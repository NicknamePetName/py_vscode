
序  ***************************
忆余幼时，偕郑春江姊丈同受业于淮南姜村阮师之门，时松陵灵胎徐丈往来吴中，旅居与姜村师衡宇相望也，亦频相过从，每窃闻其绪论。徐丈方辑《难经经释》诸书，尝质正于师。师曰：丈之外科，洵精且博矣。而用力乃专意于内科，何哉？丈曰：凡言外科者，未有不本于内科者也，若不深明内科之旨，而徒抄袭旧方以为酬应，鲜有不蹈橐驼肿背之诮矣。余心韪之。今阅高子锦庭之书而益信。锦庭积学工医，临证已三十余年，精习经方，洞晓脉理，虽治外科，而必熟复于《内经》诸圣贤之书，洵能探其本不袭其末者欤。故其治病也，不胶于成见，不涉于附和，或症同而治异，或症异而治同，神存于心手之际，务使三缚悉除，四难并解，非意会于中，超然有悟者其孰能之！颜曰心得，诚自道其所得也。书成将付剞劂，以嘉惠后学，可见用心之厚。而世之习是科者，得此书而循诵习传，奉如圭臬，亦可不迷于向往也已。今灵胎徐丈之哲嗣渔村先生，世其家学，公卿倒屣，名重海内，与予春江姊丈有姻谊，暇日当寄览焉，未知渔村以为何如也？
嘉庆丙寅仲夏吴趋郭一临题于锡学之如舟小舍
序  ***************************
医者意也。昔人谓意之所解，口不能宣，而著书为无益。语虽超妙，而不得其平。向使《灵枢》《素问》诸经不传于世，而周秦以下鲜有论述，则后世益惊疑回惑于生死之交，而庸医之误人者，直恒河沙数矣。夫应变呼吸，得心应手，驱使草木，如行三军，此不可得而言也。至于血脉、经络、阴阳、表里之会，审乎百病之原而兼治之，是犹闭门造车，出门合辙，何不可言，而亦何可不言。锡山高子锦庭以疡医名。习是业者，往往不衷于古，不通于今，守其不经之才，变万而治一，毒流于人而不自知其非。高子则曰外科必从内治，熟读《内经》然后可以临证。故其□疡也，先究乎色声味之淫，进察乎精气神之变，寒热虚实，洞见癥结，由是刮杀以破之，针灸以出之。当其定方，则又君臣佐使，子母兄弟井井然，铢两因心。盖病家之濒于危而受活者不少焉。余莅锡数载，家人有患疡，属治辄效。今年夏，幼子肿发于面，自唇齿间延缘颊颧而及于目，恶月溃腐，甚创且殆。高子乃敷以良膏，饮以和剂，拔毒剔骨，痂脱而病瘥。迨入冬，余姊陡发肝气，日夜掣痛，以年逾六旬，平素气血虚怯，深患之。亟延高子至，曰：痈脓已成，幸生皮里膜外。刺之脓出盏许，痛止即安，余甚感之。既乃出所为书，丐余叙。读其论，幼孩有所谓腮与多骨及肠痈者，即余家之两病。其它辨析微至，历有经验，而创论获解，虽前人或未之逮，然后叹高子之肱折深，而其书未可以暗昧而不显也。因亟劝之梓，而名其集曰《心得》。是固医之所以为意，绝非有胶柱之迹存，且能深悯夫庸医之误人，有以发其蒙而救其失，其用意尤厚矣。嗟乎！士大夫高谈经济，或鲜能及物，而仁人君子之术，顾得诸方技之中，则是书之有裨于世，岂浅鲜哉。至若运用之妙，则非高子不能言，而余又乌能代为言耶？
嘉庆乙丑小春上浣山右杨润叙
序  ***************************
医家内外科，并有起死之责，毫厘之误，人命系之。世人重内轻外，于疡科每易言之。职是科者，又皆廉材肤学，不深明脉气浅深虚实之辨，药性君臣佐使之宜，墨守其术，以祈投合。乌呼！其幸不败裂者亦仅矣。高子锦庭，系内外两科范圣学、杜云门之高弟，究心《灵枢》《素问》，探索有年，洞垣一方，识其症结，盖其内外之学，皆有心得。又悯疡科之误人也。故专论之，亦仁人君子之用心矣。顷出所著见示，名曰《心得集》，标识形象，而必探论本原，量其阴阳强弱，以施治疗。余按《周礼·天官》，疡医掌肿疡、溃疡、金疡、折疡之祝药刮杀之齐。注家谓：刮者刮去脓血；杀者以药食其恶肉。又曰：凡疗疡以五毒攻之，以五气养之，以五药疗之，以五味节之。注谓：既刮杀攻尽其宿肉，然后养之五气，盖五谷之误，节节成其药力，此可以见古者疡药攻补兼施之明证。今之业是者，惟持攻毒之方，治其外而不知其内，循其末而不论其本，无怪乎学医人费也。高子是书出，使人知必深明内科，始可言外科，不得仅执成方，率尔从事，其有功于世，岂浅鲜哉。
嘉庆十年小春下浣孙尔准书
例言  ***************************
——余禀性疏愚，见闻谫陋，岂于方书敢云博览。第三十年来，临证参详，颇有心得。兹集中议论，时著鄙见，其有当于古人与否，未敢自必，望高明教之。
——是集论列诸证，不循疡科书旧例，每以两证互相发明，而治法昭然若揭。其中有两证而同一治者，亦有两证而治各异者，如发背、搭疽、流注、腿痈，虽生两处，而治法则一；如乳痈、乳痰及颈项火痰、疬痰，即发一处，而治法各异。总以虚实阴阳寒热分别，临证者务以意会之，审辨明确，然后用药始无所失。
——是集编次诸证，前后依人身上中下为序例。他如痘毒、疯疮、广疮、结毒等类，发无定处，不能属于何部者，另列于后，始不致牵率混淆，以便如例捡阅。
——是书未入内景经络之图，不详本草气味之论，以古人成书具在，考镜有资，毋庸赘述。学者稽古证今，寻求此集，与前哲当有印合处，知虞初之本有自也。
——是集采摭古人处，俱系集腋成裘。间有一二录其原论者，则标其姓氏于首，余俱不及著名，以难于备载也。并非掠美，识者谅诸。
——集中所举汤头丸散膏丹，有可通用者，有不可通用者，若于逐条论后详载，未免复出繁冗，今概另列于后，查阅较为简易。
——世俗每称我有秘方，我有不惜工本好药，每遇病即执秘方施治，不明药中气味，不识疡发根源，阴阳寒热，药不对证，反受其误。是书悉究病因，用药不执板法，虽曰外科，实从内治。窃以为得古圣贤之心法，故名之曰《心得》。
——大方中有四绝证，风、痨、臌、膈是也。疡科中亦有四绝证，谓失营、舌疳、乳岩、肾岩翻花是也。此外诸证，明其阴阳寒热，知其气血标本，俱可医治。然亦有不愈者，如脑疽、发背、疔毒，正虚邪实，毒甚营枯，津液耗伤，正不敌邪，火毒内陷，致有神昏闭脱，及阴证之肾俞虚痰、阴寒附骨，脓出清稀，日久不敛，精神疲乏，胃衰脾败，谷食渐减，形神俱夺，气血不能来复，或潮热自汗，或昼夜热不退，致成损怯而毙，其论俱详叙集中，细心求之，临证自有把握。
——是书凡有紧要外疡，俱已论列，其余零星细证，名目犹多，兹不繁载者，非敢为遗漏也。盖以疡科之证，在上部者，俱属风温风热，风性上行故也；在下部者，俱属湿火湿热，水性下趋故也；在中部者，多属气郁火郁，以气火之俱发于中也。其间即有互变，十证中不过一二。集内所论，颇已详括，余证悉可参悟而得，毋俟再为拈示也。
——景岳先生《新方八阵》，悉皆平生心得经验之方，立法纯粹以精，能补前贤所未备。习斯业者，日夕浸润而不觉，蒙其惠者，饮食仁寿而有余，惜无歌括成书，便人诵习。余师圣学范先生，临证之暇，曾囊括成章，如汪讱庵《汤头歌括》之例，然简而未备；兹表兄吴鹤山复为增润，汇为一帙，因附刻于集后，以公同好，亦足为博古之一助云。

卷上  ——————————————————————————————————————————————————————————————————————————————————————————

疡证总论  ***************************
人身一小天地也。天有日月星辰，地有山川草木，人有五脏六腑，不外乎阴阳气化而已；气化不能有全而无偏，有顺而无逆，故天有时而失常，地有时而荒芜，人有时而疾病。夫病之来也，变动不一，总不越乎内证外证两端。而其致病之由，又不越乎内因外因二者。何谓内因？喜、怒、忧、思、悲、恐、惊，七情也，阴也；何谓外因？风、寒、暑、湿、燥、火，六气也，阳也。发于阳者，轻而易愈，发于阴者，重而难痊。内科外科，俱是一例。今以内科论之，如疯、痨、臌、膈诸证，此发于脏者也，阴也，治之不易愈；如伤寒、疟、痱诸证，此发于腑者也，阳也，治之易愈。伤寒之传经，在阳经者易愈，在阴经者不易愈，夫人能知之，而外科之证，何独不然？有由脏者，有由腑者，有在皮肤肌骨者，无非血气壅滞，营卫稽留之所致。发于脏者，其色白，其形平塌，脓水清稀，或致臭败，神色痿惫，阴也；发于腑者，其色红而形高肿，脓水稠粘，神清气朗，阳也，此其大概也。细论之，发于脏者为内因，不问虚实寒热，皆由气郁而成，如失营、舌疳、乳岩之类，治之得法，只可带疾终天而已。若发于腑，即为外因，其源不一，有火热助心为疡，有寒邪伤心为疡，有燥邪劫心为疡，有湿邪壅滞为疡，此俱系天行时气，皆当以所胜治之。又有寒邪所客，血泣不通者，反寒热大作，烦躁酸疼而似热，热邪所胜，肉腐脓腥，甚至断筋出骨，以致声嘶色败而似寒；又有劳汗当风，营逆肉里，而寒热难辨者。又有不内外因者，膏粱之积，狐蛊之感，房劳之变，丹石之威，无不可作大疔，成大痈；即如误食毒物，跌压杖棒，汤火虫兽等伤，亦皆作痈作脓，总由营气不从之所致也。然则治之奈何？亦在审其脉以辨其证而已。大约疮疡未溃之先，脉宜有余；已溃之后，脉宜不足。有余者，毒盛也；不足者，元气虚也。倘未溃而现不足之脉，火毒陷而元气虚也；已溃而现有余之脉，火毒盛而元气滞也。按定六部之脉，细察虚实，其间宜寒、宜热、宜散、宜收、宜攻、宜补、宜逆、宜从，总以适事为故，未可卤莽图治也。再疮疡之部位，其经络气血之循行，即伤寒之经络也。伤寒无定形，故失治则变生。外证虽有一定之形，而毒气之流行亦无定位。故毒入于心则昏迷，入于肝则痉厥，入于脾则腹疼胀，入于肺则喘嗽，入于肾则目暗手足冷，入于六腑，亦皆各有变象，兼证多端，七恶叠见。经曰：治病必求其本。本者何？曰脏也，腑也，阴阳也，虚实也，表里也，寒热也。得其本，则宜凉、宜温、宜攻、宜补，用药庶无差误；倘不得其本，则失之毫厘，谬以千里，可不慎诸。
疡科调治心法略义  ***************************
《内经》曰：诸痛疮疡，皆属于心。又曰：营气不从，逆于肉里，乃生痈肿。又曰：膏粱之变，足生大疔。又曰：出汗偏沮，使人偏枯，汗出见湿，乃生痤痱。又曰：开閤不得，寒气从之，乃生大偻。又曰：地之湿气，感则害人皮肉筋脉。由此数者而穷之，则知脏腑受病之根源，皮肉结疡之枝叶也。向使内无郁热蕴蓄于中，外无湿热侵袭于内，则肌肉流畅，气血和平，痈何从生，疽何从作乎？凡治痈肿，先辨虚实阴阳。经云：诸痛为实，诸痒为虚，诸痈为阳，诸疽为阴。又当辨其是疖、是痈、是疽、是发、是疔等证，然后施治，庶不致于差谬。如热发于皮肤之间，肿高根阔者为痈。五脏郁热，毒流骨髓，附骨而生，经日方觉，大如伏瓜为疽。酒色迷真，厚味适口；或心志不遂，郁不得伸，毒生于薄肉处；又或染禽兽之毒，或惹牛马之秽，初生黍米，不加谨护，而误触犯之，轻者必重，重者必危，须用药以解其毒，不然立见其败矣。夫痈疽发背之证，有五善七恶，不可不辨。动息自宁，饮食知味，一善也；大小便自调，面色光亮，二善也；神气精明，语言清朗，三善也；脓溃肿消，色鲜不臭，四善也；身体和平，起居如常，五善也。五善俱见，善可知矣。若夫七恶，二目紧小，唇青疮黑，一恶也；膊项难转，四肢沉重，目闭耳聋，二恶也；声嘶色脱，面青气喘弗宁，三恶也；不能饮食，纳药呕吐，口不知味，痛极渴甚，四恶也；冷汗虚汗时出，恍惚嗜卧，语言颠倒，五恶也；烦躁咳嗽，腹痛泄泻，小便混浊，六恶也；脓血既泄，肿起犹甚，脓水臭秽，七恶也。七恶俱见，则恶不可言矣。五善见三自吉，七恶有二即凶。凡治痈疽，初觉则宣热拔毒，既觉则排脓定痛。初肿毒成未破，一毫热药不敢投，先须透散；若已破溃，脏腑既亏，饮食少进，一毫冷药吃不得，须用和营扶脾。此固昔人治痈疽发背之法，无过于此；然更当酌以时令，审以脉理，辨其虚实，决以轻重，量势而用，庶不致夭人之天年也。至于伤寒流注，由可汗而失汗，由可和而失和，血滞皮肤，毒阻骨髓，故生斯毒，从上流下者，毒生必少，从下流上者，毒生必多，亦须解表清肌，拔毒清热，可内消而愈矣。若疔毒虽有三十六种之别，其害则一，宜以败毒为主，□□□证治法。至于痰核、瘿瘤、瘰疬、马刀之疾，俱由湿胜生痰，痰胜生火，火胜生风，风极而患作矣，皆成于内蕴七情，外感六欲，宜清痰降火之剂，宣热败毒之药，既盛必用外消，始觉行以艾灸，切勿妄行勾割。先医曰：诸经惟少阳厥阴二经生痈疽，惟少阳阳明二经生瘰疬，盖由多气少血之故耳。凡诊外科之脉，脉浮紧，应当发热，其不发热而反洒淅恶寒，若有痛处，必发痈疽；脉浮而数，身体无热，形默默，胸中微燥，不知痛之所在者，必发痈疽。未溃之先，按之有刀锋之健浮，既溃之后，按之略如锋之轻浮，此易收功也。若未溃之先，脉来迟缓，不疾不徐，既溃之后，脉来健实，或大与洪，难取效也。若一得痈疽，脉来前后虚弱，此危证也。凡刺痈肿，须认有脓无脓，用手按之，手起而即复者有脓，手起而不即复者无脓（此所谓引手）。重按乃痛，脓之深也；轻按即痛，脓之浅也；按之不甚痛者，未成脓也。至于用刀手法，刀口勿嫌阔大，取脓易尽而已。凡用刀之时，深则深开，浅则浅开，慎勿忽略。如开鱼口、便毒、背疽、脐痈、腹痈、瘰疬，宜浅开之；若臂痈、胯疽，肉厚等处，宜深开之，使流出脓，以泄内毒，不可不知也。凡疡初生之时，便觉壮热恶寒，拘急头痛，精神不宁，烦躁饮冷者，其患疮疽必深也；若起居平和，饮食如故，其疮疽浮浅也。如脓出而反痛者，此为虚，宜补之；亦有秽气所触而作痛者宜和解之，风冷所逼者宜温养之。如疽发深而不痛者，胃气大虚，必死肉多而不知痛也。凡疮疡时呕者，当作毒气上攻治之，溃后当作阴虚补之；若年老溃后，发呕不食，宜参芪白术膏以峻补之。河间谓：疮疡呕者，湿气侵于胃，宜倍白术。痈疽发渴，血气两虚，用参、芪以补气，当归、地黄以养血。凡痈疽有实热者，易疗；虚寒邪热者，难治。肿起坚硬脓稠者，为实；肿平软漫脓稀者，为虚。凡治痈疽、发背、疔疮、乳痈、一切无名肿毒，先须托里，勿使毒入附延骨髓；托里之后，宣热解毒、定痛排脓，是为急切工夫。
申明外疡实从内出论  ***************************
夫外疡之发也，不外乎阴阳、寒热、表里、虚实、气血、标本，与内证异流而同源者也。其始或外由六淫之气所感，或内被七情受伤。经云：邪之所凑，其气必虚。阴虚者，邪必凑之。又云：营气不从，逆于肉里，乃生痈肿。明乎此义，则治证了然矣。如夏令暑蒸炎热，肌体易疏，遇凉饮冷，逼热最易内入，客于脏者，则为痧、为胀；客于腑者，则为吐、为泻；客于肌表者，则为㾦、为瘰、为暑热疮、为串毒、为丹毒游火；客于肉里者，则为痈、为疡；客于络脉者，为流注、为腿痈。斯时正气壮强，逼邪出外，依法治之。在内证尤为易愈，或三日，或五日，或一候即霍然矣；若外疡则稍多日期。亦有暑邪内伏，遇秋而发者，在经则为疟，在腑则为痢，其在肌络则为流注、腿痈等证，是名阳挟阴，用药则以解散和营通络；即不散而成脓，亦不至有大患。又有正亏邪伏深入，交寒露霜降而发者，在内则为伏邪瘅疟，朝凉暮热，或昼夜热而不退，缠延不已，致阴虚化燥，痉厥神迷，内闭外脱，不可为治；在外发痈疡，则为正虚邪实，阴中挟阳；成脓溃后，虽与性命无妨，然收功延日，不能速愈。此阴阳、寒热、表里、虚实、气血、标本之大凡也，为疡科中之第一义，故首揭之。
辨脑疽对口论  ***************************
薛立斋曰：脑疽属太阳膀胱经积热，或湿热上壅，或风温外感，或阴虚火炽，或肾水亏损、阴精消涸所致。其源之浅深不同，而证之轻重亦异。初起一粒形如麻豆；至一二日微寒身热，渐渐加大；至七日成形，根盘红肿，顶突宽松，是为顺证。斯时憎寒壮热，朝轻暮重，舌白苔腻，胸痞哕恶，脉细弦数，此湿热上壅，即用黄连泻心汤，或温胆法；若面油红，舌干绛赤，烦躁干哕，口渴喜饮，大便坚实，是火热伤液，如犀角地黄汤，或羚羊角、银花、地丁、石斛、芦根、鲜首乌、黄芩、枳壳、山栀、丹皮、灯心、竹叶、夏枯草等类，清其火毒、解其营热。至十四日后脓透，根盘焦紫，热退身凉，脓水淋漓，倘有不能透彻，清营方内加甲末、制蚕、角针，以攻其毒。至二候半，瘀腐渐脱，新肉渐生，身热渐退，脾胃醒复。过二十八日后，腐全脱，新肉满，饮食嘉，调养好，四十日收功。
又有一种阴证，初起形色俱不正，寒热不加重，身虽发热，面色形寒，疡不高肿，根盘平塌，散漫不收，过候不透，脓稀不腐，正气内亏，不能使毒外泄，而显陷里之象。此由平日肾水亏损，阴精消涸，阴火炽甚而成，其危险不能过三候矣。其中犹有三陷变局，谓火陷、干陷、虚陷也。火陷者，气不能引血外腐成脓，火毒反陷入营，渐致神迷，发痉发厥；干陷者，脓腐未透，营卫已伤，根盘紫滞，头顶干枯，渐致神识不爽，有内闭外脱之象；虚陷者，脓腐虽脱，新肉不生，状如镜面，光白板亮，脾气不复，恶谷日减，形神俱削，渐有腹痛便泄寒热，宛似损怯变象，皆不治之证也。大凡此证以小者为对口，大者为脑疽，俗即云落头疽也。由感于六淫之邪而发者，为顺为阳；伤于七情而发者，为逆为阴。余疽仿此。（对疽发背，必以候数为期，七日成形，二候成脓，三候脱腐，四候生肌）
以上论中，自阴证起，及三陷变局，不录方药者，以其变化多端，各宜随证治之。
脑疽后论  ***************************
脑疽之证，前言从外感受者轻，从五脏蕴结内发于外者重，兹复举而申明之。由外感发者，多生于正中，属督脉所主。督脉起于尾闾穴，贯脊而上，气血交会，毒气得之，乃能外发，故易于高肿溃脓，生肌收口，此为易治之证。从内发者，多生于偏旁，属太阳膀胱经所主。太阳膀胱主司寒水，性质多沉，起于巅顶，贯项两旁，夹脊而下，此处发疽，气血与疮毒交会下流，故疮多平塌，根脚走散，两肩漫肿，膊项难转，背如负石，难以成脓，难溃难敛，此不易治之证。夫所谓从五脏蕴结而成者，其源有五：心绪烦扰，煽动不宁，以致火旺而沸腾，行于项间，与寒水交滞而为脓者一也；恼怒伤肝，项乃三阳经统筋之所，肝伤则血脉不潮，筋无荣养，凝结为肿，故项紧急强痛，不能转侧，其患未溃前，肉色紫暗，坚硬漫肿，破流血水，木痛无肿者二也；思虑伤脾，脾气日损，又或膏粱损胃，胃汁干枯，以致中脘痞塞，气不运行，逆于肉里，乃生壅肿，其患外皮虽腐，内坚不溃，口燥舌干，饮食不进，根脚走散，脓秽色散者三也；忧郁伤肺，肺伤则毛窍闭塞，腠理不通，气不舒畅，纵横经络，结而为肿，其疮形多平陷，色淡不荣华，皮腐脂流，形如汤泼，气粗短促，鼻煤鼻焮，漉漉生痰，殷殷发嗽者四也；恣欲伤肾，肾伤则真阴之气败，真阴一败，相火即生，此火最能自升自降，或动或静，疮形紫黑，脉数乖度，烦躁口干，随饮随渴者五也。故云内发者重。
外疡中脑疽为第一险证，易成易败，变化多端，故再细论之，特揭篇首。
辨百会疽玉枕疽论  ***************************
百会疽者，一名玉顶疽。起于前顶后一寸五分，顶中央旋毛中，督脉、足太阳之交会处。初起寒热大作，形如粟米，根盘坚硬，疼痛彻脑，头如顶石，色赤者，可治。此由阳经亢极，热气不散，气血凝滞，结聚巅顶而成；或由六阳经受风邪，风火相煽，脏腑热毒上攻所致，其证为阳。治以真人活命饮、泻心汤或犀角地黄汤。至七日成脓，脓泄毒化，调理可愈。若因心事劳攘，或真阴耗竭，虚阳浮泛而发，其色紫黑，三、五日后，闷乱而神不定，则不可治矣。证虽发于阳，实由阴精之消涸也。
玉枕疽，即后脑发，生于脑后枕骨中。由足太阳膀胱经湿热凝滞而成。焮赤高肿者，易治；平塌漫肿，未脓先腐，但流血水者，难治。治与脑疽同。
辨夭疽锐毒虚实论  ***************************
夫夭疽锐毒者，发于耳后一寸三分，属少阳胆络，左名夭疽，右名锐毒，俗谓之耳后发。此证有虚有实，初起根盘散漫，顶不高突，平塌色白，形神俱静，微恶寒，微身热，渐减谷食。此由肝邪久郁，微感温邪，触动而发。如正旺者，气血亦能化脓，溃后肿消郁散，月余收功。治法用疏肝流气饮，或羚羊角散加石决明、牡蛎、刺蒺，或真人活命饮。如阴亏肝旺，化风逆络，半边头痛彻脑者，正气不能引血成脓，毒必内攻，或手足逆冷，或气喘呃逆，或痉或厥，或七日，或两候而毙，此为真阴证也。
又有温邪阻络，耳后发肿，根松顶高，初起虽色白，成脓却焮红，憎寒壮热，痛则朝轻暮重；溃后即热退肿消，脓尽收口。是即风热轻证，名火痰毒也。治以疏散凉解为主，如万灵丹、荆防败毒散、羚羊角散之类。
辨大头瘟抱头火丹毒论  ***************************
大头瘟者，系天行邪热疫毒之气而感之于人也。一名时毒，一名疫毒。其候发于鼻面、耳项、咽喉，赤肿无头，或结核有根，初起状如伤寒，令人憎寒发热头疼，肢体甚痛，恍惚不宁，咽喉闭塞，五、七日乃能杀人。若至十日之外，则不治自愈矣。治宜辨之，先诊其脉，凡滑数、浮洪、沉紧、弦涩，皆其候也。但浮数者，邪在表，犀角升麻汤发之。沉涩者，邪气深也，察其毒之盛者，急服化毒丹以攻之；实热便秘者，大黄汤下之；或年高气郁者，五香连翘汤主之。又于鼻内㗜通气散，取十余嚏作效；若㗜药不嚏者，不可治之；若嚏出脓血者，治之必愈。凡左右看病之人，日日用㗜药嚏之，必不传染，切须记之。其病人每日用嚏药三、五次，以泄热毒，此治时疫之良法也。凡经三、四日不解者，不可大下，犹宜和解之，以犀角散、芩连消毒饮，甚者连翘汤之类。至七、八日，大小便通利，而头面肿起高赤者，可与托里散、托里黄芪汤；如肿甚者，宜砭患处出恶血，以泄其毒。凡病若五日以前，精神昏乱，咽喉闭塞，语言不出，头面赤肿，汤水难入者，必死之候，治之无功矣。须知此疾有阴有阳，有可汗者，有可下者，粗工但云热毒只用寒药，殊不知病有微甚，治有逆从，不可不审也。陶节庵曰：大头伤风之证，若先发于鼻额红肿，以致两目盛肿不开，并面部焮赤而肿者，此属阳明也。或壮热气喘，口干舌燥，咽喉肿痛不利，脉来数大者，用普济消毒饮主之；如内实热甚者，用通圣消毒饮。若发于耳之上下前后，并头角红肿者，此属少阳也。或肌热，日晡潮热，往来寒热，口苦咽干目疼，胁下满，宜小柴胡汤加花粉、羌活、荆芥、连翘、芩、连主之。若发于头上，并脑后项下及目后赤肿者，此属太阳也，宜荆防败毒散主之。若三阳俱受邪，并于头面耳目鼻者，与普济消毒饮；外用清凉救苦散敷之。大抵治法不宜太峻，峻则邪气不服而反攻内，必致伤人。且头面空虚之分，邪既着空处，则无所不至，法当先缓后急，则邪自服。先缓者，宜退热消毒。虚人，兼扶元气；胃气弱，食少者，兼助胃气。候其大便热结，方以大黄下之，拔其毒根，此先缓后急之法也。盖此毒先肿鼻额，次肿于目，又次肿于耳，从耳至头，上络后脑，结块则止；若不散，必成脓也。俗云：大头天行，亲戚不相访问，染多不救。泰和间多有病此者，医以承气加板兰根，下之稍缓，翼日其病如故；下之又缓，终莫能愈，渐至危笃。东垣视之曰：夫身半以上天之气也。身半以下地之气也，此邪热客于心肺之间，上攻头面为肿盛，以承气泻胃中之实热，是为诛伐无过，遂制普济消毒饮子与之，全活甚众。
抱头火丹毒者，亦中于天行热毒而发，较大头瘟证为稍轻。初起身发寒热，口渴舌干，脉洪数，头面焮赤有晕。治以犀角地黄汤，或羚羊、地丁、银花、黄芩、山栀、石斛、元参、丹皮、知母、连翘之属。若舌腻有白苔者，宜黄连解毒汤；外以如意金黄散，蜜水调涂即愈。此证不传染。
辨鬓疽额疽论  ***************************
夫鬓疽者，乃少阳三焦、胆相火妄动，又兼肾水不能生木，或感风热而发。盖鬓发之际，肌肉相薄，最难腐溃。初起寒热交作，头眩，痛彻太阳，甚则耳目连鬓通肿。治法不可妄用针灸，必分阴阳表里邪正虚实治之，庶不致误。如初见疮时，多寒少热，口干作渴，好饮热汤，六脉虚数无力，又兼患上坚硬，不甚焮痛，无溃无脓，疮根流散，此乃真气虚而邪气实也，托里为主，消毒佐之，如清肝养血汤、托里消毒散之类。若初见疮时，多热少寒，头眩作痛，口燥舌干，渴欲饮冷，二便闭涩，六脉沉而有力，疮形根脚不开，焮肿疼痛，身体发热，易腐易脓，此乃正气实而邪气虚也，消毒为主，托里佐之，如栀子清肝汤、鼠粘子汤之类。又有形色紫黑，疮势平陷，坚硬无脓，而毒流耳项，又兼气味不正，形容不泽，精神不明，饮食不进者，俱为不治。
额疽，生额上发际之间曲差穴，属足太阳膀胱经。起则多发寒热，头疼如砟，不可忍耐，项似拔，腰如折。先宜用万灵丹汗之，以解散风邪；后用清托。又有左额疽、右额疽，状如桃李，此属足阳明胃经积热而成。此处近太阳穴，于溃后外伤风水，即能害人，虽贴膏药，亦须遮护谨密，又宜用药使疮口速敛。如经冬月，即变冷疮。况此处近太阳穴，上至额角，都为险处，如过时溃烂者不治。
辨凤眉疽眉心疔眉发论  ***************************
凤眉疽者，生于眉心，一名印堂疽。属足太阳膀胱经风热壅结，阴阳相滞而生。初起色黯根平，硬肿疼痛。如初起色赤浮肿焮痛，此名眉心毒；若色黑不痛，麻痒太过，根硬如铁钉之状，寒热并作，即眉心疔也。治法初用万灵丹发汗，内服荆防败毒散；若不能消散者，即用夺命丹、活命饮攻之；有脓刺之，用升膏提毒，生肌散收口。
眉发生于眉棱，无论左右，皆膀胱小肠肝胆四经积热所致。形长如瓜，疼痛引脑，二目合肿，坚硬色赤，按之有根，易成脓者，顺；无脓者，逆；至十四朝不溃，烦闷呕逆不食者凶。治法与前症同。东垣云：初起宜用海马崩毒法救之。
海马崩毒法
凡发背、对口、眉疽等证，初起时用热水自肘后洗至手六经起端处止，日洗数十遍，以泄热毒，务洗至指甲皮穰方可住洗。盖三阳经俱属督脉经所领，洗至指甲皮穰者，俾热从根本而解也。此系秘传，慎勿轻忽。
辨眼丹眼漏论  ***************************
夫眼丹者，生于眼胞，或在上，或在下。眼胞属脾胃，证虽见于脾胃之部，实由心经受毒，热传脾胃，热毒升上，以致气血凝聚而成丹毒也。风多者，则浮肿易消；热甚者，则坚肿难散。宜以如意金黄散敷之，汤饮则用羚羊、甘菊、石决明、夏枯草、金银花、丹皮、山栀等。如脓成，急以针刺之，迟则眼头自破。此乃睛明穴，内空难敛，成漏者多。
眼漏一名漏睛疮，生于目内眦下，由肝热风湿，病发于足太阳膀胱经睛明穴，其穴系藏泪之所。初起如豆如枣，红肿疼痛，疮形虽小，根源甚深，斯时宜用清解清散。如穿溃每难收敛，遂成漏管，以升药条插入提之，一日一换，数十日方收口。内服神效黄芪汤，或作为丸亦可。此证又有溃断眼边弦者，最难收口。
辨眼胞菌毒眼胞痰核论  ***************************
眼胞菌毒者，乃脾经素有湿热，思郁气结而成。其患眼胞内生出如菌，头大蒂小，渐长垂出，甚者眼翻流泪，久则致昏朦。治法用软绵纸蘸水，荫于眼胞上少顷，用左手大指甲垫于患根，右手以铍针尖头，齐根切下，血出不妨，随用翠云锭磨浓涂之，其血自止。内宜服凉膈散、清脾饮；若初起时，以清凉圆洗之。
眼胞痰核，结于上下眼胞皮里肉外。其形大者如枣，小者如豆，推之移动，皮色如常，硬肿不疼。由湿痰气郁而成。外用生天南星蘸醋磨浓，频涂眼皮，日数浅者，即消；日数深者，虽不能即消，常常涂之，涂令皮薄，微微剥损，以手指甲挤出如白粉汁即愈。然消散者多。
辨鼻渊鼻痔鼻衄论  ***************************
鼻渊者，鼻流浊涕不止，或黄或白，或带血如脓状，久而不愈，即名脑漏。乃风热烁脑而液下渗，此肾虚之证也。经曰：脑渗为涕。又曰：胆移热于脑。《原病式》曰：如以火烁金，热极则化为水。然究其原，必肾阴虚而不能纳气归元，故火无所畏，上迫肺金，由是津液之气不得降下，并于空窍，转为浊涕，津液为之逆流矣。于是肾肝愈虚，有升无降，有阳无阴，阴虚则病，阴绝则死。此宜戒怒以养阳，绝欲以养阴，断炙爆，远酒面，以防作热。然后假之良医，滋肾清肺为君，开郁顺气为臣，补阴养血为佐，俾火息金清，降令胥行，气畅郁舒，清窍无壅，阳开阴阖，相依相附，脏腑各司乃职，自慎以培其根，药饵以治其病，间有可愈者。苟或骄恣不慎，或误投凉药，虽仓扁不能使之长生矣。主治之方，如初起用苍耳散，久则六味地黄汤、补中益气汤、麦味地黄汤、加味逍遥散，酌而用之可也。
鼻痔者，鼻内瘜肉，结如榴子，渐大下垂，或时缩进，或时垂出，闭塞孔窍，使气不得宣通。此由肺气不清，风湿郁滞而成。夫鼻孔为肺之窍，为呼吸之门户，其气上通于脑，下行于肺，肺气壅盛，一有阻滞，诸病生焉，故有鼻痔之患。宜内服辛夷散，或辛夷清肺饮；外以硇砂散逐日点之，渐化为水乃愈。宜慎起居，节饮食，庶不致再发。
鼻衄者，或心火，或肺火，或胃火，逼血妄行，上干清道而为衄也。有因六淫之邪，流传经络，涌泄清道而致者；有因七情所伤，内动其血，随气上溢而致者；有因过食膏粱积热而致者。治法：外因者，以辛凉清润为主，如羚羊、犀角、细生地、石斛、生石膏、知母、元参、连翘、山栀、丹皮等；内因者，若系肝阳化风上逆，则宜甘咸柔婉，如阿胶、生地、石决明、天冬、麦冬之属；若肾阴亏损，虚阳浮越者，则以滋潜为主，如六味丸、虎潜丸之类；其由饮食不节而火盛者，则用和阳消毒，如黄连解毒汤是也。又书谓：妇人产后，口鼻有黑气，及见鼻衄为不可治者，何也？盖五脏之华，皆上注于面，凡色红赤者，阳热之生气也；青黑者，阴寒之绝气也。况口鼻为阳明多血多气之部，而见阴寒惨杀之气，则胃中阳和之气衰败可知矣；复至鼻衄，则阳亡阴走也；胃绝肺败，阴阳两亡，故不可治。
辨龙泉疔虎须疔颧骨疔论  ***************************
夫面部之上，人中之中为龙泉，人中之旁为虎须，面中高骨为颧骨，俱系阳明络脉经行之地。此三处生疔，俱有轻有重，医者但分轻重治之，不必分彼此之异也。其轻者，多因风热而结，初起迹如蚊咬，而根盘已经坚肿，恶寒身热，次日头破如一粒椒。外用围药敷之，顶用白雪丹，以万应膏盖之；间日揭开，顶如僵腐状，以升膏盖之；再间一日揭膏，其坚腐自落，脓随而出，药用羚羊、地丁、银花、丹皮、知母、连翘、黄连、山栀等类；如火盛热甚，即用犀角地黄汤，或黄连解毒汤；若不透，即以制蚕、角刺透之；脓泄肿消，总以七日为期，后即脓尽收口。
其重者，或因于七情内伤，或因于膏粱厚味，醇酒炙爆，五脏蕴热，邪毒结聚而发。经曰：膏梁厚味发疔疽。此之谓也。初起形如粟粒，或如水泡，按之根深，如钉着骨，痛不可忍，根盘漫肿不透，面目浮肿，或坚肿焮红，恶寒身烙热，恶心呕吐，肢体拘急；三四日后，或口噤如痉，神识模糊，此以火毒陷入心包，即名走黄疔，十有九死之证。宜服紫雪丹或至宝丹，及犀角地黄汤；外药亦如前法。又古方有夺命丹，可用一粒入疮头，以膏药盖之。若不省人事，或牙关紧急，以夺命丹为末，葱酒调灌亦可。若有红丝，急宜用针于血丝尽处挑破，使出恶血，以泄其毒，或有生者。又有余毒走络，而遍体发流注者，治与阳证流注同。
辨唇疔茧唇舔唇疳论  ***************************
唇疔生于上下嘴唇，系脾胃两经火毒所致。初起如粟，或不痛，或痒甚，其形甚微，其毒极深，其色或赤或白；若唇口上下紫黑色者，根行甚急，不一日头面肿大，三、四日即不救。疔毒以愈小而愈横也。治宜急泄火毒，勿损其脾胃之气，毒易散矣。以蟾酥丸、犀角地黄汤主之。外用白雪丹入疮头，以膏盖贴，俟次日揭开，挤去毒血；如未透泄，再用再贴。又初时须细看腿湾委中穴，有紫黑筋，用长针刺破出血，其毒即泄。
茧唇亦生于嘴唇。经云：唇本脾之外候。又云：脾之荣在唇。故燥则干，热则裂，风则瞤，寒则揭。若肿起白皮皱裂如蚕茧状，故名茧唇也。或因思虑暴急，心火焦炽，传授脾经；或因醇酒厚味，积热伤脾，而肾水枯竭。须审其证之因，惟补肾水、生脾血，则燥自润，火自除，风自息，肿自消矣。归脾养荣汤主之；作渴者，早服加减八味丸，午服清凉甘露饮，以滋化源。若妇人患此，阴血衰少故也，四物逍遥散主之。
又舔唇疳，发于小儿嘴唇四旁，红赤无皮，不时燥裂。此由脾经湿热，或胃火积热上壅，小儿时以舌伸舔，以润其燥。以白芷、五倍子为末，掺之即愈。
辨口疮口糜论  ***************************
夫口疮与口糜者，乃心脾气滞，更外感风热所致。初起不可便用凉药敷掺，恐寒凝不散，内溃奔走，久而难愈。必先用辛轻升散，而后清凉，使郁火达外，再视其所因而治之。若脉实口干，满口色红，而烂斑甚者，此实火也，以凉膈散主之；若脉虚不渴，口内色淡，而白斑细点，此因思烦太甚，多醒少睡，虚火上攻，宜以知柏四物汤加丹皮、肉桂治之；更有脾元衰弱，中气不足，不能按纳下焦阴火，是以上乘而为口疮糜烂者，丹溪所谓劳役过度，虚火上炎，游行无制，舌破口疮是也，又当从理中汤加附子治之。若作实热，误投凉药，则必致害矣。又小儿生此证者，以阴气未生，阳气偏盛；又因将养过温，心脾积热，熏蒸于上而发。治宜泻心化毒清凉为主。若月内诸病，而口无涎沫者，凶。
辨婴孩螳螂子雪口疳梅花疳论  ***************************
婴孩螳螂子者，以其在母腹中时吸饮，胎火血热，产下后或三、五朝而发，或半月或月余而发。其始起也，两颊外坚里肿，难于吮乳。斯时即以巴豆一粒，麝香七厘，捣研和匀，作两丸，放膏药上，贴两太阳、风门穴，次日即起水泡，揭开，急将银针挑破，去其毒水即愈。此水不可令其流入眼内，若入眼，恐致损明。又法将鲜生地一两、大黄一两，捣烂，和入麝香二分，均作两团，扎于两足底涌泉穴。如三日后，仍难吮乳者，即以刀破之，割去其恶腐之物，以真京墨磨涂之自愈；亦有割伤而外颊坚肿成脓者。
雪口疳，乃胎热蕴蓄心脾，上蒸于口，舌上遍生白屑，如鹅之口，故又名鹅口。甚则咽间叠叠肿起，致难乳哺，哺时必多啼叫。急用月石一钱，以滚水泡半茶杯，将棉花裹箸头上，蘸水缴净白苔，重手出血不妨，以冰硼散吹之。如口内舌上生白斑，如梅花瓣者，即名梅花疳，治同上；煎饮用川连、大黄、银花、钩藤、甘草、丹皮、山栀、石斛等，或加犀角汁亦可。
辨牙咬托腮寒热虚实传变骨槽论  ***************************
夫牙咬托腮者，一生于风寒暑热，阳明湿热交蒸；一生于阴亏络空，少阳胆火循经上逆。生于风寒湿热者，初起恶寒发热，面浮腮肿，牙关不能开合，牙龈胀及咽喉，汤水似乎难入，实可下咽。斯时宜表散透邪，如牛蒡、薄荷、秦艽、僵蚕、夏枯草、荆芥、石斛等类，不可以喉胀热盛，即用鲜地、羚羊清火等药。若遏抑凝滞，则肿愈坚，牙关愈闭矣。至三、四日后，寒热不退，不能消散，其脓结于盘牙尽处者为牙咬，结于腮边外者为托腮，结于牙根者为牙痈，是可清火彻热，如羚羊、犀角、石斛、芦根、薄荷、荆芥之属；如舌白腻滑，恶心呕逆者，即以芩、连、山栀或温胆法；如大便燥实者，以肺胃火盛，即用鲜地、瓜蒌、枳实、杏仁等类。穿溃后邪从脓泄，身热自退，脾胃自复，牙关自开，调养数日，即脓尽收口。
其生于阴亏络空者，或其人素嗜酒，不节欲，常有郁勃不舒，偶感微邪，引动肝阳胆火上循入络。起自牙关坚固不开，腮肿龈胀，恶寒身热，脉细而数，渐渐成脓。至十日或半月后，脓从牙龈而泄，或从舌旁而出，或在左延及于右，或在右延及于左，即名沿牙毒；久则腮边出头，即名穿牙毒；外通里彻，即名骨槽风，延及必成朽骨，必俟多骨脱落，方能收功。此证虽不害人性命，然收功延日，难以速痊。治当以疏肝散郁育阴为主，佐以解毒泄热。
又幼孩生此证者，彼既无醇酒炙爆，又无肝邪郁滞，是因齿生未齐，骨髓未满，营卫未充，偶感风寒客热，袭入骨髓，正不却邪而发。腮颊漫肿，里虽出脓，势必外溃，久不敛口，亦成多骨。治法总以调和气血、扶养胃气为主，俟正气充足，方能脱骨收口矣。
骨槽风后论  ***************************
夫骨槽风之证，固有传变而成者矣，亦有非传变而成者。其人或有忧愁思虑惊恐悲伤，以致气血凝滞；或由风寒袭入筋骨，邪毒交生。起于耳前，连及腮颊，筋骨之间，隐隐疼痛，渐渐漫肿坚硬，寒热如疟，牙关紧急，难于进食，久则腐溃，腮之里外，仍然漫肿硬痛。此证属在筋骨阴分，故初起肿硬难消，溃后疮口难合，肝脾受伤，热毒蕴积，是以筋骨紧急，肌肉腐烂，而脓多臭秽。初宜用艾灸以解其毒，服降火化痰清热消肿之剂；溃后或用八珍汤或十全大补汤，补托药中，宜加麦冬、五味。亦有过服寒凉，以致肌肉坚凝腐臭者，非理中汤佐以附子不能回阳，非僵蚕不能搜风也。若牙关拘急不开，宜用生姜片垫灸颊车穴（穴在耳垂下五分陷中）二七壮，兼用针刺口内牙尽处出血，其牙关自开。如外腐不脱，脓水不清，久则必成朽骨，俟朽骨脱去，始能收口。如或穿腮落齿，虚热不退，形焦体削，痰盛不食者，俱为逆证。设至后脾气醒复，饮食加增，亦有向愈收功者。其腐烂处，用口疳药加牛黄、珍珠、儿茶吹之，外用升膏提之。
辨牙漏牙宣牙疔论  ***************************
牙漏之患，起于心胃火郁，肾阴消涸，或心事郁遏，胃热挟其五志之火而发。有生于上牙龈者，亦有生于下牙龈者。初则高肿作痛，久则上现黄泡，破后出脓渐安，然其口难合，细如针孔，但遇操劳，或心绪烦扰，或煎炒烟酒过度，即再发而肿痛，时出秽脓，更有串至左右齿根者。虽不妨命，为累亦甚。初起宜升阳散火法，或甘露饮；久则当用六味地黄汤加元参、石斛、麦冬、芦根，或凉八味，或大补阴丸等，多服久服，自可痊愈。初治切不可用苦寒之药，内服外搽，致令心胃之火郁而又郁，反使火毒根株愈深；亦不可早用敛药，亦能使火毒内敛，便有腐蚀脱根落齿之害。
牙宣又名齿衄，从牙缝中出血，或鲜血时从牙龈外溢。齿乃骨之余，肾之所主也。心肾火邪逼血妄行，故齿出血；然少阴气多血少，血必点滴而出，齿亦隐隐而痛，多欲者恒犯之。治当凉心滋肾，玉女煎或六味地黄汤，或凉八味加骨碎补、女贞子、阿胶、地骨皮等主之。亦有胃经实火上攻，而齿龈出血者，阳明气血俱多，火旺则血如潮涌，善饮者每犯之。宜清热凉血，犀角地黄汤主之，清胃散亦可。又有胃虚火动，腐烂牙龈，淡血常流者，宜归芍地黄汤；仍不止，亦用犀角地黄汤，或玉女煎；吹以杀疳止血药。
风热牙疔，如寒热而起者，初则牙痛，后即龈肿，肿连腮颊，顶尖高突，按之引手，内有脓也，刺之即瘥。治以清透散邪，牛蒡解肌汤或玉女煎，或犀角地黄汤，各宜酌量治之。
辨走马牙疳风热牙疳牙菌论  ***************************
李东垣曰：走马疳者，肾经热毒上攻，肾脏主骨，齿为骨余，上奔而溃，势如走马之速，故名之。小儿或因胎毒，或因痧痘后余毒，或因伤寒时疫后而发，或因疟痢后而结。其外候，身体壮热，手足时冷，或面浮肿，或滑泄频频；始则口臭，继遂龈烂，色如干酱，后则齿黑，有时牙龈出血，或脓臭成虫，侵蚀口齿，甚至腮颊红肿；次日其色变紫，隔日即黑；再过日，即腐脱齿落，气喘痰鸣，头额冷汗而脱矣。治法：初起宜内服清解，如犀角地黄汤，或玉女煎之类，先去积热，再服化毒丹撤去其毒；吹以冰青散加西黄、珍珠，或亦有得生者。大凡此证秽气冲人者，死；下蚀咽喉，上蚀鼻梁者，死；齿落无血者，死；涎向外流者，死；黑腐不脱者，死；身热不退者，死；穿腮透唇者，死；鼻梁黑暗者，死；脾败便泄，饮食不进者，死。
又有风热牙疳，其来迅速，寒热时作，即以两三日而发，大人小儿多有之。牙缝出血，牙根碎腐，宜以疏散清解为主。亦有不发寒热者，因胃火湿热上蒸而发，治以清解，或苦降泄热，如犀角地黄汤，或黄连解毒汤等；吹药同上，或杀疳药吹之亦可。
牙菌生于牙龈，其形状紫黑色，高低如菌。此属火盛血热兼气郁而成。加味逍遥散主之，前药亦可服。
辨舌喑舌痹论  ***************************
舌喑者，中风而舌不转运，舌强不能言是也。经曰：喉咙者，气之所以上下；会厌者，声音之户；舌者，声音之机；唇者，声音之扇；横骨者，神气所使，主发舌者也。舌为心之苗，然心之本脉系于舌根，脾之络脉系于舌旁，肝脉循阴器络于舌本，少阴之脉走喉咙系舌本；足四经之脉，皆上于舌。邪中其经，则痰涎闭其脉道，舌不能转运，而为之喑矣。有喉喑者，劳嗽失音，即喉咙声哑是也。故喉喑者，喉中之声嘶，而舌本能言；舌喑者，舌本不能言，而喉中之声如故。中风而舌喑者，舌与喉俱病，而音声不能发于会厌也。然有外感内伤之因，外感者，风寒火热之邪也。经曰：诸病暴喑，皆属于火。内伤者，心肺肾三经致病，亦多由痰火壅塞上窍，气血两虚，不能上荣，则舌机不转也；有肾虚而气不归源，内夺而胞络内绝，不能上接清阳之气者；有元气不足，肺无所资者；有血衰而心失所养者。盖心为声音之主，肺为声音之户，肾为声音之根。经曰：三焦之气通于喉咙，气弱则不能上通矣。治者能于根本用力，则丹田清阳之气，自能宣扬振作，故古人每以独参汤、地黄饮子取效也。
舌痹者，强而麻也。乃心绪烦扰，忧思暴怒，气凝痰火所致。夫舌固属心脾，而肝脉亦络舌本。故伤寒邪传厥阴，则舌卷囊缩而不言；七情所郁，则舌肿满口而不得息；心热则舌裂而疮；脾热则舌滑而苔；脾闭则舌白苔如雪；肝热则舌木而硬。若人无故舌痹者，不可作风热治，盖由心血不足、血虚火烁耳，理中汤合四物汤主之。
辨木舌舌衄论  ***************************
木舌者，舌忽肿胀，转掉不仁。舌者心之苗，心者舌之本，因心经热毒而发，或因脏腑壅热，心脾积热，其气上冲而发。甚则塞满口中，硬如山甲，若不急治，则致害人。更不可用手去按，按则恐损舌根，每长致语言不清楚。如至啼叫无声，面色频变，而惊疼者不治。治法以小刀点紫黑处，或刺舌下金津玉液二穴，破出血痰，以冰硼散吹之；内服荆防败毒散，煎药内务多加山栀，乃泻火之要品也。
舌衄者，舌上出血，如线不止，是心胃火邪炽甚，逼血妄行，以六味地黄汤加槐花主之，或黄连解毒汤、犀角地黄汤亦可；外用槐花炒，研细干掺。
辨舌疳牙岩舌疔论  ***************************
舌疳者，由心脾毒火所致。盖舌本属心，舌边属脾，因心绪烦扰则生火，思虑伤脾则气郁，郁甚而成斯疾，其证最恶。初如豆，后如菌，头大蒂小，又名舌菌，疼痛红烂无皮，朝轻暮重，急用北庭丹点之，自然缩小而愈。若失于调治，以致焮肿，突如泛莲，或状如鸡冠，舌本短缩，不能伸舒言语，时漏臭涎，再因怒气上冲，忽然崩裂，血出不止，久久烂延牙龈，即名牙岩。甚则颔肿结核，坚硬时痛，皮色如常，顶软一点，色黯不红，破后时流臭水，腐如软绵，其证虽破，坚硬仍前不退，此为绵溃，甚至透舌穿腮，汤水漏出，是以又名翻花岩也。因舌难转掉，饮食妨碍，故每食不能充足，致令胃中空虚，而怯证悉添，日渐衰惫。初起肿赤，宜用导赤汤加黄连；虚者，归脾汤；便溏者，归芍异功汤。然此证治法虽多，百无一生；纵施药饵，不过苟延岁月而已。
舌疔，舌上生紫泡，其形如豆，坚硬寒热，疼痛应心而起，亦心脾之火毒也。宜用蟾酥丸含放舌下，随化随咽，以解内毒；甚者刺之，服犀角地黄汤。
辨悬痈[扌䪞]舌论  ***************************
悬痈者，生于上腭，形如紫李，坠下抵舌。初起寒热大作，成痈后舌不能伸缩，口不能开合，惟欲仰面而卧，鼻中时出红涕，乃手足少阴三焦积热所致。治宜刺之，去青黄赤血，吹以冰青散加黄连；内服黄连解毒汤，或犀角地黄汤，数日可愈。
[扌䪞]舌者，舌根下生痈，或舌下又生一小舌，谓之重舌；又有舌下生三小舌，其状如莲花之形，又名莲花舌。盖舌为心之苗，肝脾脉皆络舌本。或由思虑太过，心火上炎所致；或由脾经有热，阻其气血而成；或由忧思抑郁，肝邪上亢而结。初起头痛，寒热交作，用牛蒡解肌汤发汗；若寒热不退，即用黄连解毒汤，或犀角地黄汤；有脓针之，吹以冰硼散；如无脓，七日后可消。
又或有外感风热，颏下漫肿，而发外悬痈[扌䪞]舌者，起时头疼项强，寒热交作，有成脓者，亦有不成脓者，以铁箍散围之。治以透表散邪，如热盛，或羚羊角、川连亦可。如过五、六日后，皮色焮红漫肿者，即成脓矣，宜刺之。此证与风热痰毒同。
辨喉蛾喉痈论  ***************************
咽喉为一身之总要，百节关头，呼吸出入之门户，左为咽属胃，右为喉属肺。或内因，或外感，疡证颇多。试先即喉蛾喉痈论之。夫风温客热，首先犯肺，化火循经上逆入络，结聚咽喉，肿如蚕蛾，故名喉蛾（今世俗传说鸡鹅之鹅，谓不可食菜者，非也）。或生于一偏为单蛾，或生于两偏为双蛾。初起寒热，渐渐胀大，即用疏解散邪，如牛蒡散加黄连、荆防败毒散之类，又以冰硼散加薄荷、川连末吹之。至三、四日后，胀甚痰鸣，汤水难入，宜以刀刺喉间肿处，用皂角烧灰、胆矾、牛黄、冰片各一分，麋香三厘，为末，吹之，必大吐痰而松。再服清火彻热汤饮，如黄连解毒汤，或鲜地、羚羊、知母、石斛、元参、丹皮、芦根、连翘之属；若不大便者，可服凉膈散通腑泄便。凡蛾有头如黄色样者，必以刀点之；或有不出黄头者，即不必点；至七日后，寒热自退，肿胀自消（大凡风火外疡，总以七日为期）。亦有虚火上炎而发者，以其人肾水下亏，肾中元阳不藏，上越逆于喉中而结，须用引火归源之法，若桂附八味丸是也。辨虚实之法，若实火脉数大，清晨反重，夜间反轻，口燥舌干而开裂；虚火脉细数，日间轻而夜重，口不甚渴，舌滑而不裂也。且外感之肿胀，其势暴急；内因之肿胀，其势缓慢。以此断之，庶无差误。
喉痈生于咽外正中，肿形圆正。其感风热而发者，与喉蛾同治；若因心肝之火，上烁肺金，热毒攻喉，而发为痈肿者，宜用龙胆汤，或黄连泻心汤之类。
辨缠喉风虚实不同及小儿马脾风论  ***************************
夫缠喉风者，热结于喉，肿绕于外（喉之外面亦肿），且麻且痒，风痰壅甚，声如曳锯，是其候也。其证有虚有实。虚证初起前二日，必胸膈气逆，出气短促，忽然咽喉肿痛，痰涎上涌，甚则颈如蛇掣，水浆不入，手足厥冷，手指甲白，手心壮热，最为危险，此由阴亏火亢而发。其人素有痰热，或因饮酒过度而胃火动，或因忿怒失常而肝火动，或因房劳不节而肾火动，火动痰生，而痰热燔灼，壅塞于咽嗌之间；火性最速，所以内外肿痛而水浆难下也。治疗之法，急则治标（标者痰也），缓则治本（本者火也）。或用丸散以吐痰散热，或用鹅翎醮桐油探吐，或以银针刺肿处出恶血，吹以冰硼散，或刺大指少商穴出血，后用汤药以降火补虚。但治法虽多，愈者不过十之一二，医遇此证，亦惟尽人事以待天而已。其证之实者，则由风温袭犯肺胃，风火相煽，上逆于喉，痰涎随而涌上。亦宜先去其痰，后服麻杏甘膏汤。若待三日后，病势不退，或更加咽喉掣紧，面赤气粗，即为不治之证矣。
小儿患马脾风，是风温袭于肺窍，或胸膈积热，心火凌肺，热痰壅盛，肺胀喘满，胸高气急，胁缩鼻张，闷乱咳嗽，烦渴痰潮声嗄，喉间气喘如曳锯者是也；若不急治，死在旦夕。陈飞霞道人曰：盖心为午火，属马，言心脾有风热也，急用牛黄夺命散下之效；用黑牵牛半生半炒，白牵牛半生半炒，锦纹大黄晒，槟榔切、晒，各取末一钱，和匀，每用五分，蜜汤调下，量儿大小加减。痰盛，加轻粉一字，以大便泄、痰气平为度。
辨喉疳喉菌论  ***************************
喉疳，喉间上腭有青白红点平坦者是也，或亦有喉间作痛而溃烂者，此由肾虚火旺，沸腾上部而发。治之须用六味丸加减。若山栀、黄芩、元参、丹参、女贞、知母、龟板之属，随宜用之；吹药冰青散中加五倍子、白芷、牛黄、珍珠、黄连等物。又有肺经热毒积聚而发者，其证生于咽喉之下，肺管之上，看之不见，吹药不到，饮食妨碍，此名过桥疳，溃烂作痛，往往久而不愈。此或系天行疫毒，或系梅疮遗毒，俱宜服化毒丹、银花解毒汤或凉膈散；吹药与上同。
喉菌状如浮萍，略高而厚紫色，生于喉旁，因忧郁气滞血热而生，妇人多患之。轻则半月二十日，重者月余。要在治之得法，患者守戒忌口，方能痊愈。加味逍遥散主之。
辨喉痹喉癣论  ***************************
夫喉痹者，咽喉肿痛无形（肿而无形者为喉痹，肿而有形即为蛾为痈），或肿一边，或肿两边，妨于饮食，阻于呼吸，故名痹也。经曰：一阴一阳结，谓之喉痹。一阴，少阴君火也；一阳，少阳相火也，二脉俱络咽喉。或其人平素阴亏，君相无制，亢甚逆于喉中而结；或外为风温所袭，助其火邪，致循肺络，入喉而结。其风热喉痹，内外皆肿，痰涎壅塞喉间。治法先去其痰，肿甚者用刀点之，出血泻火，以冰硼散吹之，内服羚羊角散，或黄连解毒汤可愈。至虚火上攻而为痹者，宜服六味地黄汤、知柏八味丸、大补阴丸之属，以滋阴壮水为主。又有肾水衰竭，龙火不藏，上越于喉中而成痹者，以肾脉循喉咙，故火亢亦有此证。其人必时时咳嗽，咽燥口渴，手足心热，脉细数。若但壮其水，而龙火不肯潜藏，须用导火归源之法，从下而引之，方能退伏，若桂附八味丸是也。余如阿胶、麦冬、龟板、燕窝、女贞、贝母、元参之类，清燥救肺，亦可随时酌用。
喉癣之生也，始时必有阴虚咳嗽，后遂喉中作痒而痛，咽唾随觉干燥，必再加咽唾而后快，久则成形，或如哥窑纹样，又如秋叶背后红丝，又或红点密密，如蚊蚤咬迹之状。良以真阴亏损，肾火上冲，肺金受烁，营卫枯槁而结。治法与喉痹大略相等。此证若久不愈，则咽喉必至失音而成损怯，不可救矣。治以清燥救肺汤，或大补阴丸，或知柏八味丸。
辨梅核气喉喑论  ***************************
梅核气者，乃痰气结于喉中如块，咽之不下，吐之不出。《金匮》云：妇人咽中有如炙脔，半夏厚朴汤主之。炙脔者，干肉也。此病不因肠胃，故不碍饮食、二便，不因表邪，故无骨疼、寒热，乃为积寒所伤，不与血和，血中之气溢而浮于咽中，得水湿之气凝结难移。男子亦间有之。药用半夏厚朴汤，乃二陈汤去陈皮、甘草，加厚朴、紫苏、生姜也。专治妇人七情之气，郁滞不散，结成痰涎；或如梅核在咽，咯咽不下；或中脘痞满，气不舒畅；或痰饮中滞，呕逆恶心，并可取效。盖半夏消痰降逆，厚朴散结，生姜、茯苓宣至高之滞而下其湿，苏叶味辛气香、色紫性温，能入阴和血，则气与血和，不复上浮也。
喉喑者，谓有言而无声。由风火侵肺，误服寒凉生冷。音雌者轻，虚痨肺损音哑者难治。又病人瘥后，气短及声不出者，皆肺气不行，宜服降气汤，多加前胡，临服加姜汁以佐之。又妇人有子喑病，经云：妇人重身九月而喑者，胞之络脉绝也，无治，当十月复。谓胎至九月，儿体已长，胞宫之络脉，系于肾经者，阻绝不通，故间有是证。盖肾经之脉，上系舌本，脉道阻绝，则不能言，至十月分娩后，而自能言，不必加治，治之当补心肾。
辨烂喉丹痧顺逆论  ***************************
夫烂喉丹痧者，系天行疫疠之毒，故长幼传染者多，外从口鼻而入，内从肺胃而发。其始起也，脉紧弦数，恶寒头胀，肤红肌热，咽喉结痹肿腐，遍体斑疹隐隐，斯时即宜疏表，如牛蒡解肌汤、升麻葛根汤，内加消食等药；喉内用珠黄散吹之。至三、四日，温邪化火，热盛痧透者，解肌汤内加犀角、羚羊、石斛、花粉；若大便干结燥实者，凉膈散亦可；如协热便泄，舌苔白腻者，葛根芩连汤。至五、六日，热甚，神识时迷，咽喉腐烂，鼻塞不通，时流浊涕，此以火盛上逆，循经入络，内逼心胞，用犀角地黄汤，或玉女煎内加胆星、石菖、西黄、药珠，或紫雪丹。至七日后热退，遍体焦紫，痧癍如麸壳，脱皮而愈。
如起时一、二日后，脉细弦劲，身虽红赤，痧不外透，神识昏蒙，语言错乱，气逆喘急者，此疫毒内闭，即为险逆证。可用鲜生地四两捣汁，和金汁、梨汁、蔗浆；再用鲜芦根煎汤，磨犀角汁冲和，送化紫雪丹或珠黄散。惟芳香开逐，庶可冀其侥幸于万一耳。
附王步三先生烂喉丹痧论  ***************************
夫烂喉丹痧之证，方书未载其名。上稽往古，《金匮》有阳毒之文，叔和著温毒之说，其证形与今之名丹痧烂喉者极合。本论以升麻鳖甲汤、黄连解毒汤主治。是论邪入阴阳二经。治法大例，原未教人穿凿执方，学者以意会之可也。今考斯证，每发于杂气邪阳之令，来势卒暴莫制，如迅雷风烈，令人色沮，见者莫不萎腇咋舌，却走不遑。与费氏所论痘证中，邪火毒伏之例，如脉伏厥冷、汗淋便泄、哕逆躁烦诸恶款相同。甚有一门传染，不数日间相继云亡者。呜呼！其惨酷何至今为烈耶。程郊倩云：古人出痘少，温毒始盛；今人出痘多，温毒亦少。时下种痘之术盛行，或邪毒未泄所致欤，抑亦气运自然之会欤。《吴医汇讲》中，李祖二君，论证论治甚详。所谓骤寒则火郁而内溃，过散则火焰而腐增，洵属至理名言，确乎不拔。然亦不外缪氏笔记中，肺胃为本，先散后清之旨云尔。推此论治，邪气在卫，麻杏甘膏，势所必投；毒火侵营，犀角地黄，亦所当取；即如眉寿叶氏，宗喻老芳香宣窍解毒之议，治用紫雪丹，其法亦不可缺。顾临证权宜，要在生心化裁之妙耳。然欤否欤，自有能辨之者，管见一斑，俟高明教政。倘更示以指南，不致苍生贻误，幸甚幸甚。
辨耳痈耳菌虚实论  ***************************
夫耳者，肾所开窍，又属少阳胆三焦经脉所会之处。为痈为疡，不外乎诸经火逆所致。然有虚火，有实火，不可不辨也。如风温袭阻，初起必寒热往来，头痛，耳中肿胀，脉弦硬数，似乎疟状，用牛蒡、荆芥、薄荷、夏枯草、丹皮、山栀，或小柴胡汤，如得汗邪彻，则肿胀自平；或至三、五日后，胀痛更甚，身热不和，风温化火，必挟肝邪上升，胀痛时如针刺，内成脓矣，用羚羊角、丹皮、山栀、钩勾、夏枯草，或龙胆泻肝汤，俟脓泄邪彻，自热退痛止。但其脓不能即干，必须十日半月收功；以少阳三焦多气少血，血少则肌肉难长，故疮口难合耳，此实火之证也。须知耳内有脓时，不可用末药掺之，盖耳窍只有开而无合，将药纳入，塞阻孔窍，脓不外泄，热毒即循络外达，绕耳红肿，则发外耳痈矣。必欲开刀脓泄方愈。所谓虚火耳痈者，或因肝胆怒火遏郁，或因肾经真阴亏损，相火亢盛而发。初起亦必寒热，胀而不肿，头顶连项掣痛，脉细数，神形静。此肝阳挟虚火上逆，不能消散，久则成脓，此疡最难速愈。初时用羚羊角散，冀其镇肝清热，久宜用大补阴丸，或金匮肾气丸滋阴补虚，庶可取效。又幼孩三、四岁时，亦有此证，经年脓水不干。此系先天不足，水不养木，肝阳上逆而结。不痛不肿，不必治之；俟阴分足，肝阳平，则愈矣。又小儿因胎风胎热，或洗浴灌水，耳内亦致作痛生脓。初时不可搽药，候毒尽自愈；如月外不瘥，以红绵散治之。
耳菌，耳口中发一小粒，形红无皮，宛如菌状，不作脓，亦不作寒热，但耳塞不通，缠绵不已，令人耳聋。先用针刺破，以玉红膏涂之，耳胀痛，用虎耳草汁滴入耳内，痛即止；内服药同虚耳痈。
附：耳漏生于耳根翎上，女孩穿耳穿伤者多此证，溃脓最难收口，必升药条提之，历久方愈。
辨鸬鹚瘟耳根痈异证同治论  ***************************
夫鸬鹚瘟（俗名土婆风）者，因一时风温偶袭少阳，络脉失和。生于耳下，或发于左，或发于右，或左右齐发。初起形如鸡卵，色白濡肿，状若有脓，按不引指，但酸不痛，微寒微热；重者或憎寒壮热，口干舌腻。初时则宜疏解，热甚即用清泄，或挟肝阳上逆，即用熄风和阳。此证永不成脓，过一候自能消散。
耳根痈，初起根盘坚肿，其色亦白，只发一边，从无双发，憎寒发热，斯时疏解散邪，得汗则消。如过七日，身热不退，即欲成脓，治用羚羊角散。如寒热无汗，即用小柴胡汤加制蚕、角刺攻透之；俟开刀出脓，肿消热退而安。其时用药，须扶胃和营，不可乱投补托，盖风温偶阻，是正旺邪实，若投参、芪、归、术，必致气血壅滞，脾胃呆钝，脓反不清，以致延绵日期，不即收口。大凡风温偶感者，此为阳实证，正旺邪实，俟脓泄邪退，营卫自和而愈。若用参、芪扶正固托，则反受其累矣，此不可不知也，同学者宜类推之。如时邪瘟证后余邪未彻，耳项发颐，亦有成脓者，治法与此同。
辨发颐豌豆疮论  ***************************
发颐，乃伤寒汗下不彻，余热之毒未除，邪结在腮颌之上，两耳前后硬肿疼痛。初起身热口渴，当用连翘败毒散清热解毒，或普济消毒饮亦可；如正虚邪实，津亏液枯，大便秘结。神识昏蒙，脉来弦硬者，则以犀角地黄汤加西黄、胆星、竹沥主之。又有湿温时邪，或伏邪瘅疟，或温痧疫毒，虽得汗而余邪未彻，走入少阳，发于颐者，身体仍然寒热，舌苔白腻，或大便坚结，或协热下泄，当以泻心合温胆，或葛根芩连汤治之。如寒热不止，患上红肿光亮而软者，势必成脓，穿溃后不可骤投补托，只宜扶胃和营；外以升膏盖贴。如脓不外泄，用升药线提之。
豌豆疮者，亦因伤寒汗下后余毒未尽，故于瘥后而发。只以黄连、甘草、归尾、红花、防风、苦参、荆芥、连翘、羌活、白芷之类煎服。外用芒硝、赤小豆、青黛为末，以鸡子清和猪胆汗调和，敷疮上最效。勿动其靥，待其脱落无痕。
辨颈痈锁喉痈论  ***************************
颈痈生于颈之两旁，多因风温痰热而发。盖风温外袭，必鼓动其肝木，而相火亦因之俱动。相火上逆，脾中痰热随之，颈为少阳络脉循行之地，其循经之邪至此而结，故发痈也。初起头痛，身发寒热，颈项强痛，渐渐肿赤，投以疏解散邪，势轻者即能消散；若四、五日后，寒热不解，便欲成脓，当清热和营，出脓后扶胃和营，大约半月收功。亦有因于阴虚，少阳三焦火郁上攻，气血凝滞而发者。然此证必兼挟风热，非纯乎内伤之证也。所以较他证肝邪所发者，犹为易愈耳。
锁喉痈，生于结喉之外，红肿绕喉。以时邪风热，客于肺胃，循经上逆壅滞而发；又或因心经毒气，兼挟邪风结聚而发。初起外候与火痰相似，根盘松活，易于溃脓者顺，坚硬而难脓者重。治法与前证可以参用。
辨风热痰惊痰论  ***************************
夫风热痰皆发于颈项间，以风温阻于少阳梢络而发。初起寒热，项间酸痛，结核形如鸡卵，根盘散漫，色白坚肿，斯时宜用牛蒡解肌汤，五日后身凉自能消散。如身热不退，即顶尖色渐转微红，而成脓矣，穿溃后脓泄邪退，自能收口。然此证生于幼孩者多，盖风温袭入，化火发热最易成脓，以幼孩纯阳，不耐身热故也。成脓时，或发痉厥不妨。
又有小儿惊后发痰者，以风温初袭，来势急暴，肝阳弗宁，即手足搐搦，有顷其势稍杀，邪即循经而上，结于颈项之间，肿硬成疡，此名惊痰，其儿即惊止体安。如热不退，即欲成脓，不可妄用惊药，但以牛蒡解肌汤治之。
辨瘰疬瘿瘤论  ***************************
瘰疬之病，属三焦肝胆等经风热血燥，或肝肾二经精血亏损，虚火内动；人或恚怒忧思，气逆于肝胆二经，二经多气少血，故怒伤肝，则木火动而血燥，肾阴虚则水不生木而血燥，血燥则筋病，肝主筋也，故累累然结若贯珠。其候多生于耳前后，连及颈项，下至缺盆及胸胁之侧。其初起如豆粒，渐如梅李核，或一粒，或三五粒，按之则动而微痛，不甚热，久之则日以益甚，或颈项强痛，或午后微热，或夜间口干，饮食少思，四肢倦怠，或坚而不溃，或溃而不合。皆由气血不足，故往往变为痨瘵。《外台秘要》云：肝肾虚热则生疬。《病机》云：瘰疬不系膏粱丹毒火热之变，总由虚劳气郁所致。只宜以益气养营之药，调而治之，其疮自消，盖不待汗之下之而已也。若不详脉证虚实之异，而概用追蚀攻下，及行气散血之药，则必犯经禁病禁，以致血气愈损，必反为败证矣。治法：若寒热焮痛者，此肝火风热，而气病也，用小柴胡汤以清肝火，兼服加味四物汤以养肝血；若寒热既止，而核不消散者，此肝经火燥而血病也，用加味逍遥散以清肝火，六味地黄丸以生肾水；若肿高而稍软，面色萎黄，皮肤壮热，脓已成也，宜针以决之，及服托里之剂；若经久不愈，或愈而复发，脓水淋漓，肌肉羸瘦者，必纯补之剂，庶可收敛，若益气养营汤以补气血，六味丸以滋肾水、培肝木，补中益气汤以健脾土是也。又如夏枯草能散结气，而有补养血脉之功，能退寒热，虚者尽可用之。他若贝母、陈皮、木香、香附、青皮、地骨皮、山栀等，为化痰、散滞、利膈之品，亦可随手加入。外又有隔蒜灸之法，或又用豆豉饼灸之，以琥珀膏贴之亦佳。若其气血未损，而核不消者，方可服散坚之剂，如必效散，或遇仙无比丸，俟其毒一下即止，更以益气养营汤调理之。又有方用夏枯草、忍冬花、蒲公英各四、五钱同煎汤，朝夕代茶饮之，十余日渐消；然此药但可治标，若欲除根，必须灸肩髃、曲池二穴，以疏通经络。如取此穴，当以指甲掐两肘尖、两肩尖骨缝间接处，其患处觉有酸麻者，方是其穴。此证男子不宜太阳青筋，潮热咳嗽自汗；女人忌眼内红丝，经闭骨蒸烦热，必变成痨瘵而不可救。又幼孩生此证者，系先天禀薄，后天生气不足，营卫并弱之故，宜用丸药以固先天肝肾，煎剂以扶后天脾胃，方可消散而愈。
瘿瘤者，非阴阳正气所结肿，乃五脏瘀血浊气痰滞而成也。瘿者，阳也，色红而高突，或蒂小而下垂；瘤者，阴也，色白而漫肿，无痒无痛，人所不觉。《内经》云：肝主筋而藏血，心裹血而主脉，脾统血而主肉，肺司腠理而主气，肾统骨而主水。若怒动肝火，血涸而筋挛者，自筋肿起，按之如筋，久而或有赤缕，名曰筋瘤。若劳役火动，阴血沸腾，外邪所抟而为肿者，自肌肉肿起，久而有赤缕，或皮俱赤者，名曰血瘤。若郁结伤脾，肌肉消薄，外邪所抟而为肿者，自肌肉肿起，按之实软，名曰肉瘤。若劳伤肺气，腠理不密，外邪所抟而壅肿者，自皮肤肿起，按之浮软，名曰气瘤。若劳伤肾水，不能荣骨而为肿者，自骨肿起，按之坚硬，名曰骨瘤。当各求其所伤而治其本。大凡属肝胆二经结核，宜八珍加山栀、胆草，以养气血、清肝火，六味丸以养肺金、生肾水。若属肝火血燥，须生血凉血，用四物、二地、丹皮、酒炒黑胆草、山栀。若中气虚者，补中益气汤兼服之。倘治失其法，脾胃亏损，营气虚弱，不能濡于患处，或寒气凝于疮口，营气不能滋养于患处，以致久不生肌而成漏者，悉宜调补脾气，则气血壮而肌肉自生。若不慎饮食起居，及七情六淫，或用寒凉蚀药，蛛丝缠、芫花线等法以治其外，则误矣。又瘿瘤诸证，只宜服药消磨，切不可轻用刀针掘破，血出不止，多致危殆。
辨缺盆疽臑痈胛痈论  ***************************
缺盆疽者，生肩前陷中。初起肩背拘急，寒热大作，饮食少进，小水不利，即焮红肿痛，有头如水泡，后遂旁生数头，根盘坚硬。此足阳明、手足少阳经积热聚湿所发。宜急治之，若稍缓必致溃烂。是经少血多气，疮口遂有难合之患。初宜蟾酥丸发汗解毒，更与荆防败毒散，溃后宜用补托。
臑痈在肩下膊上，结核如桃，如鹅鸭卵，色赤痛甚，臑臂表里俱肿，惟肘节处差小，有似藕形，故又名藕包毒。属手三阳经，外感风温风火而成。红肿之外无晕者，顺；有晕者，逆。初起，即当发散解毒；成脓后，治以清营彻热；溃后，以扶脾养阴为主。
胛痈生肩膊后下，胁后外层歧骨缝间，或在左臂，或在右臂。同属手太阳小肠经，由风火凝结而成。如生在肩前下、胁前外之上骨缝开合空凹陷中，或在左，或在右，同属心包络经，名曰乐疽，乃血热气郁而成。初起有核，渐肿坚硬，大如鹅卵，疼痛入骨，头疼寒热，治以荆、防、夏枯草、贝母、丹参、地丁、银花、连翘、丹皮、黄芩、山栀之属。
附汤森亭先生肩背臂膊诸痛论  ***************************
谨按经云：西风生于秋，病在肺俞，在肩背，故秋气者，病在肩背，然则肩背之痛，当责之于肺无疑矣。但有风寒、风热、气盛、气虚、痰饮之别。盖肺主皮毛，皮毛受邪，以传于肺，郁遏经络，因而作痛，当以辛温之药散之；或风热乘其肺，使气郁甚者，当泻风热，以辛凉之药解之。又肺主气化，而治节一身，或气盛有余，则壅而不行，阻塞经络，肩背则痛；或气血不足，则少气不足以息，亦令肩背作痛。盛则苦辛泻之，虚则甘温补之。又肺为贮痰之器，肺中素有积痰，随气流注经络，以致隧道壅遏为痛，此又当理痰而顺气，盖气清则痰自化也。外此又有肾气上逆作痛一证，此逆气即阴气也。肾中阳虚，浊阴之气始得上干清阳之位，此当甘辛温药峻补真阳，而驱逐阴邪。若专理肺气，反为诛伐无过。臂痛之证，或为风寒湿所抟；或痰饮流入经隧，或因挈重伤筋所致，或因气血凝滞经络不行而作痛。其于治法，风则散之，寒则温之，痰则理之；若因伤筋而血瘀，治以通经而活血。诸法之内，总当佐以姜黄、桂枝，以其横行，为手臂之引经也。
辨夹痈米疽论  ***************************
夹痈者，又名腋痈，生肩膊下窝内。若其皮色不变，漫肿无头，日久方痛，乃生寒热者，此由肝经血滞，脾经气凝所发。此患难消，终必作脓。未破者，用柴胡清肝汤；已破，则益气养营汤主之。首尾温补，切忌寒凉。三、四日即头痛寒热者，此足少阳胆、手厥阴心包络、手少阴心三经，外感风热而发，首宜疏风散邪，兼和营通络，则邪热退而肿消矣。
其有赤色坚肿者，名曰米疽。初起之时，其形如核，即寒热时作，亦由肝脾二经忧思恚怒，气凝血滞，并风温外袭而发。其治法即与前二证相参可也。
辨臂痈鱼肚发论  ***************************
臂疽、鱼肚发者，俱生臂上。在臂外为臂痈，在臂内垂肉处为鱼肚发。总缘经络热极，风邪外干，气血有乖而生也。当分经络，用本经之药为引，行其气血，则未成可消，已成亦易溃而易愈矣。其分经治法，则东垣之论綦详焉。其曰臂痛有六道，以两手伸直垂下，大指居前，小指居后而定之。前廉痛者属阳明，以升麻、干葛、白芷行之；后廉痛者属太阳，以藁本、羌活行之；外廉痛者属少阳，以柴胡行之；内廉痛者属厥阴，以柴胡、青皮行之；内前廉痛者属太阴，以升麻、白芷行之；内后廉痛者属少阴，以细辛、独活行之。夫臂肘之上，接骨之下，内连大小筋脉，此处发痈疖，每举动不便，垂手多坠疼；如脓深彻骨，即伤筋脉，拳缩不舒，搐搦，又宜加缓慢筋脉之药，此治法之大较也。至其散邪清热、化毒和营，则与诸痈疽同治。如秋令伏邪阻络，舌白呕恶、寒热胸闷者，即用泻心或温胆法。如风温夹湿火入络者，即用羌、防、灵仙、片黄之类。
辨骨蝼疽垂臂发论  ***************************
薛立斋曰：骨蝼疽，生臂外前廉大骨之后，属手阳明大肠经，由七情不和、积怒积忧积热所致。初起生瘰如粟米，渐大如豆。旬日大如桃李，坚硬疼痛不可忍。若紫晕开大腐烂斑点，串通肌肉，遍身拘急发搐，呕哕不食，冷汗自出，滑泄烦躁脉乱者，死。此乃真阴虚极，而火独亢之故。治当滋其化源，勿以扬汤止沸之法误之。
垂臂发，生于垂臂接骨下臂鹅上。起如鸡鸭卵大，皆由营卫不调之所致也。喜患生实处而不透内。治宜祛风散邪、消痰化毒，庶不致有大患矣。
辨石榴疽鹚痈论  ***************************
立斋曰：石榴疽，生肘尖上一寸余，属三焦天井穴，由三焦相火，与外湿热相抟而成。初起一点黄粟小泡，根脚便觉开大，色红坚硬，渐渐肿如覆碗，疼痛不可忍，皮破泛出，叠如榴子，令人寒热时作如疟状。内服蟾酥丸发汗；以菊花烧灰存性，加轻粉少许，研敷肿处神效；破后用菊花蕊煎汤洗之，顶上用夺命丹以膏盖之。此证以九日得脓为吉，反此为凶。汤剂如疔疽调治。
鹚痈生于肘撑上，红肿作痛，若溃之，必殒命，不可轻忽。初宜灸之。
辨蝼蛄串肘痈肘后毒论  ***************************
丹溪曰：蝼蛄串，生于臂（小臂也）内中廉，属包络经。由思虑伤脾，脾伤则运化迟，故生浊液，流于肌肉，脾气郁滞不舒凝结而成。初起筋骨如中流矢，疼痛渐增，漫肿坚硬，不红不热，手背及内关前后连肿数块，臂膊不能转动，日久其肿块渐次溃破，孔孔时流白浆，内溃串通诸孔，外势肿硬不消，脓水淋沥如漏；患者必面黄肌瘦，饮食减少，午后寒热交作，虚证并添，而成败证矣。初宜逍遥散，次用人参养营汤，调和气血、扶助脾胃，十中可保三、四。若妄投寒凉克伐，损伤脾胃，则活者鲜矣。
肘痈生于肘之围绕，由心肺风火凝结而成，形小为疖，形大为痈。
肘后痈，亦风火郁结，气血凝滞而成。二证初起，俱宜疏散调营。
辨手腕痈兑疽论  ***************************
丹溪曰：手腕痈，生手腕外面，属手三阳经，由风火湿毒凝结而成。乃皮肉浇薄之处，若迁延日久不溃，或漫肿平塌；既溃，腐烂露骨者逆，难于收功。若肿硬焮赤不烂，而多生头者，即名鼓槌疯，又名手腕疽。
兑疽，生手腕里面，横纹后前梢动脉之间，又名脉疽。初起寒热肿痛，痛彻手膊，举动不便。此乃肺金门户，若溃深则肺气大泄，最为危候。以上二证，均仿疔疽调治。
辨手发背手心毒托盘疔论  ***************************
手发背，发于手背中渚、液门二穴，属手少阳三焦经，若发于正中劳宫，属手厥阴心包络经，由风热相乘，气血壅滞而结。初起形如芒刺，憎寒恶热，昏闷作痒，疼痛呕逆，遂满手背高肿，后聚毒成疮，深入至骨。成脓溃速者顺；若漫肿坚硬，溃迟为疽；又有初起一粒高肿，隔日即烂，此属湿火。初宜俱用荆防败毒散，次用黄连解毒汤，或犀角地黄汤。（有将手背尽行烂去者，须掺珍珠散，贴白玉膏收功）
手心毒，一名擎珠毒，又名瘭疽，属手少阴心、手厥阴心包络二经湿火之毒所结也。其疮如泡，色如血赤，外形虽小，内毒有余，疼痛非常，日夜无间，此证往往有不能收功，流血至死者。治法必用大补水之剂，佐以解毒之味，如地丁、银花、元参、生地、当归、丹皮、贝母之属。
托盘疔，生于手掌中心，系手厥阴、少阴二经之所司也。由心火炽甚，逼血妄行，肝风鼓舞，毒散四肢，加以忧思过度，酒色不节，遂至毒流骨髓，侵于劳宫，劳宫系心经之脉络，故毒生焉。初起坚硬起泡，其泡明亮者即挑之。治以银花解毒汤。
辨手丫发合谷疽论  ***************************
五指丫处结毒焮肿者，除大指合谷穴名合谷疽，余皆名手丫发，俗名手丫支、手背丫，是手三阳经受证；手掌心丫，是手三阴经受证。初起如粟，渐大如豆，焮热疼痛不止。此皆由湿火凝聚而成。初起宜疏散清热解毒；成功后其脓不透，即以制蚕、角针透之；待脓泄邪退，扶胃而和其营，然后收功。
合谷疽，又名虎丫毒。此手阳明大肠经湿热之毒结聚之所致也。初起黄粟小泡，热痒焮痛根深。有红线上攻腋内者，即名合谷疔。若初起如豆，渐至漫肿，坚硬焮痛而不可忍者，名合谷疽。治法与前证同。
辨蛇头疔蛇眼疔水蛇头论  ***************************
蛇头疔，又名天蛇毒，又名调疽。生手大拇指顶头，或生他指。初起如粟，渐大如豆，或如桃李，坚硬焮赤肿痛，疼极连心；又或青或白，乍黄乍紫乍黑，或痒或麻木不痛，自筋骨发出，根深毒重，属手太阴肺、手厥阴心包络经热毒结聚而成。甚则手背手心皆肿，指头皮硬。当以猪胆套之，或以雄黄散涂之，与以蟾酥丸发汗解毒，更服银花解毒汤。若四、五日后溃脓，有黄头可刺者，顺；如不溃无脓，黑色过节者，险。其药即进凉膈，或黄连解毒汤、犀角地黄汤等。若毒气攻心，呕吐不食，膨胀，齿缝出血，是为危候。此证脓未熟时不可开刀早，否则致皮裂肉胬，疼痛倍增，不能速愈。若患久即有多骨，多骨出始能收口，虚而不敛者宜补之。更有脓不泄，火毒不化，腐烂其筋，至落去一节者。
蛇眼疔，生于手指甲旁尖角间，形如豆粒，色紫半含半露，硬如铁钉。亦火毒所发。若有黄头出如眼者，即以针挑破之。
水蛇头，指头有黄泡明亮者是。亦宜挑破，去其恶水即愈。
辨代指蛀节疔鳅肚疔论  ***************************
代指俗名[疒/貢]爪，生指甲身之内。三、四日后，甲面上透一点黄色。初起先肿焮热，疼痛应心，宜用甘草、朴硝各五钱，煎汤浸洗即瘥。如甲面透黄，即系内脓已成，但无路得泄，须用线针在指甲身就脓近处挑一小孔，脓方得出；随后轻手挤尽余脓，用黄连膏贴之易愈。若失治，以致脓毒浸淫好肉，爪甲溃空，必然脱落。宜用琥珀膏贴之，日久收功。
蛀节疔，又名蛇节疔，生于手指中节接骨处，绕指俱肿，其色或黄或紫。由火毒凝结而成。治同疔疽。
鳅肚疔者，一名蛇腹疔。生于手指中节里面，形如鱼肚，故又名鱼肚毒。一指通肿焮热，痛连肘臂。由辛热风湿之毒，上干心经，故发此毒，乃心经受证也。但中指通连五指，若中指疔色紫黑者，其毒必恶，易于攻心；心若受毒，即呕吐不食，神识昏迷，而为不治之证矣。务用护心丹时时呷之，再服夺命丹以追其毒。余治同疔疽。

卷中  ——————————————————————————————————————————————————————————————————————————————————————————

辨失营马刀生死不同论  ***************************
夫失营马刀，一为不可治，一为可治，以患处部位相同而形又相似，故并而论之。失营者，由肝阳久郁，恼怒不发，营亏络枯，经道阻滞，如树木之失于荣华，枝枯皮焦故名也。生于耳前后及项间，初起形如栗子，顶突根收，如虚痰疬瘤之状，按之石硬无情，推之不肯移动，如钉着肌肉者是也。不寒热，不觉痛，渐渐加大；后遂隐隐疼痛，痛着肌骨，渐渐溃破，但流血水无脓，渐渐口大内腐，形似湖石，凹进凸出，斯时痛甚彻心，胸闷烦躁，是精神不收，气不摄纳也；随有疮头放血如喷壶状，逾时而止。体怯者，即时而毙；如气强血能来复者，亦可复安。若再放血，则不能久矣（亦有放三、四次而毙者，余曾见过）。此证为四绝之一，难以治疗。若犯之者，宜戒七情，适心志；更以养血气、解郁结之药，常常服之，庶可绵延岁月，否则促之命期已。其应用之方，如加味逍遥散、归脾汤、益气养营汤、补中益气汤、和营散坚丸等，酌而用之可也。
马刀由肝胆二经郁逆气火所结，亦生在颈项间，其形长而坚硬，按之有情，甚有连发累累，沿至胁下胸前者，亦恶证也。倘患者能使情怀舒畅，调养得宜，治之以疏肝散邪、和营软坚，则可于半载一年之内而获痊愈。设不能自爱，又或境遇不齐，证则有增无减，绵延日久，疮头破烂，脓血大溃，肿势愈坚，遂成损怯而毙者多矣。然究非若失营之不可治也。故合二证而论之，以明其生死不同如此。用药与瘰疬同。
辨发背搭手阴阳虚实异证同治论  ***************************
发背、搭手之为疡重矣，其证各异，而治则同揆也，故合而论之。发背者，发于脊中，属督脉及足太阳膀胱经，其证有上中下之分。伤于肺，则发于上，在天柱骨下；伤于心与肝，则发于中，为对心发；伤于脾与肾，则发于下，为对脐发。大抵发背之证，其名虽多（有莲蓬发、蜂窝发、对心发、对脐发等名），总不越乎阴阳二证。其感于六淫之邪而发者，为阳证。初起或一头，或二头，数日后，或大如手掌，或大如碗面，焮赤肿高，疼痛发热，烦渴不宁，势若甚重，其脉洪数有力，能进饮食。先以蟾酥丸发汗，更与银花解毒汤，或犀角地黄汤清营解热，勿使伤其脾胃。俟脓一溃，诸症悉安。须知有脓时，急宜当头开之，否则使毒内攻，致生变证。至溃后，即腐烂尺余者，若无恶证，则投以大补之剂，肉最易生，此阳证易治者也。其感于七情而发者，为阴证。或由于郁怒忧思，或由于房劳过度，或由于膏粱厚味，醇酒炙爆，丹石热毒，其人平素阴精消涸，火毒内生结聚，酿成大患。初起一头如粟，根盘散漫，不甚高肿，不甚焮痛，色不红活，紫滞无神，脉微细而无力，饮食不进，只觉闷痛烦躁，大渴便秘，睡语咬牙。四、五日间，疮头不计其数，形如莲蓬，故名莲蓬发，又名蜂窠疽发。若见中间一头独大，四边出无数小头者，即名百鸟朝王。疮口各含黄浊，而积日不溃，按之流血。至八、九日，其头成片，所含之物俱出，通结一衣，揭去又结，其浮面共烂为一疮，肉虽腐而不脱，其脓内攻，其色黑黯。此元气大虚，而为内陷之证，必致神昏痉厥，手足逆冷，腹痛泄泻，而不可救矣。必于成功后，用参芪内托散，峻补元气，冀其引血成脓，化毒外泄；外用乌金膏或夺命丹盖贴，以提其毒，俾不至肿不溃，腐不烂，方得生机。丹溪曰：痈疽未溃，以疏托解毒为主；已溃，以托补元气为主。陈远公谓：阳毒可用攻毒，阴毒必须补正。此数语，实为外科枢要，慎勿坐失机宜，致证危势笃，而束手待毙也。
至于搭手，亦有上中下之分。上搭手生于肩膊后骨上，去背沟二指之间，名鼠疽，乃手足太阴、太阳之所司也；中搭手生于脊骨第九椎两旁膏肓穴，名青龙疽，系阳明、太阴之所司也；下搭手生于脊骨第十四节腰窝间旁开三寸肓门穴，乃太阴经之所司也。谓之搭手者，因患者以手搭之，上中下俱能搭着，故名。盖上搭由上焦积热，中搭由心火有余，下搭由肝脾火炽，总归于下元虚弱、肾水耗散而成。此证亦有阴阳之别。阳证形高而肿起，阴证形低而陷下；阳证色红，阴证色带滞；阳证初起必痛，阴证初起必痒；阳证溃烂多脓，阴证溃烂多血；阳证由于外感，阴证由于内伤。其调治之法，与发背之证，大略可通，虽曰证有大小，势有轻重，而所以清热化毒、补养气血之方，则无二致也。此二证中，亦有三陷变象，与脑疽同，其候数亦同。又发背搭手及脑疽，至溃脓腐脱后，新肉既满，而口不敛，有忽发流火者，其人憎寒壮热，甚至神识昏迷，疮口四边红赤，延开四布，切勿惊惧。斯时可用凉血清解，如鲜地、犀角、丹皮等。俟一日或二日后，汗出身凉，赤退肿平，其疮口自然敛小。此由营卫亏损，火旺浮越所致。汗出而火自散，营卫自和，疮口自敛矣。世俗睹此，每莫能措手，不知非败证也。外又有流毒一证，疽发肿大，势如发背，但头虽溃，而外面不腐，因暑湿郁遏而成。若脓出稠厚，而内腐易脱者易愈。治与阳证发背同。
又治发背、搭手之证，最妙灸法，不问日期、阴阳，肿痛或不痛，或痛甚，但未成脓，或不溃者，俱可灸之。取大蒜切片，安疮头上，用大艾炷灸之，三壮换一蒜片，痛者灸至不痛，不痛者灸至痛方止，其毒气自然随火而散；若有十数头作一处生者，即用大蒜研成膏，作薄饼，铺疮头上，聚艾于蒜饼上烧之亦可。盖如此恶证，惟隔蒜灸，及涂乌金膏有效。
辨胸发疽膻中疽甘疽论  ***************************
胸发疽生于正胸堂，去结喉三寸，与心窝不远，乃手足六经交会之所，其患最凶，丧人性命，宜速治之。若三、四日失治，则皮开肉裂，甚可畏也。宜用牛黄、熊胆研细，香油调涂四边弦上，以免开花。如痛甚，用乳香、没药为末，铺粗纸上，外以青布片卷好，蘸清油点火，在疮四围照之，痛自止矣。内服蟾酥丸、活命饮，以消散之。若便秘脉实者，即与凉膈散通腑泄热；成功后，托里消毒；溃，则用八珍、十全等补剂敛口。
膻中疽生心窝上、两乳中间，属任脉膻中穴。盖膻中为气之海，气所居焉，能分布阴阳。若脏腑阴阳不和，七情不平，则发此毒。初亦服蟾酥丸、活命饮；若肿硬发热作呕，大便秘结，烦躁饮冷，舌干口苦，六脉沉实有力，宜服内疏黄连汤，以内除之，使邪气不致传变归心则吉。余如前证治法。
甘疽，生于乳上肉高耸处，属肺经中府穴之下。无论左右，皆由忧思气结而成。治法同上。
辨肺痿肺痈论  ***************************
人有久嗽后肺受损伤，皮肤黄瘦，毛悴色焦，咽喉雌哑，寒热往来，自汗盗汗，气喘不得卧，小便数而不渴，口中有浊唾痰沫而无脓，寸口脉数而虚涩者，此为肺痿。人有胸膈间作痛，咽干口燥而渴，喘急不得安卧，咳嗽不止，吐痰便觉疼甚，按之更增气急，痛不可忍，四肢微肿，喉间闻腥臭之气，随吐脓血，胸前皮肤甲错，肉微起，其人能右睡而不能左卧，左卧即喘急不安，脉数而有力者，此为肺痈。痿者，萎也，如草木之萎而不荣，为津亡而气竭也；痈者，壅也，肺气郁逆，久壅而成也。盖肺为五脏华盖，处于胸中，主于气，候于皮毛。凡劳伤血气，腠理虚而风邪乘之，内感于肺，则汗出恶风，咳嗽短气，鼻塞项强，胸胁胀满，久而不瘥，便成肺痿；又或汗下过多，重亡津液，亦能致之。若其风中于卫，呼气不入，热逼于营，吸气不出，风伤皮毛，热伤血脉，风热相抟，气血稽留，蕴结于肺，久则变为肺痈；至如房欲不节，肾水亏而虚火上炎，又或醇酒炙爆，辛辣厚味，熏蒸于肺，无不可成痈也。然痿为正气虚，痈为邪气实。正气虚者，治之宜缓；邪气实者，治之宜速；虚则宜补中带清，实则宜补中用泻。治痿，宜清燥救肺汤；治痈，则未溃者，宜葶苈大枣泻肺汤，或《千金》苇茎汤；其已溃者，宜内补黄芪汤。
附喻嘉言先生肺痈肺痿论  ***************************
《金匮》所论肺痈、肺痿之证，谁秉内照，旷然洞悉，请以一得之愚，僭为敷陈。人身之气，禀命于肺，肺气清肃，则周身之气莫不统摄而顺行；肺气壅浊，则周身之气易致横逆而犯上。故肺痈者，肺气壅而不通也；肺痿者，肺气委而不振也。才见久咳上气，先须防此两证。肺痈由五脏蕴崇之火，与胃中停蓄之热上乘乎肺，肺受火热熏灼，即血为之凝，血凝则痰为之裹，乃至咳声频并，口中辟辟燥咳，即胸中隐隐痛，浊痰如胶，发热畏寒，日晡尤甚，面红鼻燥，胸生甲错，寸口脉滑数而实，此肺结之痈，日渐长大，则肺日胀而胁骨日昂。始先即能辨其证属表属里，极力开提攻下，无不愈者。奈何医者但知见咳治咳，或用牛黄、犀角冀以解热，或用膏子油粘冀以润燥，或朝进补阴丸，或夜服清胃散。千蹊万径，无往非杀人之算，病者亦自以为虚劳尸瘵，莫可奈何。迨至血化为脓，肺叶朽坏，倾囊吐出，始识其证，十死不救，嗟无及矣。间有痈小气壮，胃强善食，其脓不从口出，或顺趋肛门，或旁穿胁肋，仍可得生，然不过十中二、三耳。《金匮》治法最精，用力全在未成脓之先。今人施于既成脓之后，其有济乎。肺痿者，其积渐已非一日，其寒热不止一端，总由胃中津液不输于肺，肺失所养，转枯转燥，然后成之。盖肺金之生水，精华四布者，全藉胃土津液之富，上供罔缺。但胃中津液暗伤之窦最多，医者粗豪，不知爱护；或腠理素疏，无故而大发其汗；或中气素馁，频吐以倒倾其囊：或瘅成消中，饮水而渴不解，泉竭自中；或肠枯便闭，强利以求其快，漏卮难继，只此上供之津液，坐耗歧途。于是肺火日炽，肺热日深，肺中小管日窒，咳声以渐不扬，胸中脂膜日干，咳痰艰于上出，行动数武即喘鸣，冲击连声，痰始一应。寸口脉数而虚，其人咳，口中反有浊唾涎沫者，为肺痿之病。《金匮》治法，非不彰明，然混在肺痈一门，况难解其精意。大要缓而图之，生胃津、润肺燥、下逆气、开积痰、止浊唾、补真气，以通肺之小管；散火热，以复气之清肃。如半身痿废，及手足痿软，治之得法，亦能复起。虽云肺病近在胸中，呼吸所关，可不置力乎。肺痈属在有形之血，血结宜骤攻；肺痿属在无形之气，气伤宜徐理。肺痈为实，误以肺痿治之，是为实实；肺痿为虚，误以肺痈治之，是为虚虚。此辨证用药之大略也。
辨井疽心漏论  ***************************
井疽生于心窝，乃任脉经鸠尾穴，又名穿心毒，最为难治。此因心火妄动而发。若初起状如黄豆，即焮赤高肿，心躁烦而肌热如焚，唇干舌燥黄色，渴饮冷水，斯时或以凉膈散通腑泻热，或用犀角地黄汤清营解毒。若得疮势渐退，自可调理而愈。如或坚硬紫黑，毒气内陷，恶闻食臭，呕吐不宁，精神恍惚，腹胀泄泻者，不治。又有起时肿硬，肉色不变，积久穿溃者，此名穿心冷瘘。乃因多食生冷死厌之物，恶毒积久，内犯心包络，故外发于心掩也。宜以温补气血之剂治之。
心漏者，初时胸间生疮，因不慎酒色，致成漏窍，每每流血，久则神形困惫，腰痛难伸，行同伛偻。此其疡虽属心，根由于肾；夫心肾本相通也，心气必得肾气以相生，肾气必得心气以相闭。心漏之成，成于肾气之泄，安可不补肾气之衰乎？然补肾而心气不闭，则补肾无益，盖有出气而无止气耳。或云漏疮多成于湿热，今补肾而不闭心窍，则漏不愈；闭心窍而不去湿热，只治心肾，漏亦不能愈也。然漏亦不同，漏在他处者，可泄其湿热；在胸间者，不可泄湿热也。盖漏既成于肾虚，肾虚则寒而非热也；肾虚者，肾水虚而非邪水盛也。补真阴而邪水自消，温肾寒而湿热自退矣。温肾丸主之：鹿茸二具去毛、酥炙，附子二枚、泡去皮脐，人参、青盐各二两，瓦松二枝，红枣四两。煮枣捣丸。每空心酒下三十丸，服月余而漏自愈。一方无瓦松、人参。此方兼治肾虚腰痛如神。
辨幽痈赫痈冲疽论  ***************************
幽痈，生脐上七寸。初起如粟，渐增漫肿疼痛，形如鹅卵，甚则坚硬，痛牵胸肋。由过食膏粱厚味，忧思气结，肠胃不通，火郁而成斯毒，自内发外者也。初服神授卫生汤，溃后即用补托。
赫痈，生脐上三寸，属任脉经建里穴。由七情郁火凝结而成。初如粟粒，痒痛相兼，其肿迅速，寒热往来，甚则呕哕，牵引脐痛。初肿微红，顶尖根束，渐透赤色者，以活命饮消散之；成脓后，用托里消毒散；既溃，宜参芪内托散。
冲疽，一名中发疽，生于脐上二寸，系任脉经下脘穴。由心火炽甚，流入肾经所致。肿高色赤，脓稠者，易愈；若平塌黑色，膨胀恶心，脓水清稀，内肾疼痛，泻利无度，谵语直视者，死；溃久不敛者，死。凡此皆属虚耳。法宜用大补之剂。如能受补，即不死也。
辨乳癖乳痰乳岩论  ***************************
薛立斋曰：乳房属足阳明胃经，乳头属足厥阴肝经。男子房劳恚怒，伤于肝肾；妇人思虑忧郁，损于肝脾，皆能致疡。第乳之为疡有不同。有乳中结核，形如丸卵，不疼痛，不发寒热，皮色不变，其核随喜怒为消长，此名乳癖。良由肝气不舒郁积而成，若以为痰气郁结，非也。夫乳属阳明，乳中有核，何以不责阳明而责肝？以阳明胃土最畏肝木，肝气有所不舒，胃见木之郁，惟恐来克，伏而不扬，气不敢舒，肝气不舒，而肿硬之形成，胃气不敢舒，而畏惧之色现，不疼不赤，正见其畏惧也。治法不必治胃，但治肝而肿自消矣。逍遥散去姜、薄，加瓜蒌、半夏、人参主之（此方专解肝之滞，肝解而胃气不解自舒，盖以瓜蒌、半夏，专治胸中积痰，痰去肿尤易消也）。
有乳中结核，始不作痛，继遂隐隐疼痛，或身发寒热，渐渐成脓溃破者，此名乳痰。或亦由肝经气滞而成，或由于胃经痰气郁蒸所致。用药疏肝之中，必加贝母、半夏、瓜蒌等以治痰，则未脓可消，至已溃必兼补气血，方易收口。
乳疡之不可治者，则有乳岩。夫乳岩之起也，由于忧郁思虑，积想在心，所愿不遂，肝脾气逆，以致经络痞塞结聚成核，初如豆大，渐若棋子，不红不肿，不疼不痒，或半年一年，或两载三载，渐长渐大，始生疼痛，痛则无解日，后肿如堆栗，或如覆碗，紫色气秽，渐渐溃烂，深者如岩穴，凸者如泛莲，疼痛连心，出血则臭，并无脓水，其时五脏俱衰，遂成四大不救。凡犯此者，百人百死。如能清心静养，无挂无碍，不必勉治，尚可苟延。当以加味逍遥散、归脾汤，或益气养营汤主之。此证溃烂体虚，亦有疮口放血如注，即时毙命者，与失营证同。
辨乳痈乳疽论  ***************************
夫乳痈之生也，有因乳儿之时，偶尔贪睡，儿以口气吹之，使乳内之气闭塞不通，以致作痛（此即外吹证），因循失治而成者；有因所乳之子，膈有滞痰，口气焮热，贪乳而睡，热气吹入乳房，凝滞不散，乳汁不通，以致结核化脓而成者；亦有忧郁暴怒伤肝，肝气结滞而成者；又有肝胃湿热凝聚，或风邪客热壅滞而成者。始时疼痛坚硬，乳汁不出，渐至皮肤焮肿，寒热往来，则痈成而内脓作矣。凡初起，当发表散邪、疏肝清胃，速下乳汁，导其壅塞，则自当消散；若不散成脓，宜用托里；若溃后肌肉不生，脓水清稀，宜补脾胃；若脓出反痛，恶寒发热，宜调营卫；若晡热焮肿作痛，宜补阴血；若食少作呕，宜补胃气，切戒清凉解毒，反伤脾胃也。况乳本血化，不能漏泄，遂结实肿，乳性清寒，又加凉药，则肿硬者难溃脓，溃脓者难收口矣。其药初起，如牛蒡子散、橘叶汤、逍遥散之类；溃后，则宜益气养营汤。又若半夏、贝母、瓜蒌消胃中壅痰，青皮疏厥阴之滞，公英、木通、山甲解热毒、利关窍，当归、甘草补正和邪，一切清痰疏肝、和血解毒之品，随宜用之可也。又有湿火挟肝阳逆络，或时疫、或伏邪聚结而成者，起时乳头肿硬，乳房焮红漫肿，恶寒身热，毛孔深陷，二、三日后，皮即湿烂，隔宿焦黑已腐，再数日后，身热退而黑腐尽脱，其生新肉如榴子象。掺以珍珠散，以白玉膏盖之；内服疏肝清湿热之剂以收功。此湿火乳痈也。再妇人乳头有数孔，一孔又有一络，络于乳房。其始生痈也，只患一络，迨其脓血出尽，又患一络，逐络递及，遂至满乳，则危而不救者多矣。初起，每早服元寿丹，可保不传余络。（今外科谓乳有数瓤，欲传瓤者，非也）
若其始生硬肿，即有头出，后复旁生数头，头中有脓不多，此名乳疽。是为阳明痰热之毒，兼挟肝胆之火结成。治当清理痰气、疏通肝邪、解毒和营，如荆、防、苏叶、白芷、贝母、瓜蒌、青皮、夏枯草等物，在所需用矣。
（附）：内吹，孕妇二、三月，或至八、九个月，乳中有核成痈。是胎气旺而上冲，致阳明乳房结肿疼痛。宜服石膏散清之可消；若溃后虽脓出腐脱肌生，必俟分娩后始能收口。
乳头风，乳头干燥而裂，痛如刀刺，或揩之出血，或流粘水，或结黄脂。此由暴怒抑郁，肝经火邪不能施泄所致，胎前产后俱有之。内服加味逍遥散；外以白芷末，乳汁顿熟调敷。
男子乳疖，与女子不同。男子乳头属肝，乳房属肾，以肝虚血燥，肾虚精怯，故结肿痛。治当以六味地黄汤加归、芍、青皮主之。
辨捧心痈䐗痰论  ***************************
捧心痈，生于人字骨下低陷中，肿坚色白，脉空芤无力，腰痛肤黄面浮。有因脱力中伤，或受伤营卫失和而发；有因抑郁伤肝，肝邪乘脾，脾气不能运行，致气血留滞而发；亦有因病后脏腑气衰，营卫不能通调而发。治法宜和营通络，调养气血，使之渐渐内消。若至成功出脓，每易成损怯，难以痊愈。
䐗痰生于中脘穴下，或左或右。初起结核，渐渐肿大，坚硬色白，其病因脉证，与捧心痈相似，治法亦同。此证宜速治，若成功后，脓从呕吐出者不治。
辨胃脘痈䐗痈论  ***************************
胃脘痈者，生于中脘穴（又名胃募，在人字骨下三指，脐上四寸）。有外痈，有内痈。外痈在皮里膜外，初起漫肿，渐渐焮红成脓。此由平素醇酒厚味，湿热积聚，脾阳失运，凝滞气血而发；或因伤寒结胸，腑气虽通，脾肺气虚，不能升降，以致湿浊混淆，留滞不散，营卫失和而结。治当利其湿热，开提肺气，扶助脾胃，清营解毒，庶能消散。倘有脓即宜开破，以泄其邪，后用补托收功。至于内痈，俗名䐗痈，生于胃中。初起中脘穴必隐痛微肿，按之坚硬，身皮甲错（不泽也），寒热如疟。多因醇酒炙爆，七情火郁，又外感寒气隔阳，使热浊之气填塞胃脘，胃中清气下陷，营气不从故发。右关脉必见沉细，盖胃脉见于右关，本宜洪大，而反沉细者，是见胃气之逆也。人迎（胃经穴，在急喉两旁）脉来甚盛，以热聚于胃口而不行，故人迎反甚耳。有此二脉，痈已成矣。其时少阴厥逆，机关不利，胸膈痞闷，腹中疼痛连心。若脉洪数者，已有脓也，宜急排之，赤豆薏仁汤主之，大射干汤亦可。设脉迟紧者，虽脓未成，已有瘀血也，宜急下之，牡丹皮散主之；如痰气上壅者，甘桔汤；大便不利者，太乙膏作丸服之；小便赤涩，腹满不食者，三仁汤；体倦气喘作渴，小水频数者，肺气虚也，补中益气汤加麦、味补之。此证若脓自口吐出，必至毒气漫延，腐烂肠胃，脾气日衰，饮食少纳，形神憔悴，精耗气竭而毙。
辨胁痈肋痈论  ***************************
胁痈，又名穿胁痈，或发于左胁，或发于右胁。人之两胁乃足厥阴肝经气分出入之道路，一有阻滞，不得疏通，郁而为痛，故血亦为之凝聚矣。是以胁之上下发毒，皆属肝经。此证多因郁怒肝火而发，或因肝胆之气不平，而风火内抟，营逆血热结聚而发。惟虚怯人生之；若肥胖内实者，鲜此证也。初起，宜栀子清肝汤解郁泻火；已成，四妙汤加青皮、香附；脓成者，即针之，勿伤内膜；溃后，宜八珍汤加山萸肉、牡丹皮、泽泻，兼滋肾水。但气虚胃弱之人，亦不可过与补阳之药，恐内受热剂，则虚热愈盛，盛则透伤内膜，切宜慎之。又病因虚劳所得，如破流臭败，脓水清稀，补托不应者，是死证也。
肋痈生于肋条骨间，又名侠荧痈，亦由肝火郁怒结聚而成。初起骨间隐痛，渐渐肿起，后或大如杯碗，色或赤或白，痛疼难忍，内肠绞刺。患在左，痛牵右肋；患在右，痛牵左肋。体虚之人，难以胜受。惟此处痈疽，多是内毒却入攻而死者多。人染此患，急宜用针刺出脓血，防其内攻。若至二候，溃出稠脓为吉，溃出清水为凶。治法与前证参用。
辨腹痈脐痈脐漏论  ***************************
腹痈者，亦名腹皮痈，生于腹之皮里膜外。乃脾经之毒，因食煎爆油腻，酒醉太过入房，以致毒不流通而结，无论左右，隐痛日久，后发痈肿于皮外；右关脉见沉数而腹痛甚者，是其候也。不可过服克伐之药，若希图消散，过伤胃气，则肿不能溃，溃不能敛，难致收功矣。初，宜服活命饮，或化毒除湿汤；溃后，服托里消毒汤。
脐痈生于脐中，由心经积热流于小肠经，毒聚而成（心与小肠为表里，心移热于小肠，故发是毒）。肿大如瓜，高突若铃，或红或白。但脐为任脉神阙穴，禁针之所，宜早消散，否则恐其内溃。若有脓，即穿破出外为吉。初宜多服蜡矾丸，汤剂则用黄连解毒合五苓散治之，或导赤散加归尾、赤芍、银花亦可。
漏脐疮，或因肾虚火亢而发；或因恼怒气郁而发。宜服补剂，外以生肌散敷之。又小儿脐中撒尿，因肝肾亏乏，气不宣化，是童痨败证，不治。
辨小儿脐风及脐汁不干论  ***************************
凡儿生月内，肚胀腹硬，脐围浮肿，口撮眉攒，牙关不开，名曰脐风撮口证。盖因脐带剪短，或包缚不紧，以致水湿浸脐，客风乘虚而入，传之于心，蕴蓄其邪，复传脾络，舌强唇青，手足微搐，喉中痰响，是其候也。服延寿丹少许即愈。如神脱气冷者，不治。
夫脐为根本，风湿防护须严，一有所失，则脐肿不干，每出青黄水，久而作搐，入于经络，即成风痫，并撮口脐风，皆为恶候。宜以五倍子研末掺之。但初生小儿，仅如血泡，不可用冰、麝之膏贴之，并忌大寒大热之剂。盖肌肉未坚，脏腑柔脆，难以抵当耳。
辨癥瘕癖块论  ***************************
夫癥者，征也。血凝痰滞，有形可征，故一定而不移。瘕者，假也。由气结聚，无形成假，故推之而可动，且时有时无，来去靡常，发无定所。至于癖块者，与癥相似，每在两胁，有由疟而得者，谓之疟母；有由气而得者，谓之气癖。窃思三者之证，皆内为喜、怒、忧、思、悲、恐、惊七情所致。盖人之气血，营卫一身，上下周流，无时或间，苟得充实顺序，积聚何由而生？一有所伤，则气液水谷，失其运旋，以致稽迟而为积为聚也，故数证者俱从郁论，病本在于肝脾，而胃与八脉，亦与有责。治之之法，当从诸经，再究其气血之偏胜，气虚则补中以行气，气滞则开郁以宣通，血衰则养营以通络，血瘀则入络以攻痹。如或营伤气阻者，须于养营之中，通泄其气；如或络虚则胀，气阻则痛者，须以辛香苦温、和络通降；又如肝胃两病者，宜泄肝救胃；肝胃脾同病者，则扶土制木；肝脏之气，独郁不宣者，宜辛香专治于气；血痹络逆失和者，宜辛香专理其血；病由冲任扰及肝胃而逆乱者，仍从肝胃两经主治，宜疏降温通。凡此皆施治之大要，贵在医者之生心化裁耳。总之用攻法，宜缓宜曲，不可太峻，太峻则正气受伤；用补法，忌涩忌呆，须当疏利，疏利则积滞可去，此尤不可不知也。至于古人调治之方，若金铃子散、疏肝导滞汤、益气养营汤、鳖甲煎丸、旋覆葱绛汤等，俱可酌用，须随机应变，不执方而方始为我用矣。
辨大肠痈小肠痈论  ***************************
夫大肠生痈者，或其人平素醇酒炙爆，湿热郁蒸，相傅受伤，肺气不能宣降，致湿热下注，壅遏气血而发（肺与大肠为表里，肺伤则湿热下注于大肠而生痈也）；或由七情所伤，饥饱劳役，担负重物，致使气血乖违，湿动痰生，肠胃痞塞，运化不通而结。初起发热恶寒，脉数而芤，皮毛甲错，右足屈而不伸，腹急渐肿，按之急痛，大便坠重，小便涩滞若淋。如痈未成者，宜以大黄汤下之，瘀血去尽自安；如体虚脉细，不敢下者，以活血散瘀汤和利之；痈已成，腹中疼痛，胀满不食，便淋刺痛者，以薏苡仁汤决之。如脓从大便出者，易治；若在脐旁出头者，即以卧针刺之；若从脐内出脓者，不治。亦有脐突肿硬，绕脐生疮者，此名盘肠痈证，治法与上同。
小肠痈者，少腹肿而硬，按之则痛，左足屈而不伸，溲数似淋，时时汗出，复恶寒，身皮甲错，腹皮急，甚则腹胀大。此证或由于肝邪积聚，寒凝气阻而成；或由于产后经期气滞瘀凝，营卫失和而发；至若奔走暴急，负重远行，或醉饱房劳，生冷并进，致肠胃受伤，败血浊气壅遏，皆能致之。其因久积阴冷所成者，宜用温热之剂以温发之，《金匮》之用附子苡仁败酱散是也；其因内结热所成者，宜利之，《金匮》之用大黄汤是也；若气滞瘀凝者，宜用旋覆花葱绛汤。又薛立斋曰：脉迟紧者，未有脓也，宜牡丹皮汤下之，当有血下；脉洪数者，已有脓也，用薏苡仁汤排之；小腹疼痛，小便不利，脓壅滞也，用牡丹皮散主之；气血虚者，宜用八珍汤加黄芪、肉桂、丹皮、北五味敛而补之。古人治法，可以酌用。要知成脓后，外有头可刺者为顺；若外不可刺，而或从小便出脓者死。盖大小肠二痈，虽名为肠痈，大抵生于皮里膜外者多，故能在外出脓，是为易愈；若外无头者，必生于肠内，而肠皮甚薄，易于腐烂，此恶证也。彼大肠痈之从大便出脓者，以湿热内结，腑气通而顺势下趋，出尽秽浊，故可愈。至从脐内出脓者，大便必结而不通，邪从上泄，难以去尽，久则烂肠，故不治耳。而小肠痈之脓从小便出者，以其邪传入膀胱渗泄，或恐腑气不能宣达，而秽浊即未能循窍下行，因致正虚邪着，延久而毙者多矣。
辨小腹痈缓疽论  ***************************
小腹痈，生于小腹皮里膜外。或因膏粱厚味，或因七情火郁，以致脾虚气滞而成，小儿乃惊积亏损所致。初起漫肿坚硬，肉色不变。数日后，有热渐红者，属阳，易治；无热不红者，属阴，难治。此证不问初起未溃已溃，俱宜助胃壮气，而以行经活血之药佐之，如四君子汤加川芎、当归、白芷、枳壳之类。如误用克伐攻利凉药，败证必出。若其纯阴无阳者，宜十全大补加参、芪、姜、附以温发之。又有肿高焮赤作痛者，此属湿火，先用仙方活命饮，或化毒除湿汤；成脓后脉洪数者，用托里消毒散。
缓疽，生于少腹之旁，乃脾经气滞寒积而成。坚硬，不红不热，痛引腰腿，有数月不溃者。若寒热间作，饮食减少，渐致羸瘦，此属败证。治宜补养气血、温通经络，理中汤合四物汤主之。
辨肾俞发鹳口疽论  ***************************
肾俞发者，即腰疽，生于两腰内肾陷肉之间，或生两腰中间，最为险候。盖肾为性命根本，藏精藏气藏神；又乃受命先天，育女育男育寿。此必房劳过度，气竭精伤，欲火销阴，外阳煽动，以致真阴从此而耗，既耗之后，其脏必虚，所以诸火诸邪，乘虚而入。其证初起令人口干，寒热大作，百节俱痛。如本脏稍有真阴制火，疮形自可高肿红活为脓。治以人参养营汤加山萸肉、北五味、知母、黄柏，及加减八味丸，以救其源。若疮形紫黑干枯，坚硬不作脓者，为真阴内败，再无可生之理，死在十五日前后。
鹳口疽，发于尾闾穴之高骨尖上，亦名尾闾发，《灵枢》名锐疽。此由三阴亏损，督脉之经浊气湿痰流结而成。初起形似鱼肫，久则突如鹳嘴，朝寒暮热，日轻夜重，溃后稀脓出而无禁，又或鲜血出而不停。凡发此者，壮年犹可，老者可危。初宜滋阴除湿汤和之；已成未溃者，和气养营汤托之；溃而不敛者，滋肾保元汤补之；久而成漏者，琥珀蜡矾丸、先天大造丸，兼服甚妙。
辨肠风脏毒论  ***************************
夫大肠之下血也，一曰肠风，一曰脏毒。肠风者，邪气外入，随感随见，所以色清而鲜；脏毒者，蕴积毒久而始见，所以色浊而黯。经云：阴络伤，则血内溢而便血。人惟醉饱房劳，坐卧风湿，生冷停寒，酒面积热，使阴络受伤，脾胃虚损，外邪得而乘之，以致营血失道，渗入大肠而下，久则元气愈陷，湿热愈深，而变为脏毒矣。先便而后血者其来远，先血而后便者其来近。治法大要，先当解散脾胃风邪，热则败毒散，冷则不换金正气散加川芎、当归，后随其冷热治之。其或内伤阳气不足，下焦之阴，无元阳以维之而下血者，宜补中益气汤、六君子及参苓白术散加芎、归、枳壳、地榆、槐花等。盖血气出于谷气，故必赖补中升阳，以胃药收功，胃气一回，血自循经络矣。
（附）：林氏谓：肠风者，本足阳明清气不能升发透达于四肢腠理之间，下陷于大肠，大肠之血脉亦随此气而虚陷，陷久则气血郁结而化为湿热，因此血随气滞，凡登圊气陷火迫之时，其血先粪而至，至则清散不多。初起谓之肠风，盖因方中多用荆芥、防风、升麻诸风药，升举清阳之气，遂疑为外感之风也；即使是风，亦血热所化之风，岂外风能入于大肠也哉。至于脏毒者，因肠风日久，气血两虚，虚陷之气日甚，而大肠之湿热蕴积日深，手阳明大肠为积血之处，其势必随气下陷，从粪之前后而来，来虽不痛，而其色多黑黯成块，故有毒之名，而实无痔漏、肠痈脓血疼痛之毒也。若其病久远，气血愈亏，则脾胃之元气谅必先亏，不能统运周身血脉，使之流行无碍，亦随陷于大肠，而成结阴便血之证。在下清气不举，便血而兼飧泄之病；在上浊气凝结，中满而兼喘嗽之恙；甚至肢体浮肿，胸腹胀闷而死。是证应分为三：轻曰肠风，甚则脏毒，重则结阴也。（结阴者，阴气内结，不得外行，渗入肠间，乃寒湿生灾而阴邪之胜也。）
（附）：冯鲁瞻曰：风寒暑湿热外邪所乘，皆可下血。盖风喜伤肝，肝伤则不能藏血，因致下血；醉后饮冷，寒饮内伤，血为寒凝，渗入大肠，因致下血；内外伤湿，湿伤凝胃，随气下流，故致下血；膏粱人厚味酒色，藜藿人劳役过度，以致热积下焦，故致下血；更有内伤阳气不足，阴无所摄，脾虚阳气下陷，不能统血，每致下血。初起之脉，或沉数有力，或弦数不清，久则芤数无力，或沉涩而弱，至结阴脾虚之脉，非芤涩，则虚抟。治法：初则宜于升阳清热，次则清补相兼、和血解毒。结阴则当升清利浊，兼于温补其血可也。
附妇人崩中证  ***************************
丹溪曰：妇人崩中者，由脏腑伤损、冲任二脉血气俱虚故也。若劳动过极，脏腑俱伤，以致冲任气虚不能约制经血，故忽然而下，谓之崩中暴下。治宜大补气血之药，举养脾胃，微加镇坠心火之剂，以治其心，补阴泻阳，经自止矣。
辨脱肛痔漏论  ***************************
夫脱肛之证，有因久痢久泻，脾肾气陷而脱者；有因中气虚寒，不能收摄而脱者；有因酒湿伤脾，色欲伤肾而脱者；有因肾气本虚，关门不固而脱者；有因湿热下坠而脱者。又肛门为大肠之使，大肠受寒受热，皆能脱肛。老人气血已衰，小儿气血未旺，皆易脱肛。经曰：陷者举之。徐之才曰：涩可去脱。皆治脱肛之法也。考叶天士先生治脱肛之证，不越乎升举、固摄、益气三法。如气虚下陷而脱者，宗东垣补中益气汤举陷为主；如肾虚不摄而脱者，宗仲景禹余粮石脂丸及熟地、五味、菟丝辈，固摄下焦阴气为主；如肝弱气陷，脾胃气虚下陷而脱者，用摄阴益气，兼以酸苦泄热为主；如老年阳气下陷，肾真不摄而脱者，又有鹿茸、阳起石、补骨脂、人参等提阳固气一法，观其案中所载诸条，亦云备矣。医者宜奉以为宗也。又汪讱庵云：有气热血热而肛反挺出者，宜用芩、连、槐、柏及四物、升、柴之类，苦味坚阴。然斯证虽多，但苦寒之味不可恃为常法耳。
痔疮者，肛门内外四旁忽生红瘰，先痒后疼，后成为痔。或因其人素有湿热，过食炙爆厚味；或因醉饱入房，筋脉横解，精气脱泄，热毒乘虚流注；或因淫极强固其精，以致木乘火势，而反侮金；或因担轻负重，竭力远行，气血纵横，经络交错；或因阴虚火炽；又妇人临产，用力过甚，血逆肛门，亦能致此。若破而不愈，则成漏矣。此证属肝、脾、肾三经。凡阴精亏损者难治，多成漏证；若肺与大肠二经风热湿热者，热退自愈；若不守禁忌者，亦成漏证。至成漏后，有串臀者，有串阴者，有串肠者，有秽从疮口而出者，形虽不同，治颇相似。其初起时，肠头肿而成块者，湿热也；作痛者，风热也；大便燥结者，火也；溃而为脓者，热胜血也，当各推其所因而治之。凡遇焮痛便秘，小便不利者，宜清热凉血、润燥疏风；若气血虚而为寒凉伤损者，宜调养脾胃、滋补阴精；若大便秘涩，或作痛者，润燥除湿；肛门坠痛者，泻火导湿；下坠肿痛而痒者，祛风胜湿；小便涩滞肿痛者，清肝导湿；其成漏者，养元气、补阴精为主。大凡痔漏下血，服凉血药不应者，必因中气虚不能摄血，非补中升阳之药不能愈也，切忌寒凉之剂。亦有伤湿热之食，或肠澼而下脓血者，宜苦寒之剂内疏之。凡痔漏脉弦绝涩者难治；滑大柔和者易治。经云：因而饱食，筋脉横解，肠澼为痔。其属肝脾肾明矣。若有患痔而兼疝，患疝而兼下疳，皆属肝肾不足之变证，但用黑地黄丸、益气汤，以滋化源为善。若专服寒凉治火者，无不致祸。凡痔疮溃久不愈，而成漏管者，若内服外洗，纯用苦寒，必致脾元日损，肌肉难生。若妄用刀针，药线系扎，铅丸悬坠，利剪割切，良肉受伤，反以致害。又或日将药纴插入拔出，致疮内四旁新肉磨成硬管，愈插愈深，遂成痼疾，此皆医之过也。
辨肛门痈脏头毒偷粪鼠论  ***************************
盖肛门为足太阳膀胱经所主（足太阳会阳穴在肛门之旁），是经为湿热所聚之腑，此处生痈，每由于酒色中伤，湿浊不化，气不流行者多。其始发也，恶寒身热，绕肛而痛，焮红漫肿，大便坚结不通，小便亦艰。初宜清泄肺胃，如鲜地、杏仁、槐米、地榆、芩、连、枳壳、芦根、蔗汁等类。若大便再不通行，即用凉膈散通腑，得大便一行，其湿毒随便而泄，或亦有不成脓者。如便通后其肿痛仍然不减，绕肛成脓者，为脏头毒；或左或右成脓者，为偷粪鼠；在两边出脓者，为肛门痈。投药宜用归尾、萆薢、槐米、苡仁、丹皮、山栀等，清理下焦湿热。此证溃脓后，自热退身凉痛止，倘或肝肾充足，气血和谐，即可于十日之内收口矣。如延久不敛，每多成漏，总以升药条提之。此疡虽有三名，其实总归湿热下注而结。用药治法俱同，故并而论之。
按：治漏管，又有挂割之法，最能败事，但增痛损神，漏终不去。盖肉理阻隔而成管。若不渐渐入药，腐脱拔去，焉能肌理沦浃？如近时诸葛静山治法最妙，惜其人已故，其法失传。
辨臀痈骑马痈论  ***************************
臀痈生于臀上胯下近大腿处，由太阳膀胱湿热流结，气血凝聚而成。形大如盘，肿阔盈尺，上覆其腰，下遮其胯。此为阴中之阴，务须宣热拔毒，大补气血，培养肾胃，滋补根源。如此，庶血易聚而脓易作，毒易出而热可宣。不然，经时累月，肿仍如故，疼痛日深。是以中年之后，犹虑患此。惟一见虚弱，即与滋补，可保终吉。若妄以清凉败毒，内服外敷，则气血得寒益凝，毒气不得外发，反致内攻，多致不救。治法：如初起患上有头，红热坠重如石，口干发热者，此毒从五脏蕴积，宜内消沃雪汤通利积热，外敷如意金黄散，拔出瘀脓紫血，内兼托药自愈；如漫肿色白，脉虚弱者，此寒凝湿滞，气血两虚，宜与桂枝和营汤，兼服万灵丹发汗；溃后，服八珍、十全收口。
骑马痈，亦名骗马坠，生于肾囊之旁，大腿根里侧，股缝夹空中。由肝肾湿火结滞而成。此处乃至阴之下，医治不可过用寒凉之剂，又不可用刀针，如用只可针一、二分，慎之慎之！初起，以七味圣神汤治之甚妙。盖此毒乃乘虚而入，必大补其血，而佐以逐邪之品，则病去如失矣。余法与前同。
（附）：上马痈，生于左臀之下褶纹中；下马痈，生于右臀之下褶纹中；坐马痈，生于尻骨略上。总由湿热凝结而成。
辨胎火胎毒及猴狲疳论  ***************************
夫小儿之有胎火胎毒何也？或其父醉酒入房而得胎孕；或既孕之后，房欲不禁，内蕴火毒；又或其母滋味过厚，忿怒无节，惊喜不时，火热燔灼，营血不清，儿在胎中吸饮秽浊。此皆先天受毒，致产后，或月内，或月余，其毒骤发。痛楚号泣，臀腿焮红紫晕，其肤碎裂，状如刮痧，或遍体焮赤，或口糜难乳，或咽肿音哑。若不急治，毒即内陷，腹满气逆，致成胎惊而毙者多矣。治以生大黄磨浓汁，调入西黄末，再以金银花、芦根、甘草、钩勾，煎汤冲服，得大便泻后，其火自退，毒气外泄，即可调理而愈。
如或臀肿焮烂，红赤无皮，或亦有焮赤遍体者，此即名猴狲疳。缘其父曾患下疳杨梅恶疾，服轻粉升药，遏抑毒气在内，故遗毒于胎元，须以猴疳化毒丹治之，四、五十服可愈。设或晚治，毒气浸淫，亦必内陷，渐致形瘦神怯，音哑鼻塞，气逆腹满而不可救，慎之慎之！
辨赤游丹流火论  ***************************
赤游丹者，乃心火内郁，三焦风热乘之，故发于肌肤之表，风胜则树木皆摇，故令游走殊速。名之丹者，以应心火而色赤也，形如云片，上起风粟，作痒而痛，或发于手足，或发于头面胸背，令儿躁闷腹胀，发热，游走遍体，流行甚速，须急治之。自腹而流于四肢者，易治；自四肢而归于腹者，难疗。治宜凉心泻肝，如龙胆泻肝汤、犀角地黄汤之类。又当顺天时，若暑热，以通圣辛凉之剂解之；严寒，以升麻、葛根辛温之剂解之。外宜用瓷锋砭去紫血，以泄其毒，再用精肉片贴之；或用鸡子清调乳香末涂之亦可。又有色白者，名白游风，其候流块作痒，大小不等，津水作烂，此感风湿而发，治以疏散渗湿为主。
游火者，或头面，或腿上，红赤肿热，流散无定，以碱水扫上，旋起白霜者是也，其色光亮，其热如火。治宜疏风清火、凉血解毒，外用白海蜇皮洗净拭干，包扎患处一伏时，揭开看，如蜇皮黄枯，即另换一张包裹，如此三、四张，即消散矣。
辨囊痈悬痈论  ***************************
囊痈者，阴囊痈肿。乃足厥阴肝经所主，由肝肾二经阴亏湿热下注而成。初起肿痛，小便赤涩，当用龙胆泻肝汤清利解毒，或芩、连、黄柏、山栀、苡仁、木通、甘草、当归之类。若脓已成而小便不利者，是热毒壅闭也，先用托里消毒散，后用针以泄之；若脓已出而肿痛不减者，是热毒未解也，用清肝益营汤。此证由阴道亏、湿热不利所致，故除湿滋阴药不可缺。若溃后脓清或多，或敛迟者，须用十全大补汤加山萸、丹皮、泽泻以补益之；如虚而不补，少壮者多成痼疾，老弱者多致不起。又有脱囊，起时寒热交作，囊红睾肿，皮肤湿裂，隔日即黑，间日腐秽，不数日间其囊尽脱，睾丸外悬，势若险重，其实不妨，皆由湿热下流所致。掺以珍珠散，以白玉膏盖之，内服四苓或萆薢汤。又有一种水疝，肿痛而皮色光亮，无热无红，内有聚水，宜用针针之，引去水气则安，内服五苓等利湿之药。
悬痈生于肾囊之后，谷道之前，又名海底漏，最难收功。患此者，俱是极虚之人，由足三阴经亏损，湿热结聚而发。初生状如莲子，日久渐如桃李，赤肿焮痛，溃后轻则成漏，重则气血沥尽，变为痨瘵者多矣。治法：初起肿痛而小便赤涩者，肝经湿热也，龙胆泻肝汤主之；若焮肿发热者，清肝解毒，小柴胡去半夏、人参，加车前、黄柏、芎、归、甘草；已溃者，用八珍汤加制甘草、柴胡梢、酒炒黄柏、知母，切不可过用寒凉，损伤胃气；惟制甘草一药，名国老散，不损血气，不动脏腑，其功甚捷，最宜用之。
辨附骨疽附骨痰肾俞虚痰论  ***************************
附骨疽者，俗呼为贴骨痈，生于大腿外侧骨上，此阴寒之证也。凡人环跳穴（足少阳穴名）处无故酸痛，久而不愈者，便是此证之兆。盖由元气素亏，风邪寒湿乘虚入里，络脉被阻失和，致血凝气滞而发。始时臀腿间筋骨酸疼，甚者曲伸不能转侧，不红不热，皮毛不变，身体乍寒乍热，而不能作汗，积日累月，渐觉微微肿起，阴变为阳，寒化为热，热甚则腐肉为脓，此疽已成也。谓之附骨者，以其毒气深沉附着于骨也。肾主骨，肾经阳和之气不足，故肾部隧道骨缝之间，气不宣行，而阴寒之邪得深袭伏结，而阴血凝滞，内郁湿热，为溃为脓。古人有用附子者，以温补肾气，而又能行药力、散寒邪也。大略此证初起治法，宜用温经通络、宣达阳和、渗湿补虚为主。若脉见滑数，按之软熟，脓已成也，速宜开之，毋使久留延漫，否则全腿俱溃矣。至出脓之后，须温养气血、扶胃和营，方能速愈，切不可用寒凉外敷内服，贻害非小。
附骨痰者，亦生于大腿之侧骨上，为纯阴无阳之证。小儿三岁五岁时，先天不足，三阴亏损，又或因有所伤，致使气不得升，血不得行，凝滞经络，隐隐彻痛，遂发此疡。初起或三日一寒热，或五日一寒热，形容瘦损，腿足难以屈伸，有时疼痛，有时不痛，骨酸漫肿，朝轻暮重，久则渐渐微软，似乎有脓，及刺破后，脓水清稀，或有豆腐花块随之而出，肿仍不消，元气日衰，身体缩小，而显鸡胸鳖背之象，唇舌干焦，二便枯秘，或脾败便泄，饮食少纳，渐成童痨而毙。又大人亦有之，男则系房劳不禁，色欲过度，肾水干涸而生；女则由真阴不足，经枯血闭而发。起时腰痛足软，腿膝酸楚，渐渐腿股肿胀，又名股阴疽；久则成脓，或腰间肾俞穴，肿硬色白，即名肾俞虚痰。二证溃脓后，皆不能收功。
辨流注腿痈阴阳虚实异证同治论  ***************************
夫流注腿痈，证虽殊而治则一，要在辨其阴阳，明其虚实而已。若因于风寒客热，或暑湿交蒸，内不得入于脏腑，外不能越于皮毛，行于营卫之间，阻于肌肉之内，或发于周身数处而为流注（有生于四肢关节者，有生于胸腹腰臀者），或发于腿上而为腿痈，此属实邪阳证。初起憎寒壮热，或微恶寒发热，遍身骨节疼痛，其肿处渐渐加大，斯时宜以发散透解，或亦可以消散；如身热无汗，即能成脓（大抵阳证流注出脓，即似伤寒之出汗）。其色虽白，不可认作阴证虚证（流注腿痈，大率皆色白）。或亦有根盘白而顶微红者，此必脓已成（流注腿痈成功，即顶色白而脉见滑数，按之软熟，其脓已成），即欲开之，以泄其邪；邪泄后方得热退身凉，而元气自然来复，脾胃亦醒，饮食有加，数日间气血充盈，即能收口矣。其有体虚之人，元气不足，或因郁结伤脾，暴怒伤肝，气凝血滞，或湿气逆于肉腠，或寒邪入于筋络，或湿痰阻于经隧，或瘀血注于关节，又或病后余邪发散未尽，种种病由，皆因真气不能运行，使邪气壅滞而为患也。其发为流注也，或结块，或漫肿，或一或三，或五或七（流注总是仄数），此犹未穿，彼又肿起，外候则恶寒发热，饮食减少，脉来细弱。此必培其脾胃，祛其寒湿，调其营血，脾胃健则血自生而气自运行，岂可不固其本根，妄用寒凉克伐之剂，而蹈虚虚之戒哉。其发为腿痈也，则漫肿无头，皮色不变，乍寒乍热，时痛时酸，筋屈不伸，不能转动。苟非大补气血，温经通络，何以能使之消散？更何以使之速起速溃、易敛易愈也？此虚证属阴之治法。异证同揆，惟贵学者审察而明辨之耳。
阳证流注腿痈，必欲辨明风寒暑热，客于何部经络，总以发表和营。如正旺邪实，宜万消化坚丸攻透，方能无脓即消，有脓即溃，屡用屡验，切勿以药味峻猛而避之。如溃脓后，急欲调和脾胃；若久不敛口者，方可补托。如阴寒着骨而发，足不能伸舒，或身不能转动，必须用阳和汤温经通络，溃后调治与前同。
辨大腿痈阴包毒论  ***************************
大腿痈之证，发于内侧者，属肝脾二经；发于外侧者，属胆胃二经。或由于湿热不化，留滞经络，阻其气血而成；或由于风寒湿外邪侵袭，壅遏不行而结。须辨其色之赤白，审其证之阴阳，然后施治。势焮肿痛者，属湿热，宜清利解毒；平陷坚硬，色不变者，为阴邪凝结，宜疏散温发；脓溃后，均宜补托。
阴包毒，生于大腿内阴包穴，是足厥阴肝经风热之毒，兼挟湿浊而成。肿高而硬，又名肫疽。俗言此疽坚硬无脓，殊不知内脓已成，一时不能透出皮肤，须用内托方溃脓，急即针之。宜服荆防败毒散，或黄芪柴胡汤，此汤治腿内近股痈疽，大有神效。
辨鹤膝风人面疮论  ***************************
鹤膝风者，以膝肿而胻腿枯细，如鹤膝之形而名之也。此证有二：有发之暴者为水鹤膝，有发之缓者为旱鹤膝。凡人骤感风寒暑湿，膝中即觉疼痛。三、五日后，腿足不得屈伸，寒热间作，膝之内外皆肿，色微红，焮热光亮，股形渐觉细小，此实邪也，为轻证。若通其经络、祛其湿热、散其风寒，无难平复而愈。若发之缓者，由足三阴经亏损，风寒湿之邪乘虚而入，血脉阻滞，不得流行，注膝成病。下股之血脉，有去而无返，是以愈瘦愈冷而筋愈缩；上腿之血脉，有积而无散，是以愈肿愈热而肌愈削。此证与附骨疽俱系肾虚所致。盖肾主骨，而臀以下俱属肾，真气衰弱，邪气得以深袭，经久不消，极阴生阳，寒化为热，而后溃也。若误用寒凉，必成废疾，或挛曲偏枯，或痿弱不起，或坚硬如石为石疽，或日久始溃、皮肉俱腐为缓疽。必当以桂附治之，以下部道远，非此不能下达，又非此不能入肾经而宣行也。又小儿鹤膝风，如色红焮肿，朝轻暮重，寒热交作者，先以羚羊角散加黄柏、苍术，或独活寄生汤，先去其湿火，然后温补。若肿硬色白不作脓者，因禀受肾虚，血气不充而成，宜以六味丸加鹿茸，或虎潜丸补其精血；仍须调补脾胃，以助生化之源。
人面疮者，即鹤膝风破烂所成，以膝有盖骨似额，下两旁有眼，中有高骨似鼻，穿溃腐坏，宛如人面之形，故名。非真有生出疮形如人之面。前人谓与之肉且能食，有是理乎？要之，此证冷毒入于骨髓，但有白浆流出，元气消乏，肌肉已死，不能化脓生新，虽有仙术，亦不能为之收功矣。
辨膝盖痈疵疽论  ***************************
膝盖痈，生于膝盖，色红焮肿疼痛，属湿火，为气血实。疵疽亦生在膝盖，肿大如痈，其色不变，寒热往来，属寒凝湿滞，为气血虚。和软为顺，坚硬如石者逆。经云：肉之小会为溪。溪者，二肘、二膝、四腕也。凡脾病在溪；肾有邪，其气留于两膝；凡筋病皆属于节，筋乃肝之余，故又属肝。是以溪会有病，皆从脾肾肝三经邪气乘之也。倘两膝俱生，即属败证，不治。治法：湿热者，宜清利解毒，萆薢化毒汤主之；寒湿者，宜温散和营通络，桂枝和营汤主之。
辨委中毒膝眼毒论  ***************************
委中毒，生于膝湾内委中穴（穴在膝后腘中央褶纹陷中），属膀胱经。经曰：腘中毒，由胆经积热流入膀胱，壅遏不行而成。夫膀胱为聚湿之所，热入混淆，注于络脉生痈，则莫非湿热凝结为患。初起木硬肿痛微红，屈伸艰难，故又名曲鳅，寒热不退则成脓矣。治宜清湿热、活血化瘀、舒筋散邪。若不速治，恐筋缩，遂成废疾。
膝眼毒，生于膝盖骨下两旁膝眼中，又名托疽。外侧者属足少阳胆经，内侧者属足太阴脾经。初起必先膝眼酸痛，后乃焮肿作痛成脓。系湿火注聚而成者多，亦有肾经感受风邪，寒湿相侵而受者。其寒湿、湿火之别，一则形高肿而色赤，一则形微肿而色白。必细认清楚，然后施治，始无差误。
辨鱼肚毒腓腨疽黄鳅痈论  ***************************
鱼肚毒，生于小腿肚上，属足少阴与足太阳二经。初起憎寒壮热，烦躁，结肿焮痛。皆由肾经素亏、膀胱湿热下注而成。宜服清利湿热、凉血和营之剂；成脓后，即宜刺破，勿使毒气蔓延，致久难收口；虚，则以补剂托之。
如小腿肚漫肿坚硬下塌，紫暗臖痛者，即名腓腨疽。穿溃后，出稠脓兼血者为顺，出清水者为凶。初服仙方活命饮，或萆薢化毒汤；溃后，宜八珍汤、十全大补之属，补其气血。
黄鳅痈，生于小腿肚里侧，又名胫阴疽，由肝脾二经湿热凝结而成。微红微肿，坚硬如石，三、四寸许，痛楚难禁。如期溃出稠脓者，吉；如溃流污水败酱者，凶。治同痈疽。
辨跗阴疽接骨发论  ***************************
跗阴疽，生内踝上三寸，初生小泡，疼痛日增，坚硬赤肿，渐如鸡卵，破流血水。系三阴交会、湿热积聚而成。治同痈疽。但三阴交系纯阴之穴，收敛迟缓，调理不可不慎。
接骨发，生于小腿肚之下，胫骨与足后跟骨相接处，故名之。此属膀胱经湿热凝结而成。初如核桃，坚硬漫肿，色红、急胀、微疼，脓宜速溃，迟则脓毒损筋，筋脉既伤，腿缺踵行。踵行者，不能全足踏地，惟恃足指着力而行也。治同痈疽。
辨外踝疽内踝疽论  ***************************
（附：穿拐痰、驴眼毒）
外踝疽，即脚拐毒，俗名穿拐毒，属足三阳经脉络也。由湿热下注、血凝气滞而成。初起外踝焮肿，疼痛彻骨，举动艰难，寒热往来。如有红晕者，宜服荆防败毒散加牛膝，脓熟针之，后兼用托补法。若其皮色不变而漫肿无头者，此名穿拐痰，由三阴亏损、寒湿注聚阻络所致；幼儿因先后天不足而发。初起宜温通，溃后宜补托。第此证属虚，每难速效。
内踝疽，生两足内踝近腕之处，足三阴经脉络也。有由湿热下注而成者，亦有由寒湿凝聚而成者。证形同前，治法亦可通用。其有肿甚，串及外踝，后俱穿溃腐烂如臁疮，四围紫黑，时流毒水，或淌臭脓，名曰驴眼毒，俗名夹棍疮也。由脾经湿毒流滞而成。亦有□伤，或毒蚊虼蚤咬伤而起者，最难收功。掺以珍珠散，贴以白玉膏，内服萆薢化毒汤，或五苓、四妙等。
辨足跟疽厉痈论  ***************************
足跟疽，生于足跟骨下。由脏腑积热，或汗足涉水，远行伤筋而成。初起赤肿疼痛，脓成有头可刺，出黄白色脓者易治；若初起便破，黑色而烂者难治。此处属足太阳膀胱经申脉穴，乃阳跷发源之所，肾经所过之地；疮口久溃不合，阳跷脉气不能冲发，肾气由此而泄，以致患者益虚，恐遂成终身之疾。初宜用隔蒜灸法；内服仙方活命饮加肉桂、牛膝；溃后宜补中益气汤、人参养营汤、桂附地黄丸，随证滋补治之。又名兔啮疮者，盖猎人被兔咬脚跟成疮，久而不敛，必气血沥尽而死；若人脚跟患此，亦非易愈，故名兔啮也。
厉痈，发于足旁小指之侧，由足三阴经亏损为疽者重，若兼足三阳经湿热下注而成痈者轻。如红肿疼痛，溃后有脓腐脱，无黑气侵漫，属湿热偏胜易治；若微红微肿，溃出脓水，属阴气凝结，不能化脓，险证难治；若黑暗漫肿，痛甚而不溃脓，烦热作渴，小水淋漓，为阴败恶证。治宜隔蒜灸之；投以十全大补汤，或补中益气汤、八味丸之属，或可收功。若妄用苦寒克伐之剂，多致不救。
辨脚发背脱疽论  ***************************
脚发背，一名足跗发。经云：三背不宜生疮。惟足背多筋少骨，肉少皮薄，又在至阴之下，发疮疽者升发迟慢，所以为险候也。其证或由于足三阴精血亏损，或由于足三阳湿热下注而生。若初起寒热作呕，坚硬红肿，疼痛作脓者，属湿热，为可治；又或有因物搐伤，初起一粒，渐渐加大，寒热交作，日重一日，而成斯证者；亦因湿火之盛而然。必俟热退，肿势方收止而渐消，此与烂皮乳痈相似。掺以珍珠散，贴以白玉膏可愈。若色微赤微肿而脓清者，属精血亏损，为难治；若黑暗不肿痛，不溃脓，烦热作渴，小便淋漓者，阴败未传，恶证也，为不治。治法：湿热下注者，先用隔蒜灸；内服活命饮，以解壅毒；次用托里消毒散；溃后服益气汤、六味丸，以补精气。若色暗不痛者，着肉用桑枝灸，以行壅滞、助阳气，更用十全大补汤、八味丸，以壮脾土、滋化源，多有复生者。若专治其疮，复伤生气，吾未见其生者。
脱疽者，足指生疔，重者溃而紫黑，不疼不痒，久则脱去其节，故名之。亦有患于手指者，名曰蛀节疔，重者腐去本节，轻者筋挛。此由膏粱厚味，醇酒炙爆，积毒所致；或因房术涩精，丹石补药，销烁肾水，房劳过度，气竭精枯而成。有先渴而后患者，有先患而后渴者，皆肾水亏涸，不能制火也。此证形势虽小，其恶甚大。初起如粟，黄泡一点，皮色紫暗，如煮熟红枣，黑气漫延，腐烂渐开，五指相染，甚至脚面疼如汤泼火燃，秽臭难闻，遂成五败之证（血死心败，皮死肺败，筋死肝败，肉死脾败，骨死肾败），而不可救。凡遇此证，乘其未及延散，须用隔蒜灸之，不痛者宜明灸之，庶得少杀其毒。盖用药攻，则患在偏僻之处，气血罕到，药难导达；况攻毒之剂，必先伤脾胃，反损元气，不若灸法为良也。孙真人云：在肉则割，在指则截。毒之重者，古人原有割截之法，然每为病家之所忌，未可轻言；况证之首尾，吉凶变驳难定，岂可不顾前虑后，而妄施之乎。至于用药之法，若色赤肿痛者，元气虚而湿热壅甚也，即用活命饮、托里散之属，以解其毒；仍速用补剂，如十全大补汤、加减八味丸，则毒气不致上侵，元气不致亏损，庶可保生。如作渴者，宜滋阴降火；若色黑，不疼痛，不溃脓者，则不可救。
诸方书论脱疽，单生于足大指；而别指生者，则名敦疽。谓敦疽易治，脱疽难治，以脱疽之指属阴经也。学者宜详审之。（足大指属足太阴）
辨涌泉疽足底疔论  ***************************
涌泉疽（肾经穴名，在足心），生于足心，又名井泉疽，俗名病穿板，又名穿窟天蛇。属少阴肾经虚损，湿热下注而成。若高突焮肿，过候即溃脓者，毒浅易愈；若或麻或痒，黑陷不痛，二十一日之内不溃脓者，属阴败之证，毒深难救。治宜隔蒜灸之，或用神灯照法，内服除湿解毒之剂。若虚甚脓迟，则进十全大补汤，溃后与八味地黄汤、补中益气等以滋化源，切不可过用攻伐之剂，致伤脾胃，使元气愈虚，多致不救。
足底生疔，初起如小疮或小泡，根脚坚硬，四围焮肿，或疼痛，或麻木，令人憎寒，头痛发热，或呕吐恶心，烦躁闷乱。此由肥甘过度，不慎房酒，以致邪毒蕴结而成。经曰：膏粱之变，足生大疔。此之谓也。凡患此者，多有红丝至脐，须看明，急用针于血丝尽处挑破之，使出恶血；亦用隔蒜灸法，痛则灸至不痛，不痛者灸至痛，若灸而不痛，针疔四边，皆令血出，以夺命丹一粒，入疮头孔内，以膏药盖之，内服解毒之剂，或荆防败毒散、活命饮，兼托里补药。若头突如水晶样者，即用刀点之，盖以升膏。又或初起黄泡，只有硬块，不甚肿赤者，为水疔，亦宜当头刺破，以升膏盖之。凡脚底生疔，若有老皮之处，宜去之，否则其头难出。
辨漏蹄疯驴眼疽论  ***************************
夫漏蹄疯之发也，其源有二：一由醇酒炙爆，肝肾阴亏，络道空虚，湿热下注而生；一由于贫苦乡人，劳力伤营，气血失和而发。其疡起于足底皮厚处，初则皮坚肿突，隐隐作痛，时痛时止，或一月或二月后渐渐穿破，但有滓水而无脓血，久则皮烂，其口如钱大，其肉凹进，色如鸡肝，艰于任地。用珍珠散掺之，以白玉膏盖贴，服萆薢渗湿汤，兼服知柏八味丸。须饮食安养，必拖延岁月，方可收功。其或成脓者，为驴眼疽，属阴亏血热，湿热注络不化，较漏蹄稍为易于收敛。然亦要加谨调治，外以升膏盖贴，服药如前。
辨历节风漏肩风论  ***************************
《金匮》云：风寒湿三气杂至，合而成痹也。其风气胜者，为行痹；寒气胜者，为痛痹；湿气胜者，为着痹。经云：风胜则动，热胜则肿。想因寒湿阻络，化火蒸热，营卫失和，遍体节骱酸楚掣痛而为历节风痹。起时寒热，或先发于手，或先发于足，或遍体皆发；或发一骱漫肿，至七日始退，再发一骱，或只发于一处。总以湿热轻重之分。如发于气分者，其色白；发于血分者，其色红。用药以透表燥湿解肌，俟热减肿退，再以和营通络。有数月不愈者，以邪去营亏，当用补益。
漏肩风，肩骱酸楚，或疼痛漫肿，亦因风寒湿阻络而发。用药与前证同。

卷下  ——————————————————————————————————————————————————————————————————————————————————————————

杨梅疮结毒总论  ***************************
杨梅疮者，实名洋霉疮，又名时疮，又名棉子疮。总由湿热邪火所化。若疮毒传染气化者轻，此肺、脾二经受毒，其疮先见于上部，皮肤作痒，筋骨不疼，其形小而且干，坚实凸起，有似棉子，故有棉子之名。此毒在皮肤，未经入络，治宜发散解毒，如防风通圣散、麻黄一剂饮俱可。若淫女媾精，精化欲染者重，乃肝肾受毒，或先发下疳，或先患鱼口，然后始生此疮，先从下部见之，渐至遍身，大而且硬，湿而后烂，筋骨多疼，小便涩淋，此证最重。因其毒气内入骨髓，外达皮毛，若非汗下兼行，何以洗濯其脏腑乎？斯时即宜用鸡子大黄丸，或九龙丹等泻之，使毒浊从来路而出，是为正治；切不可用轻粉、升丹等药遏之。梅疮一服轻粉，其毒入筋骨，如油入面，莫之能解，积久外攻，势必至结毒溃烂，见诸恶证，每难措手，甚有为害一身，而并殃及妻儿者，皆轻粉、升丹遏药之贻患也。大抵世之治杨梅疮者，其法有四：有遏抑其毒而不令其出者；有重用行药而行去其毒者；有用升发之剂而发出其毒者；有用解托之剂而败去其毒者。四者之中，升发解托，虽未能使毒一时尽出，必久而取效，然施之可以无弊；至于遏抑内收，贻害非浅，固不可用矣；即重用行药，每致大伤元气，医者岂可不审虚实而轻用之乎？若其人疮发已久，气血已虚，毒犹未退，此即不可泻，宜施解毒托散之法，要在临证变通可也。外此，又有熏条、擦药、哈吸等法，亦非善道，宜屏去之。至如掺药收口，必俟其人筋骨不疼，疮根淡白，内毒已散，方可用之；否则，敛早遗毒，亦不能无后患也。乃若结毒之证，其初起也，必先筋骨疼痛，渐渐肿起，发无定所，随处可生；发在关节，则损伤筋骨，纵愈，曲直不便；发于口鼻，崩梁缺唇，虽痊，形必破相；发于咽喉，更变声音；发于手足，妨于行动；入于巅顶，头疼欲破，两眼胀痛，其疮起处，色紫而黑，穿溃后黄脓泛滥，污水淋漓，臭腐不堪，口内凹进凸出，如湖石之状。皆由毒气遏郁，沉伏骨髓，外攻使然。考之疡科书中，所载调治之方，计以百数，然大概仍不越乎泻与遏两端，内惟仙遗粮汤、金蝉脱甲酒，虚弱者芎归二术汤，年久者五宝丹，不敛者十全大补汤，用土茯苓煎服，数方可用。近今有十味淡斋方，最为灵效，其药品纯粹，不独愈其患，亦能尽解余蕴之毒，永不再发也。
辨下疳论  ***************************
下疳生于前阴，一名妒精疮，属肝经湿热下注而成。其来有三：有由欲念萌而未遂，未经发泄，而邪火遏郁，败精浊血，留滞经隧，结而为肿者；有因交合不结，以致淫毒传袭而发者；有由房术热药，涂沫洗搽，使精久不泄，邪火煽动，郁滞而生者，皆由蕴毒所致。初起或先小便淋涩溺痛，次流黄浊败精，遂阴茎痒痛，坚硬紫胀，渐渐破损，渐渐腐烂，脓水淋漓，其臭腥躁，以肝性臊也；亦有先皮肿光亮如水晶，破流毒水，肿痛日生，麻痒时发者。治法当以疏利肝肾火邪、除湿解毒为主，若清肝导滞汤、龙胆泻肝汤、黄连解毒汤、萆薢汤、芦荟丸之类，随宜酌用；外掺珍珠散、五宝丹。盖此证形异名殊，轻重不一。生于马口者，名下疳；生玉茎上者，名蛀疳；茎上生疮，外皮肿胀包裹者，名袖口疳；龟头外肿如瘤者，名鸡嗉疳；疳久而腐烂偏卸者，名蜡烛疳；又有臊疳、杨梅疳、旋根疳诸种。要之，无外因而病者，不过去其湿热，或滋其真阴，湿热既清，其疮自愈，无足虑也。惟感触淫邪，毒自少阴直入精宫而发者，不易愈。即治如前法，犹必令患者食淡、戒房事，若能守禁，则服药自然有效，一月收功者，只消半月而愈矣。
辨肾岩翻花绝证论  ***************************
夫肾岩翻花者，俗名翻花下疳。此非由交合不洁、触染淫秽而生。由其人肝肾素亏，或又郁虑忧思，相火内灼，水不涵木，肝经血燥，而络脉空虚，久之损者愈损，阴精消涸，火邪郁结，遂遘疾于肝肾部分。初起马口之内，生肉一粒，如竖肉之状，坚硬而痒，即有脂水。延至一、二年，或五、六载时，觉疼痛应心，玉茎渐渐肿胀，其马口之竖肉处，翻花若榴子样，此肾岩已成也。渐至龟头破烂，凸出凹进，痛楚难胜，甚或鲜血流注，斯时必脾胃衰弱，饮食不思，即食亦无味，形神困惫；或血流至两三次，则玉茎尽为烂去；如精液不能灌输，即溘然而毙矣。此证初觉时，须用大补阴丸，或知柏八味，兼用八珍、十全大补之属。其病者，再能怡养保摄，可以冀其久延岁月。若至成功后，百无一生，必非药力之所能为矣。此与舌疳、失营、乳岩为四大绝证，犹内科中有疯、痨、臌、膈，不可不知。
辨鱼口便毒论  ***************************
鱼口便毒，生于小腹下两腿合缝之间，左为鱼口，右为便毒，属厥阴肝经。此证得之奔走劳役，湿热下注者少；惟交感不洁，遭淫毒而患者为最多。每每先起下疳，下疳未已，便毒继之，此湿热秽毒之为患也。亦有强力入房，忍精不泄，或欲念不遂，以致败精抟血，留聚经隧，壅遏而成者，临证当细为审辨。治法惟宜开郁散气、清利湿热。而毒邪之证，先宜发汗，次利小便，使毒从肤腠而出，或从小便而泄；发汗利便不应者，乃以破毒活血调气之剂攻之，俟毒气宣通，随以补剂托之，此定法也。凡妇人患此者，多在两拘肿痛，或腹中结块，小腹痞闷，上攻两胁，小便涩滞，憎寒壮热，多由肝经湿热下注，或郁怒伤损肝脾所致。宜用龙胆泻肝汤、加味逍遥散之属，不可概投散血攻毒之剂。又小儿亦有此证，总由肝经热毒，治宜泻肝，再视血分毒气，为之斟酌。
辨痘毒总论  ***************************
夫痘者，系先天之毒所发；而痘毒者，是毒发未尽，而复结为痈也。人之有生，受气于父，成形于母，当父母媾精之时，惟恃一点真元之火，相为凝结，是胎元之初成，即胎毒之蕴蓄，故名之曰胎毒。此毒潜伏命门，至受生以后，有触即发，无触则不发，故其发有迟速，有数月而即发者，有数岁而始发者，更有十余岁而后发者。当其未发时，形气俱泯，无可端倪，若未燧之火，何处寻觅？又何可解释？及其有触而发，则勃然不可御。盖其毒气动于命门，发自五脏，实动五脏真气，斯时全赖血气送毒外出，运化之而成浆，收结之而成痂，而后其毒始尽，脏腑可安。若或血气衰弱，浆水不足，不能尽送毒气外出，虽痘疮已愈，而遗毒之未尽者，不免结为痈疡，而痘毒生焉已。然痘毒之生也，发于时痘后者轻，发于种痘后者重，何则？时痘感时行之邪，触动胎元之毒而发，故其为痘证也重，而毒能尽泄，痘后即或生疡，不过痘、痈、疔、疖而已。至种痘则外无天行时邪，只借些微痘苗之气，以引胎元之毒，故其为痘证也轻，痘出之后，余毒未能尽泄，而发为痘毒，纯是先天火邪所结，所以溃脓腐烂，未能速愈也。且余毒必发于节骱，盖以痘未结痂，火毒未泄，走入络中，故或发于肘腕，或生于膝胫，起则漫肿，寒热潮热，烦躁口干成脓。溃后若小儿先天禀足，气实壮强者，即可数日收功；其或正亏，余毒攻络者，即名气虚毒滞，穿溃后每难收口。总须胃强脾旺，气血充盈，始可无妨。如体怯少纳，或脾泄便溏，或潮热不退，即成损怯矣。要知此疡起时，若焮红漫肿，寒热交作者，当从实证治，宜清火解毒。起时如色白漫肿，缓于成功作脓者，当以虚证治，即用补托。如溃后不收敛者，当以虚痰治；若只用清火解毒之剂，使脾胃受戕，乳食不贪，微热不退，致成损怯而毙者多矣。此不可不辨也。
辨诸疮总论  ***************************
夫恶疮，诸痛痒疮，皆属于心；诸湿肿满，皆属于脾。心主血，脾主肉，血热而肉湿，湿热相合，浸淫不休，溃败肌肤，而诸疮生矣。然有辨焉，如疥癣瘾疹之属，怫郁气血，在皮肤腠理间者，可以表而散，《内经》有谓汗之则疮已是矣。若怫郁气血在肌肉之分，外达皮肤，作寒热而生脓者；或七情所招，或膏粱之变，皆宜解内热，不宜发汗，仲景所谓疮家不可发汗，汗出则痉者是矣。一疮而有宜汗不宜汗之戒，盖热有浅深表里故也。故疮在皮肤，则当因其轻而扬之，汗之浴之；外以杀虫润燥，皆解凝结涎沫之药敷之。疮之在肌肉，则当因其重而减之，泻经络之热，清凉气血；外以化脓生肌膏贴之。疮在头巅，则当射而取之，须酒制寒凉剂，更以风药升而上之；外以杀虫解热药敷之。明此三者，其于治疮，思过半矣。
辨臁疮血风疮论  ***************************
臁疮者，生于两臁，初起发肿，久而腐溃，或浸淫瘙痒，破而脓水淋漓。乃风热湿毒相聚而成；或因饮食起居，亏损肝肾，阴火下流，外邪相抟而致。外臁属三阳经湿热，易治；内臁属三阴经湿，兼血分虚热，难治。蒋示吉谓：色红者多热，肿者多湿，痒者多风，痛者属实，早宽而暮肿者，属气虚下陷。初起者，风热湿毒为多；日久者，下陷湿热为胜。初宜用独活、防己、黄柏、苍术、萆薢、牛膝、归尾、苡仁、丹皮、赤芍、银花、黑栀、猪苓、泽泻等；又二妙丸、四妙丸之类。若脾虚湿热下注，则用补中益气，或八珍汤加萆薢、银花之属，外用夹纸膏贴之。
血风疮，多生在两小腿里外臁，上至膝，下至踝骨，乃风热、湿热、血热交感而成。初起瘙痒无度，破流脂水，日渐沿开，形同针眼。宜服四物汤加防己、萆薢、丹皮、苡仁、黄柏、银花等；外搽解毒雄黄散，或如意金黄散俱可。如年久紫黑坚硬，气血不行者，用瓷锋砭去恶血，以解郁毒，然后敷药。
辨天泡疮翻花疮论  ***************************
天泡疮者，形如水泡，皮薄而泽，或生头面，或生遍身。由天行少阳相火为病，故名天泡。为风热客于皮肤间，外不得泄，怫热血液，结而成泡。宜清热凉血，热解则愈；如兼表邪而发热脉数者，宜荆防败毒散；如火盛者，或加芩、连、连翘、金银花、元参之属；如焮肿疼痛，脉数便结者，此表里俱实也，宜防风通圣散双解之；如外多毒水，以金黄散敷之，或以石珍散掺之，无有不愈。
翻花疮者，由疮疡溃后，肝火血燥生风所致。或疮口胬肉突出如菌，大小不同，或出如蛇头，长短不一，揩损每流鲜血，久亦虚人。治法当滋肝养血，如栀子清肝汤是也；外涂藜芦膏（景岳方），胬肉自入，须候元气渐复，脓毒将尽，涂之有效，不然虽入而复溃。若误用刀针、蚀药、火灸，其势益甚，或出血不止，必致寒热呕吐等证，须大补脾胃为善。
辨脓窠疮黄水疮论  ***************************
脓窠疮者，大如黄豆，黄脓起泡，痛甚。起时先从水泡作痒，后变脓泡。乃肺经有热，脾经有湿，二气交感而成。治当清热散风、凉血除湿，如四妙汤加防风、荆芥，或凉血消风散；外搽普济丹，或蛇床子散，或一扫光；若不痒而痛者，以生大黄二两，生石膏一两，研末，麻油调搽，兼戒口味，自愈。
黄水疮者，头面耳项，忽生黄泡，破流脂水，顷刻沿开，多生痛痒。此因日晒风吹，热毒郁于皮毛，暴感湿热；或内餐湿热之物，致风动火生而发。当内服祛风、凉血、清热之药，外以汤洗之，用蛤粉散搽之；有用雄猪胆一个，入黄柏一两，浸，焙干为末，掺之；或用井花水调搽，殊妙。
辨疥疮痤痱疮论  ***************************
夫疥有五种：干疥、湿疥、虫疥、砂疥、脓疥。如肺金燥盛，则生干疥，瘙痒皮枯，而起白屑；脾经湿盛，则生湿疥，臖肿作痛，破泄黄水，甚流黑汁；肝经风盛，则生虫疥，瘙痒彻骨，挠不知痛；心血凝滞，则生砂疥，形如细砂，焮赤痒痛，抓之有水；肾经湿盛，则生脓窠疥，形如豆粒，便利作痒，脓清淡白，或脾经湿盛亦生之，但顶含稠脓，痒痛相兼为异。皆有小虫，染人最易。切忌热汤浸洗，图快一时，殊不知热毒攻里，虫愈深入，虽有良方，何能刻日奏效？患者戒之。兼忌一切发物海鲜。治法：内服疥灵丹，或消风散；外搽绣球丸，或一扫光俱可。
痤痱疮者，俗名坐板疮。生于两股，密如撒粟，尖如芒刺，痒痛非常，浑身毛刺，甚者皮损粘衣。此由脾经湿热湿毒郁久而成，或有因久坐卑湿之地，或坐烈日石上，酿成湿热，亦能致之。此处乃至阴之所，血亦罕来，药力少至，当用外治，法以苦参汤洗之，掺以鹅黄散。
辨白秃疮肥疮论  ***************************
白秃疮者，俗名[疒/巤][疒/梨]疮。乃足太阳膀胱、督脉二经受湿热，生虫作痒，疮痂高堆是也。风袭则起白屑，热甚则秃，久则伤孔而不生发。治当消风、除湿、杀虫、止痒、养血。
肥疮生于头顶，乃脏腑不和之气上冲，血热之毒上注，小儿阴气未足，阳火有余，故最多犯之。宜内服荆芥、防风、连翘、天花粉、贝母、元参、赤芍、生地、牛蒡子等，清热解毒、凉血和血，俟毒气少解，方外用药以涂之，切不可骤加寒凉涂遏，以致热毒内攻，不救。盖小儿脏腑娇嫩，易入难出也。
辨湿毒疮肾脏风疮论  ***************************
湿毒疮，生于足胫之间，状如牛眼，或紫或黑，脓水淋漓，止处即溃烂，久而不敛。此因脾胃亏损，湿热下注，以致肌肉不仁而成；又或因暴风疾雨，寒湿暑热，侵入肌肤所致。在外属足太阳、少阳经，在内属足厥阴、太阴经。初觉急服荆防通圣散加木瓜、牛膝、防己、苍术治之；若延久不愈者，宜服补中益气汤合二妙散，外搽制柏散，或金黄散。
肾脏风者，属肾虚，风邪乘于臁胫，以致皮肤如癣，或渐延上腿，久则延及遍身。外证则搔痒成疮，脓水淋漓，眼目昏花；内证则口燥舌干，腰腿倦怠，吐痰发热，盗汗体疲。治法用六味丸为主，佐以四生散。若脾胃虚弱者，用补中益气汤为主，佐以六味丸、四生散为善。外贴黄蜡膏。
辨蜘蛛疮漆疮冻疮论  ***************************
蜘蛛疮，或衣沾蜘蛛遗尿，或虫蚁游走，染毒而生。形与水窠疮相似，淡红，作痒且痛，五、七个成簇，日渐延开，甚亦使人恶寒发热。即以犀角磨汁涂之则愈；否则以苎麻在疮上揉搓出水，用金黄散搽之；或以雄黄、枯矾等分，研细，干掺亦可。
漆疮者，漆味辛热，火象有毒之物，人之皮毛腠理不密，故感其毒而成。初起发泡，作痒变疮，甚则传变肢体，皮破烂斑，流水作痛，寒热交作。须忌浴热汤，兼戒口味，不然，即变顽风癣癞矣。以杉木花煎汤洗之；用杭粉、石膏、轻粉、韭汁调搽；或生鸡蛋黄涂之，频换。
冻疮，乃天时严冷、气血冰凝而成。初起紫斑，久则变黑，腐烂作脓，手足耳边俱有之。用楝树果煎汤淋洗，以生附子为末，加楝树子肉捣和，面水调敷；或用黄蜡一两溶化，入松香三分，搅匀搽涂。
辨跌打损伤及杖疮合论  ***************************
凡跌打损伤，或从高坠下，恶血流于内，不分何经之伤，皆肝之所主，盖肝主血也。故凡败血凝滞，从其所属，而必归于肝，多在胁肋小腹者，皆肝经之道也。若其壅肿痛甚，或发热自汗，皆当酌其虚实，而以调血行经之药治之。治法：凡胸满胁胀者，宜行血；老弱者，宜行血活血；腹痛者，宜下血；瘀肉不溃，或溃而不敛，宜大补气血；若打扑坠堕稍轻，别无瘀血等证，而疼痛不止者，惟和气血、调经脉，其痛自止；更以养气血、健脾胃，则无有不效。亦有痛伤胃气作呕，或不饮食者，以四君子汤加当归、砂仁之类调之。若有瘀血，不先消散，而加补剂，则成实实之祸；设无瘀血，而妄行攻利，则致虚虚之祸。故凡治此证，须察所患轻重，有无瘀血，及元气虚实，不可概行攻下，致成败证。盖打扑坠堕，皮肉不破，肚腹作痛者，必有瘀血在内，宜以复元活血汤攻之；老弱者，四物汤加红花、桃仁、穿山甲补而行之；若血去多而烦躁，此血虚也，名曰亡血，宜补其血；如不应，当以独参汤补之。又凡损伤，不问老弱，及有无瘀血停积，俱宜服热童便，以酒佐之，推陈致新，其功甚大；若胁胀或作痛，或发热烦躁，口干喜冷，惟饮热童便一瓯，胜服他药。大凡肿痛或伤损者，以葱捣烂炒热罨之；或用生姜、葱白同捣烂，和面，炒热罨之尤妙；或用生姜、陈酒糟同捣烂，炒热罨之亦可。至脉法，出血多者，其脉虚细沉小者生，浮数实大者死。从高颠仆，内有瘀血，腹胀，脉坚强者生，小弱者死，以脉病不相应故也。
杖疮一证，其重者，必以瘀血为患。血瘀在外者，浅则砭之，深则刺之，内溃者开之，腐肉者取之；血瘀在内者，宜以活血、和气之药和之，甚者利之、行之，此治血凝之法也。然其受刑之时，号叫则伤气，忍痛则伤血，悲愤则伤志，血气情志俱伤，虚所必至，若不培补，则羸困日甚矣。况脾主肌肉，脾气受伤，则饮食必减，血脉损坏，则肌肉俱病。故凡既伤之后，但察其虚多滞少者，则宜以参、芪、归、术、熟地、甘草之属，专理脾气，以托气血，脾健则元气自复，肌肉自生，可保无虞矣。其有伤筋骨而作痛者，宜以没药降圣丹治之；若牙关紧急，或腰背反张者，以玉真散治之并效。总之此证宜先察其有瘀无瘀，及形气虚实，酌而治之。凡诸变证治法，有未尽者，宜与前跌打损伤条互参通用。
辨大麻风论  ***************************
夫大麻风者，经谓之疠风，又谓之癞风。乃因其人中气不足，而感天地间阴疠浊恶之邪；或受风木之化，而风热化虫；或受湿毒于皮毛，而后及营卫；或犯不洁；或因传染，皆得生虫。盖虫者，厥阴主之，厥阴为风木，主生五虫也，初不为意，而渐久渐多，致不可解救。先则眉痒而渐脱落，两颧红润，浮肿而痒；渐至两臂皮粗毛落，甚而通身肌肤淫淫作痒难忍。其毒深入血脉之中，而湿热蕴积于脏腑之内，虫蚀脏腑，沿蛀肌肉，久之精神枯涸，诸虫聚食，遂传为痨瘵而死。古人谓：其病有三因五死。三因者，一曰风毒，二曰湿毒，三曰传染。五死者，一曰皮死，麻木不仁；二曰脉死，血溃成脓；三曰肉死，割切不痛；四曰筋死，手足缓纵；五曰骨死，鼻梁崩塌。与夫眉落眼盲，唇翻声噎，皆为难治。凡遇此证，初起速为清散，可保无恙。其或岁月已久，而精神气血未衰，六脉洪大而实，或洪数有力者，用汗、吐、下三法，分表里攻逐之，使毒气不得稽留而速化。继服清热解毒、凉血补血，兼养营益卫之剂，禁用辛燥之品，致耗津精，血耗而助酷烈之势。历考前方，若冯氏之再造散、醉仙散、陈氏之万灵丹、苦参丸、神应养真丹，诸法已备，学者宗之可也。然患者必须断酒戒色，忌食发风动气、荤腥盐酱、炙爆生冷之物，方为有益，否则无功。慎之慎之！