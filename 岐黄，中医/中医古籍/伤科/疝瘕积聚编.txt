
凡例  ***************************
诸书谓疝者多矣。然其深痼者。或似他症。疝之真者。古人言不尽意。故初论之。其论与古言照。则诸疝可见。吾言可信也。故录古人所谓疝之诸疝。又七疝之名。彼是不同。有同名而异状者。有名状俱异者。以此见之。则疝不止七。名以其所见命名者乎。故录诸症。以令知疝之万殊耳。
谓积谓症谓疝。不知其形。则易混同。而误治则无效。故委举诸形尔。
诸方者。余用之而得效之方。而多古人之方也。其古人方而难治者。余别制方以疗之。其方则称家方。以附录焉。
全类他病。而吾为之疝者。记其治验以证焉。
世医有以下剂治积者。吾为之撰论以辨惑。故不记方。知其法则于众书中自可採用也。惟于疝之方。试之奇者。特录此耳。


疝作诸症说  ——————————————————————————————————————————————————————————————————————————————————————————

疝症之分类  ***************************
大凡治病。先当正其名。不正其名者。犹缘木而求鱼也。病欲治之者。先当论其因。正其名。盖有积聚症瘕腹痛诸症。历数年不愈者。吾能见之。疝病十居八九。然人不知。而治之何得愈矣。盖不正其名。不论其因故也。疝之诸症。虽古人所言许多。然心腹痞硬如盘。或如袋盛瓜。或痛或不痛。经数年而不愈者。心下痞硬。而呕吐清水。或年年吐食似反胃者。或小腹微疼。泻利不上。其病绵连者。小便淋沥。阴茎痛而出脓血者。腰脚麻痹。或脚弱走痛难久立者。腹中不和。懒言语动作。身体羸瘦不欲饮食。五心烦热似虚劳者。或腹中卒如鼓胀。昏倒四肢逆冷欲死者。或恶寒发热。舌上有白胎。不入穀食。四肢拘挛者。午后发热蒸蒸汗如流。上逆目眩者。或游足胸背。或暴呕吐。或卒恶寒战慄。咬牙顷刻而止者。或痛甚而为角弓反张者。或腰足痿不动者。此等诸症。皆疝之所为。而古人所不言也。至如此者。世医不知何病。猥与药。或中脘久痛。则曰脾胃虚。胸膈痛。则曰痰。腰卒痛。则曰风湿相搏。偶虽知之。药非其药。以此疾愈盛。连年不愈。遂为不治。而服㑊都废。束手俟死者甚多矣。夫疝者。阴病而发动者也。其主则肝肾也。其患先起于肝而入肾。遂成二脏病。其主二脏。而先谓肝者。何也。肝易动难静。婴儿无心亦动者。惟肝而已矣。故肝者。寒湿易侵易客也。而非无依热者。虽然其热非温柔之阳气。故寒又易客也。虽元属热极则为寒。是其常也。伤寒硝黄之症。亦有久而用姜附者。诸积久而为疝。则其寒不可全无也。其诸积变为疝。何也。肝急速而能动矣。故走而接之。遂为己病。肾膀胱小肠为之所迫自病。则盘肠气症起焉。肝以他之病者。譬如侠客之救他之斗。以他之敌。为己之敌也。疝之为诸症。肝惟动故所畜之寒冷结气。横行腹中。冲上之心下。则痞硬呕吐。下降至小腹。则疼痛泄痢矣。寒气则如劳瘵。塞膀胱则为淋沥。肝主筋。故挛急。或筋缩屈伸不便。又其肝肾二脉。病则为麻木痿弱等症。外以经脉谓。则起于足大指交出大阴后。循股入阴中抵小腹。属肝络胆。上贯膈。布胁肋。连目系。上出额。与督脉会于巅。是肝之所循也。肾又起于小指之下。循内踝之后。别入跟中。出膕内廉。上股。内贯脊。属肾络膀胱。其直者。从肾上贯肝。上膈入肺中。循喉咙。如此其经从足至额。则其元虽在腰腹。而胆腨项背之病争起可知也。疝之所成。惟寒而已也。故非乌附以败症散寒。栀子以行结气。则难治矣。世人偏用木香槟榔乌药香附青皮枳壳等。不问寒热新久。一例施之。彼槟榔乌药之辈。何足败症散寒。是以累年不愈者。肓惑众盲故也。医者岂可不选哉。汉高得三杰而兴矣。蜀主得孔明而安矣。凡患疝者。得以乌为附治者。应自安矣。唯有麻木挛急。五心烦热等症。则他病而何谓之疝。果见有疝之所为。而后可以疝治之。故以胗疝之法。别书之。

胗疝法  ***************************
诸积各有部位。惟于其疝也。虽无有定位。然多皆绕脐动气。肠间奔鸣。惟似蛙鸣者也。或自歧骨至横骨如建竿。或自胸下至小腹。大筋一条相贯者。或脐傍一块。奔突钩痛者。或其元在脐。而胸胁苦满。心下痞硬者。或睾丸连小腹急痛者。或结聚脐腹。则腰痛上冲胸胁。则彻背痛。或腹痛则脚挛急。及转筋。此等诸状。非有常者。朝见此症。夕见彼症者也。是此诸症皆疝之候也。虽无显然其形。而必有动者。有鸣者。皆此症也。其元如此。而虽有似痿痹及反胃者。为疝无疑。药㑊如法。可自愈也。虽似他病。皆疝之所为也。以此诊察。则是非明也矣。

诸疝  ***************************
水疝囊肿如水晶。或囊痒而流黄水。阴汗自出。小腹按之作水声。
筋疝。阴茎肿胀。或挺长不收。或痛痒。
狐疝。状如仰瓦。卧则入小腹。如狐之昼出穴而溺。夜入穴而不溺。
尸疝。心腹厥逆。不得气息。痛达背膂。
石疝。心下坚痛。不可手近。
寒疝。脐下坚痛。得寒冷食辄剧。或达脐痛。若发则自汗。手足厥冷。或腹中痛。及胁痛里急。或身痛。手足不仁。
盘疝。胁下坚痛。大如手。时出见。若不见。
脉疝。小腹胀满引膀胱。急痛。
气疝。上连肾俞。下及阴囊。或难于前后溲。而溺赤。病见寒气则遗溺。使人腹胀。
牡疝。在脐下。上连肺。
血疝。脐下结痛。女人月事不时。或如黄瓜。在小腹两傍矣。予按李挺曰。如黄瓜在小腹两傍。俗曰便毒。疮家之一病。而与疝不同。便毒不日而脓溃。或又其部位不限腿胯小腹间。其症虽不速脓溃。然非无脓溃者。虽非无其溃。与便毒之溃不同。治方又不同。便毒之未脓溃者。与下剂则辄愈。至血疝之症者。难以下剂。治与疝之以诸剂自愈者甚易辨。何混而谓之乎。然其书之意令人易知耳。为易知则可也。谓俗曰便毒者。而实非便毒。则岂如斯书之说乎。如斯书之说。则雅名血疝。而俗名便毒也。便毒与血疝二病不同。李子之言。不分明矣。
盘肠气。肠中奔气作声成痛。
膀胱气。小腹阴囊。手按作声而痛。
小肠气。小腹脐傍一硬。升上钩痛。
肾气小腹下注。上奔心腹急痛。
肠㿗。外肾偏坠。肿痒或痛。
印㿗王茎肿硬引脐。绞痛甚。则阴缩。肢冷。囊上生疮。
气㿗。素有湿热。因怒激起相火。昏眩。手搐如狂。
水㿗。外肾肿大。如斗如升。或不痛不痒。
木肾。睾丸肿痛。或坚硬。顽痹不痛。
偏坠。阴子偏大偏小也。
㿗疝。在妇人则为阴尸突出。

诸积  ***************************
肝积。名曰肥气。在左胁下。如覆杯。有头足。
心积。名曰伏梁。起脐上。大如臂。上至心下。
脾积。名曰痞气。在胃脘。覆大如盘。
肺之积。名曰息贲。在右胁下。覆大如杯。
肾之积。名曰奔豚。发于小腹。上至心下。若豚状。或上或下无时矣。
予按入门曰。有积聚成块。不能移动者曰症。言坚硬贞固也。或上或下。或右或左者曰瘕。然则积之甚者谓症。其移动者谓瘕。与积聚无异。如鳖症鳖瘕。以其形名者也。岂依吃鳖邪。如米瘕。岂因吃米哉。凡有积聚症瘕者。其脏腑必不平。故偏好一物耳。世病积者。有好吃果实。有好吃蔬菜。以米症等说名之。则可称果实症。蔬菜症。是不因吃米可知也。如应声症。腹中虽为人语。然吾未见之。古人谓之。则虽非决无。然不知其真。故不论此。又诸症瘕与同类。故不别列名状也。

治验  ***************************
丁未之春。予右足大指痛。物触之痛甚。强踏亦难忍。择方服之无验。以药贴之。以药汤薰洗之。犹无寸效矣。自谓缓风湿痹等症将发乎。然用治风痹方无验。则非其病可知也。一日疝上。充塞心下。疼痛剧矣。即服桂枝加附子汤。三贴而腹痛止。趾痛亦去矣。后历数月复发。治之如初而指痛忽止。于是全愈。始知疝之患。亦及四末。盖以疝方治其病。故记载以为后助矣。
一妇吐食甚。众医皆以为翻胃。身体羸瘦。起居转难。十有五年。犹未治。诸医俱束手。予诊脉以为寒疝。根在脐腹。大如覆杯。此痛令人吐者也。是众医所过也。与家制半夏汤五贴便止。止而又下痢。盖寒邪逐水饮。上奔则吐也。下行则下痢。今也实下行矣。宜先治泻。因与家制苓术羌附汤泻果止矣。而后以古栀附汤攻病源。不过五七剂而愈。病妇曰百年之患。为君失矣。傍人又曰。起虢之妙也。
同袍牧子圭。过予曰。吾母病。心腹痞满疼痛。不饮食。日吐水数升。骨立倦怠也。他医为留饮。治之无验。其年七十馀。一以喜其寿。一以惧此病。吾子愿治之。予往诊其脉。告曰寒疝也。病得之寒矣。病母曰。君之言是也。吾一日严冬冒风。忽为恶寒。无几此病发。予曰。一朝之邪。何至此乎。是元有疝。外感之邪。相促以使然也。即为之作茯苓汤饮之。药入腹吐即定。又与桂枝加附子汤平其疝。而病方已。予圭又来曰。曩阿母疾病矣。药治无验焉。仆不胜其忧。足下为吾惠药。以起其废。深荷大德。何日忘之。
一男子。有患天行病者。恶寒发热头痛烦躁谵语。而病颇愈。虽然犹未了了。腹或微疼。饮食不进。间有发热头痛。馀邪似未尽。然无有邪脉。将是劳复乎。用其方无验。用诸调理之剂。无有寸效。再诊之。心下有所结聚。按之闇然有冷气。时鸣动矣。是果寒疝也。呜呼过矣。诸所为非其治。参耆虽尊。非其症。何得其效。遂转方治其疝。五七贴而颇安。继与之诸症豁然。其方则桂枝加附子汤也。
森村生。晚秋患痢疾。甚而口燥。溺涩。下痢昼夜二百馀行。里急后重。腹硬满疼痛。不欲饮食。予以承气汤等平之。病渐已。虽然惟精神未复。饮食未进。起居劳倦矣。自以为其脉代也。疲甚矣。恐关性命耶。傍人又曰。攻击之弊。遂成之邪。即迎予令诊脉。予曰经曰。脉去来时一止无常数。名曰结。此脉无常数。与脏腑亏损之代不同。是结脉也。结是积也。应有积。便诊腹。则果有矣。按之为蛙鸣。是疝也。与补肾汤。病已脉又平也。
一男子。严冬之日。卒恶寒战慄。手足逆冷。近火恶寒不止。半日渐退。而心腹胀满疼痛。腰脚挛急。下利不食。舌上白黄胎。众医皆以为卒中寒。予诊脉曰。寒疝也。补肾汤加附子与一剂。病颇缓。继与之诸症豁然。此病岂卒中寒为之。旧冷相积以使然也。所以知其病者。其脉紧而结。紧寒也。结积也。腹鸣似蛙鸣。是余所以为疝也。
一老翁。手臂疼痛。自以为痰。予诊脉曰。疝也。他日心腹痞硬。或腹中应拘急。翁曰然。予曰臂与腹。其本同矣。与桂枝加附子汤病已。
一男子。患腰痛。三十日不能起。药㑊针灸皆无验。一日迎予请治。诊其脉。滑而急。予曰是积之脉也。非有积邪。病者曰无有矣。予曰。如疝痛则虽其形不显。然或引睾丸。或脐边有动气。或为腹中雷鸣耳。病者曰。然虽无引睾丸等症。时雷鸣。或似积在腰下。予曰果疝也。疝伏而不显。反者腰以令痛。与补肾汤。其病寻已。
予曩客蓬北。有人过予之旅馆曰。吾久患下痢。众医皆以为脾胃虚。治之数年而无愈。愿为吾治之。予诊脉曰脉无虚候。岂为脾肾虚乎。若果虚。则数年之病。形体何不衰乎。其人小腹有块雷鸣。予曰是寒疝也。吾能可治之。即制剂与之果验。其家方制苓术羌附汤是也。
有人患心痛。三年百药无有验。予诊之曰。石疝也。痛甚故痛及心也。痛者殆虚。不可攻击。以建中汤养中焦。加附子以和疝。继与苍术汤和心下。不过十贴全已。
一妇人病。众医为鼓胀。治之无效。予诊其脉曰。疝之湿症也。先与三白汤。下如豆汁者数升。胀颇愈。继与桂枝加附子汤全愈。所以知其病者。鼓胀则无消长。今病缓则消焉。盛则胀焉。时腹鸣响。是所以为疝也。
松山生者。患淋疾十馀年焉。一日大发。茎中疼痛。小便脓血。小腹有块。牵引胁下。予诊之曰。盘肠气也。便血虽似血淋。有块痛者。难为血淋。设使为血淋。亦当利肠气。即作四味茴香散与之。卒痛止。血淋全愈。
一男子。腹中绕脐有块。为鸣动。一日卒得腰脚痿弱不能动。予诊其脉曰。寒疝也。此病寒邪。客肝肾二藏令然。其经亦为寒邪所关。故为此症耳。非乌头以治疝。附子以行经。不可治。即与乌头煎一剂。瞑眩甚矣。病夫曰。药增苦楚不堪服。予曰是将愈之候也。药不瞑眩。其病不瘳是也。曲喻之强服之。病略愈。再与栀附汤加味豁然。
一妇人有病。接予诊其脉。疝症也。与大黄附子细辛汤。下其寒。再与桂枝加附子汤病已。予未往诊。时以五心烦热。心气不乐。羸瘦倦怠。众医为虚劳。予独以为疝症。何者。心下显然有块。按之有冷气。而为鸣动也。劳症之邪。在脾者。或虽似之。然劳之痞块。何有鸣动冷气乎。疝亦从七情起。则心热不乐。亦疝之候也。此人果劳。则治劳之剂。何不效乎。吾以为疝。不亦宜乎。
一老翁小腹痛。腹鸣。血痢日数十行。自以为痢尤甚者也。予诊之曰疝也。夫疝病属肝。肝藏血。正邪相搏。伤其血。故下血也。邪伤血而利。则可与血利同治。虽然是病元自疝来。不治其本。不可也。即与补肾汤病愈。
一妇人患心痛五年。诸药针灸无有效。予诊脉曰。心下痞硬。正是积也。然非五积部位。虽殆如盘疝。然其位高。则难为盘疝。极知疝客心脾。邪正相争奔腾。故上冲心下而痛也。先与桂枝加附子汤和其疝。疝和而后以手法拈散馀邪。心脾痛全已。
一男子常苦疝症。一日大发。腹硬满疼痛。予诊之。其脉沉紧而伏。旁人皆以为死症。予曰积聚症瘕之病。不可卒死。何足恐哉。即与神保丸十五丸。　药下咽病卒已。

寒疝主方  ***************************
桂枝加附子汤　治寒疝心腹疼痛。手足逆冷。身体拘急方。
桂枝　芍药　附子（各六分）　甘草　大枣　生姜（各三分）　水煎服。
补肾汤（家方）　治寒疝肚腹疼痛。泄泻胸满痞塞。或虚火上攻。舌胎不食方。
附子　人参　白术　茯苓　黄耆　木瓜（各五分）　羌活　乾姜　沉香（各三分）　紫苏　川芎　甘草（各二分）　上水煎服。
苓术羌附汤（家方）　治寒疝小腹疼痛。泄泻不止。甚则交血利者方。
茯苓　白术　羌活　附子　甘草　大枣　上水煎服。
甘草乾姜汤（家方）　治诸疝泄利者方。
甘草　乾姜（各五分）　蜀椒　附子（各三分）　上水煎。
茯苓汤（家方）　治诸疝呕吐不止。饮食不纳方。
茯苓（五分）　陈皮　附子　白术（各二分）　半夏　吴茱（各一分）　水煎临服入姜汁一匙温服。
生姜半夏汤（家方）　治同前方。
生姜（六分）　半夏　吴茱　附子（各三分）　上水煎。
姜椒汤（外台方）　治胸中积疝呕吐。饮食不纳方。
半夏　茯苓（各三分）　桔梗　陈皮（各二分）桂枝　附子　蜀椒　甘草（各一分）　上水煎临服入姜汁一匙温服。
乌椒汤　治心胃时痛时止。经年月不止。
乌头　蜀椒（各六分）　乾姜　桂枝（各四分）　大枣（一枚）　上水煎服。
半夏乾姜汤　治心胃痛不可忍方。
乾姜　桂枝　半夏　苍术　生姜（各等分）　上水煎服。
苍术汤　治诸疝心痛。时痛时止。久不已。
苍术（八分）　藁本（五分）　上水煎温服。
十味苍柏散　治诸疝肚腹疼痛方
苍术　黄拍　香附（各七分）　青皮　玄胡　益知　桃仁（各五分）　茴香　附子　甘草（各三分）上水煎温服。
古栀附汤　治寒疝入心腹。卒痛及小肠膀胱气。㽲刺脾肾。气攻挛急。极痛难忍。腹中冷重如石。自汗不止等方。
栀子　附子（等分）　上水一盏酒半盏盐一撮入煎服。
乌头汤（千金方）　治诸疝腹痛方。
乾姜（八分）　桂枝（六分）　芍药（四分）　乌头　甘草　大枣（各二分）　上水煎温服。
蜀椒汤（外台方）　治寒疝心腹如刺。　绕脐腹中尽痛者方。
蜀椒　乾姜　附子　半夏　甘草　粳米　大枣　水煎服。
茯苓桂甘汤（伤寒方）　治疝作奔豚方。
茯苓（八分）　桂枝　甘草（各四分）　生姜（少许）　水煎服。
四味茴香散　治疝作淋沥囊茎抽痛方。
乌药　良姜　青皮　茴香（等分）　上为细末。温酒调服。
三白汤（家方）　治疝作腹胀满方。
白丑（三分）　桑白皮　白术　木通　陈皮　茯苓（各五分）　大枣（一枚）　上水煎。临服入姜汁一匙温服。
厚朴七物汤（要略方）　治疝腹痛甚。而为胀满者方。
厚朴（八分）　甘草（四分）　大黄（三分）　大枣　枳实　桂枝　生姜（各二分）　上水煎服。
大黄附子汤（要略方）　治疝腹胀满。痛甚欲绝者。以此方。不为下利者不治。
大黄　附子（各六分）　细辛（四分）　上水煎温服。
心疝汤　治绕脐痛上支胁心下大痛方。
芍药　蜀椒　桔梗　细辛　桂枝　乾姜（各六分）　附子（二分）　
上蜜少入　水煎温服。
良姜汤（家方）　治诸疝心腹绞痛如刺。两胁支满烦闷不可忍方。
良姜（五分）　当归　枝桂（各三分）　厚朴　附子（各二分）　上水煎温服。
姜桂汤（家方）　治寒疝心胃痛不可忍方。
乾姜　桂枝　苍术　半夏　附子　生姜（各等分）　上水煎温服。
饥疝汤　治饥则心胃痛。得食则痛止方。
龙胆　附子　黄连（各等分）　上水煎温服。
奔㹠汤　治寒疝手足厥冷。上气腹满绞痛欲绝方。
生姜（九分）　半夏　桂枝　吴萸　人参　甘草（各二分）　上水煎温服。
硫荔丸　治寒疝上冲塞心脏痛甚。手足冷厥欲死者方。
荔枝核　陈皮　硫黄（各等分）　上为细末以饭为丸梧子大。每十四丸温酒送下。
手拈散　治疝塞心下痛甚方。
玄胡　没药　甘草　五灵脂（各等分）　为细末每三钱温酒送下。
当归茴香散（家方）　治寒疝小腹痛方。
当归　茴香　附子　良姜（各等分）　上水煎温服。
神保丸　治诸积气痛。项背注痛。宣通脏腑之方。
金蝎（七个）　巴霜（十个）　木香　胡椒（各五分）　上为细末蒸饼丸麻子大。朱砂为衣。每五七丸用。
乌头煎方　治暴疝闭塞诸方不应者。
乌头（二钱）　水一盏蜜半盏。煎一盏取用。
抵当乌头桂枝汤　治暴疝腹痛逆冷。手足不仁者。身痛灸刺诸药不能治方。


方要略见寒疝下  ——————————————————————————————————————————————————————————————————————————————————————————

积聚治方论  ***************************
人有五积六聚。有疝有症。有瘕同腹中有形之病。而异名者甚多矣。是何因而得之。积聚者。宿食痰瘀血以成块者也。症瘕者。脏腑虚弱。饮食不消化而结聚也。疝者湿热凝滞于肝经令然也。是皆古人之论。而非无是理。然痰瘀血宿食则利下可以治。已利下而不愈。则似难为痰瘀食。予按是皆一气凝滞结聚而令然也。故难经曰。气之所聚名曰聚。气之所积名曰积。是之谓也。故气之所不平者。则邪之所以相集也。虽言相集。然积聚之地。其邪相依託而已。非其物成病。故气不和。则虽攻其块不消。见其不消者。为痰瘀食治。则至害人命。故恬淡虚无而理心者。无有此患焉。故饮酒人有积者少矣。其气不凝滞故也。是以处女不出闺门者。而患积聚。则百药不治。嫁则自消和矣。其气舒故也。是其相集者。标而其气为本。可知也。不治本而治标。非真治也。故节思虑。养性情者。何积之有。然顽愚妇女辈。何以行之。故酒以忘忧。或假丝竹以荡之。如此而不愈者。药不可不以治之。欲治之者。以术苓半夏厚朴生姜枳壳橘皮木香槟榔等药。下气行气。解胸腹痞塞。郁气结聚。或有热者和解之。甚者小通利之。痰食托之为害。则消化之剂并治之。自愈也。又疝之症。有久而吐泻者。惟此症与诸积不同。客寒内沉。故邪正争而使吐下也。其吐水者。以术苓生姜。吐食者以附吴半夏。下利者以羌附术苓。腹痛者桂甘芍附。或寒客之深者。以温下之药。少下之则病虽深痼。无不治矣。五积之症。以峻下之剂。则反至生他变。世医往往有用下剂者。真救缢而引其足也。可不戒哉。惟女血块。虽可攻之。然有气和自消者。则不攻亦可也。诸积虽行气之剂可以治。一忧一虑。复正发如初也。故欲断病本。先断思虑可也。使之能节思虑者。非医之所能。其不能节者。无如之何。

药说  ***************************
病有寒热。药有温冷。非寒病多而热病少。又非热病多而寒病少。故周而不比。不可不节温冷。然而温冷之药。以何为主。是各有其功。优劣难分。然非无优者。参附姜桂硝黄芩连是优者也。以此物为胜何也。百病不能离寒热之二焉。寒热二病。不能离此药。此余虽有温冷之药。以此诸药为最也。故特为尊之而已。为治者宜分此二品。然此症亦有难者。表热里寒潮热之症。反宜寒药也。内伤狭外邪壮热者。有宜温药者。非徒是也。似寒不寒。似热不热者屡有之。一药违则大害生。是此八物甚难用矣。其馀诸药。虽间有违失。非忽告变者。只此八味之药。最难使焉。若可与姜附者。反以硝黄。则其害不少也。以一七之药。害人之性命。为医者不可不慎。然恐其猛。而徒用其劣者。则无有验。然古今医人治方。有各不周者。或有偏寒者。或有偏热者。如斯则一寒一热不得无过。故分八物之性。寒温不偏。而能治之。可谓良工君子。医其偏者为下工小人医。凡行医者。无为小人之医。每临百病。以八品之药为主。加之以温凉之良药五六品。出入能用之。则其病无不愈。而自达治虢之妙境耳。


跋  ——————————————————————————————————————————————————————————————————————————————————————————

跋  ***************************
海西大桥氏。为世良医。以其居边徼。人不知也已。少时入京。受业于驹御医。既还。病者麇至。今年七秩。其间所治药者。不知几千万也。最用心于疝瘕一症。奏效最捷。其法其方。世医所不企及也。余曾闻诸门人玄节尔桥生。一日来谒于余曰。仆生来用工夫于疝瘕一症。似粗有所得者。可谓愚者一得也。唯恐其法其方。芜没于后世。而无有识者也。因著疝气证治论一卷。方将梓之。以传播人间。愿先生赐一言以嚆矢之。余取读之。文字虽固陋。而似有所见者也。因语之曰。余观近世方书。犹歉岁之玉。虽美于目。无益于饥也。如吾子斯书。犹丰年之谷。虽为人所贱。而不可一日无之耳。果使其方有益于世邪。何问文字之工拙哉。吾子欲梓之。余何惜一言。遂题其后还之。
安永七年龙集戊戌夏五月张藩医官滕惟寅撰
