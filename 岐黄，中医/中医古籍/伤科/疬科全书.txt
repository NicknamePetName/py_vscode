
侯序  ***************************
医之为任重矣，天下之业医者多矣。善医者，固药到回春，如响斯应，有回生起死之功。不善医者，往往操庸劣手段以尝试，而卒以杀人。间有一二医者，得一最灵验之奇方，则秘而不肯示人，藉口以方传不效。其实持金钱主义，藉是方以博取人财。惟吾乡柘轩梁先生，人本儒素，术妙岐黄，金匮玉函，悉心研究，凡遇内外奇难诸症，靡不应手奏效。而于瘰疬一科，尤为独具手眼，具征心得。夫疬分三十六症，虽内伤外感，原因不一。类皆由于质体痿弱，血液乾枯，阴亏火铄，气滞痰凝，其毒久伏于脏腑。而一旦发于肢体，根深蒂固，牢不可拔。中医多用吊丹，西医多用剖割，徙欲以霸术取速效。卒之愈吊而毒终不散，愈割而疬总丛生。駸駸然，脏腑内蚀，肢体外溃，遂致十疬而终不得一生。是非死于症，实死于医耳。先生于是症，则神乎其技，外治则频以药点之，化朽腐为神奇，具见手法之高；内治则审其寒热虚实以施治，取其潜消默化于无形，尤征心法之妙。今复将其治疬全科，先论症，后列方，源源本本，朗若列眉。俾天下后世之业医者，知所则效。而天下后世之患疬者，亦得所生全。盖先生久以医术名中外，初则驻上海，驻香港，继则游历南洋十馀岛。今则寄迹鮀江，微特雪晨雨夜，暑日炎天，有请则辄应，从不过取人钱物。且每日必限数点钟，以尽赠医义务。论者谓先生造福于人者大，而天之锡福于先生者亦宏。春回寿寓，种布福田。先生哲嗣锐元，以十二龄之童子，果见赏于名公。现入京师高等学堂肄业，试辄高列前茅，他日学成，为国家用，将大有造于天下。是则父为良医，子为良相，利济同功，食报正未有艾也。噫、先生绞脑汁费心血而成是书，先生济世之心苦矣。适遇敝族兰汀，由暹回国，慨然担任付梓以传世，先生济世之心慰矣，先生济世之功亦不朽矣。用是不揣谫陋，聊弁数言，以为世之业医赠医，兼有秘方者劝，是为序。
宣统二年春月古梅侯家骥序于品梅小筑

张序  ***************************
凡病必有治病之方，而知其方者，往往秘而不传。动曰：传则方不灵验，果如所言，则古人传世之方书，其皆不灵验矣乎？呜呼！存射利之心，忍令天下后世之人，抱病而枉死者，弗可胜计良堪悲痛！吾州梁柘轩先生，夙有不为良相必为良医之志，凡内外各科医道，莫不悉心研究，而治疬尤为所长。夫疬危症也，有二十四症，三十六症之名，而大抵由阴虚火盛，挟风痰而成此毒核。其病源久伏于脏腑，根深蒂固，非内外兼治不为功。时医不得其治之之方，爰有十疬九死之说。先生考求有素，于外治得其独一无二之点药法，内治则以辨寒热虚实。握其大纲，药到回春，百试百验，固已中外扬名矣。人本寒儒，而心存济世，到处行医。每日必有数点钟为赠医之时其胞与为怀，于此可见。今复将其治疬之方法，和盘托出，付诸手民，为天下后世之患疬症者，广开生路。此其种福恩田，酿功德水，实大而远。懿哉，此举尤足风世矣。吾闻之，积善必有馀庆。今先生之哲嗣童年饱学，名动公卿，招入京师学堂肄业，试辄领其前锋。他日学贯中西，蔚为国器，意中事耳。论者谓此为先生仁心寿世之报，其信然也。然则利人即以利己，其利益莫大乎是？合併志之，以为业医者劝，倘天下业医之人，概如先生以利济为心。凡有秘方，悉为传世，俾天下后世，同登仁寿，无复有抱病而枉死者，夫非生民之幸福乎哉，夫非生民之幸福乎哉。
宣统元年夏月嘉应张衡皋序于鮀江八属会馆

自序  ***************************
千古文人之笔，最惧雷同，独医学则最患不能雷同耳。未有患是症不用是方，而能疗是疾者。历观诸名家医书，多是各立一说，殊少定见，其于花柳颈疬，尤茫无善法。即西医亦然，总不出强硬手段。中材以上之人，阅是书尚可活人。中材以下之人，阅是书非第不能活人，甚且误人多多不少矣。噫！医之道最微，微则不能不深究；医之方最广，广则不能不小心。差之毫釐，失于千里。孟子云：木之不可不慎，此之谓也。故凡业医者，不特难以议目前，实则最难辨善后。今人于外科一门，多行霸道，不顾人命，取求近功，离医之道，益云远矣。仆之医则不然，专以王道为事。如颈疬也，人多用剖割，或用丹出核，仆则专用潜消，奏效虽久，不特形质无损，更可永保无虞。如花柳也，人多用吊丹，或大攻大泻，仆则专用内解，成功又速，不特元气无伤，且无下漏瘫痪牙际涌血之虑。至于内科等症，精微奥蕴，言不胜言，要皆以善后为本务也。所以仆于花柳颈疬两门，尤为细心研究，十馀年来，尽得其中奥旨。历治多人，发无不中。久欲刊行于世，利济后人，无奈力恒不逮，辄为中止。嗟乎，千古成事之难，类多如是。惟念仆自业医数十年，皆以方便为事。凡人之相延者，从无贫富之歧视，虽风雨必往，星夜必往，即严寒地冻，酷暑炎天，亦无不往。且旦日虽无粒米之炊，亦从未尝苛取病家分文，此则仆之所可深自信者也。以为持是心，而行仆之医道，久而必扬，所以在外洋历经数十岛屿。凡遇此症，莫不应效如神，愈人何止千数，从无或误一人。越至丁未在星嘉坡旅次，果得　钦宪杨侍郎士琦，及左总领事秉隆先后品题，奖给匾额。时长男锐元，十有三龄，在星洲养正学堂，并得蒙杨侍郎嘉其童稚笃志好学，加恩特色栽培，亲提北上，送往顺天高等学堂读书。今年仆在汕头，复蒙冯警长骏委派汕头检查验病所之职，併兼得同济延寿两医院之聘，其于赠医施药之念，益遂初心。嗟乎，为善之愿，岂可忘哉。乃者侯君兰汀过汕，适仆之所编疬科书告成，见而大悦，慨然出资，为仆刊板，更得侯孝廉家骥。张孝廉衡皋合为更正，即将是编先行布告同人。其中丝毫无隐，愿以后普天之下。五洲万国，书史同文，得是书而全是症者，皆暹逻钜商侯君之所赐，亦侯孝廉张孝廉与仆之所大愿也。谨志数言，以为天下之有秘方者劝，亦为天下之富有一方者劝焉。时
宣统元年仲秋之月古梅梁希曾柘轩氏自序于鮀江之检查验病所


正文  ——————————————————————————————————————————————————————————————————————————————————————————

辨疬症之原理  ***************************
疬之成症，古人原分有十二经络，或二十四节，或三十六症等治。此皆医家各命名义，实不必拘泥其名。要之千种疬症，总不外乎热痰寒痰，实症虚症而已。其部位原无定体，随其气之所阻，血之所凝而成。能辨其寒痰热痰，实症虚症，则无讹矣。
疬之成症，其结核最坚最实，因其积染郁结至深至远而成故也。所以治之者，动辄屡月经年，乃能奏效。大凡内外各症，其发之易者，治亦易发之难者，治亦难。愿患疬症者，毋以其医治之时日久远，即轻信人言。或任庸医，用丹吊核。或任西医，用刀剖割。不知愈吊愈多，愈割愈众，竟至缠绵层叠。环颈破烂，腥秽不堪，命在须臾，皆是自误。
疬之成症，其核之生，如竹根焉，如草根焉，非他症结核者之所可比。故其发也，忽左忽右，忽东忽西，忽上忽下，忽前忽后，全无定体。甚至或发连腋下，或发连胸前，或两手臂等处。种种怪象，实难尽言。时医不识，则多用吊丹，西医不明，则专用剖割，以为其核为我取去，岂有不善之理。不知此才取出，彼核又生，缠绵不休，多致环颈皆是，坐而待毙而已，惨何言哉？（希曾）之医治疬症，则以潜消为主，随起随去，随点随干，务绝其根蒂，使他不得再蔓延而生。论其药，亦最淡无味。论其价，亦最贱不贵。无论贫富，皆易施治。诚千古五大洲无过之至宝也。
疬之成症，总不外热痰寒痰两者。患热痰者居其六，患寒痰者居其二，其馀如花柳风火併挟他症，而生者，亦有二焉。全在审症分明，其治自易。
疬之成症，原与痨瘵相表里者也，同一阴火也，痰也。其痰其火，行之脏腑，初则咳嗽吐血，随成痨瘵。行之经络，则为瘰疬。有由先天而来者，有由后天而来者。先天之损由胎，故其发多在童年幼稚。后天之损由人，故其发虽年至五十六十，犹不免焉。是故善治者，只理其肝脾肾三经之阴火而已。
疬之成症，多由肝气郁结，或暴怒而成。故其发多在两耳之下，颈之左右。凡患疬症者，最宜戒恼怒，并戒燥火生痰之味，藏养肝气，勿使其动。动则其疬虽功在垂成之际，必致反剧，骤然肿胀异常，不得怨望医师之药力无功。患是症者，切宜戒之，即房劳亦所当戒，否则治亦无济。
疬之成症，虚实寒热，须辨分明。何谓热症实症，望其舌苔黄，唇色红，颜面有火气。切其脉，浮中沉三部俱坚实有力，且其人雄伟异常，全无虚寒体态，则知其症之是由热痰而起者。何谓虚症寒症？望其舌苔白，唇色淡，颜面无血色。切其脉，浮中沉三部俱沉迟无力，且其懒弱无比，语言坐卧，俱无精神，则知其症是由寒痰而起者。
疬之成症，除风火疬一症之外，无论初发久发，多不痒不痛。所以人多为其所误，以为不甚关切，每致忽治。及至叠出无穷，或致溃烂，始恍然悔悟，已祸不堪言矣。愿患是症者，早为调治，免贻后患。
疬之成症，最忌夜不早眠。不早眠，则必致阴火暴发。其他劳神各事之忌，无须言矣。
疬之成症，查古人所立方书，尚茫无善法，多致毙命。其他剖割吊丹等法，则益不堪言矣。故谚云：十疬九死，其信然矣。（希曾）自传受此外治之方，再为参考内治之法，细心研究，百试不差。经（希曾）亲自医治者，可云十疬十生，纵有不治者，皆彼之自误耳。噫！（希曾）今年四十有八矣，恐一旦弃世，此法失传，千载下犹有憾焉。兹敬将所传秘术，全盘托出，更将（希曾）数十年来，自己亲临各症，测准治法，并如何用药，一一笔之于书，使后人照此医治，断无失误矣。
疬之成症，实变化无穷。有可十天八天告愈者，有可二三十天告愈者，有三五阅月而告愈者，有久至期年而告愈者，总在其人之善为调养。深信（希曾）此法医治，断无不瘳之理。不然，纵医治至三十年，亦无济也。
疬之成症，内外两科相较，此最难治。（希曾）所列宜食品内，有粉藤根、长藤胡练根两味，和瘦猪肉服食者，此乃治气血两种疬症之圣药。虽然，彼不深信者，断不可轻易给疬家食之，何也？盖服此两种药根后，必多服按症各丸药，以固其元气，庶不致伤损脏腑。若不多服丸药，将来恐有吐血之病，反为不美。患疬者须知之，治疬者须慎之。（希曾）恐后人不慎，专用此药根，误人性命，故特摘出。医之为术，可不慎欤。（附：长藤胡练，根说长藤胡练其叶一与练树无异，惟彼则藤生的有红白二种，其功用皆同，能开花结子，其花与灯笼草相似，凡人患恶核骤然红肿者，取此藤连叶捣加赤糖少许，贴之奇效，并可贴对口疮）

辨疬症之证治  ***************************
●（一）气疬　初起仅二三核，形同槟榔，以指揉之，环转如丸，愈起愈多，此名气疬。当用疏气消核丸，外治照下列点药法点之。如其人兼有实热，亦不妨酌加芩、连等味，然必须脉症相对，方为投之无害。
●疏气消核丸
夏枯草（二两）　桔梗（一两）　柴胡（五钱）　广陈皮（五钱）　半夏（八钱）　元参（四两）　煅牡蛎　煅龙骨　天花粉　茯苓（各一两五钱）　白芥子　山慈菇（各一两）　生甘草（五钱）
上药研细末，炼蜜为丸，如绿豆大，切勿火焙。早晚饭后淡盐汤送下三钱，加减作汤剂亦可。
●（二）血疬　初起仅一二核，形同伏杯，任指揉之，不摇不动，此名血疬。日久失治，虽未见增加粒数，亦必渐次加大。再为失治，必日国增矣。当用调血化核丸，或用溪黄五钱，和瘦猪肉四两，水三大碗，煲二点钟，煲至半碗，停冻。食时再煲热，去溪黄，将肉并汤，饭后温食。或三日，或五日，然后再煲食，不妨多食。外治照下点疬法治之。
●调血化核丸
当归　冬葵子　老熟地（各二两）　阿胶　白芍　茯苓（各一两半）　杭菊花　淡海藻　昆布　煅龙骨　煅牡蛎　山慈菇（各一两）　柴胡（四钱）　白芥子（八钱）
上药研细末，炼蜜为丸，如绿豆大，勿用火焙，服法同前。临时加减，水煎亦可。
●（三）阴火疬　凡颈际夹起，大如卵形，坚硬异常。或一边，或两边，或带小核数粒，此乃寒痰凝结而成，名曰阴火疬。必其人体质羸弱，或后天亏损所致。当以温补肝肾固脾为主，如加减六味地黄丸之类。再审其或唇舌常白，面色痿黄，并其脉沉迟无力，必兼用附、桂，乃克奏功。外治概如后点法治之。
●加减六味地黄丸
熟地（四两）　茯苓　枸杞子（盐水炒）　萸肉（各一两半）　泽泻　丹皮（各八钱）　炙甘草　青皮（盐水炒，各五钱）　半夏（八钱）　煅龙骨　煅牡蛎　炒杜仲　白芥子（各一两）
上药研细末，炼蜜为丸，如绿豆大，切勿火焙，服法如前。加减作汤剂亦可。
●（四）无名疬　亦有骤然红肿，非色欲所致，即餐膳不谨。此无定名，随症皆可致此。急用消肿汤，外治用下点法。如其人素本虚寒，仍当于虚寒症中参酌消息用之，不可拘泥。如肿退后，仍照原症治法治之。
●消肿汤
夏枯草　元参　花粉（各三钱）　山慈菇　煅牡蛎　海藻　昆布　桔梗（各二钱）　生甘草　白芥子（各一钱）
上药清水煎服，食后服之。
●（五）老鼠疬　凡层叠无穷者，名曰瘰疬，俗名老鼠疬。无论已溃未溃，俱随起随治，均照下点法随核点之。未收口者，并贴以拔毒膏，随其人虚实寒热而治之。如热之挟咳嗽者，即于贝母栝蒌散，或紫菀散内酌加元参、煅牡蛎等消息用之。如挟虚寒咳嗽者，则于二陈汤内随其症之或阴或阳，酌加四物、四君加减消息用之。各汤剂为丸亦可。
●贝母栝蒌散
川贝母（二钱）　杜胆星　焦山栀　黄芩　橘红（各半钱）
清水煎服。
●紫菀散
北沙参　阿胶　茯苓（各三钱）　紫菀　川贝母　桔梗（各二钱）　炙甘草（一钱）　五味子（廿一粒）
●四物汤
大熟地（四钱）　白芍　当归（各三钱）　川芎（一钱半）
●四君子汤
党参（二钱半）　白术　茯苓（各二钱）　炙甘草（一钱）
●二陈汤
半夏　茯苓（各二钱）　广皮（钱半）　炙甘草（一钱）
●（六）童子疬　自襁褓而至成童，旋起旋消，或凝结久而不化，或时大时小，此多由先天虚损所致，或在其母腹内，因饮食不谨而来，此名童子疬，又名乳疬。其在三岁以内者，不能施以点核之功。如审其果系热痰，惟用蕌头捣盐贴之，或黄花墨菜、白花墨菜，或灯笼草，或野菊花，或甜菜子取根叶，和赤糖少许捣贴。或用苍术三黄散，用白酒开涂。内则服黄花墨菜、白花墨菜，和赤糖少许，时时煎咽之。或百合，或花粉，时堡瘦猪肉食之，均宜临症消息用之。如审其果系寒痰，外则用消肿散。或五将军散，调白烧酒敷之。其在三岁以上者，则于各条内参酌用之可也。
●消肿散
此方可治一切红肿，并可治天蛇头等症。
生南星　生半夏　生草乌　凋竹　细辛（各五钱）　重楼（一两）　生甘草（三钱）
共研细末，烧酒调敷。
●苍术三黄散
苍术　黄芩　黄柏　大黄　生南星（各五钱）　猪脂粉（少许用猪前蹄骨煅存性研粉用）
共研末，烧酒调敷。
此方能治一切淫毒。已破口者，用净油调。
●五将军散
生半夏（一撮连根叶共生捣烂）　生蚌（三四只如无蚌肉或蜃肉螺肉之属均可）　丁香（少许）　粗盐（少许）　饭粒（少许）
同捣敷。此方能治一切痰核恶毒等症。
●（七）催命疬　无论因何而起，误被医师用丹吊核，或因误被西医用刀剖核，以致缠绵不休，时而收口，时而破口。环颈皆是，此名催命疬。目见世人被这两种医生误死者，恒不乏人。此症最为危险，分内外法治之，内治必审其人果属热者，则投以清热化痰之品；若兼咳嗽者，并理咳嗽；兼血症者，并理血症；兼花柳者，则并解毒；若其人近阳虚者，则于化痰消核之内，重用四君；若近阴虚者，则于化痰消核之内，重用四物；虚寒甚者，则并用附、桂。要皆于前后各症门中消息用之，不拘执，各汤剂为丸亦可。外治则与上同，用药粉调酒。周围点之，其旧痂之大者，并其核之大者，无论痂内核内，俱并点之，即点其旧痂至烂亦不妨，使他亚核潜消，即秽浊之水，亦可随旧痂之口，随点随烂，随烂随干，自易收口。倘有秽浊坠下，势欲肿胀，可将其点核之药渣点上，立即破口，随肿随破，以抽乾秽浊之水为止。此等秽浊，核不成核，脓不成脓，水不成水，不能潜消，不能拔毒，不能解化，只得用此随肿随破之法，抽乾其水，方能奏效，否则无济。
●（八）绝命疬　或挟吐血而来者，或因患疬而至吐血者，俱名绝命疬，最为难治。又兼吐血，则经络脏腑，内外俱伤，焉得不死。其因寒症吐血而患疬者，多是五脏虚损，须大补气血，静养二三年，或有生理。内治则服补元消核丸，切禁黄耆，盖黄耆提气故也。其因热症吐血而患疬者，多是饮食不禁，或暴怒所致，内治则加减四生丸，或加减生地黄汤，或加减犀角地黄汤，或加减六味地黄丸。凡汤剂为丸亦可，随症选用。外治同上。如吐血不止，可用生莲藕捣汁服之，或正安南桂亦可。
●补元消核丸
当归　枸杞　白术　炒枣仁　鹿角胶（各二两）　山药　茯神　熟地　煅龙骨　半夏　炒杜仲（各一两）
上药研末，将鹿胶化烊，加炼蜜为丸，服法同前。
●加减四生丸
鲜生地（五钱）　生荷叶　生艾叶　生侧柏叶（各三钱）　真郁金（钱半）
清水煎服。
●加减生地黄汤
鲜生地（五钱）　麦冬　白芍　丹参（各三钱）　元参　怀牛膝　荷叶（各二钱）　粉丹皮　焦山栀　真郁金　参三七（各钱半）　煅牡蛎　煅龙骨（各一钱）
清水煎，服法同前。
●犀角地黄汤
黑犀角（二钱磨汁）　鲜生地（四钱）　生白芍（五钱）　百合（三钱）　麦冬（去心）　花粉　煅牡蛎　煅龙骨（各二钱）　粉丹皮（钱半）
清水煎，服法同前。
●加减六味地黄丸方（见上阴火疬内）
●（九）风火疬　初起或在两耳之下，或环颈皆是，或单在左耳之下，或单在右耳之下。无论核之多少，色带红光，即有欲破之势，或作痛，或不作痛，或寒热交作，此多由外感而来，名曰风火疬。失治则溃烂异常，须内外分治。外则用灯笼草，或黄花墨菜、白花墨菜，和赤糖少许，取叶捣烂频敷，随将其根连枝和赤糖煎服。未溃者，或用苍术三黄散，白烧酒调涂；已溃者，用地棉根叶和赤糖生捣敷上，拔去脓秽，贴收口膏，三五日即愈。内则服活络疏肝散，如阳虚潮热，则服加减五味异功散；阴虚潮热，则服加减蒿皮四物汤。
●活络疏肝散
柴胡　牛蒡子　淮七　青皮　防风（各钱半）　花粉　土茯苓（各三钱）　山慈菇　葛根　夏枯草（各二钱）　生甘草（一钱）
审有实热，酌加芩、连。
●五味异功散
党参（三钱）　白术　茯苓（各二钱）　炙甘草　广皮（各一钱）
有潮热者，酌加丹皮、骨皮等味。
●蒿皮四物汤
生地　白芍（各三钱）　北沙参　炙鳖甲（各二钱）　全当归（钱半）
清水煎服。
●苍术三黄散方（见上童子疬内）
●（十）真元虚损疬　凡环颈破烂，臭秽不堪，久不收口，愈发愈众，此乃根本虚极，气血两亏之症，名真元虚损疬。外治则如下点法，并贴拔毒生肌膏。或用羊屎丸，并搽羊屎散。内服补天大造丸，或加减十全大补丸。
●羊屎丸
用山羊屎一斤，焙研，蜜丸，服法如前。绵羊屎不可用。
●羊屎散
用山羊屎四两，焙研，净菜油调搽。
●加减补天大造丸
党参　白术　山药　茯苓　枸杞（各一两半）　当归（二两）　炒枣仁（八钱）　熟地（二两）　龟胶　鹿角胶　煅龙骨　煅牡蛎（各一两）　川附子（五钱）　炙甘草（三钱）　安南桂（二钱）
上研末，蜜丸，不用火焙，服法如前。
●加减十全大补丸
熟地　白芍　白术　党参　当归（各二两）　茯苓（一两半）　川芎（八钱）　川附子（五钱）　安南桂（二钱）　炙甘草（三钱）　煅龙骨　煅牡蛎（各一两）
上药研细末，炼蜜为丸，切勿火焙，服如前法。
●（十一）伤肝疬　其在妇人，或因姑媳不和，或因夫妇不睦，或因子女不遂，或寡而无耦，忧郁内伤。初则或经水不调，久而或致闭而不通，阴火上炎，皆能生疬，凝结不消，此名伤肝疬。百病丛生，极为难治，外治同上。
内服加减逍遥散，兼服加减八珍丸，或加减调经饮，或加减归脾汤，随其人消息用之。
●加减逍遥散
柴胡　丹皮　焦栀子　煅牡蛎　广皮（各钱半）　茯苓　白芍（各三钱）　白术　当归　半夏　白芥子（各二钱）　炙甘草（一钱）　薄荷叶（三分冲）
●加减八珍丸
熟地　党参　白术　白芍（各二两）　当归（一两半）　茯苓　煅牡蛎（各一两）　山药（一两半）　半夏　川芎（各八钱）　炙甘草　广皮（各五钱）
虚寒者，加附、桂。
●加减调经饮
当归　生香附（各三钱）　川牛膝　山楂　茯苓　白芥子　半夏（各二钱）　青皮（半钱）　白果（二十粒）
●加减归脾汤
党参　白术　炒枣仁　半夏　煅龙骨　煅牡蛎　龙眼肉（各二钱）　当归　白芍（各三钱）　远志　广皮（各钱半）　炙甘草（一钱）　
清水煎服。
倘经闭气塞，用丹参一味约五钱，常服奇效。或王不留行子均妙，或用少腹逐瘀汤。
●少腹逐瘀汤
当归　蒲黄（各三钱）　没药　赤芍　炒五灵脂（各二钱）　延胡　川芎　官桂（各一钱）　炒乾姜（一分）　炒小茴（七分）
清水煎服。
●（十二）头风疬　凡挟头风而来者，名头风疬，多因肝气郁结而成。此症男子少患，女子居多。无论发在何处，外治同上，内服解郁化痰丸，兼服逍遥散。
●解郁化痰丸
夏枯草　白芍（各三钱）　白芷　羌活　秦艽　茯苓　半夏　葛根　煅牡蛎　杭白菊（各二钱）　天麻（钱半）
上研末，为丸。服法同前，作汤剂亦可。
●加减逍遥散方（见上伤肝疬内）
●（十三）伤肺疬　凡因咳嗽日久而来者，名伤肺疬。其症有二，一由外感，一由内伤。由外感而成者，或加减黄芩知母汤，或加减甘桔汤，随症轻重，斟酌选用。由此症多挟气膈损伤，随症酌用治伤各味。外治同上。
●加减黄芩知母汤
黄芩　知母　杏仁　焦山栀　川贝母　桔梗　煅牡蛎（各二钱）　生桑皮　元参　天花粉（各三钱）　郁金（钱半）　生甘草（一钱）
如挟初感风寒，酌加荆芥、防风。
●加减甘桔汤
生甘草（一钱）　桔梗　川贝母　旋覆花　百部　茯苓（各二钱）　郁金（钱半）　白前（钱半）
如挟初感风寒，酌加荆芥、防风。
●加减左归饮
熟地　萸肉　枸杞　茯苓　广皮（各三钱）　山药　半夏（各二钱）　三七　炙甘草（各一钱）　郁金（钱半）
清水煎服。
●加减右归饮
熟地　山药　枸杞　炒杜仲（各三钱）　半夏　白芨（各二钱）　郁金（钱半）　三七　广皮（各一钱）　炙甘草（一钱）　白芨　萸肉（各二钱）　附片（八分）　安桂（三分）
●（十四）顽核疬　无论在颈之左，在颈之右，初起只单一核，圆若弹丸，不痒不痛，虽经八年十年，仍不肿不痛，亦无加增，此名顽核疬。皆因或气或血，为机触动凝结而成，不必施治。惟谨戒食燥火生痰之物，并少食鸡肉，及一切动肝火，则得之矣。
●（十五）花柳疬　凡审其果自花柳而来，无论如何发起，均名花柳疬。内治皆以解毒为先，当用枯草慈菇化毒丸，间服土茯苓膏。如花柳各症，尚未全愈，须兼服另编花柳丸，并多服解毒汤。如有别症，随其症之属阴属阳，分别酌治。外治同上。如破口，则贴拔毒生肌膏，破口之外，仍用下外治之法点之。如有欲破又未破者，则用所点之药粉连渣点之，点上少许，其口即破。
●枯草慈菇化毒丸
夏枯草（五两）　川贝母　山慈菇　蒲公英　广陈皮　全蝎　枳壳　桔梗　山栀　白芷　半夏　柴胡　金银花（各二两）　沉香　生甘草　杜胆星（各一两）
共研末，米糊为丸，如绿豆大，各药切忌火烘。服法同前。

点疬之药方  ***************************
点疬药品列下
新出窑石灰（八钱出窑未泡水愈新愈佳）　干饼药（四钱又名枧砂洁白如雪者佳即纯硷）　明朱砂（五釐）
上三味。其法取石灰先临风自化。筛去粗粒，将各药秤足，贮瓦罐听用。或预先制备多数，将三味加增和匀封好，切勿近潮湿，随带出门，极为方便。至朱砂一味，原取其色红，易见痕迹，以便复点，非必需之药也。方中三味，共重一两二钱零五釐，即加减些亦可。大约每料必如此之多，方见有味，临时酌用，不必拘泥。以上所列内服各药品，其轻重亦可随时随人加减，神而明之，存乎其人。

点药之用法  ***************************
点时，将各药秤足，用有盖釉瓷器盛好，然后取高粱烧酒开化，极力搅匀，至恰好处。何谓恰好？以药停脚后，其上面约二分清酒浮出，是为恰好，然后取小笔杆一枝，蘸起其浮出清酒，在疬之核外离三分处周围点之。每一点，约亦均离三分，切勿一片涂去。如有酒流下，当用纸圈拭净，周围点完，顷刻点干，照其原点痕处再点。连点至六七次，以痛为度。初点二三次，即微作痒，至五六次，即微作痛，如蚁咬焉，并无大痛。
不可并渣点上。如并渣点上，必致破皮，倘破皮，亦无甚妨害，二三日即自平满。
不可错乱点去，须次第照原点之痕处点之，其药味方能直达，而制服其核外之根株，使他潜消，永久不能再发。
首次点后，计首尾足五日，须再依前法点之，使其前次所点之药力，与后次之药力，可以相接，方能奏功。如未消尽，越五日再点，点至全消为止。
点时，无分点数，量核之大小而准数焉。核之大者，其点数即多，核之小者，其点数即少，总以周围点之为妙。长者照长式点之，圆者照圆样点之，核之奇正不齐，即随其奇正之式点之，倘其核过大，则并核内亦不妨点之，且不妨周围双行点之，使药味猛而有力，点至全消为度。如其核收小，则点药亦宜渐次移入步位，勿拘其旧日所点之处也。遇有昔时之破痕破口，亦不妨随其破痕破口外周围点之，使他垢秽不再成脓，易以收口。倘其旧痕肿胀不堪，即痕内亦不妨加点之，其垢秽随结痂处而干，亦易收口。倘其痕如有欲破之势，则将药渣点上，立即破口，并贴以拔毒生肌膏。
其核之大小长短方圆聊珠，无论如何式样，皆可散去。惟有旧痕之死核，则不可散去，点者须知。
倘无石灰之处，即用煅蜃灰代之亦可，亦取其咸能软坚之意。其药力虽无石灰之猛，然加之干饼药少许，久点亦必自消。
倘或乡曲之处，一时未便有高粱酒，即用酸醋代之亦可。盖酒味则取其透彻经络，醋味则取其能收敛胫节也。
点至五六次犹不痒不痛者，必其药味泄而无力故也，须换过药粉，仍开酒或醋点之。大约此药味调酒后，未经点者，仍可久藏，干后再将酒调开。如已经点者，仅可藏至十五六天，至久一月，即要更换，大约搅至药粉成团。酒不能清，即无味矣。
随其核之大小点之。其核收小，其点亦随而减少收入，总以离核三分为妙，不可过远。过远，则其药力不能透其根蒂。

疬家之忌食  ***************************
鸡肉（鸡性主动，动则燥火，疬之症多生自肝，肝最忌燥，故鸡肉一味为疬家最忌食，虽已全愈，仍当切戒焉）
鹅肉（有毒燥忌食）
飞禽（类多燥火忌食）
煎炒（燥火忌食）
鱼虾（生痰燥火忌食）
陈腐（生痰忌食）
羊肉（燥火忌食）
牛肉（燥火忌食）
酸辣（伤筋伤胫忌食，非特姜与胡椒辛辣等味，凡一切辛散之味，皆当戒也）
马肉（燥火忌食）
猪肝（燥火忌食，凡一切诸肝物，皆当戒焉）
以上所列忌食各品，不过言其大略，总不外乎其品之近燥火生痰发毒者，皆当切戒焉，疬家谨之。

疬家之宜食  ***************************
猪肉（滋润宜食，瘦者为佳）
鲛鲤（即穿山甲，破坚除毒宜食）
猫肉（滋润除阴火，宜食）
鸭肉（清润降火，宜食）
甲鱼（滋润降火，宜食）
海参（滋润，宜食。破烂者，则忌食也）
墨鱼（滋润降火，宜食）
蜇皮（滋润除痰，宜食）
鲍鱼（滋润宜食）
蜃肉（滋润宜食）
燕窝（滋润除痰宜食）
蚝豉（滋润宜食）
淡菜（滋润宜食）
鸭蛋（清润宜食）
海带（除痰宜食和猪瘦肉同煲更妙）
咸蛋（清润宜食）
鸡蛋（清润宜食）
百合（清润宜食）
红豆（清解宜食）
白豆（清解宜食）
柠檬（除痰宜食）
东瓜（清解宜食）
瓮菜（清解宜食）
生菜（清解宜食）
芥菜（除痰宜食）
萝卜（清解宜食）
苦瓜（清解宜食）
绿豆（清解宜食）
黑豆（清解宜食）
赤豆（去湿宜食）
土茯苓（清解去淫宜食，可当茶饮，煲猪瘦肉更为宜）
夏枯草（清解平肝可当茶饮）
粉藤根（化痰解毒，消肿化核，须和猪瘦肉同煲食。其法取根约三钱，和猪瘦肉四两，水三大碗，煲二点钟至半碗停，冻去渣药根，再煲并汤食之）
长藤胡练根（其性服法如粉藤根）
凤尾草（清解当茶饮）
溪黄（化痰消核服食之法一如粉根）
以上所列当食各品，大约多近清痰化火之味。至其人虚寒，又当因人服食，临时酌定可也。无论寒热各症，上条所列之当戒者，仍当切戒。
