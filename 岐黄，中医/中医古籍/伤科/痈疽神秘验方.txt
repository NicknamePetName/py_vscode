

正文  ——————————————————————————————————————————————————————————————————————————————————————————

痈疽十段关  ***************************
痈疽，遍身拘急，疼痛寒热，宜宣通经络，宜用人参败毒散。
●人参败奏散
人参　独活　柴胡　桔梗（炒）　羌活　枳壳（炒）　茯苓　川芎　前胡　甘草（各一钱）
作一剂，水二锺，姜三片，煎一锺。服后服内托复煎散。
●内托复煎散
地骨皮　防己（酒拌）　官桂　白芍药（炒）　甘草（炙）　当归（酒拌）　茯苓　白术（炒）　人参　黄芩　黄耆（盐水拌炒，各一钱）　防风（二钱）
㕮咀，先以苍术一片，水五升煎，去术入药再煎，至二升。终日饮之，渣再煎服。
愚按：《机要》云：治疮之法，当分三因。用前二剂者，盖为外因之治也。邪在表者，用人参败毒散散之，后服内托复煎散托之，使邪不得内侵，固为善也。亦有内因，邪在脏，致大便不能通，宜用内疏黄连汤。又有不内外因者，便利调匀，饮食如故，邪在经络，宜用托里荣卫汤，不可一概用前二剂也。
●内疏黄连汤
黄连（炒）　芍药（炒）　当归（酒拌）　槟榔　木香　黄芩（炒）　山栀（炒）　薄荷　桔梗（炒）　甘草（各七分）　连翘（钱半）　大黄（炒，二钱）
作一剂，水二锺，煎八分，食前服。
●托里荣卫汤
黄耆（炒）　红花　桂枝　苍术（米泔浸，炒）　柴胡　连翘（各一钱）　羌活　防风　当归身（酒拌）　甘草（炙）　黄芩（各七分半）　人参（五钱）
作一剂，水二锺，煎八分，食远服。
痈疽大渴发热，或泻或小便如淋，宜用竹叶黄耆汤。
●竹叶黄耆汤
生地黄　黄耆（各二钱）　当归（酒拌）　淡竹叶　川芎　甘草（炙）　黄芩（炒）　白芍药（炒）　人参　半夏　石膏（煅，各一钱）
作一剂，水二锺，姜三片，煎八分，食远服。
愚按：前证七恶中之一恶也，此方治之，其功甚捷。亦有左手脉浮大，而热或渴者，宜发散表邪；右手脉沉实而热或渴者，宜疏去内邪。若溃后作渴，或小便如淋，或脉大而无力者，属气血虚也，宜大补气血。亦有溃后热不止，或作渴，遂以为败证不治。若素有胃火，或胃经热毒未尽，胃脉尚数者，仍宜服前汤。服而脉反大，热愈甚，渴愈作，斯为败证，盖因真气虚而邪气实也。今之溃疡，畏石膏、黄芩二药性冷，多不肯服。若胃脉未静，非此药莫能治也。著因循日久，煎熬气血，脓血愈多，气血愈虚，反成败证矣。治者当舍证从脉可也，大抵疮疡之证，七恶内见一二恶，甚可畏。虚中见恶证者，不治。实证无恶候者，自愈。
●又方　托里黄耆汤
黄耆（炒，六钱）　甘草（炙）　瓜蒌根（各一钱）
作一剂，水二锺，煎八分，频服之。加人参一钱亦可。愚用此方治气虚作渴甚效。若气血俱虚，或脓血大泄作渴，或兼发热者，宜用托里养荣汤。
●托里养荣汤
人参　黄耆（炙）　当归（酒拌）　芍药（炒）　川芎　白术（各一钱）　五味子（沙炒）　麦门冬（去心）　甘草（炙，各五分）　熟地黄（用生者，酒拌铜锅内蒸半日）
作一剂，用水二锺，姜三片，枣二枚，煎八分，食远服。
痈疽，脓血大泄，败臭痛甚，宜用黄耆人参汤。
●黄耆人参汤
人参　苍术（米泔浸，炒）　白术（炒）　陈皮　麦门冬（去心）　当归（酒拌）　神麴（炒）　甘草（炙）　五味子（杵，炒，各一钱）　黄耆（炙，二钱）　黄柏（炒）　升麻（各四分）
作一剂，水二锺，姜三片，枣二枚，煎八分，食远服。
愚按：前证，七恶中之二恶也。宜用此方治之。亦有溃后虚而发热，或作痛少寐，尤效。若痛少止，大便不实，黄柏、麦门冬可不用，盖恶寒中也。凡疮脓溃之后，若脉洪大，则难治自利者不治。
痈疽，喘急恍惚嗜卧，此心火刑肺金，宜用人参平肺散。
●人参平肺散
桑白皮（炒）　知母（七分，炒）　杏仁（去皮尖，炒）　地骨皮　紫苏　橘红　半夏（姜制）　茯苓　青皮　人参（各一钱）　甘草（炙，五分）　五味子（米泔炒，杵）
作一剂，水二锺，姜三片，煎八分，食远服。
愚按：此方理气清肺化痰之剂，若肺脉洪数无大者宜用；若兼发热作渴，脉洪数有力者，宜用如金解毒散。此证火剋金，为恶候。面赤者亦不治。
●如金解毒散（方见后）
痈疽，目斜视上，黑睛紧小，白睛青赤，肝挟火邪，宜用泻青丸。
●泻青丸
当归（酒拌）　川芎　山栀仁（炒）　羌活　草龙胆（酒拌，炒）　防风　大黄（酒拌，炒，各等分）
为细末，炼蜜丸鸡头实大。每服一丸，煎淡竹叶汤化下，日进二三服。如泻，去大黄加荆芥，或用黄连泻心汤一二剂亦可。
愚按：前证，七恶中之三恶也，若肝脉弦紧洪数者最当。亦有目视不正，晴不了了，脉微或浮者，乃真气虚也，宜用大补之剂。夫泻青者，泻肝经之火邪也。肝属木，其色青，故耳。
痈疽，四肢沉重，宜用胃苓散。
●胃苓散
苍术（二钱，米泔浸，炒）　厚朴（姜制）　陈皮　甘草（炙）　白术（炒，各一钱）　茯苓（一钱七分）　泽泻　木香　白芍药（炒，各一钱）　官桂（五分）　淡竹叶（二十片）
作一剂，水二锺，姜三片，枣二枚，煎八分，食前服。
愚按：前症，七恶中之五恶也，服而若脾气醒，湿气除，宜用参苓白术散之类，多服恐导损津液。
●参苓白术散
人参　茯苓　白术（炒）　莲肉（去心）　砂仁（炒，杵）　薏苡仁（炒）　山药（各二两）　桔梗（炒）　甘草（炙）　白扁豆（姜汁浸，炒，去皮）
为细末，每服二钱，用石菖蒲煎汤调下。
痈疽，呕吐不下，食不知味，宜用橘半胃苓汤。
●橘半胃苓汤
橘红　半夏（姜制，各一钱）　苍术（米泔浸，炒）　白术（炒）　厚朴（姜制）　甘草（炙）　茯苓　人参　泽泻　茅根（各二钱）　姜汁（数匙）
作一剂，水二锺，煎一锺，入姜汁煎一二沸，作十馀次饮之。
愚按：前症，七恶中之六恶也，用此方后，胃气将醒，宜用六君子汤兼服之。亦有烦躁饮冷不食，脉沉实而呕者，恐不可用，此宜用内疏黄连汤。
●内疏黄连汤（方见前）
痈疽，声嘶色败，唇鼻青赤，面目浮肿，宜用调胃白术散。
●调胃白术散
白术（炒）　茯苓（各二钱）　陈皮　白芍药（炒）　槟榔　泽泻（各一钱）　木香
作一剂，水二锺，姜三片，煎八分，食后服。如肿不退，加白术（炒）、枳实（麸炒，各一钱。）
愚按：前症，乃七恶也，用此方若湿除气少退，用六君子汤、参苓白术散之类，大便不实尤效。再用槟榔、木香，恐伤真气也。亦有真气虚而致前症者，尤不宜用二药。
●六君子汤
人参　白术　茯苓　半夏（姜制）　陈皮（各一钱）　甘草（炙，五分）
作一剂，水二锺，姜三片，枣三枚，煎六分，食远服。
●参苓白术散（方见前）
痈疽，胸满腹痛泄泻，咳逆惛愦，宜用托里温中汤。
●托里温中汤
羌活　乾姜（炮，各一钱）　附子（炮，四钱）　益智仁（捣碎）　丁香　沉香　木香　茴香（各一钱）　甘草（炙，一钱）　陈皮（一钱）
作一剂，水二锺，姜三片，煎八分。食前服。
愚按：此寒气内陷之方也。罗谦甫舍时从证，曰《内经》云：寒淫于内，治以辛热，佐以苦温。故以乾姜、附子大辛热，温中外，发阳气，自里之表，故为君。羌活味苦辛温，透关节。炙甘草甘温，补脾胃，行经络，通血脉。胃寒则呕吐，吃逆不下食，益智仁、丁香、沉香大辛热，以散寒为佐。疮气内攻，气聚而为满，木香、茴香、陈皮苦辛温，治痞散满，为使也。用治前证，诚为良方，非精于医治者，不能立也。若寒气散，中气温，宜用托里健脾之剂。
痈疽，大痛不止，宜用加味解毒汤。
●加味解毒汤
黄耆（盐水炒拌）　黄连（炒）　黄芩（炒）　黄柏（炒）　连翘　当归（酒拌，各七分）　甘草（炙）　白芍药　栀子仁（炒，各一钱）
作一剂，水二锺，煎八分服之，药下痛即止。
愚按，此方若脉洪大，按之有力者，用此解之，其功甚大。亦有便秘脉实而痛者，宜甩内疏黄连汤下之。若溃而反痛者，宜用内补黄耆汤补之。秽气所触而痛者，和解之。风冷所逼而痛者，温养之。丹溪云。凡疮不可不痛，不可大痛，烦闷者不治。
●内疏黄连汤（方见前）
●内补黄耆汤
黄耆（盐水炒拌）　熟地黄（酒拌）　人参　茯苓　甘草（炙，各五分）　芍药（炒）　川芎　官桂　远志（去心炒）　当归（酒拌，各八分）　麦门冬（去心，五分）
作一剂，水一锺半，姜三片，枣二枚，煎六分，食远服。
痈疽，势恶平陷，一应无名疔毒，活人无数，宜用真人活命散。
●真人活命散（一名仙方活命饮）
滴乳（研）　防风　白芷　贝母　赤芍药　当归尾　明没药（研）　皂角刺（炒）　天花粉　甘草节　穿山甲（炮，各一钱）　陈皮　金银花（各三钱）
在背俞皂角刺为君，在腹募白芷为君，在胸次加瓜蒌仁二钱，在四肢金银花为君。如疔疮加紫河车草根（三钱，如无亦可）。上为粗末，疮大四两，疮小二两，作一剂，无灰酒十茶锺，疮小五茶锺，入有嘴瓶内，以厚纸封口，勿令泄气，煎至三大钟，去渣。作三次服，接连不断，随疮上下服。能饮酒者，服药后再饮三五杯。此药并无酒气，不动脏腑，不伤气血。忌酸薄酒、铁器。服后侧睡觉，痛定回生，神功浩大，不可臆度。
真人：真人活法世间稀，大恶痈疽总可医，消毒只如汤泼雪，化脓渐使肉生肌。
偶云：阴功何止万人活，神效何须刻日期，留下仙方诚信授，存仁修制上天知。
愚常用此方，不问阴阳虚实，善恶肿溃，大痛或不痛，先用此剂，大势已退，然后随馀证调治，其功甚捷，诚仙方也。
●二黄膏　治一切肿毒。
黄柏　大黄（各等分）
为末，用醋调搽，如干用水润之。
●又方揭毒散
大黄（两半）　白及（一两）　朴硝（二两）
为末，井水调搽，如干再搽。
愚按：此二方乃寒凉之药，若疮疡焮肿作痛，属阳之证，宜用之。或微肿痛，而不焮赤者，恐不宜用。盖气血喜温而恶寒，若冷气入里，反为难治之证矣。
●又方　治一切痈疽肿毒。
草乌　贝母　天花粉　南星　芙蓉叶（各等分）
为细末，用醋调搽，四围中留头出毒，如干仍用醋润之。
愚按：此方药性温和，常用不问阴阳肿溃，并效。
●宣毒散　治一切毒疮，其功不可尽述。
大黄（煨，五钱）　白芷（五钱）
作一剂，水二锺，煎一锺，食前服。
愚按：此方乃宣通攻毒之剂，若脉沉实便秘者，乃毒在脏也，宜服之以绝病源，其功甚大。或脏腑调和而脉不实，恐不可用。《医林集要》方，大黄一斤，白芷六两，为末，每服三钱，热酒调下。更用茶清，调搽患处。命名万金散，盖因其功而珍之也。当以水泛为丸，令可服。吴申江金宪兄，背患疽，木闷坚硬，脉沉实，乃毒在内，用一服，大小便下污物，再服而消。恐患者忽此二药，故以所尝治验者告之。
●集香散　洗痈疽溃烂。
白芷　藿香　茅香　香附　防风（各二钱）　木香　甘草（各一钱）
作一剂，用水三碗，煎数沸，去柤，淋洗患处。
愚按：此方乃馨香之剂也。经云：血气闻香则行，得臭则逆。即此意也。若疮毒将尽，宜用之。若毒未尽，或有瘀肉，宜先用雄黄解毒散解之，后宜用此方。须用膏药护贴，使风邪弗入，肌肉易生。大凡一有疮口，即用膏药贴之，至收口为度，最忌生肌之剂。
●雄黄解毒散　治一切痈疽溃烂，解毒。凡下部湿毒作痒未脓者，连用数次自消。
雄黄（一两）　白矾（四两）　寒水石（一两）
为末，用滚水二三碗，乘热入前药一两，薰洗患处。
●神仙太乙膏　治痈疽及一切疮毒，不问年月深浅，已未成脓者，并治之。如发背，先以温水洗净，软帛拭乾，用纤帛摊贴之，更用冷水送下。血气不通，温酒下。赤白带下，当归酒下。咳嗽及喉闭缠喉风，并用新绵裹，置口中噙化下。一切风赤眼，捏作小饼，贴太阳穴，更以山栀汤下。打扑伤损，外贴内服，橘皮汤下。腰膝痛者，患处贴之，盐汤下。唾血者，桑白皮汤下，以蛤粉为衣，其膏可收十馀年不坏，愈久愈烈。又治瘰疬瘻疮，并用盐汤洗贴，酒下一丸。妇人经脉不通，甘草汤下。一切疥，别炼油少许，和膏涂之。虎犬蛇蝎汤火刀斧伤者，皆可内服外贴。
玄参　白芷　当归　肉桂　大黄　赤芍　生地黄（各一两）
为咀，用麻油二斤，入铜锅内煎至黑，滤去柤，入黄丹十二两，再煎，滴水中，捻软硬得中，即成膏矣。予常用，但治疮毒并内痈有奇效。忽一妇，月经不行，腹结块作痛，贴之，经行痛止。后随前云治证，用之无有不效，愈知此方之妙也。
●生肌散　治疮口不合。
木香（二钱）　黄丹　枯矾（各五钱）　轻粉（二钱）
上件各另为细末，用猪胆汁拌匀晒乾，再研细糁患处。
愚按：此方乃解毒去腐搜脓之剂，非竟自生肌药也，盖毒尽则肉自生。常见患者，往往用龙骨、血竭之类，以求生肌，殊不知馀毒未尽，肌肉何以得生，反增溃烂耳。若此方诚有见也。亦有气血俱虚不能生者，当用托里之剂。又有风寒袭于疮所，不能生者，宜用豆豉饼灸之。若流注顽疮，内有脓管，或瘀肉，或疬核，须用针头散腐之锭子，尤妙。如背疮、杖疮、汤火疮大溃，当用神效。当归膏则能去腐生新，大有神效。
●豆豉饼　治疮疡肿硬不溃，及溃而不敛，并一切顽疮恶疮。用江西豆豉为末，唾津和作饼子如钱大，厚如三文，置患处，以艾壮干饼上灸之，饼乾再用唾津和作如有疮肿大，用漱口水调作饼，覆患处，以艾铺于饼上烧之。如未成者用之即消，已成者纵不能全消，其毒顿减。前人俱称有奇功，不可忽之。
●神效当归膏　治痈疽疮毒，及汤火杖疮溃烂，最能止痛，推陈致新。
当归（二两）　麻油（四两）　白蜡（五钱，如用黄蜡一两尤效）
先用当归入油，煎至焦黑色，去柤入蜡溶化，即成膏矣。此方用蜡为君。前人每云，蜡为外科之要药，生肌定痛，续筋补虚，其功不可尽述。常见善讼者，杖后随食蜡两许，饮酒一二碗，一睡之后，血散痛止，轻者即消，重者虽腐溃亦易愈，可见蜡之功为大，用者不可忽之。
痈疽势退调治，堤防作渴，宜用加减八味丸。
●加减八味丸　补肾，止口渴虚烦。
五味子　乾山药（各四两）　官桂（一两）　白茯苓　牡丹皮（白者佳）　泽泻（蒸，各三两）　山茱萸肉（四两，酒拌捣膏）　熟地黄（用生者二两，酒拌铜器蒸，半日即为熟地。砂器亦可捣膏）
为细末，入二膏，加炼蜜或酒糊丸梧子大。每服七八十丸，空心温酒下，盐汤亦可。
愚按：此方乃阴虚火动之剂也。疮疽痊后，及将痊，口渴甚者，口黄坚硬，及未患先渴，或心烦躁渴，小便频数，或白浊阴痿，饮食少思，肌肤消瘦，及腿肿脚先瘦，及口齿生疮不绝，此乃肾水枯涸，不能上润，心火炎上，不能既济，服此药以生肾水降心火，诸证悉治，诚良方也。一男子作渴，口饮水数碗，冬月亦然，彼用前方去肉桂服之不应。一男子患此，欲治以前丸，彼谓肉桂性热，乃服知母、黄柏等药，渴不止，背发疽而殁。一男子亦患此证，渐消瘦，与前丸数服，渴减半，一剂而痊，再剂形体复壮。夫肉桂肾经药也，前证乃肾经虚火炎上，无制为患，用肉桂导引诸药以补之，及引虚火归原，故效。一男子口舌糜烂，津液短少，眼目赤，小便数，痰涎壅盛，脚膝无力，或冷或午后脚热，劳而愈盛，数年不愈，服之即愈。此皆治验。
●地黄大补丸　治痈疽愈后作渴。
龟板（酒炙，两半）　黄柏（酒炒，五钱）　知母（去皮，五钱，酒拌捣膏）　人参（一两）　熟地黄（用生者两半，酒拌铜器蒸半日，捣膏）
为细末，入二膏，如前方丸服。
●大补肾气丸　治证同前。
五味子（炒）　黄柏（酒炒，各一两）　知母（去皮，一两，酒拌捣膏）　龟板（童便炙，二两）　熟地黄（用生者，二两，酒拌，铜锅内蒸半日）
为细末，入二膏，加酒糊和丸梧子大。每服四五十丸，五更酒送下，盐汤亦可。
愚按：二方常治阴虚相火之证，有奇效。亦有中气虚而作渴，须用六一汤、补中益气汤之类。
●补中益气汤
黄耆（炙，钱半）　甘草（炙）　人参　当归（酒拌）　白术（炙，各一钱）　升麻　柴胡（各三分）　陈皮（五分）
作一剂，水二锺，姜三片，枣二枚，煎一锺，空心服。
●六一汤（方见前）
●黄矾丸　定痛生肌。
黄蜡（真者二两）　明矾（二两）
先将黄蜡溶开，离火待少温，入矾末和匀，众手急丸，如梧子大。每服二三十丸，食前温酒下，每日二服。
愚按：此方不惟定痛生肌而已，护膜止泻消毒化脓，及内痈排脓托里之功甚大。或金石补药发疽，非此莫能治。更用白矾一两，每服一钱，温酒调下尤效。有遍身生疮，状如蛇头，名曰蛇头疮，尤宜服之。每日百丸，方有功效。若蛇蝎并一切毒虫所伤，熔化热涂患处，内更服之，其毒即解，为外科之要药也。服至三四两之上，愈见其功矣。
●秘方托里散　治一应疮毒，始终常服，不致内陷。
瓜蒌（大者一个，杵）　当归（酒拌）　黄耆（盐水拌炒）　甘草　白芍药（各两半）　皂角刺（炒，一两）　金银花　（一两）　天花粉（一两）　熟地黄（用生者一两，酒拌铜器蒸半日）
用无灰酒五茶锺，和药五两，入磁器内，厚纸封口，再用油纸重封，置汤锅内煮，用盖覆之，煮至药香，取出分服，直至疮愈。
愚按：此方药品平易，消毒之功甚大，且不动脏腑，不伤气血，不问阴阳肿溃，屡用屡效，诚仙方也。常治发背脑疽，势盛者，更隔蒜灸。若脉沉实，大小便秘者，先用疏通，而后用此，其功甚捷。若大毒已退，不作脓，或不溃者，用托里溃而不敛，及脓清用峻补。
●三合汤　治痈疽不肯作脓。
新江子肉　砒　斑蝥（各等分）
为细末，纤疮内，恶肉自化。
愚按：此方药性太毒，果恶毒之证，宜用腐之，更取以毒攻毒。亦有阳气虚，不能腐化成脓者，宜用大补之剂，及桑木灸之，以补接阳气。丹溪云：气血壮实，脓自涌出。大抵疮之溃敛迟速，乃血气盛衰使然也。
●梧桐泪方
痈疽势肿恶不溃坚硬，以快利刀将患处划成十字路，用面水调稠厚，周围疮口外，高起五分许，如塘池样，将泪填半满，用好米醋滴泪上，须臾自沸，勿令滚出面外。次日用金银花煎汤洗净，再如前用一次，只用醋洗，不痛烂肉自去。
愚按：此方果恶疮恶肉不腐，宜用之。亦有阳气虚，不能腐化者，宜用大补之。
李颐颜先生口授治疔疮。
●回生丹　非泛常之药，万宝之秘，专治一切疔毒，并有神效。
金脚信　明硇砂　明乳香　半夏　上绯丹（各五分）　江子肉（不去油）　明雄黄　大南星　南硼砂（各一钱）　大斑蝥（十五个，去头足翅）
为细末，旋取蟾酥和丸麻子大，朱砂为衣。每服十五丸，好酒下。看疮生上下，食前后服。能饮者至醉。如肿毒失治，毒气入腹，用此药能起死回生，良久吐泻俱作，乃苏。
●飞龙夺命丹　治一切疔疮毒疮，神效。
乾蟾酥（二钱，乳化）　硼砂（一钱，嚼成饼者真）　没药　寒水石（煅）　硼砂　雄黄（各三钱）　乳香　朱砂　明矾（枯，各一钱）　轻粉　冰片（各五分）　蜗牛（四十九个，研为膏，如无亦效）　蜈蚣（一条，去头，酒浸焙乾）
上各味俱另为细末，取蜗牛、蟾酥研匀，入前末，熟杵丸绿豆大，朱砂为衣。每服四五丸。嚼葱白一口，吐在手，将药包葱内，用温酒吞下。须臾汗出，或少吐泻，毒即解。
愚按：前方乃慓悍攻毒之剂也，盖无经不至，无气不动者，后方尚缓。若食一切禽畜毒物所致，及疮脉沉紧细数，毒畜在内，并恶毒证，欲汗吐者，宜用前丹有神效。老弱之人，或疮毒稍轻者，宜用后丹，还更以隔蒜灸之为良。常治此疾，先以隔蒜灸之，痛者灸至不痛，不痛者灸至痛。若灸之而不痛者，明灸之，及针疔四畔，去恶血，以后丹一粒入疮头，针孔内以膏药贴之。若针之不痛，或无血者，以针烧赤，频烙患处，以痛为度，更宜服之。眼黑见火光者，此毒气入脏腑也，不治。若患在手足，红丝攻心腹者，就于红丝尽处刺去恶血，更服败毒药。若红丝近心腹者，更挑破疮头。去恶水，以膏药贴之。如麻木者服后丹，更以隔蒜灸，明灸亦善。凡人暴死，多是疔毒，用灯照看遍身，若有小疮即是。宜急灸之，候醒更服败毒散。或前丹。《养生方》云：人汗入肉，食之则生疗疮。不可不慎。予常用后方，无硼砂、血竭、蜈蚣、冰片，名夺命丹，甚效，方见《外科心法》上。绯丹即黄丹也。
治冷痈青硬，无头阻毒：
生铁锈（二钱）　白松香（两半）　轻粉（二钱）　麝香（少许）
先将铁锈、松香为细末，入铫内，加麻油一两，慢火煎数沸，离火，待热少退，入轻粉、麝香末搅匀，即为膏矣，收贮。量疮大小，摊贴患处。
愚按：此方常治疮疥毒疮皆效，冷痈之证未试。
●御史散　治疔疮。
生铁锈（三钱）
为末，木香磨酒调下。分病上下，食前食后服之。得微汗而愈。
愚按：此方乃秘法也，未尝试用。常治疔疮，有赤丝攻心腹者，用铁锈三钱，牡蛎二钱，青盐一钱，为末，挑破疮头，以灯内油调搽，其丝自回，名唤回丹，但未用服。考之本草云，铁锈，生铁上衣也，治恶疮疥癣，蜘蛛等咬，蒜磨敷之，亦未云服。《家藏方》用猫儿眼草一担，细切，以水担余，浸二日，煮百馀沸，去柤取汁，煎至三四碗，用生铁锈细末三两，徐徐入汁内，以铁杖不住手搅，再煎至二碗许，成膏子，治一切痈疽疮毒甚效。瘰疬溃后，涂疮内尤效。
●四圣散　治热毒及疔疮。
槐花（炒）　龟甲（童便炙，各四两）　铁锈（三钱）　大黄（如泻不用）　穿山甲（炮，一两）　五灵脂（炒，各一两）
为末，酒下三钱。如疔疮，加紫河车根三钱。
愚按：此方清凉降火，攻毒之剂，非积热阳证，脓未成者，恐不宜用。
●黑末子　治疖毒。
用羊角连内骨，烧存性为末，酒调三钱，分上下服之，疮可散。
愚按：此方未尝用服，盖秘方也。常治面上或身卒得赤斑，或痒或瘰毒，不治杀人，以羖羊角烧存性，研令极细末，以鸡子清调涂之，甚效。本草亦云然。
●蜣螂膏　治疔毒。
蜣螂（三个，肚白者佳）　黄麻虫（十个）
上二味捣匀，拨破患处贴之。如患在手足间，有红丝上臂，丝尽处将针挑断出血，仍用前药。
愚按：此方常用有效，如无麻虫亦效。毒盛者更服败毒药。蜣螂即屎蚵螂也。
●拔毒散　治一切痈疽肿毒，其功不可尽述。
乳香　没药　穿山甲（炮）　当归　木鳖子（各一钱）　瓜蒌仁（各八分）　甘草（炙，五分）　忍冬藤（二钱）　牙皂角（七分，炒）　大黄（生熟各钱半）　连翘（一钱）　贝母（七分）
作一剂，用酒水各一锺，煎一锺，食前服。
愚按：此方攻毒止痛化脓之良剂也，屡用屡验。若有脓或已溃者，大黄可不用，恐泄其真气，则脓者难溃，溃者难敛也。亦有脓虽溃，脉仍洪数或沉实，喜冷者，火邪尚在，又所宜用。
●牡蛎散　治血疝，即便毒。
当归（酒拌，钱半）　甘草节（钱半）　滑石（煅，钱半）　牡蛎（煅，钱半）　大黄（三钱）　木鳖子（五个杵）
作一剂，用水二锺，煎一锺，露一宿，五更顿服，冬月火温服。已未溃脓，血从大便出。
愚按，此方乃咸寒导滞之剂，若久旷房室，大小便秘，发热焮痛，或交感强固精气，致精血交错，肿结疼痛便秘者，宜用。若劳倦之人，不甚焮痛，大小便如常，或小便赤色，发热不作脓，及溃而不敛，宜用十全大补汤。盖此证多起于劳役不足，或房芳过度精气俱虚之人。俗云：一石米疮。此言百日后可愈也。若大补气血，不旬日而愈，何用百日。盖疮之收敛，在乎血气之盛也。尝治举人凌持之，虚而服克伐药，几致危殆，予用托里健脾药而消。秀才王文远，劳苦患之，服小柴胡汤，而表证散后，用托里药，脓成针之，而旬日愈。胡判官，脓请脉弱，以大补之药而已愈。因新婚复发，自用连翘消毒散，致泻痢不止，竟致不救。可见此证属不足多矣，非补不可。大抵便毒属肝经，初起坚硬，肝主筋故也。五七日后，当赤软，脓成故也。若尚坚硬，乃元气不能腐化。往往人见坚硬，只欲内消，反服攻散药，多致虚虚之祸。前所治者，即具验也。
●十全大补汤
人参（二钱）　肉桂（五分）　地黄（酒拌，蒸，焙）　川芎　茯苓　白芍药（炒）　白术（炒）　黄耆（盐水拌，炒）　当归（酒拌，各一钱）　甘草（炙，五分）
作一剂，用水二锺，姜三片，枣二枚，煎八分，食前服。若溃而毒未尽者，加金银花、连翘、白芷各五分。
●威灵仙散　治便毒。
威灵仙　贝母　知母（各一两）
为末，每服三钱，空心酒调下。如不散再服。
愚按：此方通经去脓，消毒，补虚益气。盖此证多患于阴虚之人，此方乃是一见也。亦有焮痛小便数者，宜先用加减龙胆泻肝汤。大小便秘，焮肿作痛，宜八正散。增寒发热，荆防败毒散。然后用此方。若不作脓，或脓不溃，宜用大补之剂。溃而不敛者，更用豆豉饼灸。
●加减龙胆泻肝汤
龙胆草（酒拌，炒）　泽泻　车前子（炒）　木通　生地黄　当归尾（酒拌）　山栀（炒）　黄芩（各一钱）　甘草（生，五分）
作一剂，水二锺，煎八分，食前服。如湿盛加黄连，大便秘加大黄。
●八正散
大黄（酒拌，炒）　车前子（炒）　瞿麦　萹蓄　山栀仁（炒）　木通　甘草（各一钱）　滑石（煅，二钱）
作一剂，水二锺，煎八分，食前服。
●荆防败毒散（方见前）
●豆豉饼（方见前）
●防风通圣散　治疮疡便毒。若泻去芒硝、大黄。能解暑月热毒，或遍身头面患疮。
芍药（焙）　芒硝　滑石（煅）　川芎　大黄（煨）　桔梗　石膏（煅）　荆芥　麻黄（各四分半）　山栀　白术　连翘　当归　薄荷　甘草　防风　黄芩（焙，各八分）
作一剂，水二锺，煎八分服。
愚按：此方非表里俱实，大小便秘者，恐不可用，宜审之。
●郭氏神效乌金散　治一切疮毒。
苍耳头　小草（乌头）　火麻头　木贼（去节）　虾蟆头　桦皮节　麻黄（去根节）
愚按：此方乃攻毒表散之剂，外因用之为宜。前云再服解毒疏利之药，则又为内因也。果内外因者宜乎如此，否则大犯径庭矣。常治外因者汗而不下，内因者下而不汗。《玉机微义》云：让方治疔肿痈疽、时毒、附骨疽、诸恶疮等证。若疮黑陷，如石坚硬，四肢逆冷，脉细，或时昏冒谵语，循衣烦渴危笃者，服此汗之，疮即起，此可见治外因之专药也，常用有效。虾蟆头即车前草。
●郭氏青金锭子　治发背痈疽，开疮口，去腐肉，好肉自生。
峻利生砒，开疮；缓剂煅，去死肉用；慢剂去砒、枯矾，生好肉用。
愚按：此以毒攻毒之意也。尝一县尹，背疮竟背，腐溃色黯，重若负石，甚危，喜饮食颇进。用桃红散，色渐赤，负渐轻，再用而肌生，更服托里药而愈。盖此亦大毒证，非此峻药，莫能治。此亦用砒，故用攻毒有效。然有气血虚，不能腐溃，宜养补血气。常治发背，初起未成脓，先用乌金膏，或援生膏点患处数点，以杀其大势，更服仙方活命饮。如饮食少思，或不甘美，用六君子汤加藿香，连进三五剂。如外皮腐动，用雄黄解毒散洗之，每日用乌金膏涂腐处。候有疮口，即用纸作捻，蘸乌金膏紝入疮内。若有脓，为筋膜间隔不出，致作胀痛，用针引之，腐肉堵塞者去之。若瘀肉腐动，用猪蹄汤洗。如脓稠焮痛，饮食如常，瘀肉自腐，用消毒药与托里，相兼服之，仍用乌金膏涂搽。若瘀肉已离好肉，即去之。如脓不稠不稀，微作痛，饮食不甘，瘀肉腐迟，用桑柴灸患处，更用托里药主治之。瘀肉不腐，或脓清稀，不焮痛者，服大补之剂，仍用桑木灸之，以补接阳气，解散郁毒，其肉自腐。
●援生膏　治一切恶疮，及瘰疬初起点破，虽未全消，亦得以杀其毒。
血竭（一钱）　蟾酥（三钱）　麝香（五分）　雄黄（五钱）　轻粉（三钱）　乳香（一钱）　没药（一钱）
用荞麦秸灰或真炭灰一斗三升，淋灰汤八九碗，将慄柴或桑柴文武火煎作三碗，存一碗，以备日久药干添用。取二碗盛于磁器内，将前药研为极细末，入灰汤内，用铁干或柳枝顺搅，再入好细石灰一升，再搅匀，过一宿，却分于小磁罐收贮。凡遇诸恶疮，点当头一二点，一日换二次，次日又一次，以出血水为度。如药干却加所存灰汤少许调之。
●乌金膏　解一切疮毒，及腐化瘀肉。此药最能推陈致新。
用巴豆一味，去壳炒焦，研如膏。点肿处，则解毒。涂瘀肉，则自腐化。加乳香、没药少许，亦可。如絍疮内，入香油少许，调稀可用。但人谓巴豆有毒，炒焦用之，其毒已去，不过能去旧生新耳，何毒之有？
●桑木灸法　治发背痈疽，瘀肉不腐溃，或不起发，阴疮、瘰疬、流注、臁疮、顽疮、恶疮久不愈者，须多灸为佳。
此法未溃则拔毒止痛，已溃则补接阳气，诚良方也。用桑木燃著，吹熄焰，用火灸患处，每次灸片时，以瘀肉腐动为度。丹溪云：火以畅达，拔引郁毒。此从治之意也。
●猪蹄汤　治一切痈疽，消肿毒，去恶肉，润疮口，止疼痛。
白芷　黄芩　赤芍药　当归　羌活　甘草　露蜂房（蜂儿多者佳，各五钱）
先以猪蹄一双，用水四五碗煮热，取清汤，入前药煎二十馀滚，去药温洗患处，随用膏药护贴。
●内疏黄连汤（方见前）　治焮肿发热。
愚按：此方乃疏通攻毒之剂也。毒在脏，致便秘涩，脉沉实，呕啘心烦，发热者，服之辄效。
●破棺丹　治热毒痈疽。
大黄（二两，半生半熟）　芒硝　甘草（各二两）
上为末，炼蜜丸如弹子大。每服一丸，用童便加酒半盏，滚白汤和酒化服。
愚按：此方乃咸寒解毒之剂。若脉沉实，发热多汗，大渴烦躁便秘，或谵语结阳之证，用之即效。如无前证，恐不宜用。
●如金解毒散　治肺痈。
桔梗（一钱）　甘草（钱半）　黄连（炒）　黄芩（炒）　黄柏（炒）　山栀（炒，各七分）
作一剂，水二锺，煎八分，作十馀次呷之，不可急服。
愚按：此方乃降火解毒之剂也。发热烦渴、脉洪大者，用之俱效。若脉数，咳痰腥臭，或唾脓瘀，宜用桔梗汤。大抵肺痈之证，肺脉洪大，或吐脓不止者，难治；脓自止，脉短涩者，自愈；面赤，火剋金也，不治。
●桔梗汤　治咳而胸膈隐痛，两胠肿满，咽乾口燥，烦闷多渴，时出浊唾腥臭，小便赤色，大便多涩。
桔梗（炒）　贝母（去心）　当归（酒浸）　瓜蒌仁（杵）　枳壳（麸炒）　薏苡仁（炒）　桑皮（炒）　甘草节　防己（去皮，各一钱）　百合　五味子　地骨皮　甜葶苈（炒）　杏仁（去皮尖）　知母（炒五分）　黄耆（盐水拌炒，钱半）
作一剂，水一盏半，姜三片，煎至七分，不拘时温服。咳加百药煎，热加黄芩，大便不利加煨大黄少许，小便涩甚加木通、车前子，烦躁加白茅根，咳而痛甚加人参、白芷。
●泻白散　治肺痈
桑白皮（炒，二钱）　地骨皮　甘草（炙）　贝母（去心）　紫菀　桔梗（炒）　当归（酒拌，各一钱）　瓜蒌仁（钱半）
作一剂，水一锺，姜三片，煎八分，食远服。
愚按：此方乃泻肺邪消毒之剂也。若喘嗽，唾痰沫，肺脉浮数者，用之有效。如脉大发热作渴，宜用解毒散解之，而后用此剂。其或唾脓之际，宜排脓。如唾脓后，及脉将安，宜补肺。初起胸隔胀满，喘急咳嗽，宜发散表邪。
●排脓散　治肺痈吐脓后，宜服此排脓补肺。
黄耆（盐水拌炒）　白芷　五味子（炒，杵）　人参　（各等分）
为细末，每服三钱，食后蜜汤调下。
●宁肺汤　治咳嗽唾脓，自汗，上气喘急，用此补肺，及治荣卫俱虚，发热自汗。
人参　当归（酒拌）　白术　熟地黄　川芎　白芍药　甘草（炙）　五味子（捣炒）　麦门冬（去心）　桑白皮　阿胶（蛤粉炒，各一钱）　白茯苓（二钱）
作一剂，水二锺，姜三片，煎八分食后服。
●青龙汤　治肺经受寒，咳嗽喘急，服此发散表邪。
半夏（汤泡七次，二两半）　乾姜（炮）　细辛　麻黄（去节）　肉桂　芍药　甘草（炙，各三钱）　五味子（二两）
每服五钱，水一锺，姜三片，煎七分，食后服。
●附子散　治肠痈。
薏苡仁（二两半）　附子（炮，五钱）　败酱草（一两二钱）
每服四钱，水煎，空心温服。
愚按：此方乃辛热之剂也，若积久阴冷所致，宜用。丹溪云：身甲错，腹皮急，按之濡如肿状，腹无积聚，身无热，脉数，此肠内有痈，积久阴冷所致，故《金匮》有用附子温之，即此方也。
●茯苓汤　专治肠痈。
赤茯苓　桃仁（去皮尖，各一钱）　甜瓜子（研）　芒硝　大黄（炒，各二钱）　牡丹皮（二钱半）
作一剂，水二锺，煎一锺，食前服。
●牡丹皮汤　专治肠痈。
牡丹皮（一钱）　大黄（炒）　桃仁（去皮尖）　芒硝（各二钱）　瓜蒌仁（研一钱）
作一剂，水二锺，煎一锺，食前服。
愚按，此二方乃行血破血之剂也，如发热自汗恶寒，小腹作痛，小便如淋，脉迟者，有效。丹溪云：小腹肿痞，按之痛，小便如淋，或自调，发热身无汗，复恶寒，其脉迟紧者，脓未成，宜下之，当有血。此内结热所成也，故《金匮》有用大黄利之，即此方也。若无前证，恐不宜用。亦有腹内胀痛，脉滑数，或脓已下，或后重，时时而下，宜用排脓散、太乙膏、蜡矾丸，及托里药。
●排脓散　治肠痈小腹胀痛，脉滑数，或里急后重，或时时下血。
黄耆（盐水拌，炒）　当归（酒拌）　金银花　白芷　穿山甲（蛤符炒）　防风　连翘　瓜蒌（杵）　白芷（各一钱）
作一剂，水二锺，煎八分，食前服。若脓将尽，去穿山甲、连翘，加当归、川芎。或为末，每服三钱，食后蜜汤调下亦可。
●太乙膏（方见前）
●蜡矾丸（方见前）
●薏苡仁汤　治肠痈，烦毒不安。
薏苡仁（五钱）　瓜蒌仁（四钱，研）　桃仁（去皮尖，三钱）　牡丹皮（二钱）
作一剂，水二锺，煎一锺，食前服。
愚按：此方药品和平，其功且速，常治腹痛或发热，或胀满不食，水道涩滞。产后多有此证，或月经欲行，或行后作痛，尤效。
