

总论  ——————————————————————————————————————————————————————————————————————————————————————————

总论十八条  ***************************
夫医官用药，如将帅之用兵。谚云：千军易得，一将难求。决胜者，良将也；决效者，良医也。知兵之胜败，出于良将之权；知人之死生，出于良医之诊视。虽有三军无良将，则兵不能自胜；虽有千万无良医，则药不能自效。尽良将必得兵而用之，良医必得药而用之。良将之威，以能用奇兵而胜敌；良医之功，以能用奇药而愈疾。用兵用药，当先求其良将良医而用之。苟非其人，则兵药无成功矣。治身之不疾，当从其良医之美论。
《圣惠方》经云：夫痈疽何以别之善。然五脏不调则致痈。久患消渴之证，亦多发痈疽之疾。饮食不节，喜怒不常，阴气不足，阳气有馀，荣卫不和，则血涩不行；血涩不行，则卫气不通，而热相搏，乃发为痈疽，故生大热，甚则肉腐为脓。然不能陷肌肤于骨髓，骨髓不为焦枯，五脏不为伤损，下陷肌肤，骨髓焦枯，内连五脏，血气枯竭，当其病下陷筋骨良肉无馀。痈疽之生，有内有外；内则生于胸腹脏腑之间，外则生于肤肉肌骨之表。凡此二毒，发无定处，而有常名。夫痈之本者，始于血老不作汗，内陈不脱垢，蒸气不能外达，留积遂成，热所为也。
夫痈疽疔生脓水之成，非天降，非地出，盖积之所成也。夫保全性命者，竭医于无伤，防萌于未形，理之于未成，是谓朝觉而夕理。然而发有多端，感动不一，为疮、为疖、为疔、为痈、为疽，初觉小异，须怀大怖，时人轻之，误死者众。
夫痈疽初生，其状至微，人多不以为然，宜速疗。热发于皮肤之间，是以浮肿根小，至大不过一二寸为疖也。六腑积热，腾出于外内之间，其发暴盛，肿皮光软，侵展广大为痈疽。有虚有实，虚则补之，实则泻之。有实热者易疗，虚寒邪热者难疗。肿起坚硬脓稠者为实，肿下软慢脓稀者为虚。盖病多为方法，而无次序，临时仓惶，何能辨此疾之浅深，是以毙也。
夫疗痈疽者，同夫暴蹶之疾，有是伤必为患。然而发痈疽有急治：发于喉舌头面脑项之间，肩背上、胸膈里、乳奶之间，若生险处，此为大节，朝觉夕理，或可获痊；或不遇良医，自复不明比喻，纵使常医治之，得痊者幸矣。人多不以为急，此实惟宜急疗。不速疗之，病成难救，以此伤生者不一也。
凡疗斯疾，如救火拯溺，追奔逐贼之类也。若不速疗，必为大祸矣。然痈疽所发有三等：肿高而软者，发于血脉；肿下而坚者，发于骨肉；皮色不变者，发于骨髓。浅疮者，欲在薄处；深疮者，欲在厚处也。
夫痈疽肿，大按乃痛者脓深，小按便痛者脓浅。所按之处不复者无脓，必是水也；按之即复者有脓也。发肿都软者血瘤也，非痈也。发肿日渐增长，而不太热，时时牵痛者，气瘤也。谓气结为肿，久久而不消，后亦成痈疽、疔毒，此是寒气所为也。留积经久，极阴生阳，寒化为热，所以溃者也。此溃必成瘻。然而病有变证，疾有盛衰，明之于心，非偶能尽。医者意也，随时之议。
《圣惠》曰：痈疽、发背、疔疮、乳痈、疽之疖，有五善七恶之证，不可不察也。烦躁而嗽，或腹痛而渴，甚而泄利无度，或小便如淋，一恶也；脓血大泄，肿焮尤盛，脓色败臭，疼痛不止，二恶也；喘粗短气，恍惚嗜卧，三恶也；目视不正，黑睛赤肿，瞳子上看者，四恶也；肩项不便，四肢沉重，五恶也；不能进食饮，服药呕吐，食不知味，六恶也，声嘶色脱，唇鼻青赤，面目、四肢浮肿，七恶也。痛息自宁，饮食知味，一善也，便利调匀，二善也；脓肿自消，色鲜不死，三善也；神采晶明，语声清朗，四善也；体气和平，五善也。若五善见二则瘥，七恶见四则危。然则病有原同七恶，皮紧急之如善；病有原同五善，皮缓虚而如恶。夫如是者，岂凡夫之所知哉。若五善并至，则善无以加也。若七恶并臻，则恶剧矣。今载后证，并加俞募以详明之。
募中腑隐隐而痛者，肺疽也；上肉微起者，肺痈也。巨阙隐隐而痛者，心疽也；上肉微起者，心痈也。期门隐隐而痛者，肝疽也；上肉微起者，肝痈也。章门隐隐而痛者，脾疽也；上肉微起者，脾痈也。中脘隐隐而痛者，胃疽也；上肉微起者，胃痈也。京门隐隐而痛者，肾疽也；上肉微起者，肾痈也。天枢隐隐而痛者，大肠疽也；上肉微起者，大肠痈也。丹田隐隐而痛者，三焦疽也；上肉微起者，三焦痈也。关元隐隐而痛者，小肠疽也；上肉微起者，小肠痈也。
上验其人所募，依据此证，审定痈疽浅深者，病从何脏发，先曾食何乳石，又验其气虚实，参详而疗之。
《千金》曰：凡痈疽始发，或大疖或小疖，或大痛或小痛，宜善察之。见有小异，即须大惊忙，则急治之。及断诸毒物莫食，令善肉速生，并断房事三月，慎固冷风劳损，待筋血脉平复，乃可任意耳。若不紧固，新肉易伤，伤重又溃，再发则祸至矣。慎之，慎之。
凡痈疽初发，急服追疔夺命汤，即能内消。化毒消肿托里散、秘传内托千金散、十六味流气饮，阴重者内寒散，中间敷解毒生肌散；外敷化毒散血拔毒散，敷贴化毒生肌，后用铁筒拔毒膏点散之。如是诸发以开不能住，可以四围中间，以点自皮破则止，初发便散。有脓者用此药点破，令脓即出。如出不尽，用药煮吸筒拔出其脓毒水血，即便愈矣。
凡肿根脚广一寸至三寸疖也，二寸至五寸痈也，五寸至一尺疽也，一尺至三尺名竟体，如豆粒大名疱子疽。发肿成脓，九孔皆出，脓若出尽，用摘镊摘去腐肉，脓根方尽，便敷生肌定痛药，肉满之后，用隔纸膏药。
又经云：气塞于经络中，血气俱涩不行，壅结为痈疽。不言热气所作，其后成痈，乃言阳气凑集，寒化为热，热盛则肉腐为脓也。由人体有热，被寒冷搏之，而脉凝不行，热气壅结成痈疽也。大按乃痛者病深，小按便痛者病浅。按之处陷不复者无脓，按之处即复者有脓，不复者可消。若按之都牵强者未有脓也，按之半软者有脓也。又手按上下不热者无脓，若热甚者有脓。凡觉有脓，急当破之。无脓但气肿，若有血，慎之慎之，不可针破也，以用千金拔毒膏点散住之。四围坚、中软者，此为有脓审也。一边软，亦可有脓。都坚者，此为恶核，或有气也。都软者，此为有血，血瘤也。当审坚软虚实为要。若坚疽积久后，若更变热，偏有软处，当软处切，不可针破也。软疽者，温暖裹衣置之耳，若针灸刺破，不可疗也。
凡痈疽有脓，勿忧其皮厚也，宜急破之。如是骨痈者，皮色不变也，急服化毒消肿托里散及走马散，敷药用化毒拔毒散，敷出毒长以去血，不成脓者即愈。如出血及脓，皮肤用针，针入三四分深。如是出脓，不可当头破之，须从下头破者为顺。脓出尽矣，则肉生，用生肌敷药，次用膏药愈矣。
又曰：发于颈者，名曰夭疽，其状大而赤黑，不急速疗则热气下入渊腋，前伤任脉，内熏肝肺，十馀日死。《经》曰：项前颈名。
《卫济宝书》：耳后一寸三分，至命之处，发之必死。故锐毒不治。锐毒者，锐其毒也，名曰发颐，乃热气上蒸，连额而口者，穿喉立死。
又发脑疽者，热气上攻于脑，出皮肤作头，初发如黍米，四畔焮赤肿硬，连于耳项，寒热疼痛。若不急疗，毒气入于血肉，血肉腐烂，化为脓水，后头中而出，血气内竭，必致死矣。
《外台》：诸发于嗌中，名曰猛疽，不急治，则血为脓不泻，塞咽喉而死；半日血化为脓者，脓泻不食三日亡。一云：无食，阳气大发，消脑烁疽，其色不乐。一作除项痛如刺以针，心烦者死，不可治之。又验其气虚实，参详而疗之也。又曰：发于胸者，名井疽，状如豆大，三四日起，不早疗，下入腹中，入腹不疗，十日死。寒热不去亦死矣。又曰；发于足指，名曰脱疽，其状赤黑，无水者，死不疗；不赤黑有水者，可疗；疗不衰，急斩去之，得活矣。不去，则亦死。
《圣惠》曰：疮若脓水汁出不尽，而疮口早合虽好，风毒未解，复发恶汁速出则变成瘻矣。此言可谨而守之，慎之。（方具于后。）先急服追疔夺命汤立效。（方载后。）

方药  ***************************
〔化毒消肿托里散〕
专治痈疽、发背、发乳、骨痈、疔疮、肿毒，及一应诸般恶疮疖，咽喉肿痛。
人参（无亦可）　赤茯苓　白术（各六钱）　滑石　桔梗　金银花（各二两）　荆芥穗　山栀子（各五钱）当归（一两）　川芎　黄耆　赤芍　苍术　麻黄　大黄　黄芩　防风　甘草　薄荷连翘　石膏　芒硝（加宿砂，不用此）
或加栝蒌、牡蛎、贝母、木香。疔疮，加脚莲、荷车。[疒/其]疳，加车前子、木通、竹叶。疼痛，加乳香、没药。咽喉，加大黄、栀子、竹叶、灯草。脚气，加宣木瓜、槟榔。咳嗽，加半夏，姜汁制，用生姜同煎。
上为㕮咀，每服五钱重，水一碗，葱白一根，煎热服，汗出为度。服后若利三五行为妙。大病不过三五服，即内消，化毒尽矣。
〔内托千金散〕
专治痈疽、发背、脑疽、乳痈、诸恶疮疖。
人参　当归　黄耆　白芍　川芎　防风　官桂　桔梗　白芷　甘草　栝蒌　金银花（各等分）
痛甚者加当归、芍药、乳香、没药。
上为㕮咀，每服七八钱重，水二大盏，煎至七分，入好酒半盏，去滓温服。日进二三服之后，疮口有黑血出者，及有汗出，此药之功效也。不问证候猛恶，用药一两重，水一大碗，入酒服之，不成者自散，已成者即溃。
〔秘传十六味流气饮〕
（亦名内补散、前十味托里散。）
人参（去芦）　当归（酒洗）　官桂（去皮）　川芎（去土）　防风（去芦）　白芷　桔梗（去芦）　黄耆（去芦）　甘草（炙）　厚朴（去皮，姜制。各三钱）
加六味于后：南木香、白芍药、大腹子、乌药、枳壳、紫苏各三钱。不退，加白茯苓、白术（煨）、熟地黄。不进饮食，加宿砂、香附子。痛，加乳香、没药。水不干，加贝母、知母。疮不穿，加皂角刺。咳嗽，加陈皮、半夏（汤洗七次。）杏仁。（姜五片煎。）大便秘，加大黄、枳壳。小便不利，加麦门冬、车前子、木通、灯草。
上前方专治痈疽、发背、乳痈、脚痛诸般恶疮疖。毒未成速散，已成即溃，败脓自出，恶肉自去。服此药后，疼痛顿减，此当用之，非常有验。
总为细末，每一服五六钱重，用酒调服。不饮酒者，木香汤下，米汤亦可。详味此方，其所用药皆发散风毒，调理气血、排脓止痛、生肌长肉等药。五毒不识而坐收疡医者，十全之功，尚以气不和，多用气药为主；血不和，多以血药为主。
上㕮咀，用水一盏半，葱白一根，煎至七分，加酒一呷。病在上，食后服；病在下，空心服，立见神效。
〔内塞散〕
治诸恶疮疖，热退脓血不止，疮肉虚证疼痛。可排脓定痛，生肌内补。
人参（去芦）　当归（去芦，酒浸）　黄耆（盐汤浸）　芎藭（洗去土）　茯苓（去皮）　防风（去芦）桂心（各二钱半）　桔梗（一两）　远志（一两）　甘草（一两）　白芷（一两）　宿砂（二两）　香附子（二两）　厚朴（二两）　赤小豆（五合，酒浸）　附子（二枚，去皮，煨）
烦渴，加五味子、茯苓、陈皮、白芍药、熟地黄。
上㕮咀，水一盏半，生姜三片，煎至七分，入酒热服。
〔仙方解毒生肌定痛散〕
专治痈疽、发背、乳痈、人面、外臁、金刀、诸般恶疮疖肿毒，并皆治之。
黄连（一两重）　黄柏（四两重）　木贼（一两）　防风（一两）　苦参（四两重）
加羌活、独活。
上㕮咀，大瓦瓶盛水，入前药煎汤。以炉甘石十斤，用炭火煅通红，钳出在药汤内，不问几片大小者，皆要以酥，内青色方好。如石不酥，再将前药滓煎汤，再以石淬酥方了。却将瓦盆盖在地上，一昼夜收火毒，将起候乾，研为极细末。此石十斤，用石膏二十斤，别研极细拌匀，和后药用度。
赤石脂煅，谷丹炒，此二味同前打和。
南木香　血竭　降真节　乳香　没药　白芷　黄连　黄柏　白蔹（各等分）　龙骨（煅）
加朱砂、何首乌。有虫，加轻粉、苦参、百药煎、雄黄。水不干，加螵蛸去皮，无名异煅，蓼叶烧灰。
上各为细末，与前药拌和用之，敷中间。
〔洗药〕
用此药煎汤，乾净洗之。
防风　白芷　赤芍　苦参　甘草节　荆芥　艾叶　金银花　苍耳　羌活　独活　荷叶蒂当归尾　牙皂　柏子　蜂房　葱白　茶脚
先熏后，待温冷用。洗得乾净，以绢衣抹乾后，用清油硬调前生肌定痛散敷之。如湿乾掺，无脓，不要留口，一日一换。如有脓，可以留口出毒去脓水。用药已了，可便用黑纸盖之，以绢带紧缚三五转。外臁三日一换，不要打动，立有功效。如要烂去腐肉，取生蜈蚣一条，用竹筒盛油，放蜈蚣在内浸死，用火煅为末，加些小在前敷药内敷之。一昼夜，其痛不止，即洗去此药，却换前药，便不痛矣，即生肌。
〔化毒散血拔毒散〕
四围敷药，化毒散血拔毒散　治一应诸恶疮并脚疾。
赤芍　防风　白芷　内消　脚莲　荷车　北细辛（各三两重）　归尾　殭蚕　蝉蜕　五加皮（二两）
如敷不退，加此敷之，即能消散。
南星　何首乌　紫花地丁　五叶根　贝母　草乌　羌活　独活　芙蓉叶（秋过者可用）　赤葛根　野椒根（去骨用皮）　倍加五加皮
上总为细末，用生姜连滓及醋敷之。如要即散，急加大蒜同敷之，毒气即出，立效。
脏腑秘，加吃药：大黄、枳壳、（去白炒。）火麻子。小腑秘，加木通、车前子、灯草、赤芍、赤茯苓。如凉冷，加荜茇、良姜。
前方专治寒湿脚气、发背、一应恶疮疖、诸般肿毒，敷之即散，又能定痛。服此大能温和化毒，散血托里。可用带皮生姜一大块，以无灰好酒，连药擂烂，镟热温服。病在上食后服；病在下，临卧服。一二服后，肿尽消矣。
〔铁筒拔毒膏〕
点破诸般疮疖，初发点破便散。
好石灰（不过火，皂角熏）　糯米（南星、当归、赤芍同炒）　硇砂（如去疔头，加此一味，余不用）　砂牯牛　斑蝥
用后灰煎热水滤汁，煎成调前药用。
真石灰　桑柴灰　芝麻灰　柳柴灰　皂角三四皮
以前灰汁入于锅内，用慢火熬之，待汁面上有白霜起方住火，以器贮之。可用调前药，小小点之三五次，皮破毒气以出水，即止。
吸毒竹筒　治发背、痈疽、疔疮、肿毒，用此拔出脓血恶水。
苍术　白蔹　乌桕皮　厚朴　艾叶　好茶芽　白芨　白蒺藜（各等分）
法用苦竹筒三五七个，长一寸，一头留节，削去其青，令如纸薄，随大小用之。却用前药煮竹筒十所沸，待药干为度，乘竹筒热，以手便按上，紧吸于疮口上，脓血水满，自然脱落。不然用手拔脱，更换别个竹筒，如此三五次，毒尽消之，即敷生肌药，内满后，用膏药贴之即愈。
〔仙方隔纸膏〕
（亦名神应膏）
专治发背、痈疽、外臁、下蛀，诸般恶毒疮疖。
黄连　何首乌（去皮）　草乌（去皮）　当归尾　白芷（各半两重）　川乌（去皮，二钱半重）
后用：黄丹一两重，（夏用二两重。）乳香、没药半两，血竭半两。
总为㕮咀，用清油五两，同药一处入于铫子内，以文武火熬，待药黑色，用布滤去滓，仍将药油入铫内，下黄丹，用桃柳枝一把不住手搅之。又黑色，即将血竭、乳、没细末入内，搅匀略煎，滴在水中，成珠不散，却用瓦碗盛之，沉在冷水中，浸一昼夜出火毒，用之神效。
〔太一神应膏〕
（又名金丝万应膏、万灵膏。）
专治发背、痈疽、杖疮、恶毒疮、伤损、心痛、脚气、腰痛，无不效验。
川乌（一钱）　草乌（半钱）　黄连（二钱）　黄柏（一钱）　赤芍（一钱）　白芍　玄胡索（一钱）　归尾（一钱半）　良姜（半钱）　木鳖（半钱，去壳）　殭蚕（一钱，去丝）　乱发（如鸡子大，烧灰后入）　紫荆皮（半钱）　地龙（半钱）　石楠藤　穿山甲　白芷　川芎　牵牛　槐花　五倍子　地骨皮　杏仁　花椒　茴香　茅香　玄参　苍耳　桂皮　南星　栝蒌　苦参　苍术　五加皮（各半钱）　防风　熟地黄　密陀僧　丁香　内消　藁本（各一钱）　生地黄（二钱半）　何首乌　细辛（各一钱半重）　江子（二十五粒，去壳）　蓖麻子（二十五粒，去壳）　旱莲草（半钱，即墨菜）　人参　百药煎（各二钱半）　黄耆　羌活　甘草节　五灵脂　地蜈蚣根（各一钱重）　独活（半钱）
上前药为㕮咀，用清油一斤四两重，浸一二宿，入铫内，文武火煎药黑色，用布滤去滓。上文火，却以后药为末，次第入之。
南木香　安息香　琥珀（各二钱半）　云香（一钱重）　乳香　没药　血竭　香结（降香节亦可，各半两）　韶粉（一钱重）　自然铜（一钱半，醋淬）　桑白皮　白芨　白蔹　雄黄（各五钱重，焙为末）　黄丹（六两重　夏月加二两）
各入乳钵内，研为极细末。
一下药油，次入黄丹，以桃柳槐枝，不住手搅之。二次下自然铜、白芨、桑白皮、白蔹、韶粉，三下木香、琥珀、安息、云、乳、竭、没、香结，却看药色已黑，滴水成珠，不散为度。倾在瓦碗内，放水中二三日，以出火毒，再以放地上三五日为妙，随时摊用。如要打做金丝膏药，却以前药，总为细末，却用松香一斤通明者，入铫内溶化，用棕滤净。外用清油四两重熬熟，又入黄丹一两同熬，滴水成珠，退出水中，用药打成膏药，以水浸之，一日一换，冬月三日一换。发背如黑，不疼痛者，即为阴也。
艾叶（一斤）　雄黄　硫黄（各半两重）
上二味，同水煮艾半日后，温敷之。再煮别艾，又换以敷十馀遍。若疼痛则可瘳，必不死；如不疼痛，出黑血者，必死矣。
发背开不住：初发时，以开不住，即用此药枯之。
白盐梅、皂角二味，烧灰存性为细末，不发热者，米醋调涂，四围枯之，连换即不走开。若加姜汁同醋调尤妙。如发热者，用茶清调涂，枯之立效。
治发背已溃未溃者，最有神效。
厚朴（二钱，姜制）　陈皮（去白）　甘草节（二钱炙）　苍术（五钱，米泔浸）
上入桑黄菰五钱重，同为细末。疮已溃者，则乾掺之；未溃者，清油调涂。
〔内固清心散〕
治恶疮热盛焮痛，作渴烦躁。此药解毒，神效。
辰砂　茯苓　人参　白豆蔻　雄黄　绿豆　朴硝　甘草　脑子　麝香　皂角（各等分）
总为细末，每服一钱，蜜汤调下。
〔透脓散〕
治诸般痈疮，及贴骨痈。不破者不用针刀，一服不移时自透，累用有验。蛾口茧（用出了蛾儿茧子）
上将茧儿烧作灰，用酒调服即透。切不可用两三个茧儿烧服。若服一个，只一个疮口；若两三个，则疮口多，慎勿轻忽。
痈发于背，广一尺深可一尺，虽溃至骨，不穿膜不死。
发背（图缺）
此证因饮食而感，其毒在脾肚之间，急宜用药治脾肚中之毒，内外夹攻之。然脾易作臭，急服吃药。初发用追疔夺命汤，以能消内，（方见于后。）化毒消肿托里散、内托千金散，中间敷解毒生肌定痛药，四围敷拔毒散，结果用生肌膏药，必定见效。
莲子发（图缺）
此证发于右脾中，恐其毒奔入心，火大，要用吃药散之，敷贴药截住，不令攻心。如在通背皆肿，不可救之，消者可疗。诸疮痛痒，皆生于心，以心主血而行气走痛。诸疮皆有王疬，敷散，就上可打火针三四针为妙。用前化毒消肿托里散加南星、草乌、木鳖、贝母、大蒜、生姜、米醋调敷留口，二三日夜，即消尽矣。常常以醋润湿。
蜂窠发（图缺）
此证头在上发，最不宜治，乃是反证，却要仔细用药，此名蜂窠发。全在吃药托里生肌，定痛散血，恐毒气攻心入膜，必难治疗，因心火未散故也。
散走流注发（图缺）
此俗谚鳖影之证。殊不知医方即无此说。鳖证生子之说，背上不为鳖影之实，毒气乘风热而走是也。此证因风盛而生热之极气，因热之极气，因热而走于四散，急宜疏风定热，则气自然而息。此药用之如用兵治之。流注于手脚腿者，必死无疑矣。
肾俞发（图缺）
此证因受湿，并怒气饮热酒而得之，伤于内肾之间，流毒在肾俞，急宜用药敷、吃，解散内肾之毒，更用生肌药，内外夹攻之。若阴发伤肾膜者，则有难治之患。切戒怒气行房，稍或有犯，决不可治，慎之慎之。
肾俞双发及脾痈（图缺）
此证下肾俞双发，因饮热酒行房事，怒气受湿而得也。阳发于外可治；痰发、阴发伤于肾膜，脓稀者为虚，难以治之，必定死矣。
脾痈发于左膊之间，初发可用灯火点破，后服追疔汤，汗出即散。
右搭肩发（图缺）
此证发于右搭肩骨上生者，以动之处，可治难安；串于左肩者，必难治也。用药擦掺，依左搭肩方也。
左搭肩发（图缺）
此证发于左搭肩骨上生者，以动之处，可治难安；串于右搭肩，必难治也。可用鸡黄皮及絮焙乾为末，湿则乾掺，干则用清油调搽之即愈。
对心发（图缺）
此证乃对心发，因心火盛而热气会，生于此处，其毒愈壮盛走之，急用疏导心火之药解之，然后以生肌药愈矣。
蜂窠发（图缺）
此证蜂窠发于胸乳之间，乃心火热盛也。亦只用依前疏导心火之药，亦可稍治之，迟则热攻于心，必然而死矣。
头后蜂窠发（图缺）
此证发于头后如是蜂窠者，急宜救之；若焮赤、肿痛起者好疗，发者必难治矣。宜用药服敷急疗之，若或流于两肩者，决不可疗也。
背发（图缺）
此证两头小者，四边散攻，乃是因饮食之所致也。而气食相关合，因虚而成之，气虚而散，所以开口而阔，急服内消药，亦宜补阳也。
两胁痈疽发（图缺）
此证两胁下成痈疽，因而气虚，切不可服补阳之药。盖虚中而得，决不宜受热剂，倘受热剂，则虚热愈盛，易于伤骨膜，切宜慎之。
两边发际发（图缺）
此证于颈后两边左右鬓发边发生者，急宜救之。如核发者，急宜取去病根；如脑心发者，热气上攻于脑，四畔边焮赤肿硬，连于耳项，寒热疼痛。若不急疗，毒入于血，肉多腐坏为脓水，头中而出。血气及痰发者，难治，主死矣。
脑后发（图缺）
此证名夭疽，其状大而紫黑色。若不急疗，则热入渊腋，前伤任脉，内熏肝肺，十馀日死。急用前化毒消肿托里散及内托千金散，生肌定痛等药，取效矣。
耳后发（图缺）
此证生于耳后一寸三分致命之处，发之必死，故锐毒不治。锐毒者，坚锐其毒，名曰发颐，乃热上蒸，连颐而穿口者，必主穿喉死矣。用药于后。
〔破血散〕
专治石瘿、气瘿、筋瘿、血瘿等证，急服此药，及后药敷之。
海藻（洗）　龙胆　海蛤　通草　贝母（去心，各三钱）　昆布　矾石（枯）　松萝（各三钱）　麦曲　半夏（各一钱）
总为细末，每服二钱，南酒温调服之。忌一切毒物及甘草、鸡、鱼、五辛、生冷、果木等物，忌食方效。
〔南星膏〕
专治皮肤项面上生疮瘤，大者如拳，小者如粟，或软或硬，不疼不痛，宜用此药，不可辄用针灸，只宜从顺点破，慎之。药用南星，大者一枚，细研稠黏，滴好醋为膏。如无生者，乾者亦可。为末，醋调如膏。小点破，令气透出，却以药膏摊于纸上，象瘤大小贴之，觉痒则不可以手动拨，则频贴取效。若纸上药干，又换湿的贴上为妙。
胸发（图缺）
此证发于胸者，名曰井疽，状如大豆，三四日起，若不早疗，下入于腹，入腹不疗，十日当死，急服内固清心散。（方见前。）若外发可治，内发伤膜，主死无疑矣。
九发（图缺）
此证发为肺疽、心疽、肝疽、肾痈、脾疽、胃疽、大肠疽、三焦疽、小肠痈。上验其人所募，依据此候，审定痈疽浅深，病从何脏腑发，先会食何乳石。又验其气虚实，穿溃出外者可治；发于内伤膜者，流脓大便出者，必难治。参详而疗之。
妇人乳发（图缺）
乳痈证，凡有儿者，名为外吹奶；有孕者，名为内吹奶。可以急治敷散，不然出脓，即用生肌定痛药见效。
〔吃药即效散〕
白芷　贝母（去心，各等分）
为细末，南酒调服。若无乳行者，加漏芦煎酒调服即行。
治初发乳，及内外吹乳，敷药用酵子一勺，以面五钱炒，擂烂酵子发面如蜂窠，发过上青色无妨，焙乾为末，用井花水调敷。如干，日夜以水温之。或不退，加白芷、贝母为末；疼痛，加乳香、没药末立效。
乳痈、乳疽二证，在内结核不散，急服复元通气散，以前敷药及化毒拔毒敷药、夺命汤，汗出为度。
〔复元通气散〕
治发乳痈疽及一切肿痛。
木香　茴香　青皮　穿山甲（炙酥）　陈皮　白芷　甘草（各等）
加漏芦、贝母去心、姜制。总为细末，南酒调服。若为㕮咀，水煎服之亦可。又方用：
青皮　陈皮　甘草（生熟各一两重）　穿山甲（炙）　栝蒌根（各五两）　连翘　金银花（各一两）总为细末，热酒调服。
凡患乳痨之证，不宜用针，恐针伤其房缝者死。但要识证，开口洪者，去奶房因伤而坏也，皆须急服药，敷之。不生肌者，必死难治。可服秘传流气饮、托里十宣散，中间敷解毒生肌定痛散。用前吹乳方内敷药四围敷之。
翻花石榴，发乳者，此二证不可治之。三十二、三者，可治，四十之上者，宜早治，用药吃、敷。如不生肌者，难治之，必死也。
人面疮（图缺）
此证皆是冤，可以作善事解之。须在真诚忏悔，然后方可用药。吃药用流气饮。若久不可者，服苦参丸补肾水，又敷解毒生肌定痛散，立效如神。后用膏药，并生肌药填在疮口内。
〔苦参丸〕
苦参（四两重）　防风　荆芥　白芷　川乌（生，去皮）　赤芍　何首乌　川芎　独活　栀子　牙皂　蔓荆子　茯苓　山药　蒺藜　草乌（炒）　黄耆　羌活　白附子（此四味名四生散，以上各一两，内草乌只用三钱）
上为细末，水煮面糊为丸，如梧桐子大。每服三五十丸，日进二三服，空心南酒吞下。如不饮酒者，以好茶代之。吞服，即补肾水。
外臁疮（图缺）
此证久年不愈者，多是肾水虚败下流。又有脾溃溢，可服苦参丸补肾水，用解毒生肌定痛散，后用隔纸膏药。
〔秘传隔纸膏〕
治年月深久，臁疮不愈者。
老松香　樟脑　谷丹（炒）　水龙骨（即旧舡石灰）　轻粉
不愈，加白芷、川芎、螵蛸。
总为细末，熔化松香，加少清油和之，以油纸随疮大小，糊袋盛药夹之。用水洗净其疮，缚在疮口上，二日定四日一换。若单用白芷、川芎、螵蛸三味煎水洗之立效。
肫疽血风疮（图缺）
此二证发者，一肫上生痈疽者，如近大小便处，难治也。生于实处即安。
若男子妇人，脚生血风疮，难便可也。下流上手生疮者，难治之也。
脚背疮（图缺）
此证得于消渴病，发于足指者，名曰脱疽。其状赤黑者，死不疗；不赤黑者，可疗。如疗不衰，急斩去之，得治。不去者，赤黑必死矣。
若初发可治，消渴服流气饮、苦参丸、解毒生肌药，可急疗之。
上专治此发，用桐油及无名异，煎至一沸，入花椒一勺，看疮大小，剪蓼叶在内同煎，浸一七后，单以此叶贴在疮上即安。凡患手指发者，亦同前治疗。
肾阴发（图缺）
此证肾疽者，名悬痈。阴囊上肿而痛，乃膀胱肾经，感寒温邪气，偏肾于阴之经络，至血气凝滞，寒温气不散，作为此病。即服前托里散加车前、木通、淡竹、牵牛、何首乌、脚莲，复用内消散及生肌定痛散敷之，用膏药贴，更服前秘传流气饮。下[疒/其]⿸疒当秘传一味千金散，专治[疒/其]⿸疒当立效。单用黑蜘蛛一个，过江者为妙，入在碗中，研烂镟热，南酒于碗中搅匀，通口服之，随病左右侧卧。如不退，再加一个即效。
敷药：先用葱白炒热，以熨三四次后敷药，用前化毒消肿药，加用大蒜、木鳖、南星、草乌敷之。如破，用前生肌定痛药。
[疒/其]⿸疒当通药：即过三五行。
牵牛　雄黄　川楝子　大黄　草节　枳壳　贝母　天花粉（各等分）
上为细末，空心南酒调服，出脓即散。
又方用：
细辛　黄连　穿山甲　乳香　没药　连翘　归尾　大黄　栀子　金银花　牡蛎　车前　防风　甘草　油胡桃
上为㕮咀，用水煎熟。加南酒，五更温服。
偏肾气即效如神。先服五苓散加茵陈、灯草、木通、白术、猪苓、泽泻、赤苓、官桂、车前。
上为㕮咀，白水煎，空心温服，即依后法灸之为妙。后用丸子药，青木香丸一帖，斑蝥一大个，同丸子一处炒热，去了斑蝥，热南酒送下。如不退，再进一二服。
又方：用栗子树根，南酒煎服。
下疳疮搽药：黄连、黄柏等分，先用猪胆二个，以汁浸二药，湿则用瓦一片或砖于火上烧红，放药在上焙乾，加乳香、没药、朴硝、白矾（枯）、无名异、百药煎、血竭、苦参。
上为细末，干则以清油调搽，湿则乾掺之。如肿不退，用益元散加防风、荆芥、何首乌，煎水温洗之即。
[疒/其]⿸疒当下疳肿不消用：
防风　荆芥　草节　牛膝（等分）
上煎汤，熏洗之，即消。
又蛀疳方
密陀僧　黄连　黄柏　轻粉
上为末掺之，以盐、艾煎汤洗之。
[疒/其]⿸疒当吃药，用赤葛根、生姜一块，同擂烂，镟热酒服之，汗出为度。滓用敷疮上。
偏肾气，以本人口为则，于脐上灸，偏在左灸右，在右灸左，然后服走马茴香丸、茱萸内消丸各一帖，以生小酒加少盐空心吞下。
〔追疔夺命汤、飞龙夺命丹〕
此二方　大有神效，活人多矣。　今不用重刊，睹者知之。
背疮。
血见愁（一两）　酸浆草（半两）　当归（二钱半）　乳香（一钱二分半）　没药（一钱二分半）
上焙乾为末，每服七钱重，热酒调服。如有生药，可用擂酒热服。留滓，以敷疮上为效。
腰疼，用黑豆炒热，以绢或布包缠腰上，再以姜擂热酒饮醉，汗出为度。如无汗，依前再作二三次见效。
杖疮。
水粉（一两重）　赤石脂（一钱生）　水银（一分，先煞）
上三味，用麻油杵成膏，以伞纸敷之，贴上紧缚。如肉陷，可用此膏填满，然后贴上立效。
痔疮，亦可治恶癣。
信　甘草　白矾（生用）
各为末，用碗一只，先将信末微敷一层，甘草末一层，矾末一层，用火煅之，再依前敷药煅之三次，扫下为末，以冰水调敷疮上，不免少疼，饮酒以醉为度，经宿其疮自脱矣。
拔疔：诸疔不出者，用此以反。巴豆半粒去壳，磁石为末，用葱涎同蜜为膏，以敷疮上，其疔自出矣。
治诸肿毒，用生姜面东过梁落地者，就将于本地上，阳日画。圈，阴日画囗圈一个，以姜醮，用好米醋于圈内，磨取地上泥，括在钵内，入大黄、芒硝末，同姜尽研烂，敷于毒处，留开疮口，其毒自出矣。
蛀疳疮，轻粉、韶粉，打和掺之。
疥疮，亦可治轻癣。
大枫子　黄连　甘草　油胡桃　榆皮　川椒　轻粉　白矾（半生半熟）　蛇床子　井泉石
上为末，以油胡桃增减，同杵为膏如弹子大，用粗布包药擦之，痒处揩之，痛处按之，药到即效。
小儿乳癣，以粉草擦之，后用油调酱抹。


疔疮五痔  ——————————————————————————————————————————————————————————————————————————————————————————

疔疮治法  ***************************
夫疔疮之初生也，人多不觉。生于头面手足肚胁腰腿间，亦无定处，一二日必作寒热如疟，头疼体痛不可忍，其痛稍异于寻常之证，须去遍身寻认其疮，如有小疮与常患之疮稍异，即是疔也。此疮得患，各有所因，而其形状亦各不同。
猪疔形圆而小，疮口内有油（⊙）。羊疔形长色白（囗）。牛疔形圆而小，疮口内无油（。）。狗疔形长或带尖，色赤（图缺）。驴、马疔其状三角，顶上有黑点，根赤。（△或图缺）。要知此疮非特猪、牛、狗、羊、驴、马之毒所致。宿水不洁，饮子亦生水疔。豆腐中有人汗，食之亦生豆腐疔。又有气疔、鬼疔，形状虽不一，然其治之之法则一也。
疮色缓：第一日疮顶疱色小白，第二日色大白，第三日色微紫，第四日色真紫。疮色急：第五日色微青，（小紧。）第六日色深青。（大紧。）第七日色黑。其状有如鱼脐，又如灸疮之状，乃最紧急之候也。
疮证吉：有应。如生一疔之外，别处肉上再生一小疮，即是有应，可用针挑破，护场。疮四围有赤肿，生多，疮多者谓之满天星，饮食如常，头痛，身热，手足温。疮证凶：无应。别处肉上无疮，不护场，疔四围无赤肿，内疔盛，渴欲饮水，饮食不进，头眩眼花，护床不动，卧不起也，眼白，睛痴不转，唇舌青，腹痛。甚者有内疔、五心肿、手足冷、气粗、无脉。
〔桃红散〕
治诸疔疮，虽有凶证迭见，六脉俱绝死者，此药悉能主之。
蟾酥（少许）　信石（少许）　蝉蜕（三个，去足翅）　蜈蚣头（一个）　斑蝥（三个，去足翅）　国丹（五钱）　风化石灰（一两，沙锅盛，瓦片盖，炭火煅二时久取出）
上各制，同研为末，令极细，指爪甲刮葱白皮内涎调药。先以禾叶针针破疮口，可深半寸。凡疔疮必有红丝路，可随红丝斜下针。如疮在胸以上，可斜向下；如在胸下，可针斜向上。盖疮毒喜趋心，故下针亦随毒气行也。出针后，疮口有恶血，须令出尽，别将蟾酥一粒如麦粒大，入在疮口中，用针送令深入，却以前葱涎所调药敷疮口，莫敷在好肉上，用冷水浸湿二三十重，贴在药上，封固疮上。如清早封固，至晚觉疮口热，即去纸，水洗去令净，用玉红散掺疮口，疮口必有数日臖作疼痛，只用玉红散掺疮，仍日用葱汤洗。然疔疮之证虽危恶，但能用针破疮口，入蟾酥在内，以桃红散封固疮后，即可保其回生也。至如疮口臖作疼痛不可忍，可不必忧，此非疔毒为害，乃是蟾酥在臖作腐烂疔毒，故尔痛也。可採芙蓉叶，桑叶亦可，擂敷疮四围，散其血勿令血潮，日夜各换一药，须洗疮后上药，其疮安好不日也。若疔疮初发之时，必发寒热身疼，此乃毒气在表，当汗而解，自沸汤主之。老人、虚人、孕妇，不宜汗下，只用桃红散拔其毒。
〔自沸汤〕
白矾（五钱）　青黛（三钱）　塚间贴背干石灰（三钱）
上为细末，研至无声为度，打和令匀。每服三钱，井花水半碗调，柳条搅千百下令匀，顿服之。厚衣盖覆良久，用葱豉汤入醋少许，极热服，少助药力，得汗而解。
若始不觉是疔疮，不曾以前法出汗，过数日方觉，则寒热体痛皆罢，毒气入里矣。须用利药使内中毒气下泄，雄黄丸主之。
〔雄黄丸〕
雄黄（五钱）　郁金（五钱）　巴豆（半钱，去心壳略去油）
一方加信石一字许，不可多用，以清油煮半日取出，晒乾入药。一方加斑蝥七个，去翅嘴，以糯米炒变色，去米用。又治瘰疬。一方加玄明粉三钱，又治咽喉肿痛喉闭等证。
上各研为细末，面糊为丸如绿豆大。每服七丸，冷茶清吞下，取利为度，如不利再服。
〔玉红散〕
寒水石（一两，煅）　轻粉（少许）　国丹（少许）
上件研为细末，掺疮口上，日夜二洗二换。盖蟾酥膏、桃红散，皆为毒药，故令疮疼痛，用玉红散解二药之毒，用二药散其血，则当自然安矣。若一时未能辨前项蟾酥、桃红散等药，可用李世安一宗治法主之，功效尤速。

李世安治疔法  ***************************
〔当归散〕
当归尾（二两）　川芎　荆芥穗　乾葛　乌药　川独活　赤芍药　白芷　升麻（各一两）　羌活　甘草　防风（去芦）　枳壳（各半两）　红花　苏木（各二钱半）
如疮疼痛者，加乳香、没药、白芷各五钱。疮热不退，加筀竹青、山栀仁各少许；大便闭，加枳壳一两；躁烦，加灯心十茎，竹茹一块；渴者，加天花粉一两；肿者，加甘草节、降香节各半两；眼晕者，倍加川芎、白芷、荆芥、防风；渴而小便闭者，加滑石一两。
上件㕮咀，每服五钱，灯草十数茎，乌豆十粒，水一锺半，煎至八分。病在上食后服，病在下食前服，连进取效。若患疔疮，始初不觉，不曾用前法出汗，过数日，外证皆罢，或在腹胁之间，或在胸之下肿起，此乃毒气入里所致，宜用霹雳火治之。若服当归散，外证不解者，亦急用霹雳火发散。
霹雳火法　鹅卵石炭火煅通赤，淀桶一只，先置竹椅一只于桶内。又用一杓置竹椅下，令病人裸体坐于椅上，用荆芥为末，调下酸米醋一器，却置煅石于杓内，即用荆芥醋淋沃石上，火力不可大，煅灼人恐病人难禁。若火力已微，汗尚未透，可再加火力再沃之。沃时桶口用衾覆盖，别用一衾盖病人头上，只留口鼻在外，令遍身汗出，须要头面皆有汗，病即出矣，此法绝妙。老人、虚人、孕妇不宜汗下，可针破疮口，用海马拔毒散点疮，酒煎苍耳服。至如毒入里，用霹雳火时，病人不须入桶，止用一小水桶，依前法以杓盛煅石在桶中，用醋淋沃，令病人侧卧身，以肿处覆在桶上，四围用衾被遮护，勿令气泄，良久肿处出汗。如汗未透，可再加火力，再沃之，须令肿处汗透，却不必遍身汗也。
若疮在两胁间，毒气欲奔心，乃危急之证也。可急于患处尖上，用艾炷灸三五状，仍于灸穴前后针出少血，灸疮四围，有疱起吉，无疱凶。若疮生于虚软不便处，不可用针灸者，可用松针截法，针断红丝路。如疮于两胯间毒气欲奔肾者，用松针于两胯红丝路尽处，针断出血。如疮生头面上者，可于项间丝路尽出针断出血，或各处红丝路亦有不现者，亦可以意消详，用松针针之。
凡用松针者，盖因红丝路不现，无可下手出，故用此法，于颔下、两腋间、两跨间虚软处下手，针断毒气，毋令攻心、攻肾而已。
松针法　取向北松枝上叶极硬者，顿齐作一束，扎令极紧，缓缓以意消详，毒气所经行虚软处针之，须令出血。针时先用酒润，下针处，针必小痛，令病人稍忍。仍用雄黄麝香为末，以温酒调一二服与之服之，方下针。
若表证皆罢，毒气入里者，用前雄黄丸主之。若手足厥冷，六脉俱绝者，此乃毒气已深，气血为毒气所并，不能流通，是以体冷而不现，必须用木香流气饮，连进数服，气血流通，则脉自回矣。然后依法治之，万无一失。
〔海马拔毒散〕
治疔疮大效，兼治诸般恶疮发背。
海马（一双，炙）　穿山甲（黄土炒）　水银　朱砂（各二钱）　雄黄（三钱）　轻粉（一钱）　脑子（少许）　麝香（少许）
上件除水银外，各研为末，打合入水银，再研至无星，针破疮口，点药入内，一日一点，有大神效。
夫内疔之证与外疔之证并同，亦发寒热，头痛体痛，但疮形不现，过数日，胸背腹胁头面手足间或有一处肿起，即内疔所发之处，急用霹雳火如前，不护场，汗法于肿处出汗。若身体寒热，虽未有肿起，但腹痛甚者，便须作内疔证，用后法治之，不可缓也。用蟾酥一粒，病势重者，用二粒，置病人舌上噙化，化后良久，用井花水灌嗽；却用雄黄丸七丸，冷茶清吞下，得脏腑利数行，其病应手而愈。
治内疔，蟾酥可于取时，用桑叶小钱大，入蟾酥，揉和得所，丸如念珠大，阴乾。

李防御五痔方  ***************************
原痔者，贫富、男女皆有之。富者酒色财气，贫者担轻负重，饥露早行。皆心肝二血，喜则伤心，怒则伤肝。喜怒无常，风血侵于大肠，到穀道无出路，结积成块，出血生乳，各有形相。妇人因经后伤冷，月事伤风，余血在心，经血乃流入于大肠。小儿因利后或母腹中受热也，治方于后。
〔水澄膏〕
护肉。
郁金　白芨（各一两。一方加黄连）
上二味为细末，候内痔登厕翻出在外，用温汤洗净，不须坐，即出厕，卧于床上，以用新水和蜜调令稀稠。用篦挑药轻手涂穀道四边好肉上，只留痔头在外，用薄纸圆转盖药上，仍用笔蘸温水，涂于纸上，纸以护水澄膏，不令四散耳。才觉药干，又以温水润之，后用枯药：
好白矾（四两）　生信石（二钱半）　朱砂（一钱，生研极细）
上各研为细末，先用砒在建盏中，次用白矾末盖之，用火煅令烟断，其砒尽随烟去，只借砒气于矾中耳。用矾为细末，十分细可也。看痔头大小，用矾末在掌上，入生朱砂少许，以唾调稀，用篦头涂痔上周遍，一日三上。须用仔细看，痔头颜色焦黑为妙；至夜有黄水出，切勿他疑，水尽为妙；至中夜上药一遍，来日依然上药三次，有小痛不妨。换药时，以碗盛新水或温汤，在痔边用笔一管，轻洗刷痔上，去旧药上新药，仍用护药。此药只是借砒信，又有朱砂，少解砒毒，次用荆芥汤洗之。三两日之后，黄水出将尽，却于药中增朱砂，减白矾，则药边缓矣，三两日方可增减，渐渐取之。庶不惊人，全在用药人，看痔头转色增减厚薄敷药，方是活法。
〔荆芥汤〕
上用荆芥锉水三碗煎，常常煎下，如洗痔了，依旧倾入瓶内，火煨之，可用三五次。
〔润肠丸〕
大黄（湿纸包煨、锉）　枳壳（去穰）　当归（蜜炼）
上三味，等分为末，蜜丸。每服二十丸或三十丸，汤下，量脏腑虚实多寡服之。缘为已用枯药后，痔头将欲焦枯，粪门迫急，恐大便坚难下，所以预服此药，令脏腑稀滑耳。
〔龙石散〕
龙骨（煅，去火毒）　香白芷　好黄丹　软石膏（煅，去火毒）
上等分为极细末后，痔头落尽，以此药掺，收敛疮口，仓卒要用耳。
〔导赤散〕
生地黄（二两）　黄芩（三两）
上锉。每服三钱，水一盏，煎至六七分，温服。用药之后，小便恐赤涩，即服之，加滑石、甘草、灯心。
〔双金散〕
黄连　郁金
上二味，等分为末，用蜜水调敷痔头上。虚人已用枯药上，忽有些疼痛，用此其疼即止。一方，只用脑子末敷之亦可。
〔内补散〕
此药调理气血，排脓生肌后，痔疮将欲收敛，即服此。所谓肠头直后，疮口安好，血气中和，自然收入。
人参　黄耆　当归（各二两）　桔梗　芎藭　厚朴　官桂　防风　白芷　甘草（各一两）
上十味各等分为细末，以木香汤并温酒下，亦可日二三服。
〔国老汤〕
甘草煎汤。常常要煎下熏洗痔疮。盖甘草自是痔药，又解砒毒。若疮收敛，其痒异常，尤要此药浇洗，温热随意。
催痔　治痔虽硬，只是不脱，用此药催自落。
百草霜（二钱）　白姜末（一钱）　川乌头
上为细末，以井水调稀，用笔点痔上，良久立脱。
熨法　凡医痔，用枯痔药后，急大小便间好肉疼如针刺，及痛上肾根，令人将衣物火上烘之，令热熨痛处三五次，其痛即止。
〔水澄膏〕
盖虑痔根毒水流污好肉生疮，故用药涂油单纸护肉周遍，不用连纸贴定可也。唤痔
真磁石（一钱重，别研）　白矾（半钱，枯过）　白姜（一钱，别研）　草乌尖（三个，生用）
上为细末，却以葱涎调敷肠头上，其乳出用枯药。
又方用
磁石（煅，醋淬九次，研，水飞）　白矾（枯）　大草乌　穿山甲　硼砂
上为末如前，出用洗药。
二十四证痔歌　此疾，酒、色、气、风、食五事过度。
痔证分三八，凭君子细看。莫教年日久，见者胆心寒。菱角看形怪，莲花不可观。穿肠并鼠奶，酒色两相干。莫愿翻花怨，蜂窠亦不宽。雌雄同气血，子母及肠盘。玄珠由可怪，勾肠痛若钻。核桃与流气，见者便心酸。栗子于中大，鸡心在外安。珊瑚形可恶，那更脱肛难。内痔红不出，搭肠裹内盘。垂珠更难治，日久有鸡冠。切莫轻刀火，令君性命残。用工无半了，去病更除根。
用换药用此治痔方：
〔红肉膏〕
辰砂（一钱）　乳香（半钱，别研）　白矾（一两）　黄丹（一钱）　巴豆（三个）　砒（半两，用白矾铺底火煅七分）
上为细末，每用二钱，斑蝥三个，香油一两，同一处煎，斑蝥、巴豆赤为度。去二味，只用油调药末成膏子，看大小贴之。一二日一次，换药至六七日，看焦黑，不用涂，用催药末破，已破用纸捻子任药入疮。
〔洗痔金花散〕
无名异（半钱）　黄柏（一两）　黄连（半两，生）　乌黑豆（半升）
上为末，温洗了，用海蛤散敷之。
〔龙骨海蛤散〕
芜荑（一两）　龙骨（一钱）　海蛤（一钱，煅）　密陀僧（半钱）
上为末，先掺，次用贴痔膏，日一次贴。
〔乳香膏〕
贴痔乳香膏。
茱萸　白芨　白蔹　黄连　黄柏　当归（各等分）
上用香油四两，入柳枝三尺四寸长同煎，柳枝黑为度，入前药末同煎紫色，用绢滤去滓，再煎数沸，次入黄丹、乳香一二钱，熬成膏，以瓦瓶盛藏，用少许贴疮上立效。凡下痔，先服通血积药，一日二次，方用换痔药。
〔当归饮〕
通血积。
黄连　火麻子　当归（各半两重）
上为末，用一钱嚼温酒下，又将通真丸一粒，临卧再服。
〔通真煨姜丸〕
良姜（炮）　柯子（炮）　肉桂（去皮）　木香　肉豆蔻　破故纸　茴香　葫芦巴（各一钱）　末硇（一钱）
上研匀细，醋糊为丸，如梧桐子大。用一钱，以木瓜、生姜，共药一处，湿纸裹煨，香熟温酒下。
〔下膈散〕
治不思饮食。
苦参　蓬莪术（炮）　荆芥穗（炒）　益智（各一两，去皮）
上为末，每服一钱，水一盏，姜蜜同煎八分，入盐虚心服之。
〔洗肠犀角散〕
骨碎补　穿山甲（二两，蛤粉炒）　玄胡索（半两，生）　甘草根
上为细末，茶调半钱，空心服之。
〔止痛麦煎散〕
滑石（三钱）　鳖甲（半两）　川乌（一两，去皮、尖）　秦艽（半钱）　前胡（半两）
上为末，每服二钱，小麦三十五粒，同煎至七分，通口服，不拘时，三四服见效。
〔黑神黄耆散〕
京墨　黄牛角（一只）　蛇蜕（一条，全）　槟榔（三个）　猪牙皂角（十个）　穿山甲　蔓荆子（各一两）　黑狗脊（一两，去毛）　黄荆子（半两）　枳壳（一两，去皮白）
上为末，以栝蒌五个去子，入药在内，用新瓦瓶盛之。后用黄泥固济，火煅烟尽。末入没药、青木香各一钱，荆芥一两。
上为末，同煎药一处服二钱，胡桃酒下，日三服，茶亦可。
〔宣风散〕
巴豆（去油）　大黄（炮）　朴硝　枳壳　陈皮（去穰）
上各等分，每服二钱，水一盏，煎至七分，温服。如服药后，大便结涩，二三日可服。
〔木通散〕
人参（一钱）　斑蝥（炒，去壳、足、翅）　鹤蝨　大黄　牡蛎（煅）　枳壳（各等分）　荜澄茄（半两）　丁香（少许）
上为末，糯米糊为丸如梧桐子大。每服五丸，煎砂糖汤下。此药恐不可用。
〔收脓膏〕
海金砂　乳香　白芨　雄黄（各等分）
上为末，入疮口，次以乳香膏贴之。
〔车前散〕
食茱萸　车前子　雄黄　乳香　赤石脂　龙骨（各一钱，生用）
上为末，掺疮口，以乳香膏压之，一日二次。如疮口乾，只用乳香膏贴；有清水出，用后药注青膏。
〔注青膏〕
五倍子（三个，生）　玄胡索　白矾（各一分）
上为末，服少许。如清水出，以纸贴膏药入疮口内。
〔金花散〕
郁金　甘草（炙）　白姜（炮）　槐花（各一两，炒）
上为末，每服二钱，空心，陈米饮下。
〔山甲散〕
五倍子（生）　穿山甲（各一两，炒存性）
上为末，泻水者，服二钱，空心，陈米饮下。
〔解肠散〕
治脏毒泻血，威灵仙（一分）　蕤生（一分）　贯众（一两）
上为末，每服二钱，麝香酒调服。
凡内痔用葱涎膏，次用洗肠当归丸，次用取血当归散，次用取血黄连丸，次日上红肉膏。凡服药忌猪血毒食，及去风，不可摩动药。有恶水出，污好肉生疮，以和风膏；妨出入，以药涂绵子掩痔上，绵托帛缚，日二次上，重十日，轻八日。若有痔曰连肠，若恶滞、腰间疼者，用肉桂膏贴腰。烦疼以通心散逐日服，次下丁膈散、煨姜丸、枳壳散落洗，用海蛤散附之，乳香膏贴，退痔匀肠散，收肠贴顶散。
治痔久不瘥，变漏。不戒酒色。服药饵治，则先用纸捻子细看大小浅深，即服通真丸、黄耆散，以纸捻贴红肉膏入疮，一日五六次；用乳香膏入作捻子贴疮口，日一次、三五次。进药入疮内，凡取烂肉，有血水出，方不进药，须用收脓膏，三日后用药洗，三日用龙骨海蛤散掺，以车前散掺口内，一日两次。服药至三服，至取深效后，有水出即效也。
〔神验治痔方〕
信（半钱）　白矾（一两）　朴硝（一两）　没药（半钱）　乳香（半钱）　麝（少许）　绿矾（一两）
上用铁铜锅，先以信在锅底，以白矾覆之，又绿矾覆之，又用硝覆之后成水，投乳香末搅匀后，干如石，方出地上，出火毒；一宿末，方入麝同研，加片脑少许，用唾调涂附疮口上四边，一日三次，其痔自然焦落。
又以枳壳水浸去穰，每二片去皮，用巴豆一粒，在内绵缚入银石器内，米醋高一指，煮乾去豆，焙为末，醋糊丸。每服十丸，空心茶清下，或随津下亦可。
肠风下血，平胃散加续断煎服。又方加小麦四十九粒，去续断。治痔上疮，腊莲蓬等分，锅内慢火微烟燻之。又方用五倍子为末，服二钱，麝香酒下。
治痔
白矾（四两）　绿矾（一分）　朴硝（半两）　信（半两）
上矾硝作一处，以少半许入建盏内，以信成块入中。以余药涂上，以炭火约二斤许烧四围下，候沸将干，却覆细末，用砂合收此药。经年火熟黄色则效而不疼，赤色则不可用。如敷外痔，可以白矾减半。如速效，可将津液调敷不疼。甘草汤调敷此药，久留不损，且能不疼。次用茅根汤热洗，然后敷药，日夜三五易。凡疼发必大肠秘结，服宽肠丸并通大便。不可烧烟燻，入肠，反为害。暑月加百草霜、黄丹调敷。如痔落了，肛门肿痛，用槐皮煎汤洗，用津洗，瓦上磨枳壳敷。如肛门不收，木贼、朴硝煎汤敷，各以一次二次即效。未落以前，黄皮薄荷煎汤唾调敷肛门，夏月用此尤佳。
洗药　初用此洗之。木通、黄芩、黄柏、黑豆，热煎即洗三次。


跋  ——————————————————————————————————————————————————————————————————————————————————————————

跋  ***************************
夫医通仙道，业擅专门，岂后学所易晓。苟不识证之所因，则必妄投其剂以误人，可不谨乎。予自得先师原阳赵公傅传之后，心虽存于利剂，志唯切于修閒，是以躬行有所弗逮。曩承师嘱，曾编西平善观李先生所授《外科集验方》，已行于世；而此方乃吾师得于庐陵荣可萧先生者，与前外科，别为一脉，弗及类刊。然其方，疮之所发各有图象，使人易于会解，可以对证用药，不至于误人，诚良方也。即得是本，焉敢缄藏，复以济急仙方并用锓刻，与有缘者共。倘若知机于有兆，防患于未形。究是方之精微，广胸中之活法，岂曰无小补哉。因述得方得效之由于其末，以示信于观者云。
时洪武二十八年乙亥岁孟冬渊然道者书


附  ——————————————————————————————————————————————————————————————————————————————————————————

治诸杂证品  ***************************
救自缢死：自旦至暮，虽已冷，可活。心下微温者，虽一日以上，可活。急抱起死者，使绳宽解，去绳，切不可割断绳也。却与之微微捻正喉咙，放倒卧，用被盖，急用竹管吹其两耳，一人急牵其发不放手，就用脚踏其两肩；一人摩其胸及屈伸其手足，摩捋之如活，即以粥饮与之。此法救人无不活者。
救水溺死：先以刀斡开溺者口，横放箸一只，令其牙衔之，使可出水，或覆瓮或立甑，以溺者腹肚覆其上，令头垂出水。如无瓮、甑，横腹圆木上亦可。水出后，令健夫屈死人两足，著肩上，以背相贴，倒驼之而行，令出其水尽。仍先打取壁土，一堵置地上，以死者仰卧其上，更以壁土覆之，只露口眼，自然水气翕入土中，其人或苏。仍急用竹管各于口、耳、鼻、脐、粪门内更迭吹之，令上下气相通。又用半夏末少许，搐其鼻。如略活用清粥饮灌之。
又孙真人救溺死法：急解去死人衣带，艾灸脐中即活。
救冬月堕水冻死：凡四肢冷，口不能言，只有微气者，不可便以火灸。用布袋盛热灰放在心头，冷即换热者，待眼开却用温酒或米饮灌之。
救伏暑死，不可使□□□即死，宜用温汤常摩洗其心腹间，如路途急切，用路上热土，置腹脐间，令人更尿其脐中，即活。
救暑渴死，用路上热土，大蒜等分烂研，水调去滓，饮之即活。
救卒中风，不省人事，多因痰壅，用白矾二钱重生研末，生姜自然汁调，斡开口灌下，其涎或吐或化下便醒。
救卒中恶不省者，用韭菜研汁灌入鼻中。
救睡卧中不省死，用韭菜汁滴鼻中，冬月用韭和根捣汁灌之。
治从高堕下瘀血冲心欲死。
上豆豉一大盏，水两碗，前三沸，去滓，服若便觉气绝，不能言，取药不及，擘开口以热小便灌之。
凡压死、缢死、溺死、魇死、产后晕绝。（此名五绝。）
上可用半夏一味为末，如豆大吹纳鼻中，须臾即活。

十般危证  ***************************
神医华佗云：十般危证，急如风雨，故选名方救之。
一危证：霍乱吐泻，或因饮冷，或冒寒，或失饥，或大怒，或乘车船伤动胃气，令人上吐下泻不止，头旋眼花，手足转筋，四肢逆冷。方用：
吴茱萸（半两）　木瓜（半两）　食盐（半两）
上同炒焦，先用瓦瓶水三升，煮令百沸，却入煎，三味同煎二升以下服之。
一方：用枯白矾为末，每服一大钱，百沸汤点服。
又方：用盐一撮，醋一盏，煎七分，温服。或盐梅咸酸等物，亦可煎服。
二危证：缠喉风，闭、肿、痛，手足厥冷，即时气闭不通，用皂角三皮，挪水一盏，灌下立愈。
一方：皂角一皮，百草霜一钱，同研为末，冷水调，加清油数点灌之。
又方：升麻四两锉碎，水四碗，煎一碗，灌之即愈。
三危证：吐血内损，或因酒色损伤心肺，血气妄行，口鼻俱出。上用荆芥一握，烧灰置地上，出火毒，细研。每服三钱，陈米饮调下。
一方：百草霜研细。每服三钱，浓米饮调三服妙。
四危证：中砂毒，烦躁，心腹绞痛，头旋欲吐不吐，面青黑，四肢冷。上用青蓝一握，细研。以井花水调下一碗灌之。
一方：麻油二升灌下。
一方：地浆水浓服三碗。（即掘开黄土地，以水倾入，搅浊服之。）
五危证：尸厥奄然死去，不省人事，腹中气走如雷鸣。上用生姜自然汁半盏，和酒一盏煎，令百沸并灌服之。仍灸丹田、百会、气海穴。
六危证：中鬼气，勿倒地，四肢冷，手握拳，鼻口出血。上用雄黄为末一钱许，煎桃叶汤调下。
一方：故汗衫衣或触衣久染污者，男用女衣，女用男衣，烧灰。每服二钱，七沸汤调服。（触衣，即内衬衣也。）
七危证：脱阳，小腹急痛，肾缩面黑，气喘冷汗自出。上用连须葱白三茎，砂盆中研烂，以酒五升煮取二升，作二服。仍用炒盐，先熨脐下气海穴处，勿令气冷为佳。
八危证：鬼压、鬼击、房中被鬼打，作声叫唤不省。上用灶心土槌碎为末。每服二钱，新汲水调下。更挑半指甲，吹入鼻中。又灸两足大拇指聚毛中三七壮。
又方：用桃柳东生枝各三七寸，煎汤三盏，候温灌服。
九危证：孕妇逆生。上用槐子七粒，研细，新汲顺流水下。
又方：用乌蛇蜕一条，蝉蜕二七个，头发一束共烧灰。温酒调下三服，仰卧片时即生。
又方：用小绢针，就儿足心各刺三、五针，急用盐涂刺处，即顺行矣。
十危证：胎衣不下，恶血凑心迷闷，胎衣逆上。上用赤小豆一升炒过，水三升煮取二升，去豆取汁，温服立下。
又法：以妇人自身手足指甲烧灰，酒调下一服。却令有力妇人抱起，将竹筒于心上赶下为妙。

妇人产方  ***************************
凡妇人临月腰腹痛时，未可便服催生符药，亦不可便坐草，常宜行立，不可慌忙。如果在壳中气足自脱，苟日月未足，用药一催，即有横生、逆产之患，如此死者，乃自杀之耳。今列验方于后：
〔紫苏饮〕
治妇人胎前诸证。此药能安、能催。安胎顺气，功效神异，难述。
紫苏叶（一两，火焙）　大腹皮（水洗，焙乾，生姜汁炒）　人参（半两）　陈皮（半两重，去白，炒）　川芎（八钱）　甘草（半两，炙）　北白芍药（四钱，微炒）　川当归（一两，微炒）
上㕮咀，每服三钱，生姜三片，葱白三寸，水煎，空心服。胎前七八月宜加枳壳半两，米汁浸，去穰，炒，砂仁三钱重，炒。每日一服，临产用顺流水煎服。临产腰腹阵作痛时，取好滴乳香一块如小指头大，浓磨水一合，荡温服。俟破水后，却进催生药。
催生方：上用柞生枝一握，长一尺，净洗，甘草五寸，并锉碎，水七盏，沙瓶内纸密封之，慢火煮至一半，候产母腹痛甚时温饮一杯，不过二两服，觉下重即生。此方亦治横生逆产，死胎烂胀，经日不下者屡验。
一方：百草霜、白芷等分，为末，童子小便和少醋打成膏，热汤调下。
又方：木凿头盛斧处木须，烧灰存性为末，急流水调下。
产难凑心不下者。上用蛇皮烧灰，同麝香少许，研细温酒调下立产。
胎衣不下：上用鸡子清三个，去其黄，以酸醋一合和之，啜入口中即下。
一法：令产妇衔自己发尾于口中，令呕哕，衣即下。
又方：蓖麻子十四粒，去壳研，涂两脚心，衣即下，可洗去。如不去，则肠头出。如此时就以此药贴顶心，缩回其肠，多用此药不妨。如肠入，则洗去，神效。
产后败血上冲，发为血晕，顷刻死人，用陈艾煎汤，入蜡服之。
妇人血崩：上用黄芩为末，每服二钱。先用红铁秤锤置酒，候沸定，用酒调服。
一方：干莲房烧灰存性，酒调每服二钱妙。
又方：好绵棕榈、头发共烧灰存性，用百草霜同研为末，无灰酒调服。
〔济阴丹〕
治妇人万病。
香附子　乌豆　乾姜　苍术
上各四两重，用黄子醋浸二七，苍术只浸一七，后切作片子，再浸一七，取出乌豆，再炒过香附子，捣碎，加当归一两重，茱萸半两重，醋煮过，同焙乾为末糯米糊为丸如梧桐子大，空心温酒或醋汤吞下，每服二三十丸，治证同《局方》。

救解诸毒伤寒杂病一切等证  ***************************
解百毒及诸食应千毒。上用甘草二两，生锉，水三盏煎减半，去滓停冷。每服半盏，细细饮之。未效，更服或吐无害。
一方：加大豆同煎尤验。
解百毒及闽广桃生金蚕蛊毒。上用甘草长七寸，四十九茎浸厕坑中四十九日，净洗为末，蜜丸瓶收，遇中毒时口中嚼化即解。
解砒毒：上用早禾秆烧灰，新汲水淋汁，绢滤过，冷服一碗，毒下利即安。
一方：白扁豆末，新汲水调下。
又方：青黛、甘草、乌豆，煮水三碗服。又浓煎豆豉汤灌下。又用锡器粗石上磨水服，锡器磨水尤妙。单用杨梅皮，煎汤二、三碗服可。
解诸药毒死。此证只有心间暖，不妨，乃是热物犯之。上用防风一味擂，冷水与服。
一方：白扁豆花擂水。
又方：豆粉调水、米糖调水、生姜擂水服皆可。
解鼠莽毒：上用木蓝根擂水数碗服。（即染青根。）
又方：乌桕根，擂水服之安；镜面草一味，擂自然汁小酒一盏许，清油对停搅匀，服之，即下毒物三五次，以肉粥补，不可迟。
解巴豆毒：煮黄连汁饮之。
解蒙汗毒：饮冷水即安。
解虫毒：石菖蒲一味，焙乾为末，甘草煎汤下，病退为度。
仙传解蛊毒咒：凡入蛊毒人家，方入先暗念咒三遍或七遍，云：父为蚯馏虫，母为罗蛇女，眷属七千人，吾尽识得汝。
上入门，先暗通蛊毒，万福举眼，从左手直上数，上数屋椽一遍，却低头，如有茶酒食物来，即左手潜入衣服内，拽取阴毛一茎于盘内，称归就主。如前暗念咒三遍。如有药盘，上自有虫物出来，却将毛系之，方知本主。
又方垢腻散：上用白矾一块，令病人咀之，如觉矾甜，即是蛊毒，乃用梳齿内垢腻，不拘多少，食之即吐，出恶物。
解附子、川乌、天雄毒：煮大小黑豆汁饮之。
解斑蝥毒：大小黑豆汁饮之。玉簪花根擂水亦能解诸毒。
解食野菌毒：掘开黄土地窟，以冷水倾搅令浊，少顷饮之，名曰地浆，可解上毒。
又方：用甘草节不拘多少，用麻油一盏，煎一次，勿令黑，冷服油即解。
解食河豚鱼毒：仓卒无药，急以清油多灌之，吐出毒物即愈。
〔解毒散〕
不以是何毒药服之，虫皆吐出神效。
上以白矾、石菖蒲等分为末，新汲水调下二钱，两服见效。
〔神仙解毒丸方〕
青黛　自然铜　野慈菇（田内生者）　贯众　川芎　尘粉　壁土　黄连　桃根（去皮用骨，焙乾，另研）　槟榔　赤小豆　绿豆　新砖　新瓦（砖、瓦须用新出，未经水者，前置厕中浸二七，又于流水中浸二七，晒乾别研。以上十三味各二两重）　甘草节（一两）
上研为末，讫用锡器磨水和药，却用糯米粉煮落汤糍，捣和为丸。煮糍时，以在水中浮为度，捣三千杵，每丸如弹子大，磨水服。
〔神授太乙散〕
治伤寒阴阳二证，不问阴阳两感，表里未分皆效。
川升麻　白芍药　紫苏叶　乾葛　陈皮　川芎　青皮　甘草　香附子　白芷
上等分为散。
每服三钱，水一盏半，生姜三片，煎八分，连进二服。如头痛，加连须、葱白三茎；气痞中满，加枳壳。产妇、婴儿、老人皆可服，神效。
治伤寒结胸。
大黄连（七寸）　巴豆（十四粒，去壳）
上研为末，津唾调饼子，置脐中，以艾炷灸其上，候热透腹中方止，不拘壮数。灸了，即以温汤浸手帕拭之，去毒。此法屡常救人。
治疟。
好常山（七钱）　槟榔（三钱）
上为细末，用鸡子清丸如梧桐子大。每服三十丸，温酒或醋汤吞下。未发先夜一服，发日五更初又一服，必效。若久病，则多服取效。
一方：常山切片子，用鸡子清搅匀，饭上蒸三次，去鸡子清，以常山晒乾为末，捣饭为丸。临卧、清早酒吞下二十丸，不吐不泻即愈。
又方：青蒿、薄桂二味各为末，寒多多桂少蒿，用老生姜二两重，连皮捣汁，和热酒调服，以衣被盖卧即愈。热多多蒿少桂，亦依前法服，桂蒿三七分用。
又方：不问久年近日神效。
上用常山一两重，瘦如鸡骨者，锉碎，用好醋浸一宿，瓦器内煮乾，锉为散。每服二钱重，水一盏，煎至半盏，去滓停冷，五更初服之，不吐不泻神效。
又方：知母、贝母、常山、槟榔等分，锉碎，酒、水各一盏，煎至半盏，去滓，用绵盖定，露一宿，五更乘冷面东方服之。不问寒热疟人，久年不瘥，一服见效。但不可令妇人煎。
治赤白痢方：诃子六个煨熟，六个生用，去核取肉，焙乾为末。赤痢用生甘草煎汤调下，白痢用炙甘草煎汤下，只空心服之，甚者不过再进。
治痢丸子
大半夏（二个）　巴豆（七粒，去壳）　百草霜（一钱）　京墨（一粒如半夏大）
上并碾为末，用黄蜡三钱重，清油少许，熔和为丸如绿豆大，每服七丸。红痢甘草汤下，白痢乾姜汤下，里急后重枳壳汤下，夹食感冷泄泻乾姜汤冷吞下，暑泻冷熟水吞下，神效难尽。
治禁口痢：其证有冷有热，有冷热不调，皆须先发散表里。如手心热、目赤是热，宜用败毒散加陈米煎服；如手心冷，及纯下白痢者是寒，宜以莲肉不去心为末，用米饮调，每服三钱重，候进饮食，然后随证冷热治之。
又方：用红木槿花，不用蒂，阴乾为末，先用面煎饼两个，以花末掺其上食之，食时先以汤灌开口为末。
又治热痢，柴胡、黄芩等分，半酒半水煎七分，浸冷空心或早服。若血痢，多加黄芩。
又方：盐梅除核一个，合好春茶末，用醋汤调服。
转筋泄泻，陈艾、木瓜二味，水煎入醋少许，盐一捻服之。
一方：吴茱萸三钱重，同艾煎汤一碗半，分作三服，即效。又如药不便，只用艾叶、生姜煨同煎，热服。
搅肠沙证，发即腹痛难忍。但阴沙腹痛而手足冷，看其身上红点，以灯草蘸油点火烧之。阳沙则腹痛而手足暖，以针刺其十指背近爪甲处一分半许，即动爪甲而指背皮肉动处血出即安。仍先自两臂捋下其恶血，令聚指头出血为好。又痛不可忍，须臾能令人死，古方名乾霍乱，急用盐一两，热汤调，灌入病人口中，盐气到腹即定。又将石沙炒令赤色，冷水淬之，良久澄清水，一二合服。
又方：陈樟木、陈皮、陈壁土各等分，水浓煎去滓，连进三四服即安。
治霍乱吐泻，诸药不纳。
绿豆　胡椒（各四十九粒）
上二味，研碎，水煎服。如渴甚，研为细末，新汲井水调服，其效如神。
又霍乱洞泻不止：上新艾一把，水二碗，煎一碗，顿服。若无新艾，旧艾叶浓煎汤服。
又方
木瓜（一两）　茱萸（半两，汤泡七次）　茴香（二钱）　甘草（二钱）
上锉，每服四钱，水一盏半，姜三片，紫苏十叶，煎，空心服。
治痈疽发背：初生灸法，累试有验。
凡人初觉痈疽背发，已结未结，赤热肿痛，先以湿纸覆其上，立视候其纸先干处，即是结疽头处。取大蒜切成片如当三钱厚，安在头上，用火艾壮灸之三壮，换一蒜片，痛者灸至不痛，不痛者灸至痛时方住。最要早觉早灸为上。方发一二日者，十灸十愈；三四日者六七愈；五六日者三四愈；过七日则不可灸矣。若有十数头，作一处生者，用大蒜研成膏作饼子铺疮头上，聚艾烧之，亦能安也。若背上初发赤肿，内有一粒黄如粟米者，即用独蒜切片，如前灸法治之，次日去痂，脓自溃已。
竹筒吸毒方：诸般恶疮并治。苦竹长一二寸，用头节妙，刮去青皮似纸薄为佳，其大小随疮斟酌。
应毒疮，初发时用：
白蒺藜　苍术　乌桕皮　厚朴（各五钱重）
上四味，㕮咀，用水一铫，同前竹筒煎煮，以药捋干为度。乘竹筒热，以手按之于疮上，顷之，其筒自黏在疮上，不必手按也。仍更用前药分两，再煮一筒，候前竹筒冷，以手拔去，再换热者，如前法，其脓自吸入筒中而疮愈矣。
〔十宣散〕
治痈疽。
凡痈疽，皆由气血凝滞，风毒壅结。此药发散风邪，流行气血，排脓止痛，生肌长肉；未成者速散，已成者速溃；五毒不试而坐收功效。许学士云：昔有若背疡者，诸药不痊，乃用此方。热酒一升，下药五六钱，少顷顿减七分，数服后疮溃脓出，半月疮口遂合。又有妇人股间肿如碗，服此而安。又有脑发者，服药醉饮，衮卧醒而病去。但选药精妙，服药贵多，服至疮口合，更服，所以补前损、杜后患。不饮者，浓煎木香汤调下亦可。仍略用酒为佳，药品于后：
人参（用新罗者，去芦，细锉，焙）　当归（川中大如马尾者，净洗，锉，焙乾）　黄耆（用绵者，如箭竿长尺余不开叉者，净洗，寸切，槌碎，擘如丝状，盐汤浸透，微火炙酥，再锉）　川芎（好者，净洗，切，焙乾）　防风（新香者，洗，切，焙）　厚朴（厚而紫者，去粗皮，姜汁淹一宿，炒焙）　甘草　桔梗（有心，味苦者，洗净去芦，切，焙）　白芷　桂（用卷薄者，去粗皮，不见火）
上十味，取净极干，方秤人参、当归、黄耆各二两，馀七味各一两，除桂外，一处为末，入桂令匀。每服三钱，加至五六钱。桂须多买，取净末称。凡信心精合多服必效。
〔黄蜡丸〕
治发背痈疽，诸般恶疮皆效。有人遍身生疮如蛇头状，服之亦效。
上白矾不拘多少，生用为末，每矾一两重，用黄蜡七钱，重熔开出火，倾入矾末，和匀如梧桐子大。每服十丸至二三十丸，不拘时，米汤或温熟水吞下。如未破则内消，已破则便合，不过十数服必效。如因服金石药毒所致亦宜服此。又只吃白矾末一二十匙，以温汤嚥下亦效。黄蜡须是山蜡，色黄者为佳。不动脏腑，止疼痛，不问老少虚弱皆可服之，大能护膜、救心、防热毒内攻，令人危困妙难尽述。
〔柞木饮子〕
治发背痈疽，已成未成，并宜服之。（药简而贱，便于救贫。）
干柞木叶（四两重）　乾荷叶心（蒂）　萱草根　甘草节　地榆（四味，各一两重）
上锉为散，每服半两，水二碗煎至半碗，分作二服服之。早晚常进，病愈为度。成脓者自溃，未成者自消。忌一切毒食。
又治痈疽，鸡笼樱叶研烂，入盐少许，敷之。留出痈嘴立效。
治瘰疬，不问已破未破，用乌鸡子顶上开窍，搅青黄匀，却以线系斑蝥一个，去头、翅、足，入鸡子中，纸糊盖之，饭上蒸熟，剥去壳，去蝥，空心吃鸡子，一日一个，以瘥为度。
又方：不蛀皂角三十条，作一束，以棕榈裹之，缚定，于厕坑内浸一月取出，于长流水内再浸一月，切不可用死水浸，去棕，晒乾，不可焙，捣罗为末。每皂角末一两入麝香半钱，全蝎七个，研细拌匀。每服二钱，温酒或汤饮，任调服之，不过二三两重即安。
治疔疮：凡疔疮不破，则毒入肠胃不治。
上用蝉蜕一味为末，蜜水调半碗饮之，及用其末，津唾调涂疮上，疮口自溃。
一方：乌梅三四个，取肉打烂，以绢片紧缚在疮上，却将菊花及根苗擂酒饮之。不饮酒者用汤，次日晚拔去乌梅，自溃。
又方：生蜜与隔年葱，一处研膏，先刺破，后上药，用帛缚住，如人行五里久，觉疔出后，以热醋汤洗去。
治肷疮，血竭一味研末，敷疮上，以干为度。
一方：谷丹、无名异，细研，清油调搽，湿则干敷其上。
又秘方：窑灶内黄土，累经烧过者，研细，入黄柏、赤石脂、黄丹、轻粉末拌匀，清油调，油绢盛药，贴疮上，外以布绢缚定。其疮纵痒，不可以手开动，直至数十日后，疮愈去之。
治疰疮、疥疮。
雄黄　硫黄　黄连　蛇床子　剪刀草（焙乾）
上等分为末，用巴豆七粒，麻油煎巴黑为度，去豆，候油冷，入好轻粉，用前药末调涂之。
〔合掌散〕
治诸般疥癞疮。
马蔸铃子（一两半，生，为末）　白矾（二钱半）　硫黄（三钱，二味别研）
上以清油匀调，涂手上搓热，呵之，以鼻嗅翕其气，其疮自安。
治恶疮肿如梅李、小豆者。用：
吴茱萸（一两）　小蒜（二两）
上研合，敷之日三换，以好为度。
治多年疮口不干：冬瓜叶，焙，研末贴，累效。
治奶痈。
蛇蜕（一钱，烧灰）　甘草（半两，炙为末）
温酒调下。如已破，用前药以生油涂。
一方：皂角烧灰，蚌粉，二味和匀，酒调服，仍用手揉散之。
一方：收五月五日粽箬烧灰，调酒服即散，累有效。
又方：马鞭草，酒擂，炒如椎，碎，姜一块，带热服一二碗，就以滓烚患处。
治水衡疮，栀子一个去穰，入白矾一块，于内火中烧之，连壳矾为末，涂疮上，仍先用水洗净掺药。
治疳疮，炉甘石火煅，醋淬为末，油调搽，加香茶孩儿泥尤妙。
一方：生银杏捶碎搽。（亦可治阴蝨。）
一方：黄柏、鸡子清，和炒三五次，为末，清油调搽，湿则乾掺。
又方：橄榄一个，全用，烧灰，油调搽。
治一切头上疮，熟煮鸡子黄，炒令油出，以油将轻粉和匀敷之。
一方：平胃散一帖，入轻粉，清油调敷之。
治口疮，甘草、白矾等分为末，噙化。又研吴茱萸，醋调涂脚心。
又方：五倍子为末掺之。
又方：治三焦有热，口舌生疮，疼痛不可忍者用。
上以朴硝、五味子、滑石、黄柏蜜炙、白矾枯、黄丹炒、寒水石煅、玄胡索等分为末，掺疮上，良久立愈。
治诸肿毒痈疽，已溃令愈，未溃令消。用：
上用草乌一味为细末，井花水调涂。肿处留疮头勿涂，破者不可涂疮口，或加芙蓉叶尤妙。
治肾风阴囊痒，手又白。上用猪尿胞，火炙令熟，空心吃，盐酒咽。又用糯草，将皂角在草内烧烟燻之，十馀遍即愈。吃药可服清心莲子饮。
治缠蛇丹，灶心土乾研，清油调涂。
一方：糯米粉和盐同嚼，唾患处。
一方：上绣铁丁，磨水搽。
又方：马兰丹草擂，醋搽之即痊。
蛇头指痛不可忍，臭不可闻。上用蜈蚣一条，焙乾为末，猪胆汁调搽。
又方：黑豆生用为末，却将黄栀子壳一个，纳豆末于内，笼缚在指头上即安。
恋眉疮，猪腿筒骨五根或七根，生打开取髓，入铜铫熔却旋旋随多少入白胶香末，搅匀成膏为则，取出于新砖上，去火毒一时，研末，入轻粉，随骨数几帖，油调搽，湿则乾掺。
治咽喉，用川升麻一两重，煎水一碗，口含一时许，却吞下，三服愈。
又方：用白矾枯讫，置地上，少时出火毒，以口噙化妙。
治缠喉风，肥皂角一条，去子、细锉，用清水一大盏浸、研，绞取浓汁，入生麻一呷箸，搅匀顿服，以鹅毛频搅咽中，吐涎为度，然后用解散风毒药治之。
又方：白药磨醋，噙，吐出毒涎妙。
治重舌，白矾生，谷丹飞过，五倍子为末，用蜜调涂舌上，少顷用水嗽之，再涂，以安为度。
又方：蒲黄少许，搽舌上即消。
治舌肿硬闭塞闷乱，百草霜、食盐等分，井花水调涂舌上愈。
又治喉闭重舌，朴硝、白矾为末，掺入口中。又用好醋磨胆矾，噙，吐涎妙。
治反胃：反胃之疾，十有九死，非药不效良，因辄强以食，或饮以羹汤，是速其吐。今得其说，不强以食，绝其羹汤，先投来复丹暑药。知其非伏暑证，遂投养正灵砂之类，饥则以饭炒香乾啖之，一点汤水亦不与，三日后竟不复吐，饮食如初。治方用：
上以甘蔗捣汁七升，生姜捣汁一升，打和，分作三服。
一方：枣子一个去核，裹全斑蝥一个，用文武火煨毕，去蝥用枣，空心服之，白汤送下。又取驴溺汁，每日服一盏妙。
治反胃九仙饼
人参（二钱）　南木香（不见火，二钱）　甘草（一钱）　南星（姜汁洗七次，二钱重）　半夏（姜汁洗七次，五钱重）　枳壳（一两，去穰，面炒）　白矾（明净者，火枯，一两重）　豆豉（煅过，一两）　厚朴（姜汁浸，炒乾，五钱重）
上九味，各依等分制过为细末，候夜间晴时露过，以人参厚朴煎汤糊作饼子，小平钱大，慢火焙乾，每服一饼，用姜一大块，切作两片夹饼子，药用纸裹浸湿，慢火熟煨，连姜及饼子嚼碎，以真料平胃散调汤吞下。切忌诸般生冷，仍令病者宽心开怀，服药调理，方可见效。
治反胃久药不效，及小儿吐不止者。上用好硫黄半两细研，入水银二钱半同研无星。每服三钱，先取生姜汁、酒一盏，煎热调药，空心服。调时逐渐著酒，缓调令匀，服了用被盖汗出安。
治消渴神效散
白芍药　甘草（炙）
上等分为粗散，每服三钱重，水一盏半，煎至八分，去滓服。不拘时，日三服，疾止则已。
治消渴神效丸
密陀僧（二两）　黄连（去须，一两）
上为细末，蒸饼糊为丸，梧桐子大，浓煎茧皮，盐汤或酒或茄根汤吞下，一日五丸，日增五丸，至三十丸止，不可多，渴止勿服。
昔旅店有客患此病，夜求水不得，酌釜中汤饮之而愈，旦往视之，乃缲茧汤也。又方：用雄牛穿鼻木烧灰存性，为末，酒调服，或锉碎煎汤服之，数服见效。
治小便不通，乌桕木皮煎汤，调下五苓散立通。如无药处，只以桕皮煎汤亦可。
又方：荆芥九钱，大黄一钱，煎服妙。
治大便不通及老人风虚秘结。上用陈皂角烧灰存性，以碗盖在地下一宿，空心酒下立通，或以萝茯子擂，冷水下即通。
又方：大黄九钱重，荆芥一钱重，空心水煎服即效。
又治大小便不通经三五日者，用不蛀皂角烧灰，以米汤调下五钱即效。
治小便出血，以车前子根叶，多取净洗，取汁频服，可通五淋。
治沙石淋，痛不可忍。上九肋鳖甲一个，炙酥令脆，研为末，酒调服一匙，以效为度。
又方：土牛膝净洗一握，水五盏煮至一盏，以滓以麝香、乳香少许，研细调服。
又方：黑豆一百二十粒，粉草豆寸锉，新水煎，乘热入滑石末一钱，空心服。
上用平胃散，每服五钱重，加龙骨一钱同煎，空心服之，数服见效。
又方：白梅烧灰存性为末，入麝香少许，酒糊丸桐子大，熟水吞下五十丸。
治白浊、小便浊频甚者。上用陈冬瓜仁炒为末，空心米饮调下五钱许，多服见效。
又方：白茯苓四两，猪苓一两，水一碗，煮至半，去猪苓，用茯苓，焙乾为末，熔蜡，丸弹子大。每服一丸，早晨细嚼，用灯心、枣子、麦门冬煎汤送下。或服萆薢分清饮。
治久患脾泄，生姜四两，黄连一两，二味锉碎，一同慢火炒令姜乾脆，深赤色，去姜用黄连，为末。每服二钱，空心茶清调下，或服前黄蜡丸亦效。（见痈疽方。）
治水肿，黑豆煮去皮，焙乾为末，米饮调服，每服二钱重。
〔推车丸〕
治黄肿水肿。
白面（半斤）　明矾（二两）　青矾（一两）
上三味同炒令赤色，醋煮米糊为丸，枣汤下三十丸。
又黄肿方
三稜（醋煮）　莪术（醋煮，焙乾）　苍术（米泔浸，炒）　厚朴（姜汁炒）　陈皮（去白，各一两重）　甘草（半两）　青矾（二两）
上前六味为末，后将青矾同占米粉和研作糊为丸。每服五六十丸，米汤吞下。忌猪母、雄鸡、鹅、牛、羊等肉毒食。
秘方　治黄肿、水肿、酒黄、积痛，并皆治之。
青矾（半斤，米醋一大盏，和匀，瓦盆盛之，火上煅自干为度）　平胃散　乌药顺气散（各半两重）
不忌口，可加锅灰。
上为末，打和煮醋糊丸。每服大凡用九丸、十一丸者，多至二三十丸，空心南酒或姜盐汤送下。
又秘方无名丸　治水肿病，心腹坚胀，遍身肿痛，咳嗽喘急，并治之。
赤茯苓　大戟　甘遂（各一两，切，忌甘草）　芫花（半两）　槟榔（半两）　青皮（半两）　黑牵牛（半两）
上总为末，薄面糊为丸如梧子大。每服三十丸，随病虚实，加减丸数用之。汤使如后：
水肿，海藻、破故纸、白术煎汤下；面肿，陈皮煎汤下；肚肿，升麻煎汤下；腰肿，葶苈子煎汤下；四肢肿，桑白皮煎汤下；脚肿，生米一撮，将水洗过米，次擦洗擂碎，用沸汤泡饮送下。如若大便来多不住，用冷水浸脚手便住。妇人胎前产后，切不可服此药。并要五更空心服之。如脚膝肿，服药后，当阁起两足而卧，令水流至脚间，从大小便出，则肿自消，其日不可他服别药，更忌甘草，并断盐半年，即不发矣。此药不可多服，又不可日日服。如一次取水不尽，当三日一次用药。其除二日可服生料五苓散、嘉禾散相和用，姜枣煎服，以能理脾进食清利水道，肿自消矣。
治便红，乌梅烧存性，不拘多少，醋煮米糊为丸，汤酒任下。
一方：黄连、柏叶焙，二味为末，空心酒调。
一方：荆芥穗、砂仁为末，每服三钱，糯米饮调下，日进三服。
又方：五倍子为末，盐梅捣膏，丸梧子大，每服五十丸，酒汤任下。
又治泻血，百药煎不拘多少，半烧灰，半生用，研末软饭丸，每三十丸米饮下。
治肠风痔漏等疾，白芷一味，以米泔浸一宿，取出切片，用火煅地令热，扫去灰，将纸放在地上，以白芷铺上，翕干为末，每日酒调下。
一方：皂角去子及皮，蜜炙为末，米糊丸，米饮吞下。
一方：苍耳叶或子，焙乾为末，蜜调服。
涂洗药：朴硝、井花水调洗。如要涂，用蜜和鸡苏丸并朴硝调搽上。
一方：铜青、密陀僧各一钱，麝少许为末，津液和调搽之。
痔疮突出，坐立不便，效速如神。韭菜净洗，以沸汤煎，泡于瓦木器内熏之，通手沃洗最佳也。
一方：西瓜皮煮熟，闻香气，以上法熏洗。
又法：生姜切薄片，放在痔上痛甚处，以熟艾作炷，于姜上灸三壮，黄水即出，自消。若肛门上有二三个痔，三五日后，如前法逐一灸之，屡试甚效。
治脱肛，乌龙尾（即梁上尘）同鼠粪和之烧烟于桶内，令坐其上熏之，数遍即不脱矣。治咳嗽。
人参（去芦）　防风（去芦）　半夏（汤泡）　甘草　陈皮（去白，炒）　桔梗（去芦，炒）　杏仁（去皮，尖）　麻黄（去节）　桑白皮（去粗皮，炒）　紫苏　兜苓（去筋膜，炒。如无，粟壳代，去筋膜，炒乾）　乌梅（每服半个）
上等分，㕮咀。每服三钱重，生姜五片，煎至七分，去滓。睡至一更尽，通口服。或并滓，或留滓，次夜服。
量证轻重，劳咳，加五味子；五心烦热，加地骨皮；口乾，加人参、门冬；痰多，加南星，炮；腹胀，加枳壳，炒；胸满，加枳壳；肺胀，加桑白皮，炒；大便秘结，加大腹皮；夜睡多惊，加人参、远志，去骨；倒头不得，加苦葶苈；喘急、腰疼、脚膝无力，加木瓜、乌药；手足麻痹，加乌药、防己；感冷咳嗽，加乾姜、肉桂、细辛；失声，加诃子、薄荷；发则咳嗽不已，别煎九宝饮，加童便水煎服；吐红，加茅花、藕节；吐咳红线，加蒲黄、茅花，烧灰入药；咳粉红者，加百合、五倍子、茅花，三件，同烧灰存性；饮食不进，加白芍药、白术、姜、枣同煎；暴咳红者及五心发热，别煎茯苓补心汤，加茅花、蒲黄煎；咽乾口燥，加人参、乾葛；伤寒恶风、喘急咳嗽，别煎小青龙汤；四时感冒，金沸草散加桑白皮、粟壳；感风咳嗽头痛，加川芎、白芷、姜、葱煎；伤寒发热咳嗽，去粟壳，加柴胡、黄芩；潮热咳嗽者，参苏饮徐徐煎服，孕妇只□□□散。
凡烧灰者，只入在盏内，倾药同服。服此药后平，老圆米饮空心下。
凡咳嗽，切忌生、冷、咸、酸、烧、煎、炙、炮、油、腻、酒、面、羊肉子、鸭、鱼、腥、豆腐、房事。
〔人参交龙散〕
治诸嗽不愈者。
人参　阿胶（炒）　款冬花　粟壳（米炒）
上等分，每服三钱，乌梅一个煎，半夜服。
〔二母散〕
治喘急，倒头不得，痰涎涌盛。
知母　贝母
上二味为末，临睡白汤温调服。如喘急，加苦葶苈末；久咳不止，加兜苓末。如无，以粟壳代，去筋膜不制。
〔黑龙丸〕
化痰治嗽，不问老少远年近日诸般咳嗽。
明矾（枯）　池矾（枯，各一两）　南星（炮，二钱）百药煎（二钱）　五倍子（一钱，米泔浸一宿）　猪牙皂（一钱，去皮弦）　乌梅肉（二钱，炒乾）　半夏（炮，二钱）
上为末，面糊丸梧子大。每服三十丸。冷嗽淡姜汤临睡下；热嗽茶清睡时下。
〔化痰丸〕
明矾（枯，一钱）　南星（半生，半熟）　半夏（炮）
上为末，姜汁煮糊丸小梧子大。每二三十丸，食后姜汤下。
旧本一捻金
知母（一两）　贝母（一两）　巴豆（一十粒，去油）
上研细，和前药令匀。每服一字，用姜三片，两面蘸药，卧床上细嚼嚥下，便睡即定，次日必利；小儿只用一半。
治失声。
皂角（一挺，去皮子）　萝卜（三个，切作片）
上水一碗，同煎至半碗以下，服之，不过三服，能语声出。
治鼻衄，萝卜自然汁半盏，酒半盏，和匀，汤内温过服效。
又方：妇人发烧灰，香附子末，擂匀，同点汤服。
一方：栀子不拘多少，烧存性为末，搐入鼻中立安。
又方：郁金末、白茅花，煎汤调服。又车轮上垢腻丸成塞孔中妙。
〔如神丹〕
治头风，头疼不可忍。
光明硫黄（一两）　硝石（一两）
上同研细，水丸如指头大，空心茶嚼下。
又方三灵散
治八般头风。
草乌　细辛（等分）　黄丹（少许）
为极细末，搐入鼻中。
紫虚元君头风丹
大川乌（迭两者，以河水煮一沸，去水，于净处再煮。凡七次，㕮咀，次以盐炒黄色为度）　辽细辛（四两重，去芦土，酒浸）　麝香（少许）　高细茶芽（半斤）
上为末，每服三钱，食后临卧茶清调下。少时，更以热汤催汗出，或鼻出涕为度。治心脾气痛，桂心为末，白汤点服，酒调亦可。
一方：晚蚕砂不以多少，用滚汤泡滤过，取清水服之立止。
又方：玄胡索、胡椒，末，酒调服。
〔神应散〕
治小肠气痛。
玄胡索　胡椒
上为末，每服二钱，酒水各半盏煎服。
小肠膀胱肿[月更]，香附子末，海藻汤调下。
又方四圣散　治疝气，外肾肿胀。
茴香（炒）　穿山甲（炒）　全蝎（炒）　南木香
上等分为末，酒调二钱。一服痛住，甚妙。
又方：灯龙草、连梗叶，抟一握许入罐内，又入槌碎生姜一块大，及生酒同煎，空心热服。
又方：五苓散去肉桂，加黑牵牛、桔梗、车前子，名蟠葱散，数服妙。
又方：食茴香、乳香末、猪苓、桔梗、木通、甘草等分，加灯心一握，淡竹叶匀煎，多服取效。
治偏坠疝气方，先服复元通气，次五苓散，各三钱；去桂加黑牵牛、吴茱萸，汤泡，等分；如胀，加陈枳壳，麦夫略炒；痛甚，加八角茴香煎服。
治紫癜风，硫黄一两，醋煮一日，海螵蛸三个，同研为末。浴后，以生姜蘸药熟擦患处，须谨风少时，数度断根。
又方：知母磨醋擦。
吐血咯血，侧柏叶，瓦上焙乾为末，米饮调下三钱，三五服效。
一方：莲叶焙乾为末，米饮调下二钱许。
又方：锅底墨煅过，研细，井花水调下。
骨鲠，乳香二钱，研细，水调，吞数口。
一方：沙糖噙化，细细嚥之，其鲠自下。又苎根（即缉布者。）同所鲠骨之肉煎汤下。又宿砂仁、甘草，干嚼嚥下；又朴硝咽之。若治鱼骨，以鱼骨置头顶心即下。
又方：不问鸡鱼骨鲠，朴硝研细，对入鸡苏丸如弹子大，仰卧噙化三五丸，自然化去。
误吞针，磁石一块，呵之即出。又多食猪羊肥肉自泻出。
小儿误吞钱，用炭烧红，急捣为末，煎汤呷之立效。
误吞铁石、骨刺不下，危急者，用王不留行、黄柏，去粗皮，等分为末，浸、蒸饼，丸如弹子大，青黛为衣，以线穿挂当风处。每服一丸，冷水化开灌下。
毒蛇伤，急饮好醋一二碗，令毒气不随血走，或饮清油一二盏亦可。然后用药或用头绳扎定伤处两头，次用白芷为末，白水调下半两许服之，顷刻咬处黄水出尽，肿消皮合。
一方：雄黄为末涂之，又用水调服亦可。
又方：白矾、雄黄、黄蜡，等分为末，成丸如指头大。每遇著伤处，于香匙上溶热，滴于疮上，或以竹管桉上滴入，则毒不散尤妙。
治百虫入耳，捣韭菜汁和醋灌耳中。又以火熨桃叶塞耳立出。又清油灌耳中即出。又割雄鸡冠血滴入耳。
耳中血出，龙骨末吹入耳中，或白矾枯为末，入麝吹之即止。
耳中常润湿及出脓或黄水者。
黄丹（一钱，炒）　赤芍药（二钱半）　凌霄花（二钱半）
上总为末，吹入耳中。如不退加：
白矾（一钱，枯）　胭脂（一字）　五倍子（二钱半，焙）　全蝎
上为末，同吹入即干。
耳聋久不闻声。
紧磁石（一豆大）　麝香（一字）　驼鹤油（竹筒收）
上用新绵裹了，塞于所患耳内，口中衔少生铁，觉耳内风雨声即愈。需作三五次方可。恶虫叮咬，大纸捻一个，麻油点灯照熏伤处，其毒尽入油烟内。
误吞马蝗蜞致腹痛者，用田泥为丸，以水吞下，其虫必随土泻出也。
蜘蛛疮，用羊乳敷其上，或用清油搽之即安。
颠狗咬，韭菜根捣汁多服。又桃白皮煎服或灸伤处三五壮。又真胆矾为末，贴疮上立愈。
蜈蚣咬，嚼茱萸擦之。又鸡粪涂。又生姜汁调蚌粉搽。又以力斫桑树皮取汁涂立愈好。又疼痛不可忍，用艾火灸伤处三五壮。又以清油灯草点灯，以灯烟燻之亦止。不问其他毒虫伤，亦可用此熏极验。
黄蜂蜇，以热酒洗之立效，或用清油搽上。
虎伤，先吃清油一碗，次用油洗疮口，又以乾葛煎水洗，又沙糖水调涂，仍服沙糖水一两碗。
蛇伤服药。
细辛（五钱）　白芷（五钱）　雄黄（二钱半）
上为末，入麝香少许。每服二钱，温酒调下。
又方：贝母为末，酒调冷服。能饮者，尽量饮之。须久，酒因伤处为流清水，候出水尽，却以药滓敷疮上即愈矣。
汤火伤，水磨炭末涂，或磨土朱涂，或用真桐油涂，又用百叶捣烂敷痛处，黄蜀葵花叶捣敷。
凡汤火伤，急向火炙，虽痛强忍，一食顷即不痛。又不可以冷水、冷物拓之，热气不出必烂人肉，切宜保之。
刀斧伤，损血不止、痛难忍者，用葱白锅内炒热，捣烂乘热缚定，痛与血随止。葱冷再换，盒痛处，葱叶许碎炒热盒。又用多年石灰研细加大黄为末，等分，炒粉红色为度，敷伤处。
又方：锅底墨，煅研敷之。又白芨、石膏（炒，）同为末，掺疮上，亦可收口。
又方：无名异末搽。
治闪拗手足疼痛，生姜烂捣，和面炒热盒之，加葱白炒。
物入眼中不出，清水磨好墨，点眼角即出。
耳出脓水，生白矾末吹入耳中，日三次立效。
针铁竹木刺入肉不出者，干乌羊尿十数粒为末，水调后敷其上，痛即住，刺自出。
一方：嚼粟子黄敷之。
一方：竹木刺入肉，黑豆研烂，水调涂之。
又方：蓖麻子仁烂研，先以绢帛衬伤处，然后敷药，时时看之。若见刺出即放之，恐药紧弩出好肉。或加白梅肉，同研敷妙。
冬月手足皲裂，白芨末水调塞之。忌三五日不犯水。
治寒足跟冻烂，五月五日午时用姜葱艾揩一时许，更不再发矣。
治牙痛，青蒿一握，水一碗煎至半碗，待温漱之，疼即止。
一方：良姜、草乌，二件为末，揩齿有涎即吐，不可吞，吐涎毕，以盐汤嗽口。
又方：虫牙、风牙，吃药有阴阳虚实服之。春，正气散；夏，败毒散加大黄、枳壳；秋冬，五积散、消风散。
去虫积，槟榔一味为末，蜜水调下。令患者先日少吃饭，临晚亦勿食，次早五更服之。穿掌毒，新桑叶研烂包盒上，即愈。

治诸杂证品  ***************************
小儿五心烦热渴欲饮水者，煮黑豆与食安。
小儿慢惊昏沉时或搐掣，乌药磨水，暖热与服。
小儿急慢惊风，震灵丹二十粒，来复丹十粒，白丸子十粒，三味研匀，糯米糊丸如绿豆大。大者五丸，小者三丸。慢惊用北枣、陈皮煎汤吞下；急惊用生姜自然汁、百沸汤下。
小儿十种丹瘤。许学士云：此十种丹毒如三日不治，攻入肠胃则不可治也。宜逐一子细辨认，依此方治之，万不失一。　一、飞灶丹：从顶头起肿光，用葱白研取自然汁涂。二、吉灶丹：从头上红肿痛，用赤小豆末，鸡子清调涂。三、鬼火丹：从面起赤肿，用灶心土鸡子消调涂。四、天火丹：从背起赤点，用桑白皮末，羊脂调涂。五、天灶丹：从两臂赤肿黄色，用柳木烧灰，水调搽。六、水丹：从两胁虚肿，用生铁屑末，猪粪调搽。　七、胡次丹：从脐上起黄肿，用槟榔为末，米醋调。　八、野火丹：从两脚赤肿，用乳香末，羊脂调涂。　九、烟火丹：从两脚有赤白点，用猪槽下土，麻油调搽。　十、胡漏丹：从阴上起黄肿，用屋漏处土，羊脂调搽。
小儿头疮、胎毒、诸风热、恶疮、痘疮，用：
黄柏　黄连　白芷　五倍子
上四味等分研细末，用井花水调稀稠得所，涂开在碗内，覆架两砖上，中空处灼艾烟燻蒸，以黑干为度；仍取下前药，再研作末，清油调涂；如有虫，则用煎油调搽。
又方：五倍子、白芷等分为末。有脓水乾掺其上，其脓水即收；如干痂，以清油调涂。
小儿痘眼，以穀精草为末，以白柿或猪肝或饧糖点吃。
〔生犀复明散〕
治诸般眼疾。
赤芍药（二两）　黄芩（一两）　木通（二两）　桑白皮（二两）　龙胆草（二两）　防风（二两）　羌活（二两）　当归尾（二两）　大黄（八钱）　枳壳（去穰，六钱）
上㕮咀，每服五钱，水一盏半，新取桑白皮少许，同煎至八分，食后服。如目赤障厚者，加生蚌粉，痛肿者加生地黄效。
点眼药：宣黄连洗净锉碎，不拘多少，以瓦器水煎至半，滤去滓，用瓦盏盛在汤瓶上，蒸之至汁少，却入脑子少许，用净器或角筒收贮，点眼内或点烂眩亦妙。熬药时须用密绢绵子滤过，毋令尘屑在内。
治暴赤烂眩眼。
黄连（五钱）　当归尾（三钱）　朴硝（三钱）　板杏（二钱）　黄柏（二钱）　川续断（一钱）
上锉碎，以盏子盛在汤瓶上，浓蒸乘热蘸汁，点入眼内。
又法：治赤眼及昏痛，紧闭眼勿开，盛热汤一器，以手掬沃之，汤冷即止，日频沃即安，妙处在闭眼。
点障翳诸眼，朴硝十两明净者，汤泡，以筲箕盛好。纸滤过，将瓦碗盛，以炭火熬干，置地上一宿；用丹黄二两飞过，麝香半钱重，同研极细，绢罗过，加脑子，再研，点眼内。熏暴赤眼，用瓦瓶子煎薄荷、荆介、防风汤，乘热气熏之，仍以手沃洗。

治风湿腰脚诸疾  ***************************
〔换骨丹〕
草乌六两重，略去皮尖，研为末，用生豆腐二两捣和成饼子，沸汤煮令浮，再沸取出，煮时最要斟酌。盖煮过则药力轻，煮不及则药力又过重也。
又用米泔浸过苍术三两焙乾，天麻一两明净者，全蝎半两洗去土微炒，与草乌饼子同研为末，和米糊为丸如梧桐子大。至晚勿食，临卧，以木瓜嚼温酒下二十丸，中夜药透遍身，及脚上觉麻痹即其效也。
〔舒筋散〕
治血脉凝滞，筋络拘挛，肢节疼痛，行步艰难，活血化气第一品也。
玄胡索　当归　官桂
上等分为末，每服二钱，空心温酒调服。
〔活络丹〕
治腰脚诸疾。
胡芦巴（四两重。二两用海金沙四两同炒，令二两用巴豆四两炒令赤色。海金沙者，即俗名竹园粪，八九月多采下，用纸糊，团箕日下晒至干，却将竹子敲下，去叶取子。用卖者，思伪。巴豆去壳，取完者用）　苍耳草（四两，焙乾。俗名野茄叶，本草名枲耳）　左缠藤（四两，连叶焙乾用）
上三味为末，以好生酒，煮面糊为丸如梧桐子大，用生酒吞下三四十丸。病在腰，半饥服；病在膝脚，空心服。
〔治诸疮〕
膏药方：清油一斤，将头发二两，煎至熔，却随意入甘草节、当归尾、黄连、巴豆、蓖麻子、黄瓜蒌、木鳖子各半两，煎二沸，去滓；却入水粉五两，又煎至沸；入黄丹七两，又煎至沸；入乳香末一两，用桃柳枝不住手搅，挑入水中滴成珠，不黏手则膏成矣。
又方：麻油五两重，巴豆二十八粒，柳条二十八寸，以火煎候巴豆黑色，滤去滓，以谷丹二两重，逐渐放入，用柳枝不住手搅，滴水中不散，成膏不黏手，住火。却将乳香末一钱和匀，瓦器盛之，候冷摊用。
〔神授香苏散〕
治四时瘟疫方。诸云：昔城中大疫，有白发老人，教一富人家，合施城中病者，皆愈。其后疫鬼问其富人家，富人遂以实告鬼，相顾曰：此老教三人矣。遂稽颡而退。
凡服此药，戒食荤腥酒肉，无不应效。又前元时，江西吉安太和县瘟疫大作，有医者，视病中夜而回，忽遇神人骑马，导从而来。医知非人，忙拜伏于地，神至叱曰：汝何人也？答曰：某医人也。神曰：汝今医病用何药？答云：随病冷热轻重用药治之。神曰：不然，只一类用香苏散好。医者归，明日遂如其言，试之皆效。医道大行，因获福利，终身敬祀其神，并记于此。
香附子（炒，去毛）　紫苏叶（各四两）　陈皮（一两）　甘草（炙，一两）
上锉为粗末，每服三盏，水一盏，煎至七分，去滓，热服，不拘时，日三服。
〔仙方三补丸〕
大补诸虚百损，不问老少，有疾皆效。
破故纸（二两，隔纸炒令香熟）　白茯苓（一两，去皮）　没药（一两，用无灰酒浸）
上候酒浸没药如饧糖样，用前药二味为末，药酒糊为丸如梧桐子大。每服二三十丸，空心熟水下。
仙方云：昔有人服此药者，至老颜容不衰。盖破故纸补肾，茯苓养心，没药养血，三者既壮，自然身安。
酒疸脾黄，木鳖子磨醋服之，一二盏必利，见功。
盗汗不止，五倍子末，以唾调，填满脐中，以帕缚定，一宿即止。
治阴汗，绵黄耆净洗，横切细，入铫中滴酒炒乾脆为末，以猪心煮熟点吃之妙。
又方：蛇床子、石菖蒲等分为末，一日三两次涂掺。
治痤痱，切断黄瓜，擦痱子上安，或以枣叶煎汤浴之。
又方玉英粉
真蚌粉（四两）　滑石（一两）　绿豆粉（二两）
为末乾擦。
治[口勾]嗄，蓖麻子随多少，去粗壳，炒熟吃甜者，苦者吐出，多吃见效。
治舌忽胀出口外，是蜈蚣毒，用雄鸡冠割血，瓦盏盛浸舌就嚥下，即缩。
治人恍惚见鬼发狂，平胃散加辰砂末，枣汤调服。
治诸寒风证如圣散，不问男女年久者皆效。
威灵仙（多）　防风　荆芥　防己　麻黄　杏仁　细辛　川芎　白芷（各等分）
上㕮咀，姜三片，用好酒煎热服，待发时服，后用黄荆柴大者，以火炙取两头汗水，调蜡酒吞下金箔镇心丸。忌发风诸毒食。

治大风  ***************************
修然子《大风论》：夫大风者，所犯异证多端，或因嗜欲无度，劳伤血气，或蓄太怒忧愁惊恐，抑郁不伸，或体虚肤空，或酌酒当风，或热解脱汗出入水，或浴后迎风，或醉卧露地，或手足破伤，引入风毒，或醉风暴雨寒水湿瘴侵入肌肤，当时感受，以至大风之患。病因，以流注经络，传于脏腑，发于四肢，内外熏蒸，而成泡癣。
夫病之源有三证五死：一种者水风，二种者传变，三种者自不调摄；五死者，一曰皮死麻木不仁，二曰肉死割切不痛，三曰血死溃烂成脓，四曰筋死手足脱落，五曰骨死鼻梁崩塌眼断舌翻，以至声哑不能救治。一、风者，肺经受证，先落眉毛；二、风者，肝经受证，面起紫泡；三、风者，肾经受证，脚底先穿；四、风者，脾经受证，遍身如癣；五风者，心经受证，先损其目。
或有坟墓、居址、祖宗、父母、夫妻、家人等，递相传者，或在外不谨，粪坑、房室、床铺、衣被、桥上、树下歇息去处，命值委死凶星遭此恶疾，缠于其间，形状所以不同，痛苦难忍，欲求治之，不可得济，或一年半载而死者有之。
大凡感此疾者，宜早救疗则易痊，可当详审，区别治疗，或差则毫釐千里矣。奈明医达士，且畏其鄙猥，多不留心；一等无学之人，乱传手法，□□□针放血，烧砒、艾熏取涎，诸毒，草药用油浸身，从其医者，百无一效。亦或有少减，久而再发。若不遇良方妙药，以至病死；欲求医治，不别居静室，断酒戒色，涤虑洗心，皈告神医，真诚忏悔。仍忌发风、动气、荤腥、盐酱、生冷之物勿食，切须耐性宽心，然后可服众药，随意加减，修制丸散，依法服之，治无不痊。先用泻恶血丸药服饵，如脓溃烂，煎汤熏洗，旬日之内，皆是好肉。旧有疮疾，渐消不发，耳鼻通气，皮肤觉快，眉须再生，颜色悦泽，安和五脏，其功效岂能尽笔乎。方具如后：
〔消风散〕
（第一日服。）
香白芷（一两）　全蝎（一两，去尖）　人参（一两）
上为末，每服二钱重。午间止吃粥，忌生姜、胡椒一切性热之物，晚间不吃夜饭，次日空心温酒调下，早饭放犀吃，身上微燥为妙。
〔追风散〕
（泻血药，第二日服。）
大黄（六两）　川蝉肛（即郁金，一两八钱重，用小者妙）　皂角刺（一两）
上为末，初服六钱或七钱，或五钱重，入大枫油二钱半重，净朴硝少许，用好煮酒一碗，调化，不可热，微温服。晚粥不食，直待戌时，放温水一碗于桌上盆内，更以糖煎或蜜煎少许，安放盘中，不得令患者先见药；服药了放碗，即用水盥嗽毕，以蜜煎过口，切不可卧，令人伴坐良久，肚腹大痛最妙，泻十数次不妨，过毕，用薄粥补之，此过药。大凡老弱不可治矣。五十以下可治，精壮者十日内三服；谓如正月初一日服消风散，初二日服追风散，初三日服磨风丸，初四日又服清风散，初五日又服追风散，初六日又服磨风丸。瘦弱者十日内一服，稍痊，如壮健人十日内一服，服到两月后二十日一服，切须记其日数。
〔磨风丸〕
（第三日服，日进两服）
川当归　羌活　独活　川芎（小者）　明天麻　细辛　防风　荆芥　威灵仙　麻黄（去节）　何首乌　石京子　牛旁子　虾蟆叶　苍耳草　皱面草（即地松）
上十六味，各一两重，晒乾为末，不可见火，好酒煮米糊为丸如梧桐子大。每服三十丸，食前食后皆可，日二服。
洗药
地骨皮　荆芥　苦参　细辛（各三两重）
上锉碎和匀，每次用二两，以河水煎熏洗，遍身出血为效。如洗，必用大浴桶或缸，内要汤宽浸通身，良久妙。
敷药　治疮大烂，遍身涂之。（第四日敷。）
黑狗脊（即杜仲，坚者，二两重）　硫黄（六钱）　白矾（枯，二两重）　蛇床子（四两）　寒水石（二两）　朴硝（少许敷之）
上为细末，用腊猪油或香油调敷妙。如疮未烂不必敷，洗。
