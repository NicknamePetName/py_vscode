
辨证总论  ***************************
凡外疡名目虽多，以痈疽为提纲，疽属阴而痈属阳也。痈疽之外，有疔有痰。疔与疽同类，疔形小而疽形大；痰与痈有别，痰形小而痈形大也。
凡初起有头一粒者，为疽。发于项名项疽，发于脑名脑疽，如肩、背、腰、胁、肋、胸、腹及腿、臂、股、臀等处，各随其部而名之曰「某疽」、「某痈」。
古人虽云疽属阴，由五脏而生，然阳证居多。总以形色为辨，如色红高肿者，为阳；色紫暗黑平坦者，为阴。痛者，为阳；不痛者，阴也。《外科正宗》开卷总论几篇，言之极详，所当熟读者也。
如初起一粒发于面部及手足指间者，即名之曰疔。如额疔、眉疔、鼻疔、颧疔、唇疔及手足指蛇头疔、蛇腹疔、足指之黑疔，皆起一粒椒，即发寒热。疔脚坚硬，四围肿大者，其疔必重，防走黄之险。
前言疔疽同类，疔形小而疽形大，然疔之害速而疽之祸慢。疔若走黄，八九日必死。疽毒内陷，早则二十馀日，多至四十馀日而死。又如额疽、鬓疽、手大指之调疽、足大指之敦疽，其实皆疔之类，治亦相同，但形比疔为大耳。
至于痈肿虽属阳，然阴者极多。初起漫肿无头，色虽白而身发寒热，三四日即有块高肿者，仍属阳证。惟身不热，微恶寒，疡处微微漫肿，色白不红，无甚痛楚，及至数十日始觉渐大者，乃为阴证耳。
肩痈、臂痈、腿痈、胁痈、腹痈、背痈等，皆因其漫肿无头而名之耳。其中根盘极大者，惟腿痈为最。尝见腿痈之大者如斗，小者如升，中等者至如五升斗大小。若臂膊、腹肋等处，从未有如此大者。除腿痈之外，惟流注亦有极大者。曾见揹包流注形大一种，上至肩膊，下至腰间，长大如冬瓜样者。至如肩髃之部漫肿色微红，大如茶杯样者，名肩痈。若大如碗者，如盆者，即名挂肩流注。若肿在胛腋之间，形小如茶杯样者，名胛痈；大者即名穿胛流注。又因其大小而分别名之也。
再言流注，少者一、二、三处，多者十馀处，或三或五或七，总以仄数（单数）为多。若独脚流注，只有数处：生于背名揹包流注；生于肩名挂肩流注；生于胛名穿胛流注；生于环跳、腿股等处，名附骨流注。只此四处患流注独一个。若在别处，或胸、胁、腿、臂、肩、颈，独生一个者极少。
若夫痰核串疬，多生于颈间，或连及两腋，其核小者如梅、如李，大者如鸡蛋、鸭卵之状。初起皮肤松动，按之其核在内者是也。又有流痰，或生足踝，或生于臂肘，或生于指节，皆为虚证，收功不易。
又男子之囊痈与妇人之乳痈同等，皆消散者多。囊痈初起，挟疝气者可消。乳痈初起，挟肝气者亦可消。此二种皆肿而不甚硬，且不甚寒热，故可见效。若湿火甚，寒热交作，色红焮热者，不易消也。
乳房之证，有肝郁乳痈，其色白；有火毒乳痈，其色即红。又有乳癖，在乳旁，或大或小，随喜怒为消长。又有乳痰，如鹅卵大，在乳房之中，按之则硬，推之则动者是也。若推之不动，钉著于骨，即属乳岩，难治。又有乳头碎烂，且痒且痛，名乳头风，属湿热。以上诸证，皆常有之。惟乳头出血，名乳衄。更有乳悬，乃乳头长至七八寸及三尺者，此二证罕见。余小时在先生（指其舅父高秉钧）处，曾见乳悬长一尺余。依古方用川芎末烧烟燻之，内服川芎、当归、胆草清肝药效。
再论内痈，生于腹中，如肺痈，胃痈（即䐗痈），肝痈，大、小肠痈，皆以部位而名。肺痈咳唾臭痰脓血，胸前隐隐痛，最为易晓。胃脘痈俗名䐗痈，生于中脘，脘中痛而渐硬不移，久则成脓。又内䐗痈外形不高，但中硬痛，久而不愈，或脓从吐出，或从大便出，食少形瘦者，奄奄而死。若外䐗痈，中脘硬痛，渐渐高肿有头，其人能食，脓从外出而愈。肝痈由肝郁气滞血凝，其证两胁满，卧则惊，不得小便，期门穴隐隐痛，肉微起者是也。当脐以下腹板硬，外无形象而痛甚，口渴便秘者，大肠痈也。少腹硬痛，足屈不伸者，小肠痈也。然亦有脓从外出者。曾见一肠痈外溃，其孔在脐下偏右三寸，每日所食粥饭菜蔬之粪，强半皆从脓孔流出。大用补托护膜解毒，喜其人能食，竟得收功。
此外又有瘿瘤恶核，治之总不见效。惟瘤中有豆渣瘤一种可医。溃破后，其脓如粉渣、豆渣一样，去尽之后，再去包衣，如豆腐衣碎片，亦可收功。
痈疽、疔毒、痰瘤之外，另有奇特名色，今古相传，亦不可不知。如生于腿湾名曲鳅；生于跨凹名鱼口；生于颈间硬而不移，按之尚有情者，名马刀痰；按之无情如石者，名失荣。此自古相传，彰彰可考，不可强立名色也。
他如小便下面皮肿如水晶泡，名鹅肫疳；臂肿而块长大一条者，名黄瓜毒。皆俗名也。又如疽发于背名发背；偏于左右，以手可搭，名搭手。疽发于手足之背，即名手足发背。其实皆俗名也，然无害于事，不妨随俗称呼。
至于咽喉、口舌诸证，古人另立一科。然名色亦不可不知：咽喉一边肿如黄豆大者名单蛾，亦有如蚕豆大者；若两边肿者名双蛾；如豆大肿而碎腐者，名烂头蛾。若咽喉红肿而无头，但漫肿者，名曰喉痈；若初起喉间即碎腐者，名曰喉疳；如喉疳状而胸前有红点，或颈或遍身红者，即名烂喉痧。
喉风一证极速，必喉肿而痰气声嘶，最为急证。又有一种马脾风，小儿患者多，咽喉并不红肿，但痰气喘粗，而不能咽物，身虽寒热，而面无火色，神气不安，喘呼不止。三四日即死，死者多，活者少。用牛黄夺命散，间有生者。
喉痹一证，阴虚郁火为多。视其喉不肿，且不甚红，但觉喉间乾燥，嚥唾不利，食饮又不妨。此名喉痹，慎调即无妨于事。
喉癣如喉痹样，但喉间有红丝绊满，且觉痒者是也。
又有一种结毒烂喉，如喉疳状，久而不愈，然能咽物。
口中满口有白屑碎腐者，名口疳。如豆瓣疳，梅花疳，糜口疳，皆随其形而名之耳。
舌疳生于舌边者多，四边中间碎腐，若硬甚者，防舌岩。
牙咬痈生于盘牙尽处，口不能开。牙痈生于盘牙之前，门牙之后。牙疔生于门牙之间。牙疳，牙龈出血腐烂，因于风热，或疟后、痧后、痘后所发。若色黑而臭极者，难治。
舌下肿，名曰⿰舌䪞舌。舌下肿而起泡，名涎包。刺之使流出鸡蛋清，便愈。
餂唇疳，唇红碎裂，喜以舌餂唇。茧唇疳，唇肿碎烂硬，突起如茧。以上皆口舌证也。
又有遍身可生无定位，在于皮肤者名疮、名丹毒，各随证名之。疮名虽多，不外乾湿两种。乾者名疥、名癞；湿者名疮。又有骤起一二粒小泡，碎痒流水，十日半月之间，即四处俱有者，名游风毒，其名最通。
又有面游风，生于小儿面上，或多或少，或满面，痒而碎烂。大人偶有之。
又鼻生瘜肉名鼻痔。耳生瘜肉名耳菌。眼胞生核名眼胞痰。睛明穴生毒溃后，名眼漏，不易速愈。
又有风热痰毒，又名火痰，生颈间，小儿患者多。颈痈与火痰同类。耳根痈亦风热证。土婆风，一名鸬鷀瘟，色白而软，不成脓。
红丝疔生于手上，有红丝一条，延及手臂上是。
又有肛门肿痛，大者名肛门痈，小者名偷粪鼠。若肛门前、肾囊后生痈，名海底悬痈。此数者，皆易成管。
悬痈有二：生于海底名下悬痈；生于牙颏之下名上悬痈。
又有小儿游火、赤游丹毒，皆胎火风热所成。然不能乳者不治。
小儿胎毒，必臀赤无皮。家秘化毒丹，服之极灵。
臁疮生于胫臁，或大或小，皆不易速效。
毒疮发于遍身，干而无脂水，形如棉子，故名棉子疮；大如杨梅，故名杨梅疮；色紫搔之起皮，皮去一层又生一层，故又名千层衣。手足掌心生者多。又名广风。
毒生于口角如口丫疮，名钳口。毒生于肛旁，如痔而起白腐，名广菌。毒生小便上，如马口疳、蜡烛疳，皆随形色名之也。总名下疳。
以上言其大略，只及三分之一。此外名目甚多，不能详载。况有奇怪症，终身不能一见者，安能尽识？若欲细细考究，法无穷尽，俗云：做到老时学到老，学到老时学不了。诚哉是言也。
外疡总在于血分，发于上部，风热居多；中部湿热不少；下部寒湿为甚。然不可拘泥，要以见证为凭。
诸疮痛痒，皆属心火。故外疡多火证，然每每兼风、兼湿。若真正阴寒之证，百中仅一二耳。

施治纲要  ***************************
外疡以「寒、热、虚、实」四字为提纲，治法以「温、清、攻、补」四字为要领。
湿有阴阳之别，阳湿近于热，阴湿近于寒。故有湿热证，有寒湿证。酷暑炎蒸，痈疽、丹毒、疮疖最多，以湿热时令也。
《易》曰：「水流湿，火就燥」。惟燥不独病，多由火证之馀，转而为燥。燥必伤津，故治燥必以生津。
治火证、阳证、实证之方：肿疡未溃时，如银花、丹皮、连翘、黑栀、大贝、花粉皆可用。肿疡多因血瘀，故当归、泽兰、丹参、延胡随证皆可用。身热必兼解散，故防风、秦艽、荆芥皆可用。发于上部多兼风，牛蒡、薄荷。发于下部多兼湿，萆薢、苡仁。发于中部多兼气，苏梗、枳壳。古法：上部加川芎，下部加牛膝，中部加木香；上焦火用黄芩，中焦火用黄连，下焦火用黄柏。
景岳云：「热者多实，寒者多虚。」故寒疡阴证多因气血两虚。用药必兼温带补，如十全大补汤，是补其气血而温通之也。寒甚者，热药要加重，附子、炮姜皆可用。
《外科全生集》阳和汤，治一切阴寒外疡，真好方也。凡阴寒凝结，自经入骨而发外疡，皮色不变，漫肿痠痛，身无寒热，或微有热，但口不渴，疡处喜暖恶冷者，服之必效。其方用肉桂暖下焦，去筋骨之沉寒；炮姜暖中焦，去脾胃之寒湿；白芥子通经络，消皮里膜外之寒痰；熟地补益精血；鹿角胶温养精髓；再复麻黄一味，妙不可言！夫麻黄中空外直，气胜于味，辛温散寒，无微不入，既能透出肌肤毛窍之外，又能深入积痰凝血之中。凡药力所不到处，惟此能达之。掣领桂、姜、芥、地、鹿角，温之、化之、通之。譬若阳春一至，寒威转为温和，此和之义也。或云：熟地得麻黄则不腻膈，麻黄得熟地则不发表。不知此方之意，正取其通里发表也。然欤，否欤？
阳和汤歌
阳和熟地与麻黄，肉桂鹿胶芥炮姜。一切阴寒凝结疡，温通补化此方良。
湿证宜燥药，然过燥恐动火而劫津，故湿而兼热者，如苍术与黄柏同用。湿既结毒为疡，血络必受其伤，故必佐之以当归，辅之以独活。以此四味作骨子，如证重者，加萆薢，苡仁佐苍术；加连翘、山栀佐川柏；加丹参、泽兰佐当归；加防风、防己佐独活。此扩而充之之法也。
湿兼寒者，用苍术、肉桂或桂枝；亦必用当归、独活。若推而广之，加五加皮佐苍术；磨鹿角佐桂枝；加川断、牛膝佐当归；加桑枝、桑寄生佐独活。此治寒湿之法，与上湿火，皆下部足膝之疾。
凡风热、风火之证，多在于上部，如头面颈项等处。用牛蒡、薄荷、荆芥、防风辛凉散风；大贝消肿；银花、甘草解毒；如火重加羚羊角、犀角、鲜地、石斛；如去风痰加姜蚕；通络加钩钩；咽喉证加玄参、桔梗、山豆根；便秘不通加大黄、玄明粉。治疔疽实证，亦不外此。
疽发项背，初起用防风、鲜首乌、皂角刺、羌活、当归、连翘、银花、甘草等。十馀日后脓不透，加黄耆。脓溃后去皂角刺、羌活，加广皮、穀芽等。此疽门之治法也。若阴疽脓不透，宜温补托毒，如肉桂、鹿角、人参皆可加入。
乳痈必用蒲公英、香附。囊痈必用橘核、山楂。肛门痈必用槐米、黄芩。下疳必用龙胆草、木通。喉证必用桔梗、玄参、山豆根。痈肿坚硬，必用川山甲。鱼口必用全虫。胸腹必用苏梗、枳壳。手臂痛而不红必用片姜黄、威灵仙。脚、膝、腿必用牛膝。皆随证部位而加之。

脑疽、对口、百会疽、玉枕疽  ***************************
●脑疽、对口　生于脑后发际，大者为脑疽，小者名对口。初起发于正中者轻，发于偏旁者重。红肿为阳，七日成形，两候成脓，三候脱腐，四候生肌；平塌散漫为阴，过十四日无脓，至二十日仍然不腐，饮食不进，神糊气急者必死。
阳症煎方。五六日至十馀日用此。鲜首乌一两洗打，防风一钱，羌活一钱，当归二钱，地丁草三钱，大贝母三钱去心，连翘三钱，金银花三钱，制姜蚕三钱，黑山栀钱半，丹皮一钱。胸闷食少加陈皮一钱，穀芽三钱，火甚加羚羊角五分、一钱，脓不透加角针二、三钱，生黄耆三、五钱。
又方：十三、四日至腐脱收功用此。生黄耆三、五钱，银花三钱，当归二钱，丹皮一钱，广皮一钱，炒穀芽三钱，赤芍钱半，扁豆三钱，茯苓三钱，甘草五分。
阴证煎方：八九日至十七、八日用此。生黄耆一两，当归三钱，防风一钱，羌活一钱，金银花三钱，制姜蚕三钱，红花一钱，陈皮一钱，炒穀芽三钱。如过十四、五日无脓不腐，加角刺三钱，肉桂四分。如仍不腐，食少便溏、神糊气急烦躁者必死。如能脱腐，亦可得生，仍用阳证腐脱后方法。
按：脑疽、发背皆有三陷变局，一曰火陷，二曰干陷，三曰虚陷也。多见于二候以后，三候之间。火陷者，烦躁神昏；干陷者，疮不化脓，平塌漫肿，而见内闭外脱之象；虚陷者，脓腐虽脱，新肉不生，状如镜面，光白板亮，脾败便泄，奄奄而死，皆不可治。
●百会疽　生于头顶中央，治法同上阴证。
●玉枕疽　发于脑后枕骨，阴阳二证治同上。

夭疽、锐毒、鬓疽、额疽  ***************************
●夭疽、锐毒　发于耳后一寸三分，左名夭疽，右名锐毒，属少阳经。俗名耳后发。有虚有实，有半虚半实，夹阴夹阳。
实证煎方：与风火痰毒同，根松顶高，初起色白，渐渐红色成脓，脓溃肿消，即可收功。防风一钱，荆芥钱半，薄荷一钱后下，牛蒡子三钱炒杵，大贝母三钱，连翘三钱，楂炭三钱，丹皮一钱，桑叶一钱，钩钩三钱后下。初起服三剂，汗出热退，即可渐消。若色已红，身热不退，必成脓。
半虚半实证煎方：初起根盘散漫，顶平色白，微恶寒，微身热，渐减食。此肝郁夹风热而发，月馀成脓，溃后亦可收功。柴胡三分，荆芥钱半，丹皮一钱，黑山栀钱半，大贝母三钱，刺蒺藜三钱去刺，当归钱半，甘草四分，钩钩三钱后下，陈皮一钱。痛甚者加羚羊角钱半先煎。服此方，寒热退，其肿略平，停数日寒热又作，复肿痛者，将成脓也。加制姜蚕一至二钱，俟其溃后，渐渐调治收功。
虚证煎方：阴亏肝阳化风上逆，耳后漫肿，痛连头脑，不能成脓。但痛甚手足冷，或喘或呃、或痉或厥者必死。羚羊角钱半先煎，煅牡蛎一两先煎，石决明一两打先煎，大生地四钱，女贞子三钱，钩钩三钱后下，丹皮一钱，煅磁石三钱先煎，玄参二钱。若喘呃痉厥，各随证加减。
按：耳后发又有一种阴中夹阳证，初起色白，漫肿木硬不痛，身无热，但恶寒。宜用羌活一钱，防风一钱，柴胡四分，荆芥钱半，制姜蚕三钱，当归钱半，川芎八分，葱白头三个。服此方三五剂，木肿仍然，加入生黄耆三钱，角针三钱，全虫三只酒洗，亦有渐渐消者。如不消，亦不作脓，已经月馀，色仍不变，用阳和汤有消者，亦有服阳和汤而大痛，色变红者，阴转为阳也，溃后亦可收功。此证甚寒，大风中于项后而发，故宜温散。若其人内有郁火，过温则阴转为阳，故能速溃而愈。
●鬓疽　发于鬓角（耳前发下），属少阳经相火夹风热。辨其虚实轻重与对口相同。
煎方：羚羊角钱半先煎，甘菊花一钱，黑山栀钱半，金银花三钱，甘草四分，大贝母三钱，连翘三钱，牛蒡子三钱炒杵，地丁草三钱。虚者加黄耆三钱，当归三钱。
●额疽　生于前额正中者，属太阳经；两旁者，属阳明经也。煎方与鬓疽大段同。

眉心疔、龙泉疔、虎鬚疔、颧骨疔  ***************************
●眉心疔　发于印堂，初起有头一粒者名疔；红肿无头者名毒。亦有轻有重，与唇疔同。
煎方：羚羊角、鲜生地、牛蒡子、薄荷、金银花、甘草、玄参、地丁草、连翘、芦根。重者加犀角，服珠黄散。
按：疔、疽、发背、对口初起时，用热水自肘后洗至指端，日洗数十遍，洗至指甲软，指头皮皱，以泄热毒最好。此东垣法，名海马崩毒散法。
●龙泉疔、虎鬚疔、颧骨疔　生于人中之中名龙泉疔；生唇旁名虎鬚疔；生于颧名颧骨疔。多因风火，属阳明经。根坚者重，根松者轻，不甚肿者轻，肿甚者恐走黄，神昏壮热者死。
煎方：犀角、羚羊角、地丁草、芦根、生地、鲜石斛、金银花、薄荷、连翘。
按：重者再用珠黄散，或紫雪丹。

抱头火丹、大头瘟  ***************************
●抱头火丹　一名游火，乃风热天行时毒。其候发于鼻面，耳项亦晕、略肿无头。先发于鼻额属阳明；先发于耳前后上下属少阳；先发于项属太阳。其证寒热、口渴脉数，热退乃愈，若热甚神昏属险证。是证一处渐退，一处渐肿，故又名游火。
煎方：牛蒡、连翘、银花、大贝母去心研，各三钱，羚羊角钱半，薄荷、丹皮各一钱、芦根一两，山栀、玄参各钱半。重者加犀角、鲜地。
●大头瘟　即抱头火丹一类，但初起即大热，神糊烦躁不安。治法亦大略相同，如犀角地黄汤、普济消毒饮，皆可应用。若神昏者用珠黄散，大便不通用大黄黄连汤。若面目焮肿，神昏气急者死。

眼丹、眼漏、眼胞痰核  ***************************
●眼丹　眼胞红肿，属风热。软者自消，硬者成脓，治以清热散风可也。
●眼漏　生于目内眦睛明穴，成脓者多成漏管。宜用药线，一日一条，数十日收功。又有烂断眼边弦者，不能收口，治以清热散风而已。
●眼胞痰核　结于上下眼胞皮里，如豆一粒，推之移动。用生南星醋磨敷之。有消者，有成脓者，亦无妨。
按：以上三证，大抵不必服药，惟眼漏当服清解之方，久则亦可补之。

鼻渊、鼻痔、鼻衄  ***************************
●鼻渊　鼻流浊涕，或黄、或白、或带血如脓状。久而不愈，即名脑漏。初起宜清肺宣壅。
煎方：苍耳子、薄荷、辛夷、淡芩、桑白皮、白芷、山栀。久则宜补肾滋阴，大生地、山药、麦冬、五味、沙参、丹皮、茯苓。
又方：初起有火者效。藿香末不拘多少，猪胆汁丸，每服三钱。
又方：久虚有效。黄牛脑一个酒煮熟，炒米粉拌捣丸，每服三钱。
●鼻痔　鼻内瘜肉，结如榴子，渐大下垂。
煎方：苍耳子、白芷、辛夷、淡芩、羚羊角、松萝茶。外以硇砂点之。如无硇砂，用硷水点之，亦效。
●鼻衄　因于火，有虚有实。初起宜清。犀角、羚羊、鲜地、黑栀、川石斛、玄参、丹皮、茅根。日久不愈屡发者，宜滋阴。大生地、龟板、阿胶、天冬、麦冬、玄参、人中白（煅入丸药用）。
外治法　鼻血不止，以大蒜捣烂涂足心；黑山栀末吹鼻；或以陈酒洗足；以冷水将布浸湿贴头顶。
新产妇人口鼻有黑色，鼻出血者，不治，血脱而阴阳并亡也。

木唇、茧唇疳、餂唇疳  ***************************
●木唇　生于上下嘴唇，片刻之间暴肿，不甚痛，又无疮头，按之虽肿而不坚硬。不服药而自愈，但稍清散之可也。
●茧唇疳　唇肿起皮如茧，因心火脾湿而成，久而化燥。初起清凉，久则养血。
煎方：犀角、鲜地、麦冬、鲜斛、淡芩、茵陈、甘草。
又方：大生地、麦冬、玄参、天冬、川石斛、玉竹、洋参。外以猪胆汁和麻油敷之。
●餂唇疳　发于小儿嘴唇四旁，红赤无皮，不时燥裂，欲以舌餂之。
治法：清凉润燥可也。外以五倍子、白芷研细末，和匀掺之。

口疮、雪口疳、梅花疳、糜口疳  ***************************
●口疮　有实火，有虚火。
治实火煎方：口乾满口色红而烂。川连、薄荷、连翘、玄参、甘草、桔梗，或犀角，或大黄，皆可酌用。
又方：治虚火。脉虚不渴，口内色淡而起烂斑。大生地、麦冬、五味子、玄参、茯神、远志。
又方：虚火口疮，身无热，不欲食，大便泄，虚寒甚者，可加入附子、党参、炙草、冬术、炮姜、川连、白芍。
●雪口疳　梅花疳　糜口疳　生于小儿者多，皆胎火风热所致。雪口疳，满口舌生白屑，又名鹅口疳。口舌生白斑者，名梅花疳。细小如粟米者，名糜口疳。用月石一钱，泡水洗去白屑甚效。
煎方：川连、甘草、丹皮、连翘、山栀、川斛，或加犀角。

牙咬、托腮、骨槽风  ***************************
●牙咬、托腮、骨槽风　有虚有实，一生于风热；一生于寒痰；一生于阴虚郁火。
●风热牙咬　有轻有重。轻者寒热微作，牙关虽紧、原可开合，腮颊略肿。若重者，恶寒发热，牙关紧紧不开，牙根肿胀，及咽喉颊皆肿。此等重证，最怕变成骨槽风。
煎方：牛蒡子炒研三钱，薄荷后下一钱，秦艽一钱五分，制蚕三钱，荆芥三钱、大贝母去心研三钱、桔梗一钱，玄参三钱，连翘三钱。先服散药一二剂。如热重肿痛，加羚羊、鲜地。大便不通，可加大黄。
●寒痰牙咬　牙关闭而疼痛，腮颊肿而色白，身无热，脉弦，口多白沫腻涎。
煎方：麻黄三分，熟地五钱，肉桂三分，炮姜三分，白芥子炒三钱，鹿角胶三钱，全虫二钱，制姜蚕三钱。外用艾灸颊车穴。又有大便溏而面色青寒者，宜用附子理中汤法。然牙咬用温药者，百中仅一二耳。
●阴虚郁火牙咬　牙咬痛而可开合，身无热，但觉火升、头眩、心嘈，其人素有肝风。或先牙痛数日，然后牙关不利。视其牙根喉齶，但淡红色不甚。
煎方：生地、石决明、玄参、阿胶、钩钩、刺藜、丹皮、女贞子、甘菊。
●牙咬传变骨槽论
按：牙咬之证，最易变成骨槽。既变骨槽，必生多骨。或半年一载，或经二三年，俟多骨出而后愈，不易见功。大抵初起牙关虽痛肿而不紧闭，饮食虽难嚼，原可吞嚥，腮颊不甚硬肿，寒热不甚大作，二便自调，神清爽朗。此数者，皆不致变为骨槽风也。若牙关紧闭不开，腮颊肿硬特甚，寒热不休，穀食难进，只能强进稀糊汤，此种见证，变为骨槽风者多。或十日，或半月后，脓从牙根而出，或在右，延及于左，或在左、延及于右，即名沿牙毒。久则腮边出血头，即名穿牙毒。外通里彻，即名骨槽风，久延不愈。总以调和气血、养阴扶胃为治。
再按：牙咬、骨槽，方书但言收功迟缓，不害性命。然亦有死证，不可不察。如牙关紧闭，腮颊漫肿，肿势漫延上连头角、鬓际、太阳等处，下及颈间皆肿。按其肿处，汨汨有声，似有脓而无头，或牙根脓出臭秽，饮食难进，神气模糊，时发昏晕者，十日半月之间必死。盖正气内虚，毒气四攻，神气失守，虽竭力救援，扶正化毒，终莫能救。惟神不昏，稍能进食者，或挽回一二耳。此种初起之死证也。又有半年一载之后，穿腮落齿，臭脓淋漓，虚热不已，食少形削，或痰多神疲，终成败证，不可救药。

牙痈、牙疔、牙漏、牙宣、风热牙疳、走马牙疳  ***************************
●牙痈　生于牙龈，或上龈、或下龈。多因风热胃火。牙龈高肿作痛，身发寒热，寒热不退，十馀日必成脓，脓泄乃安。
煎方：薄荷、牛蒡、玄参、川斛、荆芥、桔梗、大贝母、连翘、芦根。
●牙疔　生于门牙之旁，或上或下。外唇亦肿，寒热成脓者多。治法与牙痈同。
●牙漏　多生于牙痈、牙疔成脓，溃后不能收敛，其孔如针之细，但遇操劳、动火，即再发作肿，时出秽脓。
治法：初宜清散，如玄参、石斛、桔梗、芦根等味。久宜滋阴，宜六味地黄汤加麦冬之属。
按：牙漏多由肾虚血弱，心胃火亢，故当养阴。然有湿热者，曾见黄乐亭先生用资生丸加川连、苦参为丸，服之效。
●牙宣　有虚火有实火。牙缝渐渐出血者属虚，骤然出而多者属实。虚火宜滋肾，实火宜清胃。知柏八味汤加女贞、阿胶、地骨皮，治虚火。清胃散，犀角地黄汤，治实火。玉女煎治肾阴虚而胃火盛者。
●风热牙疳　其来迅速，大人小儿多有之，牙龈出血碎腐，或发寒热，或不发寒热。因于胃火湿热。
风热牙疳发热，犀角地黄汤，或黄连解毒汤。胃火湿热牙疳不发热，清胃散、泻黄散皆可选用。
●走马牙疳　痘后、痧后、疟后、痢后、温热病后皆致此患。按走马牙疳多因病后而发。其外候壮热肢寒，或面浮便泄。始则口臭，继遂龈烂，色如乳酱，后则齿黑。有时牙龈出血，或脓臭成虫，侵蚀口齿，甚至腮颊红肿，次日其色变紫，隔日即黑，过日即腐烂极臭，齿落气喘，痰鸣额汗而死。
治法：以桐油搽牙龈腐坏处，再以犀黄吹药吹之，一日搽十馀次，吹十馀次。再以薄荷汤洗数次。内服犀角地黄汤、黄连解毒汤、玉女煎之类。再服化毒丹。极力挽回，十中愈一。大凡此证臭气冲人者死，下蚀咽喉，上蚀鼻梁者死，穿腮缺唇鼻梁黑暗者死，齿落无血者死；黑腐不脱，身热不退者死，便泄不食者死。
杀疳吹药方：大红枣一枚去核，入红砒一分。在炭火上煅，出烟尽存性，研细末，加入冰片少些，吹之效。

牙菌、舌菌、牙岩、舌岩  ***************************
●牙菌、舌菌　此二证，一生于舌边，一生于牙龈。初起如豆大，后如菌，头大蒂小，因于心脾郁火。日久防变牙岩、舌岩之类，又名翻花岩。
煎方：川连、细生地、鲜斛、玄参、甘草、丹皮、远志、竹叶。外以花蜘蛛丝捻成线样，扎根上，初起者自能脱落。此法头大蒂小者可用，头与蒂俱大，难用，头小蒂大者，更难用。
又方北庭丹：舌菌、牙菌初起，以此点之，自然缩小而愈。人中白五分，硇砂五分，溏鸭粪一钱，瓦上青苔一钱，瓦松一钱，用烊银罐二个，将药装在内，将罐口对合，外以盐泥封固，炭火煅三炷香，俟冷，取出研。加冰片、麝香各一分，为细末。用针挑破菌头，以丹少许点于菌上，再以蒲黄末盖之。
●牙岩、舌岩　按牙菌、舌菌失于调治，渐致肿痛，红烂无皮，突如泛莲，或如鸡冠，舌本短缩，时流臭涎，或崩裂出血，即成岩证矣。甚则颔肿结核，坚硬时痛，皮色如常，顶耎一点，色暗不红，破后时流臭水，腐如耎绵，颔皮虽破，坚硬仍然，此名绵溃。甚至透舌穿腮，汤水漏出，是以又名翻花岩也。因饮食妨碍，逐渐少纳，胃中空虚，怯证悉添，虽用方法，百难救一矣。
煎方：天王补心丹、归脾汤、养营汤、异功散（便溏者用）。

舌疳、木舌、舌衄、⿰舌䪞舌  ***************************
●舌疳　生于舌之根旁。初起如豆一粒，碎烂略痛，四边起沿，当头烂黄。因心脾郁火，日久不愈，亦变舌岩。
煎方：大生地、石斛、玄参、麦冬、川连、甘草、白芍、阿胶。
●木舌　舌忽肿胀，甚则塞满口中，硬如山甲，乃心脾积热上冲而发。若不能言语，啼叫无声，面色频变，神昏气急者死。死亦甚速，不过一二三日。大抵此证，舌虽胀大，而尚能言者可治；舌胀不能言者不可治。
煎方：荆芥败毒散多加黑山栀，或大黄黄连泻心汤。外以刀刺紫黑处出恶血，用冰硼散吹之。
●舌衄　舌上出血，不止如线，乃心胃火亢，逼血沸腾。
煎方：六味地黄汤加槐花，或黄连解毒汤、犀角地黄汤。外用槐花炒研细末，掺之效。
●⿰舌䪞舌　生舌下，如又生一小舌，故又名重舌。由心火夹风热而发，宜用银针刺去血。
煎方：牛蒡解肌汤（先用），犀角地黄汤（后用）。

上齶悬痈、外悬痈  ***************************
●上齶悬痈　生于上齶。形如紫李，身发寒热。成脓后宜刺去恶血。乃三焦积热所致。又名上齶痈，宜清散兼解毒肿。
煎方：薄荷、甘草、川连、玄参、连翘、石斛、鲜地、犀角、黑山栀、芦根。
●外悬痈　生于结喉之上、颏之下。初起漫肿寒热，成脓者多。又有与⿰舌䪞舌一时并生者。
煎方：薄荷、牛蒡、大贝母、荆芥、连翘、桔梗、玄参、楂炭。

喉蛾、石蛾、喉痈  ***************************
●喉蛾　左为咽属胃，右为喉属肺。多因风热犯肺胃而发。肿如蚕蛾，故名喉蛾。生于一边为单蛾，生于两偏为双蛾。高肿处碎烂，名烂头蛾。初起寒热，宜先解散。
煎方：牛蒡、薄荷、玄参、连翘、川斛、桔梗、山豆根、大贝母、荆芥、芦根，或加犀角、鲜地，便秘加大黄、玄明粉。
按：喉蛾初宜解散，至三四日胀甚痰鸣，汤水难入，宜以刀刺喉间肿处；用皂角烧灰，加胆矾、犀黄、冰片研末吹之，必大吐痰涎而松。再服清火化痰等药，如犀角地黄汤。若大便不通者用凉膈散。过七日后，寒热自退，肿胀自消。
又有虚火喉蛾，寒热甚轻，来势缓慢，口不甚渴，法当滋阴降火，如沙参、麦冬、生地、玄参之类，不可用发散药。
●石蛾　石蛾初起，即虚火喉蛾、不甚寒热，来势缓慢，久而不消，即名石蛾。饮食无碍，痛亦不甚。偶感风热，即作肿痛；风热退后，肿仍不消，但不作痛耳。
煎方：生地、玄参、川贝、沙参、知母、龟板、黄柏。
又方：用萝菔菜梗叶七八斤，放于瓦屋上日晒夜露四十九日，取下洗净，拣去烂坏者，每菜一斤，用盐二两，生矾二钱，硝石二钱，醃好收藏封固，每日三餐吃粥饭，作小菜吃，不可间断，自然不发。此法或加青果几十个更妙。
●喉痈　生于咽喉正中，小舌之前，肿形圆正，治法同喉蛾。

喉菌、喉疳、喉痹、喉癣、梅核气、喉喑  ***************************
●喉菌　生于喉旁，色紫，略高而厚。因郁火。妇人多患之。
煎方：贝母、丹皮、山栀、玄参、石斛、桔梗、甘草。
●喉疳　有时行疫毒，肺经积热，病后虚火，杨梅结毒之辨。
天行疫毒风火喉疳：其证初起咽痛，微恶寒，即发大热，明日视之，咽喉红碎，已起白腐，或如黄豆大，或如蚕豆大者，此证必凶。至三五日，热不减，神糊气急，烦躁者，不过六七日死。亦有至八九日仍死者。若初起身微热，咽喉虽烂，小如粞米，大如绿豆，此有风火，无疫毒也。治法总以清散为要。
初起煎方：一二日用。牛蒡子、薄荷、桔梗、芦根、山豆根、连翘、玄参、丹参。若一二日神即昏者，即当用犀角、鲜斛等，再用紫雪丹开之。
三四日煎方：犀角、鲜地、鲜斛、玄参、薄荷、制蚕、连翘。若神糊者，用珠黄散。大便不通，可用大黄、玄明粉。若一二日即大便溏泄者，本方去鲜地、加川连、葛根、黄芩。
五六日煎方：上方多加清火解毒，银花、甘草、人中黄之属。
肺经积热喉疳：一名肺毒喉疳，生于咽喉之下，肺管之上，腐色反白，碎烂作痛；亦有看之不见，吹药不到者，又名过桥疳。初起微微寒热，饮食妨碍，往往延久不愈。若音哑声嘶、气急者不治。若音不哑、声不嘶、气急者犹可治，然亦不能速愈。
煎方：射干、犀角、鲜斛、花粉、知母、甘草、桑白皮、金银花、桔梗、大贝母、绿豆、玄参、马勃。
病后虚火喉疳：伤寒时疫疟痢后，又咳嗽虚劳病久，皆能患此。其证上齶色红，或淡红，而起细碎白点，渐多渐腐，连及咽喉，亦有咽喉痛者，亦有不痛不痒者。皆阴虚火亢所致。
煎方：沙参、鲜斛、大生地、麦冬、玄参、龟板、女贞、生甘草、知母、川贝母、甘蔗皮。外以月石二、三钱，泡汤，青布醮拭去腐，用珠黄散吹之。腐渐脱，能饮食者生；饮食不进，身时发热，气升呃逆死。
杨梅结毒喉疳：其人先患毒疮，然后喉痛腐烂，鼻必塞，头顶必痛，是其兆也。亦有父母遗毒于子，至一二十年发者。大抵结毒之证，咽喉虽烂，饮食能进，身不寒热，鼻塞，头脑门痛，或鼻梁有折痕，或发中有疮，此为辨也。
煎方：银花、鲜地、玄参、甘草、大贝母、花粉、土茯苓、川连。
体实者加大黄，玄明粉，或十味淡斋药，一百二十日而全愈。
●喉痹　多因虚火郁火，或有兼风热痰火者。其证嚥唾妨碍，咽喉不肿不红，但觉乾燥而痛。及至饮食，却无妨碍。
阴虚郁火喉痹：有患之数年，最难速效，惟雪梨最为合宜。
煎方：沙参五钱，大生地六钱，麦冬三钱，玄参三钱，川贝母一钱五分，石斛四钱，知母一钱五分，丹皮一钱五分，石决明八钱，杜苏子四钱，龟板四钱，阿胶一钱五分，玉竹三钱，蛤黛散、雪梨。
风热痰火喉痹：其人嗜酒，素有痰火，偶感风热，咽喉乾燥，略肿不甚红，而嚥唾觉痛；或初起数日微有寒热，延至二三十日，咽喉仍痛者是也。
煎方：射干、杏仁、麦冬、连翘、石斛、玄参、桔梗、甘草、羚羊角、川贝母。久不愈仍当滋阴，仿上方意。
●喉癣　其始必有阴虚咳嗽，后遂喉中作痒而痛，嚥唾乾燥，必再咽而后快。久则成形，或如哥窑纹样，又如秋叶背后红丝，又或红点密密。良以阴亏火亢，肺燥津枯。久而不愈，必至失音，而成损怯。治法与喉痹大略相同，大补阴丸和知柏八味丸皆可用。
●梅核气　乃痰气结于喉，如梅核咽之不下，吐之不出。
煎方：半夏、川朴、杏仁、茯苓、橘红、杜苏子、竹茹。
●喉喑　有言无声，谓之喉喑，由风热暴喑轻；由虚劳而久嗽，肺损音哑者，难治。
风热喉喑方：杜苏子、前胡、枳壳、桔梗、橘红、象贝、半夏、甘草。

缠喉风、马脾风、烂喉痧  ***************************
●缠喉风　喉咽肿痛，喉之外面绕颈亦肿，且麻且痒，风痰壅盛，声如曳锯，是其候也。多因风热痰涎，壅塞咽嗌。初起前二日，必胸膈气逆短促，忽然咽肿痛，痰上涌，甚则颈如蛇掣，水浆不入，手足厥冷，手指甲白，手心壮热，最为危险。先用鹅翎醮桐油探吐，或以胆矾末一钱，醋半杯，以鹅翎醮之催吐。或以针刺肿处出恶血，或刺手指少商穴。后用涤痰降火之药，如：犀角、射干、制姜蚕、竹油、鲜斛、连翘、马勃、玄参、大贝母、鲜薄荷根，或用凉膈散通其腑。
然治法虽多，愈者不过十之一二，大抵面赤气粗，汤水难进，用过诸法病势不退者，多死。
●马脾风　小儿患者多，亦由风痰积热，壅塞肺窍。咽喉虽痛，却不红肿，但胸高气急，痰潮音哑，喉间气喘如曳锯。若不急治，死在旦夕。
方用：牛黄夺命散。陈飞霞云：此方专治马脾风。黑牵牛半生半熟，白牵牛半生半熟，锦纹大黄切晒，槟榔切晒，各取二钱，研末和匀。每用五分，蜜汤调下，以大便泄出痰浊为度。
●烂喉痧　乃天行时疫，多相传染，邪从口鼻而入，肺胃受之。其始恶寒发热，脉弦数急，头胀肤红，咽喉肿烂，遍体痧疹隐隐者是。至七日后腐脱，热退瘀回而愈。
治法：一二日宜疏表解肌法。薄荷、牛蒡、荆芥、桔梗、玄参、枳实、淡豉、前胡、川石斛、连翘、茅根。三四日宜清解。鲜石斛、连翘、玄参、黑山栀、薄荷、犀角、羚羊角、牛蒡、大贝母、芦根。如大便燥者用凉膈散，泄者用葛根黄芩黄连汤。五六日清化之。犀角地黄汤合玉女煎，珠黄散亦可用。
烂喉痧险重逆证治法：若初起一二日脉细弦，皮肤红而痧不透，神识昏蒙，语言错乱，气逆喘急，或上呕下泄者，此疫毒内闭，十有九死。急急清解，犹恐不及。犀角地黄汤略加牛蒡、天竺黄、芦根等，冲下紫雪丹五分，或珠黄散。

耳痈、耳菌、耳漏、鸬鷀瘟、耳根痈、发颐  ***************************
●耳痈　有虚有实。实者由风热挟肝阳而成；虚者乃阴亏肝阳亢逆。其痛如针刺，至夜尤甚，成脓者多。
风热耳痈：风热耳痈内脓泄后，痛势不减，绕耳肿胀，亦有发外耳痈者。
煎方：牛蒡子三钱，薄荷一钱，荆芥一钱五分，丹皮一钱，山栀一钱五分，连翘三钱，钩钩一钱，夏枯草二钱，大贝母去心二钱。火甚者加羚羊。
虚火耳痈：初起亦必寒热，耳痛连头顶。羚羊角、甘菊、女贞子、玄参、钩钩、丹皮、石决明、鲜生地、磁石。久而不愈，用六味丸、大补阴丸之类。
●耳菌　耳中发一粒如豆，色红无皮，不作脓，不发热。此属肝火湿热。
治法：用硷水滴入耳内，渐渐自消。或以干硷末掺于菌上，内服清肝化湿药。
●耳漏　生于耳根后空处，幼孩穿耳穿伤者多有此证。溃后不易收口，必以升药条提之，数十日方验。
●鸬鷀瘟　俗名土婆风，又名田鸡胀，因风热。生于耳下，或发于左，或发于右，或左右俱发。微寒热，色白软肿，但酸不甚痛，过七日自愈。
煎方：牛蒡、薄荷、荆芥、桔梗、连翘、楂炭、大贝母、防风、钩钩、桑叶。身热重者加羚羊。
●耳根痈　生于耳下，初起根盘肿硬而色白，只生一边。初起宜疏散，如牛蒡、荆芥之类。若过七日，身热不退，即欲成脓。如羚羊、大贝母、玄参、连翘、制姜蚕之类。
●发颐　多生于伤寒、温病未退之际。两耳前后硬肿疼痛。瘅疟痧疹，邪热甚者，亦发此症。
初起煎方：羚羊、牛蒡、川石斛、大贝母、玄参、桔梗、连翘、钩钩、丹皮。若神昏者加犀角、石菖蒲、胆星、竺黄、鲜地之类。若便泄恶心，舌红，如泻心汤、葛根芩连汤之类。若肿处色红，势必溃脓而愈。若神昏不清，饮食不进，肿处不消，又不出脓，每多棘手。

颈痈、锁喉痈、风热痰、惊痰、瘰疬  ***************************
●颈痈　生于颈旁，与风热痰毒相似。即成脓，亦易收功。治宜宣风散热。
煎方：牛蒡二钱、薄荷八分、连翘三钱，大贝母二钱、荆芥一钱五分、楂炭二钱。色红热重加羚羊片。
●锁喉痈　生于结喉之外，红肿绕喉，根松易溃者顺，坚硬难溃者逆。治法与颈痈同。
●风热痰　生于颈项，初起色白，形如鸡卵。六七日身仍热，其块渐红者，成脓溃后，即易收口。此证幼孩患者多，治法与颈痈同。
●惊痰　小儿急惊之后，颈间结核，名惊痰。与上同法治之。
●瘰疬　俗名虚痰，属少阳肝胆等经，多因阴亏肝亢、气郁血燥而结。每生于耳前后，连及颈项下至缺盆及胸腋之侧。初起如豆粒，渐如梅李核，或一粒、或三五粒，按之则动而微痛，日久益甚。或午后发热，口乾食少倦怠，或坚而不溃，或溃而不敛。往往变为劳瘵。宜益气养营之药调治。
治法：若寒热而核上痛者，用逍遥散加夏枯草、川贝母、昆布、香附、半夏等。若无寒热者、六黄汤加玄参、赤芍、当归、贝母等。若已成脓者，用参耆等托之。若溃而不敛者，宜八珍汤、人参养营汤。又常服六味丸及调补脾胃药。此证若见潮热、咳嗽自汗，或吐血、或经闭，必成劳损，不可救者多。
又按：初起体质不甚虚者，稍用攻坚之药亦可。
单方：有用鸡蛋全虫熬食者，又用元米炒斑蝥，入鸡蛋中煮服者，皆可採用。

失营、马刀、瘿瘤  ***************************
●失营　生于耳前后及颈项间。初起形如栗子，顶突根收，按之石硬，推之不动，不寒不热，不觉痛，渐渐加大后遂隐隐疼痛，渐渐溃破，但流血水无脓，渐渐烂大，凹进凸出，痛甚心烦，血出如喷，不可救矣。此属绝症，由血虚肝郁而生。
治法：逍遥散、归脾汤、益气养营汤。
●马刀　亦生于颈项间，形长而坚硬。但按之有情，较失营证稍轻，然亦恶证也。
治法：逍遥散加海藻、昆布消坚之类。久不愈，亦用归脾汤。
●瘿瘤　乃五脏瘀血浊沫痰滞而成。瘿为阳，色红而高突，或蒂小而下垂；瘤为阴，色白而漫肿，无痛无痒。其名有五：有筋瘤、肉瘤、血瘤、气瘤、石瘤等名称。总之一时难愈。瘿瘤初起，用生南星，山茨菇，醋磨涂之。若大只宜和养气血，兼清火清痰之药。切不可轻用刀针掘破，出血不止，多致危殆。

缺盆疽、缺盆痈  ***************************
●缺盆疽　生肩前陷中。初起肩背拘急，寒热大作，即焮红肿痛，有头如水泡，后遂旁生数头，根盘坚硬。此阳明少阳积热所致。若溃后腐烂，一时难敛。
煎方：羚羊角、银花、连翘、丹皮、甘草、桔梗、大贝母、防风、花粉。脓腐渐脱，当以补托收功，如黄耆、党参、当归、赤芍、陈皮之类。
●缺盆痈　初起有头者名疽，无头漫肿者名痈，且色不甚红也。初宜宣通解散，如荆芥、防风、当归、赤芍、泽兰、丹参、牛蒡、白芷、炙甲片、制姜蚕。若溃后，亦宜补托。

臑痈、胛痈、穿胛流注、乐疽、肩背臂膊痛  ***************************
●臑痈　在肩下膊上，又名藕包毒。
煎方：防风、当归、泽兰、丹皮、秦艽、红花、荆芥、银花、连翘、羌活。
●胛痈、穿胛流注　生肩膊后下，腋外层岐骨缝间。左右同属手太阳经。俗名挂肩痈。色白者，名穿胛流注。
煎方：防风、当归、泽兰、丹皮、羌活、制姜蚕、秦艽、荆芥、大贝、红花、银花、桑枝。
●乐疽　在肩前下，胁前外之上，骨缝开合空凹陷中。左右同属心包络。乃血热气郁而成。俗名挂肩痈，又名穿胛流注。
煎方：荆芥、防风、贝母、丹参、连翘、丹皮、黄芩、黄连、黑栀。
按：乐疽之名，今人久不知矣，所以名乐疽者，心包络为臣使之官，喜乐出焉故也。此证余医高氏子，其痛入骨，微寒壮热，痛处皮热，色不红，脉极洪数。诸医用荆、防、当归、丹皮等，不效；又用山甲、威灵仙，其痛更甚。汗多发厥，舌红口乾。余用羚羊角、钩钩、忍冬藤，夜交藤、贝母、丹皮、甘草，痛略停。后用犀角、射干、玄参等加入煎方，其痛渐缓。后用和养气血药，共两月而愈。未曾出脓。此盖心有所喜乐，而外遭抑郁所致。
●肩背臂膊痛　痛而无形。有风热、寒湿、气虚、血虚、痰饮、伤筋种种之别。治法予另有论，兹不赘。

夹痈、夹痰、米疽  ***************************
●夹痈、夹痰　又名腋痈，生肩膊下腋窝中。初起皮色不变，漫肿无头，日久方痛，乃生寒热者名夹痰。由肝经气郁血滞。若初起皮色虽不变，三四日即发寒热者名夹痈。由少阳经风热，其治易。
夹痈方：防风、当归、赤芍、丹皮、连翘、大贝母、夏枯草、陈皮。溃后兼理脾胃自愈。
夹痰方：未破用柴胡、香附、丹皮、黑山栀、大贝母、当归、赤芍。已破用参、耆、归、芍、术、甘草、茯苓等。
●米疽　亦生于肩下腋窝中。初起即赤色坚肿，为核一粒，身发寒热。由郁火挟风热。治法与夹痈大段同。

臂痈、黄瓜毒、骨蝼疽、蝼瓜串、石榴疽、肘痈、肘后毒  ***************************
●臂痈、黄瓜毒　自肘以下通名臂。生臂外名臂痈；生臂内名黄瓜毒，一名鱼肚发。皆形似也。多由气血不和。
煎方：防风、秦艽、当归、泽兰、丹皮、连翘、枳壳、大贝母。
又有秋令伏邪湿热走络，臂肿而痛，舌白呕恶，寒热胸闷者，当用泻心温胆法。
又风温夹痰走络，臂肿色白软痛，兼寒热，咳嗽者，用牛蒡、射干、杏仁、桔梗、荆芥、橘皮、旋覆等味送下指迷茯苓丸，最效。
●骨蝼疽　亦生臂外。凡初起无头漫肿者名痈，起即有头者名疽。骨蝼疽初起一粒如豆，渐渐加大，坚硬痛不可忍。若疮色紫晕，开大腐烂斑点串通肌肉，遍身拘急发搐，呕哕不食，冷汗泄泻，烦燥脉乱者死。
治法：当补元气、化毒气，如党参、黄芩、银花、甘草之类。
●蝼瓜串　生于臂内中廉，由心脾气郁而成。初起筋骨疼痛，渐增肿硬，不红不热，手臂及内关连肿数块，臂膊难动。日久肿块渐次溃破，时时流白浆，内孔串通，外肿不消，脓水淋漓如漏串者，面黄食少发热，变成虚损而死。
治法：初起用逍遥散，次用人参养营汤。
●石榴疽　生于肘尖上。初起一粒黄粟小泡，根坚色红，渐渐肿大痛不可忍，皮破泛出如榴子，令人寒热。以八九日得脓为吉，反此则凶。
治法：鲜生地、地丁、连翘、丹皮、山栀、归尾、防风、赤芍、银花、大贝母、牛蒡子。外以菊花烧灰，加轻粉少许敷之。再用菊花煎汤洗之。
●肘痈、肘后毒　俱生于肘尖。小者为疖，大者为痈，最大者为毒。治法皆疏散调营。如防风、当归、泽兰、秦艽之类。

手腕痈、手腕疽、兑疽  ***************************
●手腕痈　生于腕外面，属手少阳经。乃风火温毒凝结而成。今时名手腕毒。
治法：初起如防风、当归、银花、连翘之类。若日久不溃，或漫肿平塌者，用黄耆、当归、防风、羌活之类。既溃之后，腐烂露骨者难于收功。用药不外党参、黄耆、当归、陈皮之类。
●手腕疽　亦生腕外，一名鼓槌风。初起肿硬微疼，以后渐渐红肿，溃后多生头孔，脓水清稀者，不易收功，有延至半载一年而后愈。
治法：党参、黄耆、当归、丹参、银花、甘草、陈皮。
●兑疽　又名脉疽，生于手腕里面横纹动脉处。今人亦名手疽。初起寒热肿痛，痛彻手膊，举动不便。此处肺经门户，若溃深则肺气大泄，最为危候。
治法：北沙参、桔梗、甘草、玄参、当归、连翘。溃后亦宜黄耆、当归、甘草、白芍等味。

手发背、擎珠毒、托盘疔、手丫发、合谷疔疽  ***************************
●手发背　发于手背，属三阳经络，而手少阳三焦之经为多。有急慢二种：急者初起一粒，高肿痛痒，隔日即烂，此属湿火。慢者初起形如芒刺，寒热昏闷，遂满手背高肿，后聚毒成疮，深入至骨。成脓速溃者顺，若漫肿坚硬溃迟者，收功必迟。
治法：荆防败毒散，黄连解毒汤，真人活命饮去山甲，角刺，犀角地黄汤等可选用。
此证有手背尽行烂去者，须掺珍珠散，贴白玉膏收功。切不可贴黑膏药及用升药。曾见贴黑膏药几许大，即烂几许大者，不可不知。
●擎珠毒　生于手掌心，乃心火所结。坚硬起泡，泡色如血赤，疼痛异常，往往有不能收功，流血死者。治法必用补水清火，佐以解毒。大生地、玄参、当归、丹皮、贝母、金银花、生甘草、犀角、麦冬。
●托盘疔　生于手掌心，亦心火所结。初起掌心硬，肿痛起泡，泡色明亮。即挑破之，出水及脓。
治法：银花、甘草、贝母、地丁之属解毒而已。
●手丫发　俗名手丫毒，五指丫处，结毒肿痛，除大指合谷穴名合谷疔，余皆手丫发。由湿火而成。治当清热解毒。
●合谷疔疽　俗名虎口疔，又名虎丫毒，由湿火所结。初起黄粟小泡，热痒肿痛，有红丝者名疔。初起如豆，渐至漫肿坚硬，痛不可忍者名疽。治法与手丫发大段相同。

蛇头疔、蛇眼疔、水蛇头、⿸疒贡爪、蛀节疔、鳅肚疔  ***************************
●蛇头疔　生于手大指、次指、中指者多。初起手指顶头如粟，渐大如豆，坚硬肿痛连心，或青、或黄、或紫、或黑、或痒、或麻木不等。甚则手背手心皆肿，指头皮硬。
治法：外以猪胆套之；内服蟾酥丸发汗解毒，又服银花解毒汤。
按：蛇头疔若四五日后，溃脓者有黄头可刺者顺。如不溃无脓，黑色过节者险。其药如凉膈散、黄连解毒汤、犀角地黄汤皆可选用。若毒气攻心，呕恶不食，神糊，齿缝出血，此属危候，竟有死者。此证切不可早开刀，若开之早必致胬肉，疼痛倍增，不能速愈。若患久必有多骨，多骨出始能收功。虚而不敛宜补之。更有火毒不化，腐烂其筋，落去一节者。
●蛇眼疔　生于指甲旁尖角间，俗名虾眼疔。有黄头如眼者，宜即以针挑破之。
●水蛇头　指头有泡明亮者是，亦宜挑破，去其恶水。以上二证，大抵解毒清火而已。
●⿸疒贡爪　生指甲身之内，初起热肿疼痛，宜用甘草、朴硝各五钱，煎汤浸洗、即瘦。三四日后甲面上透一点黄色，内脓已成，用针挑去脓，以膏贴之。若失治，以致脓毒浸淫好肉，爪甲溃空，必然脱落，日久方愈。
●蛀节疔　生于指中节接骨处。绕指俱肿，其色或黄或紫。治同疔疽。
●鳅肚疔　生于手指中节里面，形如鱼肚故名。若生于中指，肿连手臂，疔色紫黑，其势必恶。治同疔疽，若神昏呕恶者难治。

发背、搭手  ***************************
●发背、搭手　生于背脊名发背，有上发、中发、下发，有阴、有阳。生于背旁左右名搭手，有上中下三部。两者治法，与脑疽大段相同。
按脑疽、发背、搭手虽有大小之分，其清解托里之法则一。至于溃脓之后，腐脱新生之际，有忽发流火者，其人忽发寒热，甚至神昏，疮口四边红赤。此时切勿惊惶，用清凉解毒之法，一二日后，自然汗出身凉热退，肿消而安。

胸发疽、胸发痰、膻中疽、甘疽  ***************************
●胸发疽　生于正胸堂，去结喉三寸，与心窝不远。初起一粒，四围红肿，数日即头烂者是也。
治法：仙方活命饮。便秘用凉膈散，溃后宜八珍汤。此证若神糊气急，不食者不治。
●胸发痰　亦生于正胸堂，但初起色白，中有一小核，或如豆，或如梅、李核。由气郁痰凝而成。延至半年一载，亦有成脓者，收功不易。
治法：初起宜用控涎丹，每日十四粒，体实者二十一粒，姜汤送下。
煎方：桔梗、川贝、半夏、茯苓、橘红、香附、杏仁等味。溃后宜补脾化痰，如六君子汤之类。
●膻中疽　生于心窝上两乳之间。属任脉膻中穴。
●甘疽　生于乳上肉高处，属肺经中府穴之下。
按：此二证皆由忧思郁结而成。
治法：初起皆有头一粒，色红高肿属阳者，宜仙方活命饮。平塌散漫气逆不食者险，宜扶正化毒舒郁之药，如黄耆、川贝、远志、银花、陈皮、郁金等。余与治疽诸法同。

乳癖、乳痰、乳岩、乳痈、烂皮乳痈、乳疽、内吹、乳头风  ***************************
●乳癖　乳头属肝，乳房属胃。乳中结核不痛，无寒热，皮色不变，其核随喜怒为消长者，为乳癖。
治法：宜逍遥散去姜、薄，加栝蒌、半夏、陈皮。
●乳痰　即乳癖之大者。初起不痛，后渐痛疼发热，成脓穿破。此名乳痰，即乳岩之根也。治法与上大段相同。
●乳岩　初起与乳痰、乳癖大略相同。或半载一年、或两三载，渐长渐大，始生疼痛。日后肿如堆慄，或如覆杯，色紫气秽，渐渐溃烂，疼痛连心，出血腥臭，并无脓水。此属绝证，十中可救一活。
治法：初起逍遥散、归脾汤、益气养营汤。
●乳痈　属肝郁湿热为多。初起疼痛坚硬，乳房焮肿，寒热往来，则痈成而脓作矣。
治法：初起当散表疏通，如：柴胡、香附、青皮、大贝母、栝蒌皮、连翘、苏梗、郁金、炒楂肉、当归、蒲公英。若不散成脓，宜托里如黄耆、银花、当归、赤芍之类。若溃久不愈，当补气血，调脾胃，如党参、茯苓。
●烂皮乳痈　初起乳头肿硬，乳房焮肿，恶寒发热。一、二、三日皮即湿烂，再一、二日即焦黑起腐，再数日后热退腐脱，生新长肌。掺以珍珠散，盖以白玉膏。治用蒲公英、金银花、连翘、丹皮、赤芍、夏枯草、广皮、当归、生苡米。
●乳疽　初起肿硬，即有白头一粒，后复旁生数头，头中有脓不多。此属肝胃湿火。
治法：苏梗、荆芥、大贝母、栝蒌皮、夏枯草、连翘、青皮。
●内吹　孕妇二三个月或八九个月，乳中有核，成脓穿溃，则必俟分娩后方收口。此由胎气。
治法：苏梗、生石膏、当归、牛蒡子、白薇、竹茹、淡黄芩。
●乳头风　乳头乾燥裂痛，或出血、或流水。此由郁怒所致。
治法：内服加味逍遥散：柴胡、白芍、当归、茯苓、白芷、桔梗、白术、甘草、黄芩、半夏、陈皮、黄耆、银花、蝉蜕、苏梗、蜣螂虫。甜白酒煎。外用白芷末和乳汁调敷。
按：乳痈、乳疽、乳痰等证，多生于妇人；若男子间或有之，治法大致相同。古谓妇人乳房属胃，男子乳房属肾，恐未必然。

肺痿、肺痈  ***************************
●肺痿、肺痈　肺痿属虚，肺痈属实。久咳音雌，寒热盗汗，喘不得卧，口吐浊沫，寸口脉数而虚者为肺痿。先咳嗽，胸中隐隐痛，喘急不卧，喉间闻腥臭气，随吐臭痰脓血，脉数有力者，为肺痈。
治肺痿法：宜补宜润，如北沙参、玉竹、麦冬、川贝、杏仁、阿胶、甘草、生地、苡米、茯苓。
治肺痈法：初宜泻肺排脓化痰，如冬瓜子、杏仁、生苡仁、桃仁、芦根、葶苈、桔梗、甘草、紫菀、川贝、野茭白根。脓久不愈宜补，如黄耆、白芨、北沙参、甘草等味。

井疽、穿心漏、捧心痈、幽痈、赫痈、冲疽  ***************************
●井疽　生于心窝，乃任脉鸠尾穴。又名穿心毒。初起一粒，焮红高肿，发热烦躁。
治法：宜清凉解毒，如凉膈散，犀角地黄汤。若坚硬紫黑，毒陷神糊，呕吐不食，腹胀便泄者不治。
●穿心漏　亦生于心窝。初起硬肿，皮色不变，积久穿溃，时流血水，不易收功。此由心肾两虚，多食冷物所致。治宜补气血药，又温肾丸最妙。
温肾丸方：鹿茸、附子、人参、青盐、枣肉为丸。每服三十粒，酒下。
●捧心痈　生于人字骨下陷中，肿硬色白，腰痛，肤黄，面浮。因脱力劳中，气血失和而发。若不消而成脓，不易收功，延成损怯为多。
治法：当归、茯苓、香附、延胡、广皮、郁金、砂仁。
●幽痈、赫痈、冲疽　幽痈生脐上七寸，赫痈生脐上三寸，冲疽生脐上二寸。以上三证皆属疽。高肿脓稠者吉，平塌脓清者凶。初起用仙方活命饮。溃后宜补托。

䐗痰、胃脘痈、胁痈、肋痈  ***************************
●䐗痰　生于中脘穴下，或左或右。初起色白，渐渐硬肿。倘若成脓，脓从肿处穿溃者可治；若脓从呕吐出者，不可治。治法与捧心痈同。
●胃脘痈　生于中脘穴，有外痈，有内痈。外痈在皮里膜外，初起漫肿坚硬，渐渐焮红成脓。此属湿热积聚。若脓从外泄，亦易收功。
治法：半夏、茯苓、橘红、桔梗、苡仁、当归、连翘、甘草、赤芍、枳壳。溃后宜补托，党参、黄耆、归、术、陈皮、茯苓之类。
内痈俗名䐗痈，初起中脘穴隐隐疼痛微肿，按之坚硬，寒热。因郁火而发。右关脉必沉细，人迎脉必盛大（人迎脉结喉两旁）。
治法：射干、苡米、赤小豆、当归、丹皮、桃仁、桔梗、甘草、杏仁。虚者体倦，食少气促，宜参、耆、麦冬、五味等。若脓从吐出，精神憔悴，必奄奄而死。
●胁痈、肋痈　发于胁与肋间，左右同皆肝经郁火。治亦同。若溃后脓水清稀，气秽臭，饮食不进者死。
治法：初起宜黑山栀、当归、丹皮、香附、青皮、柴胡、延胡、泽兰。溃后宜八珍汤补之。

腹痈、脐痈、脐漏、小儿脐风、少腹痈  ***************************
●腹痈　生于腹皮里膜外，乃脾经火毒。其初腹皮隐痛，后发痈肿于皮外，无论左右同。
治法：初起宜仙方活命饮。溃后服托里消毒散。
●脐痈　生于脐中，由心热秽于小肠而成，脐高突如铃。如不能消，即穿破出脓为吉。
治法：初起蜡矾丸，服黄连、黑栀、赤苓、泽泻、白术、归尾、银花、赤芍。
●脐漏　脐中出水，因肾虚火亢兼郁恼而发。治法内服六味地黄汤，或八珍汤。外以当归、龙骨，研末掺之。
●小儿脐风　凡儿生月内，肚胀腹硬，脐肿，口撮不乳，牙关不开，名曰脐风。口撮为险重，若喉中痰鸣，神气脱离者，必死。
治法：内服川连，赤芍、山栀、贝母、苡仁、车前、木通，西黄化毒丹。又脐中出水，宜五倍子末掺之。
●少腹痈　生于少腹皮里膜外。初起漫肿坚硬色白，数日有热渐红者，属阳易治。无热不红者，属阴难治。
治法：不论初起未溃已溃，俱宜用四君子汤加芎、归、白芷、枳壳之类。若纯阴无阳者，宜十全大补汤。纯阴食减形瘦，日久不溃者难治。又有高肿焮红作痛者，属湿火。宜真人活命饮。

大肠痈、小肠痈  ***************************
●大肠痈　由饥饱劳役负重，气血凝聚，湿热郁蒸而发。初起寒热脉数，腹急渐肿，按之急痛，右足屈而不伸，大便重坠，小溲涩滞如淋。倘若脓成从大便出者，易治。从脐中旁出头者，以针刺之，若从脐内出脓者不治。亦有脐突肿硬，绕脐生疮者，名盘肠痈。治同。
治法：未成脓者，大黄、桃仁、归尾、延胡、红花、丹皮、炙甲片；如体虚脉细，不敢下者，以归尾、丹参、延胡、泽兰、桃仁、苡仁等味。已成脓者，苡仁、当归、角刺、黄耆、红花、丹参。溃后宜大补气血，如十全大补，八珍汤等类。
●小肠痈　由瘀凝气滞而成，亦有寒热凝结成者。少腹肿硬，按之痛，左足曲而不伸，小便数如淋。脓从外出者为顺，若从小便出者，不治。
治法：因寒者，肉桂、吴萸、当归、延胡、车前、香附、丹参、桃仁。因热者，大黄、丹皮、桃仁、苡仁。瘀血，旋覆花、新绛、葱管。气滞，香附、木香、乌药。溃后宜十全大补汤。

肾俞发、肾俞虚痰、鹳口疽  ***************************
●肾俞发　即腰疽，生于腰两旁，或生两腰中间，最为险候。若高肿红活可治，溃脓去腐收功。若色紫乾枯，坚硬不作脓者，死在十五日前后。
治法：党参、黄耆、当归、白芍、陈皮、角刺（脓已透去之），广皮、麦冬、五味。
●肾俞虚痰　生腰间肾俞穴。初起隐隐痠疼，后渐渐漫肿，色白，微微寒热，神气委顿，渐渐微软，似乎有脓，及至刺破，脓水清稀，或有豆腐花块随之而出，肿仍不消，元气日败，延至劳怯而死。若初起色白，后渐转红，溃出稠脓者可治，名肾俞痈。
治法：党参、黄耆、熟地、萸肉、茯苓、肉桂、杜仲、归身、广皮。大抵此证以补为主，或清或温，随证加减。
●鹳口疽　生于尾闾穴之高骨尖上，亦名尾闾发。由阴亏湿火而生。初起一粒，四围漫肿，溃后腐烂孔深。若寒热不止，血出不停，饮食不进者危。若能食热退可治。
治法：党参、茯苓、黄耆、当归、白芍、知母、黄柏、大生地、广皮、银花、苡仁。外用红玉膏涂之。
红玉膏方：紫草三钱，细生地三钱，白芷二钱，乱发一团，麻油一斤，煎枯去渣，入白佔一两，血竭末二钱，乳香、没药各二钱，珍珠二钱，金银花二钱。共为末，调入油内，连白占烊化，冷定涂之。

肠风、脏毒  ***************************
●肠风、脏毒　大便下血，血色鲜者，谓之肠风。血色污黯，谓之脏毒。皆湿热而成。
治法：槐花散、地榆散。虚者补中益气汤加川芎、地榆、槐花。

脱肛、痔漏、肛门痈、偷粪鼠、脏头毒  ***************************
●脱肛　脏头脱垂于肛外，谓之脱肛。有气虚，有湿热，有寒，有热。
治法：气虚补中益气汤。湿热宜川连、淡芩、白芷、赤芍。虚寒滑脱宜牡蛎、馀粮石、五味、粟壳、白术、黄耆等味。实火宜黄芩、黄连、槐花、川柏及四物、升、柴之类。
●痔漏　属阴虚湿热。
治法：初宜凉血，如川连、槐花等；久宜补阴，如大生地、五味，兼调脾胃，如党参、冬术。
●肛门痈、偷粪鼠、脏头毒　湿热所结，由于酒色而成。初起寒热，绕肛红肿而痛，大便不通，最易成脓。或左或右成脓，小者名偷粪鼠，大者名肛门痈，绕肛成脓者名脏头毒。
治法：大便秘者宜凉膈散，或鲜首乌、黄芩、槐花、枳壳、芦根、金银花等。溃后宜补，兼去湿热。此三证最易成管，若一月之内，不能收功，必成漏管。

臀痈、骑马痈、胎火、胎毒、⿰犭活狲疳  ***************************
●臀痈　生臀上，或左或右，属湿热。形大如盘，寒热，易成脓者易愈。久而不消者难愈。
治法：归尾、萆薢、苡仁、泽兰、独活、延胡、丹皮。如口渴大热，可加清药。如日久微寒微热，或加黄耆、山甲等味。
●骑马痈　生于臀下大腿根里侧，属湿热。治法同上。
●胎火、胎毒、⿰犭活狲疳　初生小儿，或月内、或月馀，臀腿焮红，皮肤碎裂，或遍体焮红，皆属胎火毒。若臀肿红碎无皮，名⿰犭活狲疳。
治法：用犀角、大黄磨汁服，或调西黄末与服。余家另有⿰犭活狲疳化毒丹，秘效不传外人。

囊痈、脱痈、海底悬痈  ***************************
●囊痈　属肝经湿热。初起寒热，囊肿色红，易于成脓。
治法：归尾、龙胆草、萆薢、黑山栀、赤苓、橘核、木通。若火重者加羚羊角。如川楝子、楂肉皆可。若溃后宜调补脾胃。
●脱痈　初起大作寒热，囊红皮湿，明后日即腐烂，其囊皮尽脱。宜贴白玉膏，珍珠散掺之。不可贴黑膏药。
治法：萆薢、赤苓、苡仁、广皮、泽泻、苏梗、通草。
●海底悬痈　生于肾囊之后，穀道之前。成脓后易成漏管，属虚证。
治法：国老膏专消此证。甘草一味，泉水炙熬膏服。用药如归尾、山栀、黄柏、萆薢、苡仁、生地等味。

毒疮、下疳、鱼口、便毒、肾岩  ***************************
●毒疮　一名广风，一名棉子疮，又名杨梅疮。
治法：防风通圣散或九龙丹泻之。
●下疳　生于小便龟头，有湿火、有毒。
治法：龙胆泻肝汤为主。
●鱼口、便毒　左为鱼口，右为便毒。先发下疳，而后胯凹结核者是也。
治法：未溃前宜归尾、五灵脂、泽兰、丹参、萆薢、全虫。另用全虫四只，胡桃肉生打为丸，名蝎桃丸。专治鱼口可消。溃后宜带补带化，如黄耆、银花、当归之属。
●肾岩　翻花绝证属阴虚湿热郁火。初起马口之内，生肉一粒，硬坚而痒。久则作痛，腐烂翻花出血，不可治矣。
治法：鲜首乌、马料豆、甘草、大补阴丸。或用犀黄、珠粉、血珀常服。

附骨疽、附骨痰、流注、腿痈  ***************************
●附骨疽　俗名贴骨痈，生于大腿外侧骨上。此阴寒之证也。凡环跳穴痠痛，久而漫肿，即是此证。成脓后收功不易。
治法：大熟地、肉桂、当归、丹参、泽兰、牛膝、川断、白术。
●附骨痰　亦生大腿外侧骨上。小儿三五岁，先天不足，三阴亏损而成，大人亦有之。每日一寒热，或五日一寒热，成脓之后，脓水清稀，其中有豆腐花块流出。渐现鸡胸龟背，而成劳损。
治法：八珍汤，十全大补汤。
●流注、腿痈　流注与腿痈，名虽不同，治法则一。实者当归、防风、秦艽、泽兰、丹参、羌独活、炙甲片、牛膝、延胡。虚者宜温宜补，如参、耆、术、桂、附、熟地，皆可用。

鹤膝风、膝盖毒、膝眼毒、委中毒  ***************************
●鹤膝风　膝肿而胻腿枯细，有实有虚，有寒湿热之分别。实症湿热原可收功，虚寒者收功极难，亦有死者。
治法：以独活寄生汤为主。热者加羚羊、苍术、黄柏。寒者重用桂、附。虚者六味丸加鹿角，虎潜丸。
●膝盖毒　亦生于膝，初起寒热，数日即红。属湿火。治法同上。
●膝眼毒　生于膝盖骨上两旁膝眼中，俗名人面疮。治同上。
●委中毒　生于膝弯，俗名曲鳅。溃后防成废疾。治法同上，热加清药，寒加温药。

鱼肚毒、附阴疽、接骨发、穿拐毒、夹棍疮  ***************************
●鱼肚毒　生于小腿肚上，一名腓腨毒。属湿热伤筋。
治法：当归、萆薢、丹皮、苡仁、防风、大贝、泽兰、牛膝。有火加清药，溃后宜补。
●附阴疽　生内踝上三寸，初起有头坚硬而肿痛。属湿火。
治法：当归、银花、赤芍、鲜首乌、连翘、苡仁、萆薢、防风。
●接骨发　生小腿肚之下，胫骨与足后跟骨相接处。治法与鱼肚毒同。
●穿拐毒　生于足之踝骨上，漫肿而痛。有湿热、有寒湿。溃后不易收功。
治法：湿热宜通经去湿。如萆薢、苡仁、当归、防己、丹皮、泽兰等。寒湿宜独活、肉桂、牛膝、当归之类。虚宜带补。
●夹棍疮　因伤而碎烂，亦在踝骨上。收功不易。
治法：宜贴夹膏。服药亦化湿通经活血而已。

脚发背、足跟疽、脱骨疽、涌泉疽、足底水疔  ***************************
●脚发背　生于足背，属湿热。初起红肿略碎，渐渐烂大。宜贴白玉膏，宜用掺药。若色黑者及见败证，不食便泄，皆难治。
治法：银花、萆薢、苡仁、当归、丹皮、连翘、生草。虚者宜补。
●足跟疽　生足跟骨上。红肿易脓者，易治；坚硬黑者，难治。治法与痈疽同。
●脱骨疽　或脚指脱落，或手指烂去，皆名脱疽。治法宜补宜化湿。初起宜外用灸法。色黑者不可治。
●涌泉疽　生足心，属肾经湿热阴虚。若高肿色红，易脓溃者，易治。若麻痒色黑，不溃者，难治。
治法：阳证宜萆薢、苡仁、银花、归尾等。阴证十全大补汤。
●足底水疔　足底起黄泡，有硬块。宜刺出脓水而愈。亦有壮热烦躁者，则重。
治法：荆防败毒散，仙方活命饮。

小儿赤游丹、豌豆疮、痘毒、一切疮疥  ***************************
●小儿赤游丹　皆胎火夹风热，形如云片，色红而肿，或起手足，或起胸背，或起头面。令儿烦躁发热，若腹满不尿不乳者，不治。
治法：金银花、甘草、连翘、黑山栀、犀角、大黄之类。外以精肉片贴之。
●豌豆疮　生于伤寒温病之后，如白泡疮之类，头面遍身皆发。
煎方：川连、甘草、淡芩、归尾、防风、连翘、荆芥、白芷。外以玄明粉、赤小豆、青黛、共研末。鸡蛋白调敷。
●痘毒　痘后馀毒，多发于节骱。色红者易治，色白者难治。收功不易。
治法：初发即宜内服透脓散，虚者用保元汤。
●一切疮疥　大抵皆血枯湿热。
治法：不外养血去湿清热。火甚体实者，防风通圣散。不实不虚者，如鲜首乌、当归、苡仁、萆薢、银花等。日久虚者，宜八珍汤加减。
