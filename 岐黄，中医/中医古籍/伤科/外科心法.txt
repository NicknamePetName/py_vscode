

卷一  ——————————————————————————————————————————————————————————————————————————————————————————

脉证名状二十六种所主病症（见《外科精义》）  ***************************
浮脉之诊，浮于指下，按之不足，举之有馀。再再寻之，状如大过。瞥瞥然见于皮毛间。其主表证，或为风，或为虚。浮而大散者心也，浮而短涩者肺也，浮而数者热也。浮数之脉应发热，其不发热而反恶寒者，疮疽之谓也。
洪脉之诊，似浮而大，按举之则泛泛然满三部，其状如水之洪流，波之涌起。其主血实积热。疮肿论曰：脉洪大者，疮疽之病进也。如疮疽结脓未成者，宜下之。脓溃之后，脉见洪大，则难疗。若自利者，不可救治也。
滑脉之诊，实大相兼，往来流利如珠，按之则累累然滑也。其主或为热，或为虚。此阳脉也。疮疽之病，脓未溃者，宜内消也；脓溃之后，宜托里也。所谓始为热，终为虚也。
数脉之诊，按之则呼吸之间动及六至，其状似滑而数也。若浮而数，则表热也；沉而数，则里热也。又曰：诸数为热。仲景曰：脉数不时见，则生恶疮也。又曰：肺脉俱数，则生疮也。诊诸疮洪数者，里欲有脓结也。
散脉之诊，似浮而散，按之则散而欲去，举之则大而无力。其主气实而血虚，有表无里。疮肿脓溃之后，而烦痛尚未痊退者，诊其脉洪滑粗散，难治也。以其正气虚而邪气实也。又曰：肢体沉重，肺脉大则毙。谓浮散者也。
芤脉之诊，似浮而软，按之中央空，两边实。其主血虚，或为失血疮肿之病。诊得芤脉，脓溃后易治。（以其脉病相应也。）
长脉之诊，按之则洪大，而长出于本位。其主阳气有馀也。伤寒得之，欲汗出自解也。长而缓者，胃脉也，百病皆愈。谓之长，则易治也。
牢脉之诊，按之则实大而弦，且沉且浮，而有牢坚之意。若瘰疬结肿，诊得牢脉者，不可内消也。
实脉之诊，按举有力而类结，曰实。经曰：邪气胜则实，久病则虚。人得此最忌。疮疽之人，得此宜急下之。以其邪气与脏腑俱实故也。
弦脉之诊，按之则紧而弦，其似紧者为弦，如按弦而不移，紧如内绳而转动，以此为异。春脉浮弦而平，不时见，则为饮为痛，主寒主虚。疮疽论曰：弦洪相搏，外紧内热，欲发疮疽也。
紧脉之诊，似弦而紧，按之如切绳而转动。其主切痛积癖也。疮肿得之，气血沉涩也。亦主痛也。
涩脉之诊，按之则散而复来，举之则细而不足。脉涩则气涩也，亦主血虚疮肿。溃后得之，无妨也。
短脉之诊，按举则不及本位。《内经》曰：短则气病。以其无胃气也。诸病脉短皆难治。疮肿脉短，真气短也。
细脉之诊，按之则萦萦，如蜘蛛之丝而欲绝，举之如无而似有。细而微，其主亡阳衰也。疮肿之病，脉来细而沉，时值者里虚，而欲变证也。
微脉之诊，按之则软，小而至微，主虚也。真气复者生，邪气胜者危。疮肿之病，溃后脉微而匀，举自瘥也。
迟脉之诊，按举来迟，呼吸定息，方得三至。其状似缓而稍迟，痼疾得之则善。新疾得之则正气虚惫。疮肿得之，溃后自痊。
缓脉之诊，按举似迟，而稍驶于迟。仲景曰：阳脉浮大而濡，阴脉浮大而涩，阴阳同等，谓之缓，脉见长缓，百疾自瘳。凡诸疮肿溃后，其脉涩迟缓者皆易愈。以其脉候相应，是有胃气也。
沉脉之诊，举之不足，按之方见如烂绵。主邪气在藏也。水气得之则逆。此阴脉也。疮肿得之，邪气深也。
伏脉之诊，比沉而伏，举之则无，按之至骨。方得与沉相类，而邪气益深矣。
虚脉之诊，按之不足，迟大而软，轻举指下豁然而空，经曰：脉虚则血虚，血虚生寒，阳气不足也。疮肿脉虚，宜托里和气养血也。
软脉之诊，按之则如帛在水中，极软而沉细。亦谓之软。其主胃气弱。疮肿得之，补虚排脓托里。
弱脉之诊，似软而极微，来迟而似有。仲景曰：微弱之脉，绵绵如泻漆之绝。其主血气俱虚，形精不足。大抵疮家，沉迟濡弱，皆宜托里。
促脉之诊，按之则去数，来时一止而复来。仲景曰：阳盛则促。主热畜于里也。下之则和。疮肿脉促，亦急下之。
结脉之诊，按之则往来迟缓，时亦止而复来。仲景曰：阴盛则结。经曰：促结则生，代则死。
代脉之诊，按之则往来，动则中止，不能自还，因而复动者，曰代脉也。代者气衰也，诸病见之不祥。大凡疮肿之病，脉促结者难治，而况见代脉乎。
动脉之诊，见于关上，无头尾，如豆大，厥厥然而动摇者是也。《脉经》曰：阴阳相搏，故谓之动。动于阳，则阳气虚而发厥，动于阴，则阴气虚而发热。是阳生于尺，而动于寸；阴生于寸，而动于尺。不可不辨也。

脉相类二十四首（见《医经小学》）  ***************************
●浮与芤相类
脉浮犹如水漂木，表有馀兮里不足。浮而无力则为芤，傍实中空应淖衄。
●浮与洪相类
洪脉荡荡浮泛泛，力薄为浮厚者洪。浮洪二象由来异，迷于专言易拙工。
●弦与紧相类
弦似张弓紧似经，经方体驶十分精。紧言其力弦言象，识见超然付老成。
●滑与数相类
滑脉往来极流利，指下如珠圆替替。数则专言至数加，分明滑数非同类。
●革与实相类（革为牢）
实大而长指下全，按如鼓革最牢坚。较之实脉不应别，隐指仍强幅幅然。
●沉与伏相类
举无按有脉名沉，伏极其沉深复深。沉伏要知真脉象，浅深深浅细斟寻。
●微与涩相类
小之又小号微脉，短细迟难是为涩。良工诊候倘逢之，细密精详为消息。
●软与弱相类（软为濡）
软脉优柔其力薄，极软如无则为弱。莫教软弱一般论，一脉才差一切错。
●缓与迟相类
脉迟一息来三至，缓比之迟仍小驶。迟为病冷缓为和，缓大虚风之病起。
●软与迟相类
力柔为软本非迟，软与形合细推之。软则但将其力取，迟来三息又何疑。
●弦与长相类
出三关者是为长，弦则非然但满张。弦脉与长争较远，良工尺度自能量。
●洪与虚相类
脉洪真似涌波涛，细细而来气势高。虚脉廓然微旷荡，消详分析在丝毫。
●洪与实相类
脉号于洪力不轻，其中微曲似钩形。只缘举按皆强盛，实脉于焉别立名。
●滑与动相类
厥厥动摇如豆大，脉名为动几曾停。圆圆转转低名滑，脉脉谁知有径庭。
●浮与虚相类
表病脉浮轻手得，所以为虚为无力。毫发差殊便不同，工意之人自能识。
●虚与弱相类
脉来无力号为虚，外象豁然中则枯。弱比虚来虚更甚，按之如有亦如无。
●微与细相类
微似丝忽细似线，细大于微殊易辨。应之指下得之心，心内瞭然皆洞见。
●微与弱相类
依依细细为微脉，弱则虚之而又虚。弱是体虚微细小，细寻真象莫模糊。
●迟与涩相类
三五不调名曰涩，如雨沾沙短且难。迟惟一息二三至，非短非难力但觉。
●短与涩相类
短于本部为不及，短服迟难为涩脉。休将短涩一般看，短自时长滑时涩。
●散与大相类（散为浮大，为洪之别名也）
脉形涣漫名为散，有表那堪里却无。大则其中还翕翕，好将二脉较锱铢。
●结与代相类
缓而时止复来者，便可将为结脉呼。止不能回方是代，结生代死必殊途。
●促与代相类
脉来既数复中止，便呼为促莫狐疑。阴盛而然非能代，须知止脉易差池。
●伏与绝相类
伏则全无绝则然，过饶厥逆命难全。按之隐隐其形伏，不觉开通病便痊。

怪脉一首（见《医经小经》）  ***************************
雀啄连来三五啄，屋漏半日一点落，弹石硬来寻即散，搭指散乱真解索，鱼翔似有一似无，虾游静中跳一跃。寄与医仔家细看，六脉一见休饵药。

妊娠服药（见《医经小学》）  ***************************
蚖斑水蛭及虻虫，乌头附子配天雄，野葛水银并巴豆，牛膝薏苡与蜈蚣，三稜代赭芫花麝，大戟蛇蜕黄雌雄，牙硝芒硝牡丹桂，槐花牵牛皂角同，半夏南星与通草，瞿麦乾姜桃仁通，硼砂乾漆蟹甲爪，地胆茅根莫用好。

引经药报使  ***************************
小肠膀胱属太阳，藁本羌活是本乡。三焦胆与肝包络，少阳厥阴柴胡强。大肠阳明并足胃，葛根白芷升麻当。太阴肺脉中焦起，白芷升麻葱白乡。脾经少与肺部异，升麻兼之白芍详。少阴心经独活主，肾经独活加桂良。通经用此药为使，岂有何病到膏肓。

十八反（见《医经小学》）  ***************************
本草名言十八反，半蒌贝蔹及攻乌（谓半夏、栝蒌、贝母、白及、白蔹与乌头相攻，）藻戟遂芫俱战草（海藻、大戟、芫花、甘遂俱与甘草相反，）诸参辛芍叛藜芦（苦参、人参、沙参、玄参、细辛、芍药俱与藜芦相反，汤药丸散中不可合用也，欲令反而吐者可不忌。）

用药法象一首（见《医经小学》）  ***************************
天有阴阳彰六气，（风寒暑湿燥火，）温热凉寒总于四。（温热者天之阳，凉寒者天之阴，此天之阴阳四时也。）地有阴阳化五行，（金木水火土，）生长收藏五味成。（辛甘为地之阳，酸苦硷为地之阴也。）轻清成象亲乎上，（味薄者本乎天，亲上，）重浊成形本乎地。（味厚者本乎地，亲下。）辛甘发散气为阳，酸苦涌泄阴为味。（轻清重浊之分，气味厚薄之异。）清之清者发腠理，阳中之阳厚之气。（附子气之厚者，乃汤中之阳，故经云发热。）清之浊者实四肢，阳中之阴薄气使。（茯苓淡，为在天之阳也。阳当上行何为利水而泄下。经云：气之薄者，乃阳中之阴。所以茯苓利水而下行。然而泄下亦不杂乎阳之体也，所以其性入手太阴。）浊之浊者走五脏，阴中之阴乃厚味。（大黄味之厚者，乃阴中之阴。故经云泄下。）浊之清者归六腑，阴中之阳薄味尔。（麻黄苦，为在地之阴也，阴当下行，何为发汗而升上。经云：味之薄者，乃阴中之阳。所以麻黄发汗而升上，亦不离乎阴之体，故入足太阳。）辛散酸收淡渗泄，咸软苦泄甘缓结。（各有所能，或散或收，或缓或急，或坚或软，四时五脏病，各随五味之所宜也。）横行直达要消详，五味之能须悉别。（药有横行者，若辛苦之类；直达者，若酸苦之类。）身半上病药取根，身腰以下梢宜用。根升梢降合天真，述类象形堪妙应。炮炙制度剂所宜，热降生升毒须制。（药有火炮、汤炮、煨、炒者，皆制其毒也。用酒蒸、焙、蜜炒，皆欲上腾也。酒浸洗、醋浸、姜制、酥炙，皆欲行经活血。如去皮、去心、取核、去芦节枯朽之类，皆不可达其制法也。）药味专精大得能，新陈粗细择须备。（品物薄，则用近新者，择拣勿用腐朽之类。）汤散丸方分两铢，（汤者荡也，去新久病皆能之。散者散也，去急病用之。丸者舒缓而治之也。古者方剂分两，与今不同。如㕮咀者，锉若麻豆大是也。云一升者，今之一大盏也。云铢者，六铢乃一分，即二钱半。云三两者，今之一两。二两者，今之六钱半也。）君臣佐使从其制。（主病为君，佐君之谓臣，应臣之谓使。）服药有法及有期，（病在上，不厌频而少；在下病则顿而多。病在上，先食而后药；病在下，先药而后食。病在四肢，宜饥食而在旦；病在骨髓，饱食而服药在夜。）升降浮沉补泻之，（如肝胆之病，以辛味补之，咸泻气，温补凉泻之类也。）重轻气味施当审，勿伐天和岁气时。（必先岁气，勿伐天和。药例见后证例中。）

十二经脉（循历并见见证《医经小学》）  ***************************
手太阴肺中焦生，下络大肠出贲门，上膈属肺从肺系，系横出腋臑中行，肘臂寸口上鱼际，大指内侧爪甲根。支给还从腕后出，接次指属阳明经。此经多气而少血，是动则病喘与咳。肺胀膨膨缺盆痛，两手交瞀为臂厥。所生病者为气嗽，喘渴烦心胸满结。臑臂之内前臑痛，小便频数掌中热。气虚肩背痛而寒，气盛亦疼风汗出，欠伸少气不足息，遗失无度溺变别。
阳明之脉手大肠，次指内侧起商阳，循指上连出合谷，两筋歧骨循臂肋，入肘外臁循背外，肩端前廉柱骨傍，从肩下入缺盆内，络肺下膈属大肠，支从缺盆直上颈，斜贯颊前下齿当，环出人中交左右，上侠鼻孔注迎香。此经气盛血亦盛，是动颈肿并齿痛，所生病者为鼻衄，目黄口乾喉痹主，大指次指难为用，肩前臑外痛相仍。
胃足阳明交鼻起，下循鼻外上入齿，还出侠口绕承浆，颐后人迎颊车里，耳前发际至额颅，支下人迎缺盆底，下膈入胃络脾宫，直者缺盆下乳内。一支幽门循腹里，下行直合气冲中，遂由髀关抵膝膑，䯒跗中指内关同。一支下膝注三里，前出中指外间通。一支别走足跗指，大指之端经尽已。此经多气复多血，是动欠伸面颜黑，悽悽恶寒畏见人，忽闻木音心震慑，登高而歌弃衣走，甚则腹胀仍贲响。凡此诸疾皆肝厥，所生病者为狂疟，湿温汗出鼻流血，口喎唇胗又喉痹，膝膑疼痛腹胀结，气膺伏兔䯒外廉，足跗中指俱痛彻。有馀消穀溺色黄，不足身前寒振慄，胃房胀满食不消，气盛身前皆有热。
太阴脾起足大指，上循内侧白肉际，核骨之后内踝前，上腨循䯒经膝里，股内前廉入腹中，属脾络胃与膈通，侠喉连舌散舌下，支络从胃注心宫。此经气盛而血衰，是动其病气所为，食入即吐胃脘痛，更兼身体痛难移，腹胀善噫舌本强，得后与气快然衰。所生病者舌亦痛，体重不食亦如之，烦心心下仍急痛，泄水溏瘕寒疟随，不卧强立股膝肿，疽发身黄大指痿。
手少阴脉起心中，下膈直与小肠通，支者还从心系走，直上咽喉系目瞳，直者上肺出腋下，臑后肘内少海从，臂内后廉抵掌后，锐骨之端注少冲。多气少血属此经，是动心脾痛难任，渴欲饮水咽乾燥，所生胁痛目如金，胁臂之内后廉痛，掌中有热向经寻。
手太阳经小肠脉，小指之端起少泽，循手外侧出踝中，循臂骨出肘内侧，上循臑外出后廉，直过肩解绕肩甲，交肩下入缺盆内，向腋络心循咽嗌，下膈抵胃属小肠。一支缺盆贯颈颊，至目锐眦却入耳，复从耳前仍上颊，抵鼻升至目内眦，斜络于颧别络接。此经少气还多血，是动则病痛咽嗌，颔下肿方不可顾，肩如拔兮臑似折。所生病主肩臑痛，耳聋目黄肿腮颊，肘臂之外后廉痛，部分犹当细分别。
足经太阳膀胱脉，目内眦上起额尖，支者巅上至耳角，直者从巅脑后悬，络脑还出别下项，仍循肩膊侠脊边，抵腰膂肾膀胱内。一支下与后阴连，贯臀斜入委中穴。一支膊内左右别，贯胛侠脊过髀枢，臂内后廉膕中合，下贯端内外踝后，京骨之下指外侧。是经血多气犹少，是动头疼不可当，项如拔兮腰似折，髀强痛彻脊中央，膕如结兮腨如裂，是为踝厥筋乃伤。所生疟痔小指废，头囟顶痛目色黄，腰尻膕脚疼连背，泪流鼻衄及颠狂。
足经肾脉属少阴，小指斜趣涌泉心，然骨之下内踝后，别入跟中腨内侵，出膕内廉上股内，贯脊属肾膀胱临。直者属肾贯肝膈，入肺循喉舌本寻。支者从肺络心内，仍至胸中部分深。是经多气而少血，是动病饥不欲食，喘嗽吐血喉中鸣，坐而欲起面如垢，目视䀮䀮气不足，心悬如饥常惕惕。所生病者为舌乾，口热咽痛气贲逼，股内后廉并脊疼，心肠烦痛疸而癖，痿厥嗜卧体怠情，足下热病皆肾厥。
手厥阴心主起胸，属包下膈三焦宫，支者循胸出胁下，胁下连腋三寸同，仍上抵腋循臑内，太阴少阴两经中，指透中冲支者别，少指次指络相通。是经少气原多血，是动则病手心热，肘臂挛急腋下肿，甚则胸胁支满结，心中澹澹或大动，善笑目黄面赤色。所生之者为烦心，心痛掌中热之病。
手经少阳三焦脉，起自小指次指端，两指歧骨手腕表，上出臂外两骨间，肘后臑外循肩上，少阳之后交别传，下入缺盆膻中分，散络心膈鬲里穿。支者膻中缺盆上，上项耳后耳角旋，屈下至愿仍注颊。一支出耳入耳前，却从上关交曲颊，至目内眦乃尽焉。是经少血还多气，是动耳鸣喉肿痹。所生病者汗自出，耳后痛兼目锐眦，肩臑肘臂外眦疼，小指次指亦如废。
足脉少阳胆之经，始从两目锐眦生，抵头循角下耳后，脑空风池次第行，手少阳前至肩上，交少阳右上缺盆。支者耳后贯耳内，出走耳前锐眦循。一支锐眦大迎下，合手少阳抵项根，下加颊车缺盆合，入胸贯膈络肝经，属胆仍从胁里过，下入气冲毛际萦，横入髀厌环跳内。直者缺盆下腋膺，过季胁下髀厌内，出膝外廉是阳陵，外辅绝骨踝前过，足跗小指次指分。一支别从大指去，三毛之际接肝经。此经多气乃少血，是动口苦善太息，心胁疼痛难转移，面尘足热体无泽。所生头痛连锐眦，缺盆肿痛并两腋，马刀挟瘿生两旁，汗出振寒痎疟疾，胸胁髀膝至䯒骨，绝骨踝痛及诸节。
厥阴足脉肝所生，大指之端毛际丛，足跗上廉太冲分，踝前一寸入中封，上踝交出大阴后，循膕内廉阴股充，环绕阴器抵少腹，侠胃属肝络胆逢，上贯膈里布胁肋，侠喉颃颡目系同，脉上巅会督脉出。支者还生目系中，下络颊里环唇内。支者便从膈肺起。此经血多气少焉，是动腰疼俯仰难，男疝女人少腹肿，面尘脱色及咽乾。所生病者为胸满，呕吐洞泄小便难，或时遗溺并狐疝，临症还须仔细看。

汗之则疮已（见《卫生宝鉴》）  ***************************
丁巳，委予从军，回住冬于曹州界。以事至州，有赵同知谓予曰：家舅牛经历病，头目赤肿，耳前后尤甚，疼痛不可忍，发热恶寒，牙关紧急，涕唾稠黏，饮食难下，不得安卧。一疡医于肿上砭刺四五百馀针，肿赤不减，其痛益甚，不知所由。愿请君一见。予遂往诊视，其脉浮紧，按之洪缓。此证乃寒覆皮毛，郁遏经络，热不得升，聚而益肿。经云：天寒则地冻水冰，人气在身中，皮肤致密，腠理闭，汗不出，血气强，肉坚涩。当是之时，善行水者，不能往冰；善穿地者，不能凿冻；善用铁者，亦不得取四厥。必待天温，冰释冻解，而后水可行，地可穿。人脉亦犹是也。又云：冬月闭藏，用药多而少针石也。宜以苦温之剂，温经散寒则已。所谓寒致腠理，以苦发之，以辛散之。宜以托里温经汤。麻黄苦温，发之者也，故以为君。防风辛温，散之者也；升麻苦辛，葛根甘平，解肌出汗，专治阳明经中之邪，故以为臣。血流而不行者则痛，以香白芷辛温，当归身辛温，以和血散滞；湿热则肿，苍术辛甘温，体浮力雄壮，能泄肤腠间湿热，人参、甘草甘温，白芍药酸微寒，调中益气，使托其里，故以为佐。依方饵之，以薄衣覆其首，以厚被覆其身，卧于暖处，使经血温，腠理开，寒乃散，阳气升，大汗出，后肿减八九分。再服，去麻黄、防风，加连翘、鼠黏子，肿痛悉去。经言：汗之则疮已。信哉斯言！或人以仲景言疮家虽身痛，不可发汗，其理何也？予曰：此说乃营气不从，逆于肉理而生疮肿作，身疼痛，非外感寒邪而作疼痛。故戒之以不可发汗，汗之则成痓也。又问：仲景言鼻衄者不可发汗，复言脉浮紧者，当以麻黄汤发之，衄血自止，所说不同，其故何也？愿闻其说。予曰：此议论血，正与疮家概同。且夫人身血之与汗，异名而同类。夺汗者无血，夺血者无汗。今衄血妄行，为热所逼，更发其汗，反助邪热，重竭津液，必变凶证，故不可汗。若浮脉则为在表，脉紧则为寒。寒邪郁遏，阳不得伸，热伏荣中，迫血妄行，上出于鼻，则当麻黄汤散其寒邪，使阳气得舒，其衄自止，又何疑焉！或者叹曰：知其要者，一言而终。不知其要，流散无穷。洁古之学，可谓知其要者矣。
●托里温经汤　治寒覆皮毛，郁遏经络，不得伸越，热伏荣中，聚而为赤，肿痛不可忍，恶寒发热，或相引肢体疼痛。
人参（去芦）　苍术（各一钱）　白芍　甘草（炙，各一钱半）　白芷　当归身　麻黄（去根节，各二钱）　防风（去芦）　葛根（各三钱）　新升麻（四钱）
上㕮咀，每服一两，用水三盏，先煎麻黄，令沸去沫，再下余药同煎，至一盏，去渣。大温服。讫卧于暖处，以绵衣覆之，得汗而散。

凡治病必察其下（见《卫生宝鉴》）  ***************************
戊午冬，予从军，住冬于成武县。有贾仓使父，年逾六旬，冬至后数日，疽发于背，五七日，肿势约七寸许，不任其痛。疡医曰：视之脓已成，可开发矣。彼惧不从。越三日，医曰：不开恐变证生矣。遂以燔针开之，脓泄痛减。以开迟之故，迨二日变症果生，觉重如负石，热如焫火，痛楚倍常，六脉沉数，按之有力。此膏粱积热之变也，邪气酷热，固宜以寒药治之。时月严凝，复有用寒远寒之议。急作清凉饮子加黄连，秤一两五钱，作一服。服之利下，两行痛减七分。翌日，复进前药，其证悉除。后月馀平复。又陈录判母，年七十有馀。亦冬至后脑出疽形，可瓯面大。命疡医诊视，俟疮熟，以针出脓。因怒笞侍女，疮辄内陷凹，一韭菜许，面色青黄不泽，四肢逆冷，汗出身清，时复呕吐，脉极沉细而迟。盖缘衰老之年，严寒之时，病中苦楚，饮食淡薄，已涤肥脓之气，独存瘦瘁之形，加之暴怒，精神愈损，故有此寒变也，病与时同，与疡医议制五香汤一剂，加丁香、附子各五钱。剂尽，疡复大发，随证调治而愈。《内经》曰：凡治病必察其下。谓察时下之宜也。诸痛疮疡，皆属心火，言其常也。如疮盛形羸，邪高痛下，始热终寒，此反常也。固当察时下之宜而权治。故曰：经者常也，法者用也，医者意也。随所宜而治之，可收十全之功矣。

舍时从证（见《卫生宝鉴》）  ***************************
至元壬午，五月二十八日，王伯禄年逾五旬有七，右臂膊肿盛，上至肩，下至手，指色变，皮肤凉，六脉沉细而微。此乃脉证俱寒。予举疡医孙彦和视之。曰：此乃附骨痈，开发已迟。以燔针启之，脓清稀解。次日，肘下再开之，加吃逆不绝。彦和与丁香柿蒂散，两腿稍缓。次日，吃逆尤甚，自利，脐腹冷痛，腹满，饮食减少，时发昏愦。于左乳下黑尽处，灸二七壮。又处托里温中汤，用乾姜、附子、木香、沉香、茴香、羌活等药，㕮咀，一两半，欲与服。或者曰：诸痛痒疮疡，皆属心火，又当暑之盛时，用乾姜附子可乎？予应之曰：理所当然，不得不然。《内经》曰：脉细皮寒，泻利前后，饮食不入，此谓五虚。况吃逆者，胃中虚寒故也。诸痛痒疮疡，皆属心火，是言其定理也。此证内外相反，须当舍时从证也。非大方辛热之剂急治之，则不能愈也。遂投之，诸证悉去，饮食倍进，疮势温，脓色变。知者之事，知常而不知变。细事因而取收者，亦多矣，况医乎哉！守常知变，岂可同日而语哉！
●托里温中汤　治疮为寒变而内陷者，脓出清解，皮肤凉，心下痞满，肠鸣切痛，大便微溏，食则呕逆，气短促，呃逆不绝，不得安卧，时发昏愦。
沉香　丁香　益智仁　茴香　陈皮（各一钱）　木香（一钱半）　甘草（炙，二钱）　羌活　乾姜（炮，三钱）　黑附子（炮去皮脐，四钱）
上㕮咀，作一服。水三盏，生姜五片，煎至一盏，去渣。温服，无时。忌一切冷物。
《内经》云：寒淫于内，治以辛热，佐以苦温。故以附子、乾姜大辛，热温中外，发阳气自里之表，故以为君。羌活味苦辛温，透关节。炙甘草甘温，补脾胃，行经络，通血脉。胃寒则呕吐呃逆，不下食，益智仁、丁香、沉香大辛，热以散寒，为佐。疮气内攻，气聚而为满，木香、茴香、陈皮苦辛温，治痞散满，为使也。

论诊候肺疽肺痿法（见《外科精义》）  ***************************
夫肺者，五脏之华盖也，处于胸中，主于气，候于皮毛。劳伤血气，腠理虚而风邪乘之，内感于肺也，则汗出恶风，咳嗽短气，鼻塞，项强，胸胁胀满，久久不瘥，已成肺痿也。风中于卫，呼气不入，热至于荣，则吸而不出。所以风伤皮毛，热伤血脉，风热相搏，气血稽留，蕴结于肺，变成疮疽。诊其脉候，寸口脉数而虚者，肺痿也；数而实者，肺疽也。肺痿之候，久嗽不已，汗出过度，重亡津液，便如烂瓜，下如豕脂，小便数而不渴，渴者自愈，欲饮者将瘥。此由肺，多唾涎沫而无脓者，肺痿也。其肺疮之候，口乾，喘满咽燥而渴甚，则四肢微肿，咳吐脓血，或腥臭浊沫，胸中隐隐微痛者，肺疽也。上肉微起者肺疮也。又《圣惠》曰：中府隐隐而微痛者，肺疽也。中府者，穴也，在云门下一寸六分，乳肋间动脉应手陷中也。是以候，始萌则可救，脓成则多死。若欲知有脓者，但诊其脉。若微紧而数者，未有脓也；紧甚而数者，已有脓也。又《内经》曰：血热则肉败，荣卫不行，必将为脓。大凡肺疮，当咳嗽短气，胸满，时吐脓血，久久如粳米粥者，难治。若呕脓而不止者，亦不可治也。其呕脓而自止者，自愈。其脉短而涩者，自痊。浮大者，难治。其面色当白，而反面赤者，此火之剋金，皆不可治。

辨疮疽善恶法（见《外科精义》）  ***************************
夫疮疽证候，善从恶逆，不可不辨。从来医疮，概举五善七恶，殊不知此特谓肠胃之内，脏腑疮疽所论之证也。发背、脑疽，别有善恶之证，载之于后。盖七恶者，烦躁时漱，腹痛渴甚，或泄痢无度，或小便如淋者，一恶也。脓血既泄，肿焮尤甚，脓色败臭，痛不可近，二恶也。目视不正，黑睛紧小，白睛青赤，瞳子上看，三恶也。喘粗短气，恍惚嗜卧，四恶也。肩背不便，四肢沉重，五恶也。不能下食，服药而呕，食不知味，六恶也。声嘶色败，唇鼻青赤，面目四肢浮肿者，七恶也。动息自宁，饮食知味，一善也。便利调匀，二善也。脓溃肿消，水鲜不臭，三善也。神彩精明，语声清亮，四善也。体气平和，五善也。病有证合七恶，皮急紧而如善者；病有证合五善，而皮缓如恶者。夫如是者，岂浅识之所知哉？只知五善并至，则善无以加矣；七恶并至，则恶之极矣。愚意裁之，凡患疮疽之时，五善之中，乍见一二善证，疮可治也。七恶之内，忽见一二恶证，宜深惧之。大抵证候，疮疽之发，虚中见恶证者，不可救也；实证无恶候者，自愈。大凡脓溃之后，而烦疼尚未痊者，诊其脉洪滑粗散者，难痊；微涩迟缓者，易痊。此善恶之证，于诊脉之中，亦可知也。发背脑疽，及诸恶疮，别有五逆之证者：白睛青黑而眼小，服药而呕，伤痛渴甚，膊项中不便，音嘶色败者，是为五逆。其馀热渴痢呕，盖毒气入里，脏腑之伤也，当随证以治之。

追蚀疮疽肿法（见《外科精义》）  ***************************
夫疮疡生于外，皆由积热蕴于内。《内经》谓血热肉败，荣卫不行，必将为脓。留于节腠，必将为败。盖疮疽脓溃烂之时，头小未破，疮口未开，或毒气未出，疼痛难任者，所以立追蚀脓之方法，使毒气外泄而不内攻，恶肉易去，好肉易生也。若其疮紝其血出不止者，则未可紝于疮上掺追蚀之药，待其熟可紝方紝。若其疮紝之痛应心根者，亦不可以强紝之。误触其疮，其焮痛必倍于变证。不无不可不慎也。若疮疖脓成未破，于上薄皮剥起者，即当用破头代针之剂安其上，以膏贴之。脓出之后，用搜脓化毒之药，取效如神矣。若脓血未尽，便用生肌敛疮之剂，务其早愈。殊不知恶肉未尽，其疮早合，后必再发，不可不慎也。

止痛法（见《外科精义》）  ***************************
夫疮疽之证候不同，寒热虚实，皆能为痛。止痛之法，殊非一端。世人皆谓乳没珍贵之药，可住疼痛。殊不知临病制宜，自有方法。盖热毒者之痛，以寒凉之剂折其热，则痛自止也；寒邪之痛，以温热之药熨其寒，则痛自除也。因风而有痛，除其风；因湿而痛者，导其湿。燥而痛者润之，塞而痛者通之，虚而痛者补之，实而痛者泻之。因脓郁而闭者开之，恶肉侵溃者引之，阴阳不和者调之，经络秘涩者利之。临机应变，方为上医。不可执方而无权也。

用药增损法（见《外科精义》）  ***************************
古人用药，因病制宜。治不执方，随病增损。疗积聚，补益可生，丸药以从旧，不改方增损。盖疮疽危急之际，证候多种，安有执方之论。固可临时加减，以从其法。只如发背脑疽，恶丁肿脓，溃前后虚而头痛者，于托里药内加五味子。恍惚不宁，加人参、茯苓。虚而发热者，加地黄、栝蒌根。往来寒热者，并潮热者，加柴胡、地骨皮。渴不止者，加知母、赤小豆。大便不通者，加大黄、芒硝。小便不通者，加木通、灯草。虚烦者，加枸杞子、天门冬。自利者，加厚朴。四肢厥逆者，加附子、生姜。呕逆者，加丁香、藿香。多痰者，加半夏并陈皮。脓多者，加当归、川芎。痛甚者，加芍药、乳香。肌肉迟生者，加白蔹、官桂。有风邪者，加独活、防风。心惊怯者，加丹砂。口内瞤动者，加羌活、细辛。愚虽不才，自幼及老，凡治疮疽，常依此法，加减用药，取效如神。后之学者，宜详细焉。

疗疮肿权变通类法（见《外科精义》）  ***************************
夫疮疽之病，治疗多方。总而论之，各有所宜。补泻淋塌，及敷扫贴熁，针镰炙烙，用之不同。盖知其道也，举治必效。昧于理者，利害不无。尝见以寒疗热，以热疗寒，古今之通论也。又有检方疗病，妄制加减，以意裁之，自以为可。殊不知病有逆从，治有缓急，法有正权，方有奇偶，用有轻重。夫医者意也，得其意，然后能变通也。达其变通，悟其道而审其理也，则左右逢其原矣。愚虽不才，略陈万一。尝见治寒以热，而寒弥甚；治热以寒，而热弥炽者。何也？盖不知五脏有阴阳之性，其可因其类而取之也。假如心实生热者，当益其肾，肾水滋，热将自除。肾水虚生寒，当补心，心火降，寒将自除。此所谓寒之而热者取之阴，热之而寒者取之阳也。又寒因热用，热因寒用，要在通其理类而已。又闻微者逆之，甚者从之，何谓也？盖治寒以热，必凉而行之；治热以寒，必温而行之。此亦欲其调和也。其间有正有权者何也？盖病有微有甚，微者逆治，理之正也；甚者从治，理之权也。然为疮科，于补泻汗下，标本逆从，正权之理，乌可阙而不知也。大凡治疗疮疽之要法，曰：初觉热毒发热，郁结而作疮疽，一二日，宜先服五利汤，荡涤邪气，疏通脏腑，令内消也。古今汤法，谓切锉、㕮咀，如麻豆大，以猛火急煎，无令过熟，欲其速利也。次有丸散宣导，血脉渐次消磨，令缓散也。助以淋溻，调和荣卫，行经络也。更当膏润温养，兼磨传四畔，贴熁之药，顺其阴阳也。追蚀托里，汗下调补，临时制宜。浅深缓急，自有等差。男女贵贱，亦当别论。晋尚书仲澄曰：寡妇尼僧，异于妻妾。虽无房室之劳，而有忧思之苦。此深达其情者也。又仲景云：物性刚柔，餐居亦异，治亦不同也。所以黄帝兴四方之问，岐伯举四治之能。况病之新旧，形志乐苦，岂可执方无权，以求其愈疾哉。亦有疮疽肿痛，初生一二日，便觉脉沉细而烦闷，脏腑弱而皮寒，邪毒猛暴，恍惚不宁，外证深沉者，亦宜即当用托里散，或增损茯苓汤，及温热之剂，以从治之。

论时毒（见《外科精义》）  ***************************
夫时毒者，为四时邪毒之气，而感之于人也。其候发于鼻、目、耳、项、咽喉，赤肿无头，或结核有根，令人增寒发热，头痛，肢体痛甚者，恍惚不宁，咽喉闭塞，人不识者。将谓伤寒，便服解药，一二日，肿气增益，方悟，始召疮医。原夫此疾，古无方论，世俗通为丹瘤。病家恶言时毒，切恐传染。考之于经曰：人身忽经变赤状，如涂丹，谓之丹毒。此风热恶毒所为，谓之丹瘤。与夫时毒，特不同耳。盖时毒者，感四时不正之气，初发状如伤寒，五七日之间，乃能杀人，治者宜精辨之。先诊其脉，滑数浮洪，沉紧弦涩。皆其候也。盖浮数者，邪气在表也。沉涩者，邪气深也。认是时毒气实之人，急服化毒丹以攻之。热实以不利，大黄汤下之。其有表证者，解毒升麻汤以发之。或年高气软者，五香连翘汤主之。又于鼻内㗜通气散，取十馀嚏作效。若搐药不嚏者，不可治之。如嚏出脓血者，治之必愈。如左右看病之人，日日用㗜药嚏之，必不传染，切须忌之。其病人每日用嚏药三五次，以泄热毒。此治时毒之良法也。经二四日不解者，不可大下，犹宜和解之，服犀角散、连翘散之类。至七八日，大小便通利，头面肿起高赤者，可服托里散、黄耆散；宜针镰砭割出血，泄其毒气，十日外不治自愈也。此病若五日已前，精神昏乱，咽喉闭塞，语声不出，头面不肿，食不知味者，必死之候，治之无功矣。然而此疾，有阴有阳，有可汗有可下。尝见粗工，但云热毒只有寒药。殊不知病有微甚，治有逆从，不可不审矣！


卷二  ——————————————————————————————————————————————————————————————————————————————————————————

辨疮肿浅深法（见《外科精义》）  ***************************
夫疮候多端，欲辨浅深，直须得法。若不素知方论，而妄生穿凿者，如大匠舍其绳墨，以意度量，安能中于规矩哉。尝闻古人有言曰：多则惑，少则得。简而论之，则疮疽概举有三：肿高而软者，发于血脉。肿下而坚者，发于筋骨。肉皮色不相辨者，发于骨髓。又曰：凡疗疮疽，以手按摇疮肿，根平而大者深也，根小而浮者浅也。又验其人，初生疮之时，便觉壮热恶寒，拘急头痛，精神不宁，烦躁饮冷者，其患疮疽必深也。若人虽患疮疽，起居平和，饮食如故，其疮浮浅也。恶疮初生，其头如米粟，微似有痛痒，误触破之，即焮，展觉有深意，速服犀角汤及漏芦汤、通气等药，取通利疏畅，兼用浴毒汤溻溃之类。若浮浅者，纤贴膏求瘥。以此推之，浅深之辨，始终之次者也。

辨脓法（见《外科精义》）  ***************************
夫疮肿之疾，毒气已结者，不可论内消之法。即当辨脓生熟浅深，不可妄开视其可否，不至于危殆矣。凡疮疽肿大，按之乃痛者，肿深也；小按之便痛者，脓浅也；按之不甚痛者，脓未成也。若按之即复起者，有脓也；不复起者，无脓也，非脓必是水也。若发肿都软而不痛者，血瘤也。发肿日渐增长而不大热，时时牵痛者，气瘤也。气结微肿，久而不消，后亦成脓，此是寒热所为也。留积经久，极阴生阳，寒化为热，以此溃必多成瘻，宜早服内寒散以排之。诸癃瘤疣赘等，至年衰皆自内溃。若于年壮，可无后忧也。又凡疗痈疽，以手掩其上，大热者，脓成自软也；若其上薄皮剥起者，脓浅也；其肿不甚热者，脓未成也。若患瘰疬结核，寒热发渴，经久不消者，其人面色痿黄，被热上蒸，已成脓也。至于脏腑肠胃内疮内疽，其疾隐而不见，目既不见，手不能近，所为至难。可以诊其脉而辨之，亦可知矣。有患胃脘痈者，当候胃脉。人迎者胃脉也，其脉沉细者，气迎则甚，甚则热聚胃口，而不行胃脘，而为痈也。若其脉洪数者，脓已成也。设脉迟紧，虽脓未就，已有瘀血也，宜急治之。不尔，则邪毒内攻，腐烂肠胃，不可救也。又肺痈论曰：始萌则可救，脓成即死。不可不慎也。若久咳，脓如粳米粥者不治。呕脓而止者，自愈也。又肠痈论曰：或绕脐生疮，脓从疮出者，有出脐中者。惟大便下脓血者，自愈也。

托里法（见《外科精义》）  ***************************
夫疮疽丹肿，结核瘰疬，初觉有之，即用内消之法。经久不除，气血渐衰，肌寒肉冷，脓汁清稀，毒气不出，疮口不合，聚肿不赤，结核无脓，外证不明者，并宜托里。脓未成者，使脓早成。脓自溃者，使新肉早生。血气虚者，托里补之。阴阳不和，托里调之。大抵托里之法，使疮无变坏之证。凡为疮医，不可一日无托里之药。然而寒热温凉，烦渴利呕，临证宜审其缓急耳。

论痈疽（见《外科精义》）  ***************************
夫疮肿之患，莫大乎痈疽。然而痈疽何以别之？经所谓荣卫稽留于经脉之中，则涩不行，血脉不行，则阳气郁遏而不通，故生大热。热毒之气腾出于外，蓄结为痈。久而不散，热气乘之，腐化为脓。然而骨髓不焦枯，腑脏不伤败，可治而愈也。何为疽？五脏风毒积热，毒热炽甚，下陷肌肤，骨髓皆枯，血气两竭，其肿色大坚，如牛领之皮，故命曰疽。痈者其肿皮薄以泽，此其候也。痈疽之生，有内有外。内生胸腹脏腑之中，外生肤肉筋骨之表。凡此二毒，发无定处，而有常名。夫郁滞之本，始于喜怒忧乐不时，饮食居处不节，或金石草药之发动，寒暑燥湿之不调，使阴阳之不平，而蕴结于外，使荣卫凝涩而腐溃。轻者起于六腑，浮达而为痈，气行经络而浮也。重者发于五脏，沉沥而为疽，气行经络而沉也。明乎二者，肿毒丹疹，可以类推矣。

论疔疮肿（见《外科精义》）  ***************************
夫疔疮者，以其状疮形，如丁盖之状者是也。古方论之，凡有十种。华元化载之五色丁。《千金方》说丁者有十三种。以至《外台秘要》神巧万全，其论颇同。然皆不离于气客于经络五脏，内蕴毒热。初生一头凹，肿痛，青黄赤黑，无复定色，便令烦躁闷乱，或增寒头痛，或呕吐心逆，以针刺疮，不痛无血，是其候也。其候本因甘肥过度，不慎房酒，以致邪毒蓄结，遂生丁疮。《内经》曰：膏粱之变，足生大丁。此之谓也。其治之法，急以艾炷灸之。若不觉痛者，针丁四边，皆令血出。以回疮锭子从针孔紝之上，用膏药贴之。仍服五香连翘汤、漏芦汤等剂，疏下之为效。若或针之不痛无血者，以猛火烧铁针通赤，于疮上烙之，令如焦炭，取痛为效。亦紝前锭子，用膏药贴之。经一二日，脓溃根出，服托里汤散，依常疗之，以取平复。如针不痛，其人眼黑，或见火光者，不可治也。此邪毒之气，入脏腑故也。《养生方》云：人汗入肉食，食之则生丁疮，不可不慎也。

时毒治验（见《东垣试效方》）  ***************************
罗谦甫云：泰和二年，先师监济源税。时四月，民多疫疠。初觉增寒体重，次傅头面肿盛。目不能开，上喘咽喉不利，舌乾口燥，俗云大头天行。亲戚不相访问，染之多不救。张县令侄亦得此病，至五六日，医以承气加蓝根下之，稍缓。翌日其病如故。下之又缓，终莫能愈，渐至危笃。或曰：李明之存心于医，可请治之。遂请诊视，具说其由。先师曰：夫身半以上，天之气也。身半以下，地之气也。此邪热客于心肺之间，上攻头目，而为肿盛。以承气下之，泻胃中之实热，是诛罚无过，殊不知适其所至为故。遂处方，用黄芩、黄连，味苦寒，泻心肺间热以为君；橘红苦平，玄参苦寒，生甘草甘寒，泻火补气以为臣；连翘、鼠黏子、薄荷叶苦辛平，板蓝根味苦寒，马勃、白殭蚕味苦平，行少阳、阳明二经气不得伸；桔梗味辛温，为舟楫，不令下行。共为细末。半用汤调，时时服之。半蜜为丸，噙化之。服尽良愈。因叹曰：往者不可追，来者犹可及。凡他所有病者，皆书方以贻之，全活甚众。时人皆曰：此方天人所制。遂刊于石，以传永久。
●曰普济消毒散
黄芩　黄连（各半两）　人参（三钱）　橘红　玄参　生甘草（各二钱）　鼠黏子　板蓝根　马勃（各钱）　白殭蚕（炒，七分）　升麻（二钱）　柴胡（二钱）　桔梗（二钱）
上件为细末。服饵如前法。或加薄荷、川芎、当归身，㕮咀，如麻豆大。每服秤五钱，水二锺，煎至一锺，去滓。稍热，时时服之。食后如大便硬，加酒煨大黄一钱，或二钱，以利之。肿热甚，宜砭刺之。
愚按：时行疫疾，虽由热毒所染，其气实之人，下之可愈。气虚者概下之，鲜不危者。故东垣先生制为此方，以救斯人，其惠博矣。

治疮大要三法（见《玉机微义》）  ***************************
《病机机要》云：疮疡者火之属，须分内外，以治其本。若其脉沉实，当先疏其内，以绝其源也。其脉浮大，当先托里，恐邪气入内也。有内外之中者，邪气至盛，遏绝经络，故发痈肿。此因失托里，及失疏通，又失和荣卫也。治疮之大要，须明托里、疏通、和荣卫之三法。内之外者，其脉沉实，发热烦躁，外无焮赤痛深于内，其邪气深矣，故疏通脏腑，以绝其源。外之内者，其脉浮数，焮肿在外，形证外显，恐邪气极而内行，故先托里也。内外之中者，外无焮恶之气，内亦脏腑宣通，知其在经，当和荣卫也。用此三法之后，虽未差，必无变证，亦可使邪气峻减而易愈。

论疮疡攻补法（见《玉机微义》）  ***************************
《元戎》云：陷脉为瘻，留连肉腠，营气不从，逆于肉理，乃生痈肿。荣逆血郁，血郁则热聚为脓。《正理论》曰：热之所过，则为痈肿。营气不从，亦有不热者乎？答曰：膏粱之变，芳草之美，金石之过，气血不盛，荣卫之气充满，而抑遏不能行，故闭塞血气，腐而为痈也，当泄之以夺盛热之气。若其人饮食疏，精神衰，气血弱，肌肉消薄，荣卫之气短促而涩滞，故寒薄腠理，闭郁而为痈肿也，常补之以接虚怯之气，亦当以脉浮沉别之。既得盛衰，泄之则连翘、大黄，补之则内托之类是也。
按：辨疮疡，因热因寒，及气血郁而成，当攻补之法不同，宜与前后诸篇兼看，始无馀蕴矣。但世俗昧此理，而云是疮不是疮，且服五香连翘汤。然或中或否，致误者多。盖不审形气虚实，疮毒浅深，发表攻里，所因不同故也。今以丹溪先生《外科精要发挥》诸法之义，附于后例之下，庶学者而有所鉴焉。

论疮疡灸法（见《玉机微义》）  ***************************
《元戎》云：疮疡自外而入者不宜灸，自内而出者宜灸。外入者托之而不内，内出者接之而令外。故经云：陷者灸之。灸而不痛，痛而后止其灸。灸而不痛，先及其溃，所以不痛。而后及良肉，所以痛也。灸而痛，不痛而后止其灸。灸而痛者，先及其未溃，所以痛。而次及将溃，所以不痛也。
按：此亦约法，因以东垣等法附于左，宜参用之。凡人初觉发背，欲结未结，赤热肿痛，先以湿纸覆其上，立视候之。其纸先干处，即是结痈头也。取大蒜切成片，如二三钱厚薄，安于头上，用大艾炷灸之三壮，即换一蒜片。痛者灸至不痛，不痛灸至痛时方住。最要早觉、早灸为上。二日三日，十灸十活。三日四日，六七活。五六日，三四活。过七日，则不可灸矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发赤肿，一片中间有一片黄粟米头子，便用独蒜切去两头，取中间半寸厚薄，正安于疮上，著艾灸十四壮，多至四十九壮。
按：谓痈疽所发宜灸之也。然诸疮患久成漏者，常有脓水不绝。其脓不臭，内无歹肉。尤宜用附子浸透，切作大片，厚三二分，于疮上，著艾灸之。仍服内托之药。隔三二日再灸之。不五七次，自然肌肉长满矣。至有脓水，恶物渐溃根深者，郭氏治用白面、硫黄、大蒜，三物一处捣烂，看疮大小，捻作饼子，厚约三分，于疮上，用艾炷灸二十一壮，一灸一易。后隔四五日，方用翠霞锭子，并信效锭子，互相用之，紝入疮内，歹肉尽去，好肉长平。然后贴收敛之药，内服应病之剂调理，即瘥矣。盖不止宜灸于疮之始发也。大抵始发宜灸，要汗、下、补养之药对证。至灸冷疮，亦须内托之药切当。设有反逆，不惟不愈，恐致转生他病。

疮分三因（见《玉机微义》）  ***************************
陈无择云：发背痈疽者，该三因而有之。论曰：痈疽瘰疬，不问虚实寒热，皆由气郁而成。经亦云：气宿于经络，与血俱涩而不行，壅结为痈疽。不言热之所作而后成痈者，此乃内因喜怒忧思，有所郁而成也。身有热被风冷搏之，血脉凝泣不行，热气壅结而成；亦有阴虚，阳气凑袭，寒化为热，热成则肉腐为脓者，此亦外因寒热风湿所伤而成也。又服丹石，及炙爆酒面，温床厚被所致；又尽力房室，精虚气节所致者，此乃因不内外所伤而成也。故知三因备也。
按：所分三因虽备，但未具疮疡之邪在经在表在里之异，故其治法亦不能详备也。

论阴滞于阳则生痈阳滞于阴则生疽（见《玉机微义》）  ***************************
丹溪曰：《精要》云，阳滞于阴，脉浮洪弦数；阴滞于阳，脉沉细弱涩。阳滞以寒治之，阴滞以热治之。切详其意，阳滞阴滞，当作热治寒治。求之寒热，固可作阴阳论。于阴于阳，分明是于气于血，他无可言也。热滞于气，固无寒滞耶。寒滞于血，固无热滞耶。何寒不能伤气，热不能伤血耶？以予观之，气为阳行脉外，血为阴行脉内，相併分派，周流循环，一身无停止，谓之脉。一呼脉行三寸，一吸脉行三寸，呼吸定息，共得六寸，一身通行八十一丈。得热则行速而太过，得寒则行迟而不及。五味之厚，七情之偏，过气为滞，津液稠厚。积而久也，为饮为痰，渗入脉内。血为所乱，因而凝浊，运行冱泣，或为沸腾，此阴滞于阳也，正血滞于气也。气病，今人或以药助邪，病上生病，血之病日增，溢出脉外，隧道隘塞，升降有妨，运化失令，此阳滞于阴也，正气滞于血也。病分寒热者，当是禀受之素偏，虚邪之杂合，岂可以阳为热，阴为寒耶？浮洪弦数，气病之脉也，岂可遽此作热论？沉细弱涩，血病之脉，岂可遽此作寒论？此万病之根本，岂止疥癣、疮疡、痈疽而已。幸相评其是否。

明疮疡之本末（见《玉饥微义》）  ***************************
东垣曰：生气通天论云：营气不从，逆于肉理，乃生痈肿。又云：膏粱之变，足生大丁，受如持虚。阴阳应象论云：地之湿气，感则害人皮肉筋脉。是言湿气外伤，则营气不行荣卫者，皆营气之所经营也。营气者，胃气也，运气也。营气为本，本逆不行，为湿气所坏而为疮疡也。膏粱之变，亦是言厚滋味过度，而使营气逆行，凝于经络，为疮疡也。此邪不在表，亦不在里，惟在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者；有只言热化为脓者；又言湿气生疮，寒化为热而为脓者。此皆疮疽之源也。宜于所见部分用引经药，併兼见证中分阴证阳证，先泻营气是其本。本逆助火，湿热相合，败坏肌肉而为脓血者，此治之次也。宜远取诸物以比之。一岁之中，大热无过夏。当时诸物，皆不坏烂者，交秋湿令大行之际也。近取诸身，热病在身，止头热而不败坏肌肉，此理明矣。标本不得，邪气不服。言一而知百者，可以为上工矣。
营气不从，逆于肉理，乃生疮痈。且营气者胃气也，饮食入于胃，先输于脾，而朝于肺。肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，以饮食肥醲之类，杂以厚味，日入太过。其气味俱厚之物，乃阳中之阳，不能走空窍，先行阳道，反行阴道，逆于肉理，则湿气大胜，则子能令母实，火乃大旺，热湿既盛，必来克肾。若杂以不顺，又损其真水。肾既受邪，积久水乏，水乏则从湿热之化而上行，其疮多出背出脑，此为大丁之最重者也。若毒气行于肺，或脾胃之部分，毒之次也。若出于他经，又其次也。湿热之毒，所止处无不溃烂。故经言膏粱之变，足生大丁，受如持虚。如持虚器以受物，物无不受。治大丁之法，必当泻其营气。以标本言之，先受病为本，非苦寒之剂为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理。若使经络流通，脏腑中去其壅滞，必无痛矣。苦寒之剂，除其疼痛，药下于咽，则痛立已。此神品药也。
疮疡食肉，乃自弃也。疮疡者，乃营气而作也，今反补之，而自弃何异？虽用药施治而不能愈。地之湿气，自外而入内者疮疖，当先服药而用针。如疮疖小，不欲饮药，或婴儿之疮，先当温衣覆盖，令其凝泣壅滞，血脉温和，则出血立已者。不如此，血脉凝滞，便针则邪毒不泻，反伤良肉，又益其疮势也。疮疡及诸病面赤，虽伏大热，禁不得攻里。为阳气怫郁，邪气在经，宜发表以去之。故曰：火郁则发之。虽大便数日不见，宜多攻其内，以发散阳气，少加润燥之药以润之。如见风脉风证，只可用发表风药，便可以通利，得大便行也。若只乾燥秘涩，尤宜润之，慎不可下也。疮疡郁冒，俗呼昏迷是也，宜汗之则愈。验疮名色，治之当从《素问》《针经》《圣济总录》、易老疮论，及诸家治疮用药法度。此为紧要，临病之际，宜详审焉。按《圣济总录》，能悉诸疮之名色，但其用药，则多主寒凉，而无通变之法。惟已上易老、东垣等言，深撷针经之大法，陈脉病治例之要，学者能熟此等议论，则临证处方，便自胸中瞭然明白。

论肠痈  ***************************
陈无择云：痈疽初无定处，随其所发即命名。在外则为发背、发脑，在内则为肠痈、内痈、心痈、肺痈、脐痈等证。得其法则生，失其法则死。外证易识，内证难明。不可不备述也。肠痈为病，身甲错，腹皮急按之濡，如肿状，腹无聚积，身无热，脉数。此为肠内有脓，久积阴冷所成也。故《金匮》有用附子温之。小腹肿痞，按之痛如淋，小便自调，发热身无汗，复恶寒，其脉迟紧者，脓未成，可下之，当有血。洪数者，脓已成，不可下。此以内结热所成也，故《金匮》有用大黄利之。甚者腹胀大，转侧闻水声，或绕脐生疮，或脓从脐出，或大便出脓血，不治必死。其如五内生疮，亦止分利阴阳而已。不比外痈，须依四节八事之次第也。《脉经》引官羽林妇病，医诊之其脉滑而数，滑则为实，数则为热，滑则为荣，数则为卫，卫数下降，荣滑上升，荣卫相干，血为浊败，少腹痞坚，小便或涩，或时汗出，或复恶寒，脓为已成。设脉迟紧，即为瘀血，血下即愈。更《内经》所载，有息积病，此见有得之二三年，遍身微肿，续乃大肠与脐连日出脓，遂致不救。此亦肠痈之类也，不可不审。
按：言内痈、肠痈等候，语约而精。《脉经》与此大同小异，宜并详审可也。
●东垣黄连消毒散　治痈疽发于脑项，或背太阳经分，肿势外散，热毒焮发，麻木不痛者，宜先灸之。或痛而发热，并宜服此。
黄连（制）　羌活（各一钱）　黄芩　黄柏（各半钱，酒制）　生地黄　知母（制）　独活　防风　当归尾　连翘（各四分）　藁本　防己　桔梗（各半钱）　黄耆　苏木　陈皮　泽泻（各二分）　人参　甘草（各三分）
上㕮咀，水煎。
按：好问记云：素饮酒，于九月中，患脑之下、项之上出小疮。后数日，脑项麻木，肿势外焮，疡医遂处五香连翘。至八日不下，而云不可速疗，十八日得脓，俟脓出用药；或砭刺，三月乃可平，四月如故。予记《医经》凡疮见脓，九死一生。果如医言，则当有束手待毙之悔矣。乃请明之诊视，且谓膏粱之变，不当投五香。五香已无及，当先用火攻之策，然后用药。以大艾炷，如两核许者，攻之至百壮，乃痛觉。次为处方，云是足太阳膀胱之经，其脉逆，当反治。脉中得弦紧，按之洪大而数，又且有力，必当仗其所主，而先其所因。其始则同，其终则异。可使破积，可使溃坚，可使气和，可使必已。必先岁气，无伐天和。以时言之，可收不可汗，经与病禁下法，当结者散之，咸以软之，然寒受邪而禁咸。诸苦寒为君为用，甘寒为佐，酒热为因，用为使。以辛温和血，大辛以解结为臣。三辛三甘，益元气而和血脉。淡渗以导酒湿，扶持秋令，以益气泻火。以入本经之药和血，且为引用。既以通经为主用，君以黄芩、连、柏、生地黄、知母，酒制之；本经羌活、独活、防风、藁木、防己、当归、连翘以解结；黄耆、人参、甘草，配诸苦寒者三之一多，则滋营气补土也。生甘草泻肾之火，补下焦元气；人参、橘皮以补胃，苏木、当归尾去恶血；生地黄补血。酒制防己除膀胱留热；泽泻助秋，去酒之湿热。凡此诸药，必得桔梗为舟揖，乃不下沉。投剂之后，疽当不痛不折，食进体健。如言服之，投床大鼾，日出乃寤。以手扪疮肿，减七八。至疮痂敛，都十四日而已。世医用技，岂无取效者。至于治效之外，乃能历数体中不言之秘，平生所见，惟明之一人而已。（详见《东垣方》）

马益卿先生痈疽论（见《外科精要》）  ***************************
论曰：夫人有四肢五脏，一觉一寐，呼吸吐纳，精气往来。流而为荣卫，畅而为气色，发而为声音。阳用其形，阴用其精。此人常数之所同也。至其失也，蒸则生热，否则生寒，结而为瘤赘，陷而为痈疽，凝而为疮癣，愦则结瘿，怒则结疽。又五脏不和，则九数不通，六腑不和，则留结为痈。皆经络涩滞，气血不流，肠风毒乘之而致然也。
一人面白神劳，胁下生一红肿如桃，或教用补剂。不信，乃用流气饮、十宣散，血气俱惫而死。以上二证，乃少阳经，多气少血之部分也。
一人形瘦肤厚，忧患作劳如色。左腿外侧廉上生一红肿，大如慄。医以大府实，用承气汤二贴下之。又一医与大黄、朱砂、甘草、麒麟竭二贴，大事去矣。此证乃厥阴经，多气少血之部分也。
一士人，于背臀腿，节次生疽，用五香连翘汤、十宣散而愈。后脚弱懒语，肌起白屑，脉洪浮稍鼓。予以极虚处治，作参耆归术膏，以二陈汤化下。尽药一斤半，白屑没大半，呼吸有力。其家嫌缓，自作风病治之而死。
一老人，背发疽径尺，已与五香十宣散数十贴，呕逆不睡。素有淋病。急以参耆归术膏，以牛膝汤入竹沥饮之，止淋思食。尽药四斤，脓自涌出而愈。
一人发背疽，得内托十宣多矣。见脓，呕逆发热，又用嘉禾散加丁香。时天热，脉洪数有力，此溃疡尤所忌。然形气实，只与参膏、竹沥饮之。尽药十五六斤，竹百馀竿而安。后不戒口味，夏月醉坐水池中，经年馀，左胁旁生软块，二年后成疽。自见脉证，呕逆如前，仍服参膏等而安。若与十宣，其能然乎！
臀痈，臀居小腹之后，在下，此阴中之阴也。道远位僻，虽曰多血，然气运不到，血亦罕来，中年后尤虑患此。才有肿痛，参之脉证，但见虚弱，便与滋补。气血无亏，可保终吉。
痈疽因积毒在脏腑，当先助胃壮气，使根本坚固；而以行经活血药为佐，参以经络时令，使毒气外发。施治之早，可以内消。此内托之意也。
痈疽发渴，乃气血两虚，用参、耆以补气，当归、地黄以养血，或忍冬丸、黄耆六一汤。
附骨疽者，皆因久得厚味，及酒后涉水得寒，故寒深入髀枢穴，左右积痰瘀血，相搏而成也。
一女，髀枢穴生附骨疽，在外侧廉少阳经之分，始未悉用五香汤、十宣散。一日恶寒发热膈满，犹大服五香汤，一夕喘死。此升散太过，孤阳发越于上也。
内疽者，皆因饮食之火、七情之火，相郁而发。饮食阴受之七情者，脏腑受之，宜其发在腔子而向内，非肝、肠、胃、肓膜也。
肺痈先须发表。《千金方》曰：病咳唾脓血，其脉数实，或口中咳，胸中隐痛，脉反滑数者，为肺痈。其脉紧数，为脓未成。紧去但数，脓为已成。
肺痈治法，《要略》先以小青龙汤一贴，以解表其风寒邪气；然后以葶苈大枣泻肺汤、桔梗汤、苇叶汤，随证用之以取脓。此治肿疡之例也。终以韦宙独行方（名黄昏汤，见附方），以补里之阴气。此治溃疡之例也。
肺痈已破，入风者不治。或用太乙膏丸，服以搜风汤吐之。吐脓血，如肺痈状，口臭，他方不应者，宜消风散入男子发灰，清米饮下。两服可除。
一少妇，胸膺间溃一窍，脓血与口中所咳相应而出。以参、耆、当归，加退热排脓等药而愈。（余按此因肺痿所致）
肠痈作湿热积滞，入风难治。
肠痈，《千金》谓妄治必杀人。其病小腹重强，按则痛，小便似淋，时时汗出，复恶寒，身皮甲错，腹皮急如肿，脉数者，微有脓也。巢氏云：洪数已有脓。脉若迟紧者，未有脓。甚者腹胀大，转侧有水。或绕脐生疮，或脓自出，或大使脓血。问曰：羽林妇何以知肠有脓？师曰：脉滑而数，滑则为实，数则为热；滑则为荣，数则为卫。卫数下降，荣滑上升，荣卫相干，血为败浊，小腹坚满，小便或涩，自汗，或恶寒，脓为已成。设脉迟紧，则为瘀血，血下则安。
肠痈治法：《要略》以薏苡仁附子败毒散。《千金》以大黄牡丹汤。《三因》以薏苡汤治之。《千金》又有灸法，曲两时，正肘头锐骨灸百壮，下脓血而安。
一妇肠中痛甚，大便自小便出。李生诊之曰：芤脉见于阳部，此肠痈也。以云母膏作百十圆，煎黄耆汤吞之，利脓数升而安。李生曰：寸芤积血在胸，关芤为肠痈。（此丹溪引《王氏余话》）
一女子腹痛，百方不治，脉滑数，时作热，腹微急。孙曰：痛病脉当沉细，今滑数。此肠痈也。以云母膏一两为丸，如梧桐子大，以牛皮胶溶入酒中，并水吞之。饷时服尽，下脓血愈。
乳痈，用蒲公英同忍冬藤，入少酒煎服，即欲睡，是其功也。及觉而病安矣。
囊痈者，湿热下注也。有作脓者，此浊气下顺，将流入渗道。因阴道或亏，水道不利而然。脓尽自安，不药可也，惟在善于调摄耳。又有因腹肿，渐流入囊，肿甚，而囊自裂开，睾丸悬挂水出，以辅炭末傅之，外以紫苏包裹，仰卧养之。
痈疽入囊者，予尝治数人，悉以湿热入肝经施治，而用补阴佐之。虽脓溃皮脱，睾丸悬挂，皆不死。
一少年，玉茎挺长，肿而痿，皮塌常润，磨股难行，两胁气冲上，手足倦弱。先以小柴胡加黄连大剂，行其湿热，少加黄檗，降其逆上之气，肿渐收，茎中有坚块未消。以青皮为君，少佐以散风之药末服之，以丝瓜子汁调五棓子末傅愈。
本草言夏枯草大治瘰疬，散结气，有补养厥阴血脉之功，而经不言。观其能退寒热虚者，可仗。若实者，以行散之药佐之，外以艾灸，亦渐取效。（以上见《丹溪纂要》）
《外台秘要》：人之肉，脾所主。人之皮肤，肺所管。肤肉受病，皆由衣服滋味。衣服厚暖则来易，滋味过多则脏腑生热。脏腑既壅塞，则血脉不流，而毒气偏注，凑于俞穴之所，阴阳会津，邪承虚伏守，必煮其血。血散则溃肉，肉腐则成脓。实则为痈，浮则为肿。若坚肾肝虚热，遂成疬矣。疽则附骨，疬则著筋。
经曰：火郁发之。虽大便数日不通，宜多攻表，发散阳气，少加润燥润之。如风脉风证，只用发表风药，亦可通利。若干燥秘涩，尤宜润之，不可下。
刘守真曰：疮肿因内热外虚，风湿所乘。然肺主气、皮毛，脾主肌肉。气虚则肤腠开，风湿所乘。脾气湿而内热，即生疮也。肿者由寒热毒气，客于经络，使血涩壅结成肿。风邪内作者，即无头无根。气血相搏作者，有头有根。赤核肿则风气流会。疮以痛为实，痒为虚者，非谓虚寒，谓热之微甚。
仲景云：数脉不时，则生恶疮。注：脉不时者为数，当改而复，复不微是邪气。但郁营气中，必出自肌肉而生恶疮。《千金》云：诸浮数脉，应当发热，而反洒淅恶寒，若有痛处，当发为痈。痈疽脓已成，十死一生，故圣人弗使已成。其已成脓血者，砭石被锋所取也。
《素问》：血实宜决之，气虚宜导引之。地有高下，气有温凉。高者气寒，下者气热故也。湿热疮，汗之则疮已。经曰：治痈肿者，刺痈上，视小大深浅刺，冬则闭塞。闭塞者，用药多而少针石。所谓少针石者，非痈疽之谓也。
经曰：痈疽不得顷时回，回者远也。言痈疽远顷时而不泻，则烂筋骨穿脏腑矣。
《灵枢》云：痈疽不问虚实寒热，皆由气郁而成。经云：气宿于经络，与血俱涩而不行，壅结而成，此因喜怒忧思也。身有热，被风冷搏之，血脉凝泣不行，热气壅结而成，此外因也。有阴虚阳气凑袭，寒化为热，热盛则肉腐为脓，此寒热风热所伤也。有因服丹石、炙爆、面湿、床被厚者，有因尽力房室，精虚气节者。《尔雅》云：疖者节也，痈者壅也，疽者沮也。是言阴阳不和，有所壅节，皆成痈疽也。又云：阴滞于阳则发痈，阳滞于阴则发疽。此二毒发无定处，当以脉辨之。浮洪滑数则为阳，微沉缓涩则为阴。阴则热治，阳则冷治。治法有四节八事：初觉则宜消热，痈毒已溃则宜排脓止痛，脓尽则消恶肉，恶肉尽则长傅痂。次序既明，又须别其因以施治，观病浅深凶吉，寒则温之，热则凉之，虚则补之，实则泻之，导以针，灼以艾，破毒溃坚，以平为期也。
《太平圣惠方》：痈疽已破，泄其脓。烦痛尚未全退，诊其脉洪滑粗散者难疗，微涩迟缓者易瘥。诸紧数之脉，应发热而反恶寒者，痈疽也。
东垣云：疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛。表里通溃，共为一疮，助邪为毒，苦楚百倍，轻则危殆，重则死矣。予闻洁古老人曰：疮疡之生也，表里不同，或攻或发，少有差舛变证，随为杀人，尤苦痛于伤也。针灸施治，随宜所用之药，又当明入五脏君臣，是其法也。
李氏云：小儿纯阳多热，心气郁而多疮疡，胎食过而受热毒，犀角散为最。余如常法，大下恐伤其胃。
《千金方》云：治发背已溃未溃，豆豉水和，捣成硬泥，依肿大小，作饼三四分厚。如已有疮孔，勿覆疮孔上。四布豉饼子，列艾其上灸之。使微热，勿令破肉。如热痛，急少起。日火二度。如先有疮孔，孔出汗即瘥。
丹溪云：漏疮须先服补药，以生气血，即参、耆、术、归、芎大剂为主服。以炮附子末，唾津和为饼，如三钱厚，安疮上，以艾炷灸之。漏大艾炷亦大，漏小艾炷亦小。但灸令微热，不可令痛。干则易之，如困则止。来日如前法再灸，直至肉平为效。亦有用附片灸，仍前气血药作膏药贴之。
《中藏经》云：痈疽疮肿之作，皆五脏六腑蓄毒不流，非独荣卫壅塞而发。其行也有处，其主也有归。假令发于喉舌者，心之毒；皮毛者，肺之毒；肌肉者，脾之毒；骨髓者，肾之毒。发于下者，阴中之毒；发于上者，阳中之毒。外者六腑之毒，内者五脏之毒。故内曰坏，外曰溃；上曰从，下曰逆；发于上者得之速，发于下者得之缓；感于六腑者则易治，感于五脏者则难治也。
《此事难知》：论中定痈疽死之地分。
一茯菟，二腓腨，三背，四五脏俞，五项上，六脑，七髭，八鬓，九颐。
按《素问》《灵枢》诸篇，具疮疡之由，生死之要，针治之法甚详，宜玩本文。大抵已上所言地分，皆脉络所会，内系腑脏。然患者得而早言，医者审证，按法治之，则皆为不死矣。设不早治，治不对证，虽发于不死之地分，吾恐亦致死矣。

论背疽其源有五（见《外科精义》）  ***************************
天行一，瘦弱气滞二，怒气三，肾气虚四，饮法酒、食炙爆物、服丹药热毒五。盖治背疽，不可一概。将为热毒，其治之难易，当自一而至五。


卷三  ——————————————————————————————————————————————————————————————————————————————————————————

疮疡用药总论  ***************************
夫人之病不同，药之性亦异。有是病而宜用是药，不可以误施也。且如疮疽，痛息自宁，饮食知味，脉证俱缓，缓则治本，故可以王道平和之药，徐而治之，亦无不愈。若脉沉焮肿，寒热烦躁，此脉症俱实，宜泻之，非硝黄猛烈之剂不能除，投以王道之剂，则非也。若疮疡聚肿不溃，溃而脓水清稀，或泻利肠鸣，饮食不入，呕吐无时，或手足并冷，此脉证俱虚，非大补之药不能平，投以硝黄攻伐之剂，亦非也。当推《内经》本旨，而虚者补之，实者泻之，热者清之，寒者温之，随证用药，临机应变，庶不误耳。大抵疮疡之证，皆由脏腑不和，气血凝滞，喜怒不常，饮食不节，或腠理不密，邪气客于经络，或服丹石之药，及膏粱厚味，不慎房室，精虚气竭所致。故治其证者，当辨其表里虚实，随宜治之。若不推阴阳逆顺，气和攻守，率尔投药，以致实实虚虚。或概以王道为万全，犹执一而无权，适以害之矣。谨录所尝试而验者于右。以告同志。

脓溃论  ***************************
夫痈疽疮疖，皆由气血壅滞而生也。当推其虚实表里，而早治之。可以内消，此即托里之意也。若毒气已结者，勿泥此内消之法，当辨脓之有无浅深：若按之即复起者，有脓也；不复起者，无脓也；大按方痛者，脓深也；小按便痛者，脓浅也。急酌量刺之，缓则穿通脏腑，腐烂筋骨，可不慎哉。但病者多喜内消，而医者即用十宣散，及败毒散、流气饮之类。殊不知十宣散虽有参、耆，然防风、白芷、厚朴、桔梗皆足以耗气，况不分经络时令，气血多小，而概用之乎。败毒散乃表散之药也，虽有表证，不过一二服，况非表证而用之乎？流气饮乃行气散血之剂，若服之过度，则气虚血耗，何以为脓？此三药者，不可轻用明矣！若夫疮既成脓，皮肤不得疏泄，昧者待其自穿。殊不知少壮而充实者，或能自解；若老弱之人，气血枯藁，兼或攻发太过，不行针刺，脓毒乘虚内攻，穿肠腐膜，鲜不误事。如沉氏室乳痈脓成，予为针刺及时，不月而愈。黄上舍腿痈脓熟，恶针，几至危殆，予为刺之，大补三月而愈。练千兵腿痈，脉证俱弱，亦危甚矣。予治以托里得脓，急使针刺。彼固不从，致脓水开泄淋漓，不能收敛而久。王安人发背，待其自破，毒气内攻。王贵腹痈，溃透腹胁，秽从疮口而出。予谓其决不起，果然。大抵疮疡之证，感有轻重，发有浅深。浅者肿高而软，发于血脉。深者肿下而坚，发于筋骨。然又有发于骨髓者，则皮肉不变，脓成之时，气血壮实者或自出，怯弱者，不行针刺，鲜有不误。东垣云：毒气无从而解，脓瘀无从而泄，过时不烙，反攻于内，内既消败，欲望其生，岂可得乎？兹举一二，与同道裁之，使患者知所慎云。

生肌止痛  ***************************
夫肌肉脾之所主也，溃后收敛迟速者，乃气血盛衰使然。世之治者，但知生肌用龙竭之属，止痛用乳没之属，恪守不移。余谓不然。盖生肌之法，当先理脾胃，助气血为主，则肌肉自生，岂假龙竭之属？设若脓毒未尽，就用生肌，反增溃烂。壮者轻者，不过复溃或迟敛而已。怯者重者，必致内攻，或溃烂而不敛，亦危矣！盖止痛之法，热者清之，寒者温之，实者损之，虚者补之。脓郁者开之，恶肉侵蚀者去之。如是则痛自止，岂假乳没之属？如黄汝耘背发，毒气未尽，早用生肌，竟致溃烂，予以解毒药治之得愈。许序班患此，毒气始发，骤用生肌，其毒内攻而死。王汝道患腿痈，因寒作痛，与乳香定痛丸。周朝仪母患时毒，因热作痛，与防风通圣散。丁兰患臀痈脓溃，因虚作痛，与益气养荣汤。刘贵患腹痈，因实作痛，与黄连内疏汤。王州守患腿痈，脓成作痛，予为刺之。杨千兵母发背，腐肉侵蚀作痛，予为取之，痛各自止。嗟夫！以寒治热，以热治寒，损实补虚，此用药者之绳墨。若专用龙竭生肌，乳没止痛，予恐其功不奏也。

恶肉论  ***************************
夫恶肉者腐肉也。大凡痈疽疮肿溃后，腐肉凝滞必取之，乃推陈致新之意。若壮者筋骨强盛，气血充溢，真能胜邪，或自去，或自平，不能为害。若年高怯弱之人，血液少，肌肉涩，必先迎而夺之，顺而取之，是谓定祸乱以致太平。设或留而不去，则有烂筋腐肉之患。如刘大尹、汪太夫人取之及时，而新肉即生，得以全愈。金工部、陆舍人取之稍迟，几至不救。郑挥使取之失期，大溃而毙。予尝见腐肉既去，虽少壮者不补其气血，尚不能收敛。若怯弱者，不取恶肉，不补气血，未见其生也。患者慎之。

疮疡舍时从证  ***************************
张通北友人，年逾四十，夏月腋下患毒，溃后不敛，脓出清稀，皮寒脉弱，肠鸣切痛，大便溏泄，食下则呕。此寒变而内陷也，治法宜以大辛温之剂。遂投以托里温中汤二贴，诸证悉退。更以六君子汤加炮乾姜、肉桂数剂，再以十全大补汤而愈。陈挥使年逾五十，冬月腿患痈，脉数烦躁，引冷便秘，肿痛焮甚。此热淫于内也，法当以苦寒之药。投以清凉饮倍加黄芩治之，其势顿退，更以四物汤加黄芩而痊。又胡生耳后患毒，脉证俱实，以内疏黄连汤治之。彼以严冬，不服寒剂，竟至不起。殊不知罗谦甫曰：用寒远寒，用热远热，有假者反之，虽违其时，以从其证。又云：凡治病必察其下，谓察时下之宜而权治之。故曰经者常也，法者用也，医者意也。随其所宜而治之，可收万全之功矣。

用十宣败毒流气宣泄药  ***************************
郑大理伯兴髀骨患疽，背左右各一，竟背重如负石，两臂如坠，疮头皆如大豆许。其隐于皮肤如粟者，不计其数。疮色黯而不起。已七日，口乾作渴。予诊之，脾胃脉甚处。彼云昨日所进粥食，今尚不消作酸。予意此难治之证。因与素善者，筹其治法。以隔蒜灸二十馀壮，其背与臂动觉少便。随用六君子汤，加姜汁、炒山栀及吴茱萸，连服数剂，吞酸遂止，饮食多进。但口乾，疮仍不起，色亦不赤，亦无脓。复如前法，灸二十馀壮，背臂顿便，疮遂发。其时适秋，又投以大补之剂，及生脉散，以代茶饮。。少宗伯顾东江，脚患疽，色黯，口乾作渴。予曰：此精气虚，宜预补，以顾收敛。。一男子，背疽不起发，脉浮，按之则涩。此血气俱虚，故不能发，非补剂不愈。。一男子，脑疽发而不腐。余曰：此人血气，止能发出，不能腐溃，须大补乃可。。一男子，素嗜欲，且劳神，恶热喜冷，仲冬始衣绵，乃患瘰疬，脉洪大无力。余曰：此阴气耗散，阳无所附，阳气浮散于外，而恶热也。败毒散加芩、连、山栀，四剂少愈。再以四物汤加芩、连、白芷、桔梗、甘草、金银花，数剂而消。。张锦衣，年逾四十，患发背，心脉洪数，势危剧。经云：心脉洪数，乃心火炽甚。诸痛痒疮疡，皆属心火。心主血，心气滞则血不行，故生痈也。骑竹马灸穴，是心脉所由之地，急灸之以泻心火，隔蒜灸以拔其毒，再以托里消毒，果愈。

溃疡有馀  ***************************
一男子，年逾三十，腹患痈肿，脉数喜冷。齐氏云：疮疡肿起坚硬，疮疽之实也。河间云：肿硬木闷，烦躁饮冷，邪气在内也。遂用清凉饮，倍用大黄，三剂稍缓；次以四物汤加芩、连、山栀、木通，四剂而遂溃；更以十宣散去参、耆、肉桂，加金银花、天花粉，渐愈。彼欲速效，自服温补药，遂致肚腹俱肿，小便不利。仍以清凉饮治之，脓溃数碗，再以托里药治之而愈。东垣云：疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛。表里通溃，共为一疮，助邪为毒，苦楚百倍，轻则几殆，重则死矣。
张都宪夫人，性刚多怒，胸前作痛，肉色不变，脉数恶寒。经云：洪数之脉，应发热而反恶寒，疮疽之谓也。今脉洪数，则脓已成。但体丰厚，故色不变，似乎无脓。以痛极，始肯用针入数寸，脓出数碗。遂以清肝消毒药，治之而愈。设泥其色而不用针，无可救之理矣。
赵宜人，年逾七十，患鬓疽已溃，焮肿痛甚，喜冷，脉实，大便秘涩。东垣云：烦躁饮冷，身热脉大，精神昏闷者，皆脏腑之实也。遂以清凉饮，一剂肿痛悉退；更以托里消毒药，三十馀剂而平。若谓年高溃后，投以补剂，实实之祸不免矣。

肿疡不足  ***************************
汪太常太夫人，年逾八十，脑疽已溃，发背继生，头如粟许，脉大无力，此膀胱经湿热所致。夫脉无力，乃血气衰也。遂以托里消毒药，数服稍可；更加参、耆之剂，虽起而作渴。此气血虚甚，以人参、黄耆各一两，当归、熟地各五钱，麦门冬、五味子各一钱，数服渴止，而不府能言，气血能告，岂能省悟。病者至死，皆归于命。深可哀也。又有患者，气质素实，或有痰，不服补剂。然不知脓血出多，气血并虚，岂不宜补？余尝治疮，阴用参耆大补之剂，阳书败毒之名与服之，俱不中满，疮亦有效。虚甚者尚加姜桂，甚至附子，未尝有不效也。

服姜桂附子补益药  ***************************
留都郑中翰，仲夏患发背，已半月，疮头十馀枚，皆如粟许，漫肿坚硬，根如大盘，背重如负石。即隔蒜灸五十馀壮，其背顿轻。彼因轻愈，不守禁忌，三日后大作，疮不起发，喜得作痛。用活命饮四剂，势少退。用香砂六君子汤四剂，饮食少进。彼恃知医，自用败毒药二剂，饮食益少，口流涎沫，若不自知。此脾虚之甚也，每用托里药，内参、耆各三钱，彼密自拣去大半。后虽用大补药加姜、桂亦不应。遂令其子以参、耆各一斤，归术、各半斤，乾姜、桂、附各一两，煎膏一罐，三日饮尽，涎顿止，腐顿溃，食顿进。再用托里健脾药，腐肉自脱而愈。。崑山张举人元忠，孟秋患腰疽，疮头如大豆粒，根大三寸许，微肿略赤，虚证悉具。用桑枝灸患处，服活命饮一剂，肿起色赤，饮食仍少。用香砂六君子汤，四剂食渐进。后用大补药，脓虽成而不溃。于补药内每剂加附子一片，二剂后，脓自涌出，旬日而愈。。张侍御，患背疮三枚，皆如粟。彼以为小毒，服清热化痰药，外用凉药敷贴，数日尚不起，色黯不焮，胸中气不得出入，其势甚可畏。连用活命饮二剂，气虽利，脓清稀，疮不起。欲用补剂，彼泥干素有痰火，不受参、术之补。因其固执，阳以败毒之剂与视之，而阴以参、耆、归、术各五钱，姜、桂各二钱。服二剂，背觉热肿起，腐肉得溃，方信余言，始明用大补药，乃愈。。南都聘士叶公玉表兄聂姓者，患发背，时六月，腐肉已去，疮口尺许，色亦不焮，发热不食，欲呕不呕。服十宣散等药，自为不起。叶请余决之。其脉轻诊则浮而数，重诊则弱而涩，此溃后之正脉；然疮口开张，血气虚也；欲呕而不呕，脾胃虚也；色赤焮肿，虚火之象也。尚可治。遂与十全大补汤，加酒炒黄柏、知母、五味、麦门，及饮童便，饮食顿进，肌肉顿生。服至八剂，疮口收如粟许。又惑于人言，又服消毒药二剂，以为消馀毒，反发热昏愦。急进前药，又二十馀剂乃愈。后两月，因作善事，一昼夜不睡，致劳发热，似睡不睡。与前药二剂，愈加发热，饮食不进，惟饮热汤。后以前药加附子一钱，二剂复愈。。高秋官贞甫，孟秋发背，色黯而硬，不痛不起，脉沉而细，四肢逆冷。急用大艾隔蒜灸三十馀壮，不痛。遂用艾如慄大者七壮，著肉灸，始知痛。与六君子汤二剂，每剂入附子二钱，不应。后剂又加肉桂二钱，始应。。石武选廉伯，患发背，内服防风通圣散，外敷凉药，汗出不止，饮食不进，且不寐，疮盈尺，色黯而坚硬，按之不痛，气息奄奄。此阳气已脱，脉息如无。急隔蒜灸时许，背顿轻，四围高不知痛，中央肉六寸许一块已死。服香砂六君子汤一剂，翌日复灸一次，痛处死血得解，令砭去。余归后，又为他医所惑，未砭，其血复凝。又敷辛温活血药，翌日依余言砭之，出黑血二盏许。彼云：背强顿去。以前药加姜、桂服一锺，即鼾睡。觉来肢体少健，但饮食仍不思，吞酸仍有，疮仍不痛。彼以为阴毒，乃如此。余曰：此气血虚极，寒邪淫于内，无阳营于患处，故肌肉死也，非阴毒。若阳气一回，胃气即省，死肉即溃，可保无虑矣。以前药二剂，各加姜、桂、附子二钱。服之略进米饮，精神复旧，患处觉热，脉略有力，此阳气略回矣。是日他医谓疮疡属火证，况今暑令，乃敷芙蓉根等凉药，即进粥二碗，服消毒药，死肉即溃。余意芙蓉乃寒凉之药，与脾胃何益？饮食即时而进，消毒乃辛散之剂，与阳气何补？死肉即时而溃，此盖前桂、附之功至，而脾胃之气省，故饮食进，阳气旺，死肉腐也。苟虚寒之人，若内无辛热回阳之药，辄用寒凉攻毒之剂，岂可得而生耶？若以为火令属阳之证，内有热而施辛温补益之剂，岂不致死，而反生耶？殊不知此乃舍时从证之治法也。。一聘士，流注久溃，肌肉消瘦，发热作渴，恶寒饮食。予以六君子加归、耆、附子，服数剂，患处遂红活。又服十全大补三十馀剂，脓渐稠而愈。后惑于人言，谓盛暑不宜用附子，彼又因场屋不遂，意复患前证，专服败毒流气之剂，元气消烁，肌肉日瘦。医以为不治，自分不起。其师滕洗马云：曏者病危，得附子药而起。今药不应，以致危笃，何不仍服附子药？遂复求治。其脉微细，证属虚寒，并无邪毒，仍用附子药乃愈。。庚辰年，少司马杨夫人，伤寒误服附子药一锺，即时咽喉赤肿，急邀余治。余谓仲景先生云，伤寒证桂枝下咽，阳盛则毙，何况附子乎？辞不治。是日果死。。甲申年，一男子，时疫发厥，误以为阴症，服姜、桂药一锺，发狂溺水而死。。壬午仲冬，金台一男子，腹痛，服乾姜理中丸，即时口鼻出血，烦躁发狂，入井而死。。辛卯年，一吏，伤寒，误用附子药一锺，下咽发燥，奔走跌死。夫盛暑之际，附子、姜、桂三药并用，连进三四剂无事。严冬时令，三药单用一味，止进一剂者却死，可见罗谦甫先生舍时从证，权宜用药之妙。余宗此法，冬间疮证，如脉沉实，或洪数，大便秘，疮焮痛烦躁，或饮冷不绝者，即用硝黄、芩连之剂攻之。虽夏令，脉虚弱，或浮大，疮不溃，脓清稀，恶饮寒者，即用姜、桂、参、耆之剂补之。如脉沉细，疮不痛不溃，作吃逆，手足冷，大便不实，或泻利，或腹痛，更加附子，皆获大效。昧此理者，反以为非，惑乱患人，恪守常法，冬用温和，夏用清凉，以致误人，深可哀也。

疮疡里虚去后似痢  ***************************
一男子，发背脓始溃，肿未消，已十七日，脉微而静。余曰：脓毒未尽，脉先弱，此元气虚，宜补之，不则从必生变。彼惑于人言，乃服败毒药，腐肉虽溃，疮口不完。忽腹中似痛，后去白垢，肛门里急。复求治。余曰：此里虚然也，非痢非毒，当温补脾胃为善。因诸疡医皆以为毒未尽，仍服败毒药而死。。贺少参朝仪，背胛患疽，大如豆粒。根畔木闷不肿，肉色如常。余曰：此气虚毒甚之证，虽用补剂，亦不能收敛。先用活命饮二剂，背强少和。又二剂，疽少赤。用大补剂，疮出黑血杯许，继有鲜血，微有清脓。余曰：可见气血虚极矣。他医以为属气血有馀之证，密用攻毒药一锺，即呕逆，腹内阴冷而死。。少司冠周玉严，背患疽在肿，已四日，疮头如粟，重如负石，坚硬不起。自以为小恙，外敷凉药，内服连翘消毒散。去后四次，形体倦怠，自汗盗汗，口乾无寐。请余治。余曰：疮不宜硬，色不宜黯。公曰：初起时赤而软，自用前二药，以致如此。余曰：凡疮外如麻，内如瓜，毒结于内，非小患耳。脉轻诊似数，按之则微。未溃脉先弱，主后难敛。因与乡雅不能辞，遂隔蒜灸二十馀壮，乃知痛。又十馀壮，背觉少和。服六君子汤加黄耆、藿香、当归、麻黄根、浮麦，二剂渴止，汗少敛，疮色仍黯坚硬。又服辛温活血之药，疮始起，渴止汗敛，所结死血得散。良久汗复出，口复干。又服数剂，外皮虽溃清脓，尚未溃通于内，脓欲走别处，彼用药围之。余曰：里虚而脓不能溃，于外围药，逼毒入内。至十二日，脉浮按之如无，再用前药二剂，加姜、桂服之，即安寐。又二日，脉忽脱，再于前药加附子七分，服二剂。公曰：背今日始属吾也。形体亦健，颇有生意。因余先日有言，难以收敛，屡更医治，乃杂用清热解毒及敷凉药，遂致里虚，元气下陷，去后如痢，用治痢消毒药市死。。姜举人，发背十日，正腐溃作渴，喜热汤饮。此中气虚，不能生津液而口乾。宜预补之，否则不能收敛。后疮口果不收，犹以毒为未尽，用败毒药，两月疮口不完，清利腹痛，又服清凉之药而死。。王序班发背，元气虚弱，用托里药而始起，用大补药而始溃。彼惑他议，敷凉药，致腹内不和，里急后重，去后如痢，大孔作痛。余曰：此里虚，非痢，仍用败毒治痢药而死。凡疮大溃之后，大便后有白脓，或止便白脓，或泻痢，此肠胃气虚也。里急后重，血虚也。若果痢，亦不可用清凉败毒之药。况仲景先生云：治痢不止者，当温之。下痢腹痛，急当救里，可与理中、四逆、附子辈。大孔痛，当温之。东垣先生治痢，元气陷下者，未尝不用温补之药。然疮脓溃既久，血气既弱，不用温补，吾不得而知也。
客问：疮疡脉洪数，身作热，为阳证，亦有死者？书去：阴滞于阳则生痈，脉见沉细弱涩；阳滞于阴则生疽，脉见浮洪弦数。此气血为证，疮疽属阴属阳之论也。彼疮疽虽因积热所成，若初起来成脓，脉洪数，乃阴虚阳亢之证。若脓溃于内，不得发泄于外，身必发热，故脉洪数，疮疽之病进也。脓既去，则当脉静身凉，肿消痛息，如伤寒表证之得汗也。若反发热作渴，脉洪数者，此真气虚而邪气实也，死无疑矣。。尝治贾阁老子，患流注，脉数作渴，不喜饮冷，脓水清稀，面带赤色。予曰：此气血虚而兼火也，治难奏功。彼以为迂，别服燥湿分利之剂两月馀，反加烦渴，寒热往来。复邀治，形体已脱。予曰：虽治亦无功矣。后果不起。。邵黄门子，手合骨处患一核，半年后溃一小孔如粟，又年馀不合，日出脓清数滴，或止三四滴，面上赤，脉数，口乾，夜则发热，昼则恶寒，行履如故。此气血俱虚也，辞不治。月馀后他处相会，彼云：小儿有不药之功矣。余曰：过火令方为喜也。已而果毙。。一男子，年四十馀岁，发背未溃即作渴，脉数，肿高色紫，面赤，小便如膏。予以加减八味丸料，加酒炒知母、黄柏为丸，每日空心并食前以童便送下百丸；用八珍汤加五味子、麦门冬、黄耆、酒炒知母、赤小豆，食远煎服；逐日又以童便代茶饮之，渴止疮溃而愈。吾治得生者，此人耳。
客问：人素多食，肌肉不壮，患痈后，出清脓，食少而瘦，服附子药疮愈。若数日不服，饮食仍少难化，不知附子药可常服否？
东垣先生云：胃中元气盛，则能食而不伤，过时而不饥。脾胃俱旺，则能食而肥也。脾胃俱虚，则不能食而瘦。或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分也则能食，脾虚则肌肉削，即食㑊也。然疮口不合，脓水清稀，气血俱虚也。饮食少而难化，脾胃虚寒也。肌体瘦弱，面色痿黄，胆气不行也。非参、耆、归、术之类不能补，非附子不能助其功。今饮食进少，且难消化，属脾胃虚寒。盖脾胃属土，乃命门火虚不能生土而然。不宜直补脾胃，当服八味丸，补火以生土也。。尝治山西曹主簿，年逾四十，夏间患附骨痈，服托里药而愈。至秋饮食少思，痰气壅盛，口舌生疮。。一男子素弱，恶寒食，虽热食亦少，作胀吞酸，日消瘦。服参、苓等药，及灸脾腧等穴，不应。余以八味丸治之，并愈。此亦真气不足，不能生土，虚火炎上之证也。

敷贴寒凉药  ***************************
施二守项右患一核，用凉药敷贴，颈皆肿。又敷之，肿胤胸腋，冷应腹内。不悟凉药所致，尚以为毒盛。形体疲惫，自以为不起，请余治。敷药处热气如雾，急令去药，良久疮色变赤，刺出脓，用托里药而愈。。汪夫人，发背用敷药，冷胤胸内欲呕。急令洗去，用托里，寻愈。。张侍御，发背专用敷药，疮黯不起，胸膈痞闷，气不能呼吸，自分不治。余用托里辛温药而愈。。一男子患脑疽，肿高作痛，肿处敷药，痛虽止而色变黯，肿外作痛。仍敷之，肉色亦黯，喉内作痛。不悟此为凉药所误，反尽颈敷之，其颈皆溃而死。。一妇人，乳内结核，年馀不消，口乾倦怠，脉涩少食。余曰：此肝脾二经血气亏损之证。。一男子，因怒左胁肿一块，不作痛，脉涩而浮。余曰：此肝经邪火炽甚，而真气不足为患，皆宜培养气血为主。皆用草药敷贴，俱致不救。。刘太宰紫严太夫人，发背，元气不足，用托里药而起。。王安人，发背正溃时，欲速效，俱敷草药，即日而死。。一男子，臀痈腐溃，肌肉不生，用药敷之，四沿反硬。予诊之，脉涩而弱。此气血虚不能营于患处，故敷凉药反硬，乃气血受寒凝结，而非毒也。用大补药愈矣。大抵疮之起发溃敛，皆气血使然。各人元气虚实不同，有不能发出而死者，有发出不能成脓而死者，有成脓不能腐溃而死者，有腐溃不能收敛而死者。敷贴之法，但可应酬轻小之证耳。若血气已竭，其患必死。不但数贴不效，且气血喜温而恶寒，腠理喜通而恶塞，气血因而愈滞，肿患因而愈盛，邪气因而愈深，腐溃因而愈大。怯弱之人，取败多矣。况疮疡乃七情相火，或食膏粱，或饵金石，以伤阴血，阳盛阴虚，受病于内，而发于外。若不别气分血分，阴阳虚实，腐溃浅深，服药尚不能以保生，可敷贴而已乎？

注夏患疮疡  ***************************
一男子，年四十三岁，自四十以来，每至夏发热而倦，日午益甚，晚凉少可，面生疮癗，耳下筋微肿，更结小核三四枚，附筋上。余曰：此火令不慎房劳，亏损肾水，不能制火然也，名曰注夏。彼不信，服降火败毒药，加口乾倦怠，夜间热甚，午后腿软，足心热，筋牵痛。复来问治。余曰：口乾倦怠，此中气陷下也。夜间发热，阳气陷于阴分也。午后腿痠足热，阴虚火甚也。耳下筋牵痛，血虚不能润筋也。先以补中益气汤，少用柴胡、升麻，加五味子、麦门冬、熟地黄治之，诸证顿退。更服滋肾丸而痊。若以每至火令而然，用败毒凉药，鲜不危矣。四月属巳，五月属午，为火太旺，火旺则金衰。六月属未，为土大旺，土旺则水衰。况肾水以肺金为母，故《内经》谆谆然资其化源也。古人以夏月必独宿而淡味，兢兢业业，爱护保持金水二藏，正嫌火王之时耳。《内经》又曰：藏精者，春不病温。十月属亥，十一月属子，正火气潜伏闭藏，以养其本然之真，而为来春发生之本。若干此时不自戕贼，至春生之际，根本壮实，气不轻浮，焉有湿热之病？又云：春末夏初，患头痛脚软，食少体热。仲景云春夏剧，秋冬差，而脉弦大者，正世俗所谓注夏病也。

汗多亡阳  ***************************
刘大尹，年将五十，陆路赴京，兼丧子，患发背盈尺，中六寸许，不痛，发热口乾，恶寒自汗，少食，大便不禁，且气促，脉浮大，按之空虚。余用补中益气汤加半夏、茯苓四剂，又以隔蒜灸之。彼云背童已去，形气少健，但吞酸，前日所进饮食，觉仍在腹。又以前药加姜、桂，服二剂，饮食少进，吞酸已止，始得睡，疮且不痛不溃，疑为阴证。余曰：此阳气虚，不能营于患处，故所患肉死，而不痛不溃也。若胃气回，饮食进，死肉即溃矣。仍服前药，六剂，饮食渐进，患处渐溃，脉有力。余曰：此阳气回矣。后惑于他医，云必服飞龙夺命丹，出汗为善。遂进一服，汗大出，三日不止。复请治。余曰：汗多亡阳，无能为也。强曰：诸书云汗之则疮已，岂能为患？后果死。东垣先生云：疮疡因风热郁于下，其人多怒，其疮色赤，肿高结硬而痛，左关脉洪缓而弦，是邪客于血脉之上，皮肤之间。故发其汗，而通其荣卫，则邪气去矣。。谦甫先生治疮疡，冬月脉浮紧，按之洪缓，乃寒覆皮毛，郁遏经络，热不得升聚而赤肿。盖冬月乃因寒气收敛皮肤，致密腠理，汗不得出而设也。况发汗乃阴盛阳虚，寒邪不能自出，必得阳气泄，汗乃出，是助阳退阴之意也。且前证未溃，其气血既虚，溃后气血愈虚。凡疮虽宜汗，然元气虚者不宜。况所见之证，俱属不足，岂可汗邪？。留都机房纪姓者，背疮，胃气虚，用温补药而饮食进，大补药而腐疮愈，后患腿痛。余用养血化痰之剂，少止。彼嫌功缓，他医以为湿热，服麻黄左经汤，一剂，汗出不止。余曰：必发痓而死。已而果然。

下多亡阴  ***************************
王德之，患发背，脉浮数，按之则涩，大便五六日不行，腹不加胀。余曰：邪在表不在里，但因气血虚，饮食少，故大便不行，非热结也。宜生气血为主。彼泥积毒在内，用大黄之药下之，遂连泻三四次，更加发热。来日又服一剂，泻遂不止，饮食不化，吃逆不绝，手足背冷。予诊之，脉已脱，辞不治。其子曰：泻之能为害乎？余曰：服利药而利不止者死。不当泻而强泻，令人开肠，洞泄不禁者死。下多亡阴者死。曰：疮疡乃积毒在藏，若不驱逐其毒，何以得解？余曰：疮疡虽积毒在脏腑，治法先当助胃气，使根本坚固，参以行经活血时宜之药，非专用大黄也。今病在表，而反以峻利之剂，重夺其阴，其可乎哉？故曰：表病里和，而反下之，则中气虚，表邪乘虚而入，由是变证百出。虽云脉浮数，邪在表，属外因，当用内托复煎散，其间黄芩、苍术亦不敢用；脉沉实，邪在内，属内因，当用内疏黄连汤，其中大黄、槟榔亦不敢用。况浮、数、涩，三脉皆主血气俱虚，邪既在表，而反用峻利之剂，重泻其里，诛伐无过，不死何俟。

疮疡有馀  ***************************
维扬俞黄门，年逾三十，冬月鬓患毒，肿焮烦躁，便秘脉实。此胆经风热壅上而然也。马氏云：疮疡之证，热壅而不利者，大黄汤下之。遂以一剂，便通疮退。更以荆防败毒散二剂，再以十宣散去桂加天花粉、金银花，数剂而愈。太宗伯罗公，耳后发际患此，焮痛脉数，以小柴胡汤、桔梗、牛蒡子、金银花，四剂而愈。
赵州守，北方人，年逾四十，头而生疮疡数枚，焮痛饮冷，积日不溃。服清热消毒药，不应。诊其脉数，按之则实。予以防风通圣散，三剂顿退。又以荆防败毒散而愈。又一男子，患在四肢，审其脉证，亦属有馀，以黄连解毒汤治之亦愈。
杨百户胸患毒，肿高焮赤，发热脉数，大小便涩，饮食如常。齐氏曰：肿起色赤，寒热疼痛，皮肤壮热，头目昏重，气血之实也。又云：大便硬，小便涩，饮食如故，肠满膨胀，胸膈痞闷，肢节疼痛，身热脉大，精神昏塞，脏腑之实也。遂以黄连内疏汤二剂，诸证渐退。更以荆防败毒散加芩、连、山栀，四剂少愈。再以四物汤加芩、连、白芷、桔梗、甘草、金银花，数剂而消。
张锦衣，年逾四十，患发背，心脉洪数，势危剧。经云：心脉洪数，乃心火炽甚。诸痛痒疮疡，皆属心火。心主血，心气滞，则血不行，故主痈也。骑竹马灸穴，是心脉所由之地，急灸之，以泻心火，隔蒜灸以拔其毒，再以托里消毒，果愈。

溃疡有馀  ***************************
一男子，年逾三十，腹患痛肿，脉数喜冷。齐氏云：疮疡肿起坚硬，疮疽之实也。河间云：肿硬木闷，烦躁饮冷，邪气在内也。遂用清凉饮，倍用大黄，三剂稍缓。次以四物汤，加芩、连、山栀、木通，四剂而遂溃。更以十宣散，去参、耆、肉桂，加金银花、天花粉，渐愈。彼欲速效，自服温补药，遂致肚腹俱肿，小便不利。仍以清凉饮治之，脓溃数碗。再以托里药治之而愈。东垣云：疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛，表里通溃，共为一疮，助邪为毒，苦楚百倍，轻则几殆，重则死矣。
张都宪夫人，性刚多怒，胸前作痛，肉色不变，脉数恶寒。经云：洪数之脉，应发热而反恶寒，疮疽之谓也。今脉洪数，则脓已成。但体丰厚，故色不变，似乎无脓。以痛极，始肯用针入数寸，脓出数碗，遂以清肝消毒药治之而愈。设泥其色而不用针，无可救之理矣。
赵宜人，年逾七十，患鬓疽已溃，焮肿痛甚，喜冷脉实，大便秘涩。东垣云：烦躁饮冷，身热脉大，精神昏闷者。皆脏腑之实也。遂以清凉饮一剂，肿痛悉退。更以托里消毒药，三十馀剂而平。若谓年高溃后，投以补剂，实实之祸不免矣。

肿疡不足  ***************************
汪太常太夫人，年逾八十，脑疽已溃，发背继生，头如粟许，脉大无力。此膀胱经湿热所致。夫脉无力，乃血气衰也。遂以托里消毒药，数服稍可。更加参、耆之剂，虽起而作渴。此气血虚甚，以人参、黄耆各一两，当归、熟地各五钱，麦门冬、五味子各一钱，数服渴止而不溃。以前药加肉桂十馀剂，脓成针之，瘀肉渐腐，徐徐取去，而脓犹清不敛。投以大剂十全大补汤，加白蔹、贝母、远志，三十馀剂，脓稠而愈。设若不加峻补，及不去腐肉，以渴为火，投以凉药，欲保其生也难矣。
居庸关王挥使，臂肿一块，不痛不赤，惟脉弱，懒食时呕。以六君子汤加藿香、酒炒芍药治之，呕止食进。再以八珍汤二十馀剂，成脓刺之，又以十全大补而愈。次年伤寒后，此臂仍肿，微痛，乃伤寒馀毒也，然无表证，但虚弱。先用十宣散四剂，取参、耆、芎、归扶助元气，防风、桔梗、白芷、厚朴行散肿结，肉桂引经破血，肿退三四。再以八珍汤，脓溃而愈。至冬臂复作痛，因服祛风药，反筋挛痛甚。予谓此血虚不能养筋，筋虚不能束骨，遂以加味十全大补汤，百贴而愈。
崑山高举人，年逾三十，夏月热病后，患颐毒，积日不溃，气息奄奄，脉诊如无，饮食少思，大便不禁。《脉经》云：脉息如无似有，细而微者，阳气衰也。齐氏云：饮食不入，大便滑利，肠胃虚也。遂以六君子汤，加炮乾姜、肉豆蔻、破故纸数剂，泻稍止，食稍进。更加以黄耆、当归、肉桂，溃而脓水清稀。就于前药，每服加熟附子一钱，数剂泻止食进，脓亦渐稠。再以十全大补汤，用酒炒芍药，加白蔹月馀痊。
句容曹水部文兆，年逾四十，髀[骨甲]患毒已半月，馀头甚多，状如粟许，内痛如刺，饮食不思，怯甚脉歇。至此元气虚，疽蓄于内也，非灸不可，遂灸二十馀壮。余以六君子汤，加藿香、当归数剂，疮势渐起，内痛顿去，胃脉渐至。但疮色尚紫，瘀肉不溃。此阳气尚虚也，燃桑柴灸之，以补接阳气，解散其毒。仍以前药，加参、耆、归、桂，色赤脓稠，瘀肉渐腐，取去，两月馀而愈。夫邪气沉伏，真气怯弱，不能发起，须灸，灸而兼大补。投以常药，待其自溃，鲜有不误者。
一男子，因劳发热，胁下肿痛，脉虽大而按之无力。此气血虚，腠理不密，邪气袭于肉里而然也。河间云：若人饮食疏，精神衰，气血弱，肌肉消薄，荣卫之气短促而涩滞，故寒薄腠理，闭塞而痈肿也，当补之，以接虚怯之气。遂以补中益气汤加羌活，四剂少可。去羌活，又十馀剂而愈。又一男子，年二十，遍身微痛，腰间作肿痛甚，以前药加茯苓、半夏，并愈。
朱文鼎母，因忿郁腋下结一核，二十馀年。因怒加肿痛，完穀不化，饮食少思。东垣云：泻利不止，饮食不入，此肠胃虚也。遂以六君子汤，加砂仁、肉桂、乾姜、肉豆蔻，泻虽止而脓清，疮口不合，气血俱虚也。以十全大补汤，月馀而愈。
一男子，素好酒色，小腹患毒，脉弱微痛，欲求内消。予谓当助胃壮气，兼行经活血药佐之，可消，不宜用败毒等药。彼欲速效，自用之，病势果盛，疮亦不溃，饮食少思。迨两月馀，复请予治。诊其脉愈弱，盗汗不止，聚肿不溃，肌寒肉冷，自汗色脱。此气血俱虚也，故不能发肿成脓。以十全大补汤，三十馀剂，遂成脓。刺之反加烦躁脉大，此亡阳也。以圣愈汤二剂，仍以前汤，百贴而愈。
一男子，胁肿一块，日久不溃，按之微痛，脉微而涩，此形证俱虚也。经曰：形气不足，病气不足，当补不当泻。予以人参养荣汤治之。彼不信，乃服流气饮，虚证悉至，方服前汤，月馀少愈，但肿尚硬。以艾叶炒热熨患处，至十馀日脓成。以火针刺之，更灸以豆豉饼，又服十全大补汤，百剂而愈。盖流气饮通行十二经，则诸经皆为所损。况胆经之血原少，又从而损之，几何不至于祸邪？凡一经受病，则当主干其经。苟不察其由，泛投克伐之剂，则诸经被戕，能无危乎？河间云：凡疮止于一经，或兼二经者，止当求责其经，不可干扰余经也。
张通府，耳后发际患肿一块，无头，肉色不变，按之微痛，彼以为痰结，诊其脉，软而时见数。经云：脉数不时见，则生疮也，非痰结。仲景云：微弱之脉，主血气俱虚，形精不足。又云：沉迟软弱，皆宜托里。遂以人参、白术、黄耆、当归、川芎、炙甘草以托里，少加金银花、白芷、桔梗以消毒。彼谓不然，内饮降火化痰，外贴凉药，觉寒彻脑，患处大热，头愈重，饮食愈少。复请治，以四君子汤加藿香、炮乾姜数剂，饮食渐进。脓成刺之，更以十全大补汤去桂，及灸以豆豉饼，又月馀而愈。
山西曹主簿，年逾四十，夏间患附骨痈，予以火针，刺去瘀血，更服托里药而愈。至秋忽不饮食，痰气壅盛，劳则口舌生疮，服寒药腹痛，彼疑为疮毒。诊之脾肾脉轻，诊似大，按之无力。此真气不足，虚火炎上故也。遂投以八味丸治之。彼谓不然，自服二陈、四物，几殆。复请予，仍以前丸治之而愈。有脾土虚不能剋制肾水，多吐痰而不咳者，尤当用此丸也。
平氏室，患发背，以托里消毒药，二十馀剂而溃。因怒顿吐血五六碗许，气弱脉细。此气血虚极也，遂令服独参膏斤许，稍缓。更以参、耆、归、术、陈皮、炙甘草，三十馀剂，疮口渐合。设投以犀角地黄汤沉寒之药，鲜有不误。
一男子年，逾四十，胃气素弱，面常生疮，盗汗发热，用黄耆建中汤少愈，更以补中益气汤而平。东垣云：气虚则腠理不密，邪气从之，逆于肉理，故多生疮。若以甘温之剂，实其根本，则腠理自固，即无他疾。
一男子，神劳多怒，颈肿一块，久而不俏，诸药不应。予以八珍汤加柴胡、香附，每日更隔蒜灸数壮，及日饮远志酒二三盏而渐消。
宜兴徐符卿，年逾四十，患发背，五日不起，肉色不变，脉弱少食，大便不实。予以凡疽未溃脉先弱，难于收敛，用托里消毒散，二剂方起发。彼惑一妪言，贴膏药，服攻毒剂反盛，背如负石。复请予治，遂以隔蒜灸三十馀壮。彼云：背不觉重，但痒痛未知。更以托里药，知痛痒，脓清。仍以前药，倍加参、耆，佐以姜、桂，脓稍稠。又为人惑，外用猪腰子，贴抽脓血，内服硝黄剂，遂流血五六碗许，连泻十馀行，腹内如冰，饮食不进。不得已，速予诊之，脉进，脱已不可医矣。盖其证属大虚，不足之甚，虽一于温补，犹恐不救，况用攻伐之剂，不死何俟？
沉侍御文灿，患臀肿痛，小便不利。彼谓关格症，以艾蒸脐，大便亦不利。以降火分利之药治，不应。予诊其脉数脓成，此痈患也。遂针之，出脓数碗许，大便即利。五日阴囊肿胀，小便不行，仍针之，尿脓大泄，气息奄奄，脉细，汗不止，溃处愈张。复用大剂参、耆、归术之药犹缓。俾服独参汤至二斤，气稍复。又服独参膏至十馀斤，兼以托里药，两月馀而平。大抵疮疡脓血之泄，先补血气为主，虽有他病，当从末治。
一男子，年四十馀，患腰痛，服流气饮、寄生汤不应，以热手熨之少可。盖脉沉弦，肾虚所致，以补肾丸愈之。

溃后发寒热  ***************************
一男子，患腿痈，脓已成。予针之，出二碗许。饮以托里药一剂，大发热。更以圣愈汤，二剂而止。翌日，恶寒不食，脉细如丝，以人参一两，熟附子三片，姜枣煎，再服而愈。但少食不寐，更与内补黄耆汤而平。
一妇人，患乳痈，愈后发热，服养气血药不应，与八珍汤加炮乾姜，四剂而止。仍以前汤加黄耆、香附，三十馀剂，气血平复。
一妇人，瘰疬愈后，遍身作痒，以十全大补汤倍加香附，治之而愈。
一男子，腿肿，发热畏寒，以补中益气汤治之。彼以为缓，乃服芩、连等药，热愈盛。复请治。予与人参养荣汤，二十馀剂而溃。更以参、耆、归、术、炙甘草、肉桂，又月馀而敛。夫火之为病，当分虚实。芩、连苦寒，能泻心肺有馀之火。若老弱，或饮食劳倦而发者，此为不足，当以甘温之剂治之。未尝有实热而畏寒，虚热而喜寒者，此其验。
一妇人，患瘰疬，延至胸腋，脓水淋漓，日久五心烦热，肢体疼痛，头目昏重，心忪颊赤，口乾咽燥，发热盗汗，食少嗜卧，月水不调，脐腹作痛。予谓非疮故，乃血虚而然也。服逍遥散月馀，少可。更服八珍汤加牡丹皮、香附子，又月馀而经通。再加黄耆、白蔹，两月馀而愈。
一室女，臂患肿，溃久不敛，寒热交作，五心烦热，饮食少思，月水不通，亦与前药，经行疮愈。一妇人，月水不行，潮热咳嗽，肌体日瘦，胸膈不利，颈肿一块，日久不消，亦服前药，热退肿消，经行而愈。
一妇人，因怒伤不思饮食，发热倦怠，骨肉痠痛，羸瘦面黄，经水积渐不通，颈间结核。以逍遥散、八珍汤，治之少可。彼自误服水蛭等药，血气愈虚，遂致不起。良甫云：忧愁思虑则伤心，心伤则血逆竭，血逆竭则神色先散，而月水闭。火既受病，不能荣养其子，故不嗜食。子虚则金气亏，故发嗽嗽。既作水气绝，故四肢干，水气不克。又云：经候微少，渐渐不通，手足骨肉烦痛，日渐羸瘦，潮热，其脉微数。此由气虚血弱，阳往乘之，少水不能灭盛火，故火逼水涸，亡津液。当养血益阴，用柏子丸、泽兰汤为主，勿遽通之。

溃疡作痛  ***************************
丁兰，年二十馀。股内患毒日久，欲求内消，诊其脉滑数，知脓已成。因气血虚不溃，遂刺之。脓出作痛，以八珍汤治之少可。但脓水清稀，更以十全大补汤，加炮附子五分，服数剂渐愈。仍服十全大补汤，三十馀剂而痊。丹溪云：脓出而反痛者，虚也。河间亦云：有僧股内患肿一块，不痛不溃，治以托药二十馀剂，脓成刺之作痛。予谓肿而不溃，溃而反痛，此气血虚甚也，宜峻补之。彼云气无补法。予谓正气不足，不可不补，补之则气化，则庶邪自除。遂以参、耆、归、术、熟地黄治之。两月馀而平。大凡疮疡之作，先发为肿，气血郁积，蒸肉为脓，故多痛。脓溃之后，肿退肌宽，痛必渐减。而痛愈盛者，此气血不足也。亦丹溪、河间虚甚之说。

溃疡不痛  ***************************
陈监生，年逾三十，左腿微肿痛，虽日久，肉色如故，不思饮食。东垣云：疮疡之证，肿下而坚者，发于筋骨。此附骨疽，乃真虚，湿气袭于肉里而然。盖诸肿皆禀于胃，食少则胃弱，法当助胃壮气。遂以六君子汤加藿香、当归，数剂，饮食渐进。更以十全大补汤而愈。
山西宋琰，年逾三十，臂患痈溃而不痛，脓稀脉弱。丹溪云：疽溃深而不痛者，胃气大虚，而不知痛也。东垣云：脓水清稀，疮口不合，气血俱虚也。当以大补药治。彼不听，服消毒药，气血虚甚，遂不救。丹溪云：才见肿痛，参之脉症虚弱，便与滋补。气血无亏，可保终吉。又云：溃疡内外皆虚，宜以补接为主。

热毒作呕  ***************************
刘贵，腹患痈，焮痛，烦躁作呕，脉实。河间云：疮疡者火之属，须分内外，以治其本。若脉沉实者，先当疏其内，以绝其源。又云：呕哕心烦，脉沉而实，肿硬木闷，或皮肉不变，邪气在内，宜用内疏黄连汤治之。然作呕脉实，毒在内也。遂以前汤，通利二三行，诸证悉去。更以连翘消毒散而愈。
金台王时亨，年逾四十，臂患毒，焮痛作呕，服托里消毒药愈甚。予以凉膈散，二剂顿退。更以四物汤加芩、连，四剂而消。

胃寒作呕  ***************************
张生，患膝疮作呕，由中气弱，漆毒侵之。予以六君子汤加砂仁、藿香、酒炒芍药治之。彼不信，另服连翘消毒散，呕果盛。复邀治。仍以前药，外以麻油调铁锈末，涂之而愈。
王文远，臂患毒作痛，服寒凉药，遂致食少，大便不实。予以理中丸二服，更以六君子汤加砂仁、藿香治之，再以托里药，脓溃而愈。大凡疮痛甚者，如禀厚有火，则宜苦寒之剂。若禀薄者，则宜补中益气汤加芩连之类，在下加黄柏。人肥而疮作痛者，宜用荆防羌独之类，盖取其风能胜湿也。
顾浩室，年逾四十，患发背，治以托里药而溃，忽呕而疮痛，胃脉弦紧。彼以为馀毒内攻。东垣云：呕吐无时，手足厥冷，脏腑之虚也。丹溪云：溃后发呕不食者，湿气侵于内也。又云：脓出而反痛，此为虚也。今胃脉弦紧，木乘土位，其虚明矣。予欲以六君子汤，用酒炒芍药、砂仁、藿香治之。彼自服护心散，呕益甚。复邀治，仍用前药，更以补气血药，两月而愈。大抵湿气内侵，或感秽气而作呕者，必喜温而脉弱；热毒内攻而作呕者，必喜凉而脉数。必须辨认明白。亦有大便不实，或腹作痛，或膨胀，或呕吐，或吞酸嗳腐，此肠胃虚寒也，以理中汤治之。如不应，加熟附子二三片。有侵晨作泻者，名曰肾泻，以二神丸治之。有食少渐瘦者，为脾肾虚也，尤宜服二神丸。是又治梦遗，生肌肉之要药也。予尝饮食少思，吞酸嗳腐，诸药不应，唯服理中汤及附子理中丸有效。盖此症皆因中气虚寒，不能运化郁滞所致。故用温补之剂，中气温和，自无此证矣。
河南张承祖，年逾二十，腋下患毒十馀只，肿硬不溃，脉弱时呕。予谓肿硬不溃，脉弱，乃阳气虚；呕吐少食，乃胃气弱。先以六君子汤加藿香、砂仁治之。彼曰：肿疡时呕，当作毒气攻心治之；溃疡时呕，当作阴虚补之。予曰：此丹溪大概言也。即诸痛痒疮，皆属心火。如肿赤痛甚，烦躁，脉实而呕，为有馀，当下之；肿硬不溃，脉弱而呕，为不足，当补之。亦有痛伤胃气，或感寒邪秽气而呕者，虽肿疡尤当助胃壮气。彼执不信，饮攻伐药，愈病。复请诊，其脉弱微而发热。予谓热而脉静，脱血脉实，汗后脉躁，皆危殆。后果殁。夫肿疡毒气。内侵作呕，十有一二；溃疡湿气内侵作呕，十有八九，岂可混为一途。
一人胃弱痰盛，口舌生疮。彼服滚痰丸愈盛，反泻不止，恶心困倦。此胃气被伤也。予以香砂六君子汤，数剂少可。再以补中益气汤加茯苓、半夏，二十馀剂而愈。夫胃气不足，饮食不化，亦能为痰。补中益气，乃治痰之法也。苟虚证而用峻利之剂，鲜不危哉。
周上舍，脾胃虚，服养胃汤、枳术丸，初有效而久反虚，口舌生疮，劳则愈盛，服败毒药则呕吐。此中气虚寒也。以理中汤治之，少愈。更以补中益气汤加半夏、茯苓，月馀而平。夫养胃汤，香燥之剂也。若饮食停滞，或寒滞中州，服则燥开胃气，宿滞消化，少为近理。使久服则津液愈燥，胃气愈虚。况胃气本虚而用之，岂不反甚其病哉？亦有房劳过度，真阳衰惫，或元禀不足，不能上蒸，中州不运，致食不进者，以补真丸治之。若丹田之火，上蒸脾土，脾土温和，中焦自治，饮食自进。又云：食饮不进，胸膈痞塞，或食而不消，大腑溏泄，此皆真火衰，不进蒸运脾土而然也。若肾气壮，则丹田之火，上蒸脾土，即无此病矣。
有人因劳倦，耳下焮肿。恶寒发热，头疼作渴，右手脉大而软。此不足证也，当服补中益气汤。彼反用发表药，遂致呕吐，始悟。予以六君子汤治之，更服补中益气汤而愈。大抵内伤者荣卫失守，皮肤间无气以滋养，则不能任风寒；胃气下陷，则阴火上冲，气喘发热，头痛发渴而脉大。此乃不足之证也。大抵饮食失节，劳役过度，则多成内伤不足之证。若误以为外感表实，而反泻之，岂不致虚虚之祸哉？东垣云：凡内伤，为饮食劳役所伤，则右手脉大于左手；外感风寒，则左手脉大于右手，当以此辨之。
一妇人，年二十馀，饮食后，每因怒气吞酸嗳腐，或兼腿根焮肿，服越鞠丸等药不应。此脾气虚，湿气下注而然也。予以六君子汤、香附、砂仁、藿香、炮姜，数剂少愈。更以六君子汤，数剂而愈。
男子瘰疬已愈，患吞酸，服参术药不应，彼谓馀毒。予治以附子理中丸，亦愈。


卷四  ——————————————————————————————————————————————————————————————————————————————————————————

疮疡作渴  ***************************
开化吾进士，年三十，面患疮，已溃作渴，自服托里及降火药不应。予诊其脉，浮而弱。丹溪云溃疡作渴，属气血俱虚，况脉浮弱。投以参、耆各三钱，归、术、熟地各二钱，数服渴止。又以八珍汤加黄耆数剂，脉敛而愈。予治疮疡作渴，不问肿溃，但脉数发热而渴，以竹叶黄耆汤治之；脉不数，不发热，或脉数无力而渴，或口乾，以补中益气汤；若脉数而便秘，以清凉饮；尺脉洪大，按之无力而渴，以加减八味丸，并效。若治口燥舌黄，饮水不歇，此丸尤效。
一男子，渴后背发疽未溃，脉数无力。此阴虚火动，用加减八味九，㕮咀，二剂，稍缓。次用丸剂而愈。叶司训脑患疽，亦作渴，脉虽洪，按之无力。以此药治之。不信，自用滋阴等药，愈甚，七恶并至而殁。《精要》云：患疽之人，虽云有热，皆因虚而得之。愈后发渴，及先渴而后疽，非加减八味丸不能治。
一男子，年逾五十，腋下患毒，疮口不合，右关脉数而渴。此胃火所致，用竹叶黄耆汤遂止，再用补气药而愈。尝治午后发渴，或发热，用地骨皮散亦效。
一男子，患痔漏，口乾，胃脉弱。此中气不足，津液短少，不能上润而然。以黄耆六一汤，七味白术散治之。或曰：诸痛痒疮，皆属心火。遂服苦寒之药，大便不禁而殁。夫诸痛痒疮，皆属心火，言其常也。始热终寒，则反常矣。可泥此而不察乎？
李氏论人病疽，多有愈后发渴而不救者，治之惟加减八味丸最妙。疽安而渴者，服此丸则渴止。疽安而未渴者，预服此丸，则永不生渴，气血加壮。或未发疽而先发渴者，服此不惟渴止，疽亦不作。又云：一贵人，病疽未安而渴作，一日饮水数升，予以加减八味丸治之。诸医大笑云，此能止渴，我辈当不复业医。皆用木瓜、紫苏、乌梅、人参、茯苓、百药煎等剂，服多而渴愈甚。不得已用此药，三日渴止，久服遂不复渴，饮食加倍，健于少壮。盖此药非出鄙见自为。儿时闻先君言，有人病渴，用渴药，累年不愈。一名医使服此药，不半年而愈。其疾本以肾水枯竭，不能制火，心火上炎，是以生渴。此药降火为最，降心火，生肾水。亲用之，尝验。患者当知所鉴。（详见《外科精要》）

疮疡便秘  ***************************
傅允承母，年逾七十，腰生一瘰，作痒异常，疑虫蝨所毒。诊脉浮数。齐氏云：浮数之脉，而反恶寒，疮疽之谓也。又云：外如麻，里如瓜，疽毒在内。翌日复诊，脉乃弱。予谓未溃而脉先弱，何以收敛？况大便不通，则真气已竭，治之无功。其子固请，不得已，用六君子汤加藿香、神麴，饮食渐进，大便始通。更用峻补之剂，溃而脓清作渴，再用参、耆、当归、熟地黄、麦门冬、五味子而渴止。允承喜曰：吾母可无虞矣。予谓不然，不能收敛，先入之言也。彼疑，遂速他医，果不起。
浙江俞上舍，年五十，患痈将痊，大便闭涩。服芩、连等药，反废饮食。予用益气血之剂，加桃仁、麻仁，亦未效。更以猪胆汁一碗，纳穀道，始效。更以养血气药而平。《原病式》云：诸涩枯涸，皆属于燥。燥者火之气，病后血衰，故大便闭涩，宜以辛甘之药润之。加用寒苦之药，则胃气伐矣。若老弱，或产后而便难者，皆气血虚也，胆汁最效。寻常上部枯燥者，以酒调服亦佳。

脓熟开迟  ***************************
苏州施二守梯，项下患毒，脓已成，因畏针，焮延至胸，赤如霞，其脉滑数，饮食不进，月馀不寐，甚倦。予密针之，脓出即睡，觉而思食。用托里药，两月馀而愈。又一人患此，及时针刺，数日而愈。刘玺素虚，患此，不针，溃透颔颊，气血愈虚，竟不救。
广东王上舍，患附骨痈，畏针不开，臀膝通溃，脉数发渴，烦躁时嗽，饮食少思。齐氏曰：疮疡烦躁，时嗽腹痛，渴甚，或泻利无度，或小便如淋，此恶证也。脓出之后，若脉洪数难治，微涩迟缓易治。遂刺之，脓出四五碗许。即服大剂参、耆、归、术，翌日脉稍敛。更以八珍汤加五味、麦门、肉桂、白蔹，三十馀剂，脉缓脓稠，三月而愈。
王太守宜人，患发背，脓熟不开，昏闷不食。此毒入内也，断不治。强之针，脓碗许，稍苏，须臾竟亡。大抵血气壮实，脓自涌出。老弱之人，血气枯藁，必须迎而夺之，顺而取之。若毒结四肢，砭刺少缓，腐溃深大，亦难收敛。痛结于颊、项、胸、腹，紧要之地，不问壮弱，急宜针刺，否则难治。
梁阁老孙，甫周岁，项患胎毒。予俟其有脓刺之，脓出碗许，乳食如常。用托里药，月馀而愈。靳阁老子亦患此，待脓自出，几至不救。吾乡徐内翰子，患痘毒，及时针刺，毒不内侵，数日而愈。大抵古人制法，浅宜砭，而深宜刺，使瘀血去于毒聚之始则易消。况小儿气血又弱，脓成而不针砭，鲜不毙矣。
一老人，腿患附骨疽肿硬，大按方痛，口乾脉弱，肿聚不溃，饮食少思。予谓肿下而坚者，发于筋骨；皮色不变者，发于骨髓。遂以参、耆等药托之。三十馀剂，脓虽熟不穿。予谓药力难达，必须针刺。不听，至旬日方刺之，涌出清脓五六碗许。然衰老之人，气血不足，养毒又久，竟不治。大抵疮疽旬日不退宜托之，有脓刺之，有腐肉取之，虚则补之。此十全之功也。
滕千兵，年逾五十，臀患痈，脓熟不开，攻通大肛，脓从大便而出。予辞不能治，果毙。丹溪云：臀居小腹之后，阴中之阴也，道远位僻，血亦罕周。中年后尤虑患此。况脓成不刺，欲不亡，得乎？

腐肉去迟  ***************************
郑挥使，年逾五十，患发背，形证俱虚，用托里药而溃。但有腐肉当去，彼惧不肯。延至旬日，则好肉皆败矣，虽投大剂，毒甚竟不救。古人谓坏肉恶于狼虎，毒于蜂螫，缓去之，则戕贼性命。信哉？

阴证似阳  ***************************
举人潘先甫，年逾四十，患脑疽肿焮，诊其脉沉静。予谓此阳证阴脉，断不起，已而果然。盖疮疽之证，虽属心火，尤当分表里虚实。果元气充实，内有实火者，寒剂或可责效。若寒凉过度，使胃寒脾弱，阳证变阴，或结而不溃，或溃而不敛，阴阳乖戾，水火交争，死无日矣！

阳证似阴  ***************************
太监刘关，患发背。予奉圣旨往治，肿痛色紫，诊其脉息沉数。陈良甫云：脉数发热而痛者，发于阳也。且疮疡赤甚则紫，即火极似水也。询之，尝服透骨丹半载，乃积温成热所致。遂以内疏黄连汤，再服稍平。更用排脓消毒药，及猪蹄汤、太乙膏而愈。经曰：色与脉当相参应。治之者在明亢害承制之理，阴阳变化之机焉耳。

用药生肌  ***************************
姑苏黄汝耘，年逾五十，患发背，用生肌药太早，背竟腐溃，更泄泻，脉微缓。予以二神丸，先止实泻。次以大补药治之。用猪蹄汤洗净，以黄耆末填满患处，乃用青药。喜其初起时，曾用蒜多灸，故毒不内攻，两月而愈。许序班，患发背十馀日，疮头如粟许，肿硬木闷，肉色不变，寒热拘急，脉沉实。此毒在内也，先以黄连内疏汤，次用消毒托里药，其毒始发。奈欲速，急用生肌剂，患处忽若负重，身如火焮，后竟不起。东垣云：毒气未尽，不可用生肌药。纵得平复，必再发。若毒气入腹，十死八九。大抵毒气尽，脾气壮，则肌肉自生，生肌药可弗用矣。

罨毒入内  ***************************
张宜人，年逾六十，患发背，三日肉色不变，头如粟许，肩背加重，寒热，饮冷，脉洪数。陈良甫云：外如麻，里如瓜。齐氏云：增寒壮热，所患必深。又云：肉色不变，发于肉也。予以人参败毒散二剂，及隔蒜灸五十馀壮，毒始发，背始轻。再用托里药，渐溃。顾气血虚甚而作渴，参、耆、当归、熟地等药，渴亦止。彼欲速，自用草药置患处，毒气复入，遂不救。尝见老弱者患此，疮头不起，或坚如牛领之皮，多不待溃而死。有溃后气血不能培养者亦死。凡疮初溃，毒正发越，宜用膏药吸之，参、耆等药托之。若反以药遏之，使毒气内攻者，必不救。智化寺一僧，患疮疥，自用雄黄、艾叶等药，燃于被中薰之。翌日遍身焮肿，皮破水出，饮食不入。予投以解药，不应而死。盖药毒黛入腹内，而散真气，其祸如此。

喉闭（附诸骨鲠并稻麦芒在喉及误吞金银铜钱）  ***************************
蒲田吏侍御，患喉闭，以防风通圣散治之，肿不能咽。予谓此症，须针乃可。奈牙关已闭，遂刺少商穴出血，口即开。更以胆矾吹患处，吐痰二碗许，仍投前药而愈。尝见患此疾者，畏针不刺，多毙。（少商穴在手大指内侧，去爪甲如韭叶许。）
于县尹，喉闭肿痛，寒热，脉洪数。此少阴心火、少阳相火二经为病，其症最恶，惟刺患处出血为上。因彼畏针，先以凉膈散服之，药从鼻出。急乃愿刺，则牙关已紧，不可针。遂刺少商二穴，以手勒去黑血，口即开。仍刺喉间，治以前药，及金钥匙吹之，顿退。又以人参败毒散，加芩、连、玄参、牛蒡子，四剂而平。经曰：火郁发之。谓发汗出血，乃发汗之一端也。河间云：治喉闭之火，与救火同，不容少怠。常见喉闭不去血，喉风不去痰，以至不救者，多矣。每治咽喉肿痛，或生疮毒，以荆防败毒散加芩、连，重者用防风通圣散，并效。
杜举人，咽喉肿痛，口舌生疮。先以清咽消毒散二服，更以玄参升麻汤而愈。
一男子，年三十馀，口舌常破，如无皮状，或咽喉作痛，服清咽利膈散愈甚。予以理中汤治之而愈。
聘士王文远，咽喉肿痛，口舌生疮，劳而愈盛。以补中益气汤加玄参、酒炒知母、黄柏，治之而愈。
一男子，咽喉作痛，午后尤甚。以四物汤加酒炒黄柏、知母、桔梗，治之而愈。
治诸骨鲠，象牙末吹患处。或取犬涎，徐徐嚥下，立效。治穀麦芒在咽不出，取鸡鹅涎，含之立消。
诸骨硬，用苎根捣烂，丸如弹子大，就将所鲠物煎汤化下。又方，食橄榄。或用核为末，含之亦效。
治误吞金银等物，多食诸般肥肉，膏滑自从大便出。治误吞铜钱，用炭末，白汤调服。或多食蜜，或饴糖，自从大便出。或多食荸荠，或胡桃肉，钱自消。
治误吞针，用磁石如枣核大，磨令光，钻一孔，用线穿，令含之，针自口出。

口齿咽喉并肾虚耳痛  ***************************
大宗伯毛公，齿痛，胃脉无力。用补中益气汤，加生地黄、牡丹皮，治之而愈。
党吏部，颊腮肿焮至牙龈，右关脉数。此胃经风热上攻也，以犀角升麻汤，治之而消。
郭职方，齿肿痛焮至颊腮，素善饮。治以清胃散，数剂而愈。
一男子，患齿痛，服清胃散不应，服凉膈散愈盛。予用补肾丸，治之而愈。
一男子，耳内出脓，或痛或痒，服聪耳益气汤不应，服防风通圣散愈甚。予以补肾丸，治之而愈。

瘰疬  ***************************
沉氏室，患瘰疬，久而不消，自汗恶寒。此气血俱虚也，遂以十全大补汤，月馀而溃。然坚核虽散，而疮口不敛，更灸以豆豉饼，仍与前药加乌药、香附，两月而愈。大抵坚而不溃，溃而不合，皆由气不足也。尝见患此疮者，疮口虽合而不加补，往往变为瘵症。若发寒热，眼内有赤脉贯瞳子，俱不治。一脉者一年死，二脉者二年死。
一妇人，因怒耳下肿痛，以荆防败毒散加连翘、黄芩，四贴而愈。尝治此旬日不消者，以益气血药，及饮远志酒，其肿自消。若无脓者，亦自溃。不戒忿怒者，难治。一妇人，亦因怒耳下焮肿，头痛寒热，与荆防败毒散加黄芩治之，表证悉退，但饮食少思，日晡发热。东垣云：虽有虚热，不可太攻，热去则寒生也。遂以小柴胡汤加地骨皮、川芎、当归、茯苓、白术、陈皮，十馀贴而愈。次年春，复肿坚不溃，来索方。予定八珍汤加香附、柴胡、地骨皮、桔梗，自制服之。至六七剂，以为延缓，仍服人参败毒散，势愈盛。又服流气饮，则盗汗发热，口乾少食。至秋复求治，诊视气血虚极，予辞不治，果殁。今人有疮疡，不审元气虚实，病在表里，便服败毒、流气药。殊不知败毒散乃发表之药，果有表证，亦止宜一二服，多则元气反损，其毒愈盛，虽有人参莫补。流气饮乃耗血之剂，果气结膈满，亦止宜二三服，多则血气愈伤，反为败症，虽有芎、归，难以倚仗。丹溪云：此不膏粱、丹毒之变，因虚劳、气郁所致也。
一妇人，患瘰疬不消，脓清不敛。予以八珍汤，治之少愈。忽肩背痛，不能回顾，此膀胱经气郁所致，当以防风通气汤治之。盖膀胱之脉，始于目内眦，上顶巅，下耳角，复上顶，至脑后，过风府，下项，走肩膊，一支下腰脊。是经气动则脊痛，项强，腰似折。按此非膀胱经证而何？彼乃云：瘰疬，胆经病也。其脉主行项侧，即是经火动而然。遂自服清肝降火之药，反致不食痛盛。复请予，诊其脉，胃气愈弱。先以四君子汤加陈皮、炒芍药、半夏、羌活、蔓荆子，四剂食进痛止。继以防风通气汤，二剂而愈。又一妇，流注溃久，忽发热。乃虚也，与补药二剂。不用，另用人参败毒散，大热而毙。夫老弱之人，虽有风邪，亦宜以补中益气汤治之，况又非表证而峻表，不死何俟？
田氏妇，年逾三十，患瘰疬，已溃不愈。与八珍汤加柴胡、地骨、夏枯草、香附、贝母，五十馀剂，形气渐转。更与必效散，二服疮口遂合。惟气血未平，再用前药，三十馀剂而平。后田生执此散，不问虚实，概以治人。殊不知散中斑猫性毒，虽专治瘰疬，多服则损元气。若气血实者，先用此下之，而投补剂，或可愈。若虚而用下药，或迨蚀药，瘀肉虽去，而疮口不合，反致难治。
一男子，因怒耳下及缺盆患瘰疬，溃延腋下，形气颇实，疮口不合，以散肿溃坚丸，治之而愈。又一妇患此，气血不弱，亦服此丸，其核并消。而疮口不敛，更以十全大补汤，及灸以豆豉饼，始痊。
广东陈方伯子，远途劳倦，发热，脉大无力，耳下患肿。此劳损症也，饮补中益气汤，自然热退肿消。若专攻毒，则有虚虚之祸。彼不听，服降火药，及必效散，果吐泻不食而死。夫人劳倦则损气，气衰则火旺，火旺则乘其脾土，故倦怠而热，此元气伤也。丹溪云：宜补形气，调经脉，其疮自消，不可汗下。若不详脉证经络，受病之异，而辄下之，鲜不危矣！
汪中翰侄，年及二十，耳下患疬焮痛，左关脉数。此肝经风热所致，以荆防败毒散三贴，表症悉退。再与散肿溃坚丸，月馀而平复。
一妇，年二十，耳下结核，经水每过期，午后头痛，服头风药愈盛。予以八珍汤加柴胡、地骨皮，二十馀剂而愈。杨文魁，年逾三十，每劳心过度，颈肿发热，服败毒散愈盛。予以补中益气汤，数剂而消。

流注  ***************************
陈进士遂初，年逾三十，患腹肿硬，逾年而疮头破，时出血水。此七情所伤，荣气绝于肉理而然，名曰流注。诊之肝脉涩。盖肝病脉不宜涩，小腹正属肝经，须涩脉退，乃可愈。予欲以甘温之剂，补其气血，令自消溃。彼不信，仍服攻伐之药，致气血愈虚，果殁于金旺之月。丹溪云：诸经惟少阳、厥阴之生痈疽，宜预防之，以其多气少血也。少血而肌肉难长，疮久不合，必成败症。苟不知此。辄用峻利毒药，以伐真阴分之血，则其祸不旋踵矣！
一室女，背髀结一核如钱，大而不焮，但倦怠少食，日晡发热，脉软而涩。此虚劳气郁所致也。予用益气养血开郁之药，复令饮人乳，精神稍健。彼不深信，又服流气饮，饮食遂少，四肢痿软。其父悔之，复请予治。予以为决不可起矣，后果毙。
一男子，年三十馀岁，素饥寒，患右肋肿如覆瓢，转侧作水声，脉数。经曰阴虚阳气凑袭，寒化为热，热甚则肉腐为脓，即此证也。及按其肿处即起，是脓已成矣。遂以浓煎黄耆六一汤，令先饮二锺，然后针之。脓出数碗许，虚症并至。遂以大补药治之，三月馀而愈。大抵脓血大泄，气血必虚，当峻补之。虽有他病，皆宜缓治。盖元气一复，诸病自退。若老弱之人，不问肿溃，尤当补也。
一妇人，左臂胃经部分结肿一块，年许不溃，坚硬不痛，肉色不变，脉弱少食，月经每过期，日晡发热，遇劳或怒则痛。此不足之症也。遂与参、耆、归、术、川芎、芍药、熟地黄、贝母、远志、香附、桔梗、牡丹皮、甘草，百馀贴而消。大抵妇病，多起于郁，郁则气血受伤，百病生矣。
一子年十九，腰间肿一块，无头不痛，色不变，三月不溃，饮食少思，肌肉日瘦。此寒搏腠理，荣气不行，郁而为肿也，名曰湿毒流注。《元戎》云：若人饮食疏，精神衰，气血弱，肌肉消薄，荣卫之气短促而涩滞，故寒搏腠理，闭郁而为痈肿者。当补之，以接虚怯之气。遂以十全大补汤加香附、陈皮，三十馀剂，始针之，遂出白脓二碗许。仍用前药，倍加参、耆，及以豆豉饼灸之，渐愈。彼惑于速效者，乃内服败毒，外贴寒凉药，反致食少脓稀，患处色紫复。请予治，喜得精气未丧，仍以前药加远志、贝母、白蔹，百剂而愈。此疮若久而不愈，或脓水清稀者，当以内寒散服之，及附子饼灸之，然后可愈。若不慎饮食、起居、七情者，不治。
刘文通室，年逾二十，腰间突肿寸许，肉色不变，微肿不溃，发热脉大。此七情所伤，气血凝滞，涩于隧道而然也。当益气血，开郁结，更以香附饼熨之，使气血充畅，内自消散，不消虽溃亦无虞。不听，乃服十宣、流气之药，气血愈虚，破出清脓，不敛而毙。

乳痈  ***************************
王汝道室，年逾三十，每怒后乳内作痛或肿。此肝火所致，与小柴胡合四物汤，加青皮、桔梗、香附、枳壳而愈。彼欲绝去病根，自服流气饮，遂致朝寒暮热，益加肿痛。此气血被损而然。予与八珍汤，三十馀剂。喜其年壮，元气易复，而得愈也。
郭氏妾，乃放出宫人，年四十，左乳内结一核坚硬，按之微痛，脉弱懒言。此郁结症也，名曰乳岩。须服解郁结、益血气药，百贴可保。郭谓不然，别服十宣散、流气饮，疮反盛。逾二年，复请予，视其形如覆碗，肿硬如石，脓出如泔。予谓脓清脉大，寒热发渴，治之无功，果殁。
一妇，年逾二十，禀弱，乳内作痛，头疼脉浮。与人参败毒散，倍加人参，一剂表证悉退，但饮食少思，日晡微热。更以小柴胡汤合六君子汤，二剂热退食进。方以托里药加柴胡，十馀剂，针出脓而愈。又有一妇，患此症，脓成畏针，病势渐盛。乃强针之，脓出三碗许，脉数发渴。以大补药，三十馀剂而愈。丹溪云：乳房为阳明所经，乳头为厥阴所属。厥阴者肝也，乃女子致命之地，宗筋之所，且各有囊橐。其始焮肿虽盛。受患且于一二囊。若脓成不刺，攻溃诸囊矣，壮者犹可，弱者多致不救。所以必针而后愈也。
一妇人，乳内肿一块，如鸡子大，劳则作痛，久而不消，服托里药不应。此乳劳症也，属肝经血少所致。先与神效栝蒌散四剂，更隔蒜灸之，肿少退。再服八珍汤，倍加香附、夏枯草、蒲公英，仍间服前散，月馀而消。亦有乳疽一证，其状肿硬木闷，虽破而不溃，肿亦不消，尤当急服此散，及隔蒜灸。斯二症乃七情所伤，气血所损，亦劳症也。宜戒怒，节饮食，慎起居，否则不治。
一妇人，患乳痈，气血颇实，但疮口不合，百法不应。予与神效栝蒌散，四剂少可。更与数剂，及豆豉饼灸之而愈。又一妇患此未溃，亦与此药，三剂而消。良甫云：如有乳劳，便服此药，可杜绝病根。如毒已成，能化脓为水。毒未成者，则从大小便中散之。
一妇人，患瘰疬，与养血顺气药，不应。亦与神效栝蒌散，二剂顿退，又六剂而消。却与托里药，气血平复而愈。
一妇人，患乳痈，寒热头痛。与荆防败毒散一剂，更与蒲公英（春秋间开黄花似菊一握，）捣烂，入酒二三盏，再捣，取酒热服，相热罨患处而消。丹溪云：此草散热毒，消肿核，又散滞气，解金石毒之圣药。（乡人採充菜，俗呼荸荸下。）
一妇人，产次子而无乳，服下乳药，但作胀。予谓人乳皆气血所化，今胀而无乳，是血气竭而津液亡也，当补其气血，自然有乳矣。乃与八珍汤，倍加参、术，少加肉桂，二十馀服，乳遂生，后因劳役复竭。夫其初产有乳，再产而无，其气血只给一产耳，其衰可知。间有产后乳出不止，亦为气虚，宜补药止之。其或断乳，儿不吮亦能作胀，则用麦蘖炒为末，白汤调服以散之。若儿吮破乳头成疮，则用蒲公英末，或黄连胡粉散掺之。若乳头裂破，以丁香末，或蛤粉、胭脂傅之，并效。
内翰李蒲汀太夫人，左胁内作痛，牵引胸前。此肝气不和，尚未成疮。用小柴胡汤，加青皮、枳壳，四剂少可，再加芎、归治之而愈。

漏疮  ***************************
一男子，臀患漏，口乾发热，喜脓不清稀，脉来迟缓。以豆豉饼灸，及服八珍汤，加麦门冬、五味子、软柴胡、地骨皮，三月馀而愈。后因不慎房劳，复溃，脓清脉大，请辞不治，果殁。河间云：因病致疟则为轻，盖病势尚浅，元气未虚也。至病初愈而劳复，或复饮食劳倦，或房劳、七情六慾，阳瘁阴弱，加致羸损，此因虚致损，则为重。病势已过，元气已索故也。
一男子，年逾二十，禀弱，左腿外侧患毒，三月方溃，脓水清稀，肌肉不生。以十全大补汤加牛膝，二十馀剂，渐愈。更以豆豉饼灸之，月馀而痊。又一媪，左臂结核，年馀方溃，脓清不敛。一男子，患贴骨痈，腿细短软，疮口不合，俱饮十全大补汤，外用附子饼，及贴补药膏，调护得宜，百贴而愈。大凡不足之症，宜大补之剂，兼灸以补接阳气，祛散寒邪为上。
京师董赐，年逾四十，胸患疮成漏，日出脓碗许，喜饮食如常。以十全大补汤，加贝母、远志、白蔹、断续，灸以附子饼，脓渐少。谨调护，岁余而愈。

附骨疽  ***************************
李户部孟卿，环跳穴患附骨疽。彼谓小疮，遂服消毒之剂，更用寒凉药数贴，因痛极。刺之脓瘀大泄，方知为痈也。请予治，诊其脉右关浮大。此胃气已伤，故疮口开张，肉紫下掐，扪之不热。彼云：疮内更觉微冷，自意必成漏矣。遂以豆豉饼灸之，饮以六君子汤，加藿香、砂仁、炮姜，数剂胃气渐醒，饮食渐进，患处渐缓，肌肉渐生，再以十全大补汤而愈。又毕上舍患此，内痛如锥，外色不变，势不可消。喜其未用寒剂，只因痛伤胃气，而不思食。亦以前药去炮姜治之，饮食少进。更以十全大补汤，二十馀剂而脓成。遂针去，仍以大补汤，倍加参、耆、芎、归。脓久不止，更加麦门、五味、贝母、远志。数服渐止，疮亦愈。按二症盖因湿热滞于肉理，真气不能运化。其始宜除湿热，实脾土，和血气，则湿自消散。若脓未成，即以隔蒜灸之，立效。
王时亨室，产后腰间肿痛，两腿尤甚。此由瘀血滞于经络而然也。不早治，必作骨疽。遂与桃仁汤，二剂稍愈。更以没药丸，数服而痊。亦有恶血未尽，脐腹刺痛，或流注于四肢，或注股内，疼痛如锥，或两股肿痛。此由冷热不调，或思虑动作，气所拥遏，血蓄经络而然，宜设药丸治之。亦有经血不行，流注四肢，或股内痛如锥，或因水湿所触，经水不行而肿痛者，宜当归丸治之。凡恶血停滞，为患匪轻，治之稍缓，则流注而为骨疽，多致不救。

肠痈  ***************************
金台院佥宪，年逾五十，腹内隐痛，小便如淋，皮肤错纵，而脉滑数。此肠痈也，脉滑数则脓已成。遂以广东牛皮胶，酒溶化，送太乙膏，下脓升许。更以排脓托里药，及蜡矾丸而愈。
汪中翰侧室，产后小腹作痛，诸药不应，其脉滑数。此瘀血内溃为脓也。以瓜子仁汤痛止，更以太乙膏而愈。今人产后多有此病，纵非痈患，用之更效。有人脐出脓水，久而不愈，亦以前膏及蜡矾丸治之亦愈。


卷五  ——————————————————————————————————————————————————————————————————————————————————————————

肺疽  ***************************
陆司厅子仁，春间咳嗽，唾痰腥秽，胸满气促，皮肤不泽，项强脉数。此肺疽也。盖肺系在项，肺伤则系伤，故牵引不能转侧。肺者气之本，其华在毛，其充在皮，肺伤不能摄气，故胁胀气促而皮肤纵。东垣云：肺疮之脉，微紧而数者，未有脓也；紧甚而数者，已有脓也。其脉来紧数，则脓已成，遂以人参、黄耆、当归、川芎、白芷、贝母、知母、麦门冬、栝蒌仁、桔梗、防风、甘草，兼以蜡矾丸，及太乙膏治之，脓尽脉涩而愈。至冬脉复数。经云：饮食劳倦则伤脾，脾伤不能生肺金。形寒饮冷则伤肺，肺伤不能生肾水。肾水不足，则心火炽盛，故脉来洪数。经云：冬见心而不治。果殁火旺之月。周国用，年逾三十，患咳嗽，项强气促，右寸脉数，此肺疽也。东垣云：风中于胃，呼气不入，热至于荣，吸气不出。风伤皮毛，热伤血脉，风热相搏，血气稽留于肺，变成疮疽。诊其寸脉数而虚者，肺痿也；数而实者，肺疽也。今诊脉滑，此疽脓已成，以排脓托里之药，及蜡矾丸治之，脉渐涩而愈。锦衣李大器亦患此，吐脓，面赤脉大。予谓肺病脉宜涩，面宜白。今脉大面赤，火剋金也，不可治，果然。
一男子，年逾四十，喘咳胁痛，胸满气促，右寸脉大。此风热蕴于肺也，尚未成疮，属有馀之症。予欲以泻白散治之。彼谓肺气素怯，不然予言，乃服补药，喘嗽愈甚。两月后，复请视之，汗出如油面而不休。此肺气已绝，安用治？后果殁。夫肺气充实，邪何从袭？邪气既入，则宜去之。故用泻白散，所以泻肺中之邪气也。邪气既去，则真气自实矣。

疔疮  ***************************
刘贯卿，脚面生疔，形虽如粟，其毒甚大，宜峻利之药攻之。因其怯，以隔蒜灸五十馀壮，痒遂止。再灸片时，乃知痛。更用膏药封贴，再以人参败毒散，一服渐愈。夫至阴之下，道远位僻，且怯弱之人，用峻利之剂，则药力未到，胃气先伤，虚虚之祸，有所不免，不如灸之为宜。
松江诸大尹，唇生一疔，已五日，肿硬脉数，烦躁喜冷。此胃经积热所致。先以凉隔散一服，热去五六。更与夺命丹二粒，肿退二三。再与荆防败毒散，四剂而愈。胡生，耳后寸余发一毒，名曰锐疽，焮痛寒热，烦躁喜冷。此胆经蕴热而然。先用神仙活命饮一剂，势减二三。时值仲冬，彼惑于药有用寒远寒之禁，故不再服。自用十宣托里之药，势渐炽，耳肉脓溃。复请视，其喉肿闭，药不能下而殁。又杨锦衣，唇下生疔，脉症但实而不下。反用托里，致口鼻流脓而死，是谓实实之祸。马氏室，忽恶寒作呕，肩臂麻木，手心搔痒，遂瞀闷，不自知其故，但手有一泡。此乃患疔毒也，令急灸患处，至五十馀壮而麻。又五十馀壮，知痛，投以荆防败毒散而愈。古人谓人暴死，多是疔毒。急用灯照遍身，若有小疮，即是此毒，宜急灸其疮。但是胸腹温者可救。先君云：有人因剥死牛瞀闷，令看遍身，俱有紫泡。使急灸泡处，良久遂苏。或以败毒药而愈。
张都宪夫人，面生疔，肿焮痛甚，数日不溃，脉症俱实。以荆防败毒散加芩、连治之，稍愈。彼以为缓，乃服托里散一剂，其势愈甚，痛极始悟。再用凉隔散二剂，痛减肿溃，又与连翘消毒散十馀剂而愈。
郑氏，举家生疔，多在四肢，由皆食死牛肉所致。刺去黑血，更以紫金丹服之，悉愈。
王验封汝和，南京人，感豆毒，面生疔十数枚，肿痛，脉数。以荆防败毒散治之，虽稍愈，尚可畏，更以夺命丹一服而痊。

脱疽（附修指误伤，及足冻成疮）  ***************************
新都杨太仆，年逾四十，左足大指赤肿焮痛。此脾经积毒下注而然，名曰脱疽也。喜色赤而痛，以人参败毒散去人参、桔梗，加金银花、白芷、大黄，二剂；更以栝蒌、金银花、甘草节，四剂顿退；再以十宣散去桔梗、官桂，加金银花、防己，数剂而愈。又韩判官，亦有此患，色紫赤不痛，以隔蒜灸至五十馀壮，尚不知痛；又明灸百壮方知；乃以败毒散加金银花、白芷，数剂而愈。一膏粱人，年逾五十，亦患此，色紫黑，脚焮痛。孙真人云：脱疽之症，急斩去之。毒延腹必不治。色黑不痛者亦不治。喜其饮食如故，动息自察，为疮疡之善证也，尚可治。遂以连翘消毒散六剂，更以金银花、甘草节、栝蒌二十馀剂，患指溃脱。再以当归、川芎、生地、连翘、金银花、白芷二十馀剂而愈。次年忽发渴，予治以加减八味丸。不听，另服生津等药，愈盛。却服予前药而愈。一人患脑疽，愈后发渴，固不服前丸，脚背患疽而死。一人作渴欲发疽，与此丸治之，不惟渴止，而气血亦壮。大抵此症皆由膏粱厚味，或房劳太过，丹石补药所致。其发于指，微赤而痛，可治。治之不愈，急斩去之，庶可保。否则不治。色紫黑，或发于脚背，亦不治。或先发而后渴，或先渴而后发，色紫赤而不痛，此精气已竭，决不可治。
一刍荛，左足指患一泡，麻木色赤，次日指黑，五日是足黑冷，不知疼痛，脉沉细。此脾胃受毒所致。以飞龙夺命丹一服，翌日令割去足上死黑肉，割后骨始痛可救，遂以十全大补汤治之而愈。盖肉死乃毒气盛，而拒截营气所致。况至阴之下，气血难达，经云风淫未疾，即此是也。向若攻伐之，则邪气愈盛，乘虚上侵，必不救。
一妇人，修伤次指，成脓不溃，焮痛至手，误敷凉药，以致通焮微呕少食，彼以为毒气内攻。诊其脉沉细。此痛伤胃气而然也，遂刺之，服六君子汤加藿香、当归，食进更服八珍汤，加黄耆、白芷、桔梗，月馀而愈。一后生亦患此，黑色不痛，其指已死，予欲斩去，速服补剂，恐黑上臂不治。彼不信，另服败毒药，手竟黑，遂不救。
一男子，亦伤拇指，色紫不痛。服托里药，及灸五十馀壮，作痛溃脓而愈。吴举人幼女，因冻伤两足，至春发溃，指俱坏，遂去之，服以大补药而愈。蓝上舍女，患嵌甲，伤指年馀不愈，日出脓数滴。予谓足大指乃肝脾二经发源之所，宜灸患处，使瘀肉去，阳气至，疮口自合，否则不治。彼忽之，不早治，后变劳症而殁。盖至阴之下，血气难到。若女人患此，又多因扎缚，致血脉不通。或被风邪所袭，则无气血荣养，遂成死肉。惟当壮其脾胃，行其经络，生其血气则愈。其有成破伤风，以致牙关紧急，口眼喎斜者，先以玉真散一二服，然后投以通经生血之剂。

天泡疮  ***************************
毛阁老孙，年十馀岁，背侧患水泡数颗，发热脉数。此肺胃经风热所致，名曰天泡疮。遂以荆防败毒散加芩、连服之，外去毒水，以金黄散敷之，又四剂而愈。又杨文魁腹患此，延及腰背，焮痛饮冷，脉数，按之愈大。乃表里俱实也。以防风通圣散一剂，更敷前散，势减大半。再以荆防败毒散，二剂而愈。

杨梅疮（近时称）  ***************************
一男子，下部生疳，诸药不应。延遍身突肿，状似番花，及筋挛骨痛，至夜尤甚。此肝肾二经湿热所致。先以导水丸五服，次以龙胆泻肝汤数剂，再与除湿健脾之药，外贴神异膏吸其脓，隔蒜灸授其毒而愈。若表实者以荆防败毒散，里实者以内疏黄连汤。又有表里俱实者，防风通圣散；表里俱虚者，八珍汤。气虚者，四君子汤；血虚者，以四物汤。俱加兼症之药，治之并愈。若服轻粉等药，反收毒于内，以致迭发。概服防风通圣散，气血愈虚，因而不治者多矣。（又一捷治，见《外科发挥》水门。）
一男子，患杨梅疮，后两腿一臂，各溃二寸许一穴，脓水淋漓，少食无睡，久而不愈。以八珍汤加茯神、炒酸枣仁服，每日以蒜捣烂涂患处，灸良久，随贴膏药，数日少可。却用豆豉饼灸、更服十全大补汤而愈。凡有肿硬或作痛，亦用蒜灸，及敷冲和膏，内服补药，并效。

时毒  ***************************
徐考功兄，湖广人，年逾三十，耳面焮肿，寒热拘急，脉浮洪。此时毒证也。齐氏云：时毒者，感四时不正之气所致也。其后发于面、鼻、耳、项、咽喉，赤肿，或结核，令人增寒壮热，头疼，肢体痛。昧者以为伤寒。五七日间乃能杀人，十日外不治。延余诊。其脉若浮数，邪气在表，当发之；沉实者，邪气在里，当下之。今其脉浮洪，此邪在表也，以荆防败毒散，加牛蒡子、玄参，治之渐愈，更以升麻、葛根、连翘、桔梗、川芎、金银花、牛蒡子而平复。又云：宜于鼻内㗜通气散，取十馀嚏作效。用嚏药不嚏者，不可治。如嚏有脓血，治之必愈。如左右看病之人，每日用嚏药嚏之，必不传染。
周举人母。年六十，时仲冬，患时毒，头面耳项，肿赤痛甚，大便闭涩，脉数实。此表里俱实也。饮防风通圣散，一剂，势愈盛。此药力犹浅也。取磁锋击刺患处，出黑血，仍与前药，稍可。再与败毒散加连翘、荆、防，一十馀剂而愈。若拘用寒远寒，用热远热，年高畏用硝、黄，投以托里之药，或寻常消毒药治之，鲜不危矣！

风热  ***************************
宋生，遍身作痒，搔破成疮出水，脉浮数。此手足阳明经风热所致。以人参败毒散，对四物汤，加芩、连服之；外以松香一两，枯矾五钱，轻粉三钱，为末，麻油调敷，月馀而愈。又一人患此，但脉沉实，以前药加大黄治之渐愈，再服人参败毒散而平复。
徐工部宜人，先两膝后至遍身筋骨皆痛，脉迟缓。投以羌活胜湿汤，及荆防败毒散加渗湿之药，治之不应。次以附子八物汤，一剂悉退，再服而愈。若脉洪数而痛者，宜服人参败毒散。有毒自手足起，至遍身作痛，或至颈项结疬如贯珠者，此为风湿流气之证，宜以加减小续命汤，及独活寄生汤治之。又有小儿宿痰失道，痈肿见于颈项或臂膊胸背，是为冷证，宜用四生散敷贴，内服前药，及隔蒜灸之。
王乔，年逾三十，有患毒，以人参败毒散一剂，更以十宣散去参、桂，加金银花、天花粉，四剂而溃。因怒动肝火，风热上壅，头面赤肿，焮痛饮冷，以荆防败毒散加芩、连、薄荷，二剂不应。急砭患处，出黑血盏许，仍以一剂，势退大半。再进人参败毒散，四剂而愈。夫病有表里上下之殊，治有缓急攻补之异，若不砭刺，毒气结于肉理，药不能及，焮肿日甚。使投峻利之药，则上热未除，中寒已作，必伤命矣！
一妇人，脑左肿痛，左鼻出脓，年馀不愈，时或掉眩，如坐舟车，正许叔微所谓肝虚风邪袭之而然也。以川芎一两，当归三钱，羌活、旋覆花、细辛、蔓荆子、防风、石膏、藁本、荆芥穗、半夏曲、乾地黄、甘草半两，乃制一料，每服一两，姜水煎服而愈。
一男子，眼赤痒痛，时或羞明下泪，耳内作痒，服诸药不应，气血日虚，饮食日减，而痒愈盛。此肝肾风热上攻也。以四生散，酒调，四服而愈。又一人，头目昏眩，皮肤瘙痒，搔破成疮，以八风散治之亦愈。
陆子仁子，感冒后，发痓，不醒人事，磨伤膂肉三寸许一块。此膀胱经必有湿热，诊其脉果数。予谓此死肉最毒，宜速去之。否则延溃良肉，多致不救。遂取之，果不知疼痛，因痓不止。陆君疑为去肉所触。予谓此风热未已。彼不听，另用乳、没之剂，愈甚。复请治，予以祛风消毒药敷贴，查春田饮以祛风凉血、降火化痰之剂而愈。金工部洪载，伤寒后亦患此，甚危。亦取去死肉，以神效当归膏敷贴，以内疏黄连汤饮之，狂言愈甚，其脉愈大。更以凉隔散二剂，又以四物汤加芩、连数剂而愈。予见患疮者，责效太迫，服一二剂未应，辄改服他药，反致有误。不思病有轻重，治有缓急，而概欲效于一二剂之间，难矣！况疮疡一证，其所由来，固深以久，又形证在外，肌肉溃损，较之感冒无形之疾不同，安可旦夕取效？患者审之。
吴黄门瞻之，腮赤肿痛，此胃经风热上攻所致，以犀角升麻汤二剂而平。又姜大理患此，以前汤。为人所惑，谓汤内白附子性温而不服，另用荆防败毒散，愈盛。后虽用此汤，尚去白附子，亦不应。后用全方三剂而愈。本草云：白附子味甘辛，气温无毒，主面上百病，及一切风疮。乃风热之主药。《内经》云：有是病，用是药。苟不用主病之药，病焉得而愈哉？
一男子，患疮疥，多在两足，午后痛甚，腿腕筋紫而胀，脉洪大。此血热而然也。于紫处砭去毒血，更以四物汤加芩、连、柴胡、地骨粉、丹皮，服之而愈。如手臂有疮，臂腕筋紫，亦宜砭之。老弱人患此作痛，须补中益气汤，加凉血药治之。
有人年逾五十，筋骨倭软，卧床五年，遍身瘙痒，午后尤甚。予以生血药治之，痒渐愈，痿少可。更以加味四斤丸治之。调治谨守，年馀而痊。河间云：热淫于内，而用温补药何也？盖阴血衰弱，不能养筋，筋缓不能自持，燥热淫于内，宜养阳滋阴，阴实则水升火降矣。
一男子，遍身瘙痒，诸药不应，脉浮，按之而涩。予以生血药为主，间以益气，百贴而愈。

妇人血风瘾疹  ***************************
一妇人，生风癜似癣，三年不愈，五心烦热，脉洪，按之财涩。此血虚之证也，当以生血为主，风药佐之。若专攻风毒，则血愈虚，而热愈炽。血被煎熬，则发瘰疬，或为怯证。遂以逍遥散数剂，及人参荆芥散二十馀剂而愈。
一妇，遍身瘙痒，秋冬则剧，脉浮数。此风邪客于皮肤而然也，名曰血风疹。饮以消风散，及搽蛇床子散，少可。更以四物汤加荆、防，数剂而愈。又一妇人患此，夏月尤甚，脉洪大，以何首乌散。一妇患赤斑，瘙痒搔破，成疮出水，久而不愈，内服当归饮，外搽蛇床子散，并愈。又一妇久患此，诸药不应，以四生散数服而愈。大抵妇人体虚，风邪客于皮肤，则成白疹；寒湿客于肌肉，郁热而为赤疹。色虽有异，治法颇同。凡人汗出，不可露卧及浴。经云：汗出见湿，乃生痤痱。《雷公》云：遍身风疹，酒调生侧。予用屡验。

风寒  ***************************
一妇人，年逾四十，近环跳穴生毒，尺脉沉紧，腿不能伸屈。经曰：脾寒移于肝，痈肿筋挛。夫脾主肉，肝主筋。肉温则筋舒，肉冷则筋急。遂与乳香定痛丸治之，少愈。更以助胃壮气血药，二十馀剂而消。
王汝道，膝腿肿，筋骨痛，服十宣散不应，脉沉细。予以五积散二剂而痛止。更以十宣散去桔梗，加牛膝、杜仲，三十馀剂，脓溃而愈。此寒气之肿，八风之变也。
一妇人，臂痛筋挛，不能伸屈，遇寒则剧，脉紧细。正陈良甫所谓肝气虚为风寒流于血脉、经络，搏于筋。筋不荣，则乾急而为痛。先以舒筋汤，更以四物汤加牡丹皮、泽兰、白术，治之而痊。亦有臂痛不能举，或转左右作痛，由中脘伏痰，脾气滞而不行。宜茯苓丸，或控涎丹治之。
胡县丞，遍身走痛，两月后左脚面结肿，未几腿股又患一块。脉轻诊则浮，重诊迟缓。此气血不足，腠理不密，寒邪袭虚而然。以加减小续命汤四剂，及独活寄生汤数剂，疼痛顿去。更以托里药，倍加参、耆、归、术，百贴而愈。后又有刘生，手臂结核如慄，延至颈项，状似瘰疬。此风湿流注，亦以前药治之而愈。
一男子，每至秋冬，遍身发红点，如斑作痒。此寒气收敛，腠理阳气，不能发越，怫郁内作也。宜以人参败毒散解散表邪，再以补中益气汤益气实表。彼以为热毒，自用凉药愈盛。复请，以补中益气汤加茯苓、半夏、羌活四剂，更以补中益气汤数剂而愈。刘守真曰：疮肿因内热外虚，风湿所乘。然肺主气皮毛，脾主肌肉，气虚则肤腠开，风湿所乘，脾气湿而内热，即生疮也。肿者，由寒热毒气，客于经络，使血涩壅结成肿。风邪内作者，且无头无根。气血相搏作者，有头有根。亦核肿，则风气流会。疮以痛为实，痒为虚者，非谓虚为寒，谓热之微甚也。
顾泰至，患瘰疬，寒热焮痛。治以人参败毒散，翌日遍身作痛，不能转侧。彼云素有此疾，服药不应，每发痛至月馀自止。陈良甫云：妇人体虚受气，邪之气随血而行，或淫溢皮肤，卒然掣痛，游走无常，故名走注痛。即瘰节风也，以四生丸治之而愈。

鹤膝风  ***************************
一男子，左膝肿大，三月不溃。予谓体虚之人，风邪袭于骨节，使气滞而不行，故膝愈大，而腿愈小，名曰鹤膝风。遂以大防风汤，三十馀剂而消。张上舍亦患此，伏枕半载，流脓三月。彼云初服大防风汤去附子；将溃，服十宣散；今用十全大补汤而去肉桂，俱不应。视脉证甚弱。予以十全大补汤，每贴加热熟附子一钱。服三十馀剂少愈，乃去附子五分。服至三十馀剂将愈，却去附子，更以三十馀剂而痊。夫立方之义，各有所宜。体气虚弱，邪入骨界，遏绝隧道。若非用附、桂辛温之药，开散关节腠理之寒邪，通畅隧道经络之气血，决不能愈。且本草云，附子治寒湿，踒躄拘挛，膝痛不能行步。以白术佐之，为寒湿之圣药。又云，桂通血脉，消瘀血，坚骨节，治风痹骨挛脚软，宣导诸药。十全大补汤以治前证，不但不可去桂，亦不可不加附子。无此二味，何以行参、耆之功，健芎、归之性，而补助血气，使之宣通经络，伏大虚之证，以收必捷之效哉！况前证在骨节之间，关键之地，治之不速，使血气循环，至此郁而为脓，从此而泄，气血沥尽，无可生之理矣。亦有秋夏露卧，为寒折之，炥热内作，遂成附骨疽。有贼风搏于肢节，痛彻于骨，遇寒尤甚，以热熨之少减，尤当以大防风汤治之。更以蒜捣烂，摊患处，用艾铺蒜上烧之，蒜坏易之，皮肤倘破无妨。若经久不消，极阴生阳，溃而出水，必致偏枯，或为漏症，宜服内寒散，及附子灸之。或脉大，或发渴不治，以其真气虚而邪气实也。

湿热  ***************************
靳阁老子，玉茎肿痛，服五苓散等药不应。予诊其脉。左关弦数。此肝经积热而成。以小柴胡汤送芦荟丸，一服势去三四，再服顿愈。
山西张县丞，年逾五十，两腿肿胀，或生㾦癗，小便顿而少，声如瓮出，服五皮等散不应。掌医院银台李先生，疑谓疮毒，令请予治。诊其脉右关沉缓。此脾气虚，湿气流注而然，非疮毒也。刘河间云：诸湿肿满，皆属于土。按之不起，皆属于湿。遂投以五苓散加木香，倍苍术、白术，亦不应。予意至阴之地，关节之间，湿气凝滞。且水性下流，脾气既虚，安能运散？若非辛温之药，开通腠理，行经活血，则邪气不能发散。遂以五积散二剂，势退大半。更以六君子汤加木香、升麻、柴胡、薏苡仁，两月馀而愈。设使前药不应，更投峻剂，虚虚之祸，不及救矣。
一男子，湿热下注，两腿生疮。以人参败毒散加苍术、黄柏服之，以金黄散敷贴。又一人患此，久而不愈，以船板灰存性一两，轻粉三钱为散，麻油调贴，更以黄柏、知母、防己、龙胆草、茯苓、当归、川芎、黄耆、白术，服之并愈。若人两腿生疮作痛，或遍身作痛，以当归拈痛汤治之。
赵千兵，患两腿生疮，每服败毒药，则饮食无味，反增肿胀。此脾虚湿热下注也。以六君子汤加苍术、升麻、酒炒芍药服之，以黄蝎、麻油各一两，轻粉三钱，为膏贴之而愈。大凡下部生疮，虽属湿热，未有不因脾肾虚而得之者。
仪真陈仪部司厅，年逾五十，两臁生疮，日久不愈，饮食失节，或劳苦，或服渗利消毒之剂愈盛，脾脉大而无力。此脾虚而无湿热也。以补中益气汤数剂少愈，更以六君子汤加苍术、升麻、神麴治之而愈。尝治下部生疮焮痛，或发寒热，或脚气肿痛，以人参败毒散加槟榔、紫苏、苍术、黄柏并效。久不愈者，以四生散治之。愈后以补肾丸补之，庶不再发矣。
北京刘鸿，腿生湿疮，数年不愈，尺脉轻诊似大，重诊无力。此肾气虚，风邪袭之而然，名曰肾脏风疮。以四生散治之。彼不信，自服芩、连等药，遂致气血日弱，脓水愈多，形证愈惫。迨二年，复邀治，仍以前药治之而愈。夫肢体有上下，脏腑有虚实。世之患者，但知苦寒之药能消疮毒，殊不知肾脏风因肾气不足所致。当以蒺藜为君，黄耆为臣，白附子、独活为佐使。若再服败毒等药，则愈耗元气，速其死矣。
高兵部，连日饮酒，阴挺并囊湿痒，服滋阴等药不应。予谓前阴者，肝经脉络也。阴气从挺而出，素有湿，继以酒，为湿热合于下焦而然也。经云：下焦如渎。又云：在下者引而竭之。遂以龙胆泻肝汤，及清震汤治之而愈。若服此药不应，宜补肝汤，或四生散治之。
赵大用，两臂肿痛，服托里药日盛。予谓肿属湿，痛属火。此湿热流注经络也。以人参败毒散加威灵仙、酒炒黄芩、南星，数剂渐愈。更以四物汤加苍术、黄柏、桔梗，二十馀剂而消。又一妇，下体肿痛，亦与人参败毒散加威灵仙、黄柏、苍术，数服痛减。更以四物汤加黄柏、红花、防己、苍术、泽泻，三十馀剂亦消。
叶巡检，两腿作痛，每痛即以湿布拓之，少愈。月馀反盛，夜痛尤剧。丹溪云：血受热已自腾沸，或涉冷，或受湿取凉，热血得寒，污浊凝涩，所以作痛。夜痛甚，行于阴也。苟痛以冷折之，即前所谓取凉之证也。以五积散二剂，顿愈。更以四物汤加黄柏、苍术、牛膝、木瓜，三十馀剂而消。夫湿痰浊血，注于僻道。若非行经流湿，推陈致新，不能瘳也。如药蒸罨，或用凉药敷贴，或用凉药降火，又成败证矣。
户部韩老先生，山西人，左臂肘患一紫泡，根畔肿赤，大肠脉芤。予谓芤主失血，或积血。公曰：血痢未瘳，以芍药汤二剂，更以人参败毒散二剂，疮痢并愈。
一老人患痢，骤用湿药，致大肠经分作痛。此湿毒流于隧道而然。以四物汤加桃仁、酒黄芩、红花、升麻、枳壳、陈皮、甘草，治之渐愈。因年高胃弱，竟致不起。又一患者，亦用涩剂，环跳穴作痛。予与前药，去升麻、陈皮、甘草，加苍术、黄柏、柴胡、青皮、生姜，十馀剂稍可。更刺委中，出黑血而愈。如手蘸热水，拍腿上有泡起，去血亦可。不若刺穴，尤速效也。（委中在膝腕中央横纹中动脉便是。）
一男子，患痛筋挛，遍身痠软。一道人与痰药，及托里药，期三日可痊，皆不应，请予治。予谓非疮毒。大筋软短，小筋弛长，此湿热为患也。以人参败毒散加苍术、黄柏、槟榔、木瓜，治之少愈。更以清燥汤二十贴而痊。夫内有湿热，外有风寒，当泄不当补。反以甘湿之剂，必不效矣。
余举人弟，年及二十，腿膝肿痛，不能伸屈，服托里药反盛。予以人参败毒散，加槟榔、木瓜、柴胡、紫苏、苍术、黄柏而愈。

痔（附疝气，囊痈、妇人阴疮、男子便血）  ***************************
一男子，痔疮肿痛，便血尤甚，脉洪且涩。经云：因而饱食，筋脉横解，肠澼为痔。盖风气通于肝，肝生风，风生热，风客则淫气伤精，而成斯疾。遂与黄连、当归、黄耆、生地黄、防风、枳壳、白芷、柴胡、槐花、地榆、甘草，治之渐愈。次以黄连丸而瘥。又姜生，便血数年，百药不应，面色痿黄，眼花头眩，亦以黄连丸治之而平。
曹铨，因饮法酒，肛门肿痛，便秘脉实，服荆防败毒散不应，予用黄连内疏汤而愈。
一男子，患痔，脉浮鼓，午后发热作痛。以八珍汤加黄耆、柴胡、地骨皮，治之稍可。彼欲速效，用劫药蚀之，痛甚，绝食而殁。夫疮之溃敛，气血使然也。脉浮鼓，日晡痛，此气血虚也。丹溪云：疮口不合，用大剂参、耆、术、归、芎补之外，以附子饼灸之，更以补药作膏贴之。
一男子，年逾四十，有痔漏，大便不实。服五苓散，愈加泄泻，饮食少思。予谓非湿毒，乃肠胃虚也，当以理中汤治之。彼不为然，仍服五苓散，愈甚。复请予，乃以理中汤及二神丸，月馀而平。
李逵，因痔疮怯弱，以补中益气汤，少加芩、连、枳壳，治之稍愈。后因怒加甚，时仲冬，脉得洪大。予谓脉不应时，此乃肾水不足，火来乘之，药不能治，果殁于火旺之月。尝见患痔者，肾脉不足，俱难治。
张刑部德弘，便血数年，舌下筋紫，午后唇下赤，胃肺脉洪。予谓大肠之脉散舌下，大肠有热，故舌下筋紫又便血。盖胃脉环口绕承浆，唇下即成浆也，午后阴火旺，故承浆发赤。盖胃为本，肺为标，乃标本有热也。遂以防风通圣散为丸，治之而愈。后每睡忽惊跳而起，不自知其故，如是者岁余。脑发一毒，焮痛，左尺脉数。此膀胱经积热而然。以黄连消毒散，数剂少愈。次以金银花、栝蒌、甘草节、当归，服月馀而平。
刘商，有痔，肛门脱出。此湿热下注，真气不能升举。诊其脉果虚。遂以四君子汤加黄耆、芎、归、苍术、黄柏、升麻、柴胡服之，更以五倍子煎汤薰洗。彼以为缓，乃用砒霜等毒药饮之而殁。夫劫药特治其末，且能伐真元，鲜不害人。慎之，慎之！
徐生，因痔气血愈虚，饮食不甘，小便不禁，夜或遗精。此气虚兼湿热而然，非疮故也。以补中益气汤加山茱萸、山药、五味子，兼还少丹，治之而愈。
一男子，患痔漏，脓出大便，诸药不应，诊其脉颇实。令用猪腰子一个切开，入黑牵牛末五分，线扎，以荷叶包煨熟。空心细嚼，温盐酒送下，数服顿退。更以托里药而愈。
一男子，年逾四十，阴囊肿痛，以热手熨之少缓，服五苓等散不应，尺脉迟软。此下虚寒邪所袭而然，名曰寒疝，非疮毒也。予以蟠葱散治之少可，更以芦巴丸服之而平。
衚衕知，陕西人，年逾五十，阴囊肿痛，得热愈甚，服蟠葱散等药不应，肝脉数。此囊痈也，乃肝经湿热所致。脓已成，急针之，以龙胆泻肝汤，脉证悉退。更以托里滋阴药，外搽杉木灰、紫苏末，月馀而愈。此症虽溃尽而无害，患者审之。
柏道官，年六十馀，阴囊已溃，痛不可忍，肾丸露出。与龙胆泻肝汤服之，及敷前末，不应。予意此湿气炽盛，先以槐花酒一碗，仍以前汤，少愈。更以托里加滋阴药，月馀而平。设以前药不应，加之峻剂，未有不损中气，以致败者也。聘士陈时用、沉汝和患此，悉用前药而愈。
一妇人隐内脓水淋漓，或痒或痛，状似虫行，诊之少阴脉滑数。此阴中有疮也，名曰䘌，由心神烦郁，胃气虚弱，气血凝滞所致。与升麻、白芷、黄连、木通、当归、川芎、白术、茯苓、柴胡煎服，用拓肿汤薰洗，更搽蒲黄、水银，两月馀而愈。或有胞络虚，风邪乘阴，血气相搏，令气否涩，致阴肿痛，当以菖蒲散治之，更以枳实炒热，帛裹熨之，冷则再炒。或有子脏虚冷，气下冲，致阴脱出，谓之下脱，或因产努力而脱者，以当归散治之。久不愈者，以补中益气汤，倍加升麻、柴胡升举之。
一男子，尿血，阴茎作痛，服清心莲子饮不应，服八正散愈盛。予以发灰，醋汤调服，少愈，更以斑龙丸而平。

悬痈  ***************************
黄吏部，穀道前患毒，焮痛寒热。此肝经湿热而致，名曰悬痈，属阴虚症。先以制甘草，二服顿退。再以四物加车前子、青皮、甘草节、酒制黄柏、知母，数服而消。又一弱人，茎根结核，如大豆许，劳则肿痛。先以十全大补汤去桂，加车前子、麦门冬、酒制黄柏、知母，少愈，更服制甘草渐愈，仍以四物、车前之类而消。又一患者，焮痛发热，以龙胆泻肝汤二剂，及制甘草四剂而溃，再用滋阴之剂而愈。若或脓未成，以葱炒热敷上，冷易之，隔蒜灸之，亦可。数日不消或不溃，或溃而不敛。以十全大补汤加柴胡梢为主，间服制甘草，并效。若不保守，必成漏矣。
一男子，年逾五十，患悬痈脓清，肝肾脉弱。此不慎酒色，湿热壅滞也。然脓清脉弱，老年值此，何以收敛？况穀道前为任脉发源之地，肝经宗筋之所。予辞不可治，后果死。尝治此痈，惟涧水制甘草有效。已破者，兼以十全大补汤为要法。

便毒  ***************************
举人凌待之，湖州人，年逾四十，患便毒，克伐太过，饮食少思，大便不实，遗精脉微。东垣云：精滑不禁，大便自利，腰脚沉重，下虚也。仲景曰：微弱之脉，主气血俱虚也。先以六君子汤，加破故纸、肉豆蔻煎服，泻止食进。更以十全大补汤加行经药，十馀剂而消。
胡判官，患便毒，脓稀脉弱。以十全大补汤加白蔹、五味子、麦门，三十剂稍愈。更以参耆归术膏而平。因新婚复发，聚肿坚硬，手足并冷，脉弱皮寒，饮食少思。此虚极也，仍用前药，加桂、附，三剂稍可。彼欲速，自用连翘消毒散，泻利不止，竟致不救。
京台王文远，年逾四十，素劳苦，患便毒，发寒热。先以小柴胡汤加青皮，一服表症悉退；次以补中益气汤加穿山甲，二服肿去三四；更以托里之药五六服，脓成刺去，旬日而敛。


卷六  ——————————————————————————————————————————————————————————————————————————————————————————

疳疮（附玉茎肿及挺及出白脓）  ***************************
一老人，患疳，小便淋沥，脉细体倦。此气虚兼湿热也。用清心莲子饮，及补中益气汤治之而愈。又一弱人，拗中作痛，小便淋沥。此因火燥，下焦无血，气不能降，而渗泄之令不行。用四物汤加黄柏、知母、茯苓、牛膝、木通，十馀贴，痛止便利。先君气短，拗中若疮，小便不通，制四物汤加参耆煎，吞滋肾丸而愈。盖前证以虚为本，以病为末，益其本则末自去。设若不固元气，专攻其病，害滋深矣。
王锦衣，年逾四十，素有淋，患疳疮，焮痛倦怠，用小柴胡汤加黄连、黄柏、青皮、当归而愈。
杜举人名京，年逾三十，阴囊湿痒，茎出白物如脓，举则急痛。此肝疝也，用龙胆泻肝汤而愈。有阴茎肿，或缩或挺或痒，亦以此药治之。
王上舍，遗精，劳苦愈甚，拗中结核。服清心莲子饮、连翘消毒散，不应。予以八珍汤加山药、山茱萸、远志，十馀剂渐愈。更以茯菟丸治之，遂不复作。叶巡检患此，云诸药不应，卢丹谷与八味丸治之而愈。

杖疮  ***************************
文刑部用晦，伏阙谏南寻受杖，瘀血已散，坏肉不溃。用托里之药稍溃，而脓清。此血气虚也，非大剂参耆不能补。文君亦善医，以为恐腹满。予强之，饮食稍思。遂加大补剂，饮食日进，肉溃脓稠而愈。尝治江翰林，姚、王、郑三吏部，李、陈、姜三礼部，南、吴二刑部，皆与文同事者，先散其瘀血，渐用排脓托里之药，俱愈。大叫号则伤气，痛忍则伤血，此气血之虚明矣。况脾主肌肉，脾气受伤，饮食必减。血一冰，则肌肉不旺故必理脾，脾健肉自生。若非参、术、归、耆之类培养脾土，则肌肉何由以生？然又须分病人虚实，及有无瘀血停积。盖打扑坠堕，皮肉不破，肚腹作痛者，必有瘀血在内，宜以复元活血汤攻之。老弱者，四物汤加红花、桃仁、穿山甲补而行之。若血去多而烦躁，此血虚也，名曰亡血，以独参汤补之。有打扑坠堕稍轻，别无瘀血等症，但是疼痛不止者，惟和血气、调经脉，其痛自止。更以养气血、健脾胃，无有不效。亦有痛伤胃气作呕，或不饮食者，以四君子汤加藿香、砂仁、当归治之。若有瘀血，不先消散，而加补剂，则成实实之祸。设无瘀血，而妄行攻利，则致虚虚之祸。予戊辰年，公事居庸关，见覆车被伤者七人，仆地呻吟，一人未苏。予俱令以热童便灌之，皆得无事。予于壬申年，被重车碾伤，闷瞀良久复甦，胸满如筑，气息不通。随饮热童便一碗，胸宽气利，惟小腹作痛。吾乡徐银台东濠先生，与复元活血汤一剂，便血数升许，痛肿悉退，更服养血气药而痊。大凡损伤，不问壮弱，及有无瘀血停积，俱宜服热童便，以酒佐之，推陈致新，其功甚大。若胁胀，或作痛，或发热烦躁，口乾喜冷，惟饮热童便一瓯，胜服他药。他药虽亦可取效，但有无瘀血，恐不能尽识，反致误人。惟童便不动脏腑，不伤气血，万无一失。尝询诸营操军，常有坠马伤者，何以愈之？俱对曰：惟服热童便即愈。此其屡试之验，亦明矣。又凡肿痛，或伤损者，以葱捣烂，热置之，尤妙。
夏凤，北京人，因杖疮，臀膝通溃，脓瘀未出，时发昏愦，此脓毒内作而然也。急与开之，昏愦愈盛，此虚也。以八珍汤一服少可。数服，死肉自腐，顿取之。令用猪蹄汤洗净，以神效当归膏涂贴，再以十全大补汤，两月而愈。若更投破血之药，则危矣。大抵杖疮一症，皆瘀血为患，宜速治疗。浅者砭之，深者针之，更以活血流气药和之，内溃者开之，有腐肉取之，以壮胃生血药托之，可保无虞。有伤筋骨而作痛者，以没药降圣丹治之。若牙关紧急，或腰背反张者，以玉真散治之，并效。

火疮  ***************************
冯氏子，患火疮，骤用凉药敷贴，更加腹胀不食。予以人参败毒散加木通、山栀治之，外以柏叶炒为末，麻油调搽，渐愈。尝用煮大汁上浮脂，调银朱涂之，更效。若用凉药，逼火毒入内，多致不救。

虫犬伤（附破伤风）  ***************************
陈镒，居庸关人，蝎螫手，疼痛彻心，顷刻焮痛至腋，寒热拘急，头痛恶心。此邪正二气相搏而然。以飞龙夺命丹涂患处及服止痛之药，俱不应。乃以隔蒜灸法灸之，遂愈。予母及予，皆尝被螫，如前灸之，痛即止。予母又尝为蜈蚣伤指，亦用前法而愈。凡蛇毒之类所伤，依此疗之，并效。本草谓蒜疗疮毒，有回生之功。有一猎户，腿被狼咬，痛甚，治以乳香定痛散，不应。予思至阴之下，气血凝结，药力难达，令隔蒜灸至五十馀壮，疼痛悉去。仍以托里药，及膏药贴之而愈。又王生，被斗犬伤腿，顷间焮痛，至于翌日，牙关紧急，以玉真散治之不应。亦隔蒜灸三十馀壮而苏，仍以玉真散及托里消毒药而愈。一人误伤去小指一节，牙关紧急，腰背反张，人事不知，用玉真散、青州白丸子各一服，未应。此亦药力不能及也。急用蒜捣烂，裹患指，以艾灸之，良久觉痛。仍以白丸子一服，及托里散数服而愈。夫积在肠胃，尚为难疗，况四肢受患，风邪所袭，遏绝经络者。古人所制淋、溃、贴、㶸、镰、刺等法，正为通经络导引气血也。
一男子，坠马伤头并臂，令葱捣烂，炒热罨患处，以热手熨之，服没药降圣丹而愈。本草云：葱大治伤损。

腹痛  ***************************
杨锦衣子，十岁，腹胀痛，服消导药不应，彼以为毒。请诊，其脉右关沉伏，此食积也。河间云：食入即吐，胃脘痛，更兼身体痛难移，腹胀善噫，舌本强，得后与气快然衰，皆脾病也。审之果因食粽得此，以白酒麴，热酒服而愈。
黄恭人，腹内一块，不时作痛，痛则人事不知，良久方苏，诸药不应。诊其脉沉细，则非疮毒。刘河间云：失笑散治疝气，及妇人血气痛欲死，并效。与一服，痛去六七，再而平。此药治产后心痛，腹绞痛，及儿枕痛，尤妙。

误吞水蛭  ***************************
一男子，患腹痛，食热则痛甚，诸药不应。半年后，腹加肿胀，面色痿黄。诊其脉不洪滑，非痈也。询之，云：始于渴甚，俯饮涧水。予意其误吞水蛭而然。取河泥为丸，空心用水送下百丸，果下蛭而愈。又一子，因跌沟中，腹作痛，服积惊等药不应，亦依前症疗之而愈。

虫入耳  ***************************
先君尝睡间有虫入耳，痛瞀，将生姜擦猫鼻，其尿自出，取尿滴耳内，虫即出而愈。又有百户张锦，谓予曰：耳内生疮，不时作痛，痛而欲死，痛止如故。诊其脉皆安静，予谓非疮也。话间痛忽作，予度其有虫入耳，令回急取猫尿滴耳，果出一臭虫，遂不复痛。或用麻油滴之，则虫死难出。或有炒脂麻枕之，则虫亦出。但俱不及猫尿之速也。
一治诸虫伤。白矾一块，于端午日自早晒至晚收贮。用时旋为末水调搽患处痛即止。

小儿（丹瘤疮毒疮疥结核黄水疮黏疮瘾疹瘭疮痘毒脑疳肺疽肾疮无辜疳毒）  ***************************
吴刑部静之子，甫周岁，患丹毒，延及遍身如血染。予用磁锋击刺，遍身出黑血，以神功散涂之，查春田用大连翘饮而愈。王国戚子，未弥月，阴囊患此，如前治之而愈。金氏子，不欲刺，毒入腹而死。河间云：丹从四肢起，入腹者不治。予尝刺毒未入腹者，无不效。
二三岁小儿，臂患毒焮痛，服解毒丸及搽神功散而消。尝治便秘或烦躁，服五福化毒丹亦效。若脓成者，急刺去，用纸捻砻麻油紝疮内，以膏药贴之。若儿安静，不必服药。候有脓，取去，仍用紝贴。有小儿疮毒不愈，或愈而复发，皆因母食炙爆辛辣，或有热症，宜先治母热。就于母药中，加漏芦煎服，儿疮亦愈。若小儿自患前症，不能饮药者，将药加漏芦，令母服之，其疮亦愈。
一小儿，臂患痘毒不宁，按之复起。此脓胀痛而然也。遂刺之，以托里而愈。有痘后肢节作肿，而色不赤，饮以金银花散，更以生黄豆未，热水调傅，干以水润之自消。若傅六七日不消，脓已成，急刺之，宜服托里药。一周岁小儿，先于头患疮疥，渐至遍身，久而不愈。饮四物汤加防风、黄芩、升麻，外搽解毒散，月馀而愈。有七岁小儿，颈结二核，时发寒热，日久不愈，以连翘丸治之而消。若患在面臂等处，尤当用此药。若溃而不敛，宜服托里之剂。
一小儿，头面患疮数枚，作痒出水，水利处皆溃成疮，名曰黄水疮也。用绿豆粉、松香为末，香油调傅，饮以荆防败毒散而愈。
一小儿，头面生疮数枚，作痒，疮痂积累，名曰黏疮也。以枯白矾、黄丹末等分，麻油调搽，更饮败毒散而愈。
一小儿，瘾疹瘙痒，发热不安，以消风散治之；又一小儿亦患此，咳嗽时呕，以葛根橘皮汤，并愈。
一小儿，颈面胸腹患水泡数枚，清而成疮。此风邪乘于皮肤而然也，名曰瘭疮。饮荆防败毒散，更以牛粪烧存性为末，傅之而愈。有瘭疽一症，为患最毒，形如粟许，大者如慄。患无常处，多在手指，溃而出血。用南星、半夏、白芷末傅之。重者见骨，或狂言烦闷。
一小儿，痘疮已愈，腿上数枚变疳蚀陷。用雄黄、铜绿等分为末傅搽，兼金银花散，数服而愈。若患遍身，用出蛾绵茧，将白矾为末，填茧内，烧矾，候汁干取出，为末，放地上，以碗盖良久，出火毒，傅之效。
一小儿，痘后瘙痒，搔破成疮，脓水淋漓。予用经霜陈茅草为末傅搽，及铺席上，兼饮金银花散而愈。若用绿豆、滑石末傅之亦可，但不及茅草之功为速耳。
一小儿，头患白疮，皮光且急，诸药不应。名曰脑疳疮，乃胎毒挟风热而成也。服以龙胆丸，及吹芦荟末于鼻内，兼搽解毒散而愈。若重者，发结如穗，脑热如火，遍身出汗，腮肿胸高，尤当服此药。
一小儿，咳嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，作利，名曰肺疳。以地黄清肺饮，及化䘌丸治之而愈。
一小儿，眉皱多啼，呕吐清沫，腹中作痛，肚胀筋青，唇白紫黑，肛门作痒，名曰蛔疳，以大芦荟丸治之而愈。有虫食脊膂，身热黄瘦，烦温下痢，拍背如鼓鸣，脊骨如锯齿，十指生疮，常啮，此脊疳也，当以前丸治之。
一小儿，鼻外生疮，不时揉擦，延及两耳，诸药不效。以芦荟丸服，及搽松香、绿豆末而愈。
一小儿，十岁，患疮疥，久不愈，肌体羸瘦，寒热作时，脑热足冷，滑泻肚痛，龈烂口臭，乾渴，爪黑面黧。此肾疳也。服六味地黄丸，更搽解毒散而愈。
一小儿，项结一核，坚硬如疬，面色痿黄，饮食不甘，服托里药不应。此无辜疳毒也，予以蟾蜍丸治之而愈。若数服而不消，按之转动，软而不痛者，内有虫如粉，宜急针去之。若不速去，则虫随气走，内蚀脏腑，不治。丸用蟾蜍一二枚，夏月沟渠中取腹大不跳不鸣者。先取粪蛆一杓，置桶中，以尿浸之，桶近上令乾，使蛆不得出。却将蟾蜍扑死，投在蛆中，任与蛆食。次以新布袋包系定，置水急处浸一宿。取出，瓦上焙为末，入麝香五分，软饭丸如麻子大。每服二三十丸，空心米饮送下。

槐花酒治验  ***************************
滁州于侍御，髀[骨甲]患毒痛甚，服消毒药，其势未减。即以槐花酒一服，势随大退，再以托里消毒之药而愈。王通府，患发背，十馀日，势危脉大。先以槐花酒二服，杀其势退。更以败毒散二剂，再以托里药数剂，渐溃。又用桑柴燃灸患处，每日灸良久，仍以膏药贴之。灸至数次，脓溃腐脱，以托里药加白术、陈皮，月馀而愈。刘太尹，发背六七日：满背肿痛，势甚危。与隔蒜灸百壮，饮槐花酒二碗，即睡觉。以托里消毒药，十去五六。令将桑枝灸患处而溃，数日而愈。大抵肿毒，非用蒜灸、槐花酒先去其势，虽用托里诸药，其效未必甚速。
一男子，患脑疽，已十馀日，面目肿闭，头焮如斗，脉洪数，烦躁饮冷。此膀胱湿热所致。以黄连消毒饮二剂，次以槐花酒二碗，顿退。以指按下，肿即复起，此脓已成。于颈额肩颊，各刺一孔，脓并涌出，口目始开。更以托里药，加金银花、连翘，三十馀剂而愈。
一上舍，肩患疽，脉数。以槐花酒，一服势顿退。再与金银花、黄耆、甘草，十馀服而平。槐花治湿热之功，最为神速。若胃寒之人，不可过剂。

金银花治验  ***************************
一园丁，患发背甚危。令取金银藤五六两，捣烂入热酒一锺，绞取汁，酒温服，柤置患处，四五服而平。彼用此药治疮，足以养身成家，遂弃园业。诸书云：金银花治疮疡，未成者即散，已成者即溃，有回生之功。
一男子，患脑疽，势剧脉实，以黄连消毒散治之不应。以金银藤二两，水二锺，煎一锺，入酒半碗服之，势去三四。再服渐退。又加黄柏、知母、栝蒌、当归、甘草节，数剂而溃止。加黄耆、川芎、白芷、桔梗，数剂而愈。
一男子，患脑疽，其头数多，痛不可忍。先服消毒药不应，更以金银花服之，即酣睡觉，而势去六七。再四剂而消。又一男子，所患尤甚，亦令服之，肿痛顿退。但不能平，加以黄耆、当归、栝蒌仁、白芷、甘草节、桔梗，数剂而愈。
一男子，被鬼击，身有青痕作痛，以金银花煎汤，饮之即愈。本草谓此药大治五种飞尸，此其验也。
忍冬酒，治痈疽发背。初发时，便当服此。不问疽发何处，或妇人乳痈，皆有奇效。如或处乡落贫家，服此亦便且效。仍兼以麦饭石膏，及神异膏贴之，甚效。
忍冬藤，即金银花，生取藤叶一把，入砂器内烂研，入白酒少许，调和稀稠得宜，涂傅四围，中心留一口，泄其毒气。其藤只用五两，用木槌槌碎。生甘草节一两。又二味入砂瓶内，以水二碗，用文武火煎至一碗，入无灰酒一碗，再煎十数沸，去柤，分为三次，温服。柤敷患处。一日夜吃尽。如病势重，一日夜要饮两剂。服至大小便通利，则药力到。沉内翰云：如无生者，用乾者，终不及生者力大而效速。此藤凌寒不调，故名忍冬草。其藤左绕，故又名左缠藤。附树延蔓，或在园圃墙垣之上。藤方而紫，叶似薛荔而青，二月开花微香，蒂带黄色。花初开则色白，经一二日则色黄，故又名金银花。又名鹭鷀藤，又名金钗股，又名老翁须。在处有之。而本草中不言善治痈疽发背，而近代名人用之奇效。方书所载疗痈疽发背，皆以为要药。

针法总论  ***************************
尝观上古有砭石之制，《内经》有九针之别，制虽不同，而去病之意一也。且疮疡一科，用针为贵。用之之际，虽云量其溃之浅深，尤当随其肉之厚薄。若皮薄针深，则反伤良肉，益增其溃；肉厚针浅，则脓毒不出，反益其痛。用针者可不慎哉！至于附骨疽，气毒流注，及治经久不消，内溃不痛，宜燔针开之。若治咽喉之患，当用三稜针。若丹瘤及痈毒，四畔赤焮，疼痛如灼，宜砭石砭之，去血以泄其毒，重者减，轻者消。如洪氏室，心腹痈，脓胀闷瞀，以卧针刺之，脓出即苏。一人患囊痈，脓熟肿胀，小便不利，几殆。急针之，脓水大泄，气通而愈。大抵用针之法，迎而夺之，顺而取之。所谓不治已病而治未病，不治已成而治未成，正此意也。今之患者，或畏针而不用，医者又徇患者之意而不针，遂致脓已成而不得溃，或得溃而所伤已深矣，卒之夭亡者，十常八九，亦可悲夫！

灸法总论  ***************************
夫疮疡之症，有诸中必形诸外，在外者引而拔之，在内者疏而下之。灼艾之功甚大。若毒气郁结，瘀血凝滞，轻者或可药散，重者药无全功矣。河间云：痛者灸至不痛，不痛者灸至痛，毒气自然随火而散。东垣云：若不针烙，则毒气无从而解，脓瘀无从而泄。过时不烙，反攻于内。陈氏云：譬如盗入人家，必开户以逐之。是故善治毒者，必用隔蒜灸。舍是而用寒苦之剂，其壮实内有火者或可；彼怯弱气寒者，未有不败者也。又有毒气沉伏，或年高气弱，或服克伐之剂，气益以虚，脓因不溃，必假火力以成功。如曹工部，发背已十八日，疮头如粟，疮内如锥痛极，时有闷瞀，饮食不思，气则愈虚。以大艾隔蒜灸十馀壮，尚不知，内痛不减。遂明灸二十馀壮，内痛悉去，毒气大发，饮食渐进。更以大补药，及桑木燃灸，瘀肉渐溃。刘贯卿，足患疔已十一日，气弱，亦灸五十馀壮，更以托里药而愈。黄君，腿痈脓清，脉弱；一妇臂结一块，已溃，俱不收敛，各灸以豆豉饼，更饮托里药而愈。一男子，胸肿一块，半载不消，令明灸百壮方溃。与大补药不敛，复灸以附子饼而愈。一男子，患发背，焮痛如灼，以隔蒜灸三十馀壮，肿痛悉退，更以托里消毒药而愈。一人患发背疮，头甚多，肿硬色紫，不甚痛，不腐溃，以艾铺患处灸之，又以大补药，数日死肉脱去而愈。陈工部、张兵部，患发背，已四五日，疮头虽小，根畔颇大，俱以隔蒜灸三十馀壮，其根内消，惟疮头作脓，数日而愈。余丙子年，忽恶心，大椎骨甚痒，须臾臂不能举，神思甚倦。此夭疽危病也。急隔蒜灸之，痒愈甚。又明灸五十馀壮，痒遂止，旬日而愈。《精要》云：灸法有回生之功。信矣！大凡蒸炎，若未溃则援引郁毒，已溃者则补接阳气，祛散寒邪，疮口自合，其功甚大。尝治四肢疮疡，气血不足者，只以前法灸之，皆愈。疔毒甚者，尤宜灸。痛则灸至不痛，不痛则灸至痛，亦无不愈。若中虚者，不灸而服败毒药，则疮毒未除，中气先伤，未有不败者也。李氏云：治疽之法，著艾胜于用药。缘热毒中隔，外内不通，不发泄则不解散。不幸患此者，适处贫居僻，一时无药，用灸尤便。其法用大独蒜切片，如三钱厚，贴于疽顶上，以艾炷安于蒜片上灸之，每三壮一易蒜片。若灸时作痛，要灸至不痛；不痛要灸至痛方止。大概以百壮为度，用大蒜取其毒。有力多用艾炷，取其火力透。如法灸之，疮一发脓溃，继以神异膏贴之，不日而安。一能使疮不开大，二内肉不坏，三疮口易合，见效甚神。丹溪云：惟头为诸阳所在，聚艾壮宜小而宜少。又方：一切痈疽发背，妇人奶痈，皆可即用后法灸之，无有不愈。其法先令病人以肘凭几，竖臂腕，腰直，用篾一条，自臂腕中曲纹尽处，男左女右，贴肉量起，直至中指尖尽处为则，不量指甲。却用竹槓一条，令一人脱衣骑定，令身正直，前后用二人扛起，令脚不到地。又令二人扶定，勿令僵仆。却将所量臂腕篾，从其扛坐处尾骶骨尽处，直竖竹上，贴脊背量至篾尽处，则用墨点定。此只是取中，非灸穴也。却用簿篾作一子，量病人中指节，相去两横纹为则，男左女右，截为一则，就前所点记处，两边各量开一则尽处，即是灸穴。两穴各灸五壮或七壮，不可多灸。不问痈生何处，并用此法灸之，无不愈者。一云，可视其疽，发于左则灸左，发于右则灸右，甚则左右皆灸。盖此二穴，心脉所过处。《素问》云：诸疡疮，皆属于心。又云：营气不从，逆于肉理，乃生痈肿。又云：心主血。心气滞则血不行，故逆于肉理，而生痈肿。灸此穴，使心火调畅，血脉流通，即能奏效，起死回生，非常之力，屡试屡验矣。灸图见《外科精要》。

八味丸治验  ***************************
张甫，北京人，年逾三十，素怯弱，不能食冷，臂患一毒，脉虚弱。予以托里药治之而消，但饮食少思，或作闷，或吞酸，日渐羸瘦，参、苓等药不应，右尺脉弱。此命门火衰，不能生土。遂以八味丸补土之原，饮食渐进而愈。予尝病脾胃，服补剂，及针灸脾俞等穴不应，几殆。吾乡卢丹谷先生，令予服八味丸，饮食果进，三料而平。予兄年逾四十，貌丰气弱，遇风则眩，劳则口舌生疮，胸常有痰，目常赤涩；又一人，脾虚发肿，皆以八味丸而愈。王太仆，旧患脾，服此丸十八年而康。黄银台患脾，服此将验，而他医阻之，反用寒药，遂至不救。盖此丸用附子有功，常验。人有不耐劳，不能食冷，或饮食作胀，大便不实，或口舌常破如疮，服凉药愈盛，或盗汗不止，小便频数，腿腰无力，或咽津，或呼吸觉冷气入腹，或阴囊湿痒，或手足冷，或面白，或黧黑，或畏寒短气，以上诸症，皆属虚甚，非用附子不可。夫附子一物，大辛热，除三焦痼冷，六腑沉寒，气味劲悍，有回阳之功。命门火衰，非此不补。性虽有毒，但炮制如法，或用甘草、防风等同炒，或童便久浸，以去其毒，复与地黄等味同用，以制其热，润其燥，缓其急，假其克捷之功，而驾驭其慓悍之势，则虽久服，亦有功而无害，惟在善用之而已。若执泥有毒果有沉寒痼冷之疾，弃而不用，其能疗乎？观东垣八味丸论，则较然矣。

危证  ***************************
郭职方名琏，背疮溃陷，色紫舌卷，予谓下陷色紫，主阳气脱，舌卷囊缩，肝气绝，遂辞之。经曰：舌卷囊缩，此筋先死，庚日笃，辛日死。果至立秋日而殁。
一人腹患痈，脓熟开迟，脉微细。脓出后，疮口微脓，如蟹吐沫，此内溃透膜也。予谓疮疡透膜，十无一生。虽以大补药治之，亦不能救。此可为待脓自出之戒也。陆氏女，初嫁，患腰痛不肿，脉沉滑，神思倦怠。此为内发，七情之火，饮食之毒所致。以托里药一剂，下瘀脓升许。陈良甫云：疮疽未溃内陷，面青唇黑者不治。果殁。杨锦衣，脚跟生疮，如豆许，痛甚，状似伤寒。予谓猎人被兔咬脚跟，成疮淫蚀，为终身之疾。若人脚跟患疮，亦终不愈，因名兔啮也。遂以还少丹、内塞散治之，稍可。次因纳宠作痛，反服攻毒药，致血气愈弱，腿膝痿软而死。盖足跟乃二蹻发源之处，肾经所由之地，若疮口不合，则蹻气不能发生，肾气由此而泄，故为终身之疾。况彼疮先得于虚，复不知戒，虽大补气血，犹恐不及，安服攻毒暴悍药以戕贼之乎？
京师王大广，年逾六十，素食厚味，颊腮患毒未溃，而肉先死，脉数无力。此胃经积毒所致。然颊腮正属胃经，未溃肉死，则胃气虚极，老人岂宜患此？予辞不治，果死。《内经》云：膏粱之变，足生大疔，受如持虚。
一男子，患背疽，肉黑陷下，请治。予谓《云经》疽者沮也，热气纯盛，下陷肌肤，筋骨髓枯，内连五脏，故坚如牛领之皮。此精气已竭，安用治？果死。


卷七  ——————————————————————————————————————————————————————————————————————————————————————————

附录前诸卷方，并录经验方二十道  ***************************
●托里温中汤
丁香　沉香　茴香　益智仁　陈皮　木香　羌活　甘草（炙）　乾姜（炮，各一钱）　附子（炮，去皮脐，各二钱）
作一贴，水、姜煎服。
●六君子汤
人参　白术（炙）　茯苓（各二钱）　半夏　陈皮（各一钱）　甘草（炙，五分）
作一贴，姜、枣、水煎服。
●内疏黄连汤（一名黄连内疏汤）
黄连　山栀子　芍药　当归　薄荷（各一钱）　连翘　黄芩　甘草（各一钱）　大黄（二钱）　槟榔　桔梗（各一钱）
上锉，每服五钱，水煎服
●十宣散（又名十奇散，一名内补散。）
此排脓消毒之剂，疮疡五六日间，欲溃不溃，微作痛者，宜服之。若至旬日，或久不溃，反不作痛，脉微数，或大而无力，宜服托里药为主，间服此药。
桔梗　人参　当归　川芎（各一钱）　生粉草（五分）　黄耆（盐汤浸炒，一钱）　厚朴（姜制）　白芷　防风　桂（各五分）
上锉，每服一两，水煎服。
●小柴胡汤
半夏（二两半）　柴胡（半斤）　黄芩　人参　甘草（炙，各三两）
每服一两，姜、水煎服。
●防风通圣散
芍药　芒硝　滑石（煅）　川芎　当归（酒洗）　桔梗　石膏（煅）　荆芥　麻黄（各四分半）　薄荷　大黄（煨）　山栀（焙）　白术（焙）　连翘　甘草（炙）　防风　黄芩（焙，各八分）
作一剂，水、姜煎服。
●荆防败毒散
芎藭　茯苓　枳壳　前胡　柴胡　羌活　独活　荆芥　防风（各一钱）
每服一两，水煎服。
●黄连解毒汤
黄芩　黄柏　黄连　山栀（各一钱半）
每服六钱，水煎，温服。
●四物汤
当归（酒拌）　川芎　芍药　生地黄（各等分）
每服一两，水煎服。
●大黄牡丹汤
大黄（四两）　牡丹皮（三两）　芒硝（二两）　桃仁（五十个）
每服五钱，水煎服。
●隔蒜灸法
用大蒜去皮，切三文铜钱厚，安疮头上，用艾壮于蒜上灸之。至三壮换蒜片，复灸。疮痛者灸至不痛，不痛灸至痛，未成者即消。如疮大，用蒜捣烂，摊患处，将艾铺上烧之，蒜败再换。
●消凉饮
连翘（一两）　山栀子　大黄　薄荷叶　黄芩（各五分）　甘草（一两半）
每服一两，水煎服。
●十全大补汤
人参　肉桂　地黄（酒洗，蒸，焙）　川芎　白芍药　茯苓　白术　黄耆　甘草　当归（各等分）
每服一两，姜、枣、水煎，空心温服。
●八珍汤（又名八物汤）
当归　川芎　芍药　熟地　人参　白术　茯苓（各一钱）　甘草（炙，三分）
每服一两，姜、枣、水煎，空心温服。
●加味十全大补汤
人参　肉桂　地黄　川芎　白芍药　茯苓　白术　黄耆　甘草　当归　乌药　香附（各等分）
每剂一两，姜、枣、水煎，空心温服。
●补中益气汤
黄耆（一钱）　甘草（炙，五分）　人参（三分，已上三味除湿）　橘皮（三分）　升麻（二分）　当归身（二分，酒焙乾）　柴胡（三分）　白术（二分）
作一贴，用水二盏，煎一盏。空心热服。量气虚实，斟酌加减用之。
●圣愈汤
熟地黄　生地黄　川芎　人参　当归身　黄耆（各一钱）
作一贴，水煎。
●人参养荣汤
白芍药（三两）　当归　陈皮　黄耆（蜜炙）　桂心　人参　白术　甘草（炙，各一两）　熟地黄　五味子　茯苓（各七钱半）　远志（炒，去心，半两）
每服一两，水、姜、枣煎。遗精加龙骨，咳嗽加阿胶
●加减八味丸
大地黄（洗，焙乾，却用酒饭上蒸七次，焙乾，二两）　山药　山茱萸（去皮取肉，焙，各一两）　厚桂（去皮，不见火，半两）　白牡丹皮　泽泻（水洗，切作块，酒蒸五次，切焙）　白茯苓（去皮，焙，各八钱）　真北五味子（略炒，一两半）
上为细末，炼蜜圆如梧子大。每服六十丸，五更初未言语前，用温酒或盐汤吞下。
●远志酒（不拘多少，泔浸，洗去土，捶去心）
上为末。每服三钱，用酒一盏调，迟少顷，澄清饮之。以滓傅患处，治女人乳痈尤效。
●黄耆建中汤
黄耆（蜜制）　肉桂（去皮，各三两）　甘草（炙，二两）　白芍药（六两）
每服一两，姜、枣、水煎服。
●内补黄耆汤
黄耆（炙）　麦门冬（各一两）　熟地黄　人参　茯苓　甘草（炙，各七分）　白芍　川芎　官桂　远志　当归（各五分）
每服一两，姜、枣、水煎服。
●逍遥散
甘草（一钱）　当归（炒）　芍药（酒炒）　茯苓　白术（炒）　柴胡（各二钱）
水一锺，煎八分，去柤，食远服。
●柏子丸
柏子仁（四两）　牛膝　卷柏（各五钱）　泽兰叶　续断（各一钱）　熟地黄（一两五钱）
为末，炼蜜丸如梧子大。每服三十丸，空心米饮下。
●泽兰汤
泽兰叶（三钱）　当归　芍药（各一钱五分）　甘草（五分）
作一贴，水煎，温服。
●连翘消毒散
连翘（一两）　山栀子　大黄　薄荷叶　黄芩（各五钱）　甘草（一两半）　朴硝（一钱）
每服一两，水煎，温服。
●理中汤（加附子，名附子理中汤。为末，蜜为丸，名附子理中丸）
人参　乾姜（炮）　白术　甘草（炙）
每服五钱，姜、枣煎服。
●二神丸
破故纸（炒，四两）　肉豆蔻
上为末，大肥枣四十九枚，生姜四两，切，同煮，枣烂去姜，取枣肉研膏，入药，圆如梧子大。每服五十丸，盐汤下。一方不用姜。
●竹叶黄耆汤
淡竹叶（二钱）　生地黄　麦门冬（去心）　黄耆（炙）　当归（酒洗）　川芎　甘草（炙）　黄芩（炙）　芍药（焙）　人参　半夏（姜制）　石膏（煅，各一钱）
作一贴，水煎，食远服。
●黄耆六一汤
黄耆（六钱，蜜炙）　甘草（一钱，炙）
作一贴，水煎，食远服。
●七味白术散
白术　茯苓　人参（各半两）　甘草（炙，一两半）　木香（二钱半）　藿香（半两）　葛根（一两）
上为末，每服五钱，白汤调下。
●猪蹄汤
香白芷　黄芩　赤芍药　羌活　生甘草　当归　露蜂房（取有蜂儿者）
上先将猪蹄一只，用水数碗，熟煮，取清汁，分作二次用。每次入前药一两，煎十数沸，去滓，无风处淋洗，死肉恶随而下，极效。
●太乙膏
玄参　白芷　当归　肉桂　大黄　赤芍药　生地黄（各一两）
上为咀，用麻油二斤，煎至黑，滤去查，入黄丹十二两，再煎，滴水中成珠为度。
●补真丸
肉苁蓉（酒浸，焙）　葫芦巴（炒）　附子（炮，去皮）　阳起石（煨）　菟丝子（净洗，酒浸）　肉豆蔻（面裹煨）　川乌（炮，去皮）　沉香　五味子（各五钱）　鹿茸（酒浸，焙）　巴戟（去心）　锺乳粉（各一钱）
上为末，用羊腰子两对，治如食法，葱椒酒煮，捣烂，入酒糊丸，如梧子大。每服七十丸，空心米饮、盐汤任下。
●玄参升麻汤
玄参　赤芍药　升麻　犀角屑　桔梗　管仲　黄芩（各一钱）　甘草（五分）
作一贴，水、姜煎，食后服。
●犀角升麻汤
犀角（七钱半，镑）　升麻（五钱）　防风　羌活　白芷　川芎　黄芩　白附子（各二钱半）　甘草（一钱半）
每服一两，水煎熟，入犀角末服。
●清胃散
生地黄（一钱，酒洗）　升麻（二钱）　牡丹皮（一钱半）　黄连　当归（酒洗，各一钱）
作一贴，水煎，食远服。
●清咽利隔散
金银花　防风　荆芥　薄荷　桔梗　黄芩　黄连（各一钱半）　山栀　连翘（各二钱半）　玄参　大黄（煨）　朴硝
作一贴，水煎服。
●聪耳益气汤
黄耆（一钱）　甘草（炙，五分）　人参（三分）　当归（二分，酒焙乾）　橘皮（二分）　升麻（二分）　柴胡（三分）　白术（二分）　菖蒲　防风　荆芥
作一服，水煎，空心服。
●防风通气汤
羌活　独活（各二钱）　防风　甘草（炙）　藁本（各一钱）　川芎（五钱）　蔓荆子（三钱）
分二贴，水煎服。
●豆豉饼
用江西豆豉为末，唾津和作饼，如钱大，厚如三文，置患处，以艾壮灸之。饼乾再用唾津和之，如疮大，用水调，覆患处，以艾铺上烧之。
●流气饮（即十宣散加紫苏、乌药、枳壳、槟榔、芍药、木香）
●独参汤
人参　作一贴，水、枣煎。徐徐服。若煎至稠厚，即为膏矣
●补肾丸
巴戟（去心）　山药　补骨脂（炒）　小茴香（炒）　牡丹皮（各五钱）　肉苁蓉（酒洗，一两）　枸杞子（一两）　青盐（二钱半，后入）
为末，蜜丸梧子大。每服五十丸，空心盐汤下。
●地骨皮散
人参　地骨皮　柴胡　黄耆　生地黄（各一钱半）　白茯苓　知母　石膏（炒，各一钱）
水、姜煎服。
●金钥匙
焰硝（一两五钱）　硼砂（五钱）　脑子（一字）　白殭蚕（一钱，炒）　雄黄（二钱）
各另为末，以竹管吹入喉中，立愈，有涎吐出。内服荆防败毒散。
●必效散
南硼砂（二钱五分）　轻粉（一钱）　麝香（五分）　巴豆（五个，去皮心膜）　白槟榔（一个）　斑猫（四十个，去头翅，同糯米炒）
上同研极细，取鸡子二个，去黄用清，调药，仍入壳内，以湿纸数重餬口，毋令透气，蒸饭甑内，候饭熟取出，曝乾，研末。虚者每服半钱，实者一钱。用炒生姜酒，五更初调服，至天明恶物自下。如觉小腹作痛，便服苘麻子灰，并末药各等分，研细，用茶清调下一钱，或益元散，其毒俱从大肠而出。胎妇勿饵。更服益气药数十剂，则疮口自合，气血自充，庶无变证矣。
●散肿溃坚丸
知母（酒浸，炒）　黄柏（酒浸，炒）　栝蒌根（酒洗）　昆布　桔梗（各半两）　广术　三稜（酒洗，炒）　连翘（各三钱）　升麻（六钱）　黄连　白芍药　葛根（各三钱）　草龙胆（一两，酒炒）　柴胡（四钱）　当归（酒拌，三钱）　甘草（三钱）　黄芩（二钱，一半酒洗，一半生）
为末，蜜丸如梧子大。每服五十丸，滚汤下。
●香附饼
用香附为末，酒和，量疮大小作饼，覆患处，以热熨斗熨之。
●内塞散
附子（炮）　官桂（去皮）　赤小豆　甘草（炙）　黄耆（盐水浸，炒）　当归（酒洗）　茯苓　白芷　桔梗　川芎　人参　远志（去心）　厚朴（姜制，各一两）　防风（四钱）
上为末，每服二钱，空心温酒下。
●神效栝蒌散
栝蒌（大者，一个，捣）　甘草（半两）　川当归（半两）　没药（另研）　乳香（各一钱，另研）
作一剂，用酒三碗，煎至二碗。分三次，食后饮。柤热罨患处。
●黄连胡粉散
黄连（二两）　胡粉（一钱）　水银（一两，同粉研，令消）
三味相和，用皮包裹热，挼良久，傅患处。
●桃仁汤
桃仁　苏木（各一两）　生地黄（五钱）　虻虫（去足翅，炒）　水蛭（各三十个，炒）
每服三钱，水一锺，煎六分，空心服。
●没药丸
当归（一两）　桂心　芍药（各半两）　桃仁（去皮尖，碎，研）　没药（研，各三钱）　虻虫（去足翅，炒）　水蛭（炒，各三十个）
上为末，醋糊丸，梧子大。每服三五丸，空心醋汤下。
●当归丸
当归（半两）　大黄　桂心（各三钱）　赤芍药　葶苈（各二钱）　人参（一钱）　甘遂（半钱）
炼蜜为丸，如弹子大。空心，米饮化下一丸。
●当归散
当归　穿山甲（灰炒）　蒲黄（各半两，炒）　辰砂（一钱）　麝香（少许）
为末，每服三钱，热酒调下。如不饮酒，薄荷、醋汤亦可。
●瓜子仁汤
薏苡仁（四钱）　桃仁（去皮尖）　牡丹皮　栝蒌仁（各二钱）
作一贴，水煎，食前服。
●泻白散
桑皮（炙）　桔梗　栝楼实　升麻　半夏　杏仁（去皮尖，炒）　地骨皮（各一钱）　甘草（五分）
作一贴，姜、水煎服。
●神仙活命饮（专治一切痈疽肿毒）
穿山甲（蛤粉炒黄色）　甘草节　防风　没药　赤芍药　白芷（各六分）　当归尾　皂角刺（各一钱）　乳香（一钱）　天花粉　贝母（各八钱）　金银花（三钱）　陈皮（三钱）
作一服，用酒一大碗，同入瓶内，纸糊瓶口，弗令泄气，慢火煎数沸，去柤。病在上食后服，病在下食前服。能饮酒者，服药后再饮三杯尤好。
诗曰：真人妙诀世间稀，一切痈疽总可医。消毒如同汤沃雪，化脓立见肉生肌。
●蜡矾丸
白矾（一两，明亮好者，研）　黄蜡（一两，黄色好者，溶开，候入矾末，一方用七钱）
二味匀和，丸梧桐子大。每服十丸，渐加至二十丸，熟水或温酒送下。疮末成内消，已破即合。如服金石而至此疾者，更用矾末一两，每服一钱，以温酒调下。有遍身生疮，状如蛇头，名曰蛇头疮，服此尤效。东垣、丹溪俱称奇方。但日服百粒，方有力也。此药能防毒气内攻，又能护膜，不可以其轻微而忽之。一方治蛇咬，亦用白矾溶化，热滴伤处，毒即出，痛即止。
●四君子汤
人参　茯苓　白术（各二钱）　甘草（炙，五分）
姜、水煎服。
●人参败毒散
人参　羌活　独活　前胡　柴胡　枳壳　桔梗　川芎　茯苓　甘草（各钱）
作一贴，水煎服。
●清咽消毒散（即荆防败毒散加芩、连、硝、黄）
●金黄散
滑石　甘草
各为末，等分傅搽。
●龙胆泻肝汤
柴胡　泽泻（各一钱）　车前子　木通（各五分）　生地黄　当归尾（酒洗）　草龙胆（酒浸，炒黄色，各三钱）
作一贴，水煎，食前服。
●神异膏
露蜂房（蜂儿多者，一两）　金蛇蜕（盐水洗净，焙乾，半两）　玄参（半两）　绵黄耆（三分）　黄丹（五两）　杏仁（去皮尖，一两）　真麻油（一斤）　男子乱发（洗净，如鸡子大）
先以玄参、杏仁、黄耆，入油煎至将黑色，方入蜂房、蛇蜕、乱发，再煎至黑色，滤去柤，徐徐下黄丹，慢火煎，以柳枝不住手搅，滴水中不散，即成膏矣。
●冲和膏　治一切疮肿，不甚焮热，积日不消。
紫荆皮（炒，五两）　独活（去节，炒，二两）　赤芍药（炒，二两）　白芷（一两）　菖蒲（一两）
上为末，葱头煎汤，调搽。
●神功散
黄柏（炒）　川乌（炮）
各等分，为末，唾津调傅。
●大连翘饮
连翘　瞿麦　荆芥　木通　赤芍药　当归　防风　柴胡　滑石　蝉蜕　甘草（炒，各一钱）　山栀　黄芩（各五分）
为细末，每服一二钱，滚汤调下。
●通气散
玄胡索（一两五钱）　猪牙皂角　川芎（各一两）　羊踯躅（二钱五分）
上为细末，以纸捻蘸少许，入鼻内，取嚏为效。
●羌活胜湿汤
羌活（去芦）　独活（去芦，各一钱）　藁本　防风（去芦，各半钱）　川芎（二分）　甘草（炙，半钱）　蔓荆子（二分）
作一贴，姜、水煎服。
●附子八物汤
附子（炮）　乾姜（炮）　芍药　茯苓　人参　甘草（炙，各一钱五分）　肉桂（一钱）　白术（二钱）
作一贴，水煎，食前服。
●加减小续命汤
麻黄（去节）　人参　黄芩　芍药　甘草　杏仁（去皮尖，面炒）　防己　肉桂（各一两半）　附子（炮，去皮脐，五钱）　川芎　防风（各一两五钱）
每服一两，姜、水煎服。
●独活寄生汤
白茯苓　杜仲　当归（酒洗）　防风　白芍药　人参　细辛　桂心　熟地黄　牛膝　秦艽　芎藭　桑寄生　甘草（各二两）　独活（三两）
姜、水煎服，每服一两。
●四生散
白附子　黄耆　独活　沙苑蒺藜　为末，各等分。每服二钱。
用猪腰子一个，批开，入药，湿纸包裹，煨熟，细嚼，盐汤下。风癣，酒下亦效。
●八风散
藿香（半斤）　白芷　前胡（各一斤）　黄耆　甘草　人参（各二斤）　羌活　防风（各三斤）
上为末，每服四钱，薄荷煎滚汤调服。
●人参荆芥散
荆芥穗　人参　桂心　生地黄　北柴胡　鳖甲（醋炙）　枳壳（麸炒）　酸枣仁（炒）　羚羊角（细锉）　白术（各二钱四分）　川芎　当归　防风　甘草（炙，各一钱六分）
分二贴，水、姜煎服。
●清风散
荆芥穗　甘草（炒，各一两）　陈皮（焙，半两）　人参　白殭蚕（炒）　茯苓　防风　芎藭　藿香　蝉蜕（各一两）　厚朴（半两，姜制）　羌活（一两）
上为末，每服三钱，茶清调下。疮癣，温酒下。
●何首乌散
何首乌　防风　蒺藜　枳壳　胡麻子　天麻　殭蚕　茺蔚子（各等分）
每服五钱，茵陈汤调下。
●神效当归膏
当归　黄蜡（各一两。一方用白蜡，尤效）　麻油（四两）
先将当归入油煎至黑，滤去，入蜡溶化，即成膏矣。
●乳香定痛丸
乳香　没药（各另研）　羌活　五灵脂　独活（各三钱）　川芎　当归　真绿豆粉　交趾桂川白芷　白胶香（各半两）
上为末，炼蜜丸如弹子大。每服一丸，细嚼，薄荷汤送下。手足损痛，不能举动，加草乌，用五钱，盐汤下。
●五积散
苍术（十二两）　桔梗（十两）　陈皮（六两）　白芷　甘草（炙）　当归　川芎（一两半）　芍药　半夏　茯苓（各二两）　麻黄（去节，二两）　乾姜（春夏两半，冬二两）　枳壳　桂心　厚朴（姜制，各二两）
每服一两，水、姜、枣煎，食前温服。
●舒筋汤
片子姜黄　甘草（炙）　羌活（各一钱）　当归（酒洗）　赤芍药　白术　海桐皮（各二钱）
作一贴，姜、水煎服。
●四生丸
地龙（去土）　白附子　五灵脂　草乌（去皮尖）　殭蚕（各等分）
上为末，用米糊丸，如梧子大。每服二十丸，茶酒任下。或作末，酒调服，亦可。
●大防风汤
熟地黄（酒洗，一两）　白术（二两）　羌活（一两）　人参（二两）　川芎　附子（炮，去皮脐，各一两半）　防风（二两）　甘草（炙，一两）　牛膝（酒浸，一两）　川当归（酒浸，焙）　黄耆（炙）　杜仲（姜制）　白芍药（各二两）
每服一两，水、姜煎服。
●芦荟丸
大皂角　青黛　芦荟（研）　朱砂（另研一钱）　干虾蟆（同皂角烧存性，一两）　麝香（一钱）
上为末，蒸饼糊丸，如麻子大。每服二十丸，空心米汤下。
●当归拈痛汤
羌活（半两）　人参　苦参（酒制）　升麻　葛根　苍术　甘草（炙）　黄芩（酒制）　知母（酒炒）　猪苓　茵陈叶　白术（各二钱）　泽泻　当归身（各三钱）
每服一两，水煎，空心并临睡服。
●清震汤
升麻　柴胡　苍术　黄芩（各半钱）　甘草（炙，二分）　藁本（二分）　当归身（二分）　麻黄根　防风　猪苓（各二分）　羌活　酒黄檗（各一钱）　红花（五分）　泽泻（四分）
作一服，水煎，临睡服。
●补肝汤
黄耆（七分）　人参　葛根　白茯苓（各二分）　升麻　猪苓（各四分）　柴胡　羌活　知母　连翘　泽泻　当归身　防风　苍术　曲末　炒黄檗　陈皮（各二分）　炙甘草（半钱）
作一服，水煎，空心热服。
●芍药汤
芍药（四钱）　当归　黄连　黄芩　官桂（各二钱）　槟榔（一钱二分）　甘草（炙，一钱）　木香（八分）　大黄（一钱二分）
分二贴，水煎服。如后重，加大黄。脏毒，加黄柏。
●清燥汤
白术　黄耆　黄连（各一钱）　苍术（一钱半）　白茯苓　当归　陈皮（各一钱）　生地黄　人参（各七分）　神麴（炒）　猪苓　麦门冬（去心）　黄柏（酒炒）　甘草　泽泻（各半钱）　柴胡　升麻（各三分）
作一服，水煎服。
●黄连丸
用黄连、吴茱萸各等分，用汤漉过，罨一二日，同炒，拣出，各另为末，米糊为丸，如梧子大。每服二三钱。粪前红，服茱萸丸。粪后红，服黄连丸。俱酒下。
●黄连逍毒散（方见第二卷）
●还少丹
肉苁蓉　远志　茴香　巴戟　枸杞子　山药　牛膝　熟地黄　石菖蒲　杜仲　五味子　白茯苓　楮实子　山茱萸
另为末，各等分，用枣肉同蜜丸，如梧子大。每服五十丸，空心酒下。
●蟠葱丸
肉桂　乾姜（炮，各二两）　苍术　甘草（炙，各半斤）　缩砂　丁皮　槟榔（各四两）　蓬术　三稜（煨）　茯苓　青皮（去白，各六两）　延胡索（二两）
为末，每五钱，葱汤空心调服。
●葫芦巴丸
葫芦巴（炒，一斤）　茴香（去脐，炒，十二两）　吴茱萸（汤洗七次，炒，十两）　川楝子（炒，一斤二两）　大巴戟（去心，炒）　川乌（炮，去皮尖，各六两）
上为末，酒糊如梧桐子大。每服十五丸，空心温酒下，小儿茴香汤下。
●拓肿汤
甘草　乾漆（各三两）　黄芩　生地黄　当归　川芎（各二两）　鳖甲（五两，炙）
用水数碗，煎良久，去柤，拓洗患处。
●菖蒲散
菖蒲　当归（炒，各一两）　秦艽（三钱）　吴茱萸（两半，制）
每服一两，葱水煎，空心服。
●清心莲子饮
黄芩（五钱）　黄耆（蜜炙）　石莲肉（去心）　赤茯苓　人参（各七钱半）　甘草（炙）　车前子（炒）　麦门冬（去心）　地骨皮（各五钱）
每服一两，水煎服。发热加柴胡、薄荷。
●斑龙丸
鹿茸（酥炙，为末）　山药（为末）　熟地黄（酒蒸，捣膏）　柏子仁（捣膏）　菟丝子（各等分）
蜜丸，梧子大。每服八十丸，空心盐汤下。
●滋肾丸
肉桂（一钱半）　黄柏（一两，酒炒，阴乾）　知母（二两，酒浸，阴乾）
为末，滚汤丸如梧子大。每服八十丸，百沸汤下。
●茯菟丸
菟丝子（五两）　白茯苓（二两）　石莲肉（去心，三两）　酒糊丸，梧子大。
每服五十丸，空心盐汤下。
●复元活血汤
柴胡（五钱）　天花粉　当归（各二钱）　红花　甘草（各二钱）　穿山甲（二钱，炮）　桃仁（酒浸，五十个，研如丸）　每服一两，水煎，食前服。
●没药降圣丹
自然铜（火煅，醋淬十次，为末，一两）　川乌头（炮、去脐）　骨碎补（炙）　白芍药　没药（另研）　当归（焙）　乳香（各研）　生地黄　川芎　苏木（各一两）
上为末，生姜汁与蜜和丸，每一两作四丸。每服一丸，水酒各半盏，煎至八分，空心热服。
●乳香定痛散　治诸疮溃烂疼痛，诸药不应，有效。
乳香　没药（各二钱）　滑石　寒水石（煅，各四钱）　冰片（一分）
上为细末，搽患处，痛即止。
●青州白丸子
白附子（二两）　半夏（姜制）　南星（二两）　川乌（炮，去皮尖脐半两）
上用糯米糊丸，如绿豆大。每服二十丸，生姜汤下。瘫痪，温酒下。小儿惊风，薄荷汤下。
●失笑散　治证最多，详见《妇人良方》。
五灵脂　蒲黄（炒，各等分）
上为末，每服二钱，醋汤调服。
●解毒散
黄连　黄丹　松香（各五钱）　轻粉　雄黄（各一钱）
为末，用麻油调搽。
●五福化毒丹
玄参　桔梗（各一两半）　茯苓（二两半）　人参　牙硝　青黛（各一两）　甘草（七钱半）　麝香（炒）　金银箔（各十片）
上为末，炼蜜丸，芡实大。每服一丸，薄荷汤化下。痘毒上攻，口齿生疮，以生地黄汁化服，及用鸡翎傅患处。
●连翘丸
连翘　桑白皮　防风（去芦）　黄柏　肉桂（去粗皮）　白头翁　香豉　独活　秦艽　牡丹皮（各两半）　海藻（二钱半）
上为末，炼蜜丸如绿豆大。每服十丸。灯心汤下。
●金银花散
金银花　黄耆　当归　甘草（各等分）
上为细末，每服一钱，滚汤调，入酒少许服。
●葛根橘皮汤
葛根　陈皮　杏仁（去皮尖）　麻黄（去节）　知母　黄芩　甘草（各等分）
每服二钱，水煎服。
●龙胆丸
龙胆草　升麻　防风　苦楝根皮　赤茯苓　芦荟　油发灰（各二钱）　青黛　黄连（各三钱）
猪胆浸糕，丸如麻子大。每服二十丸，薄荷汤下。
●地黄清肺饮
桑白皮（半两，炙）　紫苏　前胡　防风　赤茯苓　黄芩　当归　连翘　天门冬（去心）　桔梗　甘草　生地黄（各一钱）
每服三钱，水煎，食后服。次进化䘌丸。
●化䘌丸
芜荑　青黛　芦荟　虾蟆灰　川芎　白芷　胡黄连（各等分）
猪胆浸糕，丸如麻子大。每服十丸，食后并临卧杏仁汤下。
●大芦荟丸
胡黄连　黄连　芦荟　木香　白芜荑　青皮　雷丸（用白者）　鹤蝨（各半两，炒）　麝香（二钱，另研）
用粟米饭丸绿豆大。每服一二十丸，米饮下。
●六味地黄丸
熟地黄（八钱，酒浸，捣膏）　山药　山茱萸肉（各四钱）　牡丹皮（白者）　泽泻　茯苓（各三钱）
和匀，入蜜少许，丸梧子大。每服四五十丸，空心盐汤下。
●槐花酒
用槐花四五两，炒微黄，乘热入酒二锺，煎十馀滚，去柤热服。未成者二三服，已成者一二服。胃寒者勿服。
●黄连消毒饮（即黄连消毒散，方见第一卷）
●紫金锭（一名神仙追毒丸，又名太乙丹，治一切痈疽）
五棓子（焙，三两）　山慈姑（焙，二两）　麝香（三钱，别研入）　红牙大戟（焙，一两半）　随续子（去壳，去油，一两，研入）
上除续子、麝香外，三味为细末，却入研药令匀，用糯米煮浓饮为丸，分为四十锭。每服半锭，各依后项汤使服。如治一切药毒、蛊毒、瘴气，吃死牛、马、驼、骡等肉毒，发恶疮，痈疽、发背、无名疔肿，及蛇犬恶虫所伤，汤荡火烧，急喉闭、缠喉风，诸般头风、牙疼，用凉水磨搽。并治四时瘟疫，感冒风寒，暑热闷乱，及自缢溺水，鬼迷惊死，未经隔宿，心头微温，并用凉水磨灌，良久复甦。男子妇人，急中颠邪鬼气狂乱，及打扑伤损，中风中气，口眼喎邪，牙关紧急，语言蹇涩，筋脉挛缩，骨节风肿，手脚疼痛，行履艰辛，应是风气，并用热酒磨服。小儿急慢惊风，八疳五痢脾病黄肿，瘾疹疮瘤，并用蜜水磨服，并搽有效。诸般疟疾，不问新久，发日用桃柳枝煎汤磨服。
●玉真散
天南星　防风（各等分）
上为末，每服一钱温酒送下。患处亦当以此敷之。若牙关紧急，腰背反张者，再加一钱，用童便调服，虽内有瘀血亦愈。至于昏死，而心腹尚温者，则连进二服，亦可保全。又能治颠狗咬伤，其法用口噙水洗净，掺之。《卫生宝鉴》名定风散，即此是也。
●夺命丹
蟾酥　轻粉（各半钱）　朱砂（三钱）　白矾（枯）　寒水石（煅）　铜绿（各一钱）　蜗牛（别研，二十一个）　没药　乳香　麝香（各一钱）
将蟾酥用酒浸化，和丸如绿豆大。每服二丸，温酒下，葱汤亦可。
●茯苓丸
茯苓（一两）　半夏（二两）　枳壳（五钱）　风化朴硝（一两）
姜汁糊丸，梧子大。每服二十丸，食后姜汤下。
●控涎丹（详见痰食门）
甘遂（去心）　大戟　真白芥子（各等分）
糊丸，梧子大。每服五七丸，临卧姜汤服。
●制甘草法（详见《外科精要》）
每大甘草一两，用涧水一碗浸透，以慢火炙乾，仍投前水浸透，再炙，炙至水乾为度。却锉细，用无灰酒一碗，煎至七分，去柤，空心饮之。
●五苓散
泽泻（一钱二分）　桂五分　白术　赤茯苓　猪苓（各一钱）
作一贴，水煎服。
●忍冬酒（一名金银花，一名鹭鷀藤。详见《外科精要》）
忍冬藤（生者，四五两，如干者只用一两，捣）　大甘草节（一两，生用）
二味入砂器内，以水二碗，慢火煎至一碗，再入无灰酒一碗，再煎十馀沸，去柤饮之。柤敷患处。
●回阳玉龙膏　治痈肿坚硬不痛，肉色不变，久而不溃，或溃而不敛，或骨挛骨痛，及一切冷症。
草乌（三两，炒）　南星（一两，煨）　军姜（二两，煨）　白芷（一两）　肉桂（半两）　赤芍药（一两，炒）
为末，葱汤调搽。
●蛇床子散　治一切风癣疥癞。
蛇床子　独活　苦参　防风　荆芥　枯矾　铜绿（各一两）
各另为末，麻油开搽。
