
外科心法要诀  ***************************
凡看初起之毒，看其颜色有晕无晕。如有晕，分几色者，重症也。有头高起，根脚不过一寸者，疖也，阳毒之小者，易治，溃脓则愈矣。如夜间痛甚，不可小视，其来虽小，其患则大。每有变为疽者，在背部，更宜慎之。根脚红坚，有二三寸大者，虽高起有头，痈也。虽系阳毒，其来源深远，难治。若脚根散漫，平肿无头，日痛轻，夜痛重者，阴疽也。如系紫泡，颜色灰暗，疔毒也。在手足指节，平肿无头无泡者，如颜色灰黑，脱疽也。四边硬、中心软者，将溃之兆也。如颜色红紫，与皮平等，不肿而痛者，红痰也。颜色淡白，与皮平等，不肿而软，按之酸痛者，白痰也。皮色如常，皮内坚硬，如鸡卵形圆者，恶核也。连皮坚硬，按之如石，皮色如常者，石疽也。此以上皆初起之看法也。
已溃之毒，一孔有脓包，兜挤之，脓出者，痈疖也。无孔或孔多平烂，横开蔓延，根脚散大，颜色紫暗者，疽也。溃如烂柿者，痰也。翻花起肛口者，误用升丹也。颜色由紫转红者，吉兆也。由红变白灰者，欲腐烂也。红腐之外有白色一围，白色之外有灰色一围者，此乃不保身命，犯淫念色欲之戒所致也。有脓由稀而变稠者，顺症也。有脓由稠而变稀者，逆证也。由脓而变成水者，败症也。用药当则水变为脓，由稀而稠，收功自易也。用药不当，则稠脓变为稀水，收功必难。颜色红活，淡若牙龈，形中榴子者，此名新肉芽，收功之象也。形若坍塌江岸，坡口向里者，此将崩溃陷象也。形如新涨沙滩，坡脚向中攒聚者，此将长肉之兆也。总之，断无紫暗、流水，收功之外症。若用药之后，色变紫暗、灰暗，所出清水，医者切宜猛省，别求良法，方免错误。此以上皆溃后之看法也。

痈疽分治总纲心法要诀  ***************************
痈疽者，外症之总名也。其小者为疖（大不过一寸之径），大者为痈（二三寸大者，高起有头）。高起有头，溃脓有包，挤之脓出者为痈；平肿无头，扁塌不起，尖顶溃后，平烂横延者为疽。亦有高起如覆杯、如小馒，首不起尖顶，根脚如有绳收束，头上平圆如大围棋子、小豆饼，溃后中心深凹，四围起肛口者也，亦阴疽也。疖，阳毒也，其根浅，其来源少，易治（内服清凉之剂，外用陈升丹、九一丹，贴太乙膏、万应膏，脓头出，自易收敛。此指根脚在一寸径之内，高起，尖顶有头者而言，若平而有头，疽也）。痈，亦阳毒也（根脚坚肿在二三寸以外，有头高起尖顶，若平肿不起尖顶，虽小亦疽也），根深，其来源远大，难治。《内经》有初传热中，末传寒中之文，故有始实终虚者，亦有毒实人虚者，有始末皆虚者（未溃已虚，既溃更虚，脉芤血虚，脉涩弱，气血两虚，脉细弱，气虚，法当甘补，甘温益气），有半阴半阳者（湿热相兼平等，治宜平剂，内用《金鉴》《正宗》活命饮、八珍汤等法，外用忌疔散、擒王散、万应膏等法），有全阳者（如脉数、舌宣、红肿，有头初起，宜清解，溃后防虚，宜兼扶正），有阳毒发于阴部位者（如囊痈、横痃、鱼口痔疮、海底漏、骑马痈，大脚内侧腹下胸腹等处是也），有兼阴毒而发于阳部位者（如伏兔疽、环跳疽等类部位则阳，而病则有兼寒湿痰凝、气血凝滞者）。疽、阴症也有气血凝滞而发者（如范增因恚忿发疽而死），有淫痰凝结而发者（如红痰、白痰、痰核等是也），有气血不足，死气而发者（如石疽、脱营等症是也）。（诸书有以红白辨阴阳虚实、分别痈疽治法者，然予每见有初起不红之疽，因治不得法而变为红紫平烂者，甚有紫暗、灰暗色者，彼已经误治，颜色已变，将又从何分别乎？法当问其初起之颜色、形状以定之。盖白疽误用凉散之药，冰凝气血，其色必改变红紫灰暗矣，法当用阳和膏或小散阴膏贴之。如石疽、脱营之症，其脉多弦细紧涩，按之如引绳，如循刀，坚而不移，往来不利，法当内外温补，虚甚，用血肉有情填补之法）。有介乎痈疽之间，实因内症不解发于外而为病移者（其外症形势介乎不痈不疽之间传变症候，亦不与古人痈疽定论相合，必先问其外症未起之前曾有他病否。但此种病移之外症，多由阳明当下不下证传变而来，但有暑热燥淫之异耳。治之之法，务在得其内症之根由，对症施治，除尽病根方愈。外亦勿用痈疽古法末药敷掺之，但用温和膏药贴护其外，慎毋用凉血、败毒、提脓之法。若外用凉药遏其内邪外解之势，则绵延难愈，横烂浸淫，脓水多稀，累月经年，杳无全愈之日矣）。

痈疽所发部位分别难治易治论  ***************************
痈疽发于大肉间部位，不在紧要穴道者易治，发于紧要穴道者，难治，如伏兔疽、环跳疽、偏脑疽、井泉疽、肾俞发、肺俞发、膏肓发、心俞发、肝俞发、膈愈发（即心胞络俞也）、脯肠痈、鱼口、便毒、囊痈、悬痈、腋下核、天府云门核、百会疽等类，治法稍差，每易致命。其外仍有由内痈外溃者，如肝痈、胃痈、肺痈、肠痈、缩脚肠痈。或发于背俞，或发于腹募，皆难治，治法稍乱，即无全愈之时，夭枉者多矣，医者不可不慎。
此外，又有一种难治之症，虽不致命，而治法稍差，亦有损伤肢体成废之患。如胫踝生七眼疽、脱脚疽，手足指生脱疽，足心生涌泉疽、膝前生犊鼻疽，膝后生委中疽，皆有令人成废之患，医者亦不可不慎。若在妇人，更有乳痈、乳核、乳岩之症。乳痈易治；乳核宜速消散，若溃则难治；乳岩则郁抑之气所发，积久而成。如先富后贫，气血亏虚，则与石疽、脱营之症无异，不能化软、消散无形，溃即成岩壑之状，每多不治，温补之或有二三收功者，医者不可不知。男子横痃，生于胯下，名曰疝筋。初起如新张弓弦，坚硬横亘于毛茎之侧。《全生集》止有角针煮粥一法。然有因阴虚而发者，药犯攻伐之品则变成坚硬如胁骨状，惟补之则消。若误用刀针、升降散药，溃即难敛，每多殒命。此症古书多不载，且无补法。瑞曾经历治数人，用补获效，消化硬骨于无形，始信药当如神，医者贵在善于化裁，能于无法之中思得妙法，以补古人所未备，斯可以为良医而造福于后世矣！大凡痈疽生于足太阳、足阳明经穴者，其来势虽小，其长大则易，以二经气血俱多，一有停滞，壅塞最易。其来源涌猛，故其膨胀力最大，法当预防之，以针刺其上下青脉管，令出血以分消之，无使充塞一处，则易治矣。

治法总论  ***************************
凡治毒初起，即归一人，顺手医去，自易见效。如毒患已久，曾经数人，治不得法者，必须考究其初起何因，是何颜色形状，一向所服何药，外用何药，孰效孰不效，仔细问明，辨清阴阳虚实，兼诊脉察舌，辨清面色吉凶，方可着手。用药当分初、中、末三传之异。如阳毒初传，宜散热解毒，通经络，以图消散。中传，宜排脓托毒，调和气血，以图逐毒成脓。末传宜温补外托，以图易于收功。若纯阴之毒，则始终皆宜温散、温补，一切清凉寒凝之药不可轻投，并忌外敷凉药，冰凝气血，致妨消散长肉之功。

刺法开刀论  ***************************
凡刺毒必须待脓透熟时方可刺，若开刀太早则泄气，反痛甚。凡刺毒，必辨清有脓无脓，如皮色绉黄，用手按之，随手而起者，有脓；按之手起而不复者，无脓，不可刺。重按乃痛，脓之深也；轻手按之即痛，脓之浅也。至于开刀手法，刀口不嫌阔大，深则深开，浅则浅开，如开鱼口、便毒、背痈、脐腹痈等宜浅开之，若遇肉厚处宜深开之。
开处宜就下，勿使兜脓难愈。《内经》有燔针、劫针刺以刺大痈脓之深者，有剑锋针以刺深脓，三棱针以刺浅，用刀不若用针者，易于收敛也。

痒痛论  ***************************
凡毒痒者，有湿痒，有风痒，有虚痒，有血行之痒，有长肉之痒。初起之毒，血行之痒易消；溃后之毒，长肉之痒易敛。初起之痛，有实痛，有虚痛。实痛者，风、寒、湿、热、痰、血壅滞而作脓也。虚痛者，日轻夜重，气血虚，不胜毒也。坐久而痛者，血不行也。行久而痛者，气血虚也。下午痛者，血虚也。寅时痛者，肺气虚也。有薄衣压之，觉重而痛者，大虚也。

臭气论  ***************************
阳毒有臭气，常也。阴毒有臭气，必流血，乃气血大败之候，多不治。阳毒有臭而生蛆者，须用生猪油，捣寒水石末贴之；或用清油调杏仁末涂之；海参，焙，研末掺之。

疮溃无脓论  ***************************
凡疮口无脓，有干湿二种。其干而无脓者，有气血皆虚，不能化脓者。治宜补托，以有脂膏，血肉有情之物润之。有风湿寒气闭塞而无脓者，其人必无汗，脉紧涩。法当用辛甘温药小和之。有误服白术，闭塞毒气而至无脓者，四边必坚硬。宜清热泻火，通经活血，凉润之药以解之其湿而无脓者（谓有水而无脓），此阳气虚，犯阴湿之气而然。宜四君、八珍等汤内服，外用温和膏药贴掺之（阴疽易犯此弊，一经误治即有水无脓矣）。阴疽之干而无脓者，止可外用海浮散以引之（散以去油乳、没为之，善收疮口，却能引脓）。阳痈无脓而疮口干燥者，可以生肌玉红膏外搽以润之。亦有将愈之时无多脓者，纵有脓，亦不过黏于膏药上，随膏而起，疮口现粉红色，则将结长真皮之候，收功易在旦夕矣。

胬肉翻花起肛口论  ***************************
凡痈疖结核溃后，疮口有胬肉者，多因开刀太早或挤脓太早，用力过猛，以致伤其好肉所致。亦有毒将愈时，未避风水，新肉僵结而成胬肉者，需用大力子草膏、乌梅膏贴之，自可平复。翻花起肛口者（谓中心凹，四围起罗圈、圹坟起，其色有淡紫），有因误用市上所卖坏升丹而起者，有因阴疽误用痈法治之而起，有因过服补涩药而起，有因多上生肌玉红膏而起。如肛口紫硬黑暗，乃闭住瘀血故也。阳毒用《全生集》洞天鲜草膏贴之，阴毒用《全生集》阳和解凝膏贴之，即可化软、化平，生肌收敛矣。惟足大指旁爪甲缝中生甲疽，胬肉挤出如蟹眼者，需以乌梅炭敛之，法用乌梅肉煅炭存性，退火气，研细干掺之。

溃后疮口流血论  ***************************
凡痈疽溃后，疮口流血不止者，有血败而流血者，有气血两虚而流血者，皆危候也。法当以蒲黄炭、乌梅肉炭研细，干掺之，或发灰、陈棕灰亦可，降香灰亦佳，惜难得，便用须预先藏储之，内服大剂归脾汤。亦有误针而出血者，宜内服托里散，外以明矾、枯矾末掺之。

溃后疮口紫黑红白论  ***************************
痈疽溃后疮口如变紫黑者，无他坏症，必是过用铅粉、黄丹所致。如面部曾用之者，长肉之后皮色必黑，甚不雅观，故面部尤忌。若久患不敛，不因丹药而变为紫黑者，败症也，急宜补托，宣通气血，令转红活，外用温和膏药贴之。亦有因触污秽而致者，檀香末掺之。
湿热毒发，红肿坚紧，按之有指印，纯湿者，皮色不变，气虚者，不甚红紫，按之有指印，当补中益气。疮口四围白色，腐肉未尽也。围红白相间，色如牙龈者，将愈之象也。

脓出形色气味论  ***************************
脓出有宝光者，顺症也；脓出无光，暗若淀粉稀糊者，气血被毒气薰灼，郁久而出也，此项脓必有秽气。脓出黄白成条，拉之难断者，吉兆也，元气精血尚旺，能胜毒也。有挟花红色，有黑如紫血条者，但有光润之色，皆顺症也。气味重浊，阳毒常有，阴毒则忌。总之脓宜干稠，不宜稀薄。若流黄水、清水或如桐油者，轻则成漏生管，延绵难愈；重则崩陷随之，宜急补托为要。故曰：得脓者生。脓实气血所化，以御毒气外出者也。如内症得汗能排泄邪气，由皮毛管而出，同一理也。脓稠厚者，气血旺；稀薄者，气血衰。观出脓、出水，即可知其症之难易、吉凶矣。

化管去多骨填久漏法论  ***************************
疮本无管，因不自重生命，遗精滑泄等弊，秋金燥气袭入疮孔之中，致脓老成管，或一孔，或二三孔。如有管，孔之四围必有白线圈隐见于红肉之中，此方是有管之的确证据。如无白线圈，虽久漏之孔，亦不得以有管目之，但补漏可耳。古法如降丹线、三品一条枪等法，皆不可用。因此药陈者难得，人不堪其痛苦。瑞曾亲见数人误用此法，因疼痛不止，因而抖战全身，震动而死者，故引以为戒，别求良法以治之。治用鼻涕虫，身上稠黏涎，用熟石膏末洒虫上，然后用筋刮之，刮下，乘其潮润，用人发染之，染白，悬而阴干之，收藏待用。遇有管之证，先以发通之，探其深浅，如其分寸剪染过白发，插入管中，则人不觉痛，而管自化为脓，从孔中出矣。此涎有腐烂性，纸布等物着涎则易腐烂，瑞故因而用之，有效。去多骨亦以此涎干之为末，干掺之，深者以自来风吹入，如难化难入，加豆桔灰少许，甚效。豆桔灰有腐物刺激性，多用则痛，然其性易过，解之易耳，得脓水流出则痛止矣，陈者尤佳。此法较稳于古法也。古有用蜣螂炭去管、去多骨者，然亦有疼痛之患，当预藏储以待，勿临时煅炭，乃可用之。但收藏待用，须加冰、麝少许，否则生虫而无用矣。一方用蜣螂炭一钱，干姜末五分，配合研细如飞面，收贮待用，名曰推车散。去管、推多骨，皆可用之。疮孔久不合者，为漏孔。如其人饮食操作如常，此必由病移而发，留此一孔以出病气者也，不必补之。补塞之后反不能食，虽漏无妨。如其人面色白洁，或色妖艳，或无血色，精神困惫，饮食少进，不补必将成瘵症矣。法当用炮透山甲，研极细末，每服一方寸匙，鳝鱼羹下。若在下部海底者，兼用猪腰汤下。海底漏更加龟鹿二仙胶烊化服。此乃任督交接之所，非此不补，用二胶补任督，使内气充足，由内长至外，较之但补其外者功效虽缓，而无崩溃反复之变。故补塞其外，不若先补塞其内者之稳固也。古有金枣丹一法，用红枣去核实，以红信阴阳瓦焙烟尽，存性，闷熄，去火气，收贮听用，填塞久漏之孔，有效。惟海底至阴之地未敢轻易一试也。

生肌长肉有干长湿长二法论  ***************************
干长者，不贴膏药，但以末药干掺之，令其结痂，痂落自愈。但此痂必听其自落，如被衣物挠绊，内未收干，则必须重长，再结痂矣。此干长一法于不可贴膏处用之，如耳鼻窍内及呆肉之上，可以收功。若在活肉有摺纹，不时伸缩运动之处，则断断不能收结矣，于是有湿长一法。凡活肉有横纹之处，非湿长不能收功。湿长者，用膏药贴之，贴至红肉生、白皮嫩，白皮变成与各处皮色一样，然后去之，则无疤痕形迹矣。今世俗之人谬谓：贴膏药有疤痕破象不肯贴者，实非贴膏药之故，乃去膏药太早之故也。去膏药太早，仍需结痂干长，若再损坏碰去，其痂重结，则必有不满之处，而疤痕成矣。瑞故谓干长不如湿长之平复也，彼有外症形迹存留者，但问其结痂未结痂，便知愚见不谬矣。彼去膏药太早，以致结痂落痂太早以致不能平复如旧，而反归罪于贴膏药，相习成风，以讹传讹，亦中国民智之不开，无研究事实之能力也，安得为医者人人能破其惑焉？今著论于此，亦止有厚望于同学诸君耳。

生肌长肉内托药有温补、平补、滋补三法论  ***************************
小毒人实者，原无取乎补托。若大痈、大疽，所出之脓水既多，虽少壮之人，亦必取资于养料，况年老衰弱者乎？此补托之法不可不急于研究也。阳痈之毒生于湿热、火热，血中炭氧二气大多凝聚于一处，则生火毒之痈。血中氮炭氧三气太多，凝聚于一处则发湿热相兼之阳毒，毒既成矣，消散已迟，于是蒸灼血液，变坏筋肉之组织纤维而成脓矣。脓成停蓄，瘀积不去，新肉不生，故须穿溃之，脓出则虚，身中之白血球，变化为赤血球以补其空罅，重行组织筋肉纤维以弥缝其缺陷，皆白血球之功能也。此白血球即中医所谓之营气以司经营组织之天功也，营气亏者，收功必难。此补托之法首重养营也。赤血球者，卫气也。赤血之中有纤维如透明之肉线，所以组织肌肉、皮肤以御外侮者也，排毒化脓全赖其力。而助之者则有氮气排泄火毒之功能，则全仗痰气也，排泄湿热之毒，全仗氮氧二气也。中国平补之药皆取其富于氮氧二气也，滋补之药皆取其富于氮氢二气者也。氧为少阳，身中有形之定质，皆氧气为之。氢气为少阴，身中有形之流质，皆氢气为之也。至于阴疽须用温补者，以氮炭聚于一处，变化不速，血流太缓，凝结而成阴疽。温补之药富于炭氧，能发热力，可使血行加速，使凝结者速行解散，腐败者速行变化组织，速补其缺陷也。植物之补品，不如动物之捷速。植物所含之滋养料。与人身之滋养料化合，是间接之化合也。动物之滋养料与人身之滋养料化合，是直接之化合也。故中医有用血肉有情填补之大法。人身之滋养料属于阳者，如铁、硫、磷、钙、氧、淀粉质，所以培补有形之定质，发温度热力之阳气者也。属于阴者，如蛋清质、氢、氧、糖，所以补有形之流质，以养阴气者也。故阳和汤内用鹿角胶，补阳者用鹿茸，补气者用富于淀粉质之人参，补血球发温度者用铁，或用富于铁质之何首乌，补磷质者用鹿角霜，补硫磷钙用血余炭，补蛋清汁者用玉竹鸡卵，补氢气用富水素冬、地，补糖质用甘草，皆中医不言化学，而自有暗合化学之妙用也。至于外用生肌等法，如三仙丹，西名汞氧氢粉，西名汞绿二，九一丹，即熟石膏合三仙丹，乃阳毒普通所用之药而最有效验者也，亦取其培补。钙氧使速于变化，脱腐生肌耳，如山莲散用鲫鱼羊屎。牙疳，用狗屎、猪头骨。补漏，用陈年旧琉璃。阴疽，用狗牙、白胡椒。阳毒生蛆，用猪油、炉甘石。取其动物所含铁、硫、磷、氧以增长其肉芽生发之力耳。阴疽，用桂附末、炮姜炭等，外掺之，亦增长温度，使速其变化耳。其所以外掺亦等于内服者，亦以皮肉有吸收外气之力，故得补益之功效等于内服也。兹将血肉有情动物补品开列于后。
平补气血，补漏攻脓外出：鳝鱼，去血，洗净，白水煨之，食羹。
微温兼称气血：羊肉汤。能化石疽，令软散托脓。
滋补气血，体热者，用猪肤汤、猪蹄汤、猪腰子汤、鸭羹、燕窝。
平补，不寒不热：海参、鸡卵流质。
大温补气血：鹿茸、鹿角胶霜。
大滋补：龟肉汤。

外用生肌长肉药亦有温补平补滋补三法论  ***************************
滋补之药，如黄蜡膏、玉红膏之类是也。温补之药，如参茸膏、象皮肤等类是也。平补之药，如大补延龄膏、参芪膏、八珍膏等类是也。干掺之药，如八宝丹，平补者也。附桂散，温补者也。珠黄散，滋补者也。此以上皆气血衰亏，久不收口，补之以图速于长肉生肌，免成漏崩陷者也。虽然，外补终不若内补之功，从内补者，气血渐渐生长，自内达外，所长之肉，皆结实而无崩溃反覆之虞。外补者，终恐其内气空虚，时或有壅塞崩开之变，故治外者必先实其内，清其源勿徒塞其流也。业疡科者，须三复斯言。

新增内外阴阳互用心法论  ***************************
《外科正宗》《金鉴》二书方法夹杂，多寒热牵制之方，王氏《全生集》始别阴阳、痈疽分治，用热则内外皆热，用寒则内外皆寒。近时又有传治阴疽法，内服用温热，外贴用清凉者。瑞因此而悟得一法，觉大痈之毒虽属纯阳，火毒自内向外，而考其来源深远，根深蒂固，内连脏腑，甚至大热如火灼，红紫光亮如炙焦，口渴，脉洪，振指有力，舌黄起粒，热势显然。若外用清凉消散解毒之膏药敷掺，是犹车薪杯水，非物无济于事，而且有害，病重药轻之故也。所用清凉解毒之区区者，岂能深透入脏腑哉？亦徒遏其火毒外攻之势，反致横延腠理、糜烂脏腑耳！法当内用清凉，逼火毒速向外达。外用温热，使火毒易于同气相求。如此变化古方而改为内寒外热之治，收效者累矣。彼执定古法，外用痈药治之者，瑞亲见其害而绝未见其利也。前车之覆，后车之鉴，瑞故用心省悟而得此法焉，敢以公诸同道。

新增平补滋补二心法论  ***************************
古外科、痘科惟有温补一法，其方多以参、芪为君，补血惟以归身、鹿胶为主。然当火毒方盛之时，误用外科清凉之末药掺之，每有变成腐烂下陷之弊。若此时不补则陷者固无由托起，补之则热邪上亢，甚有呕吐呃逆之虞。此仅恃参、芪、归、胶为补药耳，故有两难之弊。参、芪甘温益气，填中助热，在所不免，参、芪呆滞，归、鹿太温，诚不合拍。瑞因此思得一法，改用动物平补益气、托毒外出，则莫若鳝鱼羹之最善矣。鳝鱼蠕动之物灵于参、芪，可免呆滞之弊，且鳝鱼之力善攻土成窟，以之补托毒陷之孔，虽深不见底者，服一二日，即可托之使平，其效累试累验，诚能有参、芪之功，而无参、芪之弊者也。至于滋补一法，古方惟恃生地、熟地等类。然遇阴疽之症，如服温补过剂以及体热阴虚之人，补托之功效尚未能全收，燥渴之烦热忽然又现，当此之时，不补则不能收长肉之功，温补则不敢犯以热济热之忌，生地、熟地，又嫌其呆滞而伤阳，枸杞、山萸，尚恐其药轻而效缓。因思得一法，改用血肉有情之动物，如龟肉汤、海参汤、猪腰子汤、燕窝汤等类，可以滋润，血液自得以资生，绝不寒凉，性质无殊于平补，阴疽用之无害，阳毒通用咸宜，是诚于两难无法之中增一从权补救之法，立功累矣，敢告同人。

新增外科禁忌心法要诀  ***************************
凡患外症者，无论其毒之大小，皆切忌遗精、滑泄、妄动色念，犯之重症者，立时有崩陷腐烂之忧，每多不救。虽小毒疮粒，亦必耽延时日而后收功，过七日元气来复，方能生肌长肉。慎之，戒之。
凡患外症者，无论其毒之大小，皆切忌饮酒，犯之则气血泛涨，发红流血，复肿、复疼之弊蜂起矣，不可不慎。
凡患毒者，忌食五辛，以其发散、耗损气血故也，疔毒尤忌。
上身患毒，切忌用白术，犯之干燥无脓，气闭作痛。委中、腨肠生毒，切忌用黄芪，犯之则足不能伸，致成残废。
伤寒时毒，切忌用芪、术，犯之头项肿大。
开口之毒，切忌用角针，犯之恐有翻花起肛之患。面上切忌用黄丹，犯之恐有黑癍难去。
皮薄肉消之处，切忌用升降二丹，犯之痛甚，易生胬肉。
腹部鱼口皆空而无骨之处，切忌用降丹点头，犯之最易深陷伤膜；用甘草、黄芪切忌炙用，犯之动湿热疮口，最易红肿浸淫。
患疮、痈疽、大毒者，切忌郁怒，怒则有崩裂之变，郁则气血凝滞，妨碍生肌长肉，化腐排托之功。凡掺上末药，切忌多少不均，法当用蓬笔头干染于笔毫之上，敲之，去其多者，至敲振落下如微尘式方，对疮口，敲之务使敲落之末药厚薄平均，无过厚不到处，方易收效。
凡掺上末药，切忌研工不足，微点太粗，化合不易，且有令人疼痛之弊，务必研之极细，状若飞面，以手指研之，觉细腻无物，甚于腻粉，方易奏功。否则粗而无用之质点，不能与人身皮肉化合，徒劳皮肤吸收之力而增其痛也。
凡贴膏不可太小，不可太大，需照疮之形状大小略加一围，贴于外圈好皮之上，则安贴稳固，不致移易他处矣。切忌时时揭开，时时更换，反觉徒劳而无益也。盖人身之生肌长肉，以及生毛发须眉等件，均在子午二时，重症日换二次，须子午二时前一时换之可也。当子午二时，切忌揭开换膏上药，反致妨碍生长之功。
凡用升丹，切忌用市间所卖者，火力未过，必有疼痛翻花起肛之患，须自己收藏地下年久者，方可乳细收功。降丹亦忌新者，总之以不用降丹为佳，《全生集》王氏之法，无一用之者。可见其弊多利少，为良医者所不取也。
凡患痈疽初忌食黄鱼（又名石首鱼），犯之断难活命，内痈疽尤忌，虽愈后十年二十年，犯之即复发，不可不信。《全生集》有终身忌食之说，慎之！慎之！

外科脉候  ***************************
浮数之脉，应当发热，反恶寒者，痈疽之症，若有痛处，痈疽所在。
洪大之脉，血实积热，痈疽洪大，病之进也。
未溃痈疽，不怕洪大。已溃痈疽，洪大可怕。未成脓者，洪大可下。脓溃之后，洪大难医。若兼自利，必损其躯。
数脉主热，浮表沉里。诸脉紧数，应当发热。反恶寒者，痈疽之症。数脉不时，必生恶疮。肺脉数者，亦必疮疡。诸疮洪数，必有脓浆。
痈疽脉实，得此可下。初病不忌，下之则愈。溃久人虚，大不相宜，咬牙寒战，邪实正虚。毒气攻里，必损其躯。疮口吐沫，危在旦夕。
滑脉多阳，或热或虚。痈疽得此，血液有余。未脓可消，已溃托里。
散为血虚，有表无里。洪滑粗散，疮家大忌。疼痛烦渴，肢体沉重。正气已虚，必然难治。
长脉有余，阳气充实。伤寒得之，自汗而解。长而兼缓，胃气之脉。痈疽得之，是为吉兆。
芤主血虚，血已化脓。已溃得之，脉病相应。但补其血，可保无虑。
弦为肝脉，弦洪相搏，内寒外热，欲发痈疽，血已凝结。
紧脉主积，气血凝结。痈疽得此，其痛必剧。
短脉主虚，气血不足。痈疽脉短，寿命必促。滋补填补，庶几可续。
涩主血虚，气不流通。痈疽得此，滋补收功。
沉脉为阴，毒气在里。痈疽得此，其根深远。
迟为虚寒，阳气不足。痈疽脉迟，阳和补托。溃后脉迟，温补自愈。
缓脉和平，为有胃气。缓而兼长，痈疽易治。缓而兼短，补托为是。
弱脉无力，溃后不忌。气血两虚，补托是宜。
微主真微，气血虚极。气复者生，邪胜者死。痈疽溃后，亦有微脉。微而和者，将愈之象。
细主不足，宜细分别。浮细而数，阴虚内热。迟细而沉，必变阴症。
虚似谷空，软而无神。已溃未溃，皆宜八珍。补气补血，以保其真。
牢脉紧强，阴亏之象。瘰疬结核，必难消散。石疽脱营，必难收效。溃后见之，更不必治。病脉相反，大逆之象。
促脉为阳，痈肿是宜。阴疽见此，必是病移。
结脉为阴，阴疽初结。阳痈见之，病移可决。
当用补托，不可妄用攻泻，无待言矣。即如浮、滑、弦、洪、结、促等脉，此中最有疑似，亦不得以全实论治，必须详审精确，或攻、或补、或温散、或凉泻，庶不致误。齐氏曰：疮疡之症，若不诊脉，何以知其阴阳勇怯，气血聚散，吉凶生死，是脉学，亦是外科，断不可不深究者也。
又曰：脉洪而数者实也，细微而数者虚也。
薛立斋曰：痈疽未溃而脉先弱者，何以生肌长肉，收敛必难，非补托得法，断难收效。

外科忌见诸症  ***************************
凡患外症者，最忌饮食不香，呕吐，呃逆，咬牙，寒战，抽搐，手指蠕动，妄言妄见，大汗不止，烦躁口渴。疮口如蟹吐沫，脓溃之后，将生肌之时，忽发寒热。疮口忽然流血，舌短，神糊。有一必非吉兆。
上外科脉二十二种，大凡微弱、虚细、迟缓、短涩者，必气血皆虚，精神不足，俱以上忌见诸症，共十五种，见有一二样，即难存活，医者不可不慎。

外症部位所属经络论  ***************************
凡毒见于背中行与胸部者，属督脉。见于背之两傍，离脊椎中行一二寸者，属足太阳经。见于鬓之两旁及耳前、耳后者，属手、足少阳经。见于眉际者，属手、足太阳经。见于颐颊，绕口者，属手、足阳明经。见于腮颔，属手阳明经。见于颧，属手太阳经。见于巅顶，属督脉与心经。见于穿裆者，属督冲任三脉聚会之所。见于腿之外侧，属足三阳，内侧属足三阴。见于手背外侧上至肩，属手三阳经。手心内侧白肉，属手三阴。见于胸中行，属任脉。乳内，属阳明。乳外侧，属少阳经。乳头，属厥阴肝经。逐部推求，经络穴道无误，治疗自验。
又腹部属大肠、小肠。右胁属肝，脐上心蔽骨下折中之处，属胃。中脘、乳上三肋间，属肺。两乳内稍下，属心。手大指，属肺。食指，属大肠。中指，属心胞络。无名指，属三焦。小指内侧，属心。外侧，属小肠。股腿后面踹腘后跟，属膀胱。前面外侧在大骨之外者，属胃。大骨之内者，属肝。腿内相并处，属脾。腿外侧，属胆。
又，五脏六腑之俞穴在背，募穴在胸腹。若有毒发本脏之痈疽也，喜其外溃，亦有内溃者，皆可治愈。所忌畏者，又不外溃，又不内溃，而溃于腠理层次之中者，必致周身痈肿而死，百无一活。
今以背俞言之，背上三椎下两旁各开一寸半者，肺之俞也。五椎下两旁各开寸半者，心之俞也。四椎下两旁各开寸半者，厥阴心胞络之俞也。七椎下两旁各开寸半者，血之所会，名曰鬲俞，亦心胞络之俞也。九椎下两旁各开寸半者，肝之俞也。十椎下两旁各开寸半者，胆之俞也。十一椎下两旁各开寸半者，脾之俞也。十二椎下两旁各开寸半者，胃之俞也。十三椎下两旁各开寸半者，三焦之俞也。十四椎下两旁各开寸半者，肾之俞也。十六椎下两旁各开寸半者，大肠之俞也。十八椎下两旁各开寸半者，小肠之俞也。十九椎下两旁各开寸半者，膀胱之俞也。诸俞云者，即转输之输，输送紫血中之炭气外出之所也。古时字尚未多，故以俞作输，古书借用之字，如此类者，甚多。四书五经之中，多用假借之字，不可不知。凡见毒之起点起于何穴，即知何脏何腑所发，对症施治，经络脏腑无误，自易奏功。若已长大，蔓延数穴者有之，又当以其中心点论穴，方能有效。
再论胸腹之各募穴，乳上三肋间陷中去胸中行各六寸，穴名中府，又名膺俞，肺之募也。心蔽骨下一寸，穴名巨阙，心之募也。人字骨下心蔽骨尖，穴名鸠尾，膏肓之原，心胞络之募也。直乳下一寸半，二肋骨间，再横量间乳外一寸半穴名期门，肝之募也。季肋端肘尖尽处，穴名章门，脾之募也。季肋下尽处，带脉上一寸八分，去脐中行七寸半，穴名京门，肾之募也。腋下三寸，复向前一寸，三肋端，去心蔽骨七寸五分，穴名神光，亦名辄筋，胆之募也。阳明胃经挟脐下行，行至当脐中心两旁各开二寸，陷中穴，名天枢，又名（长溪谷门），魂魄之舍，大肠之募也。心蔽骨下，脐心之上，折中之处，穴名中脘，胃之募也。脐心下一寸，穴名阴交，又名横户，当冲在少阴之会，三焦之募也。脐下二寸，穴名石门，又名丹田。命门亦三焦之募也，禁针灸，犯之绝孕。脐下三寸，穴名关元，小肠之募也，禁针，针之堕胎，以三阴任脉之会也。脐下四寸，穴名中极，又名气原（玉泉），亦三阴任脉之会，膀胱之募也。诸募云者，即募化之募，取资养之料，由此吸收赤血管内之养汁，由此吸入各脏腑以荣养脏腑诸组织者也。凡见毒之初起占于何穴，即知何脏何腑所发，对症施治，认辨无误，自易见功，但恐医者不明经络穴道耳。
以上部位经络穴道皆见于《铜人针灸》诸书。此实中国古时生理解剖之学术，为医者必需之元素也。无如今之业医者、教者、学者皆不以此学术为重，以为不习针灸科，可以不学。殊不知医者本源，根本之学在此，无论内外各科，皆不可不熟习于心者也。今中医腐败达于极者，皆以此等根本之学，尚未会研究之故耳。本源未清，其流必乱，无怪动手便错，贻笑于人。而诸书考究穴法者亦只有散见于各经络，而无总会之明文，其所指之部位、取定穴道之法，又不言简而易明。瑞欲力矫时弊，故将诸家考正之语磨炼简洁而明白易于记忆，又将五脏六腑，十二经之俞、募各穴，汇聚于一篇，诚为后学之津梁，可以收事半功倍之效。若精于针灸之术者，原可无需瑞另费笔墨矣。

外症对经用药论  ***************************
手太阴肺经各部位，用桔梗、薄荷、升麻、白芷、葱白为引经之药。平和取桔梗；凉散取薄荷；温散取白芷、升麻、葱白；收敛用五味子、诃子；内补用北沙参、潞党参；润用麦冬、玉竹。
手阳明大肠经各部位，用葛根、白芷、升麻、石膏为引经，平和用葛根；温散用升麻、白芷、凉散用石膏；泻热用大黄（须酒炒）；凉血用槐、芩、地榆。
足阳明胃经各部位，用药同手阳明。凉血用知母、侧柏叶；润用玉竹、生甘草；补用潞党、生黄芪。
足太阴脾经各部位，用升麻、桂枝为引经。补脾阴用酒炒杭白芍、山药；补脾阳用甘草、干姜运脾化痰；去饮用桂枝、茯苓、陈皮、半夏、神曲。
手少阴心经各部位，用石菖蒲、川黄连、细辛为引经。平和用石菖蒲；凉泻用川连、莲子心、连翘；温通、温散用细辛；败火毒用犀角、牛黄、灯心、竹叶；败湿毒用川黄连、黄芩、黄柏（皆酒炒）；补用朱砂、阿胶、鸡子黄；温补用龙眼肉、酸枣仁（炒香）。
手厥阴心胞络用药同心经，亦可与厥阴肝经参用。
手少阳三焦经各部位用青蒿、佩兰梗、柴胡、黄芩、山栀、丹皮、赤芍、地骨皮，上部上行柴胡、青蒿，下部下行兰青皮。凉用栀、芩、丹、芍；温用故纸、胡桃、苁蓉。
足少阳胆经各部位，上行用柴胡，下行用青皮。寒泻用龙胆草；温补川芎、当归、酸枣仁、山萸肉。
足厥阴肝经各部位，上行用柴胡，下行用青皮。和解郁抑用制香附；温补用川芎、归身、酸枣仁；凉泻用羚羊角、杭白芍、丹皮、青果。
足少阴肾经各部位：温用羌活、独活、附子、细辛、肉桂；凉用地骨皮、细生地、犀角、败龟板、知母、川黄柏；补用猪腰子、羊肾、海参；泻用木通、泽泻。
足太阳膀胱经各部位大致同肾经。但上达巅顶用石菖蒲、藁本、羌活；下达腰际用杜仲、牛膝、木瓜。
手太阳小肠经各部位：温用藁本、羌活、葱白；寒用细木通、赤苓、滑石、黄芩。
督脉各部位：温用鹿茸、鹿角胶霜；寒用猪脊髓、大黄。
任脉各部位：温用小茴香、甘草梢；寒用败龟板、龟胶；头部宜加藁本，石菖蒲；项部宜加白芷；胸部宜加橘络、桔梗；胁部宜加制香附、橘络、青皮、柴胡、金橘叶；腰部宜加杜仲、桑寄生；手部宜加桂枝；手指宜加桂枝尖、忍冬藤；腹部宜加橘络、制乳香、制没药；足部宜加牛膝、木瓜。皆宜少用一钱，以为投使引经之用。合阳阴二毒之治法者重用，不合者亦少用几分，以约入病所，神而明之，存乎其人。
此篇若深于研究药物之性者，原可不必另费笔墨，无如后学未曾深究，今欲其速成，不可不标明其大概也。
以上皆外科各门通用之法，且活泼灵便，无胶柱鼓瑟之弊，学者诚能融会于心，辨症用药，自可得心应手。此下则各专门之治法，此症之法不可以移治他症者，故曰专门，如疔疮、梅疮、疥疮、火丹、牙疳、下疳、瘰疬、结核、骨槽风、阳痈、阴疽、喉症、痘毒、癣癞等类，皆有专门秘诀、专门经验之学术者也。兹特条分缕晰，罗列各门，以飨后者。

疔疮总论  ***************************
疔毒乃外科迅速之症，倘治之不急，多致不救。疔者，言其状如铁钉之在肉腠，其形虽小，其根则深，其患则大，其走散膨胀之力杀人最速，其疮最恶，其毒最烈，皆由于恣食膏粱厚味，积热而成。或感中蛇虫及疫死牲畜之毒所致。毒有深浅之殊，部位、形色尤有缓急之别。凡疔毒所发，有二种类，一为火毒独发，一为兼火兼湿而发。单火毒者，色红心黑；湿火兼气所发者，紫暗灰色、有泡。其发于手足、少阴经穴者，极重。两厥阴、两阳明经穴者，次之。如少冲穴、涌泉穴、大敦穴、劳宫穴等处，皆有红丝。人中、虎口、眉心、颧骨、口角，凡阳明经过之处，皆易散大，若不指明分别之法，恐人多疏忽，贻误为害不小。生头项胸背者最急，生手足骨节者稍缓。一疔之外别生小疮，名曰应候；四围赤肿而不散漫者，名曰护杨；四旁多生小疮者，名曰满天星。有此三种者势缓，无此三种者势急。又看初起时至三五日间，由白色而至青紫色，疔头溃脓似蜂窝，内无七恶等症为顺；若初起之时似疔非疔，灰色顶陷，形如鱼脐，青紫黑泡，软陷无脓，内见七恶等症为逆。此辨疔之大略也。总之，凡患疔毒，贵乎早治。内忌服辛热之药，恐反助其毒势也；外面忌敷寒凉之药，恐其逼毒内攻也。膏药不宜早贴，需在将溃、已溃之时贴之，取其呼脓长肉，以御风寒，压力棘刺而已。初溃忌用生肌药，恐毒气未尽、反增溃烂之痛苦也。溃后不宜补早，虽见其虚，亦只可平补而已，尤须斟酌。忌食姜、酒、椒、辛、鸡、鱼、鹅、羊、牛、马、海参、荤腥、辛辣、煎炒、油腻，生冷、猪肉等发物。切戒气怒、房劳、臭秽、行经妇女等项，犯之必至反覆，绵缠难愈，慎之！慎之！

五疔分别诊断法  ***************************
五疔者，即心、肝、脾、肺、肾五脏所发之毒也。一曰火焰疔，多生于唇口及手掌心指节间少冲、劳宫、中冲等穴。初起止一点红黄小泡，痒痛麻木，甚则寒热交作，头晕、眼花、心烦、发燥、言语昏瞆，此属心经之火毒而成也。二曰紫燕疔，多生手足骨节及腰胁筋骨之间，大敦穴之毛际生者，其痛最剧。初生便作紫泡，次日即破，流血水、串筋、烂骨、疼痛，苦楚备至，重则眼红目眜，指甲纯青，舌强神昏，睡语惊惕，此属肝经之火毒而成也。三曰黄鼓疔，多生于口角、腮颊、眼胞上下及太阳正面之处。初生止一黄泡，光亮明润，四围红色缠绕，如牛痘之灌满稠浆。发时便作麻痒绷急，硬强似铁重，则恶心、呕吐、肢体木痛，寒热烦渴，此脾经之火毒而成也。四曰白疔，多生于鼻孔及两手臂膊之处，及太阴肺经所过之地。初生仅一白泡，顶硬根突，麻痒疼痛，破流脂水，易腐易陷，重则腮肿，咽焦，咳吐痰涎，鼻掀气急等症皆见，此属肺脏火毒而成也（治法同鼻疔）。五曰黑魇疔，多生耳窍牙缝之间，及胸腹腰肾偏僻之软肉、脚心等处。初起仅生一黑癍，小泡紫暗色，毒串皮肤，渐攻肌肉，则顽硬如钉，痛彻骨髓，重则手足青紫，惊悸沉困，软陷而成深孔，目睛透露，此属肾脏火毒而成也，治法同耳疔。

红丝疔治法  ***************************
此疔多生于手足诸骨节间及跗踝掌背之处，初起形如小疮，渐生红丝红线，红气如带，上攻手膊、腿膝，寒热交作，甚则恶心、呕吐、迟治必攻至心腹，不可救矣。急寻红丝尽处，用针挑断出血，再将初起疮粒上亦挑破出血，即用蟾酥丸擦入，以万应膏盖之。如轻者，用拔疔散搽之。亦可内服黄连解毒汤，加生大黄一钱五分、葱白五个，煎服。再将头上发中寻觅见有红发一根，即行拔去，以绝其根株，免致贻患。

羊毛疔治法  ***************************
初起恶寒发热，状似伤寒，当看其前心后心，起有紫黑癍点，或如疹子者，急用针挑破，刮出如羊毛，方是疔苗。前心后心共挑数处，用黑荞麦研末涂之，内服五味消毒饮取汗解，次服化疔内消散。轻者，外用拔疗法，重者，再用疔毒内治要诀各方选用。又羊毛疔急救法。初起一小黑点，其迹颇微，内有长毛数茎，即发寒热，心中极不好过，烦燥懊？，其毒最易攻心，往往一晕而死。其现症之初，颇似伤寒，若误投发散之药，即无救矣。慎之！慎之！治法：用磨亮铜镜一面放胸口扑打三四下即取，竖起即有长毛二三茎，随镜光而出，即可愈矣。如不得铜镜，仍有一法可用。酒坛上泥头，如无，即用黄泥亦可。用酒和泥，令干湿得所，以不沾手为是，搓成团，如鸡蛋式。将泥蛋在胸口上滚擦，往来数次，其毛即随泥滚带而出，剥开泥团看有毛，再滚数次，以毛尽为度。再用紫花地丁草一两，水煎服，渣敷患处。

鱼脐疔治法  ***************************
其症四面发赤，中央黑色，取丝瓜叶连须、葱、韭菜等分，同入石钵内，研烂取汁，热酒和服，以渣敷贴患处。如疔在左手，贴左腋下，在右手，贴右腋下。疔在左脚，贴左胯，疔在右脚，贴右胯。疔在中，贴心脐。用帛缚住，候肉下，红线处皆白，则毒散矣。如有潮热，亦用此法。须令人抱住，恐其颤倒，则难救矣。
又，鱼脐疔黑皮已破，黄水流出，四围浮浆，用蛇蜕烧灰存性，研细，鸡子清调敷，极效。又法：用银朱和为丸，如芡实大，每服一丸，温酒下。

血疔治法  ***************************
凡疔疮血出不止者，此为血疔。用真生麻油一杯，服下即止。外用百草霜，黑鱼鳞各一钱，焙，研末以掺之，或黑鱼鳞三片贴之。

蛇头疔治法  ***************************
生十指头。用小泥鳅一条或蝣蜒虫捣烂，敷之。又，白及研细末一钱，蟾蜍三分，和匀，用鸡子清调涂之。

暗疔治法  ***************************
未发之先，腋下忽然肿硬，散漫无头，次肿及阴囊睾丸，突兀状，如筋头，身发寒热，筋脉拘急，肿处焮痛，此暗疔也。治法：忌用针灸。先以蟾酥丸含化，令尽，以冷水漱去毒涎，再用三粒，以葱白三寸，嚼烂裹之，黄酒送，盖被取汗。如无汗，饮热酒催之。若仍无汗出，系毒热结滞，急用霹雳火法。取大石子，火上煅红，放桶中，以醋淬之，将患处覆桶上，厚衣密盖，薰之，勿令泄气。热气微，再加添烧红石子，加醋淬之，务使热气薰蒸至汗出，其毒减半。再用大黄一两、白芷三钱，共研细末为丸，每服三四钱，葱头三个，酒煎作汤送下，盖被取汗，大便行通，其毒即解。
内疔治法
先发寒热，渐次腹痛数日，间忽有一块肿起，如积聚痞块者，是内疔也，治法同暗疔。
凡暗、内二疔，人所易忽，本属难辨，慎勿误作伤寒、杂病治之。若遇初起时即牙关紧闭者，急用蟾酥丸三五粒，葱白煎汤，研化丸药，徐徐灌之。凡人暴死者，多是暗疔、内疔之火毒使然，宜急取灯，遍照暴死之身，若有小疮一点，即是其毒所在，宜急灸之，急以夺命丹或蟾酥丸研化，水调灌之。亦有复苏者，再照前法以清解余毒。

附录：《千金方》载疔毒十三种  ***************************
一曰麻子疔，肉上起头，大如黍米，色稍黑，四边微赤，多痒，忌食麻子，衣麻布衣，及入麻田中行。
二曰石疔，其状皮肉相连，色乌黑，形如黑豆，硬甚，刺之不入肉内，阴微疼，忌瓦砾砖石之属。
三曰雄疔，其状疔头黑，似螺靥，四畔仰，中心窝，疮疱浆起，胀溃，有黄水出，孔大如钱孔，形高，忌房事。
四曰雌疔，其状疮头稍黄，向里黡，亦似灸疮，四畔起浆，心凹，色赤，大如钱孔，忌房事。
五曰火疔，其状如汤火烧灼，疮头黑黡，四边有浆疱，又如赤粟米，忌火灸烁。
六曰烂疔，其状色稍黑，有白斑，疮溃有脓水流出，疮形大小如匙面，忌沸热食、烂臭物。
七曰三十六疔，其状头黑浮起，形如黑豆，四畔起，大赤色，今日生一，明日生二，至三日则生三乃至十数。若满三十六数，则非药所能治矣。如未满三十六数者，尚可治。俗名黑，忌嗔怒、蓄积、愁恨。
八曰蛇眼疔，其状疮头黑，皮上浮，形如小豆，状似蛇眼，体硬。忌恶眼人看之，并妒嫉人见，及毒药。
九曰盐肤疔，其状大如匙面，四边皆赤，有黑粟粒起，忌咸食。
十曰水洗疔，其状大如钱形，或如钱孔大，疮头白，里黑黡，汁出中硬，忌饮浆水、洗浴、渡河。
十一曰刀镰疔，其状疮形如韭菜，长一寸，左侧肉黑如烧灼，忌铁器、刀针刺之，可以药治之。
十二曰浮沤疔，其状疮体曲圆少许，不合长而狭如韭菜，内大黄，外黑，黑处刺之不痛，黄处刺之则痛。
十三曰牛犊疔，其状肉疱起，掐不破。
上十三种疔疮，初起先痒后痛，先寒后热，热定则寒多，四肢沉重，头痛，心惊，眼花，若太重则呕逆，呕逆者难治。其麻子疔，一种始末惟痒所录，忌者不可触犯，如触犯者，即难救治。其浮沤疔、牛犊疔。二种无所禁忌，纵不疗治，亦不能杀人，其状寒热与诸疔同，皆以此方治之，万不失一。欲知触犯与否，但见脊强，疮痛不可忍者，即是触犯之证据也。

治十三种疔方  ***************************
以春三月上建日采枸杞苗叶，夏三月采枸杞枝梗，秋三月采枸杞子，冬三月采枸杞根。皆用四季月上建日，如春三月建辰，即用上旬甲辰日为上建，夏三月建未，即用六月上旬未日，秋三月建戌，即用九月上旬戌日，冬三月建丑，即用十二月丑日。上建者，亦交节之后第一建日也。取苗叶、枝梗、子、根，皆曝干，若得五月五日和合大良。如不得依法采者，但得一种亦可。修合用绯绢一片以裹药，取匝为限，用乱发鸡子大一团，牛黄梧子大一粒，反勾棘针二十七枚为末，赤小豆七粒为细末。先于绢上薄铺乱发一层，再将牛黄末等铺发上，即卷绢作团，以发作绳，十字缚之，熨斗中急火热之，令沸，沸定后自干，即刮取，捣作末，绢筛以一方寸匕。取枸杞四味末合捣，绢筛取二匕，和合前药末一匕，合令相得。又分三分，每早、中、晚，空腹服一分。

治疔毒通用方（齐州荣姥所传者）  ***************************
白姜石一斤，嫩黄色者　牡蛎九两，烂者　枸杞根皮二两　钟乳二两　白石英一两　桔梗一两半
上六味各捣末，绢筛之，合和令调匀。先以伏龙肝九升为末，以清酒一斗二升搅令浑浑然，然后澄取清者二升，和药捻作饼子大，径六分，厚二分，其浊滓仍置盆中。铺饼子于笼上，以纸一张盖盆上，将笼放盆上，以浊酒之气蒸之，仍数数搅盆内浊酒，令气散发，经半日药饼子干，乃用瓦坛收贮之，一重纸，一重药饼，铺垫好，勿令药饼相连著。密以泥封坛口，三七日干后，以纸袋贮之，干处悬挂之。用时以针先刺疔疮中心，深至疮根，并刺疮之四围，令血出，以刀刮取药饼细末，如大豆许，纳疮上。若病重困者日三次、夜一次其轻者，日上一二次。轻者半日一日即可将疔根烂去，重者需二日根始烂。出当看疮浮起，是根出之候，勿停药，仍上之。此药甚为平稳，能令生肌长肉，易于平复。如其疔疮在口咽、胸腹中者，其外必有肿异之相，寒热不快，疑是此症。即刮药饼末如二杏仁许，以饮或清水和服之，日三服，夜一服，自然消烂。或以物剔吐根出即愈。若不出，亦能自愈。当看精神自觉醒悟爽快者，便可勿药。
修合此方以五月五日、七月七日、九月九日、腊月腊八日皆可修合。如急需用不拣日亦可，但不及以上良日所合者之功效神速也。
合药时需清洁焚香，不得触秽污、产妇、行经妇女、孝子、残废、笃疾、五官肢体不全之人，及六畜鸡犬等物见之为要。忌房事、猪、鸡、鱼、牛、生蒜、葱、芸苔、胡荽、酒醋、面、葵等物，若犯诸忌而发动者，取枸杞根汤和药服。

赵氏治疔方  ***************************
姜石二十五两　牡蛎十两，崔氏方止用七两　枸杞根皮四两　茯苓三两
上四味各研末筛和合，先取新鲜枸杞根皮，切六升，水一斗半，煎取五升，去渣，内白狗屎末二升，搅令调匀，澄取清者，和前药熟捣，捻作饼子，阴干听用。遇病者，先刮取药饼末以待用，两尖针或三棱针当疔头直刺疮根，疮痛彻拔出针，以刮好药末塞针孔中，拔针出即纳药，勿令歇气。并遍封疮口上，疮起胀后，用针挑疔根出，重者半日以上即出，或已消化无形，不出亦愈，勿忧其不出也。
其疔在内者，外当有肿处相应，恶寒发热，疑是内疔，以水半盏，刮取药饼末如梧桐子大五枚，和服之，日三服，夜一服，即自消矣。若须根出，服药一日，即以鸡羽剔吐，即随吐而出。若不出疔根，亦自消烂矣。
外疔，日敷药三次，根出后仍敷此药，生肌长肉收功。若犯诸忌而发者，取枸杞根皮切碎，三升，以水五升，煎取二升，去渣，刮药末一钱，和枸杞汁一盏服之，日二三服，并单饮枸杞汁两盏更妙。又以枸杞汁搅白狗屎末，澄清取汁服之更良。所言白狗屎者，即狗食骨后消化而出，故其屎色白如石灰状，直言狗屎白可也。依前法择日修合者尤有神验。曾有一人忽患喉中痛，乍寒乍热者，用此药治之即愈，用治痈疽亦效。

治麻子疔犯禁即死方  ***************************
用胡麻、独烬、针砂各等分为末，醋调敷之。
又方
用针遍刺四边及中心涂雄黄末于上，可立愈。
又方
马齿苋二分　石灰三分
二味同捣烂，加鸡子白和敷之。
又方
铁衣末和人乳汁，敷之立愈。
又方
以小豆花为末敷之。
又方
以人屎尖敷之立愈。
又方
以四神丹一枚当头安上，经宿即根出矣（方在第十二卷中，录载于后）。

治一切疔肿方  ***************************
取苍耳根、茎、苗、子，但取得一样即可，烧为灰，醋泔淀和如泥，涂上，干即易之，不过十度即拔出疔根矣，神良。余以正观四年，忽口角上生疔，求甘子振母为帖药，经旬不愈，余得此方涂之，得效。后常合此药以救人，无不愈者，故特记之。后世疔肿之方殆有千数，皆不及此，虽齐州荣姥方亦不胜此，以此物造次易得，且价廉，易于修合也。
又方
以面和腊月猪脂，封上立愈。
又方
取蒺藜子一升，烧为灰，酽醋和，封上，经宿便愈。或针破头，封之更佳。
又方
以艾蒿一担烧作灰，贮于竹筒中，淋取汁，以一二合和石灰如面浆，以针刺疮中至痛，即以浆点之，点三次，其根自拔，亦大神验。正观中治得三十余人，皆效，故录之。

治鱼脐疗法  ***************************
疮似新火针，疮四边赤，中央黑色，用针刺之，若不大痛者即杀人。方用腊月鱼头灰和发灰等分，以鸡溏屎和傅上。此疔见之甚小，而能杀人，医者不可忽略。外治方不用发灰，但以鸡子清和涂。
又有一种鱼脐疔疮，头白色似肿而痛不可忍者，须先以针刺疮上四畔作孔，捣白苣汁滴入孔中。

治赤根疔方  ***************************
用白粉熬黑蜜和，涂之良。或捣马牙齿末，或烧灰用以腊月猪脂和傅之，即可将根拔出。

治犯忌疔疮方  ***************************
用芜菁根（俗名诸葛菜）、铁锈。上二味各等分和捣，以大针先刺疮作一孔，复削芜菁根如孔粗细，染铁锈于根上，插入孔中。再将所捣者敷上，仍以方寸绯帛涂贴之，有脓出即换之，须臾根出立愈。忌油腻、生冷、醋酒、五辛、陈臭、黏食。
又方
烧蛇蜕灰，以鸡子清和，涂之愈。再蛇蜕如鸡子大一围，以水四升，煮三四沸，去渣，顿服之，立愈。
又方
取苍耳苗捣汁，饮一二升，渣傅上即差（以上皆采录《千金方》）。

附录：治疔验方  ***************************
取苍耳梗内之虫，于立秋后五日内提取者更妙，不拘多少，捣极烂。再用土贝母细末，看虫之多少，酌量加入，再捣如泥，令干湿得所，捻为丸，如绿豆大，临用捏扁，贴疔上，外用膏药盖贴，次日疔根即拔出，随膏药起矣。
又方
用牛粪晒干研细，水调，敷疔上，其毒即渐消，不走入脏腑矣。
又方
用陈梅干一个　荔枝肉一个　银朱一钱
共捣烂，敷之。
又方
用陈年粪坑内黑砖数块，带水，磨细末，同生甘草汤和服，服后大便下黑水，即愈。

治疔疮胬肉凸起者方  ***************************
用乌梅肉煅灰存性，研末掺之，即收。

治疔疮误食猪肉走黄者，法在不治方  ***************************
急捣芭蕉根自然汁，服之可救。

治疔疮走黄急救方  ***************************
乡僻无药处，急取鸡溏屎涂肿处，可暂保无虞，再以药对症治之。或令人饱食，饮酒数杯，口含凉水向针破疔头上吮出恶血，水温即吐之，再含凉水再吮，如此数次，至痛痒方止。此治疔绝妙之法也。

治疔毒走黄经验方  ***************************
凡患疔毒者，如手足暴冷，六脉暴绝，不省人事者，是走黄，毒气攻心，闭塞元气，不能宣通也。仍宜蟾酥丸汗之，再进煎药。
煎方用犀角片三钱，羚羊角片二钱，此二味先煎脓汁，再加入桃仁、金银花、连翘、黑山栀、当归、生甘草、赤芍各三钱、川连一钱五分、苏子、防己各一钱、生大黄一两，弱者止用八钱，入前二味浓汁内，再煎一沸服，服后取下血水或黑紫血者，可救，如无血者不治。

治疔疮不破则毒气内攻方  ***************************
其症手足不住，烦躁发狂，呕吐欲死，急用甘草节、绿豆粉、朱砂各等分，为细末，每服三七钱，开水调下即安。
又方：用蝉蜕研末，蜜水调下一钱，仍以津调和蝉蜕涂之。

疔疮内治活法要诀  ***************************
五疔虽属五脏，要皆纯火之症为多，兼湿者少，内治之法惟在审其轻重，汗之、泻之、清之、解之、消之、散之而已，但用药必须从脉、从证。脉浮数者，散之。脉沉数者，清之、下之。表里俱实者，解表攻里两用之。麻木，或不痛，或大痛不止者，宜灸之，更兼攻毒，不可颠倒混施，无太过不及也。凡疔疮初起，先宜汗之，若误用他方发汗，非徒无益，反有走黄之害。故惟用蟾酥丸为疔毒之汗剂（见十一卷痈毒诸方），如法取汗，汗未透者，再以葱酒催之。毒重者，可再进一服。如得汗后，毒气未尽解。恶寒壮热仍作者，五味消毒饮治之。方用银花三钱，野菊花、蒲公英、紫花地丁、紫背天葵子各一钱五分，酒、水各半煎服，再取汗。如发热、口渴、便秘、脉沉实者，黄连解毒汤治之（方见十一卷备用门），加生大黄一钱五分，葱头五个，清之。

疔疮外治要诀  ***************************
书云：疔疮先刺血，内毒宜汗泻，禁灸不禁针，怕绵不怕铁。又云：治疔贵及早，汗泻无颠倒，下灸上宜针，阴阳须熟晓。凡针入绵软不知痛者，为逆证。
凡疔生项以上者，三阳经受毒，忌用灸法，初起急用挑疔法，令出恶血，疔根脱出为妙。如项以下生者，三阴受毒，可用艾灸，以杀其势，火日不可灸。如灸之不痛，亦须针刺出血，以蟾酥丸擦之，如旁肿顽硬，推之不动，用针遍刺顽硬处，令多出恶血，外涂金箍散，否则必致走黄。
束疔金箍散方　治疔疮针刺后，余毒走散作肿，用此围敷。方用：
郁金　白及　白蔹　白芷　大黄各五钱　黄柏　绿豆粉各三钱　轻粉五分
共研细末，生蜜调如膏后，涂疔肿周围，箍束余毒顶上，插后方。
立马回疔散（治阳毒生疔走黄）
干蟾酥　白丁香　硇砂　轻粉各一钱　乳香六分　雄黄　朱砂　麝香各三分　炙焦蜈蚣一条　金顶砒五分，炼法详丹药门
共研细末，面糊拌为丸，如麦子大，先用银针挑破，当顶出血，拭干浆丹，插入孔内，疔自枯烂。

挑疔法  ***************************
凡挑顶疮，须用铍针，取其尖锋平正，先要当头刺开十字口，搽上拔疔膏。少顷，疔必发长，再将铍针当顶直刺入，以到根上好肉，知痛为度。针入，坚硬如铁者，顺症也。再挑疔根，用细毫针或缝衣针，取其尖小利便也。先出紫黑血，再挑至鲜血出，务要挑断疔根，以知痛为止，随填入拔疔散，上盖万应膏。过三四时，拨出旧药，再换新药。倘药干无水，不作痛者，此挑法未能断疔根也，再深挑之，不留根，必以上药知痛、药入水流为挑尽也。至三四日后，疮顶干燥，再换贴琥珀膏，待疔根脱出，换九一丹掺之，四围涂黄连膏，外盖，贴白膏药生肌收口，无后患矣。

拔疔散方（治诸疔针破之后，即用此搽之）  ***************************
用硇砂、朱砂各一钱，另研细末，食盐、白矾各一钱五分，研匀，放锈铁刀上，将刀烧红，待盐，矾二味煅枯，择丁日午时合硇砂、朱砂、盐矾共研细末，研至极细无声，收贮听用。每用时，取少许搽疔针孔上。

拔疔饼子（可以拔疔根浆疔根除去）  ***************************
用蓖麻子一粒，去油，滴乳香一分，去油，共研细，用枣肉泥拌捣成大饼，再捏为小饼，贴疔上，外以膏药盖之三四时，即将疔根拔出。
又方
用鲥鱼鳞，用手刮下，不可见水，阴干，收贮听用。用时以银针拨开疔头，将鳞一片贴上，以清凉膏药盖之，过一宿揭开，其疔即连根拔出，再用九一丹或生肌散收功。

拔疔膏方（治一切疔毒）  ***************************
用去油乳香、没药、血竭、人言、儿茶、飞净青黛、蟾酥、象皮焙燥，各二钱，麝香六分，冰片四分。
共为极细末，再乳至无声，用枣肉泥拌和诸细末，捣槌千下，拌和极均匀，然后为丸如芡实大，朱砂为衣，磁瓶收贮听用。每用时取一丸，加蜜少许，调均匀如膏，涂于疔毒顶孔上，以膏盖之，一宿即消。如毒盛，明日再涂一次，如有寒热、口渴等症，内服梅花点舌丹数粒取汗，无不立效。
拔疔红膏方
银朱三钱，水飞，晒干　蓖麻仁二钱　嫩松香五钱　黄丹一钱，晒干　轻粉五分
共捣成膏，以银针挑破疔头，用红膏一小团，安膏药破头处贴之，疔即拔出。或富贵人畏痛者，不挑破亦可。并治无名肿毒，已成、未成、已溃、未溃，皆效。
又方
用蝣蜒虫五钱，银朱一钱，雄黄八分，冰片一分。
共捣如泥，搽患处，可立消。另以菊叶汁饮之，极效。
神验疔毒回生丸
雄黄三钱，研　大黄三钱，研　巴豆去心皮，三钱
以上三味共和一处，用石臼、石杵椿捣如泥，以飞罗曲陈醋煮糊，同药捣极细、极烂，为丸，如凤仙子大。病重服二十三丸，轻者二十一丸，再轻者十九丸，总以单数为率。放舌上，热水送下。服后打嗳则愈。如腹泻更好，待泻三四次，以井花凉水饮一杯则止。如病重不省人事，将二十三丸用热水化开，从口角边灌入，服后将病人扶起端坐，令药入腹中，片刻即便醒苏。至轻者可以不服。初服药时勿饮凉茶、凉水、生冷凉物，恐解药性，不得泄泻也。忌鸡、鱼、葱、蒜、牛、羊、犬肉并煎炒、烤炙、辛热、饮酒、房事百日。

治猪嘴疔法论  ***************************
姚理堂曰：疔疮一症，《外科正宗》论之最详，以五疔五色分为五脏所发，而主方惟一黄连解毒汤，在平常之疔未尝不效。独有一种疔，发唇部，其唇肿若猪嘴，坚硬无脓，唇之内外又细粒黄泡无数，作寒作热，神气不定，七八日间七恶之证叠见而不救者屡矣。吾每见此症，医家但知用黄连解毒汤及犀角地黄汤治之，百无一活。惟用追疔夺命汤及雄麝汤二方者有救，此二方为治此疔之妙药，遵而用之，屡见奇效。
追疔夺命汤方
蝉蜕　青皮　泽兰叶　羌活各一钱　防风一钱五分　黄连二钱　细辛三分　僵蚕二钱　鲜首乌二钱　草河车　藕节各一钱五分
加葱、姜少许，用水煎，入酒一杯和服，服后盖被取汗愈。如大便闭结者，加生大黄二钱。
雄麝汤方
地丁根即大蓟，黄花、紫花全用，洗净，二钱　白芷　牡蛎　牛蒡子　金银花　山栀　僵蚕　芥穗　青木香　茜草根以上各二钱　甘草一钱
用酒水各二碗，和，煎至一碗，去渣，再加入雄黄末、乳香末各一钱，麝香末二分，和均服。如大便闭结，其人体气壮者，再加生大黄二钱，芒硝一钱，此方孕妇忌服。
夺命丹方
治疔疮、发背诸大恶症。
蟾酥酒化　轻粉　麝香各五分　枯矾　寒水石煅　铜绿　乳香　没药各一钱　朱砂三钱　蜗牛二十个
诸药研细末，同蜗牛捣成泥。加酒糊为丸，绿豆大。每服二三丸，温酒送下，或葱汤下，无论麻木、呕吐、昏愦、病重者服之，立可回生。不痛者知痛，痛甚者即减痛，昏愦者即苏醒，呕吐者即止，已成者即溃，未成者即消实，有夺命之功。诚外科之至宝也。
蟾酥丸方
真蟾酥酒化　轻粉　铜绿　枯矾　寒水石烂　制乳香　制没药　雄黄　胆矾各一钱　朱砂三钱　麝香七分　蜗牛二十一个
各药研细末，同蜗牛捣烂如泥，为丸，绿豆大，每服三丸，用葱白五寸，令病人嚼烂，吐于掌心，男左女右，将丸裹于葱白内，吞之，热酒送下。盖被取汗，如过一小时无汗，意再进一服，以热酒催之。修合宜五月五日，忌妇人、鸡、犬见之。
黄连解毒汤方
用黄连、黄芩、黄柏、山栀各等分，水煎服。
梅花点舌丹方
治疔毒、阳痈、喉齿口舌热毒及小儿急惊。惟阴疽、慢惊不可用，孕妇忌服。
制乳香　制没药　真硼砂　明雄　真熊胆　真血竭　葶苈　真沉香　上梅片各一钱　当门子　朱砂　犀牛黄各二钱　破大珍珠三钱
以上共为细末，另用真蟾酥二钱，以人乳化开、和匀，捣诸药末成泥，共为五百丸，如绿豆大，金箔为衣，蜡壳封固。每用一丸，入葱白内，打碎，酒送下，盖被取汗三个时辰，毒消而愈，外敷亦可。

杨梅疮毒总论  ***************************
痘毒自于父母先天相火而生，杨梅则因本人后天相火而成。中国古时无此二症，及汉时马伏波将军征南，凯旋时，兵士染二症者多，始入中国，其毒盛行粤省。由粤省传来，故又名梅毒曰广疮。杨梅者，以其疮形似杨梅之颗粒之大，故又呼为大疮。今西医译名花柳毒，云有二种，一曰软性，又曰慢性，一硬性，又曰急性。言其传染，有毒菌二种，为传染之媒介。一种微菌形似杆状，有形似球杆、亚铃者，此硬性、急性之菌也。一种微菌形似毫毛，或似柔丝者，此软性、慢性之菌也。其实硬性者，即中医所谓少阳相火，火毒一气所发也；软性者，即中医所谓湿热相兼，兼火兼湿，二气合病也。今将瑞二十年经历之症，诊断之法及治法条分于后。

杨梅疮诊断及治法  ***************************
此毒有因宿妓传染而来者，有祖父遗传而发者，有因衣被等物传染者，有因大小便时传染者，其症有因相火一气，不兼湿毒者，有因相火热毒兼挟湿毒者，有因妄治妄泻，克伐太过，伤及元气、津液、精血而成内陷者，有因误服轻粉、三仙丹、甘汞等劫药而成结毒者。何谓结毒？曰：梅毒属阳，轻粉、三仙丹，甘汞等劫药，皆水银制成，水银属阴毒之品，阴毒、阳毒二气凝结一团，清之不可，温之不可，故曰结毒。杨梅虽重易治，结毒虽轻难治。其脉数大有力，鼓指，有相火一气之火毒也，舌苔黄厚而腐，颗粒如鱼子，虽体无完肤易治，以增液承气汤加土茯苓下之。其脉数大而软如绵包者，此兼湿气与相火合病也，宜加苦寒以泻之。苦辛以和阳气，淡渗以通水道。其脉芤虚涩者，元气、阴血不足也，宜先以清补滋益之，以防内陷，托毒外出。其脉弦细而数，兼紧涩或劲者，恐己误服轻粉等劫药，阴阳二象并见。如有饮食不香，筋骨酸痛，肌肉麻痹，如蚁行瑟瑟之处者，必已误服轻粉、甘汞等劫药而成结毒之症无疑矣。治结毒之法惟有用物类相感之理，收水银法而已。以轻粉、三仙丹、甘汞，西名：各息的，皆用水银制成。甘汞者，东洋名词也。各息的，西洋名也。皆用生水银同石粉制成中国轻粉。三仙丹皆用水银与火硝、明矾煅炼而成。水银、硝、矾三味煅炼而出，颜色红黄，故名三仙，红者名曰红升丹黄者名黄升丹。若三味再加食盐煅炼之，其色即白，故名曰轻粉。若水银、硝、矾、盐再加入硫磺煅炼之，则颜色正红，名曰银朱，皆水银之变化而成也。中国下流人物多用此四物，以为治毒之秘方，便称毒门专科，以诈人财物，而下愚之人喜其价廉而功效甚速，虽遍身破烂，七日便可收功，竟有明知其害而甘用之者。只顾目前之速效，罔恤将来之倒发。有颓筋坏骨之惨祸，并能遗传人种，贻祸子孙、外孙。而以此方渔利者，亦必得阴谴恶报之结果。我辈殷鉴昭然，绝不敢妄用，以坏心术。慎之！戒之！良以水银纯阴之性，虽火煅炼百次，亦能复还原质，本性极难消灭，故有隔代杨梅之说，父传子不发，子传孙而复发者，盖其所服之劫药有轻重。故其倒发之期有近远，服之轻者，发作之期近，服之重者，有终身不发。发作即死，世有暴死之速者，心中稍觉难过即死。死后身上皮色青白，如银灰色者，针之不入，即此劫药毒发所致也，所生子女难免遗传。治之之法，轻者可愈，重者难医。法用开口花椒，去子，或十四粒，或二十四粒，开水送之，如吞丸状。次日便出，看之花椒合口而下，是已服劫药之凭证也。由是每日吞之，或三十粒、五十粒，多寡听病人自酌，服至花椒便出不合口而止，外以金针取穴道，深内，针久留之，引水银气吸针上，徐出针，缓缓间日针之，取尽水银气方止。凡服劫药者，牙龈必肿，口必流涎。一二日，其气深入阳明经，可知凡病传入阳明，即不再传他经。用金针取穴之法，亦惟有取二阳明经穴而已。

治梅疮通用疏风解毒汤  ***************************
治初起结肿筋骨疼痛
土茯苓二钱　白鲜皮炙焦　皂角子　金银花　防风　木通　木瓜　苡仁各二钱
水煎，加酒一杯和服。血虚者加归身，气虚者加黄芪。
化毒散
治遍身破烂，臭不可近者，兼筋骨疼痛，毒气方盛者。
大黄一两　炮山甲　归尾各五钱　炒僵蚕三钱　蜈蚣炙焦，一条
共研细末。每服二钱，酒调送下，日三服。
保命败毒丹（治梅毒攻咽喉，遍身肿痛，溃烂，浸淫成片，臭不可近者）
用蜓蝣虫二十条，加入白糖，捣烂，再加青果末，拌如泥，为丸，芡实大。每服三丸，井水冷和化服。无须另用他药，诚有起死回生之功，不可轻视。
五宝圣灵丹
朱砂　明雄　珍珠　琥珀　滴乳石各等分　冰片少许
研细，研时先用飞罗面入乳钵中研，将乳钵孔隙泥住，后入药，乳至极细无声。然后收贮，每服一刀圭，土茯苓汤下。
八宝圣灵丹
即于前方加西牛黄、犀角尖、羚羊角各等分，乳细，服同前方。
简易圣灵丹　治杨梅初起，无力服前方者。
用羊角、核桃壳二味，烧灰存性，取等分，研细末，每服一钱五分，用酒调下。早晚各一服，服至四日后，毒从大便出，如血如脓。半月毒尽后，量人虚实，虚者即以八珍汤调理，以善其后。
金蟾脱壳酒
用大虾蟆一只，口内入明雄黄末三钱，陈酒五斤，共入瓦瓶内。封固，勿令泄气。隔水煮三炷香，取起，随量温服。盖被取汗，避风七日，汗衣、汗被皆能传染，急取新者换之。将汗衣、汗被送入长流水中，勿遗害于人也。
鹅黄散外治方
用轻粉、熟石膏、川黄柏各等分，加梅片少许，乳细无声，收贮听用。用时先以生黑豆、生甘草节各等分，煎浓汤，去渣。先薰后洗，洗净，以此散掺之，或用麻油调涂之。如翻花杨梅，再加入明雄末和乳掺之。
凤蜕散　治杨梅下疳，溃烂腐臭者。
用孵蜕鸡子壳一钱，轻粉四分，黄丹一钱，梅片三分。
共乳极细，频频干掺之。
搜毒五虎丹
用全蝎三个、蜈蚣一条、斑蝥三个，皆去头足，露蜂房一个、蛇蜕一条，共煅存性，研细末。加生大黄末并面糊，和为丸，如绿豆大。每服一钱五分，酒下，取下恶物。此方能搜剔骨髓筋骱之毒，毒重者，用之内服以泻之。
红枣丸
红枣三斤，以杉木作柴煮之，煮熟，剥皮，去核，取烧过杉木柴桴炭，磨细末，和枣肉捣均为丸，如弹子大，每日任意食之，不可间断。虽疮毒满身，或服过轻粉、甘汞等劫药，及一切丹石隐药，致成结毒倒发者，虽毒穿顶、额、鼻梁，溃烂不已，多年不愈者，服之大有奇效。此至稳至当，治杨梅毒第一方也。愈后再服一两月，以绝其根。忌醋、酒、辛、疏发物半年。
大黄汤
大黄一两　穿山甲　川厚朴　白芷　大风子仁　花椒　甘草各三钱
水煎和酒一杯，服令毒气从大便出，七日全愈。
铅壶酒
治误服轻粉、甘汞等劫药以治杨梅者，收效虽易，然其毒引入经络、骨骱，或口齿破烂，或筋骨酸痛、挛缩，久而溃烂，经年累月，甚至终身不愈，致成残废者。用黑铅六斤打成壶，内盛好烧酒十五斤，土茯苓半斤，乳香三钱，封固，隔水煮一日一夜，埋土中七日，出火毒，早晚随量饮之。用瓦盆接小便，看有如粉出者为验，服至筋骨不痛乃止。

疥疮总论  ***************************
疥有三种，有干疥、湿疥、脓窠之异。干疥颗粒密而小，色红，多隐于皮内，摸之棘，搔破有血。此君火之气所发也，肺胃、肝肾、心胞、血分热也，其脉细数、沉数，舌质红，治宜清凉血分。湿疥粒如珍珠，光亮有水，湿热平等者。亦有红盘，湿气独发者，根无红盘，脉缓滑而大，治宜甘辛淡法，从太阴脾经主治。脓窠亦有红盘者，亦有无红盘，亦如上法分别治之，其颗粒较大如豆式者，则兼阳明胃经肌肉之分，其根较深于干、湿二疥矣，若大如龙眼，如杨梅者，则当从杨梅疮治法。如用一扫光合掌丸治之者，其效虽速，必变他症。有疮愈而变为疟痢者，有变为疮蛊、浮肿者，有变为大痈疽者，不可不知。
其变为疮蛊者，周身浮肿。古有蟹黄酒发之之法，疮发肿消而愈，但此法遇脉滑而不芤涩者可用。若其人阴血已虚，脉已变为细数芤涩，是热已伤阴，营血己耗，岂堪再用此破血之蟹乎？蟹为介虫，属金，得燥金之胜气最足。故当西北风起，九月菊黄之时，则正是蟹肥之候。以治湿热相兼，湿热平等之疮蛊则诚是有利而无弊。若以治火热之疮蛊，则恐有竭阴之弊，兹改用增液承气汤加薄荷、麻黄，微辛以开其表，不致冰凝内陷足矣，疮发去之。
治疮之法重在治内，毋徒治其外。清其源，毋徒塞其流也。试观痘疮重症而能如期收结者，以发毒托浆之力也。若如治疥疮之法，外用败毒之药敷掺，遏其毒气外出之路，有能生活者乎？今人治疮，但期速效，用药搽洗，内服防风通圣散等法。往往服数斤，延至一年、半年不愈者，皆坐此弊。此无他弊，皆毒气留连肌肉之间，不往不来。欲外解而不能，欲内泻而不可。何也？疮本由表外解之症，轻而易愈之物，譬如贼逾墙欲遁，乃内服通圣散、大黄、芒硝等药下之，内由六腑而走，是将逾墙之贼拖下，由内宅开后门使出也。其难易平险，不待智者而可决矣。今之医疮者，不先以扫清内毒为急务，而但令病者忌发物。是欲以纸包火，掩耳盗铃，欺人欺己之计也。今瑞将瑞之心法为后学正告之，诸疮皆由于湿热酝酿而成也。病气已达于微丝血管、真皮、假皮之间，在表之邪即在表逐之，使出则事半而功倍矣。古法多云疮家忌汗，汗之则痉者，此汗之之法，是专指伤寒太阳症诸汗剂而言。若温热、湿温门中所用辛平、辛凉、辛寒、辛温等法，则有可以采用者甚多。如审其湿重者，则藿香正气散即可以汗之，以逐其肌表湿气。若湿热平等者，麻杏石甘汤、翘荷汤亦可用。活法在人，善治温病者不烦赘述矣。或湿热交重者，非煎剂数帖所能胜任，则有正治之蟹黄丸法存焉。或用蟹煮食，或以蟹炸油，如弄菜作面饺食，不惟不忌蟹，且重赖之，以治湿热。初食七日内虽觉疮重，再七日则自然收结，亦如痘疮之如期而愈矣。瑞于久疮不愈，皆以此法治之，可收计日成功之效。阴虚者，以海参和食，如作菜状，虽多食无害。盖一补一泻，治湿热不伤阴，补阴不助湿一法，而两善备矣。
再，蟹之一物，其凉而燥，且富于淡轻三之原质，能令湿热之气由毛孔而出。古人用治疮蛊，大有功效。惟其性燥，故不宜血虚之人。今以补血滋润之药配之，使燥去湿热而补其所耗之血，去瘀滞污秽之血。而复生新血。故治疮毒，无不愈者，且愈后无复发之患也。其正本清源之法，莫过于此。但需说明先发后净之理，令病者慷慨乐从而后用之，以决其疑而坚其信耳。
洗疥疮诸癣方
取生乌头十枚，切片煮汁，洗之即差。出《千金方》。
治恶疮乌头膏
乌头　雄黄　川芎　升麻各五钱　杏仁十四枚　胡粉一分　巴豆仁七枚，去皮　黄柏五钱　防己三分　黄连五钱　松香　乱发各如鸡子大一团
上十二味，切以猪油三斤急煎，令乱发化尽，去渣停火，待稍冷，以乳、细珍珠末加入，以箸搅之令和匀，听用。
用时先以温酒、泔水洗疮，拭干乃敷之，敷过再以赤石脂，黄连末干掺之，治诸恶疮皆有效。

痔疮总论  ***************************
痔疮之因，多由于阴气不足，而后湿热之毒气方能乘之。不然，湿热为人人多有，疾何处不可生疮，而独入于此至阴之地乎？肛前、肛后乃任督二脉交会之所。肛左、肛右乃督脉、精道分歧，夹走前阴合一之所。又稍外，少阴肾与膀胱经所经之地。肾气不虚、任督充足者，焉得患此？患此者，皆好色之徒，肾气亏虚，任督二脉来源缺乏，则湿热乘虚注之。今之人又加烟酒二物为痔疮之先导，此痔病之所由来也。其痔疮亦分三种：一曰内痔，外面无形，可见而生于直肠之内，每有脓血自肛门而下。二曰外痔，生于肛门前后左右，甚者环绕肛门，孔粒甚多，故俗有九头鸟肛之目。三曰不内不外，半在肛内，半在肛外，每当便时，督脉括约以助司收放，则肛门几撮时，则疼痛异常，最难忍受者也。瑞当二十五时，会亲身尝此痛苦。苟无的确良方以速收其效，则必致痛伤胃腑，饮食难进。故以补肾为主，不必治毒。但使肾气足，自将毒气排泄于他处，而痔患自可不期愈而自愈。瑞亲自治验，由己及人，罔不应手，故敢以公诸同学。

诊断及治法  ***************************
凡脉象洪滑而数者，易治古方多可采用。脉象弦细而涩者，难治古方清热治湿之法多不见功。必重用血肉有情，填补肾经精血，而后有效。盖清热治湿败毒之法，但能治有余，不能治不足。彼既脉已弦细而涩，精血不足，阴虚之象已显。若再清热利湿败毒，用苦寒之品，未有不竭其阴者。阴虚，正气不能排泄，正气不来助药，药焉能治病乎？反适足以伤人耳。脉象如此，正虚邪陷，可知故。必重补其阴，使正胜邪却，而后能有效也。已溃者固尝如是，而孰知未溃者，欲消散之，亦莫不如是。补之然后能消也，愈坚愈硬，愈肿大者，愈欲补之而后能软小也。此理在初学，原不易明晰，即身亲之而后知学问。必须由经历实验，而后得也。凡人九窍中，有小肉突出为痔。故有耳痔、鼻痔、牙痔等名，不独肛门一处为痔也。凡肛门之痔，有数种状，亦不一。其未破者曰痔，已破之不收功者曰漏，故有痔漏并称者。
——肛门生数疮，肿而突出，脓溃即散者曰牝痔。
——肛门边突出小肉粒如珠，如鼠乳时流血脓者，曰牡痔。
——肛口颗粒累累，且痛且痒者，曰脉痔。
——肛肉结核，有血或发寒热，每遇大便必脱肛者，曰肠内痔。
——酒醉后即肿痛、流血者，曰酒痔。
——犯走泄后即肿痛、流血者，曰色痔。
——每逢大便后，即流血不止者，曰血痔。
——肛门肿痛，遇怒即发者，曰气痔。
《千金方》亦有五痔之名，一曰牡痔，二曰牝痔，三曰脉痔，四曰肠痔，五曰血痔。又有寒、温、劳、湿、气五种，五痔之名，遇寒、温、劳、湿、气五者即发。治以蛇蜕主之。牡痔，生肉如鼠乳出肛门中，妨碍大便，以鳖甲主之。牝痔，从肛门孔中起，外肿五六日即溃出脓血，以刺猬皮主之。肠痔，每大便即挺出，久乃缩入，以母猪左足悬蹄甲主之。脉痔，大便时出清血水，露蜂房主之。五药各等分，研筛极细，随其病加主药三倍之，每早以井花水服送半方寸匕，病甚者，旦暮服之亦可。
凡痔疮皆禁走泄、冷食、生鱼、肉菜等百日，愈后亦需禁忌百日，方不反复。外用野葛烧灰，一刀圭搽之，忌食莼菜。
通治五痔槐子丸
槐子　干漆　吴茱萸根　白皮各四两　秦艽　白芷　桂心　黄芩　黄芪　白敛　牡蛎　龙骨　雷丸　丁香　木香　蒺藜　附子各二两
上十六味为末，蜜丸，梧子大，每服二十丸，米饮下，日三服。又方
桑耳作羹，空腹饱食之，三日效，槐耳亦效。
又方
取槐树根煎水洗浴之。
又方
用熊胆涂之。
又方
用鼻涕虫捣和陈京墨涂之。
痔疮痒极，不可忍者，全蝎不拘多少，烧烟熏之。
痔疮痛极，不可忍者，木鳖子磨汁涂之。初觉痛甚，少顷即痛止肿消。
内痔不出用唤痔散方，用草乌细末，口津调，点肛门上，痔即翻出，然后乃可用药掺之。
内痔肿痛，用猪大肠六两，蚯蚓十余条，同煮融，去蚓食肠，极效。
枯痔散
专治内痔，大如茶杯，形如一菌，粪从菌心而出，极痛，上面如盆，四边高，中心凹，下如菌根。粪后用温水洗净，以洞天鲜草膏，摊如菜碗大，中剪圆孔，将一边剪开，如小儿所带围嘴式套于齿根藕向下贴于菌根四围好肉上。将好肉围护，免沾药汁，用此散二三分，以口津调稀，用笔圈于菌之四围，菌心凹处即肛门之孔，不可沾药，沾则大痛难忍，日夜圈二次。
方用红砒，放旧瓦上，火煅至白烟将尽，取起。每一料用净末一钱、枯矾二钱、真乌枚炭二钱、净朱砂三分，共研极细末，收贮听用。初用不肿，五六日后出臭水，水出尽，痔即干枯，停药。轻者七八日愈，重者半月收功，无不神效。慎勿以有砒毒而不敢也。
消管丸
方用：苦参四两　酒炒川连二两　当归　荜澄茄　槐花各一两　五倍子五钱
各研细末，用小鳖二个，约重八九两者，真柿饼四两，二味共烂煮，去骨、蒂、核，同前药末捣为丸，如梧子大。每早空心服四钱，开水送下，其管自能退出。
以上二法，乃林屋山人经验方也。
胎元七味丸
专治痔漏，无论久近，通肠不通肠者，皆能除根。
方用：男孩脐带三个，瓦上焙干，存性　陈棕七钱，数十年者佳，烧灰存性　西牛黄三分　槐角子五钱，肥大者，瓦上焙干、存性　刺皮三钱，酥炙　象皮四钱，酥炙　地榆三钱，晒干
共研细末，酥油和为丸，如麻子，若不成丸，糯米粥少许即可为丸。每服七分，开水送下，三日化管止痛，七日平满，血清脓止，十日除根，可不复发，真奇方也。
退管丸
方用：当归　川连　真象牙末　槐花各五钱　川芎　滴乳香各二钱　露蜂房一个，槐树上者极佳，榆树上者次之，煅存性
共研细末，黄蜡，溶化，二两，和之为丸，如梧子大。每早空心服三钱，漏芦煎汤送下，至五日，漏孔内退出肉管，二三指长，剪去之。再服，再出，再剪，管尽肌生而愈，真神方也。
补漏丸
方用：夏枯草八两　甘草节四两　连翘四两，去子，为末　金银花二斤
煎浓汤法丸，每晨空心服三钱，淡盐汤送下，初起者一料全愈，年久者两料除根。
还原蛋
方用：白煮鸡蛋蘸真象牙末，空心食之。每日二个，分二次食之（假象牙不效）。有人患痔漏多年，服至半月除根。
洗痔方
用臭梧桐根煎水，用瓦罐盛之，乘热先薰后洗数次，亦可除根。此物叶大如桐而厚，上面青黑而光，叶背紫色而毛，气味极臊，六七月开小紫花，簇叠盘缠成丛，阴湿处多有之。
外搽痔疮膏
方用：
槐皮　楝实各五两　甘草　白芷各一两　当归三两　桃仁六十枚　赤小豆二合
各药捣成粗末，以炼成猪油一斤，微火煎至白芷黄色，去渣再煎成膏，摩搽疮上，日二次。

腿面廉疮论  ***************************
凡小腿前面有刀口骨，此骨棱上皮薄肉薄，如有破烂，极难治愈。以其上至足三里穴，下至下廉、条口穴，故有廉疮之名，俗名小腿前面骨为廉骨。其成疮之因不一：有生小颗粒抓破成疮者，有因生紫泡而成者，有因生紫泡长一寸，宽如韭菜之刀镰，疔溃后而成者，此种极重，难治。有不因生疮而被物划破而成者，亦有因撞碰跌打而成者，此二种初起无湿热之毒。其因撞碰跌打而成者，则有热血瘀滞凝结，切忌用清凉败毒之药，以致冰凝难愈。亦有因内症病而成者，如胃病当下不下，变为病，移生于小腿者，此则不可求其速愈，愈则胃病而不能食矣，当下去病根，疮则留之，以泻病气，缓缓听其自然收功，不可勉强治之，以求速效。其因血瘀者，但用温和活血散瘀膏药贴之，不可上药，因药多不合用故也。如用药则可以浮海散掺之。其被物划破者，始则无毒，继则湿热乘之下注，亦绵缠难愈。若再误用提毒升丹，此处肉薄之所，易于翻花起肛，色变红紫。亦有用丹石散者，虽愈，之后皮色有黑斑，用桐油敷者亦有黑斑难退。凡患此者，切忌久行久立，犯之则湿热随气血下注，更加难愈，此症虽不杀人害命，而久患多年者颇不乏人，实缠绵之症也。
此症切忌手抓，水烫走泄，欲速愈者，不可犯之，宜忍耐痛痒，严守禁忌，方易收功。犯酒色二字者，倍加痛苦，不可不慎。
白油膏
专治数十年廉疮并坐板疮秃疮，及一切诸疮久不愈者，皆效，百发百中，真神方也。
方用：桐油二两　防风　白芷各一钱五分
放生油内泡一夜，入锅内，慢火熬枯，去渣，将油再入锅内，熬至欲沸时，用熟鸡蛋一个，去壳，放油内炸至深黄色，去蛋用油，再慢火熬炼，待油极明时，能照见人须眉，入白蜡六分、黄蜡四分熔化，赶紧用竹纸十余张，乘热浸油内，拖过提起，一张一晾，晾干，于冷风处，令毒火吹尽，然后贴之，贴上顷刻，脓黏满纸，再换再贴，如此十余次，数日脓尽，肉满生肌而愈。如脓多者，再合一料，则改用黄蜡六分、白蜡五分，不得稍有增减，增减则不效。
黄香膏
治廉疮如神，并治一切痈疮皆效，久不收口，亦能成功。
方用松香二斤，白水煮透，取出，放冷水内，接洗数十下，再煮再洗九次，倾于石上，待冷取起。每用一两，加轻粉三钱，银朱一钱，研细。白蜜少许，炼老成珠，加菜油少许，其上倾热搅匀。看疮之小大，捏作饼子，贴疮上，用绸条缚之，一周时取下。用滚水泡之，搓洗极净，再翻转贴之，周时再取下，再洗再贴，只须一饼，直贴至疮愈，不必更换。疮好之后，此饼洗净收存，遇别人患此疮仍可与贴。仍照前洗净，再贴。疮愈仍可洗净收存，再用。若一饼医过三人者，此饼更有效验。治过十人，其效更速，真神奇矣。
夹纸膏
专治廉疮。
方用：樟脑三钱　铜绿一钱
用猪板油和药，捣烂如泥，以油纸夹之，贴患处一二日，翻转贴之，三四日脓尽而愈。如四日后脓尚未尽，再换一贴，无不愈者。
治腿足浮肿破烂似廉疮而非廉疮者
方用生黄豆一把，自己将口漱净嚼烂，敷之数日全愈。
治廉疮浸淫多孔方
方用凤仙草全株，煎水洗之。
治人面疮方
此疮生于两膝或两肘尖，形如人面，眼口能动。
方用：雷丸三钱　轻粉　真茯苓各一钱
共为细末，敷上即愈，石室方也。
又方
用贝母末敷之亦效。
凡患此者，必有冤孽恶报，宜令悔过，以赎前愆，而后可以治之，否则不必传方也。
秃头疮治法
头为诸阳之首，生疮虽是热毒，忌用冰凝气血之凉药敷掺之，其干而无脓者，用凤退散治之。
凤蜕散
方用孵蜕杂子壳，烧灰存性，研至极细无声，用麻油搽之。
千层疮治法
此亦秃疮之类，生在头面，愈而复发，生生不已。故名千层，以其白痂如白癞皮也。方用橄榄核烧灰和鸡蛋油敷，极效。
香黄散
专治瘌痢疮，并治头面下颏黄水疮，皆效。
方用松香二两研末，入葱管内，用线札定，水煮融化，取去葱，再研细，加黄丹一两，无名异一钱，炒，宫粉一钱，炒，轻粉三分，炒，共为细末，香油调搽。
下颏羊须疮治法
用小红枣烧枯存性，研细，麻油调搽，甚效，或旧棉絮，胎发烧灰，麻油调搽，皆效。
耳外湿疮治法
鸡腰膏敷之神效鸡腰膏方
方用：大雄鸡腰子一对，蒸熟去皮　枯矾三分　头梅片一分
共捣融，敷之，能治小儿胎毒、旋耳疮、秃疮，并治一切湿疮。
取鸡蛋油法
用煮熟鸡蛋干黄入铜锅煎焦，以滚水沃之。则油浮于水面，取起待冷，退火气，听用。
治阴痒生疮方
雄黄　矾石各二分　麝香半分
三味共研细，掺之。
男子阴蚀疮方
用猪肉煎汤洗渍之，用黄柏、黄连末涂之。
洗阴下生疮方
用地榆、黄柏各四两，煎浓汤洗之，亦佳。

流火游丹总论  ***************************
此症皮内忽起红色，且痒且肿，焮然如火灼，皮内或如热水浇，或如虫蚁行，皆血热为之也，血中炭氧成分过多，则发此症病。气达于微丝血管，而由皮毛而出俗名起火，有大头火、蜘蛛火、蛇缠火、蚂蚁火等名。俗有用红纸燃点着收火之法，轻者亦有效，重者则非符咒所能愈。在小儿则名之曰游丹，医家亦称之曰流火。《千金方》名之曰丹毒。瑞之岳母曾起大头火三次，初二次皆以符咒红纸燃点着收之效，愈后十日又起，至第三次用符咒红纸燃点着收之不效，复更数人收之亦不效，头面肿大如斗，目闭不能开。瑞诊其脉，数大有力振指，用爰增液承气汤下之，加地骨皮。服至四五剂，大黄用至八钱，乃出黑粪一大堆，如牛屎，然后能消肿，渐有效验。此症肿极之时恶寒特甚，初下仅出稀水，加重乃转溏粪，用大黄至八钱，黑粪下，方有效，可见头面肌肉属于阳明也。
《千金方》论丹毒，一名天火，肉中忽有赤如丹涂之色，大者如掌，甚者遍身，有痒有痛，且无定色。有血丹者，肉中肿起，痒而且痛，微微虚肿如吹状，隐疹起也。有鸡冠丹者，赤色如鸡冠色者，而肿起大如连钱，小者如麻豆粒状，肉上粟粟如鸡冠，一名茱萸丹。又有一种水丹者，遍身热起，遇水湿之搏结，丹晃黄赤，色如有水在皮中，喜著股及阴处，此虽小疾，不治，亦能令人致死，治法用：
升麻膏
方用：升麻　白蔹　漏芦　连翘　芒硝　黄芩各二两　蛇蜕　枳实各三钱　蒴藋四两　栀子四十枚
上十味微捣末，水三升，浸半日，滤去水，以猪油五升煎，令水气尽，去滓，再熬一滚即成膏，以敷治诸丹毒皆用之，日三敷之。并治一切诸疮痈疽，皆效。
治丹毒单用各药
水苔　生蛇蜕　生地黄　生菘菜　芸苔叶　护火草　五叶藤　豆叶　浮萍
以上但以一味单捣涂之。
大黄末　栀子末　黄芩末　芒硝
以上但以一味水和涂之。
又方
用沟渠中水藻菜，捣烂，敷丹上，厚三分，干即易之。
又方
用芸苔菜捣烂，厚敷之，随手即消，如余热未尽，再敷三日以绝其根。
五色油丹（俗名油肿，若犯者多致死，不可轻视）
方用牛屎涂之，干即易。缚母猪枕之卧，片刻效。
赤流丹肿毒方
方用榆根白皮细末，鸡子清和敷之。蒲席灰，鸡清敷之亦可。
治小儿丹毒方
捣马齿苋一握，取汁饮之，渣敷之。
又方
浓煮大豆汁涂之良，亦无瘢痕。
又方
用腊月猪脂和釜下墨敷之，干即易之。
治小儿五色丹毒方
用猪槽下泥敷之，干即易之。
治小儿白丹
用猪屎干之烧灰，鸡子清和敷之。
治小儿赤丹方
用芸苔菜汁服三合，渣敷，或芸苔子研末，鸡清和敷之。
治小儿赤丹斑驳方
用津唾和胡粉，从外向内敷之。
又方
用铜铁屎研细，猪油和敷之。
又方
用屋内灰尘和腊月猪脂敷之。
治小儿火丹赤如朱，走皮中方
以醋和豆豉末敷之。
又方
以鲤鱼血敷之。
又方
猪屎水和绞汁，服少许良。
治小儿天火丹、肉中有赤如丹色者，大者如手，甚者遍身或痛或痒或肿方
用赤小豆二升研细末，鸡子清调如泥，敷之。干即易之，并治一切诸丹毒皆效。
又方
用生麻油涂之良。
治小儿透骨火丹方（此丹多生于足踝者是，能烂肉见骨）
用大蒜捣烂，厚敷之。
治小儿殃火丹方（此丹生于两胁及腋下者是）
用伏龙肝细末和油敷之，干则易之，若入腹及阴，以护火草取汁饮之。
治小儿尿灶丹方（此丹初从两股而起，及脐间，下走入阴，龟头皆赤）
用桑白皮煎水浴之。
又方
李根烧灰，田中水和敷之。
治小儿朱田火丹方（此丹初从背起，渐至遍身，一日夜即成，疮如枣大，正赤色）
用棘根煎汁，洗之。已成疮者，用赤小豆细末掺之；未成者，赤小豆末，鸡子清和敷之。凡方中用鸡子清者，皆取破损鸡子，完全不破者反不效。
治小儿天灶火丹方（此丹从髀间起，小儿未满百日，犯行路灶君，则搽下流，令阴头赤肿血出）
用伏龙肝细末，鸡子清和敷，日三次。
治小儿野火丹方（此丹遍身皆赤）
用青黛和麻油调敷，甚效。
