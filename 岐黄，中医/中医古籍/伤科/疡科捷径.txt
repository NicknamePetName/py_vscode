

卷上  ——————————————————————————————————————————————————————————————————————————————————————————

痈疽原委论  ***************************
痈疽发背为何生，好好身躯出此形，内被七情干脏腑，忧愁思虑总关心。外有六淫伤气血，风寒暑湿火相临，膏粱厚味多无忌，劳伤房欲致亏阴。故将五脏多乖变，自然六腑不调匀。发于心上多危阴，五脏相干事可明。心之以下多成顺，六腑之因亦许评。脾家积毒生肩脊，心经火毒对心生。两肩左右双生发，肺肝积受不虚名。莲子蜂窝防毒蹈，腰间肾俞发难生。督脉经虚从项发，俗名对口故相称。何其耳后多生发，夭疽锐毒不非轻。又有脱疽生手足，丹房补术孽根因。漫肿难治焮肿易，总论中间法可凭。诸疮另自分门说，岂可轻于紊此呈。

痈疽治法歌  ***************************
痈疽发背怎生医，不论阴阳先灸之。不痛灸之痛，疼灸不疼时。内服蟾酥丸一服，外将神火照三枚。用膏贴顶上，敷药四边围。气盛兮，顶自高而突起，血盛兮，根脚束而无凝。高肿起者，忌用攻利之药以伤元气。平塌漫者，宜按补托之剂以益其虚。内热甚者，量加消毒清剂。便闭燥者，必需通利相宜，使脏腑得宣通，俾气血自流利。十日之间疮尚坚，必用披针当头点破。半月之后脓亦少，须将药筒对顶拨提。有脓血之交黏。必腐肉之易脱。且如斯时，内有脓而不外发者，以针钩向正面钩起，顽肉用刀剪，当原顶剪开寸余，使脓管得通流，庶疮头无闭塞。频将汤洗，切忌风吹。又关节在于斯时，变生出于此候。治当大补，得全收敛之功，切忌寒凉，致取变生之局。盖疮全赖脾土，调理必要当详。冬要温床暖室，夏宜净几明窗。饮食何须戒口，冷硬腻物休餐。痈疽虽属外科，用药即同内伤。脉虚病虚，首尾必行补法；表实里实，临时暂用攻方。病要论新久，要法在于宽治猛治；药必求标本，功莫别于先医后医。若一概之攻补，恐两途之误用。又说阳变为阴，内外被寒凉克伐。岂其阴变为阳，首尾得辛热扶装。病分真似，理究阴阳。既有针功之异说，岂无线药之品详。汤散丸丹，要在发而必中；神圣工巧，诚为学者机关。至于千方百症，难将说尽短长。治在活法，贵在审详。用之必得其当，医斯可以称良。词虽近于粗鄙，可为后学提纲。

痈疽阳症歌  ***************************
痈疽不论上中下，惟有阴阳二症推。发背虽有正与偏，要取高低两样看。纯阳初起必焮肿，更兼身热有微寒。顶如尖字高突起，肿似弯弓根有盘。七日之间多焮痛，二七之期脓渐满。动息自安食知味，二便调匀无泻干。肿消脓溃精神爽，脱腐生新气血完。五善自然臻并至，七恶全无半点干。痛便随脓减，肿退自肌宽。新肉已生红艳艳，腐皮自敛白漫漫。一身多爽快，五脏尽知欢。此属纯阳俱易治，百人百可保安全。

痈疽阴症歌  ***************************
纯阴初起不知疮，粟米之形疙瘩强。不红不肿不知痛，少热少[目欣]少提防。七朝之后身体倦，疮根平大喜浇汤。顶不高兮根不活，色不光兮腐不穰。软陷无脓空结聚，脉浮散大细飞扬。饮食不餐身战战，尝汤止许意茫茫。疮上生衣如脱甲，孔中结子似含芳，脓多臭秽身难便，举动仓皇韵不长。疮形成紫黑，面色变青黄。精神昏愦多鼾睡，言语无人便发扬。口乾多舌强，痰喘定身亡。此属纯阴俱不治，百人百可到泉乡。

痈疽半阴半阳歌  ***************************
阴阳之症两相交，生死同兼事可招。微热微寒微赤肿，半昏半爽半平高。脉来虽数多无力，饮食虽餐便不消。肿而不溃因脾弱，溃而不敛为脓饶。大便多溏小便数，上身有汗下身焦。五善虽兼有，七恶未全逃。口渴喜茶肠腹痛，面浮厌饮足心高。心烦不稳睡，神乱怕音焦。投方应病方为妙，阴转为阳渐可调。心真造化，尔命坚牢。逢之任是神仙手，半死馀生定莫逃。

痈疽五善七恶歌  ***************************
心善精神爽，言清舌润鲜，疮疼兼不渴，睡醒得安然。肝善身轻便，因烦自不烦，指头红活色，坐起觉平康。脾善唇滋润，衾帏蒺兰麝香，凡食俱有味，脓厚更肥黄。肺善声音响，无痰韵更长，肌肤多滑润，大便自寻常。肾善诚为要，水升火自降，口和兼不渴，小水得稀长。
一恶神昏愦，心烦舌上干，疮形多紫黑，言语自呢喃。二恶腰身强，目睛斜视人，疮头流血水，惊悸是肝迍。三恶形消瘦，脓清臭秽生，疮形多软陷，脾败不知疼。四恶皮肤藁，声嘶韵不长，痰多兼喘急，鼻动肺将亡。五恶成消渴，随饮即随干，形容多惨黑，囊缩肾家端。六恶身浮肿，肠鸣呕呃频，大肠多滑泄，脏腑并将倾。七恶疮倒陷，形如剥鳝同，四肢多冷逆，污水自流通。

治病则例歌  ***************************
外科之疮有治例，说与君家须切记。病端百出别根因，方法一囊岂同类。热与寒，通与秘，其中消息知端的。通多不足秘多馀，热实寒虚分症治。阳似阴，阴似阳，似中妙理要推详。不分表里一例治，轻变重而重变亡。医者贵乎多应变，不可偏执用其方。且如表症恶寒，宜用荆防败毒散。里症发热，可将内疏黄连汤。疮势已成，托里消毒散诚为要法。内脓将溃，十全大补汤最得相当。人参养营汤治溃后虚热发作。木香流气饮散结肿寒湿为殃。饮食不甘，定用香砂开胃，精神怯少，须将参术回阳。阴虚，须八珍最为要领。盗汗自汗，得独参一味可强。溃后多疼，乳香定痛散功高莫缓。脾虚下陷，补中益气汤功效犹良。口燥谵言泻实火，须黄连解毒汤。心烦衄血理虚阳，必犀角地黄汤。古法治痈疽，称述仙方活命饮。今时医发背，远期神授卫生汤。蟾酥丸在外科称为独品。护心散解内毒号曰无双。讵知蜡矾丸护膜护心。可羡淡中有味。还赞玉红膏生肌生肉，堪夸怀里呈祥。身凉自汗腹痛肠鸣呕逆，岂逃异功散。睡卧不安虚阳发躁脓多，定用圣愈汤。生脉散接虚羸脉来微细。归脾汤除惊悸睡得安康。竹叶石膏汤治虚烦身热者，何须疑虑。麦冬清肺饮消膈热有痰者，毋待商量。金鲤汤治肺痈吐脓气急，元龟丹攻结毒臭腐顽疮。风热生疮通圣散，疮疡狂躁破棺丹。小柴胡汤，治客邪往来潮热。大防风汤，攻腿膝寒湿为殃。咽肿咽疼，定用清咽利膈散。斑红斑紫，岂逃化斑解毒汤。八味丸疗口乾妙药，二神丸治脾泄奇方。香连丸为脏腑泻痢通用，甘露饮治口齿腐烂相当，六和汤补脾除泻痢，双解散解表里内伤。逍遥散善治女人诸病，保元汤当扶赤子多伤。皮肤毛发乾焦，芦荟丸效应甚速。咽喉口齿肿痛，冰硼散功实非常。滋肾丸治下元肾虚不固，凉膈散解上焦膈热多烦。九龙丹消鱼口吞之灭迹，二蛟散行湿肿服下安康。吕祖一枝梅，止痢定惊称为仙药。真君妙贴散，消疼止痛号曰神方。痔瘻瘿瘤疔毒古夸三品锭，痈疽流注诸风今羡万灵丹。柴胡清肝汤治鬓疽肝胆有效，黄连消毒饮医对口督脉犹良。小儿口内生疳，必用人中白散。大人咽喉肿痛，须将锁匙汤。下疳新久珍珠散，小便淋塞木通汤。玉贞散破伤风最效，复元汤跌扑者称强。提肩散治胳膊强直作痛，拈痛汤治痛腿风湿相伤。小便生疳，龙胆泻肝汤可羡。大头肿痛，普济消毒饮何妨。脏毒悬痈，内消散吞何足虑。臀痈腿痛，耆柴汤下自无殃。又有女子阴疮能肿能作痒，在人活法或消或补或虫方。盖男子之囊痈，泻肝经之湿热。小儿赤游丹，解毒兼砭血。凡治杨梅疮，解熏为至切。舌下发痰包，利剪方能泄，出如鸡蛋清，消痰是真诀。结毒与顽疮，紫金膏可设。风疮彻骨痒，雄黄散效绝。疔疮先刺血，内毒宜汗泄。禁灸不禁针，怕棉不怕铁。又有失营症，坚硬如岩凸。强阴失道症，形状要分别。妇人之乳岩，此中一例诀。未破肉嶒稜，已溃流臭血。如此几般症，古今无治说。疮有数百种，难以都陈白。惟在一点心，何须三寸舌。学者若精灵，万事皆通彻。此为粗糙歌，可讥又可阅。

论病生死歌  ***************************
初生如粟，里可容谷。外面如麻，里面如瓜。外面如钱，里可容拳。起势大而终无害。未老先白头，无脓软陷休。疮从疙瘩起，有脓生方许。肿溃气昂昂，不治自安康。根高顶人高，八十寿还饶。焮肿易腐烂，任大终无恙。疮高热焮疼，虽若必然生。疮软无神气，应补方为益。肉肿疮不肿，毕竟生疑恐。脓秽不进食，泄泻黄泉客。疮色猪肝紫，无脓必定死。绵溃不腐烂，内怕葡萄嵌。仰卧不知疼，毕竟命难生。面忽似涂朱，十日后分离。败中有红肉，虽从生门路，新肉如板片，不食终须变。手足皮肤藁，血败生难保。唇白眼无神，腹胀泻将倾。淹气不滃气，虽重多生意。眼眶黑气浓，痈疽怕此逢。房中香馥馥，是病终为福。疮热身微热，轻病何须说。生死此中术，片言一可决。

肿疡治法歌  ***************************
肿疡症，细详明，寒热阴阳仔细评。表实荆防宜早用，万灵投服亦堪行。
●荆防败毒散
荆防败毒散人参，羌独前柴芎桔侵。枳壳茯苓同炙草，寒加葱引表邪深。
荆芥　羌活　前胡　桔梗　川芎　防风　独活　柴胡　枳壳　甘草　人参　茯苓　葱白
●保安万灵丹
万灵丹用术防风，羌活麻黄归斛芎。天麻二乌甘蝎芥，雄黄何首北辛攻。
茅术　麻黄　荆芥　雄黄　川芎　首乌　细辛　防风　天麻　当归　石斛　川乌　草乌全蝎　生草　羌活
上为细末，炼蜜作丸如弹子大，每服一丸黄酒送下。
里实症亦须清，发热心烦便结更，内疏黄连汤可进，若施沃雪疾能轻。
●内消沃雪汤
内消沃雪草陈皮，乳没青翘归芷耆。皂甲射干银贝芍，木香花粉大黄宜。
黄耆　归身　陈皮　土贝　草节　花粉　赤芍　青皮　连翘　银花　木香　乳香　没药白芷　山甲　角针　射干　大黄
●内疏黄连汤
内疏黄连汤木香，栀归芩芍薄荷榔。大黄桔草连翘用，邪毒消除身自强。
川连　归身　连翘　淡芩　大黄　木香　芍药　桔梗　黑栀　槟榔　薄荷　生草
表里后，毒未清，真人活命饮相迎，已成势属难消退，消毒排脓自可平。
●真人活命饮
真人活命用银花，防芷归陈草节加。贝母天花兼乳没，穿山角刺酒煎赊。
防风　归身　乳香　陈皮　花粉　山甲　没药　土贝　白芷　角针　金银花　甘草节
●透脓散
透脓散内用黄耆，山甲芎归总得宜。加上角针头自破，何妨脓毒渐轻离。
黄耆　川芎　归身　穿山甲　角针
●托里消毒散
托里消毒散人参，芎芍耆归茯术临。白芷银花甘桔等，角针加入力偏深。
人参　川芎　桔梗　角针　银花　白术　归身　茯苓　白芷　黄耆　芍药　甘草
毒攻里，作恶生，烦躁神昏似属惊，护心散与腊矾丸，护心护膜自然平。
●护心散
护心散内乳朱砂，豆粉还同甘草加。每服二钱开水下，应除呕吐用无差。
绿豆粉（一两）　乳香（三钱）　朱砂（二钱）　甘草（一钱）
上为细末，每服二钱开水送下。
●琥珀蜡矾丸
琥珀蜡矾丸琥珀，明矾黄蜡与朱砂。雄黄蜂蜜丸成就，保护心膜效独夸。
白矾（一两二钱）　黄蜡（一两）　雄黄（一钱二分）　琥珀（一钱）　朱砂（一钱二分）　蜂蜜（二钱）
炼蜜为丸服一钱。
表里热，口渴生，竹叶黄耆汤有名。不肿不红阴分怯，回阳三建法诚精。
●竹叶黄耆汤
竹叶黄耆汤草芩，芎归耆芍共人参。石膏半夏兼冬地，淡竹生津解渴心。
人参　川芎　白芍　黄芩　石膏　黄耆　归身　麦冬　甘草　竹叶　地黄　半夏
●回阳三建汤
回阳三建附参耆，归术芎苓杞独萸。陈朴木红甘紫草，阴疽危症足堪图。
人参　川芎　木香　茯苓　甘杞　黄耆　归身　厚朴　陈皮　萸肉　附子　红花　苍术独活　紫草　甘草

外治法歌  ***************************
外治法，亦须评，红肿高疼症属轻。宜敷如意金黄散，阴症回阳照法亨。
●如意金黄散
如意金黄散大黄，姜黄黄柏芷陈苍。南星朴草天花粉，敷上肿消体便康。
花粉（十斤）　川柏（五斤）　大黄（五斤）　姜黄（一斤）　白芷（五斤）　厚朴（二斤）　陈皮（二斤）　甘草（二斤）　苍术（二斤）　南星（二斤）
共为细末，葱蜜调敷。
●回阳玉龙膏
回阳膏内芍南星，白芷军姜肉桂馨。更入草乌同捣末，调加热酒自多灵。
肉桂（五钱）　白芷（三两）　军姜（三两）　草乌（三两）　赤芍（三两）　南星（三两）
共为细末，元酒调敷。
●神灯照
照法神灯效独夸，麝香雄竭没朱砂，还须纸裹香油浸，燃照熏疮渐掩瑕。
雄黄（三分）　朱砂（二分）　血竭（二分）　没药（二分）　麝香（四分）
共为细末，用药三分，绵纸裹药捻长尺许，调麻油燃火，离疮半寸周围照之。
阴阳症，各半名，选用冲和效有成。根脚不收散漫者，铁箍铁桶法诚精。
●冲和膏
冲和膏内紫荆皮，独活菖蒲赤芍宜，白芷随方加减法，诸般疡症总堪医。
紫荆皮（一两）　石菖蒲（一两）　独活（三两）　赤芍（二两）　白芷（一两）
共为细末，葱蜜调敷。
●铁箍散
铁箍花粉柏南星，官桂蟾酥半夏珍。川柏大黄兼木鳖，调敷葱蜜效如神。
花粉（一两）　川柏（八钱）　大黄（六钱）　半夏（三钱）　杜酥（三分）　官桂（三钱）　木鳖（三钱）　南星（三钱）　文蛤（五分）
共为细末，葱蜜调敷。
●铁桶膏
铁桶膏中竭麝香，胆矾轻粉郁金良。明矾及倍并铜绿，调醋箍疮渐复康。
五倍子（一两）　麝香（四分）　草郁金（二钱）　铜绿（五钱）　明矾（四钱）　轻粉（二钱）　白芨（五钱）　明矾（三钱）　血竭（五钱）
共为细末，米醋调敷。

溃疡治法歌  ***************************
疮疡溃，气血移，八珍兼用十全施。饮食少进香砂使，呕逆还将清震滋。
●八珍汤
八珍汤擅理阴阳，芎芍当归熟地黄。白术参苓兼炙草，何愁虚弱不康强。
人参　当归　川芎　甘草　生姜　白术　白芍　茯苓　熟地　红枣
●十全大补汤
十全大补参耆芍，肉桂川芎熟地黄。归术茯苓甘草炙，枣姜为引号全方。
人参　川芎　归身　茯苓　黄耆　白术　熟地　白芍　炙草　肉桂　生姜　红枣
●香砂六君汤
古有香砂号六君，参苓白术藿香氲。砂仁半夏陈皮草，脾胃调和建绩勋。
人参　白术　茯苓　炙草　半夏　陈皮　砂仁　藿香　生姜　红枣
●清震汤
清震汤中益智仁，参苓柿蒂泽甘陈。枣姜附子同香附，半夏加增效似神。
人参　半夏　云苓　附子　陈皮　泽泻　香附　柿蒂　生姜　益智仁　生甘草　小红枣
血虚症，疼痛频，托里定痛急煎斟。阳虚阴盛异功散，益胃升阳补气神。
●托里定痛散
托里定痛散当归，乳没川芎白芍随。粟壳桂皮并熟地，疮疡疼痛效堪为。
熟地　归身　乳香　白芍　肉桂　川芎　没药　粟壳
●神应异功散
异功散内木丁香，桂附参苓可转阳。半夏陈皮归朴蔻，更加术枣与生姜。
人参　附子　当归　木香　云苓　白术　厚朴　半夏　丁香　陈皮　官桂　豆蔻　红枣生姜
●补中益气汤
补中益气用陈皮，甘草升柴参术耆。姜枣当归同一剂，原虚不足得相宜。
人参　归身　升麻　黄耆　生姜　白术　陈皮　柴胡　炙草
虚热病，烦躁频，养营汤服可回春。佐以归脾兼参术，调服平常是最珍。
●人参养营汤
养营汤内术参归，白芍陈皮桂与耆。甘草地黄并五味，茯苓远志枣姜宜。
人参　熟地　白芍　远志　茯苓　白术　归身　五味　桂心　陈皮　黄耆　甘草　红枣生姜
●归脾汤
归脾汤用术参耆，归草云苓远志随。酸枣木香龙眼肉，煎加姜枣益心脾。
人参　当归　木香　云苓　龙眼　白术　远志　枣仁　甘草　生姜　黄耆　红枣
托里法，有四方，清中和建又温汤。阴阳寒热须添定，加减临时仔细详。
●托里清中汤
托里清中汤茯苓，术冬五味桔人参。枣姜半夏陈皮草，专治疮疡咳嗽侵。
人参　麦冬　陈皮　桔梗　甘草　白术　五味　半夏　茯苓　生姜　红枣
●托里和中汤
托里和中半夏投，参苓白术木香留。陈皮炙草煨姜共，价值千金效可收。
人参　木香　茯苓　煨姜　白术　半夏　陈皮　炙草
●托里建中汤
托里建中附子强，参苓白术炮姜良。还须半夏同甘草，补气回阳尽可尝。
人参　茯苓　附子　炙草　白术　半夏　炮姜
●托里温中汤
托里温中益智良，木香白蔻与乾姜。参苓陈术羌附子，甘草丁香功倍强。
人参　木香　丁香　茯苓　羌活　白术　陈皮　白蔻　炙草　乾姜　附子　益智仁
疮疡症，已溃脓，清凉红胜两相从。腐净肌生红肉艳，玉红八宝法宜宗。
●清凉膏
清凉膏地血馀归，木鳖元参乳没随。白芷生军轻芍桂，培加阿魏柳槐枝。
官桂（二斤三两）　生军（二斤三两）　当归（二斤三两）　赤芍（二斤三两）　元参（二斤三两）　木鳖（二斤三两）　没药（十两，去油）　阿魏（二两五钱）　血馀（十三两）　白芷（二斤三两）　乳香（一斤，去油）　轻粉（十三两，后入）　生地（二斤三两）　槐枝（一百四十两）　柳枝（一百四十两）　麻油（一百斤）
上药入麻油内，武火煎至渣枯滤去，将净油再熬至滴水成珠，每斤油加纬丹四两，收膏瓷钵收贮取用。
●红胜丹
红胜丹即是三仙，去腐生新最自然。矾末水银硝共用，清凉膏尽治疮穿。
水银（一两）　火硝（一两）　白矾（一两）
上药共研细，用小铁锅盛贮，以碗盖之，咸泥封固，升三炷香为度。
●玉红膏
玉红膏子善生肌，血竭归身轻粉施，白芷甘占同紫草，麻油熬好用何疑。
白芷（五钱）　甘草（一两二钱）　归身（二两）　血竭（四钱）　白占（二两）　紫草（二钱）　麻油（一斤）　轻粉（四钱）
先用当归甘紫草白芷入油浸三日，铜勺内熬枯色，去渣再下血竭、次下白占，临好收入轻粉细末。
●八宝丹
长肉生肌八宝丹，珍珠琥珀乳香良，儿茶没象梅花片，龙骨麒麟竭更强。
珍珠（三钱）　琥珀（一钱）　象皮（一钱）　龙骨（一钱）　梅片（一钱）　血竭（一钱）　乳香（一钱，去油）　没药（一钱）　儿茶（一钱）
共为细末，掺于膏药上，长肉生肌为最。

头部  ***************************
〔百会疽〕
百会疽由巅顶生，经居督脉势非轻。初如粟米如钱样，甚似葡萄似铁成。高肿法宜清毒火，阳虚温补急相迎。肿连耳后痰声动，三候须知命必倾。
〔透脑疽〕
透脑疽生百会前，形如鸡子痛而坚。脓稀软漫为虚症，实肿焮疼阳自然。
〔侵脑疽〕
侵脑疽生透脑旁，穴名五处是其乡。太阳湿火频攻发，轻重阴阳须审详。
〔佛顶疽〕
佛顶疽居督上星，太阳积热失调停。不论虚实皆危险，溃烂延绵黑陷形。
〔玉枕疽〕
玉枕疽生督脉经，症由积热挟风侵。位居枕骨牵连脑，高肿为阳紫陷阴。
〔治法歌〕
百会疽，透脑疽，侵脑相同玉佛疽。梅花五气丹须用，再进黄连救苦祛。
通因用，活命丹，玉屏茄蒂细推详。已成托里排脓散，溃后宜投补益良。
●梅花五气丹
梅花五气丹轻粉，乳没辰砂麝片酥，加上雄黄并血竭，此方原是出仙都。
冰片（五分）　轻粉（六分）　乳香（一钱）　没药（一钱）　辰砂（六分）　麝香（五分）　蟾酥（二钱）　雄黄（一钱）　血竭（一钱）
共为细末，将蟾酥陈元酒化开为丸，辰砂作衣如桐子大，每服三丸热酒送下。
●黄连救苦汤　（初起通用）
黄连救苦葛升银，柴芍芎归翘桔芩。羌活防风甘草共，脑疽煎服奏功钦。
葛根　归身　防风　桔梗　银花　升麻　芍药　羌活　淡芩　甘草　柴胡　川芎　连翘黄连
●玉屏风散　（表虚挟风宜用）
玉屏风散两般奇，只用防风与炙耆，补散同斟成佐使，风寒从此可能移。
防风　黄耆（一方加白术）
●茄蒂汤　（通用）
茄蒂汤中制首乌，能医封口自消无。总由湿毒还兼肾，是剂汤头精气扶。
茄蒂　制首乌
●托里消毒散　●透脓散　（已成者用之）
见肿疡。
●八珍汤　（溃后用之）
见溃疡。
〔额疽〕
额疽火毒结成功，左右膀胱正督逢，焦黑无脓为重症，高疼红肿毒轻松。
〔治法歌〕
额疽症，初荆防，继用真人活命方，已成消毒投无谬，溃后仍宜补托良。
●荆防散　（初起寒热先宜散之）
●活命饮　（未成和之）
●托里消毒散　（已成者托之）
皆见肿疡。
溃后内外治法照溃疡门。
〔鬓疽〕
鬓疽三焦胆二经，症由积热怒凝成。此经气足营虚症，溃腐惟宜脓见轻。
〔夭疽锐毒〕
上为锐毒左夭疽，胆腑之经耳后居，郁火怒凝成斯症，十人患此九难除。
〔耳后疽〕
耳后疽生耳折间，三焦肝胆火风炎，有头红肿焮为顺，黑陷根平木痛淹。
〔耳根毒〕
耳根毒发似痰生，肿痛焮红伏鼠形。风火相兼肝胆蕴，桑丹清毒用之灵。
〔治法歌〕
鬓疽症，锐毒夭，耳后疽生肝胆苗。宜进桑丹清毒饮，清肝汤更最功超。
若已成，托里方，溃后宜投补益汤。外敷如意金黄散，内服如神灵宝良。
●桑丹清毒饮　（初起邪轻里热者用之）
桑丹清毒饮连翘，羚角天花甘草稍。赤芍菊花连土贝，茅根配入力偏饶。
桑叶　连翘　花粉　土贝　丹皮　赤芍　甘菊　生草　黄连　羚角　茅根
●柴胡清肝汤　（通用）
柴胡清肝芎芍归，黄苓栀子地黄依。防风牛蒡天花粉，甘草连翘有化机。
柴胡　连翘　归身　黄芩　生草　生地　牛蒡　赤芍　黑栀　川芎　花粉　防风
●灵宝丹
灵宝蟾酥麻大黄，天麻月石术雄黄，沉香丁麝辰砂草，冰片梅花最合方。
茅术（一两五钱）　辰砂（三两）　麝香（二钱五分）　甘草（一两）　麻黄（一两）　丁香（三钱）　天麻（一两）　大黄（一两）　月石（五钱）　雄黄（一两五钱）　冰片（五分）　沉香（三钱）蟾酥（四钱五分）
共为细末，烧酒泛丸，辰砂为衣如芥子大，每服二十丸甘菊汤送下。
●托里消毒散　（已成者托之）
●如意金黄散　（外敷）
皆见肿疡。
内外治法照肿溃二疡门。
〔油风〕
油风毛发起乾焦，淫痒滋蔓势甚骄。血郁风邪宜砭法，养真海艾最功超。
●神应养真丹
神应养真丹木瓜，当归羌芍共天麻。川芎熟地菟丝子，炼蜜为丸酒服夸。
当归（一两五钱）　芍药（一两五钱）　羌活（五钱）　川芎（五钱）　天麻（一两五钱）　熟地（三两）　木瓜（一两）　菟丝（一两五钱）
上为细末，炼蜜为丸，每服三钱黄酒送下，甘菊汤亦可。
●海艾汤
海艾汤中甘菊花，防风海艾薄荷夸，甘松藁本蔓荆子，荆藿同煎效不差。
防风　菊花　海艾　甘松　蔓荆子　薄荷　藿香　藁本　荆芥
各二钱煎洗。
〔白屑风〕
白屑风生面与头，浸淫骚痒屑风浮，久而风郁延成燥，须擦黄连膏自瘳。
●祛风换肌丸
换肌丸用石菖蒲，牛膝胡麻参首乌。甘草灵仙苍术等，芎归花粉共相扶。
首乌（四两）　当归（一两五钱）　川芎（五钱）　胡麻（三两）　牛膝（二两）　花粉（一两五钱）　苦参（三两）　苍术（七钱）　菖蒲（七钱）　甘草（五钱）　灵仙（一两五钱）
上为细末，酒泛为丸，每服三钱，豨莶汤送下。
●黄连膏
黄连膏用大黄连，芩蜡麻油细细煎，熬就瓷瓶收贮好，诸风疮痒擦之痊。
黄连（一两）　黄芩（一两）　大黄（二两）　黄蜡（六两）　麻油（二斤）
先用三黄入麻油，煎枯去渣再熬，临好收入方上黄蜡，瓷杯收贮。用时先以手擦患处发热，以膏搽之。
〔秃疮〕
秃疮风热化生虫，瘙痒难堪却不红，白痂如钱生发内，宜投通圣并消风。
●防风通圣散
防风通圣芍将军，枳壳芎归薄术芩。甘草荆防翘滑石，石膏麻桔朴硝斟。
防风　麻黄　芍药　连翘　大黄　荆芥　石膏　黄芩　桔梗　川芎　薄荷　白术　当归枳壳　滑石　朴硝　生草
●润肌膏
润肌膏内用麻油，紫草当归一处投。能擦秃疮枯穑色，加之黄蜡效应收。
当归（五钱）　紫草（一钱）　黄蜡（五钱）　麻油（四两）
上药浓煎，去渣慢熬，临好入黄蜡收膏频擦患处。
●麦钱散
麦钱原擦白秃疮，硫黄白信要相当。川椒生熟枯矾末，配以烟胶一扫光。
小麦面（一斤）　硫黄（四两）　白砒（一两）　烟胶（八两）　川椒（三两）　生矾（二两）　枯矾（二两）
共为细末，麻油调敷擦药虫死风散，白皮枯色不退，以前方润肌膏擦之。
〔肥疮〕
肥疮风湿两凝成，淫痒滋蔓黄水频。外面宜敷青蛤散，消风内服自开陈。
●消风散
消风散内地归身，蝉蜕荆防苍苦参，知母胡麻牛蒡子，石膏甘草木通侵。
地黄　防风　蝉蜕　知母　石膏　胡麻　荆芥　牛蒡　苦参　木通　苍术　当归　生草
●青蛤散
肥疮青蛤最神良，蛤粉相兼青黛凉，煅石膏同轻粉柏，香油猪胆共同方。
青黛（三钱）　蛤粉（一两）　石膏（一两）　轻粉（五钱）　川柏（五钱）
共为细末，猪胆麻油调敷。
〔蝼蛄疖〕
蝼蛄疖是擅拱头，大小须分各有由，胎毒膜多坚且小，大而焮肿暑邪留。
〔治法歌〕
擅拱头，胎毒由，宜将三品毒能瘳，衣膜化净生肌散，八宝清凉功可收。
蝼蛄疖，暑热成，清凉红胜尽能平。风邪郁久难收敛，宜用败铜散匀轻。
内服法，赤有方，暑热黄连消毒汤。胎毒绵延经久者，真珠七宝用之康。
●三品锭
三品锭子是神良，白信雄矾又乳香，研末共调为锭子，疔疽瘰疬用之康。
明矾（二两）　白信（一两）　雄黄（二钱四分）　乳香（去油，一钱三分）
砒、矾二味为末，入罐煅红，[忄矣]白烟旋起为度，放地上凉一宿取出，将乳香雄黄二味和匀，前药共研极细，面浆为条，阴乾听用。治疮疡成管将条插于患处膏盖。然此药下之疼痛颇甚，小儿及体弱者不宜轻用，惟古方针头散为最妥。
●败铜散
败铜散治溃风伤，瘙痒侵淫滋水疮，旧罐化铜研细末，麻油调用擦之强。
化铜旧罐研细末，香油调敷。
●轻乳生肌散
轻乳生肌治腐疡，石膏冰竭乳轻镶，若然有水加龙芷，鸡内金加收口良。
石膏（一两）　血竭（五钱）　乳香（五钱）　轻粉（五钱）　冰片（一钱）
有水加真龙骨（一钱）　白芷（一两）　不收口加鸡内金（一钱），炙为末掺之。
●七宝丹
珍珠七宝用牛黄，琥珀辰砂滴乳方。冰片甘黄珠粉共，胎元火毒尽消详。
珍粉（四分）　琥珀（二钱）　甘黄（一钱）　辰砂（五分）　犀黄（三分）　冰片（三分）　滴乳石（三钱）
共研极细，用药三分加入白飞面五分，土茯苓汤送下。
●黄连消毒饮
黄连消毒饮连翘，黄柏山栀芩草调。内热口乾烦躁甚，更加牛蒡自然消。
川连　连翘　山栀　生草　川柏　牛蒡　淡芩
●玉红膏　●八宝丹　●红胜丹　●清凉膏　皆见溃疡。

面部  ***************************
〔颧疡颧疽〕
颧疡疽症似榴形，风热相凝致结成，疡起焮红浮肿痛，疽生坚硬木麻行。
内外治法照肿溃疡门。
〔颧疔〕
颧疔初发似椒形，病属阳明火毒成，坚硬木麻根散漫，更兼寒热痒疼行。
●犀角地黄汤　（热极焦烦者用）
犀角地黄汤芍药，更兼一味牡丹皮。阳明积热皆堪服，止血还须用此医。
犀角　地黄　赤芍　丹皮
●拔疔散
白降原来即拔疔，水银月石火硝匀，盐矾硇皂皆堪用，白信还须煅炼真。
水银（三钱）　火硝（三钱）　月石（三钱）　食盐（三钱）　皂矾（三钱）　白砒（二钱）　明矾（三钱）　硇砂（二钱）
以上八味倾入阳城罐内，微火结胎，次用粗瓷盆一只，将阳城罐覆于盆上，以盐泥封固。另用木桶一只倾入凉水，将瓷盆砖衬安好。再用粗瓦钵一个，中底凿一个圆孔，套于阳城罐底，以炭火架于钵内，煅炼三炷香为度。
●桑丹清毒饮　（加地丁草通用）
●灵宝丹　皆见鬓疽。
●如意散　见肿疡。
●清凉膏　●三仙丹　见溃疡。
〔面发毒〕
面发毒在颊车成，初起滋延似豆生。肿破焮疼黄水盛，症由风热客阳明。
●凉膈散
凉膈散用石膏芩，栀薄连翘淡竹寻。更入朴硝相共用，欲攻须用大黄钦。
薄荷　连翘　大黄　石膏　淡芩　黑栀　朴硝　竹叶
●荆防败毒散　（在表者用之）　见肿疡。
●青蛤散　见肥疮。
〔痄腮〕
痄腮胃热是其端，初起焮疼热复寒。高肿色红风与热，皆缘湿热共摧残。
●柴胡葛根汤　（表实用）
柴葛汤中花粉甘，连翘牛蒡石膏添。升麻桔梗黄芩共，邪隙阳明此合含。
柴胡　升麻　连翘　桔梗　生草　葛根　花粉　牛蒡　淡芩　石膏
●四顺清凉饮　（里实用）
四顺清凉饮最佳，防风羌活草连翘。当归栀子生军芍，胃热能教一剂消。
防风　羌活　当归　黑栀　赤芍　连翘　生草　大黄
●真人活命饮　●如意散　见肿疡。
溃后治法照溃疡门。
〔骨槽风〕
骨槽风本属阴方，外被风邪久恋留。初起痠疼微赤肿，溃而迟敛足堪忧。
●清阳散火汤　（初起）
清阳散火用翘芩，白芷荆防牛蒡升。甘石蒺藜相共用，当归活血最堪称。
防风　连翘　白芷　淡芩　石膏　荆芥　牛蒡　蒺藜　生草　当归　升麻
●中和汤　（溃后）
中和白芍朴芎归，甘草参耆桔梗随。肉桂芷防姜枣藿，煎来一饮可舒眉。
人参　防风　归身　桔梗　红枣　白芷　肉桂　白芍　藿香　生姜　黄耆　川朴　川芎生草
●真君妙贴散
真君妙贴散奇方，白面硫黄荞面镶。三味共和为饼子，阴乾研末贴敷良。
硫黄（二斤）　荞面（二斤）　白面（二斤）
共为细末，用清水和拌得宜，晒成面饼，俟阴乾，研细，清水调敷。
●清凉膏　●三仙丹　见溃疡。
〔发颐〕
发颐红肿有坚绵，经属阳明胃腑传。汗水脉浮邪在表，咽喉肿痛太阴连。
●荆芥败毒散　●托里透脓散　●如意散　皆见肿疡。
●灵宝丹　见鬓疽。
溃后照溃疡门。
〔时毒〕
初生时毒类伤寒，漫肿无头颐项傍。因感四时瘴疠气，治分壮弱两途方。
●普济消毒饮
普济消毒饮芩蚕，元草参陈牛蒡连。柴桔翘兰兼马勃，升麻少用水同煎。
人参　连翘　淡芩　元参　生草　升麻　牛蒡　川连　桔梗　制蚕　柴胡　陈皮　马勃板蓝根
●托里透脓散　●如意金黄散　皆见肿疡。
●灵宝丹　见鬓疽。
溃后照溃疡门。
〔凤眉疽〕
凤眉疽在两眉稜，形长如瓜漫肿行。肝胆小肠膀胱热，心烦呕逆颇非轻。
〔眉心疽〕
眉心疽在印堂生，坚肿为疽木痛行。督脉气凝风热阻，治宜轻散又宜清。
〔龙泉疽〕
龙泉疽起在人中，麻痒兼疼赤豆红。风热上焦攻督脉，憎寒壮热治疔同。
〔虎鬚毒〕
虎鬚毒在下颌生，积热熏蒸胃肾成。痈肿焮红兼胀痛，疽形坚硬木麻行。
〔治法歌〕
眉心疽，与虎龙，痈疽治法用之同。根坚麻痒成疔者，清毒桑丹建大功。
●活命饮（通用）
●透脓散（已成）
●金黄散　皆见肿疡。
●桑丹（清毒饮治疔）
●灵宝丹　皆见鬓疽。
●拔疔散　见颧疔。

项部  ***************************
〔脑疽〕
脑疽症发势非轻，左右膀胱督脉生。轻重应将顺逆辨，阴偏阳正细论评。
〔天柱疽〕
天柱疽生天柱骨，上焦风火湿瘀凝。高疼红肿为轻症，平塌阳虚毒内胜。
〔治法歌〕
正脑疽，天柱疽，内外皆同百会疽。初服真人活命饮，透脓托里用无虞。
●真人活命饮　●托里透脓汤　见肿疡。
内外治法俱照百会疽。
〔缠颈风痰〕
风邪痹阻少阳经，缠颈风痰是此生。寒热脉来浮更数，肿连耳后动痰声。
●疏邪和解汤
疏邪和解用柴胡，白芥连牛枳桔苏。马勃制蚕兼土贝，钩钩生草共相扶。
柴胡　连翘　苏梗　桔梗　制蚕　土贝　牛蒡　枳壳　生草　马勃　芥子　钩钩
●紫金锭
古遗太乙紫金方，山菇千金雄麝香。大戟辰砂五倍子，米浆为锭效神良。
山菇（二两）　五倍子（一两）　大戟（一两五钱）　雄黄（三钱）　麝香（三钱）　千金子（一两）　辰砂（三钱）
上药研极细末，糯米浆作锭。
●托里透脓散　见肿疡。
●灵宝丹　见鬓疽。
溃后宜补托。
〔锁喉痈〕
锁喉痈发项前脑，风热熏蒸肝肺中。红肿相兼寒热甚，黄连消毒效无穷。
●黄连消毒饮　见擅拱头。
●托里透脓散　●如意散　见肿疡。
溃后宜补托。
〔瘰疬〕
瘰疬三阳总一名，项前颈后侧傍生。气筋痰湿名难异，郁热伤肝恚怒成。
瘰疬症、是总名，痰湿风热气郁凝。连翘消毒祛热毒，风郁防风解毒应。
●连翘消毒饮
连翘消毒饮陈皮，甘桔元参归芍栀，芩葛射干花粉共，红花还与大黄宜。
葛根　连翘　归身　淡芩　陈皮　元参　桔梗　赤芍　黑栀　生草　花粉　红花　大黄射干
●防风解毒汤
防风解毒汤荆桔，牛蒡灯心草石膏。枳壳薄荷知母术，芎连共入莫相逃。
防风　连翘　桔梗　薄荷　苍术　荆芥　牛蒡　枳壳　生草　知母　川芎　石膏　灯心
外受风，气阻凝，藿香正气饮堪凭。此系初感淫邪发，散泄风邪自可兴。
●藿香正气饮
藿香正气用甘苏，大腹陈皮桔梗扶。白术茯苓并半曲，白芷厚朴枣姜符。
藿香　陈皮　桔梗　茯苓　生草　紫苏　半曲　白芷　厚朴　腹皮　姜渣　红枣　白术
筋疬症，痰疬名，内伤气郁怒凝成。养阴软坚汤通用，溃后宜投补托行。
●养阴软坚汤
养阴软坚牡蛎参，海石云苓贝地星。昆布麦冬同海带，陈皮甘草自多灵。
海石　麦冬　川贝　云苓　橘红　沙参　生地　牡蛎　生草　海带　昆布　南星
●巴膏（未溃者贴之。）
巴膏内用多般药，穿山甲山栀血竭研。硇乳儿茶血馀炭，桑枝桃杏柳槐全。
硇砂（六两）　穿甲（二十六两）　儿茶（三两）　桃枝（二十一两）　柳枝（二十一两）　山栀（五斤）　血馀（十二两）　乳香（十两）　槐枝（二十一两）　杏枝（二十一两）　血竭（三两）　桑枝（二十一两）　麻油（四十斤，每斤用纬丹四两煎成。）
●三仙丹　●清凉膏　见溃疡。
●三品锭　见擅拱头。
以上三方溃后用。
〔石痰〕
石痰生发项之傍，坚硬浑如石更刚。肝郁气凝经络里，溃时法照疬疮方。
●香贝养营汤
香贝养营汤四君，四物桔附贝同陈。两方气血宜多服，筋疬投之效更神。
人参　于术　归身　陈皮　川芎　熟地　云苓　白芍　桔梗　香附　川贝　甘草　生姜红枣
〔失荣症〕
失荣诚是失荣缘，耳后多生颈项前。初起如痰坚不动，溃时皮色愈刚坚。绵延日久形消瘦，若是翻花难许痊。
●滋营散坚汤
滋营散坚四物汤，参苓甘桔术陈当。升麻　香附同川贝，海粉红花昆布尝。
人参　归身　海粉　红花　桔梗　熟地　白芍　川贝　陈皮　炙草　白术　川芎　云苓香附　昆布　升麻　生姜　红枣

背部  ***************************
〔上中下三发背〕
三发火毒督乡成，属肝中发对心生。肺经上发天柱下，下发由来责肾行。
治法照痈疽门。
〔上搭手〕
上搭手生肺俞身，左右名同别有因。左发属肝右属肺，总由气郁怒凝神。
〔中搭手〕
中搭手近膏肓穴，经属膀胱脊骨傍。怒火七情皆蕴就，阴阳寒热细推详。
〔下搭手〕
下搭手生膀胱径，盲门穴上肿形成。房劳过度生毒火，红肿为阳紫陷倾。
●六郁汤
六郁汤内用川芎，半夏陈苓香附同。栀草砂仁苍术等，湿痰流络即时通。
香附　陈皮　茯苓　苍术　生草　川芎　半夏　黑栀　砂仁
内外治法照痈疽门。

腰部  ***************************
〔肾俞发〕
肾俞由来发肾经，皆缘酒色湿瘀成。房劳怒火双生发，红活为阳黑陷倾。
●人参养营汤　见溃疡。
内外治法照痈疽门。
〔缠腰火丹〕
缠腰火丹蛇串名，红黄乾湿各分形。肝心脾肺风湿热，缠遍腰间药不灵。
●解毒泻心汤（乾燥疼痛者用）
解毒泻心汤栀子，荆防牛蒡石膏全。芩连滑石元参草，知母还同通草煎。
防风　川连　牛蒡　黑栀　元参　荆芥　淡芩　石膏　滑石　生草　通草　知母
●除湿胃苓汤（湿烂作痒者用）
除湿胃苓用桂枝，朴苓通草黑山栀。陈皮滑石防风草，二术猪苓泽泻施。
桂枝　川朴　云苓　黑栀　木通　苍术　白术　陈皮　泽泻　生草　防风　猪苓　滑石
●柏叶散
柏叶散是用将军，侧柏雄黄川柏轻。赤豆相同蚯蚓类，共研细末贮瓷罂。
侧柏叶（五钱）　黄柏（五钱）　雄黄（三钱）　轻粉（三钱）　蚯蚓粪（五钱）　大黄（五钱）　赤豆（三钱）
上为细末，柏叶汁调敷。

眼部  ***************************
〔眼疱菌毒〕
菌毒生于眼睫边，形如黑豆亮而圆，头大蒂小垂眼下，郁热相兼脾湿缠。
〔治法歌〕
眼菌毒，服清脾，左手指甲垫衬宜。右手披针须切下，翠云止血最堪医。
●凉膈清脾饮
凉膈清脾饮薄荷，荆防生地石膏和。黄芩赤芍连翘等，甘草山栀效更多。
防风　连翘　薄荷　生地　黑栀　荆芥　赤芍　淡芩　石膏　生草
●翠云锭
翠云锭子最相宜，铜绿杭连轻粉依。细末共研为锭子，此方神效世间稀。
铜绿（一两）　轻粉（一钱）　杭粉（五两）　黄连（一两）
上药共为细末，米浆为锭。
〔眼丹〕
眼丹上下眼疱生，红肿焮疼风热成。宜服桑丹清毒饮，已成托里透脓行。
●桑丹清毒饮　见鬓疽。
●透脓散　●如意散　见肿疡。
内外治法照痈疽门。
〔漏睛疮〕
漏睛疮在大眦生，风湿肝经郁热成。肿痛溃脓稠更顺，频流清水长难平。
●六味地黄丸（日久成漏）
闻称六味地黄丸，辛淡甘咸又苦酸。山药丹苓萸肉泽，磨为细粉蜜糖丸。
地黄　山药　丹皮　泽泻　萸肉　云苓
上为细末蜜丸。
●桑丹清毒饮　见鬓疽。
●三仙丹　●清凉膏　●如意散　见溃疡。

鼻部  ***************************
〔鼻疔〕
鼻疔生于鼻孔中，肺经积热自成功。桑丹清毒宜初服，尚若神昏犀地逢。
●桑丹清毒饮　●灵宝丹　见鬓疽。
●犀角地黄汤　见颧疔。
●离宫锭
离宫锭子治诸疔，漫肿无头凉血倾。血竭朱砂为细末，胆矾蟾射墨须京。
血竭（三钱）　朱砂（二钱）　胆矾（三钱）　京墨（一两）　蟾酥（三钱）　麝香（一钱五分）
上为细末，凉水为锭。
〔鼻䘌疮〕
鼻䘌疮多生小儿，两傍鼻下烂斑施。总由风热来乘肺，脓水浸淫痒莫持。
●泽泻散
泽泻散中药四般，郁金泽泻黑栀甘。等分作末调和服，鼻䘌疮生治更堪。
泽泻　郁金　黑栀　生草
●青蛤散　见肥疮。
〔鼻渊〕
鼻渊浊涕鼻中流，久患淋漓血水忧。胆热风寒移脑户，绵延最怕蚀虫留。
●奇授藿香丸
奇授藿香丸更仙，还将猪胆汁同煎。鼻渊脑漏皆堪用，三服能教病即痊。
藿香（八两）
猪胆汁为丸。
〔鼻痔〕
鼻痔初生榴子形，久垂紫硬气难行。肺经风热相兼湿，内服辛夷外点平。
●辛夷清肺饮
辛夷清肺饮黄芩，百合山栀知母论。甘草升冬兼枇叶，还须更入石膏吞。
辛夷　升麻　麦冬　黑栀　生草　淡芩　知母　百合　石膏　枇杷叶
●硇砂散
硇砂散用硇砂君，轻粉雄黄冰片馨。能点鼻疮风热症，请君一试便知灵。
硇砂（一钱）　雄黄（三分）　冰片（五釐）　轻粉（三分）
〔鼻衄〕
鼻衄频频血不停，皆缘热甚血来纷。宜投生地芩连饮，炒黑山栀研末闻。
●生地芩连汤
生地芩连连桔栀，柴芎芩地芍甘知。犀牛角枣磨金墨，茅汁还兼藕汁施。
生地　连翘　柴胡　桔梗　知母　淡芩　川连　川芎　黑栀　生草　犀角　赤芍　大枣茅汁　藕汁　金墨
〔肺风粉刺〕
肺风粉刺太阴经，酒湿熏蒸出此形。焮肿色红如赤豆，枇杷清肺饮多灵。
●黄芩清肺饮
黄芩清肺饮芎归，赤芍防风生地投。乾葛连翘花粉共，红花又入薄荷头。
生地　归身　连翘　赤芍　葛根　淡芩　川芎　花粉　薄荷　红花　防风
●枇杷叶丸
枇杷丸内枇杷君，花粉黄芩甘草臣。能治肺风粉刺症，服之敢教病离身。
黄芩　花粉　生草　枇杷叶
●颠倒散
此药缘何颠倒名，大黄寒极硫黄温。同为细末堪胜任，凉水调涂粉刺痕。
大黄　硫黄
研为细末，凉水调敷。

耳部  ***************************
〔黑疔〕
黑疔耳窍暗藏生，色黑根深椒目形。疼痛好如针刺损，皆缘火毒始能停。
〔治法歌〕
黑疔症，耳窍生，消毒黄连效可呈。宜用蟾酥滴耳内，肾经火毒自能平。
●蟾酥丸
蟾酥丸效独称雄，乳没砂矾轻粉舂。铜绿胆矾寒水石，蜗牛原麝共和同。
蟾酥（二钱，酒化）　轻粉（五分）　枯矾（一钱）　寒水石（一钱，煅）　铜绿（一钱）　没药（一钱）　胆矾（一钱）　麝香（一钱）　雄黄（二钱）　蜗牛（二十一个）　乳香（一钱）　朱砂（三钱）
将蜗牛捣烂为丸，朱砂为衣，每服三丸，黄酒送下。治黑疔水磨滴耳内。
●黄连消毒饮　见擅拱头。
〔耳痔菌挺〕
耳痔菌挺耳窍生，肾肝胃火结凝停。微疼肿胀兼流水，寒久能教人重听。
●栀子清肝汤（通用）
栀子清肝汤芍芎，柴芩牛蒡石膏同。黄连归草丹皮等，用水同煎一处从。
柴胡　当归　淡芩　丹皮　川芎　石膏　赤芍　川连　黑栀　生草　牛蒡
●硇砂散　见鼻疔，少许点之。

口部  ***************************
〔大人口破〕
大人口破实虚分，腐烂焮疼实火因。不肿少红稀白点，皆缘虚火细详真。
●凉膈散　见面发毒，实火用之。
●六味丸　见漏睛疮，虚火用之。
●柳青散
柳青散用好川连，芩柏儿茶白芷研。青黛薄荷梅片草，竹筒吹末效如仙。
川连（二钱）　川柏（四钱）　梅片（一钱）　薄荷（五钱）　淡芩（二钱）　儿茶（四钱）　白芷（一钱）　甘草（五分）　青黛（二钱五分）
上为细末吹之。
〔口糜〕
口糜阳火与阴虚，湿水乘脾膀胱居。湿与热邪熏胃口，色红腐烂痛难舒。
●导赤汤
导赤汤中地木通，草梢竹叶四般功。口糜淋痛堪煎服，引热同归小便中。
生地　木通　生草　竹叶
●清凉散毒汤
清凉散毒治阳明，土贝连翘牛蒡侵。豆豉薄荷赤芍等，甘黄薇露与黄芩。
薄荷　连翘　淡芩　豆豉　赤芍　牛蒡　甘中黄　土贝母　野蔷薇露
●柳青散　见口破。

唇部  ***************************
〔反唇锁口疔〕
反唇疔发在唇稜，嘴角还名锁口疔。粟米坚疼麻痒痛，心经胃火毒邪停。
●桑丹清毒饮　见鬓疽。
●清凉膏　●三仙丹　见痈疽。
●拔疔散　见颧疔。
●离宫锭　见鼻疔。
〔茧唇风〕
茧唇脾胃火邪成，豆粒还如蚕茧形。溃若翻花坚更痛，久成消渴火邪刑。
●消凉甘露饮
消凉甘露地柴芩，犀角茵陈石斛珍，甘草麦冬知枳壳，还加枇叶用多神。
犀角　石斛　银柴　淡芩　枳壳　生地　茵陈　知母　甘草　枇叶　麦冬
●离宫锭　见鼻疔。

齿部  ***************************
〔牙衄〕
牙衄频频血不停，肾与胃生实虚因。实多口臭牙坚固，虚者牙摇痛莫伸。
●清胃散（实火）
清胃散中用石膏，芩连生地不相饶。丹皮加上升麻好，胃热阳明立刻消。
石膏　黄连　生地　丹皮　升麻　淡芩
●玉女煎（虚火）
玉女煎中用石膏，膝知麦地黄相邀。少阴不足阳明盛，拟此汤头功最高。
石膏　麦冬　怀膝　知母　生地
●柳青散　见口破。
●六味丸　见漏睛疮，虚者用之。
〔钻牙疳〕
钻牙疳发在牙根，硬骨如针突出生，痛似刚刀相刺损，皆由肝胃热凝成。
●芦荟消疳饮
芦荟消疳饮薄荷，元参甘桔共柴胡。升翘牛蒡羚羊角，栀石川连竹叶扶。
芦苓　柴胡　元参　升麻　黑栀　羚角　牛蒡　桔梗　薄荷　生草　川连　连翘　石膏竹叶
●口疳药
钻牙疳药用儿茶，龙骨辰砂柏芷嘉，甘薄濂珠龙脑片，加之中白效堪夸。
儿茶　朱砂　珠粉　白芷　川柏　薄荷　甘草　龙骨　梅片　人中白
各为细末吹之。
〔牙疔〕
牙缝生疔胃火成，大肠湿热失调停。形如粟米连腮肿，麻痒相兼即黑疔。
●清凉散毒汤　见口糜。
●拔疔散　见颧疔。
●灵宝丹　见鬓疽。
〔牙痈〕
牙痈胃热肿牙床，寒热兼疼痛莫当。脓水稀流难保愈，多生骨肉犯寒凉。
●荆防败毒散　见肿疡。
●如意金黄散　见肿疡。
●灵宝丹　见鬓疽。
●柳青散　见口破。
●清凉散毒汤　见口糜。
〔走马牙疳〕
走马牙疳症不轻，郁邪病后毒凝成。牙根腐臭频流血，齿落穿腮治不平。
●芦荟消疳饮　见钻牙疳。
●青莲膏
青莲膏帖腐牙疳，化腐消疳效更堪。乳射白砒轻粉黛，油调细末切宜谙。
青黛（二钱）　乳香（一钱）　轻粉（一钱）　麝香（五分）　白砒（一分）
上为细末，麻油调摊油纸上，剪小帖于患处，换药以米泔水漱净。
●牙疳散
走马牙疳川朴栀，梅花冰片枣罗施。人中白又加青黛，研末频将朝夕吹。
人中白（五钱）　青黛（一两）　黑栀（五钱）　黑枣（三两，去核包川朴煅）　松罗茶（五钱）冰片（一钱）　川朴（五钱）
上为细末。
〔烂牙疳〕
烂牙疳症为何生，风火瘀凝袭胃成。口臭只缘胃生甚，齿根腐烂血脓行。
●清凉散毒汤　见口糜。
●柳青散　见口破。


卷中  ——————————————————————————————————————————————————————————————————————————————————————————

舌部  ***************************
〔舌胀〕
舌胀皆缘心火连，血壅肿胀痛而坚。舌强须用针头刺，紫重原来红易痊。
●凉膈散　见面发毒。
●柳青散　见口破。
〔痰包〕
痰包舌下软绵生，结肿如匏痛胀行。妨语并将妨饮食，还须利剪泄之轻。
●加味二陈汤
加味二陈汤半陈，芩连甘草白云苓，薄荷又入生姜炭，痰饮生来最有灵。
黄连　陈皮　云苓　甘草　黄芩　半夏　薄荷　生姜
●柳青散　见口破。
〔舌衄〕
舌衄如泉出不停，皆缘心火热蒸淋。宜投犀地黄连等，止血还须用柳青。
●犀角地黄汤　见颧疔。
●柳青散　见口破。
〔重舌〕
（痰核、重齶、舌疔）
舌症发于心与脾，症由积热是无凝。重舌舌下生包胀，痰核还生舌上施。
重齶生于上齶成，心烦浑似李梅形。舌疔舌上生紫泡，寒热相兼似豆停。
●紫雪散
紫雪羚羊犀角同，升麻寒水石膏逢。元参沉木香甘草，硝片朱砂金箔从。
犀角（一两，镑）　升麻（一两）　石膏（一两）　木香（五钱，锉）　元参（二两）　沉香（五钱，锉）　朴硝（三两六钱）　朱砂（三钱，研）　冰片（三钱，研）　甘草（八钱）　羚羊角（一两，镑）　寒水石（一两）　金箔（一百张，研）
上药煎二、三汁汤去渣滓，投入朴硝，临好再入朱砂，冰片、金箔，凝结如雪为度，大人一钱，小儿二分。
●柳青散　见口破。
〔舌菌〕
舌菌心脾毒火成，浑如豆粒舌间形。泛如莲子多妨食，绵溃翻花血不停。
●清凉甘露饮　见茧唇风。
●黑雪丹
黑雪乾姜百草霜，朱砂月石熟蒲黄，食咸梅片元明粉，共细研之吹自良。
冰片（一分）　食咸（五分）　乾姜（五分）　元明粉（五分）　月石（二钱五分）　朱砂（五分）百草霜（二钱五分）　蒲黄（二钱五分）
上为细末吹之。

喉部  ***************************
〔紧喉风〕
（缠喉风）
紧喉风更与缠喉，肿痛咽喉风火留。涌塞痰声如拽锯，少商穴刺吐之瘳。
〔治法歌〕
紧喉风，缠喉风，桐油探吐是神功。荆防散，宜先服，更进清咽利膈中。
●疏邪荆防散
荆防散内用前胡，牛蒡防风甘桔扶。象贝杏仁兼马勃，鲜莱菔汁用之符。
荆芥　象山贝母　牛蒡子　桔梗　甘草　防风　前胡　杏仁　马勃　莱菔汁
●清咽利膈汤
清咽利膈用翘芩，甘桔荆防栀薄侵。牛蒡银花连制锦，朴硝又入黑元参。
荆芥　连翘　薄荷　元参　大黄　防风　桔梗　牛蒡　山栀　朴硝　黄芩　银花　甘草黄连
●桐油饯
桐油饯法导痰壅，探吐喉风最有功。半水半油鹅羽用，斩关开膈效无穷。
用桐油一锺，开水一锺，和匀鹅羽探吐。
●玉钥匙
喉风玉匙古遗方，月石元明冰片良。加入制蚕研细末，探痰涌吐力能当。
月石（五钱）　元明粉（一两五钱）　冰片（四分）　殭蚕（一钱五分）
共研细末，吹之探吐亦用。
●子字
子字吹方药几般，元明月石一同研。再加冰片朱砂共，吹入喉中妙若仙。
月石（五钱）　元明粉（五钱）　朱砂（三分）　冰片（三分）
共研细末吹之。
〔阴虚喉痹〕
阴虚喉痹体虚生，微肿咽关痒痛行。暴怒下亏相火胜，忧思过度总能成。
●甘露饮
甘露饮中两地芩，茵陈枇叶一同珍。黑栀甘草兼川斛，天麦门冬斯剂伸。
生地黄　熟地黄　天门冬　麦门冬　茵陈　石斛　甘草　黄芩　山栀　枇杷叶
●未字
未字灯心芷薄荷，蒲黄中白黛矾和。元明月石梅花草，连柏加之效不讹。
薄荷（一钱五分）　白芷（二分）　黄连（二分）　甘草（五分）　人中白（一钱）　青黛（五分）月石（一钱）　黄柏（一钱）　蒲黄（一钱）　枯矾（二分）　元明粉（一钱八分）　冰片（三分）　灯心（二分）
上为细末。
〔喉癣〕
喉癣咽乾苔癣生，时增燥痒痛难停。皆缘厚味五辛火，斑烂延开蚁蛀形。
●清金润燥汤
清金润燥地元参，牛蒡连翘花粉侵。川贝射干甘草等，殭蚕更又入灯心。
元参　连翘　生地黄　甘草　殭蚕　天花粉　牛蒡子　贝母　射干　灯心
●未字
见喉痹。
〔上齶痈〕
痈生上齶若桃形，积热三焦与少阴。开合艰辛寒热胜，鼻流红涕若难禁。
●黄连消毒饮　见擅拱头。
●子字　见喉风。
〔锁喉毒〕
锁喉毒在耳前生，外感，风寒积热停。渐欲攻喉形瘰疬，相兼心与小肠经。
●清咽利膈汤　●子字　见喉风。
〔乳蛾〕
乳蛾积火肺经成，单重双轻喉内生。形似蚕蛾红更肿，若教痛塞势非轻。
●清咽利膈汤　●子字　见喉风。
〔喉瘤〕
喉瘤郁热肺经成，多语还兼损气神。浑似红丝元眼里，双轻单重细详因。
●益气清金汤
益气清金肺热攻，喉瘤频服妙无穷。陈苏芩蒡门冬桔，栀薄参芩甘贝逢。
人参　桔梗　黄芩　贝母　甘草　麦门冬　牛蒡子　山栀　茯苓　陈皮　薄荷　紫苏
●消瘰碧玉散
消瘰碧玉点喉瘤，开结通喉热可搜。君以硼砂冰片辈，胆矾末入患皆瘳。
硼砂（三钱）　冰片（三分）　胆矾（三分）
研末点之。

胸部  ***************************
〔井疽〕
井疽心火发中庭，初起焮疼豆粒形。口燥唇焦烦更渴，黑凶红活验之灵。
●内疏黄连汤　见肿疡。
内外治法照肿疡。

乳部  ***************************
〔内外吹乳〕
吹乳皆缘积毒生，内吹胎热自然成。外吹子鼻寒凉袭，寒热虚烦肿痛行。
●牛蒡子汤
牛蒡子汤牛蒡陈，黄芩花粉及蒌仁。连翘栀子柴青共，角刺还同甘草银。
柴胡　连翘　栝蒌仁　山栀　金银花　牛蒡子　黄芩　陈皮　皂角　甘草　天花粉　青皮
●柴胡舒肝汤　见鬓疽。
●托里透脓汤　见肿疡。
●橘叶散
橘叶散中桔叶陈，柴胡甘草黑栀珍。川芎芩石膏翘辈，更入青皮用自神。
柴胡　陈皮　川芎　山栀　青皮　黄芩　连翘　甘草　橘叶　石膏
●如意散　●冲和膏　见肿疡。
〔乳痈（乳疽）〕
乳痈疽发乳房生，肝郁瘀凝胃火成。痈发焮红兼赤痛，疽形漫硬觉疼行。痈成二七肿蒸就，疽症还须一月盈。未溃排脓托里法，已成脓泄补功呈。
●牛蒡子汤（初起）　见吹乳。
●透脓汤（已成）　见肿疡。
内外治法照痈疽门。
〔乳疬（乳癖同）〕
乳中结核李梅形，按之难移色不更。将涉劳岩时隐痛，肝脾郁结始能成。
●清肝解郁汤
清肝解郁芍青陈，牛桔芎归贝茯神。生地甘栀通远志，更加苏梗妙多真。
生地黄　当归　青皮　桔梗　甘草　苏梗　川芎　陈皮　山栀　牛蒡子　芍药　远志　贝母　木通　茯神
●逍遥散
逍遥散用芍当归，薄茯柴甘香附依。再入丹皮云片术，疏肝解郁立能挥。
柴胡　当归　茯苓　丹皮　甘草　香附　芍药　白术　薄荷
●巴膏　见瘰疬。
〔乳岩〕
乳岩初结隐疼行，肝与脾亏气血成。寒热不红形似核，溃流臭水不非轻。
●归脾汤　见溃疡。
●逍遥散　见乳疬。
●木香饼
木香饼子消岩核，结滞舒通功倍强。生地木香研细末，频频熨贴效非常。
生地黄（一两）　木香（五钱）
为末同捣作饼，每日将熨斗熨之。

腹部  ***************************
〔幽痈〕
脐上幽痈七寸生，初时犹小肿疼成。忧思火毒膏粱味，紧闭牙关战慄倾。
〔中脘疽〕
中脘疽由胃火生，脐上四寸即其名，坚疼漫肿无红热，呕恶原来毒不轻。
〔脐痈〕
脐痈毒发在脐中，肿大如瓜突更崇。无热无红宜蒜灸，稠脓为吉水流凶。
〔少腹疽〕
少腹疽生脐下边，证由火郁七情缠。红疼高肿兼牵背，软陷无脓流水绵。
〔治法歌〕
痈疽症，总会言，异名同类细详论。已成托里排脓法，溃后宜详补托门。
●活命饮　●消毒散　●透脓汤　●如意散　●冲和膏　●清凉膏　●三仙丹　●玉红膏　见肿疡
●。
●十全大补汤　●人参养营汤　见溃疡。
●蟾酥丸　见黑疔。

腋部  ***************************
〔腋痈疽〕
腋痈疽肿腋间生，肿硬焮疼寒热行，血热熏蒸兼忿怒，肝脾经络解还清。
●柴胡清肝汤（初起）　见鬓疽。
●透脓汤（已成）　见肿疡。
溃后内外治法照痈疽门。
〔暗疔〕
腋下生之名暗疔，肝脾火毒痒疼成。增寒壮热形多黑，急按疔门治即平。
内外治法照颧疔。

肋部  ***************************
〔肋疽〕
肋疽始发属肝经，郁怒还兼火毒凝。如李如桃多结肿，须宜针刺砭之应。
治法照痈疽门。
〔渊疽〕
渊疽肝胆怒忧成，肋下生之肿痛行。溃破有声膜已透，预先可服护膜轻。
●柴胡清肝汤　见鬓疽。
治法俱照痈疽门。
〔内发丹毒〕
丹毒肝脾热极生，赤霞腰胯肋间凭。急宜砭血毋疑怠，呕哕昏沉毒已腾。
●化斑解毒汤
化斑解毒石膏连，知母元参牛蒡研。更有升翘相併用，甘中黄入妙天然。
升麻　元参　连翘　黄连　石膏　知母　牛蒡子　甘草　人中黄
●如意散　见肿疡。
〔胁痈（胁疽）〕
高肿焮红是胁痈，顶平根散号疽同。皆缘肝胆三焦火，厚味忧思亦可逢。
●柴胡清肝汤　见鬓疽。
●托里透脓汤　见肿疡。
内外治法照痈疽门。

内部  ***************************
〔肺痈〕
肺痈肺热复伤风，肺脏生痈隐痛中。状若伤寒烦咳甚，痰涎稠浊臭腥冲。倘然未溃麻黄汗，不卧痰涌葶苈攻。溃后脓稠能食吉，脓清兼血不收功。
〔治法歌〕
肺痈症，势非轻，治法还须著一呈。未溃风寒宜解散，麻黄汤用自能平。
●射干麻黄汤
射干麻黄治肺痈，细辛五味款冬宗。生姜紫菀兼半夏，大枣加来法可从。
麻黄　细辛　五味子　紫菀　大枣　生姜　射干　半夏　款冬花
气喘急，不得眠，葶苈大枣此方先。身皮甲错蒸脓者，苇茎汤煎法更鲜。
●葶苈大枣汤
葶苈大枣肺痈尝，不卧须知脓自强。葶苈苦寒兼泻热，更加大枣效难量。
葶苈子　大枣
●千金苇茎汤
闻说千金有苇茎，桃红瓜瓣薏苡仁。能通脉络兼行血，初起之痈服自神。
苇茎　桃仁　甜瓜瓣　薏苡仁
脓已成，频吐腥，排脓桔梗急煎吞。心烦身热须金鲤，童便还须饮一樽。
●排脓桔梗汤
排脓桔梗是奇方，解毒清金效莫当。甘桔两般堪治疾，请君一试便知良。
桔梗（一两）　甘草（二两）
●金鲤汤
金鲤汤中药罕稀，法同贝母鲤鱼奇。鱼同童便重汤炖，肺脏生痈此可医。
金鲤鱼（一尾重四两者）　川贝母（二两，去心）
将鲤鱼刮去肠杂，勿经水，用川贝末掺入鱼肚，棉线缝之。用白童便半大碗，将鱼浸童便内，隔汤炖煮鱼眼突出为度，少顷取出去鳞骨，将净肉童便一日二、三次服净为效。
肺痈溃，自汗虚，桔梗汤吞效更舒。再宜紫菀清金剂，调摄平常可自如。
●清肺桔梗汤
清肺原来桔梗汤，归蒌耆贝草葶良。米仁百合知防己，枳壳桑皮味骨尝。
桔梗（八分）　黄耆（八分）　五味子（一钱）　枳壳（麸炒，八分）　栝蒌仁（研，二分）　桑白皮（炒，八分）　当归（八分）　防己（八分）　川贝母（八分）　薏苡仁（炒，八分）　地骨皮（一钱）　葶苈子（一钱）　知母（生，一钱）　甘草节（八分）　杏仁（炒研，一钱）
●紫菀茸汤
紫菀茸汤犀角参，冬花桑贝杏仁珍。阿胶百合兼半夏，甘草蒲黄姜最神。
紫菀　半夏　款冬花　生姜　犀角　杏仁　蒲黄　桑叶　甘草　人参　贝母　百合　阿胶
●清金保肺丸
清金保肺贝甘陈，二地归苓骨桔侵。天麦柴芎连芍味，人参白术淡黄芩。
川贝　甘草　陈皮　生地　熟地　当归　茯苓　地骨皮　桔梗　天门冬　麦门冬　白术黄芩　银柴胡　川芎　胡黄连　芍药　五味子　人参
上为细末，炼蜜为丸。
〔大、小肠痈〕
大小肠痈湿热凝，血瘀气滞注肠停，大黄汤用行瘀法，倘若脓成薏苡灵。
●大黄汤
大黄汤内朴硝和，白芥丹皮用不讹，更有桃仁相共用，肠痈腹部自然瘥。
大黄　白芥子　牡丹皮　朴硝　单桃仁
●牡丹汤
牡丹汤内用桃仁，瓜子芒硝与锦纹。始起肠痈宜早用，煎之方识迥超群。
大黄　甜瓜仁　牡丹皮　单桃仁　芒硝
●薏苡附子散
薏附还须加败酱，三般相共水煎扶。肠痈气急须宜服，脏腑能教邪自驱。
附子　败酱草　薏苡仁
●薏苡仁汤
薏苡仁汤功效奇，肠痈腹痈最堪医。桃仁加上栝蒌子，赤芍丹皮一处随。
薏苡仁　单桃仁　栝蒌仁　芍药　牡丹皮
●八珍汤（溃后）　见溃疡。
〔胃痈〕
胃痈中脘穴焮疼，不咳频将脓吐腥。饮食七情之火毒，肠痈治法略同形。
●清胃射干汤
清胃射干汤射干，升麻犀角麦冬芒。元参竹叶山栀子，又入黄芩与大黄。
射干　升麻　元参　黑山栀　芒硝　麦门冬　犀角　黄芩　竹叶　大黄
●赤豆薏苡汤
赤豆还加薏苡汤，胃痈脉数考兹方。还兼炙草同防己，用水煎尝服不妨。
赤小豆　薏苡仁　防己　甘草
补中益气汤（溃后气虚）　见溃疡。
〔脾痈〕
脾痈湿热血瘀凝，隐隐章门穴肿形。腹胀嗌乾小水短，分通湿热自然灵。
治法照肠痈。
〔肝痈〕
肝痈愤怒气凝生，穴肿期门坚痛行。坐卧如惊多胀满，清肝滋肾自功成。
●柴胡清肝汤　见鬓疽。
●六味地黄丸　见漏晴疮。
〔心痈〕
心痈巨阙肿兼疼，酷饮还相火毒成。面赤口乾身作痛，须知阳热总宜清。
●凉血饮
饮名凉血治心痈，瞿荆荷芷翘草运。赤芍通栀生地等，车前花粉麦门冬。
生地黄　连翘　荆芥　天花粉　木通　麦门冬　芍药　薄荷　白芷　瞿麦　车前子　山栀　甘草
●升麻葛根汤
升葛汤中升葛柴，芩甘赤芍木通谐。连翘又入山栀子，专治心痈酒毒佳。
升麻　柴胡　黄芩　木通　山栀　葛根　连翘　芍药　甘草
〔肾痈〕
肾痈皆为肾经亏，微肿京门穴上垂。少腹肋间䐜胀满，房劳过度外邪随。
●龙宫汤
龙宫特献许真君，遗与医家为秘经。熟地麻黄姜芥桂，还加鹿角用多灵。
熟地黄　肉桂　白芥子　麻黄　鹿角霜　乾姜
〔三焦痈〕
三焦痈发石门生，湿热凝瘀肿痛成。治法肠痈分例用，自然脏腑悉和平。
治法照肠痈。

肩部  ***************************
〔肩疽〕
肩疽痈发正肩中，黑陷为疽痈肿红。若是干疽肩后发，血瘀风郁湿凝逢。
治发悉照肿疡。

臑部  ***************************
〔臑疽〕
臑疽风热气凝成，红肿焮疼粟米生。内属三阴阳发外，痈疽治法细详评。
治法照痈疽。
〔鱼肚发〕
鱼肚发如鱼肚形，皆缘心火发青灵。焮红暴肿兼疼痛，悉照痈疽治法经。
治法照痈疽。
〔石榴疽〕
石榴疽起肘尖间，粟疱根开肿痛坚。翻破如榴寒热甚，三焦相火湿凝然。
●菊花清燥汤
菊花清燥汤生地，知贝芎归地骨皮。甘草柴芩犀角共，升麻白芍麦冬宜。
生地黄　归身　犀角　柴胡　甘菊花　川芎　芍药　麦门冬　升麻　地骨皮　知母　黄芩　贝母　甘草
●蟾酥丸　见黑疔。
●冲和膏　●护心丸　见肿疡。
溃后悉照痈疽门。

臂部  ***************************
〔臂疽　臂痈〕
臂上痈疽绕臂生，紫平凶象肿红轻。皆缘风热凝营卫，甚则挛拳彻骨惊。
●荆防败毒散　●如意散　●冲和膏　●托里透脓汤　见肿疡。
●蟾酥丸　见黑疔。
溃后照痈疽门。
〔兑疽〕
兑疽动脉腕之间，漫肿坚疼兑骨边。痛彻膊间为险症，太渊穴上肺经传。
●桑丹清毒饮　●灵宝丹　见鬓疽。
●如意散　●清凉膏　●三仙丹　见肿疡。
溃后见补托法。
〔腕痈〕
腕痈风火发三阳，手腕之间结肿强。高突焮红须速溃，倘然黑腐总难康。
●荆防败毒散　●托里透脓汤　见肿疡。
●紫金锭　见风痰。
●灵宝丹　见鬓疽。
溃后照补托门。
〔蝼蛄串〕
蝼蛄串生臂内中，骨筋浑似射伤同。思伤脾气凝胞络，内溃穿筋涉漏通。
●逍遥散　见乳岩。
●紫金锭　见风痰。
●养营汤　见溃疡。
溃后照痈疽门。

手部  ***************************
〔手背发〕
手背发初芒刺形，三阳风火湿凝成。硬坚溃后妨筋骨，红肿高疼速溃轻。
●荆防败毒散　●真人治命饮　●如意散　●万灵丹　见肿疡。
余照痈疽门。
〔掌心毒〕
疔名托塔掌心生，胞络之经积热成。发在掌边穿掌毒，初宜发汗次宜清。
〔手丫发〕
手丫发即是丫疔，湿火瘀凝结自成。如粟渐然如豆粒，急求疔法治之轻。
〔疔〕
疔名泛爪甲傍生，甲后生之蛇背论。竹节疔生中节骨，罗门疔发在罗门。
〔代指〕
代指生于指甲身，肿红焮热痛连心。溃而脓少多脱甲，经脉瘀凝湿热侵。
〔治法歌〕
以上疔，风火成，桑丹清毒法从新。蟾酥丸更宜先服，外治须敷太乙神。
●桑丹清毒饮　见鬓疽。
●蟾酥丸　见黑疔。
●紫金锭　见风痰。
●三仙丹　●清凉膏　见肿疡。
〔蜣螂蛀〕
蜣螂蛀由痰气凝，蝉肚之形指节生。初起不疼延久痛，脓清涉怯颇非轻。
●香砂六君汤　●养营汤　见溃疡。
●离宫锭　见鼻疔。
●三仙丹　●清凉膏　见肿疡。
〔鹅掌风〕
鹅掌风生掌上间，皮肤燥烈痛而坚。营虚血燥风邪袭，滋燥养营汤可痊。
●滋燥养营汤
滋燥养营两地黄，芩甘归芍及艽防。爪枯火燥兼风闭，火烁精伤血液亡。
生地黄　当归　防风　黄芩　熟地黄　芍药　秦艽　甘草
●二矾散
鹅掌风须用二矾，儿茶柏叶一同行。桐油先用搽患处，油捻将来熏洗良。
白矾（四两）　皂矾（四两）　孩儿茶（五钱）　侧柏叶（八两）　水（十碗）
煎滚，先以油搽患处，桐油传燃点火熏患处，片时次用煎汤乘热熏洗，七日内不可下水。

下部  ***************************
〔悬痈〕
悬痈毒发会阴生，初起如莲渐似桃。湿热三阴亏损症，溃而大半涉疮劳。
●滋阴八物汤
滋阴八物汤生地，赤芍丹皮花粉归。甘草川芎兼泽泻，灯心为引效堪依。
生地黄　当归　牡丹皮　泽泻　天花粉　川芎　芍药　灯心　甘草
●还元保真汤
还元汤内用参苓，四物丹皮白术珍。甘草黄耆枸子泽，还须附桂用之匀。
人参　肉桂　牡丹皮　茯苓　枸杞子　黄耆　附子　泽泻　白术　甘草　熟地黄　当归川芎　芍药
●国老膏
古法悬痈国老膏，当归甘草莫相逃。长流水浸桑柴煮，元酒相调功倍高。
当归（三两）　甘草（三两）
二味桑柴文武火煎，头二、三汁去渣，再煎成膏。每日清晨，元酒冲服三、四钱。
●七釐丹（初起里实者用之）
通幽解毒七釐丹，乳没川乌巴豆霜。更有辰雄能解毒，散瘀排气片姜黄。
姜黄（一两）　川乌（二钱五分）　乳香（去油，二钱，五分）　雄黄（三钱）　没药（去油，二钱五分）　辰砂（二钱五分）　巴豆霜（一两）
为末米浆作丸棓子大，每服七丸，陈元酒送下。
●琥珀蜡矾丸　见肿疡。
溃后内外治法照肿疡。
〔跨马痈〕
跨马痈生近肾囊，皆缘湿火肾肝伤。焮疼红肿为轻症，禁用寒凉托里良。
●真人活命饮　●托里透脓汤　见肿疡。
治照痈疽。
〔便毒鱼口横痃〕
便毒生于腿缝间，忍精瘀血怒凝然。坚疼木硬曾寒热，针灸还宜汗下痊。
●红花散瘀汤
红花散瘀汤苏木，翘贝殭蚕乳决明。归尾大黄兼角刺，牵牛山甲酒煎行。
红花　当归　贝母　大黄　殭蚕　苏木　连翘　石决明　皂角针　穿山甲　乳香　黑牵牛
●黄耆内托散
黄耆内托散芎归，白术银花泽泻随。花粉角针甘草共，跨间便毒此能医。
黄耆　当归　金银花　天花粉　甘草　白术　川芎　泽泻　皂角针
●荆防败毒散　见肿疡。
●琥珀膏
琥珀膏中用大黄，南星白芷郁金调。同为细末瓷瓶贮，葱蜜调敷肿自消。
大黄　郁金　南星　白芷　共为细末，葱蜜调敷。
溃后照痈疽门。
〔下疳〕
疳疮名一有三因，欲火瘀凝紫亮形，癗痒皆缘房术毒，淋漓赤肿湿多停。
●八正散
八正散中用木通，车前瞿麦大黄同。山栀萹蓄兼滑石，甘草加之效不穷。
瞿麦　萹蓄　车前子　木通　滑石　甘草　大黄　山栀
●清肝导滞汤
清肝导滞甘瞿麦，滑石须同萹蓄匀。更入大黄因便闭，还加灯草用之神。
瞿麦　萹蓄　滑石　大黄　灯草　甘草
●龙胆泻肝汤
龙胆泻肝汤地黄，车前泽泻木通当。芩栀翘草同归尾，湿用黄连闭大黄。
龙胆草　地黄　车前子　泽泻　木通　当归尾　黄芩　山栀　连翘　甘草　黄连　大黄
●银粉散
银粉散中效罕稀，朱砂锡炒力多奇。水银轻粉同杭粉，结毒阳糜用此医。
好锡（六钱），化开朱砂末（二钱），同炒，砂枯去砂留锡，再化开入水银（一两），和匀倾出听用。用杭粉（一两），研细平山夹纸上，捲成一条，一头燃火煨之，纸净为度，吹去灰用粉同锡末，再加真轻粉（一两），共研极细掺之。
●珍珠散
珍珠散治下疳疮，清湿除瘀脱腐方。连柏儿茶轻粉蛤，象牙杭乳没香良。
珍珠（一钱）　黄柏（一钱）　轻粉（一钱五分）　文蛤（三钱）　乳香（一钱五分，去油）　黄连（一钱）　杭粉（三钱）　象牙屑（三钱）　孩儿茶（一钱）　没药（一钱五分，去油）
共为细末掺之。
〔阴蝨疮〕
阴蝨疮由毛际生，肾肝浊热蕴而成。更兼淫痒浑如癞，急用无忧散自轻。
●银杏无忧散
银杏无忧散麝香，水银轻粉杏仁强。雄黄狼毒兼芦荟，调擦何愁药不良。
水银（一钱）　杏仁（一钱）　雄黄（一钱）　芦荟（一钱）　麝香（二分）　轻粉（一钱，铅制）狼毒（一钱）
上五味为末，合水银杏仁，再研极细，津唾调搽。
〔肾囊痈〕
肾囊痈发肾囊间，湿热凝瘀下注抟。红肿焮疼寒热作，溃而腐烂露睾丸。
●清肝渗湿汤
清肝渗湿汤归地，芎芍柴通泽泻芩。胆草山栀花粉等，灯心甘草法从心。
生地黄　当归身　黄芩　天花粉　山栀　川芎　龙胆草　芍药　木通　泽泻　柴胡　甘草　灯心
●滋阴内托散
滋阴内托散芎归，白芍还兼生地耆。泽泻角针山甲共，囊痈日久服相宜。
地黄　当归　川芎　泽泻　黄耆　芍药　穿山甲　皂角针
内外治法照痈疽门。
〔肾囊风〕
肾囊风发属肝经，风湿熏蒸外袭成。痒痛搔穿流血水，甚而疙瘩亦多生。
●蛇床子汤
蛇床汤内苦参归，更入灵仙用有奇。河水同煎熏患处，肾囊风痒洗之宜。
蛇床子（五钱）　葳灵仙（五钱）　当归（五钱）　苦参（五钱）
四味煎汤洗净。
〔妇人阴疮〕
阴疮一症总为名，条款分门著意呈。阴挺如虯脾怯弱，肿阴伤血与劳成。
胃虚积郁生阴蚀，阴脱忧思太过生。气血双虚阴㿗症，各随经络治之平。
〔治法歌〕
阴挺症，似蛇形，脾经虚弱有来因。初服逍遥龙胆法，补中益气用之神。
阴户肿，血分劳，清肝渗湿有功劳。秦艽汤更须间服，若用逍遥法亦高。
阴蚀病，生小虫，胃虚积郁湿相逢。凉营泻火宜兼用，芦荟煎之立大功。
阴脱症，思虑成，阴户开而闭不能。痒痛兼行流水者，逍遥归脾服之应。
阴㿗症，气血虚，补中益气用之符。外敷更用蓖麻子，捣烂将来贴顶须。
●秦艽汤
秦艽汤内用当归，葱白菖蒲两共投。阴肿兼疼煎食服，此方神效妙难求。
秦艽　当归　菖蒲　葱白
●凉营泻火散
凉营泻火散黄芩，四物山栀知母呈。龙胆柴胡茵草麦，木通更入大黄行。
生地黄　当归　川芎　芍药　黄芩　山栀　知母　龙胆草　柴胡　茵陈　甘草　麦门冬大黄　木通
●芦荟丸
芦荟丸中用二连，芜荑鹤蝨共雷丸。青皮麝木香相共，饼和为丸病自安。
芦荟　黄连　鹤蝨　雷丸　胡黄连　芜荑　青皮（各一两）　木香（三钱）　麝香（一钱）
上为细末，水泛为丸，每服一钱。
●芎归汤
芎归汤洗阴中痒，蛇菌鸡冠并此求。白芷生甘龙胆草，阴痒熏洗效应收。
川芎　当归　白芷　甘草　龙胆草（各五钱）
煎汤熏洗。
●雄黄藜芦散
雄黄更又与藜芦，冰片还同轻鳖敷。更入芎归研细末，鸡冠蛇菌擦之无。
雄黄（一钱）　藜芦（一钱）　轻粉（一钱）　鳖头（一钱）　冰片（三分）　川芎（一钱）　当归（一钱）
研末搽之。
●艾叶汤
艾叶汤中大戟添，防风倾入一同煎。阴疼阴痒皆宜用，熏洗将来效似仙。
艾叶（一两）　大戟（五钱）　防风（六钱）
煎洗。
●塌痒汤
塌痒汤中用苦参，灵仙狼毒共相珍。蛇床鹤蝨同归尾，煎洗阴中痒自伸。
苦参（五两）　葳灵仙（五两）　狼毒（五两）　当归（五两）　蛇床（五两）　鹤蝨（一两）
煎汤熏洗。
●银杏散
银杏散中用杏仁，水银轻粉雄黄真。更加枣肉须绵裹，填塞阴中妙更神。
杏仁（一钱）　水银（一钱）　轻粉（一钱）　雄黄（一钱）
上为细末，用药五分，枣肉一枚和丸，用丝绵包裹丝线一根扎之，将药纳于阴户，留线在外，一日一换。
●蓖麻法
阴㿗皆缘气血亏，还须蓖麻子无疑。一同捣烂敷巅顶，能治子门脱下垂。
蓖麻子（四十九粒）
捣烂，贴于巅顶，子门上收，速去之。
●逍遥丸　见乳岩。
●补中益气汤　见溃疡。
●泻肝汤　见下疳。
●清肝渗湿汤　见肾囊痈。
●归脾汤　见溃疡。

臀部  ***************************
〔鹳口疽〕
鹳口疽生尻尾尖，轻居督脉湿痰缘。溃时脓少流清水，老弱难疗少易痊。
●滋阴除湿汤（初起）
滋阴除湿汤知母，白芍芎归生地芩。贝母柴陈兼泽泻，炙甘又入骨皮侵。
生地黄　当归　芍药　知母　泽泻　黄芩　川芎　柴胡　贝母　甘草　地骨皮　陈皮
●和气养营汤（已成）
和气养营汤术耆，参芩熟地共陈皮。丹皮甘草沉香末，加入当归分外奇。
人参　当归　黄耆　茯苓　陈皮　熟地黄　白术　沉香　牡丹皮　甘草
●滋肾保元汤（溃后）
滋肾保元汤桂参，归耆熟地茯苓甘。丹皮附子山萸术，杜仲还加姜枣三。
人参　熟地黄　附子　当归　黄耆　白术　牡丹皮　生姜　肉桂　山茱萸　杜仲　茯苓甘草　大枣
●蜡矾丸　见肿疡。
余照痈疽门。
〔坐马痈〕
坐马痈生督脉经，位居尻尾湿瘀成。高疼红肿脓稠顺，散漫脓清症不轻。
内外治法照鹳口疽。
〔臀痈〕
臀痈原是出膀胱，漫肿坚刚湿热强。肉厚太阴真部分，高疼焮肿症为阳。
内外治法照痈疽。
〔上下马痈〕
上马痈同下马痈，生于左右折纹宗。膀胱湿热凝于络，红肿为轻黑陷凶。
●内托羌活汤
内托羌活桂防翘，生草黄耆黄柏调。归尾陈皮藁本辈，红花苍术不相饶。
桂枝　当归　连翘　红花　陈皮　黄耆　防风　黄柏　苍术　甘草　羌活　藁本
●透脓散　见肿疡。
内外治法照痈疽。
〔脏毒〕
脏毒毒注在肛门，虚实还须细酌斟。厚味辛勤兼酒色，外为阳症内为阴。
●黄连除湿汤（湿热便闭服之）
黄连除湿汤芩朴，苍术硝黄枳壳翘。芎草防风归尾等，悬痈脏毒此无逃。
黄连　当归　连翘　苍术　朴硝　厚朴　川芎　防风　大黄　甘草　黄芩　枳壳
●凉血地黄汤（便血肿痛）
凉血地黄汤芍归，人参栀子地榆依。茯苓白术芎连草，花粉加之效不稀。
生地黄　白术　当归　天花粉　山栀　黄连　芍药　茯苓　地榆　甘草　人参　川芎
●五灰散
五灰散内用鹅毛，鹿角蜈蚣山甲烧。再入血馀同煅末，肛门肿痛即时消。
血管鹅毛　鹿角　蜈蚣　穿山甲　血馀（各等分）
烧灰存性，每服三钱元酒送下。
●菩提露
菩提熊胆须为最，要好还将冰片弹。脏毒肿疼推此妙，捺于患处即时安。
熊胆（三分）　冰片（一分）
研末水调。
●托里透脓汤　见肿疡。
溃后清热补托。
〔痔疮〕
痔疮形类有多般，风湿还兼燥热抟。内外肛门皆可发，通肠或漏最难安。
●止痛如神汤（通用）
止痛如神汤大黄，秦艽泽泻术槟榔。桃仁皂角防归尾，黄柏加之功倍强。
当归　秦艽　桃仁　皂角　苍术　防风　泽泻　黄柏　槟榔　大黄
●三黄二地汤（肠风、痔血）
三黄二地汤苍术，厚朴陈皮白术陪。归尾人参防炙草，地榆泽泻共乌梅。
人参　黄芩　乌梅　当归　防风　生地黄　黄连　苍术　白术　地榆　黄柏　熟地黄　厚朴　泽泻　甘草　陈皮
●防风秦艽汤（肠风、便血）
防艽方内归生地，芷术川芎芍壳调。槐角地榆栀子草，槟榔还入赤苓翘。
生地黄　当归　连翘　槐角　山栀　秦艽　川芎　茯苓　槟榔　甘草　防风　芍药　白芷　枳壳　地榆　苍术
●提肛散（元虚脱肛）
提肛散内用芎归，参术耆连陈草依。更入升柴芩白芷，元虚不足服之肥。
人参　当归　升麻　黄芩　陈皮　白术　川芎　柴胡　白芷　甘草　黄耆　黄连
●当归郁李汤（痔疮、胀痛脉结）
当归郁李共麻仁，生地秦艽泽泻匀。苍术大黄兼皂角，痔疮胀痛服之神。
生地黄　当归　郁李仁　大黄　皂角　秦艽　苍术　大麻仁　泽泻
●脏连丸（新久通用）
脏连丸本用黄连，猪脏将来灌煮煎。同捣为丸温酒服，敢教诸痔不缠绵。
黄连（八两）　公猪大脏头（一尺二寸）
温酒洗净，将川连研末灌入脏中，两头扎紧，用煮酒斤半共入砂锅内，文武火熬至将干，捣烂为丸如椒目大，晒乾，每服三钱，元酒送下。
●胡连追管丸（通肠痔后）
追管丸中刺蝟皮，麝香加入效堪奇。胡连米饮为丸子，去秽生肌用得宜。
胡黄连（一两，姜汁炒）　刺蝟皮（二两，炙）　麝香（二分）
各研细末，米饮为丸，每服一钱，元酒送下。
●胡连闭管丸
胡连闭管丸窥易，得此之功难上难。山甲决明槐米共，三钱米饮服之安。
胡黄连（一两）　穿山甲（五钱，麻油煎）　石决明（五钱，煅）　槐花（五钱，炒）
各研细末，炼蜜为丸，米饮汤送下。
●苦参地黄丸
苦参熟地共和丸，不料和丸只两般。凭尔肠风兼酒毒，并增下血用之安。
苦参（一斤，切）　熟地黄（四两）
先将苦参酒浸，蒸熟晒乾，如是九次。炒炙研末，再将熟地酒浸，蒸软捣烂，然后将苦参用捣极烂，量加炼蜜为丸如梧子大，每服三钱元酒送下，早晚两服。
●收痔散
收痔散中效更推，焮疼肿痛立生肌。五倍煨入荔枝草，轻片同研敷痔宜。
轻粉　冰片　文蛤　荔枝草
先将文蛤一枚敲小孔，用荔枝草塞满，用纸塞孔，湿纸包。煨片时，取出去纸研为细末。每一钱加轻粉三分、冰片五釐，冰片田螺水调搽。
●芫花线
药线芫花共壁钱，再加白扣线同煎。繫于患处神功大，诸痔瘿瘤皆可捐。
芫花（五钱）　壁钱（二钱）
白扣线同上药用水一碗，煮至汤干为度，取线阴乾。临用用线一根双扣繫于患处。
●唤痔散
唤痔散中用白矾，草乌刺蝟食咸详。再加冰麝同研末，填入肛门效莫良。
白矾（五分）　食咸（三分）　草乌（一钱）　刺蝟皮（一钱，煅）　麝香（五分）　冰片（二分）
共研细末，先将温汤洗净肛门，用津唾调药三钱填入肛门，痔出后用枯痔散。
●枯痔散
枯痔散中轻粉矾，蟾酥白信鳖头良。同为细末宜文煅，依法还须三炷香。
鳖头一个
漂净酥炙研为细末，每四钱加白砒一两，白矾二两，轻粉四钱　净蟾酥二钱
共为细末，用小铁锅一只入药，上用碗盖咸泥封固，炭火煅三炷香为度。研末，每日辰午申三时上药三次，七、八日其疮自落。后用玉红膏、生肌散长肉收功。
〔坐板疮〕
坐板疮在臀腿缠，形如黍豆痒连绵。暑湿热毒凝肉里，宜服清脾甘露痊。
●新制清脾甘露饮
清脾甘露饮茵陈，术地丹栀萆薢均。滑石米仁川柏草，苓皮洗竹效如神。
生地黄　牡丹皮　茯苓　滑石　甘草　白术　山栀　茵陈　苡仁　黄柏　萆薢　淡竹叶
●黄金散
痤痱黄金生石膏，大黄川柏莫相逃。同为细末加轻粉，猪胆麻油调更高。
石膏（三钱）　黄柏（三钱）　大黄（三钱）　轻粉（三分）
共为细末，猪胆麻油调敷。

股部  ***************************
〔附骨疽〕
附骨疽症为何生，风湿寒凝化热成。房欲劳伤兼厚味，病情著骨势非轻。
〔咬骨疽〕
咬骨疽生侧里成，皆由风湿与寒凝。初宜温散通经络，已欲蒸脓补托乘。
●大防风汤（通用）
大防风内术参归，附芍川芎杜仲耆。熟地怀牛羌活草，姜为引子自无疑。
防风　附子　川芎　杜仲　甘草　白术　当归　熟地黄　牛膝　羌活　人参　黄耆　芍药　生姜
●木香流气饮
木香流气饮芎归，苏桔青陈乌泽耆。枳壳槟芩防半夏，腹皮白芍膝甘随。
木香　川芎　当归　苏梗　桔梗　青皮　陈皮　乌药　泽泻　黄耆　枳壳　槟榔　茯苓防风　半夏　大腹皮　芍药　牛膝　甘草
●内脱羌活汤（通用）　见上马痈。
●万灵丹　见肿疡。
●龙宫汤（阴寒之症用）　见肾痈。
●十全汤（溃后）　见溃疡。
外治法照肿疡门。
〔腿游风〕
（即流火）
腿游风是湿瘀生，肿赤如云绕腿行。步履有妨难走动，治宜砱血又宜清。
●当归拈痛汤
当归拈痛苦人参，柏泽羌防茵葛甘。知母淡芩苍白术，腿间流火此方探。
当归　黄柏　泽泻　羌活　葛根　防风　黄芩　甘草　知母　茵陈　人参　苦参　苍术白术
●如意散　见肿疡。
青腿牙疳
青腿牙疳何故生，只缘上下不通行。阳邪火炽阴寒闭，凝结而成毒不轻。
青腿如云茄黑色，皮顽肿硬履难行。牙疳肿臭流脓血，穿破腮唇不再生。
●活络流气饮
活络流气去风强，青腿牙疳初服良，除湿通经清胃络，临时加减有成方。
木瓜苍术羌附子，独膝山楂柏枳榔。乌药乾姜生草引，麻黄黑豆又生姜。
羌活　苍术　乌药　枳壳　乾姜　独活　黄柏　黑豆　槟榔　生姜　附子　麻黄　山楂甘草　木瓜　牛膝
●加味二妙汤
加味二妙汤真妙，青腿牙疳龈肿尝。乌药柏苍归膝泻，槟榔黑豆木瓜姜。
黄柏　当归　黑豆　槟榔　乌药　苍术　牛膝　木瓜　泽泻　生姜
内服马乳外用砭法。
●牙疳散　见走马疳。
●如意散　见肿疡。

膝部  ***************************
〔膝痈〕
膝痈生于膝髌间，肿红寒热痛而坚。宜消宜散宜清热，悉照痈疽法自然。
〔鹤膝风〕
鹤膝风由膝上侵，上枯下细隙三阴。风寒邪湿乘虚入，日久淹缠痼疾深。
●独活寄生汤
独活寄生汤茯甘，当归熟地细辛参。生姜杜仲秦艽膝，防芍加之效可探。
独活　人参　茯苓　当归　牛膝　防风　芍药　熟地黄　甘草　杜仲　秦艽　生姜　细辛　桑寄生
●五积散
五积芎归朴桂心，麻陈苍半茯苓饮。乾姜枳壳并甘桔，白芷还同赤芍临。
桂心　当归　麻黄　陈皮　茯苓　苍术　芍药　半夏　枳壳　桔梗　厚朴　川芎　白芷乾姜　甘草
●大防风汤　见附骨疽。
●万灵丹　●玉龙丹　见肿疡。
〔委中毒〕
委中毒在膕纹生，屈不能伸木硬行。胆热流于膀胱隙，速宜通散去瘀轻。
●调和营卫汤
调和营卫汤甘草，陈独芎归耆大茴。赤芍红花并白芷，乌牛共入厥功魁。
黄耆　芍药　陈皮　白芷　牛膝　当归　红花　独活　乌药　甘草　川芎　茴香
●琥珀膏　见便毒。
●蟾酥丸　见黑疔。

胫部  ***************************
〔鱼肚痈〕
鱼肚痈在腿肚生，增寒壮热湿瘀成。溃时脓厚方为吉，稀水频流势不轻。
内外治法照痈疽门。
〔内外踝疽〕
内外踝疽寒湿热，血瘀气滞阻于经。三阳外侧三阴里，初用宣通蒜灸灵。
●木香流气饮　见附骨疽。
内外治法照痈疽门。
〔穿踝疽〕
穿踝疽由寒湿凝，外穿里发踝间成。有头阳络阴微肿，清水常流症不轻。
●荆防败毒散（初起）
●如意散　见肿疡。
溃后照痈疽门。
〔臁疮〕
足部臁疮分内外，外臁易治内难痊。三阳湿热由居外，内属三阴虚热缠。法用搜风除湿热，三香夹纸贴疮边。
●黄耆丸（通用）
黄耆丸治臁疮症，赤豆川乌共蒺藜。川楝茴香乌药辈，防风酒合地龙齐。
黄耆　川乌　川楝子　茴香　赤小豆　防风　地龙　蒺藜　乌药
各为细末酒和为丸。
●四生丸（外臁已久）
四生丸治臁疮久，骨节多疼举动迟。白附殭蚕并蚯蚓，草乌又入五灵脂。
地龙　白附子　殭蚕　草乌　五灵脂
共为细末，米糊为丸。
●虎潜丸（内臁已久）
虎潜丸用羝羊肉，虎胫陈龟膝地归。赤芍又加知柏锁，虚劳痿躄任君挥。
熟地黄　当归　黄柏　牛膝　陈皮　锁阳　芍药　知母　虎胫骨　龟板
上为细末，煮嫩羊肉捣烂为丸。
●三香膏（初起）
三香膏法最堪奇，轻乳松香一共医。为末麻油调夹纸，线针刺孔贴疮宜。
轻粉（三钱）　乳香（一两）　松香（一两）
研末，入麻油调和摊纸上夹好，以针密刺小孔贴疮上，三日一换。
●夹纸膏
夹纸膏中轻粉矾，雄黄血竭没黄丹。儿茶文蛤银朱末，夹纸敷之效不难。
黄丹　没药　轻粉　雄黄　儿茶　血竭　文蛤　银朱　枯矾
各等分为末，用夹纸贴之。
●解毒紫金膏
古遗解毒紫金膏，结毒臁疮此法高。松皂油调将纸盖，敢教痼疾不煎熬。
松香　皂矾（各一斤，煅赤）
共研细末，香油调搽，三日一换，油纸盖札。
●蜈蚣饯（顽臁）
蜈蚣饯法用桐油，甘独蜈蚣白芷投。白面作圈围四首，顽臁黑臭即时瘳
蜈蚣　甘草　独活　白芷（各一钱）　桐油（二两）
入药煎滚，先以米泔水洗净，水和白面作圈，围在疮口四边，勿令泄气。将腿放平，以茶匙挑油，渐渐乘热加满，少时取下，散风脱腐甚妙。
●黄蜡膏
黄蜡血馀竭白胶，石脂龙骨入油调。蜈蚣饯后将膏盖，肌肉能生痛自消。
黄蜡（一两）　血竭（三钱）　赤石脂（三钱）　龙骨（三钱）　血馀（三钱）　白胶香（三钱）
用麻油一两，入血馀煎枯去楂，再入黄蜡、白胶香溶化，下血竭、赤石脂、龙骨末调匀，候冷，用时捏作薄片贴之，三日一换，别用葱汤洗净。
〔四弯风〕
四弯风岁腿弯生，淫痒滋延似癣形。外受风邪兼湿热，消风三妙最为灵。
●三妙散
散各三妙用槟苍，黄柏同研渗湿疮。苏合油调除湿癣，收干止痒是神方。
槟榔　苍术　黄柏
各等分为末，苏合油调之。
●消风散　见肥疮。

足部  ***************************
〔足背发〕
足背发属胆胃经，七情六慾蕴而成，详分顺逆方无谬，细辨痈疽定死生。
●真人活命饮（初起）
●托里透脓汤（已成）　见肿疡。
内外治法照痈疽。
〔涌泉疽〕
涌泉疽生在足心，肾虚湿滞症多阴。破时溃浅痈可治，黑陷为疽命必沉。
●金匮肾气丸（溃后）
金匮肾气泽怀中，肉桂丹皮萸肉投。熟附车前并熟地，茯苓怀药一齐收。
山茱萸　肉桂　茯苓　泽泻　山药　熟地黄　熟附子　牡丹皮　牛膝　车前子
共为细末，炼蜜为丸。
●活命饮（初起）
●透脓汤（已成）　见溃疡。
外治法照肿疡。
〔脱疽〕
脱疽一症最非轻，房欲膏粱化毒成。肾竭血枯生足指，十人患此九难生。
〔治法歌〕
脱疽症，势非轻，初用蟾酥艾灸行。肉死疮枯施割法，血流如圣效堪呈。
内服法，亦须详，济生汤服自平安。居常调敷清神散，二气阴阳戊土丹。
●解毒济生汤
解毒济生汤草芎，柴芩花粉麦门冬。二花知柏神远志，犀角升麻归膝逢。
柴胡　当归　茯神　黄柏　天花粉　升麻　川芎　远志　麦门冬　知母　犀角　红花　金银花　黄芩　甘草　牛膝
●阴阳二气丹
阴阳二气麦天冬，冰柏元参青黛同。泽泻辰砂矾五味，人中甘草解疲癃。
元参　黄柏　五味子　枯矾　人中白　天门冬　麦门冬　泽泻　青黛　冰片　甘草　辰砂
●清神散
清神散治脱疽佳，闷乱心烦服自谐。豆粉牛黄甘草节，朱砂梅片共相皆。
绿豆粉　牛黄　朱砂　甘草　冰片
●金液戊土丹
金液戊土丹朱味，神志牛黄硝石蒲。连片乌梅金箔共，人中黄更与雄俱。
胡黄连　茯神　雄黄　硝石　冰片　乌梅　菖蒲　远志　牛黄　金箔　五味子　辰砂　人中黄
●如圣金刀散
如圣金刀散刃伤，血流不止撒之良。二矾更入松香等，共细研之瓦罐藏。
松香（七两）　生矾（一两五钱）　枯矾（一两五钱）
共为细末掺之。
●青凉膏　●玉红膏　●三仙丹　俱见溃疡。
●蟾酥丸　见黑疔。
●八宝丹　见蝼蛄串。
〔臭田螺〕
臭田螺症最淹缠，白疱光明痒不堪。臭水溃流皆湿热，消风化湿可相参。
●鹅掌皮散
鹅掌皮方功最奇，惟将一味却堪医。还须煅炼研为末，调用麻油是合宜。
鹅掌皮一味，文火煅研末，麻油调敷。
〔牛程蹇〕
牛程蹇因奔走多，气凝袭痹不相和。热时著水多生疱，鸽粪煎汤妙不摩。
初起用盆一只，内安新砖，砖上放鸽粪，上合罩箩，以脚踏上，用滚汤冲入熏之。如不消，用牛角散搽之。顽皮浮起者，剪破，外贴清凉膏自愈。
●牛角散
牛角散治牛程蹇，久破流脓势不轻。轻粉松香牛角煅，水龙骨用患能平。
松香　轻粉　水龙骨　牛角尖
共为细末　牛角髓调搽。
●轻乳生肌散　见蝼蛄疖。
●玉红膏　见肿疡。
〔冷疔〕
冷疔寒湿足跟凭，彻骨多疼紫疱凝。黑烂孔深流血水，若然气秽用神灯。
●内补十宣散
内补十宣诸毒疗，已成令溃未成消。参耆桔梗芎归草，芷朴防风桂酒调。
人参　当归　防风　白芷　厚朴　黄耆　川芎　桔梗　甘草　桂枝
●神灯照法（经久不敛用）　见溃疡。
●铁粉散（照后用此敷之）
铁粉散医足冷疔，能消黑腐肉肌生。黄丹轻粉松香麝，调用香油纸盖平。
生铁粉（一钱）　黄丹（一钱）　轻粉（一钱）　松香（一钱）　麝香（一分）
共为细末，香油调敷。
●清凉膏　●三仙丹　见溃疡。
〔田螺疱〕
田螺疱在足边生，外袭寒凝湿热成。起似豆形黄水疱，破时流水痒疼行。
●解毒泻脾汤
解毒泻脾牛蒡防，木通甘草石膏苍。黄芩栀子同灯草，服此心脾泻自康。
防风　山栀　石膏　灯心　甘草　黄芩　苍术　牛蒡子　木通
●清凉膏　●三仙丹　见溃疡。


卷下  ——————————————————————————————————————————————————————————————————————————————————————————

发无定处  ***************************
〔疔疮〕
五脏俱能发各疔，现于形体细详形。欲知上下阴阳别，须看疮形出孰经。疔名火焰发心经，往往生于唇指成。时作心烦神恍惚，痛兼麻痒颇非轻。毒发肝经紫燕名，此疔多出骨筋生。破流血水穿筋烂，最虑神昏毒内行。黄鼓由来发脾经，多生口角与颧临。疱黄光润微红色，麻痒顽僵兼恶心。毒发肺经白刃疔，根兼白疱毒非轻。易腐易烂多腮损，咳嗽痰涎势已成。从来黑黶肾经生，黑疱如疔紫硬行。牵骨痛疼为毒甚，沉昏惊悸目无睛。以上五疔应五脏，又有红丝别样侵。初起如疮红肿发，红丝最忌上攻心。凡疗疔症宜乎早，三阴当更辨三阳。在下可灸针宜上，缓治多危速即康。内疔一症势非轻，寒热先来腹痛行。忽发肿如成积块，初宜发汗次宜清。又有羊毛一症原，憎寒壮热命难存。胸前背后如疹隐，宜服蟾酥挑根断。
●桑丹（消毒饮初起通用）
●灵金丹　见鬓疽。
●黄连消毒饮　见擅拱头。
●犀角地黄汤　见颧疔。
●如意散　见肿疡。
●蟾酥丸　见黑疔。
●离宫锭　见鼻疔。
●三仙丹　见溃疡。
●拔疔散　见颧疔。
●清凉膏　见溃疡。
〔流注〕
流注由来症数般，风寒湿热与痰搏。发无定处连绵肿，烂骨穿筋不易安。
●通经导滞汤（治败瘀流注）
通经导滞汤香附，芍地芎归独紫苏。枳壳陈丹甘草节，红花牛膝导瘀符。
香附　芍药　当归　紫苏　生地黄　川芎　独活　枳壳　陈皮　甘草　牡丹皮　红花　牛膝
●木香流气饮　见附骨疽。
●调和营卫汤　见委中毒。
●荆防败毒散　●托里消毒散　●透脓散　见肿疡。
●龙宫汤　见肾痈。
●人参养营汤　●十全大补汤　●归脾汤　见溃疡。
外治法照痈疽。
〔瘿瘤〕
五瘿阳症六瘤阴，大小还宜仔细寻。感受山岚凝气血，治当戒怒静安心。
〔治法歌〕
五瘿症，六瘤名，治法难堪一一呈。海藻玉壶常用服，散瘀活血自然平。
瘿瘤症，根未深，芫花葯钱妙难寻。溃而条降堪胜任，盖用巴膏功最钦。
●海藻玉壶汤
海藻玉壶青贝陈，连翘半夏草昆珍。川芎独活归身等，海带煎来自必神。
海藻　当归　连翘　青皮　昆布　半夏　川芎　独活　陈皮　甘草　贝母　海带
●活血散瘿汤
活血散瘿汤芍归，青陈芎半木香随。参苓昆布丹皮草，肉桂红花生地宜。
芍药　当归　陈皮　川芎　半夏　木香　人参　茯苓　昆布　牡丹皮　甘草　肉桂　红花　青皮　生地黄
●芫花线　见痔疮。
●白降丹
溃后米浆作条，去净衣膜，上玉红膏、八宝丹收口，见颧疔。
●巴膏　见瘰疬。
●玉红膏　●清凉膏　见溃疡。
〔大麻风〕
大麻风症万邪成，坐卧当风湿热萌。调治须详五败症，散风养血或能轻。
●苦参丸
苦参丸内荆防风，芷蝎胡麻皂角芎。草首二乌归蒡术，甘参蛇杏蒺藜枫。天麻白附同牛膝，杜仲灵仙蔓独功。翘杞海风羌活共，能医新旧大麻风。
胡麻（五两）　皂角（五两）　川芎（五两）　当归（五两）　连翘（二两）　枸杞子（五两）　羌活（二两）　独活（五两）　甘草（二两）　人参（一两）　蕲州白花蛇（二两炙）　杏仁（二两）　大枫子（六两）　天麻（二两）　白附子（五两）　牛膝（五两）　葳灵仙（五两）　蔓荆子（二两）　海风藤（二两）　何首乌（五两）　牛蒡子（五两）　白术（二两）　蒺藜（五两）　杜仲（二两）　苦参（一斤）　荆芥（一斤）　防风（六两）　白芷（六两）　草乌（二两）　全蝎（五两）
上为细末，醋打米饮为丸，如桐子大。每服三十丸，温酒送下。
●万灵丹　见溃疡。
●黄连膏　见鼻疔。
〔杨梅疮〕
杨梅疮发有来由，斯病皆因自去求。淫欲相兼精气化，气宜发汗毒宜搜。
●透骨散（初起在里者汗之）
透骨搜风散最强，彻疼筋骨莫能量。芝麻羌独葡萄豆，槐枣糖茶桃核姜。
透骨草　生芝麻　羌活　独活　紫葡萄　六安茶　槐花米　冰糖　黑豆　核桃肉　生姜大枣
●九龙丹（初起毒在里者下之）
九龙丹药真堪羡，血竭儿茶乳没扶。巴豆木香丸共服，横痃鱼口立消无。
血竭　孩儿茶　乳香　没药　木香　巴豆霜
等分为丸，每服九丸。
●升麻解毒汤（行泻后体实者用）
升麻解毒汤传易，去病应知却不难。皂角土苓油入服，多年解毒自欣欢。
升麻（四钱）　皂角（四钱）　土茯苓（一斤）
水八碗煎四腕，一日服尽。每次炖热加麻油一茶匙。如疮生顶上加白芷，咽内加桔梗，胸腹加白芍，肩背加羌活，下部加牛膝。
●归灵汤（泻后体虚者服之）
归灵汤草木瓜参，防己藓皮膝术群，米粉银花灵土茯，还须四物作为君。
地黄　川芎　当归　芍药　人参　防己　木瓜　金银花　葳灵仙　牛膝　甘草　白术　薏苡仁　天花粉　白藓皮　土茯苓
●金蟾脱甲酒
金蟾脱甲治杨梅，好酒须陈用独魁。一个蛤蟆同煮服，服之发汗病能回。
好酒（五斤）　大蛤蟆（一个）
浸酒内封瓶口，煮二炷香取起，随量大小以醉为度。冬日盖暖避风为妙。
●翠云散（毒气已减方用）
翠云散用胆矾轻，铜绿生膏解毒精。研细瓷瓶收贮好，梅疮一症点能清。
铜绿（五钱）　胆矾（五钱）　石膏（一两）　轻粉（一两）
共研细末，湿者乾擦，乾者猪胆汁调点。
●点药（毒气已尽者用之）
点药方中用杏仁，雄黄轻粉共相珍。同为细末频频点，斯药堪教疾苦伸。
杏仁（四十九粒，去皮尖）　雄黄（一钱）　轻粉（三钱）
先将杏仁去油捣细，加入雄黄、轻粉和匀为末点之。
●鹅黄散（烂成片用之）
鹅黄散本独称雄，轻粉相兼膏柏同。为末必须瓷罐贮，梅疮湿烂告成功。
石膏（一两）　轻粉（三钱）　黄柏（一两）
为末掺之。
●万灵丹　见溃疡。
〔杨梅结毒〕
结毒杨梅毒未清，遍身筋骨痛难禁。咽喉脑鼻皆堪发，解毒搜风服自钦。
●搜风解毒汤（初起筋骨疼痛）
搜风解毒用防风，薏苡银花细木通。土茯木瓜加皂角，藓皮再入效无穷。
防风　金银花　薏苡仁　皂角针　木瓜　木通　土茯苓　白藓皮
●芎归二术汤（虚弱者用）
芎归二术汤防朴，独活参苓薏苡仁。皂角木瓜银草甲，遗粮猪肉木通珍。
人参　当归　防风　茯苓　木瓜　白术　川芎　木通　苍术　厚朴　独活　甘草　金银花　土茯苓　穿山甲　薏苡仁　皂角针　猪精肉
●天麻饼（结毒头痛）
天麻饼子草川乌，芎芷甘防苍术符，白附细辛松与薄，雄黄全蝎自相扶。
天麻（一钱）　川芎（一钱）　苍术（一钱）　雄黄（三钱）　防风（一钱）　白附子（一钱）　川乌（一钱）　甘松（一钱）　细辛（一钱）　全蝎（三钱）　白芷（一钱）　草乌（一钱）　薄荷（一钱）甘草（一钱）
寒食面和丸，如桐子大，每服三十丸。
●结毒紫金丹（溃烂者用）
结毒紫金丹罕稀，此方原不欲人知。决明龟板朱砂等，米饭为丸毒渐离。
石决明（六钱）　龟板（二两）　朱砂（六钱）
米饭为丸，每服一钱，土茯苓汤送下。
●西圣复煎丸（结毒经年不愈）
古遗西圣复煎丸，结毒经年服自痊。乳没儿茶丁血竭，白蛇阿胶面和研。
丁香（一两）　血竭（四钱）　乳香（一两）　蕲州白花蛇（四钱）　孩儿茶（一两）　飞罗面（一斤，炒）　没药（一两）　阿胶（四钱）
共研细末，加炼蜜（六两）、煎滚麻油（四两）、大枣肉（二十枚），捣烂为丸，弹子大，每服一丸，土茯苓汤送下。
●五宝散（结毒攻于口鼻）
五宝飞罗白面君，珍珠滴乳琥冰尊。朱砂添入研为末，土茯苓汤送一樽。
珍珠（二钱）　琥珀（二钱）　滴乳石（四钱）　冰片（一钱）　朱砂（二钱）　飞罗面（四两）
共为细末，每服一钱，土茯苓汤送下。
●硫黄不二散（结毒攻喉汤水难入）
结毒咽喉非浅症，硫黄不二效难描。靛花加上研为末，止痛如神用水调。
硫黄（一钱）　靛青（四分）
共为研末，清水调服。
●结毒灵药（结毒溃烂）
结毒灵方用水银，朱雄又入硫黄匀。共研漫入阳城罐，文火熬成吹自神。
水银（一两）　朱砂（三钱）　雄黄（三钱）　硫黄（三钱）
共为细末，入阳城罐内，文火煅炼，三炷香为度。照红胜丹法治结毒溃烂。用药五钱，加轻粉五钱，搽之膏盖。咽烂者，药一钱，加人中黄二分，研细吹之。
●铅回散（结毒疼痛犯寒所致）
铅回散内药蹊跷，筋骨多疼功能饶。加上硫黄为末服，敢教苦楚寂然消。
用铅半斤，铜勺内化开，倾入水内。将铅取起，再化再倾，如是百次，铅尽为度。少顷，候其水清，倾去，用钵底内沉下铅灰，倒在三重纸上，下衬稻草灰，收乾水气。取起晒乾，与硫黄等分研细。每服一钱，温酒送下。
●碧云散（结毒头痛吹鼻中）
碧云散中药更工，鹅儿不食草川芎。再将青黛研为末，头痛还须吹鼻中。
鹅儿不食草（一两）　川芎（一两）　青黛（一钱）
共为细末，患者口噙凉水，吹左、右鼻，取嚏为要。
●通鼻散（鼻中息肉吹之）
通鼻散原吹鼻中，鼻中息肉不相通，相通须用梅花胆，胆片葫芦锺乳同。
冰片　胆矾　钟乳石　葫芦壳
等分，为末吹之。
〔赤白游风〕
赤白游风何故生，滋蔓如粟痒疼行。皆缘风袭皮毛里，日久熏蒸化热成。
●荆防败毒散　见肿疡。
●消风散　见游风。
●真君妙贴散　见骨槽风。
〔紫白癜风〕
紫白癜风无痒疼，白因气滞紫瘀凝，风邪湿入皮毛里，久服胡麻丸自兴。
●胡麻丸
胡麻丸内用防风，白附威灵参草同。独活菖蒲研细末，酒浆和服效神功。
胡麻（四两）　苦参（二两）　葳灵仙（二两）　甘草（五钱）　防风（一两）　白附子（一两）　独活（一两）　菖蒲（二两）
共为细末，酒泛为丸。
●密陀僧散
密陀僧散有蛇床，轻粉雄硫又石黄。能治诸风斑点症，醋调效若雪浇汤。
密陀僧（一钱）　蛇床子（二钱）　雄黄（二钱）　硫黄（二钱）　石黄（一钱）　轻粉（五分）
共研细末，米醋调敷。
●万灵丹　见肿疡。
〔丹毒〕
丹毒名多云片形，火风湿热气凝停。欲知顺逆分肢腹，清火消风敷砭灵。
●升麻葛根汤
升葛汤中芍药调，柴胡栀子莫相逃。木通甘草连翘等，丹毒游风功最高。
升麻　柴胡　芍药　木通　葛根　连翘　山栀　甘草
●大连翘饮
大连翘饮芍栀归，滑石车前苓麦随。荆蒡防风紫草等，木通蝉蜕石膏宜。
柴胡　连翘　当归　车前子　木通　荆芥　芍药　黄芩　蝉蜕　滑石　牛蒡子　防风　石膏　麦门冬　山栀　甘草
●导赤汤　见口糜。
●柏叶散　见缠腰火丹。
〔粟疮〕
粟疮症属火邪生，风热乘脾起粟行，火盛化风能作痒，防风通圣散兼消。
●防风通圣散　见秃疮。
●消风散　见肥疮。
〔枯筋箭〕
枯筋箭由肝失荣，发于筋气豆相同，筋头破突如花蕊，艾叶还须芫线功。
●逍遥散（通用）　见乳岩。
●芫花线　见痔疮初起形小者，以此线扎紧俟，其落后用八宝丹收口。
●八宝丹　见溃疡。
〔疥疮〕
疥疮一症最淹缠，淫痒滋生遍体延，不外风邪兼湿热，散风泄热自能痊。
●当归饮
当归饮子芍芎耆，生地防风白蒺藜，草菊首乌同荆芥，诸风疮痒服之稀。
当归　防风　何首乌　黄耆　甘草　生地黄　荆芥　蒺藜　芍药　甘菊花　川芎
●绣球丸
绣球丸内用樟冰，轻粉雄椒与水银，枫子枯矾研共末，诸疮痒疥擦多神。
樟冰　轻粉　川椒　枯矾　水银　雄黄（各二钱）　大枫子肉（一百枚，另研）
共为细末，同大枫子肉再研和匀，加柏油一两化开和药搅匀作丸圆眼大，于疮上擦之。
●消风散　见肥疮。
〔癣〕
癣病情形有六般，湿虫风热是根源，外将必效频敷擦，内服浮萍丸自吞。
●浮萍丸
浮萍丸内用钩藤，苍术黄芩共苦参。苍耳殭蚕稀草入，共研细末作丸含。
紫背浮萍（一两）　钩藤（三两）　苍术（七钱）　黄芩（一两五钱）　苦参（三两）　殭蚕（三两）　苍耳子（一两）　豨莶草（三两）
研末，水泛为丸。
●必效散
必效大黄百药煎，海桐巴豆雄黄全。斑蝥轻粉同川槿，诸癣调搽自许痊。
川槿皮　海桐皮　大黄　巴豆霜　百药煎　斑蝥　雄黄　轻粉
研末，土大黄汁调敷。
〔黄水疮〕
黄水疮如粟米形，起时作痒破疼行。外因湿热风邪隙，滋水浸淫更复生。
●消风散　●青蛤散　见肥疮。
●清脾甘露饮　见坐板疮。
〔翻花疮〕
翻花疮因溃后生，大头小蒂菌形行。虽无痛痒频流血，血燥肝虚怒气成。
●乌梅散
乌梅散实效称奇，轻粉同研世所稀。能治翻花流血水，或加熊胆最堪依。
乌梅（一两）　轻粉（四钱）
研末掺之。
●逍遥散（内服通用）　见乳岩。
●芫花线　见痔疮初起，以此系之，落后用八宝丹收口。
〔血风疮〕
血风疮在遍身生，搔痒滋延流水盈。肝肺脾经风湿热，血枯皮燥斯能成。
●消风散　见肥疮。
●当归饮　见疥疮。
●黄连膏　见白屑风。
●润肌膏　见秃疮。
●雄黄散
雄黄解毒散多灵，寒水生矾一剂珍。能治诸风疮痒症，擦之敢许效如神。
寒水石（一两）　雄黄（一两）　白矾（四两）
共研细末，凉水调敷。
〔㾦癗〕
㾦癗汗后中邪风，遍体浑如豆瓣同。日痒秦艽汤可服，当归饮子夜重逢。
●秦艽牛蒡汤
秦艽牛蒡用防风，枳壳麻黄犀角逢。菊草升芩为佐使，元参加入效堪从。
秦艽　防风　犀角　枳壳　甘草　麻黄　元参　牛蒡子　黄芩　甘菊花　升麻
●当归饮　见疥疮。
●青蛤散　见肥疮。
〔天疱疮〕
天疱疮由时气生，燎浆水疱偏身成。治分上下风湿热，解毒清脾疱自平。
●解毒泻心汤　●松叶散　见缠腰火丹。
〔烂皮风〕
烂皮风发湿风攻，黄水浸淫似疥同。成片漫延痒不止，治宜清热并消风。
●消风散　●青蛤散　见肥疮。
〔漆疮〕
漆毒疮由漆毒生，如疹乍发痒疼行。外敷三白堪称妙，解毒汤煎势自轻。
●三白散
三白散敷漆毒疮，铅轻粉共石膏强。祛风解毒功诚妙，研末还须韭汁良。
轻粉（五钱）　铅粉（一两）　石膏（三钱，煅）
共为细末，韭菜汁调敷。
〔血箭〕
血箭皆由毛窍生，心阳炽迫血纷行，桃花散用调凉水，再用真金墨即轻。
●凉血地黄汤
凉血地黄汤用连，当归甘草黑栀全，元参加上功多效，血箭无幸即得痊。
生地黄　当归　山栀　元参　甘草　黄连
●桃花散
桃花散是治金疮，须用陈灰与大黄。止血消瘀肌肉长，慎宜房事保无妨。
千年石灰（半斤）　大黄（一两五钱）
同炒灰变红色为度，拣去大黄筛细，凉水调敷金疮，出血即止。
〔血痣〕
血痣初生如痣形，渐焮如豆色红凭。外皮揩破流鲜血，怒火肝经瘀血凝。
●凉血地黄汤　见血箭。
外用白降丹点之，见颧疔。
●青凉膏　见肿疡。
痣落后用生肌散，见下疳。

杂症  ***************************
〔跌扑〕
跌扑之症属寻常，活血汤煎妙莫量。已破八珍宜早服，若还未溃大成良。
●复元活血汤
复元活血柴胡草，花粉归红山甲须。更入生军桃共用，损伤瘀血酒煎扶。
柴胡　甘草　天花粉　当归　红花　穿山甲　生大黄　桃仁
温酒煎服。
●大成汤
大成汤内朴硝黄，苏木当归甘草良。枳壳红陈通草等，服之瘀血自通扬。
厚朴　芒硝　大黄　苏木　当归　甘草　枳壳　红花　陈皮　通草
●八珍汤　见溃疡。
●桃花散　见血箭。
〔金疮〕
更有金疮须验痕，轻伤皮肉重伤筋。外敷如圣桃花散，用八珍汤多血灵。
●八珍汤　见溃疡。
●桃花散　见血箭。
●玉红膏　见肿疡。
〔铁针误入咽喉〕
误吞铁线入咽喉，急饮蛤蟆血数头。或用笤篱能去剔，饴糖再进势难留。
针入欲使即吐，用癞蛤蟆数个，将头割去，倒流血满一杯许，灌入咽喉，其针自出。
一方，用旧笤篱煅灰存性研末，每服三钱酒下。
一方，用饴糖一斤，食尽便出。
〔误吞铜钱〕
误食铜钱虽不疼，腹中久踞病能成，荸荠能化坚为软，多食无妨效可呈。
多食地慄并青菜脂油，其铜自软化。
〔骨哽咽喉〕
骨哽咽喉最可忧，吐涎刺痛碍咽喉，鸭涎能治鱼虾刺，兽骨还须狗唾瘳。
鱼骨哽，用活鸭倒挂，取涎以碗盛之，令患者仰卧徐徐灌下，其骨自化。
兽骨哽，用狗倒挂取涎，一如前法，令骨自化。
哽痛肿烂，柳青散吹之，见口破。
〔杖疮〕
杖疮须要看其形，轻重还须细认明，拈痛清凉膏破用，能消肿痛肉肌生，血瘀未破须当砭，汤剂还宜用大成，再上玉红膏去腐，擦之新肉自然生。
●清凉拈痛汤
清凉拈痛用金黄，樟脑三钱是妨方。同细研之瓷罐贮，临敷须用石灰汤。
如意散（一两）　樟脑（三钱）
和匀，又用石灰三、四斤以水化开，水高石灰三、四指。露一宿将石灰面浮起，油水结为云片者，轻轻带水起。□碗内有水一盅，对于香油一盅，竹筷搅百转，调匀成膏，入前药稀稠得所，不用汤洗，遍敷患处，一日一换。煎汤洗净。
●大成汤　见跌扑。
●玉红膏　见肿疡。
〔破伤风〕
皮肉损破外伤风，初觉牙关紧不松。甚则角弓反张状，吐涎抽搐不时攻。
●玉真散
玉真散内用南星，白芷防风羌活灵。白附天麻相併用，破伤风症服之馨。
南星　白芷　防风　羌活　白附子　天麻
各等分为末，每服二钱，热酒一杯调送，更敷伤处最妙。
●镇风散
镇风散用焙鳔胶，杭粉朱砂矾末调。每服二钱和热酒，破伤风症最逍遥。
鳔胶（一两）　杭粉（一两）　皂矾（一两）　朱砂（二钱）
共为细末，每服二钱酒下。
〔发痉〕
溃疡发痉复伤风，有汗为轻无汗凶。脓血出多成此患，祛邪扶正建奇功。
●十全大补汤（加钩藤天麻等。）
〔烫火伤〕
火烧烫泼烂皮疼，起疱宜挑使毒轻。四顺清凉能去热，若然烦躁毒攻倾。
●附录火药烫方
鲜生地（一两）　活田螺（一个）
先以生地捣烂绞汁后，以田螺去壳打烂，加青黛（六分）调和敷之，无不立愈。同治甲子泗江炮船上人受伤，用之极验。
●罂粟膏
罂粟膏疗烫火烧，香油罂粟共煎熬。白蜡相共真轻粉，患上搽涂痛自消。
罂粟花（十五朵，无花以壳代之）　香油（四两）
将罂粟煎枯滤去渣，入白蜡三钱溶化，倾入碗内，待将凝之时，下轻粉二钱搅匀，炖水中令冷取出。临用时，抿脚排膏手心中捺化，搽于患处，绵纸盖上，日换二次，其痛自止。
●清凉汤　见杖疮。
●黄连膏　见白屑风。
●四顺清凉饮　见痄腮。
〔冻疮〕
冻疮一症是寒凝，肌肉顽僵痒痛浑。凉水揉和觉热散，勿宜烘火勿宜温。
●独胜膏
独胜膏来最散寒，冻风冻耳一般看。每当六月逢三六，蒜捣搽之即自安。
六月初六、十六、二十六，用独蒜捣膏，日中晒热，在于患处搽之。忌用汤洗，一日三次。
●神仙碧玉膏（溃烂者用）
神仙碧玉用樟脑，乳没轻占杭粉珍。更入脂油熬好贮，冻疮溃烂效堪神。
轻粉（一两）　杭粉（二两）　白占（五钱）　乳香（三钱）　没药（三钱）　樟脑（二钱）
用公猪净油五两同白占熬化，倾入碗内入上药和匀，隔水炖温调搽，油纸盖之。
〔人咬伤〕
人咬原来牙毒伤，异常肿痛臭难当。须宜童便频频洗，外贴蟾酥膏盖良。
初用热童便，次贴蟾酥饼，外用清凉膏盖之，后搽玉红膏生肌长肉而愈。
●蟾酥丸　见颧疔。
●清凉膏　●玉红膏　见肿疡。
〔马咬伤〕
马咬伤时何药医，肉肌损破血淋漓。急宜生慄来捣烂，内服马齿苋合宜。
此伤用生慄嚼烂敷于患处。毒气入里，烦闷恶心者，马齿苋煎汤多饮为妙。
〔疯犬伤〕
疯犬伤来最不轻，频频童便洗之平。顶心红发当宜去，急服危散自轻。
〔治法歌〕
疯犬伤，毒更深，治宜童便又宜针。初时即服扶危散，碧玉散投效可钦。
●扶危散
扶危散内用斑蝥，滑石雄黄原麝投。细末更须温酒下，搜除恶血病能廖。
斑蝥（按日数一日一枚，去翘足糯米同炒，去米用）　滑石（一两，水飞）　雄黄（一钱）　麝香（二分）
共研细末，温酒调下。
●琥珀碧玉散（毒归小便淋塞者用之）
碧玉散中琥珀君，滑甘青黛共相珍，同研为末灯心引，每服三钱效若神。
滑石（六两）　甘草（一两）　琥珀（五钱）　青黛（八分）
共研极细，每服三钱，灯心汤下。初咬时急于伤处刺去毒血，即将豆豉研末，香油调稠丸如弹子大，常揩伤处。掏开看豉丸内若有狗毛，此毒气已出，易丸再揩至无毛为度。
●疯犬咬伤拔法
用砂烧酒壶两个，内用烧酒半壶，先以一壶上火炖滚无声，倾去酒，即按在破伤疮口，拔出污黑血水，满则自落。再以次壶仍按疮口轮流提拔，以尽为度，其症立愈。
●玉真散　见破伤风，津唾调敷患处。
〔蛇咬〕
蛇咬伤时毒不轻，即将米醋饮频频。外敷一味雄黄散，内服灵脂功最神。
●雄黄散
雄黄散内雄黄主，更有灵脂效莫当，为末酒调频送下，患流黄水毒应康。
雄黄（五分）　五灵脂（五钱）
共研细末，酒下二钱。
初咬时即饮好醋一、二碗，使毒不内攻，再以绳扎患处两头，外敷一味雄黄。
〔蜈蚣咬〕
蜈蚣咬损用雄鸡，倒控鸡涎手抹齐，伤处遍搽疼自止，甚啖鸡血更堪题。
此伤用雄鸡倒挂以手取涎遍搽伤处，甚者服鸡血更妙。
〔蝎蜇、蚕咬〕
蝎蜇还须大蜗牛，将来捣烂擦之瘳。若然蚕咬将麻苎，用汁调涂功自收。
蝎蜇用大蜗牛捣烂贴之。
蚕咬用苎根汁搽之立效。
〔蚯蚓伤〕
蚯蚓伤时毒气侵，眉发脱落似风形，咸汤著口频频洗，毒去灾消患即轻。
蚯蚓伤令人眉发皆落，如大麻风状，宜咸汤洗之自愈。
〔百虫入耳〕
百虫入耳勿惊慌，烧肉薰香近耳旁。独坐夜灯虫自出，麻油滴耳使虫殃。
小虫入耳须用麻油滴入耳内，虫死取出。
如大虫入耳以肉炙香置于耳旁，其虫闻香自出。
夜间暗入者，切勿惊慌响叫，逼虫内攻，宜端坐点灯光照之，其虫见光自出。
〔蠼螋伤〕
蠼螋隐壁射伤人，误著皮肤水疱淫，须用咸汤洗自妙，金黄敷上力能禁。
初用咸汤洗净，如意金黄散井水调敷。
●金黄散　见肿疡。

小儿杂症  ***************************
〔赤游丹〕
赤游丹是小儿生，未发之前啼叫惊。云朵之形红更赤，红轻紫重要详明。
〔治法歌〕
赤游丹，胎毒成，初宜砭血次宜清。先投解毒连翘饮，再服消风犀角平。
烦躁频，面赤申，化毒丹用最堪珍。腹膨音哑多危险，紫雪开关效更真。
●消风犀角散
消风犀角散防风，加上黄连甘草同，还用灯心为引使，赤游丹症效神功。
犀角　防风　黄连　甘草　灯心
●五福化毒丹
五福化毒用人参，元草黄连青黛冰，桔梗牙硝金箔等，朱砂龙胆赤苓增。
人参（三钱）　元参（一两）　茯苓（一两）　朱砂（三钱）　冰片（五分）　桔梗（一两）　青黛（一两）　黄连（一两）　金箔（二十张，为衣）　龙胆草（一两）　甘草（五钱）　牙硝（一两）
各为细末，量加炼蜜为丸，如梧子大，每服二丸，灯心汤送下。
●紫雪丹　见重舌。
●如意散　见肿疡，靛青调。
●大连翘饮　见丹毒。
〔鹅口疮〕
鹅口疮生白点形，心脾之热小儿生。初生多是胎中热，甚则咽喉肿痛成。
●凉膈散　见面发毒。
●柳青散　见口破。
〔胎瘤〕
婴儿初产患胎瘤，胎毒瘀凝是此由。色紫脓成宜针刺，清凉红胜病能瘳。
●黄连膏　见鼻疮搽之。
●内服五福化毒丹　见赤游丹。
●清凉膏　（红胜丹溃后用）　见肿疡。
〔胎癞〕
胎癞皆由胎毒成，眉间头项发而生。缠绵淫痒频流水，乾湿须分风湿明。
●消风导赤汤
消风导赤白藓皮，牛蒡黄连生地宜。甘草银花通薄等，灯心还与赤苓奇。
白藓皮　牛蒡子　黄连　甘草　金银花　生地黄　通草　薄荷　灯心　茯苓
●乌云膏
乌云膏内用硫黄，又入松香合一方。法用香油调若糊，薄摊青布妙难量。
松香（一两）　硫黄（一两）
各研细末，量用香油调若厚糊，然后摊于青布上卷如大指粗，两头扎紧，再入香油内浸一日，取出沥去余油，以火点著，用碗乘之，自然有油滴下。炖冷水内一宿，出其火毒，然后抹于患处。布灰随烧随去，勿使落于油内。
●五福化毒丹　见赤游丹。
●润肌膏　见秃疮。
〔葡萄疫〕
葡萄疫是小儿生，大小青斑遍体行。色若葡萄牙出血，羚羊角散服之轻。
●羚羊角散
羚羊角散最多灵，牛蒡防风与淡芩。知母麦冬兼淡竹，元参甘草共相侵。
羚羊角　牛蒡子　防风　黄芩　知母　麦门冬　淡竹叶　元参　甘草
●胃脾汤
胃脾汤用麦门冬，白术陈皮远志逢。甘草沙参神五味，汗多虚弱水煎浓。
麦门冬　白术　陈皮　远志　甘草　沙参　茯神　五味子
●柳青散　见口破。
〔脐风〕
小儿何故患脐风，沐浴伤风湿热逢。草纸煅灰敷患处，枯矾龙骨效无穷。
●枯矾龙骨散
枯矾龙骨治脐风，原麝同研最有功。掺上绢细包扎好，避风忌水此方通。
龙骨（二钱）　枯矾（一钱）　麝香（一分）
共研细末、掺之。
〔脐突〕
脐突胎中积热生，总由孕母失调停。膏粱醇酒多无忌，宜服珠黄散有灵。
●珠黄散
珠黄散即用珠君，再以犀黄为佐灵。加入甘黄作引使，共研细末贮瓷瓶。
濂珠（三分）　犀黄（二分）　甘草　人中黄（各一钱）
研末，灯心汤调服三分。
●外消散
外消散用大黄硝，牡蛎同研功不饶。冰片田螺相化水，突脐胎热是能消。
大黄（五钱）　朴硝（二钱）　牡蛎（五钱）
研末，冰片、田螺水调敷。
〔阴肿〕
阴肿之症幼年生，久感阴寒湿气凝。或有怒时兼气闭，阴阳虚实细详应。
●桃仁丸（通用）
桃仁丸内桂丹皮，又用牵牛白蒺藜。炼蜜为丸梧子大，炖温黄酒服之齐。
桃仁（七钱五分，去皮尖，炒）　桂心（五钱）　黑牵牛（一钱五分）　牡丹皮（五钱）　蒺藜（五钱，去刺）
共为细末，炼蜜为丸如梧子大，每服十丸，温酒送下。
●乌梅散（阴囊肿痛二子入腹日内吊）
乌梅散内用钩藤，乳没延胡甘草投，寒积三阴须审察，腹疼囊卷汗多流。
钩藤　乌梅　延胡索　甘草　没药　乳香（各三钱）
研末，每服二钱煎服。
●匀气散（同前）
阴寒匀气散为先，甘草陈茴桔梗研。姜炭缩砂研细末，滚汤投服一钱煎。
桔梗（二两）　陈皮（一两）　茴香（五钱）　生姜（二钱）　甘草（四钱）　砂仁（五钱）
研末，每服五分，开水送下。
●牵牛散（囊肿及四肢二便不利者）
四肢囊肿便难艰，宜服牵牛散最先。桑白木通消结热，术甘又入橘红研。
牵牛　桑白皮　木通　白术　甘草　橘红
各一钱，共研细末。
●五苓散（儿阴肿）
五茯散内用猪苓，白术云苓泽泻珍。肉桂辛温宜少用，钩钩为引此方新。
肉桂（二分）　猪苓（一钱）　茯苓（二钱）　白术（一钱）　泽泻（一钱）　钩藤（三钱）
煎汤送下。
●立消散
立消赤豆与风硝，商陆还兼枳壳焦。须共研之为细末，敷时侧柏水同调。
赤小豆　风化硝　商陆　枳壳
各五钱研末，侧柏煎汤调敷。
〔小儿脱肛〕
小儿肛脱肺虚看，宜服补中益气安。肿痛硬坚皆积热，翻肛脏毒脏连丸。
●益气汤　见溃疡。
●脏连丸　见痔疮。
●坎宫锭
坎宫锭子最清凉，热肿诸疡并痔疮。京墨胡连熊胆麝，儿茶冰片共牛黄。
京墨（一两）　牛黄（三分）　麝香（五分）　胡黄连（五分）　熊胆（七分）　儿茶（二钱）　冰片（七分）
上研细末，猪胆汁、姜汁、大黄汁、米醋相和成锭，凉血磨涂。
〔肛门作痒〕
肛门作痒是虫伤，唇上多生小白疮。芦荟丸宜频送服，再敷铜绿与雄黄。
●芦荟丸（通用）　见阴蚀。
外用铜绿、雄黄末渗之。
〔遗毒〕
遗毒禀受是先天，父母杨梅毒气传。身赤无皮延九窍，烂斑臭秽不能痊。
●二黄散
遗毒须知有二黄，胡连甘草共牛黄。山慈菇入同研末，每服三钱加蜜汤。
胡黄连（二钱）　山慈菇（二钱）　甘草（一钱五分）　牛黄（七分）
研末，每服三分，蜜汤送下。一用甘中黄末，土茯苓汤服之亦妙。
●太乙丹（凉水磨敷）　见缠颈风。
〔痘里夹瘿〕
痘里夹瘿生颈旁，形如瓜枣又如桃。心烦身热痰凝结，托里消痰解毒高。
●三消散（痘发三四日结瘿者服之）
三消散内地归身，半芍天花白茯神。灯草木通牛蒡用，红花蟾草效堪珍。
生地黄　当归　半夏　芍药　天花粉　茯神　灯草　木通　牛蒡子　红花　蟾酥　甘草（各八分）
研末，灯心汤送下。
●卫元汤（虚弱者用之）
卫元汤内用参耆，甘桔防风归芍随。又入红花通血络，消瘀内托此方宜。
人参（三分）　当归（一钱）　防风（一钱）　红花（七分）　黄耆（二钱）　芍药（一钱）　桔梗（七分）　甘草（三分）
●冲和饮子（痘发七八日灌浆时服之）
冲和饮子麦门冬，参桔归耆柴芍逢。花粉荆防翘白术，云苓加入效堪宗。
麦门冬　人参　桔梗　当归　黄耆　柴胡　芍药　花粉　荆芥　防风　连翘　白术　茯苓
●玉红膏（清用）　见肿疡。
〔痘疔〕
痘疔不与痘疮同，痘里生疔势甚凶。黑硬如疔兼似石，天花难许灌浆脓。
〔捲帘疔〕
捲帘疔发舌根成，黑豆之形硬痛行。须用银针挑破后，茶汤洗净拔之轻。
〔火珠疔〕
火珠疔发鼻中生，眼赤颧红灼热蒸。内服辛凉先泻肺，黄连膏擦自当应。
〔忘汲疔〕
忘汲疔生眼睫边，急宜挑破勿宜延。胭脂嚼汁频频点，洗用公英甘菊煎。
〔拳虎疔〕
拳虎由来耳内生，脓成即速用披针。去脓急进桑丹饮，治按疔门仔细寻。
〔燕窝疔〕
燕窝疔在腋间生，红肿坚疼神欲昏。急用披针当顶刺，桑丹消毒妙难言。
〔注命疔〕
注命疔生两足心，如椒肿硬最昏沉。红筋透股宜挑去，速用田螺水点临。
〔透肠疔〕
透肠疔发在肛门，总在天花六七辰。宜服黄连消毒饮，轻珠散搽妙如神。
〔騼龙疔〕
疔号騼龙尿孔中，五朝六日热身躬。腹膨水闭兼翻目，搽用牛黄冰麝同。
●泻金散（鼻疔吸之）
泻金散治鼻中疔，犀地红花牛蒡寻。苏桔还加赤芍药，服之敢许赛甘霖。
犀角　地黄　红花　牛蒡　苏子　桔梗　芍药
●消毒饮
消毒饮中犀地君，连翘甘芍白云苓。红花通草灯心引，专治疔疮火毒停。
犀角　地黄　连翘　甘草　芍药　茯苓　红花　通草　灯心
●提疔散
提疔散用白矾砂，更入咸硇用不差。细末共研瓷罐贮，搜根化硬是堪夸。
硇砂（一钱）　白矾（二钱）　朱砂（五分）　食咸（五分）
咸矾二味放子锈铁刀上煅之，然后和研细末。
●轻珠散
轻珠梅片散多灵，即用珍珠轻粉冰，白蔹共研为细末，透肠疔用此方应。
轻粉（一钱）　濂珠（三分）　冰片（三分）　白蔹（二钱）
共为细末，麻油调敷。
●牛黄散
牛黄散内用蟾酥，冰麝同研细末和。能治騼龙疔一症，搽于患处效堪多。
牛黄　蟾酥　冰片　麝香（各一分）
研末搽之。
●黄连膏　见白屑风。鼻疔加用冰片搽之。
●桑丹清毒饮　见鬓疽。
●黄连解毒汤　见蝼蛄疖。
〔痘毒〕
痘毒留于经络中，发无定处肿而红。未穿托里排脓散，已遗保元汤最通。
●保元汤
保元汤力效无穷，救困扶危立大功。甘草参耆兼白术，枣姜加上起疲癃。
人参　黄耆　白术　甘草　生姜　大枣
●托里消毒散　见肿疡。
●清凉膏　●三仙丹　见肿疡。
〔痘里丹毒〕
痘中丹发为何因，火热熏蒸出此形。解毒化斑汤可用，消风犀角泻心应。
●化斑解毒汤　见内发疳毒。
●离宫锭　见鼻疔。
●消风犀角散　见赤游丹。
〔痘烂〕
痘烂浸淫烂不停，速将茶叶泡三斤。带潮草纸相铺就，卧上能教倾刻欣。
将茶叶三斤，用水煎滚汤去茶汤，将带湿茶叶铺于床上，然后将小儿安放于上。
●象牙散
象牙散用屋芽灰，更有儿茶共一堆。又入制蚕研细末，石膏煅炼用之魁。
象牙屑（三钱）　熟石膏（五钱）　儿茶（一钱五分）　殭蚕（三钱）　屋芽灰（二钱）
共研细末掺之。
〔痘风疮〕
痘风疮症最淹缠，淫痒滋生流水延。痘后遇风防变癞，宜搽麦饯散安然。
●渗湿救苦散
渗湿救苦密陀僧，滑石还兼白芷珍。三味共研为细末，蜜汤调和病能伸。
密陀僧　滑石　白芷
各为细末，蜜汤调敷患处。
●消风散　见肥疮。
●麦饯散　见秃疮，久延成癞者用。
