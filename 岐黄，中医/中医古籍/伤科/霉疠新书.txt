
序  ***************************
疾疢之至恶。而最难理者。莫疠若焉。宜乎其有恶疠之称。而夫子自牖执其手而叹也。迨至近代。设之坊。构之院。置之园。不敢得与良民齿伍。虽是出于不忍之政。抑亦可哀哉。相州片仓深甫。蚤受业于家君。与余少长。鉥心刳精。殆二十年矣。以其涵养之久。决生于分寸。起死乎刀圭者。日月陆续矣。而最巧乎胎产之科。坐婆断以不娩者。深甫至而拊摩一再。得乳于蹲循挥霍之间者。不暇偻指。而深甫不自多。居恒特忧疠之难疗。适有一老医。妙疗此疾。盖其为法。毒药以下蛔蝎。燔针以去⿰血亏蔑。内外攻之。必至为完人而止。真绝世之神方也。深甫乃重斋恳请。渐得授之。洎西游城摄势纪之间。试诸其病。无不响应。因谓病之最难理者。莫疠若焉。叶之奏奇效。亦莫此方若焉。夫有至恶之疾。而有至当之方。与独秘以济人。不若广传之济众也。遂笔而联编。椠而布世。昔者钱子飞。有治大风方。极验。常以施人。一日梦。人自云天使。己以此病人。君违天怒。若施不已。君当得此病。药不能愈。子飞惧遂不施。内翰苏公。志其事曰。若余书不然。苟病者得愈。愿代受其苦。此可以为仁人之言也。今深甫可谓不惧子飞之所惧。能心苏公之心善。繄此书盛行。与伯牛同患。而免斯疾之叹者。必多有焉。如霉疮诸方。悉出其日常。从历试经验。世之同技者。若能确信于心而用之。亦庶乎减掶中之记也。
天明七年岁在戊申夏五之初东都医官丹波元简撰

霉疠新书序  ***************************
盖夫上古圣人。所制之礼。乃后王之规则也。废古之法。而新制之礼。君子弗由也。仲尼曰。信而好古。然古今异制。时世殊宜。故夏殷周。互损益之矣。其后以阳侯杀蓼候。而窃其夫人。于是乎大飨废夫人之礼。然则先王之制。不宜则废。末世之事。善则著之。未始有常也。故圣人制礼乐。而不制于礼乐矣。夫医经经方。古昔贤圣。定之规矩。立之准绳。使末世之人。百病一见。而瞭然辨析。故医之理疾疢。弃古之法。立方齐于今。学者弗取也。然至于轩岐不论。仲景不言。元方不叙之病。则又将何以稽考乎。若夫论因之详。叙证之审。而其立方处剂。古昔之法。不宜于用。而后世之方。善于理。则释古而行今。又何为拂焉。夫霉疮之为病。灵素靡载。金匮农经病源等。阴蚀阴疮虽稍近似焉。今之称谓。肇起元初。而盛于后世。于是乎前辈。建之法论。载之理方。然而或过诸凿。或失诸粗。其畏剧药者。则惟平易是务。视硝黄腻粉。犹蛇蝎。排补剂者。惟攻伐是用。视参耆鹿角。犹钝刀。互相倚颇矣。不亦过乎。是以予博集各家秘蕴。取以亲历试。殆且二十年。其形虽壮实。脉候涉虚。则纯补不厌。其体虽劳羸。诊候得实。则駃药何惧。然后其功效。出人意表。因鸠撮此等之法方。乃成一袠。名曰霉疠新书。有废古之法。而创立规则者。又有赖古之法。而增新意者。予岂敢不信古哉。法方未始有常也。夫圣人制法方。而不制于法方矣。新书之意。盖有似焉。
天明七年丁未岁腊月鹤陵片仓元周书于静俭堂

霉疠新书序  ***************************
甚矣哉。疠风之难医也。自岐黄论因。元方叙证。思邈立方。至宋元明名贤。其方愈出愈繁。未尝见奏万全效者矣。余家业医者三世。每观家君疗此病。不过十瘳其一二而已。余自少小。究心于方术。博取而精研。深思而透悟。历二十年之久。而涣然冰解。然后至治伤寒杂病。滞下小儿。自以为似有得焉。然而窃忧此病之最难治。是以更检寻先哲之方法。傍需俗间流传之妙方者。又数年。既得百有馀方。每得一方。即取自试之。或传同志者。以试之。断乎有功验者几希。徒束手待尽。竟归之于命而已。然私心常悲之思之不辍。偶闻一医生某。获治之之奇方于羽之隐医。彼比诸连城。不敢许传人。于是余屡赠金帛。卒购得其方。其术甚神奇。使膏肓发疾。收效于数旬之间。盖虽华扁之术。不过此也。余复取家君所经验者。参伍相昭。殚精竭虑。尽辨轻重浅深。可治不可治。与假而真者。真而假者。以发其蕴奥矣。于是乎天下治此病之法。莫有出此书之右者。岂与薛氏机要之类。可同日而语哉。管子有言。思之思之。神将通之。谅非虚语也。天明丙年春。余家罹灾。继又得时病濒于死。至稍知人事。自谓吾若为泉下人。则此法亦俱湮晦。于是探箧衍。取向者所辑录。更加校雠。又并所闻见之治验法方。及余所亲疗医案若干。以附于后。不揣鄙陋。镂梓传远。题曰霉疠新书。天下之业医者。苟能反覆是书。得其术。则纵令治一患者。其功德岂为鲜矣哉。故不敢自秘。开示韫匵。以与世共之云。
天明六年岁次丙午。冬十有一月南至。相州鹤陵片仓元周题于静俭堂


正文  ——————————————————————————————————————————————————————————————————————————————————————————

总论二十四举  ***************************
一举曰：风论云。疠者。因荣卫热胕。（吴云胕腐同）其气不清故使鼻柱坏而色败。皮肤疡坏。脉要精微论云。脉风成为疠。以是观之。则斯病之生也。多从风起。风气搏肌肉。与热气并。则荣卫壅塞难通。血气精髓乖离。遂令人身体遍痒。手足顽痹。身面肿痛。眉睫堕落。眼光闪闪。久而不治则至于鼻柱崩倒。蚀指穿骨。终不可复也。盖此病多因风土所生。中国少有此证。惟烟瘴地面多有之。或触粪坑秽气。或露卧当风。或睡眠湿地。毒风袭血脉。遂酿作此病也。又有过食膏粱油腻。或房劳秽污。以致火动血热。或产后瘀血不尽者。俱加风寒冷湿。胃气混浊。以生蛔蝎。积年之后终发此证者矣。又有幼年姿丰美丽。肌肤洁白。恰如冰雪者。动辄发此证者矣。此所谓宿业缘会之所为也欤。将自高曾祖。血气相传者欤。抑负功德祟欤。未可知也。然至治法之手段俱一也。又有霉疮似疠者。有酒毒似疠者。宜详而治之。
二举曰：疠风之病。古人立名论证尤多。今唯举其目。曰大风。曰大麻风。曰大风疮。曰害大风。曰大皮风。曰顺风。曰逆风。曰刺风。曰泄风。曰瞤风。曰顽风。曰癗风。曰木疠。曰火疠。曰金疠。曰土疠。曰水疠。曰面疠。曰蟋蟀疠。曰雨疠。曰麻疠。曰䖲疠。曰酒疠。曰乌疠。曰白疠。曰白牛疾。曰癞疮。曰癞病。曰虫癞。曰㽿癞。曰黑癞。近世俗多单用疯字。惟是从风。从疒耳。命名多端如此。论证各异。或分上下以施治。或以虫蚀五藏立方。岂愈繁愈失者非邪。此书之论治法方。不出辨轻重二证之外耳。
三举曰：治病分寒热辨虚实。万世不易之程法。岂可忽诸。癞风之于病。亦不复无虚实寒热之分也。若得此病。而属虚寒者。断为难治也。强欲治之者。譬诸割瘤。非徒劳而无益。反损其天年。故此书治法。悉为壮实者设耳。
四举曰：凡眼中黄色者。合谷及鱼腹肉脱者。或爪根无白晕者。或持物不知自堕者。或手足心破裂血出者。或眼目既蚀。或玉茎腐烂。或四肢挛拳。或身体黑斑者。或十指如鸡距子者。或周身毫毛脱落者。或鼻柱崩塌者。或蚀指穿骨者。或常饮食色欲过多者。或屡浴温泉者。或龄过四十者。或身体瘦瘠者。俱为难治也。
五举曰：若多淫多食者与身体黑斑者。虽固属不治证候。亦有轻证兼见之者。以其为难治候。概不可遐弃焉。其救疗之法。宜灸脊骨第十一椎节下日三壮。服药中。必不可少也。
六举曰：凡不拘轻证重证。有见证脉候。颇似可理。而不可疗者。所谓骄恣不论于理。轻身重财。自知恶疾。而不欲服药饵。恣口味而不为遵师教。其若此者。虽和缓复出。不可奈之何也。不啻是。诸疾皆然。故扁鹊论六不治。郭玉说四难。
七举曰：轻证者。宜用三稜针以取死血。刺之之法。当于死肉与平肉之际下针。不然则瘀血出少矣。又至其尤轻证者。取曲池与委中。宜间二三日若四五日刺之。不可日刺之也。如其重证者。非烧针。则难收功矣。夫烧针之名。肇出于张仲景伤寒论。即内经所谓燔针粹针之类。而主治风寒筋争。挛引痹痛。或症块结积。痈疽发背。瘫痪不仁等证。然后世此法不传焉惜哉。今余之所用者。颇与之异。其数十有三。而锋长七寸五分。（即用今之曲尺）尖如挺。其锋员且锐。柄形六稜。长三寸。内一柄乃为平头针。（圆见后）凡制针。宜以柔铁。必不可用钢铁。其害不浅也。
八举曰：欲用烧针。则须先视毒浅深多少。而后施之。看之之法。将患者房内。解带令坐。窗户尽闭令暗黑。点火于樟脑。可以视其周身。凡其毒隐皮肤中。不见者。燎燎乎犹观火也。其色如水荭色者。其毒必浅。若其色紫黯者。其毒必深矣。且瘀血形状不一。有方者。有圆者。有长者。有短者。有楕者。有如鳞甲者。有如胡芦者。皆沿其死血所在处之大小。形状之变态。取笔以尽记其匡郭讫。披窗户而施烧针。其毒多在面部手足项背。而腹部有之者甚少。
九举曰：凡刺烧针。先以五斤炭火。按排大火盆中。除平头针之外。十二针。尽列于火上。紧火烧令通赤。然后周身墨围中。不留一处。尽刺之。刺之之法。取一针刺一处。刺卒直反诸火上。又取次针刺之。如前法。十二针刺卒。则再取反火上之针。更刺之。不拘肉厚薄坚脆。经脉血气多少。及禁针禁灸等输穴。随瘀血所在处。而尽刺之。针痏其间。各相去如葱茎。凡所刺针孔。曾无有血流出者。又无有觉疼痛者也。烧针之法。须令一人向火扇之。手不可暂止。若炭火欲尽。则再加炭以扇之。针若不通赤。或迟宽而冷则反损人。且不能去病也。谨之谨之。
十举曰：欲刺烧针。则须令患者侧卧。先于手足中毒之最深处。试刺五六痏。必不可令患者见焉。何则。苦见炭火焰焰。烧针通赤加火。则患者不免惊惧。体战齿斗。犹犯法人褫衣受刃矣。故目下刺之。则针未至皮肤。颦眉蹙额。耸身不能刺也。不令其见之。则针入一寸有奇。犹且不觉痛痒。于是患者异之。自以为非此法。必不治。遂至自请多其针。凡刺烧针毕。则必身体发热。面色正赤。口舌乾燥。或头痛或渴。当此之时。宜与温汤一二口。更烧平头针通赤。以其头。印百会穴。如此则患者抑郁之气。豁然散发矣。凡用平头针手法。手须轻捷。稍迟则不任痛楚反害焉。
十一举曰：刺烧针总三日。第二日于初一日所刺针痏间。尽刺之。第三日亦放之。始下针其毒最深处。针入一二寸。而患者曾无觉痛痒。至第二日。则针入七八分。稍稍觉痛。至第三日。则针入仅五六分。亦不任痛苦。盖死血去而新血渐生也。将施烧针前。当拔患人头发试之。拔之则随手而离肉正如拔无根草。必不知痛痒也。其刺烧针毕后。则欲拔之。发根紧坚。而如寻常人。是瘀浊去而营血充也。
十二举曰：轻证者。初起皮肤不仁。或淫淫痒。如虫行。或十指头常冷。或乍寒乍热。或手足痠痛。或股胫时如被针锥刺。或身体遍痒。搔之生疮。或手足一片常冰冷。或[疒/帬]如钱大。或痛无常处。流移非一。或身起白屑。或手足小指顽痹。或身体手足发肿。或如按豆。或如酸枣。或出或没。当此时。当以樟脑一块如鸡卵大。点火照看周身。以认其毒多少。仍以三稜针去瘀血。然后更服当归汤二十日。继吞竹精丸。四五十日。莫有不瘥者焉。
十三举曰：重证者。身体磊块。其色紫赤。如弹丸大。或如鸡子大。若近火则为水泡。过二三日若四五日。则顶陷而黄水流出。或如荡汤火伤之疮。或眉睫堕落。眼光如电。或皮肤皴散如树皮。手指欲拳。或面目无润。其色灰白。或身面肿痛彻骨髓。或语声嘶散。或耳鸣啾啾。或身体顽痹。不知痛痒针灸不觉痛楚。或身中发疮一二。一处瘥则又发他处。展转不已。或毛发拔之不痛。于此时。急用当归汤七八日。后更刺绕针三日。每夜临卧向一更来。宜以白汤。服第一神效散。至第四日。服第二神效散。五日至七日。服第三神效散。服法俱仿第一神效散。
十四举曰：凡刺烧针。服三种神效散之间。切不可食鲜鲑诸肉。生蔬酒醋。盐卤豆油等物也。惟于朝饔时。淡味酱汁煮瓢畜。可辅食味矣。午饭夕飡。断不可食咸味。宜以淡浆粥将养之。
十五举曰：凡服第一神效散。则其夜必腹中雷鸣疼痛。或呕吐秽物。或大便。下秽水瘀物。或如稠痰之状。或小便如丹粉和胶脂。达旦而止服第二神效散。则下诸虫或衃血血瓣。紫黑褐色等物。至第三方。则下物亦不多。其色如鸡蛋黄之状。或软或硬。亦彻旦止。矣。自服神效散之二三日针疻水出不止。必不可用敷贴药。渐渐结靥。而自剥落。若迁延数日不止者。当以荞麦粉掺之。
十六举曰：凡七日内。服三种神效散已后。又以虎势丸一剂。分为十五。日以一贴白汤吞下。日三夜二。而过八九日。若十馀日。则针疮自结痂。赤斑亦寻灭。手指将拳者渐伸。饮食日进。形体亦当壮健。然后继以龙石汤。
十七举曰：凡治此证。须令患者。清淡口味。断绝色欲。此乃一大紧要事也。若犯此戒。则不免再发也。假令其病瘥。对酬如常。可禁忌者尤多。宜食者仅仅乎无几也。今举其可啖者若干。以列于下。凡如粳米大麦小麦黑白大豆。赤豆绿豆。胡麻乾菜。薯蓣砂糖。莱卜冬瓜。莴苣牛蒡根。芜菁干芋梗。五加叶枸杞叶。鸡肠菜蒲公英。独活三叶龩。葛粉瓢畜等。及海参鰺鱼。串鳆石首鱼。梭鱼棘鬣鱼。[KT]鱼鲽鱼。火点鱵鱼。蚬肉乾鲣之类。熟烹而常啖可矣。然如鱼肉必不可日吃之。其他一切物。断然不可食也。如禽兽诸肉。触口亦为大患。戒之戒之。
十八举曰：患此证者。必不可浴温泉。盖温泉之为性。金铁硫黄朱砂海盐礜石矾石砒石雄黄等气。蒸为暖流耳。如利关节通壅滞。扑损闪肭。疥癣等病。在表而不关里者。固所宜也。若梅疮结毒。痼疾沉疴。假令浴之发出湿毒。岂足除其根本哉。况如癞风。其毒深痼。病之至恶。无出于此矣。若一浴之者。其毒蔓延。终作不治证也。若其幸不浴者。其毒仅结二三四五处。烧针易施。治效易收也。故此证之于温泉。殊在大禁。所可深畏也。
十九举曰：有酒客患若癞证者。亦不可不察焉。夫酒之为性。其气剽悍滑利。暴气动血。其极竟酿成瘀血。或作面上赤斑紫晕。或生赤秃齄鼻酒刺。或周身发㾦癗。或成癣。或起疱。动辄延绵不瘥。遂至眉发脱落。庸工不察。认为癞风以治之。致不起者往往乎有焉。当照前所述诸证。及看法。以详察之。治之之法。宜发散解肌清热也。又有霉疮坏证。殆似癞者。见证不甚异矣。治法宜专主化毒也。又有癞风其毒之轻。似霉疮坏证者。亦宜详审焉。如此证。切不可用稜针三稜针等也。惟宜与苦参丸。久服缓治。以收效。
二十举曰：凡此证施治术。自立夏后。至白露前为限矣。何则。天地气候阳盛。而人气亦在表。故其毒殊易祛。不易得风寒也。若秋冬春初。风气凛冽。阴冷盛。而人气在里。当此时施烧针。则针处被寒。动辄有生变证者。故殊禁之。若不得止。而欲施针。则宜置患者于燠室中。密塞风隙。常用火一盆。然竟不若时候温暖之稳协也。
二十一举曰：夫疾疢之于人身。何限焉。巢氏病源叙一千七百二十七候犹且不能尽其名数。虽则不能尽其名数未有若癞风最至恶者也。是故一罹此病。则夫人避忌之视以秽恶之。犹屠人乞者。非但避忌其人。睹其兄弟姊妹亲属。亦复然矣。故婚姻嫁娶。将立契约。则诘问之殊为严紧。假令即今无一人之患之者。若其祖先。尝有患之者。则虽有宫室帷帐之丽。佳冶窈窕之美。不得纳币于蓬户桑枢之庳。椎髻荆钗之魗。盖讳其血脉传染。不敢受之也。故好人择好家。疠俦遴疠属。本邦田野人民。正其瓜葛者。自古为然矣。然而如都下人士工商却不拘之。其志皆在慕聘财之多少。与其家之富贵。噫如何哉。是虽非医家所关。姑记为世之鉴戒。
二十二举曰：本邦南都有疠村。其家数百户。疠儿皆居之云。顷阅中华书籍所载。有几与之同者。祝允明猥谈云。南方过癞。小说多载之。近闻其症。乃有癞虫。自男女精液中过去。故此脱而彼染。如男入女固易。若女染男者。亦自女精中出。随入男茎中也。（周按。此说难信据。）若男欲除虫者。以荷叶卷。置女阴中。既输泄即抽出叶。精与虫悉在其中。即弃之。精既不入女阴宫。女亦无害也。此治疗妙术。故不厌猥亵。详述之。今南中有癞人处。官置癞坊居之。不以贵贱。知体蕴癞者。家便闻官。隐者有罚焉。此说原见陆游老学庵笔记。又吴震芳岭南杂记。及石天基食愈方载。大痲疯岭南颇多。因设痲疯院。以别居之。他如卑湿之处。淫热之人。亦间有之。又屈大均广东新语。有疯人园之名。今按。华人所录。俱言岭南烟瘴卑湿之地尤多焉。如本邦非但南方有之。四方州郡颇多矣。然而如西京东都繁华地。患之者甚少。惟罹霉疮病者。自中古逮今。特为多。如山野人民。罕能患焉。近世霉疮蔓延通国。而山野人。患疠疾者稍鲜云。是时运之使然欤。未可知也。余友吉资坦田公干亦云。四十年来。霉疮殊多。而疠疾渐罕。盖闻之古老之话。
二十三举曰：余尝浏览诸书。载服松脂松木以治癞疾之事。以意度之。病者銕心。能断禽兽鱼鳖。省米穀糖面。屏绝嗜欲之情。割舍爱好之意。以如法服之。有所谓非止瘥病。乃因祸而取福也。此余虽未试。其药太易得。所厌者。仅炼制之劳耳。寒乡山野乏医药处者。多修合以施于人。功德最大。故一二攟摭。以举于兹。葛洪抱朴子云。上党赵瞿病癞历年垂死。其家弃之。送置山穴中。瞿怨泣经月。有仙人。见而哀之。以一囊药与之。瞿服百馀日。其疮都愈。颜色丰悦。肌肤玉泽。仙人再过之。瞿谢活命之恩。乞求其方。仙人曰。此是松脂。止中便多此物。汝炼服之。可以长生不死。瞿乃归家长服。身体转轻。气力百倍。登危涉险。终日不困。年百馀岁齿不坠。发不白。夜卧忽见屋间有光。大如镜。久而一室尽明如昼。又见面上。有采女一人。戏于口鼻之间。后入抱犊山。成地仙。于是人闻瞿服此脂。皆竞服之。车运驴负。积之盈室。不过一月。未觉大益。皆辄止焉。志之不坚如此。又巢元方病源论云。始起便急始之。断米穀餚鲑。专食胡麻松木辈最善也。又孙真人千金方云。余以贞观中将一病士入山教服松脂。欲至百日。鬚眉皆生。由此观之。惟须求之于己。不可一仰医药者也。云云。又石天基食愈方。载治疠风一方。云。用明净松香。不拘多少。去渣滓。取溪河淡水或雨水。用净锅。将松香煮化不住手搅。视水色如米泔。尝味极苦。即倾冷水内。将松香乘热扯拔。冷定坚硬。别换清水。再煮再拔。如前制法。不论几十次。只以松香体质。松脆洁白。所煮之水。澄清不苦为度。阴乾研末。重罗极细。凡服此药。每料二斤。日将白米作粥候温。量投药末和匀。任意食之。不可多嚼。饥则再食。日进数餐。不可更食乾饭。只以菜乾或笋乾少许过口。一切油盐酱醋荤醒酒果。糖面杂物。概行禁忌。渴时不可吃茶。用白滚水候温。投药和匀饮之。每日约服数钱。以渐而进。不可大多。服药旬日。或作呕。或胸膈嘈逆。或大便内下诸毒物。此药力盛行。必须强服。不可中止。远年痼疾。尽料全愈。患病未深。只须半料。鬚眉再生。肌肤完好。筋骨展舒。平复如旧。饮食不忌。惟猪首鹅菌。及湿毒之物。终身忌食。此方药虽不常。效应好神。又渑水燕谈。有服长松之法。
二十四举曰：明都穆谭纂云。陆某长洲农民也。尝染风疾。鬚眉尽脱。累药无效。自以为必死。遂辞其家。操小舟携一孙。自随往来江湖间。丐食为活。尝晚泊酒家求洒。有白衣老人。恻然悯之曰。吾善治此病。即以针刺其两股。血流如注。命以河水沃之。须臾血止。复探囊中以红药一丸如小指大与之。日服之至夜半。当出大汗。可急入水浴之。问其姓曰姓锺。问其所居何地。曰黄村某。服其药至夜半果然。时暑天如其言。入水浴之。浴毕呼其孙曰。吾疾去矣。吾疾去矣。惊喜不胜。明日操舟还。人亦大惊讶。某具言其故。往其地谢之。则绝无所谓。锺先生者。始知为锺离仙云。或言某尝救一投水妇人亦阴德所致。此清金忠淳砚云甲编中所收。其事虽涉奇怪。姑录以广异闻。
烧针图　三楞针图　平头针图（图缺）
烧针按排图（图缺）

医案  ***************************
相州青梅一民。年三十馀。左手小指麻木者期年所。后两脚[疒/帬]痹。时时如为针锥所刺。里中医。久治无应效。遂来东都。请予诊之。予曰。此疠风也。渠面色不悦。予曰。此当急治方可。不然则瘀血蔓延终为废疾矣。汝狐疑不能决。我使汝知其为疠风。乃延患者于室中。令解带裸体。点火于樟脑。以照其周身。则死血隐匿者。灼灼乎犹指苍素也。即以三稜针。刺数处。患者曾不觉痛痒。于是始信予言。勉强求治。乃用当归汤十五日。次与第一神效散下之三日。出种种恶物及蛔虫五条。次与第三神效散。又三日。下黄糜汁十馀碗。次用竹精丸者二十日。外以三稜针。隔三日取瘀血。其症十愈九。寻以龙石汤。兼用香果散。三十日而全然随愈。彼来予庭厚谢。告以归乡。且请药百馀贴。将携之还。乃课与之。复嘱曰。自今后三年。当屏绝欲情。清淡饮食。遂归乡。其后药尽。则远致使以乞焉。凡于本病处。服药者三百贴。又能守禁忌。五年后举一子。每岁致土物。以谢活命之恩者。八年于今云。
山城西冈村。一富民从弟。年二十五。病疠疾五年。眉须半落。手足稍拳挛。且面上手足。发紫㾦癗数处。既而两脚顽痹。不觉痛痒。平安医数辈。医之无一效。遂废药登某山。断食褥于鬼神者七日。疲劳殊甚。族人扶载归家。病热依然不衰。荏苒甚矣。安永戊戌岁。余游西京。西京违西冈十数里传闻余疗奇疾。乃以轿舆迓于客舍而求治。余已至则患者向余恸哭曰。我年未满三旬。不幸罹于天刑之病。医药祷禳。俱无少效。幸以君之力。再得为完人。再造之恩。死不忘也。余就而视之。合谷肉已脱。爪根无白晕。眼光如电。然似所可喜者。以手指不甚屈尔。余曰。既见恶症二三。于法属难治。然未尝浴温泉。且龄甚富。更能守禁忌。如法服药。当得愈焉。古人有言。自非医者神手。病者针心罕能免。汝能如此邪。渠拜手稽颡曰。敬从教而已。遂使患者居室中。遍塞窗户。令黑暗。秉烛看其周身。则瘀血限界粲然分明。乃尽墨记之。以烧针刺之者三日。初刺针入一寸余。患者曾莫知痛痒。第二日。则针入七八分。颇觉痛。第三日针入未过三四分。其痛不可任。此乃以瘀血去。而新血生也。内用第一神效散三日。大便下利日七八行。次用第二神效散。则后灰色虫十四条。长尺有奇。内二条有紫黯色尤大者。但作眼目处而无瞳子。乃并放盆中。以水灌之。摇摆片时而死。此自患者。食中无名三指俱舒而能屈伸。次与第三神效散。则下如鱼肠者升余。面上手足。针处黄水出。腐肉欲已去。其瘀血伏匿。在于肌肉间者。又见数处。再刺烧针。内用虎势丸十五日。针疮脓汁出竭。而新肉日长。手指皆伸。更用龙石汤四十馀日。眉须渐生。而方护全安。
萨州书生某。年二十二。负笈游于东都昌平弘文院。日夜讽诵。才敏超迈。颇赋诗属文。居之三年。患下疳疮。服药病瘥后周年许。右手小指顽钝。不知痛痒。手足生疮。如梅实大。随愈随发。又面上发赤斑如锦纹。百药杂投。略不见效。至右手指颇拳曲。请予诊之。予曰。不遽治。则终至废疾。乃语治术之法。则渠窃惧其烧针。口顺心违。又请他医服药三阅月。病势日甚一日。复来商治于予。予乃眎之。则以不治证候。既已尽具固辞。患者及同学者。屡来求治。予曰。假令施治术。亦惟仅不过免鼻柱崩倒。手足堕落耳。恐不可得为完人。遂刺烧针。与药。调理三月后。针疮皆愈。面色不异好人。惟惜右手指屈曲不舒。自是其后。渠常以左手把笔。惯习炼熟。久之。至能作字矣。然渠病愈后。不以片言。来谢于予之庭。且不行纤毫之束脩。特可谓不知礼者。宜哉。罹斯病患。而狐疑犹豫。以延引日月。至卢扁退走之际。才希望予术。是实非渠不幸。而天谴之使然也。
熊本藩。一士某。年四十馀。右颊近鬓生疮。形如稍瓜。头平阔不起。结痂如鱼鳞。黄水常出。渐渐延及于满面。自春至夏尤炽。爽气来则乾燥。每旦白皮盈掬。正如云母屑。如此者四年。医用防风通圣散。化毒丸。其他解毒之丸散。及膏药熨药等无算。俱无少效。友人某邀余视之。余窃知为癞疮。然以人多隐讳。不敢语患者。乃谓曰。是非霉疮结毒之类。所谓无名顽疮。根基沉深。非寻常汤液所能治焉。乃与当归汤十馀日。更制苦参丸。日以五七钱。白汤送下。四十馀日而全愈。永获享康宁之福。
匫董铺。年三十八。性嗜酒。耽饮既多。又好啖生鱼肉。积久渐肥。因酿成齄鼻。期年后。复面上发红斑。渐如顽癣疥癞。遂至眉毛脱落。或以为恶疾。或以为结毒。更医累百。毫未无效。病热转增。于是商治于余。余详视其病态。决非结毒恶疾所为也。乃湿热所致尔。经曰。火郁则发之。乃用升阳散火汤。一月馀而方获全瘥。
一典铺儿年八岁。颈项生疮三五枚。形如桃核大。随生随褪。年半后。蔓延举体。既而皮肤剥落。眉发半脱。左手拘急。饮食稍减。更哑科十辈。皆俱用解毒剂。而病势漠然。转加增剧。访治于余。余曰。是父母霉疮毒气所遗。而今之证候。正气衰惫为殊急矣。譬如良民久为寇贼扰乱。宜先培其根本。以摄其虚阳。国富民宁。而从事于斯。乃二中汤（见医方会解即理中汤令小建中汤方）倍人参。用之三十日。饮食渐进。元气恢复。继与清荣汤。兼用集良丸。每旦服五七丸。至四十馀日。而全然告瘳。古云。用药如用兵者。其斯之谓欤。
一男子年三十五。患下疳疮。三年后。两腋下发疮。靡烂疼痛。日夜流臭水。久而不愈。遂沿及身面。渐至无完肤。眉须尽脱落。且新增筋骨疼痛。易数医不效。邀余商之。余曰。此霉疮毒气。在表里之证。乃用柞皮汤。早晚吞飞龙丸。间三日与铁槌丸。以下之。如此月馀其痛稍减。肉长疮靥而愈。数月后眉须复生。
当归汤
当归　芎藭　芍药　荆芥（各二钱）
上四味㕮咀。以水五合煮取二合。去滓。分温三服。不拘时候。
竹精丸
大枫子（去壳炒百目）　雄黄　苦参（各一两）　肥皂荚（四两）　片脑（二两）　硫黄（一两）
上六味为细末。炼蜜丸弹子大。分作二十裹。以一裹空心。三服。宜二十日服尽。
第一神效散
大黄　白牵牛子　芎藭（各一钱）　巴豆（五枚）　赤石脂（二钱）
上五味为细末。分作三裹。以一裹临卧向一更来白汤顿服。
第二神效散
大黄（一钱）　巴豆（三枚去壳不去油）　丁子（五分）
补还眉标（一枚不去翅足本邦所产黄赤斑文者佳）
上四味为细末。和匀。第四日临卧白汤顿服。
第三神效散
蒲黄　芒硝（各四钱）　白牵牛子（三钱）　麝香（二分）
上四味为细末。和匀。分为三贴。服法如前二方。
虎势丸
土茯苓（二十钱）　大枫子（去壳焙黑五十钱）　片脑（四钱）　鹿头（烧存性六钱）　白花蛇（酒浸焙乾）　乌蛇（酒浸焙乾各八钱）　大黄（六钱）　雷丸油（八钱即大枫子油今从邦俗称）
上七味为细末。用雷丸油与前药末和匀为丸。（若稀稠不得所乃宜滴麻油必不可用米糊）如梧桐子大。以一剂分作一十五贴。以一贴日三夜二服。空心临卧。
龙石汤
柴胡　地黄　黄芩　龙骨　人参　半夏（各一钱）　甘草　生姜（各五分）　大枣（七枚）
上八味㕮咀。以水八合煮取四合。去滓。分温服。不拘时候。
香果散
露蜂房　芎藭　大黄（各一两）　甘草（一钱）
上四味为细末。每服一钱。白饮送下。
苦参丸　治大麻风。毋论新久。穿破溃烂。老幼俱可服之。
苦参（一斤）　大枫子（肉六两）　荆芥（十二两）　防风（各六两）　枸杞子　威灵仙　当归　大胡麻　川芎　蒺藜　大皂角　川牛膝　牛蒡子　独活　何首乌　白附子　全蝎（各五两）　白芷（六两）　风藤　羌活　连翘　蔓荆子　苍术　天麻子　杜仲　草乌头（泡去皮尖）　甘草（各三两）　人参（一两）　砂仁（二两）　白花蛇（二两切片炙黄）
上药共为细末。醋打老米糊为丸梧桐子大。每服三四十丸。温酒食前后任下。避风忌口为妙。
一娼家主。年二十七。幼而学书于师家。忽左手小指。瘙痒不可忍。自以齿啮之。竟得齚而脱。家人大惊。急延疡医治之。医乃欲续之不能。遂用传药。或灸伤处。然后获血止而渐愈。其后右足小指生疮。又两足外廉顽痹。时如被针锥刺。又腕后生疮数颗。或出或没。久久不瘥。于是始知为癞疮。更数医不效。经历累岁。形体渐羸瘦。左手指拳曲。爪根白晕灭。足心生疮溃凿。步履艰难。已过十八年。而请治于予。予以属不治证。乃固辞。患者及其兄弟。勉强求治。予曰。我虽有神方。药颇骏。恐不耐瞑眩反害焉。患者扼腕。而谓曰。闻先生有奇术尚矣。设使服药至死。又何憾焉。况我罹此病患。屡费财货于医药释家积乎祷禳者无算。由是赀产荡尽。身体日属委顿。且不能与良人齿伍。则生亦犹死也。请先生以我。试难治证。亦可治耶否。遂不可辞。乃命门人森宗益。施烧针。乃与三种神效散。寻用虎势丸六日。卒然肩背疼痛。咽中闭塞。完穀不下。数日而死。嗟乎。予已识其不治证。而壮其言。而悲其志。遂施药反促命期。今噬脐耳。故详书之。为后来施治者龟鉴云。
顷观崎阳吉雄氏某疗疠疾。其症盖本书所论。轻证者也。其以三稜针。刺赤斑。用角以吸瘀血者。与余之治法无异。而惟至面上四末。其他一身溪谷。出没凹凸。难用角之处。则必攫得水蛭数十条更传少酒于赤斑之处。或刺针出微血。使其吮瘀血。是法盖蛮人之所传云。然是得效方。丹溪心法等所载蜞针法尔。余虽未试之。于理为尤当矣。今并其治方。拈于此。以备于参考。
震灵丸
大枫子（去壳）　天灵盖（各一百钱）　大黄　黄蘖（各五十钱）　荆芥　炉甘石　瓠瓜　山樱皮（烧存性各一十二钱）
上八味细末。糊丸弹丸大。每服十五丸。蝮蛇大黄汤送下。日三。凡服此丸十日而后。间服白莹水一日。复服前方
白莹水方
蔑慄孤立乙斯（五釐治结毒减半必不可多用）　石蜜（八钱）　井花水（一百六十钱）
上和匀。每服四钱。日二服。强人更加一钱。（是蛮人方）

附录  ***************************
●记浪华一处女事
崎阳一商人。姓某者。每岁来浪华驿亭。留连数十日。更易诸货。而后归。顷岁复来寓其家。偶童女数人。来游于此。一人年未笄。姿色殊众。商觌之叹云。呜呼惜矣哉。之子过数年。则恐当发疠疾。主人愕然曰。君何以知之。曰。我视其色泽以知之。曰。然则君何法之治。而可免后患耶。曰。我有奇术。若能委信。则可以施焉。主人乃以商之言。语女父母。父母闻之。始则大惊。中则大怒。后则悲哀。遂议治于商。商乃先令求大内。斗许瓷瓶。又煎成人参数两。而后使女侧卧。取铁针一条。长尺有馀者。于两脚涌泉穴刺之。针入尺许。女不堪痛苦。气将绝。乃与前人参汤。以手自臀腿边。推拊下。则黑血迸出如涌。因承之瓶。几五六升。乃覆盖密封。以沥青固济。更堀地理之讫云。至来年期月。则当发见之。予来亦将在其时。遂告别而归。而女针痏亦寻痊。肌体悦泽。胜于向日。亲戚莫不尽悦焉。及期商来视其女云。善哉病基既已脱矣。乃使人出客岁所埋瓶。发开睹之。则其血盈溢于瓶口。商云。此血在人身中。如是蔓延。不致身体坏败者几希。观者大为异叹云。商乃谓女父母云。我有一子。年已成长。未有伉俪。愿以此女。获配于彼。何幸过之。父母答云。幸以君之灵。得救一女于涂炭。则一日生命。皆是君之赐也。敢不诺哉。遂行纳币礼以送之云。片仓子云。奇矣哉。商之得斯术也。昔张仲景见侍中王仲宣。谓曰。君有病。四十当眉落。眉落半年而死。令服五石汤可免。仲宣嫌其言忤。受汤勿服。后果眉落。遂至死。今女父母。能恪信商言。女亦能耐忍痛楚。而从于治法。是以得免其大患。呜呼可谓胜仲宣远也。余亦窃疑。夫瘀血者。生血所化。凡人身中。若酿成一滴瘀血。则累月积年。渐滋蔓耳。今收之瓶中。绵历期月。相倍蓰云者。于理为迂。然而事物之变。有不可穷者。姑记以正于明哲云尔。
●答友人书
曏者以仆所编青囊琐探。霉疠新书二书。备于电瞩。且谓日。以新书既脱稿。将上梓以公于天下矣。兹辱手札。伏而读之。谦乎其辞。相推之有甚也。属乎其言。闵怜之有加也。而足下言。以新书所载。疠风论治。固古来未有闻之奇术。吾无间然矣。然此病多于田野与鄙贱。而至如都人士患之者甚鲜矣。又且此证夫人殊所避忌者。若此书一出。则四方之传闻者。必来请治于足下。然则恐以足下。为治此等疾专门者。而上则王公不召。下则富豪不请耳。是岂著书。反名与利俱失者非邪。如琐探所载。都下日常多有之病。而至辨别伤寒之生死。洞明妇人之产乳。救疗小儿之撮口。及癫疾等。则殊究确说妙论。又且往往发古人所未言及。则盍刻之前。以后新书。其刻之前也。贵戚权豪。农工商贾。必相争请招焉。然则将获名与利。两完于此。嗟乎仆固虽贫贱。以天禄幸裘褐疏食之资。足以给体腹。则亦岂敢自爱名与利。而贪婪之为哉。古有言。人得异书。私为帐中。秘不示人。非真好者。真好者。如好饮然。独饮不适也。余续之云。业医得奇方。独为兰室。秘不传人者。非真医者。真医者。犹辅相之理天下然。非化及蛮夷。不为适也。子不闻乎。昔周公之辅相也。其急于见贤也。方一食。三吐其哺。方一沐。三握其发。其见贤如是急者何也。是盖为使天下人民。各安其所。各乐其乐矣。夫医虽小道。古先王建疾医职。而司民灾沴札差。是以称为司命之任也。故虽生数千载之下。事此技者。岂不视民疾患。犹辅相之视理乱成败哉。其举贤良者。为安民也。著医方者。为蠲疾苦也。今夫有难治之病。而有奏效之神药。则设使希于都下与贵人。而多乎山野与鄙贱。何不博传以济众耶。仆虽谫劣。颇见圣贤用心立志之分。曷为欲名与利。而束已成之书于高阁。候未全书之备。而先乎此。后乎彼耶。夫观周公之三吐哺。三握发。禹之过家门不入矻矻于济天下。则医之视疾疢。不亦孜孜于此乎。是仆之所以先新书后琐探也。足下其亮鉴。不备。

霉疮论  ***************************
霉疮之病。考华人所论。昉自岭南卑湿地而蔓延四方。如本邦。亦起从肥前州。而播布通国云。盖此病稀于古时。而盛于后世。故其治法。亦粗于前。而审于后。然而称呼百出。滥名颇多。或随形状之近似者而名焉。或取始所起地而命焉。或因其所发之处而称焉。或依字音假借会意。以扩其名呼矣。如其曰霉疮。曰梅疮。曰卖疮。曰㾦子。曰杨梅疮。曰杨霉疮。曰杨梅毒疮。曰杨梅风。曰杨梅疳。曰绵花疮。曰砂仁疮。曰茱萸疮。曰果子疮。曰天泡疮。曰天疱疮。曰湿阴疮。曰妒精疮。曰阴蚀疮。曰广疮。曰广东疮。曰广痘。曰广豆。曰耻疮。曰臊疳。曰湿毒。曰湿气。曰阴疳。曰阴头痈。曰阴头疮。曰蜡烛发。曰下疳。曰便毒。曰鱼口。曰鱼口疮。曰横痃。曰横眼。曰[疒/厷]痃。曰蛀梗。曰蛀疳疮。曰蛀干疳疮。曰捲心蛀疳疮。曰独脚杨梅疮。曰时疮。曰血疝。曰血疳。曰外疝。曰结毒。曰气毒。曰[疒/其]⿸疒当。曰下[疒/其]⿸疒当。曰路岐。曰鲁气。曰[疒/魯][疒/其]。曰露[疒/其]。曰⿰马夸马痈。曰骑马痈。曰骗马坠之类。不暇枚举。殆诬惑后人之耳目也。以余观之。唯霉疮下疳便毒结毒之四名。以蔽之矣。而此病近世尤盛。而贵贱男女。罹之者。十居其半。是诚和华一辙。盖承平二百年之久。人人乐安佚。内则膏粱腻味。常充口腹。遂生湿热瘀血。外则沉匿柳巷花街。以动荡淫火。一酿成此病。遂传之娼妓男娼。则娼妓男娼之传诸人也。不知其几千百。或传之妻妾。或遗之孙甥。而其病之将发也。始则或起自误擦破。若被阴毛缠伤。或自脓淋。或自痔疾。或久旷房室。思动色欲。败精浊血。流滞茎内。或又疥疮发周身。遂波及前阴。渐致淫浸。当此之时。若隐羞不示于人。或忽药饵。而用速愈掺药等。则遂成便毒下疳之证。或疮发周身。形如杨梅。或如砂仁。若夫至其毒之尤深。则为筋骨疼痛。或头痛如破。或溃蚀前阴。腐烂后窍。或穿咽喉。或凿头面。或垫崩鼻梁。若一误治法。侵禁忌。则至使父母遗体。永为不具器。可不惧哉。若至其证之变态。则齿龈脓溃。几类牙疳。或舌心痛。或破裂。或舌傍溃缺。常涎液漏脱。或耳内如钟声或如风雨声或如鸟雀之啾啾。又如川流之湍湍。或胸腹肋胁。膕䯒臀腿。及前后二窍。常为痛。或为发瘻。作岩穴。或为瘰疬。为偏枯。为痿躄。或咳嗽吐痰。如肺痈之状。或口鼻恶臭。秽气扑人鼻。或鼻中出秽汁浓涕。如鼻渊脑漏。又出黄赤干涕。或头面生磊块数个。日夜疼痛。经久不破。或又发溃出脓汁。积年累月不收口。或眼内疼痛生红缕。或目如注朱。或唇吻生紫黑赘瘤久而溃穿。黄汁出而不止。遂至缺蚀。或为腹痛。为水肿。为劳瘵。为囊痈。为痔漏。或手脚拳挛。不能伸舒。或眉发颓落。几如癞疾。证状百端。虽不可穷尽。其为结毒也一也。宜辨认病人之强弱。菀毒之浅深。及表里上下。虚实寒热以施治法矣。又有衬眠呢霉疮腐烂之人。受自秽臭气于口鼻。直浸透里面。遂作之根基者。此证多不发梅疮便毒。而卒然为咽喉腐烂。为溃凿。或眼目见红花。或羞明以渐昏蒙。或为筋骨疼痛。其始以无患疳疮便毒等。必不可谓非霉疮。譬诸伤寒。犹患直中少阴病。亦宜直随结毒之治法施药也。若夫耳聋目暗。或形体柴瘠。而手脚拳曲。或羸瘦骨立。而关节疼痛。或渐渐饮食废。或大便下利者。及因受父母遗毒。有幼少发疮疡。或脐中常湿润。时出秽臭脓涕。或患脓淋。痔疾者。若以寻常胎毒食癖治之。则积年之后。多成漏疮。喜发于项腋及阴僻肛门之间。后来必变见喉穿鼻崩。或寒热咳嗽等之诸证。多药饵不验。连绵涉年。而终致不起也。

治法  ***************************
初起小便涩痛。或淋漓。或阴中瘙痒。或流败精浊脓。或小便为二道。为乱散。或马口麋烂。或龟头后包裹之皮。肿如水泡者。并龙胆泻肝汤。加土茯苓五钱。或加味解毒剂。若生于两胯合缝间者。谓之便毒。其始鼠鼷核起。如疮建而渐渐大。结肿焮痛。为寒热者。红花散瘀汤。清荣汤。或六味解毒汤。俱加鲮甲牛蒡子之类。若服之不起胀。色不变。尚坚硬不溃者。宜令患者。强屡步履。兼以家方面粉散。频频熨肿上。或又行后顷用元青法亦可。其既溃者。犹守用前方。倍鲮甲。或加黄耆二三钱。外宜以白璧苍玉煦育三膏各等分。和匀摊软棉上。以贴患处。（后疳疮亦用此法）若身体发杨梅。及砂仁疮等。加味消疳败毒散。荆防排毒剂。消风败毒散等。俱加土茯苓二三钱。而此证间。有兼见筋骨疼痛者。此是与结毒疼痛。自异发表则愈。若皮肤麋烂者柞皮汤。兼用家方熨药。若连年积月不痊者。亦宜从结毒治法以施药。凡霉疮愈后。若瘢痕红黑不灭者。用大黄白矾等分。同研擦患处。其痕即去。若龟头生疮。或马口溃蚀。或龟头后凹处。生疮溃烂。或成窠臼者。谓之疳疮。虚者大剂双和汤。十全散。二中汤之类。俱加酒炒鹿角银花土茯苓各二三钱。若阳气大虚。血液枯涸者。去银花土茯苓。倍参耆鹿角。更加蝮蛇一二钱。或取雄鸡一只不满三年者。去毛肠切肉炙啖。日八九片。正气旺焉而后兼择用加减五宝散。集良丸。实者奇验汤。加味解毒剂。搜风解毒汤。或龙胆泻肝汤。兼用飞龙丸銕槌丸。若荏苒侵蚀。不可遏止者。以乳香汤董洗。甚者鍜石汤。大妙神验。若筋骨疼痛。或鼻柱隐隐痛。或时出干[艹/界]疮痂黄脓。或但鼻肿。而其色紫赤。或身体发㾦癗。或为发溃等证。必不可缓治。宜遽令断盐味以大剂奇良甘草汤。送下集良丸一二钱。或白莹水。或搜风解毒汤加川芎大黄。若虚者用六度煎。下加减五宝散。若咽喉溃烂。或成窠臼。常出稠痰臭涎。或妨碍食饮者。后世名之喉癣。蔷薇遗粮汤喉癣汤之类。兼用独味牛黄研细者。每服送下。二三分。或结毒紫金丹。若头痛如破。积久不差者。宜用医方笔记头风一方。兼以集良丸。或以三稜针。刺悬颅悬釐丝竹空瞳子髎等而出血。或用角法以吮瘀血。为良。或又随证取风池风府。若头面发疙瘩。时痛时止。历载经月。不差者。亦以三稜针。刺其肿上。或以粗布裹手指浸醋。擦破肿上。乃以元青二三个。研末醋和匀。浸绵以传之。经一宿。则必为水泡。泡溃水出而后愈。是尤神验。若眼目疼痛。或生血丝或生翳膜者。防风通圣散。加土茯苓。或四物汤照黄连解毒汤主之。兼以家方明目膏。频频涂眼胞内。极妙。若夫结毒咳嗽。如肺痈之状者。栝蒌汤。若手足不遂。筋骨疼痛或毒结于手腕臂肘。肩背腋下。膝膕臀腿。足趺等之处。而朝朝暮暮。痛楚殊甚。或形如痛风历节之状。或头上颜额。生磊块。来发溃者。或山根肿痛。或鼻梁陷垫。及积年发漏。其他结毒之证。二三并见。前顷诸药不应者。宜用七宝散。虚甚者。宜以参耆鹿茸熟附子浓煮汁送下。实者加味化毒丹。白莹水。白蛇丸及汤主之。凡用配轻粉诸方。病愈之后。若饮食不进。或步履无力。不了了者。宜用两轮散。应效如桴鼓。若夫血液耗亡。肌肤不悦泽者。六味地黄丸。十补圆。七宝美髯丹等。久服可以培其根本也。
龙胆泻肝汤（正宗）治肝经湿热。玉茎患疮。或便毒悬痈。小便赤涩。或久溃烂不愈。
龙胆　连翘　地黄　泽泻（各一钱）　木通　车前子　归尾　山栀　甘草　黄连　黄芩（各五分）　大黄（二钱便秘加）
水二锺煎八分前（按止方本方去柴胡加芩连大黄栀子连翘甘草。又薛氏加减方本方去柴胡加黄芩栀子甘草）
加味解毒汤（家方）
土茯苓　蔷薇根（各五钱）　金银花　芎藭　木通　大黄（各二钱）　木瓜　五加皮　甘草（各一钱）
上九味以水一升。煮取五合。去滓温服。不拘时候。
红花散瘀汤（正宗）治入房忍精。强因不泄。以致瘀精浊血。凝结两胯。或小腹之傍结成肿痛。小便涩滞者。
当归　红花　苏木　姜蚕　连翘　贝母　乳香　皂角针　石决明　穿山甲（各一钱）　大黄（三钱）　牵牛子（二钱）
水酒各一碗。煎八分。空心服。行五六次。方吃稀粥补之。
清荣汤（家方）治杨霉疳疮。
当归　川芎　芍药　地黄　何首乌　蒺藜子　黄蘖（各一钱）　土茯苓（五钱）
上八味以水七合。煮取三合。温服。
六味解毒汤
忍冬　土茯苓　木通（上）　川芎　大黄（中）　甘草（下）
上以水五合。煮取二合半。分温三服。
面粉散（家方）治便毒不起胀及不发溃者。
面粉　白芥子（研各八钱）
上二味绢袋盛。浸滚汤。频频熨患处。神效。
白璧膏（红毛称干肤刺）此膏非但治下疳便毒。又能傅一切溃疡。解热止痛。痔疾痛甚者。尤神验。
白蜡　牛脂　野猪脂　家猪脂　椰子油（各二十钱）　粉锡（三十钱）　麻油（一合）
上先以麻油入洁净锅内。慢火熬至八分。下黄蜡。将柳木篦搅片时。更挑少许。滴入水中。试软硬得中。乃住火。顷之用细旧绢滤净。却上火。看似瘩化之象。而入四种油脂。搅和。乃下锅来犹搅。候温冷交。以白垩徐徐投入膏内。不住手搅之。看渐渐膏凝。其色如白璧。而后纳贮瓷器。听用。一方去椰子油。加片脑十钱。
苍玉膏（红毛称遏仆斯）治诸肿疡能吮脓去毒乾湿润。
黄蜡　牛脂　野猪脂　椰子油　铜绿（各二十钱）　麻油（一合）
上修炼之法。同前法。而以铜绿。最后下。
煦育膏（红毛称跋日慄）治痈疽发背。诸般恶疮溃烂者。贴之则腐肉易脱。新肉即生。
沥青（五十目细研宜用红毛产）　黄蜡（二十钱）　牛脂（十钱）　麻油（五十钱即准一合二勺五撮）
上先煮麻油片时许。更下黄蜡牛脂令溶化。乃入沥青末搅转。离火用细旧绢。滤净纳瓷器。。上三种膏药。并休达方。天明甲辰冬。予讲产科术于静俭堂。彼感予精密于产蓐之技。日夜研究数往还。语次偶洎疮疡之事。彼遂发其秘蕴传之。其后予屡试有效验。井云。此方吾家所秘。勿妄传人。予隘之。今刊刻普传。凡医家。虽非外科专门者。常制可以施于人。以上三膏。并摊纸花中。外缘以万应膏。贴之患处。乃不脱落。
万应膏　治诸疮。
铅丹（九十六钱）　黄蜡（十六钱）　麻油（百六十目即准四合）
上先煮麻油。次下黄蜡。更入铅丹。搅转一晬时。铅丹变黑色。软硬得中为度。
加味消疳败毒散
防风　独活　连翘　荆芥　苍术（下）　知母　黄蘖　茯苓　木通（上）　泽泻　车前子　牵牛子　大黄（中）
上十三味水煎温服。
荆防排毒剂
荆芥　防风　茯苓　独活（上）　桔梗　川芎（中）　甘草（下）　枳实　生姜（中）　柴胡（中）
上以水四合。煮取二合。分温三服。
消风败毒散
当归　川芎　赤芍　地黄　升麻　乾葛　黄芩（各一钱）　黄连　黄蘖　连翘　防风（各八分）　银花　甘草（各五分）　蝉蜕（二个）
上十四味水煎服。
柞皮汤
柞木皮（俗称孤奴及讷葛窊）　土茯苓（各三钱）　银花　荆芥　地黄　芍药　防风（各二钱）　牛膝　木瓜　黄蘖（各一钱）
上十味㕮咀。以水五合。煮取二合半。去滓温服。
先考苔翁先生秘方。治杨梅疳疮糜烂薰洗方
食盐（五勺）　荆芥　忍冬（各二两）　败荷叶（五叶）　青木叶（廿片华名未详俗称遏屋吉讷发）
上粗锉以水一升煮至八分。屡薰洗患处。
双和汤　补血益气。治虚劳少力。
芍药（七两半）　黄耆（密炙）　当归　熟地　芎藭（各三分）　甘草（炙）　肉桂（各二两二钱半）
上为细末每二钱。水一盏半姜三片。枣一枚。煎六分食前服。
十全散　治诸虚不足。久病虚损。面色痿黄。脚膝无力。
人参　白术　茯苓　甘草（炙）　黄耆　当归　芎藭　熟地　芍药　肉桂（各等分）
上每二大钱。水一盏。姜三片。枣二个。煎七分湿服。此药补虚损。大有神效。
二中汤（医方会解）即理中汤小建中汤两合方。
加减五宝散　治结毒筋骨疼痛。腐烂口鼻。诸药不效者。
滴乳石（如乳头下垂敲破易碎亮似蜻蜓翅者方真四钱）　琥珀　朱砂（各二钱）　龙脑（一钱）　珍珠（四钱。势州所产为上品。水府产次之。然直殊贵非有力者。难得之。故今倍加分两。而换用俗称遏萨慄辰珠者。亦有效验。）
上各研极细。共为一处。再研数转。磁罐密收。病在上部者。用药末一钱。加飞罗面五分。病在下部者。加八分。再研和匀。每用土茯苓五十钱水一升。煎至五合。滤清。作五次。分加五宝散。一日服尽。完十二日自愈。若不愈者。更作一剂。如鼻子腐烂者。土茯苓内。加辛荑三钱煎服。忌海腥煎妙。卤盐房事等件。。此余家所秘加减法。应效如桴鼓。
集良丸　治结毒不问年深日近。筋骨疼痛。或头痛如破。或鼻柱崩塌。阳物溃蚀等证。（平遗民方）
天灵盖（八钱）　轻粉（二钱半）　牛膝（二钱）　孩儿茶（二钱五分一半为衣）　鹧胡菜　栝蒌根（各一钱四分）　天南星（二钱二分）　大黄（四钱）　鼹鼠（烧存性四分）
上九味为细末。打糊丸梧桐子大。每晨一钱。加昧解毒汤煮汁送下。。凡用此药。先用解毒汤三日。次与此丸。寻于解毒方中。倍大黄。应效如神。
奇验煎　治一切霉疮神效。
熟地　杜仲（炒）　人参　黄芩　黄连（炒）　大黄（酒炒）　槟榔　黄耆（酒炒）　木香（各二分）　甘草（生三分）　土茯苓（十钱）
上十一味。以水五合。煮取二合半。再以滓入水三合。煮取一合半。和前煎汁。一日服尽。忌茶葱莱卜海腥。
搜风解毒汤　治霉疮结毒。筋骨疼痛。不能步履。或坏肌伤骨。及下疳疮。
土茯苓（十钱）　防风　木瓜　木通　薏苡　白藓皮　金银花（各五分）　皂子（四分）
上水煎空心日三服。
飞龙丸　治霉疮下疳。玉茎腐烂。筋骨疼痛。诸药不能治者。
牙茶（上好者三钱五分）　大黄（一钱八分）　轻粉（八分）
上二味极细末。先取粳米饭鸭蛋大。掺轻粉。搅和作抟饭。炙于炭火上。反复。候焦黄离火。更捏令相得。再炙。如此大都三四遍。乘热研如饼。入余药和匀。（若稀稠不得所。更加粳米饭。）丸麻子大。每肌二十五丸。晨旦临卧。白汤送下。用之三日。次与
铁槌丸
丁子　大黄　巴豆（霜各等分。李东壁云。称研烂以纸包压去油者。谓之巴豆霜。周按今人以烧存性者为霜。非也。盖以百草霜误尔。）
上三味细末。米糊丸麻子大。每服十二丸。间三日旦暮白汤送下。若病重者。渐加至二十丸。又宜间四五日用之。。以上二方。并先考苔翁先生所秘。
乳香汤　治下疳疮。渐渐侵蚀。不可止遏者。
乳香（一钱）　没药（六分）　樟脑（二钱）　芦荟（一钱）
上四味以烧酒二合。煮取一合半。频频湔患处。
鍜石汤　治用前方不效者。此方诸溃痈。用膏反侵蚀者。神验。
石灰（三十钱以滚汤一升搅匀去滓不用）　焰硝（四钱）　胆矾（三分）
上二味投入石灰汁中。温频湔患处若为水泡者去胆矾。加矾石一钱。
奇良甘草汤
土茯苓（三十钱）　甘草（一钱）
上以水一升煮取五合再入水一升二合煮取三合半。前煎汁和匀。一日服尽。不可别用汤水茶酒。又切忌海腥炙煿卤盐房事等件。
六度煎　治霉疮筋骨疼痛。诸药不效形体虚惫者。
当归　芍药　附子　黄耆　虎胫骨（各一钱）　土茯苓（八钱）
上六味以水一升煮取六合去滓。再以水六合煮取四合。又以水四合煮取二合去滓。以三煮汁合和。温服不拘时候。
喉癣汤　治咽喉渐渐腐去。饮食用粉面之烂者。必仰口而咽。每咽泣数行下。
甘草　桔梗（各二钱）　山豆根　龙胆　射干（各一钱）　土茯苓（五钱）
上六味以水五合煮取二合分温三服。每服送下牛黄二分。
蔷薇遗粮汤　治结毒咽喉破凿者。
土茯苓（七钱）　蔷薇根（五钱）　桔梗（二钱）　五加皮（一钱）
上以水六合煮取三合温服。不拘时候。
结毒紫金丹　治远年近日。杨梅结毒筋骨疼痛。日久腐烂。臭败不堪闻者。或咽喉唇鼻破坏。诸药不效者妙。
龟板（放炭火上炙焦。用新安酒浆浓笔醮浆涂上反复炙涂三次。以焦黄为度二十钱。）　石决明（用九孔大者煅红童便内渍之一次）　辰砂（明亮者。各末六钱）
共再碾极细。烂米饭为丸麻子大。每服一钱。量病上下。食前后。筋骨疼痛。酒下。腐烂者。土茯苓汤下。至重者。四十日而愈。此功力胜于五宝散。。元周尝屡试此方。所患在咽喉者。殊觉有验。
医方笔记一方
土茯苓（四十钱）　忍冬（三钱）　防风　天麻　玄参　辛荑　芎藭（各六分）　黑大豆（四十九粒）　芽茶（一撮）
上以水五碗煎取三碗。分温服。
防风通圣散（宣明论）
川芎　防风　当归　白芍　连翘　薄荷　麻黄（各四分）　石膏　桔梗　黄芩（各八分）　白术　栀子　荆芥（各五分）　滑石（二钱四分）　芒硝（四分）　大黄（四分）　甘草（一钱）
上生姜水煎温服。
四物汤（局方）
当归（酒炒）　芎藭　芍药　地黄（各等分）
上每三钱水一盏半。煎八分热服食前。
黄连解毒汤（肘后）
黄连（三两）　黄芩　黄蘖（各二两）　栀子（十四枚）
水六升煎取二升。分再服。
家方明目膏（见于青囊琐探）
栝蒌汤　治结毒咳嗽似虚劳者。
栝蒌根　牡蛎　甘草（各一钱）　连翘　羌活（各二钱）　反鼻（八分）
上以水五合煮取二合半。分温三服。
七宝散　霉疮结毒。一切难名状之病。或累月积年。溃烂不收口。或筋骨疼痛手足不遂。或周身发疙瘩。或咽喉糜烂。或穿孔。或山根肿痛。或鼻梁陷垫。及久年痔漏。其他顽疮恶毒疮皆治之。其效如神。不可悉述。
土茯苓（炒二十钱）　人参（炒四钱。用俗称萨摩小人参者。）　鹿角（截段于土器中炭火烧。酒浸一日夜。再烧过四钱。）　黄雌鸡（一只去毛肠及肉。取翅骨烧存性以其肉切作四十二片。方服药时。先吃一片。）
上为细末分作四十二贴。每服一贴。奇良甘草汤送下。日宜服六贴完七日。见自愈兆。若不瘥再作一剂。（若方春夏温热时。鸡肉难收则去毛肠完烧存性用。亦可。）
加味化毒丹
牛黄（四分）　琥珀（五分）　血竭　制大黄　雄黄　朱砂　乳香　木香　白藓皮　川山甲（各一钱五分）　蝉蜕（二钱）　生生乳（一钱）　没药（一钱七分）　贝母（三钱）　丁香　牙皂（各五分）　郁金（一钱）　殭蚕（四钱）
上各制为末。用神麴末六钱。打稠糊。入药捣匀丸梧桐子大。别研朱砂为衣。每早空心服十五丸。每晚空腹服十丸。砂糖汤送下。炒米汤亦可。病去药减。如馀毒未尽药不可彻。百日内。勿使大劳大怒。茶酒止可用十分之三。。凡服此丸。先用滚汤汨咽。清胸中浊气。嗣服丸药。药后啖糕果之类厌丸药。下胃。曰宜尊法。毋忽。
是牛黄化毒。乙字化毒。两合之方。虽药繁杂取效尤捷。余屡用屡验者也。尝按陈司成立牛黄化毒其佗十干诸丸之方。意是本必一方。盖为奇其术。一二增损以广之者而已。何必别六经见证可以配十方乎。
白蛇丸　治杨梅结毒痼疾废病。
乌梅（一钱）　竹蠹蛀末（三钱无则以淡竹末代之）　牙茶（华产物一钱五分）　白蛇（酒浸少炙二钱）　溲疏皮（一钱五分乌赀及讷遏未葛窊。当长夏时採之。余月难得。）　轻粉（一钱纸包入抟饭内煨熟取出用）
上六味极细末。米糊丸绿豆大。每旦食前以一钱六分赤小豆煎汁送下。凡用之七日内须忌禽兽鱼鳖卤盐茶酒唯以白粥将养之。过五六日则当齿龈黑血自出。完七日而后宜以淡味噌汁。煮瓢畜萝卜冬瓜鲣脯鲽鱼[KT]鱼之类食啖之。嗣以后方。若口中糜烂者宜一味柞木皮煎煮以频含漱口中。
白蛇汤
当归　川芎　芍药　甘草　大黄　白蛇（酒浸少炙）　黄芩　肉桂　桂枝　槟榔　山椒　丁子　茯苓　人参（用俗称萨摩小人参者）　青木香（各等分）
上生姜二片。水煎服。（一方加葳灵仙萍蓬根乳香没药）用此汤七日后。又用后方。
加味四物汤
当归　川芎　芍药　地黄　甘草　葳灵仙　萆薢　椒目（各等分）
上生姜二片。水煎温服。
祛毒煎　去轻粉毒。
车前子　牙茶（各上）　黄芩　栀子　连翘　木通（各中）　黄连　黄蘖（各下）
上八味水煎温服。
凡用有轻粉诸药。疾患尽愈之后。若饮食不进或步履无力。淹然不复旧者宜用后方。应效如神。
两轮散
樱木皮（华名未详本邦称葛跋萨孤刺讷葛窊）　蜀椒（各六钱）
上二味细末。每服一钱。白汤送下。日三服。
白莹水（见理疠新书）
六味地黄丸（见小儿直诀）
严氏十补圆（见济生方）
七宝美髯丹（见本草纲目何首乌附方）
以上诸方予尝所亲经验有得师授者。有得友人者。又有深秘帐中而不妄传人者。予得数方甚难。今不吝惜。刊刻普传大方。虽然古人有言。病之变状不可一概言之。所以医方千卷犹未尽其理。故又增附诸家验方于后。临证之工宜择焉。
地黄汤　治杨梅疮。
地黄（上）　牙皂　木瓜　独活　当归　川芎　大黄（中）　黄芩　黄连　甘草　土茯苓（自十钱至十五钱）
上十一味以水八合煮取四合服（若渴者以水一升煮取七合服）
凡杨梅结毒。毒在上部。而著咽喉牙龈头面者。宜用嗅药法。若毒著下部。而手足筋骨疼痛或前后二窍疳蚀者加味芎黄散主之。
嗅药法
朱砂（光明者一钱）　金箔（一片）　沉香（一钱）　百草霜
上以前三味极细末。次入百草霜和匀。其色浓紫色为度。分为七贴。再以一贴药末。作三纸捻条子。令患者口里含冷水（暖则更之）点火于纸捻。以嗅之。日宜用一二条子。完七日用尽。
加味芎黄散
川芎　大黄　黄蘖　良姜（不可陈久各一钱）　轻粉（二分）
上以前四味。极细末。分作七贴。临用入轻粉和匀。日用一贴。以土茯苓（二十匁）煮汁送下。七日服尽。若病重者。用轻粉二钱。稍轻者用一钱。随证不用亦得。
代五宝散　治结毒筋骨疼痛（田安亭方）
人参　轻粉（烧各五分）　巴豆（霜一钱）　龙脑（五釐）　辰砂（一钱）
上五味极细末。糊丸麻子大。每服五丸。土茯苓汤送下。日三服。
三玄汤　治[疒/魯][疒/其]其毒浅者。
防风　当归　木瓜　槟榔　羌活　白藓皮　大黄　黄连（各等分）　三玄（即野蔷薇苗）　土茯苓（各倍用）　甘草（少）
上水以五碗。煮取三碗分温服。
紫根牡蛎汤　治杨梅疮毒。痼疾沉疴。无名顽疮。及[厌/皮]疮嶮恶证。神验。
当归　芍药　川芎　大黄　升麻　牡蛎　黄耆　紫草　甘草　忍冬
上以水五合。煮取二合半。去滓三服。虚者去大黄。实者去黄耆。
牛蒡子汤　治疮毒攻咽喉腐烂疼痛。饮食不下远年日近。并效。
恶实（二钱）　玄参　乌犀角　升麻　黄芩　木通　桔梗　甘草（各一钱）　土茯苓（四钱）
上九味以水七合。煮取三合。分温服。
治霉疮骨节疼痛神效方
大鼠（一具）　阿仙药　红花（各一钱）　黄丹（四钱）　糯米（一合）
上五味俱烧存性研细。每服一钱。白汤送下。日一。
又方
赤小豆　鼹鼠（烧存性各五钱）　大黄　轻粉　土茯苓（各三钱）
上五味为细末米糊丸。梧桐子大。每服二十粒。以六味解毒汤送下。
二葛四黄散　治结毒筋骨疼痛诸药不能治者。如神。
大黄（三钱）　黄连　黄芩　当归　芍药　葛粉（各二钱）　葛根　黄蘖（各一钱半）　轻粉（煅）　甘草（各五分）
上细末。以土茯苓汤之类。日服三四钱。一方用二葛四黄归芍各四钱。轻粉一钱。更加龙脑五分。特神效。（〖煅轻粉法〗用土器盛轻粉不以多少生纸封口傅糊于纸缘黏著于土器口外。使粉不飞。乃上火则设水一器浸指于水中弹溅盖纸上候水痕燥覆纸紧张。而又弹溅焉。凡如此五十遍。离火安地上去火毒取出听用用此煅炼之法则治效如神。又且口中曾不糜烂。可秘可秘。）
霉疮神效方
鹧胡菜（四钱）　巴豆（二钱）　甘草（五分）
上细末稀糊。丸绿豆大。赤石脂为衣。分作七贴以温酒日服一贴。若羸人宜十四日服尽。或以菝葜煎汁送下。亦得。（若用菝葜则宜用巴豆四钱）
又嗅药方
麝香（一分）　沉香（四分）　龙脑（一分）　光明朱（四钱）　铅丹（四钱）　百草霜（五分）　金箔　银箔（各四片）
上八味为末每四分入纸捻条中。长作五六寸。令患者坐纸屋子中。口里含水点火于纸捻以齅之。七日而止。病人必下利若吐。是其验也。。若用此药口中糜烂者宜平胃散加蜀椒皮大黄煎服。若不胜药气者以白梅黑豆煎服　凡用此药者。唯宜食大麦甘蔗之类。忌其他一切物。
治杨霉结毒筋骨疼痛奇方
四物汤　黄连解毒汤（各四钱）　大黄　牡丹皮　牛膝（各一钱）　白丹（二钱七分）
上为细末。分为九贴。日服三贴。每服以后方煎汁送下。。（〖作白丹法〗以铅丹一斤樟脑三十匁和匀以酒炼作饼子置瓦上上火一炊时。更点火于饼子煅之烟尽则又再炼煅之如前法凡如是三遍次不用樟脑唯洒炼。又更煅如前法。铅丹变白色为度。）
各等倍奇汤
大黄　杜仲　当归　牛膝　地黄　白芷　黄连　槟榔　芍药　川芎　忍冬　甘草　木瓜　沉香　桑寄生（各等分）　土茯苓（倍用）
上十六味以水七合煮取三合半。去滓温服。
如神汤　治一切疮毒侵眼目生翳膜者。神效。
黄芩　黄连　木通　白芷　丁子　木香　升麻　茯苓　防风　连翘　大黄　枳壳　沉香　乳香　薰陆　地黄　土茯苓　白藓皮（各等分）　甘草（少）
上水煎服。若脓出者加独活。毛发脱者加皂角子。牙齿痛者加木瓜薏苡仁。舌痛者加蝉脱人参白姜蚕。
梅肉丸　诸恶疮毒疳疮其他无名顽疮。悉疗之。
梅肉（烧存性一钱半。一方用一钱八分）　栀子（同上。一方用四分五釐）　巴豆（七分。一方用一分五釐）　轻粉（同上。一方用一钱五分）
上细末蜜和。捣千下。收磁罐。先服三分。三日后。又服五分。又三日后。服七分取下。恶物诸疮乃愈。
蠲痹消毒散　治时疮肢节拘挛。
姜黄　土茯苓　独活（各五钱）　白术　当归（各一钱五分）　赤芍药（一钱）　白芷（五分）
上水煎服。
解毒剂　治便毒下疳疥癣。
穿山甲　大黄　黄芩　反鼻（烧存性）　忍冬　甘草（各中）　土茯苓（大）
上八味水煎。温服。有水气小便不利者加茯苓。
反鼻散　治杨梅疮。
独活　连翘　大黄　土茯苓（各四钱）　反鼻（三钱）　川芎（三钱）
上细末酒服一钱匕
蟹（取生淡水中甲大三四寸者可用。生海潮中者不可用。）　反鼻（酒浸一宿各烧存性）　鹿角（男子乳浸日曝乾三遍烧存性各十五钱）　沉香（五钱）
上四味细末。每服五分。无灰温酒送下。日三。
按此方本出于伯耆州。民间。旧名黑龙散。主治痈疽疔肿瘰疬乳痈下疳溃烂难愈。及痔漏脱疽等证。人人屡试有效验。故世称之云伯耆妙药而不呼其方名。黑龙之名遂湮晦矣。今人只呼曰伯州散。盖是其真方云。而诸家所传。品味有增加者。今骈附于后。
又方　蝮蛇（烧存性）　蟹（烧存性）　鹿角（烧存性）　皂角子（烧存性）　大黄　蛇床子（俱忌火以上六味各二十钱）　沉香（四钱半烧半生）
上七味细末。每服一二钱。温酒送下。。一方有银花。
又方　蝮蛇（一钱去头尾烧）　蟹（七分烧）　鹿茸（三分烧）　牙皂（三分烧）　沉香（三分）　甘草（二分）
上五味为末。以一剂分二服。温酒送下。取微醉为度。禁生蔬茶酒酢面海腥冷水等件。
治霉疮一方
大黄　犀角　黄连　黄芩　牵牛子（各二钱）　巴豆（一钱）
上六味为细末米糊丸弹丸大。每服三丸至五七丸。
疳疮薰洗方
忍冬（上）　黄蘖（中）　矾石（小）　甘草（小）
上四味水煎。频淋湔患处。
腻粉丸　治结毒骨节疼痛。
牛膝（焦黑色）　轻粉（各二钱）　土茯苓（一钱半）　丁子（五分）　将军（八分）
上细末。糊丸麻子大。以一剂六日服尽。至七日宜服后方。（一名前七宝丸用土茯苓一钱每服四分。旦暮服之。三日后。服后方一钱云。）
三物巴豆丸（一名后七宝丸）
巴豆（七枚）　丁子（二分半）　大黄（四分。一作二钱）
上为细末糊丸麻子大。每服十丸。空心白汤送下。
治杨梅下疳结毒妙方（竹下某方）
朱（光明者）　轻粉　竹皮（各十五钱）　牙茶（五釐。一方用一钱）
上四味。炼蜜丸麻子大。每服五分。旦暮服。服十五日。后宜用后方。
石榴皮汤
石榴皮　香附子（各十钱）　甘草（二分）
上三味。以水一升煮取五合。去滓温服。
六物解毒汤　治霉疮骨节疼痛。
土茯苓（四钱）　金银花（二钱）　川芎　薏苡（各一钱半）　木瓜（一钱）　大黄（一钱）
上六味水煎温服。
化毒丸　治霉疮结毒（佐井定策方）。
白面（八钱）　大黄（四钱）　雄黄（二钱四分）　反鼻　蜈蚣　血竭（各一钱六分）　乳香　没药（各一钱）
上八味为末。炼蜜丸赤小豆大。日服三四钱。随证加轻粉五分。
疳疮敷药方
虎皮　西洋参（各一钱俱烧存性本邦称广东人参物）　轻粉（少许）
上为极细末。敷患处。
治杨梅毒疮方（医学统旨）
轻粉（一钱）　雄黄　丹砂（各二钱）　槐花（炒）　龟版（炙各一两）
上为末。糊丸梧子大。每服一钱。冷茶下日二服。七日愈。
治杨梅疮。年久筋骨痛。（本草百病王治）
蔷薇根　木瓜　五加皮　茯苓　当归
上水酒各半煎。
百效饮　治杨梅下疳便毒。神验。
土茯苓（百二十钱）　玄参　银花　防风　荆芥　连翘　黄蘖　大黄　芒硝　蝉蜕　天花粉　龙胆　猪苓　泽泻（各二十钱）　甘草（一钱二分）
上分作十二贴。每一贴。头煎以水六盏煮取五盏。第二次煎以水五盏煮取三盏。第三次煎以水三盏煮取二盏。俱相和。一日服尽。完十二日。而后宜用后方。
蠲瘀煎
茯苓　芎藭　黄蘖　桔梗　忍冬　木通　山栀子　土茯苓　大黄（各等分）
上水煎温服。
治杨梅疮久不愈。或浸淫者。神效方。
铜绿　胆矾（各二钱）
上以蜂蜜一盏煎熬而后以苦薏花一撮。裹于木棉布。扎定。其头团栾如擘壳酸浆实状。乃以头傅前药。炙火上。乘热熨于疮上。
黄鼎元　治杨梅结毒。筋骨疼痛。
黄芩　黄柏　大黄　当归　蝮蛇　乳香　没药　犀角　芍药（各等分）
上细末。米糊如梧桐子大。辰砂为衣。每服二十丸。白汤送下。日二夜一。
改定化毒丹　治结毒。
牛黄（真者四分）　琥珀（五分）　血竭　雄黄　朱砂　虎胫骨　鲮甲（各一钱）　锺乳（二钱）　犀角　乌蛇（各一钱半）　龙脑（三分）　麝香（二分）
上十二味。神面糊丸梧子大。每服十五丸。砂糖汤送下。虚者人参汤送下。。本方加熟大黄（一钱）轻粉（五分）名加味化毒丹。（橘尚贤方）
元周按牛黄化毒丹。去乳香没药木香蝉蜕白藓皮贝母生生乳。加脑麝锺乳乌蛇犀角轻粉方。
再造散　治大风及霉毒。不择新痼服之可也。
郁金（五钱）　皂角刺（一钱）　大黄（十钱）　白丑　反鼻（各六钱）
上为末温酒送下（医官山东洋方）
元周按即三因方通天再造散加反鼻方。
百中饮　治下疳梅疮。其他一切湿毒。积年不愈。或头面腐溃。或鼻柱陷塌。已成废痼者。神效。（津田玄仙方）
土茯苓（上好物一百七十钱）　杜仲（二钱八分）　甘草（一钱八分）　黄连（一钱四分）　槟榔　人参（本邦称直根者）　牛膝　大黄（坚实者）　肉桂　黄芩　沉香（上好品）　川芎（各一钱）
上一剂分作七贴。七日用尽　煎法以水三合半煮取二合。再以水三合煮取二合。又以水四合煮取二合。俱合和空心温服。
治广疮烂坏鼻梁。及淫蚀阳物（出于本草汇言）。
钟乳石（无问厚薄。但明净光泽者。即堪入药。惟黄赤者不用。）　蛀竹屑（八钱）　乳香　没药（瓦上焙出油）　象牙（各五钱）　枯矾（三钱）
上为细末。用白蜡四钱。总和匀。每早晚各服二钱。土茯苓煎汤调下。（元周按此方平和之剂。虚人宜用。）
杨梅疮无论新久。不廿剂收功。不独永除后患。更且无碍生育。当归（五钱）银花防风荆芥（各三钱）何首乌肥皂子（九个）猪胰（一副）土茯苓（四两）用水六碗。煎三碗。空心温服。忌盐酱醋茶鸡鱼鹅鸭虾蛋鲜物。（出于原体广类）


跋  ——————————————————————————————————————————————————————————————————————————————————————————

霉疠新书跋  ***************************
道无古今。而谓有古今者非古也乎。相州仓君深甫者。豪杰之士也。达观古今以立一家言。名曰霉疠新书。然本不厚则不能以耐久。源不深则不能以致远。必也虽远不泥。虽久不废。言立术行。此之谓不朽矣。如仓君者近之耶。吾医矣哉。今应肥州佐野先生之请。谓予所言者。以塞其责云也耳。
享和三年岁次癸亥桂月中澣书于崎阳客馆
柏塘程霞生
