

邹氏纯庐懿集  ——————————————————————————————————————————————————————————————————————————————————————————

疮疡  ***************************
疥疮，肝气胜脾气衰，肌肉不荣也。风邪甚则土衰，而少阳之气侵于肌肉为疮疡也。其名有四：一曰湿疮，水泡也；二曰砂疮，挠疮也；三曰脓窠疮，黄泡疮也。四曰坐板疮，脓窠疮之见于臀部者也。热客于皮则皮起，故成泡也。皮起则津液注之，故泡中有水也。风甚则津液干，故化虫也，热淫肌肉则水泡成脓也。虫之行深入肌肉，亦成脓窠也。风侵于肌则土气不行，津液凝坚，故肉粟起脚焮赤，成砂疥也。津凝于肌，风以燥之，亦成虫疥也。砂疥之变为虫疥成脓窠者，风热甚，内淫肌肉也。湿疥宜燥湿祛风。砂疥宜祛风。虫疥宜除热祛风杀虫。脓窠宜祛风平肝，补土益气。坐板宜祛风平肝，滋阴泻湿。脓窠坐板之溃者，宜温肌肉。
问曰：热何以成水泡，风何以成挠疮。曰：皮者肺也，热客于皮，金不胜火，则皮与肌离而成泡也。风则不能伤皮，故肌粟起。肌粟起，邪伤脾也。
疥之生也，始于手足十指，延及遍身，始上于头颈。手足为诸阳之本，脉之所发也。邪伤脉而后正气伤，疮疡乃生也。
头者诸阳之会，精明之所聚也。正气衰，邪气甚，而后头面生疮也。凡疮即自头面始者无害，自四肢而及头面者难治。
风邪客于玄府，则汗液不宣，砂疥于是生。砂疥形如细砂，焮赤，抓之有水，邪气尚浅，瘰疬未生，肌肉未热，故不痛而痒。脉浮数，按之微弦，荆羌散主之。
风为木，木畏金，故皮不生泡也。木剋土，故肉粟起如细砂也。风客玄府，玄府之肌受伤，正气不行，故硬也。邪自外来，为时尚暂，故肌肉不热也。痒者风加于肌也。不痛者，肌肉未伤也。脉浮者，风也。数者，火也。微弦将伤脾也。芥穗、羌活祛风清肌，人参、甘草益气补脾也。
●荆羌散方　芥穗（一两）　羌活（八钱）　人参（八钱）　甘草（八钱）
热加于皮肤则玄府突起，成泡。皮起则津液注之而有水。脉浮数，荆羌散加苍术八钱、薄荷八钱主之。
浮者风也，数者热也，泡起皮薄，邪气轻浅，不必服药。泡起皮硬，邪重入深，不治必成脓窠，故用荆羌散，加薄荷以祛皮肤之热，苍术燥皮肤之湿。玄府者所以出津液也，风客之则津液团结。风久客则蕴热、团结之津液，因化虫也。荆羌散加藜芦主之。
砂疥无泡，分肉之间津液自凝也。痒甚，抓之不休者，有虫也，杀其虫则愈。不杀则伤肌肉成脓窠也。
风热不去则水泡之湿蕴为虫也。始近皮肤，继入肌肉，如蚓之蚀土，旋井而居。旋井者，盘旋蹲踞，蚀肌成井也。荆羌散加芦荟八钱、芜荑八钱主之。
旋井者，必成脓窠也，挑之，虫去，亦愈矣。
脉数躁、孙络有热也。瘰疬起，痒甚而痛，荆羌散加生地一两、枯草八钱主之。邪热虽盛，肌肉未浸淫也。脉数躁营气热，故加生地；肝木己剋土，故加枯草。脉浮大，邪侵肌肉也。见瘰疬热甚，胀痛焮赤，抓之有水，尚未成脓也，薄荷枯草汤主之。
瘰疬起，肝胜脾伤也。抓之有水，风动水涌也。
●薄荷枯草汤方　薄荷（一两）　枯草（八钱）　荆芥（八钱）　炙草（八钱）　脉洪数、热痛烦躁、见瘰疬，薄荷枯草汤加生地（八钱）、连翘（八钱）主之，此营热而肝气胜也。烦躁者心烦也。营气热则心亦不宁也。益其血则烦去矣。
脉弦大不浮，肤鞭不作脓，微热，时胀痛，苍术当归汤主之。
弦者，邪侵肌肉也。大者，邪气进也。不作脓者，肉气衰不能作脓也。补其脾，益其气，斯脓作矣。
●苍术当归汤方　苍术（八分）　当归（六分）　芥穗（六分）　羌活（五分）　枯草（五分）　炙草（八分）　人参（六分）
肤硬作小粟，红焮痒甚，水流不止，瘰疬虽见不痛者，荆羌散加生耆八分主之。
脉必弦细，脾气虚，邪气盛也。风热加故痒，脾气虚故水为风所涌也。
脉弦细，脓不成，肤鞭，水泡时作，苍术当归汤加生耆五钱主之。
弦乾邪深入也，细者正气衰也。邪者风热也，正气者肌肉之气也。肌肉之气衰，何以脉细，内有分理，分理之际，津液之所输也。饮食入胃，其气传脾及肺，蒸于肌肉，注于孙络。今邪淫肌肉，则脉无所养，故细也。脉细者外祛其邪，内补其胃气也。
脉细，瘰疬瘻水不作，肌肉清者，过服凉剂也。炙草枯草汤主之。
过服凉剂，肝气乍平犹未除也，胃气则已伤矣。故水虽不作，瘰疬犹见，而肌肉清也。
●炙草枯草汤方　炙草（一两）　焦术（八钱）　生姜（八钱）　枯草（八钱）　人参（八钱）　瘰疬胀痛，肌热脓黄，破之胀少减，须臾腹胀，薄荷枯草汤加胆草八钱主之。
瘰胀肌热，斯脓黄而脓窠疮成矣。脓窠疮者，《素问》之脓疮也。病脓窠者正气胜，不治久亦愈也。过凉胃气，则脉变弦细而难愈也。破之胀减，须臾复胀者，肝气胜而肌肉之气强也。
脓溃胀消，脉减洪数，苍术银花汤主之。脓溃胀消邪气衰，服此汤则痂脱而愈矣。
●苍术银花汤方　苍术（一两）　白芷（八钱）　银花（一两）　炙草（八钱）　枯草（八钱）
脉弦，脓黄不流，肤硬者，苍术当归汤加生耆六钱主之。
疮久糜烂，水液涌出，脉细弱者，生耆川芎汤主之（羊肉汤亦可）。
疮久糜烂，肌气衰，津液不注脉，而风又动之，故涌出也。
●生耆川芎汤方　生耆（一两）　川芎（一两）　苍术（八钱）　炙草（八钱）　枯草（八钱）　白芷（八钱）　酒芍（六钱）　生姜（六钱）
水止痂结，当服苍术银花汤也。其不结痂而水止，肤如紫癜形者，仍当服生耆川芎汤去酒芍也。凡疮初已，数服苍术银花汤则疮不复作矣。肌肉糜烂，水液涌出者，浴以银花、九里光、樗树皮、山胡椒叶、甘草节汤也。敷以一扫光，涂以黄郎中膏。黄郎中膏者，以黄郎中树皮，去粗皮捣以猪膏，以布盛之，炙热涂之也。
大便燥者，木邪侮土，胃燥也。薄荷枯草汤加胆草六钱、枳壳（六钱）、大黄（六钱）主之。
坐板疮，即脓疮之生臀部者也。脉沉大，臀肉硬，如豆大，微痒，独活生地汤主之。
木气下攻则生板疮，臀为诸水所聚，水性寒，故臀脓初生不成泡也。邪客肌腠，土气不行，故硬如豆大也。微痒者，风热临水则势减，故痒不甚而微也。
●独活生地汤方　独活（八钱）　生地（一两二钱）　地榆（七钱）　炙草（八钱）　荆芥（八钱）
热胀而痒，抓之有水，见瘰疬，脉沉弦者，胆草生地汤主之。
热胀者，疮热胀也。热胀则肝胜，肝胜则瘰疬见也。
●胆草生地汤方　胆草（七钱）　生地（一两）　独活（八钱）　地榆（八钱）　枯草（八钱）
瘰疬胀痛，疮大胀作脓，脉沉滑，胆草生地汤加地骨皮、天丁主之。
排脓溃烂，瘰疬消者，熟地银花汤主之。
排脓溃烂，毒气出也。瘰疬消，肝气衰将结痂也。祛其风，滋其阴、温其肌肉则愈矣。
●熟地银花汤方　熟地（一两）　银花（一两）　炙草（一两）　枯草（八钱）　独活（八钱）　蛇床子（八钱）
瘰疬消，痂结，不热，疮将愈也。熟地银花汤主之。
初生脉弦细者，独活生地人参汤主之，初生脉弦细者，肾气衰也，肝气胜也。
●独活生地人参汤方　独活（一两）　人参（一两）　生地（一两）　炙草（八钱）　荆芥（八钱）
水流不止，不成脓，脉沉细者，胆草芥穗汤主之。瘰疬坚者，加天丁六钱。
●胆草芥穗汤方　胆草（八钱）　芥穗（一两）　独活（八钱）　熟地（一两）　人参（八钱）　苍术（八钱）
肤肿而痒，水不止者，乳香芥穗汤主之。
●乳香芥穗汤方　乳香（一两）　芥穗（一两）　胆草（八钱）　天丁（七钱）　枯草（八钱）　熟地（一两）　苍术（八钱）
脉沉细，小便白，疮肿，熟地肉桂汤主之。小便不利者亦主之。
小便白，下焦寒也，小便不利，真气不化，病久，关元衰冷也。
●熟地肉桂汤方　熟地（一两）　肉桂（三钱）　胆草（七钱）　枯草（八钱）　人参（八钱）　茯苓（八钱）　独活（八钱）　芥穗（八钱）
热甚，瘰疬胀，大便不通，脉洪大者，生地胆草汤加地骨皮、天丁、大黄、枳壳主之。
大便不通者，臀部之热熏直肠，致直肠有热也。
《金鉴》曰：坐板疮名风疳，初宜芫花、川椒、黄柏熬汤烫洗即消，或毒盛痒痛仍不止者，宜用油缸青布三指宽一条，香油调雄黄末一钱摊于布上卷之，燃著，吹灭火头，向疮烘之，其痒痛即止。
水止痂落，肤尚硬者，服苍术银花汤去白芷，加熟地、独活、当归也。
水流不止，强敷以药，水止必成水病，下部肿，小便不利也。当平其肝利其水，乳香芥穗汤主之。
强敷以药，谓强以生肌散等敷之，凉药外锢，水气内伏，固肿也，水由肝胜而涌，故平肝则水蓄，当泻也。
若上为喘，饮食减少，头面皆肿，则难治，芫花乳香汤主之。
●芫花乳香汤方　芫花（七钱）　乳香（七钱）　胆草（六钱）　枯草（六钱）　苍术（六钱）　熟地（六钱）　独活（六钱）
凡疮家必嗜饮食，邪助少阳、胃消食也，不嗜饮食者中气衰，邪风胜也。炙草枯草汤主之。
疮作，医不外清其肌热，而反以寒药下之，则邪入里，疮即己，烦躁口渴，小便黄者，小柴胡汤除半夏，加羌活、生地、枳壳主之。疮复出者，以疮法治之。不出，不嗜饮食者，难治。壮热进饮食，大便硬、小便不黄者。大承气汤主之。
外敷疮药，疮巳，下为疳，蚀阴者，苦参地榆汤主之。
●苦参地榆汤方　苦参（一两）　胆草（一两）　地偷（八钱）　生地（一两）　枯草（八钱）
