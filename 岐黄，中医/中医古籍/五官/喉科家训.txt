

前言  ——————————————————————————————————————————————————————————————————————————————————————————

序  ***************************
医之为技，深且奥者也。《孟子》曰：人而无恒，不可以作巫、医。即人而无学问，无经验，不可以为医也。且医之为业，科目繁多，约言之，不外内外两科。喉科者，内科可，谓外科亦可，总以徒见外面，固可称曰外科，而又兼之内容，又不得不称之曰内科也。然则喉科既兼内外两科，则谓喉科之难倍于内科可，倍于外科亦无不可。夫喉科之所以难者，以饮食从口入，言语从口出，喉而有病则饮食不便，言语亦难，甚至饮食不可，言语不可。以名称言，喉科既难于他科，以实际言，喉科亦难于他科，故专门喉科者所以少，专门喉科得以传名者更少，专门喉科得以传名而能著书者尤少。
同学刁君守愚祖传内外科，其先君步忠公于研究医书外，有暇惟好古乐，与余住居附近，余时方在求学时代，心悦而喜和之。公亦不弃，谬许为后生可畏者。公之物故距今已十七年矣，时君亦已能继志悬壶行世，今则远近驰名矣。溯君与弟同学高夫子门下时，君之聪明过于几倍，余之疑字难句赖君多矣。既乃分别，肄业他校，成家后君就医业，余亦权宜当教。君之长处口碑载道曰：指到回春，妙术如神也。即余赖君之术亦不少，且余患喉蛾之症，一劳即发，得秘丸后愈已八载，并无一发。余乃知君之喉科，固得祖传秘诀，而独擅其长如是也。
一日，君赴敝校，而以新著喉科书见告，曰：余之喉科，素有祖传秘诀，今连心得出版流传，索序于余。余笑曰：君真问道于盲矣。余不知医，安能序耶？虽然，亦有言也。尝见世人有秘传者不肯传，有心得者不肯传，以图自己之名利，子孙之名利也。今君乃宣布秘传，披露心得，则君之利固不欲专矣，而君之名则传于一邑，传于一省，传于一国，传于全球，传于后世也。且君之所以成此书者，我不曰君之能、公之能也，以君之秘诀、公之秘诀耳，君之心得，从公秘诀而得耳。显亲扬名，君得其处，可谓孝子矣。且君索序于余时，余曰：此书当寄至书坊，一经审定，便可值洋若干，版权所有，岂不善乎？而君竟不以利为贵而以名为贵，愿投稿于三三医社，不为卖品，以与同志者交换知识，尤为近世所难得者也。至内容之奥妙，内容之精晰，已有沈光汉详言之，予可不言矣。
民国十三年夏正十一月崇明县第六初级小学校长杨汉春序于戚家念佛室

序  ***************************
喉者属肺，阳气之所，呼吸上下也。咽者属胃，饮食之所，咽纳运化也。故凡咽喉二道，人身之要会，出入之门户，可邈视乎！而少阳少阴无事则已，有事必借途于肺胃而上薰咽喉，肿塞疼痛，碎烂臭腐，呼吸不利，气闭喘促，饮食不下，烦冤壮热，败症百出，其势汹涌，则朝生而暮死，可判焉。宜不可犯，犯之孰不畏首畏尾，以生命存亡视乎咽喉之瞬息。而其症七十有二，悉因六淫外侵，七情内扰，即喉蛾痈痹乃作也。此际苟非良医为治，则关门固守，力难抗衡，然则虽庸夫俗子，知其患之不浅也。故余尝以不忍之仁心，欲为一援手，无如古少传书，今乏妙术，大可痛恨！幸余师守愚，家学森森，以喉科彰著，岂知家藏秘本有年，一旦复以三十余年之见解，苦心壹志，遂删补旧章，定修新论，以司天运气太过不及，表里寒热虚实盛衰，洞明阴阳，究察造化，为处方关键。通关针穴，钓痰荡涤，化腐生肌，为外治大纲，分订两卷，复以白喉、喉痧证治又为两卷，以成全豹，庶无余蕴矣。命名家训，意夫子上不负先祖之功程，下不苟子弟之倦诲，中以保存人命。呜呼！厥功伟矣。
余少游其门，而夫子披肝露胆，不以我为愚，盖知我之慎也，故日得光明胜义，如坐春风之中，仰沾时雨之化，悉奉衣钵真传。他若修己之长，促人之短，欺名图利者，莫我若也。愿后生小子勉之，汉也不敏，聊为我心，说衷而已。
时在丁巳岁次仲秋朔日，弟子沈光汉谨识于家居之草庐

自序  ***************************
咽以咽物，喉以候气，乃呼吸之门，水谷之窍，斯为最要之地也。而最要之处，若被六淫上侵，七情蕴结，一旦染疾，气道遂闭，呼吸困难，痰塞气逆，肿腐痛甚，而身形拘急不舒，憎寒恶热，是病之险象百出，莫能止也。当此之时，虽有外科之专门而不用内服煎剂，内毒何能透解？内科之专用汤药而手术不施，上窍仍阻，药难下咽矣。前哲云，咽喉诸病介乎内外之间，择医务欲内外精详，可以起死回生，庶不愧为专门家也。愚受先君之传略，知内外原因，阅历二十年矣，临证经验以虚实二字为宗旨，辑成《喉科家训》一书，皆依先君之传，兼取古今学说及己所心得，悉登是集，流传于世，俾初学之辈略知喉科法门，临证医治庶不致南辕北辙之弊耳，愚愧不能扬吾父之志也。
民国七年阴历六月十有七日，江苏崇明外沙中医刁质明守愚氏自题于延寿医室

凡例  ***************************
——是书术言首取《内经》精义，发明三阴三阳、运气胜复、脏腑经络发生咽喉等症，以使学者有源有本。
——咽喉一科头绪纷繁，古有七十二证之名，今删繁就简，以诊断识经，辨症手术。其证不外急慢喉风、喉蛾、痈痹，治疗以虚实二字为宗旨，表里寒热亦尽在于斯也。
——此书虽治咽喉诸症，然外之痈毒，内之四时温热温毒之证亦已赅括，可谓内外合治法。
——诸方或宗古方增损者，或由时方译述者，及自制新方俱实验而录之，并非杜撰以欺人。
——此书分为四卷。第一卷精制丸散手术之法，先君已藏有年，第内服之方，尚非完美，愚参究前哲之书，兼之己所心得，复撰一卷，又集白喉证治为第三卷，喉痧证治为第四卷，是为尽美尽善之书。
——是书本系秘不示人，近因民国成立，交通时代烟火盛行，日渐薰灼脏腑，瘟疫流行，时令不正，六淫上受，色欲过度，苍生所以喉患渐多，余特出吾家之训，以补同志不足云尔，故名《喉科家训》。
——仲景先师以甘桔治咽喉红痛，为必用之药，桔梗开提肺气，甘草守中解毒，咽喉肿痛自愈也。后贤谓桔梗载药上升，甘草守补中宫，咽喉之病切勿投之，此违圣之言，不足为训。惟喉痧一证，一则畏其升散太过，毒凝上焦，一则防其甘药壅滞，不得外达，故忌之，余外初起为通用之佳品也。
——本书不过便自己诵读起见，原不欲问世，兹因良友规劝，故投稿于三三医社，祈诸道长审定可也，且字句韵语未妥之处甚多。
——牙口舌症及喉症图形证治已详前哲诸书，兹不再赘。


卷一  ——————————————————————————————————————————————————————————————————————————————————————————

《内经》咽喉精义  ***************************
咽喉各症头绪纷繁，《内经》三阴三阳任督皆有喉症。今先以经义述之于前，再以疗法书之于后，庶几临证稍有把握。经云足阳明之别上络头项，合诸经之气下络喉嗌，其病气逆、喉痹、瘁喑；足阳明其支循喉咙，其病颈肿、喉痹；手阳明为病颈肿、口干、喉痹；手阳明少阳厥逆，发喉痹、嗌肿。喉痹不能言，取足阳明，能言，取手阳明、三焦手少阳也。是动则病嗌肿、喉痹。邪客于手少阳之络，令人喉痹、舌卷、口干。少阳司天三之气，喉痹、目赤、善暴死。少阳司天，客胜则丹胗外发、喉痹、颈痛、嗌肿。胆，足少阳也，肝，中之将也。取法于胆，咽为之使。手太阳脉入缺盆，循咽丁膈，为病有嗌痛。太阳在泉，寒淫所胜，民病嗌痛、领肿。足太阴之脉上挟咽，连舌本，为病有舌本强，舌本痹痛。太阴在泉，嗌肿喉痹，太阴之胜，喉痹项强。厥阴所谓甚者咽干。热中者阴阳相薄而热，故嗌干也。足厥阴之脉循喉咙之后，为病有嗌干。足少阴之脉循喉咙，挟舌本，为病有口热、舌干、咽肿、嗌干及痛。手少阴脉出心系上挟咽，为病有嗌干。少阴司天嗌干肿上嗌干口中热。如熮，取足少阴，邪客于足少阴之络，令人嗌痛不可纳食，无故善怒。冲任之脉起于胞中，循背内为经络之海，循腹上行会于咽喉，络于唇口。督脉为病嗌干。三阴三阳及奇脉俱有咽喉之疾也。十二经中惟太阳行脑后，由背上行，其余各经皆络于咽喉也。
《内经》独取心与三焦为主者何也？盖心为火脏，少阴君火属之。诸疮痛痒无不由于心也。三焦即网油也，少阳相火属之。上连心肺中，兼脾胃肝胆，下连肾、膀胱、大小肠，又为水之道也，五脏六腑其油膜无不贯通，且左咽胃也，右喉肺也，肺为制节，五脏之气开窍于鼻，又主皮毛，胃为谷海，职司出纳，乃九窍六腑之长。开窍于口，又主肌肉，所以风热犯上，瘟疫流行之症以四经为宗旨也。肺胃为咽喉之部位，心与三焦二脉共络于喉也。故《内经》谓一阴一阳结而生痹，或外感六淫或内伤热蒸，其始由于气热，故结痹于处也。气热结而血不行则肿胀、阻气、难以呼吸，此喉痹之所由名。而喉闭、缠喉、锁喉、乳蛾等名皆痹之谓也。

咽喉脏腑统宗  ***************************
咽喉其窍则一，其路两歧。经曰咽喉者，水谷之道也。咽喉、小肠者，传送也。喉咙者，气之所以上下者也。又云天气通于肺，地气通于嗌，喉为肺之系，咽为胃之系。天之风寒暑湿燥火从喉入肺，地之臊焦香腥腐从咽入胃也。以此悟之，喉者，主气之上下，由肺入心，由心入脾，由脾入肝，由肝入肾，贯通五脏，藏而不泄，使呼吸者也。咽者，水谷之道路，由咽入胃，由胃入小肠，化糟粕泌水谷，分入膀胱、大肠，贯通六腑，泄而不藏，使传送者也。由此观之，咽喉显然两途也。

三阴三阳主在少阴少阳  ***************************
《内经》云一阴一阳结谓之喉痹之训，余细思之，少阴君火一阴也，少阳相火一阳也，因指火而言之也。君火者，少阴离宫之火也。相火者，龙雷坎宫之火也。手少阴心脉挟咽，足少阴肾脉系喉咙，三焦为水火之道路，君相二火假道相通。坎离既济，水火平匀，咽喉本无疾病，二火独胜，气热火结，三焦道路闭塞，阴不能上承，阳不能下降，气热则结，结则肿，肿则痹，痹甚则不通而危矣。此咽喉经义，三阳三阴取法则在少阴少阳之谓也。

诊断简明  ***************************
喉症外治但观形象，施方疗治必求脉舌。如右寸洪紧，肺家感风也。两关浮数，胃火、肝风，弦滑，风痰也，缓滑，湿痰也，左寸浮洪，心火也，右寸沉迟，肺家寒也，右寸沉细，肺蕴热也，右尺洪大，三焦火旺也，左尺浮洪而有力，肾虚火炎也，红肿而脉洪，风火也，烂而不肿脉象沉实，结毒也，细数而浮者，虚火也，细而缓者，虚寒也，此诊断之大略也。舌乃心之苗也，凡病俱现于舌，能辨其色症自显。然舌胎白腻，客邪未化热也，又主湿蕴痰滞，苔黄主热，焦黄热甚，燥黑热极，务须视其有津无津。有津而无憎寒恶热，但觉神疲，手足有时作冷，乃下元龙雷之火上升，忌投凉剂，宜以引火归原之法；无津而热甚，神志模糊，手足瘈疭，禁用热药，宜以滋液化火熄风之法。总之无论何气袭人，身中必次第传变，临证之时察形穷原，对症施药自然可愈。《内经》云神圣功巧不过望闻问切，细心推详方可无误也。此望舌之大略也，尚祈明师裁政之。

喉部识经  ***************************
咽喉二孔，左能纳食，消化之关也，右能纳气，吸引空气之所也，乃肺胃二经之部位也。先哲云乃一身百节之窍，呼吸出入之处也。方寸之地受病最速，若不识经辨证而乌能施方疗治乎。如上腭属胃阳，下腭属脾阴，舌中心也，四围脾也。舌根属肾，小舌名蒂丁，属胃，喉之左右舌根属肝，外两耳垂下亦属肝，牙齿属肾，牙龈上属胃，下属脾。上唇属脾，下唇属胃，此喉部识经之大略也。如有未到之处，祈高明政之。

喉证虚实宜辨  ***************************
咽喉一科，先哲有三十六、七十二种之谓也。但名目虽多，治法不出虚实二字。余细思之，不必多立病名，徒乱心目也。若外感之邪为实，即风热犯上，瘟疫流行，治之在急，缓则伤人。外来暴热若不倾盆暴雨，热势难消。治法不出乎辛凉。内生之火为虚，寒气凝结，真阳闭郁，虚阳雷电上腾，若不离照当空，阴霾不能消散，龙雷断难潜伏，治法故以热药导之也。有余之火为实，由于酒湿薰蒸，肝气郁遏，厚味壅热，皆有余之火也。祗能因其症而择用疗治。不足之火为虚，水亏火旺津液被伤，精血枯耗，治宜甘缓滋降。此辨明虚实原因之大意也。

决断生死看法  ***************************
昔贤云喉症有生发二端。生者指一处而言，发者言全身皆病也。生者轻而发者重也。临症用药生死最速，医者不可怀希冀之心，故意延挨病者，不可起懈怠之念以致决裂。古云走马看咽喉，不待少倾者，此之谓也。审其病由，参之时令，诸法中酌择内外方法疗治之后，痰少肿退为妙。已溃用药之后，越二日自能饮食，三日后可收全功。喉癣疗治之后，患处贵变红色，能知痛痒，有津液润泽可治。轻症固先视喉，重症先由诊断，定其脉舌吉凶，后观患处深浅。若脉微欲绝，七怪相类，则已毋须用药矣。因毒已入腹，采薪之机也。如虚弱之人病势猛烈，务使旁人扶好诊视。或通关，或探吐，或针穴，或吹药，因症治疗。内法如风热散之，火症清之，甚者下之，阴寒温之。若热症而用温剂，灼烁津液，症必致变。寒症而用凉剂则上热未除，中寒复生，其邪乘虚而入，喘喝不休，死不治矣。又有昏迷痰多，气喘，水谷难入，发热不退，牙关紧闭，脉形微弱，难治也。人事不醒，痰气上冲，声如雷鸣，呛食眼张，天柱倒陷，面黑苔焦，鼻如烟煤，张煽不定，目睛突出，汗出如雨，咽喉干痛，声哑无痰，手足麻至膝盖，喘喝及呃，脉象如丝，不治之症也。又如缠喉风及弱症喉癣二症最险而难治，至危而不易识。缠喉风内外无形，其患在关内，上面红丝缠绕，如未入心尚可疗治，已入心则不治也。遇此务须早治，不过十二钟头即毙命也。若质弱之人及小儿，在于六点钟之数也。弱症喉癣，形有青白点子，高低大小状如暑天㾦子，其症虽危，延日最久，多则一年半载，少则一月半月而死。初起治之得法，十症可愈八九。如遇夜晚看症，即用刀针，宜倍加细心，否者虽肿塞难咽，只可用药，针法恐误别处要穴也。凡针舌下两边青筋，血红可治，血黑难医。药宜清膈化痰解毒之剂，又看病人，强壮可用猛药荡涤，病后或禀赋质弱，治宜平和缓剂。此喉科决断生死看法之秘旨，务须仔细研究，可以临证无误也。

咽喉外治各法  ***************************
咽喉诸症，如内虚所发，则宜煎剂，治之稍佐吹药。若外感各症，不得不用外治。今将外治各法条例于后。
一通关　喉证闭塞不通，痰阻孔窍，呼吸困难，先以刻欢丹吹入鼻中，使其喷嚏，通其气管，开其关窍，俾牙关稍松为首务也。
二针法　喉证风痰上升，气血闭塞，结为热毒肿胀，牙关紧急，筋脉拘挛，难以开阖，急针大指内甲角少商穴，以通气道，食指外甲角商阳穴，即肺之腑也，中指中甲下中冲穴行其心包之血络，无名指内甲角关冲穴能利三焦水道，小指内甲角少冲穴即心之腑也，俾气血流通，风痰自散，虽有诸方调治而神速莫如气针，诚诸药之先锋，喉家之妙法也。
三探吐　通关针法之后，以待牙关稍松，略能开阖，即用捺舌，捺至舌中，视其喉间形象，分其关之内外，或两旁红肿，或不肿而腐，或肿腐并作。如痰涎上壅，速行探吐，轻法以消清散少许放杯中，再以浴喉荡涤水二十滴调匀，用鹅毛蘸之，向喉中搅去。痰涎重法，以元明月石、制牙皂研匀，以酸醋和之，名酸粉液，亦如上法，吐去毒涎为上。
四喉针法　喉证红色肿痛，汤药难咽，视之已近小舌，呼吸不利，用喉枪轻手刺破紫血或脓，令病者呕净，即以浴喉荡涤水使患人漱入口中，仰天摇荡，洗去毒涎为妙。随症择以对病吹药，一切咽喉病肿胀痛甚，水谷难入，将用何法治之乎？此际惟针法可用，其法已申，不必复赘，但见近世医士，观症咽喉肿已胀塞之时，彼云此症切不可针，若针破之后常发不已，试问当此险时，不宗放脓之法，待其毙命即永久不发之说也，良可叹也。吾见此辈甚多，实系无有师承，自己手术不能也，学者究之。
忌针之地不可不知，咙化、哑门、两拗上、舌下筋，此四处刀针不可犯也，切记之。
五用钳法　一切喉症腐烂成块，或白条，或肿，或不肿，用喉钳轻手接去腐肉，务要仔细接净。若单肿用喉针，已见上条。
六噙漱　咽喉之症红肿痛甚，用冰梅丸漱之，能消肿解毒、生津退炎，再用导痰救苦丹服之，能荡涤脏腑气血之毒火，消诸经壅滞之痰气。腐烂臭秽始终可用浴喉荡涤水频频漱之，能收解秽化毒除腐之功也。
七提泡　咽喉无病，喉外两筋柔软，有病则两筋坚强。宜用薄荷油搽上，提拔二十余回，再用异功散如豆大，置膏中，贴于喉外。十二点钟吸下，如有水泡，以银针挑破，用三妙膏贴上。如外腮坚肿，用新方吸毒膏贴之，或用如圣围毒药敷之，冀其肿退，或令速溃为上。
八吹散　吹药务宜凭症而用，虽云外治亦不可笼统治之。一切咽喉肿痛，吹以消清散或玉钥匙散；腐烂不肿或有肿腐，吹以珠黄散；结毒腐烂，吹以十宝丹；喉痧腐溃，锡类散或以喉痧门三种吹之。牙疳腐烂，赤霜散吹之。咽喉口舌统治夺命猴枣散吹喉，赛珍丹、中白散俱可择用。若内虚咽痛则宜紫珍八宝丹、凤衣散吹之，又如夺命红枣丹塞鼻孔之一法亦为上策也。
●附：喉外结肿说
经云三焦与少阳同司相火，故有咽喉肿胀或致白腐，何以喉外亦肿坚成毒哉？因思三焦络于咽喉，兼之少阳胆经，或受疫厉之气，或受风热湿毒，势必循经上冲，气滞血凝，不得流通之故耳。《内经》又云，营气不从，逆于肉里也。治宜清火败毒熄风为主，结肿之形色红润而聚肿者，生也。平塌色淡者，难治也。平而不红，麻痒不疼，或痛甚，上连耳与太阳，下及颈项，不治之症也。
●附：探吐太过有宜不宜说
探吐去痰前条已详，不必再赘。实痰上壅，故用之以为善也。然探痰不宜太过，过则津液伤尽。现虽似好，不时即加喘喝毙命。余见甚多，慎勿因循误事，后学审之，内虚勉之。

医士临症备急卫生药库  ***************************
刻欢丹　治一切咽喉急症、痰厥气闭及时行痧胀、诸般急症。
真关黄一分　原寸香一分　三梅片一分　闹羊花三分　真蟾酥一分五厘　猪牙皂三分　北细辛二分　灯草灰一钱　真金箔十张　真川芎一分
共研极细末，磁瓶收贮，遇急症吹鼻取嚏。
消清散　治一切咽喉红肿作痛，能消肿毒，治风痰，杀微生退炎热。
马牙硝一钱八分　真蒲黄四分　制僵蚕一分　制牙皂一分　三梅片一分
上药以牙硝、蒲黄先研，次下僵蚕、牙皂，共研如鹅黄之色，再入冰片研极细末听用。
荡涤水　治一切咽喉腐烂臭秽不堪，能辟秽解毒。
香白芷二钱　三奈片二钱　广藿香三钱　地骨皮三钱　二宝花四钱　北细辛三钱　荆芥穗二钱　川柏片三钱　青防风三钱　生甘草二钱　苦参片三钱
上药放吊锅内蒸水用之。
酸粉液　治咽头喉头各症肿痛痰多，有退炎消肿除痰之功。
元明粉五钱　西月石四钱　制牙皂二钱
共为细末，以酸醋一两和匀用之。
冰梅丸　治十八种喉毒，噙漱能退炎消肿，化痰生津。
鲜南星二十五个　元明粉四两　猪牙皂四两　白明矾四两　食盐四两　玉桔梗一两　青防风四两　西月石一两　山豆根二两　梅子一百个
上药先将盐硝入水浸梅子，漫漫一指为度，过一日将各药为末，入水拌匀，同梅子再浸七日，取出晒干，再浸以药水尽为度。方将梅子入罐收之，日久梅子起白霜更妙。用时以薄绵包裹一枚，噙口，令噙出液徐徐咽下，病可霍然。一丸可治三人。
导痰救苦丹　治伤寒瘟疫，不问传经过经俱可服之，及大头瘟、目赤咽肿、烂喉〖疒丹〗疹、癍毒并效。
锦纹大黄四两，酒拌蒸，晒干　制牙皂二两
上为细末，糊丸如绿豆大，每服五六十丸，冷绿豆汤送下，以汗为度。
玉钥匙散　治喉风、蛾痹、咽闭、痰涎壅塞、牙关紧急、汤水难下。
元明粉一两五钱　西月石五钱　三梅片二分五厘　制僵蚕二钱　飞明雄二钱
共研细末，吹患处。去痰涎，此玉钥匙多一味雄黄，名金钥匙散也。
珠黄散　治烂喉痧及喉痹、喉肿。
广尖黄五厘　灯心灰五厘　三梅片三厘　象牙屑二分　明珍珠二分　人指甲一分　薄荷叶一分　人中黄一分　人中白一分　西硼砂一分　净青黛三分　壁蟢窠三十个　共为末，吹患处。
又方治烂喉疳肿腐，汤水难入者，并治远年烂喉结毒腐去、蒂丁及幼孩口疳、口糜等症。
真犀黄一分　飞辰砂一钱　滴乳石一钱　大梅片一分　孩儿茶一钱　原寸香三分　上珍珠三分　飞雄精一钱　西月石一分五厘　人中白一钱五分
共为细粉，临症用之，最为神效。
十宝丹　治一切口舌白腐或肿痛，并治喉蛾、痈痹、喉内腐溃等证，吹之神效。
薄荷末一两　生甘草五钱　孩儿茶二两　滴乳石四钱　真琥珀三钱　雪梅丹一两　上冰片四钱　真血竭三钱　明珍珠三钱　犀牛黄一钱
上药共研极细末，临时照症应用。
锡类散　专治一切咽喉肿腐及烂喉〖疒丹〗痧，吹之如神。
真犀黄五厘　人指甲五厘　上梅片二厘　壁蟢窠二十个　净青黛六分　上珍珠三分　象牙屑三分
共研极细末收贮备用。
猴枣散　治喉蛾、痈痹、时疫、喉痧、喉风，不论红白皆效。
真猴枣一分　原寸香八厘　真关黄一分　明珍珠一分　薄荷末三分　三梅片一分　煅中白三分　粉儿茶二分　元明粉三分，飞　辰砂四分　西月石三分　九制甘石三分
上药共研细末以备应用。此方除珠、黄、麝、枣、甘石易煅石膏，名喉科八宝丹，又名喉口八珍散，统治一切咽喉轻微等症，不论表里虚实，吹之神效。
赛珍丹　治喉痹、缠喉风、双单乳蛾、喉痈、喉疮、阴虚咽痛，吹之效如仙丹，故名赛珍也。
上犀黄一钱　真珍珠一钱　滴乳石五钱，劈　辰砂一钱　灯草灰三钱　大梅片一钱　孩儿茶五钱　香白芷二钱，片　黄柏三钱　苏薄荷七钱　净青黛三钱　上血竭三钱　生甘草三钱
各研细末，照药秤准分量和匀，再研极细无声，磁瓶收藏，勿令泄气。
中白散　治长幼走马牙疳，并咽喉疼痛、腐烂、红赤、舌肿、龈臭映血、牙床溃腐等症极效。
人中白一钱　粉儿茶一钱　净青黛一钱　薄荷末五分　元明粉五分　轻马勃五分　三梅片二分
共研细末。如病重者加犀黄一分、珍珠五分其效最速。
凤衣散　治喉痈、喉癣、口疳。
凤凰蜕三钱　粉儿茶三钱　胆南星三钱　橄榄核三钱
共研细末。每药一钱加冰片五厘，研匀备用。如胃脘阻隔不能饮食，再加月石、蒲黄、明雄黄各一钱，青黛五分，研匀吹之，即能进食。
又方　青果炭二钱　川黄柏一钱　川贝母一钱　粉儿茶一钱　薄荷叶一钱　三梅片五分　凤凰衣五分
共研细末。治白喉之圣药。
冰硼散　治慢喉风、哑瘴喉风、一切咽喉口齿肿痛及悬痈、重舌、钻牙疳等症。
西硼砂五钱　元明粉五钱　上冰片五分，飞　朱砂六分
研细应用。去朱砂、元明，加胆矾五分，灯心炭一钱五分，治白喉痰壅亦名冰硼散。
夺命红枣丹　专治喉风痹、双单乳蛾等症极验神效。
原寸香一钱　三梅片一钱　杜蟾酥一钱　巴豆霜一钱　西月石二分　山豆根五分　老姜粉三分
上药照方拣选研细，称准收藏贮瓶。临用时以红枣一枚，切蒂去核，外皮幸勿损伤，入药黄豆许大，将枣切蒂，一头塞入鼻孔，即闭口目、避风，少顷得嚏，喉渐通快。凡左蛾塞左，右蛾塞右，双蛾更换塞之，必得一周时方效。
雪梅丸　治喉癣，用以纳口咽津。
三梅片一分　犀牛黄一分　山豆根二钱　西官硼八分　飞明雄八分　胆矾三分　孩儿茶八分
共研细末，另用盐梅三个，打，融入药和匀，丸如龙眼大，临卧纳口，过夜即愈，十丸除根。
玉液上清丸　治口舌生疮咽喉肿痛，止嗽清音，宽膈化痰，其效如神。
玉桔梗一钱　春砂仁一钱　西硼砂二钱　元明粉一钱　诃子肉一钱　三梅片一分　百药煎八钱　薄荷叶一两一钱　生甘草一钱
上药共末，炼蜜为丸如圆眼核大，噙化。
如圣围毒膏　治喉外红肿焮痛，风毒发颐、痄腮，温毒疫炎诸毒。
三梅片一钱　川黄柏一钱　生蒲黄一钱　生中白一钱　生甘草五分　元明粉五分　西月石五分　川黄连一钱五分　薄荷叶一钱五分　净青黛五分　枯白矾四分
共为细末，以蜜水调如膏，围敷患处，令其渐消。兼治丹毒，以靛青水调敷此方，玉枢活血加上更妙，如丹毒不必用之。
太乙吸毒膏　治一切痧后留滞热毒，并治咽喉发炎肿胀，贴之自消，借治痈疽发背。
炮山甲九钱　金银花一两　生大黄九钱　全当归四钱五分　上广皮四钱五分　天花粉三钱　西赤芍三钱　大生地四钱五分　薄荷叶三钱　青防风三钱　香白芷三钱　大贝母三钱　制乳香三钱　制没药一钱五分　甘草节三钱　皂角刺六钱
麻油熬黄丹收，随症摊贴。
外治异功散　治法详于白喉门喉科救急膏条下。
上梅片六分　真血竭六分　制乳香六分　制没药六分　大元参六分　淡全虫六分　原寸六分　斑蝥四钱
共研细末备用。
补遗应用玉枢丹　治瘴气虫毒，解恶药性，服砒毒菌、河豚、死牛马肉、狐狸、鼠、蟒之毒，蛇、犬、恶虫所伤，一切痈疽发背，疮疹赤肿诸瘤，不服水土，莫不应手取效。
山慈菇二两，焙　文蛤三两　红芽大戟一两五钱　千金子三钱　原寸香三钱
上药前三味先研末，再入千金、寸香研匀，和糯米浓饮，木臼内杵千余下，分为四十锭，宜端午、七夕、重阳净室斋戒修合，每用一锭，姜汁薄荷汤送下，孕妇不可服用。

药品选真，制法须知  ***************************
药之治病务须选真，选真而制法不善亦不能决其实效。犀黄透甲为上，珍珠宝光为佳，原寸必选当门，三梅须视牙色，猴枣紫黑光亮，指甲瓦上存性，朱砂明如锏镞，水飞三次，僵蚕细直水洗，须炒断丝，孩儿茶炒去油液，铁儿茶研末水飞，人中黄乃甘草末塞入竹筒，浸于坑内，冬浸而春出，晒露四十九日。中白俗云坑砂，多年溺器用刀铲取出，放于银罐裹煨。血竭红紫为良，闹羊生晒研粉，蒲黄行血消肿，炒黑止血。青黛染坊本靛为上，洋靛有害。滴乳石轻薄如鹅翎管，碎之如爪甲，光明为真。凤衣晡鸡已出蛋壳取膜。须瓦炙乌骨为上，蟾酥自取为佳，薄荷生晒研粉，生草、桔梗、元参、川芎须选片以晒研。牙皂坚小，去蛀角筋，务炙光亮以为末。橄榄核瓦上煅存性，雄黄精研末水飞妙。龙骨要选五花，必经火煅炼。巴豆去壳研末，纸包砖押去油。斑蝥去翅足焙干研末。大黄酒拌匀，日晒研粉。川贝须选尖头，马勃务要轻浮，姜粉以老姜切片晒研，蟢窠墙取瓦炙黄色。细辛、豆根生晒研末，月石、明矾生煅随方，银花或炒或生，砂仁务须去壳，山甲同炒发透，南星放猪胆阴干，灯草塞入竹筒，泥裹煨透，甘石尿淬七次，三黄九次。黄连晒干研粉，全虫漂去咸味。乳、没每斤用灯心四两同炒，大戟去附枝，水制去骨，切晒，文蛤即五倍子捶破洗焙，慈菇名金灯笼，去皮焙干。千金子即续随子，去壳研去油取霜。金箔，镇心药，为衣如神。川黄柏须择厚大。荆草煎汤浸浓取出，瓦上炙黄，加之蜜汤漉一次，晒干为粉。百草霜须烧茅柴，取其近锅底者，先括去浮面一层，止取中间一层。近铁不用梅，矾即是雪梅丹。取青梅披下圆盖去核，将白矾末塞实在内，仍以原盖覆上，以竹签钉好，过夜明晨用炭火煅之，取其梅内之矾，轻白如腻粉为妙。硝矾俗名玉丹，先用生矾打碎，入银罐内，文炭火入炉煅烊，以箸入罐搅无块为度。再以牙硝打碎，投下十分之三，再下白硼砂十分之三，再入生矾候烊尽，照前投硝硼少许，逐层渐投，直待铺起罐口。烧至干枯，以净瓦盖罐一时，将牛黄、冰片和调，以匙超滴丹上，将罐入火烘干，用碗覆洁净地上，七日收用，轻松宜用，僵硬不化不堪用。制硝择其明净，纹理枪枪者佳。次甲长白厚大，名马牙硝，温汤蘸过，绵纸挹干，仍用纸包好，放灶上六日，湿气白干，白如霜雪。应用焰硝、萝卜各二斤，以萝卜打烂绞汁，再加清水二三碗，同硝武火煎烊，夜置露天。如有雪者，埋在雪中，黎明收取。硝上吊起竖霜，仍将吊过之硝仍照上法再吊再收半月。收完余者，无用所取之霜同装磁瓶，固封听用。但此药务于严冬之际法制为妙，若非此时，终难成功。故古人所谓一味金丹之名也，此是医家秘制，亦后学之津梁，惟宜贵重，功何不彰。


卷二  ——————————————————————————————————————————————————————————————————————————————————————————

咽喉症状疗法  ***************************
咽喉诸症宜分急慢治之。急者治标，慢者治本。外治手术治症之急者也，内服方药治症之慢者也。喉嗌立时闭塞，牙关紧闭，甚至两腮猝然肿而流攻，痰涎上壅，呼吸喘喝，声如拽锯，此际内外关、扁桃腺液膜及淋巴腺处皆肿，滴水不能下咽或有喉部不肿气闭，又如蛇缠之状，骨节胀闷，寒热大作，精神顿废，锁喉、缠喉、弄舌、喉痹、吹舌、内肿、闭喉之类是也。此皆急性病，早不及夕之症也。务须外治精密，然后继以牛蒡宣肺汤，凭症加减服之。如外治内服不应者，则难为力矣。如咽头或喉头红色觉痛，或发剧烈之痛，扁桃腺黏膜肿胀，形寒恶热，头痛身疲，脉浮舌白，辛凉宣表汤主之。此风热喉痈、喉蛾壅肿之类也。如失治增进，液腺皆肿，且有星星白点及成块腐烂，甚至连及蒂丁，难咽水谷，痰多，腮肿结核，胸脘不畅，呼吸不利，骨节烦蒸，胃不嗜食，即欲食而难咽，脉弦洪数，舌腻转黄，辛凉宣表汤加羚、斛、银花主之。此肿烂喉风、烂喉痹、连珠喉蛾、烂沙喉之类也。若失治，再增满喉白腐，或咽喉已得清爽，但上至脑膜碎，有黏液则鼻窍不通，用滋阴清肺法尚可疗治，下至食管、气管液腺内关，略观并无形象，惟用压舌片压至舌根，吊恶始见白色假皮，山汤药点滴难咽，神志模糊，痰塞清窍，呼吸或兼喘喝，身热如焚，或昏迷难言，魂魄无主，脉怪舌燥而毙命也。即神清气爽尚属难疗，此慢性病失治致急者也。不得已，勉立犀角三鲜汤，以尽人事，愿嘱病家，即有精工疗法，贵慎于始也。
●四时疗法
昔贤云：外感不外六淫，民病宜分四时，此系内科之条规也。咽喉一科介乎内外之间，其病最险，其变至速，内服方剂，表里寒热，风寒暑湿燥火皆能致生喉症。余所以辨晰四时，喉症仿内科疗法为宗旨。景和先生云，学外科，必须先究内科，有诸内而形诸外者，此之谓也。喉风、喉痹、喉蛾、喉痈等症，春时发生，风热犯上，风温化火，风火上升，温毒上薰之原因也。如因于风热，辛凉宣表汤主之。因于风温，清温解肌汤主之。因于风火，清喉宣解汤主之。因于温毒，滋清解毒汤主之。夏日炎暑，内热烦蒸而上逼清道，致生喉部诸症者，清暑熄风汤主之。务须临症加减为至要也。秋时发生，湿温化热，湿火上攻，湿痰上泛之原因也。如因于湿温，辛芬辟温汤主之。因于湿火，化湿清火汤主之。因于湿痰，降气涤痰汤主之。又有风燥咽痛，清燥利咽汤主之。冬日严寒，水冰地冻，风寒感于上焦，气机不快，血凝而发，各种喉症者，辛温解表汤主之。肾伤寒咽闭下利者，半夏甘桂汤主之。无论四时，咽喉未复而两腮结核红肿，风毒也，熄风败毒汤主之。实邪喉症，原因不外淫感经络，不越肺胃焦胆四经，余少见闻，不过胸中稍有心得，特立数方，仍祈同志裁政增补，为后望也。
●喉部内虚症疗法
外感已详，内因当知，心肾久虚，内火上升，咽舌干燥，精神困疲，二便如常，脉象微细而数，舌苔淡无荣。原因由于平时饮酒太过，阴液被伤，或情怀抑郁，又有色欲过度，致精血伤而津液耗，龙雷兴而火炎生，内虚喉症由此而生也。如阳虚之元麦四君汤，阴虚之加味四物汤，精伤液耗之六味地黄汤，弱症喉癣之化癣润喉汤，内虚喉疳之滋阴清火汤，石蛾肿坚之清肝化痰煎，虚烂喉风之六味清喉煎，劳碌喉风之新方清咽汤，骨槽风之当归连翘煎，杨梅喉癣之清热凉血汤，死蛾核之连附甘桔汤，双单死蛾之舒郁降火汤，梅核气之济阴化痰饮，妙法不多，千金一得，是在学者之大纲领也。

喉症六淫方诀  ***************************
咽喉原来由何生，风寒暑湿火之因，兼有痰郁厚味凝，清咽加减自然灵。风木司令风热壅，辛凉宣表可奏功。时痧寒热汗少者，是方增损妙无穷。恶寒发热汗又无，痰气上升喉咙阻，宣肺化痰汤速进，外佐手术症易妥。风助火势性上升，火借风威病渐增，清喉宣解为主剂，君火司令立法神。身疼寒热汗虽有，恶风咽疼风温凑，主方清温解肌汤，兼有时痧亦可瘳。但热不寒且有汗，相火司令病来端，暑热风性上升者，清暑熄风服之安。湿酿成温胸腕闷，发热身疼汗蒸蒸，辛芬辟温加减用，湿土司令方最灵。湿热化火上逼喉，舌黄溺赤烦热究，化湿清火水煎服，管教一服可能瘳。湿痰上泛困咽喉，呼吸不利兼痰嗽，舌腻有汗脉弦滑，宜以涤痰降气谋。形寒恶热头或痛，燥金司令风邪蒙，清燥利咽为主方，内燥清金养阴宗。寒水之令喉患生，发热增寒及头疼，汗少身疼脉浮紧，辛温解表法最灵。肾伤寒症属少阴，咽喉闭塞下利频，症系脏寒忌投凉，半夏甘桂得回生。若是风毒生两腮，熄风败毒效是神，以上六淫时邪感，化火化燥亦须知。失于疏达邪入里，热入心包昏不知，急进泄热通络饮，临时加减审病情。化燥灼津侵荣分，解毒提班候佳音，昏痉谵语时或笑，救阴平肝或能好。班疹痉厥神昏冒，息焚救液听命方，七二条目知其要，何患咽喉不安康。
●诸方主治条诀
清咽散　治一切咽喉肿痛，或红或白，形寒恶热，头疼身痛，汗少不得宣达，风痰壅塞，汤饮难咽，神效。
甘草　桔梗　荆芥　防风　牛蒡　枳壳　薄荷　前胡
煎服。
郁热痰多加川贝、蒌仁，食滞不快加神曲、谷芽，呕逆加橘络、竹茹，便泻加葛根、荷叶，血热加丹皮、栀子，热甚加黄芩、黄连，火毒加银花、连翘，便秘加青宁、明粉，溺赤加赤苓、木通，胸下痞闷加川朴，咳嗽加杏仁、杷叶，秽浊加佩兰去甘草，痉厥动风加羚羊、钩藤。
诗曰：详甘桔荆防，枳荷蒡前胡，同上成妙方，喉蛾痈痹风痰壅，临症加减机要。
辛凉宣表汤　治风热上壅，喉蛾痈痹，寒微热甚，头痛而眩，或汗多，或咳嗽，或目赤，或涕黄，舌白带黄，脉浮数，此汤主之。
荆芥　防风　桑叶　薄荷　象贝　绿衣　山栀　连翘　生草　桔梗　淡竹
煎服。
痰滞加枳壳、橘红，目赤加杭菊、蒺藜，咳嗽加杏仁、川贝，神昏痉厥加钩藤、羚羊。
诗曰：辛凉宣表荆防翘，桑荷栀子同桔草，竹叶贝母绿豆衣，风热上犯凉解讨。
宣肺化痰汤　治锁喉缠喉，痰涎上升，呼吸短促，形寒烦热，骨节胀闷，脉弦紧数，舌黄尖绛，朝不及夕之危症也。
牛蒡　连翘　防风　薄荷　生草　竹沥　荆芥　杏仁　蒌仁　元参　枳壳
煎服。
诗曰：宣肺化痰牛蒡君，荆防翘荷杏蒌仁，枳壳元草竹沥等，锁喉缠喉风为灵。
清喉宣解汤　费氏云：风助火势，其性上升，面红目赤，口燥咽肿，法当清解上焦，风火熄而烦热咽痛自愈。此方主之。
牛蒡　前胡　连翘　山栀　花粉　桔梗　元参　薄荷　银花　生草
煎服。
脘闷加枳壳，郁热加芍药，燥痰加川贝，液少加麦冬、细地，去前胡。
诗曰：清喉宣解蒡前参，甘桔银翘栀荷粉，风火咽喉红肿痛，疏风清火解毒性。
清温解饥汤　治风温咽痛头疼，恶风身热自汗，咳嗽口渴，舌苔微白，脉浮而数者，此方为主。
防风　牛蒡　杏仁　前胡　蝉衣　豆豉　荆芥　葛根　桔梗　淡竹
煎服。
诗曰：冬寒隐藏春感风，汗少发热咽痛红，荆防前桔杏蒡豉，粉葛蝉衣竹叶同。若是温毒发咽痛，雷氏清热解毒宗，加上甘桔绿豆衣，除却洋参效如龙。
清暑熄风汤　治热病风暑，发热汗出，口渴心烦，不恶寒而反恶热，咽喉红痛或白腐肿甚，脉来洪大，舌黄或燥，乃三焦相火升腾上窍，阳明热甚之症。此方主之。
元参　麦冬　石膏　丹皮　薄荷　桑叶　川贝　鲜地　银花　六一散
煎服。
如发疹加荷叶、牛蒡，发斑加栀子、绿豆衣，谵语、昏狂加紫雪丹，热极生风加羚羊、钩藤，呕逆加竹茹、橘络，角弓反张、牙关紧闭去石膏、六一加犀角、羚羊、钩藤、连翘、竹叶。
诗曰：君相之火上侵喉，清暑熄风方法优，白虎六一元麦贝，丹地银翘桑荷瘳。
辛芳辟温汤　治湿温咽痛，始恶寒，后但热不寒，汗出胸闷，舌苔白或黄，口渴不引饮，脉洪或细缓，此汤主之。
佩兰　云苓　橘红　蒌皮　焦栀　砂壳　米仁　牛蒡　芦根　丝通
闷乱烦躁，身热神昏，㾦难透达，加薄荷、鲜菖、青蒿，另用玉枢丹磨服。如内陷化燥，津液伤而脉实，舌干黄者，以清暑熄风汤随症加减。
诗曰：湿酿成温喉病生，辛芬辟温汤如神，兰蒡蒌苓栀子并，橘通砂苡芦根成。
化湿清火汤　治湿热风火上薰喉窍，咽痛身热，微汗烦渴，脉来浮缓或细数，舌苔黄腻，小便短赤，宜用此方。
薄荷　连翘　川贝　元参　云苓　银花　苡仁　焦栀　淡竹　荷叶　六一散
煎服。
诗曰：化湿清火六一苓，银翘荷贝栀苡仁，元参淡竹鲜荷叶，湿郁化火是法灵。
降气涤痰汤　治素有痰饮或受雾露潮湿，内蕴太阴，脾不运化而生痰，兼之风火上犯，痰气交阻，壅塞上焦，痰多咳嗽，咽喉肿痛，服之神效。
苏子　前胡　杭芍　生草　桔梗　浙贝　连翘　毛红　云苓　法夏　元参
煎服。
诗曰：降气涤痰用二陈，苏子前胡桔元参，连翘浙贝杭白芍，湿痰火郁水煎吞。
清燥利咽汤　治头疼眩晕，形寒恶热，咽喉肿痛，舌苔薄腻微黄，乃风燥上犯之症也。
元参　杏仁　川贝　桔梗　连翘　牛蒡　薄荷　焦栀　绿衣　生草　细地
煎服。
按：主治条下眩晕二字是误载，若有见此，当加桑叶、滁菊。
诗曰：清燥利咽参杏贝，翘荷甘桔生地随，焦栀绿衣水煎服，秋燥咽疼第一推。
辛温解表汤　治客寒协风性传入太阴，恶寒发热，头疼身痛，脉浮紧，舌苔白，咳嗽无汗，咽喉肿痹，乃寒凝气滞，血络结痹，壅阻上窍者宜之。
防风　苏叶　广皮　桔梗　荆芥　姜夏　枳壳　生草
煎服。
诗曰：辛温解表荆防苏，甘桔广皮枳夏扶，咽喉肿疼因风寒，疏风温解用之妥。
熄风败毒汤　治发颐、痄腮、痧毒、喉肿因于风热结毒者，此方主之。
连翘　赤芍　元参　银花　滁菊　草节　淡芩　花粉　归尾　薄荷　冬桑
煎服。
诗曰：熄风败毒翘赤银，归芩花粉参草增，桑菊薄荷流水煎，风毒肿痛效力能。
半夏甘桂汤　治少阴伤寒咽痛下痢，脉沉细、舌白、不渴，以此加减为主。
桂枝　半夏　茯苓　桔梗　米仁　骨脂　干姜　泽泻
煎服。
诗曰：伤寒咽痛下痢频，半夏甘桂得回生，茯苓米仁补骨脂，干姜桔梗泽泻停。
清热宣络饮　治风毒上壅阳络，身热咳嗽口渴，胸痞头目胀大，面发泡疮者神效。普济消毒饮亦佳。
荆芥　薄荷　连翘　元参　牛蒡　马勃　青黛　银花
煎服。
诗曰：清热宣络翘荷荆，马勃青黛蒡元参，银花同上水煎服，普济消毒亦神灵。
解毒提癍汤　治风温、温毒、时行热邪深入阳明荣分，口渴、咽痛、目赤、唇肿、气粗、烦躁、舌降、齿燥、痰咳，甚至神昏谵语、下利黄水，用之以冀万一。
犀角　连翘　葛根　元参　赤芍　丹皮　麦冬　紫草　川贝　中黄
煎服。
诗曰：解毒提癍犀角先，丹芍葛根参贝添，冬翘紫草中黄并，温毒内陷必须煎。
泄热通络饮　治湿温、时毒内陷，化火灼烁津液，肺胃荣分被扰，逆传心包，热极动风，手足瘛疭，口渴痰咳，身热昏愦，状若惊痛，不语如尸厥，脉弦数，舌苔焦燥，咽痛碎腐者，出一救治之法。
犀角　羚羊　尖贝　青蒿　连翘　知母　麦冬　双钩菖蒲
另加至宝丹一粒，开水化先服，再以煎服之药继用。
诗曰：泄热通络犀羚蒿，知贝连翘麦冬讨，双钩菖蒲至宝丹，湿温热灼或可好。
救阴平肝汤　治温热极甚，壮热口渴，舌黄或焦红，发痉、神昏谵语，或笑，邪灼心包，荣血已耗，宜用此方。
犀角　连翘　菖蒲　鲜地　元参　羚羊　双钩　银花
煎服。佐以至宝丹先服。
诗曰：救阴平肝即通络，当去知贝及青蒿，生地银参增入用，清神救液用之妙。
息焚救液汤　治湿温、温热、风温、咽喉肿腐，壮热烦渴，脉洪数，舌焦红，斑疹隐于肌肤，内陷不达，胸痞自利，神昏痉厥，热邪流注表里，三焦乃大危之候，用此以冀万一。
犀角　羚羊　生地　元参　银花　紫草　菖蒲　丹皮　连翘　薄荷　石斛　麦冬　金汁
煎服。
诗曰：息焚救液犀羚参，丹地紫草连翘银，冬荷石斛菖蒲等，加上金汁望佳音。

喉症内虚方诀  ***************************
阳虚津衰脾弱症，元麦四君方法灵。阴液虚少血不足，加味四物法最神。水虚火旺诸虚损，六味加减效力能。喉癣由于虚火腾，肺金太旺气相蒸，红丝点粒如芥子，化癣润喉立法神。欲识喉疳所以生，肾虚火旺沸腾腾，上腭喉间生白点，滋阴清火自然宁。石蛾生发有两层，有原不足有胎生，肝火痰结与风热，清肝化痰妙方增。虚烂喉风虚火炎，鲜红上下白班全，痛烂不肿脉细数，加味清喉力回天。劳碌喉风肝肾虚，发于关内满喉齐，红根白点血腥味，新方清咽水煎驱。骨槽风起太阳经，因于郁怒致伤筋，思虑伤脾肌肉结，当归连翘效如神。杨梅结毒癣由生，片白喉中秽气闻，白色变黄才可喜，清热凉血急迫寻。喉内肿如桃李形，或左或右单蛾名，不痛日久死蛾核，连甘桔附频服应。双单死蛾生喉边，胎郁胞垢怒伤肝，郁火痰结幼儿是，舒郁降火服之安。回食单名梅核风，一名电气入喉中，郁气根由妨碍食，济阴化痰二陈宗。以上虚火犯咽喉，不与六淫治相同。
●诸方主治条诀
元麦四君子汤　治阳虚津衰，上午咽痛，神疲食减，脾胃不足，脉形濡数，舌薄而干，肢体痿弱，日久不愈者，神效。
润元参　剖麦冬　西党参　焦白术　生甘草　云茯苓　化橘红　薄荷梗　玉桔梗
水煎服。
诗曰：阳虚元麦四君汤，参术苓甘元麦当，桔梗橘红薄荷梗，神疲食减喉痛康。
加味四物汤　治阴虚液少，午后咽痛。喉燥，舌干，无苔，一切贫血症，经久不愈，此方主之。
蒸熟地　杭白芍　西归身　真川芎　生甘草　黑元参　剖麦冬　白桔梗　制香附
水煎服。
诗曰：加味四物妙难言，午后咽痛贫血见，芎归地芍元麦草，桔梗香附流水煎。
六味地黄汤　治肝肾不足，真阴亏损，精血枯耗，五痨七伤，虚火上炎，舌燥咽疼，乃壮水制火之妙方也。
蒸熟地　粉丹皮　片云苓　山萸肉　淮山药　建泽泻
水煎服。尺脉旺而龙雷升腾者加肥知母、川黄柏；尺脉弱而火力衰者加淡附片、安南桂；阴液不足加乌元参、提麦冬；降火益源加桔梗以清上源，老人、虚人咽痛自愈也。
诗曰：肾阴久虚火上升，咽疼齿痛口燥宁，药苓丹地山萸肉，元麦泽泻水煎吞，或加知柏或桂附，壮水益火临证分。
清金化癣汤　治虚火上炎，肺金太旺，咽喉燥痒，红丝点粒缠绕，饮食阻碍微痛，久则喉哑失音而不可救矣。
润元参　剖麦冬　白苏子　东白薇　生甘草　炙紫菀　牛蒡子　白芥子　蒸百部
水煎服。
诗曰：肾火烁金喉癣生，元麦苏芥白薇增，紫菀蒡草百部并，清金杀虫效如神。
润喉汤　治喉癣服化癣汤三四剂之后，用此方调理。
蒸熟地　剖麦冬　生苡仁　大生地　炙桑皮　山萸肉　川贝母　生甘草
水煎服。
诗曰：润喉汤用生熟地，桑贝苡仁山茱萸，麦冬生草煎成服，养阴清金喉癣离。
滋阴清火汤　治喉疳因肾虚火旺升腾上窍，上腭及扁桃腺内外黏膜红白细点，平坦无刺，声不哑，不咳嗽，两尺脉虚者宜之。
大生地　粉丹皮　焦山栀　乌元参　奎白芍　女贞子　玉桔梗　南薄荷　云茯苓　生甘草
水煎服。尺脉旺加知母、黄柏，俱宜盐水炒，男加龟板，女加鳖甲。
诗曰：喉疳肾虚火上炎，滋阴清火丹栀桔，苓芍地草贞元荷，男龟女鳖加法全。
清肝化痰煎　治石蛾但肿不痛，因胎生本原不足，乃肝火老痰结成恶血，凡遇辛苦或受风热即发。忌用刀针，先用甘、桔、荆、薄、牛蒡、防风、冬、地、贝母、木通服之，后用此方。
大生地　粉丹皮　京川贝　牛蒡子　玉桔梗　剖麦冬　潼木通　苏薄荷　生甘草　灯心
水煎服。初起形寒恶热加荆芥、防风。
诗曰：清肝化痰丹地草，蒡贝桔梗木通讨，麦冬灯心薄荷循，肝火老痰石蛾好。
加味清喉煎　治虚烂喉风，本原因不足虚火上炎，喉间白斑痛烂，连扁桃腺及内外粘膜，视之不肿，六脉细数，宜以此方。
润元参　大生地　粉丹皮　荆芥穗　玉桔梗　焦山栀　天花粉　牛蒡子　生甘草　南薄荷　青防风
水煎服。尺脉旺去荆、防加知母、黄柏。
诗曰：加味清喉丹栀粉，甘桔荆荷蒡元参，增上生地水煎服，虚烂喉风效力能。
新方清咽汤　治劳碌喉风，肝肾两虚，发于扁桃腺内黏膜红点，根白不肿，常有血腥之气，宜用此方。
乌元参　女贞子　大生地　剖参冬　潼木通　粉丹皮　枣杞子　生首乌　大连翘　生甘草　南薄荷
水煎服。
诗曰：清咽汤与散殊异，元麦丹地女贞杞，木通首乌荷翘草，劳碌喉风神效奇。
当归连翘煎　治忧思郁虑，邪毒交乘结聚太阳经络，或恼怒伤肝致筋骨紧急，思虑伤脾致肌肉结肿，膏粱厚味致脓多臭秽，其状于耳项皮肤间隐隐有核，渐如桃李便觉肿痛。初则坚硬不消，久则延烂难愈，甚致齿牙堕落，牙床腐秽。初起用蛾翎探吐风痰，次以陈艾灸耳垂下五七分，再用煎药骨槽风，不过如此治法。
全当归　大连翘　焦枳壳　大生地　牛蒡子　二宝花　西赤芍　制胆星　京元参　元胡索　淡条芩　粉丹皮　射干片
水煎服。
诗曰：当归连翘著方名，骨槽风症务须吞，丹地枳芍元蒡胆，元胡银芩射干成。
清热凉血汤　治杨梅喉癣，因棉花疮毒未尽而结于咽喉，其状周围紫晕渐至腐烂，烂上则鼻平陷，烂下则饮食难进，多至不救。初起不觉，或十日半月始知。当以清热凉血补脾佐吞百宝丹二三十服，若体弱痰多、嗽重声哑者不治。
木生地　天花粉　淡条芩　杭白芍　牛蒡子　川黄柏　粉丹皮　金银花　元参　青防风　皂角刺
水煎服。体弱加茯苓，嗽重加山药、苡仁、知母、杏仁、蒌仁，热甚加犀角、黄连服十剂之后，另服犀羚贝母膏。
诗曰：喉癣烂而侵脑经，号曰杨梅不虚名，地芍芩粉丹柏银，防风角刺元蒡能。
犀角贝母膏
羚角八钱　犀角八钱　丹皮八钱　当归五钱　元参五钱　黄芩三钱　黄柏三钱　防风三钱　射干三钱　荆芥三钱　牛蒡八钱　连翘六钱　枳壳六钱　花粉五钱　苡仁五钱　土贝母一两　土茯苓五钱
煎汁约四大碗，滤渣，将汁再熬稀糊，纳炼蜜半斤，收贮磁罐，日服四次，卯巳未亥四时每次半钟，以灯心汤调和送下。忌生冷发气之物。体弱者去黄连、花粉，加白芍、陈皮、石斛。恶心，砂仁汤送下。如合丸，去黄连、羚角、荆、防，日进二次，每次二钱。
百宝丹
牙皂一两　银花三两　朱砂五钱
研细末，每服六分。以冷饭块三两，水三碗煎至碗半，分作二次服，须在巳午二时，必二十余服方能见效。食时多服猪油、麻油以润肌肤脏腑。忌茶，酒，牛、羊肉，面食，葱，蒜等物。
连附甘桔汤　治死蛾核，因胃中有实火，膈上有稠痰，或气郁火生，核硬色白。
细川连　制香附　苦桔梗　淡条芩　上广皮　焦枳壳　京元参　生甘草
水煎服。
诗曰：连附甘桔枳壳增，元参广皮及黄芩，死蛾但肿不作痛，清火利气化痰灵。
舒郁降火汤　治双单死蛾风，因胎郁胞垢或怒气伤肝兼之火郁痰滞，一边为单，两边为双，小儿生者是，大人者非。
制香附　大连翘　广陈皮　淡条芩　川黄柏　川黄连　天花粉　生甘草
水煎服。
或用牛蒡子汤亦神效。方用青皮、黄芩、陈皮、麦冬、栀子、连翘、当归。
诗曰：痰气滞郁结于喉，双单死蛾不痛究，翘草陈粉芩柏连，香附舒郁降火求，更有牛蒡汤亦宜，青芩陈麦栀连归。
济阴化痰饮　治阴虚火灼，忧思郁虑致成喉生梅核气之候。
大生地　金银花　京元参　上广皮　川尖贝　远志肉　川柴胡　玉桔梗　云茯苓　生甘草
诗曰：济阴化痰梅核气，参贝陈银甘桔地，柴胡云茯远志肉，加减治病总相宜。
加味二陈汤　治梅核气。
云茯苓　法半夏　广陈皮　老苏梗　制川朴　焦枳壳　阳春砂　六神曲　生甘草
引生姜，水煎服。
诗曰：二陈汤以橘红君，半夏为臣甘草苓，苏朴枳砂六神曲，引姜三片水煎成。


卷三·白喉  ——————————————————————————————————————————————————————————————————————————————————————————

白喉治法  ***************************
夫咽喉乃一身总要，呼吸出入处也。咽以咽物，喉以候气，为肺胃水谷之道。《内经》云：一阴一阳结而为痹。此指风痰火郁上凝清窍而言。故用甘、桔、荆、防、蚕、薄等品加减主之。前贤已有成法，不必阐术。今之所谓白喉者，肺肾阴虚之症也。以少阴经脉挟咽，太阴经脉属喉。肾阴久亏，虚火上炎，灼烁肺经，上薰咽喉，遂现白点，不肿但红，或有肿腐。其症微寒、恶热，自汗，骨节烦闷，按脉细数而浮，舌色薄黄、底绛或喉燥津干之象。治宜养阴清肺汤，一二剂可愈。如阴虚之中复感外邪，恶寒汗少，先以除瘟化毒汤清解之，或前方加荆、防亦可治之。如阴虚火旺之体误投表药，内热化火，饮水即呛，眼红声哑，牙紧气逆，口出臭气，咽喉肿烂，身热如焚，脉来数疾，舌色焦黑无津，症已难治，急用神仙活命汤清火败毒，间有生者。如脾土难以运化，呕吐泄泻者，宜以兼顾脾胃为主，养阴和中煎、养阴固土饮择而用之。
圣言
仲景云：少阴病，心烦，咽痛白烂，用猪肤凉润法。可知白喉亦属少阴内热薰蒸，故用一派凉润之品，是乃猪肤汤之功臣，可与仲景书并行于世。

白喉治法五门  ***************************
●清解
《内经》云：冬伤于寒，春必病温。以冬受微寒之气，伏于少阴，少阴肾水不足，寒化为热，至春，风邪用事，新凉外袭，受于肺胃。初起形寒发热，汗少心烦，咽喉红痛，脉来浮数，舌苔底绛、薄白。此时伏热未发，速投除瘟化毒汤，清解肺胃新感之气为要。
歌云　白喉症本轻，以及风邪侵，只许清解药，除瘟化毒灵。
粉葛根　忍冬花　霜桑叶　薄荷叶　生甘草　川尖贝　小生地　童木通　枇杷叶　淡竹叶
加药法　大便闭者加瓜蒌仁二钱、郁李仁二钱；胸下胀闷者加焦栀壳一钱五分、炒麦芽二钱；小便短赤者加车前子三钱、灯心一钱。
除瘟化毒白喉初，轻而未白服此多。
葛根金银冬桑草，荷贝地通枇竹临。
●养阴
前言清解肺胃新感之气，但可施于初起。若热多寒少有汗，咽喉已现白象，脉数苔黄或细数而浮，骨节烦闷，此系肾阴久亏，伏寒化热与肝阳之性上烁肺金之故耳。当此之时宜以养阴清肺汤滋阴生津，平肝熄风，可云全愈。如有外感，加入荆、防疏解可也。
歌云　养阴清肺汤，始终要守方，随症酌加味，连服效如彰。
麦冬　白芍　生地　粉丹皮　京元参　薄荷叶　川尖贝（生加药法）　甘草
喉间肿甚者，加煅石膏；大便燥结，数日不通，加青宁丸、元明粉；胸下胀闷，加神曲、焦楂；小便短赤，加木通、泽泻、知母；燥渴者加天冬、马兜铃；面赤身热或舌苔黄，加忍冬花、大连翘。
养阴清肺麦冬芍，生地丹皮元参酌。
荷贝甘草此方用，方外变通临时加。
●降火
少阴病肾亏火旺，并无外感，误投表散开达之品，以致肝肾之火直冲肺胃，咽痛难咽，咽下即呛，眼红声哑，大热烦躁，脉来三部有力，舌色燥黄、尖绛，或谵语神昏，已属不治，急以神仙活命汤可冀万一之计。
歌云　若遇极重症，或被表散误，神仙活命汤，冀可得生路。
龙胆草　润元参　马兜铃　板蓝根　瓜蒌仁　生石膏　杭白芍　川黄柏　大生地　生栀子　生甘草
加药法　如舌有芒刺，谵语神昏，加乌犀角；大便闭塞，胸下满闷者加川朴、枳实；便闭甚者再加莱菔子、生大黄；小便短赤者加肥知母、福泽泻、车前子。
神仙活命用元参，龙胆兜铃板蓝根。
石膏栀子川柏片，地草瓜蒌芍药增。
●和中
脾胃为后天根本，运化谷食，虽病无害。白喉乃少阴内热薰蒸，兼有呕吐泄泻。明是脾胃不足，不能泌清别浊，宜以顾脾胃为急务。养阴和中煎、养阴固土饮因症施用可也。
歌云　白喉未服药，呕泻和中煎，服后如吐泻，养阴固土全。
养阴和中煎
润元参　花提冬　湖丹皮　大生地　炒麦芽　南薄荷　广藿香　缩砂仁
养阴和中元麦冬，丹地麦芽薄荷同。
藿香砂仁水煎服，尚未服药吐泻宗。
养阴固土饮
广藿香　阳春砂　酒生地　肥麦冬　奎白芍　川尖贝　焦麦芽　生甘草
养阴固土香砂仁，生地麦冬甘芍临。
川贝麦芽流水煎，服药之后吐泻宁。
●善后
白喉愈后元气已虚，余毒未清，宜以银花四君子汤培土清毒，以防后患。如纳食运化，先天未复，腰膝无力，津枯咽干者，治宜养正汤固本而消余毒，此善后之妙法也。
歌云　银花四君汤，善后培土方，更有养正汤，肾虚急煎尝。
忍冬花四君子汤
潞党参　制于术　生首乌　忍冬花　生甘草
白喉善后脾胃虚，银花四君最为宜。
参术首乌金银花，生草加上患可离。
养正汤
生玉竹　生地黄　熟地黄　天花粉　淮山药　云茯苓　制首乌　麦门冬　杭白芍　女贞子　西归身　生甘草
养正汤用二地黄，山药玉竹麦苓当。
花粉首乌甘芍等，更有女贞服之康。
此以上乃治白喉之要法，又有手法针少商，药水搅痰法，通关开喉法，外吹散药法尚未言明，再列于后，以便应用之计。
白喉未兼温邪，牙关不紧，外法不可用也。如有外邪夹杂，不得不用外法兼治。

外治法  ***************************
如口噤，先针四穴，鼻中吹以通关散，再以鹅毛蘸药水探吐痰涎，后以温水漱之，再以三种吹药认证择用为妙。
第一种吹喉冰硼散
梅花冰片三分　真西硼砂一钱　选真胆矾五分　精烧灯心灰一钱五分
共研极细末吹之。
第二种吹喉凤衣散
青果炭二钱　川黄柏一钱　川尖贝一钱　孩儿茶一钱　三梅片五分　薄荷叶一钱　凤凰衣五分
共研细末吹之。
第三种吹喉瓜霜散
西瓜霜二钱　上辰砂四分　上冰片二分　煅中白二钱　明雄精二厘
共研极细吹之。
喉科救急膏　治一切喉症肿痛腐烂，用此膏贴喉外，五六时揭去，有水泡以银针挑破之。
斑蝥四钱　真血竭六分　制乳香六分　制没药六分　淡全虫六分　原寸六分　大元参六分　上梅片六分
斑蝥去头翅足，糯米拌炒，以米色黄为度。去糯米，除血竭外，共研极细末，再以另研血竭和匀，每用如小黄豆大一团，放膏中贴之。
按：水泡挑破之后，外以三妙膏贴上，以免感风发肿之虑。
喉科通关散（秘方）
皂角炭　真川芎　灯草灰　三梅片　真金箔　原寸
共研极细末，用少许吹之鼻中。
喉科药水各处药房皆有。


卷四  ——————————————————————————————————————————————————————————————————————————————————————————

白喉喉痧相似不同义  ***************************
白喉，咽喉腐也。喉痧亦咽喉腐也。何以相似不同也，是属难辨。谁知白喉由以肾虚火旺，里症也。咽喉虽腐，有汗发热，其势缓，自下焦而至上焦。喉痧为厉疫之气，由于口鼻传入，表症也。咽喉肿腐，发热无汗，其势急，自上焦而至下焦。一属阴虚，一属阳邪，不可不知。今医治白喉未能治喉痧，治喉痧不能治白喉。余今会通者，治白喉即能治喉痧，治喉痧亦能治白喉，即此二症，古书虽未畅论，大意有之，惟仲景云：少阴病，心烦、咽痛、白烂，用猪肤凉润法。今之白喉书亦从圣书套出，并非新出症名也。所称白喉者，以咽喉白腐也。即如喉痧一症，仲景有阳毒咽痛之文，叔和有温毒之号，然其治法未详，后贤论症处方者无数，有用辛温表散法，又有辛凉解肌法，又有寒凉抑火法，论症虽详而方法各异也。吾今考其原因，辛凉透表最属近理，初起连剂并进，无不汗畅痧透。若过于辛温表散，仍恐汗多亡阳，火热莫制，且疫痧烂喉挟温者多，不得纯用温散。吴淮阴云：“温者热之渐，热者温之极也。”斯言是也。学医者辨明表里虚实寒热之旨，考古酌今，灵机活泼，非但二症可治，即一切之症皆可治也。

喉痧明证说  ***************************
喉痧由厉毒内伏，其未发之先，必五内烦躁，手掌心热，渐渐咽痛憎寒，发热胸闷口渴，有痧者热势必壮，用大红纸卷成条，蘸菜油点火，照看头面颐项，见有痧点隐隐及周身肤腠通红者，无论咽喉红与不红，肿与不肿，腐与不腐，但觉咽痛或曾痛过，发热后反不甚觉痛者，均属疫痧。急宜照后各方畅为透达，既透方清，层次不可搀越，转捩不可呆钝。盖从来风火之重，变幻之速，无有过于此症者。一落呆相便多贻误，亦有偶然感触，内本无邪，仅见咽痛寒热，热不甚壮，肤腠不红，胸闷、口渴亦微者，但须乘其初起之时，照方疏解，不至发痧，热退痛定可愈。至于失治邪陷，则有腮肿，颊车不开，唇口紧小，肢体肤黑欲脱，舌绛喉腐，痧点半隐不透，驯至神昏谵语，气喘腹泻，鼻煽鼻煤，音哑痉厥，不可为矣。喉痧发于肺胃，初起憎寒发热，为肺邪欲泄之象，所以必现咽喉肿痛者，咽喉为肺胃道路。顾氏为热淫浮越者是也。其琐碎小粒为痧。痧者，沙也。红晕如尘沙而起，属肺。其成片如云，头突起者为痹。痹者，丹也。或隐在皮肤之间，多起于手足身背之上，前贤为属脾，以脾主肌肉故也。余则以为此正。胃腑之热淫外越耳。盖阳明亦主肌肉也，有一见即化者，有痧透后始化者。其如疙瘩块者，发者多麻木而痒。此系其人肝热而兼湿痰，药宜佐以泄肝、化痰、渗湿之品。至于失治邪陷，初陷则在少阳、阳明耳，前后肿陷之深则颊车不开，唇紧肤黑，阳明风毒极盛也。其舌苔黄而底白者，犹在气分，至舌绛则直逼营分矣。营分受邪则逼入心络，再陷则神昏谵语，毒陷益烈，恶候并见，不转瞬而风火交煽，痉厥立至，鼻煽音哑，肺阴告绝，顷刻云亡。其气喘、腹泻、鼻煤之症，微者可治，甚者不可治，当以后立各门中求之。

喉痧先宜疏表说  ***************************
古来治喉痧者，莫不重于咽喉而忽于痧疹，早进寒凉，遏伏疫邪之故耳。凡厉疫之气，由口鼻而入于肺胃，发必由肺胃而出于肌表。热淫上升，咽喉必痛，所以必先透痧为要，痧透之后，再议治喉，此一定之理也。是症之源流，痧疹为本，咽喉为标，苟非洞开毛窍，何以泄其毒而杀其势，此开手所以用透表法也。俾汗畅而丹痧外达，至无恶寒壮热之象，则外闭之风寒已解，内蕴之毒火方张，寒凉泻热初起是所忌投，既透之后又不得仍用辛散也。

解秽发散疏风疏肺说  ***************************
时令不正，天阳之气及地质秽浊之气由口鼻而入，弥漫于无形，势必芳香以解之，如卧龙丹、太乙丹、辟瘟丹之类是也。
属痧阳腑经邪，初起必从发散。疫痧受邪重于时痧，尤宜即与开达，如荆、防、豆豉之类是也。
疫痧每发于火旺风胜之年，且必触时令之毒风而发，故疏风为必需之品。若已成火化者，桑、蒺可参用也。
疫痧疏肺者，以肺主皮毛，肺气开则皮毛亦开，自无壅滞不透之患，且肺主一身之气化，清肃下行，诸气受治，疫痧亦因而自溃，故蒡、前、杏、贝、桔梗循经速达，皆为斯症之妙品，临症宜细审也。

疫毒两腮结肿说  ***************************
疫邪郁于少阳、阳明之经络，凝结上焦，遂致两腮结肿，今之所谓痧毒。古云鳗鲤瘟是也。当用柴胡、葛根、防风、蒺藜。颊车开阖不利，只用防风、蒺藜加于主药中可也。口唇紧小，肤黑欲脱，秦艽、蒺藜加之以上痧未透清之治法。又有痧疹透后结核肿痛，未成脓者，用消风化痰，活血解毒以散之，如桑叶、蒺藜、牛蒡、前胡、杏仁、贝母、甘草、桔梗、赤芍、制蚕之类治之。

望舌说  ***************************
舌苔白腻而滑，表有风寒。白而厚腻，内挟秽浊不正之气。微黄，渐从火化，黄甚，痧火烁气也。尖绛，邪热入心，纯绛，色鲜泽，边尖生刺，痧已透，为营热外泄未透。紫绛而干，根边多带黄白厚腻，此表邪未透，痧火已烁及营分，为难治。中心焦黑，舌短缩，干绛而硬，中心焦，神昏者，皆不治。

善后说  ***************************
喉痧愈后，须善自保卫，以复太和。其余热须清泄净，尽可加培养，宜薄滋味，节饮食，谨嗜欲，一切腥膻发物及房室俱宜远戒，否者痧后余波变怪百出，慎勿轻身尝试。

喉痧顺逆治法论  ***************************
夫喉痧一症，疫邪由口鼻而入于肺胃。盖肺主皮毛，开窍于鼻，胃主肌肉，挟口环唇。西医云：人吸空中养气而活。所谓养气，即天阳之正气也。如吸正气，何病之有？今之疫邪者，乃天阳时令不正及地质秽浊之气与养气相浑而入于肺胃二经。故必由肺胃之经络而发于咽喉，初起憎寒发热，身疼无汗，遍身痹痧，咽喉肿痛，斯时即进辛凉解散汤引痧出外为妙。又有初发即神昏谵语，疫邪侵袭神经，毒素流行三焦，辛凉宣透法主之，使痹痧透达，不致内窜可也。此一二日大概情形也。如初起误投寒凉，表邪未透，内郁化火，壮热烦躁，痧隐肌肉，面红目赤，骨节疼痛无汗，咽喉肿痛腐烂，乃一阴一阳之火乘威上亢，销烁肺金，由是音哑、鼻塞并见也。速投疏达以开其毛窍，清里以化其毒火，吹以化腐丹，使疫邪不上焰，毒火不内射，可望转机之理。此三四日之情形也。主方以清凉解毒汤可也。至五六日热势更甚，汗少痧隐，神昏谵语，喉腐且臭，唇燥舌干而绛，气机不利，津液枯涸，此系初时失于透表或误进苦寒逼其疫毒内陷，自肺胃营分逆传心包，竟成难疗之候。治仿犀角地黄合清宫汤，佐以紫雪丹，和入金汁，外吹珠黄散，清凉解热，芳香逐秽，冀侥幸于万一。如痧尚未达，壮热无汗，内火已炽，大便干结燥实，腑气不通，治以表里两解凉膈散加荆、防主之，使其痧透火清而大便通行为妙。又有汗出痧透液伤，燥结便秘者，滋阴清肺中加元明粉、生军养液润燥可愈。如误治或失治，至七八日咽喉腐烂，汗出漫热，音哑无声，气逆喘急，苔色绛干，此阴阳俱亏，疫毒内陷，津液灼耗，痰涎冲激致令肺气不能降，肾气不能纳，内闭外脱之象。姑以扶正涤痰汤尽人力以待天命而已。愈后调理以生津养液加减滋阴清肺汤为主。总之此症肺胃二经为受病之根本，先散后清为治法之宗旨。先哲云：骤寒则火郁而内溃，过散则火焰而腐增。此二语至理名言，卓然不拔。若初起而骤用清滋化火而妄投表散，其不致偾事者几希，可不慎欤？拙见如此，祈高明裁政，余之获益无既，苍生亦共被福泽也。

喉痧治法五门  ***************************
●疏达
疫邪自口鼻而入于肺胃，病必由肺胃而见于咽喉。初发之时，胸膈之间蕴积毒邪，致生风痰，壅滞不散，发为咽喉之病。先是红肿，继而白腐，疼痛，寒热，汤水难入，遍身痹，痧隐隐等症，斯时也。若不疏邪达表，而但用滋清之剂，则恐深入脏腑，败症百出，莫可挽回，必须用辛凉解散，使疫邪外透，不致内窜为妙。吹以喉痧妙药散为首务也。
歌云　辛凉解散汤，疫痧初起尝，因症宜变化，汗出方为康。
薄荷叶　净蝉衣　大力子　焦山栀　大连翘　冬桑叶　淡竹叶　荆芥穗　青防风　象贝母　淡豆豉　生甘草
水煎服。呕加橘络、竹茹，泻加葛根，衄加丹皮。
辛凉解散蝉荷蒡，栀翘桑竹荆防良。
贝草豆豉水煎服，喉痧初起立法详。
●清散
疫邪不由外达，内郁化火，汗泄灼热不退，口干欲饮，咽喉肿腐日甚，脉数舌黄，乃一阴一阳之火乘威上亢，销烁肺金，势必见音哑鼻塞之恶象。速进清火透解，清凉解毒汤是也。外以吹喉化腐丹吹之，俾火毒清而汗畅痧透，可云向愈之理。
歌云　若遇症已重，汗少热邪壅，内清外透法，清凉解毒宗。
羚羊角　川尖贝　大连翘　鲜金钗　焦山栀　苏薄荷　冬桑叶　淡竹叶　荆芥穗　青防风　二宝花　生甘草
水煎服。使疫邪不上焰，毒火不内射，可望转机。
清凉解毒羚贝翘，斛草栀荷桑竹交。
荆防二宝流水煎，疫邪化火服之好。
●清化
疫邪内陷，热势颇甚，咽喉腐烂，神识昏迷，语言错乱，痧不透达，脉弦劲数，此疫毒火炽，逼入心包络，神明无主，甚为险恶之候。急用清凉解疫汤，佐以紫雪丹，外吹珠黄散，清凉解热，芳香逐秽，冀侥幸于万一。
歌云　疫邪内陷症，喉腐神迷临，清凉芳香法，冀可望生因。
甘中黄　冬桑叶　鲜生地　忍冬花　大连翘　润元参　真川连　焦山栀　川尖贝　童木通　薄荷叶　陈金汁
水煎服。先以紫雪丹三分。开水化下，后服煎药。
清凉解疫中黄先，参地银翘木通连。
栀贝桑荷陈金汁，痧隐喉腐热甚煎。
●救液
雷少逸云：温病最易伤阴，当保阴生津为要。今疫疠喉症转机之后，其阴液未必不伤，舌绛而干，喉虽清爽，燥痒无津，脉仍数象，是症之明验也。此系肺胃余热未清，肾阴不足所致，滋阴清肺汤治之。
歌云　滋阴清肺汤，将愈是妙方，临症欲知化，连服保液彰。
鲜生地　鲜金钗　京元参　剖麦冬　霜桑叶　川尖贝　湖丹皮　生甘草　枇杷叶　甜梨汁
水煎服。
痧透热退喉渐清，肺胃余热用滋阴。
冬地元斛桑贝枇，梨草丹皮服之宁。
●救治
烂喉痧日数已多，咽喉烂甚，汗出漫热，音哑无声，气逆喘急，此阴阳俱亏，疫毒内陷，津液灼耗，痰涎冲激致令肺气不能降，肾气不能纳，内闭外脱之象，危在旦夕。勉用扶正涤痰之法，尽人力以待天命而已。
歌云　喉痧日数多，肺脏气欲无，勉用扶正法，未知后如何。
西洋参　润元参　霍山斗　川尖贝　黛蛤散　大花提　大生地　生甘草　瓜蒌皮　甜杏仁　淡竹沥　珍珠粉　顶猴枣
水煎服。
扶正涤痰西洋参，元参石斛贝杏仁。
生地蒌草黛蛤散，竹沥珠粉猴枣成。
●附：经验方案一则
脉形浮洪，舌色薄腻，神迷呕恶，时欲谵语，痧隐肌肤，喉痧毒素已走全身疫邪。
自肺胃流注三焦，攻冲心包，姑以芳香宣窍佐以疏解透泄，以冀转重为轻，可愈此症。
荆芥穗　青防风　大力子　粉葛根　冬桑叶　鲜菖蒲　川尖贝　薄荷叶　润元参　广藿梗　淡竹叶
水煎服。
辛凉宣透桑竹君，荷贝葛根荆防临。
菖蒡元参广藿梗，喉痧攻冲用之宁。
以上治喉痧之法，大旨已备，所有前贤治验条例及吹散等方并例于后，以俟后学临症详审，施用可也。

前贤条治  ***************************
丁甘仁曰：喉痧表邪未解，大便燥结，腑气不通，脉实有力，治仿釜底抽薪，引火下行之法，凉膈散主之。如舌苔厚腻，内夹食积，可加消食之品除其有形之食，则无形之热自解。
焦山栀　大连翘　淡涤芩　薄荷叶　生甘草　元明粉　生大黄
水煎服。挟食加楂、曲、川朴，恶寒加荆、防。
凉膈散治膈热甚，栀翘芩薄草硝黄。
食积楂曲川卷朴，疏表荆防神效方。
顾玉峰曰：疫痧失于透解，最易内陷心包。痧虽透而未能尽透，色紫或赤，脉弦喉烂，舌绛心黑，口渴谵语，疫毒化火，流注三焦，内而脏腑，外而肌肉，势属大危之候，勉以犀角地黄合清宫汤佐以紫雪丹化服。古贤云：小舟在洋，收帆未定也。
乌犀尖　鲜生地　杭白芍　粉丹皮　润元参　剖麦冬　莲子心　连翘心　淡竹叶
水煎服。
犀角地黄芍药丹，清宫莲子元翘传。
竹叶麦冬成一剂，神昏谵语服之安。
加减法
热痰盛兮加竹沥，梨汁同添各五匙。
咯痰不清蒌皮入，热毒中黄金汁施。
渐欲神昏须早救，银花荷叶石蒲治。
叶天士云：烂喉痧一症，发于冬春之际，不分老幼，遍相传染。发则壮热烦渴，癍密肌红，宛如锦纹，咽喉疼痛，肿烂一团，火热内炽，医家见其火热之甚，投以犀、羚、芩、连、栀、膏之品，辄至隐伏昏闭及喉烂废食，延挨不治，或便泻内陷，转眼凶危，医者束手，病家委之于命。谁知初起之时，频进解肌散表，温毒外达，多有生者。荆防葛根汤加减可也。
荆芥穗　青防风　粉葛根　冬桑叶　鲜菖蒲　薄荷叶　大力子　大贝母　淡竹叶　净蝉衣
水煎服。
此方即前经验方案之辛凉宣透法减藿香、元参也。恶心呕吐仍加藿香为妙。
高锦庭云：烂喉丹痧系天行疫厉之毒，故长幼传染者多。外从口鼻而入，内从肺胃而发，其始起也，脉紧弦数，恶寒头胀，肤红肌热，咽喉结痹肿腐，遍身班疹隐隐，斯时即宜疏达，治以牛蒡解肌汤。如有挟食，加以消食之品为主。
牛蒡子　薄荷叶　荆芥穗　青防风　焦山栀　大连翘　粉丹皮　霍山斗　润元参
水煎服。
牛蒡解肌用荆防，元斛薄荷丹栀翘。
风火疫毒喉痧症，疏表清里煎服好。
曹心怡曰：冬燠春寒，邪郁肺胃，运水令火，结而为痹，咽喉红肿而痛，或但痛不肿不红，憎寒发热或壮热或不甚热或乍寒乍热，微者饮食如常，甚者胸痞咽阻不能食，脉形弦数，或濡数，或沉数或沉弦不数，或右寸独大，或两寸并沉，或左部兼紧，皆邪郁未伸之象也。舌白不渴，或微渴而苔滑腻，或渴甚而苔仍白滑，邪在表分也。荆防麻豉汤主之。胸痞咽阻，先以太乙救苦丹化服。
荆芥穗　青防风　炙麻黄　大力子　玉桔梗　杏仁泥　大贝母　甘中黄　西河柳
痰湿盛、舌白腻加紫菀；衄血加桑皮；腹痛泻甚加粉葛根；挟食加枳、楂、麦芽；经水适来及男子夺精加紫芍，以除四支厥冷；舌黄去荆加桑叶；黄甚燥渴加霍山斛；耳前后掣痛或肿加紫葛、白蒺；颊车酸痛加白蒺藜；唇口紧小焦黑，芄、蒺同用。
按：此方过于散表，非冬令严寒、水冰地冻之时，未可轻用。麻黄专司冬令寒邪头疼，发表之力甚大，加以荆、防、豆豉、牛蒡之疏风透表，桔梗载药上升，虽有杏仁之润肺，贝母、中黄之凉化，河柳又是发汗之品，究竟升散太多，非质弱之人主方也。疫厉、喉痧，体质强者未能传染，今之临症，气虚多而气实者少也。世医执此施治，岂能无误？今仍条治冬令喉痧，气实无汗可以暂用。
冬令染疫烂喉痧，荆防麻豉效可夸。
兼用牛蒡杏贝桔，中黄河柳水煎可。
痧透喉宽，苔黄尖绛，脉转洪数，桑防白膏汤主之。
桑叶　防风　豆豉　牛蒡　桔梗　前胡　杏仁　土贝　中黄　霍斛　河柳
愚按：此方痧疹未透，苔虽黄底白，用之外透表而内清化之剂，主治条下，痧透喉宽，苔黄尖绛，脉洪数，曹心怡以为佳方，吾不信也。
痧点逼留不化，舌色纯绛鲜泽，尖上起刺，羚羊黑膏汤主之。
羚羊　豆豉　鲜地　桑叶　白蒺　牛蒡　桔梗　前胡　杏仁　土贝　中黄
愚按：是方减去前桔、杏、豉、中黄加滁菊、霍斛、甘草、薄荷为稳。热甚生风加钩藤。
痧回热退，舌化脉和，余邪未净，时时手足心热，桑丹泻白散主之。
桑叶　丹皮　桑皮　地骨　牛蒡　前胡　杏仁　土贝　甘草
愚按：痧回热退，舌化脉和，余邪未净，法宜滋清熄邪。此方似乎不合。肺之气液已衰，有桑皮之泻肺，痧回热退复用牛蒡、前胡之疏解，姑仍之，不过有是法耳。
痧后肺胃余风未清，牛蒡前胡汤主之。
牛蒡　前胡　桑叶　白蒺　杏仁　蒌仁　杷叶
愚按：不如用桑叶、滁菊、蒺藜、薄荷、杷叶、钩藤、芍药、甘草为稳。当瘥后胃燥，霍斛元参汤主之。瘥后肝胃之阴不复者，参乌汤主之。
霍斛　元参　杏仁　蒌仁
煎服。
西洋参　制首乌
煎服。
此二方不如用养阴法加味为妙。
痧后燥结用五仁丸。
火麻仁　柏子仁　叭杏仁　瓜蒌仁　郁李仁
为丸服。

吹药类  ***************************
第一种喉痧妙药散
真尖黄　提濂珠　三梅片　西月石　银粉霜　天竺黄　飞朱砂
共研极细末吹之。
第二种吹喉化腐丹
煅月石　煅中白　西瓜霜　飞明雄　天竺黄　真尖黄　大濂珠　三梅片　飞朱砂
共研极细末吹之。
第三种吹喉珠黄散
真犀黄　飞朱砂　净珍珠　上滴乳石　西月石　真原寸　飞雄精　粉儿茶　煅中白　大梅片
共研细末吹之。
以上治喉痧大法已全。又有卧龙丹、玉枢丹、太乙救苦丹等方，当于《卫生鸿宝》书中求之。
