
弁言  ***************************
喉科医书多矣。简者不甚详明，繁者未尽精当，皆非善本也，以故喉风一发多有不救。惟潘葆真先生《喉科心法》一编，其辨论阴阳、寒热、表里、虚实，至明且当，洵喉科之最善者也。前湖南衡阳邑侯林端甫先生，因衡郡喉风时作，刊发是书，如法而治者屡著神奇，全活无算。惜其书尚未编传，爰商同志醵金重刊，存板于维扬书肆，乐善者广为印，庶可以编传而普救也夫！
光绪四年戊寅首夏衡阳浣月居士识于扬城之树德堂


正文  ——————————————————————————————————————————————————————————————————————————————————————————

临症要诀  ***************************
夫人身五脏六腑，十二经脉，除足太阳经，其馀十一经皆内循咽喉，得以病之，不独肺胃也。但有阴阳、表里、虚实、寒热、轻重、缓急之不同，必得真传，方能辨认。大抵属阳热者，十之六七；属阴寒者，十之二三；而风寒包相火者，则十之八九。临症看喉之诀，最要轻手快眼，切莫心粗气浮。无论富贵贫贱，老幼男女，必令患者朝亮明处而坐，使人托其头，夜则燃大纸捻照看，医者以箸按其舌根，著意看其喉中左右上下，形色自不同常。或红甚、肿甚、痛甚；或微红、微肿、微疼；或红甚、痈甚而不肿；或不红、不肿、而只疼；或不惟不红肿，且色白而疼痛；或有形，或无形；或来势急，发于顷刻；或从容缓，发于数朝；或喉里喉外皆红肿；或头项腮颐并红肿；或因瘟疫肚热大渴；或感风寒，发热恶寒；或已灌脓不速溃；或溃后余肿不消；或破烂；或误针。既看其喉，再看其舌：有苔无苔，或黄或白，或润或干，或灰或黑。又看两唇淡红淡白，红甚而焦，或紫且黑。问表症之有无，审二便之通涩，闻口臭之微甚，察饮水之冷热。病有新久，虚实迥别：有表重于里，有里急于表，有虚多实少，有邪甚人强，有纯阳，有纯阴，有阴居八九，阳居一二。有气虚而有火，血虚而有火者，有阴虚虚火炎上者，有火不藏源者，或误用温补者，或误用寒凉者，种种不同。临证切宜细辨。再三审问，详其所兼现之症，不可潦草了事。若有表症不知表散，遽投寒凉及末药之类，酿祸不小。误于温补犹可挽回，误用寒凉，过于攻伐，多不可救。古哲云：以不足之法，治有馀之症，其错犹小；以有馀之法治不足，祸则烈矣。常见富贵人及妇女辈，懒于下床看喉者，此不可曲从。床上看不明白，关系非小，须明论之。女子年十四岁以后，与夫师尼寡妇，当问经水通闭，有夫之妇必问娠妊有无，数月婴孩。胎产妇人、年高老人、素虚弱人、大病后人、虚劳内伤人，悉宜详慎，尤不可忽，此皆临症要诀。实属心法真传，学者一一遵守而行，无不神乎其技矣。其辨症治疗，制修丹散之法，悉详于后，逐条潜玩，自得其妙。

阳症喉痹  ***************************
痹者，痛也。痛而红肿为阳，痛而不红肿为阴。若人膈间素有痰涎蓄积，或因好饮烧酒，过啖鸡鱼牛羊煎炙厚味，及姜椒等热物；或因忿怒失常；或因纵欲多服助阳药。盖过啖热物，火起于脾胃；忿怒，火起于胆；纵欲，火起于肝肾。火动生风，鼓激痰涎，结聚于咽喉窄狭之处，红肿疼痛，饮食阻凝，小便赤，大便结，此为阳症喉痹，治法必审其表症有无：若无恶寒、发热、头痛、咳嗽、鼻塞等候，多是暴寒折热，寒束于外，热郁于内，切不可遽用末药吹噙。及先投苦酸咸寒，清降凉泻煎剂，如芩、连、豆根、射干、石膏、硝之类，遏郁表邪，不得外散，以致表邪得以深入，传变多端，因而酿成不治之症者，指不胜屈。当先用荆防败毒散，加葱白、香豉，或再加牛子、元参、僵虫、连翘一二剂，急急解散表邪，然后用末药吹噙，方不误事。若失于未表散，已经误治，而表症尚在，急禁止吹噙末药，用荆防败毒散，连进二三剂，体虚人加人参，提出内陷之表邪，亦可以救前误。昧者谓咽喉病忌用发散，谬妄殊甚。岂知薛氏医案立斋先生用之屡矣。此先表后里法，亦逆流挽舟法也。粗工那得知之。凡表重于里者，及表邪内陷者，惟此法为最当，若连日不食，又克伐寒凉过度，胃气告匮，正虚邪盛，则用之无益，且多不可救。此时善刺者，急针之，或可救也。至于表里两急之症，又不得拘前说。初起咽喉红肿痛俱甚，表则恶寒发热，头痛身痛，咳嗽；里则口渴喜冷，口臭气粗，舌生黄苔，小便赤，大便结，或二便俱闭，痰涎上壅，语声不出，饮食不入，是表里两急也，法当双解。煎剂用荆防败毒散合清咽利膈汤。无汗加麻黄，小便短赤，涩痛加滑石，大便不闭去芒硝。末药，独行散、元珠丹、七宝散、诸方选用。或用开关散擦牙龈，或用巴豆油纸为捻点燃吹灭，以烟燻其口鼻即开。或用蓖麻子去壳研烂，纸卷作筒，烧烟燻亦开，如满喉肿甚将闭，药不能进，即用开关散四五分，令仰其头，左手持箸按患者舌根，右手持长柄匙挑散痛肿上，以白汤灌之，立时即松，随用七宝散等方，连上十馀次，莫歇手，顿愈。治之不失其时与法，故有如此神效。若曾经误治，耽延时日，则速效难期也。发表攻里并行，是谓双解。若无恶寒、头痛等症，便无表邪，焉用双解？祗当分轻重施治：轻症，煎剂以喉痹饮为主，方中贝母、花粉二味，份量可加可减可去，微红微肿微痛可减，不肿可去，肿虽不甚亦不微，又兼舌有黄苔，口渴喜饮，可重加银花，亦重加，蚤红甚，更加山豆根数分；微有恶寒头痛，即去豆根，加羌活、防风、葱豉，此轻症之剂加减活法也。末药用豆硼冰片散足矣。重症，红肿俱甚，煎剂用清咽利膈汤，大便不闭去芒硝，末药：元珠丹、磐珠丹、七宝散选用。极重者，雄黄解毒丸、开关散、绛雪、白雪、金钥匙等方选用。有病人恶闻麝片香气药者，惟七宝散最妙，内无片射，其效亦速。或生白矾五分，用鸡子清，同矾末搅匀，灌喉中甚效。以上皆治阳症喉痹定法。按法施治，无不效捷桴鼓，但咽喉病不比他病，贵在见几蚤，不难消散。若因循失治，又治不如法，耽搁日期，以致不消散，势必灌脓。善刺者，急刺之出血，口内使针，切记不可误伤蒂丁，俗名小舌，损则不救，慎之。如畏针不肯刺，急用真人活命饮方。皂角刺（用刺尖）、山甲（取前足甲炒成珠），加出蛾蚕茧（微焙），只用一个，再加茅针一茎更好，煎服一二剂，随用搐鼻散少许，纸燃点纳鼻内取嚏即溃，乃代针妙法也。既溃，以茶汤或甘草汤漱净脓血，以海浮散加血竭上溃处，提脓定痛，自渐愈。如红肿痛尚未全退，用凤凰衣散上之，俟其肿痛全退，然后用六味地黄汤加麦冬、五味或人参固本丸滋补真阴调理。若因服寒凉攻伐太过，而致溃久不愈者，当补气血，以八珍汤多服乃佳。戒发物一月，如鸡、鱼、牛、羊、椒、姜、酒、面、水烟、洋菸之类，一月之内宜养息，毋恼怒，远房帏乃善后也。如不守戒，多有愈而复作者。治本为主，兼治其馀邪，医者要再三叮咛，嘱病者确遵医戒，方无反复。舒弛远曰：「火痛者，内外俱肿，且赤且热，气粗口臭，身轻恶热，水可多饮而饭粒殊觉难下，可食软，不可食硬。非若寒痛者，可食硬不可食软也。」凡阳症喉痹，急症重症，肿闭痛烦，杀人最速者，忌妄用针刀，惟刺少商穴，去其恶血，最为神妙，图说详后。

缠喉风即走马喉风  ***************************
此阳症之中最急最恶者也。突然而起，暴发暴肿，转肿转大，满喉红丝缠绕，疼痛异常，声音不能出，汤水不能入，痰涎壅塞闭胀，势如绳索绞喉，故名缠喉风，又名走马喉风。不急治即能杀人，治之者必飞骑去救，不可稍缓，故名走马。乃实火为患，脏腑积热，热甚生风，风火迅速鼓激痰涎堵塞咽喉隘地，呼吸难通，缓治则死。法宜急刺少商穴出血，以泄其热。用雄黄解毒丸，醋泡七粒，杵烂灌之，患者或吐或泻，其喉即松。若牙关紧闭不开，即以解毒丸七粒，茶汤泡，研溶，灌入鼻中，令仰其头，使药自鼻入喉，牙关便开。如不开，再灌七丸，无不开者。或用开关散，如前法。或用巴豆油纸燃熏其口鼻，皆开关捷法妙方也。关开随用绛雪散，或白雪散或金钥匙不拘，连上肿处十馀次。更煎服清咽利膈汤，重用金银花，大便不闭去芒硝，若兼恶寒无汗，头痛咳嗽、鼻塞、冬月加麻黄、羌活、白芷、川芎；夏月加苏叶、香薷、姜、葱、以解内外之寒邪，否则不必加，以上皆治急症成法。大势退，邪未尽者，改用缓治法。荆防败毒散加元参，牛子或芩连，或清咽利膈汤去芒硝，及加味甘桔汤，元参解毒汤，连翘散等方选用。末药用七宝散或磐珠丹，独行散等方选用。先当急治，后宜缓治。法之一定者也，先后按法施治，不失其时，随手应效者可十愈其十。若治之不如法者十难救一。面青唇黑，鼻流冷涕，及痰壅气急，烦躁神昏者不治。妇人胎前产后，及婴孩与年老人，虚弱人皆难任攻伐者，多不可治。此等险恶急症，非下痰解毒，丸散并施，刺砭兼行，焉能有济？临症者必平日揣摩纯熟，阅历又多，胸中方有主张，不可轻忽怠缓，以误人性命也。患者戒发物，慎起居，远房帏，免病复返，医者当要叮嘱。

紧喉风　哑瘴喉风　弄舌喉风  ***************************
此三症亦缠喉风类也。症候大同小异，因其锁紧咽喉，故名紧喉；因其口紧牙紧，不能出声，故名哑瘴；因其舌胀出口不缩，时时搅动，故名弄舌，皆险症也。悉以上条治缠喉风法治之。病名虽殊，病源则一，故治法无异。此三症外治，皆可用蓖麻熏法。

大头瘟喉痹并捻颈瘟喉痹  ***************************
其症憎寒壮热，口渴，舌生胎刺，头面赤，肿如匏瓜，目不能开，咽喉红肿或闭塞，语声不出，或口流浊水，涎如红汗，此乃时行疠气，为病则延街合巷，症候相同，互相传染恶症也，不速治，十死八九。诸书治法，不外普济消毒散，一半煎食频频服，一半蜜丸噙化服。口渴甚，加石膏；大便硬，加酒大黄；耳前后上下赤肿加红柴胡、栝蒌霜，或用青栝蒌，连穰切片用更好。脑后头项赤肿喉痹名捻项瘟，加荆防、羌活、独活、川芎、射干（炒焦），或用荆防败毒散，以人中黄易甘草，加芩连、僵虫、乔蒡。末药，七宝散或金钥匙等方选用。若牙关紧闭，不省人事者，多不可救。捷法：于初起时，用两手将病人两肩项处著力赶勒至两手腕数次，随刺两少商穴，出恶血，更用搐鼻散少许纳鼻中，取十馀嚏。若搐药不嚏者，不可治。并刺患上出血，其头面项颈赤肿处，用砭针刺之，刺出血，后用鸡子清去黄，调乳香细末搅匀，频频以润刺处。牙关虽紧，神不昏者，雄黄解毒丸，开关散熏鼻等法，皆可施治。常见瘟疫喉痹，有朝发夕死者，不可不知也。但看此等病，宜防护自己，必用辟瘟诸良法，方不沾染。

单蛾　双蛾  ***************************
此症生咽喉之旁，状若蚕蛾，一边生者为单，两边俱生者为双，亦有形如枣慄，如乳头者，故又称乳蛾。肉蛾形似鳅鱼，又称鳅症。红肿疼痛，痰涎上壅，饮食阻碍。凡红肿无形为痹，有形是蛾，无非积热所致。但有轻重之分，初终治法：依阳症喉痹条，审轻重治之，自然消散。若不消，可针则针之。凡针乳蛾，宜针头尾，不可针中间，鲜血者易愈，血黑而少者难痊，切不可伤蒂丁，损则不救，慎之。蒂丁俗名小舌。

喉疔  ***************************
亦急症也。生喉间，形似靴钉，尖而且长，紫黑坚硬。初起麻痒，旋即大痛，急用喉痹饮，多加白菊花煎服。或单用菊花连根带叶，生用二三两煎汤，顿服尤效，野菊花叶亦好。又用露蜂房，蛇蜕各用火煅存性，每服一钱，酒调下，轻者一服立效，重者连进二服，少顷腹中大痛，痛止即愈。但须及早下手，不可迟延，无不内消。若治之不早，便难消散。惟针刺出恶血，以紫金锭磨涂患上，更磨服一钱。

锁喉毒  ***************************
此症初生于耳前，形如瘰疬，渐攻咽喉，红肿塞痛，妨碍饮食，治不可缓。以喉痹饮重用银花、贝母，或用真人活命饮加红胡、香附子（去毛酒炒）煎服。如大便胀闭不通，口渴喜冷恶热，即宜清咽利膈汤煎服。吹噙以元珠丹、七宝散、独行散诸方选用，速消散为吉。

上腭痈  ***************************
此症生于上腭，形若紫葡萄，疼痛异常，寒热大作。防毒攻脑，先服荆防败毒散加金银花、连翘、牛子，次服真人活命饮。内热甚，加酒炒黄连；大便闭结加酒大黄，连进数剂，兼进蜡矾丸，未灌即消，已灌即溃，溃后用海浮散上破处，提脓生肌，改服归耆饮。如过时失治，饮食不能入，烦躁神昏者逆。

喉瘤  ***************************
此症或单或双，亦生喉旁，不红不痛，与蛾子异，不可妄作蛾症治。忌针，又忌服苦寒酸咸之药。法宜多服八珍汤，久久自消。脾虚食少泄泻者，六君子汤兼进。腹胀痛加木香、砂仁；中寒腹痛加炒黄建姜，上桂去皮；误服寒凉过多者，加味理中汤。服补药后，渐转微红微痛者，改用附桂八味地黄丸，自然全愈。

喉疮  ***************************
此症初起咽喉乾燥，如茅草常刺喉中，痛而且痒。日久其色紫暗不鲜，渐渐腐烂，时吐臭涎，疼痛日增，防碍饮食。病由肾水久亏，相火炎上，而又过食煎炙厚味、烧酒，五辛热物积热于胃。口臭口渴，舌燥苔黄，牙龈肿痛，口舌破烂，乃相胃二火熏肺而成斯疾。法当补肾水，清胃热，宜甘露饮。胃热甚，兼进清胃散或知柏地黄汤。吹噙凤凰衣散，或加熟石膏、甘草，或加飞过建黛少许，酒炒黄柏少许，薄荷叶少许。患者清心寡慾，戒食鸡、鱼、牛、羊、烧酒、洋菸、水烟、槟榔、炙炒厚味，甘淡泊以调养，方许可治。不然，必致腐烂，延久叠起腐衣，旁生小孔，若蚁蛀蚀状，饮食不能进，多致不救。更有心肾脾胃素虚之人，服寒凉克伐药过多，以致脾胃愈虚，真阳益衰，阴翳之火客于咽喉，腐烂成穴而不痛，胸膈胀闷，夜不能寐，饮食不思者，亦危症也。急用冯氏全真一气汤浓煎频服，兼进归脾汤去木香加熟地、上桂、炒黄建姜；稍愈即以附桂八味地黄丸，每早须用淡盐汤吞五钱，以加减归脾汤调养心脾气血。饭后良久服。能如此调理，亦可转危为安，然皆不易也。

喉舌破烂  ***************************
此症有因风热阳症之轻者。初起红肿痛不甚，尚可饮食，不自提防，乃赴筵席，饮香醪，啖厚味，不逾时红肿痛大作，不能食而破烂；有因患阳症，服清解药已渐愈，昧者遽投以温补热药，致令病返，红肿大痛破烂。二症并宜先用陈细茶泡取浓汁，漱净口喉，随以独行散合凤凰衣散频上烂处，莫歇手。有脓，合海浮散加上竭，内服加味甘桔汤，数剂可愈，愈后，戒洋菸、水烟、槟榔、鸡、鱼、牛、羊肉、辣椒、子姜一切发物一月，免病返复。此乃治误食热物、误用温补之方法也。若喉痛日久，屡用末药吹噙，频服寒凉克伐煎剂。致渐渐腐烂成孔，大小不一，愈久愈烂。不红不肿，其色紫暗，痛亦不甚。饮食勉强可吞。有牙垽烂去半边者，有蒂锺烂至全无者，蒂锺俗名小舌，有数月而毙者，有延至数年毙者，此乃误服寒凉，过服寒凉之症。噫，苦寒杀人，实可畏也。总由治之者不明虚实，不审阴阳，不辨寒热真假。末药妄投，寒凉肆用，以致大伤后天气血及先天真阴真阳。肾中虚火客于咽喉而烂，不比阳症之火，可用寒凉，此是阴翳之火，大忌寒凉，得寒凉其火益炽，惟太阳一照，龙雷自息。但看病至如此，治疗良难。法惟救本，勿稍从事乎标。大补后天气血，更补先天真阳真阴。归脾汤、八珍汤、十全大补汤、四君子、六君子汤皆后天药也。六味地黄丸、附桂八味地黄丸皆先天药也，随症斟酌选用。饭后良久服后天药，早晚空心服先天药。其间孰宾孰主，或加或减，或进或退，则又权宜在心。如此煎丸并进，慎起居，守禁忌，调补半载，方能化凶为吉，转祸为福。否则，恐无生理，吹噙末药祗可用凤凰衣散去橄榄加珍珠，研极细末，如眼药样，粉甘草去皮，研极细，筛取净末，等分匀上烂处。余诸种末药皆禁用。病者宜潜玩深思而熟记焉！

阴症喉痹  ***************************
此症咽喉虽疼痛异常，却不红肿，或且带白色，口不渴，喜饮滚汤不多，小便清长，或兼腹痛泄泻，手足厥逆（手足冷为逆冷，过肘膝为厥逆），或头痛如破，身重恶寒（表症恶寒寒在外，宜汗，阴症恶寒寒在内，宜温，忌汗）。或头重如压，身体痛，自汗喜睡，或微热面赤，乾呕厥逆（面赤者，肾中真阳发露，名戴阳症。微热者，阳外越也）。喉间清涎成流而出，脉沉微细，乃足少阴肾经中寒之重症也。由其人肾中真阳本虚，寒邪乘虚，直中其经，逼其微阳上浮，而为咽痛，是无阳纯阴之症，故名阴症喉痹。无论冬夏，当用四逆理中姜附等汤冷服，以温肾经，咽痛自止。切禁表散清降寒下诸法，误用必死。当知阴阳喉痹两症，病源如冰炭之殊，故治法有天壤之别。奈何但知有热咽痛，而不知有寒咽痛。岂不闻仲景先圣云：「下利清穀（水泻也），里寒外热，（阳外越也，脉微欲绝）面赤（肾阳发露也），咽痛不红肿，手足厥逆，或腹痛，或乾呕，四逆汤急温之，迟则不救。」又曰：「冬月寒入肾经，发则咽痛，不红肿，下利（泻泄也）。附子汤温其经则愈。」先哲李东垣云：「夏伤寒，伏于肾经，多咽痛，不红肿，多肾伤寒，宜热药冷饮之」。舒驰远先生治一人，少阴中寒喉痹，不红肿，津垢结而成块，坚白如骨，横于喉间，痹痛异常，又恶寒喜睡，不渴懒言，舌苔滑而冷，二便不利。症属虚寒何以二便不利？盖为阴寒上逆，喉间清涎成流而出，津液逆而不降，故二便不利。便闭之症，有热有寒，不可不知。乃用生附子（去皮脐切片，甘草汤泡洗，先煎数十滚，然后入诸药）驱阴散寒，熟附子助阳温经，法夏辛以开之，甘草甘以缓之，黄耆以助胸中之阳，白术以助脾中之阳，接引真阳上达。投一剂，喉间白骨即脱去其半，痛痹稍缓，略可粥食，小便渐长。再剂，大便行，粪多且溏，三四剂全愈。更有陈藏器蜜附子法，治少阴感寒咽痛，不红肿，猝然如哑，吞吐不利，以大附子去皮，洗净咸味，再用甘草汤泡洗，切片，蜜涂炙黄。每用一片，口含咽津，候甘味尽又换，以效为度。若喉内如松子及鱼鳞状，不堵塞者，此虚阳上浮，宜此法，俱忌苦寒。以上皆治阴症喉痹成法，一定之理也。舒驰远曰：「寒痛不赤不热不肿，不作臭秽，身倦恶寒，略可硬饭，饮水吞津则痛甚，可食硬不可食软，非若火痛可食软不可食硬也。」

气虚喉痛  ***************************
时痛时止，微红微肿，或不红肿，右手脉大而空，或浮小而缓，每遇劳动及服凉药则更甚，兼现食少困倦，少气懒言，唇淡面白，二便调和，身微热，或时热时退，手足心更热诸症。此中气不足，虚火泛上也。法当补中益气为主。立斋先生每用补中益气汤加玄参、麦冬、黄柏（酒炒焦黑）二三分、知母（酒炒焦黑）二三分屡效。余遵守其法，用之亦屡效。若服寒凉药过多者，则去玄、麦、知、柏，而少加炒黄连、姜、薄、上桂各数分。丹溪先生治服寒凉过多之喉痛，用附子理中汤。凡气虚喉痛，治法皆当准此。有于补中汤内加茯神、志肉、枣仁、熟地、上桂者，是补中兼补心肾也。更有中气不足，面肝肾亦虚者，常有用补中煎浓汤，吞六味地黄丸，多服自愈，不可用末药吹噙。此皆治气虚喉痛定法。昧者畏耆、术、姜、桂、执用寒凉清润，滋阴降火，因而死者不少，慎之。

血虚喉痛  ***************************
红而不肿，或时痛时止，左手脉数无力，午后潮热，或痛在午后，午前不痛，心烦口苦舌乾，手足心热。法当补血。四物汤加黄柏知母，知柏俱用酒炒焦，先服数剂，随去知柏加酒蒸玄参、甘桔，自愈。然后以人参固本丸调补之。此症有用四物汤加竹沥者，有四物汤加芩连者，芩连俱用酒炒焦，愈后必以六味地黄丸加麦冬、五味，或加当归、酒白芍多服。虚甚者，更佐以八珍汤，间进加味逍遥散。阴虚有表，补阴益气煎。忌用末药吹噙。血虚咽痛，治法大概如此。至于随症变通，则又存乎其人，但要详慎，断不可失之轻忽也。

阴虚喉痛  ***************************
其人平日常有齿痛舌痛，牙缝出血，咽乾喉燥，耳鸣，盗汗，梦遗，夜热，夜咳之症，偶然受热或食热物，或犯房欲即咽喉痛，红肿，或红甚而不肿，夜甚于昼，脉洪数，或细数。由肾中真阴亏损故也。人之肾中，有水有火，水即真阴，火即真阳。所云相火龙火，即此火也。水火不同，宫水不亏，足以济火，足以制火。火藏水中，自不为患，水一亏，则火无所济，而无所制，遂得逞其炎上之性。肾之络脉，挟咽循喉，系舌本，火不藏源，热必循经络浮越上冲，而为咽痛，故名阴虚喉痛。苟不细心审辨，一认作阳症喉痹，则误甚。阴虚喉痛与阳症喉痹虽皆由于火，而阴阳虚实迥别，岂容混治。阳症之火起于六腑阳分，是后天有馀之火。实火也。实火可去，故用苦寒、咸寒以直折之。阴虚之火起于肾经阴分，是先天不足之火，虚火也。虚火不可去，忌用寒凉及麝片香药。误用之，其火愈炽，益促其危耳。惟大补其水以济之，以制之，并引导敛纳之则是矣，六味地黄汤加麦冬、五味大剂作汤频进，或加大本支、生地（酒蒸）、玄参（酒蒸）、淮牛膝（酒蒸）。若加之气喘面赤口乾，喉中如火熏灼，两手寸关脉细数，两尺微细无神，或寸脉洪大，尺脉微弱，乃肾中真阴真阳并亏。无根之火客于咽喉，又当用附桂八味地黄汤浓煎，微温服，以引火归源，或加酒蒸淮牛膝、麦冬、五味。冯氏全真一气饮，张氏镇阴煎皆可选用。愈后八味地黄丸为主，宜久服之。一切末药皆忌用，戒酒色，新鸡，子鸭一切助火之物及槟榔、洋酒等件。能清淡寡欲，药始有验，否则难免反复。此治阴虚喉痛之定法，学者宜潜玩而熟记焉！

痨嗽咽喉痛  ***************************
此症多属阴虚火炎，肺肾两伤。忌用寒凉及喉科通套汤剂与末药，惟紫菀汤，补肺阿胶散，四君子合生脉散加阿胶、川贝母等方可选用，更参以前条治阴虚喉痛之方，兼之顾脾胃为要。然而甚不易也。如其人能绝酒色，戒食咸味、煎炒厚味、及新鸡、子鸭、牛、羊、鳝鱼、洋菸、水烟、槟榔等物，又不犯七情，谨慎寒暑，不误服凉药，庶可转祸为福，以延岁月，否则难矣。若喉中破烂，用凤凰衣散去橄榄加珍珠，研细如眼药样，每以少许上烂处，其他药俱忌用。

咽喉痛失音  ***************************
咽喉声哑，须分暴久。暴病得之，皆可治之症。如喉痛起于四五日间，是暴病也。咳嗽声重，吐稠痰，恶寒、发热、头痛、咽喉红肿，其声嘶哑，此热结于肺，寒束于外也。先用辛凉之剂，荆防败毒散加苏叶、北辛、杏仁、炒牛子、葱、豉、姜汁、以散之。然后加石膏以清之。或麻杏甘石汤重加生玉竹，肥人痰多者，再用法夏、苏、陈皮去内，或枳桔二陈汤。体实者加味导痰汤，皆对症汤剂。又有暴病声哑，咽痛异常，不红不肿，猝然而起，或欲咳而不能，或清痰而上溢，脉沉细，或弦紧，此大寒犯肾。宜蜜炙附子噙之，不可妄投寒凉之剂。二症寒热天渊，不可不辨。更有因大喊大叫，声嘶，微痛失音者，当用十全大补汤，亦不可妄投凉药，以上皆治暴症失音成法，理之一定者也，至于久病失音，虚痨症也，谓之金破不鸣。虽精明老医，且难动手，故多不可治，无人参真阿胶亦不可治。专门喉科者，俱勿妄参末议。

梅核气  ***************************
此症咽喉不痛，不红肿。患者自觉咽中如有物状，或如破絮咽不下，咯不出，似硬非硬，窒碍不舒，乃由七情气郁，郁则生涎，结聚于胸膈之间，甚则膈间痞满，恶心呕逆，治不如法，防成膈噎。法当散郁开结，宣畅胸膈。先进四七汤，次用六君子汤、加砂仁、波蔻仁调理，多服自愈。

妇人胎前产后喉痛  ***************************
妊妇喉痛，用药不同平常，当知忌避。如芒硝、大黄、牙硝、穿山甲、皂角刺、附、桂及雄黄解毒丸，开关散等药，皆所禁用。其发散清解法中必兼保护其胎为要。轻症缓症，荆防败毒散与喉痹饮，皆可用，必以四物汤佐之为稳。吹噙药，豆硼冰片散、独行散、凤凰衣散、选用，重症急症刺少商穴。牙关不开，巴豆油纸捻点燃吹火熏其口鼻，又用搐鼻散少许，纳鼻中取嚏，随用鸡子清方灌喉中。次用独行散，豆硼冰片散噙咽。煎服清咽利膈汤去硝黄。实症阳症，治法如此。虚症有气虚血虚，阴虚阳虚，阴阳两虚，及阴症喉痹，俱照各条施治。真阴真阳两虚，火不归源，必用桂附八味。阴症必用姜附，妊娠忌桂附是法之常，有时用桂附是法之变。昧者畏桂附，恐其堕胎，殊不知阴症不用附子，其母必死，未有母死而胎能保者。若拘常格，两命俱亡，祗辨症明，认症确，通权达变，方能救人。内经云：「应犯而犯，似乎无犯。」又曰：「有故无陨。」明者知之而庸工何能晓此也。至于产后喉痛，治法与胎前又不同。产后恶寒发热，身痛，是因百脉空虚，故恶寒；血虚，故发热，营卫筋骨失养，故身痛；虚火上浮，故咽痛。切不可认作表症，而用表散之药；以致有误。变症百出，有不测之祸，独覆水难收也。不惟表药当禁，一切寒凉清降之剂，皆不可犯，误用祸不旋踵。治法惟有溯源救肾汤一方，用之极效极稳，多进无有不愈者。瘀血不行，小腹胀痛，拒按，可加益母草四五钱、或加蒲黄、五灵脂、各二三钱。感冒风寒，鼻塞头痛，声重咳嗽加苏叶、老生姜，不可独用发表之药，以致贻祸。如真阴不足，用六味地黄汤，补水以制火。真阴真阳并亏，无根之火浮越于上者，用八味地黄汤补水以导火。后天气血两虚者，八珍汤。虚之甚者，人参养营汤。更有肾虚火不归经，身发大热，烦渴，目赤唇裂，舌上生刺，喉如烟火，足心如烙，吐痰如涌，喘急咳嗽，大便秘结，小便淋沥，脉洪大无伦，按之微弱者，极似阳症，误服凉药必死，宜十全大补汤吞八味地黄丸，诸症自退。此症极难辨认，非精于脉理者不能动手。此等假阳症，世之服凉药致毙者，指不胜屈。总之产后元气大虚，新血未生，凡有头痛、发热、咳嗽、咽乾喉痛诸症，皆是虚中变现之象，概以补虚为主，毋得妄投克伐。因疑似之外邪伤真切之元气，岂不误甚？见闻浅薄者，慎之，慎之！虽然，若体实少壮妇女及藜藿辈，产后已多日，而间有患阳症喉痹者，则又不必拘前说也。

幼小喉痛  ***************************
幼小之病，稍大能言，若数月婴孩，有病不能告人，人何以知其喉痛也？当细察其情。每吮乳便啼哭，或不能吮乳，必令抱儿于亮处，仰其头，以箸按其舌根，看喉中有何形色，红肿否，并看舌上两边，及上腭牙龈诸处，或生上腭痈、锁喉毒、儿腮痈、木舌、重腭、重龈、马牙、鹅口疮之类。务明白按法施治，不容稍缓。婴儿腑脏娇嫩，最不耐病，且以乳为命，不能吮乳，延至二三日，胃中空虚。虽服对症之药，苦无胃气运行，多难见功。胃气一绝，神丹不可为已。如牙闭紧，用巴豆油纸捻熏法，刺少商穴，或用雄黄解毒丸三粒，研烂茶泡灌鼻内，仰其头，使药由鼻入喉即开。若有发热恶寒，鼻塞咳嗽，无汗表症，必用荆防败毒散加葱、豉疏散。然后按法施治。用药不可轻忽，夭人命也。

肺绝喉痹  ***************************
不治症也。其脉浮散或微细将绝，或洪疾无伦，重按全无，或现雀喙、屋漏、鱼翔、虾游、弹石、解索、釜沸等脉。其声如鼾，如痰响在喉中，此肺气将绝之候，其因不一：一因阳症喉痹有表症，法宜急发散。昧者妄谓咽喉不宜发散，遽投寒凉清降及吹噙末药，致使阳郁不伸，表邪无门而出，又用寒凉攻下，益令邪陷于里，一误再误，表邪终不能出，寒凉徒伤中气，以致胃败肺绝而然。一因误将阴症作阳症治，错用寒凉所致。一因阳症之轻者，如虚弱人患阳症，俱宜用轻剂，乃重用寒凉，及服草药，投之不已，伤败肺胃之故。一因衰老及痘后，妇人产后妄投寒凉，克伐之变，遍考诸书治法，惟速煎独参汤二三两，入真陈橘皮少许，纵饮之。有服至数斤者，早服者，十全八九，次则十全三四，迟则十不救一。古之治法如此，近时参贵异常，有力之家，且不能多用，况无力者乎？惟束手待毙而已。嗟嗟，肺绝之症，皆由医之不明不慎酿成！可见苦寒最能杀人，妄用药者，造孽无边，可不知所畏哉！

杂症  ***************************
●气冲攻腹绕喉
此乃肝胆厥阴肆横，久久虚损，而呕痰减食，皆犯胃之象。若不静养，经年必甚。
甜北沙参、白扁豆、炙草、生黄耆皮、炒茯神，用白糯米半升泡清汤煎服。
●脐上一点气，上至咽喉如水
程篁墩曰：「大平侯病，膻（胸也）中痛，喘呕吞酸，脐上一点气，上至咽喉如水。每子后申时轻发，医以为大寒，不效。」祝橘泉曰：「此得之大醉，及厚味过多，子后申时，相火自下腾上故作痛也。以二陈汤加芩、连、栀子、苍术，数饮而愈」。
●气从小腹上冲胸咽
孙真人《千金方》云：「咳唾，手足厥逆，气从小腹上冲胸咽，其面如醉而翕热，因复下流阴股，小便难，时复昌者，寸脉沉，尺脉微，宜茯苓五味子汤，以治其气冲。其方用茯苓、五味子各二钱，桂心、甘草各一钱，水煎服。胸满者去桂。
●喉肿外见五色纹
喉忽肿大，非瘿非瘤，忽痛忽不痛，外现五色之纹。按之半空半实，此乃痰病结成。似瘤非瘿，似瘿非瘿也。方用海藻三钱，半夏三钱，白芥子三钱，贝母三钱，南星三钱，人参三钱，茯苓五钱，昆布一钱，附子一分，桔梗三钱，甘草一钱，水煎服。此方乃清上焦之痰圣药也。又有海藻、昆布以去瘿瘤之外象，消其五色之奇纹，妙在消痰而仍不损气，则胃气健而痰易化也。一剂知，二剂消，三剂则全消，四剂永不再发，此方兼可治瘿症，神效。
●咽喉若有物相碍而不爽利
此为火逆上气。无咳逆吐痰，水鸡声等证，但觉咽喉若有物相碍而不爽利。法宜止逆下气，以麦门冬汤主之。
麦冬七升，半夏一升，人参、甘草各二两，粳米三合，大枣十一枚，此为火逆症而出其方也。此症绝无外感邪气，亦无咳嗽，故用人参，否则人参不可姑试也。
●咽生息肉
先将息肉刺破，令出血，用盐豉和抖涂之，立效。
●咽喉痛属阴阳毒症
阳毒咽喉痛，其症面赤，斑如锦纹，吐脓血，五日可治，七日不可治。以升麻鳖甲汤主之。升麻、当归、甘草各二两，鳖甲、蜀椒一两，炒雄黄五钱。阴毒咽喉痛，其症面目青，身痛如被杖，五日可治，七日不可治，以升麻鳖甲汤去雄黄、蜀椒主之。二症是感天地非常灾疠之气，从口鼻而入咽喉，致死甚速，治不可缓也。出《金匮》阴阳毒门。
●脚根喉痛
此症从脚根发起，直至喉间，或一年一发，或半年一发。其病一日行一穴，切忌热物、怒气。初起，用绿矾三分（煅），硼砂六分，元明粉五分，冰片一分，麝香五釐，共研末，吹入少许。再用羌活、独活、桔梗、防风、黄耆、白芷、甘草、茯苓、陈皮、前胡、柴胡、白芍、元参、牛子煎服。如缠恶起泡者，难治。
●菸袋杵喉　误针伤喉
用人参、三七为细末，搽伤处。或用刘寄奴为细末，过绢筛，搽伤处。或用海浮散加上血竭，研极细末，吹伤处。以上三方，功用相等，皆极效者。误针伤，出血不止，于三方内随用一方，无不立效。
●诸骨哽咽
凡为诸骨大难嚥者，以鹅翎入喉探吐之。或用箸重按舌根，即吐。或用白砂糖一大匙，和铜绿末半匙，入麻油少许，茶汤调服，即吐出。如不吐，用牙皂研末，吹入鼻中取嚏，即出。骨小者用威灵仙三钱煎浓汁，时时噙咽，其骨自软如绵而下。穀皮、树叶捣烂取汁煎，噙咽亦可。
●鱼骨哽咽
食橄榄数枚，即下。如无鲜者，用核十枚，火煅存性，研细末，水调服并噙咽莫歇，自化。或用独头蒜塞鼻中，自出。或用皂角末吹鼻中取嚏，即出。或用鸭垂倒吊垂涎服之。或鸬鷀骨煅灰，蜜调噙咽，与白鹭骨同功，嘴骨尤良。
●稻芒糠壳哽喉
用鸭倒吊取涎，徐咽即下。
●竹草芒刺哽咽
用象牙磨浓汁，水调服。
●误吞金银钢铁
用活磁石能吸铁者，火煅透，研细末，以黄蜡溶化和丸如豆大，水吞下，自同大便而出。或用象牙磨浓汁服。或多食肉自下。又方用枥木烧炭，带红研末，以白砂糖调服。或多用砂仁煎浓汁服之，其物即从大便出。又方，取羊胫骨煅灰，羊头骨亦可，用米汤调服二三钱，自从大便而出。又方，杀白鸭取生血，乘热顿饮数杯，其金银即下。
●误吞针
可用前法。或用煮蚕豆，同长韭菜食之，针与韭菜自从大便而出。或用养活磁石能吸铁者，取枣核大，以丝锦繫紧入喉中，少顷，所吞之针，吸在石上摄出。
●误吞铜钱
多食荸荠，或多食核桃，或多食蒜白，或用韭菜莫切断，同猪肥肉吃，自从大便而出。
●误吞头发绕喉不出
用自己乱头发洗净，烧灰存性，研细末，过筛，白汤调服一钱。
●误吞水蛭（即蚂蝗）
腹中痛，用田中泥为丸，空心，水吞百丸，其虫随泥泻出，或多食白蜜亦化。
●抢舌风
著力咯出血即愈，再用匕醋噙一时许，吐出。
●诸骨哽喉及竹木刺入咽喉
腊月取大鳜鱼胆，悬檐下阴乾，每用皂子大研细，兑酒温服，得吐，则所哽之物随涎而出。未吐，再服，以出为度。如无干者，即取鲜者。或青鱼、鲫鱼、草鱼不拘，酒调服二三枚亦能吐出。又方：刮取象牙末，温汤调服，亦能吐出。

小儿木舌　䖳舌　舌肿胀　舌疮破烂  ***************************
舌肿满口，坚硬疼痛，乃心脾积热，火盛血壅也。不急治，为害不小，用粗线扎针箸头上，露锋芝麻长，刺舌两边令出血，甚者多刺为妙，随以温水洗之，用蒲黄筛取净粉，频搽舌上。更以碧雪散，蜜调搽之，自消。刺时，只刺舌尖及舌两旁，切不可刺舌中心及舌下。犯之，出血不止，其刺出之血，红者毒轻，紫者重，黑者危，内服泻黄散，或沆瀣丹。又有舌忽然肿大胀硬，即时气绝，名为䖳舌。用青矾一二钱，置新瓦上，火煅变红色为度，置地下候冷，研搽舌上，立愈。重舌，木舌，用之皆效。又一方治舌肿胀，用蓖麻子去壳，纸包捶烂，使油透纸上作捻子，点燃吹灭，以烟燻舌上，良久自消。若舌上生疮破烂，用薄荷叶八分，黄柏八分，飞过建黛四分共为细末搽之，或用凤凰衣散。重舌，附舌旁生，短小而痛，有连生数枚者，亦心脾蕴热使然也。内外治法同木舌。

重腭  ***************************
上腭肿起红痛，啼哭烦躁，唇红黑紫，大小便不利，上焦实热也。内服沆瀣丹，外搽碧血散。若有表症，先服荆防败毒散加白芷，连翘，次用沆瀣丹。如不消散，可用真人活命饮。

重龈  ***************************
牙龈肿痛也。治同重腭。

鹅口疮  ***************************
满口白屑癍点，作痛，亦有不痛者。甚则心烦口渴，溺赤，咽喉亦红肿，痛不能吮乳。若身热者，用败毒散加牛子、荆芥、防风、元参、花粉、豆根。无身热者，用元珠丹搽之，即愈。甚者服沆瀣丹一剂立愈。

马牙  ***************************
小儿生下百日内，每多有此，生于牙龈上，白泡子如牙。用元珠丹搽之，自愈。

儿腮痈  ***************************
此症生于两腮肌肉不著骨之处。高肿红色焮痛，连及咽喉。初起寒热往来者，荆防败毒散加白芷、银花，次服真人活命饮，口渴便闭，溺赤，加大黄、芩、连、栀子（俱酒炒），外用如意金散以白蜜调敷，无不消散。若平塌不红者，内服外敷皆忌用寒凉之剂。临此病者，亦宜斟酌，不容掉以轻心。

内服诸方  ***************************
●荆防败毒散
桔梗（二钱）　薄荷（八分）　甘草（一钱）　枳壳（炒五分）　云苓（小便赤用赤苓）　红柴胡　北条风　前胡　羌活（表虚多汗轻用）　川芎　荆芥　独活（各钱半）　葱白（不去根，三寸）　淡豆豉（三十粒）　或加牛子（二钱炒）　连翘（钱半）　煎温服，取微汗。强壮体实人二三剂；虚弱人及小儿，分两减轻，更加人参数分一二剂。
●清咽利膈汤
大黄（酒洗，二钱）　白芒硝（一钱）　芥穗（钱半）　甘草　北风（一线）　牛子　连翘　黑栀仁　桔梗　竹叶　玄参　薄荷　酒芩　黄连（酒炒五分）　银花（二钱）　无汗加麻黄　小便赤痛加滑石　大便不闭去芒硝。
●喉痹饮
前胡　牛子　元参　浙贝　花粉（各二钱）　僵虫（泡去石灰，一钱半）　银花　桔梗（各三钱）　薄荷（八分）　荆芥（钱半）　甘草（半钱）　灯芯（三尺）　方中贝母、花粉可减可加可去。微红肿可减，不肿可去，若红肿虽不甚亦不微，兼之口渴，舌生黄苔，可重加，并重加银花。红甚加豆根数分。
●真人活命饮
银花（五钱）　北条风（一钱）　归尾　白芷　陈皮　甘草　浙贝　花粉　穿山前足甲（蛤粉炒成珠，各钱半）　皂刺尖　赤芍（各一钱）　茅针（一根）　出蛾蚕丝（一个）　乳香（去油）　没药（去油，各一钱，二味后入）　煎兑水酒，频频咽之。
●六味地黄汤
熟地（八钱）　山药（炒四钱）　枣皮（酒蒸）　丹皮（酒洗）　云苓（各二钱）　泽泻（匕水炒，钱半）　空心服。忌萝卜、葱、蒜、无鳞鱼、禽畜血。
●知柏地黄汤
六味地黄汤加知母（酒炒，五分）　黄柏（匕水炒，五分）
●八味地黄汤
六味地黄汤加熟附子（一钱五分）　上安桂（去皮，一钱）
●八珍汤
高丽参（或用洋参加蜜炙上色黄耆以佐之）　焦白术　云苓（各三钱）　炙甘草　正芎　归身（酒洗，一钱）　熟地（五钱）　酒芍（二钱）　煨生姜　大枣
●加味甘桔汤
即喉痹饮加减（喉痹饮见上页）。
●元参解毒汤
玄参（三钱）　黑栀仁　甘草　淡竹叶　芥穗（各半钱）　生地（酒泡，三钱）　粉葛　桔梗（各二钱）　片芩（酒炒，八分）　灯芯（三尺）
●连翘散
连翘　粉葛　赤芍（酒炒）　桔梗　牛子（炒）　淮通（各二钱）　片芩（酒炒）　升麻　竹叶（各八分）　黑栀仁　甘草（各一钱）　寸冬（三钱）　灯芯（三尺）
●普济消毒饮
酒芩（三钱）　酒连（钱半）　陈皮　玄参　连翘　牛子（炒）　板蓝根（如无即以建黛用清水飞过代之）　马勃　甘草　桔梗　红柴胡　僵虫（各二钱）　人参（三钱）　升麻　薄荷（各七分）
●归耆饮
生黄耆　当归（酒洗）　银花（各五钱）　甘草（三钱）　煎服或兑糯米酒。初起银花重用，可加至二三两，其馀药不加。
●六君子汤
人参（三钱）　漂白术（五钱）　云苓（三钱）　炙草（二钱）　陈皮（去白，一钱）　法夏（钱半）　生姜大枣（引）　去夏陈即四君子汤。
●理中汤
人参　漂白术　建姜（炒）　炙草
●加味理中汤
理中汤或加法夏　木香　或加上桂　砂仁　随症酌用。
●附子理中汤
理中汤加附子。
●甘露饮
天冬（去心，二钱）　麦冬（去心，二钱）　熟地（八钱）　黄芩（酒炒，八分）　生地（二钱，酒浸一日）　茵陈（酒炒，二钱）　枳壳　甘草（各一钱）　真金石斛（四钱，如无真者即用霍川石斛）　枇杷叶（密炙，二钱）　煎，热服。
●清胃散
升麻（三钱）　粉葛（一钱）　黄芩（酒炒，六分）　当归（酒洗，二钱）　生地（酒浸，五钱）　丹皮（五钱）　煎，热服。凡一切凉药总宜热服。
方内或加熟石膏，连翘，牛子，银花，随症酌入。
●全真一气汤
熟地（八钱，可加至二三两）　漂术（三钱）　麦冬（三钱，米炒）　北味（五分，蜜蒸）　牛膝（酒炒，二钱）　附子（钱半）　入黑铅（一块）　煎浓，微温服，气虚者人参汤兑服。
●归脾汤
蜜耆　人参　漂术　茯神　枣仁（炒）　南木香　当归（各三钱）　炙草（钱半）　志肉（八分）　龙眼（五枚士壳核）　红枣（二枚去核）　煨姜（三片）　浓煎服。
●四逆汤
生附子（一枚，去皮切片，洗净咸味，再用甘草汤泡洗，大者用一半）　建姜（二钱，生用不炒）　炙甘草（四钱）　久煎，候附子熟。方不麻口，冷服。
●姜附汤
四逆汤去甘草。
●附子汤
焦术（一两）　熟附（五钱）　云苓（四钱）　人参（六钱）　煎浓。煎浓，温服。
●补中益气汤
蜜耆（生用亦可）　漂术（各三钱）　陈皮（五钱，去白）　升麻（蜜炒，三分）　红胡（蜜炒三分）　人参（三钱）　炙草（钱半）　归身（三钱）　生姜大枣（引）
●补阴益气煎
即于前方去耆、术，加熟地，淮药，为阴虚人表剂。
●四物汤
熟地（六钱，血热加生地）　当归（四钱，酒洗）　酒芍（二钱半，血热生用）　川芎（钱半）
●生脉散
人参　麦冬　五味子
●加味逍遥散
当归（酒洗，五钱）　黑栀仁　炙草（各一钱）　红胡（八分）　白芍（二钱半）　丹皮（去骨酒泡）　云苓　漂术（各二钱）　薄荷（五分）　生姜（引）
●镇阴煎
熟地（八钱）　牛膝（酒炒，二钱）　泽泻（匕水炒）　上桂（去皮）　附片（各一钱）　用黑铅二块同煎。
●紫菀汤
紫菀茸（二钱）　知母（八分，蜜蒸再用酒炒焦乳）　真川贝（三钱，糯米拌炒仍去米）　高丽参（四钱，上洋参亦可）　茯苓（二钱，拌蒸晒乾）　五味（一钱，蜜蒸）　炙草（二钱）　桔梗（一钱）　阿胶（四钱，蒸渗）　或加玄参（一钱，酒蒸）　麦冬（一钱炒）
●补肺阿胶散
马蔸铃（一钱，去壳）　牛子（炒一钱）　炙草（二钱）　杏仁（一钱，去皮尖炒黄）　真阿胶（八钱，蒸渗）　用糯米一撮煎服。
●麻杏甘石汤
麻绒（二钱）　炙草（钱半）　杏仁（十三粒，去皮尖）　熟石膏（三钱）　生姜（引）
●二陈汤
陈皮　法夏　茯苓　甘草
●枳桔二陈汤
陈皮（二钱去白）　法夏（四钱）　茯苓（二钱）　甘草（钱半）　枳壳（二钱炒）　桔梗（三钱）　老姜汁半杯兑服，或加桑白皮、杏仁。
●加味导痰汤
陈皮（去白）　茯苓　枳壳（炒）　真胆星　杏仁（去皮尖炒研）　桔梗（各二钱）　桑白皮（钱半）　法夏（四钱）　甘草（钱半）　或加石膏　知母　栝蒌霜　老姜汁
●十全大补汤
人参　漂术（荷叶包饭上蒸）　蜜耆　归身（酒洗，各三钱）　茯苓　酒芍（各二钱）　炙草　川芎（各一钱）　熟地（五钱）　上桂（八分，上皮研泡或蒸兑）　煨姜、大枣（引）
●四七汤（一名七气汤）
法夏（五钱）　茯苓（三钱）　川朴（钱半姜汁炒）　苏叶（一钱）　大枣（二枚）　老生姜（三片）　或用姜汁兑服。
●溯源救肾汤
麦冬（米拌炒焦去米）　熟地（各五钱）　漂白术　杜仲（酒炒）　牛膝（酒炒，各二钱）　白芍（洒炒）　白茯苓　续断（酒炒，各钱半）　建姜（炒黑，六分）　莲肉（七枚，去心）　灯芯（三尺）
●人参养荣汤
十全大补汤加五味　陈皮　志肉　去川芎
●泻黄散
黄连（酒炒，五分）　黄柏（酒炒，五分）　黄芩（酒炒，五分）　黑栀仁（八分）　赤茯苓（八分）　泽泻（八分）　茵陈（酒炒，八分）　灯芯（三尺）　煎，热服。
●沆瀣丹
川芎（酒洗）　大黄（酒蒸）　黄芩（酒炒）　黄柏（酒炒，各九分）　赤芍（酒炒）　黑丑（取头末炒）　槟榔　枳壳（炒）　白滑石（刮去红土）　连翘（各六分）　薄荷（四分）　煎热服，月内之儿减半用之。
●人参固本丸
熟地　生地　天冬　麦冬（各四两）　人参（三两）　蜜丸每服五钱，中寒人忌服。
●雄黄解毒丸
雄黄（选明亮的研细，水飞，取轻浮者，澄水去水晒乾，一两）　真蝉肚郁金（晒乾研细，一钱）　巴豆（去壳取白肉，十四粒，去皮炒熟，研细红包压去油）　如法制过，合研碾匀，用米醋煎浓汁，和丸如绿豆大，每服七丸，茶汤泡软，杵化送下，不可过七丸。雄黄破结气，郁金散恶血，巴豆斩关夺门，能下恶涎。此属厉剂，苟非急切，不可妄投。
●蜡矾丸
净黄腊（二两）　生白矾（三两研细）　将蜡煎融离火，候蜡稍凝，入矾末搅匀，乘热作丸如绿豆大，每服二三十丸，白汤下。

外治诸方  ***************************
●独行散
山豆根切片炒燥，研细过绢筛，每两入冰片四分，碾匀。
●元珠丹
元明粉（精制，五钱）　白净硼砂　飞过朱砂　冰片（五分）　碾匀。
●盘珠丹
蛇蜕（洗净晒乾，烧存性）　生白矾　生石膏　硼砂（各三钱）　合研入冰片（五分）　碾匀。
●七宝散
直殭蚕（泡去石灰炒燥）　牙皂（去两尖及边）　全蝎（要头足全者，炙出烟支毒，以烟尽为度）　硼砂　飞过雄黄　白生矾（各一钱）　胆矾（五分）　合研碾匀。
●开关散
巴豆（六粒，去壳，每粒分作两片）　牙皂（三钱，去两尖及边，切炒）　白矾（五钱）　先将白矾于火上化开，次入二味搅匀，待矾枯研细，更入生白矾末五钱同研，每用三分，灌喉中。痰涎在喉者即吐，在膈者即下，牙关即开。
●巴豆油纸捻
用巴豆去壳炒研，以纸包数屡压之，其油尽透纸上，收之以急用。或用巴豆末捲纸捻亦可。
●豆硼冰片散
山豆根（炒）　硼砂（各一两）　合研入冰片（一钱）　碾匀。
●绛雪散
硼砂（二钱）　生石膏（一钱）　熟石膏（钱半）　牙硝（一钱）　朱砂（一钱）　冰片（五分）　碾匀或加制僵虫（一钱）　蒲黄粉（一钱）。
●白雪散
即绛雪散有胆矾　元明粉　无朱砂
●金钥匙
牙硝（一两）　硼砂（五钱）　制僵虫（一钱）　明雄黄（二钱）　冰片（八分）　共碾匀。
●鸡子清方
生白矾（五分）　研极细末，以鸡蛋一个，取清去黄合矾末搅匀，灌入喉中。
●蜜制附子方
大附子（一枚，去皮脐）　切片，洗净咸味，再用甘草汤泡洗，涂白蜜、炭火炙熟，每用一片噙咽，候甘味尽，换之。
●搐鼻散
白芷　北辛　川芎　明雄　牙皂各等分研末，嗅之取嚏，或纳少许于鼻中，已患未患均用。
●海浮散
真净乳香　没药（等分，去油）　用纸置微火上，缓缓焙极干、方研得细，或加血蝎同研，血蝎轻松者良，坚硬者伪。
●凤凰衣散
抱出鸡子蛋壳名凤凰窝，洗净，取壳内白皮，莫去血丝，先晒乾，微火焙燥，橄榄核洗净晒乾，煅存性，上洋茶，共研细，每末一两，入冰片五分碾匀。
●紫金锭
山慈菇（去皮，三两）　五倍子（三两）　红芽大戟（两半）　明雄黄（五钱）　镜辰砂（五钱）　真麝香（三钱）　共碾匀，糯米饮和。
●碧雪散
蒲黄　建黛　硼砂　甘草　牙硝（等分）　共碾匀。
●如意金黄散
花粉（一两）　大黄　白芷　姜黄　黄柏（各五钱）　川朴　甘草　苍术　陈皮　南星（各二钱）　共为细末，过筛，葱汁和白蜜调敷。
●咽喉急症方
咽喉肿痛，取雄黄、燕子泥，用烧酒调匀，令卧敷之，涎出口开，以陈壁土煎汤饮之，此神方也。牙关紧闭，一敷即开，雄黄恐难猝办，单用燕子泥亦可。如无燕子泥，用烧纸数张，以烧酒浸温，贴喉下，随干随换。此以热导热之义也。百发百中，不可轻视。

少商穴图说  ***************************
按：少商穴属手太阴经，肺之经脉止处，在两手拇指内侧，爪甲后角上一韭叶许，即是穴所。诸书云：穴在外侧者，非致起疑误，因辨而图之。凡咽喉急症重症、饮食不进，医药难救，虽肿闭痛甚，忌用刀针，免致破烂。惟以一人扶病人坐，一人急将病人两手自肩项处起捋下数十次，极力赶将恶血毒气，使聚此穴。用妇人扎发油绳照图扎住大指根，随以磁针刺穴，挤出恶血，奇效。

避瘟防护良法  ***************************
其法有五：切莫空腹入瘟病家看病，能饮者饮雄黄烧酒，不能饮者，食大蒜，涂雄黄酒于鼻中，或用人马平安散，男左女右，以少许点目大眦，其方用冰片、麝香、朱砂各五分，牙硝一钱，研细碾匀，或用紫金锭，水磨涂鼻孔，一也。每看病毕，即浣手，取搐鼻散嗅之取嚏，二也。用雄黄、朱砂、苍术、北辛、牙皂、紫红降香、檀香、鬼箭羽、甘松、广木香、公丁香、丹参、排草山奈，以上各一钱，麝香五釐，冰片三分，择上吉日，将各味合于净室中，勿令妇人、鸡、犬及孝服人见，用红稠缝三角囊盛之佩身上，并挂门户上，方内入虎头骨，斧头木尤妙，三也。至病家，行坐莫离客位，不可起贪淫念，四也。疫盛时，更宜内服避瘟丹，其方用雄黄一两，炒丹参、炒鬼箭羽、炒熟小红豆各二两，研细合匀，炼蜜丸如梧桐子大，飞过朱砂为衣，晒乾，每日空心用白汤吞五丸，五也。避瘟良法无过于此。医者、病家并宜遵用，使已病者易愈，未病者不染，岂徒喉科受益哉。

医案  ***************************
张景岳先生治一人，喉痹十馀日，头面浮大，喉颈粗极，气急声哑，口疮痛楚，至苦。察其脉微弱之甚，问前所服之药，皆芩、连、知、柏之属，遂用镇阴煎水煎，以冷水顿冷，徐徐嚥下，尽消如失。
薛立斋先生治一妇人咽间作痛，溃而不敛，诸药不应，先用土萆汤（即土茯苓又名冷饭根），数剂而敛，又以四物汤加茯苓、黄耆二十馀剂而安。
洪金鼎先生治一人，喉中生一核，微痒不痛，用蛇床子烧烟吸于喉内，立消。此非实火，乃虚风也，故以此烟燻之。又治一人喉中如悬一石榴，细考《医通》得一方，用土牛膝根洗净，入好醋三五匙，同抖汁，就鼻孔滴入，丝断珠破而愈。《医通》云：此非咽痛，乃鼻中生红丝如发，悬黑泡如石榴，垂挂咽门，以致饮食不入也。


跋  ——————————————————————————————————————————————————————————————————————————————————————————

跋  ***************************
查十二经脉，手阳明大肠，足阳明胃，足太阴脾，手少阴心，手太阳小肠，足少阴肾，手少阳三焦，足少阳胆，足厥阴肝，并冲、任、督等脉，均络咽喉。各经有病，均能致咽喉肿痛，舌乾起刺。《内经》云：火郁发之。谓发汗与宣吐并刺少商穴出血，均取发散之义。道光丙午岁，春、夏、秋雨水稀少，火胜剋金，秋间遂有咽喉肿痛一症，治稍不得其法，遂致不救，众议纷纷，无所措手。有谓忌发散者，谓宜清凉者，究之迄无定见，予以鄙意度之，发散之说自古以然。其间有不能用发散者，则以赋体素有阴虚阳虚之别耳。如果少年体旺，感受时疫，非发散与攻下，其热不熄。古语云：治喉痹之火，与救火同。不可拘泥缓方与小方，误人性命。若素禀阴虚者，用发散与攻下，则重竭其阴；素禀阳虚者，用发散与攻下，则剥丧其阳，遂成不救之症，是不可以不慎。元泰和二年，大都瘟病，东垣制普济消毒饮，活人无算，时人谓之天方，所用皆清凉解散之品，惟肺有热者，须减去人参。若阳虚而兼时疫，则宜逍遥散与补中益气汤之类，补中兼散，较为妥善。至若格阳之症，则又当用附、桂、八味地黄汤或镇阴煎之类。神而明之，存乎其人，不可拘执成见，不必泥定古方。予因近年有喉症忌散之说，故不揣固陋，妄抒意见，以俟高明之採择焉。至是书当增删处，已质之梧冈，更愿质之天下。
时道光二十七年岁次丁未冬月潘诚葆真氏谨识
