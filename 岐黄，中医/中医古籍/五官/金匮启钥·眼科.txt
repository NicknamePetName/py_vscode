

卷一  ——————————————————————————————————————————————————————————————————————————————————————————

目为至宝论  ***************************
大哉目之为体，乃先天之空窍，肇始之元明，经络之精华，荣卫之膏液。故有金珠玉液之称，幽户神门之号。究其源，实阴阳蕴气之始，二五凝精之际，神哉空窍，列分左右，妙合先天，大玄既备，神物渐凝，精明共聚，普照无穷。
稽诸古论，则曰：肺之精，腾结而为气轮；肝之精，腾结而为风轮；心之精，腾结而为血轮；脾之精，腾结而为肉轮；肾之精，腾结而为水轮。
气轮者，白睛是也。内应乎肺，肺为华盖，部位至高，主气之升降，少有怫郁，诸病生焉。血随气行，气若怫郁，则火盛而血燥，火盛血燥则病变不测。火剋金，金在木外，故气轮先赤。金又剋木，是以其病渐及于风轮也。金色宜白，故白而光泽者顺也。
风轮者，白睛内之青睛是也。内应乎肝，肝在时为春，春生万卉，而肝开窍于目，肝木主风，故曰风轮。此轮清脆，内包膏汁，有涵养瞳神之功，其色宜青，故青莹者顺也。世人黄浊者，乃湿热之害。唯小儿之色最正，及长，食乎厚味，则泻其气，而色亦异矣。
血轮者，两目角大小红眦是也。内应乎心，心主血，故曰血轮。夫火在目为神光，火衰则有昏瞑之患，火盛则有焚燥之殃。虽有两心，而无正轮，心君主也，通于大眦，故大眦赤者，实火也。命门为小心，小心者相火也。相火行君之令，通于小眦，小眦赤者，虚火也。若心君之主拱默，则相火自然清宁矣。火色宜赤，惟红活为顺也。
肉轮者，脾土是也。脾主肉，故曰肉轮。夫土为五行之主，故四轮皆脾之包含。土性主静，其色宜黄，得血为润，故黄泽为顺也。
华佗云：目形类丸，瞳神居中而独前，如日月之丽东南，而晦西北也。内有大络者五，乃心、肝、脾、肺、肾，各主一络。中络者六，膀胱、大小肠、三焦、胆、包络，各主一络。外有旁枝细络，莫知其数，皆悬贯于脑，下达脏腑，通乎血气往来，以滋于目。故凡病发，则目中有形色丝络，一一显见而可验，方知何脏何腑之受病。外有二窍以通其气，内包诸液，液出则为泪，中有神膏、神水、神光、真血、真气、真精，皆滋目之液也。
神膏者，目内包涵之膏液，膏液如破，则黑稠水出是也。此膏由胆中渗润精汁，升发于上，积而成者，方能涵养瞳神。此膏一衰，则瞳神有损。神水者，由三焦而发源，先天真一之气所化。在目之内，虽不可见，若被物触损伤，则见黑膏之外有似稠痰出者是也。即目上润泽之水，水衰则有火盛躁暴之患，水竭则有目轮大小之疾，耗涩则有昏渺之危。亏者多，盈者少，是以世无全精之目。神光者，谓目中自然能视之精华也。夫神光原于命门，通于胆，发于心，皆火之用事。神之在人也大矣，在足能行，在手能握，在舌能言，在鼻能嗅，在耳能听，在目能见，有莫知其所以然而然者。夫神源舍乎心，故发于心焉。神如游龙，变化不测，人能静之，抱元守一，岂独目之无病哉！
真血者，即肝中升运于目，轻清之血，乃滋目经络之血也。此血非比肌肉间混浊易行之血，因其脉络深高难得，故谓之真也。真气者，即目经络往来生用之气，乃先天真一发生之元阳也。大宜和畅，少有郁滞，诸病生焉。真精者，乃先后二天元气所化之精汁，先起于肾，次施于胆，而后及乎瞳神也。凡此数者，一有所损，目病生矣。
大概目圆而长，外有坚壳数重，中则清脆，内包黑稠神膏一函，膏外则有白稠神水，水以滋膏，水外则皆血，血以滋水，膏中一点黑莹，乃是肾胆所聚之精华。惟此一点，烛照鉴视，空阔无穷者，是曰瞳神，此水轮也。其妙有三，胆汁、肾气、心神也。五轮之中，四轮不能视物，惟瞳神乃照物者，风轮则有包卫含养之功，故凡风轮有损，瞳神不久留矣。此即唇亡齿寒，辅车相依之意也。
或曰：瞳神水乎、气乎、血乎、膏乎，曰：非血，非气，非水，非膏。乃先天之气所生，后天之气所成，阴阳之妙蕴，水火之精华。血养水，水养膏，膏护瞳神，气为运用，神则维持。喻以日月，其理相同。而午前则小，午后则大，亦随天地阴阳之运用也。
大抵目窍于肝，生于肾，用于心，润于肺，藏于脾。有大有小，有圆有长，皆由人禀受之异也。男子右目不如左目之精华，女子左目不如右目之光彩，此各得其阴阳之定理也。然贤愚佞直，刚柔寿夭，皆验目而知之，物之丝发差别可以辨，物之毫忽轻重可以定，遇物即知，远射无遗，岂不为神哉之至宝乎？
故古人曰：天无二曜，一物无所生；人无两目，一物无所见，诚哉是言也。思之甚可惊畏。夫人之精血有限，岂可妄自斫丧真元，一旦疾成始悔。究其因，皆从耽酒恋色，嗜欲无穷，或痰火头风，哭泣太伤，思虑过度，风沙烟障，不知避戒，竭视劳瞻，而不知养息。或五味四气，六慾七情，不节之所致也。由微至著，而人不知省，及疾已成矣，仍仗血气之盛而不医，或泥巫祷灵而不治，遂成痼疾，悔怅无由，虽有金谷之富，台鼎之荣，即卢扁复生，亦不能疗，吁嗟！堂堂之躯，同于木之偶耳！
经云：欲无其患，先制其微。盖言疾之初起，即当疗治也。制之之法，岂独药哉！内则清心寡慾，外则惜视缄光，盖心清则火息，欲寡则水生，惜视则目不劳，缄光则膏常润，脏腑之疾不起，眼目之患即不生，何目疾之有哉！孔子曰：「目不视邪色戒」，颜子曰：「非礼勿视」。皆以正其视，养心神也。而孟夫子亦曰：「胸中不正，则眸子眊焉。」又曰：「物交物，则引之而已矣」。岂非目由心之所使，心为目之所诱乎？故老子又曰：「含眼光，缄真气。」还真子曰：「目不著于物，则心无所用，心无所用，则神不驰，神不驰兮心自固。」岂非心不正，由目之妄视乎？
故古之圣贤，保之有方，守之有道。缄舌含光，清心塞听，以养天真。则存德养身，不但目之无病，而寿亦延纪矣。

太极阴阳动静  ***************************
太极阴阳动静图（图缺）
经云：瞳子眼黑法于阴，白眼赤脉法于阳。故阴阳合转而睛明，此则眼具阴阳也。
又曰：五脏六腑之精气，皆上注于目，而为之睛，睛之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨气血之精，而与脉併为系，上属于脑，后属于项中，此则眼具五脏六腑也，后世五轮八廓之说，尽本诸此。脏腑主目有二：一曰肝，经云：东方青色，入通于肝，开窍于目，藏精于肝。又云：人卧血归于肝，肝受血而能视。又云：肝气通于目，肝和则目能辨五色矣。二曰心，经云：心合脉，诸脉皆属于目是也。至东垣又推之而及于脾，如下文所云，东垣曰：《五脏生成篇云》，诸脉皆属于目，目得血而能视。针经九卷，大惑论云：心事烦冗，饮食失节，劳役过度，故脾胃虚弱；心火太盛，则百脉沸腾，血脉逆行，邪害空窍，如天明则日月不明也。夫五脏六腑之精气，皆禀受于脾土，而上贯于目，脾者诸阴之首也，目者血气之宗也，故脾虚则五脏之精气皆失所司，不能归明于目矣。心者君火也，主人之神，宜静而安，相火代行其令，相火者胞络也，主百脉，皆荣于目，既劳役运动，势乃妄行，及阴邪气并，损其血脉，诸病生焉。凡医者不理脾胃，及养血安神，治标不治本，不明正理也。
张子和曰：圣人虽言目得血而能视，然血亦有太过不及也，太过则目壅塞而发痛，不及则目耗竭而失明，故少年之人太过多，老年之人不及多，但年老之人，其间独有太过者，不可不察也。夫目之内眦，太阳经之所起，血多气少；目之锐眦，少阳经也，血少气多；目之上纲，太阳经也，亦血多气少；目之下纲，阳明经也，血气俱多。然阳明经起于两目交頞之中，与太阳少阳，俱会于目，惟足厥阴经，连于目系而已。故血太过者，太阳阳明之实也，血不及者，厥阴之虚也。故出血者，宜太阳阳明，盖此二经血多故也，少阳一经不宜，血少故也。刺太阳阳明出血，则目愈明；刺少阳出血，则目愈昏，要知无使太过不及，以养血脉而已。凡血太多则溢，太少则枯，人热则血行疾而多，寒则血行迟而少，此常理也。目者肝之外候也，肝藏血，在五行属木，虽木之为物，太茂则蔽密，太衰则枯瘁矣。夫目五轮，乃五脏六腑之精华，宗脉之所聚，其白睛属肺金，肉轮属脾土，赤脉属心火，黑水神光属肾水，兼属肝木，此世俗皆知之矣。及有目疾，则不知病之理，岂知目不因火则不病，何以言之？白轮变赤，火乘肺也；肉轮赤肿，火乘脾也；黑水神光被翳，火乘肝与肾也；赤脉贯目，火益炽也；能治火者，一句可了。故内经云：热胜则肿。凡目暴赤肿痛，羞明隐涩，泪出不止，暴寒目满者，皆太热之所为也，今列五轮所属，八廓主病，以令施治者指南焉。

五脏所司兼五行所属  ***************************
五脏所司兼五行所属图（图缺）
〖动功六字延寿诀〗
春嘘明目本持肝，夏至呵心火自閒，秋呬定知金肺润，冬吹惟要坎中安。
三焦嘻却除烦热，四季长呼脾化餐，切忌出声闻口耳，其功尤甚保神丹。
〖心呵顶上连叉手（举手则呵反手则吸）〗
呵则通于心，去心家一切热气。或上攻眼目，或面色红，舌上疮，或口疮，故心为一身五官之主，发号施令，能使五官。故上古恬淡虚无，真气从之，精神内守，病安从来。良以志閒而少欲，心安而不惧，形劳而不倦也。秋冬时当暖其涌泉，不伤于心君。素书云：足寒伤心是也，澄其心则神自清，火自降，是火降由于神之清也。心通舌，为舌之官，舌乃心之苗，为神之舍，又为血之海，故血少则心神恍惚，梦寐不宁也。冬面红受克，故盐多伤心血，冬七十二日，省盐增苦，以养其心也。
〖肝若嘘时目睁睛〗
嘘则通肝，去肝家一切热聚之气。故胆生于肝，而胆气不清，因肝之积热，故上攻眼目。大嘘三十嘘，一补一泻，则眼增光，不生眼眵。故目通肝，肝乃魂之宅，夜睡眼闭，则魂归宅，肝为目之官，秋面青受克，辛多伤肝，秋七十二日，省辛增酸，以养肝气。
〖肾吹抱取膝头平〗
吹则通肾，去肾中一切虚热之气。或目昏耳聋，补泻得宜，则肾气自调矣。故肾通耳，为耳之官，耳听走精，不可听于淫声，大吹三十吹，热擦肾堂，四季十八日，面黑受克，甘多伤肾，故季月各十八日，省甘增盐，以养肾气。
〖肺病呬气手双擎〗
呬则通肺，去肺家一切所积之气。或感风寒咳嗽，或鼻流涕，或鼻热生疮，大呬几呬，一补一泻，则肺气自然升降。肺为心之华盖，最好清，故肺清则不生疾也。肺通鼻，为鼻之官，肺为魂之舍也，夏面白则受克，苦属火，夏七十二日，省苦增辛，以养肺气。
〖脾病呼时须撮口〗
呼则通脾，去脾家一切浊气。故口臭四肢生疮，或面黄脾家有积，或食冷物，积聚不能化。故脾为仓禀之官，又为血之用，故饮食不调，则不生血，四肢不动则脾困，故夜则少食，睡时脾不动，以致宿食，则病生矣。脾四季之官，为意之宅，故意不可以妄动，动则浩然之气不能清也，春面黄则受克，春七十二日，省酸增甘，以养脾气。
〖三焦客热卧嘻嘻〗
嘻则通胆，去胆中一切客热之气。故卧时常嘻，能去一身之客热，补泻得当，胆气自清，目不生眵。胆怕热，四时饮食，热者少食，上膈无积，使胆气清爽也。

五轮定位之图  ***************************
五轮定位之图（图缺）
左南出顺惟操造既　右元其吞毋守二既
目方入则一之次静　目阳色吐劳之五宁
阳有无明惟则弗既　阴之玄日毋如合既
经物时灵中存离清　精灵苍月摇瓶一定
蛇其变逆是舍明覆　龟坎其纳一乃防目
象形化则为之视云　象水性彼为可之何
火虯莫炎之则可何　水之和虚准长如不
赞赤测赫则失必疾　赞英平盈绳生城明
〖五轮所属论〗
夫目有五轮，属乎五脏，五轮者，皆五脏之精华所发，名之曰轮，其像如车轮圆转，运动之意也。上下眼胞，属乎脾土，应中央，戊己辰戌丑未也，脾主肉，故曰肉轮。脾土主乎运动，磨化水穀，外应目之两胞，动静相应，开则万用，如阳动之发生，闭则万寂，如阴静之收敛，象土能藏万物而主静，故脾一合，则万有寂然而思睡，藏纳归静之应也。目又有两锐角，为目大小眦，属心火，应南方，丙丁己午也，心主血，故曰血轮。人脏有大小二心，故目眦亦有大小二轮之别，其内白睛，则属肺金，应西方，庚辛申酉也。金为五行中之最坚，故白睛亦坚于四轮，肺主气，故曰气轮。白睛内之青睛，则属肝木，应东方，甲乙寅卯也，木在四时为春，春生万卉，其色青莹，目能鉴视，故目为肝木之窍，肝木主风，故曰风轮。青睛之内一点黑莹者，则为瞳神，属乎肾水，应北方，壬癸亥子也，肾主水，故曰水轮。五轮之中，四轮不能视物，惟水轮普照无遗，神妙莫测，乃先天之精液，肇始之元灵，人身之至实，犹夫天之日月也，是以人之瞳神损者，不能治矣。
〖五轮歌括〗
肝有风轮是木形，肉轮属土是脾经，水轮肾水瞳神属，肺属金方号气轮。
两眦血轮心属火，五轮原属五行分，能知生克分虚实，燮理阴阳血气平。
〖五脏主病〗
劳神赤涩心家损，恚怨多伤肝气衰，寒暑不调伤脏腑，色欲无时致肾虚。
饥饱不匀伤脾胃，风邪触犯可推详，肠中热结缘何故，解热须将虚实量。
盛时眼内热火煎，热时白翳眼中连，衰时眼泪频频下，迎风泪下又头旋。
〖五轮不可忽论〗
夫目之有轮，各应乎脏，脏有所病，必现于轮，势必然也。肝有病则发于风轮，肺有病则发于气轮，心有病则发于血轮，肾有病则发于水轮，脾有病则发于肉轮，此五轮之易知者。木青金白水黑火赤土黄，此五色之易知者，轮也色也，已灼然而现证，医犹不知为目病之验，又况亢则乘，胜则侮，并病合病，自病传病，生剋制化，变通之妙，岂能知之乎。大约轮标也，脏本也，轮之有证，由脏之不平所致，未有标现证，而本不病者。今不知轮之证，则不知乎脏矣，夫轮脏相应，既不知轮，则是标本俱不明，标本既不明，何以知孰宜缓，孰宜急，而能治人之疾哉。间有知轮脏标本，而不知其中生此克此，自病传病，或并或合之不同，则乘侮制化变通之妙，又不能知。又有知标本缓急自传併合等症，而又不知人之强者弱者，在血在气，所受所与，当补当泻之不同，则顺逆反正攻守之治，必不能知，如此之医，岂能治人之疾乎。是患目者多，而治目者少，咎无良方，而嗟华佗之不再生，陋矣！佗即再生，而人不能精明佗之道耳。

八廓定位之图  ***************************
八廓定位之图（图缺）
〖八廓所属论〗
夫八廓应乎八卦，脉络经纬于脑，贯通脏腑，以达血气，往来滋养于目。廓者如城廓之谓，各有门路往来，即匡廓卫御之意也。故乾居西北，络通大肠之腑，脏属于肺，肺与大肠相为脏腑，上连清纯，下输糟粕，为传送之官，故曰传送廓。坎正北方，络通膀胱之腑，脏属于肾，肾与膀胱相为脏腑，主水为化源，以输津液，故曰津液廓。艮位东北，络通三焦，脏配命门，命门与三焦相为脏腑，会合诸阴，分输百脉，故曰会阴廓。震主东方，络通胆之腑，脏属于肝，肝胆相为脏腑，皆主清净，不受秽浊，故曰清净廓。巽位东南，络通中焦之腑脏，死肝络，肝与中焦相为脏腑，肝络通血以滋养，中焦分气以化生，故曰养化廓。离属正南，络通小肠之腑，脏属于心，心与小肠相为脏腑，为诸阴受盛之胞，故曰胞阳廓。坤位西南，络通于胃之腑，脏属于脾，脾胃相为脏腑，土纳水穀以养生，故曰水穀廓。兑正西方，络通下焦之腑，脏配肾络，肾与下焦相为脏腑，主阴精化生之源，故曰关泉廓。脏腑之相配，古圣内经已有定法，而三焦独重肝肾二络者，此目之配法，盖目专窍于肝，而主于肾，故有二络之专主也。左目属阳，阳道顺行，故廓之经络法象，亦以顺行；右目属阴，阴道逆行，故廓之经络法象，亦以逆行，察乎二目两眦之分，则昭然可明阴阳顺逆之道矣。
〖八廓歌括〗
乾肺大肠传送廓，坎肾膀胱津液场。命门上焦会阴艮，胆肝清净震之方。
肝络中焦巽养化，小肠离火心胞阳。肾络下焦泉关兑，坤脾水穀胃为强。
合冲生克分虚实，对症投医病始康。
〖八廓主病〗
传送原因是本经，肺家壅滞热伤睛，大肠若顺应须治，闭塞之时翳相侵。
视物如看云雾多，抬头怕日病如何，急宜补肾禁房室，免得昏蒙不可过。
视物依稀似雾中，时时手拭两睛瞳，要知冷泪频频出，此是肝虚胆气攻。
小肠腑属关泉廓，受病先从心里传，两角俱赤心痒痛，但调经脉自然痊。
昏矇眼疾岂无由，酒色过时更带忧，莫道睛昏无大故，那堪障雾裹双眸。
内抱真阳是命门，眼前花发色难分，不能补肾调虚气，睛瞳纵横似有根。
饮食相伤在胃中，更加积热两相攻，睑胞渐肿睛生赤，不解中宫热不通。
膀胱属水肾为天，冷泪相形本脏愆，赤脉纵横轮廓内，不逢妙手岂能痊。
〖勿以八廓为无用论〗
五轮为病，间有知者，至于八廓之病，位且不知，况欲求其知经络之妙用乎。故古人云：经络不明，盲子夜行。夫八廓之经络，乃验病之要领，业斯道者，岂可忽哉。盖验廓之病，与轮不同，轮以通部形色为证，而廓惟以轮上血脉丝络为凭，或粗细连断，或乱直赤紫，起于何位，侵犯何部，以辨何脏何腑之受病，浅深轻重，血气虚实，衰旺邪正之不同，察其自病传病，经络之生克逆顺而调治之耳。人有谓此八廓如三焦之有名无实，以为无用者，此谬之甚者也。愚观内经，黄帝少俞，论士勇怯，言勇士刚急，三焦肉横；怯士柔缓，三焦肉纵。夫肉则有状，此难经之颇误也。今八廓有位有形，故如三焦之此，八廓丝络，比之三焦更为有据，三焦虽然有据，三焦在内而不见，尚有膈上膈下之分，八廓则明见于外，病发则有丝络之可验者，安得谓为无用哉。
〖脏腑表里三阴三阳轮廓贯通〗
手少阴心经足少阴肾经
手太阴肺经足太阴脾经
手厥阴命门足厥阴肝经
手少阳三焦足少阳胆经
手太阳小肠足太阳膀胱
手阳明大肠足阳明胃经
三焦与心包络为表里
按目（附命门）。目者，肝之官也，（脉色）东方生风，在窍为目，其精阳气上走于目而为睛，（藏象）敷和之纪，其主目，（运气）足太阳脉通项入脑者，正属目本，名眼系。阴蹻阳蹻，阴阳相交，阳出阴，阴出阳，交于目锐眦。阳气盛则瞋目，阴气胜则瞑目，（俱针刺）蹻脉属目内眦，气不营，则目不合。任脉入目，督脉与太阳起于目内眦，其少腹直上者，上系两目之下，足太阳入于目内眦，足太阳之筋，支者为目上纲，足阳明之筋，上合于太阳，为目下纲，足少阳之筋，支者结于目眦为外维，足阳明远系目系。足少阳起目锐眦，至锐眦后手太阳至目锐眦，支者至目内眦，手少阳至目锐眦。手少阴系目系，足厥阴连目系，手少阴合目内眦，手少阳系目系，合少阳于外眦。平旦阴尽，阳气出于目，目张则气上行于头，夜则气行于阴，而复合于目。（俱经络）目者心之使也，目者五脏六腑之精也，营卫魂魄之所常营也，神气所生也，五脏六腑之津液，尽上升渗于目，（俱疾病）命门，太阳结于命门，命门者目也（亦经络）。

五运之图  ***************************
五运之图（图缺）
甲己之年为土运，土爱暖而不爱寒，宜加温剂以助之。
乙庚之年为金运，金宜清而不宜燥，宜加平剂以清之。
丙辛之年为水运，水欲暖而寒则凝，宜加热剂以温之。
丁壬之年为木运，木恶寒而又怕燥，宜加和剂以平之。
戊癸之年为火运，火宜寒而不宜热，宜加凉剂以解之。

六气之图  ***************************
六气之图（图缺）
子午卯酉年，少阴君火，阳明燥金，司天在泉，宜清之。
辰戌丑未年，太阴湿土，太阳寒水，司天在泉，宜温之。
寅申巳亥年，少阳相火，厥阴风木，司天在泉，宜凉剂以和之，然又当察，病以调治，而不可执一也。
〖逐年六气总论〗
复慧子曰：天有四时，岁有六气，此即外因是也。四时者，春夏秋冬也。六气者，风寒暑湿燥火也。且初之气，自年十二月大寒节起，至立春雨水惊蛰前终止，乃厥阴风水用事；二之气，自二月春分节起，至清明穀雨立夏终止，乃少阴君火用事；三之气，自四月小满节起，至芒种夏至小暑终止，乃少阳相火用事；四之气，自六月大暑节起，至立秋处暑白露终止，乃太阴湿土用事；五之气，自八月秋分节起，至寒露霜降立冬终止，乃阳明燥金用事；六之气，自十月小雪节起，至大雪冬至小寒终止，乃太阳寒水用事。春温夏热，秋凉冬寒，四时序而六气调，病安生焉，过则为灾，未有不致目病者，至于细分六气，已详列于后之诸卷中矣。

眼不医必瞎辩论  ***************************
世俗俚言，有眼不医不瞎之说，而愚人往往信之，蒙其害者亦多矣。夫神农尝百草，虑生民之病夭；华佗立眼科，忧后世之盲瞽。有是病必有是药，药而犹难于即愈，未有不药而愈者也。
夫人疾病，皆由不能爱养真元，及至所丧真元之后，邪气乘虚而入。一旦疾发，而又不能调治，反惑于愚人之言，岂爱身之人哉！譬如火发而不能急救，委之于数者，夫不救有不尽焚者乎？救之少迟，仅免其半，倘不救未有全不焚者。患目者，治之少迟，即医治虽无全功，亦可免枯凸之害，岂有不医不瞎之理乎？发此言者，皆系愚人之疾，陷于沉疴之地，其立心也不仁。听此言者，亦谓愚而不智甚矣。
盖眼不医不瞎者，乃眼不医必瞎也。「不」「必」二字音语相近之误。且目为窍至高，火性上炎，最易从窍而出。脉道幽深，经络微细，少犯禁戒，则必患之。且今人能知保护者少，损耗者多，是目之感病最易，而治之则难。
故深言警惕之曰：眼不医必瞎。「必」之一字意最重，实欲使人防微杜渐之意也。谓人目病若不早医，病必日深，而眼必瞎也。此理之最易明，智者不待辨而自知也。其曰不医不瞎者，愚人之妄言也。安可听诸。
〖识病辨证详明金玉赋〗
论目之病，各有其症；识症之法，不可不详。故曰：症候不明，愚人迷路；经络不明，盲子夜行。可不慎乎！
凡观人目，而无光华神色者，定是昏矇，男子必酒色劳役气怒，女子郁结风多。气血虚损，则目疾昏花，因之而起。故宜先察部分形色，次辨虚实阴阳，更别浮沉，当知滑涩。看形色之难易，详根脚之浅深。经云：阳胜阴者暴，阴胜阳者盲。虚则多泪而痒，实则多肿而痛，此乃大意然也。
夫血化为真水，在脏腑而为津液，升于目而为膏汁。得之则真水足而光明，眼目无疾，失之则火邪盛而昏矇，翳障即生。是以肝胆亏弱目始病，脏腑火盛珠方痛。赤而且痛火邪实，赤昏不痛火邪虚。故肿痛涩而目红紫，邪气之实；不肿不痛而目微红，血气之虚。大眦赤者心之实，小眦赤者心之虚。眵多热结肺之实，眵多不结肺之虚。黑花茫茫肾气虚，冷泪纷纷肾精弱。赤膜侵睛火郁肝，白膜侵睛金凌木。迎风极痒肝之虚，迎风刺痛肝邪实。阳虚头风夜间暗，阴虚脑热早晨昏。日间痛者是阳邪，夜间痛者是阴毒。肺盛兮白膜肿起，肝盛兮风轮泛高。赤丝缭乱火为殃，癍翳结成五气滞。气实则痛而燥闷，气虚则痛而恶寒。风痰湿热，恐有瞳神散大丧明之患；耗神损肾，必主瞳神细小昏盲之殃。
眸子低陷伤乎血，胞胪突出损乎精。左传右兮阳邪盛，右传左兮阴邪兴。湿热盛而目睛黄色，风热盛而眼沿赤烂。近视乃火少，远视因水虚。脾肺液损，倒睫拳毛；肝盛邪热，突起睛高。故睛突出眶者，火极气盛；筋牵胞动者，血虚风多。阳盛阴虚，赤星满目；神劳精损，黑雾遮睛。水少血虚多痛涩，头眩眼转属阴虚。目昏流泪，色欲伤乎肾气；目出虚血，邪火郁在肝经。大病后昏，气血未足；小儿初害，营卫之虚。
久视伤睛成近觑，因虚胞湿变残风。六慾过多成内障，七情太伤定昏盲。暴躁者外多紫脉，虚淫者内多黑花。隐隐珠疼，只为精虚火动；绷绷皮急，皆因筋急气壅。迎风泪出，分清分浊；天行赤热，有实有虚。目赤痛而寒热似疟，小便涩乃热结膀胱。脑胀痛而涩痛如针，大便闭乃火居脏腑。三焦火盛，口渴疮生；六腑火炎，舌乾唇燥。目红似火，丝脉忌紫如虯；泪热如汤，浊水怕稠如眵。脑胀痛，此是极凶之症；连眶肿，莫言轻缓之灾。脑筋如拽若偏视，当虑乎珠翻之患；珠疼似击若鹘眼，须忧乎眸突之凶。鼻塞生疮，热郁于脑，当和肝而泻肺；耳鸣头晕，火盛于水，宜滋肾以清心。
嗜酒之人，湿热熏蒸精气弱，多赤黄而瘀肉；贪淫之辈，血少精虚气血亏，每黑暗以昏矇。孕中目痛非有馀，乃血气之亏耗；产后目疾为不足，因营卫之衰虚。水少元虚或痰火，则天行赤热；燥急风热并劳苦，则暴风客热。瘀血滞而贯睛，速宜开导；血紫赤而侵瞳，轻亦丧明。
睑硬睛疼，肝风热而肝血少；胞胀如杯，木剋土而肝火盛。黄膜上冲，云生膜内，盖因火瘀邪实；赤膜下垂，火郁络中，故此血滞睛疼。凝脂翳生，肥浮嫩而易长，名为火郁肝胆；花翳白陷，火烁络而中低，号为金来剋木。
鸡冠蚬内，火土燥瘀；鱼子石榴，血少凝滞。胞虚如球，血不足而虚火壅；皮急紧小，膏血耗而筋膜缩。实热生疮，心火炽而有瘀滞；迎风赤烂，肝火赤而脾泪湿。迎风冷热泪流，肝肾虚而精血弱；无时冷热泪下，肝胆衰而肾气虚。
大小眦漏血水，泻其南而补其北；阴阳漏分黄黑，黑则温之黄则凉。神水将枯，火逼蒸而神膏竭；神光外现，孤阳飞而精气亏。视定为动，木虚火盛来攻击，皮翻黏睑，气聚血壅风湿滞。色似胭脂，血热妄侵白睛赤；白珠俱青，肝邪蒸逼气轮蓝。火郁风轮，则旋胪泛起；血瘀火炽，则旋胪尖生。
精亏血少虚损，则起坐生花；竭视酒色思虑，则昏朦乾涩。暴盲似祟，痰火思虑并头风；赤痛如邪，肝胆亏损营卫弱。枣花障起，痰火色酒怒劳瞻；莹星满目，辛燥火痰劳酒色。眼若虫行因酒欲，悲思惊恐怒所伤；云雾移睛见旗旆，蝇蛇异形虚所致。
淫欲多而邪气侵，则膜入乎水轮；肝心热而痛流泪，则睛出乎珠外。或血少而或哭泣，津液枯而目涩痛；或酒欲而或食毒，脾肾伤而眼赤黄。风热邪侵，眉稜骨重而痛；风热邪盛，眼胞睛眶硬肿。风木克乎脾络，故迎风即作赤烂；血虚不润乎肌，故无风常作烂赤。血少神劳精气衰，则瞻视昏渺；火邪有馀在心经，则痛如针刺。
五脏毒而赤膜遮睛，脾积毒而胬肉侵睛。水晶障翳瘀滞，凉剂片脑所因；鱼鳞形异歪斜，气结膏凝难愈，逆顺生翳，内有瘀滞；白星乱飞，血弱精虚。火胀大头，须分风热湿热，风热胀痛而湿热泪；羞明怕热，要辨血虚火燥，血虚羞明而火燥怕热。羞明不痛是脾虚，怕热涩痛知脾实。目昏乃血少，肾亏多昏暗。积年目赤号风热，两目赤肿名风毒。粟疮湿热椒风热，椒疮红硬粟黄软。
肝经有邪，故玉翳浮睛；肾脏风热，亦羞明生花。聚开之障，时圆缺而时隐见，症因于痰火湿热；聚星之障，或围聚而或连络，疾发多见于痰火。青眼膏损，皆因火炽；瘀血贯睛，总由凝滞。故房欲烦躁辛热多，则火炙神膏缺损；久视劳瞻郁风烟，则瘀滞赤丝脉乱。
胎风兮小儿赤烂，胎毒兮小儿癍疮。血气滞兮星上，火邪实兮障遮。痘症多损目，浊气来损清和之气。疳病亦伤睛，生源而失化养之源。小儿青盲肝血虚，小儿白膜肺实热。小儿雀目肝不足，小儿目疮胎污秽。
肝盲内障肝风热，二目赤肿热冲脑。每年必发是天行，时常害眼火心盛。痰火併燥热，伤睛之本；头风兼烘灸，损目之宗。为怒伤睛，怒伤真气；因哭损目，哭损神膏。酸辣食多损目，火烟冒久伤瞳。劳瞻竭视，能致病而损光华；过虑多思，因乱真而伤神志。目中障色不正，急宜早治，睛内神水将枯，速图早医。
原夫目之害起于微，睛之损者由于渐。欲无其患，先制其微。大抵红障凹凸，怕如血积肉堆；白障难除，喜似水清脂嫩。瞳神若损，有药难医；眸子若伤，无方可救。外障珠不损，何必多忧；内障瞳虽在，其实可畏。
勿以障薄而为喜，勿以翳厚而为忧，与其薄而沉损，不若厚而浮嫩。红者畏紫筋爬住，白者怕光滑如瓷。故沉涩光滑者，医必难愈；轻浮脆嫩者，治必易除。
颜色不正，详经络之合病并病；形状稀奇，别轮廓之或克或生。漏有正形，风无定体。血实亦痛，血虚亦痛，须当细辨。形状稀奇，决要参详。
识经络之通塞，辨形势之进退。当补当泻，或止或行。内王外霸，既瞭然于胸中；攻守常韧，其无误于指下。知病症之虚实阴阳，熟药性之温凉寒热。症的治当，百发百中。吾辈能以药代刀针，则技之精妙，更入乎神。
以上关节备陈，奥妙尽载，当熟读而深详，宜潜思而博览。则症之微曲，皆为子识；目之安危，尽繫于君矣。名曰散金碎玉，不亦宜乎。
〖诊视〗
脉经曰：左寸脉洪数（心火上炎也），左关脉弦而洪（乃肝火盛也），左尺脉微弱（乃肾水不升，而火在上也），右寸关脉俱弦洪（乃肝木挟相火之势，来侮所不胜之金，而戕已所胜之土也），右尺脉洪数（为相火邪火上炎，挟肝之邪，而烁目也）。按六脉浮紧有力者为寒，沉数有力者为热，微细而弱者为虚，洪大而滑者为实。夫五脏常欲相顺相生，如心见缓，肝见洪，肺见沉，脾见涩，肾见弦，此五脏相合相生之理，禀太和之气，其疾何以生焉。是为疾者五脏必相剋相反，如心见沉细，肝见短涩，肾见迟缓，肺见洪大，脾见弦长，此五脏相刑相剋，递相互变之机，其疾再无不作者。万物生克，一定之理，岂止于病目而言哉。经谓五脏不和，则六腑不通，六腑不通，则九窍疲癃，九窍疲癃，则气血壅滞，亦令人憎寒发热，恶风自汗，胸膈痞满，有类伤寒似疟，但目红赤而头不痛，项不强，身发寒不致战傈，发热不致闷乱为异，而为外障。或头眩目昏，头痛而目不红，为内障。由人于六淫七情，饮食色欲过度，运动失宜，岂能一一中节，而无所乖乱，脏腑关窍，不得宣通，而痰内渍也。予特叙痰饮之脉皆弦微沉滑，或云左右关脉大者，或伏而大者，皆痰也。眼皮及眼，或如灰烟黑者，亦痰也。然治法痰因火动，降火为先，火因气逆，顺气为要。亢则害，承乃制者，寒极则生热，热极则生寒，木极而似金，火极而似水，土极而似木，金极而似火，水极而似土也。左手寸口，心与小肠之脉所出，君火也；左手关部，肝与胆之脉所出，风木也；左手尺部，肾与膀胱之脉所出，寒水也；右手寸口，肺与大肠之脉所出，燥金也；右手关部，脾与胃之脉所出，湿土也；右手尺部，命门与三焦之脉所出，相火也。六脉者，浮沉迟数滑涩也。浮者为阳，在表，为风为虚也；沉者为阴，在里，为湿为实也。沉迟者为阴，寒在脏也；浮数者为阳，热在腑也。滑者血多气盛也，涩者气滞血枯也。
八要者，表里虚实寒热邪正也。表者病不在里也，里者病不在表也。虚者五虚也，脉细、皮寒、气少、泄利、饮食不入也，浆粥入胃，泻止则生；实者五实也，脉盛、皮热、腹胀、前后不通、瞀闷也，大小便通利而得汗者生。寒者脏腑积寒也，热者脏腑积热也，邪者外邪相干也，正者脏腑自病也。
内经谓：目痛赤脉从上下者太阳病，从下上者阳明病，从外走内者少阳病，从内走外者少阴病，太阳病宜温之散之，阳明病宜下之寒之，少阳病宜和之，少阴病宜清之。
《保命集》云：眼之为病，在腑则为表，当除风散热；在脏则为里，当养血安神。暴发者为表，易治；久病者为里，难了。按此论表里之不同明矣，用以治病，如鼓应桴也。
《灵枢·癫狂篇》云：目眦外决于面者为锐眦，在内近鼻者为内眦，上为外眦，下为内眦。
凡看目疾者，男子多患左目，女子多患右目，此阴阳气血不同故也，或有左右无常者，乃邪热攻迫故也。如男先伤左目，而右目屡发，定不可保，女先伤右目，而左目屡发，亦不能救，必须观人老少壮弱为主，少而壮者易治，老而弱者难治，易治者用药温和，难治者用药滋补，随症用药，不可执一。目症虽有多端，然看者先将分数预定其初，不致有误，如瞳神凸凹者不治，青绿白色者不治，纯黑者不治，睛少光彩者不治，此老人血衰之症。若翳障如半月之状，俱难治之，若睛圆不损，不论星多少、翳厚薄，悉皆治之。翳怕光滑，星怕在瞳神，总翳膜轻薄，星点细小，难退。翳障未尽，切不可用刀割，目得血而能视，刀割则伤血。亦不可用火灸，翳膜生自肝火，又以火攻之，是以火济火，岂是良法。惟服药于先，必兼点药，则病渐退，根除而不复发也。
按目病有外感，有内伤，外感者风寒暑湿燥火，此标症也，患者致目暴发疼痛，白睛红肿，眵泪赤烂，其势虽急，易治。内伤者喜怒思悲恐惊，此七情也，患者致黑珠下陷，或起蟹睛，翳膜障朦，或白珠不红，瞳神大小，视物昏花，内障不一，其势虽缓，难治。又有不内不外，而饮食不节，饥饱劳役所致，当理脾胃为主。目症虽多，不外风热虚实之候，治亦不离散清补泻之法，然补不可过用参术，以助其火，惟用清和滋润之类；泻不可过用硝黄龙胆，以凝其血，惟用发散消滞之类，药用当，则目自愈。今人治目，往往非大补则骤用大寒，多致受伤，治目毋投寒剂，固是要法，又当省其致病之源以治之，如贪酒者徐徐戒其酒，好色者缓缓戒其色，暴怒者异言戒其暴怒，不听，则难疗也。然心生血，脾统血，肝藏血，血得热则行，得寒则凝，凝则生翳生膜，目斯患矣，不可不慎。凡病目后，宜滋肾水，何也？目以肝为主，肝开窍于目，目得血而能视，若滋肾水，则水能生木，木能生火，火能生土，土能生金，金能生水，生生不已，其益无穷。若肾水亏耗，则水不能生木，木不能生火，火不能生土，土不能生金，金不能生水，肝血亏而火妄炽，其害可胜言哉。
〖目不专重诊脉说〗
夫曰：有是病即有是脉者，此亦大概言之，其微渺未必皆可恃乎脉也。如目病，必视其目为内障，为外障，内障有内障之症，外障有外障之症，必辨其为何症，所中所伤之浅深，果在何轮何廓，辨之明而后治之当。今闺阁处子，暨夫贵介之族，但舒手于帷幔之外，诊其脉即欲治其病，且责其用药当而效之速，不知即方脉之专重乎脉者，尤望闻问居其先，而切脉居于后，盖切而知之，仅谓之巧耳，况症之重者，关乎性命，而惟恃巧以中之，何轻视乎性命耶，必精详审辨，而后治之可也，重性命者，当必以是言为然也。矧目为五官之最要者哉，假令一瞽目，隐身于帷幔之中，舒其手于帷幔之外，其六味未尝不与有目者相同也，切脉者，从何脉辨知其为瞽耶。恐神于脉者，亦未易知，后学岂能臻此之妙，定其残好，必猜度疑议之，摘出其弊，必于诊脉之外，更加详视，始不致有误矣。
〖目病有三因〗
陈无择曰：喜怒不节，忧思兼併，以致脏腑气不平，郁而生涎，随气上厥，乘脑之虚，浸淫目系，荫注于目，轻则昏涩，重则障翳，眵泪胬肉，白膜遮睛，皆内因；如数冒风寒，不避暑湿，邪中于项，乘虚循系，以入于脑，侵于目而生目病者，皆外因；若嗜欲无节，饮食不时，频食五辛，过啖炙煿，驰骋田猎，冒涉烟尘，劳动外情，皆丧明之本，此内外因也。
徐彦纯曰：人之眼目，借脏腑五行，相资而神明，故能视。内障乃瞳神黑小，神光昏昧也，外障则有翳膜可见。内障有因于痰热、气郁、血热、陷阳、陷阴，虚脱荣卫所致，种种不同。外障有起于内眦睛上、睛下、睛中，视其翳色，从何经来，惟宜分治。目之为病，肝热则昏暗，心热则烦痛，风湿血少则涩痒，肾虚则不禁固，甚则陷突，缓则翳暗矣。
〖内外二障论〗
医门一十三科，惟眼科最难，而常人无不易之也。岂惟常人易之，即专是科者，亦易之也。
由于烛理不明，究心不到，或不知儒书，或暗于医学，甚至有一字不谙者，或得一方及得一法，试之稍验，辄自夸耀，以为眼科无出其右。便出治人，而世之愚夫，蒙其害者屡屡，亦各不自知也。若尔人者，是诚以管窥天，所见者不广也。
然自古迄今，轩岐之后，明医世出。如伤寒则有张长沙，杂症则有李东垣，治火则有刘河间，补阴则有朱丹溪。四家之外，名手甚多。然于杂病，则糜不著论立方，以传后世，以开来学。故后之学者，有所依归。是以察脉验症，即论视病，按方用药。苟用之当，靡不通神。乘时奋发，驰名遐迩。皆赖古人所定之方耳。
惟眼科岂独今人见易，吾意张李朱刘亦略于是，皆未见其精详垂论焉，使后世无所本也。但云血少也，神劳也，肾虚也，风热也，苟执是四者而治，其不陷于一偏者亦鲜矣。且夫内障之症，不红不紫，非痛非痒，惟觉昏朦。有如薄纱笼者，有如雾露中者，有如见黑花者，有如见蝇飞者，有如见蛛悬者，有眉稜骨痛者，有头旋眼黑者，皆为内障。障者遮也，如物遮隔，故云障也。内外障者，一百零八症之总名也。其外障者，乃睛外为云翳所遮，故云外障。然外障可治者，有下手处也；内障难治者，外不见症，无下手处也。
且内障之人，二目光明，同于无病者，最难分别。惟目珠不动，微可辨耳。先贤俱言脑脂下垂，遮隔瞳神，故尔失明，惟有金针可以拨之，坠其翳膜于下，能使顷刻复明。予因深思，眼乃五脏六腑之精华，上注于目而为明，如屋之有天窗也。皆从肝胆发源，内有脉道孔窍，上通于目，而为光明，如地中泉脉流通，一有瘀塞，则水不通矣。
夫目属肝，肝主怒，怒则火动痰生，痰火阻隔肝胆脉道，则通光之窍遂蔽，是以二目昏朦，如烟如雾。目一昏花，愈生郁闷，故云久病生郁，久郁生病。今之治者，不达此理，俱执一偏之论，惟言肝肾之虚，止以补肝补肾之剂投之。其肝胆脉道之邪气，一得其补，愈盛愈蔽，至目日昏。药之无效，良由通光脉道之瘀塞耳。余故譬之井泉，脉道塞而水不流，同一理也。如执定以为肝肾之虚，余思再无甚于劳瘵者，人虽将危，亦能辨察秋毫。由此推之，因知肝肾无邪，则目决不病。专是科者必究其肝肾果无邪而虚耶，则以补剂投之。倘正气虚而邪气有馀，必先驱其邪气，而后补其正气，斯无助邪害正之弊。则内障虽云难治，亦可以少尽病情矣。至于外障，必据五轮而验症，方知五脏之虚实。而五脏之中，惟肾水神光，深居于中，最灵最贵，辨析万物，明察秋毫。但一肾水而配五脏之火，是火太有馀，水甚不足。肾水再虚，诸火益炽，因而为云、为翳、为攀睛、为瘀肉，然此症虽重，尚可下手施治，非如内障之无可下手也。
然今之业是科者，煎剂多用寒凉以伐火，暂图取效；点药皆用砒硇以取翳，只顾目前，予观两者皆非适中之治，亦非仁术之所宜也。故治火虽云苦寒能折，如专用寒凉，不得其当，则胃气受伤，失其温养之道，是以目久病而不愈也。至于药之峻利，夫岂知眼乃至清至虚之府，以酷烈之药攻之，翳虽即去，日后有无穷之遗害焉，良可慨也！
予业岐黄，朝夕承先大人庭训，附以管见，遂忘固陋，订制煎剂点药，虽非适中之治，然亦不越于规矩准绳之外也。所用煎剂惟以宽中开郁，顺气消痰，滋阴降火，补肾疏风为主，点药专以去翳明目为先。然点药惟用气而不用质，去翳虽不神速，决无后患。其制药之玄妙，诚非世俗所得知也。但药得于家传，兼以苦心思索有年，幸得其妙。至于目疾危急，万不得已间用砒硇，亦必用药监制其毒。分两之中，十用其一，毫不敢多也。
此予治人之目，必抱兢业之心。至病目者，愈当小心禁戒，即如劳神酒色忿怒诸事，并宜捐弃。否则目愈之后，不能久视，久视则目珠隐隐作痛，日后决伤于目。是以劳神诸事，俱宜忌也。盖心藏乎神，运光于目，凡读书作字，与夫妇女描刺，匠作雕銮，凡此皆以目不转睛而视，又必留心内营，心主火，内营不息，则心火动，心火一动，则眼珠隐隐作痛，诸疾之所由起也。
且人未有不亏肾者，夫肾属水，水能剋火。若肾无亏，则水能上升，可以制火，水上升，火下降，是为水火既济。故虽神劳，元气充足，亦无大害。惟肾水亏弱之人，难以调治，若再加以劳神，水不上升，此目之所以终见损也。
今吾辈治目，务宜先审其邪正之虚实，首当驱其有馀之邪气，而后补其不足之正气，治斯当而疾斯愈矣，此治目之次第。至于临症圆机，神而明之，又在乎人，专是业者，宜究心焉。
〖钩割针烙宜戒慎论〗
原夫钩割针烙之法，肇自华佗，今人效之，不识病症之轻重，不辨部位之当否，盲医瞎治，妄加痛楚于人，此等乱为，定遭天谴，为子孙殃。今予将部位病症之当否，钩割针络之所宜者，请备言之，以为后学规矩准绳，庶无妄治之愆，或于阴功，谅有小补云。夫钩，钩起也。割，割去也。针非砭针之针，乃针拨瞳神之针。烙即熨烙之烙，此四者，犹夫刑之戮凶强，剪除横逆之法也，要在审察明而详夺定，然后加刑，先灭巨魁，以及从恶，则情真罪当，而良善无枉屈侵扰之害，强暴无激变作乱之祸。若论治法，实开泄郁滞，除瘀积之一法也，惟要症候明而部分当，始可施治，先伐标而后治本，则气血宁，而精膏无耗涩枯伤之患，轮廓无误失损害之过。如钩先须认定何处皮肉，筋脉浮浅，可钩不可钩，酌量治之，即手力，亦随病之轻重行之。如针，必须内障，即症候可针，必俟年月已足，血气已定者，方可针之，庶无差谬，不可妄为，使病人受无辜之痛楚，致同道之耻笑。针后当照病用药，内治其本，或补或泻，或温或凉，各随症之所宜。若只治其标，不治其本，则气不定，不久复为患矣。如割，在气血肉三轮者可割，而大眦一块红肉，乃血之英，心之华，决不可割，误割则目盲，若神在此而伤之，必死。有割伤因而惹风，及元气虚弱之人，烦躁湿盛者，必为溃烂、为漏、为目枯。凡障如攀睛胬肉，鸡冠蚬肉，鱼子石榴，赤脉虯筋，胞肉黏轮等症，可割。若在风轮之浅者，误割之，则珠破而目损。至于烙，只能治残风溃眩，疮烂湿热，重而久不愈者，轻者亦不必烙，服药自愈。若红障血分之病，割之必用烙以断之，否则不久复生，若在气分白珠，不可用烙，若在乌珠，针烙皆不可犯，不惟珠破，亦且甚痛。凡乌珠有恶障厚蔽者，钩割亦宜浅，浅割外边赤丝瘀肉，其内贴珠翳障，只宜缓缓点药服药，耐心治之，久而自消，不可性急而取快也。若镰割风毒流毒瘀血等症，当以活法审视，不可拘于一定，必须口传亲授，临症亲见，非笔下之可形容。大抵钩割针烙之治，功效最速，虽有拨乱反正之功，乃乘险救危之法，亦不得已而用之，全在心细而胆大，必症候明而部分当，又兼服药内治，方为两尽其美，若只治外症而不治内，虽有今日之功，恐为后日之害也，业斯道者，甚无忽焉。
〖弃邪归正论〗
治病犹治乱破敌，综理无错，攻守得宜，少失机权，变症先矣。夫有诸中然后形诸外，病既发者，必有形色部位之可验，始知何脏何腑，某经某络，所患虚实轻重，然后对症医治，则综理清而攻守当矣，夫何变症之有。
今人治目，不知形症部位，辄乱投药，每受其害。间有饶而愈，则往往引以为例，蒙害者甚多，亦不能尽具。略举数节，以为后戒。且如人之患目者，皆曰服菊花洗心散、龙胆四物汤、三黄汤、明目流气饮、羊肝丸、补阴丸之类，不见效，则反归怨于药，殊不知病不对药，非药之过耳！有以黄连汤、薄荷汤、泥浆、井水、鸡子清、水晶、金银等物，取其凉气，以之熨洗，爽快一时，反致血凝，变症日增，亦不知悟，及疾成而始悔，有人饮烧酒，食辛辣，烘火向日，谬云以热攻热，若尔人者，譬如蜉蝣泛火，乃火将息之时，被其一激而散，偶尔侥倖，遂以为常，比比夸以示人。吁，倘遇炎炽之病，是齎敌以粮，授贼以刃也，此理之甚明，而人何不悟，可谓愚矣。
有以舌舔目而珠破，不知其害者。不知舌乃心之苗，为心火之用，且又腥膻燥炙，无不皆尝，以之舔轻清脆嫩之目，焉得不作破哉！或曰：古人舔目而复明，非舔之功乎？岂知古之舔目，不过一二人而已，此实偶然巧合所致，岂可以此为例。
又有信巫祝，而明灯向日，摘草抡丝，谓之劫眼，决无此理。《外台秘要》亦无此法。屡有痕捩爪伤俱由此致。盖努力强挣劳瞻，以耗弱之精华，而敌赫赫之阳光，安得无损？间有客热天行，银星微火自退之症，偶然侥倖愈者，则以为巫祝之灵，愈信鬼神而弃医，彼此夸援为例，而愚者遂以为信，因成痼疾，而悔之迟矣。
吁！士大夫尚蒙其蔽，又况愚人乎？或有因将草汁点洗，误中其毒者；有将毒草贴于曲池、合谷、太阳等穴，而致目珠损凸者；有刮指甲金玉骨血等屑，点目而擦破其珠者，如此妄治，皆愚人自取其祸。若医者为之，则不才之甚也。
又有庸医图利，证尚不明，滥治人疾，或不当点而强点，不当熨割而强熨割，当开导而失于开导。至于用药，当补者而反泻，当泻者而反补，寒其寒而热其热，损不足而益有馀，凡此皆医害之也。故人有信巫而不信医，决不可强之医，此下愚之甚者，虽强之医而终无全功，反为所鄙。
大抵目病，由肝肾之本虚，而后标病始发于目，未有本实而标病者。然人有气血表里，虚实远近，男妇老幼缓急之异病；药有寒热温凉，君臣佐使，补泻逆从反正之异治。要验症而辨其脏腑经络，察远近而审其寒热虚实。认症的当，病真理明，然后投之以清心寡慾，耐久医治，又何目病之不除哉。

目症相同所治用药不同并戒慎问答  ***************************
复慧子曰：昔有客问先大人云，均一病也，其症不异，子何以治之不同，用药各异，其效有速有迟，有愈有不愈者，有治之者，有辞而不治者，其故何也？大人闻而应之曰：夫古之善医，先精造乎学业，次通达乎人事，见机而作，圆融变通，不拘一隅，不执一方。子谓予同病而异治，不知人事有种种不同者也，或男子妇人，婴儿处女，鳏寡老弱，师尼婢妾，兼之胎前产后与夫情性之温暴，饮食之多寡，二便之通塞，四时之寒暑温凉，病症之虚实冷热，岁月之远近浅深，有能节戒不能节戒者，服药曾伤元气未伤元气者，千态万状，不可胜计，治之安可同于一辙乎？况富贵贫贱之殊途，盖富贵之人，其志乐，其性骄，或酒色之不戒，家务之劳心，暴怒之伤肝，以致五火俱动，且药饵委诸童仆，火候或失宜，故取其效也不易。至于贫贱者，其志苦，其形劳，或因薪谷之忧，忿怒之伤，或药饵力乏不继，欲愈其疾也更难，予之症同而治异者，尽为此也。今就先大人之论思之，诚不可拘一隅，不可执一方也，但他恙之戒人酒色劳怒犹易，独目病之戒人则难。他病身体无力，四肢疲倦，而念难起，惟病目者，身体强健，而念易动，动则精出窍矣。夫天地以日为阳，雨为阴，人以火为阳，水为阴，人静则生阴，动则生阳，阳生岂不为火乎。至于怒，又为七情之一，最易伤肝，肝伤则目必损，肝窍于目故也。恣酒助阳，动湿热而烁阴，纵色又为伤肾之要，人身脏腑皆火，单有肾水一点以制之，岂可轻忽不慎。丹溪先生言：人心君火一动，相火即起，虽不交而精亦暗流矣。又有愚夫愚妇，病目不知自爱，俱言假此以泄其火，愚谓此非去火，实乃抱薪救火也，将见火未熄，而焰愈炽矣。病目者不知乎此，则轻症变重，重症变为不治之症者，靡不由乎此耳，业是科者，善为词以深戒之可也。
〖用药寒热论〗
用药如用兵，补泻寒热之间，安危生死之所繫也，可不慎欤？虽云目病非热不发，非寒不止，此言夫火之大概耳。内有阴虚、冷泪、昏眇、脱阳等症，岂可独言是火，而用寒凉也。
今之庸医，但见目病，不识症之虚实寒热，辨别气血，惟用寒凉治之。殊不知寒药伤胃损血，是标未退而本先伤，至胃坏而恶心，血败而拘挛，尚不知省，再投再服，遂令元气大伤，而变症日增。必虚寒之症已的，始可投以温和之药，否则有抱薪救火之患。设是火症，投以热药，其害犹速，不可不慎。
大抵燥赤者清凉之，炎秘者寒凉之，阳虚者温补之，脱阳者温热之。然热药乃回阳之法，寒药乃救火之方，皆非可以常用者。外障者养血去障，内障者滋胆开郁。故治火虽用芩连知柏之类，制之必以酒炒，庶免寒润泄泻之患。而寒热补泻之间，又宜谅人禀受之厚薄，年力之盛衰，受病之轻重，年月之远近，毋使太过不及，当于意中消息。如珠之走盘，如权之走秤，不可拘执，是为良医。
〖用药生熟各宜论〗
药之生熟，补泻在焉；剂之补泻，利害存焉。盖生者性悍而味重，其攻也急，其性也刚，主乎泻；熟者性淳而味轻，其攻也缓，其性也柔，主乎补。补泻一差，毫釐千里，则药之利人害人判然明矣。
补药之用制熟者，欲得其淳厚，所以成其资助之功；泻药制熟者，欲去其悍烈，所以成其攻伐之力。用生用熟，各有其宜。实取其补泻得中，毋损于正气耳，岂为悦观美听而已哉。
何今之庸医，专以生药饵人。夫药宜熟而用生，生则性烈，脏腑清纯中和之气，服之宁无损伤？故药生则性泻，性泻则耗损正气，宜熟岂可用生。又有以生药为嫌，专尚炮制称奇，夫药宜生而用熟，殊不知补汤宜用熟，泻药不嫌生。
夫药之用生，犹夫乱世之贼寇，非强兵猛将，何以成摧坚破敌之功。药之用熟，犹夫治世之黎庶，非礼乐教化何以成雍熙揖让之风。故天下乱则演武，天下治则修文。医者效此用药，则治病皆得其宜，庶不致误人之疾也。噫，审诸。
〖开导之后宜补论〗
夫目之有血，为养目之源。充和则有发生长养之功，而目不病，少有亏滞，目病生矣。犹水为生物之泽，雨雾中和，则滋生之得宜，而草木秀，亢旱淫潦则草林坏矣，皆一气之失中使然也。
是故天之六气不和，则阴阳偏盛，旱潦乘之。水之盈亏不一，物之秀藁不齐，雨暘失时，而为物之害也。譬之山崩水涌，滂沛妄行，不循河道而流，不得已而疏塞决堤，以泄其氾滥，使无淹溢害物之患。人之六气不和，水火乖违，淫亢乘之。血之衰旺不一，气之升降不齐，荣卫失调，而为人害也。
盖由其阴虚火盛，炎炽错乱，不遵经络而来，郁滞不能通畅，不得已而开滞导郁，以泄其瘀，使无胀溃损目之害，其理与战法同。而开导之要穴有六，谓迎香、内睥、上星、耳际、左右太阳穴也。内睥乃破贼正队之前锋也，其功虽迟，渐可收而平顺；两太阳，击其左右翼也，其功次之；上星，绝其粮道也；迎香，攻贼之巢穴也，成功虽速，乘险而征也；耳际，乃击其游骑耳，道远功卑，智者所不取。此六穴者，皆拯危之良术，挫敌之要机。与其闭门捉贼，不若开门待去之一法也。
夫盗人岂所欲遇乎，倘不幸而遇之，若盗寡而势弱，我强而势盛，贼成擒矣。设或群盗猖獗，又不若开门逐之为愈也。资财虽损，竭力经营，犹可补其损也。若一闭门，必有激变焚杀之势。目人岂所欲患乎，倘不幸而患之，病浅而邪不胜者，攻其内而邪自退，目自明矣。若六阳炽盛，不若开导以通之，则膏液虽损，随以药补之，犹无损也，不然，火邪郁滞之极，目必有溃烂枯凸之害。
虽然，但开导之一法，其中有利害二者存焉。有大功于目，而人不知，有隐祸于目，而人亦不知。若论其摧锋挫锐，拯祸勘乱则其功之大者也。至于耗液伤膏，弱光华而损滋生，又其祸之隐者也。医人若能识病之轻重，察病之虚实，宜开导而开导之，既导之后，随即补之，使病目者，气血无伤害之弊，庶可称通权达变之良医矣。
〖用片得效后宜少用勿用论〗
有病目者问曰：片脑之功，治目何多。予闻而哂之曰：君知其功，亦知其害乎。病者愕然曰：举世之人，由稚及老，虽愚夫愚妇，皆知片脑为治眼之药，眼科无不以此为先，今君独言害者，何也？莫非骇俗乎。曰：予非穿凿而好哓舌，亦非绝弃而不用，但用之得其当耳。子既病目，亦曾点否。曰：点。曰：子既点，且以此试为子问，有点片脑，初觉凉快，少顷烦热而闷躁者，有点片脑而目愈昏，有点而障愈厚。病愈笃者，有之乎？病者曰：皆有之。且人之目病，无有不点片脑者，子之目既点片脑，今何为而不愈，而乃矜羡其功之多也。客愀然而起曰：诚愚之所未闻，敢请教。曰：片脑利害兼有，功过相半，然利害虽在片脑之性味，而功过则由医者用之当不当耳，我以此语子，子静听而以理揆之。且目非热不发，非寒不止，此指大意而言也，若夫血见热则行，见寒则凝，寒甚则伤血，热甚则伤精，此理之自然。今遍考诸家所论片脑，有称为寒，有称为热，有称为常，有称为劫，皆不知眼科心法之故。夫片脑寒热兼有，阴中之阳，味凉而性热，实眼科之劫药也。味有形也，性无形也，血有形也，气无形也。今片脑味凉性热，味不能退无形之火，性不能行有形之血，是以血虽得热而欲行，而寒又为之绊，火虽得寒而欲退，而热又为之助，故寒反伤其血，热反伤其精，古人有曰：寒非纯寒，热非纯热，寒热夹攻，反伤精血。而目之为窍至高，火性炎上，最易攻犯，今内火炽，已怫郁极矣，况其脉道幽深，经络高远，而内治之药，未能便达于目，故用外劫之药，反攻之法，假其性以引夫邪火从窍而出，假其味以润之，舒其涩痛，且香能通窍，不过暂用其劫，而不可常也，如凝脂赤肿、天行暴风、蟹睛赤虯、风烂涩痛等症，是其所治之病也，其他俱不可用耳。如若火息，不赤痛涩烂之症，皆宜减去片脑。片脑之功，只能散赤劫火，润涩定痛，其害则耗散阳光，而昏眇不明，凝结膏汁，而为白障难除，为其热极生寒，火兼水化也。屡见患凝脂、赤膜、花翳、蟹睛，皆片脑凝结，成大白片而不得去，方见片脑生寒，火兼水化之害。大抵目病用片脑，如以贼攻贼，其功亦速，贼败则我胜，若不夺其权而再纵之，则矫肆生祸乱作矣。故凡用片脑劫病，既退之后，再复多用，则膏汁凝，而目之光华弱矣，必减片脑用之方妙，而内仍须服补养调治之药，庶不损于瞳神耳。
〖点服之药各有不同问答论〗
问曰：点服之治，俱各不同。有点而不服药者，有服药而不点者，有点服并行者，何谓乎？曰：病有内外，治各不同。内疾已成，外症若无，不必点之，点之无益，惟以服药内治为主。若外有红丝赤脉，如系初发，不过微邪，邪退之后，又为馀邪，点固可消，服药夹攻犹愈。倘内疾始发，而不服药内治，只泥外点者，不惟徒点无益，恐反激发其邪，必生变证之害。若内病即成，外症又见，必须内外并治，故宜点服俱行。
但人之性，愚拗不同。有执己之偏性，喜于服药而恶点者，有喜于点而恶服者，是皆见之偏也。殊不知内病即发，非服药不除，古云：止其流者，莫若塞其源；伐其枝者，莫若治其根。扬汤止沸，不如灶底抽薪，此皆治本之谓也。若内有病，不服药而愈者，吾未之信也。至于外若有翳，不点不去。古云：物秽当洗，镜暗须磨，脂膏之釜，不经涤洗，焉能洁净，此皆治标之谓也。若外障既成，不点而退者，吾亦未之信也。
凡内障不服药而点者，反激其火，耗散气血，徒损无益，反生变症。又有内病成而外症无形，虽亦服药，而又加之以点，此恐点之反生他变。至于外症有翳，单服药而不点，如病初起，浮嫩不定之翳，服药亦或可退。若翳已结成者，服药虽不发不长，但恐不点，翳必难除，必须内外兼治，两尽其妙，庶病可愈矣。故曰：伐标兼治本，伐本兼治标。治内失外是为愚，治外失内是为痴。内外兼治，是为良医。

眼科针灸要穴图像  ***************************
〖正头风及脑痛〗
正头风及脑痛图（图缺）
此症针后，或一二日再发，如前痛甚，但头为诸阳会首，宜先补后泻，又宜泻多补少。或错补泻，再发愈重，当再针百会、合谷、上星三穴泻之，无不效也，举发，另刺上星、太阳。
正头痛，旦发夕死，夕发旦死，医用心刺疗，如不然，难治也，端的正头风，十死之症，又名肾厥头痛。
〖口眼喎斜〗
口眼喎斜图（图缺）
此症皆因醉后，睡卧当风，窜入经络，痰饮灌注，或因怒气伤肝，房事不节，宜先刺颊车、合谷、地仓、人中。如不愈，再刺地仓、合谷、承浆、瞳子髎。
〖头顶痛〗
头顶痛图（图缺）
此症乃阴阳不分，风邪窜入脑户，故刺不效，先去其痰，后去其风，自然效也。宜先刺百会、后顶、合谷，不效，再刺风池、合谷、三里。
〖头风目眩〗
头风目眩图（图缺）
此症多因醉饱行房，未避风寒而卧，贼风入于经络。宜刺解溪、合谷、丰隆。再发后刺风池、上星，三里。
〖外障眼〗
外障眼图（图缺）
此乃头风灌注瞳人，血气涌溢，上盛下虚，故得此疾。宜刺太阳、睛明、合谷、小骨空。不效，再刺临泣、攒竹、三里。
〖眼生翳膜〗
眼生翳膜图（图缺）
此症受病既深，未可一时便能针愈，先刺睛明、合谷，不效，须是三次针之方可。如发，再刺太阳、光明。
〖迎风冷泪〗
迎风冷泪图（图缺）
此症乃醉后当风，或暴赤眼痛，不忌房事，恣食热物。妇人多因产后当风坐视，贼风窜入眼中，或行经与男子交感，秽气冲于头目，故成此疾。宜刺攒竹、合谷、大骨空、小骨空。如未愈全，再刺小骨空。
〖暴赤肿痛眼〗
暴赤肿痛眼图（图缺）
此症乃时气所作，血气壅滞，当风睡卧，饥饱劳役，宜先刺合谷、三里、太阳、睛明，不效，后再刺攒竹、太阳、丝竹空。
〖红肿涩烂沿眼〗
红肿涩烂沿眼图（图缺）
此症乃醉饱行房，气血凝滞，用手揩摸，贼风窜入，故有此症。宜先刺合谷、二间，不效，再刺睛明、三里。
〖内障眼〗
内障眼图（图缺）
此症乃怒气伤肝，血不就舍，肾水枯竭，血气耗散，初病不谨，恣贪房事，用心过多，故得难治。先宜刺临位、睛明、合谷、瞳子髎，如不效，刺光明、风池。
〖羞明怕日眼〗
羞明怕日眼图（图缺）
此症乃暴痛，在路迎风，窜入眼中，血不就舍，肝不藏血，观灯则泪出，见日则酸涩，痛疼难开。宜刺攒竹、合谷、小骨空、二间。不愈，再刺睛明、行间。
〖偏正头风〗
偏正头风图（图缺）
此症乃痰饮停滞胸膈，贼风窜入脑户，偏正头风，发来连半边皮肉疼痛，或手足沉冷，久而不治，变为瘫患，亦分阴阳针之，或针力未到，故不效也。此症宜先针风池、合谷、丝竹空。后可针三里泻之，以去其风，针后穴、前穴、丝竹空、鞋带。
〖红肿疼痛眼〗
红肿疼痛眼图（图缺）
此症因伤寒未解，却有房事，上盛下虚，气血壅上，或头风不早治，则血灌瞳人，或暴赤肿痛，或怒气伤肝，房事触毒心肝二经，饮食不节，饥饱醉劳，皆有此症，心火炎上故不散，及妇人产后怒气伤肝，产期未满，非一时可疗，渐而为之，无不效也。宜先刺睛明、临泣、合谷。不愈，再刺风池、太阳、行间。
●百会　名三阳五会，一名巅上，一名天满，在前顶后一寸五分，顶中央，旋毛心，容豆许，直两耳尖上对是穴。督脉足太阳之会，手足少阳足厥阴俱会于此。刺二分，灸五壮，甲乙经曰：刺三分，灸三壮，一曰：灸头顶不得过七壮。主治头风头痛。
●合谷　一名虎口，在手大指次指歧骨间陷中，手阳明所过为原，刺三分，留六呼，灸三壮。
主治偏正头痛，面肿目翳。神农经云：治鼻衄，目痛不明。席弘赋云：睛明治眼若未效，合谷光明不可缺。千金十一穴云：曲池兼合谷，可彻头痛，马丹阳天星十二穴云：疗头疼并面肿，体热，身汗出，目暗视茫然。
●上星　一名神堂，在鼻直上，入发际一寸，陷者中可容豆，刺三分，留六呼，灸五壮。一云宜三稜针出血，以泻诸阳热气。
主治头风头痛，鼻塞目眩，睛痛不能远视，三稜针刺之，即宜泄诸阳热气，无令上冲头目。
●神庭　直鼻上，入发际五分，发高者发际是穴，发低者加二三分，督脉足太阳阳明之会，灸三壮，禁刺，刺之令人癫狂目失明，一日灸七壮，至三七壮止。
主治发狂，登高妄走，风痫癫疾，角弓反张，目上视，不识人，头风鼻渊，流涕不止，头痛目泪，烦满，喘渴，悸不得安寝。
●瞳子髎　一名太阳，一名前关，在目外，去眦五分，手太阳手足少阳三脉之会。刺三分，灸三壮。
主治头痛目痒，外眦赤痛，翳膜青盲，远视[目荒][目荒]，泪出多眵。
●颊车　一名机关，一名曲牙，在耳下齿颊端近前陷中，倒卧开口取之，刺三分，灸三壮，一日灸七壮至七七壮，炷如小麦。
主治中风，牙关不开，失音不语，口眼歪斜，颊肿牙痛，不可嚼物，颈强不得回顾。凡口眼喎斜者，喎则左泻右补，斜则左补右泻，玉龙赋云：兼地仓，疗口歪。
●地仓　一名会维，夹口吻旁四分外，如近下微有动脉。若久患风，其脉亦有不动者，手足阳明任脉阳跷之会。刺三分，留五呼，灸七壮，或二七壮，重者七七壮，病左治右，病右治左，艾炷宜小，如粗钗脚，若过大，口反喎，却灸承浆即愈。
主治偏风，口眼喎斜，牙关不开，齿痛颊肿，目不得闭，失音不语，饮食不收，水浆漏落，眼动，远视[目荒][目荒]，昏夜无见。
●后顶　一名交冲，在百会后一寸五分，枕骨上，刺二分，灸五壮。
主治颈项强急，额颅上痛，偏头痛，恶风，目眩不明。
●临泣　在目上，直入发际五分陷中，正睛取之，太阳少阳阳维三脉之会，刺三分，留七呼。
主治鼻塞，目眩生翳，多眵流冷泪，眼目诸疾，惊痫反视。百证赋云：兼头维可治目中出泪。
●足三里　即下陵，出本输篇，在膝下三寸，胻骨外廉，大筋内宛宛中，坐而竖膝，低跗取之，极重按之，则跗上动脉止矣。足阳明所入为合，刺五分，留六呼，灸三壮。千金云：灸二百壮至五百壮。一云小儿忌灸三里，三十外方可灸，不尔则生疾，秋月不宜出血，恐土虚。
主治泻胃中脘热，与气冲、巨虚、上下廉同，秦承祖曰：膝胻痠痛目不明。外台明堂云：人年三十以外，若不灸三里，令气上冲目，使眼无光，盖以三里能下气也。
●风池　在耳后颞颥后脑空下，发际陷中，按之引耳。一云耳后陷中，后发际大筋外廉，足少阳阳维之会，刺四分，灸三壮至七壮，炷不用大。
主治中风偏正头痛，颈项如拔，痛不得回，目眩，赤痛泪出。通玄赋云：头晕目眩觅风池。
●丝竹空　一名目髎，在眉后陷中。甲乙经曰：足少阳脉气所发，刺三分，留三呼，禁灸，灸不幸，令人目小及盲。
主治头痛，目赤目眩，视物[目荒][目荒]，拳毛倒睫，风痫戴眼，发狂吐涎沫，偏正头风。通玄赋云：治偏头痛难忍，一传主眼赤痛，针一分出血。
●人中　一名水沟，在鼻下人中陷中。督脉手足阳明之会，刺三分，留六呼，得气即泻，灸三壮至七壮，炷如小麦，然灸不及针。
主治中风口噤，牙关不开，口眼喎斜。
●承浆　一名天池，一名悬浆，在颐前下唇稜下陷中，足阳明任脉之会，刺三分，留五呼，灸三壮，日可七次，至七七壮止。即血脉宣通，其风应时立愈，艾炷不必大，但令当脉，即能愈疾。
主治偏风，半身不遂，口眼喎斜，口噤不开。一云疗偏风口喎面肿。
●迎香　一名冲阳，在禾髎上一寸，鼻孔旁五分，手足阳明之会，刺三分，禁灸。
主治鼻塞不闻香臭，喘息不利，偏风口眼喎斜，浮肿风动，满面作痒，状如虫行。玉龙赋云：能消眼热之红。
●客主人　一名上关，在耳前起骨上廉，门口有空，侧卧张口取之，手足少阳足阳明三脉之会。本输篇曰：刺之则呿不能欠者，即此穴。刺一分，留七呼，灸三壮。甲乙经曰：刺上关不得深，下关不得久。
主治口眼喎斜，耳聋耳鸣，聤耳，目眩齿痛，瘛瘲。
●角孙　在耳廓中间，上发际下，开口有空，手太阳手足少阳三脉之会。甲乙经曰：主治三阳寒热之病。又曰：足太阳有入頄偏齿者，名曰角孙，则足太阳脉，亦会于此，刺三分，灸三壮。
主治目生翳，齿龈肿不能嚼，唇吻燥，颈项强。
●光明　在外踝上五寸，足少阳络，别走厥阴，刺六分，留七呼，灸五壮。
主治热病。席弘赋云：睛明治眼未效时，合谷光明不可缺。标幽赋云：兼地五会，治眼痛痒。
●地五会　在足小指次指本节后陷中，去侠溪一寸，刺一分，禁灸。
主治，标幽赋云：兼光明治眼痒痛。
●解溪　一名鞋带，在冲阳后一寸五分，足腕上繫鞋带处陷中。一曰在足大趾，大趾直上跗上，陷者宛宛中。刺疟论注曰：在冲阳后三寸半，气血论注曰二寸半，甲乙经曰一寸半，足阳明所行为经，刺五分，留五呼，灸三壮。
主治风气面浮，头痛，目眩生翳。神农经云，治腹胀，脚腕痛，目眩头痛，可灸七壮。
●丰隆　在外踝上八寸，下廉胻骨外廉陷中，阳明络，别走太阴，刺三分，灸三壮。
主治头痛面肿，风逆颠狂，见鬼好笑。百证赋云：兼强间治头痛难禁。
●攒竹　一名始光，一名员柱，一名夜光，又名光明，在两眉头梢穴宛宛中，刺五分，留五呼，不宜灸。甲乙经云：明堂用细三稜针刺之，宣泄热气，眼目大明，宜刺三分，出血。
主治目视[目荒][目荒]，泪出目眩，瞳子痒，眼中赤痛，及腮脸瞤动，不卧。玉龙赋云：兼头维治目疼头痛。百证赋云：兼三间可治目中漠漠。通玄赋云：脑昏目赤泻此。
●印堂　在两眉中间，神农经云：治小儿急慢惊风，可灸三壮，艾炷如小麦。玉龙赋云：善治惊搐。
●睛明　一名泪孔，在目内眦。明堂云：内眦头外一分宛中，气府论注曰：手足太阳足阳明阴跷阳跷五脉之会，刺一分半，留六呼。甲乙经曰：刺六分，一曰禁灸。
主治目痛视不明，见风泪出，胬肉攀睛，白翳，眦痒疳眼，头痛目眩。凡治雀目者可久留针，然后速出之。席弘赋云：治眼若未效，併合谷光明不可缺。百证赋云：兼行间可治雀目。
●巨髎　夹鼻孔八分，直瞳子，阳跷足阳明之会，由此入上齿中，后出循地仓，刺三分，灸七壮。
主治瘛瘲，唇颊肿痛，口喎目痒，青盲无见，远视[目荒][目荒]，面风鼻䪼肿，脚气膝胫肿痛。
●大骨空　在手大指前二节前尖上，屈指当骨节中，灸二七壮，禁针。
主治内障久痛及吐泻。
●小骨空　在手小指第一节前尖上，屈指当骨节中，灸二七壮，禁针。
主治迎风冷泪，风眼烂弦等症，以上大小骨空二穴，宜口吹火灭。
●后溪　在手小指末节后外侧，横纹尖上陷中，仰手俯拳取之。一云在手腕前外侧，拳尖起骨下陷中，手太阳所注为腧，刺一分，留二呼，灸一壮，一云三壮。
主治目翳，鼻衄，耳聋。通玄赋云：治头顶立安。捷法云：肺与三焦热病，肾虚头痛，肝厥头晕，及头目昏沉，偏正头风疼痛，两额颅眉角疼痛，太阳痛，头项拘急，痛引肩背，醉后当风呕吐不止，恶闻人言，眼赤痛，冲风泪下不已。
●行间　在足大趾间动脉应手陷中。一云在足大趾次趾岐骨间，上下有筋，前后有小骨尖，其穴正居陷中，有动脉应手，足厥阴所溜为荣。刺三分，留十呼，灸三壮。
主治中风口喎，四逆，嗌乾烦渴，瞑不欲视，目中泪出。百证赋曰：兼睛明，可治雀目汗气。
●二间　一名间谷，在食指末节前内侧陷中，手阳明所溜为荣，刺三分，留六呼，灸五壮。
主治目黄口乾，口眼喎斜。通玄赋云：治目昏不见。
〖毫针式〗
毫针式图（图缺）
尖如蚊虻喙，取法于毫毛，长一寸六分，主寒痛痹在络。
或问曰：睛明、迎香、承泣、丝竹空等穴皆禁灸，何也？曰：穴近目，目畏火，故禁灸也。以是推之，则知睛明不可灸矣。凡灸头面之艾炷，宜小麦大，不宜多灸，盖头面为诸阳之首故也。若四肢炷稍大，背腹则又大，不妨多灸，四肢多灸则枯细。瘦人春夏之月刺宜浅，肥人秋冬之月刺宜深，此行针灸之大法也。
古人灸艾住火，便用洗法，以赤皮葱、薄荷叶煎汤温洗疮周围，约一时久，令驱逐风散于疮口出，更令经脉往来不涩，自然疾愈。若灸火退痂后，用东南桃枝青嫩皮煎汤温洗，能护疮中诸风。若疮内黑烂，加胡荽煎洗。若疼不可忍，加黄连煎洗，神效。古人贴灸疮不用膏药，要得脓水出多而疾除。资生云：春用柳絮，夏用竹膜，秋用新绵，冬用兔腹下白细毛，或猫腹细毛。今人多以膏药贴之，日两三易，欲其速愈，此非治疾之本意也。但今贴膏药，意在避风，亦取其便，惟久久贴之可也。
〖金针辨义〗
古人云金针者，贵之也。金为五金之总名，铜铁金银皆是也。《本草》云：马衔铁无毒，可作针。以马属午属火，火剋金，能解铁毒，故用以作针。
〖煮针法〗
煮针一法，《素问》原无，今世用之，欲温而泽也。是法有益而无害，故从之。
危氏书，用乌头、巴豆各一两，硫黄、麻黄各五钱，木鳖子、乌梅各十个，将针入水，用砂锅内或罐内煮一日，洗择之，再用止痛药没药、乳香、当归、花蕊石各五钱，又如前水煮一日，取出，用皂角水洗，再于犬肉内煮一日，仍用瓦屑打磨净，端直，松子油涂之，常近人气为妙。
〖金针式〗
金针式图（图缺）
金针柄以紫檀花梨木或犀角为之，长二寸八九分，如弓弦粗，两头钻眼，深三四分，用止好赤金子抽粗丝，长一寸，用乾面调生漆，嵌入针柄根内外，馀六分许，略尖，不可太锋利，恐掼瞳神，以鹅毛管套收。平日收藏匣内，临用供于佛前，无有不验。此龙树王菩萨神针也。
〖用水法〗
凡拨金针之时，须看患目者之人老弱肥壮，若气盛者，欲行针之际，前二三日，先服退气散血之剂数服，平其五脏，弱者不必服之。临拨，新汲井水一盆，放于桌上，令患目者，对盆就洗，医家侧坐，以手蘸水，频频于眼上连眉稜骨淋洗，使眼内脑脂得水乃凝，以洗透数十遍，冷定睛珠为度，然后用针，庶几随手而下，并不黏滞矣。
〖拨内障手法〗
凡拨眼要知八法，六法易传，惟二法巧妙，在于医者手眼心眼，隔垣见证。手法探囊取物，方得其法。临拨，先令患者以水洗眼如冰，使血气不行为度，两手各握纸团，端坐椅上，后用二人将头扶定，医人先用左手大指二指，分开眼皮，按定黑珠，不令转动，次用右手持金针，如拨右眼，令患者视右，方好下针，庶鼻梁骨不碍手，离黑珠与大眦两处相平分中，慢慢将针插下，然后斜回针首，至患处，将脑脂拨下，复放上去又拨下来，试问患者，看见指动，或青白颜色，辨别分明，然后将脑脂送至大眦近开穴处，护睛水内尽处，方徐徐出针，不可早出，恐脑脂复还原位，拨左眼侧左锐眦。
凡行针，须用朔望对神祈佛，通诚乡贯姓名敬祝。用针者亦逢朔望唸咒七遍，画符一道封针。临用必先斋戒，设供香烛之类。又画符一道，取太阳神光，接其眼光，亦唸咒。大叫救苦救难南海观世音菩萨，其针自转。令用针者心胆大，开不惊，先画后三光符下针，宜天气晴明，用开成除收日，忌子日。
〖开针三光符〗
开针三光符图（图缺）
书符默唸，取日光，接神光，明目光。
咒曰：清净眼，紫金灯，洒洒水离黄沙。
满藏经：千手千眼千龙王，文殊大士骑狮子，普善菩萨骑象王，目神夜裹云膜内障尽消除。强中强，吉中吉，婆罗会上有殊利，眼中一切得光明，清静般若波罗蜜。
〖封针符〗
封针符图（图缺）
〖封眼法〗
预收芙蓉半老绿叶，晒乾为末，用井花凉水调匀，以绵纸剪圆块，如茶盅口大，先将敷药敷眼上眉稜骨及下眶，以纸一层封贴药上，又上药一层，盖纸一层封定，俟将干，以笔蘸水润之，日夜数次，夏月倍之，一日一换，仰面而卧。若将针眼向下就枕，防脑脂从上覆下也。起坐饮食，大小二便俱宜缓，不可用力震动，三日内，只用温和稀粥，烂熟餚馔，不可震动牙齿。三日后，开封视物，服药静养而已。
针后若目疼痛，急取生艾，或干艾，同生葱各半，共捣，铜锅内炒热，布包熨太阳穴，三五次即止。若瞳神有油气不清，当平肝气，用槟榔、枳壳、柴胡之类。作呕吐，用藿香、淡豆豉、姜制厚朴、半夏之类。火旺体厚者，宜清火顺气消痰，用黄连、枳壳、槟榔、半夏、麦冬、瓜蒌之类。老弱者，有茯神、熟地、枸杞、麦冬、枣仁、贝母、白术、橘红、五味子、白芍、当归之类。针后忌用川芎，恐行血作痛。太阳头痛，用防风、白芷、羌活、石膏之类。痛甚，用炒盐熨之。若白睛赤，用柴胡、红花、赤芍、归尾、栀仁、桑皮、防风之类。瞳神微散，用白芍、五味子、麦冬、茯神、人参、当归、酸枣仁之类。受热致瞳神细小者，用寒水石、当归、黄连、麦冬、茺蔚子、柴胡、炒栀仁之类。若障复朦，宜服平肝顺气之剂，其障自退，如不速退，复再针拨亦可。
●退气散血饮
大黄　当归身　乳香　没药　连翘　穿山甲　白芷（各等分）
上锉剂，白水二盅，煎至八分，去滓，食远服。
愚按：此症乃湿热郁积，蒸烁脑脂下垂，故珠内有膜遮蔽瞳仁之光，犹如布慢悬于明窗之内，外人虽见其窗似明，孰知窗内有幔悬挂而不明也。但今人以讹传讹，皆谓瞳仁反背，其讹相延已久，一时难以正之，当知此症惟用金针入珠内，拨去脂膜，顷刻能明，此论惟可与知者道，难与俗人言也。谨辨之，以为后人垂鉴。
上《龙木论》金针开内障大法，谨按其法。初患眼内障之时，其眼不痛不涩不痒，头不旋不痛，而翳状已结成者，必俟岁月障老，始宜金针拨去其翳，如拨云见日而光明也。今具其略于后。
〖开内障图〗
●圆翳　初患时见蝇飞花发，垂蚁薄雾轻烟，先患一眼，次第相牵，俱圆翳，如油点浮水中，阳看则小，阴看则大，金针一拨即去。
●滑翳　翳如水银珠，宜金针拨之。
●涩翳　翳如凝脂色，宜金针拨之。
●浮翳　藏形睛之深处，细看方见，宜金针拨之。
●横翳　横如剑脊，两边薄，中央厚，宜针于中央厚处拨之。
以上五翳，皆先患一目，向后俱损，初患之时，其眼痛涩，头旋额痛，虽有翳状，亦难针拨。独偃月翳、枣花翳、黑水凝翳，微有头旋额痛者，宜针轻拨之。
●冰翳　初患时头旋额痛者，眼睑骨鼻颊骨痛，目内赤色，先患一目，向后翳如冰冻坚白，宜于所经过脉，针其腧穴，忌出血，宜针拨动，不宜强拨。
●偃月翳　初患时微微头旋额痛，先患一目，次第相牵俱损，翳一半厚一半薄，宜针，先从厚处拨之。
●枣花翳　初患时微有头旋眼涩，目中时时痒痛，先患一眼，向后俱臀，周围如锯齿，轻轻拨去，莫留短脚，兼于所过之经，针灸其腧。
●散翳　翳如酥点，乍青乍白，宜针拨之。
●黑水凝翳　初患时头旋眼涩见花，黄黑不定，翳凝结青色，宜针拨之。
●惊振翳　头脑被打筑，恶血流入眼内，至二三十年成翳，翳白色，先患之眼不宜针，牵损后患之眼，宜针拨之。
虽不痛不痒，其翳黄色红色者，不宜针拨。翳破散者，不宜针拨。中心浓重者，不宜针拨。拨之不动者，曰死翳，忌拨。独白翳黄心，宜先服药后针之。若无翳者，名曰风赤，不宜针之。
●白翳黄心　翳四边白中心黄者，先服逐翳散，次针足经所过诸穴，后用金针轻拨，拨若先损一目，向后俱损。
●乌风　无翳，但瞳人小，三五年内结成翳，青白色，不宜针。视物有花为虚，宜药补，不宜药泻。
●肝风　无翳，眼前多见虚花，或白或黑，或赤或黄，或一物见二形，两眼同患，急宜补治，切忌房劳。
●五风变　初患时头旋额痛，或一目先患，或因呕吐，双目俱暗，瞳子白如霜。
●绿风　初患时头旋额角偏痛，连眼睑眉及鼻颊骨痛，眼内痛涩，先患一眼，向后俱损，无翳，目见花，或红或黑。
●黑风　初患时头旋额偏痛，连眼睑鼻颊骨痛，眼痛涩，先患一眼，向后俱损，无翳，眼见黑花。
●青风　初患时微有痛涩，头旋脑痛，先患一眼，向后俱损，无翳，劳倦加昏重。
●雷头风　初患时头旋恶心呕吐，先患一目，次第相牵，俱变伤，瞳神或大或小，凝脂结白。
〖用针忌日〗
子时在踝　丑时在头　寅时在耳　卯时在面
辰时在头　巳时在乳　午时在脚　未时在腹
申时在心　酉时在背　戌时在腰　亥时在股
〖针灸避人神论〗
《千金》云：欲用针灸，先知行年宜忌及人神所在，不与禁忌相犯即可。故男忌除，女忌破，男忌戌，女忌巳。有曰：神忌有每月忌，有十二时忌，有四季人神，有十二部年人神，九部傍通人神，有杂忌傍通人神，有血支血忌之类。凡医者不能知此避忌。若逢病人危会，男女气怯，下手至困，通人达士，岂拘此哉！若遇卒暴急患，皆不拘禁忌。许希云：卒暴之疾，须速灸疗，一日之间，止忌一时是也。《千金》云：痈疽、疔肿、喉痹，客忤，尤为急切。凡作汤药宜速，不可避凶。又曰：凡卒暴急症并中风卒仆，痰厥等症，即用针灸治疗。若论忌神，少缓则不可救。此所以不可拘泥也。若平居从容，治病于末形，选吉日避人神可也。
〖取十二建人神之忌时〗
建日在足禁晡时，除日在眼禁日入，满日在腹禁黄昏，平日在背禁人定，
定日在心禁半夜，执日在手禁鸡鸣，破日在面禁平旦，危日在鼻禁日出，
成日在唇禁食时，收日在头禁寅时，开日在耳禁午时，闭日在目禁日映。
〖附：前贤治目医案补遗诸方〗
●十全大补汤　治诸虚百损，荣卫不和，形体羸瘦，面色痿黄，脚膝痠疼，腰脊倦痛，头眩耳重，口苦舌乾，骨热内烦，心忪多汗，饮食进退，寒热往来，喘嗽吐衄，遗精失血，妇人崩漏，经候不调。凡病后不爽，及忧虑伤动血气，此药平补有效。
白茯苓　白术（土炒）　肉桂（去粗皮）　川芎　当归身　人参　黄耆（蜜制）　白芍　熟地黄　甘草（炙各等分）
上锉剂。水二盅，生姜三片，大枣一枚，煎至八分，去滓温服，不拘时候。
按：《经》曰：气主煦之，血气濡之。故用人参、白术、黄耆、茯苓、甘草甘温之品以补气，气盛则能充实于肌肉矣。用当归、川芎、白芍药、地黄、肉桂味厚之品以补血，血生则能润泽其枯矣。
●七宣丸　治风气结聚，宿食不消，兼砂石皮毛在腹中，及积年腰脚疼痛，冷如冰石，脚气冲心，烦愤闷乱，头旋暗倒，肩背重痛，心腹胀闷，胸膈闭塞，风毒肿气，连及头面，大便或秘，小便时涩，脾胃气痞，不能饮食，脚气转筋，掣痛挛急，心神恍惚，睡卧不安等疾。
锦纹大黄（面裹煨十五两）　甘草（灸四两）　柴胡（去苗，洗）　诃黎勒皮　枳实（焙）　木香（各五两）　桃仁（泡去皮尖，焙乾六两）
上为细末，炼蜜为丸，如梧桐子大。每服二三十丸，食远临卧米饮送下，渐增至四五十丸，取宣利为度，觉病势退愈则止服。不问男女老少，并宜服之，量虚实增减。
●神功丸　治三焦气壅，心腹痞闷，六腑风热，大便不通，腰腿疼痛，肩背重痛，头昏面热，口苦咽乾，心胸烦躁，睡卧不安，及治脚气，并素有风人大便结燥。
火麻仁（另捣如膏）　人参（去芦，各二两、锦纹大黄面裹煨）　诃黎勒（取干皮，各四两）
上为细末，另入麻仁膏擦匀，加炼蜜丸，如梧桐子大，每服二三十丸，滚白汤或温酒米饮皆可送下，食远临卧时服。如大便不通，可倍丸数，以通利为度。
●小柴胡汤　治伤寒温热病，身热恶风，颈项强急，胸满胁痛，呕哕烦渴，寒热往来，身面皆黄，小便不利，大便秘涩。或过经未解。或潮热不除。及瘥后劳复，发热疼痛。妇人伤风头痛烦热，经血适断。寒热如疟，发作有时。及产后伤风，并宜服之。
柴胡（去芦，半斤）　人参（去芦）　甘草（灸）　黄芩（各三两）　半夏（汤泡七次，焙乾，二两五钱）
上锉剂，或为粗末。每服三五钱，水二盅，生姜三片，枣一枚，去核同煎七分，去滓温服，不拘时候。小儿分作二服，量其大小多寡。
按：邪在表则恶寒，邪在里则发热，邪在半表半里则恶寒且热，故寒热往来，少阳之脉，行于两胁，故令胁痛。其经属于胆，胆汁上溢，故口苦，胆者肝之腑，在五行为木，有垂枝之象，故脉弦。柴胡性辛温，辛者金之味，故用之以平目。温者春之气，故用之以入少阳。黄芩质枯而味苦，枯则能浮，苦则降。君以柴胡，则入少阳矣。然邪之伤人，常乘其虚，用人参、甘草者，欲中气不虚，邪不得复传入里耳。是以中气不虚之人，虽有柴胡证，而人参在可去也。邪初入表里，气逆而烦呕，故用半夏之辛，以除呕逆。邪半在表，则荣卫争，故用姜枣之辛甘，以和荣卫。
●二陈汤　治痰饮之患。或呕吐恶心，或头眩心悸，或中脘不快，或发热发寒，或因食生冷，脾胃不和。
半夏（汤泡洗七次，姜汁炒）　广陈皮（汤泡，去白，各一钱半）　甘草（灸，七分）　白茯苓（一钱）
上锉剂。水二盅，生姜三片，乌梅一个，同煎至六分，去滓，不拘时温服。
按：水穀入胃，无非湿也。脾土旺则能运化水穀，上归于肺，下达膀胱，无湿气之可留也。惟夫脾弱不能制湿，则积而为痰饮。半夏之辛能燥湿，茯苓之淡能渗湿，甘草之甘能健脾，陈皮之辛能利气。脾健则足以制湿，气利则积饮能行。东南之人，多有湿饮之痰，故丹溪恒主之，其曰加升提之剂者，亦清气升而浊气自降之谓。
按：此汤乃治一身之痰，都管之要药也。欲下行加引下药，黄柏、木通、防己之类。欲上行加引上药，升麻、柴胡、防风之类。又曰：二陈加升入之药，能使大便润而小便长。
●温白丸　治心腹积聚，久症癖块，大如杯碗，黄疸宿食，朝起呕吐，肢满上气，时时腹胀，心下坚结，上乘抢心，旁攻两胁。十种水病，八种痞塞，翻胃吐逆，饮食噎塞。五种淋疾，九种心痛，积年食不消化。或疟痰连年不瘥，及疗一切诸风，身体顽痹不知痛痒。或半身不遂，或眉发堕落，及疗七十二种风，三十六种遁尸疰忤及癫痫。或妇人诸疾，断缩不生，带下淋沥，五邪烦心，忧愁思虑，意思不乐，饮食无味，月水不调，及腹中一切诸疾，有似怀孕，连年屡月，羸瘦困惫，或歌或哭，如有所使，俱服此药，无不除愈。
川乌头（炮，去皮脐，二两五钱）　紫菀（去苗土叶）　柴胡（去芦头）　石菖蒲　厚朴（去皮，姜制）　桔梗　皂角（去皮子，炒）　吴茱萸（用汤洗，炒）　乾姜（炮）　黄连　人参　白茯苓　肉桂（去粗皮）　巴豆（去心皮膜，出油炒，另研）　蜀花椒（去目及闭口者，微炒去汗，各五钱）
上为细末，另入巴豆拌匀，炼蜜为丸，如梧桐子大。每服三丸，姜汤送下，食后临卧服，渐加到至五丸七丸，通利则止，再缩减四服。
●川芎茶调散　治男妇小儿，诸风上攻，头目昏重，偏正头风疼痛，鼻塞声重，伤风壮热，肢体烦疼，肌肉蠕动，膈热痰盛，妇人血风攻注，太阳穴疼，但是感风气，悉皆治之。
苏薄荷（去梗取叶，不见火，八两）　防风（三两）　白芷　川羌活　甘草（炙，各二两）　细辛（去芦，八钱）　川芎　荆芥穗（各四两）
上为细末，每服二钱，食后茶清调下。或姜葱煎服亦可。一方加菊花、殭蚕、蝉蜕，名曰菊花茶调散，常服清头目。
●四物汤　能调益荣卫，滋养气血，治冲任虚损，月水不调，脐腹疴痛，崩中漏下，血瘕块硬，发歇疼痛，妊娠宿冷，将息失宜，胎动不安，血下不止，及产后乘虚风寒内搏，恶露不下，结生瘕聚，少腹坚痛，时作寒热。
当归身（去须，酒浸，微炒）　白芍药（酒洗）　川芎（酒洗）　干熟地（酒蒸，各等分）
上锉剂。白水二盅，煎至八分，去滓温服。
按：是方，治血分之圣药也。用当归引血归肝经，川芎引血归肺经，芍药引血归脾经，地黄引血归肾经。惟心生血，肝纳血，脾统血，肺行血，肾藏血，男子化而为精，女子化而为月水，血有形之物，属乎阴，故名曰四物汤。
《经》云：气血身之二仪也。天地之道，阳常有馀，阴常不足，人与天地相似，故阴血难盛而易亏。是方也，当归、芍药、地黄味厚者也，味厚为阴中之阴，故能生血。川芎味薄而气清，为阴中之阳，故能行血中之气。然草木无情，何以便能生血，所以谓其生血者，以当归、芍药、地黄能养五脏之阴，川芎能调荣卫中之气，五脏和而血自生耳。若曰四物便能生血，则未也。师云：血不足者，以此方调之则可。若上下失血太多，气息机微之际，则四物禁勿与之，所以然者，四物皆阴，阴者天地闭塞之令，非所以生万物者也。故曰禁勿与之。
●凉膈散　治男妇小儿，脏腑积热，烦躁多渴，面热头昏，唇焦咽燥，舌肿喉闭。目赤疼痛，鼻衄颔颊结硬，口舌生疮，痰湿不利，涕唾稠黏，睡卧不宁，谵语狂妄，肠胃燥涩，便溺秘结，凡一切风壅等症，并宜治之。
黄芩（酒炒）　栀仁（炒黑）　苏薄荷（各三两）　连翘（四两）　大黄（酒炒）　甘草（炙）　元明粉（各二两）
上为粗末，每服四钱，白水二盅，煎至八分，去滓，食远热服。
按：是方黄芩、栀子味苦而气凉，故泻火于中。连翘、薄荷味薄而气薄，故清热于上。大黄、芒硝咸寒而味厚，故诸实皆泻。用甘草者，取其性缓而恋膈也。不作汤液而作散者，取其泥膈而成功于上也。
●三黄丸　治三焦积热上攻，眼目赤肿，小便赤涩，大便结燥，五脏俱热，肠风痔漏等症，并皆治之。
川黄连　黄芩　黄柏（俱用酒润炒，各等分）
上为细末，炼蜜为丸，如梧桐子大。每服三钱，空心白滚汤送下。忌煎炒辛辣椒姜等热物。
按：少火之火，无物不生，壮火之火，无物不耗。《经》曰壮火食气是也。故少火宜升，壮火宜降。今以三物降其三焦之壮火，则气得其生，血得其养，而三焦皆受益矣。黄芩苦而枯，故清热于上，黄连苦而实，故泻火于中。黄柏苦而润，故泻火于下。虽然火有虚实，是丸但可以治实火。若虚者用之，则火益盛，谓降多亡阴也。丹溪曰：虚火宜补。则虚实之辨，若天渊矣。明者当求之证焉。
一名三补丸，三补云何。谓以黄连、黄芩、黄柏三黄，能泻三焦之火，火泻则阴生，故曰三补。
按：是方，乃泻中之补，非补中之补也。若真以为补，是向痴人说梦也。程岩泉曰：人皆知补之为补，而不知泻之为补，知泻之为泻，而不知补之为泻。真知言哉！
●四季三黄泻心丸　治男妇三焦积热。上焦有热攻冲，眼目赤肿，头项疼痛，口舌生疮，中焦有热，心膈烦躁，不善饮食。下焦有热，小便赤涩，大便秘结，五脏俱热，即生背疖疮痍。及治五般痔疾，粪门肿或下鲜血，小儿积热，亦宜服之。
大黄（酒浸，九蒸晒，春秋二夏一各五两）　黄连（酒炒，春四夏五秋三冬一两）　黄芩（酒炒，春四夏秋六冬二两）
上为细末，炼蜜为丸，或用水叠为丸亦可，如梧桐子大。每服三钱，滚白汤送下。
按：味之苦者皆能降火，黄芩味苦而质枯，黄连味苦而气燥，大黄苦寒而味厚。质枯则上浮，故能泻火于膈。气燥则就火，故能泻火于心。味厚则喜降，故能荡邪攻实。此天地亲上亲下之道，水流湿，火就燥之义也。
●青州白丸子　治男妇半身不遂，手足顽麻，口眼喎斜，痰涎壅塞，及一切风，他药所不能疗者。小儿惊风，大人头风，洗头风，妇人血风病，宜服之。
天南星（制，三两）　白附子（二两）　半夏（以水浸洗过，白大者用，七两）　川乌头（去皮脐，五钱，各生用）
上为细末，以生绢袋盛，用井花水摆，未出者更为手揉令出。如有滓，更研，再入绢袋，摆净为度。放磁石盆中，日晒夜露，至晓弃水，别用井花水搅，又晒至来日早，再换新水搅。如此春五日、夏三日、秋七日、冬十日，去水晒乾后如玉片，碎研，以糯米粉煎粥清为丸。如绿豆大，初服五丸，服至十五丸，生姜汤送下，不计时候。如瘫痪风，温酒下二十丸，日进三服，至三日后当有汗，便能舒展。
●大承气汤　治阳明胃经，积热攻目，其脉沉实，睛珠疼痛，眩运，红肿生翳，累发累治，久服寒凉之剂太过，以致寒裹火邪，结热未除，治宜泻满，通大便，不实热可也。
锦纹大黄（酒洗，炒）　芒硝（各三钱）　厚朴（去皮，炙）　枳实（炙，各二钱）
上为剂，水四盅，先煮厚朴、枳实至二盅。入大黄煎二三沸，入硝煎温服，取利为度。如不利，再投一服。
按：《经》云：燥淫所胜，以苦下之。大黄之苦寒，以泻实热，枳实之苦辛温，收肠胃壅滞，润燥除热。又曰：燥淫于内，治以苦温。厚朴之苦辛温，破腹中结燥。又曰：热淫所胜，治以咸寒。芒硝之咸，以攻蕴热之坚痞。
●白通汤　治少阴肾水，客寒自利，宜通阳气，温中散寒，故用葱白通气，助乾姜、附子温中散寒可也。
葱白（四茎）　乾姜（二钱）　附子（制过，三钱）
水二盅煎服。本方加人尿、猪胆汁，苦寒使热药不为寒气所格，乃《内经》所谓甚者从治之法是也。
●十枣汤　治伤寒热，内蓄伏饮，以致头疼，心下痞满，引胁下痛，乾呕气。治宜下热逐饮为当。《经》云：辛以散之。故用芫花之辛以散饮。苦以泄之，故用甘遂、大戟之苦以泄水，大枣之甘以益脾土。
芫花（钱半）　甘遂（四钱）　大戟（一钱）　大枣（六枚）
上取白水二盅，先煮大枣至八分，入前三味共为细末。每服二钱，用大枣汁调服，吐之为度。
●导痰汤　治风痰涌盛者。
半夏（制，二钱）　广陈皮（去白）　枳实（去穰）　赤茯苓　甘草（炙）　胆南星（各一钱）
上锉剂。白水二盅，生姜三片，煎至八分，去滓温服。
去风痰者，湿土生痰，痰生热，热生风也。半夏、陈皮、茯苓、甘草，前之二陈汤耳。加南星以治风痰，入枳实去痰如倒壁。
《保命集》　当归汤　治翳，补益瞳人。
当归身　黄芩　赤芍药（各一钱半）　柴胡　川黄连（各一钱）　甘草（六分）　熟地黄（二钱）
上锉剂。白水二盅，煎至八分，去滓温服。
《保命集》　羚羊角散　治冰翳久不去者。
羚羊角（锉细末）　升麻　北细辛（各等分）　甘草（炙，减半）
上为细末，一半炼蜜为丸，每服五六十丸，用一半为散，以清水煎滚，吞丸子，食后送下。散服二钱，空心滚汤送下。
《济阴》　地黄丸　治三阴亏损，虚火上炎，致目睛散大，视物不真。或昏花涩紧，作痛畏明。或卒见非常之处等症。其功效与六味还少丹相似。
辽五味　当归　山茱萸　菊花　肉苁蓉　山药　巴戟肉　枸杞　熟地黄　麦冬（去心，各等分）
上为细末，炼蜜为丸，如梧桐子大。每服四十丸，空心白滚汤送下。

点眼药法  ***************************
凡治目点眼药，必按时候，每日须过已至午始点。盖人之阴阳，与天地同，子后一阳生，午后一阴生，正是阳生之际，火亦生焉。若点药犯之，则火势难遏。午后属阴，方宜点药。或膏或散或锭，用犀簪骨簪。如锭膏必蘸水乳磨化，如散者则干挑，俱先宜少点些微。若目受药，再略多些不妨，不可令患目者疼而怕点，即系仙丹，患者畏恨，要在医者轻手，徐徐对病投药，命患者闭目仰面，久不睁，切戒妄想多言。轻则可点二三次，重则点三四次，必用簪拨净药滓，不可过点，过多点则未必爽快，恐激动其火，反复增其患矣。
〖秘制点眼丹药诸方〗
●灵飞散　治目疾。消肿止泪明目，去翳退赤定痛，收湿除烂一切等症。
炉甘石（火煅通红，用童便淬，如此七次，水飞净，晒乾听用，每用一两）　明朱砂　琥珀　珍珠　牛黄　真熊胆（以上俱各另研腻粉，各一钱）　灵药（二钱）
上和极匀。每用牙簪挑少许点眼。闭目片时，再点。又闭片时，待药性过，然后用簪拨去药滓，温水洗净。每日点二三次。久闭为妙。
●附：灵药方
水银　黑铅（各五钱）　火硝（八钱）　官硼（二钱）
先将铅化开，入水银作一家，再加硝、硼研匀，入阳城罐内，盐泥封固，打火三炷香，先文后武，待冷，取出听用。
按：此灵飞散所宜制也。是散也，甘石收湿除烂，灵药磨翳拨云。若砂、珀、珠末、牛黄、熊胆者，解毒清热、止泪退赤、明目之品也。凡目有外症者，俱可用。
●五胆膏　治一切火热赤眼，流泪烂弦，怕热羞明，或痛或痒等症。
熊胆　鲭胆　鲤胆　猪胆　羊胆　川蜜（等分）
上将胆蜜入银铫或铜铫中，微火熬膏取起，用磁盒藏之，出火毒，点眼神良。
夫目证内热则睑赤，肝热则出泣，微热则痒，热盛则肿痛，或痒或痛，皆火之故也。气热则神浊昏冒，故令昼不能视物，阳盛者喜水恶火，故目不可以近灯光。此经所谓天明则日月不明，邪害深窍也。五胆之苦，是以清热。用蜜之润，是以济火。且诸胆者，乃甲木之精也。蜜者，百花之精也，皆有滋润九窍之妙焉。
宋真宗皇帝敕封　琼液膏　治目一切不疗之火病等症。
熊胆　牛黄　硼砂　蕤仁（去壳皮，净肉）　黄连（各一钱）　龙脑（五分）　蜂蜜（一两）
上熊胆、牛黄、蕤仁、黄连四味，长流水二大碗，倾于砂锅之内，煎至半锭，用重绵纸滤过去滓，入蜂蜜，再用文武火熬至紫金色，蘸起牵丝为度，不可太过不及，取出，入硼砂、龙脑，研极细末，和匀，入磁罐内封固，入土埋七日出火气，簪脚挑少许，点于目内，瞑目片时，候药过性方开，每日点二三次。仍忌一切动风之物。
●紫金锭子　治眼疾。不分远年近日，诸般翳膜，血灌瞳人，胬肉攀睛，拳毛倒睫，积年赤瞎，暴发赤肿，白睛肿胀，沙涩难开，火燥紧涩，怕日羞明，眵多泪，烂弦风痒，视物昏花，迎烟泪出，目中溜火，诸般目疾。
炉甘石（煅飞）　黄丹（各半斤）　当归　硼砂（各五钱）　川黄连　朱砂（各一两）　白矾（生用）　硇砂（制）　白丁香　轻粉　贝齿　石蟹（煅飞）　海螵蛸　熊胆　乳香　没药　白珍珠　麝香（各一钱二分半）　梅花片（二钱，其片麝入，忌气味走泄，宜诸药合毕加入）
上除脑、麝外，余各另制为末。秤合和匀，入黄连水，研至千万馀下，自干，次入麝香，研细罗过，又次入片脑，再研复罗入后膏，搜和作锭子阴乾。
猪胰子（四枚，以稻草挪洗，去膏膜乾净，无油为度，再用布包，捣烂入药）　生地黄　当归　黄连（一斤）　防风　龙胆草　黄柏（各二两）　诃子（八枚）　蕤仁（去皮壳，五钱）　大鹅梨（八枚）　冬蜜（八两，另熬，酥干为度）
上将当归等八味，洗净锉碎，以水浸于铜器内，春夏三秋四冬七日，滤去滓，复添水熬三次，取尽药力，以密绢绵纸重滤过，澄去砂土，漫水煎熬，槐、柳枝各四十九条，互换一顺搅，不住手，搅得此药如饴糖相类，入蜜和匀，磁器盛，放汤瓶口上，重汤蒸炖成膏，复滤净，滴入水中，沉下成珠可丸为度，待数日，出火毒，再溶化，入末和匀，杵捣为丸锭，阴乾，金、银箔为衣。每以少许新汲水浸化开，鸭毛蘸点眼大眦内，又可以热水泡化，作洗眼药亦可。如水冷，再暖。用口洗五六次，日点二三次，大效。
〖阳丹药品法制〗
炉甘石，眼科之要药也。选轻白者佳，四两，用苏薄荷、羌活、防风、麻黄、荆芥穗、川芎、白芷、细辛，发散之药各二钱。用清河水，或雪水更妙，四大碗，煎至半，去滓，将甘石捶碎，入药中，于瓶内煮乾为度（此阴制用阳药煎水法也）。又用龙胆草、黄芩、赤芍药、大黄、生地黄、黄连、木贼草、连翘、刘寄奴、黄柏、夏枯草、净当归、千里光、菊花、山栀仁苦寒之药各二钱，用井水五碗，春夏浸二日，秋冬浸四日，常以手搅之，浸毕去滓，将药水分作清、浊二碗，将所煮甘石入阳城罐内，大火煅红，钳出少时，先以浊水淬入，再煅再淬，以水尽为度，此阳制用阴药浸水法也。又将前阴制煎水药滓，及阳制浸水药滓共合一处，浸水二碗，去滓滤净，再澄清，将炼过甘石倾内研搅，浸露一宿，飞过，分轻重两处晒乾，上者为轻，下者为重，各研极细收藏，轻者治轻眼，重者治重眼，此阳丹合制用药之法也。盖甘石经火炼，本阳药也，又用发散药制度是辛甘发散为阳之象，故以阳丹名。又用阴药为阴制者，是阳中亦有微阴之象，及治火毒法也。
〖阴丹药品法制〗
铜绿（黄连水煮，飞过阴乾，一钱五分）　青盐块（白水洗）　乳香（各三分）　硇砂（甘草水洗，六分）　密陀僧（飞过，二分）　没药（三分五釐）
又将前制阳丹炉甘石一两，共七味，俱研极细，勿令犯火，所以为阴药也。中用阳丹甘石者，为阴中有阳之象也。但只用苏州薄荷净叶、川黄连、龙胆草三味各等分，浸水二盏，露一宿，去滓，滤净水一盏，入前药在内调匀，明月下露一宿，而得月之阴气，次日晒乾，又得日之阳气也。俟夜露日晒透干，再研极细，入后药，此制阴丹之法也。
川黄连（去皮毛，洗净，干，六分三釐）　草乌（新白者，六分）　细辛（去土叶，五分）　胡黄连（条实者，洗净，干，四分）　薄荷（要苏州净叶，洗净，晒乾，三分）
以上五味，乃疏风退热之药，取象于五轮之义也。各研极细拌匀，用人乳和丸，如小豆大，用绢袋盛之，悬于东屋角头风乾，再研极细，筛过，和前药内，共研匀，又入后药。
生姜粉（用大鲜苗四五块，竹刀齐中切片，剜孔以黄连末填内，湿纸包火煨，取出捣烂，绢滤出姜汁，放日中晒乾，一分半）　朱砂（明者，飞过，六分）　黄丹（黄连水飞过，晒乾，研为细末）　白丁香（真者，飞过）　粉霜（各一分）　螵蛸（去粗皮，研）　轻粉（各一分半）　制牙砂硝（四两）　血竭（艾熏，研，四分）　雄黄（飞过，分半）　珍珠（五分，细研）
以上阴丹药味，共和一处，研极细，用磁罐收贮，是为阴丹。药虽颇峻，但合时有轻重缓急之分，而有病轻则轻，病重则重之法也。如用者，须当斟酌。
〖配合阴阳法式〗
前所制阴阳二丹，无独用之理。所谓孤阳不生，孤阴不长之义。然配合之法，其名有五，取阴阳生五行之义也。开列于后：
上药研有先后，二丹为先后所配。如加粉砂、矾味为次，而片、麝则又候诸药研至极细时，方可加入同研。凡阁眼药，皆依此法，而粗细须以舌尝之。大抵女人眼药宜从右转，男子宜从左转，否则治目有反攻之患，须识此意。
●一九金丹
阳丹（九分）　阴丹（一分）　硼砂（一分二釐）　玄明粉（风化，一釐）　明矾（一釐）　麝香（二釐）　冰片（三釐）
●二八木丹
阳丹（八釐）　阴丹（二釐）　粉霜（二釐）　玄明粉（风化，二釐）　硼砂（二分）　明矾（一釐）　麝香（二釐）　梅花片（三釐）
●三七水丹
阳丹（七分）　阴丹（三分）　粉霜（四釐）　硼砂（一分）　麝香（一釐）　冰片（三釐）
此丹不用矾。
●四六火丹
阳丹（六分）　阴丹（四分）　粉霜（六釐）　硼砂（一分五釐）　明矾（二釐）　麝香（釐半）　冰片（三釐）
●阴阳合配土丹
阳丹（五分）　阴丹（五分）　粉霜（八釐）　硼砂（二分）　明矾（二釐）　麝香（一釐）　冰片（三釐）
〖用丹头大要〗
前所配合诸丹，按阴阳生五行之义也。其轻重之分，则金丹为轻，而木丹水丹则渐加重，暴发赤眼，近年翳膜，可以酌点者也。至若火、土二丹，则为峻重，远年老翳膜，胬肉攀睛，方可施治，可暂点数次，不可常点。所谓邪轻则轻，邪重则重，又须量人眼内容受何如，以意推裁，不必拘执，故曰神而明之，存乎其人。然点眼宜饱，治重眼患乎吹，若翳膜在眼珠上，必吹可到，吹较点多有神效，眼轻则不宜吹，吹点后，则以桑白皮、侧柏叶煎水稍热洗之，一可以退散赤脉，二可以洗去药毒，切勿用冷水洗，忌寒凉，点至将愈时，则不可过点。盖留有馀不尽之意，恐过点以致复发，须识此意。
●不换金拨云丹　治一切远年近日翳障，皆能复明。
大石蟹（一个，为则照后制法）　大黄　桔梗　川黄连　黄柏　黄芩　防风　荆芥穗　羌活　乌药　陈皮　苏薄荷　枳壳　乾姜　前胡　桑白皮　姜黄　细辛　当归　木贼　菊花　柴胡（各等分）
上将二十二味细锉，用水五大碗，放铜器内浸三日，将布滤去滓，却将石蟹微火煅，令紫色，入药汁内蘸冷，取起，细研为末，就将药水淘飞，浮清者以净器盛浮水，安静室勿动，以物覆器上，毋使尘垢入内，俟其澄清，倾去药水，以蟹粉暴乾，取用配合后之诸药。
蟹粉　坯子（各五钱）　熊胆　明硼砂　胆矾（各二钱）　银朱　轻粉　蕤仁（霜）　朱砂（各一钱）　川椒　黄连　夜明砂　牛黄　珍珠　鹰条（各五分）　巴豆霜　血竭　金墨（各二分）
上各依制法，合研一日，极细无声，磁罐贮之听用，名曰丹头。随病轻重加减点眼，其效如神。
●轻号
丹头（五分）　冰片（一分）　麝香（三釐）　坯子（一钱）
上共研极细。专治一切风热暴赤烂弦，迎风冷泪，怕热羞明。或兼半年一发，或一年一发，歇作无时，悉以轻剂点之。不可轻用重药，病轻药重，反受其害，内服合病之剂为助。
●次轻号
丹头（六分）　冰片（一分）　麝香（三釐）　坯子（一钱）
上共研极细。专治久患不瘥，珠上必生薄翳。或有红筋赤膜，悉以此次轻药点之。每日三四次。若见退减，日点一二次，愈则勿点。
●重号
丹头（七分）　冰片（一分）　麝香（三釐）　坯子（一钱）
上共研极细。治眼患颇重，或翳障垂帘，或赤带痛涩，用此吹点。每日三四次。目渐愈即止。吹药点，数亦减，内服稍轻药为愈。
●至重号
丹头（九分）　冰片（一分）　麝香（三釐）　坯子（一钱）
上共研极细。专治重眼厚膜遮睛，钉白翳，昏盲无见，方点此药。每日二三次。渐愈渐减。
〖秘授制炉甘石法〗
用好田泥做成大窝球二个，外以硼砂、硝朴不拘多少，共为末。即将所做窝二个，日中暴乾极透。用上好羊脑甘石一斤，装在窝内，将球相合，又用前硼砂盐水调涂回济，又用泥包过，以干为度，大炭周围架之居中，煅至三炷香尽，色如松花样为度，取出，淬入童便内，略轻研一遍，浮上者，逼在一处，重浊不碎者装入，照前复煅，又淬再研，又逼所沉者，石脚不用，细末须炙烘得极干，再用三黄汤，开列于后，煮过晒乾，收贮听用。
●煮炉甘石三黄汤药味
川黄连　黄柏　川羌活　黄芩　山栀仁　防风　木贼草　蝉蜕　家菊花　白芷　苏薄荷　细辛　当归身　川芎　荆芥穗　大黄　赤芍药　连翘（各等分）
上锉一剂。白水四碗，煎至二碗，去滓澄清，入煅过甘石煮之。
〖取汞粉法〗
此粉如遇痰火症，配痰火药；惊风症，配惊风药。每剂中加四釐，无有不效。
汞一两，铅二钱五分，铁杓熔化，另放冷定。再将白矾、牙硝、皮硝、皂矾各五钱，青盐二钱，炒乾，再入铅汞，共研极细。入罐升打，铁盏扎好，硼砂盐泥固济，三钉驾于火上，先用文一炷，后武二炷为度。武火时以新羊毛笔蘸水盏内画圈，香尽止，冷开取用。
〖制硇砂法〗
用好硇砂五钱，以初生男儿乳汁湿透，放古镜背面，碗盖密布包定，埋土内四十九日，取出，色绿的是活砂，听用。
〖眼科取灵砒法〗
白砒五钱，为末，用牙硝白胰子一个，切如豆大，将砒拌匀，用乌公鸡一只，饿二日，将胰喂之，食尽半顿饭时，杀鸡取出淘净，入罐内封固，打火三炷香，取升盏灵砒，再用多年老鹅油拌砒，封固放净处四十九日，去油，加蕤仁去壳皮五钱，黄连三钱，生砒五分，俱为末，再入罐内打火，取出听用。
●烂翳方
用虎掌草根烧灰点之，胬肉并点亦妙。
点翳膜老障验方（凡难退翳障，须用是药点除，如畏痛，勿用治之）
明矾（二两，要上好者）　人言（七分）　番硇砂（一钱）
共研细，入阳城罐内，打火先文后武，罐口留一孔出烟，以烟尽为度，埋土中一宿，去其火毒，次早开出（研极细末，加银朱一分二釐，再研匀，似桃红色，收贮罐内听用）
●收泪散　治风泪不止。
绿炉甘石（制煅、飞细，一钱）　海螵蛸（五分）　梅花片（少许）
共研极细，点出泪窍处。
凡蟹睛不收，捉大白花蜘蛛数个，用阴阳瓦焙乾，研细末。或滚于丸药上，或温酒调服，即收神效。
〖敷眼诸药方〗
●玉龙丹　治一切火眼赤肿。
明矾（六分）　没药（二钱）　乳香（二钱五分）　炉甘石（煅，飞过，一两）　珍珠（一钱）　黄丹（净，一两）　麝香（七分）　梅花片（三分）
共研为极细，炼蜜为丸，银朱五分为衣，收贮听用。如用，将井花凉水磨，涂眼皮外，立效。
●散血膏　治赤肿不能开，睛痛热泪如雨。
紫金皮　白芷　大象皮　大黄　赤小豆　南星　寒水石　姜黄
上各等分，为细末，生地黄汁调成膏，敷眼四围。
●清凉膏
南星（生用）　苏薄荷（各五钱）　荆芥　百药煎（各三钱）
上为细末，井水调成膏，贴眼角上，自然清凉。
●搜风散　箍风热眼及肿痛。
川黄连　大黄　朴硝　上黄丹
上等分为末，以苦参同煎汤，外加炼过白蜜同调，敷眼四弦，甚妙。
〖洗眼诸药方〗
●碧霞丹　治内外诸障。
当归　没药（各二钱）　血竭　白丁香　硼砂　片脑　麝香　牙硝　乳香（各五分）　黄连（三钱）　铜绿（一两五钱，为衣）
上为熬黄膏和丸，如鸡头大。每用新汲水半盏，于磁盒内浸，常用。每一丸可洗四五日，大病不过一月，小疾半月，冷泪三日见效。
●洗烂弦风赤眼方　其效如神，此药人家不可少，无目病则以施人，价廉工省，济人甚便。
苦参（四钱）　五倍子　荆芥穗　防风　黄连（各三钱）　铜绿（五分）
上为细末，外以苏薄荷煎汤，丸如弹子大。临时用，以热水化开洗眼。每日三次，立愈神效。
●洗眼红枣儿　治不论年久烂弦风眼，俱可洗。
皮硝一斛，滚水泡化，澄清去滓，取上好红枣儿一斛，去核入硝汁内，浸一日，取出晒乾又浸，如此数次，以汁尽为度。将枣儿一个，装黄连末三分，小者二分，将枣仍旧合之，勿令泄气。用时取枣一个，投白滚汤泡之，不时洗眼，更妙。
〖治眼吹药诸方〗
●立应散　治内外障翳，昏涩多泪，及暴赤眼，一切目疾，并皆治之，二次㗜鼻。
踯躅花（减半）　香白芷　当归　雄黄（另研）　川附子（炮）　鹅不食草（洗净，各等分）
上为细末，入麝香少许和匀，含水㗜鼻内，去尽浊涕眼泪为度。
●碧玉散　治眼睛肿胀，红赤昏暗，羞明怕日，隐涩难开，疼痛风痒，头疼鼻塞，脑鼻痠疼，翳膜胬肉，眵泪稠黏，拳毛倒睫，一切眼症。
羌活　踯躅花　苏薄荷　川芎　防风　蔓荆子　北细辛　荆芥　白芷（各一钱）　风化硝　石膏（煅）　青黛　黄连（各三钱）　鹅不食草（三两）
上为细末，吹鼻中，一日吹三次。
●清火金针　治少眼赤肿，及头痛牙疼者。
焰硝（一两）　青黛　苏薄荷（净叶）　川芎（各五钱）
上为细末，令患人口含水，以管吹入鼻内，浊涕热泪去净为愈。
●赤火金针　治赤眼头风，冷泪鼻塞，耳鸣牙疼者。
焰硝（一两）　川芎　雄黄　没药　石膏（各一钱）
上为细末，每用一二分，如前㗜鼻三次。
●通顶散　治风毒攻眼，并夹脑风。
香白芷　细辛　藿香（叶）　川芎（各七钱）　踯躅花（三钱）
上为细末，每令病人先噙新汲冷水一口，然后芦筒少挑，㗜于鼻内，以手擦两太阳穴。
〖止痛药方〗
●乳香丸　治眼疼头痛，或而攻作而急，遍身疼痛。
五灵脂（二钱）　乳香　没药　草乌　夏蚕砂（各五钱）　木鳖子（五枚）
上为细末，酒煮面糊为丸，如梧桐子大，每服七丸，薄荷汤或茶清任意送下。如头疼痛甚，三服即止。
按：乳香、没药总为定痛之要药也。必审其痛之源，而佐之以乳没，则其效速也。如有风而痛者，用散风药中加乳没，则痛可止。如血滞而痛者，当用行血药中加乳没，而痛即止。如热郁而痛者，当用清热药中加乳没，而痛即止。今人不工于此，而惟恃乳没定痛，服之而痛不止，不知治痛之所由也。乳没岂能奈之何哉。而徒嗟其药之不效，弗思甚耳。
●神仙拈痛散　治一切暴发火眼，疼痛昼夜不止。
生明矾（拣上白明透者佳，研极细如粉样。）
上用鸡蛋清，共矾粉调匀。将鹅翎毛搽肿眼胞疼痛之处，如干再搽，数次，其痛即止。


卷二  ——————————————————————————————————————————————————————————————————————————————————————————

治法总论  ***************************
眼目一证，伊古皆竟言五轮八廓及七十二证之辨。余细察之，此皆非切当之论，徒资惑乱，未足凭也。以愚论之，凡病目者，非火有馀，即阴不足，但辨以虚实二字，可尽之矣。彼凡红肿赤痛之病，及少壮暂得之疾，或因积热而发者，皆属有馀而为实；其有无红肿热痛，而但或昏或涩，或眩运无光，或年及中衰，或酒色过度，以致羞明黑暗，瞻视无力，珠痛如抠等证，则皆水之不足而属虚也。夫虚者当补，实者当泻，固其然矣。然而实中亦有兼虚者，则于肿痛中，亦当察其不足。虚中亦有兼实者，则于衰弱内，又当辨其有馀。总之虚实殊途，自有形气脉色，可诊而可辨，知斯二者，目证虽多，无馀义矣。
且眼科有风热之说，今医家凡见火症，无论有风无风，无不称为风热，辄从散治，不知风之为义，最当辨析，盖风本阳邪，然必有外感，方是真风，因风生热者，风去火自熄，此宜散之风也。若本无外感，只因内火上炎，而为痒为痛者，人亦称为风热。岂知本属肝，肝主风，因热极而生风者，热去风自息，甚不宜乎散也哉。矧病果风山外感而起，必见头痛鼻塞，或为寒热，或多涕泪，或筋骨痠痛，而脉见紧数，见此诸候从而散之，庶乃有效而无害。如无表症，而系阴火炽于上者，如仍以荆防、薄荷、升麻、白芷、细辛、川芎、羌活之属进之，岂惟无效，而反害之。虽曰芩连栀柏，自能清火，然宜升者不宜降，则散之为宜；宜降者不宜升，则清之为是。若用药不精，自相掣肘，未有不致病，可速愈者反迟，病之轻者反重，耽视日久，而翳障损明，无所不至也。此言治者，又不可不察其阴阳升降之道也。
然而虚实之别，见于症者固明，而微诸色者，尤不可不察。经曰：「色黄赤者多热，色青白者少热」。故治黄赤者，宜清肝泻火；治青白者，宜壮肾扶阳，此固不易之通法也。但目黄一症，尤宜辨其虚实，不可谓其症尽属热也。盖有实热而黄者，有虚寒而黄者。实热之黄，如造面者然，此以湿热内蓄，蒸而成热，热去则黄自退，是非清利不可；虚寒之黄，犹草木之凋，此以元阳日剥，津液清索而然，其为病也，既无有馀之形气，又无烦热之脉症，惟因乾涸，所以枯黄，使非大加温补，明何以生。苟因其色黄，概执为热，而加清利，鲜不危实。
至若翳障，亦有虚实，大都外障者多由赤痛而成，赤痛不已，则或为胬肉，或为瘢痕，此皆有馀之症，治当内清其火，外磨其障。若夫内障，外无云翳，内有矇蔽纲目，谓其有翳在黑睛，内遮瞳子而然。《龙木论》又云：脑脂流作翳者，足太阳之邪也，肝风上作翳者，足厥阴之邪也。故治法以言之，则当取三经之愈，天柱、风府、大冲、通里等穴是也。虽然，当今之日，能用金针于黑眼内，以拨去云翳，取效之最捷者。吾闻其语矣，未见其人也。又有所谓内障者，察其瞳子，本无遮隔，惟其珠色青蓝，或微兼绿色，或瞳人散大，别无热壅等病，而病目视不明，或多黑花等症，此悉由肾气不足，故致瞳子无光，内若有障，实无障也，治当以补肾水为先，气虚者，当兼补其气。
又有七情不节，肝气上逆，或挟火邪，而为矇蔽不明，若有所障，外实无障也。虽外无赤痛等症，然必睛珠胀闷，或口鼻如烟，此亦有馀之症。气逆者，先当顺气，多火者，兼宜清火。若气不甚滞，火不甚炽，必当滋养肝血。然有馀者多暴至，若因循日积者多不足也，虚实之辨，此又明甚。治法凡火症眼目赤痛，或肿或涩，或羞明胀闷，凡暴病而火之甚者，宜抽薪饮加减主之。若缓至而火之微者，宜徙薪饮、黄芩黄连汤之类主之。若阴虚而火盛者，则宜加减一阴煎、泻白散、滋阴地黄丸之类主之。若久病不已，或屡发多火者，宜黄连羊肝丸、明目羊肝丸，或固本还睛丸之类主之。若真阴不足，本无火症，但目视无光，及昏黑倦视等症，悉由水亏血少而然，宜滋阴地黄丸，左归丸之类主之。若阴中之阳虚，宜大补元煎、左归饮、人参养荣汤、十全大补汤之类主之。
至风热肿痛之症，察其果有外感，方可从散，宜芎辛散、明目细辛汤、助阳和血汤之类主之。若风热相兼者，宜芍药清肝散、当归龙胆汤、蝉衣散之类主之。至于翳障遮睛，系火有未清者，宜蝉花散之类主之。凡退翳诸药，如蒺藜、木贼、蒙花、蛇蜕、蝉蜕、青葙子、草决明、石决明、夜明砂之类，皆所宜用。然欲退翳于已成，终属费力，不若早杜其源，顷尔收功。若其点眼诸方，载者固多，然予尝验之，皆不若金露散之为妥，或丹砂散亦妙。若其火连五脏，热毒深遂，与夫过用寒凉点洗者，多致留邪为害。古之良法，火邪不甚，暴为赤痛者，用鸡子黄连膏，其效甚捷，或黄连膏亦可。至目眶久赤烂，俗呼为赤瞎者，当以三稜针刺目眶出血，以泻湿热而愈，或用洗烂弦风赤眼方亦妙。薛氏云：凡目视物昏花，或饮食劳倦益甚者，脾胃虚也，用补中益气汤。眵多紧涩，赤脉贯睛，或脏腑秘结者，用芍药清肝散。若赤翳布白，畏日羞明，或痛如刺者，上焦风热之伤也，用神效黄耆汤。凡午前甚而作痛者，东垣助阳和血汤。午后甚而作痛者，黄连天花粉丸。午后而不痛者，东垣益阴肾气丸。以上总言治法，为医家入门之津梁，诚能神明运用，治目之法，其过半矣。况后之分类言治，莫不详书，医者精之不以盲治盲，则人物熙熙，又何至瞽者伥伥何之也哉。
〖证治歌〗
人生眼目最宜珍，古分八廓与五轮。病症攸分七十二，从前论说总纷纷。
继之虚实须明辨，补虚泻实法宜精。实或带虚虚挟实，形气脉色可明微。
症名风热须分析，莫把无风作有风。风纵外感方宜散，此是阳邪风乃真。
症见头痛兼鼻塞，多涕垂泪寒热臻。筋骨痠痛脉紧数，见此诸症散方工。
若无外感内火炽，概从散治定罹凶。见诸症者征诸色，虚实之辨更当伸。
色分黄赤定多热，清肝泻火是章程。热少则形青白色，壮肾扶阳始奏功。
目黄一症分虚实，湿热宜清黄自平。虚寒总缘元气剥，大加温补明自生。
翳障亦分虚与实，外障多由赤痛成。延为胬肉或瘢痕，内清外磨障自融。
内障外无云翳蔽，经详病源法用针。穴寻天柱兼风府，犹及通里与太冲。
更有珠系青蓝色，或带微绿或散瞳。目视不明花见黑，肾气不足是病因。
治法先宜补肾水，气弱宜兼补气功。七情不节肝气逆，火邪上灼目昏蒙。
口鼻如烟珠胀闷，顺气清火贵酌斟。若气不滞火不炽，滋养肝血莫轻攻。
症惟有馀多暴至，如逢不足必因循。治法火症必赤痛，肿涩胀闷或羞明。
暴病火甚抽薪饮，缓至火微宜徙薪（饮）。黄芩黄连汤等类，阴虚火盛更须寻。
加减一阴（煎）泻白散，滋阴地黄丸可陈。屡发多火病不止，黄连羊肝丸最灵。
明目羊肝丸亦善，固本还睛丸与同。真阴不足无火症，昏黑倦视目昏昏。
悉由水亏兼血少，滋阴地黄（丸）左归（丸）神。阴中阳虚宜大补（元煎），左归（饮）十全（大补汤）与（人参）养荣。
风热肿痛缘外感，治宜从散方安宁。助阳和血汤宜进，明目细辛（汤）与芎辛（散）。
风热相兼蝉花散，芍药清肝（散）当归龙（胆汤）。翳障遮睛火犹在，散进蝉花效绝伦。
退翳药用青葙子，蒺藜木贼草决明。蒙花蛇蜕偕蝉蜕，夜明砂与（石）决明从。
点眼诸药金露散，丹砂散点自光莹。火连五脏毒深遂，鸡子黄连（膏）法古人。
或用黄连膏亦可，眶烂刺宜用三稜。洗烂弦风（赤眼）方亦妙，视物昏花独异群。
饮食纵兮劳倦甚，补中益气服宜频。眵多紧涩脏腑秘，赤脉贯睛芍药清（肝散）。
赤翳布白痛如刺，此系上焦风热侵。神效黄耆汤最善，午前午后更申论。
午前痛甚宜何药，助阳和血汤最纯。痛甚有时逢午后，黄连天粉丸可庸。
午后不痛宜分辨，（东垣）益阴肾气丸回春。治法已详传后学，自此昭然若发蒙。
〖方〗
●抽薪饮　治诸凡火炽盛而不宜补者
黄芩　石斛　木通　栀子（炒）　黄柏　枳壳　泽泻　甘草
上水煎，食远服。
●徙薪饮　治三焦之火，内热渐觉未甚者
陈皮　黄芩　麦冬　芍药　黄柏　茯苓　丹皮（等分）
上水煎，食远服。
●黄芩黄连汤　治两眼血热赤痛
黄芩　黄连　胆草　生地（俱各酒洗）
上㕮咀，水煎热服。
●加减一阴煎　治水亏火胜之剂。
生地　芍药　麦冬　熟地　炙草　知母　地骨皮
上㕮咀，水煎服。
●泻白散
甘草　桑白皮　地骨皮
上㕮咀，水煎服。
●滋阴地黄丸　治虚火上炎，目睛散大，视物不明，及昏花紧涩，羞明兼眵。
熟地　归身（酒制）　黄芩　天冬（焙）　炙草　枳壳　柴胡　五味　人参　地骨皮　黄连　生地（等分）
上为细末，蜜丸，食前茶汤下。
●黄连羊肝丸　治肝虚风热，冷泪赤涩，内外障眼。
黄连　羊肝一具（焙）
上为末，蜜丸，济生用生羊肝，去筋膜，同黄连捣丸。
●明目羊肝丸　治同前。
黄连　家菊花　胆草　石决明　人参　当归　熟地　枸杞　麦冬　牛膝　青盐　黄柏　柴胡　防风　羌活（各八钱）　肉桂（四钱）　羯羊肝（一具焙）
上为细末，蜜丸温汤下。
●固本还睛丸　治年远一切目疾，内外翳膜遮睛，风弦烂眼及老弱人目眵多糊、血风冷泪、昏花等症。
天冬（酒浸一宿另研如泥）　麦冬　生地（酒浸焙）　熟地（各三两）　人参　茯苓　山药　枸杞（各两半）　川牛膝（酒洗）　石斛（酒洗）　草决明（微炒，各一两）　五味（焙）　白蒺藜（取仁）　川芎（各七钱）　杏仁（去皮，另研）　枳壳（面炒）　菟丝子（酒浸煮）　甘菊花（各一两）　羊角　鸟犀角　青葙子（微炒）　防风（各八钱）　黄连　炙草（各七钱）
上为细末，蜜丸盐汤下。
●左归丸　治真阴不足。
熟地　山药　枸杞　山茱萸　牛膝　菟丝子　鹿胶　龟胶
上㕮咀，共为细末，蜜丸盐汤下。
●大补元煎　治气血大坏等症。
人参　山药　熟地　杜仲　当归　山茱萸　枸杞　炙草
上㕮咀，水煎服。
●左归饮　治水不足，以壮其水。
熟地　山药　枸杞　炙草　茯苓　山茱
上㕮咀，水煎服。
●人参养荣汤
人参　黄耆　当归　白术　炙草　桂心　陈皮　熟地　五味　茯苓　芍药　远志
上㕮咀，加姜枣煎服。
●十全大补汤
人参　白术　当归　茯苓　川芎　白芍　熟地　黄耆　肉桂　炙草
上㕮咀，水煎服
●芎辛散　治两眼风热昼夜隐涩难开，及羞明赤肿等症。
明目细辛汤　治两目发赤，羞明多眵，鼻塞流涕，大便硬结。
细辛　麻黄　羌活　蔓荆子　防风　藁本　川芎　荆芥穗　茯苓　生地　归尾　花椒
上水煎，食后临卧服
●助阳和血汤　治目愈犹有上热，白睛赤色，隐涩多眵。
黄耆　当归（酒洗）　柴胡　炙草　防风　升麻　白芷　蔓荆子
上水煎，食远服。
●芍药清肝散　治眵多，眶燥羞明，赤脉贯睛，脏腑秘结。
白术　防风　羌活　川芎　桔梗　滑石　石膏　芒硝　黄芩　薄荷　荆芥　前胡　炙草　芍药　柴胡　山栀　知母　大黄
上㕮咀，水煎服。
●当归龙胆汤　治眼中白翳。
归身　胆草（酒洗）　黄芩　黄柏（各酒炒）　芍药　黄耆　黄连　甘草　防风　羌活　升麻　柴胡　五味　石膏
上水煎，入酒少许，临卧热服，忌言语。
●蝉花散　治肝经风热上攻目痛，及一切内外翳障。
蝉蜕　甘菊花　穀精草　羌活　甘草（炒）　白蒺藜（炒）　草决明　栀子（炒）　防风　密蒙花　荆芥穗　木贼　川芎　蔓荆子　黄芩
上水煎，食后茶清调下。
●金露散　点治赤目肿痛，翳障诸疾。
天竹黄（择辛香者）　海螵蛸（不必浸洗）　月石（各一两）　炉甘石（片子者作浸，童便七次飞净）　朱砂（各八分）
上为极细，用时加冰片少许，研入。
●丹砂散　点治诸目皆妙。
硼砂　海螵蛸（去壳）　炉甘石（照前制，各一两）　朱砂（五钱）
上为极细，用时仍加冰片少许。
●鸡子黄连膏　治伤火目疾。
用鸡子一个，开一小孔，单取其白于碗内，另用黄连一钱，研细入蛋白内，用箸速搅成浮沫，安放净处，少顷拨开浮沫，取汁点眼，热泪涌出，数次即愈。
●黄连膏　点赤热眼。
龙脑（一钱）　黄连（去毛净酒炒，八两）
上黄连令碎，以水四碗贮沙锅内，入连煮至一大碗，滤去渣，入薄磁碗内，重汤煮成膏半盏许，以龙脑为引，或用时旋入尤妙。
●洗烂弦风赤眼方（一名万金膏）　此药神效。
文蛤　黄连（去净毛）　防风　荆芥穗（各五钱）　苦参（四钱）　铜绿（五分）
上为极细末，外以薄荷煎汤糊丸，用时以热水化开，乘热洗眼，日三四次，立愈。一方有当归、川芎各四钱。
●补中益气汤
人参　黄耆（炒）　白术　炙草　当归　陈皮　升麻　柴胡
上㕮咀，加姜枣煎服。
●神效黄耆汤　治目紧缩小羞明。
黄耆　人参　炙草　蔓荆子　芍药　陈皮
上㕮咀，水煎，临卧热服。
●黄连天花粉丸　治两眼赤痛，眵多眊燥，紧涩羞明，赤脉贯睛，脏腑秘塞。
黄连（酒洗）　天花粉　家菊花　川芎　薄荷　连翘（各两）　黄芩　栀子（各四两）　黄柏（酒炒，六两）
上为细末，水滴丸或蜜丸，临卧茶汤下。
●益阴肾气丸　治足三阴亏损，虚火上炎，目睛散大，昏花羞明。
熟地（二两，酒洗）　生地　归尾（俱酒洗）　丹皮　五味　山药　山茱　柴胡　茯苓　泽泻（各二钱半）
上为细末，蜜丸，朱砂为衣，空心盐汤下。

明经通治十八章  ***************************
〖明淫热反克病治〗
膏粱之变，滋味过也；气血俱盛，禀受厚也；亢阳上炎，阴不济也；邪入经络，内无御也。因生而化，因化而热。热为火，火性炎上。足厥阴肝为木，木生火，母妊子，子以淫胜，祸发反克。而肝开窍于目，故肝受克而目亦受病也。
其病眵多眊燥紧涩，赤脉贯睛，脏腑秘结者为重。重者，芍药清肝散主之，通气利中丸主之。眵多眊燥紧涩，赤脉贯睛，脏腑不秘结者为轻。轻者，减大黄、芒硝，芍药清肝散主之，黄连天花粉主之，火盛服通气利中丸。目眶烂者，内服上药，外以黄连炉甘石散收其烂处，兼以点睛春雪膏、龙脑黄连膏、㗜鼻碧云散，攻其淫热。此治淫热反克之法也。
非膏粱之变，非气血俱盛，非亢阳上炎，非邪入经络，毋用此也。用此寒凉伤胃，胃气不升降，反为所害，治疾者不可明也，噫！审诸！
〔证治歌〕
淫热反克病如何，肝木生火理不讹。子以淫胜翻克母，目病原由肝病多。
赤脉贯睛眊燥涩，脏腑秘结是重疴。宜投芍药清肝散，通气利中（丸）同一科。
脏腑不结为轻病，黄连（天）花粉（丸）莫蹉跎。芍药清肝（散芒）硝（大）黄减，少盛（通气）利中丸可罗。
目眶烂者仍前药，外用（黄）连（炉）甘石以磨。点用龙（脑）黄（连膏）与春雪（膏），搐鼻碧云病可瘥。
此系有馀非不足，医师审慎任调和。
〔方〕
●通气利中丸　治眵多，紧涩羞明，赤脉贯睛，脏秘。
大黄（二两半）　滑石（取末，另入）　牵牛（取末）　黄芩（各两半）　白术（一两）　白芷　羌活（各五钱）
上为细末，滴水为丸，食后临睡茶清送下。
●黄连炉甘石散　治眼眶破烂，畏日羞明。
炉甘石（一斛）　黄连（四两）　龙脑量入
上先以炉甘石置巨火，煅通红为度，另以黄连，用水一盆，磁器盛贮，纳黄连于水内，却以通红炉甘石淬七次，就以所贮磁器置日中晒乾，然后同黄连研为极细，用时以一二钱，旋量入龙脑少许，井花水调稠，临睡醮敷破烂处，不破烂者点眼内眦、锐眦尤佳，不宜使入眼内。
●搐鼻碧云散　治肿胀红赤，昏暗羞明，隐涩疼痛，风热鼻塞脑痠，外翳攀睛，眵泪稠黏。
鹅不食草（二钱）　青黛　真川芎（各一钱）
上为细末，每用如大豆许，先水满口，㗜入鼻中，以泪出为度，不拘时用，目病俱可用。
●蕤仁春雪膏　治肝经不足，内受风热，上攻头目，昏暗痒痛，隐涩难开，昏眩赤肿，羞明，迎风有泪，多见黑花。
蕤仁（去皮壳心，压去油，四钱）　龙脑（研，五分）
上先以蕤仁研细，入龙脑和匀，用生好真用白蜜一钱二分，再研和匀，每用簪角醮点内眦锐眦，此药与黄连炉甘石散、龙脑黄连膏并用。
●芍药清肝散、黄连天花粉丸、龙脑黄连膏　均见总论。
〖明风热不制病治论〗
风动而生热，譬如烈火焰而必吹，此物类感召而不能违间者也。因热而召，是为外来；久热不散，感而自生，是为内发。内外之邪，惟病则一，淫热之祸，条列如前。益以风邪，害岂纤止。风加头痛，风加鼻塞，风加肿胀，风加涕泪，风加脑巅沉重，风加眉骨痠疼，有一于此，羌活胜风汤主之。风加痒，则以杏仁龙胆草泡散洗之。
病者有此数症，或不服药，或误服药，翳必随之而生。翳如云雾，翳如丝缕，翳如秤星。翳如秤星者，或一点，或三四点，而至数十点；翳如螺盖者，为病久不去，治不如法，至于极至，为服寒凉药过多，脾胃受伤，生意不能上升，渐而至也。
然必要明经络，方能应手。翳凡自内眦而出，为手太阳足太阳受邪，治在小肠膀胱经，加蔓荆子、苍术，羌活胜风汤主之。自锐眦客主人而入者，为足少阳手少阳手太阳受邪，治在胆与三焦小肠经，加龙胆草、藁本，少加人参，羌活胜风汤主之。自目系而下者，为足厥阴手少阴受邪，治在肝经心经，加黄连，倍加柴胡，羌活胜风汤主之。热甚者，兼用治淫热之药。搐鼻碧云散俱治以上之症，大抵如开锅盖法，㗜之随效，然力少而锐，宜不时用之以聚其力。虽然始者易而久者难，渐复而复，渐复而又复可也，急于复者则不治。今世医用磨翳药者有之，用手法揭翳者有之。噫！翳犹疮也，奚能即愈乎？庸者用此，非徒无益，增害犹甚；愚者蒙害，欣然而不悟，可胜叹哉！故置风热不制之病治法。
〔证治歌〕
目沾淫热病靡常，况复加风更肆殃。风加头痛或鼻塞，或加肿胀涕泪汪。
眉骨痠疼脑巅重，均用羌活胜风汤。加痒杏仁龙胆草，误治生翳更细详。
要别经络分内外，总宜羌活胜风（汤）良。邪侵手足太阳者，治在小肠与膀胱。
此是翳从内眦出，宜加蔓荆（子）术取苍。有自锐眦（客）主人入，邪在（手足）太阳手少阳。
治在三焦小肠胆，胆草人参藁本勷。翳自目系而下者，（足）厥阴（手）少阴邪隐藏。
治从心肝柴胡培，加入黄连岂畏良。若目抵过而上者，用药惟宜治小肠。
邪入（手）太阳宜熟凑，加入木通五味（子）香。更有搐鼻碧云散，治上诸症罔不藏。
〔方〕
●羌活胜风汤　治眵多矂，紧涩羞明，赤脉贯睛，头痛鼻塞肿胀，脑巅沉重，眉骨痠痛，外翳丝缕，秤星螺盖。
柴胡　黄芩　白术　荆芥穗　枳壳　川芎　白芷　羌活　防风　独活　前胡　薄荷　桂枝　甘草
●杏仁龙胆草泡散　治风热上攻，眊燥赤痒。
滑石　胆草　黄连　归尾　杏仁（去皮尖）　赤芍
上水煎，不拘时洗。
●搐鼻碧云散　见淫热反克。
〖明七情五贼劳役饥饱病治论〗
《阴阳应象大论》曰：「天有四时，以生长收藏，以生寒暑燥湿风」。寒暑燥湿风之发耶，发而皆宜时，则万物俱生；发而皆不宜时，则万物俱死。故曰：生于四时，死于四时。又曰：人有五藏，化为五气，以生喜怒忧悲恐。喜怒忧悲恐之发耶，发而皆中节，则九窍俱生；发而皆不中节，则九窍俱死。故曰：生于五藏，死于五藏。
目，窍之一也。光明视见，纳山川之大，及毫芒之细，悉云霄之高，尽泉沙之深。或因七情内伤，五贼外攘，饥饱不节，劳役异常。足阳明胃之脉，足太阴脾之脉，为戊己二土，生生之原也。七情五贼，总伤二脉，饥饱伤胃，劳役伤脾，戊己既病，则生生自然之体，不能为生生自然之用，故致其病，曰七情五贼劳役饥饱之病。
其病红赤，睛珠痛，痛如针刺，应太阳眼睫无力，常欲垂闭，不敢久视，久视则痠疼生翳，皆成陷下。所陷者，或圆或方，或长或短，或如点，或如缕，或如锥，或如凿，证有若此者，柴胡复生汤主之，黄连羊肝丸主之。睛痛甚者，当归养荣汤主之，助阳活血汤主之，加减地黄汤主之，决明益阴丸主之，加当归，黄连羊肝丸主之，龙脑黄连膏主之。以上数方，皆升发阳气之药，其中有用黄连、黄芩之类者，去五贼也。搐鼻碧云散，亦可见用。最忌大黄、芒硝、牵牛、石膏、栀子之剂。犯所忌，则病愈厉。
〔证治歌〕
人生胡以目昏盲，五贼为害七情伤。饥饱伤脾劳损胃，赤痛睛珠应太阳。
或常欲闭难视久，久视痠疼匪不妨，因生翳障均成陷，陷形有圆亦有方。
如缕如锥或如点，或如凿兮或短长。总之治此（黄连）羊肝（丸）主，或进（柴胡）复生汤亦良。
睛如痛甚宜谁治，（助阳）活血汤与（当归）养荣汤。（决明）益阴丸好当归凑，加减地黄（膏）更擅长。
黄连羊肝丸亦善，龙脑黄连罔不藏。诸方药性皆升发，有用（黄）芩（黄）连性取凉。
搐鼻碧云散可用，惟忌芒硝与大黄。石膏栀子牵中药，均宜禁用勿煎尝。
〔方〕
●柴胡合生汤　治红肿羞明，泪多眵少，睛珠痛，常闭不能久视，翳陷等症。
柴胡　苍术　白茯苓　黄芩　白芍　炙草　薄荷　桔梗　羌活　独活　蔓荆子　藁本　川芎　白芷　五味（等分）
上水煎，食后热服。
●当归养荣汤　治同上。
熟地　当归　川芎　白芍　羌活　防风　白芷（等分）
上水煎温服。
●决明益阴丸　治畏日恶火，沙涩难开，眵泪俱多，久病不痊。
羌活　独活　归尾（酒制）　五味　甘草　防风（五钱）　黄芩（一两半）　石决明　知母　黄连（酒制）　黄柏（酒制）　草决明（各一两）
上为细末，蜜丸茶清送下。
●加减地黄丸　治男妇肝虚热积上攻，翳膜遮睛，羞涩多泪。
生地（酒洗）　熟地（各半斤）　枳壳（三两）　牛膝　当归（各三两）　羌活　杏仁（泡去皮尖）　防风（各一两）
上为细末，蜜丸或温酒、淡盐汤送下。
●龙脑黄连膏、黄连羊肝丸、助阳活血汤　均见总论。
●搐鼻碧云散　见淫热。
〖明血为邪胜凝而不行之病〗
血阴物，类地之水泉，性本静，行，其势也。行为阳，是阴中之阳，乃坎中有火之象。阴外阳内，故行也，纯阴，故不行也，不行则凝，凝则经络不通。
经曰：足阳明胃之脉，常多气多血。又曰：足阳明胃之脉，常生气生血。手太阳小肠之脉，斜络于目眦。足太阳膀胱之脉，起于目内眦。二经皆多血少气，血病不行，血多易凝。《灵兰秘典论》曰：「脾胃者，仓廪之官，五味出焉。」五味淫则伤胃，胃伤血病，是为五味之邪，从本生也。又曰：「小肠者，受盛之官，化物出焉。」遇寒则阻其化。又曰：「膀胱者，州都之官，津液藏焉。」遇风则散其藏，一阻一散，血亦病焉，是为风寒之邪，从末生也。
凡是邪胜，血病不行，不行渐滞，滞则易凝，凝则病始外见，以其斜络目眦耶，以其起于目内眦耶，故病环目睛黤，如被物伤状。重者白睛亦黤，轻者或成癍点。然不痛不痒，无泪眵眊燥羞涩之证，是曰：血为邪胜，凝而不行之病。
此病初起之时，大抵与伤风证相似，一二日则显此病也，川芎行经散主之，消凝大丸子主之。睛痛者，更以当归养荣汤主之。如此则凝散滞行，邪消病除，血复如故。宁有不愈也耶。
〔证治歌〕
血因邪滞病何如，黤色环睛痛痒无。且鲜泪眵惟色黯，黯如被殴重轻珠。
但成癍点为轻症，重则白睛黤必俱。散用（川芎）行经治甚妙，消凝丸子亦非迂。
或兼睛痛宜谁治，当归养荣汤药符。用此行邪兼散滞，何忧血阻病难除。
〔方〕
●川芎行经散　治目中青黯，如物伤，重者白睛如血贯。
桔梗（五钱）　茯苓（七钱）　羌活　蔓荆子　白芷　防风　荆芥　薄荷　独活（各四钱）　柴胡　川芎　炙草　当归　枳壳（各六钱）　红花（二钱）
上为末，每服三钱，水煎，食远大热服。
●消凝大丸子　治同上。
川芎　归尾　桔梗　炙草　连翘　家菊花（各七钱）　防风　荆芥　羌活　薄荷　藁本（各五钱）　滑石　石膏　栀子　白术　黄芩（各一两）
上为细末，炼蜜为丸，每剂一两分八丸，每服一二丸。
●当归养营汤　见七情。
〖明气为怒伤散而不聚病治论〗
气阳物，类天之云雾，性本动，聚，其体也。聚为阴，是阳中之阴，乃离中有水之象。阳外阴内，故聚也。纯阳，故不聚也。不聚则散，散则经络不收。
经曰：「足阳明胃之脉，常多气多血。」又曰：「足阳明胃之脉，常生气生血。」七情内伤，脾胃先病。怒，七情之一也。胃病脾病，气亦病焉。《阴阳应象大论》曰：「足厥阴肝主目。在志为怒」，怒甚伤肝。伤脾胃则气不聚，伤肝则神水散，何则？神水亦气聚也。
其病无眵泪痛痒羞明紧涩之证，初但昏如雾露中行，渐空中有黑花，又渐睹物成二体，久则光不收，遂为废疾。盖其神水渐散而又散，终而尽散故也。初渐之次，宜以千金磁朱丸主之，镇坠药也；石斛夜光丸主之，补益药也；益阴肾气丸主之，壮水药也。有热者，滋阴地黄丸主之。此病最难治，饵服上药，必要积以岁月，必要无饥饱劳役，必要驱七情五贼，必要德性纯粹。庶几易效，不然必废，废则终不复治，久病光不收者，亦不复治。
一证因为暴怒，神水随散，水遂无收，都无初渐之次，此一得永不复治之证也。又一证为物所击，神水散，如暴怒之证，亦复不治，俗名为青盲者是也。世病者多不为审，概曰目昏无伤。始不经意，目病已成，世医亦不识，直曰热之所致，竟以凉药投治之，殊不知凉药又伤胃，况不知凉为秋为金，肝为春为木，凉药又伤肝，往往致废。然后已病病者，犹不以药为非，而委之曰命也。医者犹不自悟其药，而赘之曰病拙。吁！二者若此，罪将谁归。予屡见也，故兼陈凉药之误。
〔证治歌〕
气象由来养目原，怒甚伤肝病相沿。初如外症如行雾，空中渐见黑花悬。
继则睹物成二体，久则光散病堪怜，初起宜投镇坠药，方用千金磁朱丸。
壮水益阴肾气好，补益石斛夜光（丸）圆。有热滋阴地黄进，此病原来不易痊。
宜慎起居节饮食，寒凉禁用是真诠。
〔方〕
●千金磁丸　治神水渐散，昏雾，视有黑花，睹物成二，及内障神水淡绿色、淡白色者。
磁石（吸针者佳，二两）　辰砂（一两）　神麴（末，二两）
上先以磁石火煅，醋淬七次，与辰砂、神麴共研极细，更以神麴末一两，水和作饼，煮浮为度，併入前药末，蜜丸，空心盐汤下。
●石斛夜光丸　治内障初起，视空中有黑花，神水变淡绿色，次变淡白色，久则变纯白色，及有眵泪眊燥。
天门冬（去心）　麦冬（去心）　人参　茯苓　熟地　生地（各一两）　牛膝（酒浸）　杏仁（去皮尖）　枸杞中（七钱半）　草决明（八钱）　川芎　石斛　犀角　白蒺藜　羚羊角　枳壳　五味　青葙子　甘草　防风　肉苁蓉　黄连（各五钱）　菊花　山药　菟丝子（酒煮，各七钱）
上为细末，蜜丸，每服三五十丸，温酒、盐汤送下。
●益阴肾气丸　见总论。
〖明血气不分混而遂结病治论〗
轻清圆健者为天，故首象天；重浊方厚者为地，故足象地；飘腾往来者为云，故气象云；过流循环者为水，故血象水。天降地升，云腾水流，各宜其性，故万物生而无穷；阳平阴秘，气行血随，各得其调，故百骸理而有馀。反此，则天地不降升，云水不腾流，各不宜其性矣；反此，则阴阳不平秘，气血不行随，各不得其调矣。故曰：人身者，小天地也。
《难经》曰：「血为荣，气为卫。荣行脉中，卫行脉外。」此血气分而不混，行而不阻也明矣，故如云腾水流之不相杂也。大抵血气如此，不欲相混，混则为阻，阻则成结，结则无所去还，故隐起于皮肤之中，遂为疣病。然各随经络而见，疣病自上眼睫而起者，乃手少阴心脉、足厥阴肝脉血气混结而成也。初起时，但如豆许，血气衰者，遂止不长，亦有久止而复长者。盛者则渐长，长而不已，如杯如盏，如碗如斗，皆自豆许致也。
凡治在初，须择人神不犯之日。大要令病者食饱不饥，先汲冷井水洗眼如冰，勿使气血得行，然后以左手持铜柱，按眼睫上。右手翻眼皮令转，转则疣肉已突。按以左手大指按之，勿令得动移。复以右手持小眉刀尖，略破病处。更以两手大指甲捻之令出，则所出者，如豆许小黄脂也。恐出而根不能断，宜更以眉刀尖断之。以井水再洗，洗后则无恙。要在手疾为巧，事毕须投以防风散结汤，数服即愈。此病非手法则不能去。何则？为血气初混时，药自可及，病者则不知其为血气混也。既结，则药不能及矣。故必用手法去，去毕，必又以升发之药散之。药手皆至，庶几可矣。
〔证治歌〕
气血不分最可忧，混结日久必生疣。疣生眼睫缘何属，须向心肝脉内求。
疣初起日虽如豆，日久如杯渐不侔。日择人神均不犯，令伊饱食力心愁。
先用冷水宜多洗，洗冷如冰血淹留。翻转眼皮令疣突，刀破疣头用拇揉。
揉出黄脂如豆许，汤投散结病旋瘳。
〔方〕
●防风散结汤　治目上下睫隐起肉疣，用手法除病后服之。
防风　羌活　归尾　白芍（各六分）　红花　苏木　苍术　白茯苓　独活　前胡　黄芩（各五分）　甘草　防己（各四分）
上锉细，水煎热服。
〖明热积必溃病治论〗
积者，重叠不解之貌。热为阳，阳平为常，阳淫为邪，然邪行则病易见，易见则易治，此则前篇淫热之病也。但邪深则不行，不行则伏，因伏而又伏，故日渐月聚，势不得不为积也。积已久，久积必溃，溃则难治。难治者，非不治也。为邪积久，久则必溃。溃犹败也。其病隐涩不自在，稍觉眊燥，视物微昏。内眦穴开窍如针，目按之则沁沁脓出。有两目俱病者，有一目独病者。目属肝，内眦属膀胱，此盖二经积邪之所致也。故曰热积必溃之病，又曰漏睛眼者是也。竹叶泻经汤主之。大便不硬者，减大黄为用，惟用蜜剂解毒丸主之。不然，药误病久，终为枯害矣。
〔证治歌〕
经热由来病易医，积久必溃已多危。其病隐涩不自在，稍觉眊燥视昏微。
内眦开窍如针样，按之沁沁脓出随。两目俱病或一目，肝与膀胱积热遗。
此症又名漏睛眼，竹叶石膏汤主之。大便不硬大黄减，蜜剂解毒（丸）效可期。
〔方〕
●竹叶泻经汤　治隐涩眊燥，内眦开窍如针，目痛按之脓浸出。
柴胡　栀仁（炒）　羌活　升麻　炙草　黄连（各五分）　茯苓　泽泻　赤芍　草决明　车前子（各四两）　大黄（八分）　竹叶（十片）　黄芩（六分）
上锉细，水煎，食后温服。
●蜜剂解毒丸　治同上。
栀子仁（炒，十两）　杏仁（去皮尖，二两）　大黄（五两）
上为细末，蜜丸，茶汤下。
〖明阳衰不能抗阴病治论〗
或问曰：人有昼视通明，夜视罔见。虽有火光月色，终为不能睹物者，何也？答曰：此阳衰不能抗阴之病，谚所谓雀目者也。
问曰：何以知之？答曰：黄帝《生气通天论》曰：「自古气之通天者，为生之本，天地之间，六合九州之内，其气无不共贯，人身九窍五藏十二节，皆通乎天气。」又曰：「阴阳之气在人，平旦阳气生，日中而阳气隆，日西阳气已虚，气门乃闭。」又曰：「阳不胜其阴，则五藏气虚，九窍不通。」故知也。
问曰：气何以辨其阳耶？答曰：凡人之气，应之四时者，春夏为阳也；应之一日者，平旦至昏为阳也；应之五脏六腑者，六腑为阳也。问曰：阳何为而不能抗阴也？答曰：人之有生，以脾胃中州为主。《灵兰秘典》曰：「脾胃者，仓廪之官。」在五行为土，土生万物，故为阳气之原。其性好生恶杀，遇春夏则生长，遇秋冬则敛藏。或有忧思恐怒，劳役饥饱之类，过而不节，皆能伤动脾胃。脾胃受伤，则阳气下陷。阳气下陷，则于五脏六腑之中，阳气皆衰。阳气既衰，则五脏六腑之中，阴气独胜。阴气既胜，故阳不能抗也。
问曰：何故夜视罔见。答曰：目为肝，肝为足厥阴也。神水为肾，肾为足少阴也。肝为木，肾为水，水生木，盖亦相生而成也。况怒伤肝，恐伤肾，肝肾受伤，亦不能生也。昼为阳，天之阳也。昼为阳，人亦应之也。虽受忧思恐怒、劳役饥饱之伤，而阳气下陷。遇天之阳盛阴衰之时，我之阳气虽衰，不得不应之而升也，故犹能昼视通明。夜为阴，天之阴也。夜为阴，人亦应之也。既受忧思恐怒劳役饥饱之伤，而阳气下陷。遇天阴盛阳衰之时，我之阳气既衰，不得不应之而伏也，故夜视罔所见也。
问曰：何以为治。答曰：镇阴升阳之药，决明夜灵散主之。问曰：病见富贵乎？贫贼者乎？答曰：忧思恐怒，劳役饥饱，贫贱者固多，富贵者亦不能无之也。
〔证治歌〕
病自阳衰难抗阴，昼则明兮夜则昏。谚谓雀盲阳气弱，五脏虚兮气不通。
忧思恐惧兼劳役，饥饱失时脾胃侵。夜则阴盛阳虚候，人气随天与屈伸。
药用决明夜灵散，镇阴升阳是定评。
〖万〗
●决明夜灵散　治目至夜则昏。
夜明砂（另研，二钱）　石决明（醋煅研，二钱）
羯羊肝（一两，生用公猪肝亦可）
上以竹刀将肝切开，以二药末铺中间，仍合之，用麻扎定，淘米泔水一大碗，将肝药入砂罐内煮好，临卧连肝药汁服。
〖阴弱不能配阳之病论〗
五脏无偏胜，虚阳无补法。六腑有调候，弱阴有强理。心肝脾肺肾，各有所滋生。一脏或有馀，四脏俱不足，此五脏无偏胜也。或浮或为散，是曰阳无根。益之欲令实，翻致不能禁，此虚阳无补法也。膀胱大小肠，三焦胆包络，俾之各有主，平秘永不危，此六腑有调候也。衰弱不能济，遂使阳无御，反而欲匹之，要以方术盛，此弱阴有强理也。
《解精微论》曰：「心者五脏之专精，目者其窍也。」又为肝之窍。肾主骨，骨之精为神水。故肝木不平，内挟心火，为势妄行。火炎不制，神水受伤，上为内障，此五脏病也。劳役过多，心不行事，相火代之。《五脏生成论》曰：「诸脉皆属于目。」相火者，心包络也，主百脉，上荣于目。火盛则百脉沸腾，上为内障，此虚阳病也。膀胱小肠三焦胆脉，俱循于目。其精气亦皆上注，而为目之精。精之窠为眼，四腑一衰，则精气尽败，邪火乘之，上为内障，此六腑病也。神水黑眼，皆法于阴，白眼赤脉，皆法于阳。阴齐阳侔，故能为视。阴微不立，阳盛即淫。《阴阳应象大论》曰：「壮火食气，壮火散气」，上为内障，此弱阴病也。
其病初起时，视觉微昏，常见空中有黑花，神水淡绿色，次则视岐，睹一为二，神水淡白色，可为冲和养胃汤主之，益气聪明汤主之，千金磁朱丸主之，石斛夜光丸主之。有热者，泻热黄连汤主之。久则不睹，神水纯白色，永为废疾也。
然废疾亦有治法，先令病者，以冷水洗眼如冰，气血不得流行为度。用左手大指次指按定眼珠，不令转动。次用右手持鼠尾针，去黑睛如米许，针之令入。白睛甚厚，欲入甚难，必要手准力完，重针则破。然后斜回针首，以针刀刮之，障落则明。有落而复起者，起则重刮，刮之有至再三者，皆为洗不冷，气血不凝故也。障落之后，以棉裹黑豆数粒，令如杏核样，使病目垂闭，覆眼皮上，用软帛缠之。睛珠不得动移为度。如是五七日，才许开视，视勿劳也。亦须服上药，庶几无失。此法治者五六，不治者亦四五。
五脏之病，虚阳之病，六腑之病，弱阴之病，四者皆为阴弱不能配阳之故。噫！学者慎之！
〔证治歌〕
阴阳偏胜定为殃，脏腑阴阳审必详。初起微昏眼花黑，神水淡绿已堪伤。
次则视岐（神）水淡白，宜用冲和养胃汤。益智聪明（汤）或（十全）磁石（丸），石斛夜光丸亦良。
更有泻热黄连（汤）进，久则纯白恐成盲。至此惟宜用针法，针后还宜药饵安。
〔方〕
●冲和养胃汤　治成内症，兼治内障初起，视昏及空中有黑花，神水变色等症。
茯苓（四分）　柴胡（七分）　人参　炙草　当归（酒制）　白术（土炒）　升麻　葛根（各一钱）　白芍（六分）　羌活（钱二分）　黄耆（蜜制，钱半）　防风（五钱）　五味（三分）
上水煎数沸，加生姜一片，黄连、黄芩二钱，再煎，食后稍热服。
●东垣泻热黄连汤　治眼暴发赤肿疼痛。
黄连　黄芩（俱酒制）　胆草　生地（各钱半）　升麻　柴胡（各五分）
上锉细，水煎，午时食前服。
●益气聪明汤　治同上，并治耳聋耳鸣。
蔓荆子（钱半）　黄耆　人参（五分）　黄柏（酒炒）　芍药（各一钱）　炙草（四分）　升麻　葛根
上合剂水煎，临睡热服，五更再服。
〖明心火乘金水衰反制病治论〗
天有六邪，风寒暑湿燥火也；人有七情，喜怒悲思忧恐惊也。七情内召，六邪外从，从而不休，随召见病，此心火乘金，水衰反制之原也。
世病目赤为火，人所共知者也。然不审其赤分数等，各治不同。有白睛纯赤如火，热气炙人者，乃淫热反克之病也，治如淫热反克之病。有白睛赤而肿胀，外睫虚浮者，乃风热不制之病也，治如风热不治之病。有白睛淡赤而细脉深红，纵横错贯者，乃七情五贼劳役饥饱之病也，治如七情五贼劳役饥饱之病。有白睛不肿不胀，忽如血贯者，乃血为邪胜凝而不行之病也，治如血为邪胜凝而不行之病。有白睛微变青色，黑睛稍带白色，白黑之间，赤环如带，谓之抱轮红者，此邪火乘金水衰反制之病也。此病或因目病已久，抑郁不舒，或因目病误服寒凉药过多，或因目病时内多房劳，皆能内伤元气。元气一虚，心火亢盛，故火能剋金。
金乃手太阴肺，白睛属肺，水乃足少阴肾，黑睛属肾。水本剋火，水衰不能克，反受火制，故视物不明，昏如雾露中。亦或睛珠，高低不平，其色如死，甚不光泽，赤带抱轮而红也。口乾舌苦燥，眵多羞涩，稍有热者，还阴救苦汤、黄连羊肝丸、菊花决明散主之。无口乾舌燥，眵多羞涩者，助阳活血汤、神验锦鸠丸主之、万应蝉花散主之。有热无热，俱服千金磁朱丸，镇坠心火，滋益肾水，荣养元气，自然获愈也。
噫！天之六邪，未必能害人也，惟人以七情召而致之也。七情弗召，六邪安从，反此者欲其无病，奚可得哉。
〔证治歌〕
水为火制病胡来，七情内召六邪栽。赤分数等治法变，白睛如火热为媒。
倘逢肿胀白睛赤，外睫虚浮成祸胎。细脉深红（白）睛淡赤，纵模错贯病势危。
（白）睛不肿胀如血贯，治法均同可类推。白睛带青黑睛白，如火如带赤环围。
抱轮红症原如此，水为火制勿须猜。或因目病抑郁久，或受寒凉药饵摧。
或因病候房劳损，视物不明如雾埋。口乾舌苦兼羞涩，医师从此法门开。
病症若逢稍有热，还阴救苦（汤）勿徘徊。黄连羊肝丸亦善，川芎决明散同侪。
若无（口）干（舌）燥羞涩症，助阳活血汤可培，神验锦鸠丸最妙，万应蝉花散可裁。
不拘有热与无热，千金磁朱（丸）可挽回。
〔方〕
●还阴救苦汤　治目久病，白睛变青色，黑睛稍带白色，以及口乾舌苦，眵多羞涩等症。
升麻　苍术　甘草梢（炙）　桔梗　柴胡　防风　羌活（各五分）　藁本（四分）　川芎（一钱）　归尾（七分）　黄连　黄芩　黄柏　生地　知母　连翘（各六分）　红花（一分）　胆草（三分）　细辛（三分）
上锉细、水煎、食远服，每服三钱。
●神验锦鸠丸　治同上。
锦斑鸠一只（跌死，去皮毛、肠、嘴、爪、连骨炙乾）　茯苓（四两）　羯羊肝（一具，竹刀薄批、炙焦）　肉桂（二两）　蔓荆子（二升，淘净、绢袋盛甑一伏时，晒乾）　牡蛎（洗、煅粉）　甘菊花（各五钱）　瞿麦　蕤仁（去皮尖）　草决明　羌活（各三两）　细辛　防风　黄连　白蒺藜（炒去尖，各五两）
上为细末，蜜丸，温汤下，每服二十丸。
●万应蝉花散　治大人小儿，远近风眼、气眼、昏眼、翳膜，或久患头风、牵搐两目，眼眶赤烂等症。
石决明（东流水煮一伏时，研极细，一两五钱）　苍术（泔制，四两）　蛇蜕（炙，三钱）　芍药（三钱）　蝉蜕（去土，五钱）
上细末，每服二钱，临卧时浓米泔调下，热清茶亦可。
●黄连羊肝丸、助阳活血汤　见总论。
●千金磁朱丸　见气为怒伤。
〖明内急外弛之病治论〗
阴阳以和为本，过与不及，病皆生焉。急者，紧缩不解也；弛者，宽纵不收也。紧缩属阳，宽纵属阴。不解不收，皆为病也。
手太阴肺，为辛为金也，主一身皮毛，而目之上下睫之外者，亦其属也。手少阴心为丁，手太阳小肠为丙。丙丁为火，故为表里，故分上下，而目之上下睫之内者，亦其属也。足厥阴肝为乙，乙为木，其脉循上睫之内，火其子也，故与心合，心肝小肠三经受邪，则阳火内盛，故上下睫之内，紧缩而不解也。肺金为火克，受克者必衰，衰则阴气外行，故目之上下睫之外者，宽纵而不收也。上下睫既内急外弛，故睫毛皆倒而刺里，睛既受刺，则深赤生翳，此翳者，睛受损也。故目所病者皆具，如羞明沙涩，畏风怕日，沁烂，或痛或痒，生眵流泪等症俱见。有用药夹施于上睫之外者，欲弛者急，急者弛，而睫毛无倒刺之患者，非其治也。此徒能解厄于目前，而终复其病也。何则？为不审过与不及也，为不能除其原病也。
治法当攀出内睑向外，速以三稜针刺拨出血，以左手大指甲迎其针锋，后以黄耆防风饮子，无比蔓荆子汤，决明益阴丸，菊花决明散主之，搐鼻碧云散亦宜兼用。如是则紧缩自弛，宽纵渐急，或过不及，皆复为和。药夹之治，忌勿施也。徒为苦耳，智者宜审此！
〔证治歌〕
内急外弛症堪怜，阴阳不和祸故延。阳则紧缩阴宽纵，睫毛倒刺若针砭。
刺里损睛生翳障，目病皆具可伸言。羞明畏日症俱见，夹施上睫药难痊。
宜攀内睑使向外，速以三稜（针）刺血鲜。针锋迎以左大指（甲），黄耆防风饮（子）最便。
决明益阴（丸），（无比）蔓荆子（汤），菊花决明散并妍。搐鼻碧云散兼用，仰望医师各慎施。
〔方〕
●黄耆防风饮子　治目倒睫拳毛，损睛生翳，及上下眦赤烂羞涩，眵泪稠黏。
蔓荆子　黄芩（各钱半）　黄耆（蜜炙）　防风（各八分）　细辛（二分）　炙草（五分）　葛根（一钱）
上锉细，水煎，大热服。
●无比蔓荆子汤　治同上。
黄耆（一钱二分）　川连（七分）　人参　甘草（各一钱）　柴胡（七分）　蔓荆子　当归　葛根　防风（各五分）　细辛叶（三分）
上锉细，水煎温服。
●决明益阴丸　见七情。
●菊花决明散　见心火。
●搐鼻碧云散　见淫热。
〖明奇经客邪之病治论〗
人之有五脏，犹天地之有五岳也；六腑者，犹天地之有四渎也；奇经者，犹四渎之外，别有江河也。奇经客邪，非十二经之治也。十二经之外，别有治奇经之法也。
《缪刺论》曰：「邪客于足阳跷之脉，令人目痛从内眦始。」启玄子王冰注曰：「以其脉起于足，上行至头而属目内眦。故病令人目痛从内眦始也。」《针经》曰：「阴跷脉入鼽，属目内眦。合于太阳阳跷而上行。」故阳跷受邪者，内眦即赤。生脉如缕，缕根生瘀肉，瘀肉生黄赤脂，脂横侵黑睛，渐蚀神水，此阳跷为病之次第也。或兼锐眦而病者，以其合于太阳故也。锐眦者，手太阳小肠之脉也。锐眦之病，必轻于内眦者，盖枝蔓所传者少，而正受之者必多也。俗呼为攀睛，即其病也。还阴救苦汤主之，拨云退翳丸，栀子胜奇散，万应蝉花散，磨障灵光膏，消翳复明膏，朴硝黄连炉甘石泡散主之。
病多药不能及者，宜治以手法。先用冷水洗，如针内障眼法，以左手按定，勿令得动移，略施小眉刀尖，剔去脂肉，复以冷水洗净，仍将前药饵之，此治奇经客邪之法也。故并置其经络病始。
〔证治歌〕
客邪何事在奇经，邪客阳跷脉可凭。目病因从内眦始，阳跷为病次第分。
合于太阳锐眦病，欲呼攀睛病势成。还阴救苦汤堪治，拨云退翳丸亦同。
栀子胜奇散可用，万应蝉花（散）磨障灵（光膏）。朴硝黄连炉甘石（论散），消翳复明膏亦工。
倘逢前药难祈效，内障针法细心寻。
〔方〕
●拨云退翳丸　治阳跷受邪，内眦即生赤脉缕，缕根生瘀肉。瘀肉生黄赤脂，脂横侵黑睛渐蚀神水。
白蒺藜　当归　川芎（各两半）　川椒（七钱）　甘菊花　地骨皮　荆芥（各八钱）　木贼　密蒙花　蔓荆子（各一两）　蛇蜕（炙）　甘草（各三钱）　天花粉（六钱）　桃仁　蝉蜕（去头足）　黄连　薄荷（各五钱）
●栀子胜奇散　治赤脉缕睛，风热痛痒，胬肉攀睛，眵多泪涩羞明。
白蒺藜（炒）　蝉蜕　穀精草　木贼草　黄芩　草决明　菊花　栀子　川芎　荆芥穗　羌活　密蒙花　防风　荆芥子（各五分）
上为细末，每服二钱，临卧热茶清调下。
●磨障灵光膏　治同上。
炉甘石（另以黄连一两煎水，烧炉甘石通红，淬七次，六两）　黄丹（水飞，三两）　白丁香（取末）　海螵蛸（取末）　硇砂（另研）　轻粉（各一两）　黄连（锉散、昼便浸一宿，晒为末）　麝香（另研）　乳香（各五钱）　归身（研末，二钱）　龙脑（少许）
上先用白蜜十两，或银器或砂锅，熬五、六沸，以纸搭出腊面，除黄丹外下余药，用柳枝搅匀，次下黄丹再搅，慢火徐徐搅至紫色，又将麝香、乳香、轻粉、硇砂和匀，入上药内，以上黏手为度，急为丸皂角子大，每用一丸，新汲水化，旋入龙脑少许，时时点翳上。
●消翳复明膏　治同上。
海螵蛸（取末，二钱）　黄丹（水飞，四两）　诃子（去核取末，八个）　白蜜（一斤）　青盐（另研，一两）
上先将白蜜熬数沸，用纸搭去腊面，下黄丹，将棍搅匀，旋下余药将至紫色取出。又
龙胆草　木贼草（各一两）　黄连（十两）　杏仁（去皮尖，七十五个）　蕤仁（去壳皮，一钱）
此数味共入磁器内，以水一斗浸之，春秋五日，夏三冬十，入锅内文武火熬至小半升，滤去渣，并前煎药成膏，搅成紫色，入龙脑一钱，每用少许点上药，乾净水化用。
●还阴救苦汤　见心火。
●万应蝉花散　见阴弱。
〖明为物所伤之病治论〗
养之固者，则八风无以窥其隙；本之密者，则五脏何以受其邪。故生之者天地，召之者人也。虽生弗召，莫能害也。为害不已，召之甚也。
《生气通天论》曰：「风者百病之始也。清净则肉腠闭拒，虽有大风苛毒，弗之能害。」《阴阳应象大论》曰：「邪风之至，疾如风雨。故善治者治皮毛。」夫肉腠固，皮毛密，所以为害者，安从其来也。今为物之所伤，则皮毛肉腠之间，为隙必甚。所伤之际，岂无七情内移，而为卫气衰惫之原。二者俱召，风安不从，故伤于目之上下左右者，则目之上下左右俱病，当总以除风益损汤主之。
伤于眉骨者，病自目系而下，以其手少阴有隙也，加黄连，除风益损汤主之。伤于额者，病自抵过而上，伤于耳中者，病自锐眦而出，以其足太阳有隙也，加苍术，除风益损汤主之。伤于耳后耳角耳前者，病自客主人之穴斜下，伤于颊者，病自锐眦而入，以其手少阳有隙也，加枳壳，除风益损汤主之。伤于头角耳前后及目锐眦后者，病自锐眦而入，以其足少阳有隙也，加龙胆草，除风益损汤主之。伤于额角及巅者，病自目系而下，以其足厥阴有隙也，加五味子，除风益损汤主之。诸有热者，更当加黄芩，兼服加减地黄丸。伤甚者，须从权倍加大黄，泻其败血。
《六节藏象论》曰：「肝受血而能视。」此盖滋血养血之药也，此治其本也。又有为物暴震，神水遂散，更不复治。故并识之于此。
〔证治歌〕
人生慎勿惹风伤，不固皮毛决召殃。伤目周围何药治，除风益损是良汤。
病生目系伤眉骨，加入黄连性取凉。额角受伤加甚药，柴胡加入可煎尝。
额交巅上伤连脑，病自内眦贵入苍（术）。耳后耳前与额损，惟加枳壳自安康。
（目）锐眦头角耳前后，数处伤加（龙）胆草良。额角及巅伤发病，惟加五味子相当。
诸药有热加（黄）芩妙，兼服无如丸（加减）地黄（丸）。伤甚均宜从权治，大黄倍入记无忘。
〔方〕
●除风益损汤　治目为物伤者。
当归　白芍　熟地　川芎（各一两）　藁本　前胡　防风（各七分）
上锉细，水煎大热服。
●加减地黄丸　见七情。
〖明伤寒愈后病治论〗
伤寒病愈后，或有目复大病者，以其清阳之气不升，而馀邪上走空窍也。其病隐涩赤胀，生翳羞明，头脑骨痛。宜作群坠升发之剂饵之，数服斯愈。
《伤寒论》曰：「冬时严寒，万类深藏，君子固密，不伤于寒。触冒之者，乃名伤寒。」其伤于四时之气者，皆能为病。又《生气通天论》曰：「四时之气，更伤五脏。」五脏六腑一病，则浊阴之气不得下，清阳之气不得上。今伤寒时，病虽愈，浊阴清阳之气犹未来复，浊阴清阳之气未复，故馀邪尚炽不休，故其走上而为目之害也。
是以一日而愈者，馀邪在太阳；二日而愈者，馀邪在阳明；三日而愈者，馀邪在少阳；四日而愈者，馀邪在太阴；五日而愈者，馀邪在少阴；六日而愈者，馀邪在厥阴；七日而复，是皆清阳不能出上窍，而复受其所害也。当为助清阳上出则治。人参补胃汤主之，羌活胜风汤主之，加减地黄丸主之，㗜鼻碧云散亦宜用也。忌大黄、芒硝苦寒通利之剂，用之，必不治。
〔证治歌〕
伤寒愈后病胡生，多是馀邪尚未平。头脑骨疼兼隐涩，生翳赤障且羞明。
治宜群坠升发剂，及早除邪以复清。降浊升清须甚药，人参补胃（汤）是奇兵。
羌活（胜风汤）碧云（散）俱妙药，加减地黄（丸）治亦精。惟禁苦寒与通利，（芒）硝（大）黄误服恐皆盲。
〔方〕
●人参补胃汤　治伤寒愈后馀邪不散，上走空窍，隐涩赤胀，生翳羞明等症。
羌活　独活（各六分）　白芍　生地　泽泻（各三分）　人参　白茯苓　炙草　白术　黄耆　熟地（酒洗）　归身（各四分）　柴胡　防风（各五分）
上锉细，水煎热服。
●搐鼻碧云散　见淫热。
●羌活胜风汤　见风热。
●加减地黄丸　见七情。
〖明强阳搏实阴病治论〗
强者，盛而有力也；实者，坚而内充也。故有力者，强而欲搏，内充者，实而自收。是以阴阳无两强，亦无两实。惟强与实，以偏则病，内搏于身上，见于虚窍也。
足少阴肾为水，肾之精上为神水，手厥阴心包络为相火，火强搏水，水实而自收。其病神水紧小，渐小而又小，积渐之至，瞳人竟如菜子许。又有神水外围，相类虫蚀者，然皆能睹而不昏，但微觉眊燥羞涩耳。是皆阳气强盛而搏阴，阴气坚实而有御。虽受所搏，终止于边鄙皮肤也，内无所伤动。治法当抑阳缓阴则愈，以其强耶，故可抑。以其实耶，惟可缓，而弗宜助，助之则反胜，抑阳酒连散主之。大抵强者则不易入，故以酒为之导引，欲其气味投合，入则可展其长，此反治也。还阴救苦汤主之，疗相火药也，亦宜用搐鼻碧云散。然此病世亦罕见，医者要当识之。
〔证治歌〕
病有阳强搏实阴，火强搏水病斯成。瞳仁微小如菜子，亦或（神水）外围蚀类虫。
微觉眊燥与羞涩，皆能睹物不昏蒙。此盖内无所伤动，益阳缓阴效最神。
治法入阳酒连散，还阴救火汤最工。亦用搐鼻碧云散，医师临症贵分明。
〔方〕
●抑阳酒连散　治瞳神紧小，渐如菜子大许，神水外围，相类虫蚀者，睹物不昏，微有眊燥羞涩。
独活　生地（各四钱）　黄柏　防己　知母（各三钱）　蔓荆子　黄芩（酒制）　寒水石　黄连（酒制，各五钱）
上水煎，大热服，每服三钱。
●还阴救苦汤　见心火。
●搐鼻碧云散　见淫热。
〖明亡血过多病治论〗
《六节藏象论》曰：「肝受血而能视。」《宣明五气篇》曰：「久视伤血。」《气厥论》曰：「胆移热于脑，则辛頞鼻渊，传为衄蔑瞑目。」《缪刺论》曰：「冬刺经脉，血气皆脱，令人目不明。」由此推之，目之为血所养者明矣。
手少阴心生血，血荣于目，足厥阴肝，开窍于目，肝亦多血，故血亡目病。男子衄血便血，妇人产后崩漏，亡之过多者，皆能病焉。其为病睛珠痛，珠痛不能视，羞明隐涩，眼睫无力，眉骨太阳因为痠疼，当以芎归补血汤主之，当归养荣汤主之，除风益损汤主之，滋阴地黄丸方之。诸有热者，加黄芩；妇人产后者，加阿胶；脾胃不佳，恶心不进食者，加生姜。复其血，使所养则愈，然要忌咸物。《宣明五气篇》曰：「咸走血，血病无多食咸。」是忌。
〔证治歌〕
目需血养是真诠，亡血过多病必缠。羞明隐涩睛俱痛，太阳眉骨痛相连。
眼睫无力不能视，芎归补血汤最妍。当归养荣（汤）除风益（损汤），或用滋阴地黄丸。
有热则加黄芩好，妇人产后阿胶添。恶心少食脾胃弱，生姜复血加最便。
宜禁咸物血能养，自尔光明病能痊。
〔方〕
●芎归补血汤　治男子衄血便血，妇人产后崩漏亡血过多，致睛珠痛，羞明酸涩，眼睫无力，眉骨太阳俱痛。
生地　天门冬（各四分）　川芎　牛膝　白芍　炙草　白术　防风（各五分）　熟地　归身（各六分）
上锉细，水煎温服，恶心不进食，加生姜煎服。
●滋阴地黄丸　见总论。
●当归养荣汤　见七情。
●除风益损汤　见为物所伤。
〖明癍疹馀毒病治论〗
东垣李明之曰：诸癍疹皆从寒水逆流而作也。子之初生也，在母腹中，母呼亦呼，母吸亦吸。呼吸者，阳也，而动作生焉。饥食母血，渴饮母血。饮食者，阴也，而形质生焉。阴具阳足，十月而降。口中恶血，因啼即下。却归男子生精之所，女子结胞之处。命宗所谓玄牝玄关者也。
此血僻伏而不时发，或因乳食内伤，或因湿热下溜，营气不从，逆于肉理。所僻伏者，及为所发，初则膀胱壬水夹背逆流而克小肠丙火，故颈项以上先见也。次则肾经癸水，又克心火，故胸腹以上次见也。终则二火炽盛，反制寒水，故胸腹以下后见也。至次则五脏六腑皆病也。七日齐，七日盛，七日谢，三七二十一日而愈者，七为火数故也。愈后或有疽病疮者，是皆馀毒尚在。
今其病目亦然，与风热不制之病稍同而异，总以羚羊角散主之。便不硬者，减硝黄。未满二十一日而病作者，消毒化癍汤主之。此药功非独能于目，盖专于癍者之药也。不问初起已著，服之便令消化，稀者则不复出，方随四时加减。
〔证治歌〕
癍疹馀毒病胡成，风热不制略相同。医师治法宜精核，羚羊角散是定程。
便不硬者减硝黄，消毒化癍汤亦工。此方并可治癍毒，四时加减任调停。
〔方〕
●羚羊角散　治小儿癍痘后馀毒不解，上攻目生翳，羞明、眵泪、多红赤肿闭。
草决明　芒硝　升麻　防风　车前子　黄芩　黄耆　大黄　羚羊角
上等分，水煎温服。
●消毒化癍汤　治小儿癍疹，未满二十一日，而目痛者，馀症同上。
柴胡　藁本　生地黄　连翘　细辛　黄柏（酒制）　黄连　当归　甘草（各四分）　花粉　吴茱萸　白术　苏木　陈皮　乾葛（各二分）　麻黄　防风　升麻　羌活（各五分）　黄芩（酒制）　苍术（泔水制）　川芎（各三分）
上锉细，水煎温服。
〖明深疳为害病治论〗
卫气少而寒气乘之也，元气微而饮食伤之也。外乘内伤，酿而成之也。父母以其纯阳耶，故深冬不为裳。父母以其恶风耶，故盛夏不解衣。父母以其数饥耶，故乳后强食之。父母以其或渴耶，故乳后更饮之。有愚憨而为父母者，又不审其寒暑饮食，故寒而不为暖，暑而不能凉，饮而不至渴，食而不及饥。而小儿幽玄衔默，抱疾而不能自言。故外乘内伤，因循积渐，酿而成疳也。渴而易饥，能食而瘦，腹胀下利，作嘶嘶声，日远不治，遂生目病。
其病生翳，睫闭不能开，眵泪如糊，久而脓流，竟枯两目。何则？为阳气下走也，为阴气反上也。治法当如《阴阳应象大论》曰：「清阳出上窍，浊阴出下窍；清阳发腠理，浊阴走五脏；清阳行四肢，浊阴归六腑」。各还其原，不反其常，是其治也。当以升阳降阴之剂，茯苓泻湿汤主之，升麻龙胆草饮子主之。此药非独于目，并治以上数症。然勿缓，缓则危也，为父母者其慎诸！
〔证治歌〕
深疳为害是何因，外乘内伤病厥躬。寒热饥饱均多过，酿而成疳祸匪轻。
渴而易饥食且瘦，腹胀不利嘶嘶声。日远不治生目病，睫闭难开翳已生。
眵泪如糊致脓出，竟枯两目不能明。阳气不走阴反上，升阳降阴古法程。
药用升麻龙胆草（饮子），茯苓泻湿（汤）本同功。以上数症皆能治，缓则难痊莫轻心。
〔方〕
●茯苓泻湿汤　治小儿易饥渴，腹胀，目痛生翳，睫闭不开，眵泪如糊，久而流脓。
柴胡（四分）　白术　炙草　蔓荆子　人参　枳壳（面炒）　茯苓　薄荷（各二分）　前胡　苍术　独活（各三分）　川芎　防风　羌活（各三分半）　泽泻（半分）
上锉细，水煎温服。
●升麻龙胆草饮子（又名消翳散）　治小儿疳眼，流脓、生翳，及眼中诸痰之症。
羌活　黄芩（炒）　胆草　青蛤粉（各五分）　蛇蜕　炙草　穀精草　郁金（各三分）　麻黄　升麻（各二分）
上锉细，共为细末，每服二钱，热茶浓调下。
●坠明丸（即坠血明目饮）
细辛　人参（各一钱）　赤芍药　五味子（十粒）　川芎（酒洗炒）　牛膝（酒洗炒）　山药　石决明（醋煅）　生地黄　归尾　知母（盐水炒）　白蒺藜（研去刺）　防风（各八钱）
水煎温服。


卷三  ——————————————————————————————————————————————————————————————————————————————————————————

运气原证  ***************************
按内经：时行暴热，天气亢和，燥火犯淫，邪风所侮，民病目赤。大要有三：一曰风助火郁于上。经云：少阴司天之政，初之气，阳气布，风乃行，寒气时至，气郁于上而热目赤，经云：少阳司天之政。二曰火胜，二之气，侯乃大温，其病气拂于上，目赤。三曰燥邪伤肝，三之气，岁金太过，燥气流行，经云：阳明司天，燥气下临，肝气上从，胁痛而目赤，虽其间病有不同，大要不出此三侯也。

目痛  ***************************
经云有二：一谓目眦白眼痛，一谓目珠黑眼痛。盖目眦白眼疼属阳，故昼则痛甚，点苦寒药，则效，经所谓白眼赤脉法于阳故也。目珠黑眼痛属阴，故夜则痛甚，点苦寒药则反剧，经所谓瞳子黑眼法于阴故也。凡目痛皆属于热之所致，烦躁者，气随火升也。东垣云毛气虚挹而热，轻手扪之，热在皮毛血脉也，重手接之，筋骨热甚者，热在筋骨也；不轻不重而热，热在肌肉也。又云昼则发热，夜则安静，是阳气自热于阳分也，昼则安静，夜则发热烦躁，是阳气下陷入阴中也，名曰热入血室。昼夜发热，是重阳无阴也，亟泻其阳峻补其阴也。娄全善用夏枯草治目珠痛，至夜则痛甚者，神效。
〖天行赤热论〗
天行赤热，谓目赤痛，或睥肿头重，怕日羞明，涕泪交流等病。一家之内，一里之中，往往老幼相传，然有虚实轻重不同，亦因人之虚实，时气之轻重，各随其所受，而分经络以发。若人素无目疾，体气充实，感染自轻，轻则邪不胜正，病至七日自愈。益火数七之故耳，七日不愈而有二七者，乃再传也，二七不退者，必有犯触，及本虚之故，防生他症矣。治法原以驱风散热饮子，及桑白皮散，与泻热黄连汤，未免过拘贻误，吾为酌之，须审系何气，参以目赤，条分经络、阴阳、表里以施方，则善矣。
〔证治歌〕
天行赤热易相传，目赤羞明涕泪涟。睥肿头重兼畏日，虚实轻重各相悬。
体分虚实须详辨，时气轻重分自天。感染自轻缘体实，病至七日自安然。
若至二七犹睥肿，必有犯触故缠绵。或体本虚乃至此，拘执古方恐难痊。
审系何气参目赤，分明经络是真诠。从此制方当人妙，医师幸勿执成篇。
〖暴风客热论〗
暴风客热之症，原非天行赤热尔我传染之可比，又非寒热似疟，及目痛肿胀，久积退迟之相类。究其源，乃因素养不清，躁急劳苦，客感风热，卒然而发也。治法风胜者，羌活胜风汤；热胜者，局方洗心散、东垣泻热黄连汤；风热俱胜者，洗肝散、泻青丸主之。
〔证治歌〕
暴风客热病何因，躁急劳苦养不清，客感风热卒然发，风胜汤宜用（羌活）胜风（汤）。热胜则服（局方）洗心散，（东垣）泻热黄连汤亦工，风热俱胜投何药，洗肝散进与泻青（丸）。
●局方洗心散　热胜者服，治风壅壮热，头目昏痛，肩背拘急，肢节烦疼，热气上行，口苦唇焦，咽喉肿痛，痰涎壅滞，涕唾稠黏，心神烦躁，眼涩睛疼，及寒壅不调，鼻塞声重，咽乾多渴，五心烦热，小便赤涩，大便秘涩。
荆芥穗　甘草　当归　大黄（煨）　赤芍药　麻黄（各六钱）　白术（五钱）
上为末，每服二三钱，生姜薄荷汤煎服。
●洗肝散　治风毒上攻，暴作目赤肿痛，隐涩眵泪交流。
薄荷　当归　羌活　炙草　栀仁（炒）　防风　大黄　川芎
上细研为末，每服二三钱，食远沸汤调服。
●泻青丸　治肝胆火併小儿急惊发搐，眼赤睛痛。
龙胆草　当归　川芎　防风　羌活　山栀　大黄
上蜜为丸，服四五十丸，白汤下。
●羌活胜风汤　见风热。
●东垣泻热黄连汤　见阴弱。
〖火胀大头论〗
火胀大头者，目赤痛而头面浮肿，皮肉燥赤也。状若大头伤寒，夏月多有此患，有湿热、风热之分，湿热者多泪而皮烂；风热者多胀痛而憎寒。失治则血滞于内，虽肿消而变症作矣。治法宜以普济消毒饮或住痛解毒丸，审而用之。
〔证治歌〕
火胀目赤若大头，皮肉燥赤头面浮。症见多于夏月有，湿热风热共相作。
风热憎寒多胀痛，湿热皮烂泪多流。失治血旋滞于内，肿虽消矣变堪忧。
治宜普济消毒饮，住痛解毒（丸）亦堪投。
〔方〕
●普济消毒饮　治大头天行疫疾，初觉憎寒体重，次传头面，肿盛不能开，上喘，咽喉不利，舌乾口燥。昔先师曰：夫身半以上，天之气，身半以下，地之气。此邪热客于心肺之间，上攻头目，而为肿盛。
黄连　黄芩（各五钱）　白殭蚕（炒，一钱）　鼠黏子　连翘　陈皮　板蓝根　黑元参　柴胡　桔根　甘草梢　马屁勃　升麻（各二钱）　人参（三钱）
上为末，半用沸汤调，时时服之，半用蜜丸，噙化之。
●住痛解毒丸
硼砂（五钱）　没药（五钱）　川芎　荆芥穗　朴硝　白芷　石膏　家菊花（各一钱）　麝香
上为细末，米糊为丸，每服钱半，温汤送下。
〖怕热羞明论〗
怕热羞明者何，谓明热之处而目痛涩，畏避不能开也。病目若此者，十有七八，病源在于心肝脾三经。总而言之，不过一火燥血热，分在阳分。是以见明见热，则恶而畏之，且恶阳而涩痛也，此盖阳亏故。当阳光莫敌，一居阴黑之所，则清爽自如。然亦有虚实之辨，昔闻怕热者有馀之症，羞明为不足之候。若目不赤痛而畏明者，则又为血分不足，胆汁少而络弱，不能运精以敌阳。治法宜服明目细辛汤，或归葵汤。审系阴虚，则服决明益阴丸，点则通用吹云膏。
〔证治歌〕
羞明怕热起何经，病发肝脾及在心。总缘火燥兼血热，症在阳分故畏明。
阳亏难与阳光敌，宜分虚实莫朦胧。怕热原属有馀症，羞明乃为不足人。
若不赤痛明偏畏，血分不实病故生。胆汁更少兼络弱，精不能运敌阳曛。
治法归葵汤可用，明目细辛汤亦灵。审系阴虚宜补益，决明益阴丸可陈。
通用吹云膏点目，自然光彩复明清。
〔方〕
●明目细辛汤　治目赤微痛，羞明怕日，怯风寒，眼睫成组，眵糊多，隐涩难开，眉攒肿闷，鼻塞，大便微硬，涕唾稠黏。
川芎（四分）　藁本　归身　茯苓（各五分）　红花　细辛（各二分）　生地黄（酒制）　蔓荆子（各六分）　防风　羌活　荆芥穗（各一钱）　川椒（十粒）　麻黄（八分）　桃仁（十个，泡去皮尖）
上水煎，临睡温服。
●归葵汤　一名连翘饮子，治目中溜火，恶日与火，隐涩，小角紧，久视昏花，迎风有泪。
连翘　红葵花　当归　人参　甘草　蔓荆子　生地（各五分）　升麻（八分）　黄耆　酒黄芩　防风　羌活（各七分）　柴胡（二分）
上水煎，食远温服。
●吹云膏　治隐涩难开，睡觉多眵，迎风寒泣，羞明，翳膜遮睛，目中泪下。
防风　青皮　连翘（四分）　生地（一钱五分）　细辛（一分）　柴胡（二分）　甘草　当归（各六分）　黄连（三钱）　蕤仁（去皮尖）　升麻（各三分）　荆芥穗（一钱）
上除连翘外，用净水一碗，先熬诸药去半碗，连翘熬至一大盏，去滓，用文武火熬至滴水成珠，加热蜜少许，熬匀点之。
●决明益阴丸　见七情。
〖睑硬睛疼论（附气眼痛）〗
睑硬睛疼者，不论有障无障，但两睑坚硬而睛疼，若加以头痛者，尤急，乃风热在肝。肝虚血少，不能荣运于目，无水以滋火，反乘虚而入，会痰燥湿热，或头如缚，血滞于睥内，睛因火系而痛，轻则内生椒疮，重则肿胀如杯，瘀血贯睛等症作矣。治法当急用协肿膏敷软，若硬不能软，或头痛脑胀不退，此头风欲成毒之侯，宜服二术散、通肝散，庶几无误。
〔气眼〕
复有所谓气眼痛者，何也？益因怒气过甚，内伤心肝肾三经，抑郁太甚，三经之气不行，而血亦阻，遂致气血妄行，上冲于目，其症或珠痛，或白痛，或眼眶红肿，治法宜酒调复无通气散，或加味逍遥散，随宜择用，可也。
〔证治歌〕
睑硬睛疼症非常，有障无障总相妨。两睑坚硬而睛痛，若兼头痛更宜防。
肝虚血少缘风热，无水以滋火为殃。痰燥湿热头如缚，血滞睥内受火戕。
重则如杯成肿胀，轻者内亦生椒疮。瘀血贯睛等症作，敷用协肿膏最良。
更或坚硬不能软，头风脑胀势仓皇。此是头风欲成毒，二术（散）通肝（散）克擅长。
病症更名风眼痛，心肝肾因怒气伤。抑郁气滞血复阻，妄冲于目症宜详。
珠痛白痛或赤痛，更兼红肿在眼眶。治宜酒调（元）通气散，加味逍遥（散）罔不臧。
〔方〕
●协肿膏
腻粉（少许）　黄腊　代赭石（研，各五钱）　细磁末　黄柏末　麻油（各一两）
上为极细末，入铜杓内，加油腊同煎为膏，涂敷于硬睑处。
●二术散　治睑硬睛痛，去翳障。
蝉蜕（去头足）　胆草　黄连（俱酒洗炒）　枸杞（焙乾）　苍术（米泔浸、炒）　地骨皮　白术（土炒）　丹皮
上为细末，每服一钱，食后荆芥汤调下。
●复元通气散
石决明　草决明　楮实　香附　木贼　甘草　蝉蜕（去足）　川芎
上为细末，茶清调下。
●加味逍遥散
当归　酒芍　柴胡　白术　甘草　茯苓　丹皮　栀仁
上水煎服。
●通肝散
栀子　蒺藜（炒）　枳壳　荆芥（各四钱）　车前子　牛子（各二钱）　甘草（四钱）
上为末，每服二钱，苦竹叶汤调下。

寒热  ***************************
凡患寒热者，由风邪外客于腠理，痰饮内渍于脏腑，致血气不足，阴阳更胜之所作也。阳胜则发热，阴胜则发寒，阴阳交争，邪正相干，则寒热往来，时发时止。然此症与疟相似，而发寒不致战慄，发热不致闷乱，稍异也。
〖赤痛如邪论〗
赤痛如邪，谓目痛而赤，且头痛寒热交作，如风寒疟疾状也。轻者一年数次，重者一月数发，非暴风客热乍发之症所可比也。究其病源，系肝肾俱虚，第有寒热之分，热者内之阴虚火动，邪热也；寒者荣卫虚损，外之腠理不实而觉寒也。治法宜首以小柴胡汤，继以四物汤，或十珍汤，酒调洗肝散之类主之。若作风热痰疟，以刚剂治之，则血愈虚，而病愈深矣。
〔证治歌〕
何来赤痛竟如邪，头疼寒热复交加。轻则一年发数次，一月数次重堪嗟。
病由肝肾俱虚弱，症分寒热可推查。阴虚火动邪在内，此为热症本无差。
寒症原因营卫损，腠理不实故多瑕。小柴胡汤宜首服，继投四物汤亦嘉。
十珍汤与洗肝散，勿投刚剂效无涯。
〔方〕
●小柴胡汤
柴胡　半夏　人参　甘草　黄芩
上入姜枣煎服。
●四物汤
当归　川芎　熟地　白芍
上水煎服。
●十珍汤　治虚损血枯，上攻目痛，滋阴降火，养血清肝。
生地（酒洗，二钱）　当归（酒洗，钱半）　芍药（炒）　地骨皮（炒）　知母（盐酒拌炒）　丹皮（童便浸、炒）　天门冬（去心）　麦冬（去心，各一钱半）　人参　甘草梢（各五分）
上水煎，温服。
●酒调洗肝散　治实热气攻眼，无时痛甚。
黑元参　大黄　黄芩　栀仁（炒）　生地　知母　桔梗　归尾　元明粉
上为细末，每服二三钱，食远温酒调下。
〖痛如针刺论（附热结膀胱）〗
目珠痛有如针刺者，病源发在心经，乃实火有馀之候。若痛蓦然一二处，如针刺痛，目虽不赤，亦是心经流火。别其痛在何部，即以见病何经，治宜服洗心散，次服还睛丸及乳香丸、补肝散。按此症发因体虚目劳，兼染淋浊之病，营气不能上潮于目，而如针刺之痛者，宜养其营，若降火则殆矣。原治用加减八正散，在体强者则可，虚者切禁。
〔热结膀胱〕
特目痛之症，非止一二，更有目痛而小便不通，头痛而寒热并作，所谓热结膀胱症者，治法宜五苓散，或导赤散，益元散，择而用之。
●证治歌
目珠疼痛刺如针，实火有馀发在心（经）。蓦然数处如针刺，亦是心经流火淫。
目虽不赤无拘泥，当从部位细心寻。洗心散与还睛丸，乳香（丸）补肝（散）任酌斟。
体弱目劳兼浊染，荣气不潮宜养荣。或投加减八正散，但在体虚祸必临。
更有目痛小便塞，头痛寒热更交侵。此为热结膀胱症，治法宜投散五苓。
或用益元（散）兼导赤（散），自然热解若甘霖。
●方
●还睛丸
川芎　白蒺藜　木贼　羌活　熟地　甘草　菟丝子　白术
上细末，蜜丸弹子大，空心热汤嚼下。
加减八正散　治心热冲眼，赤肿涩痛，热泪羞明，兼治大小心经邪热，一切蕴毒，咽乾口燥，大渴引饮，心忪面热，烦躁不宁，唇焦鼻衄，口舌生疮，咽喉肿痛，小便赤涩，或癃闭不通，及热淋血淋。
滑石　甘草梢　大黄（面裹煨）　木通　瞿麦　车前子　栀子（炒）　萹蓄
上研极细末，每服五钱，灯芯三十段，水煎温服。
●乳香丸
五灵脂（二钱）　乳香　没药　夏蚕砂　草乌（各五钱）　木鳖子（五枚）
上为末，酒煮面糊丸，梧子大，每服七丸，薄荷汤下。
●补肝散
人参　茯苓　川芎　五味子　藁本（各一两）　细辛　茺蔚子（半两）
上细末，每服一钱，空心米饮调服。
●五苓散
白术　猪苓　茯苓　泽泻　肉桂
上水煎服。
●导赤散
生地　木通　甘草
上加竹叶二十片，水煎服。
●益元散
粉甘草　滑石
上为细末，每服二三钱，新汲水调服。
●洗心散　见暴风客热。

头痛  ***************************
子和云：头痛不止，乃三阳受病也。三阳分部，分头与项痛者，足太阳经也，攒竹痛，俗呼为眉稜骨痛者是也。额角上痛，俗呼为偏头痛者，足太阳经也。如痛久不已，则令人丧目。以三阳受病，皆胸膈有宿痰之所致也。先以茶调散吐之，吐讫，可服川芎、薄荷辛凉清上之药。叔和云，寸脉急而头痛是也。
〖大小雷头风论〗
雷头风症，不论偏正，但头痛挟痰而来，痛之极而不可忍，身热目痛便秘结者，曰大雷头风。若头痛，大便先润后燥，小便先清后涩，曰小雷头风。大者害速，小者稍迟，然虽有大小之说，而治则一。若失之缓，祸变不测，目必损坏。轻则⿰米厌凸，重则结毒，宜早为之救，以免祸成。治法宜服清震汤、加味补中益气汤、将军定痛丸及药枕方，随宜择用，诚如所治，虽症急如雷，要自有收雷定震之捷效也。
〔证治歌〕
雷头风症大小分，不拘偏正总为凶。头痛挟痰更难忍，身热便闭大头风。
小头风症同头痛，小便后涩必先清。大便先润而后燥，大小虽殊治则同。
治之稍缓目难保，结毒缘重⿰米厌凸轻。治法清震汤宜进，加味调中益气（汤）工。
将军定痛（丸）偕药枕（方），随宜择用风自平。
〔方〕
●清震汤　兼治发热恶寒，口渴。
升麻　赤芍药　甘草　荆芥穗　黄连　苍术（米泔水浸一宿，炒）　葛根　苏薄荷　青荷叶
上锉细末，水煎，热服。
●加味补中益气汤　治气血俱虚，头痛。
嫩黄耆（蜜制，一钱）　升麻　细辛（各三分）　广皮（四分）　人参　广木香（二分）　川芎　苍术（泔水制）　甘草（炙）　当归　蔓荆子　柴胡（各五分）
上锉细，水煎，热服。
●将军定痛丸　治巅顶痛，挟痰湿实者，动辄眩晕。
黄芩（酒洗，七钱）　白殭蚕　陈皮（盐煮、去白）　天麻（酒洗）　桔梗（各五钱）　薄荷（三钱）　青礞石（煅）　白芷（各二钱）　大黄（酒蒸九次焙乾九次，二两）　半夏（牙皂姜汁煮、焙乾，一两）
上为细末，滴水为丸如绿豆大，每服二钱，食后临卧茶清吞下。
●药枕方　治头风目眩。
通草　石菖蒲　犀角（锉末）　羚羊角（锉末）　蔓荆子　甘草　防风（各三钱）　细辛　真川芎　白芷　藁本　白术　黑豆（一升半）
上为细末，拌匀，以生绢囊盛满，置在盒子内，其盒形如枕，枕时揭去盒，盖令药气入头，不枕即盖之，使药气不散。枕之日久渐低，再入前药，仍要满实。或添黑豆，三五日后，药气微则换之，枕旬日或一月，耳中雷鸣，是药抽风之验也。
〖左右偏头风论〗
偏头风症，痛分左右，两不相涉。左边头痛右不痛者，曰左偏风；右边头痛左不痛者，曰右偏风。世人往往不以为虑，久则左发损左目，右发损右目，且有损左反攻右，损右反攻左，而两目俱损者。若外有赤痛泪涩等病，则外症生，若内有昏眇眩晕等病，则内症生。凡头风痛左害左，痛右害右，此常病易知者。若左攻右，右攻左，痛从内起，止于脑，则攻害也迟，痛从脑起止于内，则攻害也速，若痛从中间发，及眉稜骨内、上星中发者，两目俱坏。亦各因其人之触犯感受，左右偏盛，起患不同，迟速轻重不等，风之害人，至于此哉。治宜审定所发阴阳经络，验明症候，而后于羌活芎藁汤、柴芎汤、苍术汤、细辛汤、吴茱萸汤、升麻芷葛汤，择而下之，庶几无误。
〔证治歌〕
偏头风症左右歧，痛则损目各相随。更有损左还攻右，损右攻左病愈奇。
赤痛泪沥外症作，内症昏眇眩晕滋。痛从内起止于脑，左右攻害尚迟迟。
痛从脑起止于内，攻害最速急宜知。痛发上星（中）眉稜骨，（内）或自中间发更危。
触犯感受原相异，迟速轻重亦差池。阴阳经络须详番，症候精明始足医。
羌活芎藁（汤）偕苍术（汤），柴芎汤与细辛（汤）宜。升麻芷葛（汤），（吴）茱萸（汤）并，因类修方总慎之。
〔方〕
●羌活芎藁汤　治太阳经头风头痛，夜热恶寒。
半夏（姜汁炒）　川羌活　藁本　防风　白芷　广陈皮　杏仁（去皮尖）　白茯苓　川芎　甘草　麻黄　桂枝
上锉细，水煎服，内热加酒制黄芩、薄荷叶、生姜三片。
●柴芎汤　治少阳经头风头痛，寒热而呕。
川芎　白茯苓　柴胡　苏薄荷　炙甘草　陈皮　细辛　制半夏　黄芩　蔓荆子（等分）
上加生姜三片，水煎食后服。
●苍术汤　治太阴经头风头痛，腹满不食。
苍术（制）　白芍药　枳壳　白芷　炙半夏　炙甘草　白茯苓　广陈皮　川芎　升麻
上加生姜三片，水煎，食后服。
●细辛汤　治少阴经头风头痛，四肢厥，但欲寝者。
细辛　广陈皮　川芎　制半夏　独活　白芷　白茯苓　炙甘草
上加生姜三片，食后服。
●吴茱萸汤　治厥阴经头风头痛，四肢厥，呕吐痰沫。
半夏（姜制）　吴茱萸　川芎　炙甘草　人参　白茯苓　白芷　广陈皮
上加生姜三片，水煎，食后服。
●升麻芷葛汤　治阳明经头风头痛，身热口渴。
升麻　家乾葛　白芷　苏薄荷　甘草　石膏　广陈皮　川芎　制半夏
上加生姜三片，水煎，食后服。
〖卒脑风论〗
卒脑风者，太阳内如锥似钻，一团而痛也，若痛及目珠，珠外有赤脉纵贯，及瘀滞者，必有外障之恶症来矣。若珠不赤痛，只自觉视如云遮雾障，渐渐昏眇者，则内症成矣。治法外症用羌活胜风汤，内症用冲和养胃汤。
〔证治歌〕
卒脑风症在太阳（内），如锥如钻痛结团。痛及目珠有瘀滞，赤脉纵贯珠外伤。
必生外障成恶症，珠不赤痛又分行。云遮雾障渐昏眇，将成内症更宜防。
外症羌活胜风（汤）妙，内症冲和养胃汤。
〔方〕
●羌活胜风汤　见风热不制。
●冲和养胃汤　见阴弱不能配阳。
〖游风论（附邪风及五风变内障二症）〗
游风者何，谓头痛无常信，虽一饭之倾，即游易数遍，而不能度其何所起止也。此病若痛缓珠赤而外有障起者，必变外障。痛甚而肿胀紧急者，必有瘀滞之患，久而其目不治，亦不赤痛但昏眇者，则内障成矣。治法外症用羌活胜风汤，内症用冲和养胃汤，急痛有瘀滞者，用分珠散。
〔邪风变内障〕
有所谓邪风症者何？谓其人素有头风，因而目病，或素目病，因而头风。轻则一年数发，重则一月数发，头风目病，常并行而相害，此症非若雷头风火相搏，激而瘀滞之急者，又非天行赤热，而有传染之邪，与客风暴热，风火寄旅无定处，及诸火胀头痛之可比，发若赤痛胀急，则有外症之候，若无赤痛，而但内胀，虽赤痛不甚，且无瘀滞之症，而但昏眇者，则内障成矣。通治以羌活胜风汤，若见内外二症，则通以卒脑风治法治之。
〔五风变内障〕
诸风之治详矣，特五风变成内障一症，又不可不究心也。其候头旋偏肿而痛甚，瞳仁结白颜色相间，却无泪出，日中如坐暗室，常自忧叹，此乃五气毒风脑热所致，治法宜除风汤，皂角丸合生熟地黄丸。
●证治歌
游风症发定无凭，起止游易莫能明。痛发珠赤外有障，甚痛（肿）胀（紧）急瘀滞凝。
久而不治惟昏眇，并无赤痛内障成。外症（羌活）胜风汤可用（冲和），养胃汤分内症工。
急痛有滞分珠散，邪风一症更中论。素有头风因目痛，或因目痛更头风。
轻发间来重发数，头风目病并均行。赤痛胀急生外症，惟觉昏眇内障萌。
羌活胜风汤并治，内外二症或均增。卒脑风治堪通用，诸风症治已条陈。
更有五风成内障，头旋偏肿甚疼疼。瞳仁结白颜相间，却无泪出目常昏。
五气毒风兼脑热，治法汤宜用除风。生熟地黄（丸）兼皂角（丸），管教风毒一时平。
●方
●分珠散　治眼患瘀血灌睛，恶血不散。
槐花　生地黄　栀子（炒）　黄芩　赤芍药　白芷　龙胆草　荆芥　甘草　当归尾
上为末，每服三钱，水煎热服，春加大黄泻肝，夏加黄连泻心，秋加桑白皮泻肺。
●除风汤
羚羊角　车前子　芍药　茯苓　大黄　黄芩　芒硝　人参（各一两）
上为末，每服一钱，水煎温服。
●皂角丸　治内外一切障膜，如十六般内障，同生熟地黄丸用之，亦效。
人参　川芎（各五钱）　龙蜕（七条）　蝉蜕　元精石（生用）　当归　白术（土炒　穿山甲炒）　白茯苓　穀精草　木贼（各一两）　白菊花　赤芍药　连翘　胆草　刺蝟皮（蛤粉炒，各两半）　獖猪爪（蛤粉炒，三十枚）
上为细末，一半入猪牙皂角二条，烧灰和匀，炼蜜为丸，如梧子大，每服三十丸，空心杏仁汤送下。一半入仙灵脾一两为末，和匀，每服一钱，用猪肝夹药煮熟，细嚼，及用原汁汤送下，月进三服。
●生熟地黄丸
石斛　枳壳　防风　牛膝（各六两）　生地　熟地（各一斤半）　菊花（一斤）　羌活　杏仁（各四两）
上细末，蜜丸，梧子大，每服三十丸，以黑豆三升炒，令烟尽，用好酒淋之，每用半盏，食前送下，或蒺藜汤下。
●羌活胜风汤　见暴风客热。
●冲和养胃汤　见阴弱。
●附方
●加减知母汤　治游风症。
知母（二钱）　黄耆　白术　羌活　防风　甘菊花　蔓荆子　天麻　枣皮　藁本　川芎　当归（各一钱）　细辛　甘草（各二分）
上水煎，温分二服，头面肿，加牛子（炒研，二钱）。
〖巅顶风论〗
谓天灵盖骨痛极如锥如钻也，阳分痛尤甚，阴分痛稍轻，病源系夹痰湿者，每痛多眩运，治宜羌活胜湿汤，或东垣除湿防风汤。若痛连及珠子，而胀急瘀赤者，乃外症之恶候，若但昏眇，则成内障矣，治分内外，用药同前卒脑风症，须审择之。
〔证治歌〕
巅顶风症更需详，天灵盖骨痛非常。如锥如钻痛奚辨，轻则属阴重属阳。
若夹痰湿多眩运，羌活胜湿（汤，东垣）除湿（防风汤）良。胀急瘀赤珠皆痛，外症恶候最宜防。
若成内障惟昏眇，治分内外以修方。卒脑风症宜参看，用药始不致荒唐。
〔方〕
●东垣除湿防风汤
防风（二钱）　白术　白茯苓　白芍药（各一钱）　苍术（酒浸去皮，四钱）
上水煎，食前服。
●羌活胜风汤　见暴风客热。

眉骨痛  ***************************
按眉稜骨痛有二，眼属肝，有肝虚而痛，才见光明，则眉骨痛甚，宜服生地丸；有眉稜骨痛，目不能开，昼夜剧，宜导痰丸汤之类，加入芽茶，二陈汤吞清州白丸子，亦效。甫见眉稜骨痛者，多是肝火上炎，怒气甚者，多有此病，其谓风症，亦火之所致，热甚生风是也。大抵抑肝火，有风痰则兼而治之。
〖阴邪风论（附阳邪风）〗
阴邪风者，必额角板骨、眉稜骨痛也。多发于太阳用事之时，元虚精弱者，则为内症，兼火者，则为外症。治法表症多者，宜服加味柴胡汤，或选奇汤；风热上攻者，宜服祛风上清散；肝虚者，宜服生熟地黄汤；因风而头痛、眉骨痛、眼眶俱痛者，宜服上清散。此治阴邪风之通法。
〔阳邪风〕
若所谓阳邪风一症，则但脑后枕骨疼痛，其病多发于太阴用事之月，发则有虚昏耳鸣之患，久而不治，内障成矣，治法宜服小芎辛汤；风寒甚而在脑者，宜防风羌活汤；若风热上攻，眼昏耳鸣，鼻塞头痛，逆痰涎嗽，心腹疼痛，大小便涩者，宜服子和搜风丸；若变成内障，则宜服磁石丸。审症下方，阴阳二邪之病，有不治者乎。
●证治歌
阴邪风症多痛疼，额角板骨及眉稜。病在太阳用事日，元虚精弱内症名。
外症必须兼有火，表症多者治法陈。加味柴胡（汤）选奇（汤）妙，肝虚生熟地黄（汤）工。
风热上攻何药治，祛风上清散奏功。因风头痛眉骨痛，眼眶俱痛服上清（散）。
更有阳邪风独异，其月用事属太阴。病惟脑后枕骨痛，发则虚昏耳更鸣。
久而不治成内障，治法宜服小芎辛（汤）。风邪若甚而在脑，防风羌活汤最灵。
风热上攻同鼻塞，耳鸣头痛并眼昏。逆痰涎嗽心腹痛，二便俱涩而不通。
子和搜风丸可用，若成内障更当寻。磁石丸进堪奏效，辨症下方仔细询。
●方
●加味柴胡汤
柴胡　酒芩　荆芥穗　制半夏　防风　前胡　甘草　川芎　香白芷　苏薄荷
上加生姜三片，水煎，食后服。
●驱风上清散　治风热上攻，眉稜骨痛。
酒黄芩（二钱）　白芷（钱半）　川芎（一钱二分）　羌活　柴胡梢　防风（各一钱）　荆芥（八分）　甘草（五分）
上细末，每服四钱，水煎，食后服。
●上清散　治因风头痛，眉骨、眼眶俱痛。
乳香（另研）　没药（研，各一钱）　脑子（另研，五分）　赤芍药　川芎　薄荷　芒硝　荆芥穗　郁金（各五分）
上细末，每用二分半，口噙水，鼻内搐之，甚妙。
●选奇汤
防风　羌活（各二钱）　黄芩（一钱用酒炒，冬不用，热痛者加之）　甘草（三钱夏用生，冬炙）
上水煎，稍热，食后服。
●小芎辛汤
青黛　蔓荆子　郁金　红豆　芒硝　石膏　细辛根　薄荷　川芎
●防风羌活汤　治眉稜骨痛，而风寒在脑，或感痰湿，及脑昏痛。
防风　川羌活　半夏（姜制）　黄芩（酒洗）　川芎　南星（姜制）　北细辛　白术（土炒）　甘草
上水煎，热服。
●子和搜风丸　治风热上攻，眼昏，耳鸣，鼻塞，头痛眩晕，逆酸涎嗽，心腹疼痛，大小便涩滞。
天南星（姜制）　苏薄荷　人参　茯苓（各五钱）　黄芩　半夏（姜制）　乾生姜　蛤粉　寒水石　生白矾　大黄（各一两）　藿香（二钱）　滑石　黑牵牛（各一两）
上为细末，水叠为丸，每服二三钱，量其体之虚实酌用，生姜汤送下。日进三服，此方虽名搜风，其实乃下实热痰症药也。
●磁石丸　治以上头风变成内障者。
磁石（烧红，醋浸三次）　乾姜（炒）　牡丹皮　玄参（各一钱）　附子（炮，二钱）
上细末，炼蜜为丸，如梧子大，每服十丸，食前茶清下。
●生熟地黄汤　治目不光明，眉骨痛甚，此系肝虚，法当养血凉血益血，痰火降而风热除。
熟地黄　甘草　生地　五味子　天门冬　当归身　酒芩　枳壳　地骨皮　川黄连　人参　柴胡
上锉细，水煎，食远服。

赤痛  ***************************
内经目赤有三，一曰风助火郁于上；二曰火盛；三曰燥邪伤肝。戴复菴云：赤有数种，气毒赤者，热壅赤者，有时眼赤者，无非血壅肝经所致。盖肝主血，通窍于眼，赤，血病也。
〖目赤论〗
目赤之病，原遗治法，抑思目之为病，赤者甚多，言治遗之，岂不令人见此症而束手无策耶，试详辑而补益之。当考目赤，通治以黑神散、消风散等分，白汤调之，睡时静服。仍用豆腐切片敷其上，盐就者可用，酸酱者不可用。风热赤甚者，于黑神消风散二药（二药以米泔浸二对朝，取出放置当风之处，以沥米泔），睡时冷调洗肝散或菊花散，仍进四物汤，内用生地、赤芍，只须半贴，食后作一服，却加赤茯苓五分，酒蒸大黄一钱，早晨盐汤下养正丹二三十粒，若不便于过凉，则不必用洗肝散，宜黑神散二钱、消风散一钱。寻常赤眼用黄连研末，用大菜头一个，切片作盖剜中心作一窍，入连末在内，复以盖遮住，竹签签定，慢火内煨热，取出候冷，以菜头中水滴入眼中。若赤眼久不愈，用诸药无效者，早起以苏子降气汤下黑锡丹，日中以酒调黑神散，临睡以消风散下三黄丸，此数药不独治久病赤眼，凡诸目疾，皆可治之。海藏云：目赤暴作云翳，痛不可忍者，宜四物龙胆汤，眼赤暴发肿者，以散热饮子、泻青丸；肝藏实热眼赤疼痛者，竹叶汤、龙胆饮、决明子汤、泻肝散。因服凉药太过，而目赤不痛者，内服助阳和血补气汤，外用碧天丸洗之。目赤肿而足寒者，必时时温洗其足，并详赤脉处属何经，灸三里，临泣，崑崙等穴，立愈。有赤眼痒痛者，煎枸杞汁服之。若暴赤眼，以古铜钱刮净，姜上取汁于钱唇，点目，使热泪出，随点随愈。有疮者不可用，或削附子赤皮末如蚕屎著眦中，或本事针头丸，皆治阴病目赤。九节黄连、秦皮粗末，加滑石煎汤洗，或用艾烧烟，以碗盖之，候烟上煤取下入黄连，以温水调洗，及前煨大菜头汁，皆治阳病目赤，此中不可不辨也。
〔证治歌〕
目赤由来治法无，因为採辑著成书。通治黑神（散）消风散，二方调以白汤俱。
宜待睡时才静服，豆腐还须切片敷。风热赤痛仍前药，冷调洗肝（散）菊花（散）储。
仍投四物（汤）用生地，赤芍同煎美可姑。服后觉加赤芍药，（酒蒸）大黄同进是良谟。
晨以盐汤吞养正（丹），若嫌凉甚又分冲。散号洗肝宜禁用，黑神散与消风符。
热眼宜点黄连药，此宜精制勿模糊。赤眼不瘳宜（苏子）降气（汤），丹吞黑锡热能除。
日中酒调黑神散，临睡消风散不记。吞下三黄丸最妙，诸病能医可反阳。
目赤暴作云医痛，四物龙胆（汤）痛可舒。眼赤暴肿散热饮（子），泻青丸进亦相如。
肝藏实热眼赤痛，助阳和血补气（汤）扶。外用碧天丸洗目，能清实热自恬愉。
赤肿足寒勤温洗，赤络宜寻经络区。三里临泣崑崙（等）穴，灸之立愈保无虞。
赤眼痒痛宜何药，汁用枸杞莫踟蹰。暴赤铜钱刮姜汁，点出热泪效并迂。
有疮宜禁莫轻点，附子赤皮末相孚。本事针头丸亦好，皆治阴病信非虚。
目赤更堪用洗法，黄连秦皮滑石轮。用艾烧烟将碗盖，煤调（黄）连末法攸殊。
前用黄连精制法，皆医阳病戒拘墟。
〔方〕
●局方黑神散
熟地　当归尾　白芍药　蒲黄（炒）　肉桂　乾姜（炒）　甘草　黑豆（炒去皮。）
上精配水煎，酒、童便、生地汁，相和调服。
●消风散　治风热上攻，头目昏痛。
荆芥　厚朴（姜汁泡）　炙草　羌活　殭蚕　人参　川芎　蝉蜕　陈皮（去白）　防风　藿香　茯苓
上为末，每服三钱，茶汤下。
●菊花散
白蒺藜（炒去刺）　羌活（去芦，不见火）　木贼（去节）　蝉蜕（去翅足，各三两）　菜花（去梗，六两）
上细末，每服二钱，食后茶清调下。
●养正丹
水银　黑锡（火熔去渣）　硫黄（研）　朱砂（研细，各一两）
上用铁盏熔锡成汁，次下水银，以柳条搅，次下朱砂搅，令不见星子，放下少时，方下硫黄末，急搅成汁，和匀，如有[毛曷]以醋洒之，候冷取出，研细，糯米和丸，盐汤下，或枣汤下。
●苏子降气汤
苏子　半夏　前胡　厚朴（姜制）　陈皮　当归　炙草　肉桂
上加姜，水煎服。
●黑锡丹
黑锡　硫黄（各二两）
上将锡熔化，渐入硫黄，候结成片，倾地上，出火毒，研至无声为度。
●三黄丸　治三焦积热，头项肿痛，目赤口疮。
大黄（酒蒸晒九次）　黄连　黄芩
上细末，蜜丸，白汤下。
●四物龙胆汤
川芎　当归　生地　白芍（各五钱）　羌活　防风（各三钱）　胆草（酒拌炒焦）　防己（各二钱）
上水煎服。
●散热饮子
防风　羌活　黄芩　黄连（各一两）
上每服五钱，食后温服，大便秘加大黄，痛甚加川芎、当归、地黄，烦躁不得卧加栀仁。
●龙胆饮
胆草　栀仁（各二钱）　防风　茵陈　川芎　玄参　荆芥　菊花　楮实　甘草（各一钱）
上细末，每服一钱半，食后茶清调下。
●竹叶汤
麦冬（钱半）　茯苓　黄芩（各一钱）　人参（五分）　淡竹叶（十片）
上水煎服，一方以苓为君，无人参，有防风。一方无人参，有防风、知母。
●决明子汤
决明子（炒）　苦竹叶　柴胡　黄连　防风　升麻（各七钱半）　细辛（二钱半）　菊花　甘草（炙，各五钱）
上每服五钱，水煎，食后温服。
●泻肝散
栀仁　荆芥　大黄　甘草
上锉细，每服二钱，水煎，食后服。
●碧天丸
瓦粉（炒，一两）　铜绿（七分）　枯矾（二分）
上研铜绿、枯矾极细，旋入瓦粉研匀，熟水和之，共为丸，每用一丸，熟汤半盏，浸一二时，洗眼，洗至觉微涩为度，少阁眼半时，临卧再洗，瞑目就睡，一丸可洗十日，此药治其标，里实者不宜用此，当泻其实热。
●本事针头丸
川乌尖（七枚）　白殭蚕（七枚去嘴）　硼硝（十枚）
上为细末，用猪胆汁调成软块，摊碗内，另用荆芥、艾各一两，小皂角一条烧，将药碗覆熏之，常将药膏搅匀，又熏以皂角、荆芥、艾，烧尽为度。再做成块，用油纸裹入地中，出火毒，冬天两日，夏一夜、春秋一日夜，取出，丸如针头大，每用一丸，点眼中，妙。
●四物汤　见目痛如邪。
●助阳和血汤　见总论。
●洗肝散、泻青丸　见暴风。
〖瘀血贯睛论〗
瘀血贯睛，其病最毒，若人偏执已见，不闻开砭者，其目必坏。初起不过红赤，次后紫胀，又后则白珠皆胀起，甚则胀为形如虯筋，盖其病乃血灌睛中，瘀塞不通，在睥则肿胀如杯及椒疮之患，在珠则白轮涌起，凝脂黄膜，痕⿰米厌成窟，花翳白陷，鹘眼凝睛及青黄蝶出诸等恶症。凡见白珠赤紫，睥肿虯筋紫胀，敷点不退者，必有瘀滞在内，再翻脾内视之，若睥内色晕泛浮，椒疮粟疮者，皆用导之法则吉，不然将有变症生焉。治法宜服宣明丸、分珠散，或通血丸。
〔证治歌〕
瘀血贯睛症若何，在睥肿胀粟疮罗。白轮涌起敷难退，赤紫虯筋病症多。
瘀滞于中脾色晕，均宜导法任调和。宣明（丸）通血丸宜服，或用分珠（散）仍起疴。
〔方〕
●宜明丸　治瘀血贯睛，赤肿涩痛，大热壅上。
赤芍药　当归尾　黄连　大黄　黄芩　生地黄　薄荷叶　川芎
上为末，炼蜜为丸，如梧子大，每服三钱，食后米饮下。
●通血丸
生地　赤芍　甘草（各五钱）　川芎　防风　荆芥　当归（各一两）
上为末，蜜丸，食后荆芥、薄荷汤下。血既散而归肝，又恐目生花，须再服还睛散。
●分珠散　见游风。
〖血灌瞳神论〗
血灌瞳神者，谓视其瞳神不见黑莹，且见一点鲜红，若见紫浊，病为尤甚，初一二日，尚可以救，迟则不治。盖此症因肾之真一有伤，胆中精汁皆损，元阳正气俱耗，故此一点之神光不见，而血之英色来乘肾部，患此者，十难治一。非惟目之难治，其命亦恐不久，岂比火入血分，瘀凝有形之急者比乎。治法宜服四物汤，用赤芍、生地，或益阴肾气丸。一方用生地汁，温服一盏，其馀坠血凝目饮，摩沙石散，及落红散之类，不惟无济，恐反滋伐削，用者慎之。
〔证治歌〕
瞳神不见匪无妨，肾水元阳胆汁伤。症见鲜血刚一点，或生紫浊病非良。
益阴肾气丸宜服，医此尤需四物汤。生地黄分杵汁服，赤芍煎偕生地黄。
其馀坠血凝目饮，以及摩沙石散方。更有落红散诸药，投之决定反招殃。
〔方〕
●摩挲石散
摩挲石（少许）　曾青　龙脑　石胆（各一分）
上研极细粉，每日早晨、夜后点眼。
●落红散　治贯瞳神，致成红障。
穿山甲（炒）　桔梗（炒）　硇砂（研细另入）　人退（焙，各三钱）　鹅不食草（纸烘焙为末）　穀精草（纸焙）　蝉蜕（去头足）　蛇蜕（二退入甘草水洗净、焙乾，各一钱）
上为细末，吹入鼻中，次日以筒吸目，渐次为之，自然障落。
●适吸筒法　用好铜打成漏斗相似，留一窍，用猪脂薄皮扎筒窍上，如临用时，以筒安病人目上，医者吸气一口，次看其翳轻重，渐吸则渐除矣。
●四物汤　见赤痛如邪。
●益阴肾气丸　见总论。
〖色似胭脂论〗
色似胭脂一症，其白睛不论上下左右，但见一片，或一点红血，俨似胭脂抹者是也。此其病，因血热妄行，不循经络，偶然热客肺膜之内，滞成此患，抑有因嗽起者，皆肺气不清之故，治宜服退赤散，庶乎肺清血散而病止矣。
〔证治歌〕
白睛何忽似胭脂，上下左右无定之。盖以血热妄行故，偶客肺膜乃如兹。
或因咳嗽而成病，肺气不清当熟思。治法宜投退赤散，肺清血散效堪期。
〔方〕
●退赤散
桑白皮（蜜制）　甘草　天花粉　黄芩（酒洗）　栝蒌仁（去壳油为霜）　牡丹皮（酒洗）　桔梗　赤芍药　归尾
上细末，每服二钱，麦门冬去心，煎汤调下。
〖赤系虯脉论〗
赤系虯脉者，谓气轮有赤脉赤虯，常时如是也。然有不同，或因目痛，火虽退而不守禁戒，致血滞于络而赤者；或因风沙烟瘴，亲火内热，郁气劳心，怨积酒燥，竭视劳瞻，致有郁滞而赤者。有痛不痛，有有泪无泪，有羞明者，为病不等，当以六脉为主，从何部分而来，或穿连某位，即别其所患在何经络，或传或变，自病合病等证，分其生克承制，然后因其症而分其经以治之，外治蕤仁膏、鱼胆敷眼膏，内服退热散。
〔证治歌〕
气轮有丝脉赤虯，其症如斯亦有由。目痛火退不能禁，血滞于络致生忧。
或因风沙烟障起，亲火内热郁劳愁。怨积酒燥兼竭视，致有郁滞易招尤。
有泪无泪痛不痛，羞明与否不相侔。当从六脉寻部分，生克承制贵精搜。
外治蕤仁（膏）及鱼胆（敷眼膏），内治退热散堪投。
〔方〕
●点眼蕤仁膏　治风热眼，飞血赤脉，痒痛无定。
蕤仁（去壳去皮心，膜油取霜，五钱）　好酥（一栗子大）
上将蕤仁与酥和匀，研摊碗内，用艾二小团，烧烟出，将碗覆烟上熏，待艾烟尽即止，重研匀，每以麻子大，点眼两眦头，日二度。
●鱼胆敷眼膏
鲤鱼胆（五枚）　黄连（去须研，五钱）
上以胆汁调黄连末，磁合盛饭上蒸一次，取出，如干，入蜜少许，调似膏，涂敷目眦，日五、七次。
●退热散　见痒如虫行。
〖赤脉贯睛论〗
赤脉贯睛者，或一赤脉，或二三赤脉，不论粗细多少，但在这边气轮上起，贯到风轮，经过瞳外，接连那边气轮，为症甚不易治。细者稍轻，粗者尤重，从上下者重，从下上者稍轻。贯过者有变症，丝粗及有旁系虯乱者，亦有变症，凡外障有此等脉罩者，亦不易退。贯虽未连，而侵入风轮，或一半，或三分之二、之一，皆不易退，盖碍生气之故也，治宜芍药清肝散。
〔证治歌〕
赤脉贯睛无定评，气轮直起贯风轮。经过瞳外相传接，粗细上下重轻分。
细者稍轻粗较重，自上而下甚伤人。自下而上犹易治，贯过定多变症生。
丝粗或有旁丝乱，皆生变症勿轻心。外障有此俱难退，贯虽未连（风）轮已侵。
治宜芍药清肝散，应除障翳复光明。
〔方〕
●芍药清肝散　见总论。

白痛  ***************************
白眼痛，有表里等症，或疼极而痛，从外走内者，宜温之散之。有不红肿而涩痛者，火伏气分，泻白散为主。有白珠变青蓝色，乃郁邪蒸逼，走散珠中，极宜调气以养之。
〖白涩论〗
白眼之证，多有赤脉，视其从上而下者，太阳病也，羌活为使；从下而上者，阳明病也，升麻为使；从外走内者，少阳病也，柴胡为使。若恶寒脉浮为有表，宜选奇汤；脉实而大便闭为在里，宜泻青丸微利之。亦有不肿不红，但如沙涩昏痛，乃气分隐伏之火，脾肺络有湿热，秋天多有此患，通用桑白皮散。
〔证治歌〕
白涩之症可明标，赤脉异起各分条。从上而下太阳病，羌活为使治法昭。
阳明则从下而上，使用升麻病自消。从外走内少阳病，柴胡为使法超超。
恶寒脉浮病在表，惟有选奇汤可疗。在里脉实大便闭，泻青丸进效堪邀。
不红不肿惟昏痛，气分隐伏火如燎。湿热藏于脾肺络，桑白皮散效最饶。
〔方〕
●桑白皮散
桑皮　升麻　旋覆花　杏仁　甜葶苈（炒）　黄芩　玄参　赤芍　甘菊花　防风　枳壳（去瓤，麦炒）　甘草（各一两）
上㕮咀，每服四钱，生姜三片，水煎，食后温服。
●选奇汤　见阴邪风。
●泻青丸　见暴风。
〔附方〕
●泻肺汤　治暴风客热，外障白睛肿胀。
羌活　元参　黄芩（各一两）　地骨皮　桔梗　大黄　芒硝
上药各一两，为末，每服五钱，水煎，食后温服。
●玄参丸　治肺脏积热，白睛肿胀，遮盖瞳人，赤涩疼痛。
升麻　防己　栀仁（炒）　杏仁（泡去皮尖，炒）　火麻仁　车前子　玄参　沙参　桑皮　羚羊角屑　大黄（微炒）
上为末，蜜丸，每服二十丸，食后温汤下。
●朱砂煎　治白睛肿起，赤涩痛疼。
朱砂　杏仁（去皮尖）　青盐（各二钱半）　马芽硝　黄连（各五钱。）
上研细绵裹，以雪水二合浸一宿，滤入瓷盆内，每用以铜筋点之。
〖白珠俱青论〗
目珠俱青者，乃白珠变成青蓝色也。病症尤急，盖气轮本白，被郁邪蒸逼，走入珠中，膏汁游出，入于气轮之内，故色变青蓝。瞳神必有大小之患，治宜服还阴救苦汤，或天麻汤。然各因其病而治其本，譬之头风者，风邪也，伤寒疟疾，痰火热邪也。因毒者，毒气所攻也，仿此推治，其无失矣。
〔证治歌〕
白珠何忽变青蓝，郁邪蒸逼病源探。渐至瞳神分大小，还阴救苦（汤）天麻（汤）谙。
更须推本以求治，审慎修方勿二三。
〔方〕
●天麻汤
天麻　家菊花　川芎　当归身　羌活　白芍药　甘草
上精配水煎，食后热服。伤寒疟后，白珠青者，加柴胡　麦门冬（去心）　黄芩　天花粉　毒气所攻，白珠青者，加黄芩　牛蒡子（炒研）　连翘　黄连
●还阴救苦汤　见心火乘金。

目痒  ***************************
痒有因风、因火、因血虚而痒者，大约以降火为主，然有为血行而痒，目将复明，火散发痒，宜平肝滋荣为主。
〖痒如虫行论〗
痒如虫行之症，谓痒若虫行，而痒不可忽也。非若常时小痒之轻而比，过此须验目上有无形症，决其病之进退，至于有障无障，皆有痒极之患，然病源非一，有风邪之痒，有血虚气动之痒，有虚火及邪退火息，气血得行，脉络通畅而痒者。大抵有病之目，久延不治，痒一番则病重一番，若医治后而作痒者，病必速去，若痒极难当，时时频作，自觉低陷者，命亦不久矣，有极痒而目脱者，死期至矣。痒而泪多者，血虚挟火，总之痛属实而痒属虚，虽火乘虚而入，非本病也，治法因风而痒者，驱风一字散；因火而痒者，退热散；因血虚而痒者，四物汤；因肝热涩痒昏蒙者，人参羌活汤；眼睑痒极，抓至破烂者，广大重明汤。
〔证治歌〕
痒不可忍若虫行，病势须从形症征。有障无障皆生痒，病源不一贵分明。
目若有病久不治，一番生痒病旋增。痒从医后必速愈，极痒目脱死期临。
痒极难当时频作，觉如低陷命将倾。血虚挟火痒多泪，痒痛相殊可别论。
痒属虚兮痛属实，火乘虚入病非真。治法因风（驱风）一字散，因火而痒退热（散）工。
四物汤除血虚痒，肝热涩痒致昏蒙。人参羌活汤能治，眼睑痒极更须询。
甚至破烂何药洗，广大重明汤奏功。肾风作痒四生散，风毒痒生菩萨（散）灵。
〔方〕
●驱风一字散　治目痒极难忍。
川乌（炮）　川芎　荆芥穗（各五钱）　羌活　防风（各二两五钱）
上为细末，每服一钱，食后薄荷汤下。
●人参羌活汤　治肝热涩痒昏朦。
赤茯苓　人参　羌活　独活　枳壳　细甘草　地骨皮　川芎　柴胡　桔梗　前胡　天麻
上水煎热服，痒甚者，加防风、荆芥穗。
●广大重明汤　治两目睑赤烂，热肿痛并稍赤及眼睑痒极，抓至破烂，眼穀生疮痂，目多眵痛，隐涩难开。
防风　川花椒　龙胆草　细辛　甘草
上锉如麻豆大，内甘草不锉，先以水一大碗半，煎龙胆草一味，至一半，入馀三味，煎至小半碗，去滓，用清汁带热，洗以重汤，顿令极热，日用三五次，洗毕阁眼须臾，痒亦减矣。
●退热散
赤芍药　木通　栀仁（炒）　黄柏（盐水炒）　黄芩（酒炒）　归尾　黄连（炒）　生地　甘草梢　丹皮
上每服五钱　水煎热服。
●四生散　治肾风上攻作痒。
白附子　黄耆　独活　蒺藜
上细末，每服二钱，用猪腰一枚，批开入药，湿纸包裹，煨熟，细嚼，盐汤下。
●菩萨散　治风毒攻眼，昏泪风痒。
苍术　防风　蒺藜（炒，各二两）　荆芥（三两半）　甘草（盐水炒，七钱半）
上为末，每服一钱，入盐少许，沸汤调下。
●龙胆丸　治两胞黏睑，眼皮赤烂成疮疾。
苦参　龙胆草　牛蒡子
上为细末，炼蜜为丸，梧子大，每服二十丸，食后米饮下。

肿胀  ***************************
按：肿胀，有风热上攻，有燥火客邪，或黑珠疼甚，或白睛肿痛，皆因肝经实热，或眵热于肺，俱宜清火散风治之。
〖肿胀如杯论〗
肿胀如杯者，谓目赤痛，脾胀如杯覆也。是邪火有馀，肝木受克，而火不能生，故火邪乘虚而为炙燥之病，其候珠必痛，而睥紧硬，若暴风客热而作痛，且必多热泪。大抵此病风热外感易治，若木火内攻，则病退迟，重则瘀滞塞目，血灌睛中，而症变莫测，其治必须开导，轻则敷治可退，若敷之不退，退而复反，开导不消，消而复生，痛连头脑，或肿愈高而睥愈实，此风热成毒也，治宜内服散热消毒饮子，点以金丝膏。
〔证治歌〕
病生肿胀竟如杯，邪火有馀肝受灾。火邪乘虚而炙燥，珠痛睥硬病相摧。
暴风客热痛随作，必多热泪治宜猜。风热外感医原易，木火内攻必迟回。
重则变症原难测，治宜开导勿徘徊。轻病敷之当即退，如其不退病旋来。
开导不消消复发，痛连头脑实堪哀。肿愈高兮睥愈实，毒缘风热亦危哉。
内服散热消毒饮，金丝膏点障能开。
〔方〕
●散热消毒饮子
牛蒡子（研炒）　羌活　黄连　黄芩　连翘　苏薄荷　防风
上锉细，水煎食后服。
●金丝膏　治风热上攻，目赤肿痛。
黄连（二两）　龙胆草　大黄　黄柏（去皮）　当归　栀仁（各一两）　乳香（去油）　明硼砂　灯心（各二钱半）　青竹叶（一百片）　大枣（二十枚去核）
上用水五升，不拘冬夏，浸一时久，取出，于银石器内，慢火熬，不令大沸，候滓尽汁出，下火放冷，用绢丝取汁，于无风尘处，澄一时久，去滓，于器内用慢火熬，令减半，入白蜜半斤同搅，将有蜜者以手挑起，有丝则止，放冷，再以夹绢袋滤过，用磁盒盛之，每取一匙许，研龙脑二分半，极细，入膏同研一二千遍，令匀，取少许点之。
●泻青丸　见暴风。
●泻肝散　见赤痛。
〖状如鱼脬论（附鹘眼凝睛、旋胪泛起、旋螺尖起）〗
状如鱼脬者，谓气轮努胀，不紫不赤，或水红，或白色，若鱼脬也，此乃气分之病，金火相搏所致，宜桑白皮散，玄参丸、泻肺汤，或洗眼青皮汤亦可。
〔鹘眼凝睛〕
然而尤有异者，初起项强头痛，面脸赤燥，其状目火赤，绽大胀于脾间，不能敛运转动，若庙塑凶神之目，尤鹘鸟之眼，珠赤而绽凝，谓之鹘眼凝睛者。此乃三焦闭格，阳邪实盛亢极之患，风热壅阻，诸络涩滞，目欲爆出矣，治宜内服四物汤加酒蒸大黄，连翘散，或泻脑汤，外贴摩风膏。若有明者，能于迎香、太阳、两脾、上星等穴，并针而攻治之，则又可不药而愈矣。
〔旋胪泛起〕
不更有气轮自平，水轮自明，惟风轮高泛而起，谓非旋胪泛起之症乎！其病或左边泛起者，或右边泛起者，且或上或下，皆因肝气独盛，胆液涩而木道滞，火郁风轮，故随火胀起也，治宜泻肝散，或救睛丸，甚不可执旋螺尖起以同治也。
〔旋螺尖起〕
彼夫旋螺尖起一症，气轮以裹乌珠，大概高而绽起，如螺蛳之形圆而尾尖，视乌珠亦圆绽而中尖高耸，故曰旋螺尖起。病源因亢极之害，五气壅塞故耳，最为难治之症，然用搜风散，制黑豆还睛丸，亦有治之获瘳者，是在医者之明。
●证治歌
气轮努胀状何居，谓似鱼脬拟不诬。象或水红边或白，火金相搏病堪虞。
治宜桑白皮为妙，或用元参（丸）治不迂。泻肺汤兮均甚善，青皮汤洗赤能祛。
若逢鹘眼睛无转，其症头疼目色朱。闭格三焦风热滞，滞凝诸络药谁须。
酒蒸大黄（连）翘散妙，四物（汤）同煎效最殊。泻脑汤兮宜配服，摩风膏妙任君敷。
上星穴与迎香处，及太阳兮认莫糊。合併两脾诸穴外，用针刺治自恬愉。
风轮泛起缘肝盛，火郁因高下上殊。或左浮高或浮右，泻肝丸与救睛（丸）符。
若遇亢害凝诸气，高绽如螺在黑珠。黑豆（制）还青丸甚妙，搜风散进病堪驱。
●方
●洗眼青皮汤　治白睛肿起，赤碜痛痒。
葳蕤（去壳槌碎）　桑白皮　青皮（各一钱）　玄参　大黄　栀子仁（各五分）　青盐（一分另入）　竹叶（十片）
上锉细，水煎，滤去滓，入青盐，微热淋洗，冷即再炖热洗。
●玄参饮　即白涩症内玄参丸内之药，水煎热服。
●泻脑汤
防风　车前子　元参　熟大黄　桔梗　木通　元明粉　茯苓　蔚子　黄芩（酒炒）
上水煎，食远热服。
●摩风膏
黄耆　细辛　当归　杏仁（去皮尖为霜）　防风　松脂（各五钱）　白芷　黄腊（各一两）
上除黄腊研细，后将黄腊熔化，入诸药，慢火熬膏，绞入退其火性，贴太阳穴。
●泻肝散
升麻　细辛　黄连（酒炒）　五灵脂　薄荷　栀仁（炒）　朴硝　木贼　赤芍　黄芩（酒炒）　家菊花　防风　大黄（炒）　陈皮　甜葶苈（酒炒）　甘草
上细末，每服二钱，食远白汤调下，或煎服亦可，老人加枳壳、厚朴。
●救睛丸
当归身　苍术（米泔水炒）　草决明（炒）　薄荷　穀精草　木贼　荆芥穗　蝉蜕（去头足翅）　川芎（酒炒）　甘草　枳实（面炒）
上研极细末，蜜丸，如弹子大，每服一丸，食后茶汤下。
●制黑豆　治旋螺症。
大黄　黄连　黄芩（各五钱）　甘草　密蒙花　朴硝（各一两）
上用黑豆一升，入药煮乾，用豆，每服二十粒，细嚼清米泔下。
●搜风散　治旋螺症。
防风　大黄　天冬　五味子　桔梗　细辛　赤芍药　茺蔚子
上精配水煎，食后服。
●大黄连翘散
羌活　独活　柴胡　前胡　川芎　枳壳　桔梗　茯苓　甘草　连翘　黄连　红花　大黄　栀子
上精配水煎服。
●还睛丸　见痛如针刺。
●桑白皮散、泻肺汤　见白涩。
●四物汤　见赤痛如邪。
〖珠突出眶论〗
珠突出眶者，谓乌珠暴然忽突出眶也。其发不一，有因真元将散，精华衰败，致络脉俱损，痒极揩擦而出者，其人不久必死。有因酒醉怒甚，及呕吐极而出者。亦有止因怒甚，吼喊而争出者。且有因患病热甚，致关格亢极而出者。要其源，总因水衰液少，精血亏损，故脉络涩脆，邪气盛极，火无从出而窍涩，泄之不及，故涌胀而出。然亦有因打扑而出者。总之，出虽离两睑而脉丝未断者，可乘热揉入，勿致脉络损动。若脉络损动，终是无光，若离睑系脉俱断而出者，虽华陀复生，不能救矣。治法未断脉丝者，宜分珠散，或救睛丸，立退丸，随宜择用。
〔证治歌〕
乌珠胡为突出眶，真元将散络脉伤。出因奇痒频揩擦，其人旦夕定危亡。
或因醉怒兼呕吐，或因患病关格亢。或因怒甚吼喊出，总由水液血精戕。
脉络涩脆邪气盛，火无从出故为殃。有时打扑睛随出，医师言治必推详。
脉丝未断尤堪治，乘热揉入免成盲。救睛丸与分珠散，立退丸投治法彰。
〔方〕
●救睛丸
枸杞子　苍术　山栀仁（炒黑）　赤芍　苏薄荷
上细末，酒糊为丸，如梧子大，每服三钱，井花凉水送下，或冷茶亦可，小年人可服，年老者宜服下方。
●立退丸　一名定志丸
朱砂（另研为衣）　人参（各二钱）　天门冬（去心烘乾）　石菖蒲（炒）　远志（去心）　麦冬（去心）　预知子（各一两）　白茯苓（二两）
上细末，炼蜜为丸，每服钱半，茶清下，或沸汤亦可。
●水淋法　治眼睛肿胀突出。
新汲凉井水，决眼中，频数换水，眼睛自入，更以麦门冬、桑白皮、栀子仁煎汤，通口服。
●分珠散　见游风。
〖形如虾座论〗
形如虾座者，谓瘀血已甚，血胀无所从出，遂致壅起气轮，状如虾座，甚则胀出脾外干。瘀血灌睛虽与此症相似，然灌睛则未至于极，此则极矣。有半边胀起者，有通珠俱被胀起盖定乌珠者，又有大眦目内，近鼻梁处，胀出一片，如皮如肉，状似袋者，乃血胀从额前中落来，故胀起若此，皆里白上宽，切不可割，盖此为血英，若误割之，为漏为瞎，不可不知也。但用开导，血渐去而皮自渐缩小，眦胀出如袋者亦然，治法宜宣明丸，或分珠散。
〔证治歌〕
贯睛之极势危哉，瘀血壅起气轮摧。形如虾座证最恶，胀出睥外更堪哀。
胀或连珠或边起，亦或胀自鼻梁来。如肉如皮形如袋，血从额起是祸胎。
裹白上宽宜忌割，为漏为瞎难挽回。此为血英须明辨，但宜开导勿徘徊。
血自去兮皮自缩，胀出如袋治同侪。宣明丸与分珠散，古来治目法门开。
〔方〕
●宣明丸　见瘀血贯睛。
●分珠散　见游风。
〖神珠目胀论〗
神珠目胀一症，有内外轻重不同，轻则自觉目内胀急，重则自觉胀甚，人视其珠亦觉渐渐胀起，是病目珠觉胀急而下赤者，火气微，病在气分痛者外邪重，而若转而变赤，则有瘀塞之患，防鹘眼之祸，如不赤，或胀时作时止，为火无定之故。风邪湿热，气胜怫郁者，皆有目胀之患，治法通用加减八正散加桃仁、红花，或酒调洗肝散加苏木、桃仁。
〔证治歌〕
神珠目胀病胡名，内外轻重贵分明。重则人视目亦胀，轻但自觉胀于睛。
火气微兮胀下赤，外邪重者气分疼。转而变赤防瘀塞，更防鹘眼衲相陵。
火火无定目不赤，时作时止胀相循。风邪湿热气拂郁，若有目胀病厥躬。
通治加减八正散，加入红花与桃仁。或用酒调洗肝散，苏木桃仁加药陈。
〔方〕
●加减八正散　见痛如针刺。
●酒调洗肝散　见睑硬疼睛。
〖振胞瘀痛论〗
振胞瘀痛者，多因偶被物撞打，而血停滞于脸脾之间，缓而失治，则胀入珠内，瘀血灌睛而睛有损坏之患，状亦与胀如杯覆同，外治开导敷治亦同，内治不同。盖胀如杯覆，火从内起，此因外触凝滞脉道，而后灌及神珠，或素有痰火风邪，因而涌动，乘虚为患，是又当必审症而施，乃免瞽人之误。
〔证治歌〕
被物撞伤血滞凝，久延瘀血灌睛瞳。致睛损坏缘医缓，状与胀如杯覆同。
同状敷方虽一类，慎调服药乃为工。退赤（散）经效（散）皆良散，（加味）四物（汤），（局）黑神（散）任折衷。
〔方〕
●加味四物汤　治打伤耳目。
当归　川芎　白芍　熟地　荆芥　防风
上为末，每服三钱，水煎，再入生地汁少许，温服。
●经效散　治撞刺生翳。
大黄　当归　芍药（各五钱）　粉草　连翘（各二钱半）　北柴胡（一两）　犀角（一钱）
上水煎，食后服。
●退赤散　见色似胭脂。
●局方黑神散　见赤痛如邪。
〔附方〕
●内消散　治伤损目。
羌活　独活　苏木　红内消　当归　川芎　瓜蒌根　白芷　红花　桃仁　甘草节　赤芍　生地　钩藤钩　大黄　紫金皮　金锁匙　血蝎草
上水煎，食后服，次仍用生地、杏仁捣烂贴，复以猪睛内肉切片贴之。
●一绿散　治打扑损伤，眼胞赤肿疼痛。
芙蓉叶　生地（等分）
上捣烂敷眼胞上，或为末，以鸡子清调匀敷。
一方　治目刺损有翳。
生地　生薄荷　生巨叶　朴硝　生土当归
上研烂，贴太阳二穴。
●一方
羌活　红内消　独活　赤芍　苏木　钩藤　白芷（各五钱）　地榆　瓜蒌根（各四钱）　甘草（节三钱）
上㕮咀，每服三钱，水煎，食后服。

外障  ***************************
外障者，睛外起翳障也。内经诊目痛，凡赤脉初从上而下者，属太阳，以太阳主表，其病必连眉稜骨痛，或脑顶痛，或半边头痛是也。治宜温之散之，温则腊茶、盐、川附等分，煎服立效。戴立斋尝于此症，用川附一钱，服之即愈。一方用附子五钱，芽茶一大撮，白芷一钱，细辛、川芎、防风、羌活、荆芥各五分，神效。散则简要，夏枯草散，必与退云丸相兼服，东垣选奇汤，羌活除翳汤之类，皆主温散，并可择用。赤脉翳初从下而上，或从内眦出外者，皆属阳明，以阳明主里，其症多热或便实是也。治宜下之寒之，下则局方流气饮、钱氏泻青丸、局方温白丸，加黄连、黄柏之类，屡用屡验。寒则一味黄连羊肝丸之类是也。
赤脉翳初从外眦入内者，为少阳，以少阳主半表半里，治宜和解之，神仙退云丸、羌活退翳汤、消翳散之类是也。翳膜者，风热重则有之，或癍入眼，此肝气盛而发在表，翳膜已生，在表明矣，宜发散而去之也。若反疏利，则邪气内搐，为翳益深，邪气未定，谓之热翳而浮，邪气已定谓之冰翳而沉，邪气牢而深者，谓之陷翳，当以焮发之物，使其邪气再动，翳膜乃浮，佐以退翳之药，而能自去也。病久者不能速效，宜以岁月渐除之，新翳初生，则表散之，东垣羌活除翳汤，有热者退云丸之类，焮发陷翳，保命集羚羊角散主之，用之在人，若阴虚有热者，兼服神仙退云丸。
〖方〗
●流气饮（局方）　治妇人血风眼，及时行暴赤眼。
大黄　川芎　菊花　牛子（炒）　细辛　防风　山栀仁　白蒺藜（炒、去刺）　黄芩　蔓荆子　荆芥　木贼（去根节）　甘草（炙）　元参（各一两）　草决明（两半）　苍术（制，三两）
上细末，每服二钱半，临卧时冷酒调下，小儿令乳母服之。
●神仙退云丸
川芎　当归（各两半）　犀角（酒洗）　枳实　川楝子　蝉蜕（洗）　薄荷（不见火）　菊花（各五钱）　瓜蒌仁（生者，二钱）　蛇蜕　密蒙花　荆芥穗（各二钱，均同甘草焙乾，去甘草不用）　地骨皮　白蒺藜（炒去刺）　生地（酒洗、焙乾）　羌活（各一钱）　木贼（一两，去节，童便侵一宿，焙乾）
上细末，蜜和丸，每一两作十丸，米泔饮下，日进二三丸，食后服，妇人当归汤下，有气，木香汤下。
●羌活退翳汤
羌活　五味子　黄连　升麻　当归（各二钱）　黄芩　黄柏（酒炒）　龙胆草（酒洗）　芍药　甘草（各五钱）　柴胡　黄耆（各三钱）　防风（钱半）　石膏（二钱半）
上锉细，分作二服，水煎入酒少许，临卧热服，忌言语。
●消翳散　一名龙胆饮子。
青蛤粉　穀精草　川郁金（各五钱）　羌活　龙胆草　黄芩（各二钱炒）　升麻（二钱）　麻黄（钱半）　蝉蜕　甘草根（炙，各五分）
上细末，每服二钱，食后温茶调下。
●羚羊角散
羚羊角　升麻　细辛（等分）　甘草（五分）
上为末，以一半蜜丸，每服五七十丸，以一半为散，用泔水煎吞丸子，食后服。
●温白丸
紫菀（去苗土）　菖蒲（九节去毛）　柴胡　厚朴（姜水制）　吴茱萸（盐汤泡七次，各一两）　桔梗（去芦）　茯苓（去皮）　桂枝　炮姜　皂角（炙去皮弦）　黄连（各八钱）　川椒（去闭口者，炒出汗）　巴豆（去皮膜油取霜）　人参（各五钱）　川乌（炮去皮脉，八钱）
上细末，入巴霜研匀，蜜丸，如梧子大，每服三丸，渐加至五丸七丸，生姜汤下，临卧服，有孕者不宜服，慎之。
●羌活除翳汤
麻黄根（二钱半）　薄荷叶（二钱）　生地（酒洗一钱）　当归　川芎（各三钱）　黄柏（四钱）　知母（五钱，酒制）　荆芥穗　藁本（各七钱）　羌活（两半）　川椒（五分）　细辛（少许）　防风（一两）
每服三钱，水煎将好，入荆芥穗再煎食后稍热服，忌酒湿面。
●夏枯草散
夏枯草（五钱）　香附（一两）　腊茶调下，不拘时服。
●一味黄连羊肝丸　见总论。
●东垣选奇汤　见阴邪风。
●泻青丸　见暴风客热。
〖黄膜上冲论〗
黄膜上冲者，其症于风轮下际、坎位神膏之内，有翳生而色黄，加人指甲根白岩相似，有若凝脂翳症，但凝脂翳从轮外生，点药可除，此则在膏内，点药所不能及者，若蔓及瞳神，其珠必破，不可误认为涌波治之。此是经络塞极，三焦关格，火土诸邪之盛实者，故其病大便秘，小便塞，久则膏火蒸而作脓，若上冲失治，凸⿰米厌之祸作矣。治法宜通脾泻胃汤，立应散，或神消散，犀角饮，须究脉之虚实，察病之原因，而后施方，甚不可执一而治也。
〔证治歌〕
黄膜上冲病可探，风轮下际坎位间。色如（指）甲根白岩似，症若凝脂当剔看。
彼在轮外药能达，此在膏内点药难。蔓及瞳神珠必破，莫作涌波治法观。
三焦关格经络塞，火土诸邪盛实干。大便闭兮小便塞，久延脓作定为殃。
上冲失治凸⿰米厌作，治用通脾泻胃泻。立应（散）神消（散）犀角饮，脉分虚实贵参详。
〔方〕
●通脾泻胃汤
麦门冬（去心）　茺蔚子（各二钱半）　知母　元参（各一钱）　黄芩（七分）　车前子　软石膏（煅）　防风（各一钱）　大黄（熟）　天门冬（各七分）
上水煎，食远服，热甚者加元明粉一钱。
●立应散　治内外障翳，昏涩多泪，及暴赤眼，一切目疾皆治之，宜三次搐鼻。
鹅不食草（洗净晒乾）　香白芷（洗）　当归（去须洗）　羊踯躅花（减半）　川附子（泡去皮脉）　雄黄（另研后入）
上等分，细末，入麝香少许，和匀，含水搐鼻内，去尽浊泪，泪出为度。
●神消散
黄芩　蝉蜕　甘草　木贼（各五钱）　穀精草　苍术（各一两）　龙蜕（三条炒）
上为末，每服二钱，夜卧，冷水调下。
●犀角饮
犀角（二两）　白附子（泡）　麦冬（各二钱半）　车前子　羌活　黄芩（各五钱）
上水煎，食后温服。
〖赤膜下垂论〗
赤膜下垂之症，初起甚微，次后甚大，大者病急，其患有障，其色赤多，赤脉从白轮贯下也，而黑珠上边从白际起障一片，仍有赤丝牵绊，胀大丝粗，赤甚泪涩，珠疼头痛者，病急而有变；丝细少，色微赤，珠不疼，头不痛者，缓而不变。亦有珠虽不疼，头不痛者，如无他症，或只色赤而生薄障，障上仍有细丝牵绊，或于障边丝下，仍起星数点，此星亦是凝脂之微病也。此等皆是火在内滞之患，其病尚轻，治亦当善。盖无形之火潜入膏内，故作是症，非比有形血热之重也。若障上有丝，及星生于丝梢，皆是退迟之病，为接得丝脉中生气，故易生而难退，虽然，退迟以善退为上。至于甚者，不得已而开导之。大抵白珠上半边，有赤脉生起，垂下黑珠者，不论多寡，但有疼痛虯赤，便是凶症，丝少赤微，或细粗连断，或贯瞳神，或翳薄翳厚，皆是恶症，虽是可治，亦当耐久。此症系湿热在脑，幽隐之火，深潜在络，故有此脉之赤，四围虽无瘀血，其深处亦有滞积，故滞深而火赤甚，一旦触发，则患迸发，疾亦甚矣。内见涩滞，外无此病，轻者消散，重者开导，此定法也。内服皂角丸，外用洗眼金丝膏洗之，依法而行，自无不治。然此治未免骤急，娄全善云：此症因于湿热隐火固也。而独不言湿热积于何经，火发于何处，徒令后人揣想莫得，亦无形之误人也。益火乃命门之相火，湿热乃肝家之湿热，维湿热郁遏于肝，故相火莫能通利，治必先清其肝，肝清而相火自定，药宜内服炙肝散，外点紫金膏，若治之久者，则宜服通肝散、神消散，再久，乃可服皂角丸。愚按娄说为是，医者详之。
〔证治歌〕
赤膜何缘竟下垂，始微继大恐难医。症多赤色兼有障，赤脉白轮下际滋。
障起白轮现（黑）珠上，更兼牵绊有赤丝。胀大丝粗兼赤甚，泪涩珠疼头痛危。
若无此症病由缓，珠头不痛又当思。色赤障薄丝仍纠，障边丝下更殊揆。
星点仍从丝障起，病微症或似疑脂。（内）火滞潜从膏内入，漫将血热有形凝。
若逢障上有丝起，星起丝梢病退迟。病之甚者宜开导，倘逢凶症最宜知。
白珠上半（边）赤（脉）垂下，疼痛虯赤病于斯。恶症赤微丝亦少，细粗连断贯瞳岐。
湿热在脑火潜络，滞积须从深处窥。轻者消散重开导，古人治法有成规。
皂角丸佳宜内服，金丝膏洗是专师。究竟病由湿热（隐）火，更从经脉细详推。
湿热由肝火由相，肝必先清火自夷。药当内服炙肝散，外点紫金膏最宜。
久治宜服通肝散，或进神消（散）效可期。倘逢最久宜皂角（丸），前贤定论不差移。
〔方〕
●洗眼金丝膏　治远年近月，翳膜遮睛，攀睛胬肉，昏暗泪多，瞻视不明，或风气攻注，睑生风粟，或连眶赤烂，怕日羞明，隐涩难开。
黄连（去头，五钱）　雄黄（研飞，二钱）　麝香（另研，五钱）　朱砂（另研）　乳香（另研）　硼砂（另研）　赤芍药　当归尾（各二钱五分。）
上细末，后入研药拌匀，再研，蜜丸，皂角子大，每用一丸，安净盏内，沸汤泡开，于无风处洗，药冷令闭目少时，候三两时，再煨热，依前洗，一丸可洗数次，勿犯铜铁器，如暴赤眼肿不可洗。
●紫金膏　即金丝膏。
●炙肝散
石决明（洗）　穀精草（各四两）　皂角（去皮，一钱半）　黄芩（去黑心）　木贼（各五两）　炙草（二两）　苍术（制半斤）
上细末，用獖猪肝一叶，去筋膜，劈数缝，掺药于内，掺盐一钱，合定，用湿柳条数茎，搁起，慢火炙香热，清晨空心吃尽，吃饭一盏压之，仍于三里穴，炙三七壮，泪下为验，七日翳膜必退。
●通肝散
栀子　蒺藜（炒）　枳壳　荆芥（各四钱）　车前子　牛子（炒，各二钱）　甘草（四钱）
上共研末，每服二钱，苦竹汤，食后调下。
●神消散　见黄膜上冲。
〖凝脂翳症论（附癍脂翳症及黄油症）〗
凝脂翳症，为病最急，盲瞽十有七八，其病非一端，起在风轮上有点，初起如星色白，中有⿰米厌如针刺伤，后渐渐长大，变为黄色，⿰米厌亦渐大为窟者。有初起如星色白无⿰米厌，后变大而色黄，始变出⿰米厌者。有初起便带鹅黄色，或有⿰米厌无⿰米厌，渐变大者，或初起便成一片如障，大而厚，色白而嫩，或色淡黄，或有⿰米厌无⿰米厌而变者，或有障，又于障内变成一块如黄脂者。或先有痕⿰米厌，后变出凝脂一片者，所变不一，为祸则同。治法不问星障，但见起时肥浮脆嫩，能大而色黄，善变而速长者，即此症也。总之初起微小，次后渐大，甚则为窟为漏，为蟹睛，内消睛膏，外为枯凸，或气极有声，爆出水而破者，此皆郁迫之极，蒸灼肝胆二经，清气受伤，是以枯及神膏，溃坏虽退，不过旬日即损攻瞳神，治宜服平肝清火汤，洗肝散。若四围见有瘀滞者，因血阻滞道路，清汁不得升运之故，宜先服退赤散，继进四顺清凉饮子；若四围不见瘀滞之甚者，其心络深处，必有阻滞，宜服洗心散。凡见此症，须昼夜速治，迟恐无及。视此症者，但见有头痛珠痛，二便燥涩，即是极重之候，二便通利，为祸稍缓，一有于斯，均为可畏，通治宜服四顺清凉饮子。医者倘不详慎，一经遗误，为害甚矣，是宜慎之，特是脂之为名一也，而系之以凝，则为祸惨。
〔癍脂翳症〕
彼有所谓癍脂一症，脂非犹是脂乎，而细细赤脉绊罩，抑或淡黄浮嫩，生于气轮之上，如黄油之脂者，其发先有丝绊，是病发之兆也。审症言治，须分经络虚实，初起带黑者，肾热也，实宜服蠲毒饮，虚宜服四物汤；带青者肝病也，实宜服洗肝散，虚则服四物补肝散，或养肝丸；焦黄者脾病也，实宜服除风清脾饮，虚宜服调脾清毒饮；微红而或赤脉绊罩者，心病也，实服洗心散，虚服天王补心丹。
〔黄油症〕
淡黄如油脂者，乃肺金受土之湿热，宜服清肺饮，夫如是，正谓治于未然，而安有病发之患哉。
●证治歌
凝脂一症本多凶，起自风轮色不同。初起如星而色白，既而有⿰米厌刺如针。
从兹长大成黄色，⿰米厌亦随之为窟形。有时初起白无⿰米厌，渐致色黄⿰米厌亦生。
更有鹅黄初异色，⿰米厌别有无渐长成。初时一片还如障，色白嫩分厚且洪。
色或淡黄时有⿰米厌，或时无⿰米厌变相仍。或于障内黄脂现，或有⿰米厌痕脂复凝。
变症虽殊为祸一，但从初起认分明。肥浮脆嫩兼能大，色黄速长变相侵。
总之初小旋长大，甚为窟漏为蟹睛。睛膏内竭外枯凸，气极有声水出频。
此症总由多郁迫，肝经与胆受熏蒸。伤其清气神膏损，害及瞳神不过旬。
治法平肝清火（汤）进，洗肝散进亦如神。四围瘀滞血多阻，清汁不升是病因。
退赤散宜先服好，后投四顺清凉（饮子）工。心络深处多阻滞，四围稍迟洗心（散）灵。
此宜速治迟难效，临症医师辨贵精。头痛珠疼兼便涩，更为危候莫因循。
治宜四顺清凉饮（子），更有癍脂可细询。白眼带青时带黑，焦黄亦或现微红。
细微赤脉如绊罩，浮嫩淡黄在气轮。脂似黄油病将发，先看丝绊是明征。
须从经络分虚实，验色堪将五脏分。黑为肾热实蠲毒（散），四物（汤）疗虚可建功。
肝实带青洗肝散，虚宜（四物）补肝养肝（丸）陈。焦黄脾病虚（调脾）清毒（饮），实用除风消脾（饮）平。
心病微红赤脉罩，实用洗心（散）虚（天王）补心（丹）。淡黄更如油脂状，湿热原来在肺金。
清肺饮投堪奏效，修方辨症莫朦胧。
●方
●平肝清火汤　治黑睛胀大，虚者宜服。
车前子　连翘（各一钱）　枸杞　柴胡　夏枯草　白芍　生地　当归（各钱半）
水煎温服。
●蠲毒饮
防风　赤芍　川芎　连翘　甘草　牛蒡子（炒研，各八分）
上水煎服。
●四物补肝散
熟地黄（焙乾，二两）　香附子（酒制）　川芎　白芍（酒洗、炒）　夏枯草　当归身（酒洗、炒，各八钱）　甘草（四钱）
上细末，每服二三钱，食后滚白汤送下。
●除风清脾饮
陈皮　连翘　防风　知母　元明粉　元参　黄连　大黄　桔梗　生地　黄芩　荆芥穗
上精配水煎，食远服。
●天王补心丹
生地黄（四两）　人参　元参（炒）　丹参（炒）　远志（炒）　桔梗　白茯苓（各五钱）　五味（炒）　当归（酒洗）　麦冬（炒）　天冬（炒）　柏子仁（炒）　枣仁（炒，各一两）
上细末蜜丸，临卧灯心汤下。
●养肝丸　治小儿肝血不足，眼目昏花，或生眵泪，久视无力。
防风　当归身（酒制）　白芍药（酒洗、炒）　葳蕤仁（去壳皮尖油取霜）　川芎（酒洗、炒）　楮实子（去膜阴乾）　车前子（酒煮、焙）　熟地黄（酒蒸捣膏，各等分）
上除熟地膏，蕤霜，另入余细末，炼蜜共为丸，或一钱或五分一丸，量儿大小，每服一丸，大人每服三钱，均白汤下。
●四顺清凉饮子
当归身　胆草（酒洗炒）　黄芩　桑皮（蜜制）　车前子　生地　赤芍　枳壳（各八分）　炙草（三分）　熟大黄　防风　川芎　黄连（炒）　木贼　羌活　柴胡（各六分）
上水煎，食远服。
●四物汤　见赤痛如邪。
●清肺饮　见肺瘀症。
●退赤散　见色似胭脂。
●洗肝散、洗心散　见暴风客热。
●调脾清毒饮　见正漏。
〖花翳白陷论〗
花翳白陷之症，因火烁络内，膏液蒸伤，凝脂从四围起而漫神珠，故风轮皆白。或微黄色，视之与混障相似而嫩者，或轮白之际，四围生翳，渐渐厚润，中间尚青未满，与夫瞳神尚见，只是四围皆起，中间低陷者，此皆金盛剋木之祸，通治宜服知母饮子，桑白皮汤。若或脂下起黄膜一片，乃火郁脾胃之祸，为症尤急，宜服通脾泻胃汤。若上下生起，是又与顺逆障相似，乃火上郁逼之祸也，治宜羚羊角饮子。亦有不从沿际起，只自凝脂色黄，或不黄，初小后大，其细条如翳，或细颗如星，四散而生，后卒长大牵连混合而害目，此是木火之祸也。治宜服洗肝散，至点药通用琥珀散可也。
〔证治歌〕
花翳白陷症非常，火烁络内膏液伤。脂凝四围神珠散，风轮皆白或微黄。
视如混障而嫩者，翳起四围白轮旁。中间尚青翳未满，或是瞳神尚未盲。
四围皆起中低陷，此皆金盛木受戕。通治宜服知母饮子，桑白皮汤亦堪当。
更或脂下生黄膜，火郁脾胃病势张。通脾泻胃汤宜服，上下生起症再详。
是与顺逆障相似，火上郁逼故相妨。治法宜投羚（羊）角饮（子），木火之祸更需商。
其症不从沿际起，黄与不黄脂色彰。初小后大更为害，如翳更或如星芒。
洗肝散进多神效，点药通用琥珀良。
〔方〕
●知母饮子
知母　茺蔚子（各二两）　防风　细辛（各一两五钱）　桔梗　大黄　茯苓　芒硝（各一两）
上每服五钱，水煎，食远温服。
●桑白皮汤
桑白皮　木通（各一两半）　泽泻　犀角屑　黄芩　茯神　元参　旋覆花　大黄（炒，各一两）　菊花（五钱）　炙草（二钱五分）
上为细末，每服二钱，水煎连滓温服。
●羚羊角饮子
羚羊角　五味　细辛　大黄　知母　芒硝（各一两）　防风（二两）
上锉细，每服五钱，水煎，食后温服。
●洗肝散
当归尾　川芎　防风　薄荷　生地　红花　家菊花　羌活　木贼　赤芍药　白蒺藜（杵去刺）　蝉蜕（去头足）　苏木（各五钱）　甘草（二钱）
上为细末，每服三钱，入松丝十馀根，水煎去滓服。
●琥珀散　治目积年生花翳。
乌贼鱼骨（五钱，先于粗石磨去其涩，用好者一钱）　硇砂（白者）　琥珀　马牙硝　珊瑚　朱砂（各五钱）　珍珠（一两）
上研极细腻，令匀，每日三四次，点于目翳处，久闭。
●通脾泻胃汤　见黄膜上冲。
〖蟹睛眼论〗
蟹睛一症，谓真睛膏损，凝脂破坏风轮，神膏绽出黑颗，小则如蟹睛，大则如黑豆，甚则损及瞳神，内视瞳神，则有如杏仁枣核之状，至极则青黄迭出。此症虽与黑翳如珠相类，而治有不同，然有虚实之异。虚者软而不痛，来迟去速；实者坚而多痛，来速去迟。实者宜用防风泻肝散，或泻肝汤；肝肾虚者，用磁石丸以治之。
〔证治歌〕
蟹睛症起坏风轮，真睛膏损脂渐凝。神膏绽出见黑颗，小如蟹睛大（黑）豆形。
甚则瞳神皆损及，瞳类枣核与杏仁。延极青黄俱迭出，症类黑翳治不同。
治法总宜分虚实，虚则来迟软不疼。实则坚痛其来速，泻肝汤进与防风（泻肝汤）。
肝肾虚者宜何药，磁石丸投效绝伦。
〔方〕
●防风泻肝散
防风　远志　桔梗　羚羊角　甘草　赤芍　细辛　人参　黄芩
上为细末，每服钱半，或一钱，食远沸汤调服。
●泻肝汤　治实蟹睛。
地骨皮　元参　车前　元明粉（各一钱）　茺蔚子（二钱）　大黄　知母（各一钱半）
上水煎，食后服。
●磁石丸
黄耆　青盐　人参　巴戟　附子　木香　苁蓉　沉香　防风　牛乳　牛膝　桂心　乾姜　覆盆子　远志　熟地　茯苓　磁石　苍术　陈皮　大腹皮　白术　川芎　槟榔　白芷　青皮　乌药　独活
上细末，蜜丸，梧子大，每服三十丸，温盐汤下。
〖冰瑕翳论〗
冰瑕翳者，言其薄薄隐隐，或片或点，生于风轮之上，其色光白而甚薄，如冰上之瑕也。此翳若在瞳神傍侧，或掩及瞳神者，人虽不觉，目自昏眊。大凡风轮有痕⿰米厌，点服不久，不曾补得水清膏足，及凝脂聚星等症，初发点服不曾去尽，或点片脑过多，障迹未尽，因之金气水液，凝结皆成此症。其状类圆翳，但薄而不圆，又似白障之始，但经久而不长。初患者，坚守确攻，可退，若滑涩深沉，及久患者，虽极治亦难尽去，治法宜内服开明丸，外点琥珀散。
〔证治歌〕
冰瑕翳症类冰瑕，起自风轮片点加。其形勘薄还光白，掩及瞳神翳已遮。
或在瞳神傍侧起，己身自觉目昏花。目病未曾经补足，更因片脑点曾奢。
酿成金水皆凝结，此症生来实足嗟。状如白障偕圆翳，究竟相殊可细查。
初起确攻坚守好，倘因久患慢求瘥。深沉滑涩均难退，明医难克复光华。
制方丸取开明善，点药还需琥珀（散）嘉。
〔方〕
●开明丸　治远年近日翳障昏盲，寂无所见，一切目疾。
草决明　防风　杏仁（炒、去皮尖）　地肤子　茺蔚子　黄芩　麦冬肉（去心焙乾）　葶苈（炒）　蕤仁（去皮）　五味子　青葙子　泽泻　菟丝子（水淘煮、炒）　细辛（不可见火）　车前　枸杞子（各一两）　上官桂（五钱）　熟地（两半，酒水煮烂捣膏）　羊肝（用白羊肝薄切，瓦上焙乾后作末，或以肝煮烂研为丸，庶可久留，少则以蜜渍之）
上为细末，炼蜜为丸，如梧子大，每服三十丸，白滚汤送下，日进三次，仍忌生姜、糟酒、炙煿热物。
●琥珀煎　治眼生疔翳，久治不瘥。
明朱砂（另研）　贝齿（各五钱）　琥珀（另研）　龙脑（各二钱半）　马牙硝（炼过者七钱半）
上同研极细腻，以水一盏，别入蜜一两，搅和，入瓷罐中，重汤煮以柳木枝，煎取用一合已来即住，以绵滤过，于瓷罐中盛之，或铜器亦可，每取少许点之。一方为细末点。
〖阴阳翳论〗
乌珠上生二翳，俱白色，一中虚，一中实，两翳连环，如阴阳之圈者是也。若白中略带焦黄色，或纯白而光滑沉涩者，皆不能尽去。若有细细赤丝绊者，退尤迟。大略此症，非心坚耐久，不能得其效也，治法宜服羌活退翳汤。
〔证治歌〕
阴阳翳起在乌珠，中虚中实各分区。两翳边环与圈似，白带焦黄色与俱。
纯白光滑而沉涩，欲翳退去定难除。更有赤色细丝绊，欲退更觉蔓难图。
心坚耐久方能治，羌活退翳（汤）其庶乎。
〔方〕
●羌活退翳汤　见外障。
〖玛瑙内伤论〗
玛瑙内伤一症，其障薄而圆缺不等，其色昏白而带焦黄，或带微红，如玛瑙之状者是。此虽生在轮外，实是内伤肝胆真气，精液损坏，结成此翳，最难治尽。或先有重病，过后结成者，久之耐治，多服补肝丸，亦可减薄，而欲尽去，恐莫能也。
〔证治歌〕
玛瑙内伤症如何，障薄圆缺不同科。色带焦黄并昏白，或带微红是坎坷。
虽生轮外实伤内，精液损坏玷难磨。或因病后结成翳，补肝丸服最宜多。
〔方〕
●补肝丸
苍术（米泔水制）　蝉蜕　车前子　连翘　夜明砂　龙胆草（酒洗）　熟地（焙乾）　川芎　当归身　羌活　菊花
上细末，米泔水浸，猪肝捣烂，入末为丸，梧子大，每服五十丸，薄荷汤下。
〖聚星障论〗
聚星之症，谓珠上有细颗，或白色，或微黄色，微黄者，急而变重。或联缀，或团聚，或散漫，或齐起，或先后逐渐相生也。此病初起易治，久则难退，能大者有变，聚生成块者，则变凝脂。连缀四散，伴风轮白际起，变大接连者，则变花翳白陷。若兼赤脉疤绊者，退迟，生于丝尽头者，不惟退迟，亦且变重难治。究其病源，大抵由于痰火为患，能保养者，庶几可治，斫丧犯戒者，难矣。治法宜服羚羊角散，或海藏地黄散，酌而行之。
〔证治歌〕
珠上细颗若聚星，白与微黄色不同。微黄病急而变重，联缀团聚散漫生。
逐渐而生或齐起，初起易治久难平。大则必变聚成块，连缀四散似脂凝。
伴在风轮白际起，花翳白陷自兹成。赤脉疤绊难速退，生丝尽头病更凶。
病源总由痰火患，必须保养免沉蕡。治法宜服羚羊角（散），海藏地黄散比伦。
〔方〕
●羚羊角散
羚羊角　防风　知母　人参　茯苓　黄芩　车前子　桔梗　元参（各一两）　细辛（三两）
上为末，每服一钱，水煎，食后服。
●海藏地黄散　治大小男妇，心肝壅热，目赤肿痛，生赤翳，或白膜遮睛。四边散漫者，易治，若暴遮黑睛者，多失明，宜速用此。此方又治痘疮入目。
沙苑蒺藜　大黄（煨）　黄连（酒洗、炒）　熟地　防风　穀精草　白蒺藜（拌去刺）　犀角（锉）　蝉蜕（去头足）　元参　生地　当归身　甘草（减半）　木贼草　羌活　木通
上等分细末，每服二钱，羊肝煮汤调下。
〖垂帘障论（附涌波翳）〗
垂帘障者，生于风轮，从上而下，不论厚薄，但在外色白而薄者方是。若红增乃变症，非本病也。第认此症，最宜细别，若徒执其起自风轮，从上而下如帘之垂，即指为是，鲜不谓胬肉攀睛，偃月侵睛，赤膜下垂等症之自风轮上起者，而指为此也。总之此症只是白障，慢慢而生下来，形为混障者是。治法内宜服羌活除翳汤，天麻退翳散，外宜点捲帘散，审症施方，无不捷效。
〔涌波翳〕
更有谓涌波障者何，谓其障从轮外自下而上，如波之涌，故曰涌波也。非黄膜上冲，从内向外之急甚者可比，治宜流气饮，医者其慎之。
●证治歌
何来目障似垂帘，起自风轮从上联。白且薄兮为外症，赤红症变已多愆。
总之此症须详辨，莫拘成见执一偏。白障生来形混障，天麻退翳汤最妍。
羌活除翳汤亦妙，捲帘散点自安然。涌波障症尤当别，障从轮外自下牵。
治法宜投流气饮，管教障退保安全。
●方
●天麻退翳散　治昏暗失明。
白殭蚕（热水泡去丝，姜汁炒）　当归身（酒洗、炒）　防风　黄芩（炒）　荆芥穗　白蒺藜（杵去刺炒）　石决明（醋煅）　白芷　羌活　密蒙花　熟地黄（酒炒、焙乾）　枳壳（炒）　木贼　赤芍药　蔓荆子　麦冬（去心焙乾）　蝉蜕（去头足）　菊花　天麻（炒）　川芎
上精制细末，每服二三钱，灯心汤下。眼红加黄连，用酒炒。
●捲帘散　治新旧病根，昏涩难开，翳障遮睛，或成胬肉，连眼赤烂，常多冷泪，或暴发赤眼肿痛。
炉甘石（四两，擂碎）　玄明粉（五钱，入黄连内同煮）　川黄连（七钱，捶碎以水一大碗煮数沸，滤出渣）
上先将炉甘石末，入炀铜罐内，开口煅红，令外有霞色为度，次将黄连、玄明粉水中浸，飞过候乾，又入黄连五分，水飞过再候乾，次入：铜青一两半　白丁香（另研）　乳香（另研）　青盐（另研）　胆矾（另研）　腻粉（另研）　铅白霜（研合一字）　硇砂（另研）　白矾（半生半飞）　川黄连（研各五钱）
上共研极细腻末，同前药再研匀，每用少许点眼，翳处每日点二三次，宜久闭为妙。
●羌活除翳汤　见外障。
〖逆顺障论〗
逆顺症，色赤而障，及赤脉赤虯，纵横上下，两边生来。若是色白不变，乃治后凝定，非本症生来如是，治亦不同。若色浮嫩而能大，或微黄色者，又非此症，乃花翳白陷也。凡见风轮际处，由白珠而来，粗细不等，赤脉周围圈圆，侵入黑睛上，障起昏涩者，即此症。大抵此症脾虽不赤肿，珠虽不胀痛，必有瘀滞在内，滞左则从左来，滞右则从右来，均有所滞，则四围而来，遇此甚不可以轻视。若伤膏水，则有花翳白陷之变；若燥涩甚，则有黄膜上冲之灾；若头痛珠痛胀急，其病又重而急矣。治宜消翳散，或羚羊角饮子。总之医者不难下方，难于认症之的，切切慎之。
〔证治歌〕
丝脉赤虯入黑睛，纵横上下匪无因。内多瘀滞因生此，起自白珠辨贵明。
滞在右边生自右，滞如在左左先生。倘伤膏水花翳发，黄膜多缘燥涩萌。
头痛珠疼兼胀急，症逢如此岂犹轻。羚羊角饮（子）宜煎服，消翳散投治亦精。
〔方〕
●羚羊角饮子
羚羊角（锉末）　犀角（锉末）　防风　桔梗　黄芩（炒）　茺蔚子　元参　知母　大黄（炮）　车前子　草决明（等分）　甘草（减半）
上水煎，食后温服。
●清翳散　见外障。
〖混睛障论〗
混睛障谓漫珠，皆一色之障也，而有赤白二症，赤者怕赤脉外爬，白者畏光滑如苔，有此二症牵带者，必难退。亦有白睛先赤而后痒痛，迎风有泪，闭涩难开，年久则睛变成碧色，满目如凝脂，赤路纵横，赤丝不断者，此毒风积热之候，多服地黄散，外点七宝膏，其无患已。
〔证治歌〕
混障一色漫睛珠，赤白二症各分区。赤脉外爬赤者怕，光滑如苔白者虞。
二症牵带必难退，白睛先赤更相殊。后生痒痛迎风（有）泪，渐成闭涩难展舒。
年久睛变成碧色，赤丝纵横不断除。此系毒风积热候，地黄散服病堪驱。
点以七宝膏最美，自然明澈不模糊。
〔方〕
●地黄散　治混睛或白睛，先赤后痒，迎风有泪难开。
生地黄（一两）　芍药　土当归　甘草（各五钱）
上锉细，每服三钱，水煎，食后温服。
●七宝膏　治混睛外障。
珍珠　水晶　贝齿（各一两）　石决明　琥珀（各七钱半）　空青　玛瑙　龙脑（各五钱）
上研细，入砂锅内，用水浓煎，去滓，入蜜五钱，煎成膏夜点晨不宜。
〖胬肉攀睛论（附马蝗积）〗
胬肉攀睛者，多起气轮，有胀如肉，或如黄油，至后渐渐厚而长积，瘀血胬起如肉，或赤如朱，凡性躁暴悖，恣嗜辛热之人，多患此。久则漫珠积肉，视亦不见。治宜峻伐，久则自愈，倘积而无瘀，为甚恶症，与夫珠尚露者，皆不必用钩割之治，宜内服洗刀散，二黄散，定心丸，还睛散，外点吹霞散。
〔马蝗积〕
若马蝗积一症，与此症大同小异，其服药点药，治法均同，但胬肉有不须刀割而治愈者，其状横条，不同努起如肉，故曰小异，风痰人多患此。然其甚者，亦用钩割，十去五分，方用峻伐药，治庶可收功。不割则恐药力不敌，而割又须先烙其根处，不然恐朝去暮生，使病者枉受其痛楚矣。
●证治歌
匪由性躁兼嗜辛，胬肉胡为扳及睛。胀似黄油或如肉，此症原多起气轮。
瘀血努起如珠赤，幔珠积肉视物昏。治宜峻伐自能愈，积而无瘀病更深。
珠尚露者宜慎治，轻用钩割恐伤人。内服洗刀（散）二黄散，还睛丸进与定心（丸）。
外点吹霞散更妙，马蝗积症治相同。横条不同原小异，风痰之人罹此凶。
甚者亦可用钩割，后投峻伐药收功。割则宜先烙根处，病蒂斩除免复生。
●方
●还睛散　治眼生翳膜，昏涩泪出，瘀血胬肉攀睛。
龙胆草（酒洗炒）　川花椒（去目炒）　野麻子　白菊花　荆芥　白蒺藜（杵去刺）　草决明　石决明　川芎　楮实子　木贼　茯苓　甘草
上精制为细末，每服二钱，食后茶清下，日进三服，忌一切鸡鱼腥味，及乔麦面等物。
●吹霞散　专点胬肉攀睛，星翳外障。
白丁香（一钱）　白芨　白牵牛（各三钱）
上研细腻无声，放舌上试过无滓，方收贮。每日点三次，重者不出一月全愈，轻者朝点暮好。
●定心丸
石菖蒲　枸杞子　白菊花（各五钱）　麦门冬（去心烘乾一两）　远智肉（二钱五分）　明辰砂（研细二钱另入）
上细末，炼蜜为丸，如梧子大，每服三十丸，食后，白滚汤送下。
●二黄散
黄芩　大黄　防风　薄荷
上等分，水煎，入蜜少许，食后服。
●洗刀散
防风　连翘　羌活　独活　草决明　蔓荆子　木贼　元参（各一两）　当归　荆芥　滑石　薄荷　麻黄　白术　赤芍　大黄（各五钱）　黄芩　川芎　栀子　桔梗　芒硝　蝉蜕　白菊花　蒺藜（各四钱）　甘草　细辛（各三钱）　石膏（四钱）
上加姜水煎，食后服，再用清凉洗眼之药。
〖鸡冠蚬肉论（附鱼子石榴）〗
鸡冠蚬肉二症，形色相类，经络相同，治亦一法，故总而言之，非谓二病同生也。其状色紫如肉，形头鸡冠蚬肉者即是。多生睥眦之间，然后害及气轮，而遮掩于目。治者须宜早割，后用杀伐药治，庶乃有功。然目大眦内，有红肉一块，如鸡冠蚬肉者，乃心经血部之英华，不可割，若割，轻则损目，重则丧命，最宜慎之。宜服凉膈清脾饮，外擦翠云锭。
〔鱼子石榴〕
更有鱼子石榴二症，其发经络同，而治法亦同，虽非二症同生，见此无异见彼也。此症非聚星玉粒之比，其状生肉一片，外而累颗丛生，或淡红色，或淡白色，状如榴子、鱼子，绽露于房，其红肉颗，或四或六或八，四角生来，障满神珠，视而不见，俱是血部瘀实之病。目病恶症，治用割，割后见三光者，方可伐治，三光瞑黑者，内必瞳神有损，不必治也。
●证治歌
鸡冠蚬肉两症分，形色经络治法同。共状色紫原如肉，恍似鸡冠蚬肉形。
病从睥眦之间起，害及气轮遮目睛。治先用割后峻伐，割时审慎莫轻心。
大眦内中有红肉，英华露发出心经。医如误割必遭害，轻则损目重伤人。
内服凉膈清脾饮，擦用碧云锭最工。更有鱼子石榴症，治法相沿彼此均。
其状生来肉一片，外面累颗更丛生。恍似石榴和鱼子，色或淡白与淡红。
四角内生红肉颗，障满神珠视物昏。统为血部瘀实病，治先用割后调停。
割后见光方可治，否则无劳药饵攻。
●方
●抽风汤　治鸡冠蚬肉外障。
防风　桔梗　大黄　细辛　黄芩　元参　芒硝　车前子
上水煎，食远服。
●决明散
决明子　赤芍　甘草炙（各二钱半）　天花粉（五钱）
上为末，入麝香少许，米泔调，食后服。
●凉膈清肺饮　治脾经蕴热，凝结而成，其患眼胞内，生如菌头蚬肉，根小头渐长垂出，甚者眼翻流泪，亦致昏朦。
荆芥穗　石膏　防风　赤芍药　生地　苏薄荷　黄芩　连翘　山栀仁（等分）　甘草（减半）
上锉细，加灯心三十段，水煎去滓，食远热服。
●翠云锭　治眼胞内生菌毒，用左手大指甲掐患根，右手以披针尖头齐根切下，血出不妨，用此锭磨浓涂之，其血自止。
铜绿（研末一钱）　杭粉（五钱）　轻粉（一分）
上研极细末，用黄连末一钱，同川米百粒，水一盏，煎至半盏，再熬，折去一分，和药作锭，阴乾用清水磨擦，兼治烂弦风，暴赤肿痛。
〖连珠外翳论〗
连珠外翳一症与聚星但象而非，盖聚星在可治之时，而色亦不同，此则凝定之候，形色沉滑坚涩，有如冰瑕。虽有妙手，久则难治，然服开明丸，点琥珀散，亦有治之获效者。
〔证治歌〕
连珠外翳聚星同，似是而非辨贵精。此尚可医原异色，此时凝定翳联睛。
其形沉滑还坚涩，患类冰瑕恐失明。药服开明（丸）点琥珀（散），成能挽救复明清。
〔方〕
●开明丸、琥珀散　见冰瑕翳。
〖白翳黄心论〗
白翳黄心者，四边皆白，而中心独一点色黄，大小眦头微赤，时下涩泪，团围在黑珠上，即其候也。其源乃肝肺相搏，停留风热所致，宜服还睛散，皂角丸，或生熟地黄丸，择而用之，无不效也。
〔证治歌〕
白翳黄心症可详，四围皆白独中黄。眦头微赤泪时下，团在黑珠目受戕。
风热停留肝肺搏，还睛（散）皂角（丸）并良方，或将生熟地黄（丸）进，选择随宜罔不臧。
〔方〕
●生熟地黄丸、皂角丸　见头风。
●还睛散　见胬肉攀睛。
〖肺瘀症论〗
肺瘀症者，其障多由大眦而起，贯过气轮，如皮似筋，横带至于风轮，甚则掩及瞳神，妨碍瞻视。有赤白二症，赤者血分，白者气分，其源发于心肺二经。初起如薄薄黄脂，或赤脉数条，后渐大而厚，赤者少白者多，虽赤者亦是白者所致，治法宜服清肺饮合洗心散，而惟有一割即去，烙之免其再发。大抵眼科钩割一法，唯此患最为得效，用之甚勿惊怖。
〔证治歌〕
障自大眦过气轮，风轮贯过至瞳神。黄脂赤脉妨瞻视，肺与心经见病因。
血分生来多色白，赤由气分辨尤真。洗心（散）清肺（饮）宜和服，钩割治斯效绝伦。
〔方〕
●清肺饮
麦冬　桔梗（各二钱）　荆芥穗　天花粉　知母（各一钱）　石菖蒲　诃子仁（各一分）
上水煎服。
●洗心散　见暴风客热。
〖轮上一颗如赤豆论〗
气轮有赤脉灌注，直落风轮，风轮上有颗积，色红，初如赤小豆，次后积大即此症也。其候因内有瘀血之故，急宜进分珠散，若赤肿涩痛，则进宣明丸。如此开导，则血精通而颗亦渐消，但到此十有九损，治者宜慎。若或白珠上独自有颗，其色鲜红者，亦是瘀滞，则亦宜服坠明丸。如上下无丝脉接贯者，但服分珠散，点摩沙石散，其病自消。若有贯接者，必络中有血灌来，宜向所来之处寻看，量其轻重而导之，轻用退赤散，重用宣明丸。若白轮有红颗而胀急涩痛，或变而急痛连内，而根深接内者，乃火疳也。又非此比，治仍火疳之法，若白珠虽有红颗，而珠不痛，虽痛不甚者，病轻，治亦易退，以退赤散，或分珠散，善消，可也。
〔证治歌〕
轮上何来赤豆生，气轮赤脉落风轮。风轮积颗红如豆，次后长成候最真。
其候内因瘀血滞，分珠散进效无伦。倘逢涩痛兼红肿，丸号宣明可急陈。
瘀滞白珠惟一颗，色现鲜红用坠明（丸）。上下无丝脉相贯，分珠散进自光莹。
摩沙石散原堪点，若有丝贯量精询。此必络中会灌血，治寻来处分重轻。
重用宣明（丸）轻退赤（散），白轮红颗又当寻。胀急涩疼或急痛（连内），火疳一症已条分。
白珠不痛惟红颗，痛不甚兮症易平。退赤（散）分珠（散）当奏效，医师临症贵精心。
〔方〕
●分珠散　见游风。
●宣明丸　见瘀血灌睛。
●摩沙石散　见血灌瞳神。
●退赤散　见色似胭脂。
●坠明丸　见深疳为害。
〖黑翳如珠论〗
黑翳如珠一症，非蟹睛木疳之比，木疳生即损瞳神，此则至大方损珠，渐后乃损瞳神。又非蟹睛因破而出之比，此盖自然生出，究其病源，乃肝气有馀，欲泛起之患。故起从风轮际处，见黑泡如珠圆而细，或一二，或三四五六，多寡不一，但症有虚实之别。火实盛者痛，虚缓者不痛，治亦易平。若长大则有裂目之患，治法实者宜服羚羊角饮子，后服补肾丸；虚者略从表解，即宜服补肾丸，或生熟地黄丸，循序医治，未有不化，黑而更增光明也。
〔证治歌〕
目生黑翳竟如珠，此症原与蟹睛殊。更非木疳所比似，病因肝气有盈馀。
风轮际起成黑泡，圆细宜分实与虚。实则痛兮虚不痛，长成目裂最堪虞。
实宜先服羚羊角（饮子），后服宜投补肾（丸）扶。虚者略宜从表解，即投补肾莫踟躇。
或投生熟地黄（丸）好，拨开翳障不模糊。
〔方〕
●补肾丸
人参　茯苓　细辛　五味　肉桂　桔梗（各一两）　山药　柏子仁（各二两半）　乾地（一两）
上细末蜜丸，如梧子大，每服十丸，空心茶清下。
●羚羊角饮子　见花翳白陷。
●生熟地黄丸　见游风。
〖状如悬胆论〗
其翳从上而下，贯及瞳神，为色青，或癍上尖下大，薄而圆长，状如悬胆，故明曰悬胆也。此症盖因脑有瘀热，肝胆膏汁有损，变症急来之候，治以凉胆丸合洗肝散，亦自有破胆开明之捷效焉。
〔证治歌〕
翳色青兮若胆悬，上头尖小下宽圆。脑藏瘀热生从上，贯及瞳神药孰贤。
肝胆汁伤因患此，洗肝（散）凉胆（丸）翳旋蠲。
〔方〕
●凉胆丸
胆草（酒洗）　黄连（酒炒）　防风　柴胡　地茄子　黄芩（酒炒）　芦荟　黄柏（盐水制）　荆芥穗
上精配细末，蜜丸，如梧子大，每服三钱，茶清下。
●洗肝散　见暴风客热。
〖玉粒分经论〗
玉粒分经者何，其状俨如玉粒，或生于脾，或生于气轮，生于气轮者，金火亢成之症，燥热为重。生于脾者，湿热为重，由土之燥滞，其形圆小而颇坚，其色淡黄而如障，抑或为白肉色，皆当辨其所生部分，为候虚实，若治癍脂翳之治法而分治之，其无失矣。
〔证治歌〕
状如玉粒是何因，或发于脾或气轮。发在气轮金火亢，由脾湿热燥而臻。
形如圆小为斯症，色辨白黄不误人。分部医之须甚药，癍脂翳药治如神。
〖银星独见论（附睛中一点如银星）〗
银星独见者，谓乌珠上有白点，如银星而独自生者也。若连萃而相生相聚者，不是星，盖星不能大，大而能变者，亦不是星，而果系此症。亦有虚实自退不退之分，夫虚实者，非指人之气血而言，乃指络间之火而言，若络间之虚火客游，因而郁滞于风轮，结为星者，其火无根，不得久滞，服升阳散火汤数合，自火退气散膏清，而星自消。若火有源而来，气实塞滞于络者，则水不清，故星不能散。然其色白，圆而颗小浮嫩者，易退；沉涩坚滑者，宜作急治之，恐滞久气定，治虽退，仍有迹而为冰瑕。治宜四顺清凉饮子，继服开明丸，如此而治，庶几世星之在天者，视之朗朗，病星之在目者，消归乌有矣。
〔眼中一点如银星〕
所可虑者独睛中一点似银星一症，症与此相似，而治则较此更难。其症白点一颗如星，光滑适当，睛中盖定虽久，不大不小，傍视瞳神在内，只是小些，其视光华亦损。此乃患目痛时，不忌房事，及服渗泄，下焦寒凉之药过多，火虽退，而肾络气滞凝结。此病虽服药不退，点药亦不能除，终身之患也。夫既不治矣，吾何为列论哉。盖录之以为患目病之不慎保养及医治之不固本者鉴耳。
●证治歌
银星一点在乌珠，症有实虚退否殊。星自络间虚火发，风轮暂结久旋无。
升阳散火汤宜服，火退星消治不迂。气实倘逢凝滞络，有源火结（白）点常敷。
圆浮小嫩无难治，沉涩滑坚匪易祛。四顺清凉（饮）宜速进，开明丸药继投符。
如逢一点银星似，盖定睛中莫克驱。此由痛目行房事，及泄下焦药过诸。
到此总无方可治，病人戒慎庶无虞。
●方
●升阳散火汤
升麻　葛根　羌活　独活　芍药　人参（各五分）　防风　炙草（各三分）　柴胡（八分）　生甘草（二分）
上加生姜三片，水煎服，忌生冷。
●四顺清凉饮子　见凝脂翳。
●开明丸　见冰瑕翳。
〖惊振外障论〗
惊振外障者，谓目被撞触而结为外障也。治法与为物所伤同，然其根因物触而成，而其障之奚若，又不可不审经辨症，参诸外障之治以言治也。是在医之因时变通，有不可预为决择者焉。
〔证治歌〕
外障倘由惊振成，寻经辨脉贵分明，虽同为物所伤症，外障参观定准衡。
〖五花障论（附黑花翳）〗
五花障，生于神珠之上，癍癍杂杂，五色分见，故曰五花。其病盖因五脏经络之气俱伤，因结而为此症，若中有一点黑色者，乃肾络气亏，虽治不能尽去。此候与癍脂翳、玛瑙内伤，形略相似，斑脂翳，乃破而结成瘢痕，不能去者；玛瑙内伤，乃小而薄，未掩瞳神；此则高厚显大，生在膏外，故可退也。治法必分审经络虚实，以多见者为主病，下方俱与癍脂翳同，兹不赘列。
〔黑花翳〕
独有所谓黑花一翳，其状青，大小眦头皆涩痛，频频下泪，口苦莫喜饮食，此盖胆受风寒之故，非同五花中一点黑花之发于肾络也。须宜凉胆丸，还睛丸，四物汤，生熟地黄丸，皂角丸，随宜酌进，甚不得执一以为治也。
●证治歌
目障癍癍五色花，经络气伤病可查。肾气若伤中有黑，从经医治总多瑕。
宜从经络分虚实，治与癍脂翳不差。黑花翳障多青色，眦头涩痛亦堪嗟。
口苦恶食泪频下，胆受风寒有贼邪。凉胆丸与还睛（丸）妙，四物汤投皂角（丸）嘉。
生熟地黄堪并选，目明翳退效无涯。　方
●凉胆丸
黄连（洗）　黄芩　荆芥　龙胆草　芦荟　防风（各一两）　黄柏（去皮）　地肤子（各二钱半）
上为细末，蜜丸梧子大，每服二十丸，食后薄荷汤下。
●还睛丸　见痛如针刺。
●四物汤　见赤痛如邪。
●生地黄丸、皂角丸　均见游风。


卷四  ——————————————————————————————————————————————————————————————————————————————————————————

运气原证  ***************************
按内经运气，目眦疡有二：一曰热，经云少阴司天之政，三之气大火行，寒气时至，民病目赤眦疡，治以寒剂是也；二曰燥，经云岁金太过，民病目赤眦疡，又云阳明司天，燥淫所胜，民病目眯眦疡，治以温剂是也。

目疡  ***************************
《内经》曰：诸痛痒疮疡，皆属心火。火郁内发，致有斯疾。盖心主乎血，血热生风，郁内甚，递相传袭，故火能生土。血注阳明，主肌肉，风热与血热相搏，发见皮肤，其名不一，有黄浓而白者，土生金，母归子也，始生微痒而热轻，肿痛烂为热极。血凝化水，气滞成脓，甚至寒热作，而饮食减，尤为可虑，宜泄风毒，凉心经，解胃热。按目疮疣皆因君火司令，燥火热邪所致，宜温宜凉，随证施治可也。
〖实热生疮论〗
疮之生也，轻重不等，痛痒不同。重则堆积高厚，紫血凝烂以致腥臭者，此乃气血不和，火实之邪，血分之热尤重，如瘀滞之症，膏混水浊，每每流于睥眦而成疮，瘀血散而疮自愈，勤劳湿热之人，每患睥眦成疮，别无肿痛者，亦轻而无妨。若火盛疮生而带肿痛者，又当急治，恐浊气沿于目内，而病及于乌珠。若先有目病，后生疮者，必是热沿他证，凡见此候，当分部位，以别何原而来，因其轻重治之。治法无肿痛者，服加减四物汤，或芎归汤；火盛肿痛者，服四顺清凉饮子。先病后疮者，则必因其经络下方，如发于心脾，则从心脾而治，发于肝胆肺肾，则因肝胆肺肾施方。此则随时变通，不可执滞也，是在医者运用之妙云。
〔证治歌〕
实热生疮证若何，重轻痛痒本殊科。重堆高厚血凝烂，气血由来已不和。
火实尤兼血热重，瘀留睥眦致疮多。勤劳湿热多斯疾，肿痛俱无自易瘥。
火盛疮生兼肿痛，乌珠恐害莫蹉跎。倘沿目病疮旋发，此必热沿他证罗。
当从部位分轻重，如非肿痛药无佗。汤投四物宜加减，或进芎归（汤）起坎坷。
火过盛兮成肿痛，四顺清凉（饮子）病不虚。先病后疮尚细审，须分五脏免差讹。
〔方〕
●加减四物汤
生地　苦参　薄荷　川芎　黍黏子　连翘　天花粉　防风　赤芍　当归　荆芥穗（各等分）
上水煎，食后服。
●芎归汤
川芎　当归　赤芍　防风　羌活
上水煎去滓，频洗，则血活风亦去矣。
●搽药方　治眼皮外满睑生疮，溃烂。
血竭　乳香　没药　轻粉　佗僧（各等分）
上为极细末，压之疮处。
●又一方
青黛（一钱二分）　黄柏末　潮脑　轻粉　松香（各一钱）
上为细末，用旧青布捲药在内，麻油湿透烧灰，俟灰油滴于茶杯内蘸搽。
●四顺清凉饮子　见银星独见。
〖椒疮论（附粟疮）〗
椒疮生于睥内，累累如疮，红而坚者是也。其候内如沙擦之难开，且多泪而痛，今人皆指为粟疮，误矣。夫粟疮固亦生在睥内，然色黄软而易散，此则红坚而难散，医者率以龙鬚、灯心等物，出血取效，不知目以血为荣，血损而光华有衰弱之患，故遇此候，只宜善治，纵至于瘰瘰连片，趷[飠曹]高低不平，及血瘀滞者，不得已而开导之，亦必中病即止，犹恐过而损血伤水混膏。大概治此，总宜平熨之法，若退而复来，此乃内有瘀滞，方可量病渐导，初治断宜慎之，治方以归芍红花散主之，甚为平稳。
〔粟疮〕
若粟疮一证，其生同在两睥，然细颗黄而软，因湿热蒸于土分而生，与椒疮之红坚有异，且与玉粒之淡黄色坚有别，证既不可误认，施治亦不可概执。治法以除风清脾饮，纵无速效，其无害也。
●证治歌
椒疮证发红而坚，睥内宛如沙擦然。多泪而疼粟疮异，医宜善治其慎施。
治此宜遵平熨法，内多瘀滞必难痊。此时渐导宜量病，归芍红花散最妍。
粟疮一证黄而软，湿热蒸脾是病缘。治法除风清脾饮，修方因证自无愆。
●方
●归芍红花散　治眼胞肿硬，内生疙瘩。
当归　大黄　栀仁　黄芩　红花（俱酒洗，微炒）　赤芍　甘草　白芷　防风　生地　连翘
上为末，每服三钱，水煎，食远服。
●除风清脾饮
陈皮　连翘　防风　知母　元明粉　黄芩　元参　黄连　荆芥穗　大黄　桔梗　生地
上水煎，食远服。

目疣  ***************************
此证或眼皮上下，生出一小核是也。乃脾胃痰气所致，上睑属脾经，下睑属胃经，若结成小核，红而自破，不药而愈。若坚白不破，久则如杯如拳，而成瘤矣。若初起小核时，即先用细艾如粟米状放用紫背天葵子、连叶二两，煮酒酻一壶半，皂角子二三粒，炮热研细，饮酒时搽疣上自消。
〖睥生痰核论〗
睥生痰核者，睥外皮内，生颗如豆，坚而不痛，火重于痰者，皮或色红紫，乃痰因火滞而结。此生于上睥者多，屡有不治自愈，若初起劫治，顷刻平复，通治宜服防风散结汤，然虽易治，而在恣食辛辣热毒之物，酒色不节，素自斫丧之人，亦有难治，久而变为瘿漏重疾者矣。治此者，又宜详慎，治法系饮酒过多，好食辛辣炙煿之味所致，宜服清胃汤；系色过伤所致，则病又发于肾矣，治法又当辨别虚实，实用泻肾汤，虚用补肾丸，或六味地黄汤。如此审治，庶几无失。
〔证治歌〕
睥生痰核可推寻，火重于痰色紫红。颗生如豆坚不痛，火滞痰凝病厥躬。
病自上睥生者众，初时即治并无凶。防风散结汤宜进，亦有难治不相蒙。
肆欲纵情多斫丧，阴漏变成术几穷。饮酒过多贪辛辣，宜投清胃汤最工。
伤于色欲病由肾，虚实分明贵折衷。实宜泻肾（汤）虚补肾（丸），六味地黄（汤）同奏功。
〔方〕
●防风散结汤
元参（一钱）　前胡　赤芍　黄芩　桔梗　防风　土贝母　苍术　白芷　陈皮　天花粉（各八分）
上水煎，食后热服。
●清胃汤　治眼胞红硬，此阳明经积热，素饮酒过多，好食辣煿所致。
栀仁（炒黑）　枳壳　苏子（各六分）　石膏（煅）　黄连（炒）　陈皮　连翘　归尾　荆芥穗　黄芩　防风（各八分）　生甘草（三分）
上水煎服。
●泻肾汤　治与上同。
枸杞（一钱二分）　生地　黄柏（酒洗，炒）　知母（酒洗，炒）　麦冬（去心）　枣皮（去核）　白芍　归尾（各一钱）　五味（七粒）　白茯苓　独活（各八分）
上水煎热服。
●六味地黄汤
熟地　淮药　茯苓　枣皮　丹皮　泽泻
上水煎服。
●补肾丸　见黑翳如珠。
〖木疳论〗
木疳之证，生于风轮者多，其色蓝绿青碧，有虚实二证，虚者大而昏花，实者小而痛涩，非比蟹睛，因破而出，乃自然生出者，大小不一。亦随其证，若变尖长者亦有之，其源发于肝经，治法实者以羚羊角饮子主之，虚者以平肝清火汤主之，切勿混沌施治也。
〔证治歌〕
木疳多起自风轮，碧绿青蓝色不均。虚者昏花实痛涩，蟹睛一证漫相伦。
肝经病发分大小，或变尖长候亦真。实者羚羊角（饮子）宜进，虚用平肝清火（汤）神。
〔方〕
●平肝清火汤　治黑睛胀大，虚者服之。
车前子　连翘（各一钱）　枸杞　柴胡　夏枯草　白芍　生地　当归（各钱半）
上水煎温。
●羚羊角饮子　见花翳白陷。
〖火疳论〗
火疳之证，生于睥眦气轮，然在气轮者，为害尤急。盖心经火之实邪，今在金部，火剋金，鬼贼相侵，故害最急。其候初起如粟疮榴子一颗，小而圆，或带横长而圆，状俨如豆，次后渐大，痛者多，不痛者少，不可误认为轮上一颗如赤豆之证，因瘀积在外易消者之比，盖此从内而生也。治之亦宜分虚实，实者以洗心散主之，虚者以补心丹主之。虚实分明，经络原因不紊，岂尚有误治哉。
〔证治歌〕
睥眦气轮生火疳，气轮所起更为殃。金因火克相侵害，初起如榴与粟疮。
状如豆类随长大，圆小更或带横长。痛者多兮不痛少，莫将他证误相商。
治法宜分虚与实，实邪宜用洗心方。虚者补心丹最妙，自然火退目生光。
〔方〕
●洗心散
大黄　赤芍　桔梗　元参　黄连　荆芥穗　知母　防风　黄芩　归尾（各等分）
上为细末，每服三钱，食后茶清调下。
●补心丹
生地（四两）　人参　元参（炒）　丹参（炒）　远志（炒）　桔梗　白茯苓（各五钱）　五味（炒）　当归（酒洗）　麦冬（炒）　天冬（炒）　柏子仁（炒）　枣仁（炒，各一两）
上为细末，蜜丸，临卧灯心汤下。
〖土疳论〗
土疳者，谓睥上生疮，俗呼偷针眼是也。其候有一目生而传两目者，有只生一目者，有微邪不出脓血而愈者，有犯触辛热燥腻，风沙烟火，为漏为吊败者。有窍未实，因风乘虚而入，头脑俱肿，目亦赤痛者，为病不一，总无非脾客燥热，瘀滞积于眦间，热搏于津液所成。治宜服清脾散，外用南星、生地为膏贴之，无不即效。或问俗呼偷针何也？尝闻初生小儿，疱视其背上，即有细细红点，以针刺破，其患即瘥，故号曰偷针也。
〔证治歌〕
土疳俗号是偷针，两目相传或不同。或为吊败或为漏，或感微邪病匪凶。
或为赤痛头俱肿，窍本虚兮更受风。燥热客脾瘀滞积，因之津液热相攻。
治宜内服清脾散，外贴南星生地工。
〔方〕
●清脾散
薄荷　升麻　甘草（减半）　栀仁（炒）　赤芍　枳壳　黄芩　陈皮　藿香　石膏　防风（各等分）
上为细末，每服二钱五分，水煎服。
●南星生地膏
生南星（三钱）　生地（五钱）
上共捣烂为膏，贴太阳穴，其肿即消。
〖金疳论〗
金疳之证，初起与玉粒相似，至大方变生祸患。其候生于睥内，必碍珠涩痛，以生翳障；生于气轮者，则有珠痛泪流之苦。子后午前，阳分气升之时尤重，午后时入阴分痛略清静，其源由于肺客郁热，积滞不行所成，治亦宜速，倘久而失治，违戒反触，则有变漏之患。治法宜服泻肺汤，肺热平而患自除矣。
〔证治歌〕
金疳长大祸难除，初与玉粒本相如。其候睥内生翳障，更兼涩痛碍睛珠。
气轮起者痛多泪，午前更甚后稍舒。病由肺热多瘀滞，速治须防变证殊。
泻肺汤佳宜急进，肺热平兮病自驱。
〔方〕
●泻肺汤
桑白皮　黄芩　地骨皮　知母　麦冬（去心）　桔梗
上水煎，食后服。
〖水疳论〗
水疳者，忽然一珠，生于睥眦气轮之间者多，若在风轮，目必损破。有虚实大小二证，实者小而痛甚，虚者大而痛缓，状如黑豆。亦有横长而圆者，与木疳相似，但部分稍异，色亦不同。黑者属水，青绿蓝碧者属木，久而失治，必变为漏头风，人每有此患。夫风属木，繫于肝部，何以病反属水，盖风行水动，理之自然。头风病目，每伤瞳神，瞳神之精膏被风气郁，久则火胜，其精液为火击散，是随其所伤之络，滞结为疳也。疳因火滞，火兼水化，水因邪胜，不为之清润而反为之湿热相搏，变为漏矣。故水疳属肾与胆也，治宜蠲毒饮，庶有济焉。
〔证治歌〕
水疳忽尔一珠萌，多自气轮睥眦生。若在风轮目必损，小而痛甚为实征。
大而痛缓虚堪验，圆且横长如豆形。证类木疳部分异，色亦相殊宜细心。
绿碧青蓝原属木，黑为水属不相蒙。风行水动为常理，损及瞳神肝病成。
匪为清润必成漏，蠲毒饮投始奏功。
〔方〕
●蠲毒饮
防风　赤芍　川芎　连翘　甘草　牛蒡子（炒、研，各八分）
上水煎服。

漏睛  ***************************
按：此证由眦头结聚生疮，流出脓汁，或如涎水，黏睛上下，不痛，仍无翳膜。此因心气不平，乃小肠邪热逆行之故，并风热停留在睑中。脓水或出于疮口，或在大小眦孔窍者出，多流出不止是也。通治宜五花丸，白薇丸，倪仲贤论热积必溃之病，即漏睛眼者是也，宜竹叶泻经汤主之。大便不硬者，减大黄，用蜜剂解毒汤。不然药误病久，终为祸害，识者慎之。
〖大眦漏论（附小眦漏、阴漏、阳漏）〗
夫人之目各有眦，而眦分大小，为病各别，甚不可混治也，试以漏之一证而明辨之。尝稽大眦漏证，大眦之间生一漏，时流血水，其色紫晕，此病在心部，火之湿毒所致，治法当补肾以泻心火，以燥湿汤主之。若因停风热于胞中者，则以五花丸主之。
〔小眦漏〕
若小眦漏证，则于小眦之间生一漏，亦时流血水，但其色鲜红，此病由心络而来，下焦相火横行之候。治法当于肾中补而抑之，始进泻湿汤，继进白薇丸，若肝肾不足者，则以益阴肾气丸，诚如是也。漏睛之证，不几无遗治哉。然而未也，不犹有所谓阴漏阳漏之患哉。
〔阴漏〕
阴漏者何，其证不论何部生漏，但从黄昏时至天晓，则痛胀而流水，作青黑色，或腥臭难闻，至于日间，病则稍平，非若他漏之长流。此乃幽阴中有伏隐之火，随气升降，故入夜间阴分则病重。治法当从温而清，宜以黄耆汤主之。
〔阳漏〕
何以谓之阳漏，此证亦不论何部分生漏，但日间胀痛流水，其色黄赤，至夜则止，亦非若他证之长流不息也。其病在阳部，故随阳气之升而作，治法当补正气，而兼清金火之燥湿，宜服保光散，及补漏生肌散，与夫小牛黄丸。噫，大小阴阳之漏，为病各异，辨证调治亦别，医者诚慎而行之，岂不称补天妙手哉。
●证治歌
眦漏须将大小分，试将大眦漏先论。漏成大眦常流血，紫晕色形病在心。
是宜补肾泻心火，燥湿汤投可建功。若因风热胞中滞，五花散进风热平。
小眦漏证亦流血，其血鲜红色不同。此病亦由心络起，下焦相火复横行。
治宜补肾投泻湿（汤），继进白薇丸最灵。若肾与肝同不足，宜以益阴肾气（丸）工。
漏证更有阴阳别，阴漏证生或臭腥。胀疼流水色青黑，日稍平兮夜复临。
此系幽阴多伏火，每随天气降还升。温清宜用黄耆（汤）进，阳漏相殊更引伸。
不拘部分频为害，日重夜轻漫比伦。病在阳部随阳气，正气宜扶燥宜清。
药投补漏生肌散，小牛黄（丸）与保光（散）神。大小阴阳明且悉，良工从此用金针。
●方
●燥湿汤
黄连（炒一钱）　苍术（米泔制）　白术（土炒）　陈皮（各八分）　白茯苓　半夏　枳壳　栀仁（炒黑各七分）　甘草（三分）
上水煎热服。
●泻湿汤
车前子　黄芩　木通　陈皮（各一钱）　淡竹叶（二十片）　茯苓　枳壳　核仁（炒黑）　荆芥穗　苍术（各八分）　甘草（二分）
上水煎，热服。
●黄耆汤　治眼脓漏不止。
黄耆　麦冬（去心）　白茯苓　防风　人参　地骨皮　漏芦　知母　远志（去心）　熟地
上水煎，热服。
●保光散
胆草（酒洗）　白芷　白芍　防风　牛子（炒，研）　黄芩　山栀（炒）　川芎　生地　大黄（炒减半）　归身　羌活　荆芥穗　甘草（减半）
上各等分，共为细末，每服四钱，白水调，食后服，或煎服亦可。
●补漏生肌散　以上诸症皆可治。
枯矾　轻粉　血蝎　乳香
上为极细末，对漏处吹点，外用盐花、明矾少许，煎水洗之。
●小牛黄丸　治一切眼漏及诸恶毒疮等漏，皆可治之，神效。
牛黄　珍珠　母丁香　乳香（去油）　没药（去油）　沉香（锉末）　明雄黄　朱砂（均要透明者）　人参（各一钱）　琥珀（八分，要真的）　麝香（二分）　滴乳石（一钱半，真者，煅）　白芷　归尾（各二钱半）
上为细末，老米饮糊丸，如粟米大，每服一分，空心并临卧各一服，淡淡土茯苓汤送下。
●五花丸　治漏睛脓出，目停风热，在胞中，结聚脓汁，和泪相杂，常流涎水，久而不治，至乌珠坠落。
金佛草（二两）　砂仁（炒）　川椒皮（各七钱）　炙草（四钱）　白菊花　黄柏（酒制）　枸杞（各两半）　巴戟（八钱）
上为细末，蜜丸，如梧子大，每服二十丸，空心或盐汤或温酒下。
●白薇丸
白薇（五钱）　石榴皮　防风　白蒺藜（杵去刺）　羌活（各三钱）
上为细末，米粉糊丸，如梧子大，每服二十丸，白滚汤下。
●益阴肾气丸　见总论，外加羌活、防风，以补肝肾不足。
〖正漏论（附偏漏、外漏、窍漏）〗
前言四漏之证治详矣，以言治漏，岂尚有遗漏哉。讵知民病不一，大小阴阳，既有漏待弥缝，而偏正外窍，更有漏须补葺。原集遗漏，吾岂容坐视罅漏哉。用不揣固陋，遍採而补益之。若夫正漏之为证也，有漏生于风轮，或正中，或略偏，或流青黑水，或但漏无流。病至此，目几危矣。究厥病源，发于肝肾。盖肝窍于目，目主于肾，故曰正漏。治法当泻肝养肾，初宜服泻湿合燥湿汤，继进益阴肾气丸。
〔偏漏〕
若偏漏，其泪漏生于气轮，金坚而位旁，或流白水，或无水流，皆是此证。为害较正漏为稍迟，其原由于火克肺金，积热而成，故曰偏漏。久而失治，则有水泄膏枯，目损丧明之患。治法当泻心火以清肺热，宜以洗心散、清肺饮主之。
〔外漏〕
何为外漏，其候漏生于两睥之外，或流脓，或流稠臭水，胀痛则流，不胀则不流。其源由于脾胃燥热而成，失治则有脾坏气虚目损之患。治法当清脾调胃，宜以调脾清毒饮，或清脾散主之。
〔窍漏〕
复有谓窍漏者何。其候目傍窍中流出薄稠水，如脓腥臭，拭之即有，久则同亦模糊也。此病凡嗜燥耽酒痰火湿热人多患之，久而不治，亦有暗伤神水，耗涩神膏之害。治法须当清胃，宜以清胃汤主之。吁，治漏之法，于兹详矣，尽矣。故曰能补前人之罅漏，而世之患漏者，宜从此获小补云。
●证治歌
前言漏症已条陈，再将正漏细详论。起自风轮水青黑，或略偏兮或正中。
或漏无流目几殆，病总由于肝肾经。肝窍于目目主肾，泻肝养肾是章程。
初宜泻湿合燥湿（汤），继进益阴肾气（丸）工。偏漏则自气轮起，热自火生克肺金。
积热而成流白水，心火当泻肺当清。洗心散与清肺饮，清金泻火有奇功。
外漏生于两睥外，或流臭水或流脓。胀痛则流否则止，病由脾胃燥热成。
倘教失治目难保，调脾清胃治法明。调脾清毒饮原善，或进清脾散亦灵。
窍漏旁漏亦流水，拭之即有似脓腥。病由嗜燥兼痰火，久而不治恐伤神。
治宜清胃汤为主，医师从此可精询。
●方
●调睥清毒饮
天花粉　连翘　荆芥穗　甘草　黍黏子　桔梗　白茯苓　白术　薄荷　防风　陈皮
上水煎，食前温服。
●泻湿汤、燥湿汤　均见大眦漏。
●益阴肾气丸　见总论。
●洗心散　见火疳。
●清肺饮　见肺瘀。
●清脾散　见土疳。
●清胃汤　见睥生痰核。

脾病  ***************************
按：脾喜燥恶湿，若内多湿热，外伤风邪，津液耗涩，膏血枯乾，或内急外弛，以致生诸病，阳虚则为倒睫等证，阴虚则为散大等证。大要湿热所侵者，以和解为要，阴阳偏胜者，滋营调卫为先。
〖倒睫拳毛论〗
倒睫拳毛者，谓眼睫毛倒捲入眼中，频频出泪，拭擦不已，便自羞明，毛渐侵睛，扫成云翳是也。证由目病，妄称火眼，不自介意，纵欲寻酒不避风霜劳苦，致受风邪，皮松弦紧，而成此疾。久而不治，则赤烂而毛刺于内，神水不清，以致障结涩泪之苦，而损目者有之矣。人有拔去翦除者，有翳以挟扳去腐上睥者，虽获速效，不知内病不除，未几复倒，譬之草木枯瘦，则枝叶萎垂，即朝摘黄叶，莫去枯枝，徒伤其木。不若滋调水土，本得培养，则向之黄者翠，而垂者耸矣。治法用法夹之，夹定以药敷之，然仍必内服石膏羌活散，或流气饮，继敷以紧皮膏，或五灰膏，或起睫膏，依次治之，庶乃本清流绝，永无此患矣。
〔证治歌〕
目中拳睫苦拳毛，泪出频频拭不休。渐至羞明睛受损，扫成云翳最堪忧。
证因目病不求治，酒色风霜致病由。神水不清贻后患，障涩伤明甚可愁。
拔去剪除虽取效，不除内病总难瘳。夹之有法后敷药，内服石膏（羌活散）流气（饮）投。
紧皮（膏）起睫（膏）五灰（膏）并，均为敷药毛自收。
〔方〕
●夹法　用薄笔竹管破开，做夹寸许，将当归汁浸一周时，再用龟板一个开了，连皮裹之，煮夹皮烂，取出阴乾，以麝香拌之，夹眼则灵。夹时先翻转上睛看过，倘有瘀滞即导平，血尽方可行夹。然夹不可高大，只在重弦，仔细看定，睫毛毫无倒入者方著力扯紧，其夹外之肉，用少艾丸灸三壮，不可多灸，恐溃。候乾夹脱下，用光粉调香油，逐早搽抹痕处，久则肉色如旧。
●石膏羌活散　治目久病失明，远近内外气障，风热上攻，昏暗，拳毛倒睫之证。
苍术（米泔浸炒）　羌活　密蒙花　白芷　石膏（煅）　麻子　木贼　藁本　黄连（酒制）　细辛　家菊花　荆芥　川芎　甘草
上为细末，每服二钱，临卧，蜜汤或茶清调服。
●流气饮　治两目羞明、眵泪隐涩、睛赤疼痛，或生翳障，眼稜紧急，以致倒睫拳毛，睑弦赤烂。
荆芥　山栀　牛子　蔓荆子　细辛　防风　木贼　白蒺藜　元参　人参　真川芎
上水煎，食后服。
●青黛散　治眼倒睫，神效。
枣树上黄直棘针　刺蝟皮（炒焦）　白芷　青黛（各等分）
上为细末，口噙水，左眼倒睫左鼻㗜之，右眼倒睫右鼻㗜之。
●四退散
蝉蜕　蛇蜕（酒煮）　猪蹄退　蚕退　荆芥（各二钱半）　川乌（炮）　穿山甲（烧）　粉草（各五钱）
上为细末，每服一钱，淡盐汤调下。又方加防风、石决明、草决明各五钱。
●紧皮膏
石燕一对（煅末）　石榴皮　五倍子（各三钱）　黄连　明矾（各一钱）　刮铜绿（五分）　阿胶　寸香　四六（各三分）
上除胶，六味共为末，用水三五碗，并胶末入大铜杓内，文武火煎熬，以槐柳枝不住手搅为浓糊，将成膏，方入冰麝搅匀，用磁器收贮，将新笔涂上下眼皮，每日三五次，毛自出矣，凉天可行此法，轻者三十日全出，重者五十日向外矣。
●五灰膏
荞麦（烧灰一升淋水）　石灰（风化者二两）　青桑柴（烧灰一升，淋水一碗，同风化灰共熬干为末）　白砒（三钱，煅，研末）　白明矾（一两，煅，尽烟为度，研）
上先将白砒、白矾共研，用水十碗熬至一碗，方入风化灰搅匀，用新笔扫眼睫上数次，毛即落，勿入眼内。
●起睫膏
木鳖子（去壳一钱）　自然铜（制五钱）
上为捣烂，为条子㗜鼻。
●一方
用石燕末入片脑少许，研末水调，敷眼弦上。
●一方
用蝨子血，点入眼中，数次即愈。
●黄耆防风饮子、无比蔓荆子汤　均见内急外弛。
〖睥急紧小论〗
睥急紧小，谓眼楞紧急缩小，乃倒睫拳毛之渐也。若不治而渐自缩小者，乃膏血精液涩耗，筋脉紧急之故。究其由，多倒睫用夹失法过甚，或不当割而割，损伤津液所致。治法宜神效黄耆汤，有翳用拨云散，小角偏小，用连翘饮子。娄全善云：阳虚则眼楞紧小，阴虚则瞳子散大。故东垣治眼楞紧小，用参耆补气为君，佐以辛味疏散之，忌芍药五味酸收。治瞳子散大，地黄补血为君，佐以酸味收敛之，忌茺蔚子、青葙子之类，此又善明治意之要言也。故并之以备参阅。
〔证治歌〕
目楞紧小亦危哉，倒睫拳毛由此来。未经医治渐自缩，病有由生可细推。
精膏血液多耗涩，筋脉紧急是祸胎。总由夹法致多误，或因钩割酿成灾。
神效黄耆汤最善，翳遮宜遣拨云（散）开。小角偏小连翘饮（子），阴阳各别更须裁。
阳虚紧小参耆主，疏散宜将辛味陪。阴虚瞳散地黄主，佐以酸味以扶秃。
〔方〕
●神效黄耆汤
黄耆（二两）　人参　炙草　白芍（各一两）　陈皮（去白，五钱）　蔓荆子（二钱）
上每服四钱，水煎　临卧稍热服。如小便淋，加泽泻五分；大热，加黄柏三钱，酒炒四次；如麻木不仁，虽有热不用黄柏，再加黄耆一两；如眼紧小，去芍药。忌酒醋、面葱蒜韭、及淡渗生冷硬物。
●连翘饮子
连翘　当归　红葵花　蔓荆子　人参　生甘草　生地（各三分）　柴胡（一分）　黄芩（酒制）　黄耆　防风　羌活（各五分）　升麻（一钱）
上为末，每服五钱，水煎，食后稍热服。
●拨云散
川芎　胆草　楮实　薄荷　羌活　荆芥穗　石决明　草决明　苍术　大黄　甘草　木贼　密蒙花　连翘　川椒　菊花　桔梗　石膏　白芷　地骨皮　白蒺藜　槟榔（各一两）　石燕（一对）
上搞筛细末，每服三钱，温茶清下，食后日三服，忌杂鱼乌猪肉。
〖睥翻黏睑论（附睥轮振跳）〗
睥翻黏睑者，谓睥翻转贴在外睑之上，如舌舐唇之状。乃气滞血涌于内，皮急牵吊于外，故不能复转。其源有自病壅翻而转者，有因翻睥看病，风热搏滞，不能返转者。大抵此证，多风湿之滞，故风疾人患者多，治亦难愈，非风者易治。治法宜外用蕳剔开导之，内服排风散，若赤烂成疮，宜服龙胆丸。
〔睥轮振跳〕
第此言乎睥之翻黏，而更有睥轮振跳者何也，其证谓目睥不待人之开合，而自牵拽振跳也。此乃气分之病，属肝脾二经络之患，人皆呼为风，不知血虚而气不顺，非纯属也。
若有赤烂及头风病者，方是风邪之故。久而不治，恐为牵吊败坏之病。治法宜服当归活血饮子，审系风邪，则服驱风散热饮子。因病下方，甚勿拘滞贻误也。
〔证治歌〕
睥翻黏睑证堪形，转贴无殊□□□□。由气滞兼血涌，皮急牵吊外证成。
或病壅翻因致转，翻睥看病风热侵。患者每多风湿滞，倘非风者病常轻。
开导外宜蕳剔法，内服排风散最工。赤烂成疮何药妙，好投龙胆丸奏功。
更有睥轮振跳证，睥常跳动不由人。病生气分宜详辨，患发原由肝胆经。
此盖血虚气不顺，莫将浅见误为风。倘是真风必赤烂，兼有头风证可征。
久病恐成牵吊患，当归活血饮（子）堪陈。审系真风当别治，驱风散热饮（子）能平。
〔方〕
●排风汤
桔梗　天麻　防风（各五钱）　五味（焙）　乾蝎（去勾焙乾）　乌风蛇（焙乾）　细辛　赤芍（各一两）
上为细末，每服钱五分，食远米饮调下。
●当归活血饮
苍术（制）　当归身　川芎　薄荷　黄耆　熟地　防风　羌活　甘草（减半）　白芍（各等分）
上水煎，食后服。
●驱风散热饮子
连翘　牛子（炒研）　羌活　薄荷　大黄（酒浸）　赤芍　防风　归尾　甘草（少许）　山栀（炒）　川芎（各等分）
上水煎，食远热服，于少阳经加柴胡，少阴经加黄连。
●龙胆丸　见痒如虫行。
〖睥虚如球论〗
睥虚如球者，谓目睥浮肿，虚起如球状也。目上无别病，久则始有赤丝虯脉之患。火甚重，皮或红，目不痛；湿痰与火夹搏者，则有泪有眦烂之候。此乃火在气分之虚证，不可认如杯覆血分之实病，以两手掌擦热，拭之少平，顷复如故，可见其血不足而虚火壅于气也。治宜先服调脾清毒饮，继进广大重明汤，则外邪散而虚者补，庶无误治之诮焉。
〔证治歌〕
睥虚浮肿竟如球，火盛血亏显病由。目上初时无别病，久之始有赤丝忧。
或见红兮目不痛，痰与火搏泪交流。更或眦烂俱为害，火在气分证宜求。
试将两掌凭相验，擦热拭之可稍休。先服调脾清毒饮，继将广大重明（汤）投。
〔方〕
●调脾清毒饮　见正漏。
●广大重明汤　见痒如虫行。
〖睥肉黏轮论（附胞肉胶黏）〗
睥肉黏轮者，谓目内睥之肉与气轮相黏不开，故曰黏轮也。其候有热燥血涌者，目必赤痛；有热退血滞，失于治疗者，其状虽黏，必白珠赤痛。止须用蕳割之治；若赤痛生黏者，必有瘀滞，宜渐导渐蕳，仍防热血复黏，治法虽有取于割，究难离于药治。热燥血涌者，用酒调洗肝散。若便赤涩癃闭，用加减八正散，或宣明丸；热已退而血滞者，用分珠散，或坠血明目饮；赤痛生黏者，同治。然此言治乎内之黏轮，未言乎外之胞肉胶黏也。
〔胞肉胶黏〕
夫胞肉胶黏者，两睥腻沫黏合难开，夜卧尤甚，轻则如胶黏，重则结硬，必得润而后可开，其病由于脾肺湿热之故，当以清凉滋润为主。虽有障在珠，亦是水不清而内滞之故，治法宜用抱胆丸，泻肺汤，兼进清脾饮，使内外之黏滞平，而目自无他患矣。
●证治歌
睥肉何为黏气轮，热燥血涌目赤疼。或为热退血犹滞，白珠赤痛用钩针。
赤痛生黏必多滞，渐导渐防免相循。总之蕳割虽能效，用药尤当仔细寻。
热燥血涌宜何药，酒调洗肝散最神。若便赤涩兼癃闭，治宜（加减）八正散为工。
或用宣明丸最善，热退血滞分珠（散）灵。坠血明目（饮）堪期效，赤痛生黏治亦同。
胞肉胶黏当辨别，两睥腻沫并黏凝。寝时尤甚分轻重，轻则胶黏重结成。
病由湿热留脾肺，清凉滋润是章程。治宜泻肺（汤）清脾饮，抱胆丸投目自明。
●方
●抱胆丸　治眼两胞黏睛，赤烂成疮。
苦参　胆草　牛子（各五钱）
上为细末，蜜丸如梧子大，每服二十丸，食后米泔下。
●坠血明目饮
细辛　人参（各一钱）　芍药　五味（廿粒）　川芎（酒洗炒）　生地　牛膝（酒洗炒）　石决明（醋炒）　山药　知母（盐水炒）　白蒺藜（研去刺）　归尾　防风（各八分）
上水煎，温服。
●酒调洗肝散　见赤痛如邪。
●加减八正散　见痛如针刺。
●宣明丸　见瘀血灌睛。
●分珠丸　见游风。
●清脾饮　见土疳。
●泻肺汤　见白涩。
〖血瘀睥泛论（附气壅如痰）〗
血瘀睥泛，谓睥内之肉，紫瘀浮泛，如臭血坏泛之状。其色紫晕泛起，甚则细细如泡，无数相连。此盖睥络血滞，又不忌火毒燥热，致积而不散，此血也，治当以活血为上，甚者方以劫治，轻者只用杀伐之治。治法宜服当归活血饮，或加减四物汤，甚则进以分珠散，或坠血明目饮，此言血瘀泛于睥。
〔气壅如痰〕
不更有痰壅于脾，气壅如痰之一证乎，其候睥内如痰白沫，秽腻甚多，拭之即有者是，此证乃痰火上壅脾肺，湿热所致，故好酒嗜燥停郁者，每每患此。治法宜服清胃汤加枳桔香附。如是而治，无不瘳矣。
●证治歌
血瘀睥泛证何如，紫晕纵横亦可虞。无数相连如泡小，血凝睥络病虽除。
火毒所伤兼燥腻，治惟活血其庶乎。轻宜杀伐重宜劫，治法当归活血（饮）符。
四物汤宜加减进，倘逢病甚用分珠（散）。或投坠血明目饮，气壅如痰又回殊。
睥内如痰生白沫，拭之秽腻即沾濡。病由脾肺多痰火，湿热皆因失起居。
清胃汤投加枳桔，并加香附病旋驱。
●方
●当归活血饮　见睥翻黏脸。
●加减四物汤　见实热生疮。
●分珠散　见游风。
●坠血明目饮　见睥肉黏轮。
●清胃汤　见睥生痰核。

惊搐  ***************************
子和曰：诸风掉眩，皆属肝木，掉摇眩运目喎，筋急手搐瘛瘲，皆厥阴肝木之用也。经曰风淫所胜，平以辛凉。世何以热药治风邪乎。
〖辘轳转关论〗
目病六气不和，或有风邪所繫，脑筋如拽，神珠不待人转，而自蓦然察上，蓦然察下，上之不能下，下之不能上，或左或右，倏易无时。盖气转动，拨激不定，筋脉振惕，缓急无常，被其牵拽而为害。轻则气定脉偏而珠歪，如珠将反之状，甚则翻转而为瞳神反背矣。治法通宜钩藤饮子。薜氏云：凡卒然惊悸，辘轳转关之证，人皆指为风，而不知实由蕴热内蓄，混浊肝道，专以治风之药，恐无效也。予谓宜泻热清肝，纵为风证，风亦因热郁而生，热泻肝清，风自息矣。治宜天门冬饮子，继进元参泻肝汤，麦门冬汤，乃为得路。愚按治风者治其标，泻热者清其本，《经》云：急则治标，缓则清本，标本之治，两不可遗。是则薜氏治本之论，固为得法，而原论治风，亦所必用也。但在医者，审而用之耳。
〔证治歌〕
辘轳转关证何如，六气不和病厥躯。风邪所繫脑如拽，神珠自转无定拘。
轻则偏歪惟气定，重则翻转甚堪虞。治法通用钩藤饮（子），昔人明论有成书。
蕴热内蓄成混浊，若将风治已拘虚。泻热清肝为上策，天门（冬）饮子正相符。
继进麦门冬（汤）最好，元参泻肝汤与俱。治风为标热为本，缓急攸分其慎诸。
〔方〕
●钩藤饮子　治卒然惊悸，眼目翻腾。
钩藤（炙五分）　麻黄（去节）　炙草（各三分）　天麻　川芎　防风　人参（各七分）　全蝎（炒一钱）　殭蚕（炒一钱二分）
上每生姜三片，水煎，不拘时服。
●天门冬饮子
天冬　茺蔚子　知母（各二两）　五味　防风（各一两）　人参　茯苓　羌活（各一两半）
上每服五钱，水煎，食远温服。
●元参泻肝汤
麦冬（二两）　大黄　黄芩　细辛　芒硝（各一两）　桔梗　元参（各一两半）
上水煎食后服。
●麦门冬汤　治肝实热毒气上熏于目，赤肿痛痒。
麦冬（去心）　秦皮（去粗皮）　赤茯苓（去皮）　葳蕤（各一两）　大黄（生用）　升麻（各一两）
上每服五钱，入竹叶十片，煎好去滓，入芒硝一钱，再煎沸，空心温服。
〖双目睛通论〗
人有自幼时目珠偏斜，而视亦不正，至长未能愈者，患非一端。有因脆嫩之时，目疾风热，攻损脑筋急缩者；有因惊风天吊，带转经络，失于散治，遂至风热凝滞经络而定者；有因小儿眠于窗下，亮处侧视，久之遂致经脉滞定而偏者。凡有此病，宜乘病嫩血气未定治之，至长已定，不复愈矣。治宜服牛黄膏、当归补血汤。总之，小儿之有病无病，全视父母之支持勤否。勤于保护，终身无灾，失于调养，怀中生疾，岂特目之为患哉。人之为父母者，尚其慎之，毋贻以疾可也。
〔证治歌〕
双目睛通起幼时，偏斜及长尚如斯。所因不一须详审，总宜早治莫徘徊。

妊娠  ***************************
按：胎前产后，多因气血失和，以致燥火上攻，阴阳涩滞，或风邪乘虚，邪火侵淫，七情抑郁，六气引邪，不必拘泥其翳膜红痛。胎前惟用安胎清火，产后惟用养荣散郁，二证须分有馀不足，在气分者，宜调之散之；在血分者，宜补之行之。审定虚实以修方，自无变证之患矣。
〖妊娠目病论〗
孕娠目病者，其病多有馀，但要分在血分气分。气分则有如旋螺泛起，瞳神散大等证；血分则有如瘀血凝脂等病。盖其否隔阴阳涩滞，与常人目病不同，为病亦危急，人不知虑，屡见临重而措手不及者。内伐则恐伤胎泄气，不伐则源不清而病不去，惟能知其胎系固否，善施内服外却之治，则百发百中矣。治法不厌疏利，但避硝黄坠损破血峻药，及泄小肠之剂勿用。《经》云：有故无殒故无殒也。或以白术黄芩固胎之药，监制之药佐之，则无碍矣。通法宜以保胎清火汤。心脾壅热目赤，咽膈渴苦，烦闷多惊者，则以简易知母饮；若蕴热忽然两目失明，则以天门冬饮子；若因外感风寒，浑身壮热，眼花头昏如旋者，则以芎苏散；若因胎气有伤，热毒上攻，头旋目昏，视物不见，腮顶肿核，太阳沉痛，背项拘急，更加痰壅危急者，则以消风散；若或孕将分娩忽而目不明，头昏腮肿者，此盖因多居暖阁，烘火过热，衣被过厚，郁热存内，或服补药及热物过多，肝脏壅极，致令胎热而成此病，治宜天冬饮子。总之治胎目病，保胎固为上著，而寻源察故尤所甚重，医者甚毋草草也。
〔证治歌〕
妊娠目病多有馀，须从气分血分区。气分旋螺瞳散大，瘀血凝脂血分如。
阴阳滞涩非常病，庸医临证多疏虞。内伐惟恐伤胎气，不伐又恐病难除。
须知内护而外却，药有宜忌莫朦糊。疏利不嫌寻古法，保胎清火汤不迂。
心脾壅热成目赤，多惊烦闷气不舒。咽膈渴苦须求治，易简知母饮一盂。
蕴热忽然目无见，天门冬饮（子）热自驱。浑身壮热因外感，眼花头昏用芎苏（散）。
胎气有伤热攻上，头昏视暗病厥躯。腮顶肿核太阳痛，背项强急势如拘。
更加痰壅势危急，消风散进自愉愉。孕将分娩目忽暗，头昏腮肿势危乎。
此因胎热服药误，或因不慎在起居。天冬饮子能奏效，医师临证其慎诸。
〔方〕
●保胎清火汤
黄芩（一钱二分）　砂仁　荆芥穗　当归　白芍　连翘　生地　陈皮（各一钱）　川芎（八分）　甘草（三分）
上水煎，食后温服。
●简易知母饮
赤茯苓　黄芩　麦冬肉　知母　桑白皮　黄耆　细甘草
上水煎，入竹沥一小盅冲服。
●芎苏散
紫苏　川芎　麦冬（去心）　白术　陈皮　乾姜（炒黑）　白芍（各一两）　甘草（五钱）
上每服五钱，加姜三片，葱头三段，水煎温服。
●消风散
石膏　防风　甘菊花　羌活　川芎　荆芥　羚羊角　当归　白芷　甘草　大豆黄卷（炒）
上研细末，每服三钱，食后茶清调下。
●天冬饮子
天冬　知母　茺蔚子　防风　五味　茯苓　熟地　羌活　荆芥穗　川芎　白芍　当归
上㕮咀，入生姜三片，水煎食后服。
●天门冬饮子　见辘轳转关。
〖产后目病论〗
产后而有病目者何也，盖产则百脉皆动，气血俱伤，大虚而不足，故邪得易乘人，肝部发生之气甚弱，血少而胆失滋养，精汁不盛，则目中精膏气液，皆失化源，所以目病者多。然轻重内外不同，有劳瞻竭视，悲伤哭泣，而为无时冷热泪流，内障昏渺等证；有窍不密，引入风邪，为湿烂头风者；有因虚沐发，湿气归脑，而为内障诸病者；有因虚劳役，恣辛嗜热，及患热病伤目血而为外障者，皆因内之不足所致。若知爱护者，疾微而不变；不知保养，反纵断丧，则变证不一。大抵产后病宜早治，久则气血定，而病深人难治。其外证之易知者，人能知害而早治，其内证之害，隐缓而人不知虑，遭其害而悔亦迟矣。总之产后无有馀之血，治须稳护肝气，不可轻用薄肝之剂为主药也。而要不离乎对证，下方者近是。治法产后眼昏头晕，咽渴口乾，气少脚软者，以熟地黄汤主之；有午后至夜眼昏花不明者，则以四物补肝散主之；若崩漏亡血过度，致睛珠疼痛，及经不调者，则以四制香附丸主之。甚有虚寒之候，怯冷畏寒，或肌热夜热，眼目昏花者，此更为气血大虚之证，则宜以千金大补汤，八珍汤，桂附八味丸之属主之。要之，治病如治兵，只可因阵破阵，不可以我架他。武穆云：运用之妙，存乎一心，其斯之谓欤。
〔证治歌〕
产后气血已多亏，那堪目病更难支。盖以体虚邪易入，气弱血亏胆失滋。
精汁不盛目病作，轻重内外各分岐。内障昏渺冷热泪，病因竭视与伤悲。
湿烂头风原有故，窍不密兮风邪随。因虚沐发湿归脑，内障诸病起于斯。
或因劳役食不节，患热伤目外证垂。诸证总由内不足，罔知护惜必多危。
外证稍轻内更重，总宜早治勿迟迟。眼昏头晕干而渴，气少脚软熟地（黄汤）宜。
昏花不明午至夜，四物补肝散可医。崩漏亡血致睛痛，四制香附丸主之。
畏寒或在虚寒后，肌热夜热眼昏迷。此为气血大虚候，十全大补服奚疑。
附桂八味（丸）八珍（汤）进，运用之妙在心思。
〔方〕
●熟地黄汤
熟地（酒洗晒乾八分）　人参（一钱）　麦冬（去心一钱五分）　炙草（五分）　花粉（三钱）
上加生姜一片，枣二枚，糯米一撮，水煎温服。
●四制香附丸
香附（杵去皮毛，净子八两分作四分，酒醋童便盐水晒炒）　黄柏（酒炒）　熟地（另捣各一两）　泽兰（净叶）　川芎（酒洗炒）　白芍（酒洗，炒）　当归（炒，各两半）　益母草（四两忌铁器）
上为细末，蜜丸，每服二三钱，空心，白汤送下。
●八珍汤
人参　白术　茯苓　川芎　当归　白芍　熟地　炙草
上加姜枣，水煎服。
●附桂八味丸　即六味地黄汤加附子、肉桂，见睥生痰核。
●四物补肝散　见凝脂翳。
●十全大补汤、滋阴地黄汤　均见总论。
●当归补血汤　见双目睛通。
●当归养荣汤　见七情五贼。
●除风益损汤　见为物所伤。

痘疹  ***************************
痘疹害眼，多因胎毒，或前或后，积热蕴深，或馀毒攻侵，自脏达外，致成星翳膜朦。宜分虚实。但以活血解毒而已，活血不致于热，解毒不致于凉，俟后治之。虽有目翳，切不可用点药，只宜活血解毒，俟五脏平和，翳当自去。若误点药，则非徒无益，而反害之，即用丸散，须小剂调服。如眼无光，过百日后，血气完复，则目自明矣。海藏云：东垣先生治癍后风热毒，翳膜气障遮睛，以泻青丸治之，大效，初觉易治。保命集云：非癍后翳膜，亦能治之，泻青丸减大黄一半用之。
〖浊害清和论〗
痘疮为毒最重，古称百岁疮，谓人生百岁之中不能免其一发，夫痘疹发则诸经百脉，清纯之气，皆为所扰乱，正气大虚，则邪得以乘之，各因所犯而为疾。况目又属清纯之最者，通于肝胆，肝胆为清净之府，邪正理不并立，今受浊邪熏灼，则目有失发生长养之源，而病亦易侵，皆由乎人不能保而且害之之故也。究其源，或于病中食物发之太过，怀藏太暖，误投热药，多食甘酸而致病者；或病后之虚弱未复，恣食辛辣燥腻，竭视劳瞻，炙衣烘火，冲冒风沙烟障而致病者。其候有为昏蒙流泪成内障者；有为赤烂星障成外证者；有馀邪蕴积蒸燥肝胆，热郁之极，清气受伤，延及瞳神而成凝脂黄膜、花翳蟹睛等证之重而目⿰米厌凸者；有馀邪流为赤丝羞明，微星薄翳等症之轻而病自消者。轻重浅深，各随人之所受，所患不一。业斯道者，宜致思明辨，以免不用刃而杀人，取罪冥冥，祸延孙子之根，当细验其证，审其经而投治，甚不可一概论治，恐有激变之祸。盖痘疹之后，正气虚而血脉伤，邪得易乘，非常人可比。大凡痘疹目病，最畏损破瞳神，未损者不妨，但宜早治，则易退而无变乱之患，迟则气凝血定，虽无变乱，其退亦迟。治法入手宜穀精草汤；若成翳者，以退翳散；痘入眼数生翳膜者，用望月丸；痘后患目，珠不红，眼皮弦生一小颗，数日有脓者，则用疏风汤；有生星翳者，则以通窍散；若黑珠凸出膜翳，满睛红赤肿痛，眵泪交作者，则用胎兔丸，早服清解散，晚服补元散；肾虚水亏而成内证者，则服加味地黄丸；外翳不退，须点退云散。如此而治，其无害矣。然倪仲贤则又有论云：癍证馀毒所害者，与风热不制之病，相同而异，总以羚羊角散主之，便不硬者，减硝黄，未满二十一日而病作者，消毒化癍汤主之。东垣治癍后风热毒翳膜气晕遮睛，以泻青丸子泻之，大效，初觉易治，此亦治痘目之一法，兹并录之以备览。
〔证治歌〕
浊害清和目病生，痘疮馀毒害相侵。目通肝肾属清净，卫气偏虚邪气熏。
或以过发兼过暖，热药慎投食不精。或以病中元气损，起居饮食失调停。
赤烂星障外证现，流泪昏蒙内障成。重则瞳神俱受害，轻则薄翳或羞明。
此盖元亏血气弱，须防毒害破瞳神。未损瞳神宜早治，久而凝定变多凶。
初治汤用穀精草（散），成翳散投退翳工。痘如入眼生翳膜，望月丸投目自清。
病生痘后珠不赤，小颗脓生用疏风（汤）。倘生星翳宜通窍（散），翳膜凸出更须询。
满睛红肿泪交作，胎兔丸兮可奏功。晨投清解散为妙，晚服补元散亦灵。
肾弱水亏成内证，加味地黄丸可陈。外翳不退退云散，古人明论可重申。
癍疹馀毒酿成害，羚羊角散治可通。便不硬者硝黄减，未满三七消毒（化癍汤）攻。
癍后风热生翳膜，气晕遮睛宜泻青（丸子）。治法周详宜审慎，修方好向古篇访。
〔方〕
●穀精草汤
穀精草（六分）　白芍　荆芥穗　元参　牛子　连翘　草决明　菊花　胆草（各五分）　桔梗（三分）
上入灯心十茎煎，不拘时服。
●退翳散
真蛤粉（另研）　穀精草（生研为末，各一两）
上研匀，每服二钱，用猪肝三指大一片，批开，掺药在上，捲定，再用麻线扎之，浓米泔水一碗，煮肝熟为度，取出放冷，临卧细嚼，用原汁送下，忌一切毒物，如斋素，用白柿同煎，令乾，去药，食柿。
●望月丸
望月砂（焙乾四两）　石决明（醋煅）　防风　白芍　穀精草　草决明　木贼（各一两）　当归（五钱）
上为末，蜜丸，量儿大小，或一钱或五分一丸，荆芥汤下。
●疏风汤
荆芥穗　蝉蜕　桔梗　归尾　甘草梢（各五分）　防风　白芷（各四分）　石膏（煅一钱二分）　白芍（七分）　连翘　苍术（米泔水制）　茯苓（各六分）
上入葱白一段，大米一撮，水煎，食后热服。
●通窍散
辰砂（一钱）　珍珠　琥珀（各二钱）　麝香（一钱）　玛瑙（一钱半）　冰片（五分）
上研细粉，若翳在左目吹左耳，右吹右耳，两目有翳，吹两耳。
●胎兔丸
胎兔（去毛，洗净，用阴阳瓦焙乾为末每用一两二钱）　蔓荆子（去膜晒乾为末一两）　菊花（晒乾为末一两）
上和匀，炼蜜为丸，量儿大小，不拘钱分，白滚汤下。
●清解散
穀精草（一两）　石决明（煅八钱）　白菊花（去蒂酒洗七钱）　绿豆壳（六钱）
上为细末，每服二钱，用大陈柿饼一个去蒂核，米泔水煎，空心食柿饼，原汁并服。
●补元散
夜明砂（淘净）　真蛤粉（五钱）
上为末，每服二钱，用公猪肝一大片，将肝披开，搽药在内，米泔水煮热，任意食之，以原汁嚼下，每日早晚服过，七日再服。
●加味地黄丸
生地（酒洗焙乾四两）　山萸肉（酒洗焙）　山药　白茯苓（各二两）　泽泻　丹皮（各两半）　菊花（去根叶）　麦冬肉（焙乾）　当归（焙各一两）　五味（五钱）
上为细末，蜜丸，空心淡盐汤下，量儿大小为丸，如少年火旺，加黄柏、知母各五钱，俱用盐水制。
●退云散
红珊瑚　珍珠　辰砂　硼砂（各等分）
上俱生用，共研极细无声，每日点二次。
●羚羊角散
羚羊角　黄芩　黄耆　草决明　车前　升麻　防风　大黄　芒硝
上水煎，稍热服。
●消毒化癍汤
羌活　升麻　防风　麻黄（各五分）　黄连　当归　黄柏（酒炒）　连翘（各三分）　藁本　黄芩（酒炒）　生地　苍术（米泔浸）　川芎　柴胡（各二分）　细辛　白术　生芩　陈皮　生甘草　苏木　葛根（各一分）　吴茱萸　红花（各半分）
上水煎，稍热服。
●密蒙散　治小儿痘疹，并诸毒入眼。
密蒙花（二钱半）　青葙子　车前子（各五分）
上为细末，用羊肝一片，切作两三片，掺药合作一片，湿纸裹于火中煨熟，空心食。
●蛇皮散　治小儿痘疹，入眼成翳。
蛇皮（炙黄）　天花粉（各等分）
上为细末，小儿三岁，掺一钱于羊肝内，米泔水煮食之。
●一方
用蝉蜕为末，米泔汤调下。
●泻青丸　见暴风客热。

小儿目病  ***************************
诸证之治一也，小儿岂有独异哉，盖目之为病，幼时恒少，冠壮恒多，即有发于幼者，其候多与壮冠之证不同，证既异，治则不可概论矣，故另列小儿目病证治。
〖疳伤论〗
疳证，皆因饮食失节，饥饱失调，以致腹大而黄，重则伤命，轻则害目。患此者，须勿治其目，竟治其疳，目病自愈，一切油面炙煿之物，最忌与食。按小儿疳眼，无论肥瘦，但见白珠光带黄，兼白色皱起，后微红生眵，怕亮不睁，上下眼睥，频频札动不定，黑珠上有白膜，黑圈堆起白晕，晕内一黑一白，虽有肥瘦不同，疳眼无疑也。但肥疳大便如豆腐渣糟粕相似，瘦疳大便小如粟硬结燥，乃疳积入眼，攻致肝经，亦难治矣。治法通宜消疳退云散。若生白膜白翳，则用鸡肺散；若系龈毒成疳，肝经积热，眼目生翳，齿蚀烂龈，或透颊腮，则用九味芦荟丸。肝脾疳热，核结耳内，生疮出水，或小便出津，胸中结核，大便不调，肢体消瘦等证，并以此方主之。若眼生白膜遮睛，目紧闭不开，羞明怕日，合面而卧，肉色青黄，发竖筋青，壮热羸瘦，此系肝疳，宜生熟地黄丸，或天麻丸，而风肝亦同此治。抑或不赤不肿不痛，但开畏明，此系脾疳，治宜鸡肝散。又或三焦及肝胆二经，风热积染，以致目生云翳者，宜服龙胆芦苓丸；若疳积攻目，眼生翳膜遮睛，则用消疳散。更有小儿暴发两目红肿疼痛，寒热相争者，治宜升麻乾葛汤。又有肝经积热，上攻眼中，形为逆顺生翳，血灌瞳神，羞明多眵者，治宜车前子散。抑有肝血不足，形为眼目昏花，或生眵泪，久视无力者，治宜养肝丸；若或小儿脑热，枕骨疼痛，闭目不开，或头风痛，攒眉啼哭，目赤者，则以通顶散吹之，即愈。此上专言小儿疳积攻目之治也，而连及他证者，则亦撮其要云。
〔证治歌〕
小儿疳疾实为殃，轻则损目重则伤。所贵治疳毋治目，油丐炙煿最宜防。
白珠带黄兼白色，微红生眵怕亮光。白珠生晕黑复白，疳分肥瘦治同行。
通用消肝退云散，膜翳半白鸡肺（散）良。齿毒成疳肝积热，眼目翳生因受戕。
齿蚀烂龈颊腮透，九味芦荟丸可尝。肝脾疳热疮生耳，发为诸证并同方。
眼生白膜睛遮闭，发竖筋青肉色（青）黄。怕日羞明合面卧，壮热羸瘦是肝疳。
生熟地黄（汤）天麻（丸）进，风肝同治有成章。若但畏明无赤痛，脾疳证合用鸡肝（散）。
肝胆三焦风热积，目因生翳龙胆（芦荟丸）将。疳积攻目眼生翳，消疳散进效非常。
暴发红肿兼疼痛，升麻乾葛汤莫忘。肝热上攻诸证备，车前子散胜琼浆。
肝虚眼眦或多泪，丸进养肝罔不臧。枕骨疼痛因脑热，更多头风痛不堪。
目闭或赤兼啼哭，通顶散吹独擅长。
〔方〕
●消疳退云散
陈皮　厚朴（姜汁炒）　苍术（米泔制）　莱菔子（炒研碎少许）　柴胡　甘草（炙少许）　枳壳（酒炒）　草决明（炒研碎）　桔梗　青皮　黄连（酒炒）　密蒙花　栀子（炒黑）　黄芩（酒炒）　神麴（炒）　家菊花（各等分）
上加姜皮、灯心，水煎服。
●鸡肺散
雄鸡（一只，一斤三四两者，取挨脊血一块，即名鸡肺，将肺同后药共研烂）　辰砂（三分，研细）　冰片（二釐，研细）
上共研如膏，用无灰酒炖滚，搅匀服。
●九味芦荟丸
芦荟　木香　胡黄连　宣黄连（炒）　青皮　鹤蝨　白雷丸　白芜荑（炒各一两）　麝香（三钱，另研末）
上为细末，并麝末，神麴糊丸，麻子大，每服五分，空心米汤送下。
●生熟地黄丸
生地　熟地（各五钱）　川芎　杏仁（泡去皮尖）　赤茯苓　胡黄连（微炒）　半夏（炮制）　天麻　地骨皮　当归　枳壳（酒炒）　甘草（各一钱五分）　大黑豆（四十五粒煮熟去皮再煮烂同汁捣膏）
上为细末，蜜丸，如龙眼大，空心滚汤化下。
●天麻丸
青黛　天麻　夜明砂（微炒）　五灵脂　川芎　芦荟　黄连（炒各三钱）　胆草　蝉蜕（去头足）　防风（各一钱半）　乾蟾头（炙焦三钱）　全蝎（二枚，焙）　麝香（少许）
上为细末，猪胆汁浸膏，成丸麻子大，每服十丸，薄荷汤送下，或化下。
●鸡肝散
大川乌（一枚，去皮生用）　好坯子（二分半）
上为细末，小儿五岁用一钱，将雄鸡肝一具，洗净去筋膜，竹刀薄切片，莫切断，掺药片内箬叶包裹，用麻扎定，入磁器中，米泔水煮熟，空心临卧冷食之，原汁送下。
●龙胆芦荟丸
芦荟　胡黄连（炒）　胆草（各一两）　川芎　芜荑（六钱）　当归　白芍（各一两）　木香（八钱）　甘草（炙，五钱）
上为细末，蜜丸，每两分作十丸，量儿大小服，白滚汤下。
●消疳散
使君子（用白者去油）　雷丸（去皮用白者，红者杀人，以米泔水浸苍术少许，合雷丸煮之，取出，去苍术，用雷丸焙）
上各等分，研细，每一岁用一分，男用雌女雄鸡肝，净洗去筋膜，煮汁调末食，煮忌铁器，重者不过三四服，自效。若翳厚加木贼烧灰，雄黄、珍珠各一钱，另研极细，入前末服。
●升麻乾葛汤
升麻　桔梗（各五分）　羌活　川芎　防风（各一钱）　乾葛（一钱五分）　麻黄　白芷（各三分）　蝉蜕（七个）　陈皮　甘草（各四分）
上入生姜一片，葱白一段水煎，食后热服，取汗为度。
●车前子散
密蒙花　羌活　车前子（炒）　粉草（炒）　白蒺藜　黄芩（炒）　草决明　菊花　胆草（洗净，炒）
上为末，每服二钱，食后饭汤调下。
●通顶散
川芎　薄荷（各五钱）　茵陈　甘草（各四钱）　朴硝（三钱）
上为细末，用少许吹鼻，即效，如要嚏喷，加踯躅花一钱，只用朴硝吹鼻，亦可。
●养肝丸　见凝脂翳。
〖目闭不开论〗
足太阳经为目上纲，足阳明经为目下纲，二经热，则筋纵而为目闭不开，治宜助阳活血汤。而有小儿初生，眼闭不开，此由产母过食辛辣热物而成，治宜以熊胆少许，蒸水洗眼，一日七次，如三日不开，则服生地黄散。抑有小儿气血不足，为头晕目眩，自觉地屋俱转，目不敢开者，治宜人参汤。寻源审证，分虚辨实，而后下方，病岂有不治者哉。
〔证治歌〕
两目胡为闭不开，自有二纲可细猜。下纲自足阳明出，上纲从足太阳来。
热则筋纵目斯闭，助阳活血（汤）是良材。小儿初生目即闭，母贪口腹是祸胎。
熊胆水洗日七次，不效地黄散可培。气血不足成晕眩，汤用人参可挽回。
〔方〕
●生地黄散
乾地黄　赤芍　川芎　甘草　当归　天花粉
上等分，共为细末，量儿大小，灯心汤调搽入口。
●人参汤
人参　麦冬（去心）　当归（酒制）　白术　防风（各八分）　白芍　独活　黄耆（各一钱二分）　官桂（去皮七分）
上水煎，食远服。
●助阳活血汤　见总论。
〖睊目直视论（附仰视）〗
集成谓直视者，视物而目睛不转动者是也。若目睛动者，非直视也，伤寒直视者，邪气壅盛，冒其正气，使神气不慧，脏腑之气不荣于目，则目为之直视，伤寒至于直视，则邪已极，证候已逆，多难治。经曰衄家不可发汗，汗则额上陷，脉紧急，直视不能眗，不能眠。盖肝受血而能视，亡血肝气已虚，目气已弱，又发汗亡阳，则阴阳俱虚所致。此虽错逆，犹未甚也。逮狂言而反目直视，又为肾绝，直视摇头，则又为心绝，皆脏腑气脱绝也。直视谵语喘满，视下逆者，皆死。又剧若发狂而不识人，循衣摸床，惕而不安，微喘直视，脉弦涩者，亦死，皆邪气盛而正气脱也。《素问》曰：少阳经者，其百节纵，目睘绝系。王注云：睘谓直视如惊貌，目系绝，故目不动而直视。《经》曰：瞳子高者，太阳不足，戴眼者，太阳已绝。盖太阳之脉，其终也，戴眼，反折瘛瘲。总之，直视一证十九难治，惟因肝脏之热，形为手循颔，乱捻物，目直视不搐，身反折强直，目内青者，以泻青丸治之，可以获效。外此而为虚绝之候，此方断不可用，用之反以促死。斯时也，只宜急从标治，阳绝者，用六味回阳饮，附子助阳汤，右归饮之类。阴绝者，用八珍汤，右归丸，益阴煎之属。阴阳俱绝者，用十全大补汤，合六味回阳饮。如此而治，庶几救人于万一焉。若和大师之牛黄丸，则又卒暴中风，晕眩倒仆，精神昏塞，不省人事，牙关紧急，目睛直视，胸膈喉中，痰涎壅塞，及诸发，手足瘛瘲，口眼相引，项皆强直之证者也，不在此例。而究必体素强壮者，乃可用之。若虚者用之则又促死之方也，可不慎哉。
〔仰视〕
有目仰视者何，小儿瘛瘲不定，翻眼抬睛，状若神崇，头目仰视，名为天钩，亦惊风之候，治宜服九龙控涎散，或碧霞丹，然此均在体素肥强者可用，若虚弱者，断不可用。须辨明寒热，寒用麻黄附子细辛汤，虚用姜附六君汤加桂，热用人参白虎汤，虚用生熟地黄汤，甚不可执一而概治，以收杀人之罪也。
●证治歌
睊目直视证宜思，伤寒至此已垂危。脏腑之气难荣目，邪气盛兮正气亏。
成书备晰宜参考，总之此证实难医。倘因肝热成直视，致生诸证泻青（丸）宜。
外此则为虚绝候，此方禁用最宜知。急从标治阴阳别，阳绝附子助阳（汤）持。
六味回阳（饮）俱妙药，右归饮进莫迟迟。阴绝八珍（汤）右归（丸）妙，益阴煎进庶能追。
阴阳俱绝十全（大）补（汤），六味回阳（饮）可并施。亦有仰视若神崇，此候惊风可类推。
治用九龙控涎散，碧霞丹进古方垂。体素肥强方可用，若拘古法咎难辞。
宜从寒热分虚实，寒用麻附细辛（汤）治。虚则（姜附）六君子汤加桂，热证人参白虎（汤）期。
虚实生熟地黄（汤）进，辨证切勿爽毫釐。
●方
●六味回阳饮
人参（二钱半）　制附子（二三钱）　炮乾姜（二三钱）　甘草（炙一钱）　熟地（五钱或一两）　当归（三钱）
上水煎温服。
●附子助阳汤
制附子　升麻　白术　桔梗　柴胡　甘草
上加姜枣，水煎服。
●右归饮
熟地（二三钱或一两）　山药（炒二钱）　山茱萸（一钱）　枸杞（二钱）　甘草（炙一二钱）　杜仲（姜制二钱）　肉桂（一二钱）　制附子（二三钱）
上水煎，食远温服。
●右归丸
熟地（八两）　山药（炒，四两）　枣皮　枸杞（各微炒，各四两）　鹿胶（炒珠）　菟丝子（制）　杜仲（姜汁炒，各四两）　当归（三两，便溏者勿用）　肉桂（二两或至四两）　制附子（二两可加至五六两）
上为细末，先将熟地捣膏，炼蜜和末为丸，如弹子大，每嚼服二三丸白滚汤下。
●益阴煎
生地（二钱）　熟地（三五钱）　芍药（二钱）　麦冬（二钱）　甘草（一钱）　牛膝（钱半）　丹参（二钱）
上水煎，食远温服。
●和大师牛黄丸
石燕　蛇黄（均火煅、醋淬九次飞过研）　石绿（研飞各一两）　轻粉　牛黄　粉霜（均细研）　麝香（研，各五钱）　金银箔（各一面为衣）
上末酒煮面糊丸，鸡头大，每服一丸，或薄荷汤，或酒磨下。老可服半丸，小儿十岁以下，分为四服，蜜水磨下。未满一岁，可分为七服。如牙关紧急，以物乾开灌之。
●九龙控涎散
赤脚蜈蚣（一钱，去头足尾，酒涂炙）　荆芥穗（炒）　白矾（煅一钱）　滴乳香（另研）　天竺黄（另研，各一钱）　甘草（炙，钱半）　肥绿豆（百粒半生半炒）　腊茶（二钱半）　雄黄（另研二钱）
上共为细末，每服五分，量儿大小，人参薄荷汤调下。
●碧云丹
石绿（火煅，醋淬九次，研飞，十两）　附子尖　乌头（均去皮）　蝎梢（各七十个）
上将三味为末，入石绿令匀，丐糊丸，如鸡头大，每服一丸，薄荷汤化下，再入酒少许温服，须臾吐出涎痰，然后随证治之。
●姜附六君汤
人参　白术　茯苓　甘草（炙）　陈皮　法夏　炮姜　附子（制）
上加姜枣煎服。
●人参白虎汤
人参　石膏　知母　甘草
上入糯米一撮，水煎温服。
●麻黄附子细辛汤　即此三味作汤。
●生地黄汤　见阴邪风。
●八珍汤　见产后目病。
●十全大补汤　见总论。
●泻青丸　见暴风客热。
〖目睛瞤动论（附目札）〗
目者肝胆之窍，属风木二经，兼为相火所统。夫肝藏血，血不足，则风火内生，故目睛为之润动。经曰：曲直动摇，风之象也。遇此证者，宜用四物汤以益其血，加柴胡、山栀以清其肝，阴血内荣，则虚风自消矣。
〔目札〕
有所谓目札者何，按目札者因有风也。风入于目，上下左右如风吹，不轻不重而不能任，故目连札也。此恙有四，两目连札，或色赤，或时拭眉，此胆经风热欲作肝疳也，治宜四味肥儿丸，加龙胆草；有雀目眼札者，治宜煮肝饮，兼四味肥儿丸；有发搐目札者，此属肝胆经风热，治宜先用柴胡清肝散，兼进六味地黄丸，以补其肾；有因受惊眼札而兼搐者，治宜先用加味小柴胡汤加芜荑、黄连，以清肝热，兼进六味地黄丸，以滋肾而生肝。如此而治，所谓虚实兼治也。医者推类以求，思过半矣。
●证治歌
目睛札动岂无由，风虚风火内生忧。四物汤投能益血，柴胡加与山栀侔。
更有因风成目札，病分四证可罗搜。连札色赤眉时拭，风热原自胆经流。
肝疳欲作（四味）肥儿（丸）好，龙胆草加庶免愁。札如雀目煮肝饮，四味肥儿（丸）可并投。
肝胆风热兼发搐，目札并作古方修。柴胡清肝散先进，六味地黄汤奏猷。
受惊眼札还兼搐，清肝先向小柴（胡汤）求。芜荑加与黄连合，继进六味地黄（丸）休。
●方
●四味肥儿丸
黄连（炒）　芜荑　神麴　麦芽（炒各等分）
上为末，水糊丸，如梧子大，每服一二十丸，空心白滚汤下。
●柴胡清肝饮
柴胡（一钱半）　黄芩　人参　川芎（各一钱）　栀仁（炒一钱）　连翘　甘草（各五分）　桔梗（八分）
上水煎，热服。
●六味地黄丸　即脾生痰核内六味地黄汤加分作丸。
●煮肝饮　即羊肝丸，见浮翳。
●四物汤、小柴胡汤　均见赤痛如邪。
卷四终。


卷五  ——————————————————————————————————————————————————————————————————————————————————————————

运气原证  ***************************
按内经，原气所乘，风燥火侵，或水衰金弱，木侮所胜，民病目昏。大要有四：一曰风热，《经》曰：少阴司天之政，风热参布，云物沸腾，大阴横流，寒乃时至，往复之作，民病聋瞑。此风热参布目昏也。二曰热，《经》云：少阴在泉，热淫所胜，病目瞑，治以咸寒。此热胜目昏也。三曰风，《经》云：岁水不及，湿乃大行，复则大风暴发，目视[目荒][目荒]。此风胜目昏也。四曰燥，《经》云：阳明司天，燥淫所胜，目昧眦伤，治以苦热是也。

目昏  ***************************
《经》云：肾足少阴之脉，动则病生，目[目荒]如无所见。又云：少阴病，目[目荒]无所见者，阴内夺，故目[目荒]无所见也。此盖房劳目昏也。左肾阴虚，右肾阳虚。刘河间曰：目昧不明，热也。然玄府者，无物不有，人之脏腑皮毛、肌肉筋膜、骨髓爪牙，至于世人万物，尽皆有之，乃气出入升降之道路冯户也。人之眼耳鼻舌，身意神识，能为用者，皆升降出入之通利也，有所闭塞者，不能为用也。目无所见，耳无所闻，鼻不知臭，舌不知味，筋痿骨痹，爪退齿腐，毛发坠落，皮肤不仁，肠胃不能渗泄者，悉由热气怫郁，玄府闭塞，而致气液血脉、荣卫精神不能升降出入故也。各随郁结微甚，而为病之重轻，故知热郁于目，则无所见也。故目微昏者，至近则转难辨物，由目之玄府闭小，如隔帘视物之象也。或视如蝇翼者，玄府有所闭合者也，或目昏而见黑花者，由热气甚而发之于目。亢则害，承乃制，而反出其泪泣，气液眯之，以其至近，故虽微而亦见如黑花也。娄全善曰：诚哉河间斯言也，目盲耳聋，鼻不闻臭，舌不知味，手足不能运用者，皆由玄府闭塞，而神气出入升降之道路不通故也。故先贤治目昏花，如羊肝丸，用羊肝引黄连等药入肝，解肝中诸郁。盖肝主目，肝中郁解，则目之玄府通利而明矣，故黄连之类解郁热也，椒目之类，解湿热也，茺蔚之类，解气郁也，芎归之类，解血郁也，木贼之类，解积郁也，羌活之类，解经郁也，磁石之类，解头目郁，坠邪气便下降也，蔓菁下气通中，理亦同也。凡此诸剂，皆治气血郁结目昏之法。而河间之言，信不诬矣。至于东垣丹溪治目眦，用参耆补血气，亦能明矣。又必有说通之，盖目主气血，盛则玄府得通利，出入升降而明，虚则玄府不能出入升降而昏，此则必用参耆四物汤等剂，助气血运行而明也。
〖瞻视昏眇论〗
瞻视何为而昏眇也，盖目无内外诸证，但自觉昏眇朦昧不清也。有神劳，有血少，有元气弱，有元精亏而昏眇者。若人年五十以外而昏者，虽治不复光明。盖时犹月之过望，天真日衰，自然目光渐衰，不知一元还返之道，虽妙药难回，故曰不复愈矣。此证专言人之昏视，非若因目病昏眇之比，各有缘故，须当分别。凡目病外障而昏者，由障遮之故，欲成内障而昏者，细视瞳内必有气色。若有障治愈后而昏眇者，因障遮久，滞涩其气，故光隐耗，当培其本，而光自发。有因目病渐发生，痛损经络，血液涩少，故光华亏耗而昏。有因目病失治，其中寒热过伤，及开导经络、炮熨失当，而因损伤其血气，耗其精华而昏者。以上皆宜培养根本，乘其初时而治之，久则气脉定，虽治不愈。若因目痛暗而昏者，此因气滞火壅，络不和畅而光涩，譬之烟不透彻，故火不明，如目暴痛，愈后尚昏者，血未充足，气未和畅也，宜慎养以免后患。若目病久愈而昏眇不醒者，必因六慾七情、五味四气、瞻视哭泣等故，有伤目中气血、精液、脉络也，宜早调治。若人未五十，目又无痛赤内障之病，及斫丧精元，因而昏眇无精彩者，其人不寿。凡人年在精强，而多丧失其真元，苦思劳形纵味，久患头风，素多哭泣，妇女经产损血，而且内外别无证候，自觉昏花，月复月而年复年，渐渐昏眇者，非青盲，即内障也。治法审系肾虚，目暗不明者，宜服明目地黄丸。若因虚损，梦泄遗精，瘦削少气，因之目视不明者，宜服龟鹿二仙胶。若肝肾不足，体弱眼昏，内障生花，不计远近者，宜服三仁五子丸。若因劳心肝虚，风热攻眼，赤肿羞明，渐生翳膜兼肝肾风毒，热气上冲而目痛，久视伤血，血主肝，故勤书则伤肝而目昏，伤肝则木生风，而热气上凑，目昏赤盛，不宜专服补药，当益血镇肝，而目自明，宜服地黄丸，至洞见碧霄，说似不经，然传之自古，是在医者酌用之。
〔证治歌〕
视瞻昏眇亦堪悲，内外俱无他证滋。自觉目中恒昏愦，年过五十最难医。
证因神劳与血少，元气弱兮元精亏。若因病目成昏眇，所因不一治各歧。
肾亏明目地黄（丸）进，虚损梦泄更精遗。瘦削气少目复暗，龟鹿二仙膏最饶。
肝肾不足成内障，三仁五子（丸）效堪期。劳心肝虚热攻眼，赤脉羞明翳膜垂。
风热上冲而目痛，镇肝益血地黄（丸）施。至若洞见碧霄法，不妨并录备参稽。
〔方〕
●明目地黄丸　治肾虚目暗不明。
熟地（焙乾，四两）　生地（酒洗）　山药　泽泻　山茱萸（去核）　丹皮（灼酒）　柴胡　茯神　当归（酒洗）　五味（烘乾，各一两）
上为细末，蜜丸，梧子大，每服三钱，空心盐汤下。
●龟鹿二仙膏
鹿角（二斤）　龟板（一斤）　枸杞（六两）　人参（三两）
上将鹿角锉碎，龟板打碎，长流水浸三日，刮去垢，入砂锅，用河水慢火，鱼眼汤桑柴煮三昼夜，不可断火，当添滚水，不用冷水，至三日，取出晒乾，碾为末，另用河水将末并枸杞、人参又煮一昼夜，滤去滓，并先原汁合用，慢火熬成膏，初服一钱五分，渐渐加至三钱，空心无灰酒化下。
●三仁五子丸　治肝肾不足，体弱眼昏，内障生花。
柏子仁　肉苁蓉（酒浸）　车前（酒炒）　苡仁　酸枣仁（去壳炒）　枸杞（酒蒸，焙）　菟丝（酒煮焙）　当归（酒炒）　覆盆子（酒蒸，焙）　白茯苓（乳拌蒸晒，各二两）　沉香（锉末另研，五钱）　五味（焙，一两）　熟地（三两，酒水煮烂捣膏）
上除沉香、熟地别入，余为细末，炼蜜和丸，梧子大，每服五十丸，空心或盐汤、白滚汤下。
●地黄丸　一名菊花丸，治用力劳心，肝虚风热攻眼，赤脉羞明，渐生翳膜。
熟地（一两半）　防风　羌活　桂心　甘菊花　没药　明朱砂（各五钱）　黄连　决明子（各一两）
上为细末，蜜丸，每服三钱，食后沸汤送下，日三次。
●洞见碧霄　此鹰鷀鼠睛三法，点眼之说，似乎不经，然载在医统，故录之。
用鹰眼一对，炙乾为末，研极细，以人乳拌再研，用簪脚少挑，点于瞳仁上，日夜三度，可以夜见物，或取腊月的鹆眼，依上法用三日，能见霄中之物，又用鷀鸟眼汁注目中，则见妖物神鬼。
〖睛黄视眇论（附乾涩昏花、坐起生花）〗
睛黄视眇，谓风轮黄亮，如金之色，而视亦昏眇也。此为湿热重，而浊气蒸烁清阳之气，升入轮中，故轮亦变色也。凡好酒、嗜食热燥腥腻之人，多有此疾。治法宜服葛花解毒饮。然酒与燥热之伤人，非特此也。
〔乾涩昏花〕
更有乾涩昏花一证，其目自觉乾涩而不爽利，视瞻昏花，究其源亦由耽酒恣燥，不忌房事，兼之劳瞻竭视，过虑多思，致伤神水，而细细赤脉，及不润泽等病，必接踵生焉，然苟能自保养，阁眼养光，良久得泪则润，开则明爽，此可见水少之明验也。治法宜急滋阴养水，略带抑火，以培其本，本立则清纯之气和，而化生之水润。若误认为火证，妄用开络针泄之治，则又有紧缩细小之患，药宜服四物五子丸，若涩而痛，则点黄牛胆煎。
〔坐起生花〕
虽然以上二证，药治固所必须，而究以自严保养为急，倘不自保养，则元气因之怯弱，阴精因之亏损，遂致水少液枯，脉络衰疲，而坐起生花之证作矣。此证也，别无他患，但其人动作起坐，偶失其常，或久坐久立，或久眠久视，便觉头晕目眩而昏花也。遇此者，总宜补气血之虚耗，治肝肾之亏损，宜服加减驻景丸。若或得之饥饱劳役，形为额角目睛痛，时见黑花，及目赤肿痛者，则服止痛散。若或肝肾虚风上攻，风热外侮，致瞻视生黑花，或如水浪者，则宜先用摩顶膏以摩其顶，继进驻景丸以补其虚，循次而治，宜无不愈矣。
●证治歌
睛黄视眇湿热凝，清气原遭浊气蒸。升入风轮色黄亮，饮食不节病斯成。
葛花解毒饮宜进，乾涩昏花证更凶。目中乾涩无清爽，祸因酒色损其身。
兼之竭视多思虑，神水受伤目已朦。治贵滋阴而养水，微须益火以培根。
认为火证必贻误，四物五子丸可斟。涩而痛兮宜点药，黄牛胆煎痛自宁。
倘逢坐起生花证，起居动作忽头昏。气血虚耗宜补益，肝肾亏损贵调停。
加减驻景丸最善，自许昏花不复生。或伤饥饱兼劳役，痛在额角及目睛。
时见黑花及赤肿，散投止痛有奇功。肝肾虚风上攻者，风热外侮两相侵。
致起黑花或如（水）浪，先投摩顶膏最工。继服驻景丸诚妙，何忧眸子不光明。
●方
●葛花解毒饮
黄连（炒）　黑元参　当归　胆草（炒）　茵陈　甘草　葛花　熟地　茯苓　栀仁　连翘　车前
上水煎，食远服。
●四物五子丸　治心肾不足，眼目昏暗。
熟地　当归（酒洗）　地肤子　白芍　菟丝子（酒煮烂，焙）　川芎　覆盆子　枸杞　车前（酒蒸，量虚实加减）
上为末，蜜丸梧子大，每服五十丸，不拘时，盐汤下。
●黄牛胆煎　治眼涩痛。
猪胆汁　黄牛胆汁　羊胆汁　鲤鱼胆汁（各半合白蜜二两）　胡黄连　青皮　川黄连（均研末）　熊胆（各二钱半）
上将各末与蜜胆汁和匀，入磁瓶内，用纸封口，放饭甑内蒸，饭熟为度，以新净绵滤过，每以铜筋取如麻子大，点目眦，日二三次。
●加减驻景丸
车前（略炒）　枸杞　五味（各二两）　当归（去尾酒洗）　熟地（各五钱）　川椒（去目）　楮实子（晒乾，各一两）　菟丝子（水淘净，酒煮焙乾，半斤）
上为细末，蜜丸梧子大，每服三十丸，空心温酒下，或盐汤下。
●摩顶膏
青空（研，五钱）　白附子（泡）　木香（各一两）　丹砂（二钱半）　龙脑（五分）　青盐（五钱）　牛酥（二两）　鹅脂（四两）　槐子（一两）　旱莲草（自然汁一斤）
上为末，先以旱莲草汁、牛酥、鹅脂，入银器，或铜器中，熬至五沸，再下诸药末煎，即倾入瓷器内盛之，临卧用旧铧铁一片，重二三两，蘸药于顶上摩二三十遍，令入发中，次服驻景丸，忌铁锅。
●止痛散
栝蒌根（二两）　柴胡（两半）　甘草（炙七钱半）　当归　生地（各一两）　黄芩（四两，一半酒浸一半炒）
上为末，每服三钱，加姜枣煎，临卧热服，如小便不利，加茯苓、泽泻各五钱。
●附方
●菊睛丸　治肝肾眼昏，常见黑花多泪。
枸杞（三两）　苁蓉（酒浸，炒）　巴戟（去心各一两）　甘菊花（四两）
上为末，蜜丸梧子大，每服五十丸，食远或温酒，或盐汤送下。一方加熟地二两。
●石决明丸　治眼目昏暗。
石决明　槐子　肉苁蓉（酒浸一宿，去鳞，炙乾）　菟丝子（酒浸三日，晒乾，另研末）　阳起石（酒煮七日，细研水飞过）　熟地（各一两）　桂心（五钱）　磁石（一两五钱，火煅醋淬七次，细研水飞过）
上为细末，蜜丸梧子大，每服二十丸，加至三十丸，食前盐汤下。
●芎藭散　治目昏涩，视物不明。
芎藭　地骨皮　荆芥穗　何首乌（去皮）　菊花　旋覆花　草决明　石决明（刷净）　甘草（炙各一两）　青葙子　蝉蜕　木贼（各五钱）　白芷（二钱半）
上为末，每服一钱，食后米泔水调下。
●服椒方　治肝肾虚风上攻，目生黑花。
川椒一斤拣选去目及合口者，于铫内炒令透，于地上铺净二重，用新盆合定，周围用黄土培之，半日毒出汗，然后取之晒乾，用磁盒收贮，每日空心，新汲水下十粒。
●磁石丸　治眼因患后起早，元气虚，目无翳，视物昏暗，欲成内障。
磁石（二两，火煅，醋淬七次，水飞过）　肉苁蓉（一两，酒浸一宿，去甲焙乾）　甘草（炙赤）　桂心（各五钱）　菟丝子（酒浸五日晒乾，另研为末三两）　补骨脂（微炒）　巴戟（去心）　石斛　远志　熟地（各一两）　五味　木香（各五钱）
上为细末，蜜丸梧子大，每服三十丸，食前温酒下。一方有茯神，无远志、石斛。
●驻景丸　即加减驻景丸，除当归、五味、枳实、川椒。
●三仁五子丸　治肝肾不足，眼昏内障生花，见瞻视昏眇。
〖云雾移睛论（附萤星满目）〗
云雾移睛者，谓人自见目外，有如蝇蛇旗斾蛱蝶条环等状之物色，或青黑粉白微黄，俨在眼外空中，飞扬撩乱，仰视则在上，俯视则在下也。此候乃元府有伤，络间精液耗涩，郁滞精纯之气，而为内障之患。其源皆属胆肾之病，其见为白者，因痰火之故，肺金清纯之气不足。黄者则脾胃清纯之气有伤，盖瞳神乃先天之元阳所生，禀聚五脏之精华，因其内损，故有其状。凡虚弱不足之人及经产去血过多，或悲泣太过，深思积忿之妇女，每有此病。小儿疳证热证，及痰疟伤寒热久，致目痛为闭，蒸伤清纯之气，亦有此患。幼儿无知，至长始晓，气络已定，治亦难愈。凡遇此者，人多指为鬼神见像，误从祈祷之说，持久不治，实自贻伊疾也。吾为考厥治法，肝虚目暗者，以生熟地黄丸主之。若肾弱不能济肝，致肝热而胆不足者，则先以猪苓散，次进蕤仁丸。若肝肾俱虚，眼见黑花者，则以羚羊羌活汤主之。至于摩顶膏，则又通治之方，随宜用之，无不取效。
〔萤星满目〕
复有所谓莹星满目一证者何也，自见目外有无数细细红星如莹火，飞伏撩乱，甚则如灯光扫星之状也。得此病者，其人必耽酒嗜燥，劳心竭肾，致痰火上升，目络涩滞，精汁为六贼之邪之熏蒸所损，故阳光散乱而飞伏，乃水不胜火之患也，久而不治，则内障成矣。治法宜服滋阴降火汤，及加味坎离丸。医者诚审证下方，则云雾自散，而莹星自落矣，岂有伤情之患哉。
●证治歌
何来云雾竟移睛，变态风生色不同。元府有伤因致病，气滞精耗障内生。
揆厥由来因胆肾，黄白均从经络寻。白为痰火肺气弱，黄由脾胃失调停。
瞳神内损因成状，病发多由虚弱人。出血过多经产后，或因悲忿虑伤神。
小儿疳热及痰疟，热久目疼常欲瞑。清气蒸伤成斯疾，治之不慎病增深。
治法肝虚目暗者，生熟地黄丸可斟。肾不济肝胆旋弱，猪苓（散）初服继蕤仁（丸）。
肝肾俱虚花见黑，羚羊羌活汤最灵。通治膏惟摩顶善，随宜择用效无伦。
莹星满目证须审，红星无数竟如萤。此由耽酒嗜辛燥，劳心竭肾火上升。
六贼邪火熏精汁，阳光散乱内障成。滋阴降火汤宜进，加味坎离丸奏功。
●方
●猪苓散
猪苓　木通　萹蓄　苍术（米泔制）　黑狗脊　大黄（泡）　滑石（飞过）　栀仁（各一两）　车前（酒蒸五钱）
上为细末，每服三钱，空心青盐汤调下。
●蕤仁丸　治眼黑花飞蝇，涩痛昏暗，渐变青盲。
蕤仁（去皮尖）　地肤子　白茯苓　细辛　人参　石决明（洗净另研）　地骨皮　白术（炒各一两）　石胆（另研，五钱）　熟地（焙）　楮实子（各三两）　空青（另研）　防风（各一两）　青羊胆（一枚）　鲤鱼胆（五枚）
上为细末研匀，以胆汁同蜜炼，搂和为丸，梧子大，每服二三钱，食后米饮下。
●羚羊羌活汤
黄耆（二两）　甘草（炙一两）　羚羊角（锉末）　羌活　黄芩（去黑心）　枣皮　车前　附子（炮）　人参　青葙子　决明子（微炒）　泽泻　秦艽（去苗）　柴胡（去苗，各一两半）
上为末，每服五钱，水煎不拘时温服。
●滋阴降火汤
当归（一钱）　川芎（五分）　生地（姜汁炒）　熟地　黄柏　知母（均蜜水炒）　麦冬（各八分）　白芍（薄荷汁炒）　黄芩　柴胡（各七分）　甘草（梢四分）
上水煎，热服。
●加味坎离丸
熟地（八两）　一半用砂仁（一两），以绢袋盛之，共入砂罐内，用好酒二碗，煮乾去砂仁。一半用白茯苓二两，如前法煮，去茯苓。
甘州枸杞（拣去根，烘乾）　全当归（用酒浸三日洗净晒乾）　白芍（酒浸一日切片晒乾）　川芎（大白者用，小者而不用，洗切片）　女贞子（即冬青子）　冬至日採，蜜水拌丸，蒸九晒净各四两　甘菊花（去根叶，家园者佳，野菊花不用，晒乾净三两）　川黄柏（去粗皮，切片，八两。二两酒浸，二两泔水浸，二两人乳浸，二两蜜浸，各一昼夜晒乾炒褐色）　知母（去毛切片，六两分作四分，照黄柏四制同）
上除熟地另捣膏外，馀八味合一处，铺开，日晒夜露二昼夜，共为细末，并熟地膏蜜丸，梧子大，每服八九十丸，空心白汤或青盐汤下。
●养肝丸
当归（酒洗）　车前（酒蒸焙）　防风　白芍　熟地　枳实　川芎
上为细末蜜丸，每服七十丸，熟水下，一方无川芎、枳实。
●补肾丸
磁石（煅，醋淬七次，水飞过）　菟丝（酒蒸二次，各二两）　五味　枸杞　石斛　熟地　覆盆子　楮实子　肉苁蓉（酒浸）　车前（酒蒸各一两）　沉香　青盐（二味另研各五钱）
上为末蜜丸，梧子大，每服七十丸，空心盐汤下。
●生熟地黄丸　见游风。
●摩顶膏　见睛黄视眇。

妄见  ***************************
《灵枢·大惑论》帝曰：予尝上清冷之台，中堦而顾，匍匐而前，则惑。予私异之，窃内怪之，独瞑独视，安心定气，久而不解，独搏独眩，披发长跪，俛而视之，复久而不已也。卒然自上，何气使然。岐伯曰：五脏六腑之精气，皆注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精，而与脉併为系，上属于脑，后出于项中，故邪中于项，因逢身之虚，其入深则随眼系以入于脑，入于脑则脑转，脑转则引目系急，目系急则目眩以转矣。邪中其精，其精所中，不相比连，则精散；精散则视歧，故见两物。又云：目者，五脏六腑之精也，荣卫魂魄之常营也，而神气之所生也。故神劳则魂魄散，志意乱，是故瞳子黑睛法于阴，白睛赤脉法于阳也。故阴阳转合而睛明也。目者心之使也，心者神之舍也，故神精乱而不转，卒然见非常处，精神魂魄，散不相得，故曰惑也。帝曰：子疑其然，予每之东苑，未曾不惑，去之则复，予唯独为东苑劳神乎，何其异也。岐伯曰：不然也。心有所喜，神有所恶，卒然相惑，则精气乱，视误故惑，神移乃复，是故闻者为迷，甚者为惑。《素问》云，睛明者所以视万物，别白黑，审长短，以长为短，以白为黑，颠倒错乱，神光暗矅，则精衰而视变矣，宜分虚实治之，可也。
〖神光自见论（附黑夜睛明）〗
神光自见者，谓目外自见神光出现，每如电闪掣，甚则火焰霞明，时发时止，与视瞻有色之定者不同。此乃阴精亏损，元府大伤，孤阳飞越，神光欲散，内障之重者，治宜急进补水宁神汤。
〔黑夜睛明〕
可异者黑夜睛明一证，夫人体天地之阴阳，昼明夜晦量之常也，今晦明之中，倏忽见物，是背于阴阳矣。其源必水火不交，精华关格，乖乱不和，阳关飞越，不能摄养阴精，故阳光无制耳。如日精华聚盛，罹害其不小矣。治当培补阴精，以留制阳光，多服加减八味丸，庶几阴阳和而瞻视如常矣。
●证治歌
神光自见如电闪，甚而火焰与明霞。元府有伤阴精损，孤阳飞越实堪嗟。
补水宁神汤急进，黑夜睛明证又差。水火不交因致病，精华关隔可精查。
培补阴精阳可制，加减八味丸最嘉。
●方
●补水宁神汤
熟地　生地（各二钱）　白芍　当归　麦冬（去心）　茯神（各钱半）　五味（三十粒）　生甘草（六分）
上水煎，空心温服。
●加减八味丸
熟地（八两，另捣）　山药（烘乾）　山茱萸（酒洗，焙，各四两）　白茯苓（乳拌蒸晒乾）　泽泻（酒洗，焙）　丹皮（酒洗，焙，各三两）　五味子（烘，一两五钱）　肉桂（去皮，一两）
上为细末，与熟地膏炼蜜和丸，梧子大，每服三钱，空心盐汤下。
〖视正反斜论（附视定反动、视物颠倒）〗
视正反斜者，谓物本正，而目见为倚斜也。此候乃阴阳偏盛，神光欲散之候。阳盛阴者，因恣辛嗜酒，怒悖头风，痰火气伤之病；阴胜阳者，因色欲哭泣，饮味经产血伤之病。总内之元府郁滞有偏，而气重于半边，故发见之光，亦偏而不正耳。治宜培其本而伐其标。然必审其何胜何虚，而后下方。阳不胜其阴者，以补阳汤，或升阳泄阴汤主之；阴不胜阳者，以连柏益阴丸主之。昔淮南程吉，儒医也，有富翁子因醉后得此视正反斜之病，求吉方，吉设乐开宴，酧欢至醉，扶病坐轮中，使人弄之，常令倾侧辗转，久之方令登榻，醒后病愈，询治之方，吉老云：无他疾，醉中当闪倒肝之一叶，搭于肺，上不能下，故视正为斜，今复饮之醉，则肺胀辗转之间，肝亦垂下，故愈。药安能治之哉。善夫，吉老真神治也。然目之为病，岂视乖斜正之一候乎。
〔视定反动〕
更有所谓视定物而反动者，其候物本定，而目见为振动也，此乃气忿火邪之害，水不能救火之故。阳邪虚火上旋，眩连振掉不定，光华欲坠，久则地石亦觉振动而不定，内障成矣。凡恣酒嗜燥，头风痰火之人，阴虚血少者，屡有此疾，洽宜服钩藤散。
〔视物颠倒〕
更有视物颠倒者，其候视定物皆振动而颠倒也。此盖血气不正，阴阳反复，阴精衰弱，阳邪上干，虚眩而运掉，其发不一时，有一年数发者，有一月数发者，须因其发时，别其因虚因火因痰因风而治之，通宜服羚羊角散。昔有吕复，深于医道，有道士肖云泉者，视物皆倒，其源因大醉尽吐，睡至天明，遂得此病。切其脉，左关浮促，吕即告之曰：伤酒大吐时，上焦反复，致倒其胆府，故视物皆倒置，法当复吐，以正其胆。遂以藜芦瓜蒂为粗末，用水煎之，平旦顿服，以吐为度，吐毕，视物如常，此治与程吉之治无异也，然非精研之久，岂得此哉。
●证治歌
视正反斜证有因，阴阳偏盛损其神。阳盛气伤痰火炽，嗜酒头风更恣辛。
阴胜由悲兼色欲，经产伤血病斯成。总由元府多郁滞，气重半边是祸根。
伐标培本为良策，更从虚火辨分明。阳不胜阴补阳好，升阳泄阴汤亦同。
若逢阴不胜阳者，连柏益阴丸建功。视定反动尤堪异，气忿火邪害相侵。
水难救火火旋上，病因痰火与头凤。血少阴虚食不节，治用钩藤散最工。
尤奇视物多颠倒，血气不正阴阳争。阳邪上干阴精弱，虚眩运掉发无凭。
发时所因原不一，虚风痰火莫朦胧。通治宜用羚羊角（散），昔人治法可明征。
藜芦瓜蒂为粗末，吐法流传试细询。
●方
●补阳汤
炙甘草　羌活　独活　人参　熟地　白术（土炒）　黄耆（制，各一两）　白茯苓　生地　知母（炒，各三钱）　柴胡（去油，二两）　肉桂（三钱）　白芍　陈皮　泽泻　防风　归身（酒制，各二钱）
上为末，每服五钱，水煎温服。
●连柏益阴丸
甘草根　羌活　独活　归身（酒洗）　五味　防风　黄芩　草决明　黄柏　知母　黄连（酒洗，炒，各一两）　石决明（煅存性，六钱）
上为末，蜜丸豆大，每服五十丸，渐至百丸，临卧茶清下。
●升阳泄阴汤　一名升阳柴胡汤。
羌活　归身　独活　甘草根　白芍　熟地（各一两）　人参　生地（酒洗，炒）　黄耆　楮实子（酒蒸，焙）　白术（各两半）　白茯苓　防风　陈皮　知母（酒炒，各二钱）　柴胡（去苗）　肉桂（去皮，各钱半）
上每服五钱，水煎服，另合一料为末，蜜丸梧子大，食远茶清下。每日五十丸，与煎药合一服，如天气热甚，加五味三钱，天冬五钱。
●钩藤散
钩藤　陈皮　麦冬　石膏　家菊花　人参　明天麻　防风　白茯苓　鹿茸　法夏　甘草
上各等分，共为末，每服四钱，加生姜三片，水煎服。
●羚羊角散
制法夏（七钱）　当归　川芎　白芷　防风　明天麻　枳壳　甘草（各二钱半）　茯神　羚羊角（锉细末各一两）
上为末，每服四钱，入姜三片，煎服。
〖视一为二论〗
视一为二者，本一物也，而目视为二焉，即内经所谓视歧也。此乃精光衰乱，偏隔败坏，病在肾胆。胆肾真一之精不足，故阳光失其主而视一为二。若目赤痛者，乃火壅于络，阴积不得升运以滋神光，反为阳邪错乱神光而歧其视也。通治宜服补肝散，千金磁朱丸，或冲和养胃汤。许学士云：苟牧仲谓予曰：有人视一为二，医作肝气盛，治以泻肝汤不愈，予曰孙真人有云，目之繫上属于脑，令服驱风大脑药，得愈，此又一治法也。由此以观，凡行医治，岂可执一概论哉。
〔证治歌〕
视一为二最堪忧，病从肾胆溯源头。真精不足阳无主，致成歧视害双眸。
火壅于络必赤痛，神光失润是病由。冲和养胃（汤）补肝散，千金磁朱（丸）治法周。
或用驱风入脑药，临证修方勿刻舟。
〔方〕
●补肝散　治肝风内障不痛痒，眼见花发黄白黑赤等证。
车前　黄芩　羌活　细辛　黑元参（各一两）　人参　白茯苓（各二两）　防风　羚羊角（锉末，各三两）
上为末，每服一钱五分，食后米饮调服。
●千金磁朱丸　见气为怒伤。
●冲和养胃汤　见阴弱不能配阳。
〖光华晕大论〗
光华晕大者何，谓视日与灯烛，皆生红晕也。甚则通红，而人物在灯光之下亦大矣。此乃实火阳邪，发越于上之害，诸络必有滞涩，轻者晕小而淡，重者晕大而浓，治宜滋养化源，剋制其火，通治宜滋阴降火汤。昔张子颜少卿，晚年尝目光闪闪，或见白衣人，一日从寿卿求治，卿投大丸（即明目清心大补汤）数十，小丸（即地芝丸）数十，嘱以十日中服之，服毕见白衣人变黄色，目光不见，又明日俱无所见。乃请卿，卿曰：公脾初受病，为肺所乘，心乃脾之母也，公既多疑，心气不固，自然有所见，吾以大丸实其脾，以小丸补其心，肺为脾之子，既不能盛其母，其病自愈也。一少年苦眩晕，常见一镜子，卿曰：来晨以鱼鱠奉候，及期延于内，从容久饥，候客退方得攀接，俄而抬上，施一瓶芥醋，并无他味，少年饥甚，闻芥醋香，径啜之，再啜，觉胸中豁然，眼花不见。卿曰：君吃鱼鱠人，少芥醋不快，又有鱼鳞在胸中，所以眼见镜子，故权诳而愈其疾也。
〔证治歌〕
光华晕大晕生红，视人与物亦皆洪。实火阳邪因发越，诸络必多滞涩凝。
轻者晕小而色淡，重大而浓治法询。滋养化源还制火，滋阴降火汤奏功。
古人医治多神妙，细心参透可遵循。
〔方〕
●滋阴降火汤　见云雾移睛。
〖视赤如白论（附视直如曲）〗
视赤如白何，谓视物失其本色也。此因物著形之病，与视瞻有色、空中气色之症不同，其候譬诸观太阳若水轮，灯花反粉色，或视粉墙如红如碧，视黄纸而似绿似蓝等证，此内络气郁，元府不和之故，遇此当因其色而别之，以知何脏腑乘侮之为病而施治之，通治则宜服复明汤，或益气聪明汤。
〔视直如曲〕
有视直如曲之一证，与此虽相类而究大异，盖彼由内络气郁，元府不和，而视直如曲，则由隐忧积郁伤肝，欲火炎炽损肾而致，治当平肝泄肾，宜先服蠲毒饮，继多服加味逍遥散，然能如程氏之以醉治，吕氏之以吐治，则又不药而愈矣。
●证治歌
视赤反白证最歧，目中五色总差池。此由内络多气郁，元府不和故若斯。
宜从所见分脏腑，通治复明（汤）益气（聪明汤）宜。更有视直偏如曲，病源则一最宜知。
忧郁欲火伤肝肾，平肝泻肾是良规。蠲毒（饮）加味逍遥散，自然视物不差移。
〔方〕
●复明汤
蜜黄耆　当归　柴胡　连翘　甘草（炙）　生地（各钱半）　黄柏（三分半）　川芎　苍术（米泔水泡炒）　陈皮（各五分）
上水煎热服，忌酒面辛热大米等物。
●益气聪明汤　见阴弱不能配阳。
●蠲毒饮　见水疳。
●加味逍遥散　见补睑硬睛痛。
〖视瞻有色论〗
视瞻有色一证，非若莹星云雾之细点长条也，乃目凡视物有大片，甚则通行异色。当因其色而别其证以治之，若见青绿蓝碧之色，乃肝肾不见之病，由阴虚血少，胆汁不足，气弱而散，故视亦见其色。治宜三仁五子丸，及加减驻景丸。若见黄赤者，乃火土络有伤也，痰火湿热人，每有此患，治宜调脾清毒饮，或清脾散。若见白色者，由金分元气有伤，及有痰沫阻滞者，皆有此患，治宜泻肺汤，继进黄耆汤。若视有大黑片者，肾之元气大伤，胆之所养不荣，治宜明目地黄丸，益阴肾气丸，若久不治，则盲矣。
〔证治歌〕
视瞻有色证原殊，因色验证各分区。色为青绿与蓝碧，此病原由肝肾虚。
阴亏血少胆不足，气弱而散病相符。三仁五子丸进善，加减驻景丸与俱。
火土有伤见黄赤，调脾清毒饮可茹。金元有伤痰沫阻，目中白色自卷舒。
治宜泻肺汤为妙，继进黄耆（汤）病可除。胆养不荣肾元损，片成大黑自模糊。
明目地黄丸可选，益阴肾气（丸）定无虞。
〔方〕
●调脾清毒饮　见正漏。
●明目地黄丸、三仁五子丸　均见瞻视昏眇。
●加减驻景丸　见睛黄视眇。
●泻肺汤　见白涩。
●益阴肾气丸　见总论。
●黄耆汤　见大眦漏。
●清脾散　见土疳。

内障  ***************************
在睛里昏暗，与不患之目相似，惟瞳神里有隐隐青白者，无隐隐青白者亦有之。娄全善云：内障先患一目，次第相引，两目俱损者，皆有翳在黑睛内遮瞳子而然。今详考黑睛之脉者，目系也，目系属足厥阴、足太阳、手少阴三经，盖此三经，脏腑中虚，则邪乘虚入，经中郁结，从目系入黑睛内为障翳。龙木论所谓脑脂流下作翳者，即是太阳之邪也。所谓肝气冲上成翳者，即足厥阴之邪也，故治法以针言之，则当取三经之腧穴，如天柱、风府、太冲、通天等穴是也。其有手巧心审谛者，能用针于黑眼内拨其翳，为效尤捷也。以药言之，则当补中疏通此三经之郁结，使邪不入目系而愈。饮食不节，劳伤形体，脾胃不足，内障目病，宜人参补胃汤，益气聪明汤。圆明内障，升麻汤，复明汤。娄云上四方治目不明，皆气虚而未脱，故可与参耆中，微加连柏，若气既脱，则连柏等凉剂不可施。经云：阳气者，烦劳则张，精绝，目盲不可以视，耳闭不可以听之类，是其证也。内障右眼小眦青白翳，大眦亦微显白翳，脑痛瞳子散大，上热恶热，大便涩滞艰难，小便如常，遇热暖处，头痛睛胀能食，日没后太阴暗则昏，此证可服滋阴地黄丸。翳在大眦，加升麻、葛根；翳在小眦，加柴胡、羌活。东垣云：木旺则火胜，无所畏而妄行也。故脾胃先受之，或病目而生内障者，脾裹血，胃主血，心主脉，脉者血之府也，或曰心主血，又曰脉主血，肝之窍开于目也，治法亦宜地黄丸，当归汤之类。倪云：凡目病初起时视觉微昏，常见空中有黑花，神水淡绿色，次则视歧，视一成二，神水淡白色，可服冲和养胃汤，益气聪明汤，千金磁石丸，石斛夜光丸。有热者泻热黄连汤，久则不见，神水纯白色，永为废疾矣。
〖方〗
●地黄丸　即羌活退翳丸。
熟地（八钱）　生地　黄柏　当归（均酒制）　茺蔚子　丹参（各五钱）　黑附子（泡）　寒水石（生用，各一钱）　芍药（一两二钱）　防己（酒制，二钱）　知母（酒制）　丹皮　羌活　川芎（各三钱）　柴胡（五钱或三钱）
上为细末，炼蜜为丸，如小豆大，每服五七十丸，空心白汤下，于食未消，候饥服之，忌语言，随后以食压之。
●当归汤　治翳，更补益瞳子散大。
黄连　柴胡（各一钱）　黄芩　芍药（各二钱）　熟地　归身　甘草（炙，各二钱）
上水煎，临卧服。
●泻热黄连汤
黄芩（酒炒）　黄连（酒洗）　柴胡（酒炒）　生地（酒洗，各一两）　胆草（三钱）　升麻（五钱）
上每服三钱，水煎，食前热服，午后服，则阳逆不行，临卧服反助阴。
●升麻汤（即冲和养胃汤）、益气聪明汤　均见阴弱不能配阳。
●石斛夜光丸　见气为怒伤。
●复明汤　见视赤如白。
●滋阴地黄丸　见总论。
●人参补胃汤　见伤寒愈后。
●千金磁石丸　见气为怒伤。

瞳神散大论（附瞳神紧小）  ***************************
东垣云：凡心包络之脉，出于心中，代心君行事也，与少阳为表里。瞳子散大者，少阴心之脉，挟目系，厥阴肝之脉，连目系。心主火，肝主木，此木火之势盛也，其味宜苦宜酸宜凉，大忌辛辣热物，故药中宜去茺蔚子，以味辛及主益肝，是助火也。亦不可用青葙子，为助阳火也。且瞳散大，风轮反为窄窄一周，甚者一周如线，此乃邪热郁蒸，风湿攻击，以致神膏游走散坏，兼有内障，以收瞳神为先，于收瞳神药内，渐加攻内障药治之，宜保命集当归汤，熟地黄丸，济阴地黄丸。若只攻内障，不收瞳神，使瞳神愈散，而内障不退，坐令二证气定膏损不复治，而为终身之疾矣。大抵瞳神散大，十有七八，因头风痛攻之害，然而伤寒疟疾痰湿怒气，忧思劳役，经产败血，及久郁热邪火证，亦皆能为之灾，治当寻所因而下方，乃不贻失治之患，治法多见大便涩、小便常，天热暖处、头痛睛胀，日没则昏暗等证，宜服羌活退翳丸，因喜食辛辣炙煿之物，过多者则宜先服泻胃汤，继服磁朱丸；若因暴怒而致者，宜先服调气汤、继进磁朱丸；因患头风痰厥而致者，宜服清痰饮；若因血弱阴虚不能养心，火旺于阴而致者，宜服滋阴地黄丸，此皆言治瞳神散大之候。
〖瞳神紧小〗
颇有反散大而为瞳神紧小者何也，其候瞳神细小，如簪脚，甚则缩小如针。此盖因恣色之故，病目亦不忌淫欲，及劳伤血气，思竭心意，肝肾二经俱伤，元气衰弱，不能升运精汁，以滋于胆，胆中三合之精有亏，则轮亦乏，故瞳中之精亦日渐耗损，甚则隐没俱无，为终身疾矣。亦有头风热证，攻走蒸乾精液而细小者，皆宜早治，迟则恐无及也。治法水实而血自收者，宜清肾抑阳丸；若阳气强盛而搏阴，阴气坚实而有御，宜用抑阳酒连散；若繫心火乘金，水衰反制者，宜用还阴救苦汤，亦宜用搐鼻碧云散。如此因证寻源，得源下方，岂有不治之证哉。
●证治歌
瞳神散大亦危哉，病自心肝木火来。其味宜酸凉与苦，莫投辛热酿成灾。
瞳大风轮翻窄小，热邪风湿内为烖。若兼内障须详审，先敛瞳神障后排。
保命当归（汤）偕熟地（黄丸），济阴地黄丸与偕。倘不收瞳惟去障，致成痼疾深可哀。
证各有因须细察，古人治法简而赅。小便如常大便涩，日没昏暗觉如䳄。
睛暖头疼睛复胀，羌活退翳（丸）勿绯徊。食贪辛煿先泻肾（汤），继进磁朱丸最谐。
若因暴怒先调胃（汤），磁朱继进亦同侪。因患头风痰厥者，清痰饮进是良材。
血弱阴虚心失养，滋阴地黄（丸）可挽回。更有瞳神翻紧小，色欲劳思是祸胎。
肝肾俱伤元气弱，精汁失运胆旋擢。三合精亏轮亦乏，瞳中精损故多乖。
头风热证相攻走，蒸乾精液厉之阶。水实血收何药妙，清肾抑阳（丸）可挽秃。
阳盛搏阴阴坚实，抑阳酒连（散）是正裁。心火乘金水反制，还阴救苦（汤）莫迟回。
或投搐鼻碧云散，修方随证法门开。
●方
●保命集当归汤
黄连　柴胡（各一钱）　当归身　黄芩　芍药（各二钱）　熟地　甘草（炙，各三钱）
上水煎，临卧服。
●济阴地黄丸
五味　麦冬　当归　熟地　肉苁蓉　山茱萸　淮药　枸杞　甘菊花　巴戟肉（等分）
上为末，炼蜜和丸，梧子大，每服七八十丸，空心白汤下。
●泻肾汤
枸杞（一钱二分）　生地　五味子　黄柏　知母（俱酒洗炒）　麦冬（去心）　山茱萸（去核）　白芍　归尾（各一钱）　白茯苓　独活（各八分）
上水煎，热服。
●调气汤
白芍　陈皮　生地　黄柏（盐水炒）　香附（醋制）　当归身　知母（盐水炒，各一钱）　生甘草（梢，五分）　枳壳　白茯苓（各八分）
上水煎，热服。
●清痰饮
青黛（六分）　陈皮（去白）　半夏（姜制）　天花粉　栀仁（炒黑）　石膏（煅）　黄芩　枳壳（炒）　白茯苓　胆南星（各一钱）
上锉剂水煎热服。
●清肾抑阳丸
寒水石（另研）　黄柏　知母（均盐水制）　生地　枸杞　黄连（酒炒）　白茯苓（各二两）　独活（八钱）　决明砂　当归　白芍（均酒洗，炒，各一两）
上为细末，炼蜜为丸，梧子大，每服三钱，空心白汤下。
●熟地黄丸　见阴邪风症加分作丸。
●磁朱丸　见气为怒伤。
●羌活退翳丸　见内障。
●滋阴地黄丸　见总论。
●抑阳酒连散　见强阳搏实。
●还阴救苦汤　见心火乘金。
●搐鼻碧云散　见淫热反克。

能远视不能近视论（附近视不能远视）  ***************************
目有能远视而不能近视者，此乃阳气有馀，阴精不足，血虚气盛，有火而无水者也，治之只在心肾，心肾平则水火调，而阴阳和畅，远近发用，各得其宜矣。法当以地芝丸及六味地黄丸主之。
〖能近视不能远视〗
抑有反此能近视而不能远视者，何以治乎。原其候，乃阳气不足，阴气有馀，气虚而血盛，有水而无火者也。此证非言禀受生成近觑不治之病，盖膏厚而经络润泽，神气和而阳光盛聚矣，治法宜补心益肾，以定志丸、及补肾磁石丸主之。总之此上二证，皆因酒色过度，及嗜燥头风，忿怒暴悖，劳役忧思，致伤气血所致，人苟能于此而谨慎之，岂至白贻伊戚如此哉。
●证治歌
远视偏忧近视难，阳盛阴衰是病端。证因有火而无水，血虚气盛病相干。
治从心肾调水火，地芝（丸）六味地黄良。倘逢近视偏难远，阳衰阴盛可反看。
生成近觑原难治，因患目病治须参。病由胆肾须详审，补心益气有金丹。
补肾磁石丸定志（丸），自然眸子报平安。
●方
●地芝丸
天冬（去心）　生地（炼乾，四两）　枳壳（去瓤）　菊花
上为细末，炼蜜为丸，如桐子大，每服百丸，食后茶清送下。
●定志丸
远志（去心）　菖蒲（各二两）　人参　白茯神（各一两）
上为细末，炼蜜为丸，桐子大，以砂为衣，每服七八十丸，白汤下。
●补肾磁石丸
石决明（醋煅）　甘菊花（去根叶）　磁石（捶碎煅红醋淬）　肉苁蓉（酒浸，切，焙）　菟丝子（水淘净，酒浸一宿，慢火焙乾，一两）
上为细末，用雄雀十五只，去毛嘴足，留肝肠，以青盐二两，水二升，同煮，令雀烂水尽为度，取出，先捣如膏，和药末为丸，如梧子大，每服三钱，空心温酒下。
●六味地黄丸　见睥生痰核内汤加分作丸。

神水将枯论  ***************************
神水将枯者，谓视珠外神水乾涩而不莹润也，最不易识，虽欲言而不能妙其状，此乃火郁蒸于膏泽，故精液不清，而珠不莹润，汁将内竭，虽有淫泪盈珠，亦不润泽，视病气色，乾涩如蜒蝣唾涎之光，凡见此证，必有危急病来，缓治则神膏乾涩，瞳神危矣。若小儿素有疳证粪如鸭溏，并人五十以外，粪如羊矢，而目得此证者，皆死。若热结膀胱之证，神水消渴者，盖水枯热结蒸烁不清，澄其源而流自清矣，其治宜服滋肾丸，然其证有二，有阴虚证，有阳虚证，不可混治，阴虚以补肾丸主之，阳虚以调中益气汤主之。或曰既云神水将枯，而又调阴虚者何也，盖神水即气中之精液，阳不生即阴不长也。
〖证治歌〗
神水将枯最可忧，火蒸膏泽致招尤。精液不清珠不润，目中乾涩如蜒蝣。
治如稍缓神膏竭，瞳神危殆虑宜周。小儿疳疾或年老，倘并此证最堪愁。
若逢热结膀胱候，神水消涸岂无由。水枯热结多蒸烁，澄源自许克清流。
通治滋肾丸可服，更别阴阳仔细求。阴虚补肾丸宜进，阳弱调中益气（丸）投。
〖方〗
●滋肾丸
黄柏　知母（均盐水炒，各三两）　肉桂（二钱）
上为细末，水叠为丸，如梧子大，每服百丸，空心沸汤下。
●补肾丸
杜仲（姜汁炒）　牛膝（酒洗）　陈皮（各二两）　黄柏（盐水炒）　龟板（酥制，各四两）　五味子（夏加一两焙乾）　乾姜（各加五钱炒）
上为细末，炼蜜为丸，如梧子大，每服三十丸，空心盐汤送下。
●调中益气汤
炙黄耆（一钱）　升麻（五分）　陈皮（六分）　木香（二分）　人参　甘草　苍术（米泔水制）　柴胡（各五分）
上水煎，临卧温服。
●泻胆散
元参　黄芩　地骨皮　麦冬　知母（各一两）　黄耆　茺蔚子（各一两五钱）
上每服五钱，水煎食后温服。

聚开障论  ***************************
聚开障证，因血热妄行，不循经络，热客肺膜之内，或因久嗽伤肺而起，皆肺气不清之故。所谓障或圆或缺，或厚或薄，如云似片，或数点如星，痛则见之，不痛则隐，聚散不一，来去无时也。治宜退血散，或桑白皮散主之。
〖证治歌〗
障亦胡为聚复开，肺气不清致此灾。痛则相见不痛隐，圆缺厚薄不时来。
如云如月如星点，桑白皮散是良材。退赤散投亦良法，定教云翳永成灰。
〖方〗
●退血散　并治色似胭脂。
当归　赤芍　木贼　防风　细辛　胆草（均等分）　水煎，先乘热蒸眼，后温服。
●桑白皮散　见白涩。

枣花障论  ***************************
枣花障者，其证甚薄而白，起于风轮周匝，从白膜之内，四围环布而来也。凡性急及患痰竭视劳瞻，耽酒嗜辣，伤水湿热之人，每罹此患，久则始有目急乾涩、昏花不爽之病，犯而不戒，甚则有瞳神细小，内障等证。或因人触激，火入血分，泪流赤痛者，亦在变证之例，虽有枣花锯齿之说，实无正形，凡见白圈傍青轮际，从白膜四围圈圆而来，即是此证。宜羚羊角饮子主之，皂角、生熟地黄丸、桑白皮散，亦可随宜酌用。若目生花翳，多年不退，则宜蕤仁散主之，至白嫩在轮外，四围生起珠赤痛者，是花翳白陷，不可误认为此证，医者慎之。
〖证治歌〗
枣花障证起风轮，周匝来从白膜中。性急患痰兼嗜酒，起居饮食失调停。
久为目急与乾涩，瞳神缩小内障成。或因触激火入血，泪流赤痛变证生。
白圈若傍青轮际，白膜圈圆此证明。皂角丸偕羚（羊）角饮，（生熟）地黄汤与桑白（皮散）同。
目生花翳久不退，散进蕤仁可奏功。花翳白陷证原异，医师临证莫朦胧。
〖方〗
●蕤仁散
蕤仁（汤浸去赤皮）　秦艽（去苗，各一两）　枳壳（炒黄）　赤茯苓（各两半）　川大黄（炒一钱）　车前　青葙子　赤芍（各七钱半）　柴胡（一两）
上为细末，每服三钱，水煎连滓热服。
●羚羊角饮子　见下圆翳内障。
●桑白皮散　见白涩。
●皂角丸、生熟地黄丸　均见游风。

圆翳内障论（附散翳）  ***************************
黑睛上一点圆翳，有阴阳二证之别，阳证明处看之不觉，暗处看之则明，旦大；阴证日中见之差小，阴处见之则大，或明或暗，视物不明，以冷药治之，愈见黑花，此因肝肾虚而得也。治宜皂角丸合生熟地黄丸，补肾丸，镇肝丸主之。亦有色白而大小不同者，此则由肾热肺虚而致，治宜青空丸，或羚羊角饮子。然此特言圆聚不散之翳之治法也。
〖散翳〗
而顾有所谓散翳者何也，其形如鳞点，或睑下起粟子而烂，日夜痛楚，瞳神最痛，常下热泪，此由肝肾虚热所致，治宜皂角丸，生熟地黄丸，八味还睛丸，穀精草散主之。主方不一，总宜审慎验证而下，庶乃不致误人。
●证治歌
圆翳何为及黑珠，阴阳二证各相区。阳者明看原难觉，暗处看之明且粗。
阴者日中见差小，阴看则大不同卫。另暗无常难视物，此病原由肝肾虚。
如投冷药病增甚，愈见黑花日卷舒。治贵镇肝（丸）兼补肾，（丸）皂角丸合（生熟）地黄糊。
或有肺虚兼肾热，色白虽同大小殊。空青丸与羚羊角（饮子），自然翳退病消除。
更有散翳如鳞点，睑下粟子烂堪虞。瞳神最痛泪流热，肝肾虚热信非诬。
治宜八味还睛（丸）妙，穀精草散皂角（丸）俱。生熟地黄丸可用，审证下方其最诸。
●方
●补肾丸
巴戟　山药　故纸（炒）　丹皮　茴香（各五钱）　肉苁蓉　枸杞（各一两）　青墁（二钱五分）
上为细末，炼蜜为丸，梧子大，每服三十丸，空心盐汤下。
●镇肝丸　治肝经不足，风热目昏，痒痛难开，多眵洒泪，羞明赤痛，生翳障。
远志（去心）　地肤子　茺蔚子　白茯苓　防风　决明子　蔓荆子　人参（各一两）　山药　青葙子　柴胡　柏子仁（炒）　地肤皮　甘草（炙）　元参　车前　菊花（各五钱）　细辛（三钱）
上为细末，炼蜜为丸，梧子大，每服三十丸，食后米汤下。
●空青丸
细辛　五味　车前　石决明　知母　防风（各二两）
上为细末，炼蜜为丸，如桐子大，每服三十丸空心茶清下。
●羚羊角饮子
羚羊角（锉末，三两）　细辛　知母　人参　车前子（各三两）　防风（二两五）
上为细末，每服一钱五分，水煎，食后温服。
●八味还睛丸
蒺藜（炒）　防风　甘草（炙）　木贼　栀子（各两五钱）　蝉蜕（各二钱）　草决明（八钱）
上为细末，每服二钱，食后麦冬汤调服。
●穀精草散
穀精草　猪蹄退（炒）　绿豆皮　蝉蜕
上为末，每服三钱，食后米泔水调服。
●补肝散　治圆翳内障。
熟地　白茯苓　白菊花　细辛　白芍　甘草　柏子仁　防风　柴胡
上水煎，食后服。
●皂角丸、生熟地黄丸　均见游风。

剑脊翳论（附鱼鳞障、水晶障）  ***************************
剑脊翳者，亦名横翳，其色白，或如糙米色者，或带焦黄者，但状如剑脊，中间略高，两边微薄，横于风轮之外者，即此证也。此证盖因肝虚血损而致，治宜养血益血凉血，以皂角丸合生熟地黄丸，或七宝汤主之，更点以七宝膏，不啻以钢刀折肉剑之捷效也。虽然，此证尤可治也。
〖鱼鳞障〗
所难者，鱼鳞一障，为证色虽白而不光亮，状带斜歪，如鱼鳞叠，故号曰鱼鳞也。其候乃气结膏凝，虽以除绝，其源多因病之初起误认他证，过用寒凉，多点片脑，此证原称难治，然能久服加味逍遥散，继以还少丹或羚羊角散，点以七宝膏，而命无丧明之患、□□□不如鱼遇鳞利刃也。
〖水晶障〗
不但此也，且有水晶一障，其色白，如水晶之清莹，但高厚满珠，看虽易治，得效最难，盖根深亦气结故也，而究由肾水虚泛，金水无相生之意，火土生克之功，遇此者，□□□一，然能以生熟地黄丸合皂角丸，或七宝丸，耐久服之，亦常有获效，如铜锤之破水晶者矣，是在医者之明，亦须病者之缘。
●证治歌
剑脊翳白横翳同，状如剑脊在风轮。色带焦黄或如（糙）米（色），血损肝虚是病因。
治宜凉血兼养（血）益（血），皂角丸合（生熟）地黄工。更或七宝汤亦妙，点药膏仍七宝成。
难治更有鱼鳞障，证虽色白少光莹。状带欹斜如鳞叠，其候气结更膏凝。
病因误服寒凉药，加味逍遥（散）服贵频。继投还少（丹）羚羊角（散），点将七宝（膏）可生明。
更有水晶障亦白，高厚满珠气结深。病因火土无生克，更因金水不相生。
肾水虚泛因成病，医师遇此术几穷。惟服（生熟）地黄合皂角（丸），或投七宝丸亦灵。
久服有时能奏效，仰望良工细酌斟。
●方
●七宝汤
羚羊角（镑）　犀角（镑）　胡黄连　车前　石决明（洗捣碎）　丹砂（另研）　炙草（各五钱）
上除丹砂、石决明外，余为末，每服三钱，水煎好去渣，入丹砂末五分，决明末二分五釐，再煎两沸，食后温服。
●七宝丸
石决明（捣研二两）　琥珀（三七钱半）　珍珠（研细）　熊胆（研，各五钱）　茺蔚子　人参（各一两）　龙脑（二钱半）
上为细末，炼蜜为丸，梧子大，每服十五丸，加至二十丸，食前茶下。
●还少丹
熟地（二两）　山药　山茱萸　杜仲（姜汁炒）　枸杞（各二两）　牛膝（酒浸）　远志（姜汁浸炒）　肉苁蓉（酒浸）　北五味　续断　楮实子　茴香　菟丝子（制）　巴戟（各一两）
上为细末，炼蜜为丸，梧子大，每服五十丸，空心盐酒下。
●七宝膏　见混睛。
●羚羊角散　见外障。
●加味逍遥散　见睑硬睛疼。
●皂角丸、生熟地黄丸　均见游风。

浮翳障论（附沉翳）  ***************************
浮翳证初患之时，不痒不痛，但从瞳神内，映出白色，暗处看则其翳见大，明处看其翳则略小，全无血色相混，此原脑风冲入于眼，致脑脂流下之故。抑有因肾亏而肝失滋养者，故治此者最宜分别，治法系脑风所致，又系强壮之人，宜服石决明散，虚人则宜服坠翳丸。若系肾亏而肝失养，则宜服皂角丸，合生熟地黄丸，或七宝散主之。此系翳之通治也。
〖沉翳〗
有所谓沉翳者，治将何如。其候白藏在黑睛之内，向日细看，乃见其白，且有疼痛而日轻夜重者，此系肝经之病，而有虚实之分。治法系实证，原因过劳伤肝，或伤于酒浆辛辣郁热所致，或因肝热蒸脑，脑热流下而致者。宜服羚羊角饮，继进皂角丸，或系肾水不足，不能上滋于肝，致肝郁热为患，则宜服皂角丸合生熟地黄丸，继进羊肝丸，总之证分虚实，治法各殊，是在医者神而明之。
●证治歌
障名浮翳究何如，初时痒痛亦俱无。白色映自瞳神内，暗处看与明处殊。
此系脑风冲入眼，脑脂流下故多虞。或因肾亏肝失养，医师治法总宜区。
倘系脑风更强壮，石决明散自非诬。虚则坠翳丸可进，肾亏七宝散相孚。
生熟地黄（丸）合皂角（丸），更有沉翳可举隅。黑睛有白宜细看，更兼疼痛不安居。
日轻夜重肝经病，此证须分实与虚。实证所因原不一，总属于肝病厥脉。
羚羊角散宜先服，继投皂角（丸）疾能除。若系肾水不足候，致肝郁热难展舒。
（生熟）地黄（丸）皂角丸宜兼服，羊肝（丸）继进莫踟蹰。
●方
●石决明散
石决明（醋煅）　防风　人参　茺蔚子　细辛（减半）　知母　车前　黄芩　元参　白茯苓　五味（各等分）
上为细末，每服二钱，食前茶清调下。
●坠翳丸
青羊胆　青鱼胆　鲤鱼胆（各七钱）　熊胆（二钱半）　牛胆（五钱）　石决明（煅存性，另研二两）　麝香（少许）
上为末，炼蜜为丸，梧子大，每服十丸，空心茶清下。
●七宝散　治风眼，除瘀热。
当归　芍药　黄连　铜绿（各二钱研）　杏仁（七粒去皮）　白矾　甘草（各一钱）
上㕮咀，水煎去滓，澄清临卧洗之。
●羊角饮
车前　黄芩　黑参　大黄（各一钱）　羚羊角　茺蔚子　防风（各二钱）
上为末，水煎，食后温服。
●皂角丸
蛇蜕（七条）　蝉蜕　白术　胆草　元精石　当归　穿山甲　茯苓　白菊花　赤芍　连翘　刺蝟皮　穀精草　木贼　川芎　人参　猪爪
上为细末，一半入芽皂十二挺，烧存性，和匀，炼白蜜为丸，梧子大，每服一钱五分，空心杏仁汤下，一半入仙灵脾二两，每服三钱，用猪肝三片，披开，夹药煮熟，临卧细嚼，原汁送下。
●平肝丸
羯羊肝一具（新瓦盆中煿了更焙之。肝大用一半）　甘菊花　羌活　柏子仁　细辛　官桂　白术　五味（各五钱）　黄连（七钱半）
上为末，炼蜜和丸，梧子大，每服三四十丸，食前空亦温汤下。
●皂角丸、生熟地黄丸　均见游风。

暴盲论  ***************************
暴盲者，谓素无他病，外不伤轮廓，内不损瞳神，倏然盲而不见也。其故有三：曰阳寡，曰阴孤，曰神离。乃否塞关格之病，病于阳伤者，缘忿怒暴悖，恣酒浆辛燥，及久患痰火人，得之则烦躁秘渴。病于阴伤，若多色欲悲伤，思竭哭泣太频之故，或因中风中寒之证起。伤于神者，或因思虑太过，心惘极忧伤，至而惊恐无措者，得之则其人如痴呆病发之状。屡有因头风痰火，元虚少水之人，眩运发而盲瞀不见，能保养者，不治自愈，不能保养，则成痼疾。治法系怒气伤肝，脾虚血少者宜服加味逍遥散；系怒伤元阴元阳者，宜服柴胡参术汤。若忽然失明，翳膜障蔽者，宜服熊胆丸；若元气联脱致目无见者，宜独参汤。昔丹溪治一老人，目暴盲，饮食起居如故，急煎人参膏二斤，服一日眼方见。治一男子四十馀岁，好饮热酒，忽目盲脉涩，此因热酒所伤，胃气污浊之血，死在其中，遂以苏木作汤，调人参膏饮之，服二日，鼻内两手掌皆紫黑色，自此病退矣，以四物汤加苏木红花桃仁陈皮，煎调人参末，数日而愈。一男子五十五岁，九月间早起，忽开眼无光，视物不见，急就睡片时，能见人物，饮食减少，神思极倦，脉缓大，四至之上，重按则散而无力，作受湿治，果因卧湿地半月而得此证，遂以白术为君，黄耆茯苓陈皮为臣，附子为佐，十馀贴而愈。由此视之，病形相同，而发源各异，而调治各殊，经云治病必求其本，此其然欤。
〖证治歌〗
暴尔昏盲三证歧，阴孤阳寡与神离。总因关格多否塞，病在阳伤宜早思。
起缘忿怒食不节，久患火痰致蔓滋。病发躁烦兼秘渴，若在阴伤宜辨之。
（中）风（中）寒或自神伤起，或因色欲与伤悲。或因思虑忧伤至，暴盲病发状如痴。
常有头风痰火者，更兼少水与元虚。眩运发时盲不见，倘能保养不须医。
如询治法须详辨，血少或兼虚在脾。怒气伤肝何药妙，加味逍遥散最宜。
（元）阴（元）阳俱被怒伤损，柴胡参术汤可施。翳膜忽然成障蔽，熊胆丸进莫迟迟。
元气联脱目无见，独参汤可救垂危。嗜酒暴盲兼脉涩，苏木（汤）调参（膏）饮一巵。
继投四物（汤）加苏木，桃仁红花及陈皮。和调（人）参末频煎服，定复光明效奏奇。
或因受湿暴盲瞀，饮食少思神气疲。白术为君附子佐，更合陈皮茯苓（黄）耆。
治贵寻源毋孟浪，古人治法可详披。
〖方〗
●柴胡参术汤
人参　白术　熟地　白芍（各一钱半）　柴胡（二分）　甘草（蜜炙八分）　川芎（七分）　当归身（二钱）　青皮（四分）
上水煎，食远服。
●熊胆丸
熊胆　川黄连　密蒙花　羌活（各两半）　地骨皮　蛇蜕（炙）　仙灵脾　木贼（去节，各一两）　麒麟蝎　蔓荆子（水淘，各二两）　瞿麦　旋覆花　甘菊花（各五钱）　胆草（一两）　葳蕤（去壳皮取霜，三钱）
上十五味，熊胆为主，共为细末，用羊肝一具，一半煮熟焙乾为末，先入于药内，一半生者去膜捣烂，和药杵而为丸，如梧子大，饭后米饮送下三十丸。
●独参汤
人参（数两，清河者佳）　用铜刀切片，或银锅、沙锅煎汤顿服。
●加味逍遥散　见睑硬睛疼。
●四物汤　见赤痛如邪。

青盲论（附雀盲）  ***************************
青盲者，目内外并无障翳气色等病，只目不见者是，此乃元府幽深之源遏郁不得发此灵明。其因有二，一曰神失，二曰胆涩，须究其为病之始，系伤于七情，则伤于神，若伤于精血，则伤于胆，皆不易治，而失神者尤难。有能保养不治亦愈，若年高及疲病者，或心肾不清足者，虽治不愈，世人但见目盲，便呼为此证者谬矣。夫此证瞳神不大不小，无缺无损，细视之，瞳神内并无些少别样气色，俨然与好人一般，只是不见方为此证，若少有气色即是内障，非青盲也，治法伤于胆者，宜镇肝明目羊肝丸；伤于神者，宜复明丸；肝肾两虚者，宜水木两培汤；青盲兼内障者，宜本事方。然盲之证不一。
〖雀盲〗
更有所谓雀盲者，其候至晚不明，至晓则见也，俗曰鸡盲，本科高风内障，此乃元阳不足，阴浊上升之病，治法宜以人参补胃汤及补中益气汤，决明夜灵散；肝虚者以转光丸，小儿得此，以还明散，肾虚者以三阴蛤蚊丸，如此分部就治，自然浊阴坠镇，清阳上升，而晓晚如一矣。
●证治歌
人生何忽病青盲，神失胆涩两证详。七情伤害成神失，胆涩原由精血伤。
内外并无诸气色，目中自觉视茫茫。若为神失尤难治，苟能保养亦无妨。
年高疲病心肾损，纵有良医莫下方。（镇肝）明目羊肝（丸）治伤胆，伤神宜取复明（丸）将。
倘逢肝肾俱虚证，宜用水木两培汤。证若青盲兼内障，本事方投罔不藏。
此外更有雀盲证，晚则昏兮昼则光。阴浊上升元阳损，人参补胃汤可尝。
补中益气汤能效，决明夜灵散莫忘。肝虚转光丸最妙，还明散冶小儿良。
肾虚三因蛤蚧（丸）进，自然昼夜总如常。
●方
●复明丸
冬青子（生用一升，陈酒共蜜拌，蒸七次，晒七日，露七夜，焙乾）　元蝙蝠（活捉数个）　枸杞（捣焙）　夜明珠（酒洗煮炒）　熟地（酒蒸，焙）　绿豆壳（炒，各一两）　川黄连（炒）　白术（制各三钱）　辰砂（两半一半共蝙蝠捣烂，一半为衣）
上为细末，炼蜜为丸，梧子大，辰砂为衣，每服五十丸，食后热酒下。
●水木两培汤　治肝肾两虚，或因他病而弱，青盲初起，服之如神。
菟丝子（洗，酒煮，炒）　补骨脂　巴戟　枸杞　川牛膝（酒洗，炒）　肉苁蓉（竹刀切片，酒浸，焙乾，各一两）　青盐（二钱，另研）
上为细末，用猪腰子一个，竹刀切开，半边去内筋膜，入药末一钱，用线扎紧，用上年陈酒浸湿炙热，冷定火性，食之即愈。
●本事方
白羚羊肝（只用一片，薄切，新瓦上焙乾）　蕤仁（去壳皮）　泽泻　菟丝　车前　麦冬肉　防风　黄芩　苦葶苈　地肤子（去壳）　茺蔚子　杏仁（炒）　桂心（炒）　青葙子　五味　枸杞　细辛　白茯苓（各一两）　熟地（两半）
上为细末，炼蜜为丸，梧子大，每服三四十丸，温汤下，日三服。
●决明夜灵散
石决明　夜明砂（均另研，各二钱）　猪肝（一两，生用，不食猪肝者羊肝代）
上末和匀，用竹刀切猪肝作二片，将末铺一片以一片合之，麻扎定，勿令药泄，米泔水一大碗，勿犯铁器，用沙罐盛之，将肝药入于罐内，煮至小半碗，临卧连肝药汁服之。
●转光丸　治肝虚雀目青盲。
生地　白茯苓　川芎　山药　熟地　蔓荆子　白菊花　防风　细辛
上为细末，炼蜜为丸，梧子大，每服二十丸，空心桑白皮汤下。
●还明散　治小儿每至夜不见物，名曰雀盲。
夜明硝　井前砂　穀精草　蛤粉（各等分）
上为细末，煎黄腊为丸，如鸡头大，三岁一丸，用猪肝一片，切开，置丸于中，麻扎定沙罐内，煮热，先熏眼，后服之。
●蛤蚧丸
蛤粉（细研黄腊等分）
上腊，搜粉为丸，如枣大，每用猪肝一片二两许，披开包一丸，麻线扎定，入沙罐内，水一碗，煮熟，先熏目，后食之。
●千金方　治青雀盲，神效。
地肤子（五钱）　决明子（一升）
上二味为末，以米饮汁和丸，食后服二十丸，加至三十丸，日二服，一方治青雀盲，大效。
苍术四两，米泔水浸一宿，切片焙乾为末，每服三钱，用猪肝二两批开，掺药末，仍合定，将麻扎紧，粟米一合，水一大碗，砂罐内煮熟，熏眼，临卧服之。
●补中益气汤　见总论。
●镇肝明目羊肝丸　见浮翳。
●人参补胃汤　伤寒愈后。

青风内障论（附绿、黄、黑、乌、丝、银）  ***************************
青风内障者，谓视瞳神有气色昏蒙，如青山笼淡烟也。然自视尚见，但比平时光华则昏蒙耳。其原乃阴虚血少，及劳心竭虑，忧郁忿怒所致，为证甚危，宜急治之。治法宜羚羊角汤，或白附子汤，补肾磁石丸，还睛散之类主之。特是风之为患，岂但此哉，而尤有曰丝、曰黄、曰黑、曰乌、曰绿、曰银风等证之异。
〖绿风内障〗
考夫绿风者，为候瞳神气浊而不清，其色如黄云之笼翠岫，似蓝靛之罩藤黄，乃青风炎重之证，久则变为黄风，虽曰头风所致，亦由痰湿所攻，火郁忧思怨急之故，治法审系痰湿攻伤，先以半夏羚羊角散，或羚羊角散，后以还睛丸主之；系头风所致，以羚羊角散主之。
〖黄风内障〗
黄风者，为候瞳神已大，其色昏浊而黄也。此乃绿风之变证，原由痰湿攻脾，头风损胃所致，其病较绿风而治更难，然久服快脾汤、清胃汤，亦有治之犹效者。
〖黑风内障〗
若夫黑风则与绿风之候相似，但时时黑花自起，此乃肾受风寒，邪热上攻于眼，治宜以白附子汤、补肾磁石丸、还睛散主之。
〖乌风内障〗
至于乌风其候色浊晕气滞，有如暮雨中之浓烟重雾，风痰之人，嗜欲太过及败血伤精，肾络损而胆汁亏，真气耗而神光坠，治法宜以白附子汤、或凉胆丸主之。
〖丝风内障〗
他如丝风一证，为候视瞳神内，隐若有一条横经，或竖经于目内，自视全物亦有碎路者，此乃络为风邪攻郁，是真气玄府，有一系之遏，故视亦光华有损，久不治则变内障之笃，治宜先以生犀角丸，继以还睛丸主之。
〖银风内障〗
更何以曰银风，谓瞳神大成一片，雪白如银，故曰银风也，此病头风痰火之人，偏于气忿怒郁，不得舒畅，故伤真气而成，乃终身之痼疾，恐金丹不能为返光矣。然能耐服加味逍遥散，继进人参养荣汤，当有治之复明者。甚矣。风之为病，顾若是之多且奇哉，而究皆系人之不能自保。使人皆能存心养性，内调七情，使之各发于正，外慎六淫，制之邪无从入，则又何风之足畏乎。
●证治歌
那堪内障有青风，淡烟俨向青山笼。阴虚血少多思虑，忧郁忿怒惊昏蒙。
此证最危宜急治，羚羊角汤可奏功。白附子汤治速效，补肾磁石（丸）还睛（散）灵。
青风炎重绿风现，瞳神气浊证斯成。色似黄云笼翠岫，蓝（靛）罩藤黄亦与同。
病延日久黄风变，头风更兼痰湿攻，火郁忧思兼忿怒，治法分明可引伸。
痰湿半夏羚羊角（散），羚羊角散更还睛（丸）。头风仍用羚羊（角）散，黄风瞳大色更昏。
痰湿攻脾风损胃，治原不易莫逡巡。清胃（汤）快脾（汤）能久服，或能挽救复光莹。
黑风原与绿风似，肾受风寒邪热冲。黑花时现须求治，白附子汤克奏功。
补肾磁石（丸）还睛散，更有乌风可细论。色浊气滞如笼雾，风痰更兼嗜欲侵。
败血伤精因致病，神坠原因气损真。胆汁亏因肾络损，白附子（汤）偕凉胆（丸）工。
丝风一证如何辨，横丝隐跃在瞳神。风邪入络相攻害，真气玄府遏难通。
久而不治贻深害，生犀角（丸）与还睛（丸）从。内障尤有银风证，瞳神一片白如银。
头风痰火兼郁怒，致伤真气最为凶。加味逍遥（散）宜耐服，继则宜投（人）参养营（汤）。
风证如斯已详数，尤须临证细心寻。
●方
●羚羊角汤
人参　元参　地骨皮　羌活　羚羊角（锉末，各一两）　车前（一两五钱）
上为末，水煎，食后温服。
●白附子汤　治发散初起黑花、昏蒙内障。
荆芥　白菊花　防风　木贼　白附子　苍术　人参　羌活　蒺藜
上等分，水煎，食后服。
●半夏羚羊角散
羚羊角（锉细末）　薄荷　羌活　炙半夏（各一钱半）　细辛（二钱）　白菊花　川乌（炮）　川芎　车前　防风（各五钱）
上为末，每服三钱，生姜三片，水煎服或荆芥汤调服。
●羚羊角散
白菊花　川乌（炮）　川芎　车前　防风（各五钱）　羌活　半夏　羚羊角　薄荷（各二钱半）　细辛（二钱）
上入生姜三片，水煎服或为末，荆芥汤调服。
●生犀角丸
石决明（醋煅）　当归身　犀角（锉末）　麻黄（减半）　楮实子　枸杞　防风
上为细末，面糊丸，梧子大，每服五十丸，茶清送下。
●补肝散　治丝风内障，均系肝风不痛痒，眼见花发黄白黑赤，或物二形难辨。
羚羊角　防风（各三两）　人参　茯苓（各一两）　细辛　元参　车前　黄芩（炒）　羌活（各一两）
上为细末，每服一钱，米饮调下。
●大黄泻肝散　治乌风内障。
郁李仁　荆芥（各二钱半）　甘草　大黄（各五钱）
上水煎，食后服。
●还睛散　即胬肉攀睛内还睛丸加仙灵脾、茵陈。
●补肾磁石丸　见能远视。
●清胃汤　见睥生痰核。
●加味逍遥散　见睑硬睛疼。
●人参养荣汤　见总论。
●凉胆丸　见状如悬胆。
●快脾汤　即（人参养胃汤），见伤寒愈后。

偃月内障论（附仰月、如银、如金）  ***************************
偃月障者，风轮上半边气轮交际处，从白膜内有隐隐白气一湾，如新月覆垂向下也。其色粉青，与偃月侵晴，在轮膜中来缓者不同，初起不觉无虑，积久始下风轮而损光，或沿边周匝而为枣花，为害最迟，人不为虑，多中其患。其源乃脑漏或脑有风湿，久滞郁中，微火攻击，脑油滴下，好酒暴怒，激滞生郁，为变亦急，凡经水洗脑，不得干而湿热伏抑者，及痰火人好燥腻湿热等物者，皆有此患。治宜补肝散或坠翳丸，此偃月之治法也。
〖仰月内障〗
更有白气隐隐一湾如新月从风轮下半边，仰而从下生上，谓之仰月障者，何以治之。盖此候乃水不足，木失培养，金反有馀之故也。治宜培木抑金，滋水补阴，以生熟地黄丸，及右归丸之类主之。自尔水足金和，光明无损矣。倘抗久失治，则变为如银内障之难治者，可不畏哉。
〖如银内障〗
夫如银内障何为者。其候瞳神中白色如银，轻则一点白亮而如银星一片，重则瞳神皆雪白而圆亮，圆亮者一名圆翳内障，有仰月、偃月变重为圆者，有一点从中起，视渐昏渐大而不见者，此乃郁滞伤乎中和之元气，故阳光精华为其闭塞而不得瞻见，亦有湿热在脑，脑油滴落，而元精被损郁闭其光，非若银风散大而不可收者，乃不治之兆，故称难治。然有年未六旬血气未衰者，主以石决明散，犹可复明也。但未若如金内障之易退耳。
〖如金内障〗
如金内障又何为者，其候瞳神不大不小，只是黄而明莹，此乃元气伤滞所成，因而痰湿阴火攻激，故色变易，非若黄风之散大不可医者。治以羚羊羌活汤，及羚羊角饮子，自尔就愈而有能保养培元，调和气息者，则又可勿药有喜矣。
●证治歌
目障竟成偃月形，病在风轮与气轮。白气隐生白膜内，状如新月色粉青。
证与偃月侵睛异，始犹不觉继多凶。至下风轮光渐损，沿边周匝枣花成。
病由脑漏或风湿，久滞火郁脑油生。或因饮食起居害，补肝散与坠翳（丸）工。
更有白气下而上，隐隐一湾仰月名。水木若衰金反胜，治宜培木以抑金。
生熟地黄（丸）右归（丸）进，金和水足自光明。内障更有如银证，瞳神白色竟如银。
重则雪白而圆亮，轻犹一片似银星。元气中和伤郁滞，阳光精华闭塞成。
湿热在脑脑油滴，元精被损光郁凝。年未六旬气未弱，石决明散或回春。
如金内障亦先辨，瞳神无恙黄色侵。此病亦由元气弱，痰湿阴火更相攻。
羚羊羌活羚羊（角）饮（子），神效昭然若发蒙。
●方
●补肝散
羚羊角　细辛　羌活　白茯苓　夏枯草　元参　防风　楮实子　人参　石斛　车前（各等分）
上为细末，每服三钱，食后米饮调下。
●坠翳丸、石决明散　均见浮翳。
●生熟地黄丸　见游风。
●右归丸　见目闭不开。
●羚羊羌活汤　见云雾移睛。
●羚羊角饮子　见逆顺障。
●补肾丸　治如银障见圆翳内障。

瞳神反背论（附瞳神欹侧）  ***************************
瞳神反背者，因六气偏胜，风热搏击其珠，斜翻侧转，白向外而黑向内也，药不能治，止用拨治，须久久精熟，能识其何向何背，或带上带下之分，然后拨之，则在反掌，否则不能治矣。今人但见目盲内障，或目损风水二轮，而膏杂坏白掩黑者，皆呼为瞳神反背，谬矣。夫反背实是斜翻，乌珠向内，岂珠正向外而可谓之反背哉，使此而亦谓之反背，其有瞳神欹侧一证，将何谓乎。
〖瞳神欹侧〗
夫欹侧者，谓瞳神歪斜，或如杏仁枣核半月也。此乃肾胆之神膏所损，瞳神将尽矣，若风轮被损，神膏流绽，致瞳神欹侧者，轮外必有蟹睛在焉，蟹睛虽去而瞳神不得复圆，外亦结有脂翳，终身不脱。若轮外别无形证，而瞳神欹侧者，必因内伤肾水，与肝血胆之化源，故膏液日渐耗，而瞳神欲没，甚为可畏，宜急治之，虽难复圆，亦可挽住，而免坠尽无光之患，治宜服生犀角丸。甚矣，病形之各异也，治者可不详辨哉。
●证治歌
瞳神反背最为奇，六气偏胜故如斯。白向外兮黑向内，搏急总由风热滋。
药不能攻惟用拨，熟精拨法效堪期。目盲内障及诸证，妄称反背实堪叹。
更有瞳神时欹侧，肾胆神膏寡损亏。枣核杏仁半月似，风轮破损更堪悲。
神膏流绽瞳欹侧，轮外蟹睛状可窥。蟹睛虽去瞳难复，外翳终身不脱离。
若无外证瞳斜欹，此系内伤证若兹。肾肝血胆俱亏损，膏液目耗势甚危。
治宜丸服生犀角，庶能挽救莫迟迟。
●方
●生犀角丸　见青风内障。

冰翳内障论（附涩翳障）  ***************************
冰翳内障，谓如冰冻坚实，傍观透于瞳神内阴处，及日中看之，其形一色，痛而泪出，此因胆气盛，遂使攻于肝而得之也。治宜服皂角丸合生熟地黄丸，及七宝丸，羊肝丸，分珠黄。然此翳也，凝而不痛，故名曰冰。
〖涩翳障〗
而有所谓涩翳者何也。盖其候微微赤色，或聚或开，两傍微光，瞳神上如凝脂色，时复涩痛而无泪，故曰涩翳也。此因心肾虚热而致，治宜服皂角丸，生熟地黄丸，诚如所治，而冰有不如遇日之融，涩有不如遇水之洗也，则吾未之前闻。
●证治歌
冰翳内障实而坚，痛而泪出实堪怜。日中观与傍观异，胆气攻肝治法传。
羊肝（丸）七宝（丸）分珠散，皂角丸合（生熟）地黄丸。更有涩翳须分辨，瞳神色似凝脂然。
或聚或开色微赤，时复涩痛无泪涟。皂角（丸）仍与（生熟）地黄（丸）进，心肾虚热不缠绵。
●方
●还肝散　治冰翳内障。
栀子　蒺藜（均炒）　枳壳　荆芥（各四钱）　车前　牛子（炒，各二钱）　甘草（四钱）
上为细末，苦竹叶汤，食后调下。
●分珠散、皂角丸、生熟地黄丸　均见游风。
●七宝丸　见剑脊。
●羊肝丸　见青盲。

绿映瞳神论  ***************************
绿映瞳神，谓瞳神乍看无异，熟视乃见深处隐隐绿色，自视亦渐觉昏眇，盖由痰火湿热害及清纯太和之元气，延久不治，或有触犯者则如金青盲等证成矣，其日中及日映红光处，看瞳神有绿色。目视不昏者，此乃红先铄于瞳神照映，黑红相射而光映为绿之故，非绿自生之，谓及春夏瞳神，亦觉色微微绿莹者，乃肝胆清纯之正气，视亦不昏，不可误认为此。但觉昏眇，而瞳神绿色，明处暗处看之一般气浊不清者，乃是此证。治宜葛花解毒饮，或清痰饮主之，若源多因过酒，及嗜辛热之伤，此其治所谓源清而流自澄也。
〖证治歌〗
绿色隐隐映瞳神，自视亦觉渐昏蒙。害由湿热兼痰火，久延不治祸必深。
医师临证须详审，莫将假证认为真。此证明暗视皆绿，瞻视昏眇治法询。
葛花解毒（饮）清痰饮，源既清兮流自澄。
〖方〗
●清痰饮　见瞳神散大。
●葛花解毒饮　见睛黄视眇。

真精膏损论  ***************************
真精膏损乃伤于真水，以致神膏缺损也。为证不一，其源各异，治之岂可概论哉。凡诊此证，见四围赤甚痛极者，由络间瘀滞，是火燥于神膏，宜服加减坎离丸。若凝脂翳碎坏神膏而缺者，是热烂于神膏，为病尤急，治宜滋阴降火汤。若四围不甚赤痛，不是凝脂所损者，为害稍缓，乃色欲烦躁，恣辛嗜热之故，治宜先进泻肾汤，继进明目地黄丸，三仁五子丸。虽然神膏者乃先天一五精气妙凝，自然至精至粹，今以后天之药物气味而补之，原非诚鉴之精，需以岁月恐鲜能复其初焉，病者须知行功培养，庶几内外两调，无丧明之患也。
〖证治歌〗
真精亏损神水伤，病源不一可推详。火燥神膏瘀在络，四围赤甚痛难当。
加减坎离丸最善，凝脂翳证更参观。碎坏神膏因致缺，热烂神膏贵谨防。
滋阴降火汤宜进，若非此证难等量。四围赤痛犹未甚，此因欲躁辛热戕。
汤名泻肾宜先进，继进三仁（五子丸）与（明目）地黄丸。
〖方〗
●滋阴降火汤　见云雾移睛。
●泻肾汤　见睥生痰核。
●明目地黄丸、三仁五子丸　均见瞻视昏眇。

膏伤珠陷论  ***************************
膏伤珠陷，谓目珠子觉低陷而不鲜绽也，非因损破膏流水耗而陷低之比，盖内有所亏，目失其养，源枯络伤，液耗膏损之故，所致不一，治亦有异，试详辨之。有恣色而竭肾水者，治宜八味丸、六味丸、滋肾丸、补肾丸主之；有嗜辛热而伤津液者，治宜清胃汤、葛花解毒饮；有因风痰湿郁而损精膏者，治宜清痰饮、或泻湿汤主之；有出血太过以致膏液不得滋润者，治宜四物汤、当归补血汤主之，有哭损液津而致者，治宜明目地黄丸，滋阴地黄丸主之。总之证治虽别，而要皆系元气弱而膏液不足也。若人目无故而低陷者，死期至矣，若目外恶证内损精膏者，不治，慎勿等此而统论之也。
〖证治歌〗
膏伤珠陷最堪怜，液耗膏损病之缘。内有所亏目失养，所因不一治法传。
恣色肾亏宜八味（丸），六味（丸）滋肾（丸）补肾丸。精液竭困辛热嗜，葛花解毒饮清胃（汤）便。
风痰湿郁精膏损，清痰饮与泻湿（汤）连。出血过多膏失润，当归补血（汤）四物（汤）妍。
哭损液汁滋阴（地黄丸）美，（或）明目地黄丸最贤。
〖方〗
●六味丸　见目睛瞤动。
●八味丸（即六味丸加附桂、滋肾丸）　见神水将枯。
●补肾丸　见圆翳内障。
●清胃汤　见睥生痰核。
●葛花解毒饮　见睛黄视眇。
●清瘿饮　见瞳神散大。
●泻湿汤　见大眦漏。
●四物汤　见赤痛如邪。
●当归补血汤　见双目睛通。
●明目地黄丸　见瞻视昏眇。
●滋阴地黄丸　见总论。

神珠将反论  ***************************
神珠将反论，谓目珠不正，人虽要转而目不能转，乃风热攻脑，经络被其牵缩紧急，吊偏珠子，是以不能运转，甚则其中自开，刮⿱亡掌声而时响，血分有滞者，目亦赤痛，失治者有反背之患，与双目睛通初起相似而不同，治法宜初服钩藤饮子一二贴，即进天门冬饮子，元参泻肝汤、麦门冬汤，如此而治，自然神珠活泼，转运自如矣。
〖证治歌〗
神珠将反势危哉，风热攻脑祸之阶。经络被牵珠难转，甚则自开更可哀。
血分有滞亦赤痛，失治恐成反背灾。双目睛通初略似，钩藤饮子首宜裁。
麦（门）冬汤与天门（冬）饮，元参泻肝（汤）治法赅。
〖方〗
●钩藤饮子、天门冬饮子、元参泻肝汤、麦门冬汤　均见辘轳转关。

珠中气动论  ***************************
珠中气动者，视瞳神深处，有气一道，隐隐枭枭而动，状若明镜远照，一缕清烟也，此盖因患头风痰火之病，郁久火胜，搏激而动其络中真一之气，游散飘耗而成。急宜治之，动而定后冥眇者，内证成矣，治宜天门冬饮子枳桔荆芥之属，或消风散，治此者甚勿缓侍也。
〖证治歌〗
珠中气动在瞳神，隐隐枭枭若镜明。盖以头风痰火候，郁久火盛病斯成。
由动而定遂冥眇，天（门）冬饮子加（枳）桔荆（芥）。消风散用多奇效，总宜急治保双瞳。
〖方〗
●天门冬饮子　见辘轳转关。
●消风散　见妊娠目病。

惊振内障论  ***************************
惊振内障者，因病目再被撞打，变成内障也。其候夜疼痛而赤膜遮目，不能瞻视，治宜补肝丸、石决明、补肾丸，及皂角丸合生熟地黄丸，治方虽多，总不外乎补虚散瘀而已，岂有异治哉。
〖证治歌〗
惊振竟成内障忧，痛疼在夜赤遮眸。病目更兼遭击触，补虚散辨法宜周。
补肝丸进堪期效，石决明散亦宜投。生熟地黄合皂角（丸），障开惊定不须愁。
〖方〗
●补肝丸
枸杞　五味　决明子　杏仁　茺蔚子　青葙子　茯苓（去皮各一两）　乾地（三两）　菟丝子（二两）　山药　车前　地骨皮　柏子仁　大黄　黄芩（去黑心）　黄连（去须）　人参　细辛　防风　甘草（炙各一两半）
上为细末，炼蜜为丸，梧子大，每服二十丸，加至三十丸，食后米饮下。
●石决明丸　见睛黄视眇。
●补肾丸　见云雾移睛。
●皂角丸、生熟地黄丸　均见游风。

内障根源歌  ***************************
不疼不痛但昏朦，薄雾轻烟渐渐浓。或见花飞蝇乱出，或如丝絮在虚空。
此般状样因何得，肝脏停留热与风。大叫大啼惊与恐，脑脂流入黑睛中。
初时一眼先昏暗，次第相牵亦与同。苦口还须良药进，只缘肝气不相通。
彼时服药宜稍定，将息多乖即没功。迁延日久全黑暗，证名内障障双瞳。
名字随形分十六，医师临证贵通融。纵投妙药难祈效，须行拨法用金针。
将息仍如前戒慎，倘亏调养祸靡穷。

针内障眼法歌  ***************************
内障由来十六般，学医济世细心看。分明一一知形证，施针方可得相安。
若将针法同圆翳，误损神光最可伤。冷热光明虚与实，调和四体待平康。
不然气必违将息，呕逆劳神翳翻扬。咳嗽震惊皆不可，多惊先服镇心（丸）方。
若求凉药银膏等，用意临时仔细观。老翳细针初复嫩，针形切勿一般将。
病虚新产怀娠月，下针才知将息难。不雨不风兼皓日，针前三日斋戒良。
安心定意遵医道，唸佛尤宜嘈杂防。患者嚮明盘膝坐，腰带提撕法亦臧。
针者原遵前哲路，心存恻隐勿仓皇。有血莫惊须住手，裹封如旧再酌商。
忽然惊振医斟酌，服药三旬定吉祥。七日解对难见日，水摇花上勿惊慌。
还睛丸散坚心服，百日分明覆旧光。

针内障后法歌  ***************************
内障金针针了时，医师言语要深思。锦色黑荳如球子，眼上安排日系之。
卧眠头忱须要稳，仰卧三朝莫厌迟。封后忽然微有痛，脑风牵动莫他疑。
或针或烙依经法，痛极仍将火熨之。拟吐白梅含咽汁，吐来仰卧却从伊。
起则恐因遭努损，虽然稀有也须知。七朝豉粥温温食，震动牙关事不宜。
大小便时须缓缓，无全自起与扶持。高声叫唤言多后，惊动睛轮见雪飞。
如此志心三十日，渐行出入认亲知。狂心莫忆阴阳事，夫妇分床百日期。
一月不需临洗面，针痕湿著痛微微。五腥酒面周年断，服药消除病本基。
●镇心丸　治心痫惊悸，忧思愁虑伤心，惕然心跳，动振不安，吐舌面赤目瞪等症。
牛黄（一钱，另研）　生地（酒洗，炒）　当归身（酒洗，炒）　远志肉（去心）　茯神（各五钱）　金箔（十五片）　石菖蒲（九节者佳）　川黄连（各二钱半）　辰砂（二钱，另研）
上以前六味，共为细末，后入牛黄、辰砂二味，猪心血为丸，如黍米大，金箔为衣。每服五六十丸，煮猪心汤送下。


卷六  ——————————————————————————————————————————————————————————————————————————————————————————

运气原证  ***************************
按内经运气泪出，皆从风热。《经》云：厥阴司天之政，三之气天政布风乃时举，民病泣出，是也。

目泪  ***************************
《灵枢》黄帝曰：人之哀而泣涕者，何气使然。岐伯曰：心者五脏六腑之主也，目者宗脉之所聚也，上液之道也。口鼻者气之门户也，故悲哀愁忧则心动，心动则五脏六腑皆摇，摇则宗脉感，宗脉感则液道开，液道开，故涕泣出焉。液者所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精，补天柱经侠颈侠头中分也。又曰五脏六腑，心为之主，耳为之听，目为之视，肺为之相，肝为之荣，脾为之卫，肾为之主，故五脏六腑之精液，上渗于目，心悲气并则心系急，心系急则肺举，肺举则泽液上溢，夫心系与肺，不能常举，乍上乍下，故咳而泣出矣。《素问·解精微论》曰：厥则目无所见，夫人厥则阳气并于上，阴气并于下，阳并于上则火独光也，阴并于下则足寒，足寒则胀。夫一水不胜五火，故曰昏盲，是以气冲风泣下而不止，夫风之中目也，阳气内守于精，是火气燔目，故风见则泣下，有喻比之，夫火疾风生，乃能雨，此之类也。东垣云：水附木势，上为眼涩为眵为冷泪，此皆由肺金之虚，而肝木寡于畏也。
〖迎风冷泪论（附迎风热泪、迎东、迎西）〗
迎风冷泪，不论何时何风，见则冷泪交流，若赤眼障翳者，非是此症，此乃水木二经，血液不足，阴邪之患，与热内带火及无时冷泪者不同，治法宜河间当归汤、或阿胶散与枸杞酒之类。
〔迎风热泪〕
然迎风泪出一也，而忽有不冷而热者，何也？其候亦不论何时何风，见之则热泪交流，若有别症者，非也。此乃肝胆肾水之精液不足，故因虚窍不密，而风邪引出其泪也。水中有隐伏之火发，故泪流而热，治法因肝藏受热者，宜以羚羊角散主之；冲风泪出者，以白殭蚕散主之；因肝虚者，以珍珠散主之。此言泪之冷热异症之治也，而更有别以迎东迎西者，抑何故哉。
〔迎东〕
盖迎东一症，其候目见东南二风，则涩痛泪出，见西北风则否，此与迎风赤烂泪出，末同而本异。迎东乃肝之自病，气盛于血，其发每在春夏，非若迎西因虚受克而病发也，治法宜抑气之有馀，而清肝之抑郁，始以流气饮，继进洗肝散，或龙胆泻肝汤，若肝虚则加服补肝散，或养肝丸，其通治也。
〔迎西〕
若夫迎西一症，其候目见西北二风，则涩痛泪出，见东南风则否，此乃肝虚受克之病，其发每在秋月，治当补肝之不足，抑肺之有馀，宜先以泻肺汤，继进珍珠散，以此分治，自无视不明矣。
●证治歌
迎风冷泪泪交流，肝胆液亏阴邪留。河间当归汤最善，阿胶原与枸杞侔。
若为热泪无他症，肝胆肾亏是病由。水中伏火发为热，治法攸殊勿刻舟。
肝藏受热羚羊角（散），冲风泪出（白）殭蚕（散）投。肝虚宜用珍珠散，迎东迎西又别求。
迎东肝病气盛血，东南风起泪盈眸。其发每当春与夏，饮投流气是先筹。
继进洗肝散最善，龙胆泻肝汤可谋。肝虚则服补肝散，养肝丸好亦同俦。
迎西肝虚而受克，西北风生泪不收。发每在秋先泻肺（汤），继进珍珠（散）病自瘳。
●方
●河间当归汤　治风邪所伤，寒中目泪自出，肌瘦汗不止。
当归（酒制，二钱）　人参（二钱）　官桂　陈皮（各一钱）　炮姜　白术（炒）　白茯苓　甘草　川芎　细辛　白芍（各五分）
上姜三片，枣二枚，水煎，不拘时热服，日三次。
●阿胶散　治目有冷泪，流而不结，肝受风冷。
阿胶　马兜铃（各一两半）　紫菀　冬花（各一两）　甘草（五钱）　白蒺藜（炒，二钱半）　糯米（一两）
上㕮咀，每服二钱，水煎，温服，不拘时。
●枸杞酒　治目视不明，迎风冷泪。
枸杞（拣肥者一斤，杵烂用绢袋盛贮，以陈无灰酒七斤。浸须密封口，勿令泄气，至三七日取饮）
上仍用猪肝煮熟切片，蘸花椒、盐同食，每饮一二盏，若过饮，不但无益，反佐湿热，为害不浅。
●羚羊角散
羚羊角（锉细末）　羌活　元参　车前　栀仁（炒，各五钱）　黄芩　瓜蒌（各五钱）　胡黄连（三钱）　家菊花（三钱）　细辛（一钱）
上为细末，每服二钱，食后，竹叶煎汤调下。
●殭蚕散　治冲风泪出。
白殭蚕（炒）　粉草　旋覆花　细辛　木贼（各五钱）　嫩桑皮（一两）　嫩芥（二钱半）
上为末，每服二钱，水煎，食后温服。
●珍珠散　治肝虚目风泪出。
珍珠（另研）　丹砂（研）　乾姜（研，各三分）　贝卤（火煅水淬乾研，一两）
上为细末，以熟绢筛三次，每仰卧，以少许点眼，闭目少时为妙。
●龙胆泻肝汤
胆草（酒洗）　人参　天冬　麦冬　生甘草　黄连（炒）　栀仁　知母（各五分）　黄芩（七分）　柴胡（一钱）　五味（三分）
上水煎服。
●一方　治迎风冷泪不止，用乌鸡胆汁临卧点眼，效。
●洗肝散　见暴风客热。
●补肝散　见外障（夏枯草散即补肝散，此用麦冬汤调服，彼治冷泪。）
●养肝丸　见云雾移睛。
●泻肺汤　见金疳。
●流气饮　见倒睫拳毛。
〖无时冷泪（附无时热泪）〗
无时冷泪，谓目不赤不痛，并无别病，且不待迎风，常流冷泪，久则瞻视昏渺，非迎风冷泪，因虚引邪之轻者比。其源乃精液伤耗，肝胆气弱，精膏枯涩，肾水不足，幽阴已甚之病。久而失治，则有内障青盲之患。精衰血散之人，及悲伤哭泣久郁，妇人产后，悲泣火过者，多患此病。治法系肝肾不足者，宜菊精丸主之；悲伤久郁者，以加味逍遥散主之，外以麝香散㗜鼻，又其通治也。夫冷泪常流，于斯可以治矣。
〔无时热泪〕
而有目亦无别病，无时常流热泪者，将何如乎，此候盖肝胆肾水耗而阴精亏涩，及劳心竭视，过虑深思，动其火而伤其汁，故耗液不足也。治法系肝虚者，以二妙散、枸杞酒主之；肝实者，洗肝汤主之；肝热者，决明子方主之；风热风冷者，羌活散主之；风湿者，菊花散、蝉蜕饼子、川芎丸主之。通治以当归饮子、椒苄丸，亦正治也。外点珍珠散，乳汁煎，其泪自止。若目有别病而热泪流出者，则因火激动水，治宜降火滋阴，以滋阴降火汤主之。而尤当审因何病而致，对病下方，而后乃无误也。
●证治歌
何来冷泪出无时，久而瞻视亦昏迷。精液伤耗肝胆弱，精膏枯涩肾水虚。
内障青盲从此起，或将治法逐详披。悲伤久郁（加味）逍遥散，肝肾不足菊精（丸）施。
外以麝香散㗜鼻，此为通治最宜知。至于热泪须分别，病因竭视与劳思。
肝胆肾耗阴精涩，膏液不足故如斯。审系肝虚求治法，枸杞酒偕二妙（散）奇。
决明子方清肝热，肝实洗肝汤可医。风热风冷宜羌活（散），风湿菊花散莫离。
川芎丸与蝉蜕饼，通治有法不差池。当归饮子椒苄（丸）并，外点珍珠（散）乳汁（煎）宜。
若因别痛泪流热，因火激水病若兹。滋阴降火汤宜进，定教泪止自扬眉。
●方
●菊精丸
甘菊花（去根叶，四两）　肉苁蓉（酒洗，去甲切片，焙，二两）　枸杞（捣焙，三两）　巴戟（去心，一两）
上为细末，炼蜜为丸，桐子大，每服三钱，空心或温酒，盐汤送下。
●麝香散
香附　川椒目（各等分）　苍术　麝香（各少许）
上为细末，令病者噙水一口，将药吹入鼻中。
●二妙散　养肝气，治目昏不明，泪下。
当归　熟地（各等分）
上为细末，每服二钱，不拘时用无灰酒调服。
●洗肝汤　治肝实眼。
人参　黄芩（去黑心）　赤茯苓（去皮）　栀仁　川芎　柴胡　地骨皮　菊花　桔梗（炒，各一两）　黄连（去须）　炙草（各五钱）
上每服三钱，入竹叶七片，水煎服。
●决明子方　治肝热，止泪赤眼等症。
用决明子，朝朝取一匙，拣令净，空心白汤吞下，百日见夜光。一方作菜食之。
●羌活散　治目风冷泪。
羌活（一两）　木香　官桂（去皮）　胡黄连　山药　升麻　艾叶（焙，各一两）　牛膝（酒浸切焙）　山茱萸（去核）　白附子（炮，各七钱半）
上每服三钱，水煎食后温服，日三服。
●菊花散
苍术（四两，肥者用银、石器入河水，同皂角一寸煮一日，去皂角取末，铜刀刮去皮，晒乾，三两）　木贼　菊花　草决明（洗，焙乾）　荆芥穗　旋覆花　甘草（炙，各一两）　蝉蜕（洗，焙，七钱半）
上为末，每服一钱，腊茶五分，同煎，空心临卧时服。
●蝉蜕饼子　治目昏冷泪，去翳膜。
蝉蜕（洗，焙）　木贼　甘菊花　荆芥穗　川芎（各一两）　苍术（火泔水浸，三两）　炙甘草（五钱）
上为细末，炼蜜和作饼子，如钱大，每服一钱，食后细嚼，腊茶下，日三服。
●川芎丸　治风盛鼻塞，流清涕，热气攻眼，下泪，齿间紧急作头痛。
川芎　柴胡（各一两）　半夏　炙甘草　菊花　人参　前胡　防风（各五钱）
上每服四钱，姜四片、薄荷五叶，同煎服。
●当归饮子　治目泪不止。
当归身　人参　柴胡　黄芩　白芍　甘草　大黄（各一钱）　滑石（五分）
上加生姜三片，水煎，温服。
●椒苄丸　治目昏多泪。
熟地（焙乾）　川椒（去目及闭口者，微炒）　生地（切焙，各等分）
上为末，蜜丸，梧子大，每服五十丸，空心盐汤或米饮下。
●乳汁煎　治风泪涩痒。
人乳（一升）　黄连（去头取净末，七钱半）　蕤仁（研烂，一两）　炮姜（为末，二钱半）
上除乳外研极细，以乳浸一宿，明旦入铜器中，煎取三合，用绵滤去滓，每以忝米大点眦中，勿当风点。
●银海止泪方
苍术（米泔水浸，一两五钱）　木贼（去节，三两）　香附（炒去毛，二两）
上为细末，炼蜜为丸，梧子大，食后盐汤下三丸。
●木贼散　治目出冷泪，实则用此。
木贼　苍术　蒺藜　防风　羌活　川芎　甘草
上水煎服。
●羌活散　治风热攻眼，昏涩多泪。
羌活　川芎　天麻　旋覆花　藁本　防风　蝉蜕　菊花　细辛　杏仁（去皮尖，各一两）　甘草（炙，五钱）
上为细末，每服二钱，水煎，食后服。
●泻肝汤　治目热泪生粪者，脾肝受热故也。
桑皮（一两）　地骨皮（二两）　甘草（五钱）
上㕮咀，每服三钱，水煎食远服。
●一方　治热泪。
用乌贼鱼骨研极纸绢滤过，点眼，愈。
●珍珠散、枸杞酒　均见迎风冷泪。
●加味逍遥散　见睑硬睛疼。
●滋阴降火汤　见云雾移睛。

风沿  ***************************
丹溪云：风沿眼繫上膈有积热，自饮食中挟怒气而成顽痰痞塞，浊气不下降，清风不上升，由是火益炽而水益降，积而久也，眼沿因脓溃而肿于中，生细小虫系，遂年久不愈而多痒者，是也。用紫金膏，以银钗脚拨去油腻点之。试问若果痒者，又当去虫以绝根本。盖紫金膏只去湿与去风凉血而已，若前所谓饮食挟怒成痰，又须更与防风通圣散，去硝黄，为细末，以酒拌日晒乾，依法服之。禁诸厚味，及大料物，方尽诸法之要。
〖眦帷赤烂论〗
眦帷赤烂，谓赤烂惟眦有之，并无别病也。若别病而赤烂者，乃因别火致伤，其眦又非此比。赤胜烂者火多，乃劳心忧郁忿怒，无形之火所伤，烂胜赤者湿多，乃恣燥嗜酒哭泣过多，冒火冲烟，风热熏蒸所伤，病属心络，甚则火盛而水不清，疮遂生于眦边矣。要分大小二眦，相火君火虚实之说。治宜内服洗刀散、菊花通圣散，洗用黄连散，点以炉甘石散、东垣碧天丸、紫金膏，择而用之。虽然，赤烂似亦小病也，而亦有赤瞎者焉。尝闻治法以青泥蛆，淘净晒乾为末，仰卧合目，用药一钱，放眼上，须更，药行少时，去药，赤瞎自无。东垣云：目瞳赤烂岁久，欲呼赤瞎是也，常以三稜针刺目外，以泻湿热，立愈。治风弦烂眼秘穴大骨空，在手大指第二节尖，灸九壮，以口吹火减，小骨空在手小指二节尖，灸七壮，以口吹火减，今并录之，以便选用。
〔证治歌〕
目眦赤烂症无他，若因他症贵精查。赤胜烂属无形火，劳忧郁怒病相加。
烂胜赤者因多湿，熏蒸风热故生瑕。病在心络须详审，慎则疮生实足嗟。
火从君相分虚实，内服洗刀（散）与菊花（通圣散）。洗用黄连散最妙，古人点法自无差。
碧天丸与炉甘石（散），膏用紫金取效奢。倘为赤瞎须求治，泥蛆治法功独赊。
刺法流传兼灸法，遵循医治效无涯。
〔方〕
●洗刀散　治风热弦烂目赤肿，内外障，羞明倒睫，出泪，两睑赤烂，红筋瘀血等症。
防风　连翘　羌活　独活　草决明　蔓荆子　木贼　元参（各一两）　当归　荆芥　滑石　薄荷　麻黄　白术　赤芍　大黄（各五钱）　黄芩　川芎　栀仁　桔梗　石膏　芒硝　蝉蜕　白菊花　蒺藜（各四钱）　甘草　细辛（各三钱）
上姜引水煎，食后服，再用清凉洗眼之药。
●菊花通圣散　治两睑溃烂，或生风粟。
白菊花（一两半）　滑石（三两）　石膏　黄芩　甘草　桔梗　牙硝　黄连　羌活（各一两）　防风　川芎　当归　芒硝（各五钱）　荆芥　白术　栀仁（各二钱半）
上㕮咀，每服五钱，生姜三片，水煎食后服。
●黄连散　治烂眼弦风。
黄连　防风　荆芥　赤芍　五倍子　蔓荆子　覆盆子（即甜勾根）
上水煎，入盐少许，滤去滓净，又入轻粉少许，和匀洗眼效。
●甘石散　治烂风眼。
炉甘石不拘多少，火煅七次，童便淬七次，又煅七次，用黄连浓煎汁淬七次，又煅七次，用穀雨前细茶浓煎淬七次，又并三汁合一处，煅淬三次，然后安放地上一宿，出火气，细细研，入冰片、麝香研匀，点上。煅时用好紫销炭极大者，凿一坑，以安炉甘石。
●东垣碧天丸
瓦粉（炒一两）　铜绿（七分为末）　枯矾（二分）
上研铜绿、枯矾令细，旋旋入瓦粉研匀，热水和为丸，如黄豆大，每用一丸，热汤半盏，浸一二时，洗眼，至觉微涩为度，闭眼半时候，临卧再洗，瞑目就睡，尤为神妙。一丸可洗二三日。
●紫金膏　即赤膜下垂内洗眼金丝膏药味为末，以文武火熬膏。
〖风弦赤烂论〗
风弦赤烂，谓目睥沿赤烂垢腻也，此盖血虚液少，不能滋养睥肉，以致湿热滞于睥络，常时赤烂，非若迎风因邪乘虚之比。若先有障而赤烂者，治其障，通其经络，自愈。有因毛倒而拔剪损动精液，引入风邪，以致坏烂，各因其源而治之，却治以小烙铁捲纸蘸桐油烧红烙之。湿烂而痒者颇效。内宜先服清睥散，后进当归活血饮，或加减四物汤，如此治之，自湿热去而阴血足，睥肉得其养而病去矣。
〔证治歌〕
如何赤烂在风弦，血虚热少病之缘。睥肉难滋湿热滞，若先有障治宜权。
治法须知当治障，通其经络自安然。或因毛倒多拔剪，损伤精液风邪牵。
治贵因源毋孟浪，烙铁由来却法传。治宜先服清肝散，后进当归活血（饮）便。
加减四物汤同效，睥肉得养病方痊。
〔方〕
●清脾散　见土疳。
●当归活血饮　见睥翻黏睑。
●加减四物汤　见湿热生疮。
●附　菊花通圣散、洗刀散　均见眦帷赤烂。
〖迎风赤烂论〗
迎风赤烂，不论何风，见之则赤烂，无风则否，与风弦赤烂入睥络之深者不同。夫风属木，木强土弱，弱则易侵，因邪引邪，内外夹攻，土受木克，是以见风则烂，无风则愈。赤烂者，木土之正病也，赤者木中火，烂者土之湿症。若痰若湿盛者，烂胜赤；若火若燥盛者，赤胜烂。心承肺承者，珠亦痛而赤焉。此专言见风赤烂之患，与前章迎东西冷热泪症之深者又不同。治宜柴胡散，或疏风散湿汤，外兼方治，自有捷效。
〔证治歌〕
迎风赤烂症如何，土受木克故沉疴。木中火症因成赤，烂属土中湿症磨。
痰与湿盛烂胜赤，赤胜烂者火燥多。珠痛而赤心兼肺，柴胡汤进莫蹉跎。
疏风散湿汤同选，外兼方治病能瘥。
〔方〕
●柴胡散　治眼眶涩烂，因风而作，用气药燥之。
柴胡　羌活　防风　赤芍　桔梗　荆芥　生地　甘草
上水煎服。
●疏风散湿汤
赤芍　黄连　防风（各五分）　铜绿（另入）　归尾　川椒（各一钱）　轻粉（一分，另入）　羌活（三分）　胆矾　明矾（各三釐）　五味子（三分）　荆芥（六分）
上水煎去滓，加铜绿泡化，后又入轻粉搅匀，用绵纸滤过澄清，用手蘸洗烂处。
●治烂弦眼生虫方
覆盆子叶（为末，一钱）　乾姜（烧灰）　生矾（各五釐）　枯矾（一分）
上共研，蜜调，用绢片做膏药贴眼，上一夜，次早揭起，其虫自出，黏在绢上，次晚再用猪精肉切片贴眼上，一宿即愈。
●敷烂弦眼方
炉甘石（煅飞一两）　飞丹（五钱）　枯矾（二钱五分）　明砂（研细一钱）　铜绿（二钱）
上研极细，先用荆芥陈茶煎水洗患处乘湿将药敷上，即效。
●治烂弦血风眼方
覆盆子叶不拘多少，晒乾，研极细，用薄绢包之，将男小儿所食之乳浸一时，仰卧，以汁点眼上，神效。

诸因  ***************************
内外诸因，种种不一，有郁七情六淫，伤感过度而致者，其症随愈随复，最难调治。有外受风邪燥火克削，致荣卫失调，而淹滞涩翳，朦昧不清，宜散宜和，随症施之。若因他症侵乘，及物伤等症累目，虽内外轻重，各分其类，总之火郁者宜疏之，气滞者宜导之，燥甚风邪，宜审虚实调之，庶不致客邪延久成痼疾已。
〖因风论〗
因风者，谓患风病入目疾也。盖风在五行为木，在脏为肝，在窍为目，本乎一气，然不能生火，故久风则热胜，热胜则血弱；风久必郁，郁则火生，火性炎上，故患风病人，未有目不痛者。然有郁未深，而为偏喎歪斜者；有入脾而脾反湿，赤胜烂者；有血虚筋弱而振搐者；有不禁戒反伤精神，及恣燥嗜热，助邪乘乱清和之气，而为内障者；有风盛血滞，结为外障，如胬肉等症者。加以服饵香燥之药，耽酒纵辛，不善保养，使阴愈亏火愈燥，风愈胜，病变为凝瘀之重者，治当各因其症而伐其木。大抵风病目者，当去风为先，清火次之。不然，源不清，流何能止，目病虽退，后必复来矣。治法见口喎眼斜，仪容不正者，宜服正容汤；痰厥头痛，头旋眼黑，颠倒如晕，及身重肢冷者，宜服半夏茯苓天麻汤；风邪伤于胞睑，致风牵睑翻泪流者，宜服夜光柳红散；肝脏积热，肝虚目暗者，宜服加减地黄丸；肝虚风邪所致者，宜服槐子丸；风热上攻，宜服川芎石膏散。至于蝉花无比散，及外治摩风膏，则又通治诸风之定方也。医者诚神明运用，主方合宜，风其自息也已。
〔证治歌〕
诸因症属患风人，火自风生目病成。或为脾湿赤胜烂，或复偏斜郁未深。
血虚筋弱随振搐，罔知禁戒反伤神。乘乱清和因燥热，致成内障最为凶。
风盛血滞外障结，胬肉等症致伤睛。总因服药多辛燥，更兼嗜酒食贪辛。
病变凝瘀非浅祸，治当因病细推寻。风病目者无他法，风实先去火旋清。
倘逢口眼喎斜症，仪容不正须正容（汤）。痰厥头旋头复痛，眼黑颠倒竟昏蒙。
更或身重兼肢冷，半夏茯苓天麻（汤）工。风牵胞睑致流泪，夜光柳红散奏功。
肝虚目暗因肝热，加减地黄丸可呈。肝虚风邪而致病，槐子丸投自建功。
风热上攻何药治，川芎石膏散可凭。通用蝉花无比散，外治摩风膏最灵。
〔方〕
●正容汤
羌活　白附子　防风　秦艽　胆星　白殭蚕　半夏（煎）　木瓜　甘草　黄松节（即茯苓心木）
上各等分，入生姜三片，水煎酒对服。
●半夏茯苓天麻汤　治痰厥头痛，头旋眼黑等症。
天麻　黄耆（蜜炙）　人参　苍术（米泔水泡）　陈皮　泽泻　茯苓（白）　炒面（各五分）　白术（炒）　半夏（姜制）　麦芽（炒，各钱半）　黄柏（酒炒，二分）　乾姜（泡，一钱二分）
●夜光柳红散
人参　荆芥穗　川乌（泡）　白芷　南星（制）　软石膏　川芎（各一两）　石决明（煅）　首乌　草乌（去皮尖）　藁本　细辛　雄黄　当归身　蒲黄　薄荷　防风　苍术（浸炒）　甘松　藿香叶　全蝎（各一两半）　川羌活（二两）
上为细末，每服三钱或二钱，茶清调下。
●加减地黄丸
生地　熟地（均乾者，各一斤）　石斛（去苗）　防风（去芦）　枳壳（面炒）　牛膝（酒洗）　杏仁（泡去皮尖，面炒黄，入瓦器，研去油，各四两）
上为细末，除杏霜另入，炼蜜和诸末，后入杏霜搅匀为丸，梧子大，每服五十丸，空心以豆淋酒送下，或米饮及青盐汤亦可，忌一切动风毒物。
豆淋酒法以黑豆半升，炒令烟出，以酒三斤浸之，取酒对汤服，名紫汤。
●槐子丸
槐子仁（二两）　枣仁（去壳）　蔓荆子　覆盆子　柏子仁　车前　白蒺藜（炒去刺）　牛子　茺蔚子（各一两）
上为细末，炼蜜为丸，梧子大，每服三四十丸，空心白汤下。
●川芎石膏散
石膏（煅）　防风　薄荷　连翘（各一两）　桔梗　甘草　寒水石　滑石（飞过，各二两半）　川芎　人参　当归　黄芩　大黄（泡）　白术（制）　荆芥穗　栀仁　菊花　赤芍（各五钱）　缩砂仁（炒，二钱半）
上寒水石、石膏、滑石另研细，余共为细末，一併搅匀，每服二三钱，食远白汤调下，忌姜蒜辛热等物。
●摩风膏
白芷　黑附子　当归身　防风　细辛　木香　骨碎补　藁本（各一两）　赤芍　乌头　肉桂（各一两半）　牛酥（即牛乳）　鹅脂（各四两）　猪板油（半斤）
上除酥脂板油外，余为细末，用真麻油半斤，浸一昼夜，再入酥脂、板油共熬，以文武火熬成膏，开贴患处。
●蝉花无比散　即心火乘金内万应蝉花散加白蒺藜。
〖因毒论〗
因毒，谓人生疮疡肿毒，累及目痛也。夫六阳火燥有馀，水不能制，以致妄乱无拘，气滞血壅，而始发疮疡肿毒。火性上炎，目窍高，火之所从泄，浊能害清，理之自然。肝胆清净融和之腑，疮疡毒痈痘疹，浊邪炽盛，侵搅清和，因素斫丧，肝肾有亏，阴虚血少，胆之精汁不充，化源弱而目络少滋，故邪得乘虚入目而为害。若病目正在病毒之时，治毒愈而目亦愈，若毒愈而目不愈者，乃邪入至高之深处，难以速退，当浚其流而澄其源，若急治之，因而触激甚者，有瘀滞之变，治法通宜服内疏黄连汤，若梅疮馀毒移害肝肾，致病于目，则宜服还阴解毒汤。然疮症不一，皆能为害，寻根指以主方，有难尽述，凡尔医士，总宜清源澄流，寻根拔蒂，对症下方，乃无误人之憾。
〔证治歌〕
目病或因疮毒生，水难制火病斯成。血凝气滞因流毒，火性上炎祸匪轻。
目窍最高火从泄，清为浊害故相侵。阴虚血少胆精弱，化源既损致邪乘。
病毒若还兼病目，毒邪既去目随明。邪如深入目难愈，其流宜浚源宜清。
医如触激必多变，治法通用（内疏）黄连（汤）工。梅疮馀毒移肝肾，病生于目致还阴（解毒汤）。
疮症不一皆为祸，总贵寻源用酌斟。
〔方〕
●内疏黄连汤
黄连　栀仁（炒）　黄芩　当归身　桔梗　木香　槟榔　赤芍　甘草　薄荷（各八分）　连翘　大黄（制，各钱二分）
上水煎，食远服。
●还阴解毒汤
川芎　当归（酒洗）　生地　连翘　黄芩（酒炒）　金银花（去叶）　土茯苓　甘草（减半）　黄连（酒炒）　苦参　麦冬（去心）　白芍（酒洗）　元参
上各等分，水煎温服。
〖因他论〗
因他者，言因害别病而累及目也。所致不同，有阴病而阴自伤，有阳病而阳自损，有寒病热药太过，伤其神气，热病寒药太过，耗其精血。补者泻之，泻则损其元；泻者补之，补则助其邪。砭针之，泄散真气；炮灸之，激动火邪。实实虚虚，损不足益有馀之为害，亦各因人触犯，感受脏腑经络衰旺，随其所因而入为病，内外轻重不等，当验其标而治其本。譬如伤寒阳症，热郁蒸损瞳神，内症也。热甚血滞，赤瘀内涩者，外症也。阴症脱阳而目盲，内症也；服姜附温剂多，而火燥赤涩者，外症也。疟疾之热损瞳神，内症也；火滞于血而赤涩，外症也。精泻液耗而膏汁不得滋润，内症也；山岚瘴气而昏者，邪气矇蔽平正，内症也；蛊胀中满亦痛者，阴虚难制阳邪，外症也。气症拂郁，热多昏花，皆内症也；痰症之腻滞，火症之赤涩，皆外症也。余仿此。呜呼，身之精血有限，人之斫丧无穷，故虚者多，实者少，明者少，而渺者多。若能知保养之方，而不犯禁忌之戒，外不纵性以伤于五味四气，内不放心于六慾七情，顺时气，养天和，颇立清净之志，而存恒久之心，则三真不丧，而六贼潜消，血充精固，神定气清，阴阳和而水火济，精华盛而目力全，复何病之有哉。若久久不辍，绵绵若存，不独目无病而瞻视明，命亦长矣。非然者，不自保养，致由他症以及于目，则须以本症治之，难执方括，亦不可拘定眼科药法治之，如伤寒阳症，热郁蒸损瞳神，须看是何经之热，分表里攻发，使其热退，则目自愈，若必用眼科之药，其症坏矣，馀症仿此。治法系伤寒目昏，或生翳者，以前胡犀角饮主之。系时气后目暗，及臀膜者，以茺蔚子丸主之。系气血俱损，或凉药过多，而病目昏朦者，以明目大补汤主之。系脾胃虚弱，慎服洗肝散，或服凉药过多，而目病者，以东垣清神益气汤主之。系目病后因早起元气虚弱，目无障而视暗者，以磁石丸主之。若肥人酒色太过，而致目病者，以羊肝丸主之。抑有室女月水停久，倒行逆上，致目轻赤生翳者，则以顺经汤主之。若服药过燥，伤于肝肾，致目病者，则以生熟地黄丸，皂角丸主之。若因遗精伤精，致目病者，则以梦灵丸主之。如此按部就班，寻源类治，其庶几乎。
〔证治歌〕
目病或因他症生，阴阳伤损辨分明。庸医用药多疵谬，他症贻殃及目睛。
法贵验标而治本，宜区内外分重轻。医师通变无拘执，好从经络定权衡。
伤寒生翳兼昏眩，宜用前胡犀角（饮子）平。目暗翳生因气染，丸投茺蔚（子）气能清。
气血虚亏凉药损，汤须（明目）大补（汤）建功宏。体虚倘更伤凉药，汤取（东垣）清神益气精。
病后元虚目复暗，丸投磁石复光莹。肥人好色多伤害，丸取羊肝古法程。
闺秀经停因逆上，目红生翳顺经汤行。倘因燥药伤肝肾，生熟地黄（丸）皂角（丸）呈。
目以遗精而致病，梦灵丸进自坚真。症难详列宜参看，怡养还须自玉成。
〔方〕
●前胡犀角饮
黄耆（一钱二分）　前胡　羌活　菊花　栀仁（炒）　蔓荆子　犀角（锉末）　防风　麦冬（去心）　生地　细辛　草决明（炒）　车前（各八分）　甘草（四分）
上水煎，食远温服。
●茺蔚子丸
黄连（炒，三两）　生地（焙乾）　枳壳（去瓤面炒）　青葙子　枸杞（各一两）　茺蔚子　泽泻（各一两半）　细辛　麦冬（去心焙）　车前　石决明（煅，各二两）
上为细末，炼蜜为丸，梧子大，每服三钱，食后浆水送下。
●明目大补汤
干熟地（酒蒸）　白术（土炒）　白茯苓（焙乾）　人参　白芍　炙甘草　川芎　当归身（酒洗）　黄耆　白豆蔻（取肉）　附子（炮）　沉香　肉桂
上入生姜一片，枣二枚，水煎不拘时温服。
●东垣清神益气汤
白茯苓　人参　白术（制，各一钱）　苍术（米泔水制）　白芍　陈皮　防风　黄柏（泔水制）　陈皮（各六分）　甘草（炙）　麦冬（去心）　五味（各五分）
上水煎，温服。
●羊肝丸
白蒺藜（炒去刺）　菊花（去根叶）　石决明（煅）　生地（各一两）　楮实子　五味子　槐角（炒）　归尾　黄连（各五钱）　北防风　荆芥穗（各二钱半）　甘草　川芎（三钱）　蕤仁（去壳油净，七钱）
上为细末，用雄羊肝一具，沸水洗过，共前末捣为丸，梧子大，每服三五十丸，空心薄荷汤下，忌椒姜辛辣酒。
●顺经汤
当归身　川芎　柴胡　桃仁（泡去皮尖）　陈皮　乌药　香附（制）　青皮　红花　苏木　赤芍　元参
上水煎，食远，加酒对服，热甚加酒炒黄连。
●梦灵丸　治内障眼。
防风（蜜炙）　威灵仙　蕤仁（去壳）　苍术（米泔浸）　石决明（水一升煮乾）　蚌粉（飞过）　穀精草（各一两）　菊花（二两）
上为细末，用雄猪肝一具，竹刀切，去筋膜，和药捣烂，入面少许，共捣为丸，梧子大，每服三十丸，食后盐汤下，忌煎炼酢豆腐毒物。
●磁石丸　见睛黄视渺。
●生熟地黄丸、皂角丸　均见游风。
〖物损真睛论（附触动真气）〗
物损真睛，谓被物触打，迫在风轮之急者，物大则状大，物小则状小，有黄白二色，黄者害速，白者害迟。若尖细之物，触伤浅小者，可治可消；若粗厉之物，伤大而深，及缺损神膏者，虽愈有瘢痕；若触破膏珠者，必有膏汁，或青黑色，或白色，如痰流出者，为害尤急，纵然急治，瞳神虽在，亦难免欹侧之患，绽甚而瞳神已去者不治。若伤在气轮皮肉取迟者，必有瘀血灌胀，取去物而先导之，后治馀症。有小物所伤，亦轻年少壮精强，善于护养，性情纯缓之人，不治亦可自愈，必其内外别无他症也。若伤在风轮，或飞流之物，撞入而致破风轮者，必至清黄牒出，状若稠痰白脂，凝在风轮，欲流不流，此是破伤神珠外边气分之精膏也，不可误认为障。若神昏者，瞳神有大小欹侧之患，久而失治，目必枯凸。大凡此症，不论大小黄白，但有流泪赤障等病者急，有珠痛头疼者尤急，通治宜服加味四物汤，局方黑神散，及经效散之类，外宜以一绿散敷之。
〔触动真气〕
其有被物撞打而目珠痛，痛后视复如故，但过后渐昏，此盖触动珠中真气之症，络涩滞而郁遏，精华不得上运，损及瞳神，此症既成，即惊振内障，治宜补肝丸，石决明丸，及皂角丸，合生熟地黄丸之类主之。虽然，药治末也，要在人之自慎，勿致有伤则善矣。
●证治歌
目因物触损真睛，验色须将黄白分。白者害迟黄者速，病殊缓急重与轻。
物触气轮瘀血灌，先导其瘀后酌斟。有时或遇飞流物，撞入竟至破风轮。
青黄牒出诸症现，若认为障已非真。神昏大小瞳神侧，久而枯凸已多凶。
不拘大小兼黄白，流泪赤障急堪征。珠痛头疼尤急症，通治加味四物灵。
局方黑神散亦妙，经效散好类相从。外敷宜用一绿散，或能挽救复光莹。
若因撞打目珠痛，痛后视物渐昏冥。珠中真气原触动，郁遏精华不上行。
损及瞳神成内障，药用补肝（丸）石决明。生熟地黄偕皂角（丸），总宜自慎莫轻心。
●方
●治伤损目
羌活　独活　红内消　苏木　赤芍　钩藤　白芷（各五钱）　甘草节（三钱）　地榆　瓜蒌根（各四钱）
上㕮咀，每服三钱，水煎，食后服。
●加味四物汤、经效散
●一绿散　均见振胞瘀痛。
●局方黑神散　见赤痛如邪。
●神肝散　见玛瑙内伤。
●石决明丸　见睛黄视眇。
●皂角丸、生熟地黄丸　均见游风。
〖飞丝入目论（附眯目飞扬）〗
飞丝入目，谓风扬游丝偶然撞入目中而作痛也，即今之所谓天丝打眼者是。若野蚕、蜘蛛等虫之丝，其患倘迟，若遇金蚕老鹳之丝，其目不出二三日并裂，治法不须服药，但遵法外取之，可也。
〔眯目飞扬〕
抑有外行因风吹沙上入目中，频多揩拭，以致气血凝滞而为病者，此名眯目飞扬症。初起磊涩赤脉，次后泪出，急涩渐重，结为障翳，然有轻重赤白，亦因感受血气部分，或时令之燥热不同耳。或变或不变，亦随人之感触所致，当辨形症，别经络，而施治之。重者须按而服药，轻者亦遵法外治可矣。而又不若保于未然，即外治，亦有不必用者之善也，何勿慎之。
●证治歌
陡然眼目触飞丝，目中作痛亦难支。金蚕老鹳毒尤急，逾时并裂实多危。
此症不须寻治法，但须外取勿迟迟。眯目飞扬何自起，飞沙入目故如斯。
气血凝聚因揩拭，磊涩赤脉初起时。次后泪流旋急涩，障翳渐结莫扬眉。
轻重赤白鬚分辨，亦为外治不须医。重则必须辨形证，经络分明治可施。
●方
一方治飞丝人目，红肿如迷，痛涩不开则鼻流青涕，用金墨浓磨以新笔涂入目中，闭目少时，以手张开，其丝自成一块，著在眼白上用新笔轻轻拭出，则愈。未尽，再涂，其法甚效。
一方治飞丝入目，用柘树浆以绢包筋头蘸浆于目内效。
一方治飞丝入目，用火麻子一合捣碎，用井花调一碗，将舌浸于碗中，涎沫飞丝自出，立愈。
一方治飞丝入目，用茄子叶捣烂，照火麻子治法，尤妙。
一方治眯目，用盐与豉置水中浸之，以目视水，其物立出。
一方治物落眼中，用新笔蘸激立出。
一方治稻麦入眼，以新布覆眼上，将蛴螬从布上摩之，其芒自著布上，诸物落眼，均可用。
〖物偶入睛论〗
物偶入睛，谓偶然被物落在眼中而痛也。凡人被物入目，不可乘燥便擦，按住性，待泪来满而擦，则物润而易出，如物性重，及有芒刺难出，急令人取出，不可揉擦之，擦则愈深入。若深入须翻上睥取之，不取则转运阻碍，气滞血凝，且芒刺金石稜角之物，失取碍及擦重拭之，则坏损轮膏，如痕⿰米厌凝脂等病，轻则瘀血水滞，为痛为障等病，故结于睥内，须翻而寻看，因其症而治之，治法凝血者，宜加味四物汤，损轮膏者，宜四物汤合生熟地黄丸。至按经分部，参观为物所伤病症，自无微不入矣，医者慎之。
〔证治歌〕
偶然被物入睛中，痛亦难堪不自宁。慎毋乘燥多揉擦，待泪来时擦始工。
或翻上睥令人取，须防凝滞损双瞳。芒刺金石偕稜角，失取擦重总伤神。
因症施治堪条列，加味四物瘀除凝。若损轮膏宜四物（汤），生熟地黄（丸）可并陈。
昔人此症留名论，参观经络自分明。
〔方〕
●四物汤　见赤痛如邪。
●生熟地黄丸　见游风。
●加味四物汤　见振胞瘀痛。
〖时复论〗
时复者，谓目病不治，忍待自愈，或治失其宜，有犯禁戒，伤其脉络遂致深入，又不治之，致邪正搏击，不得发散之，故或年之月，月之日，如花如潮，至期而发，至期而愈，久而不治，及同激发，遂成大害。未发者，问其所发之时令，以别病本在何经位。已发者，当验其形症经络，以别其何部分，而后治之，乃可获效。治法发于春者，宜服洗肝散；发于夏者，宜服洗心散；发于秋者，宜服泻肺汤；发于冬者，宜服六味地黄汤。若系气眼，则以通明散主之，有肿痛赤脉从上而下，太阳病者，则宜服东垣羌活除翳汤；有肿痛赤脉，从下而上阳明者，则宜服明目流气饮；有肿痛赤脉，从外走内少阳病者，则宜服神仙退云丸。心血不足，神志不宁者，天王补心丹，阳虚精滑者，加味六味地黄丸，此治法也。别时令，分经络，辨阴阳，制治不可谓不详且精也，使后之学者，循规蹈矩，不参谬妄之见，详症究源，不行卤莽之思，则岂惟此一症之无不治哉。推而傲之，神明运用，吾决其无不治之疾矣，医者省之，予目望之。
〔证治歌〕
病名时复是胡然，时令经络细推焉。发从春者洗肝散，发于夏者洗心（散）便。
秋宜泻肺（汤）冬六味（地黄汤），通明散治气眼妍。太阳赤脉上而下，羌活除翳汤最贤。
自下而上阳明病，明目流气饮宜先。少阳从外而走内，用方宜取（神仙）退云丸。
神志不宁心血弱，天王补心（丹）心自恬。若是阳虚精滑症，六味地黄（丸）可永年。
〔方〕
●洗肝散
归尾（酒洗）　川芎　薄荷　甘草（减半）　生地　栀仁（炒）　羌活　大黄（煨）　防风　胆草
上为细末，每服三钱，白滚汤调下。
●通明散
升麻　栀仁（炒各两半）　细辛　川芎　白芷　草决明　防风　夏枯草　白芨　白敛　羌活（各一两）　杨梅皮　蝉蜕（去头足）　五味子（各五钱）　甘草（二钱）
上为细末，每服三钱，淡竹叶七片同煎，食后温服。
●明目流气饮
苍术（米泔浸一宿，炒，二钱）　细辛　牛子（炒）　大黄（煨）　川芎　防风　菊花　白蒺藜（炒去刺）　栀仁（炒）　蔓荆子　甘草（炙）　木贼　元参（各七分）　草决明（炒，一钱）　黄芩（七分）
●泻肺汤　见白涩。
●六味地黄汤　见睥生痰核。
●洗心散　见火疳。
●羌活除翳汤、神仙退云丸　均见外障。
●天王补心丹　见凝脂翳。
●加味六味地黄丸　见下附通治目疾方。
●蝉花无比散　治男妇大小远年近日，一切风眼气眼，目昏睑生风粟，或痛或痒，渐生翳膜，及久患偏正头风，牵搐两眼，渐渐细小，连眶赤烂，疮痘入眼等症。
蛇蜕（微炙，二两）　蝉蜕（去头足翘，三两）　羌活　当归（酒洗，焙）　川芎　石决明（用盐入东流水煮时漉出，捣如粉，各三两）　防风　茯苓（去皮）　甘草（炙，各四两）　赤芍（十三两）　蒺藜（炒去刺，半斤）　苍术（浸去皮炒，十五两）
上为细末，每服三钱，食后米泔水调服，忌服发风毒等物。
●还睛丸　治男妇风毒上攻，眼目赤肿，羞明眵泪难开，眶痒赤痛，睑眦红烂，瘀内浸睛，或患暴赤眼痛不可忍，又治偏正头痛，一切头风目眩。
白术（生用）　菟丝（酒浸另研）　青葙子（去土）　防风　甘草（炙）　羌活　白蒺藜（炒去刺）　密蒙花　木贼（去节）
上为细末，炼蜜为丸，如蝉子大，每服一丸，细嚼白汤送下，空心食，每日三服。
●光明丹　治一切眼目翳膜，胬肉赤眼，烂弦羞明。
炉甘石（制）　朱砂　硇砂（各一钱）　麝香（一分）　片脑（三分）
上各另制极细末，筛过点眼，如翳膜，加石斛、珍珠（各三分），白丁香、硇砂、熊胆、牛黄、琥珀、贝齿（各一分），细研和匀，点眼。要红加朱砂（一钱）。
●白龙丹　治一切火热眼，及翳膜胬肉。
炉甘石（制，一钱）　元明粉（五分）　硼砂（三分）　片脑（一分）
上研极细末，点眼。
●《局方》密蒙花散　治风气攻眼，昏暗眵泪羞明，并暴赤肿痛。
羌活　白蒺藜（炒）　木贼　密蒙花　石决明（各一两）　菊花（二两）
上为细末，每服二钱，食后茶清调下。
●远志丸　通治内外障，清心明目，益肝退翳。
车前　白蒺藜（炒去刺）　远志（水浸去心，晒，姜汁拌，焙）　细辛（各七钱半）　全蝎（五枚）　蝉蜕（一两，洗焙）　熟地　茯神（去木）　川芎　人参　茺蔚子　芦荟（研）　琥珀　生地　蔓荆子（各五钱）
上为细末，炼蜜和丸，梧子大，每服五十丸，空心用米饮下，临卧，用菖蒲汤送下。
●磨翳丸　治眼生诸翳膜，大效。
木贼　黄连　川芎　穀精草　当归　白芷　赤芍　蝉蜕　荆芥　防风　羌活　大黄　独活　黄芩　白菊花　生地　石膏（煅）　龙退　栀子　青葙子　蚕退　甘草　石决明（煅）
上为细末，米糊丸，梧子大，每服三十丸，食后茶清下。
●退翳丸　治一切翳膜。
蝉蜕　白菊花　夜明砂　车前　连翘（各五钱）　黄连（一两）　蛇蜕（一两）
上为末，米泔煮肝捣烂糊丸，梧子大，每服三十丸，薄荷汤下。
●丹砂散　治诸眼皆妙。
硼砂　海螵蛸（去壳）　炉甘石（上好者煅童便淬七次，飞过，各一两）　朱砂（五钱，用此则不黏）
上为细末，磁瓶收贮，临用少加冰片研点极妙。
●加味六味地黄丸
怀生地（酒制，八两）　茯苓（乳拌晒乾）　山萸肉（酒洗焙乾）　山药（各四两）　牡丹皮（酒洗，炒）　泽泻（各三钱）　枸杞子（焙乾）　菊花（各六两）　辽五味（焙，二两半）　蒺藜（炒去刺，五两）
