
序一  ***************************
古人云。不为良相。即为良医。盖人当疾病垂危之际。生死呼吸。全赖乎医。苟能挽回性命。其功岂不与良相侔哉。夫医有十三科。而眼科居其一。人之五官四肢。不能保其无恙。而眼又易于抱病。疗治尤难。第业此者甚伙。求其刀圭立效者罕见。余海航来游崎阳。久耳普一先生之名。先生精于轩岐之学。救人不少。诊治之暇。汇集我中邦及荷兰日本各种医书。反覆研究。手著成编。题曰眼科锦囊。书仅三册。其内条分缕析。凡看视病源。及药性禁忌。症分内外。并附异症。一切咸备。将见是编一出。俾世之人。永无瞽废之患。先生拯球苦心。永垂于不朽也。余故乐为之序。
岁次己丑菊月朱柳桥

序二  ***************************
余自童年。夙患目疾。遍延近地医家调治。不能有效。壬午冬日。偶尔冒寒。遂致眼瞳紧闭。明年。倩和兰人什一薄尔毒看治。用剪开瞳。立见光明。不料逐渐起翳。几成瞽目。适遇普一先生游崎。请求疗治。先生一下手。越日平复如初。重见天日。深感先生高谊。洵为医中之大家也。先生出示此编。乃眼科之宝筏。利世不浅。余已转乞中原朱柳桥先生作序。至是书之奥义精言。阅者自能领略。不再多述也。是为序。
文政己丑菊月　大业陈文黼志

序三  ***************************
方书者。病之注脚也。然而为之有先后。盖入法者。从书之有常也。出法者。因病之无穷也。入而不知出者。同于道学家之坐谈。出而不知入者。均于残酷吏之牧民。近世执刀圭者。惟师书而不涉病。徒守古人之规矩。以不通实地之机变。谩立古今之说。妄称流派之秘。非其所学。则唾而不顾焉。吾友普一慨然。既能脱其陋弊。初从学醉兰先生。后谩游海内。搜诸家之禁秘。察各地之病态。以救天下之废痼夭殇为己之任。不但识量过人。又可谓能苦心尽思以务其业也。距今八九年。予别普一于豆州囚山亭。萍蓬千里。邈焉无信。向有客之至自西肥者。为予传普一之言。且语曰。兰医某有绝技之誉。而于其所难之眼疾。普一容易治之。技压兰人。名闻清客。于是患者肩摩踵续于其门。淹留之间。裒其所经验者。著眼科锦囊三卷。寻证搜因。微析毫末。清客朱柳桥闻书之成。而寄序一篇。盖非深感其妙技。则安能至于斯哉。予因闻普一之所在。又知其术之精。其业之盛矣。顷者。归而结庐于故山。与予之所寓之忍城。不甚相远也。寄书求题于所著之卷首。予疏于医事。故书普一之所志与前所闻之事。以为序。
文政庚寅春三月望后三日书于忍城侨居　波山处士撰

续眼科锦囊序  ***************************
夫眼目之在人。犹两曜之在天也。灵机妙用。不可臆识焉。而失其保生。神户一闭。则赫赫世界。变成长夜矣。故开其户回其明者。非参造化究妙理者。亦难矣哉。吾友。本庄士雅。尝患焮热眼。百方不验。殆至丧明。一日熟思。搜原索因。自药而大患顿愈。因慨然曰。世之盲瞎。多误于庸工之手。可胜叹哉。遂决然修眼科之业。东奔西走。历游于海内。访当今所称专门名家。凡若干人。皆是夸家秘。守世传。栀蜡其鞭。务炫虚名者耳。曾无一个之卓见真识看破斯道。以为世之模范者。于是发愤锐志。自以为任。钻研有年矣。神领意解。得其妙理。极其幽微。变化万状。纤毫不差。故临病处方。犹影响之应形声。无复一失焉。尝在崎阳。见蕃医疗一患眼。而不治。士雅下手。不日奏效。蕃人折服。声震海外。顷者游于辇下。余闻其论。见其术。可谓此科之巨擘。前无古人矣。士雅常叹眼科之书。古今无正典。因辨破汉人七十二症五轮八郭之妄诞。商议西说风土治疗之殊异。其无确征者。拔汉人之精萃。取西说之详审。而折衷之于本朝之治疗。著锦囊一书。既公于世。今复著续篇。益发古人未发之论。吾知正续二篇出。而不啻世之瞶者。拨云扫雾。以见天日。又将使天下之庸工启其蒙矣。
天保乙未年秋闰七月
御医从五位下大隅守越智宿祢博撰

续眼科锦囊序  ***************************
昔者叶公好画龙而惧真龙。夫画龙之于真龙。头角鳞甲形状略同矣。然而不能唤云嘘雨。则有其名而无其实。何得谓之灵乎。余观今之为医者。执刀圭。处方法。此其所为医者也。然而诞论迂说以饰拙。胁肩谄笑以求容。虚构无的验。所谓画龙。而人亦好之。甚矣哉世之似叶公者多也。别有称眼科者。余尝读其书。略知其旨。然皆是骈拇马蹄之论。而无卓见确识。为其科之模范者。余友本庄普一者。武之本庄人也。幼而好学。自言至治之世。济人者无如医者。勃然愤起。破产辞家。游学于江者。师事于沼津藩医保土田氏。保土田氏者。内科极奥之大家也。普一有所感发。而专修眼科之术。终辞师家。徼方于四方。无汉家西洋之别。折衷以验之。虽俚语街谈採择而试之。取舍斟酌。施术于实地。得效于必然者。而与夫守世传家秘。刻舟胶柱。而炫耀虚名卤莽方术者。夐然辽绝。岂可不谓真龙乎。客年自琼浦还。而寓于京师。高论妙术。捲风云。摩九霄。实有卧龙出庐大势。曩者著眼科锦囊。今复著续篇。陋弊矫之。旧习变之。使以知其所归趣。故受其业者。日多月盛也。世谓之登龙门云。天保丙申初夏望前三日
忍侍医果山岩田云撰并书

例言  ***************************
此书也。虽琐琐小册子。然覃思焦志。经积年之艰苦为之。毫不欺己矣。予腹中无滴墨。故文字欠润色。专要读者之易通解。硕学之君子。冀不咎拙粗。以充于实用。则庶几乎卫生之一助。
卷中编次分而为四。始述余之所发明之说。次载系外障之病。次举属内障之证。终揭吾门所用之方则。
初卷所述。如眼目之内景及鉴规之妙机。药剂之略谱。摄生禁食之论。皆此医门紧要之事。然诸家大率忽之。虽云深造文字。却失正理。故余不敢遗余蕴。以著此编。乃是示后学一点之老婆心也。
二三之卷。内外二障之病门。括之八十有一证。于其各门下附类证者。或论注病症异同。或一扫古人谬误。读者详之。
分别内外二障者。以眼珠之部位约之耳。而非汉人所谓内外二障之例。实予一家之见也。其条下所论之证候。亦余所历视也。如其病因。则或摘论古说。或钞注新说。欲使学者。知其纲领矣。
内外二障之外。尚逐眼珠诸器之部位。而仔细区别病证。始于睫毛。而终于网膜。通篇十一章。皆是从西洋先哲之规范。而不敢加私意以为孟浪杜撰。
病关涉于内外二障者。则难分以部位。故特举发无定外之一条。而附在内外二障之卷尾。欲使学者无遗恨也。
各门病名。或举汉名。或用西洋译名。或从国唱。遇见无名之病。则余新定其名目。实出于不得已也。旧名间有不稳当者。予欲订正之。然传习之久。率尔改之。则却恐惹他之疑惑。故置而不辨正焉。
各条下论对证治法者。示其活用之径路而已。非敢谓一定之法也。至如手术亦然矣。后学铁拘泥失真。
末卷附方者。旧方新方兼取之。药剂方法类聚之。此予之平常所活用。而聊省学者撰取之劳耳。主治功用。专述其标的。而不赘重复无用之语。
此编固出刀圭烦冗之馀力。惟恐取疏漏之谴责。更有所追考发明者。当著续篇。以补论之。
文政十二年龙集己丑中冬下澣关东普一本庄俊笃士雅志


卷一  ——————————————————————————————————————————————————————————————————————————————————————————

总论  ***************************
夫眼目之为妙用也。视力之所彻到。千状万形。毫无遗漏。故古人比之皇天雨曜。不亦宜乎。乃神灵不测之机器。至妙无量之要具。此乃先天神液。肇始元灵。阴阳妙蕴。造化精英也。然则其所以视鉴者何也。水乎血乎。抑液乎气乎。曰。非水非血。非液与气。自然灵液。水火精华。俱挥发运用而为之。何得穷极乎。虽然。予考之西说。试之事实。聊领其大旨。而至于蕴奥灵妙之理。则一归之于造物者。非智识之所格知也。盖眼目之为质也。以膜与液而成。位于鼻侧骨腔内。以上下胞睑为藩篱。而蔽护之。以泪液为沟池。而滋润之。六筋主其运转瞬动之机。造化之用意。概略如此矣。实灵妙之神具。人身之至宝。岂他之所能及哉。故一失其度。则犹明镜灭光辉。清水混污泥。赫赫世界。变成夜国。要之或根遗毒。或本传染。或因摄生失道。与感触时气。而萌生无虑患害。其证虽有千态万状。约之则唯是内外二障耳。何谓外障。曰。刚膜以外。及于眼睑泪堂。其所患如焮热赤肿弩肉星翳膜痒燥烂等是也。何谓内障。曰。刚膜以内。及于三液瞳神经。其所患如瞳孔收小开大不真雀目。及青白黑之内翳等是也。龙木论以后之诸书。徒因形状。以设其病名。或本五行配当之说。而架空阁虚主张。无益之赘论。亦何足辨乎。呜呼。阴阳家惑乱吾道。其害岂浅浅耶。志斯道者。开一双之活眼。不看破五轮八郭之妄说。则入其门户。搜其蕴奥。亦难哉。故予欲辟草莱。剪荆棘。使后人无迷路之忧。学者宜注意而剔除旧染陋弊。实心从事焉。冀使天下苍生。永享无穷之洪福矣。

内景  ***************************
大凡欲疗患眼者。必先审其形体。精其官能。而后击逆救弊。则百战百胜。可以立功矣。何则。于微细之部。分备无数之诸具。而映写物象。毫无差谬。实可谓神灵机器也。今欲知其官能之理者。不就西洋究理之实测。则难穷极其蕴奥之妙。予从西说述物景映写之理。而示同臭之士。与夫后世眼科以五轮八郭为说者。壤霄夐异也。故论眼珠之诸器。鉴视之妙理如下。
眼珠属外部者五
眉毛　睫毛　胞睑（上云胞下云睑弓状软骨在其端边左右谓大小眦内方为大眦外方为小眦乃胞睑接际也）　泪孔　泪阜（大眦赤肉之部）
眼窠骨集会者七（七骨分内外）
前头骨　冲骨　上颚骨（以上属外部者）　泪骨　揳骨　筛骨　盖颚骨（以上属内部者）
运转眼珠之筋六
拏上筋（令上视之筋）　拏下筋（令下视之筋）　旋回筋（令向耳边之筋）　转运筋（令向鼻边之筋）　上斜筋（令上转之筋）　下斜筋（令下转之筋）
属胞睑之筋三
睑匝筋（二条）　举睑筋（一条）
属泪道者四
泪孔　泪管　泪囊　鼻管（以上输送泪液而滋润眼目者）
属眼珠之膜十
白膜（即白睛也）　刚膜　角膜（即乌睛也）　脉络膜　葡萄膜（即瞳子也）　网膜　外被膜　睫膜　蜘蛛丝膜（薄膜包水晶液者）　硝子膜（薄膜包硝子液者）
属葡萄膜者三
虹彩（蒲桃膜前面角膜透视之处）　瞳孔　毛状膜（虹彩之里面主瞳孔开收者）
珠内畜藏之液四
水样液　水晶液　硝子液　黑稠液（涂抹脉络膜之里面使黑暗之液）
司眼目之神经五
视神经（脑之第二对主鉴视）　动眼神经（同第四对）　运车神经（同第四对动眼运车之二神经共主机转）　分布神经（同第五对缠眼睑主知觉运转）　牵引神经（同第六对缠睑及眼珠主牵动之机）
图略具诸珠眼（图缺）
一白膜
二刚膜
三神经
四上斜筋
五下斜筋
六拏上筋
七拏下筋
八转运筋
九旋回筋
一角膜
二葡萄膜
三水样液
四水晶液
五水晶膜
六硝子液
七白膜
八刚膜
九网膜
十黑稠液
十一脉络膜
十二瞳神经
眼目之诸具。及位置者。予屡割解眼珠而所亲视也。今图其大概耳。若要穷其微细。则有解体译书。故不赘。

鉴视之说  ***************************
夫眼目鉴视之理。诸说纷然。无得其精义者。独西哲勃伊私之说。得其实测。故予专从之。更制新图。且聊述其理。以示后学。盖鉴视之理者。来影与精神内外感应而使然者也。譬如镜面对日光。则光辉抵激发闪烁细光芒而反照。故日月灯火之光辉。照射物象。抵激其物则反映于眼目。作一直尖而入于瞳子之小孔。遂感触于网膜。使物景得知觉于精神也。乃是其反照之光辉尖头。先于角膜之部。交叉颠倒。而透彻于稀薄之水样液中。缩入于葡萄膜之小孔。次于凝固椭圆水晶液之部。更再交叉颠倒。而入软阔之硝子液中。竟使来影映写网膜。而达视神经。盖起先来影之倒映者。复为颠倒。故在网膜之部。而正映真写之。而令不失物景之本态也。其水晶液之为用也。随物景之远近进退运动。而令适视物之度者也。硝子液之周围。以涂抹黑稠液。昏暗而无光辉。抵激为反照之势。故物象益加明朗矣。此乃如暗室穿小孔引外影也。所缩入其孔中之物影。皆颠倒映写焉。试将一片硝子版。掩其小孔。则来影弥洞明。而光彩色泽。真如绘画。而复将一枚之硝子重悬。则颠倒之外影。遂成正影矣。能以此征之比考眼目。则不待予言而其理自了然。
外影交叉映写眼底之图（图缺）
第一物景
第二光辉直尖
第三角膜透明之处
第四刚膜
第五网膜
第六水样液
第七水晶液
第八硝子液
第九脉络膜
第十葡萄膜
第十一黑稠液
第十二瞳神经
鉴视映彻之理。见图说而当领解其概略焉。方寸之眼珠亦备是灵器。况于全躯之妙工乎。造化之用意。实不容易哉。故详诸部官能。而察因与证。知其常而应于非常。则对病投药之间。得免其谬误。而可以谢天地之鸿德。岂可忽乎。

近视眼远视眼  ***************************
大凡物景之为来映也。光辉直光。与诸具官能互相感触之理。略如前条所论述。故诸具一失妙机。或至病之为变。则发各种之异证。所谓远视近视。一物两形。及半形颠倒不真。异色昏花等。千种万类。不可得而穷极也。虽不可得而穷极也。而其变之所根据者。不过于诸液诸膜之失常度而已。失其常度之理。于近视远视二证。确乎可证焉。其因虽多端。今特述寻常之证。而要学者之注意细会。知是之理。则各种之异证。亦当推此而知彼矣。然则。非不可得而穷极也。盖近视眼者。眼面之中央。比较寻常之眼。稍为隆起。是以物象光辉尖达于网膜也。不能如常度。故近接物体。以适其度而已矣。耆期老人。血气衰弱。诸液少洒。则其凸隆之眼面。自然扁平。竟复常度者有之矣。可以知其理也。其远视眼者。与前证相反。而眼面扁平之所致也。故光辉聚映。亦在角膜后部。以为交叉。故使物景近接眼面。则愈失其度。譬如衰老之眼。不远隔物象。则不克洞见焉。此乃血气乏少。诸液减耗。眼面扁平。而使然也。此二证共是一般。而唯来影之度。有过不及耳。摹写西洋书所载之图。以示远近相距之度如下。
第一图（图缺）
（此图寻常眼之度使以知短视远视凸凹二眼之异其度）
第一物体
第二物景之光辉尖为交叉处
第三光辉尖远近相距处
第四眼面周围
第五眼面周围之径度
第六眼面形状
第二图（图缺）
（寻常眼面与凸隆眼面其光辉尖之远近相距眼面周围及径度有差等之图）
第一光辉尖
第二凸隆眼所见之物体
第三光辉尖之相距处
第四眼面之周围
第五圆围之径度
第六眼面之形状
第七凸隆眼与寻常眼之径度
第八光辉尖之差
第九凸隆眼最分明所见物景之分位
第十寻常眼分明所鉴视之物乃在此处
第三图（图缺）
（此图者详说光辉尖之聚映至角膜后部之理）
第一物体
第二寻常眼所见光辉聚映之点
第三光辉尖至角膜后部而交叉处
第四光辉尖过度之分也此过度之分程比寻常眼则远隔不然则光辉尖以不至第二常度之部不能明见也
第五得此证者见物体之部位
第六寻常眼与远视眼视物示有远近之差即此第六之差度者与第四之过度同分也
举此三图。以使知其大旨。夫眼面扁平者。不远离物象。则不能明见也。眼面隆起者。不近接物体。则又不能洞视也。看彼凸凹之二眼镜可推考其理。而此证之起原者。关系眼面形状。与珠内诸液之缺脱者也。此图本出于西医之说。不敢加臆断。惟去其稂莠而掇其精英。要易见解耳。学者须思量。

膜翳星翳弩肉之说  ***************************
膜者。因其形而取名耳。其症比于翳。则加稠厚。且血络瀰蔓。其状如皮膜。故有此名也。翳者。其状如淡烟浮云。其证与膜大异也。古人不细察之。翳与膜混同而论说之。何其陋哉。一证有称星者。此乃角膜生白点如星之悬天。亦因其形状以称之。非有深旨也。弩肉者。血络为膨胀。白膜为浮肿之证。而焮热之眼。往往有之矣。然而近今说者。或云弩则土也。其涩刺碜痛如投入砂土也。嗟乎。是何言哉。古典弩与努通用。未尝与土通也。凡工俗谈。真堪捧腹。字书云。弩怒也。此乃脉络怒胀之谓也。故外科书。每指腐肉膨胀者。称弩肉。则当知非眼目一证之名也。何费多言。

药物略谱  ***************************
炉甘石　此主治者。去翳除膜。收烂治湿之贵药也。故专门家每配点剂而施用焉。是物元来金银坑中之所产也。曩昔出于豆州之银坑。然今失其所在。既久矣。近今所取用者。即舶来之品物。而未闻有国产也。往年东奥之一友人。赠与一块之炉甘石。曰。于我邑金坑之内所获也。虽不知其然否。品质远优汉产。而市户所鬻之物。优劣相混。精粗互半。亦不得不撰用焉。试法。以一豆粒许。投入烈火煅之。而其色带黄者为优。白色次之。灰色及含有砂石者。皆不任用也。盖此物以出于金银坑冶之处。汉人以为金银之苗。岂其然乎。此物是倭铅之气结化于地中。经天然之薰陶。而炼熟凝成者也。试以之炼赤铜。则变成黄鍮。天功开物。亦载煅炼炉甘石而制倭铅之说。以此孝之。点铜为黄者。非倭铅而何哉。予制亚铅华。（煅炼倭铅而所获之精华也详出于宇氏所著之名物考）抵用而试之。其质纯粹。其效峻烈。远优于炉甘石。所谓人造夺天工者。其言之乎。
珍珠　此物多种。本邦处处有之。惟以出于肥势二州者为绝品。盖今世眼科之徒。专为眼疾通治之贵药。而无不配于点药者。至其太迂者。则以为内服而治内障。患家亦信庸医之言。频请用之。故奸工贼医。设计于贝珠欺瞒患家。而钓利网货。甚为可恶。故予欲除其风弊。不厌数言以缕说其理。此物为应用之贵货。固无论焉。然有殊效者。必有害。不可不深察也。予考其所主治。与石灰牡蛎之品类相似。而澄清浊液。制伏腐败。除翳退膜之要剂也。制之煅炼。而不如灰。则无益焉。此以力专在收敛也。故酒将酸败。则以煅制真珠少许投之。则收敛酸味。而复于淳酒。其功不异于石决明蝲蛄石。是以点用属焮热之眼疾。则以收敛之力尤峻剧。增益疼痛。发起赤脉。遂到于危笃。不可不戒惧也。予往日邂逅于一眼科曰。制真珠有妙法。取方五寸豆腐一块。放在于锅内。当中开一小孔。以珍珠实之。用水煮之。一日许。下火候冷。取出而研末。此我家秘法也。不稽之痴谭真可笑。
冰片麝香　此二种者。芳香透窜。开达闭塞。补复衰弱。除顽翳。去老膜。治诸般内障之一大奇品也。然知其利。而不知其害。则不可妄施谩用焉。予历年遍游于诸州。叩眼科之门。不止数十家。见其党之所为。实不师传。则家秘谩夸三世之旧。守持主张。以为帐中秘方。目击其术。则却是鄙陋俗法。而安有明穷药性病候之识乎。故误用药石。以取败者。不为不鲜。后学沉思。勿致差治。夫此二物者。其味辛苦。其性温热。是以令触于上冲眼焮肿眼。其他属热之眼疾。则忽尔增进焮热疼痛。至其太甚。则眼珠破裂。或角膜突出如蟹眼。或遮明昙暗。尚生万般之变。污状丑态。为终世之废人。是乃以热投热之弊。犹抱薪救火。世医不熟此理。若致误治。则为传染于疫眼。全归咎于天行。不敢顾视。或遇患疫眼者来乞治。则恐沾染于旁人而辞治。此何愚之甚哉。疫眼者。素系天行之一症者。儿辈亦能知之。岂独眼科之门周年有之哉。不知出其误治。而酿成大患。故予发愤凝思。制造清凉缓和之水药涂药。专以救热眼误治之患者为急务。哀学渊曰。世人不知冰片为劫药。而误认为寒。当用点眼。遂至积热入目。而渐昏暗翳障。彼阴阳医亦能知其理。而世上之拙工。竟不省悟之者何哉。
寒水石滑石　寒水石者。古今纷辨。而无一定之说。石膏长石凝水石方解石。昔人皆以充之。或取似者。或惑同名。惟时珍氏。决然取石膏充之。实遵用有验。然方解石为代用之说。特非卓见也。为何。则碎之块块尽方解。假令千炼煅之。万转研之。毫末尚存方稜之形。不敢失天生之质。故误用之。则摩擦眼珠。必生不测之变症。方今眼科所用之物。即方解石。而非真物。其质与效。天渊悬绝。岂可混同乎。石膏者。其质松软而光亮。烧之则白烂如粉。其性清凉。而兼解肌。故内服而散郁逐毒。发汗解热。除翳退膜。煅炼为末。配于点剂。亦能有脱翳之力矣。滑石所主治者。去污液。除黏眵。收烂止泪。而此物可生用。而不可火炼。若误烧之。则变于粗硬之物。化于无用之品。此制治各有所宜也。
丹砂银朱　此二种者。虽有天然与人造之别。其质其治。彷彿相似矣。然有天然人造之别。则不得不择之。丹砂者。天生之一物。而其质水银硫黄之所凝结者也。但以自生于土石间。此所混交者。亦有不同者也。银朱者。出于人造。以水银硫黄炼制之者也。比之丹砂。其效力自在一层之上。药铺所贩卖者。乃舶来下劣之品。其色暗紫。而有微臭。不可以供药用。故与用不审不正之物。宁用纯粹之银朱。盖丹砂者。天工之银朱。而银朱者。人作之丹砂也。犹水晶与硝子也。是以详精炼之术。则转粗而为精。实医家之急务也。方今眼科。惟知其色美。而不知其品有优劣。妄配于点药。欲以银朱使鲜明。以龙麝使芳香。其陋如此。故不啻无效。亦贻害不少。银朱之为质也。以水银为主。其质微细窜透。能穿入于细条纤络。逐出邪毒。澄清眼液。去翳除膜之神剂也。而为妄用。则以水银之剧势。刺冲攻动其部。更发疼痛。起血线。殆至危笃之证。然明辨药性。详察病候而用之。则轻粉昇汞之剧剂。皆配点药亦无有害。却奏拨云清霞之奇效。若要究极其药性。则不如学精炼之术也。予故曰。精炼者。医家之急务也。

点药水飞  ***************************
当今专门之家。百般眼疾。必用点药。而无他策。观其所制。取石药煅炼之。而后用水飞过。大约十数回。至其叮咛注意者。精精密密。自号除去石中所含有之火毒。予甚疑之。其所谓火毒也者。为害如何乎。用水飞过。则其所增功力几许乎。而药物之制。本非一途。有可煅炼者。有可生用者。有可风化水飞者。若不知之。而谩为煅炼水飞。以企望药力强大者何哉。应粗而密。应密而粗。若经水飞十数次。则却恐脱去自然固有之力。而化于无用废残之品。此不明药物之质。不达精炼之理。徒为苦心劳志。遂制作无益之物。不亦愚乎。

点剂  ***************************
点药和蜜者。一者包护龙麝芳香透窜之物。而不令风化飞散也。一者涂沫眼珠。而令滋润缓和也。然甘味黏稠之品者。制伏峻烈之势。缓解收敛之力。故蜜剂比粉末剂。则效力减半矣。况飞过数回。脱亡其锐气者乎。初学之士。先究尽药性。而后可活用焉。不然则百无一功矣。

㗜鼻剂  ***************************
㗜鼻之药剂。古人既称用。而其方亦为不少焉。然近世眼科之门。用之者几希也。适虽有用之者。多出于口受家传之一路。非有穷极其法方。此有法而无用也。故予恳举数方。以告有志者。此乃眼科应用之贵剂。而头痛热眼及内外二障。皆能奏效焉。概之虽有喷嚏者。泄泪者。流利稀涕者。吐出黏沫者等之别。皆是开达头脑之郁闭。快复神经之衰弱。流通气血之留滞。外出上冲之污毒之方法也。按蠲毒逐邪者。自然逐毒之外。如汗吐下利水放血发疱酿脓串线等。即其任也。水银诸剂。导出邪毒于津唾。㗜鼻诸法。诱引郁毒于鼻口。同是驱邪之妙术也。岂不郑重乎。

吐剂  ***************************
汗吐下之为方也。导出诸毒之要术。而僻村寒乡之草医。亦能知之。然世医驯于汗下。而不熟于吐方。盖吐方者。有功于留饮宿水及结滞于胸膈之诸证矣。比于汗下。实捷径之一术也。予顷年熟察患家。发起胃中之污液者。十居于七八。水饮之为祸。岂可不惧哉。而胃中酿生污液。则其毒混流于血中。遂致上攻于眼目。故可用吐方之证甚多矣。如昏花雷头风黑障青盲风眼疫眼弩肉差明等。审其腹候。察其病因。皆邪毒郁结于胸中而所致也。宜吐之。慎勿轻忽。

放血灌水  ***************************
此二术者。颇行于世。而其书亦流布焉。故不必赘言。惟述予门所用之标的。以令知其大纲耳。放血之术者。医家之宝法也。详诊病机而施之。则有应手取效之妙。其所主治者。上冲头痛鼻髎骨痛风眼疫眼疼痛羞明。及赤肿焮热等之眼疾也。轻证者。百会眼胞太阳穴。重剧者。委中尺泽刺之。但泻血有度。看患者之强弱。与血液之过不及。而宜斟酌焉。灌水之术。亦不过此数种之证候耳。其法应浣冷水于顶。如打扑损伤之眼目。出血不止者。宜在其部淋滴泠水。然而放血者。比于灌水。则其用颇多矣。张子和曰。治目暴赤肿隐涩难开者。以三稜针。刺前顶百会穴。出血大妙。其言虽不尽蕴奥。尚足以取其规则矣。

各国殊证  ***************************
人生于地。命悬于天。而天之所命。有贵贱贫富强弱肥瘦之不同焉。人人禀赋既已不同。则天下四方之病态。亦不得不异也。盖疾病素出于天制。故有山川之形势。土地之美恶。高燥卑湿。山丘沃野。食饵之厚薄。寒燠之异宜。则各地之疾病。亦不一般也。予以医事。负笈于千里。颇认得其病情。然寰宇之广。人民之多。岂蠡测之所能尽哉。今述其所目击。聊为方法活用之一助耳。夫大都通市之民。宴安逸乐。足蹈烟花。口饱膏腴。故其所患者。留饮脚气劳瘵不遂梅毒淋痔等居多也。其眼目之证。亦关系此诸证者。十有七八焉。南方滨海之各地。气候温暖。草木不萎。虫蛇不蛰。山野常蒸发湿霉之气。加之吃膏腴之海族。是以食癞肿疡烂眼内翳极不鲜焉。北方之诸地。冬春之时。积雪盈丈。朔风冽慄。土人常穴居于雪窝里。是以郁塞身体之蒸发气。且雪光泼眼。自发剧动。起上冲头痛。遂变于风眼。疫眼者甚多矣。故越羽之诸州。多有瞽瞍焉。东方常总之二州。大江纵横。天下尤一之水国。其地卑湿。是以湿眼上冲眼过半矣。关东之诸州。至于山海远隔之地。则广野渺渺。眼不见鲜鱼。身不触瘴岚。饮食淡薄。气节中和。故比他邦。则百般之疾病。自觉微少。或如信甲二州之睑生风粟。四国之瞳孔病。西肥崎阳之内障疳眼等。殊胜于各州矣。括之。沿海之邑。眼疾尤多。而山野之乡稍少焉。此因地气偏颇。与摄生异同也。盖天下之广。郡县之伙。细见审察。则各乡各邑。亦不得无偏有之患。礼记云。中国戎夷五方之民。皆有性也。不可推移。故顺其性施治。则事半而功倍。若戾其性。则无益而有害。学者会得是之理。则当以临变应机。而无刻舟求剑之弊。

温泉害目  ***************************
各处温泉。其所主治。虽一一不同。然大约舒畅筋骨。融通血液。燥疮复痹等。此其用也。但病毒剧盛之时。未遂治疗而浴之。则却致逆攻。动至毙人。其轻者。亦作废残之人。如眼疾者。最可恐戒焉。何则。扰乱郁热。内陷疮疡。动血耗液。积毒竟薰腾于眼目。全使之不得救焉。尝闻北越锺悬信州。诹访西肥云仙。其温泉专治眼疾云。是以四方患者。竞赴其地。去时尚是小恙。归时已成不治之盲。可不悲叹哉。

摄生禁食  ***************************
夫人奉父母之遗体。折是生有涯之福者。皆因失摄养之道也。故摄生。保护天寿之要术也。其为法也。节饮食。适动作。阔心宽气。静养保重。而调理体躯。则虽罹疾病。药效甚速也。且诸般眼疾。可禁忌者。夜业读书。骂怒悲忧。劳力苦志。耽酒淫色。或灯下看物。或屡浴温汤。或触光辉。步热地。向炎烟。或辛辣之物。膏腴之品。盐藏之肉。及坚硬粗恶黏稠之食。固宜慎之。且务清扫居室。躲避光辉。宜撰易消化之食味。一盏之微。一匙之细。关系于躯命者。实非浅浅也。

仪眼  ***************************
夫仪眼者。伪造之眼面也。本来出于玉匠工冶之手。而非医门之人也。然近时眼科。传习其术。而秘其技。唱其奇。以有募厚币之徒。粗工得一方则秘一方。得一术则秘一术。而欺愚人。钓货利。卑劣贱陋。可恶之甚也。故虽小技。亦预知制与用。而勿见惑于妄医矣。其为用也。疫眼风眼之坏证。及丑恶之眼目。可施于患其只眼者。而患双眼者。不能用之也。其制用硝子造圆形之眼目。在其后面彩画白膜角膜瞳孔之形状。至其眼珠之大小。自然之润色。务要拟似于无恙只眼摹写。宜效西洋油画法。其法记于下。
第一瞳孔图（图缺）
松烟　荏油（煮用）二味调匀
第二毛状线图（图缺）
墨
第三葡萄膜图（图缺）
松烟　辨雅里土　荏油（煮用）分量适宜
第四刚膜图（图缺）
白垩　石青　荏油（煮用）
第五白膜图
白腊　石青　白垩　上三味合煮分量适宜
彩画全形图（图缺）
制造之法。大略如此。工拙在其人矣。若有眼目所陷凹者。烊蜡充实于仪眼后面。而要使之固著。若夫少壮之妇人。深闺之处女。不幸患是等之证。则自愧其丑态。有誓不见人者。其意实可怜焉。此具虽无益于鉴视。美好其外貌。聊足以掩丑矣。所谓恻隐之心仁也。琐琐小技。亦是一点之仁耳。

苦寒之辨  ***************************
大凡苦味之药剂者。其性温热。而强壮胃。增胆汁。专资水穀消化之力。散血中溜滞之邪者也。古人不通其理。谩谓苦味也者。其性寒。故配当家妄述目病属火之空谭。主张苦寒凉血之说。设苦味制火之诬论。茫乎如捕影繫风。何得施的当之治哉。盖胃者。受容饮食而输送之于肠。制造灵血二液。以荣养百骸。保全性命之根基也。故温凉滋和。无所不关焉。然人不密于摄养。则所受纳之水穀。亦不能尽其职。竟变成腐败之恶液。而为祸亦不浅矣。故眼科用苦味者。以资胃之官能。制伏宿水为主。非谓凉血之谓也。俗间尝云眼科专用冷药。不益身体也。招其诮者。医家所自取。而非世人之罪也。噫。

逐机活用  ***************************
夫我道者。虽不出内外之范围。然古人各自执其所长。遂至分析。有各科之名号。故后世从事之徒。割据一方。守持其法。互相权衡。而争优劣。此固小量窄器。仅抱一术。而不能达变应机者也。独啸庵曰。医者以病为师。旨哉此言也。实千古确论。非活用方法之人。则不能知其意也。虽涉猎万卷之书。不证之于事实。则亦何益之有哉。假令有高谈奇说。耸人之耳目。苟无益于治术。则皆属蛇足。田野方法。亦能奏奇效。则岂不珍重哉。故医无古今之别。方亦无古今之别。惟撰其善者而活用之耳。徐而庵诗论有言云。馀二十年论诗祗识得一法字。近来方识得一脱字。诗盖有法。离他不得。却又即他不得。离则伤体。即则伤气。故作诗者。先从法入。从法出。能以无法为有法。斯之谓脱也。其事虽异。其理则同矣。乃是活用方法之妙语。故拘泥其所学。而不能脱法围。则不能知其机活运用也。近世方书。如眼目之论。根于五行。本乎五轮八郭。其说杜撰孟浪。何足取乎。扁鹊曰。病应见于大表。终古医家。以之为口实。而其党取证舍因。今察其征候。见于外者。无如眼目者。然于眼目证候。毫无知见。则彼何谓取证乎。岂非不稽之论耶。兰学家亦可思矣。彼所言者。尽以信之。则所谓不如无书也。其说皆论死物耳。故至其活用背理者。亦不少焉。且风土禀赋既不同。则本邦固有之病。彼国或无之。彼国所有。亦本邦或无之。然则如药物。亦非考穷思索。而亲历验之。则其可否。何得能辨乎。周礼云。橘逾淮而北为枳。风土之不同如此矣。近世方书。其论迂远。然撰其善者。则非可尽弃也。张介宾曰。眼目之一证。虽古有五轮八郭。及七十二证之辨。余尝细察之。似非切当之论。徒资惑乱。不足凭也。以愚论之。则凡病目者。非火有馀。则阴不足耳。此论足使后世眼科改面目。故拘执于所学。则不能看破其弊。紧缚于方法。则不能透脱其范。活用之者。存乎人而不在方焉。从法入。从法出。纵横自在。如孙吴之用兵。至其玄机。则非楮墨之所尽也。战国策云。以书为御者。不尽马之情。信哉斯言乎。


卷二·外障篇  ——————————————————————————————————————————————————————————————————————————————————————————

病系睫毛之证  ***************************
〔睫毛内刺〕
（附）重睫
汉名拳毛倒睫。睫毛一二根。乃至十馀根。反生逆倒。而刺戟眼珠者是也。此证有天禀者。或有久患眼疾之后。上睑痿弱。或老夫血气衰弊。睑皮延伸低垂。而失其守撞眼珠者。皆此证之起原也。盖睫毛为内刺。则每一瞬。殆觉不可堪之苦楚。遂羞明怕日。生翳起膜。若弃而不疗。则日后必变于异证。轻则遮明。重则失明。又有一证。名重睫。此固有之睫毛重生。而内生者。逆刺眼珠。此证往往有之。
治法　内服无效。治在外术。其法拔去逆毛。而用火铁。或腐药。以可剔除毛根。然此取一旦之效耳。经日之后复生焉。欲全治之。则有切断夹肉之二术。如法用之。万无一失矣。切断之术。用剪头切断低垂有馀之睑皮为缝合。与金疮法无异也。夹肉之术。用竹夹。或铜夹。紧夹有馀之赘皮。七日而剪断其赘皮。决勿使患处见湿。
〔睫毛脱落〕
睫毛脱落者。因患烂眼人。毒液腐蚀其部。或天行病。或沉痼之霉疮。而得此证。又切断两睑闭著之后。竟绝毛根。系其患者。亦有之。此证不能避外来之飞尘。加之湿烂污灭。以致生薄翳。
治法　患烂眼而睫毛脱落者。治其本病。则睫毛再生。因他证发者。不治。

病系胞睑之证  ***************************
〔眼睑闭著〕
此证上胞下睑为闭著者是也。原因误治眼睑外面之疮疡者。被汤火伤之时。不堪疼痛。而经日闭锁眼目。两睑愈著者。或发此证。又婴儿有禀赋而然者。此证有治与不治之别。附著眼珠者。此为不治。惟睑缘相闭著者。务用手术则治。
治法　宜注意看定其所闭著之处。用快刀切断之。其法左手摘出。右手以钩尖刀勾断之。以绵花浸秡尔撒谟塞两睑。刀瘢以绷带包护之。速痊为佳。
〔睑著眼珠〕
此证上睑附著眼珠。而千碍开阖。竟致失明者是也。亦有禀受而然者。有因汤火伤而然者。西说所谓因眼珠外部为溃疡。而致然者。予未尝视之。
治法　宜用快刀切开其附著之肉。亦惟在补助便于开阖。并不期再生明亮。
〔睑焮肿〕
此证发自眼睑损伤。眼胞疮疡。或血行不利之妇女。或大病后。及焮热眼诸证。此滞塞血热之所致也。
治法　发表剂。下剂。通经剂。涂药。㗜鼻剂。泻血等。宜从证索因。以撰用焉。予欲细演其义。恐涉于冗繁。故不赘。
〔睑浮肿〕
（附）空气肿
睑浮肿者。胞睑肿泡而不变皮色。又无疼痛。此证湿眼及颜面水肿等之所致也。或风眼疫眼有兼发之者。一证有不畜水液。而眼睑膨胀者。名空气肿。
治法　内服山西汤。及苓桂术甘汤之类。又兼用葛根汤。鹿角汤。而发表之。外用洗蒸剂。（详附方）空气之证。宜用铅砂蒸剂。解围煎。属于疫眼风眼者。宜治其本病。治法详于两条下。
〔结石肿〕
此证小肿为硬结者也。肿中含包如雪白软骨之结石。每开阖瞬动。冲摩眼珠。以起焮。热导赤脉。生翳遮明。
治法　用小锋针。刺破肿头。除其结石。则其患顿息、但发起翳膜者。俟施手术后。宜行治法。
〔麦粒肿〕
（附）固结肿
汉名偷针眼。乃细小之肿疡。生睑缘弓状软骨之部。其初起发痒。而后焮肿疼痛。必为脓溃。惟是小儿少壮之人。往往有之。大人极少也。误治之。则坚硬甲错变成固结肿。若积日经月。则必刺戟眼珠以发翳。
治法　起先用铍针。而可除其脓。自然脓溃漏脱者。亦为不少焉。倘若变于固结肿者。宜用洗蒸剂。以缓和之。割破肿头。除去所藏病毒。此证有屡发者。此胃中畜积污液之人也。施手术之后。宜与下剂。
〔睑生风粟〕
和兰译书名稗肿。上下睑里发小肿。其形骈生。而如麻子如粟粒。以针破其肿粒。则出凝固透明之液。此证胞睑里面小机里儿（前人译云泌胞或腺）畜黏液。渐渐凝结者也。竟摩擦眼珠。生翳遮明经久。则致昏暗。
治法　翻转眼睑。用小锋针。刺破其肿粒。用如匙头银篦。宜仔细扫除所畜藏之物。用玫瑰花露洗净之。内服发表剂。若有赤脉者。兼用下剂。
〔烂弦风〕
（附）胎风赤烂
此证眼睑赤烂。或痛或痒。常摩挲不能去手。荏苒累年不痊者是也。至太甚。则皆帷破裂而出血。大抵眼睑细络。畜郁蒸之热。竟酿成苛冽之液。而赤烂蠧蚀于眼睑之外面。其病因虽多端。平常之患者。或多血。或黏液质之人郁结蒸发气。而罹其患如小儿者。多因胎毒蛔虫。及胃中酸败液而发之。如妇人者。因经水不利而致之者。亦有之矣。汉人另载胎风赤烂一证。而述三条之病原。其论曰。初生时。血露入眼中。洗不乾净。而生是疾。又云。在母胎中。其母不知忌口。此即胎毒也。又云。有乳母壮盛。人抱儿供儿之际。口未哺乳头、乳汁胀满。洒然射出。冲入儿眼。亦能生出湿烂。若冲射颜面。亦或疵湿疮痒。大抵此三证。同号曰胎风赤烂。此说迂远。不足取信焉。盖小儿分娩之时。灌浴之前。未见有开目者。岂得有血露入目之理乎。如母不忌口味之言。当以为保育之戒。不可谩废也。不但忌口味。而贻其害而已哉。其父母有病之时。受胎之儿。不免遗毒之患。此病出先天而为难治矣。如赤烂者。小恙得痊者也。然未免生他证。况于险恶之遗毒乎。故为人之父母者。须戒慎其始矣。如乳汁射目发此疾之论。实为妄诞。何则。乳汁者。保育婴儿。天禀滋味也。岂为损害婴儿而设之乎。古今眼露取用乳汁之方。为不鲜矣。然则用之之人。皆可患烂眼也。予屡见小儿患眼目者。虽点乳汁。一未尝见受其害者。为之发一笑。如乳汁射面生疵湿疮痒者。其乳母固所浸淫酷毒沉疴之妇。而抱育之儿。不得免传染之害也。若儿果发不测之险证。不但乳汁注射眼目而系其患而已。服恶性乳汁亦然矣。认之以为小儿烂眼之常态。则恐致误治。
治法　大人烂弦风者。内服葛根汤。鹿角汤。大青龙汤。桃核承气汤。如神丸。通经丸主之。霉家宜撰用七宝丸。神效炼薰剂之类。小儿胎毒者。鹧鸪菜汤。兼用缓汞丸。逐虫丸。而后用紫圆下之。屡用屡效。
〔风牵出睑〕
此证似烂弦风而异也。下睑翻转。露出赤肉。流泪汪汪而不息。形容丑怪。此因天行病所生也。如小儿者。有发于遗毒者。此证和兰眼科诸书。名眼睑外反。其治法条中。载在夹断所翻出之赤肉之术。乃不详审证候。则决勿下手。如不经心。却伤人。予往昔游于信州。见有一眼科。遇患只目者。下截断术治疗之后。卒然变证。眼珠溃烂。苦恼剧痛。真似奇怪。遂连累于无恙之目。不日只目全致昏瞶。加之形容丑秽。可怜一个好汉。终成废痼之人矣。予屡见如此之证。施截断术未尝有得寸效者。此因谩行截断打扰病毒。而惹出险急之证者也。故不考定其证之难易。草率从事。则安得不损人乎。学者不可不惧也。
治法　可效大麻风之治法。小儿者。用消毒汤可也。
〔上睑低垂〕
此证上胞缓垂。而压覆角膜上。干碍视瞻者是也。久患眼疾之后。其部痿弱。或扯胞筋（即举筋也）之麻痹。老人血气衰惫者。多发是证。
治法　证轻者。可灸三阴交。重者。可从睫毛内刺之治术。
〔胞睑结核〕
结核者。眼胞生瘤。不变肉色。亦无疼痛。初生如米粒。渐大如龙眼。按之移动者。名糊瘤。或淡红黑色。如软肉而低垂者。名肉瘤。汉人名称结核者非也。此即瘤也。和兰之医名为瘤。今当从之。
治法　糊瘤轻者。宜用水银膏涂抹眼胞上。令其缓和。流散重者。先以指头按上胞之内外。看肉之厚薄。就其薄处而疗之。近外面者。用腐蚀剂。徐徐点之。俟其开口。宜除去瘤囊。近里面者。用快尖刀横截之。挑出其瘤。所割之刀痕。点秡尔撒谟。或鸡子白。在眼胞上置压定巾。可施绷带。如不经心周密。则发变证。至于肉瘤之证。予未详其治法。故姑阁笔。
〔飞尘入目〕
此证砂尘麦芒之类。误投入胞睑。或步走风地。而致其飞人者是也。若尘埃黏巾于胞睑里面。舍而经日。则为膜被黏定。每瞬动摩擦眼珠。痛涩难开。至于太甚。焮热肿痛。恰类于疫眼。剧证起先在尘埃射入之时。不拔出之。则终必生翳膜。几乎失却瞻识之机。其他结毒眼疫眼等之证。而涩刺羞明似著此证者。间有之。宜留神调治。万万勿忽其所驱除之法。先取胞睑为翻转。仔细看定。必有积血为块。或少尖起之处。开破其部。则认得所黏著之物。惟其经久者。不能容易看取焉。或深匿藏胞内者。无术之可施。予遍游各州。留意于医事。往往闻知除法之名工。然多是田野老妈。寒村妇女也。省其所用之手段。甚为奇异。予始传闻其术云。将舌舐胞睑之里面。或用银簪头搅扰胞内。取出所黏著之砂尘。虽积年之物。无一不除净。予不敢信其言。常笑之曰。鄙术妄技。何足为奇哉。尝见大都通市间。立在街头而卖药之徒。手将硬膏。或铁篦子之类。搅转眼中。而声言云。能除尘埃。此惟作戏法。以骗瞒众人。聊糊其口耳。彼山野妇女之除尘埃。亦不过为此等之事也。予偶在一老妈用工之近地。再传知此事。半信半疑。欲审明其然否。因过访于老妈之宅。目击其所疗。以指头按摸眼胞上两三次。而言尘埃有无。毫无差缪。即用银簪头搅转胞睑内。而取出所黏著之物。僻邑之老妈。生来直愚。何敢卖姦。况在予亲自傍观之际。而得为伪瞒之工夫乎。于是始知其不谎诞矣。讯问老妈云。此术何人授之。妈云。此不是师受。又不是祖宗之传下。只管疗治许多病客。自为疗惯耳。予又推问其北候。与疗术。妈云。惟以指头摸擦胞上。则有无之处。自可明知也。至其疗术。则用簪头搅转其黏著之处部。以为脱去耳。子闻其言。慨然叹息。此术本是虽繫于小技。彼以病为师。亲蹈其实地。自得其妙机。何庸医之所跂及耶。嗟乎。寒村老妇。虽目不知丁字。心不辨菽麦。至其妙处。实非言之所能述也。然而凡工以术之出鄙贱。途视而不顾。却自不知其术之拙也。尔后予覃心焦志。屡试屡效。不敢负老妈所亲授。其看法与治术。虽鄙邑鼯技。岂不珍重乎
治法轻者。用蘘荷捣汁漉目中。立出。服凤仙子一味。亦妙。重者。非用手术。则不治。
〔痒极难任〕
平易方名眼风痒。其痒难任。搔擦不歇手。此郁塞蒸发气以所发者也。大凡风痒之证。在疼痛进退之时。血气收纵之间而发之。故知风痒为疼痛轻证也。夫身体风痒。摩擦之。则流动所郁滞之血液。而觉其快心。其理与之一般。故用发表剂。使快通所郁塞之血。则痊。
治法　葛根汤。乌蛇汤有效。外用㗜鼻剂。点药。神液丹。屡用知其奏效。
〔胞睑瘜肉〕
瘜肉之为证也。胞睑里面强膜之分际。生出瘜肉。渐渐延长。其色红赤。肉根细而形如括囊者是也。或有肉根稍大。如小舌者。外科正宗云。眼胞菌毒者。眼睑内生出如菌。头大蒂小。渐长垂出。甚者。眼翻流泪。亦致昏矇。即是之类也。此证有顺逆二证。其顺也者。瘜内柔软而无痛。其色痰红。其逆也者。瘜肉颇强硬甲错。而其色紫赤。能摩擦眼珠。其原因胞睑细络畜血液而为膨胀。遂作肉状者也。虽有顺逆。治法无别。
治法　翻转胞睑。将利剪头切断其肉根。以冷水洒之。霎时就用一元丹。调和乳汁。点创痕内。服三黄汤。
〔兔眼〕
此证因胞睑之诸筋麻痹挛急。或痘疮肿疡之瘢痕等。使胞睑短缩。故眼珠常为露出。虽睡不能合睫者是也。概属不治。
治法　和兰有横截上胞之法。恐非温和之术。又有涂抹缓和糊剂之方。岂有见效之理乎。予未审其应用之方法。录以俟后考。

病系内眦之证  ***************************
〔多泪眼〕
（附）迎风洒泪
此证大眦流出许多之水液者也。或迎向冷风。或照映明亮。或冒触烟火。则洒泪淋漓而不止。今分其证。配以寒热二途。其为寒证也。因鼻管之闭塞。泪孔之衰弱。或所收藏泪液之诸具。自迟缓放开等而渗出水液者。名冷泪。即汉人所谓迎风洒泪也。其轻证者。冬月遇著寒风。则因外塞表内郁蒸气。而泪鼻二管漏泄泪液。即与在感冒之始塞腠理。流利稀涕者无异。故夏月自为希少焉。其为热证也。风眼疫眼。或梅毒胎毒痘疹蛔虫睫毛内刺飞尘入目等之诸眼疾。在其交发之时。而流出温暖之泪液。故名热泪。又有一证。其泪液带辛辣之气味者。间变作烂弦风。
治法　闭塞外表者。发表剂主之。泪管为衰弱者。灸少陵三壮。或眼科全书所载乳香川乌丸亦可也。然此证间有难治者。而病者患疟。或热病之后。有自痊者。至于热泪。宜从本病治之。
〔乾燥眼〕
此证反于多泪眼。其所沃之泪液。乾燥涩涩。见物不爽明。若经久则昏浊遮明。至其重者。必有丧明之变。或云原因疫眼。及热病大病后气力衰弱等而发焉。然予熟试之。来自梅毒者十有七八。尚可医治。因气力脱乏而发者。不可轻忽。若持久不治者。后必发起郁忧劳瘵。及种种之峻证。
治法　内服六味丸。蜀麦加机标。机奈人参汤之类。又宜投喷嚏剂。及⿱艹焷菜白芥子放开泪管之闭塞。引其泪液。外用神液丹调和乳汁屡点。然轻者尚可治。重者难治。出于梅家者。用薰剂及紫薇烟。多有验效。
〔两睑黏睛〕
（附）胞肉胶凝
此证如脓胶液潴溜大眦。每宵睡寐之时。两睑胶凝黏紧。经久则生翳。矇矇不明。差明怕日。即是毒液聚于脂肪吉里儿而所致也。胎毒霉毒淋病带下等。酿是患。汉人虽区别为二证。原是一证。哀学渊仿睫毛内刺夹肉之说。予不敢信焉。
治法　内服三黄汤。加朱砂少许。或薰剂。兼用艾连洗在眼胞里面。宜屡放血。
〔泪管漏〕
（附）泪囊蓄水肿　小眦漏
此证汉名大眦漏。即泪囊中潴蓄如脓之液者是也。以指头按其部。则大眦流泄浊液。累月积年不肯治焉。原因如梅湿淋痔赤白带下等。酷烈之诸毒为上攻。而其毒浸淫鼻髎筛骨边发生小肿。以病毒攻著鼻管。遂为闭塞。使鼻孔不通。而其部诸液。亦变作脓状。故浊液不流泄鼻口。而漏溢泪管。然其闭塞乏少者。或有少出鼻孔者矣。说者皆云此因泪囊生肿疡。泪液化为脓而流出泪孔者也。岂非撮空之论耶。倘若泪囊生肿疡以酿脓。则其部必焮热疼痛。其所流出之脓汁。先腐蚀大眦。而所触之眼珠胞睑。亦不得不溃烂腐坏也。何待积年之久乎。此证固无疼痛。虽有之亦微觉痒痛耳。其所流泄之液。亦无腐蚀溃烂之患。则可见非真脓液矣。况有泪液化成脓汁之理乎。予尝熟视其所流出之液。泪液与浊液。自分别而不混交。说者之臆断。可以知也。予于此证。屡阅西洋之书。法术虽多。不足挂齿牙。惟有布连吉疑私儿二哲之术。尤为优长。然其术颇觉冗烦。不便取用。予敢改其术。从简易以试之于真境。甚得验效。予之所用治术。备载于下。冀后学宜撰用。一证有蓄水肿者。即泪孔流利稀液者是也。此证同前。而其液不成浓浊也。汉人另载小眦漏之一章。然予未详审其证。故暂阙治法。以俟后考。
治法　轻证者。宜在泪囊外面。用压定巾。更施绷带。乃能防护其浊液所留潴之患。庶得渐自痊。蓄水肿亦可照此法。重证者。宜行截法。其法用纸作细捻。约长五分许。微开尾头。以尖头醮烊蜡。穿入泪孔。屈折其所露出之尾头。摊硬膏贴著大眦外。行是法者。使浊液留滞泪囊。而不泄出。则其部浊液潴畜。自为膨胀隆起。以得容易看定患处。而便下手也。既看定患处。则就其膨胀之部。将小尖刀（此刀予所新制造者）纵截二三分深。以及泪囊为度。而宜小水铳用片脑水灌洗之。洗罢。以干绵撒丝。充实刀瘢。白布浸米醋以覆之。更施绷带。而每日改换干绵撒丝。令其吸尽浊液也。约三日为限。复用蜡纸捻。再穿入泪囊。（宜照前法）长约及鼻管为度。其创口傅秡尔撒谟。外用金锁膏。併合其口。鼻㗜即醒散。务令喷嚏。则不过二七日而取功。
〔内眦瘜肉〕
此证因泪阜为肿胀如瘜肉者。隆起大眦。其形似桑椹。其色紫赤而疼痛。或有软和红色。而无疼痛者。
治法　用针头。徐徐刺破肿头。宜以温金屡熨之。内服防风通圣散。

病系白膜之证  ***************************
〔天行赤眼〕
（附）疫毒肿　大患后生翳
疫眼之为证也。一种毒厉之气。当其蒸发之时。偶被感触。一人患之。则传染一家。遂及一邑一郡。犹如瘟疫然矣。其证白膜鲜红。头疼目痛。黏眵多泪。羞明怕日。或两睑浮肿。涩涩难开。至其太甚。则生星起翳。名之大患后生翳。即疫眼之重证也。倘若误治之。则间变如风眼。竟为盲瞶者有之。故遇其剧证。则宜照风眼治例。斟酌疗之。和兰记载眼睑疫毒。与白膜疫毒肿之二证。此亦感疫气而发毒肿于其部。竟变成死肉者也。予按盖是眼疔之种类乎。尚俟后考。
治法　轻证者。内服发表剂。兼用攻下。外用清凉涂药。红浆水。玫瑰露。神效水。石胆水。㗜鼻剂。焮热难堪者。刺络泻血为紧要。发疱膏。贴颞颥百会亦可。
〔风眼〕
（附）暴露赤眼　暴风客热
风眼之为症也。白膜起血线。满目丹黄。黏眵热泪。淋漓不止。弩肉蟠胀。包迫角膜。而角膜见似凹陷。两睑浮肿。涩疼痠痛。夜间殊凶。目窠大热如火烈。每日晡时。项背恶风。寒热往来。头痛如割。其脉洪大而数。烦燥苦懑。状殆似阳证伤寒。至其剧甚。则谵言妄语。狂走不寝。竟致使眼珠为腐败脓溃。或突出。或角膜破裂。及凹陷。其轻证。亦角膜如蟹眼。瞳孔欹侧。或厚翳顽膜等。尚有百般之变。故难论定焉。此证甚繫紧要。不可藐视。若变成重证。则利害太甚。可恐可惊。故不详审其证候而施治。则安能取功。不但不取功。殆致失明。悔之何及矣乎。予尝分别真假二证。或问曰。其真也者如何。曰。其眼目有确然之见证。盖如多血及黏液质。或触冒寒气。遽然受温气。或平常项背拘急。或胃中蓄积瘀秽毒液。或热眼误用香窜收涩之点药。或生平贪嗜辛热之物等者。皆发起真证之基本也。其假也者如何。曰。身患他病。遂波及眼目者。为假。即因大头风梅毒痳痔疥癣胎毒等证。而攻眼目者是也。其所从来各不同焉。故治法亦不能无差别也。故非潜心苦志。则奚有取验奏效之日乎。自今眼科专门之徒。遇此等之证。茫洋失措。何有鉴定之识乎。终使患者。空为昏暗之废人者。不可胜数也。此以无其详说故也。予述数年研穷所得之真假证候。与治法标的之实征。以示世间童医。幸勿致差误。所谓真证之征候者。弩肉赤脉。共丹黄色。而恰如红绢包著珠子。其初起也。先前眼目疼痛。而后头脑剧痛。其脉洪数弦紧者。乃是风眼之正证也。假证之征候者。弩肉赤脉皆带紫色。其脉沉数。极其原因。患霉湿淋痔。忽其治疗。服燥剂。浴温泉而所发也。如婴儿者。胎毒诸疮。卒然痊之后有之。自大头风所傍发者。虽无异于真证。起先头痛剧甚。而及于眼目。其头痛偏则眼目亦患偏眼。正痛则眼目亦左右均患。此是三证。宜以主客见解焉。活幼心法云。凡治病必先辨寒热虚实四证。望闻问切。无非辨此四者而已。四者瞭然于胸中。则用药取效。其应如响。信哉斯言也。可以为医家之贵范矣。不琢磨此道。则于拟似毫釐之际。岂得了然乎。汉人虽别表暴露赤眼暴风客热之二证。共是风眼缓证。而异于疫眼传染之证焉。先辈以暴风客热。充于风眼者。实为不稳当。为何。则虽其证不异。而不使眼珠至破绽脓溃之剂。故以为风眼之缓证也。风眼之名。本邦之俗称。而非汉名也。然书中间有风眼之名目。实是同名异证。如所谓风眼烂弦。头风风眼。甚多矣。不可混同焉。汉人惟载轻证。而不及剧证者何乎。予游于长崎时。友人某语予曰。往年舶来清客在崎阳患风眼。瞳孔破绽。竟致盲瞶。然则彼国从来有此证。抑不服本邦之水土而患之乎。记以俟识者。兰人区别焮肿眼。十有馀种。以此证为焮肿眼之剧证。其所论甚属微细。然审诊详考之。则病因征候。比似本邦之所谓风眼。则往往有不同者。此无他。因风土气候之异。禀赋食味之殊。而所以其证候有差等也。何足致疑哉。历试之于事实。经验之于真境。则彼与我同病异证。同证异因之理。自分明也。后之学者。敢勿卤莽。
治法　真证者。用吐剂。予别有一方。神效灵验。实是妙剂。然恐人之妄用。故不录。惟授及门之弟子。自大头风发者。吐剂或乌头附子之类。有奇效。此二证。若不兼用攻下。则至使眼珠破裂。自霉毒发者。发表剂利水剂主之。若于其初起错用泻下之剂。则恐有丧明之变。俟其病势衰乏之后。当用与下剂。庶几其不差。更在太阳尺泽委中刺络放血。又于百会颞颥贴用发疱膏。或以糊剂涂著足蹠。屡用涂药。㗜鼻之剂。点药用蚯蚓露。苦薏露。玫瑰露等。至于眼痛剧者。灸少陵。小炷三壮。及三里三阴交女室（一曰女膝在踵之部赤白肉之分际盖所谓奇穴也）各二十壮可也。而可令患者。勉剃头发。屡以冷水灌洗。此证决禁石药。及芳香之点剂。误犯之。则实非药石之可救也。今所陈列之各法。亦聊示其治之标的耳。以一斑之偏见。而应无穷之变机。则必致差治。活用在其人而不在方也。若眼珠生瑾。瞳孔失常者。名之风眼坏证。非是技术之所能及也。暴露赤眼。暴风客热二证。宜照风眼之治例融通以疗之。若草率从事。则变乎不治之证。慎之。戒之。
〔痛如神祟〕
（附）痛如针刺
此证眼目不变其常。或带微红。眼珠有时痛刺。恰如以针刺之。而其痛无根基。昼痛夜痊。或夜痛昼痊。或发或息。此子宫冲逆之妇。酷毒阴伏之人。多罹是患。其为征也。脉数烦渴。泪出而其痛间歇如疟者。则存在酷毒于血中之兆也。眩晕头痛。白膜带青。或微红刺痛。夜间殊甚。忽来忽去。涩涩难开者。子宫病之兆也。汉人虽区别神祟针刺之二证。本是一证。未尝有别也。
治法　兆于妇人子宫病者。苦薏煎加大黄。桃核承气汤。抵当汤。通经丸。如神丸。兼用小建中汤。助汤和血汤之类。兆于酷毒阴伏之人者。排毒剂。兼用神效黄蓍汤。桂皮加附子汤之类。外用洎夫蓝地黄煎汗。加阿片少许点之。疼痛剧甚者。灸少陵。
〔白膜脉肿〕
此证血脉肿胀如藤蔓。以缠络白膜者是也。盖白膜外面者。以水脉之纤维为质。乃眼目蓄多少之热气。血液留滞其部。则不能顺流。竟混入水脉之维条以致之也。世上庸医之徒。称膜者。多指此证。且区别种种名号。然皆取其形状耳。非有深意也。至如二十四障。四十八膜之称。愈属孟浪。何足论耶。
治法　看定血脉之根基肥大之处。用钩子勾起之。将利剪截断之。用小烙铁以烙截口一点。更以一元丹和乳汁点之。
〔大眦赤脉穿睛〕
（附）小眦赤脉穿睛
此证即白膜脉肿之一种也。内眦或外眦。发起赤脉。撞贯瞳子上者是也。又一证有赤脉之末梢。生数多之细歧枝。蔓延角膜上。竟变成膜。韬光埋照者。其证似异而无别焉。汉人有言云。大眦赤脉者实眼。而小眦赤脉者虚眼也。可谓迂论。予累年潜思历试之。实也者。自实。而虚也者。自虚也。何取征于大小眦乎。
治法　效白膜脉肿之法。宜用剪针。内服麻黄汤。大青龙汤之类。有效。若有燥屎者。谢道人大黄汤可也。小眦赤脉。不可抽剪之说。古人之臆断。勿拘泥。
〔眼疔〕
此证在强膜与白膜之分际。生出肿疡。如粟粒。初无疼痛。而微觉风痒。于其肿之侧边。发起紫色之血线。撞射角膜。其发之势。最为迅疾。患者以手摩擦眼胞。或触物。则忽然发起剧痛。其痛牵连耳内。苦楚不可忍也。寒热往来。其脉洪数。胞睑变紫色。肿傍悉麻痹不遂。至其毒之深陷。则腐蚀眼珠。溶化诸液。此证比较于风眼。更加一层之重。其毒之进也。疾如快马之加一鞭矣。夫眼目所以发出疔疽者。灰汁盐一般辛辣之毒。聚在一处而所致也。西洋所谓疫毒肿者。彷彿是证矣。而如眼疔名曰。虽尝传闻之。其证候茫乎不分明。故屡叩问耆老。非蛇足之论。则牵强之说耳。或错认赤脉贯瞳之证。以作是证者。亦有之。皆不足凭也。予往年游于野州。偶见患是证者。初起到第五日。变如风眼坏证。遂为盲瞶。予见其剧迅。捲舌畏惧。铭心不忘之。后遇著一妇人之患之者。故以所有险状。恳告其亲眷。以调疗之。先横截毒肿之部分。用小烙铁烧死肉。使水蛭吸血于两睑。又在大阳尺泽大放血。用铅糖水灌洗数回。内服机那饮。兼用紫丸。浃旬才得痊好。惟惜不至洞明之田地。噫。酷毒狠戾肆虐。可不恐乎。患如是之恶证者。实是九盲一明。况至其剧甚者。虽力援天下之溺者。亦无如之何也矣。
治法　予所历视。不过此二人。而下手者。一人耳。不足取以为法。则惟述其实征。以备学者参考。宜自斟酌。
〔白膜血斑〕
此证白膜纤维。潴留血液。现出赤斑者也。又见青紫斑者。间有之。其斑点在一部分者有之。或白膜尽变赤色者有之。原因咳嗽呕吐打扑。或饮酒过度之人等。多患此证。打扑眼目而发者。以有焮痛。动生意外之变。小儿百日咳。或大人患咳嗽呕吐。而持长不解。或酒客屡次过饮后自发者。施治则不日而痊。
治法　因打扑而发者。宜用角法。及刺络。咳嗽者。小青龙汤。养神丸。罂粟壳。舍利别。小儿久咳者。外台茯苓饮加牡蛎。兼用滚痰丸。以姜汁汤送下。经验。酒客者。甘草营实汤。呕吐者。小半夏加茯苓汤。半夏泻心汤。或用吐剂奏效者有之。
〔肉攀睛〕
（附）翅翳
此证大眦生出带赤或带黄之肉赘。渐长犯角膜者也。此因泪阜之纤维为弛长而所发也。和兰名之翅翳。而算入角膜病中者。非也。乃是白膜病也。从来虽下翅翳之译字。本与翳不同焉。虽有弩肉之名。亦与他之弩肉不同焉。实瘜肉而非弩肉。汉人言弩肉攀睛与大眦赤脉同证也者。愈涉于荒唐。具眼者自有明识。
治法　宜照下条囊翳之治法。
〔囊翳〕
囊翳之名。不典之俗称也。其为证也。白膜隆起。白若微赤之瘜肉。软如绵絮。积年不痊。渐次滋蔓。竟犯角膜。至尤甚者。则掩闭角膜上。隔绝鉴视之机。其翳端首附著眼珠。而当中浮空。其状似俗所谓虾蟆之歌囊。故呼为囊翳。其实亦非翳也。吾友人有命白头筋之名者。稍当矣。此证与攀睛一般。惟以瘜肉附著眼珠与否。区别为二证耳。
治法　先将细小利钩。揭起瘜肉浮空之部。针穿蜡丝。以贯通其处。更扯丝揭起。以利剪刀截断其附著之处。若全掩角膜上者。宜于瘜肉上截开十字形。创痕即点一元丹。行手术之际。仔细注意。勿使剪头碍著眼珠。如有血络者。当截断其根基。施术之后。宜用青布包护眼目。约过三四日除却之。
〔鸡冠蚬肉〕
此证白膜生瘜肉。软弱而色深红。其状似鸡冠蚬肉。故取以名之。此血液潴留于白膜中。久久遂作赤色之肉状。汉人所谓如心热酒毒之说。不足取也。不独酒客患之。酒量小户之人。或三尺之童子。深闺之处女。持戒之清僧。罹是患者。亦为不少焉。
治好　用越婢加术汤。屡获神效。或随证而用钩亦可也。
〔白膜黑粒肿〕
此证白膜生出黑色或淡青色之粒子。大如小豆。围绕角膜。此胎毒之所致。而发于内部。达于网膜者也。予游于南豆。偶遇一少年。患此证。左眼点出四个。右眼十三四个。见之骇然。再四构思回虑。无奈之何。记以待来哲。
治法　今阙之

病系角膜之证  ***************************
〔云翳〕
（附）玉翳浮满　肤翳　丁翳　花翳　翳膜　遮障　腐蚀翳
夫角膜之为质也。玲珑澄明。而输送射光来映于网膜之器具也。今因多少之事。故污液留滞于角膜之纤维。以作白浊昙暗。遂致乎妨碍透明之机者。概为翳障。其为证也。翳色有白有黄。看视物景。如隔云霞。或有全至盲瞶者。寻其所来由。颇多端。而不可概论焉。且因疫眼风眼。或梅家淋家疳眼痘疹等而发者。其形状亦不一也。有浮沉厚薄。治不治之别。故不审察病态。则何能取功。薄翳者。角膜白色。而如淡霞浮云。瞳孔矇矓。透视于外者。本是轻证。而明可必复也。厚翳者。其翳厚而有白色有黄色。又有少辨明暗与否。即昙暗中之重证。而治法亦甚难矣。然于其昙暗之部。或一处乃至数处。有淡薄之斑点。而带青色者。施治则尚可救矣。经年无全辨明暗者。断为不治。一证有其翳甚稠厚。而焦黄丑秽。起于角膜之下部。血络缠绕。颇作膜状。而遮明者。纵令有角膜上部现出半月状少辨明暗。以翳深入其部之实体。故为不治。予名之曰腐蚀翳。此证发自小儿痘疮胎毒者多矣。田氏银海精微举玉翳浮满之证。而为不治。然不详其轻重。而专以为不治者。予未信之。各书中载出丁翳肤翳花翳翳膜遮障等。尚有许多名目。不遑枚举。皆不过取形设名。总归障翳之一证焉。古人主张蛇足之说。失真者不鲜矣。后学勿取惑。
治法　内服发表剂。下剂。水银剂。外用水银蒸剂。及龙麝真珠等之点药。加缓汞丹一点用之（方则中载数方宜撰用）若用加汞之点药。而发赤脉疼痛者。急取蜀葵煎汁。加沙糖乳汁。屡洒眼中。可以防护其变。而每日用温金熨之。以散郁结之毒。则速得奏功。外翳稠厚者。在角膜圈里。将针头细刺其周围。作针眼细孔。而点剥翳之药剂。则极妙。
〔星翳〕
（附）时复秤星　白陷鱼鳞　冰虾翳　真珠翳
星翳者。即云翳中之一种也。惟不角膜生昙暗而发污点者是也。其形如星之悬青霄然矣。故有星翳之名。此污液在胃。而其毒薰腾于上。黏液留滞于角膜之纤维而所致也。其形状各各不同焉。今略为区别。学者宜细察。其为证也。角膜上生白翳一点。或三四点乃至十馀点。恰如秤星。涩涩多泪。或赤脉疼痛。其色青白。或淡白如烟如雾。此乃疫眼热眼头痛及过酒之人多患之。而施治脱星。则其痕必为陷入矣。时复秤是者。此发作有时之翳也。角膜上生污点。或生或灭。或生生而不灭。或有春发者。有秋发者。而至期而发。过期则自消。每发眼目渐致衰弱。而翳痕亦愈大也。此证之所关系者非轻也。如有误治。则殆至丧明。白陷鱼鳞及冰虾翳之二证者。角膜生白翳。其根深。腐蚀实体。其状如鱼鳞。如冰虾。而发多少焮痛。涩刺多泪。至其剧证。则白陷钉入焉。此证虽不异于云翳。因星翳之误治。变成此状。故陈列于斯矣。真翳者。污点昂起。而白色。或带青色。其状恰如真珠。此固著于角膜之翳也。即因如梅毒痘疹等酷烈淫毒而所发起也。
治法　星翳轻证者。使蛇石吸之。则其治甚速也。又有一方。名神灵丸。（详方则）用之必奇验。小儿兔屎丸为佳。时复秤星。内服凉膈散。防风通圣散。兼用缓汞丸。点药铅糖水。白陷鱼鳞冰虾翳之二证。因妇人血热者。对证药剂。兼用蝲蛄散。见累效。发自他之各证者。宜按云翳法用之。真珠翳。将眼刀些割点头。点脱翳之药剂。轻者可治。重者概为不治。以上所陈列之各证。点药通用玉蕊白玉拨云比金等之诸方。然其有热如疫眼者。勿施之。
〔钉翳根深〕
此证星翳中之恶证。而角膜上生白色小疮。及多日则渐侵瞳子。毒深钉入而不迁其处。流利如脓眵液。涩痛羞明。先患一眼。必传于一眼。遂致大患。原因梅毒而所发之焮肿眼后多有之。初起者可治。进于笃剧者不治。如哀学渊所说者非也。何惟性躁之人含情之妇病之乎。
治法　先用玫瑰露苦薏露之类。缓和其热痛。而后宜点神效水。及石胆水。内服凉膈散。兼用七宝丸。
〔膜障〕
（附）赤脉下垂　黄膜上充　顺逆生翳　垂帘翳　涌波翳　膜入水轮　肉状膜
各证所有之根基。共在白膜。而滋蔓于角膜上。其状似皮膜。故名膜。盖翳与膜者。其因同而其证异也。其所以异者。翳者。有形无体。譬如烟雾。其形可见而不可捉也。膜者。有形有体。犹绵絮之可见又可捉也。其为证也。先起血线。其末梢生数多之细支别。瀰蔓角膜。所输送之血液。竟滞止其部。自为白浊昙暗。而血络愈送血不息。则养长其膜。以蔽玲珑之质。几至不能见物景。而从上垂下。淡红色者。为赤脉下垂。其白色而一片赤脉牵绊翳根者。为垂帘翳。（医学入门作垂帘膜）从下攀上。其色带黄色者。为黄膜上充。同证而如垂帘翳者。为涌波翳。一证。毒剧而膜中酿脓。渐进而蠹蚀角膜。初起于一眼。波及于一眼者。为膜入水轮。又有一种。厚膜黄色。而赤络缠蔓。固著于角膜。恰如肉者。名之肉状膜。其馀证名甚多。颇厌烦絮。故不赘。
治法　宜仿白膜脉肿之法。断其根株。内服发表剂主之。如便秘者。用下剂。然因投峻下而膜愈进浓厚者有之。予尝遇如此之证。与附子剂。屡获神效。膜入水轮之证者。将萌孽时。宜与慈朱丸。点铅糖水。若耽延日期。眼珠生疵者。无治之可施。如肉状膜者。属不治。
〔脓疡〕
（附）溃疡　水疱　脓疱　目疮　漏睛脓血
脓疡之为证也。初次起于角膜下部。白膜分际。冲侵瞳子。而罕有发在于上部。其形色白如星翳。渐大而作为脓溃。及软小水疱。至其酷剧。则在角膜上穿漏口。或破裂而流利脓液。或脓液凝结。而滞止角膜。若忽治法。则必有盲瞶之变。宜慎之。此证和兰虽区别脓疡溃疡水疱脓疱之四证。皆是角膜为脓溃者也。何必分为四证乎。本邦俗间所称目疮者。即此类证也。汉所谓漏睛脓血者。目疮之同证。而穿漏口者是也。
治法　外术。将柳叶针。刺脓疡上。可以驱除其脓。若凝固而在角膜之内部者。宜仿内翳法术下针。点剂。蓬砂水。神效水。内服凉膈散。加倍桔梗。且有一证无疼痛者。用局方甘露饮。屡见效。如作瘻者。用没药散。及将小烙铁点著漏口。轻者可治。瘻深者难治。
〔蟹睛疼痛〕
（附）黑翳如珠
此证角膜内部。突出尖高之黑肿。其形小大不一。颇似蟹眼。而疼痛无甚焉。碜涩难开。怕日羞明。此角膜里面之纤维。贮郁结之毒。为焮热溃烂。而所发出也。至其重剧。则祸及葡萄膜。竟压迫瞳孔。遂作欹侧变形。然瞳孔仅存者。以不遮障物景来映之所通达网膜之道路。犹不至失明也。或黑肿溃后。肿痕生翳以遮明者亦有之。汉人虽区别二证。同是一证。湿眼疳眼焮热眼等之证。其所由来也。
治法　将小锋针横刺黑肿。则水液流利。而自消减。其针痕。点铅糖一小粟粒许。后宜以温金熨之。用黄蘖山栀子煎汁灌之。四物三黄合方加没药可多服。如小儿。消疳煎。兼用鸡肝丸。佳也。
〔角膜皱缩〕
此证即前条脓疡之证。而角膜穿瘻口。以漏出水样液过多。而角膜为皱缩者也。或小儿生平喜好暗地幽室。不欲向光辉。仰则数瞬堕泪。而角膜为皱缩者。此即疳眼也。老人大病时。角膜亡失滋润。难为瞬动。凹陷而皱缩者。必死之兆也。
治法　专治本病为要

病系眼珠之证  ***************************
〔眼珠膨胀〕
此证眼珠为盈胀突起。至其甚。则至使胞睑不能闭合。若兼焮痛者。动辄眼珠酿脓证候。似后条突出而不同焉。决勿混同。当今所有之病因者。使下疳便毒痲痔带下等下部结毒。作乾燥内陷。遂以上攻眼目者。多系此病。一证。诸液溢满而发者。亦有之。
治法　因结毒者。用薰剂每每得奇效。水液溢满者。初发。行气香苏散殊有效。重者。宜用针泄出有馀之水液。其法明辨于后条。可并考。
此诸证者。眼珠突出。或低垂。而有徐徐来者。有卒然发者。有痛者。有不痛者。或有脓溃者。出血者。其证候不止一端。今区别五等。而令知其大纲。第一证因打额至重。或挐上筋麻痱等。而眼珠突出腔外。其大与寻常无异者。名突出眼。第二证因眼珠内部之焮肿。角膜突然如弹丸。麻木疼痛。汪汪泪出。此证有凶暴之变。治缓则至乎脓溃者。名突起睛高。第三证即突起睛高之轻证。而角膜变青白色。突起尖高。而其形似旋螺尖者。名旋螺突起。第四证眼珠低垂至颊。其状如黑角。时时大便出血。而疼痛不可耐者。名肝胀眼。第五证眼珠突出。而赤脉疼痛。眼液为混浊者。名白睛突起。原因结毒而所发起也。其不丧明者。殆希矣。除此各证之外。另有一之奇证。予尝游于江都。偶见一丐者。其眼珠与常人无异。而以指头压上胞。则眼珠卒然突出。而低垂约一寸许。自为上下运转。真堪可怪。而后依然收入腔内。如儿戏然矣。见来不太有碍瞻视。做了一场。便是讨钱耳。彼其素禀六筋与神经固为弛缓者欤。至今不会其理。岂不奇异之一证乎。
治法　第一证。以新汲水屡灌注。则收入如故。然若瞳神经为弛长者。必有卒盲之变。不可忽。眼珠被损伤者。使眼珠急复其本位。而捣烂生地黄。裹在绵里。以安置于眼胞上。而可施绷带。此法试之极妙。第二第四之证。将小尖刀小锋针等。刺角膜下际。或横截而流出水液则治。其法同于内翳之术。第三证禁用刀针。只宜以冷水屡浣洗。而点鳝鱼血。第五证概为不治。但其势微者。尚可救焉。宜急用薰剂。而攻其毒。予于第二第四之初起。尝用吐剂。或投峻下。既获大效。虽然。以其证候不同。难论定焉。此证经久。则纵令针刺。纳其突出。亦不得免昏矇之患。但不过除其苦楚耳。
〔硬睑硬睛〕
一名目睑瞳硬。此证因六筋麻痱拘急。或乾燥眼之人。胞睑失滋润等。而眼珠不能运转动摇者是也。又有一证。惟胞睑为顽硬者。此两睑因所浸淫于梅气天行等之酷毒而所发也。汉人虽有硬睛瞳硬之名。予未见瞳孔之顽固者。若有瞳孔变于顽硬之质。则岂不丧明乎。惟以难为运转。设立硬睛瞳硬之名者何也。可供一笑。
治法　用缓和糊剂。或水银膏。傅于眼胞上。又宜在胞睑之里面泻血。而与薰剂。内服发表剂。或下剂。
〔眼珠瞤动〕
此证即眼珠胞睑无次序瞤动不止者也。此在痫家及蛔虫家而所发也。
治法　宜详其本病疗之。

发无定处之证  ***************************
（此条所述之诸证皆本于外伤而无定处加之变态不一焉其证以涉内外二障故不论于本编各门下以其所由来属于外故附录于兹聊补其遗漏耳）
〔打扑眼〕
打扑眼之为证也。因被物打著。或自高处坠下。打扑眼目。或头脑。而发焮热疼痛赤肿多泪之诸仵。至其剧甚。则眼珠损伤。及脓溃。或两睑青斑。或偏正头痛。血灌瞳孔等。尚有诸般之变态。不可一定也。此证虽不伤眼目。强彻脑髓。则必变于青黑阔大等之内障。其初起不速加治。则有噬脐之悔矣。
治法　眼珠为伤损者。一元丹调匀乳汁点之。内服桃核承气汤可也。若经日生脓气者。凉膈散加倍桔梗用之。头痛剧甚者。在眉稜百会行发疱。又用吐剂。令快吐二三次。尤验。如血混入瞳人者。速在瞳子窌可施放血。倘或不痊者。于角膜下际。浅施截术。宜效内医法。内服抵当汤为良。此诸证皆宜在瞳子窌颞颥尺泽等之各处。刺络放血。偏禁洗点之诸剂。
〔刺撞眼〕
此证被物撞刺。生起种种患害者也。因其所刺伤之大小浅深。而发翳起膜。弩肉刺痛。至其尤者。使眼珠全为伤损。或深瑕酿脓。或出血不止。或瘀血混入瞳子。千变万化。实不可测知焉。若瘀血留滞。经久则必变于难治之翳。其刺伤剧者。卒盲溃烂。无方之可救。又撞刺生翳。稍久而覆被物撞。转加昏暗者。难治。故在初伤时。必宜注意周密。以防御不测之变。
治法　轻证。一元丹。或蘘荷捣汁。或瞿麦末等。和乳汁点之。内服宜从证选用竹木麦芒之类。深匿眼珠者。蘸徽墨点之。或阴乾螳螂一只。研末。和米糊傅著眉稜骨上。重者。将小镊子。可拔去之。若出血不止者。点蛮产噶纳诺尔少许。奇效。或灌冷水亦妙。其馀宜依打扑眼治之法加意。
〔火伤眼〕
此证眼目为汤泡火伤者也。轻者易治。其重者。使眼液为凝结。或腐烂污秽。或卒盲昏暗等。尚有许多变状。必难预为算定焉。
治法　轻证以麦门冬。或紫根山栀子之煎汁浣洗之。而点神功石水剂。内服三黄四物合方。加苍术有效。重证宜效打扑损伤之治例。
〔创伤眼〕
此证西洋于眼目被创之部位。而区别数多名目。然事系烦絮。不易阅见。故檃括之。则眼目被金刃创伤者。而如内翳针刺截术。亦属在此中。
治法　与打扑刺撞。本无别。学者宜斟酌。
〔毒虫伤〕
此证蜘蛛蜂虿之类。咬刺眼目。焮热剧痛。弩肉涩刺者是也。若经久则必起昏翳。而在养蜜蜂屋侧者。往往被刺伤。宜恐避其害矣。
治法　青黛散。调和生蓼汁。或乳汁以点之。必有奇效。
〔鼠尿入目〕
此在仰卧。或仰见之时。偶老鼠行梁上。而利尿误入眼目。则泡肿焮热。碜痛涩刺。不能开阖者是也。
治法　点猫尿而后洒蘘荷汁。则不日而治。取猫尿有法。捉住猫儿。安置于漆盆上。以樟脑。或生姜汁。涂抹其鼻端。则其利尿如注。真可为奇。此方虽类于戏诞。决勿藐视。予既试知其妙。噫。生克之理。恶可排斥哉。


卷三·内障篇  ——————————————————————————————————————————————————————————————————————————————————————————

病系葡萄膜之证  ***************************
〔瞳孔阔大〕
瞳孔阔大之为证也。瞳孔为广阔散大。渐渐视力乏弱。终为盲者是也。其所由来。甚为多端。然头脑打扑。大头风。胃中污液。湿毒胎毒。妇人产后及瘀血。小儿蛔虫等。多发此证。此即毒液混行于血中。竟上冲而留滞于葡萄膜之纤条细络。以使其部为衰弱不遂。脱其缩展之力。开阔而不收也。故患之日久。则必为不治之盲。譬如服用风茄乌头等蒙汁药之人。当其瞑眩麻木之时。则瞳孔必为开大。而不收缩矣。又有青盲黑障。至于衰弱之极。必为散大者。参考两兆。当知麻痱衰弱之所致也。
治法　因诸毒诸气之上攻者。用固本丸。磁朱丸。每每取效。薰剂亦良。因污液及蛔虫者。逐虫丸。鹧鸪菜汤为主治。今举其大概耳。此证固系危笃。其经久者。不辨明暗者。瞳孔脱运转者。实非药饵之所可救也。
〔瞳孔缩小〕
（附）瞳孔紧闭
瞳孔之为官能也。在明朗处。则收缩。居阴暗地。则展开。收纵得其宜。以令便于辨物景。承光辉。然而此证与前证相反。而瞳孔为收缩窄小。虽向于昏暗。失其开阔之机。以致视力乏弱者是也。或有更兼内翳者。而阔大缩小之二证。其因差同焉。近世庸工。目此证称赤障。并筭于青黄白黑之内障。谩设名色。欲强配当五行。或误认乾缺证以为同证者。亦为不少焉。以卤莽荒唐之见。而欲疗天下之盲。难哉。兰人别载瞳孔紧闭之一让。即葡萄膜为紧闭密合。瞳孔全为失亡者。而此即缩小之重证也。往昔予于邻乡之友人小川某之宅。偶见家僮。左眼无瞳。因以叩问其所由来。云患瘟疫剧证后。一眼渐次昏盲。遂失瞳孔。后游京师。见一小儿。因刺撞而偏眼全无瞳者。
治法　方今所有之证。自霉毒来者居多。故兼用缓汞薰剂类为良。然毒气上攻剧者。务服降气之剂。俟病势衰乏之后。投水银剂者。为顺正之治法也。西洋于此证。有横截角膜开瞳孔之术。当为奇。详注于乾缺条下以论告之。
〔瞳人干缺〕
乾缺之证者。瞳孔反常匾缺锯齿。或如梅花。或如菊花。渐渐窄小。至其太甚。则如尖针如细勾。而物象模糊难明辨。若经久。则恐有盲废之变矣。此原因梅毒胎毒之二证。然出于梅毒者多。而出于胎毒者罕也。银海精微云。五脏俱虚。虚火之旺也。古人亦皆为属肾虚肝热。实为臆断。若拘泥施治。则必无有奏效之日也。崎阳译吏颍川氏。幼而罹是证。左眼既盲。右眼亦渐次进重。故损家赀。募治于四方。然众医束手。不能施其治术。比年益加重剧。瞳孔细小如针尖。将至于盲废。顷者。舶来兰医什一薄尔毒颇有声誉。故投笈从事之徒水会云聚。日多于一日矣。是以颍川氏请治于兰医。兰医曰。可治矣。然非截角膜。开瞳孔。则不可也。颍川氏谓如兰医之言。甚为奇异。然众工技穷。则坐待其盲废耳。遂托治于兰医。兰医求猪头一只。悬之于屋梁。执小利刀。截其角膜。熟习数日。用意甚勤矣。而后徐徐得下手焉。其法先使患者靠椅。著傍人拿住其头。以左手开两睑。右手执小利刀。向角膜下部。横截凡三分。更用镊子细小者。看定瞳孔收缩之处。惹出之而剪断之。俄然现瞳孔之形。豁然复于明亮。在席众人。无不惊叹矣。术已终。用青布绷带包护之。凡七日。始脱之。鉴视虽复故。然来影光辉尖锐。而物象生闪光。不堪其䀔眩。此患者积年不视物。遽受光明。故其所止息之神经。不胜其任。而发非常之运动。而其部之感触。亦自为激怫耳。患者脱绷带之后。江户一书生。奉兰医之命。与水银剂。令大流涎。用火酒所制之点水药。凡三十日许。而所割开之角膜刀瘢。渐渐生翳。积日而进稠厚。遂为膜状。加之患者。体躯疲弊。殆如劳瘵。故辞治而加养焉。予偶游于崎阳。友人某恳告患者。使请予之一诊。予详诊之。谕患者曰。子之病得之于胎毒。疗之累年。屡服攻戟剂。身体羸弱。全备虚候。甚为危笃。今不治其本。而欲专疗眼目。恐有促命之变。先调治体躯。后施治于眼目。则盖可得顺全也。患者悦服曰。愿以父母之遗体托于君。若得身眼共全。则君之赐也。予于此投滋补剂。与刚铁丸。时或兼用缓下。补之泻之。自文政八年乙酉晚秋。至翌年丙戌初夏。身体复故。于此始疗眼目。点脱翳剂。用火铁煅其血络。洗蒸涂药皆施用焉。至是年孟冬。翳脱九分。予时促归装。惜阙一分之治。遗方于门生。以期全愈。别后投简问其动静。复书云。如今得全痊矣。盖兰医之于术也。实可谓绝技。然不辨风土之异。不问强弱之变。一切为治。故施之于其始。而不能全之于其终。不可不戒惧也。
治法　此证根于梅毒胎毒。宜治其本病。然不审察患者之强弱。而施的当之治。则恐无效。
〔瞳孔异常〕
（附）瞳孔变形
西洋区别异常变形之二证。而无详明之说。予按异常者。因禀赋而瞳孔异于常人也。即如双瞳重瞳椭圆。其类尚有数证矣。变形者。因疾病而瞳孔变于常形也。即乾缺开大缩小。或粗工谩行内医术之后。瞳孔移位置。而作欹侧偏安。或毁损破裂。或被撞刺之人。其瞳孔或椭圆。或半月。或紧闭。其类不为少。如此之证。皆当属列于变形中矣。上毛沼田藩士高井某之儿重瞳子。予得细视之。西书云。重瞳者。多患一物两形之让。此于物景瞻视之理。或其然矣。时儿才二岁。欲审明其实。而不能焉。故不敢论说其事。俟明辨之后。而当补出于续篇。
治法　天禀者。治疗无益。发于病者。注明于各条下。宜熟看。
〔瞳孔不动〕
（附）鹘眼凝睛　辘轳转关　小儿通睛
此证虽拟似鹘眼凝睛辘轳转关。及小儿通睛等之证。然不可混同焉。瞳孔不动之证。则瞳子脱失缩张之力。而无运动者也。此证多因黑障。或瞳孔阔大。及缩小等之极而致之。如汉人所谓三证者。小儿因打著头额。及急慢惊风。而眼珠全阙运转者也。即与直视不异也。
治法　如瞳孔不动之证。宜治其本病。鹘眼辘轳通睛等之三证。用酒煎散。或桂枝附子汤。若小儿不肯服药。则令仰卧。将蚌壳频频灌下之。而重覆衣被得汗。则其眼自为活动。余宜鉴惊风之治法。

病系水样液之证  ***************************
〔水样液混浊〕
（附）脓眼　乳眼
和兰虽区别三证。皆取像似者而名之耳。约之。流动白液混淆水样液中者也。惟脓眼者。血眼经日之后。变作白浊脓结。留滞于水样液中而所致也。此证比较乳眼与混浊。更加一层之重。何则。以脓液混于水样液中。动辄腐蚀其旁边。而角膜穿出瘻口。世医之所谓脓眼者。偏指内翳而称之。不可误认致差。治乳眼与混浊。亦难明辨矣。混浊之证者。水样液酿黏结白浊者。而比似乳眼。其色月白。乳眼者。针刺乳汁翳。而混交于水样液者也。此见形取名耳。必非乳汁之所为也。如兰人所云。出产之妇。乳汁上冲。而浸入眼目之说。则堪捧腹。学者宜细察。
治法　将小尖快刀。宜于角膜下部。穿开小口。以荡除浊液。而后点一元丹。施著绷带三日。若不取快。仍再行是术。内服二和汤。互用三黄汤之类。取下利而可也。
〔血眼〕
此证汉名血灌瞳人。而非俗医所称之血眼也。因头脑损伤。或积日呕吐。及咳嗽。或庸工谩行内医术之后。或妇人临产。甚强用力等。使角膜之细血络为破绽伤损。竟致血液灌入于水样液中。而涩痛多泪。赤光满目。若灌血多则不可忽之。惟恐至盲瞎。倘或潴滞经久。则变成脓眼者。往往有之。
治法　宜照前条所开治之例而行之。

病系水晶液之证  ***************************
〔白内翳〕
此证即世人所称之白内障。而水晶液及水晶囊之化于白浊者也。其初起也。不痛不痒。环珠连前。白花飞空。或如坐白雾中。如立淡云里。视物霭霭。先患一眼。后传及两眼。共为昏昧。盖本以水晶液为白浊凝结。稍觉视力弱乏。积年累月。竟至全为盲废。其原因雷头风头部之打扑。或触物惊动。或悲忧苦志。或诸毒诸气之上攻。或安逸之人。常过食辛辣。及膏腴之品物等。而郁热薰蒸于水晶液者也。其溶解白浊。益进而变于稠厚凝固之物。则现出于瞳孔中。其形如浮云。如寒冰。如真珠。如乳汁。如黄脓。翳状万般。难一定矣。故汉人徒主张臆陋之说。谩区别数名。所谓圆涩滑散横开枣花偃月大云小云惊振白翳黄心等。尚有几多名目。惟见形设名耳。万殊一本。何有区别哉。至说其起原。则不过肝肾及肺胆之盛衰。或脑脂流下作翳等之空论。西医亦于此证。细设灰白绿黄铁黑等之数名。然未尝见绿色铁黑色之内翳。予之所见者。不过白翳黄翳二种。以翳状命名者。固非卓绝之见。况如绿铁黑之称。何足取信乎。方今认之。有以为脓眼者。亦说其形耳。真非结脓之谓也。夫于眼目脓溃之证也。与他部生脓疡。其理何异耶。初起剧热焮痛。渐进郑重。遂为诸液腐败。筋肉糜烂者。名之曰脓。何有无痛无痒。荏苒经年者乎。如风眼坏症。眼疔。角膜脓疡。实酿脓者也。此证者。水晶液为白浊凝结者。而虽积年之患者。施手术之后。豁然光明覆旧。可以知无结脓之理。且其初起。少觉昏暗之时间。或虽有药饵可救。而至为稠厚凝固。则徒费药石耳。治之偏在手术。不可不学焉。当今专门家修其术者。皆出于师传家秘之一路。非敢熟练苦习者也。故治者甚稀。而使人堕落于黑暗里者颇多矣。此无他故。惟以不见解治与不治。又不研穷术之难易而已矣。古人曰。不医则不瞎。真快语哉。足戒粗工之徒。故详论治与不治。又明辨手术妙用。以示世间之医童。盖内翳之稠厚。而如真珠。如轻粉。虽不分辨物景。稍觉明暗。嚮明朗处。则瞳孔为收小。居阴昏地。则瞳孔为开大者。可施治。必有百中之妙效矣。如黄翳者。有治与不治。予屡施手术。而历试之。带黄色之内翳。间有固著于葡萄膜者。若就其固著之内翳。强施手术。则必发非常运动。焮热疼痛较于前证。更加千斤之重。若要知其固著之征候。又有一个确乎鉴法。当熟视瞳孔运转也。失亡缩张之机。则可知为固著之证矣。又有一证。如乳汁之内翳。虽将针头坠下之。其翳甚稀薄。恰如投于水中。混混然终不能除去也。此翳从来以自被薄膜。施手术破膜。则浊液流出。遂混和于水样液。此证殊难见解。但其色彷彿如乳汁。且微带灰色耳。又一种有结硬之翳。施下坠法。而拔去针头。随手复为上昇。更有一证。因头部打扑。及自高坠下而吃惊。或悲忧之极等。兼使瞳神经为衰弱挛急之网膜病者。以全绝明暗。虽施下坠法除去其翳。仍不免盲废之患也。可见诊察证候之法。实难容易会得之。予注意苦志者有年于兹矣。而其所得不过如此也。亦惟虎豹之一斑。岂得无遗漏哉。学者宜留意焉。
治法　此证不施手术则治者。未之有也。古今颛门家。各所相承之禁方秘诀。亦为不鲜。然其术。惟有直刺横刺耳。西洋别有截开术。除是三法之外。未尝有他术。吾门刺之之法。要在审视浊液凝结之候。且刺之有时。禁严寒酷暑之二候。而俟其冷暖适度。快晴无风之日。太阳中天之时。于南窗明亮之处。设睡床。令患者高枕仰卧。包被无恙一眼。著旁人拿住其头。医坐于枕头。屈右膝举左膝。以左手张开两睑。按定之。右手将细针（此予所新制之铁针也图出于续篇）角膜外侧。去白膜分际约五釐许。自外眦向内眦横刺入于角膜中。至以瞳孔正中。白浊凝结之处。而以针尖作速压伏内翳。送收葡萄膜之下部。若其翳强硬而不能坠下者。宜以针尖缠著之。尽心推降之。而看其内翳全坠。即拔去针头。只务勿毁伤葡萄膜。若误破葡萄膜。则必发不测之险证。此之谓横刺之法也。虽有直刺截开之二术。比较横刺之术。当在第二等。其为直刺之法也。将柳叶尖针之细小者。从角膜正中向瞳孔直刺之。用小消息子。取出浊翳。虽然。不是熟手。则难行焉。若忽尔施是术。则疼痛乍发。反成不治之翳。截开之术亦然矣。此法于角膜下际。将利刀横截以除去内翳是也。此二术皆是非稳妥之术。若侥倖得痊。亦有刀瘢生外翳。动为遮明者矣。行术前后。令服三黄泻心加辰砂。宜快扫胃中镇坠惊气。而用手术之后。点一元丹。以绵絮浸于蘘荷捣汁。置眼胞上。施青布绷带。令靠几椅。勿令为安卧。如此约七日。不许食膏腴及辛热之物。若两眼共患者。先刺初起之一眼。隔两三月。又刺一眼。若刺之。内翳犹存者。再刺亦无害。然在行刺之间。患者发失气昏冒者。即宜拔去针头。否则恐有傍发头旋之证。而使既坠之翳。再为腾侵也。既刺后。动辄呕吐。故预当为其防也。此法本非肤浅之术。多年炼熟得其妙。则一刺发矇无疑矣。

病系硝子液之证  ***************************
〔青盲〕
（附）绿风　绿眼
所谓青盲者。硝子液失明亮之质。作昙暗浓浊者。而其初起全无疼痛。空中见花。渐渐昏矇。久久瞳孔散大。而带青色。竟盲废。至不可救焉。此证关系剧头痛。或惊动悲忧。或血行不利。或强饮多房之人。当其初起稍觉昏花之时施治。则犹可以救其什之一二矣。至于眼光暗没。则此非草根木皮之所能及也。予阅西洋译书。载在绿眼之一证。而考究病候。即似说青盲者。故于绿眼之译字。不得无疑惑。盖自然之理。岂有瞳孔变成绿色者乎。而汉藉亦载绿风内障。则可知万里一辙。于是更怀疑。故就先辈质问之。或云有焉。或云无焉。后把兰书。亲自熟读。有勃刺阿乌恶恶古之病名。即所译定之绿眼也。因此观之。则译书之所误翻也。何则。彼谓勃剌阿乌者。天蓝色也。恶恶古则眼目也。然则确乎青色之眼目。而为青盲也明矣。其绿色者。和兰谓之杌尔饂。可见其称呼自别也。先辈不达眼目之理。胡乱翻出绿眼之字。后辈亦仍蹈前辙。不知其非。一盲惹众盲。其此之谓也。汉人所谓绿风。亦青盲而非他证也。夫有心于利济者。反覆叮咛。仔细考索。勿泥书失真。
治法　内服用沉香降气汤。沉香天麻汤之类。及如磁朱丸。刚铁丸。温暖强壮之药剂。兼投如浮石丸。蝲蛄散等。驱逐留饮之剂。又用吐药。见效不少。但患者务省负薪之劳。谨骂怒惊惧。畅气宽心。宜为摄生。不然。则虽有起废之神方。又无奈之何。

病系网膜之证  ***************************
〔羞明眼〕
此证以网膜之触知剧甚。对太阳嚮明朗。则不堪承当其光辉。汪汪泪出。若勉强见物。则必发起疼痛者是也。此因眼目之焮热。或诸毒之上攻。以瞳神经发非常触知而使然也。此证虽不及立一门。但示网膜触知过度之理耳。
治法　宜治其本病
〔黑障眼〕
（附）乌风　黑风　黑花翳　肝虚目暗
此证世人所称之黑内障也。其初起绝无疼痛。黑花缭乱于目前。如淡霞遮睛。如玉环浮空。如电光闪烁。渐次朦胧。经久则瞳子阔大。终神气耗散。而为废痼之盲。其外貌无一点之翳障。瞳孔清黑。全似无恙。却是光亮过常。映射人面。初起先患一眼。牵连及两眼。起先共患两眼者亦有之。察其原因。瞳神经为衰弱。而亡失其所写映网膜之神机。以令然也。此系霉气上攻。或怀春处女。及郁忧烦懑之妇。或安逸之人。过酒多房。加之平常嗜食膏腴品。或劳役苦心之人等。此久闭塞蒸气。或血中包藏毒液。竟使血为黏稠。渐迟缓诸道运转。以脱亡稀凉活泼之气。而神经为之衰弱弊惫者也。盖眼珠之于神经也。比他部则殊易为感动。而致为毒气上冲也。故他部虽未被患害。而眼目独受其弊。此证足以证之矣。汉人虽区别乌风黑风黑花翳肝虚目暗等之诸证。实同证异名。勿拘执焉。
治法　内服机夌煎。磁朱丸。强神丸等。而灸丝竹空。宜用薰剂。吐剂。有神效。然初起。尚可救疗。经日则归于不治。
〔暴盲〕
此证外不伤眼珠。内不损诸液。忽然盲昧不见物。而无疼痛赤脉。又无昏花苦烦。原因酒色无度之人。或发泄蒸气之人。顿值泠气。或患胃病之人。夏月冒暑步走等之事。故而网膜衰惫。或瞳神经为闭塞者。每每患之。若经日则不痊。瞳孔带青色。全似青盲之证者。为不治之证。
治法　内服车前子丸。每日白汤送下一百粒。至其重者。非用水银剂。不能取效。外用薄荷露加冰片点之。必功。
〔虚眼〕
所谓虚眼者。眼中别无障碍。而比于寻常人。则惟觉视力乏弱耳。此有自来与旁发之二证。其自来者。有天禀而然者。或老人及衰弱之人。或劳力过度之人等。为网膜衰惫。使物景之来影。自致其乏弱也。其旁发者。黑障。乾燥眼。迎风洒泪等。皆于其起原有患之者。
治法　第一摄生为要。专禁对光辉。或远望。或夜学。或强见微细物。或酒色过度等。而平居坐暗室。带绿硝靉靆。宜服如人参机奈。机奈桂枝细辛附子钢铁磁石等。温暖强壮之药剂。又宜点如龙脑麝香薄荷油磠砂精等。透窜挥发之品物。
〔强过眼〕
此证与前证相反。其视力强峻。而能写细字。或百步外见毫毛。或居暗处。而辨物象者是也。此多出于天禀焉。年老不带眼镜之人。此乃寻常之强过眼也。予友泷口某。有一儿子。在黑暗中。能辨物景。见其眼珠不异于常人也。户塚某有言云。往年游于艺州。偶见一农夫。在冥暗里捆屦织蓆。绝不用灯火。又予乡里有梵瑞和尚。年过七旬。书写摩诃般若六百轴。不敢带眼镜。字字微细如蝇头。非用显微镜。则难明辨焉。若人皆强过眼之的证也。若不出于禀赋。而忽然发此证者。于黑障青盲之初起间有之。不可忽也。何则。方其网膜将衰弱之时。颇为非常之感动故也。此乃残灯欲灭。更增光辉者。其理一也。
治法　旁发者。宜治其本病。惟天禀者不治。又何用治。
〔雀目〕
（附）肝虚鸡盲
雀目之为证也。白日见物。无异于常人。至黄昏。全阙鉴视之用。而眼容睛光。未尝异于常也。其病因。则蛔虫之儿。及胃中畜积腐秽黏液之人。每于暑月患之。小儿尤多。而大人罕也。又不拘时候。而系是病者。间亦有之。此胆管闭塞而胆汁逆行者。及腐败黏液混于血中者。有此等事。故而咸液聚满于瞳神经之近傍。以妨碍其部之运转。故在白昼明亮之时。则瞳神经为愤激弩张。而不失其机关。于金乌西没之后。网膜所写映之来影。渐以减少。诸器之官能。亦从而迟缓矣。当是之时。脱失瞳神经与病毒相激怫之势。是以瞳神经劳困。而力不能支之。姑为闭塞。自补其疲倦。故在灯下。及昏暗之处。不能见物象也。此虽似轻证。放弃而不加治疗。则黏液混入硝子液中。而变成青盲者。往往有之。此证亦有天禀与旁发之别。予累年苦志。仅发明其实征。其为天禀雀目也。在白昼清明之时。使患者仰卧。用显微镜窥见其瞳孔。则有微细黑翳。而横于瞳子上。其状恰似水上浮毛发矣。寻常之雀目者。从强膜分际。至白膜之部。有黄色细点。状如散金屑为青黑之斑点者。亦有之。此皆胆汁逆行。而混于血中。到于白膜。现其状者也。汉籍载肝虚鸡盲之证。其症至于黄昏而不能见物。然及于点灯时。则又见物。故分门论之。然雀目中之轻证。而本非他证之所致也。西洋别提出昼盲眼一症。此表里之证。亦当有之。予未尝见其证。故不赘。
治法　内服茵陈五苓散。行气香苏散。乾漆丸。屡用屡效。小儿者。鹧鸪菜汤。或逐虫丸。兼用鳗鲡黑散。或用鸡肝。及鳗胆亦妙。若小儿兼下利者。消疳煎主之。
〔近视眼〕
（附）远视眼
近视远视二证。因眼珠及水晶液之隆高与扁平。而所发起也。
治法　带用适宜之眼镜。而可以补助其机转。说既详明于卷首。故省蛇足。
〔不真眼〕
（附）斜形眼　一物二形　一物半形　垂罗眼　异色眼
不真眼者。见物而不能认其真形。或大或小。或动摇屈曲转倒等之类。皆其标症也。类证有五焉。今举以详之。视物景皆为斜倒之状者。名斜形眼。如隔淡雾。如遮薄罗。视物朦胧者。名垂罗眼。以上三证。青黑内障之初起或患之。此因硝子液之昙暗。瞳神经衰弱挛急等。网膜所写映之来影。自发种种变态故也。予尝见一人。患青盲。既为盲瞶者。其人云。心常见怪异焉。飞禽走兽。为拏攫之势以恼人。殆无宁日。予谓此脑中神经之所为。而其人所自取也。所谓气病也。非不真眼之类也。一物二形者。见一物现两形。或有现数形者。此因水晶液生昙暗斑点。或水晶液偏移常度位置。其瞻视之机关。自为错舛而所发起也。一物半形者。不能见其全体。才窥知半形。即反前证者也。此常其内翳未熟之时。一部分为昙暗。因使来影之全形。不能透彻于网膜。以发此证也。异色眼者。视物或赤或黄。现种种之彩色者是也。此患黄疸之人。网膜染浸黄色。或因打扑咳嗽等。血灌入于瞳孔。或网膜所缠络之细血线为肥大者等。多患之。此等诸证。皆是不真眼之类证。而就其所见。以命名耳。
治法　以上所述之诸证。病因不一。故以难论定焉。惟能审明其本病。宜施治术。予于是等诸证。用豁胸镇坠之诸剂。或吐方薰药。屡用取效。然以病候不齐。不可概论也。机权运用在其人。何守株待之乎。

发无定处之证  ***************************
（此门所揭之诸病涉于内外二障者也故就各部位而杂论之然以其病因根于内伤载于斯使读者无遗憾耳细说微意散在于各门熟鉴通篇而勿空予之苦心）
〔疳伤眼〕
（附）头疮内陷
疳伤之为证也。小儿其面灰白色。其眼青白色。口唇之色赤或黄。腹肚紧满。及甲错。呕吐下利。恶臭气。有时腹痛。鼻下赤烂。嗜好异物。或不欲饮食。或时饥贪食。或睡中惊起。或青脉纵横等。其标的也。若患眼疾。则常好暗地幽室。不欲仰太阳。仰则数瞬多泪。白膜鲜红。恰似疫眼。此证经久。则起翳生膜。或角膜皱缩。瞳孔开阔。或有值炎暑之节而起。先患下利烦渴。后变雀目者。或有大便秘结。腹肚敦满。生谷下利。而转雀目者。小儿初生。眼胞浮肿。闭锁不开。经日之后。渐消肿。始得开眼。则既生昏翳遮明。或溃烂败坏。终成不治之证者。亦往往有之。是皆疳伤之证候也。又一证。小儿患头疮白秃之类。其毒内陷。而损害眼目者有之。凡胎毒发于外表者。用乾燥内坠之剂。欲速痊则必发多少之峻证。岂容不谨哉。揆其所由来。一者出先天。一者系腐败黏液与蛔虫。然而小儿之疾病。本于疳伤者十之七八。不但眼目受其害而已。恐有折生之变。岂可忽哉。世人区别疳与蛔虫而论之。或曰。疳即甘也。此过食甘美滋味而所致也。其说似是而非也。蛔虫。亦疳之一证。故予并论于斯焉。病源候论云。疳者蚀也。因此考之。有下疳。疳疮。走马牙疳之目。则皆是身体蚀脱之义也。偏以甘味为说者。非卓见也。盖发此证者。其父母患恶疾之时受胎之儿。及妊妇不密摄生。而所生之儿。皆受其弊。加之父母慈爱太过。而温饱过度。或乳媪怀恶疾。令哺其酷液乳汁之类。尽为百疳萌生之源也。呜呼。婴孩之病。其过焉归哉。为人之父母者。不可不慎焉。受遗毒之儿。天资脆薄。风霜易冒。胃中不实。是以饮食不消。竟畜未熟之污液。变为黏稠腐败。而化生蠢尔一活物。此所谓蛔虫也。其状如蚯蚓。如寸线。有圆块者。有细长者。是虫化生于黏液中。而以黏液为巢居。贪餐所嚥下之胃中食饵萃液。故所输送血中之乳糜。自减损乏少。而身体羸瘦。面色失光。烂弦雀目开大青盲遮翳障膜等之危证。亦从而萌生焉。此证虽男妇老少。亦有之。多繫于黏液质。及閒居安逸之人矣。往年游于江都。见解剖一死尸者。其胃管胃中十二指肠之腔中。畜数百头蛔虫。团团乎缠绵萦络。在席之众医。无不愕然者。呜呼。其病根浩大。至于如此。岂泛常方药之所能治乎。故不厌缕缕赘言。以示其理。实是济世之婆心也。盖于蛔虫化生之理也。譬如污水之生虫也。清水固不生虫。故潴畜而不流动。则变为污浊腐败之物。于是乎酿成蠢尔活物也。所谓无极而太极。动而生阳。动极而静。静生阴。盖物极则变。故阴极则必又不得不生阳也。腐坏者。牝阴之极。变生一个活泼之阳物。此是不空壳之话头。盖天地自然之妙工也。噫。造化之神机。虽非人智之所可揆度。至其理之可推知者。岂有毫发之差乎。先哲不诬我也。
治法　疳眼之方剂。秘藏于诸家者颇多矣。今举所历验之方法数件。聊示其纲领耳。小儿虚弱。唇舌贴黄色。颜面带青色。鼻下赤烂。而兼眼疾者。牛黄丸主之。疳眼面色灰白。大便青黑者。互用五疳丸。疳发赤脉羞明。时退而复来者。消疳煎。地黄汤为良。同症而大便秘结。腹肚紧满者。宜于紫圆。鼹鼠丸。兼泄泻及生谷下利者。宜于鸡肝丸。黑童散。眼目生昏翳者。兔屎丸。头疮白秃内陷于眼目者。鹿角汤之方内加入蝮蛇。兼用紫圆。疳眼其腹按之如罗网。口唇深红者。攻蛔虫为良策。逐虫丸。鹧鸪菜汤。紫圆。缓汞丸之类。可撰用焉。予别有治蛔之神方。不敢吝之。以公于世。其法狼胆一味。丸椒目大。每服二十粒。以鹧鸪菜汤送下之。日两度。隔日兼用紫圆备急之类。取快利。而蛔虫下利则直。执以收瓦器。烧存性为末。白汤送下。若不欲散剂者。为丸亦良。用此方则母蛔下⿰歹尽。其形团团一块。如海绵。表里缠绕无数小虫者。母蛔之巢居也。除去之。则绝无再生之患也。小儿有可刺络之证。如急慢惊风。直视咬牙之类是也。犹有数证。学者注意。莫致差治。
〔痘疹眼〕
痘疮麻疹之二证者。传染流行之病。而一种之疫邪也。生涯不过于一患。绝无再感者。真是奇异之恶毒也。故世医纷扰以为傅会之说。或为胎毒。或为疫邪。未尝一定焉。至其夹发眼目之证。有胎毒。有疫邪。而胎毒与疫毒互相夹攻者。非临证应变。纵横其方。则必无复明之功也。于生涯一感之理。予另有一说。惟厌烦絮故不赘。痘疮入目之证。有二种。一者当起胀见点之时。眼目不开。痘疮发于眼珠者是也。一者落痂之后。损害眼目者是也。在患痘疮之间。眼目为肿胀者。痘之常证也。然黏眵流溢。眼胞如火。或带紫色。屡为喷嚏者。不可轻视也。此毒陷入眼目之兆也。灌脓时。眼目一旦已开而复闭者。必害眼目。此证泪液溢出者。不至丧明。否则危证也。落痂之后。或五日。或十日。乃至二十日。而卒然有陷入眼目者。此险痘之后。乘其气力疲劳。诸液脱亡之弊。胎毒蛔虫。扰乱内部。毒液遂为上冲。而损害眼目者也。轻则涩刺羞明。薄翳微星。重则溃烂破裂。厚翳重膜。更发诸般峻症。殆不可救者颇多矣。其初起速可救治。稍及迟留。则有噬脐之悔矣。麻疹入目。予所历试虽不过数人。概略与痘疮无异。治法亦宜照痘疮之例。以作其进退也。
治法　毒将陷眼目者。宜头脑百会施发胞术。而用白芥子之末。和匀黏糊。摊纸傅足心。又宜执水蛭。在眼胞外侧。令其吮血。内服随证撰用。兼用兔矢丸。最有效。若出齐灌脓之时。欲痘毒攻眼目者。可点雀头生血。痘后生翳。用兔矢丸甚佳也。热痛剧者。泻蚯蚓露。则有百中之妙。预防痘疮入目。上好熊胆调和净水。点眼目。日两次。必无一失。
〔霉毒眼〕
霉毒之眼疾。颇是多端。而不可概论也。方今清平日久。众庶安逸。故体躯不劳。而酒色过度。年少子弟。傲游于柳巷花街。而极其嗜欲。竟沾染风流疮。受此传彼。繁延瀰蔓。今也世上不罗此患者殆希也。其初得之于阴处。或成痲痔。或成便毒下疳杨梅骨痛委弱腐蚀等。变态万状。不可穷极也。此症浴于温泉。用燥剂之后。毒必上攻及于眼目。或有骨节疼痛。下疳便毒淋痔等。直上冲而攻眼目者。察其所起。或属内障。或附外障。变转自在。难以规矩论之。略举其要领耳。起先有眼目疼痛。涩碜多泪。而赤脉带紫。动辄变为风眼者。又全无疼痛。眼目昏昧。于白膜角膜之分际周围发赤如环。又如黑障青盲。乾缺缩小。涉于内外二障者。亦有之。梅毒之眼目。初起虽似轻证。不可藐视。后必遗害非浅也。
治法　宜治其本病
〔疥癣眼〕
此证即疥癣之毒。波及于眼目者。而状类于疫眼者是也。
治法　在瞳子窌眉稜之部。施发疱膏。服除湿剂。屡用蒸眼法。
〔癜癣眼〕
胞睑之外面生癜癣。而其毒侵入眼目者也。其证赤脉涩痛。眼缘乾燥者。或湿烂搔痒甚者。或角膜生小疮。久而起昏翳者。是也。
治法　宜照疥癣之治法
〔癞病眼〕
癞病者。诸液腐坏而所起也。其毒浸淫眼目。则白膜鲜红。而有光泽。虽弩肉膨胀。不觉疼痛。或白膜变紫色。经日而生白翳。其翳包角膜。而如陈絮。渐次蠹蚀。终为盲废。或如风牵出睑之证者。殊此毒之所发也。
治法　宜效本病治例


卷四·方则  ——————————————————————————————————————————————————————————————————————————————————————————

绪言  ***************************
夫医之临病也。犹将之临敌。能知其强弱。而制胜者。奇正顺逆。皆出其心计。而无一定之法矣。古语曰。上工治未萌。名将戒未乱。盖用兵戈药石者。实出于不得已也。然国有乱。则良将征之。人有病。则上工疗之。而军无纪律。则号令不行。医无方法。则疾病不治。故方法者。治病之基本。而纪律者。行师之要领也。而进退胜败。存其人矣。盖如长沙之方。桂枝汤者。方之大则。而桂枝加桂。桂枝去桂之二方。临敌制胜者也。或去或加。隐显出没。一纵一横。何有拘泥束缚。刻船求剑。惩羹吹醢之事乎。予撰方则。亦是军之纪律。而聊示其将略之法耳。彼减灶背水。转败成胜者。何言之所能尽哉。学者知法。而不脱法。则必遗赵括论兵之笑矣。

汤液之部  ***************************
葛根汤　治上冲眼。疫眼。及翳膜。
葛根（大）　麻黄　桂枝　芍药（各中）　甘草（小）　生姜　大枣（各中）
上七味水煎。若大便秘结者。加大黄。生翳者。加石膏。
山西汤　治黏液。利小水。消眼胞浮肿。及弩肉。
山扁豆　西瓜仁（各大）　商陆（中）
上三味。水煎。
苓桂术甘汤　治胸膈支饮。上冲目眩。及睑浮肿者。
茯苓（大）　桂枝　苍术（各中）　甘草（小）
上四味。水煎。
鹿角汤　发汗解肌。治外邪眼。上冲眼。
鹿角屑　杜松子　大麦　紫苏　陈皮　桂枝（各等分）
上六味。水煎。
大承气汤　治上冲眼。大便秘结者。
大黄　厚朴（各大）　枳实（中）　芒硝（小）
上四味。水煎。
神效黄著汤　治眼赤。弩肉。隐涩难开。或风眼疼痛甚者。
蔓荆子　黄耆（各中）　人参（大）　陈皮　芍药（各中）　甘草（小）
上六味。水煎。
甘草营实汤　治胃中支饮。腹中雷鸣。或吐黄水。郁热上攻眼目者。
大黄　营实（各大）　白桃花　甘草（各中）
上四味。水煎。
消疳煎　治小儿疳眼。神效。
茯苓　百合　海人草（各大）　石膏　牛膝（各中）　甘草（小）
上六味。水煎。水煎时时兼用紫圆。奏全效。
大柴胡汤　治湿家。头痛昏翳。
柴胡（大）　黄芩　芍药（各中）　半夏（大）　枳实（小）　生姜（中）　大枣（小）　将军（中）
上八味。水煎。
小柴胡汤　治胸胁苦满。寒热往来。目痛鼻乾。不能眠者。
柴胡（大）　半夏（中）　黄芩　人参　甘草　生姜　大枣（各中）
上七味。水煎。若头痛甚者。加天麻。川芎。有奇验。
行气香苏散　治感冒。胸痞。腹痛。或大人小儿。夏月患雀目者。及眼珠膨胀初起者。
香附子（大）　紫苏　陈皮（各中）　甘草（少）　乌药　川芎　麻黄（各中）　枳实（小）　羌活（大）
上九味。水煎。
大青龙汤　治上冲咳嗽。内眦赤脉。及烂弦风。
麻黄　石膏（各大）　桂枝　杏仁　甘草（各中）　大枣（小）
上六味。加生姜。水煎。
小青龙汤　治上冲头痛。发热恶风。或白膜血斑。由咳嗽者。
麻黄　芍药　乾姜　桂枝　细辛　甘草（各中）　五味子　半夏（各大）
上八味。水煎。
谢道人大黄汤　治眼目赤肿。卒痛。或生晕翳者。
大黄　细辛　甘草（各大）　芍药　黄芩（各中）
上五味。水煎。若小便不利者。加茯苓车前子。眼珠赤痛。小便涩。头痛者。加滑石。甚妙。
凉膈散　治上冲烦渴。舌生疮。或打扑眼损伤眼及星翳重剧。而大便秘结者。
薄荷　连翘　栀子（各中）　大黄　桔梗　黄芩（各大）　芒硝（小）　甘草
上八味。水煎。一方有石膏。
四物龙胆汤　治目暴赤。起云翳。疼痛不可忍者。
当归　川芎　芍药　地黄（各大）　防风（中）　龙胆　防己（各小）
上七味。水煎。若云翳固著者。加大黄石膏。
越婢加术汤　治弩肉淡红。面目黄肿。小便不利者。
麻黄　苍术（各大）　石膏（大大）　生姜（中）　大枣　甘草（各小）
上六味。水煎。
解围煎　治腹痛。或眼目疼痛。及浮肿者。
桂枝　薄荷　橘皮（各中）　芍药　罂粟壳（各大）　小茴香（小）
上六味。水煎。
沉香天麻汤　治惊振内障。及眩晕怔忡者。
羌活　天麻　防风　半夏　独活（各大）　附子　益智　川乌头（各中）　当归　殭蚕　甘草（各小）　沉香（中）
上十二味。加生姜。水煎。
抵当汤　治腹中有块。或妇人眼疾。因血行不利者。及打扑损伤眼。
水蛭　虻虫　大黄（各大）　桃仁（中）
上四味。为末。水煎。或加䗪虫尤妙。然勿用妊妇。恐有堕胎之患。
加味蜀麦汤　治感冒疟疾诸般疼痛。及乾燥眼。
蜀葵　大麦　罂粟壳（各大）　甘草（小）　机奈机奈（舶来之品）　人参（御种各中）
上六味。水煎。
防风通圣散　治上冲头痛。眼目焮痛。大便难者。
川芎　防风　当归　芍药　连翘　薄荷　麻黄（各中）　石膏　桔梗　黄芩（各大）　白术　栀子　荆芥（各中）　滑石　甘草（各大）　芒硝　大黄（各中）
上十七味。加生姜。水煎。
局方甘露饮　治角膜脓疡。胃中客热。眼胞低垂。口舌生疮。或咽喉肿痛者。
地黄　枳壳　茵陈　石斛　黄芩　甘草　麦门冬　天门冬　枇杷叶（各等分）
上九味。水煎。
犀角饮　治如前证。而痛涩难开者。
犀角（大）　黄芩　车前子　羌活（各中）　白附子　麦门冬（各小）
上三味。水煎。
小建中汤　治痛如神祟证。多服则痊。
桂枝　甘草　生姜　大枣（各中）　芍药（大）　胶饴（大大）
上六味。水煎。去滓内胶饴。温服。
川芎茶调散　治头目昏沉。偏正头痛。上盛下虚。视物不明者。
薄荷　荆芥　川芎　香附子（各中）　防风（大）　羌活　白芷　甘草（各小）
上八味。细茶。水煎。
鹧鸪菜汤　治蛔虫疳眼。
黑丑（小）　苦薏（中）　大黄　海人草（各中）　甘草（少）
上五味。水煎。
兔矢汤　治痘疹入目。及昏暗。障翳。疳眼。蛔虫。
兔矢（大）　甘草（小）　覆盆叶（中）
上三味。水煎。
桃核承气汤　治妇人属血证之眼疾。
桃仁　桂枝（各中）　大黄（大）　芒硝　甘草（各小）
上五味。水煎。角膜突起如蟹眼者。加红花当归。久服有效。
麻黄汤　治为风热所侵。而眼目赤肿。生障翳者。
麻黄　杏仁（各大）　桂枝（中）　甘草（小）
上四味。水煎。
助阳和血汤　治血行不利之妇。眼目无赤脉。而痛如针刺者。
蔓荆子（中）　白芷　柴胡　黄耆　升麻　当归　防风（各大）　甘草（小）
上八味。水煎。若痛剧者。倍升麻。雀目者。加白豆蔻人参苍术。
聪明汤　治上冲耳鸣。或多年目暗。视物不明者。
黄蓍　人参　甘草（各大）　芍药　黄蘖（各小）　升麻　葛根　蔓荆子（各中）
上八味。水煎。
乌蛇汤　治眼风痒。
乌蛇（大）　麻黄　连翘　杜松木（各中）　甘草（小）
上四味。水煎。
茵陈五苓散　治小儿雀目。
白术　茯苓（各中）　泽泻（大）　猪苓（中）　桂枝（小）　茵陈（大）
上六味。水煎。
加味茯苓饮　治胃中有留饮。而自吐宿水。小便不利。及由咳嗽而白膜发血斑。及小儿百日咳。
茯苓　人参　苍术　橘皮　生姜（各大）　枳实（中）
上六味。水煎。兼用滚痰丸。有奇效。
小半夏加茯苓汤　治如前证。而呕吐者。
半夏　生姜（各大）　茯苓（中）
上三味。水煎。
半夏泻心汤　治与前同证。而头目晕暗者。
半夏（大）　黄芩　乾姜　人参　甘草　大枣（各中）　黄连（小）
上四味。水煎。
乌头汤　治雷头风。
麻黄　芍药　黄蓍　甘草　川乌（各等分）　蜜（适宜）
上六味。水煎。
神功汤　治诸般内障。
知母　人参（各大）　龙骨　天麻（各中）　附子　甘草（各小）
上六味。水煎。

丸剂之部  ***************************
通经丸　治妇人月经不利。男子劳瘵。或诸般之内障。及属于虚证之病。有神验。
刚铁（五十钱）　大黄（三十钱）　没药（二十五钱）　冰糖（适宜）
上四味。糊丸如梧子大。每服五十粒。白汤送下。
如神丸　治男妇积聚留饮。水肿经闭。及青白黑之内翳初起者。
刚铁（廿钱）　大黄（五十钱）　荞麦粉（同上）　没药（十五钱）
上四味糊丸。用法同前。
养神丸　治不寝咳嗽。诸般疼痛。及眼目赤痛难眠者。其他效用甚多。
阿片（极品一钱）　麝香（二分）　酸枣仁（三钱）　甘草（三分）
上四味糊丸。如粟粒大。临卧十丸。白汤送下。以奏奇效。妄过量。则却有害。
兔矢丸　治疳眼。及痘疹入目。生云翳者。
兔矢（一两）　石决明　木贼　草决明　芍药　当归（各七分）　防风（一钱）　穀精草（三分）
上八味糊丸。每服五分。
地黄丸　治诸般内障。久服而可也。
地骨皮　石斛　杏仁　防风　枳实（各十二钱）　地黄（一斤）　牛膝（十二钱）
上七味糊丸。每服一钱。日二回。白汤送下。
芦荟丸　治昏暗无所睹。及瞳子散大者。
黑丑　芦荟（各一钱）
上二味为末。以丁香油三十滴。调匀为丸。
固本丸　治上冲头痛。青白内翳。神效。
磁石（浸醋烧者十钱）　知母（五钱）　黄蘖（三钱）　牛黄（一钱）　沉香（二钱）
上五味为丸。白汤送下。二七日服尽。
磁朱丸　治乾缺开大昏花雷头风。及诸般内障。
磁石（醋煅二两）　朱砂（一两）　神麴（三两）
上三味为末。别以神麴末一两。煮糊加蜜。丸梧子大。每服二十丸。空心白汤送下。
明朗丸　治瞳孔阔大。黑花缭乱。一物两形。不真雀目等之证。
龙骨（一两）　磁石（二两）　沉香　木香　天麻（各二钱）　苦参（六钱）
上六味糊丸。每服五分。日二次。米饮送下。
发矇丸　治小儿疳眼盲瞎者。
黄连　神麴（各五钱）　阿魏　胡黄连（各三钱）　鸡肝（十具）　芦荟（二钱半）
上蒸熟为丸。如梧子大。每服三分。
鸡肝丸　治小儿疳眼雀目。
鸡肝（一具）　真珠　黄连（各一钱）　莲肉（三钱）　夜明砂（五分）
上五味为丸。如椒目大。每服十粒。日三次。白汤送下。
逐虫丸　杀虫。下黏液。治疳眼及烂眼。
水银（生者十钱）　锡粉（二十钱）　硫黄（五钱）　大黄（五十钱）
上先混和汞锡二味。次加硫黄将军二物。调匀糊丸。如梧子大。每服二丸。鹧鸪菜汤送下。
五疳丸　治小儿疳眼。面瘦色黄。羞明怕日。食乳不消者。
绿矾　蜜陀僧　夜明砂（各等分）
上三味。以枣肉为丸。如黍米大。每服三十丸。米汤送下。
滚痰丸　治痰咳吐黏沫。或小儿急慢惊风。及白膜血斑。由咳嗽者。
青礞石（煅过水飞者一两）　大黄　黄芩（各八两）　沉香（五钱）
上四味糊丸。如梧子大。每服三四十粒。白汤送下。（一方去沉香加甘遂）
七宝丸　因梅毒之眼疾。皆有效。
牛膝　轻粉（各二钱）　山归来（一钱）　丁子（五分）　大黄（八分）
上五味为丸。每服四分。朝夕二度用之。六日服尽。后用紫圆。得快利妙也。
紫圆　治胸腹结毒。及心下水气。或小儿诸病上冲诸眼疾。
赤石脂　代赭石　巴豆（各二钱）　杏仁（四钱）
上四味糊丸。服量见患者强弱。宜加斟酌。
鼹鼠丸　治小儿疳眼难治者。及翳膜。
鼹鼠（一头烧存性者）　轻粉（五分）　巴豆（四分）　海人草（一钱）
上四味糊丸。
神灵丸　治角膜星翳。
蜀椒（青者黄柏为衣）
上禁啮破。临卧白汤送下。生一星者一丸。二星者二丸。随其星之数而嚥下之。夕用则朝消。实奇方也。
乳香丸　治眼疼头痛。遍身疼痛者。
五灵脂（三钱）　乳香　没药　草乌头　夏蚕砂（各五钱）　木鳖子（五枚）
上为末。酒煮面糊为丸。如梧子大。每服七丸。清茶送下。极妙。
浮石丸　治青盲阔大等之内障。
海浮石　龙骨　牡蛎　硝石（各二钱）　荞麦　大黄（各三钱）
上六味糊丸。每服一钱。白汤送下。
乾漆丸　治雀目。
乾漆　海人草（各等分）
上二味糊丸。每服二钱。白汤送下。

散药之部  ***************************
蝲蛄散　治留饮水肿。或月经不顺。上冲耳鸣。眼赤羞明。及生星翳者。
蝲蛄石　焰硝（各二钱）　银朱（一分五釐）
上三味为末。每服一钱。白汤送下。
没药散　治损伤眼痛。角膜脓疡之类。
没药　血竭　将军　朴硝（各等分）
上四味为末。茶或酒送下。
鳗鲡黑散　治小儿疳伤眼神验。
乌（一羽去内脏者）
上严寒之时。浸于粪坑中。约三十日而取出。以清水洗净之。加车前子一钱。红花十钱。同烧存性为末。和鳗鲡服之。
鸡子散　治同前证。而生昏翳者。
人参　白术　茯苓（各一钱）　甘草（五分）　木鳖子（二钱）
上为末。与鸡卵同煮食之。
如圣散　治诸般疼痛眼。
茯苓　桂枝　防风　羌活　香附子（各一钱）　栀子　甘草（各三分）　川芎　紫苏　薄荷　升麻　陈皮（各七分）
上十二味为末。每服一钱。白汤送下。煎服亦可也。
防风一字散　治眼风痒难堪者。
川乌喙（五钱）　川芎　荆芥（各三钱）　羌活　防风（各二钱）
上五味为末。每服二钱。薄荷汤送下。
酒煎散　治疼痛眼。
防风　防己　荆芥（各二钱）　甘草（五分）　当归　芍药　牛蒡子（各一钱）
上七味为末。每服三四钱。水一盏。酒一盏。同煎。食后温服。
镇惊散　治小儿惊风直视者。
鹿角霜（二钱）　刚铁锈（五分）　龙脑（二分）
上三味为末。白汤送下。
壮脑散　治头痛眩晕。眼常带赤色。视物濛濛。时吐黄水者。
胡椒　丁子（各五分）　肉豆蔻（一钱）　乾姜（五分）　胡荽子　小茴香（各五分）
上六味为末。白汤送下。

㗜鼻剂之部  ***************************
即醒散　治头痛昏睡。兼眼目赤肿者。
焰硝（一钱）　硼砂（五分）　辰砂（一分）　麝香（少）
上四味为末。每一撮㗜入鼻中。
独圣散　治湿热头痛。眼赤生星。及翳膜。
甜瓜蒂
上为末。㗜入鼻孔。口含冷水。取出黄水。则愈。
乌喙散　治头痛如裂达睛。或呕吐。寒热往来。竟欲至瞳孔散大。及青盲者。
乌头（一钱）　白芷（四钱）　薄荷（二钱）　皂角（五分）
上四味为末。茶服一字。仍微㗜鼻中。
诱嚏散　治卒然头痛。眼目红赤难开者。
皂角　高良姜　胡椒（各等分）
上三味研细。频吹送鼻中。而取嚏。
通顶散　治天行眼风眼等。兼头痛者。
藜芦（半两）　黄连（三分）
上二味为末。㗜鼻。
先锋散　治痘疮攻眼者。
硼砂（一钱）　瓜蒂（五分）　片脑（一分）　大戟（七分）
上四味为末。㗜鼻。热泪如溅者。奏效如神。

吐剂之部  ***************************
白龙散　治眼目昏花。及开大。风眼疫者。偏正头痛。其馀病毒结于胸中者。
瓜蒂
上一味为极末。和白汤顿服。强人用三分。弱人一分若二分。得快吐则止。
二圣散　治效同前。
瓜蒂　赤小豆（各三分）
上二味为末。合匀。先取水一合四勺。煎一二沸。内香豉一钱半。再煎。取七勺。内二味和之。顿服。
矾石散　治同前。
独头蒜　明矾
上二味。先取独头蒜生者。捣烂去滓。内明矾。阴乾为末。每用自三分至五分。白汤送下。其效缓和。能得快吐。
金屑丸　用大头风。屡效。
硫黄（极末）　糯米粉（各等分）
上二味为丸。如龙眼大。每用半粒为末。白汤送下。此方用急证神验。

薰剂之部  ***************************
丹霞条　治诸般内障。及诸毒上攻之眼疾。神效。
水银　乌铅（各二钱）　银朱（一钱）　芥叶（五分）　沉香（一钱）　桐炭（适宜）
上六味细末。分为七炷。每一日一炷。含冷水。薰三度。经一七日。而止。
清霞条　治眼病。或痛。或不痛。生翳失明。头痛耳鸣。总属上冲者。
银朱（一钱）　沉香　好茶（各五分）　金箔（二叶）　麝香（五釐）　百草霜（适宜）
上六味。分为七炷。薰法如前。
通神烟　治同前。
沉香　琥珀　乳香　没药　藿香　好茶　泥菖叶　百草霜（各二钱）
上八味细末。分为十四炷。薰法如初。此方绝无瞑眩之忧。但口鼻泄出毒液耳。
紫微烟　治梅毒之诸眼疾。
白蛇（一钱）　水银蜡（十钱）　沉香（一钱）　百草霜（五钱）
上四味研末。以烧酎浸红花（十钱）乘湿以前药为衣。分五剂。吃烟如淡婆姑。
梅花薰　治雷头风。
半夏（一钱）　片脑（三分）
上二味。合匀。实于捻纸中烧之。就鼻内㗜之。口含冷水。吐痰涎者。再含用之。三次见效。

发疱剂之部  ***************************
发疱膏　治黑障青盲疫眼打扑眼痘疹入目等。其他效用极多。
葛上亭长（或斑蝥）
上一味为末。将严醋合匀。如泥。摊绵絮。贴百会。耳后。眉稜等。用硬膏封上面。则一夜而发水疱。
同备急方　治同前。
石龙芮（生者）
上一味捣烂。贴各部。若遇阙。则代用大蒜。亦佳。
拔毒膏　治痘疹入目。
辰砂　甘草（各一钱）　巴豆（五分）　狼粪（一钱烧存性者）
上四味。以蓖麻子油调和之。贴鱼尾。小钱大。

糊剂之部  ***************************
引降剂　治痘疹入目。风眼疫眼。及焮热之眼目。皆有效。
白芥子（如食料者一两）　大蒜（杵烂一钱）　醋（一钱）
上三味。如麦饼。贴足心。钱大。
缓和剂　治硬睑硬睛。
蜀葵根（五钱）　亚麻仁（四钱）　小麦蒸饼（乾者十钱）
上三味为末。混和温汤。如糊。摊纸贴于顽固之部。

涂抹剂之部  ***************************
神效五彩散　治风眼疫眼。其他弩肉肿痛者。奇验。
明矾（五钱）　黄柏（烧者二钱生者二钱）　胆矾（三分）　铅丹（五分）
上细末。用水和解。上火微温。涂抹眼胞上。日数回。
收涩异效散　治热眼风痒殊甚。流泪汪汪不止者。
乾姜　枯矾　硼砂（各等分）
上三味。研细调和。米醋敷大眦。
消肿南星散　治诸般热眼。肿痛难开者。
黄蘖　姜黄　天南星　草乌头　黄连（各等分）
上研末。以生姜自然汁。调匀。贴两太阳穴。一二次。
清凉退赤丹　治热眼。刺痛焮肿尤剧者。
桃仁　杏仁（各一钱）　白矾（五分）　食盐（三分）　铅丹（四分）
上细末。以鸡子白调和之。涂眼胞上。或乳汁调匀。亦佳也。
缓和二神丹　治眼胞滞血不散。或翳膜疼痛者。
艾叶　酒粕（各等分）
上二味。炼熟贴傅眼胞。用温金熨之。
消散水银膏　治眼胞结核。及固结肿。
水银（十钱）　锡（十二钱）
上二味。合匀为末。调混于缓和之软膏。摊纸贴患处。

洗蒸剂之部  ***************************
洞明洗　治上冲眼。赤脉疼痛者。
食盐（一分）　羚羊角（一钱）
上二味。以净水一合。煮取八勺。微温洗眼。日三次。
清光洗　治梅毒眼。赤脉纵横。及翳膜。
当归　地黄（各大）　小茴香（中）　甘草（少）　樟脑（小）
上五味。包绢。以水煎。乘温洗蒸。日三次。
艾连洗　治烂弦风。黏眵风痒等之证。
艾叶　黄柏（各大）　黄连　车前子（各中）　枯矾（小）
上五味。法如清光洗。
秋香洗　治同前。
菊花　灯心草　艾叶　黄柏（各等分）
上四味。法如前。
清凉洗　治赤脉眵泪肿痛者。
当归　石菖根　荆芥（各大）　薄荷（中）　枯矾（小）　铜钱（二孔）
上六味。以水一合半。煮取一合。去滓温洗。
铅砂蒸剂　治睑浮肿。
铅白砂（四钱）　玫瑰露（十二钱）　烧酒（六钱）
上三味。煎沸。乘温薰蒸眼目。
水银蒸剂　治云翳极妙。
水银（十五钱）　井华水（七合）
上二味。纳磁器。上文火缓煎约二时许。下火候冷。去汞。封固。收贮。用法同前。
和血蒸剂　治眼胞肿痛。
桑叶（大）　明矾　石斛　食盐　山龙胆（各小）
上五味。煎蒸眼目。
附子蒸剂　治疼痛眼无热者。
当归　小茴　芍药　白芷　香附子（各大）　大附子（小）
上六味。以淳酒煎。乘温薰蒸。一日三次。
玫瑰蒸剂　治翳膜。及流泪不止者。
玫瑰花　杉叶　榧子（各二钱）　芦荟（二钱半）　古酒（二合）
上五味。用法同前。

水剂之部  ***************************
苦薏水　治外障疼痛甚者。
苦薏（二十钱）　片脑（十二钱）
上二味。以蒸露罐取露。封纳壶内。听用。
神效水　治诸般外障属热者。及顽固星翳。角膜脓溃之类。
硝石（一钱）　胆矾（五分）　明矾（十五钱）　食盐（五分）
上四味　以文火煮。纳壶埋藏于土中。约七日。凝结如青冰。则名夏冰。每用少许。融解为水。洗净眼目。
玫瑰水　治风眼疫眼。其他外翳有脓气者。
玫瑰花（新鲜芳香者）
上浸净水。以蒸露罐滴露收贮。
蚯蚓水　清凉之神方。兼治痘疹入目。
蚯蚓（大者五十头）　水（七合）
上以蒸露罐。取精液三合。
葡萄水　治烂眼。
赤葡萄酒（舶来者一合）　净水（三合）
上二味。调匀屡洗。
铅糖水　治两睑黏睛。及膜证。
铅糖（一分）　净水（八钱）
上搅匀。点眼目。日三次。
龙胆水　治天行眼。神验。
生山龙胆　生艾叶　生少蘖（各等分）
上三味。水煎漉过。去滓。再沉煎至如膏为度。收贮。临用少许。和解净水。
蓬砂水　治眼目脓疡轻者。
蓬砂（三钱）　白糖（五钱）　水（五合）
上调匀。点洗数回。
红浆水　治天行眼。
干胭脂（一钱）　铁浆水（六钱）
上二味。和匀。
石胆水　治热眼。及有脓之眼目。
胆矾（二分）　水（二合）
上二味。调匀贮之。

点眼剂之部  ***************************
烛龙散　治翳膜。经年难治者。
炉甘石（煅者六十钱）　冰片（二钱）　银朱（二钱）　麝香（二分五釐）　缓汞丹（一钱）
上五味。极细末。听用。
开明膏　治烂弦风。
炉甘石　石膏（各烧者八十钱）　滑石（生九钱）　银朱　片脑（各八十钱）　梅花片（二钱）
上研末。调蜜应用。
退赤露　治疫眼上冲眼之类。总属热之眼目。
黄连　人乳汁
上浸点。或煎贴。或加朴硝。亦可。
夜光露　治刺撞眼。
蘘荷捣汁（五钱）　食盐（烧者三分）
上和解水中。而点少许。
珍珠膏　治内外二障。及烂眼。
虎肉（二分）　虎胆　冰片（各五分）　真珠（一钱）　蛇骨（一钱五分）　炉甘石　银朱（各二分五釐）
上细末。调炼蜜用之。
一元丹　治内翳用针术后。或竹木刺。及打扑损伤眼等之贵方也。
水仙根　甘草（各等分烧存性）
上研细末。以乳汁和调。听用。
神液丹　治诸般内障。及乾燥眼。
食盐（大）　银朱（小）　磠砂精（少）
上为细末。点一小粟粒许。
拨云散　治翳膜。神妙。
萎蕤仁（去油一两）　白蓬（一钱）　麝香（二分）
上研匀。收之。
黄金露　治焮痛眼。羞明怕日者。
鸡子白　洎夫蓝（各七分）　人乳汁（十六钱）
上调匀。点眼中。
神灵散　治眼目肿痛。赤脉纵横。及星翳。
铅白砂　磠砂精（各等分）
上和水少许。点眼中。
收泪散　治迎风洒泪。
炉甘石（制煅一钱）　海螵蛸（五分）　冰片（一分）
上研末。点泪管上。
碧云膏　治云翳。有效。
铜青（五分）　轻粉　麝香（各一分）　黄丹（一钱）
上研细末。和蜜收贮。
蝮蛇散　治眼目竹木刺。
反鼻（烧者一钱）　辰砂（五分）
上研末。点眼中。
雀贝散　治小儿疳伤眼。
真珠（二分）　代赭石（二钱）　角石　赤石脂　雀贝（各三分）　冰片　麝香（各一分）
上细末。和蜜听用。
金凤散　治痘疹入目。奇验。
雀子　雀贝（各大）　角石（中）
上研极末。以梨子自然汁。调和。点眼中。
丹砂散　治恶血眼满肿者。
真珠（五分）　滑石（生一钱）　石膏（煅二钱）　枯矾（七分）
上研细末。和解乳汁。点之。
复明散　治目暗不见物。及冷泪淫湿不止。或青盲黑障等之证。
覆盆子（日乾者）
上一味。研极细。以薄绵裹之。浸于乳汁。点之。
照水丹　治翳尤重者。神效。
海螵蛸（一钱）　真珠（五分）
上二味研极细。以黄蜡少许。化和成剂。收之。临卧时。烘火丸如黍米大。揉入眦目。至翌朝。温水洗净。
〖附〗经验灼艾法
眼目刺痛剧甚者。灸商陵。小炷三壮。迎风洒泪不止者。亦佳也。
小儿雀目难痊者。灸合谷五壮。疳眼亦妙也。
青盲黑障。及昏花不真等诸眼疾者。灸丝竹空。每朝一壮。积年者。二三壮。必用小炷。
上睑低垂轻证者。灸三阴交。
上冲头痛。眼目疼痛。及焮肿热泪。羞明怕日等之证者。灸女室五壮。
小儿疳眼。及雀目者。不容。天枢。七八九十一之椎。灸之。皆有效。


续眼科锦囊卷一  ——————————————————————————————————————————————————————————————————————————————————————————

眼科古今无正典论  ***************************
夫眼目者。人身之萃华玄精。而与两曜相参。其神不可测焉。其妙不可极焉。故神器守常。妙机不差。则灵明之所照。无不透彻。而不能一物遁光芒之里也。见垣之一方。何掬上池之水。辨毫末于百步。岂假显微之镜乎。是熙皞宵烛之神机。银海金珠之妙用。百智之源。万能之宗也。然而嗜欲不得其宜。保生不适其度。则神器失其守。妙机差其关。灵光亡其职。可不慎哉。起初纤毫之变。或致叵测之患。故攻其术者。非潜心细察天地化育之道。熟思精究身体常变之理。曷得能奏拨云见天之伟效哉。凡人终身之明晦。一托于医手。岂矇昧疏漏而可能为之乎。盖眼科之难学难明者。何也。此因倭汉古今无可证据之正典也。医籍各门中。虽往往有论及于眼目之事者。当时未立颛门。皆是旁说赘辨。夸博示多耳。宋分十三科之后。才有其人。而其书亦随出焉。而哀学渊周亮节王协邓苑之徒。以五行配当之空谭。渗入其膏肓。妄逞五轮八郭之诡说。纵设七十二之病证。浪配耦五行八卦之名目。巧傅会七十二候之季数。恣为其定位。诬以其生克。取证于圣肾之事。而欲实其言。喋喋乎诳惑后人。牵强杜撰。贻害不浅矣。夫眼者九窍之一也。而眼目能应五行八卦。则他窍亦当有此精细之配当。乃置而不论者何哉。可见其说浅陋。断不可信焉。清人傅仁宇创弃七十二证之浪说。分证为一百零八。巧说深论。耸动一时。其言虽似精微。未脱阴阳五行之陋弊。架空阁虚。以臆断病理。荒唐放言。愈说愈昧。横议穿凿。更觉其甚矣。呜呼。庖羲氏画八卦之时。岂知为今日傅会配当之具耶。其徒证伏羲犹为未足。更假名思邈。或托方神仙。或为观音灵授。或为龙树真传。欲令其术奇特。诡诬百端。炫曜钓利。以荼毒苍生。祸害一至于斯。不可复救也。此无他。惟为无确的情微之详说。又无探玄知要之正典也。故予不厌缕烦。既著眼科锦囊以公于世。今复应门生之请。述作续篇。以为后学之嚆矢。希有志之士。参实地。斥空谭。则救济天下昏昧之功。不亦伟乎。

本朝眼科袭弊论  ***************************
凡眼科风习。相沿既已久矣。岂可得容易更改乎。俚言所谓不医不瞎者。嘲弄庸工之言。而汉土从来疏于是术可知矣。本朝右文之世。教化普流。德泽波及刀圭之徒。是以俊杰骈出其间。溯流溯源。参幽穷微。故无法之不备。无术之不精。称国手唤良工之徒。不暇屈指也。故曰古之所谓良医。今之所谓庸工也。不亦信乎。惟吾眼科之一途。未尝有卓识杰出。而驰确见。改陋弊。救天下之矇瞶者也。千百年来。庸劣之徒。单奉家习。专信师授。傲然矜夸传下之旧臭。嚣然竞讼门派之高低。或狡狯之党。假名眼科。为射利之场。或无学之徒。苟且转业。作遁迹之丛。谋衣食。营家产。不敢顾患者之危急昏瞶。何其陋哉。何其鄙哉。彼纵有幸免王法刀锯。安得能逃鬼神冥诛邪。不佞（俊笃）弱冠游学于江都。师事翠兰先生。在塾之日。卒然患焮热眼。两目大肿。疼痛殊凶。故托治于时师。而累日无寸效。自初春至晚夏。依然不痊。更加昏翳。殆至丧明。因自寻思。意此非天下之良工。则不能治焉。尝闻信州竹内生尾阳马岛氏。名声藉甚。试请其一诊。若无功验。则遍募京摄之良工。乃整顿行李。告诉先生。先生切止曰。时属炎天。千里行程。攀山济水。平人犹难之。况患眼者乎。夫天下之通市。无若江户。抱术挟技。杰材辐凑。曷不有一二之精于眼科者乎。姑请其治。保养护持。以俟秋冷。更谋西行。未为晚也。予谨服其命。倚相者之手。遍叩眼科先生之门。请求诊察。或云不治。或云难治。或濛然无明辨。或迂论偏见。不遇一个卓见明识之良工。于是乎将委命于天。终身守盲。一日。邂逅于眼科小出子者。因细告所患之缘故。小出子熟察云。足下弱质羸瘦。加之勉强苦学。精神为之惫焉。思虑为之损焉。浊液溢胃。血行失度。竟上冲而攻眼目。医疗之法。快扫支饮。疏畅血行。而省虑寡欲。则应有复于瞭然之明。足下熟思之。予深服其言。乃用吐剂。而得缓吐两次。以快扫胃中。或在肩背尺泽之部。刺络放血。以泄出上冲郁结之邪毒。服用葛根柴胡之诸方。拚掷杂虑。养静保重。大约一百有馀日而全愈。不遗一点翳痕矣。予也若不遇是人。则不免终身为废痼之人也。呜呼。天下之盲瞶几万万人。失治于庸工之手者。可不胜叹哉。于是乎予愤然奋志。专心一力。以修眼科之道。稽诸古。征诸今。考究治法。折衷倭汉。试之实地。验之真境。韩子曰。一善易修也。一艺易能也。信哉。如予驽才。亦修习日久。而恍然似有所得焉。故锐意励精。而不遑寝食。尚欲搜抉诸家之渊奥。傍察各地病情。饥餐渴饮。间关万里。足迹遍于天下。历访医门者。凡百有馀家。然如东奥信阳尾州筑紫等。是为巨擘。其他称良工者。亦不下于三十馀家。各各空名远驰。门前成市。故患者担粮带赀。不远千里而来乞治者。或至数百人。累日经月。寄寓其宇下。冀望复明之效。动辄及乎积年。然目击其徒之所为。可笑又可恶者甚多矣。其投剂不过一二方。而撰古人方中平坦无用之剂。妄意增减一二味。伪称家方。或任手杂凑谩制。作一方附之。加减各等。胡乱表记星宿支干五常等字号。其点药亦不过二三方。尊重如隋珠。如其手术颇疏拙。而自夸耀如郢斧。或欲掩其陋劣。託言于世世相传。以禁及门之子弟。而千人一方。万人同剂。至病者之安危。全委于天。公然不关系其意矣。患者亦知择门户。而不知择医生。遂附托庸工之手。往往至废盲。而茫乎不悟。悲哉。方药仅差。毫釐千里。岂有一方能治万病之理乎。宜哉。天下瞽盲之多也。此皆坐于家习传下之陋弊而已。噫。眼科颓风。一至于斯矣。傅仁字曰。病者犹不以药为非。而委之曰命也。医者犹不自误用药。而委之曰天也。二者若此。罪将谁归乎。傅氏原是拘泥五行之徒。尚奋然欲矫时弊。而发是言焉。今之为医者。悟然不顾病者之成败。盲用瞎治。抑亦傅氏之罪人也。荀子曰。正义直指举人过。非毁疵也。予也性鲁愚而学浅肤。岂敢轻议乎。然不锄荒剔蠹。则恐贼夫人之子焉。往者不可追。来者犹可诫矣。故不得不立言而排斥虚伪述论。而晓导昏昧也。素非为大方君子设是言也。噫汝医童。同是为圣世之民。既沐浴其德化。岂无良心乎。愿无袭旧弊。无趋利路。撰师而学。直事而行。存心于利济。委身于仁术。则庶几免其不医不瞎之谤议欤。

西洋穷理无确征论  ***************************
（附）兰字正误
古语云。究理易。应事难。应事固难。而究理亦不易也。夫以金石草木无性之物。临机应变。以治非常之疾病。此应事之所以难也。内经曰。治病必求其本。盖通阴阳之理。穷本气之源。识病之所因。达药之能否。探其蕴。至其极。则究理岂容易乎。近今和兰之学。大行于世。究理之术。亦加精明。但和兰者西洋之别种。其地在航海万里之荒境。而仰慕本朝仁圣之德化。重九译而来钦贡职者。殆二百有馀年矣。其俗狡猾而好机利。尤巧技术。其学以究理为本。以日新为务。其字蟹行。其言鴂舌。正是戎狄之异教。何可比万世不易之圣道哉。然至其天文地理医术制炼。则精核的实。却超出于汉土之上。故硕学君子。为装饰其技术。竞趋西学。翻译其书。以教后学。盖圣道蛮术。并存并行者。此国家好生之恩泽也。虽然。树朽则生蠹。道久则生弊。此自然之理。必至之事也。近时轻薄之徒。冒名西学。钓弋时利。饶舌诳俗。臆断病理。或无学之辈。初参此门。不知佗道。心醉于无味之理。相赞称。相唱和。相煽动。以饰非实之奇。堕落其窟者。常以日新为口实。故舶来之书籍。亦见年历之新近。其价倍蓰。而如其论说之可否。则断然不顾焉。二三十年前之书。皆属陈腐无用。拚之如草芥。募难得之药。贵难行之术。猾奴既窥知我嗜好。而伪换书本年历。以谋厚利。或赝造药品。以诳欺人目。夷德无信。不可不深察详鉴也。予尝闻彼邦所赏用之机那机那（药名）者。初七八十年前大唱奇效。后有论其害者。故废置不用焉。终复盛行于今日。如加鲁墨儿（药名）者。前日频称奇药。而至今又不甚用焉。后来有赞其效者。亦未可知也。由此观之。古说果非。而近论果是乎。其可否不同者。未知其所适从也。如天文地理。非予所与闻也。至其医术制炼。略知大纲。然如诸科者。饱学先生自有公论。当以醒悟后学。故置而不议焉。在眼科一事。予所专任。而剪棘通塞。以教导后学者。当今有谁乎。故不得不辨明攻击诬妄游诡之说也。今举一二疑议。以备学者之参考矣。夫和兰者在北极出地五十馀度。邃远苦寒之地。与本朝寒暑中和之沃土不同。一也。其为人赤发准鼻。深目碧瞳。与我黑发乌睛不同。二也。其地五穀鲜少。常食兽肉。嗜饮乳酪。腥膻臭秽之徒。与我中土飧嘉穀。吃海鲜。清爽洁净之民不同。三也。有是三不同。则所患病候。亦不得一般也可知矣。且其冱寒之地。则人身蒸气易郁塞。嗜饮膻肉。则血液常凝胶。故郁塞者愈郁塞。黏滞者愈黏滞。于是平常饮剽悍挥发之火酒。服酸味凉血之品物。屡刺络放血。若不然。则血行黏稠。不能涣流。殆至不能保其生也。风土饮食之异。其势固当如此也。予尝见欧罗巴洲之人。白日步走。必用盖笠。而笠檐压著眉头。更设广庇。或带著绿硝眼镜。其为之者。盖怕恶日光也。予叩问其故。答曰。北地之人。不堪南方赫辉。是以每远涉南方之地。例用此笠。且带眼镜。以遮障光辉矣。若在贵国及寒暄中和之诸地。则犹可耐当焉。如印度爪洼热带诸邦。则笠前更挂用薄罗。或带黑硝靉靆。以致躲避烁光。不然。则眼目耐过不得。而必有焮热肿痛。或竟陷黑障青盲等之忧。若夫极北冰山积雪之地。太阳照光反映于冰雪上。射注眼目。焮热疼痛。此等之证。无年不行。故瞽盲甚多矣。而地偏于南北。必有偏有之患焉。诸生幸生此上国。吾侪深所钦羡也。因斯语以考较其视力之强弱。眺望远处。必劣于我。至黄昏后。却优于我。何则。其国接近夜国。而日光薄弱。令人目然者。亦此必然之理也。盖地濒赤道。则瞳睛愈黑。地接北方。则碧眼黄睛。皆因太阳光辉之厚薄。而眼珠内部之黑稠液。自为浓淡。以令其适度也。可见风土禀赋之不侔。独疾病岂无差别乎。夫过饮火酒。殆至邻死。贪飧酸冷。发起暴泻。放血屡施。精神昏昏。遂不能起者。往往有之。何则。此其饮食施用者。与中土气化相背悖也。若患者有血行失度。闭塞黏滞之证。考索上件药饵。或刺络泻血。可以救其急迫。此乃医门之活法也。韩文公曰。大匠无弃材。寻尺各有施。医亦然矣。极其候证。察致病之所由。相其强弱。酌其深浅。以制其剂。则无可弃之药。无难用之方。今世拘执西学之徒。空信凿凿之说。不辨风土。不询食料。以彼所宜。强施于我。谩夸究理精说。不察病倏之异同。不验常有之药剂。藐视二千年来炼磨之正法。而如石膏附子人参柴胡神效贵品。轻蔑如粪土。称用蜀葵锦葵茅根大麦之类。以为保生之主。呜呼。厌旧喜新。弃近求远。贱多贵寡者。人情之所然也。吠声之徒。不知道之在近。以其管蠡之材。皮肤之见。陋劣之心。妄修究理之学。盖理也者。易傅会而又易乖戾。我以为是。而彼以为非。然则其究者。犹未究也。修西学而其理与我相暌违者。非彼之讹谬。而出于传其说者之昧陋也。制剂亦应有差等矣。山田图南子云。按仲景氏方。大略二十两药。用水一斗。煮取五升。是水今一合。得药今三钱九分强。由今观之。犹似药赢而水歉。又云。以微火煮之。咸得其宜。惟恐药汁颇浓。苦其难服耳。又云。华夏古人。与本邦今人身度食量。皆既不同。岂可固守华夏古人之剂。施诸本邦当今人哉。须减之分两。以适其宜焉。汉土与本邦比邻相接。而精其术者。犹知其不同焉。盖食肉之民。其服药不大剂。则难以奏效矣。然而西洋之俗。服煎剂甚罕。而专用火酒制剂。蒸露精液。或化炼诸药。盖煎剂则不加量无效。是故调峻效剧烈之物。以小量抵当大剂。以便服用也。以彼所斟酌分量。谩施于我者。未见其可矣。且如热眼外用收涩剂。疼痛眼点火酒剂。在冱寒之境。腥膻之民。未为不可也。如中土之人用此等之药。则祸害并臻。脱翳者过于收敛。清凉者过于凝寒。或如睫毛内刺。涂抹腐药。眼睑外反施截术。则不盲废者殆鲜矣。穿凿事理。则必失活动。沉痼幽远。则决落迂僻。记云。戎夷五方之民。各殊其性。且蓂荚知晦朔。知风卜风。蜀葵向日。磁石吸铁。万物禀赋。造化橐籥。天地自然之妙理。非思虑之可辨知焉。又非尺度之可臆量焉。孔子曰。君子于其所不知。盖阙如也。予佩服此言。以箴夫曲理之人焉。
[附]汉土之人。褒讚本国之美。自称中华。是以本邦文墨之家。器物玩具之类。冠著华字。以崇尊之。当今从事和兰陀（和韵入声）学之徒。仍蹈前辙。于翻译字面。标出一个字。冠之兰学兰字兰人兰物之类。胡乱唤称。欲以掩昔时所称之蛮学蛮人等不典之言。或用兰字号家塾。题著书。或自称兰学者。昂然夸于人。殊可胡芦大笑矣。汉土之人。自称中华。则崇奉之家。宜称华字也。摹仿之以揭兰字者。不可也。何则。和者国号。兰陀西洋方言。翻云国土。今所称兰者。此兰陀二字。省用一字也。义理不明。而不知其所指何国也。陋亦甚矣。其国西洋戎狄之别种。宜称西学西人。然则雅言有据。而名实相协耳。学者思诸。

眼目至大之论  ***************************
予弱冠之时。苦心力学。不得眼科之要领。意怠志挠。欲画止者再四。一日。偶会友人杉山子。卒尔问曰。眼珠之径圆有几许乎。予曰。虽有男妇老少肥瘦短修之异。概略不过径寸耳。此凡人之所知。而子特问之者何也。必有故矣。曰。予所熟视者。有三尺许之径圆。若悟入是理。则何忧功之不成乎。子其思诸。予闻之。茫乎自失久矣。因谓昔纪昌学射于飞卫。卫曰。学视而后可。视小如大。视微如著。而后告我。昌以氂悬蝨于牖而望之。旬日之间寖大。三年之后如车轮焉。盖其大者。非蝨之大也。我视之以为大也。视目之法。亦如此欤。正道百字诀云。真常须在目。阴符经曰。其机在目。自古圣经贤传。无不以目为枢机者。故孟子曰。观其眸子人焉廋哉。盖人之善恶邪正。皆取诸眸子之瞭眊焉。可见眼目者。五官之君。满体之主。七情五欲。皆听其使令。韩子曰。形于上。日月星辰皆天也。形于下。草木山川皆地也。命其两间。夷狄禽兽皆人也。眼目之在于人身亦然矣。以是理观之。则眼珠之径圆。不啻三尺。虽满身谓皆为眼目可也。目之明者。配之于日月。故明字从日月。呜呼。仅仅眼珠。包括此妙用。然则眼目径大。何止一身之微而已哉。实可与日月均其光侔其大矣。吕氏春秋曰。天生阴阳寒暑燥湿。四时之化。万物之变。莫不为利。莫不为害。至哉言也。其所养者翻为贼。其所利者转为害。则情欲之变。时令之祸。无不损害眼目者矣。世医不知至大至妙之理。徒为径寸之一小具而施治。故心昧术屈。而不能畅展活方之机。宜哉其无复明之效焉。世医常遇予。则必先叩以内翳针刺之法。予曰无难。又不易也。何则。眼质玲珑透彻。而所刺之针头。自外面洞视。故曰无难也。然至一刺见白日之妙处。宜神领意会。非言语之所能尽也。故曰不易也。然而天下之患者。盲于外障者十之七八。而盲于内障者。仅居二三。且内障中。有青白黑开大收小及数多之区别。则用针之眼疾。亦是百中之一二耳。世医于许多之外障。未尝用工夫。而单要知用针之妙处。此犹不察切身日用之实。而徒画太极焉。皆厌卑近务高远之所致也。硕学先生以眼目为一小具。以眼科为一小技。不尽心极虑。故有是弊矣。此言当与具眼之人论。而不可与盲眼科语也。因告门生曰。欲疗佗盲。必先疗自己之蒙。以参得眼目至大之理。则始可与谈是道矣。

双瞳三瞳之论  ***************************
西说云。重瞳之人。每患一物二形之证矣。以理言之。则一瞳瞻识一物。则重瞳应鉴视两形。而质之实验。则其似理者非理。却在理外。而知其妙理之妙矣。夫人具两眼。则左右各一瞳。而见者非两形。盲偏眼者。亦不眎偏形矣。虽谓物景之写映。系瞳孔网膜。然所以鉴视者。精神之妙用。而知觉一物。非二形也。犹耳也。鼻也。其孔皆两。而音臭不二也。然则重瞳之人。不视多形之理。彰彰乎著明也。上毛高井氏儿子。左右重瞳。予友清水生。亦左眼双瞳。顷者偶遇一女巫。左右各三瞳者。叩其所鉴识。皆无异常矣。故重瞳二形之说。谓理可然而已非的实也。或云。由其方土之异。而有不同也。此所谓遁辞也。其诞妄不攻而破焉。夫病之所致而现出多形者。前编已述大略。然而大醉或发狂初。或打扑头盖人。或头痛剧甚者。间有发起此证。皆是由精神触知太甚。而失机活之常度也。可不深察乎。予述此说。以示门生。傍有客戏云。尝闻黄帝四目。帝舜项王各二瞳。然未见史籍传记。有目视数形之说矣。果若西说。则如九眼之白泽。千眼之大士。无数物景。缭乱飘闪于目前。犹对万花镜。世间岂有此娱乐乎。闻是言。满坐无不绝倒者矣。

悉鸠答及莨菪之说  ***************************
楮澄曰。制剂独味为上。二味次之。多品为下。诚哉。石膏解热。附子回阳。麻黄发汗。大黄泄利。类皆是单味特效。实药中之上品也。然有药经制炼而力愈峻。剂合数味而效甚奇者。以之置下等。岂的论乎。方今西舶所输来之制剂有悉鸠答膏者。用于黑障及阔大等证。神效冠于诸药。然其用之分釐有差。则必促命期焉。又有莨菪膏者。点于目中以一少许。则眼珠忽麻痹而瞳孔顿为放开。是故针刺白内翳之时先用之。则甚便于下手矣。若分量错些子。则瞳孔终不收缩。而立地盲瞶焉。嗟乎。此二品神效无双。实可谓奇品。中之奇品。然非经心熟手。则切勿妄用。大抵制炼之诸剂。其力峻剧。故有毫釐之差。则其害不可回踵。知命君子。千金之子。不可不慎察焉。

胎障眼发明之说  ***************************
叶香侣云。有天之天者。谓生我之天。生于无而由乎天也。有人之天者。谓成我之天。成于有而由乎我也。生者在前。成者在后。而先天后天之义。于是见矣。故以人之禀赋言。则先天强厚者多寿。先天薄弱者多夭。夫病成于生前者。其变也不可测焉。胎障亦先天之一证。而生前禀受之盲瞶也。此证世上往往有之。然古今未有论及其事者。若夫小儿初生之时。以筋骨未强。精神未爽。其眼目虽抱病。呱呱而啼耳。故为父母者不省之。而经时窥其眼目。则朦胧似失鉴视之用。于是或惊或讶。延医请诊医。亦茫乎不知为胎障之证。妄投平易之剂。荏苒持久而无效。则辞以不治。病家亦信庸工之言。放弃不复疗焉。其儿至十岁前后。自少觉明暗。及十六七体质充实之顷。颇辨物景。或有全然复明者。于此父母惊喜。以为神佑佛护。医见之。呆然为奇异耳。此即胎障眼之证候也。此证原有内外二障之别。难易两治之分。其外障者。以遮翳掩膜。故易辨焉。而薄翳轻膜。随儿之长成。而有自然复明者。故医预乘其天机。外点脱翳之药。内投驱毒之剂。则退翳还明之功更速也。然厚翳顽膜者。必竟属不治焉。其内障者。青白黑诸证也。宜除深疳。驱蛔虫。禁饱食。省甘厚。其佗谨戒损害婴孩之诸件。而静养保重。可以俟自然复明之期。若夫瞳人放开者。疳蛔至险之证。未必可恃复明矣。或有问胎障还明之理者。予曰。小儿之体躯。初虽绵弱。渐长渐强。则亢阳之气充实于躯壳。而诸液流动自致快爽。故开幽户。通神门。翳障退缩。而金珠放光。浊水减损。以银海复澄。盖后天培养之盛。造化保育之仁也。以眼科为业者。非有卓见特识。看破幽微之蕴。则俗士谩以为冥助。亦非可笑也。

奇证怪病之说  ***************************
夫奇怪之病者。世间非常之证候。而变状异态。非意之所捉摸者也。患者若干人中偶有之。或一遇一病后。不可复见焉。或一诊后。隔数岁再遇见之。至其屡历视同症。实因一时之机会。此岂同于比比所有之病乎。然而天下之广。人民之伙。其奇病怪证。亦当许多。何得预知哉。惟至水土食味。大氐有限焉。非妖魔之所祟。巫蛊之所诅。则尽心者当自知之矣。奇怪之证候。概略因梅毒与胎毒。与蛔虫所发者居多焉。固以异常之病。原因治法。似不可审明矣。然推显索隐。察近知远。则奇状变态。不能逃其审知明察之中也。能明断其治不治。以济患者于夜国里者。呜呼。天下之良工哉。予不厌烦絮。略举数证。胪列于下。

一眼胞结石瘤证  ***************************
予乡下有一粉头。年纪十有五。麻疹之后。眼胞上生赘瘤。如胡桃子大。上面肉嵌紫色。五年之间。更换数医。依然不愈。以为不治。一日。楼主来语予云。尝闻先生之妙技。一女子眼胞上生宿瘤。既历经众医之治而不见微效。如是亦能治乎否。予谩答云。易易。楼主云。果如先生之言。何幸加之。予于是熟为诊察。瘤根坚硬如石。将利刀横截皮上瘤心。顽固而不能刺入。故用测疮子搜之。则瘤内含包结硬如骨者。始知为结石瘤。于是徐徐剥去上面之顽肉。而凿开结石之周围。用镊子紧夹其石端。一力拔出。其形质骨而似石。拇指大而甲错。深蚀于肉中。重一钱六分。除去结石后。务截削其赘皮顽肉。贴著缓和之膏药。大约十有二日全愈。而不留瘢痕。此乃麻疹之馀毒。聚滞眼胞。结脓经久。变为石形者也。宜哉前医不能取功。实奇异之一证也。后读池北偶谈云。高阳民家子。方十馀岁。忽臂上生宿瘤。痛痒不可忍。医皆不辨何症。一日。忽自溃。中有圆卵坠出。寻化为石。刘工部霖以一金售之。治膈病如神。盖此证之类欤。然忽生瘤。又坠出。寻化石。岂有此理乎。汉人慾奇其事。言多过于实。却涉妄诞者。每每如此。宜深察焉。

一眼珠翻花证  ***************************
弊乡邻里农家之儿。年甫七岁。尝患疳眼。两目渐昏。父负其儿来请治。诊之。瞳孔大为放开。其色茶褐。更有金光而射人。予告其父曰。是疳眼至重之证也。非惟眼目不治而已。若不速加治疗。则恐有折生之变。其父阳奉阴背。归以告邻翁。翁云。每观轻证说为重病者。此时医风习也。予今年七旬。既已目击许多儿辈。此等证候。皆是属雀目。予虽非医家。治之百验无一失。决勿顾虑。此宜用北越八星鳗。不日而得效矣。野老性资愚蠢。厚信其言。何复商议乎。因得鳗鱼二三尾。与儿食之。盖虽不食之。毒将发。况促之以扰乱乎。左眼歘发起疼痛。渐次眼珠膨胀。寻突出于腔外。经日遂为翻花。其大如拳。压迫左颊。臭秽不可近。触风寒则更加疼痛。穷啼穷哭。不忍听见。父抱儿子走来诉云。前不从师言。以致是败。悔亦何及。只愿垂愍。以救儿子之命。予曰。日前观察。既为难治。今无奈之何。可怜几日而毙。
门人柁井生。疗一儿患疳眼者。瞳孔如猫目。而运转无度。其色或黄或灰白。时时变换。无定主焉。用磁朱丸消疳煎之类。七八日而无寸效。于是辞谢之。其父竟托治筑前眼科某。然而依然不愈。辞治而归矣。居六七日。眼珠迸出。垂下至颊。疼痛殊甚。昼夜呻吟。遂登鬼簿。

一夜光眼证  ***************************
门人小川生。一日来语予曰。顷者见异证。此上毛伊势崎富商之女儿也。年仅二岁。常患疳眼。而瞳子变于茶褐色。昼日昏昧。似欠其鉴视之机者。病家欲请先生之一诊。以决治与不治。师幸勿推辞。因拉小川生到其家诊察。女儿天禀脆弱。而头面青脉纵横。胸膈胀满。而下腹如削。脐房突起。牝户烂秽。其瞳孔阔大。而如有金光。此遗毒至险之证也。故告以患眼不治。及有夭殇之变。其夜留宿。二更之后。乳媪抱女来。于坐侧低声耳语云。是女之病。非医药之所能疗也。其实鬼祟也。父母深秘不告师。师勿貌视。予讶其言。窃叩其故。媪云。此女在暗室。则目光荧荧如猫儿。非鬼祟而何乎。因退灯火。就暗处验之。果如媪言。予云勿异。此乃疳眼之重证也。病势暴剧。既已如此。则无法可施焉。不经数日而夭折。
一童子。岁方十六。眼光渐渐暗昧。白日不能视物。夜间去了了。如辨毫末者。观其瞳孔。则茶褐色。而运动迅疾。在于暗中。则眼光闪烁。不异于猫目。此乃为遗毒之重证。故以所有险状。恳告其父母。然痴騃野人。不知戒惧。去托一庸医。寄宿其家。而调疗六七日。一夜。遽然眼目发剧痛。苦恼烦懑。比晓眼珠破裂。而迸出数碗鲜血。终趣无期。
已上所列之二件。虽奇怪之证候。然皆是遗毒之剧证。而瞳子变茶褐色。金光如射人者。必有折生之变。不可不慎察焉。

一昼盲眼证  ***************************
友人村上生。尝语予曰。涂见昼盲之患者。窥其眼目。并无异状。予闻之。甚恨不细验。近者寓崎阳。诊一病客。所谓昼盲者也。其证自已牌起渐昏昧。至午未二时。全不眎物象。过申牌后。徐复如初。至夜间则了了无纤翳。验其眼目。如常。曾无疼痛赤脉。然而在白昼。则瞳孔缩小过度。形似针孔。此差失鉴视之妙机。而致此异证者也。予探索其起因。咽喉左右。累累结核。四支骨节。麻木疼痛。故明知梅毒之为变。告患者云。病根于霉毒。不速加治疗。则恐有丧明之变。患者云。实如师言。患霉殆及三年。而后为眼目之患矣。愿师赐治疗。以救废痼。则深荷再造之恩。于是用薰剂七日。颇觉爽快。再薰七日。病减过半。后投半夏泻心汤加大黄。兼用除湿炼。约十日许。诸证皆除。得再见天日矣。

一阴阳拟似证  ***************************
患眼有寒热拟似之证。盖真寒真热易辨。而阳证似阴。阴证似阳者。难明焉。故世医往往于是证取败者。不少矣。若夫信目病属火之说。偏用凉药。或不问寒热。而施激热之点剂者。不足与语之。
崎阳一商客。沾染疫眼。两目满肿。其色紫黑。肿上更生多少之粟粒许小肿疡。弩肉蟠胀。而溢出于胞睑外。头疼目痛尤甚。大渴引饮。不能平卧。一医诊云。实阳真热也。与大承气汤。点寒冷之药。刺络大为放血。而病热愈剧。疼痛益甚。于是接予诊之。脉沉数。而好热饮。舌上赤色有光。予断云。此极阴之证。若误用攻下。则盲瞶在旦夕焉。即投乌头汤五贴。疼痛如忘。服用桂枝加附子汤二十日许。而告平快。
一老媪。年方六旬。尝患水肿。调治之后。卒然眼目满肿。而皮色不变。弩肉膨胀。两眶闭锁。其子谋治于一内科医云。高年之人。久患水肿。气力脱乏。遂致是患。故补其不足。援其虚惫。则眼目不疗而自痊。此治本之术也。于是投补中益气汤。而证候不变。依然如旧。医云。药弱而不能敌病势也。非用附子则不见效。又撮合附子剂与之。五六贴。苦楚特甚。头痛如刺。媪子不知所措。走求予诊。察其证。头疼项强。舌胎赭黄。脐下痛。而便结五日。脉微而有力。窥其眼目。则左瞳既变青色。予云。是阳证也。今误用温热剂。左目全盲。右眼亦危笃。遽制凉膈散加石膏与之。五贴。大便快利。而头疼退。目痛息。再照用前处剂。三十有馀日。而得救偏眼于败中矣。此等之证。皆系阴阳拟似者也。世间多有之。非具眼良工。则不谬者鲜矣。

一银屑散漫证  ***************************
银屑眼者。取其形状而命名也。其证白膜变青色。上面如散著银屑者。此病小儿居多矣。
有一小儿患此证。初起在白膜上现出如云母粉者。渐次散漫。遍及角膜。眼眵溢流。殆至丧明。其腹膨满。按之如罗网。鼻下赤烂。流涎不止。此蛔虫之所致也。外点家方金凤水。内投独步丸。三四日。而下蛔十馀头。稍得诸症宁贴。遮障亦少退。然而父母恐儿之泻下。请止后服。故制乌梅圆与之。六七日。前证复发。是以谆谆解说利害。再投独步丸。兼用紫圆。二日而下蛔数十头。腹候调和。吐涎即止。自此渐愈。银屑脱落。明朗复旧。小儿往往有此证。但凶剧如是者罕矣。
独步丸方（蔓难录）　治蛔虫得食即呕。或服蛔药而吐逆者。
鹧鸪菜（十两）　蜀椒（一握）　大黄（三两）
上三味各为末。糊丸如梧子大。服五十丸至一百丸以上。以蛔下为知。

一无痛楚角膜破裂证  ***************************
乡里有一孩儿。平常患蛔证。一日。其母抱儿哺乳。卒然眼珠放响。角膜破裂。迸流眼浆。母大吃惊。急忙连唤其丈人。丈人遽来。见其眼目。则角膜纵裂。如刀截破口。吐出玲珑如软珠物。于是速招近邻之医。医亦愕然不知所措。掬所脱出之物。放在掌上。走来示予。予曰。此水晶液也。遂同去观之。眼珠既陷凹。似不甚疼。按其腹部。蛔虫滋蔓。以致是险证也。甚矣蛔之为害。岂可不惧哉。后举此态状以语友人子祐。子祐云。我有一相识野口某者。此肥前佐贺武夫也。一日。家僮之妇。襁负其儿而至。一拜起头之间。儿之偏目。歘发爆声迸裂。而鲜血淋漓。寻眼珠灵液。尽脱出坠地。然无苦楚之状。卒然盲瞶云。此与吾子所亲见相符焉。是等之证。实系奇病。今特录载。以备学者之参考。

一大怒暴盲证  ***************************
江都一士人。固患近视眼。因夏天奔走炎尘中。而觉视力困倦。归来渴甚。急命㜎婢取冷水。婢乃盛水于磁盏。失坠碎之。士人禀资躁暴。见之赫怒。厉声骂詈。俄而两目昏昧。不辨咫尺。家人惊愕。慌忙接予诊察。头旋项强。心下痞懑。而有悸动。予曰。终日步走热地。以疲弊视力。加之大怒逆上。致此暴盲也。原是系支饮之人。宜用吐下之剂。急与一物瓜蒂散。涌吐黏痰如煤者一升许。而眼目稍知明暗。再投三黄加辰砂。来日退病大半。犹用前剂。五六日而平复如故。予恳告患者云。次后宜务抑压躁暴。省虑静养。若容不谨。则恐有再发之变矣。士人甘服云。不敢背教谕焉。后岁余。再至其家。其妻为予供酒餚。谢曰。师之妙术。非徒开瞽盲。并能治其譟疾。尔后慎谨不懈。无复昔日之狂态。非国手何能如此乎。予曰。此乃家君之幸福。而非鄙术所能为也。

一醉中暴盲证  ***************************
信州一富翁。年龄五旬。天资肥胖。性酷嗜酒。一日登楼。留宿三日。昼夜沉湎。拥妓醉卧。至晓开眼。则物景模糊。惟见黄色耳。翁愕然无知所措。遽乘肩舆而归。予偶淹滞其地。急邀予诊察。眼目无异状。而瞳孔为少放开耳。按腹部心下。膨满作蛙鸣。右腹凝硬。颇觉疼痛。知是支饮之证。而大便秘结。故叩问其因。翁云。平常甚苦便秘。自游妓馆。至今日未上厕。每每沉醉。则口吐黄水。常患背项拘急。予乃眼中点麝香单味之水剂。而与吐剂。令吐宿水。一吐之后。所见黄色。变作白色。再制调胃承气汤与之。下黑硬之燥屎几块。寻暴泻四五行。而白色渐退。得稍辨明物景。乃令患者坐暗室。禁见烁光。省思虑。断酒肉。静养调和。约十馀日而报快。

一冒寒暴盲证  ***************************
北越喜多生。一日冒寒风。步走归家。浴温汤。卒然不见物。予时寓在其家。生与予商议治法。予曰。此被凝寒闭塞。遽得温暖。而血行扰乱。以致此证也。速须灌水。涣泄郁热。生颇有难色。然无奈之何。从予托治。急命盛冷水于一大桶中。令患者灌浴。霎时许。寒战咬牙。如不可堪者。即出而掩覆被褥温蒸之。又少时强。则热汗如流。衣衾淋漓。于是血行快畅。身体爽利。眼目顿明。生以手加额谢云。君若不寓弊庐。则无复见天日。此实微躯之福也。遂折节入于予门。

一小眦漏证  ***************************
弊邑森田生。尝病目。小眦下睑。或肿或消。发则羞明癊涩。如是凡四五年。百治无效。予诊之云。此小眦漏之证也。将细小测疮子搜其肿处。进入二三分。持小尖刀截开左右约三分。其创口点铅糖一粟粒许两次。而无再发之患。此证初起。生稗种于泪点上。竟蠹蚀为漏管者也。但因微细之小口。故漏口时自闭塞。似有痊矣。然漏囊充实污液。则又发小肿疡。如此。因仍持久。不能治也。古人所谓小眦漏。盖指是证乎。
往年治一男子。其证阅月或两月一证。发则络胞焮肿。经三数年而不治去。右眼小眦下约五分许。生出肿疡。溃脓后不收口。常流泄稀液。若疮口闭者。则目忽赤。涩痛难开。予诊之。疮口经久变为漏孔者也。故将披针截开其口。用烙铁熨顽肉。当施术之时。胞睑红肿。故在耳后贴发疱膏。眼目施洗蒸剂。四五日。而红肿消。漏口随愈。皆是治漏之效验也。

一衰弱眼证  ***************************
凡眼科之所难者。实在衰弱眼一证。此证有自发因病误治之别。其自发者。如老年血气衰乏。或劳困失意之人。或读书之客。或尽心竭力之徒。使眼目自为劳惫。视力自致衰弱。甚则有失明之惧焉。所有之论说。详载前编。故不赘。因病误治二条。开列于下。
信州沙水村一巫。资性豪悍。尝有事于江都。回路遽然头脑沉重。似有物之镇压。故取手帕紧箍眉上。急投逆旅。至于翌曰。前证特甚。不堪痛苦。加之两目朦胧。自知其不轻证。慌忙归家。屡换数医。百治无效。予偶客游其地。来乞诊察。诊之。此全患霉毒。久服燥剂。竟谮腾上部以致之也。故体躯疲弊。下腹无力。此虚脱之证候也。因此撰用温暖强壮之剂。则大便秘结。头重更甚矣。故再按方投缓和之大黄剂二贴。而下利三行。每上厕必为昏倒。予告患者云。子病原因霉毒之所致。而疲弊甚矣。非调养身体。则不可用薰剂也。不用薰剂。则不能除病根也。然缓和之药。尚有是变动。矧薰剂乎。当归家以调养矣。辞之经五六日。复同妻子来告诉云。前日已领诲谕。归家再四熟思。自意为瞎生存者。不及速死之愈也。伏乞用薰剂而拔病根。倘若有变。以登鬼录。不敢怨悔焉。今殊将妻子立保。切委身付託。予辞谢。然固请不置。故投与轻易之薰药七炷。诫云。每日一炷。每时一节。宜在巳未戌之三牌薰之。若有药烦。则勿薰焉。致有误。则不可悔也。既用薰至于第二日之午牌。馆主急忙来叫云。巫祝死矣。予亦惊愕。速去视之。直视咬牙。口流黄水。四肢厥冷。殆如死人。即使门人调赤龙水灌口而唤苏。然烦乱苦恼。昏绝一日夜五次。每昏绝与前方。及晓稍缓。明日自谢云。深荷高谊。若非师则必毙于药烦。遇是苦楚者。原是自作之孽也。不敢瞒师。请语其缘故。初用薰剂。当夕头脑颇轻。心觉快畅。见有一炷之效如此。昨日窃结束三炷而作一枝。一时薰了。因之酿成此变也。师幸勿异焉。愿归家以保养几日。予领诺。七八日后。差儿深谢往日之劳。且云。前所附给之薰药。既用四炷。所馀之三炷。在家薰之。颇觉明快。愿更赐数炷幸甚。予固辞不与焉。此乃因病为衰弱之证也。
赤龙水方（家方）　治用薰剂而暝眩昏倒者神验。
胭脂（俗称细工红者一钱）　龙脑（三分）
上以水一合调匀。开口灌之即苏。
崎阳一里正。尝患疫眼。迁延而不痊。门人柁井生疗之。其证赤脉纵横。角膜昏翳。故烙其血络。点脱翳之药。投发表剂。颇得爽快。然患者心性轻浮。动辄换医。转託治筑前之眼科。而证候加重。归来又引一医生。生原信奉西学之徒。故劝患者亲受西医之治。西医诊云。此刺络之证也。宜为放血。日日泻血。重六七两。外点丹矾水剂。患者大为疲劳。翳膜增厚。竟作废痼之人。予再游崎阳之日。亲诊是人。则身躯疲弊。心下之悸动如洪波。此为不治之证。因以辞谢。此西医误主见。因其出血过度。变作衰弱眼者也。

一二患者治验  ***************************
上毛一士人高柳氏患目。东奔西走。医治数年。殆历尽关左诸名家之手。而无寸效。其族人有称和三郎者。厩桥之商贾也。亦眼疾累年。经历信尾北越诸眼科。而无点验。更整顿行李。叩京摄之医门而求治。起卧逆旅。一年有馀。又无微效。空归故山。然心未放下。犹冀望良工之一顾。而拨云见天。于是访高柳氏细告私意。且云。君谙关东名家。称良工者为谁也。吾欲请其一诊焉。高柳氏笑曰。那得有国手乎。若有则吾侪之眼睛。岂有不治之理乎。前闻子之归。吾将间关西名家。今听子之说话。关西亦无一个良工。夫足迹尽天下大半。而不遇于好先生者。命也。抑亦无其人欤。呜呼。天下瞶盲者甚多矣。岂惟我辈而已哉。费财寻医。服无用之药。折有限之生。则悔亦何及乎。和三郎听是言。自恨其薄命。嗟叹不已。闷闷归家。一日。偶遇藩医大泽生。细诉其事。大泽生曰。吾友普一。倦游而归于故山。子往请其一诊。和三郎感谢。告高柳生同至焉。予先熟察高柳生。眼珠膨胀之证。而渐次变作近视眼者也。故投利水剂。兼用铃矿丸。点金凤水。既经数日。虽觉证候稍轻。然未见全效。予私思此非适证之方。一日。患者在家。将消遣幽闷。而散步后园。偶见朽木蟠根。形状磊落可骇可喜者。因自寻思。此宜移假山之侧。以作灯台。必增雅观。及移来放置。木根一臂支地不安。故挥斧喝声。斫断木臂。因其用力极烈。断根飞激。打著头脑。眩晕昏倒。家人吃惊。就为唤甦醒后。头痛如刺。眼目疼胀。手不可近。急遽乘轿而至。因路上动摇身体。头痛愈剧。加之发起呕吐之证。吐出黄水四五碗。于是令患者平卧安息而诊察之。则头疼少退。目痛稍易。然以恶心犹未止。屡催呕气。速调猛汞水剂。令涌吐一升余。而诸证全安。眼目亦觉明快。予既知方之非适证。然自思而不得焉。此原来可用吐方之证也。宜哉不见全效。今偶中暗验。岂不愧吾心哉。所谓法不远人。人自远法者是也。后隔旬日。再施吐剂。而双睛全复明矣。次诊和三郎。原胎毒上攻之所致。而旷日经久。渐生昏翳者也。故施薰剂。斟酌瑞雪散解毒之类投之。创制脱翳浴眼法而用之。几乎半岁。宿病败折。然犹遗微细之翳。时予促西游。患者闻之云。倚赖先生之德庇。暗中得明烛。但恨欠一分之治。今听知起行。情愿跟随轿子而期全愈。切勿推辞。予恳止之曰。两尊在堂。不可远游。且崎阳在云山万里之外。欠膝下之供养。不啻时月也。不如自爱保重。以俟予回辕矣。父母亦察知儿子之有是举。差人安慰止之。患者无奈之何。挥泪而别。噫。


续眼科锦囊卷二  ——————————————————————————————————————————————————————————————————————————————————————————

眼科疗具图解凡例  ***************************
一传曰。工欲善其事。必先利其器。一刺拨矇者。全赖利器之力。然则器械之用。亦大矣哉。此所以有图解之举也。然龙泉太阿。俟其人而后有验。故虽有利器。非其人则贻害亦不鲜也。不可不熟习焉。得诸心输诸手。心手相应。如庖丁之割牛者。此旷世之工手也。
一所描写之图。分为一十有九。而序列疗具者。通计四十八种。不拘新古精粗之制。以供学者撰用。
一如洗蒸浴眼之诸器。画施用之状。令以知其梗概。
一描写内翳针刺之状。附载于卷尾者。照见前编。令以知其用针之妙处也。
一终末述图解。详论器械之制作用法。且细辨新古作用之便不便。
一诸般疗具。崎阳所制者为佳。然工有巧拙。制有利钝。不可不撰焉。
一收藏器械。宜将熟皮糊著板上。而截开皮面。每器嵌插安定。以要不动摇。
一磨光銕器。一经梅雨。则必生锈。宜用熟软皮屡为拭净。约夏月每十日一拭。冬日一月一拭。涂抹山茶油而收藏之。
一临施用之时。欲利其器。宜将猛汞丹滓之细末少许。撒在熟皮板上以磨之。令器锐利。却优于砥砺。且无锋刃毁折之虑。
一器械以适意应手为妙。然制有古今之异。用有难易之别。家家所取用。亦略不同矣。然全其功者。因手术之熟不熟。与器械之便不便也。宜试之于实地。如其取舍。在学者之斟酌。切勿拘执。
第一图
搭头枕图（图缺）
第一图解
搭头枕　诸般手术。皆用此枕。宜将藤片编成。或熟皮包木以制造亦可也。此要令患者头不转侧也。
遮风镜　患眼之人。步走白地时。掩遮砂尘。躲避光辉。或保养视力。皆用此器。宜用薄板或厚纸造之。
（甲）外面圆孔。可贴著绿玻璃。然僻地若欠玻璃。须以绿纱代之。
（乙）左右二小孔。发泄蒸发气之处也。
（丙）左右丝绳。用以繫于耳朵。
第二图
滴水器图（图缺）
第二图解
滴水器　此以硝子制造者。令水药点滴于目中之器也。
第三图（一）
洗眼器图（图缺）
第三图（二）
第三图解
洗眼器　此以软棉布包药。繫缚木柄。以洗蒸眼目之器也。
第四图（一）
蒸眼器图（图缺）
第四图（二）
第四图解
蒸眼器　此将沸热药汤盛于磁碗。掩覆软布。置在机上。以薰蒸眼目。
第四图（三）
蒸眼器施用图（图缺）
第五图（一）
第五图（二）
浴眼器施用图（图缺）
第五图解
浴眼器　此盛药水于器中。冷浴眼目之器也。用硝子或磁器制造之。若遇阙用。则代用酒锺亦可也。
第六图
贮汁袋图（图缺）
第六图解
贮汁袋　此以温汤包贮袋中。以手徐握之。则自口注射而灌入胞睑内。洗净砂尘入目者。或眼目出血者。宜灌冷水。
（甲）曲头　搜索飞尘深匿胞睑里者甚便。
（乙）螺转　接袋口处。
（丙）直头　曲直两管。皆用银或角。
（丁）接续袋口之处。亦设螺转。以便插拔。
（庚）皮袋
第七图
小水铳与显微镜图（图缺）
第七图解
小水铳　以药汁灌洗泪管漏之器也。以象牙造之。银亦可也。
显微镜　睫毛内刺之证。用镊子拔去其睫毛时。毛根微细难见。或者窥内翳及天禀雀目等皆用之。
第八图
温金图（图缺）
第八图解
温金
[一号]治烂弦风沉痼翳膜及有热眼疾。将此器置在于温汤。或热灰中。令温暖适度。按擦眼胞上。以温散其毒。宜以银或黄铜造之。器尾作匕头者。令便滴点药。或翻转眼胞也。
[二号]銕造者。
[三号]二三两具皆古制。不便。
第九图（一）
测疮子图（图缺）
第九图（二）
第九图解
点药匙　点著炼蜜剂之匙。以玳瑁或牛角造之。
点药管　吹送点著研末剂于翳膜上之器也。多用银造之。鸟翅管亦可也。
测疮子
[一号]银造者。宜用偷针眼之类。用力压出脓液。或探诊睑著眼珠等
[二号]纤细鲸髭制造者。探泪管漏必用之。
第十图
镊子图（图缺）
第十图解
镊子
[一号]拔去睫毛内刺。及麦芒竹木刺宜用之。
[二号]予效汉制所创造者。至于揭起囊翳。及弩肉攀睛。或夹出赤脉。却优于钩矣。
[三号]拔去微细物。西洋用此器。然不如二号镊子适用。
第十一图
药个、三稜针、小锋针图（图缺）
第十一图解
药个　因眼目疼痛。而项背拘急上冲头痛者。切禁导引摩擦及灸火。恐有扰乱其毒。惟有此药个能泄出抑郁之邪。先将三稜针刺破肩井。或瞳子窌之边。宜用之令吸血矣。
三稜针　形似柳叶而尖利者。宜以用刺破诸部。截开疮疡矣。
（甲）螺转　令尖锋长短适度。
（乙）针管
小锋针　破溃偷针。麦粒肿。白膜肿疡。睑生风粟之类之针。
第十二图
横截刀、披针图（图缺）
第十二图解
披针　风眼疫眼及系多血之眼。目刺尺泽委中而放血之器。
横截刀　焮肿眼疫眼风粟稗种之类。诸般属热之眼目。横截胞睑里面。而泻血之器也。施用之。宜轻轻下手。若截痕深。则痊后其瘢痕变顽硬之质。可慎焉。眼胞泻血之法。各家不同。有将龙骨或烧鹿角贴著胞里。剥脱表皮。或用麦芒灯心之类。摩擦胞睑。或针头乱刺者。然碜疼涩痛殊甚。皆是庸工之手段。不可施用也。
[一号]从来所用。
[二号]予门所常用。优于古制。
第十三图（一）
竹夹、铜夹、方镊子图（图缺）
第十三图（二）
第十三图（三）
第十三图（三）（图缺）
第十三图（四）
第十三图解
竹夹　紧夹睫毛内刺。上睑低垂等证。则经日赘皮自枯剥。此具世间所通用者也。
（甲）将竹夹挟赘皮图
（乙）用丝紧结之图
铜夹　今世西学家所用者。螺转则自紧闭密合。挟定赘皮。优于竹夹。
方镊子　予所创制之器也。将截断赘皮。先用之以紧挟患部。以湾头铗剪断赘皮。用针缝合创处。此术急速。且瘢痕无展开之虑。
湾头铗　疡科所用者。说明于前。
针　此用蜡丝穿之。
（甲）截断赘皮图
（乙）用丝缝合图
第十四图
按定环图（图缺）
第十四图解
按定环
[一号]以银造之。刺内翳及施诸般之手术。使眼不得运动。
（甲）用绵花缠络之。
[二号]予所创造。用玳瑁或牛角。比一号大有便宜。
第十五图
小烙铁图（图缺）
第十五图解
小烙铁
[一号]此烙顽翳及血络之具。
[二号]截开囊翳后。烙所存赘膜。或除眼疔腐肉。宜用此具点一点。
第十六图（一）
烙铁施用图（图缺）
第十六图（二）
第十六图解
大烙铁
[一号]焮肿眼疫眼之类。疼痛剧甚。而手难近者。以棉布浸药汁。安置眼胞上。先令烙铁投火通红。离绝胞上五六寸许。以火气彻透。而疼痛渐和。心觉快哉为度。
[二号]施用同前。
第十七图（一）
曲铗图（图缺）
第十七图（二）
第十七图（三）
小湾头铗图（图缺）
第十七图（四）
第十七图解
钩　囊翳及血络将截断时。用之勾起。
直剪刀　剪断血络之器。
曲铗　用法同上。
小湾头铗　断络根。剪瘜肉。或要用剪刀于微细处部。则此器为便。
第十八图
尖锐刀、偏刃刀图（图缺）
第十八图解
尖锐刀　血灌瞳人。水样液混浊。眼珠膨胀。及截开角膜。而漏泄污液。皆用此器。
偏刃刀　此刺因眼睑焮肿而血络怒胀者。或纵截泪管漏囊。此器以偏刃。无伤损别部之虑。
第十九图
圆锋针、三稜锋、曲头锋、银造圆针、三尖针图（图缺）
第十九图解
眼科手术。以针刺白内翳为至难焉。先审察其治不治。撰定用具应手与否为要焉。如内翳鉴察法。详论于本编。宜对照。今摹写内翳针数本。以示后学。
圆锋针　以铁造之。宜用坠下内翳。
三稜锋　自内膜横刺而压下内翳甚便。锋头锐利细尖为要。
曲头锋　此具刺内翳时。便于以右手施术右眼。西说所谓以左手刺右眼者。实非良术也。
圆针　各家从来所用者。以金银造之。锋头钝劣。而不及铁造者。加之庸拙之徒。临术恐惧。或未熟之辈。用此钝锋。谩下手一刺。遂成不治之盲。不可不察焉。
三尖针　有用此针以刺角膜正中者。然除去内翳之后。瘢痕生翳遮明。此具断勿取用焉。
针刺内翳图（图缺）
内翳针刺图解
夫于内翳针之法也。本朝各有所施略不同。而据彼则非此。学此则谤彼。是非互起。褒诽交扬。然熟炼精通者甚罕。而暗察盲治者颇多。近日阅某氏所著内翳针刺之图。用金造毫针。先刺角膜正中。而不能坠下内翳。则再刺其右侧。尚不治。则又刺其侧。自一刺再刺。乃至五六刺。终于白膜分际外。嗟乎。是何术哉。以一两刺而不能发矇之鼯技。假令百刺。亦何益矣乎。盖锋头强触葡萄膜。则必有焮热扰动。而变作不治之证者。至汉洋诸家。亦有精粗之分。汉者粗而无卓见。洋者精则精。然如截角膜。夹出内翳。此亦非稳和术也。予所揭示之图。溯源汉洋诸家。试术真境实地。数十年于兹矣。考究熟炼。有自所神会。而非一时疏漏诳人之举也。然至一刺拨矇之妙。实在工者之手段矣。
[一图]左手将按定环按著眼珠。右手把针刺眼。压下内翳图。宜使针锋到于瞳孔中。
[二图]示针头刺白膜之部位。
[三图]三稜锋刺左眼之图。
[四图]曲头锋刺右眼之图。用圆锋针亦同焉。

眼目十禁三戒  ***************************
夫眼目者。阴阳之精华。人身之主宰。意识之府。玄灵之舍。而造化天机之妙工。无不萃于斯焉。智巧嗜欲之要枢。无不出于兹焉。故不郑重爱护。则真水减损。精液衰乏。不以失眼目洞明之机。招弱殇夭札之变者。殊罕矣。先生尝谓予曰。凡眼目有十禁。此乃放除戕害眼目之事件。而指示调养之道路者也。傅氏六养。亦皆包括于此中矣。一淫。二酒。三浴。四力。五行。六火。七风。八细。九辛。十白。谓之十禁。此本为患眼者所设之禁戒也。然而与其慎于已病之后。孰若戒于其未萌之前乎。我门素设三事教戒以授与于人。摄生之君子。全神工之天机。要生涯之明朗。则当守持之。一饱食。二过房。三耽酒。而食之害人也。比酒色尤甚矣。何则。酒色尚当缓之。唯饮食者人之所急。而不可时日缺之。故残生之斧。多在于斯矣。古人云。百病之源自口入。信哉。故平常吃淡餐素。以节房室。以禁耽酒。使胃囊清虚。则精神充实。而灵气周流。如此而不懈。则昏者复明。明者应较离娄也。且眼口二窍者。洗嗽之禁温水。日夜将冷泉灌洗几回。此乃明目固齿之良法也。张来所谓食取补气。不饥即止。饱生众疾。可见饱食不利于人。岂可不恐戒哉。予听先生之至言。深悟了摄生之道。呜呼。持此禁戒。则不止眼目明朗。实却百病。到于寿域之妙诀矣。顷者眼科锦囊续编稿成。辱命校字。故书此言以代跋语云。天保七年岁次丙申。春正月既望。时在京师侨居。越藩医官舟冈知衡谨识。


跋  ——————————————————————————————————————————————————————————————————————————————————————————

题眼科锦囊后  ***************************
尝见世之眼科书。阴阳五行。配当相剋之论。而暗摸影捉。空里谈空。无尽于事实矣。后读普一本庄先生所著之眼科锦囊者。排辟千古浮妄之蔽。考究之今日实测之上。附以经验之方。详论细辨。昧者明焉。塞者疏焉。廓然辟其道于今日矣。惟恨后编未成。犹肥甘不足于口也。今岁。予负笈游于京师。偶闻先生自崎阳还。淹留于此地。跃然而喜。即诣先生。语次。及后编之举。先生曰。事务鞅掌。不遑採毫以度时日。然而门人书肆之责。亦不以可止焉。济世馀暇。述作已脱稿。即出示之。余阅之。辄举前编所漏逸之品目。与其所施用之疗具。并图解。以便学者撰採。噫。先生仁术之厚。其所发明者。不私之于己。而公于世。苟志于是道者。以斯书为宗主。为规则。以临实地。必免暗摸影捉之诮矣。
天保乙未晚秋撰于京师寓居
越前医官　胜泽圭元璋

跋  ***************************
朝菌不知晦朔。蟪蛄不知春秋。今世业医者。仅知一方一术。禁秘自尚。亦与彼何异哉。若吾师普一先生。则不然也。其志大。其学博。折衷古今。摘要和汉。说病源。辨药性。皆谆谆无不尽焉。书成而公之于世。嗟乎。使天下人假明于离娄。察微于毫末者是也。
崎阳　梶井元鸿识
