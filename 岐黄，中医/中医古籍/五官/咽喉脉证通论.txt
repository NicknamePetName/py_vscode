
姚序  ***************************
咽喉，昔人方之舆地，固险要之区也。扼之抗之，并制人之命，第其事有相背戾者，于地争得之以制胜，至夫疾证，则隘于此者危矣，然亦未尝不合，人居险地，以策胜之，疾得隘地，以药瘳之。客主之形不同，攻击者之情一也。夫治兵无常势，而用奇者胜，姜维守剑阁，锺会攻之未能克，邓艾由邪径趣涪，吴人于江险碛铁锁横截，王浚火烧液之，并筏去铁锥。咽喉之用甘桔汤，蜀人之剑阁，吴人之锁锥也。此《脉证通论》一书，相传出宋时杭千佛寺僧囊中，共十八篇，皆精要无类，吾友许子槤尝刊之，生人不可计。世固不知其用药禁忌一篇，昔人皆昧之，所谓吴人蜀人之蔽者也，亦犹七国之韩欲援之，而欲以折之，固必有道在矣。因续授之梓而记之。
道光二十有一年岁在辛丑闰三月吴兴姚晏芳林北堂书

姚序  ***************************
医家十三科，咽喉居其一。诚以气之出入，生死之关，事医者不可不审求也。《内经》曰：喉主天气，咽主地气。咳论篇曰：心咳之状，咳则心痛，喉中介介如梗状，甚则咽肿喉痹。厥论篇曰：手阳明少阳厥逆发喉痹嗌肿痓。脉解篇曰：厥阴所谓甚则嗌乾热中者，阴阳相薄而热，故嗌乾。骨空论篇曰：督脉生病治督脉，治在骨上，甚者在齐下，营其上气。有音者，治其喉中央，在缺盆中者，其病上冲喉者，治其渐，渐者，上挟颐也。谬刺论篇曰：邪客于手少阳之络，令人喉痹。邪客于足少阴之络，令人嗌痛，不可纳食。又曰：嗌中肿，不能纳，唾时不能出唾。考《内经》所言喉证者，凡谓脏腑之气，痹著于其地而已，无所谓十八证三十六证也。惟《灵枢·痈疽篇》，岐伯曰：痈发于嗌中，名曰猛疽，猛疽不治，化为脓，脓不泻，塞喉半日死，则类喉科之乳蛾，而属之痈疽。仲景去先圣未远，其《金匮》《玉函》所载杂病，并无喉证，正与《内经》相合。李东垣、刘河间，为金元巨手，所著诸书，亦不载是证，独朱丹溪有喉痹一门，第以脏腑为主，分经施治，则亦《内经》之支也。海宁许珊林槤得喉科书一册于其乡之世业是医者，题为宋异僧所遗，以其篇第考之，即所谓十八证也。先总论病态而系以药，后详方证，复列用药禁忌，且以甘桔汤为喉证所忌，一扫俗医误执成方之谬，是能独具手眼者，以其喉证为火毒上升，用药降气泻火为主，即《灵枢》猛疽之意也，其以病起何经，用何药主治，即《内经》丹溪之法也。夫善读轩岐书者，固可隔垣洞见，何待检阅之烦，然则此书之作，盖为俗医设也，且为无医设也，俗医与无医，则此书之功伟矣。珊林因旧刻之讹，重勘而精梓之，家兄圣常惜其传之不广也，邮寄本重锓，因括其大凡于上。
道光辛丑闰月之望吴兴姚衡书于广州抚使者署之雨春馆

许序  ***************************
或曰：宋有异僧者，寓杭之千佛寺，遗一囊去。寺僧启之，得是书，秘不欲传，今尚有能世其术者。余曰：唯唯否否，夫方技之书，类多托于畸人异士隐僻怪诞者流，神其说以炫人耳目。是书苟宋人作也，不应有棉花疮云云，此疾元时始入中国，何先数百年已能言之凿凿如此耶?第综其方论，凡夫喉证之虚实缓急，辨析造微，多所依据，则知非近人所能，苟非宋，亦不出元明间一巨手耳。余先后获四五写本，率为庸妄人窜改涂乙，故各各不同，及见禾中刊本，益纰缪滋甚，因即数本中排比参校，穷数月之力，如理乱丝，不啻数棼之而数析之也。今年夏手录定本，友人杨子星泉见而韪之，星泉今俞附也，殆不至阿私所好，以贻误后人者，还授之梓，以永厥传，简首仍署曰宋僧原本，亦疑以传疑意尔，夫岂敢神其说以炫人耳目哉，是为序。
道光五年乙酉六月海昌许槤撰


正文  ——————————————————————————————————————————————————————————————————————————————————————————

总论  ***************************
夫喉者，吾生气机出入之门户，瞬息存亡之际，性命系焉。偶一受病，危在须臾，迫不及待，所贵医者能识受病之原，与夫虚实痰火风寒热毒之异，更于望闻问中参究脉理，尤为先务之急。自来业喉科者，全不讲脉，所以治之鲜效。今试论之，假如其脉洪大而实，其人气粗而躁，此有馀之证。用药则以散风下气清火消痰，散之者，荆芥、防风、羌活、独活、紫苏是也；下之者，枳壳、枳实、青皮、厚朴、山楂、前胡是也；清之者，山栀、黄芩、黄柏。甚则犀角、黄连。消痰则以胆星、蒌仁、杏仁为主。若脉洪大而浮软无力，或弦缓而涩，其人气委而静，此不足之证，用药则以凉血生血滋润消痰。凉之者，丹皮、白芍是也；生之者，生地、当归是也；润之者，苡仁、知母、花粉是也。消痰则以贝母、蒌仁、杏仁，兼用山栀、黄芩、黄柏、犀角、黄连。或有纯是阴脉者，或有纯是阳脉者，当以病治病，脉不与焉，即以荆芥、防风、牛蒡、射干、黄芩、枳壳、银花、独活、生地、丹皮、花粉为治，再以保命丹或红内消同服，日用吹药，夜用噙药，无不见效。更有一种热病而服热药，火毒炽甚，而发于喉间，大寒大热，疼痛不止，或舌胀而木，伸缩不能，饮食难进，其脉洪实有力，大便不行，宜急下之。若脉洪弦而浮无力，宜凉血行血为主，若过用疏风散火之剂，恐变别证，最称难治。又有一种出外急走远路脱力，而伤肺气，喘息难舒，以致喉痛舌胀，地阁下肿，突如锁喉之状，内视之非重舌，外视之非痰毒，寒热大作，痰涎汹涌，六脉洪大中空，面色发黄而浮，初以防风通圣散探之，或效一二，即以凉血生血顺气之药治之。又有似喉证非喉证者，其喉亦痛，牙关紧闭，胸胁疼痛，或腹胀痛，四肢挛厥作痛，此因受有重伤，或用力太过，致瘀血凝滞，当以行血破瘀为要，初起可救，过五六日不治。又如弱证喉癣，虽是肺经之病，亦有兼他经而起者，何以知之?假如喉间红瘰作痛，是肺经火盛之故。若颈项之筋，有时或左或右，作胀而硬，气闷不快，此怒气伤肝，左关脉必洪大而弦，当清肝火以舒筋，凉血为主。用药则以当归、牛膝，佐以柴胡、黄芩、羚羊。若兼右关微弱而缓，乃脾胃有亏，须兼用白芍、茯苓，此肝脾与肺共病也。喉间红瘰作痛，其舌紫色，或生刺作痛，或作木乾枯，是心经受亏，无血荣养，以致虚火炽盛，且兼思虑过度，郁气所成，左寸脉必浮洪。当以犀角（凉血）、黄连（清火）为主，佐以当归（生血）、白芍（凉血），此心与肺共病也。喉间红瘰作痛，满唇焦裂，目热如烧，或作乾呕，是胃经虚火炽盛，右关脉必洪弦，且紧。当以山栀（清火）、黄芩为主，佐以当归（生血）、白芍（凉血）、山药，此胃与肺共病也。喉间红瘰作痛，夜间舌乾口苦，汤水不进，或有咳而无痰，更兼滑精者，是肾水枯竭，虚火上炎，两尺脉必洪数无力。当以山药、知母、黄柏（清火），为主，佐以花粉（润）、泽泻、白芍、茯苓，此肾与肺共病也。若夫肺经独病，或吐血而成，或嗜酒而发，或脾虚而生，气血消散，嗽重声哑，喘急痰多，声如曳锯，睡卧不得，六脉洪大而浮，肺部更甚。当以苡仁、山药、贝母、黄芩、蒌仁、牛蒡为主，佐以当归、白芍、熟地、茯苓、丹皮、犀角、黄柏、知母。服之喉痛虽止，然不过待日而已。更有六脉沉隐，神脱气败，饮食不进，步履不前，盗汗自汗如雨，脾气溏泄，死无疑矣。若年老人喉间红瘰作痛，或舌上生刺，或破肿，或木胀，言语不清，六脉微洪，五至有馀，饮食动静形色神气如常。此血少火盛，当以黄芩、丹皮、茯苓、熟地、当归、白芍为主，佐以元参、牛蒡、枳壳、银花、花粉、山药、苡仁。甚则加犀角、黄连，不同前论。若小儿痘后，或疟后患乎此，当以犀角、黄连败其热毒，更以凉血补血健脾之药为佐，术、草、参、耆断不可用，此外用药与大人相同。若女人胎前患此者，先以安胎为主，次以凉血为佐，红内消、保命丹忌用，余药无妨。产后一月未满者，当以熟地、当归补血，枳壳、青皮下气，元参、射干、牛蒡、元胡索、银花消肿，少加黄芩、花粉以清热，红内消、保命丹可用，但不宜多，吹药噙药忌之。如经期适来，当以破血下气之药为主，凉血者少用，红内消、保命丹噙药服之，亦无忌。兹论其大略如此，余详各条。

通治用药  ***************************
夫喉证向有三十六法，今余列十八证，名目虽简，而治法已备，要之十八证中，又可以风与痰与火概之。凡遇此证，不论缓急，只以下气消痰为主，次则清火凉血，若不分先后，混乱用药，贻害匪浅。今开用药大概于下，惟高明者临时参用可耳。药用防风、前胡、丹皮、独活各一钱，杏仁、蒌仁、山楂各三钱，车前、木通各八分，两剂后加山栀、胆星各一钱，生地二钱，如火未息，加黄芩一钱，以保命丹、红内消同服。误用黄连、半夏、生姜、桔梗之类，难以收功。照前方加羌活、独活，服几剂自愈。牙关难开，须加真北细辛一分。
单蛾双蛾至八九日后，方可用针刺出毒血，未满十日，万不可刺。
或有疔疮根脚，红内消不可用，用之反凶。煎药中加地丁草七八钱自愈，保命丹可服。
颈间痰毒须加象贝母、草河车、猴姜。若日久难愈，以蛤蟆一个，研好朱砂五分，灌于中，泥裹煨，研末服之自消。

用药禁忌  ***************************
古有甘桔汤乃清喉之要剂，今人见有患喉证者，即用之而无疑，嗟乎!此犹抱薪救火，非能愈疾，而更增其疾矣!何以言之?夫喉证乃火毒上升所致，须以降气泻火为要，甘草补中而不泻火，既受其补，则火愈炽，病愈重矣。桔梗引诸药上行，药既上行，则痰与火亦引之而上行，势必喉间壅塞，于病更加重矣。故小儿惊痰，大人痰火，桔梗是最忌者。《本草》云：升麻引胃中清气上升，又可代犀角，似乎可用，不知一用，其痰火与气一齐上涌于咽喉之间，四肢逆冷，喘急异常，为害匪浅。若在他证，犹或可用，如锁喉服之，则不治矣。半夏虽消痰，若喉证痰重者，误用之，祸不旋踵，盖此乃治脾家湿滞之痰，至于喉证有痰，总不外肺中热火，何可以半夏之燥烈治之乎?老姜辛辣发散，虽喉证亦以发散为主，然过用辛辣之味，则以火益火，大非所宜。此五者与喉证关系甚重，故特表而出之，至别药之中，亦多禁忌，惟业医者审择用之，兹不多赘。

丸散方药  ***************************
〔牛黄解毒丸〕
（即噙药）
治一切喉风痹闭，咳嗽喘急，痰涎壅塞，胸膈迷闷，并口舌等证，无不见效。
牛黄（五分）　青黛（一两，飞净）　冰片（五分）　雄黄（五钱）　儿茶（三钱）　官硼（五钱）薄荷（三两，另研）　胆星（四两）
研细末，生蜜和丸如芡实大，每噙一丸，待其自化嚥下，一日夜须噙四丸，小儿减半。
〔红内消散〕
治咽喉一切诸证，并无名肿毒已溃未溃，均可服用，厥效如神。
大蜈蚣（去头足，切断，同米炒，以米黑为度）　乳香（去油尽）　没药（去油尽）　血竭（另研）　雄黄　象贝母　穿山甲（炒）　辰砂（水飞净）　麝香（拣去毛皮，乾研）
上药等分，惟麝香少许研细末，每服七分，小儿减半，和煎药同服，酒下亦可。
〔保命丹锭子〕
治咽喉口齿新久肿痛，并解诸毒，磨服神效。
麝香（拣去毛皮，乾研，三钱）　辰砂（明透者水飞净，三钱）　冰片（梅花大块，一钱）　珍珠（研细末，一钱）　琥珀（一钱）　山豆根（一两，熬汁另用）　文蛤（洗净煅，一两）　山茨菇（洗去毛皮，净焙，二两）　雄黄（鲜明大块研净，三钱）　千金子（白者去油，一两）　红毛大戟（浙江紫大戟为上，北方绵大戟不堪用，去芦根洗净，焙乾为末，一两五钱）
上药研末，以糯米粥和山豆根汁打糊为锭，每重一钱，病轻者一锭，重者连服二锭。
〔胆冰消毒散〕
（初起吹药）
血竭（一钱）　胆矾（一钱）　雄黄（一钱）　乳香（去油，三钱）　冰片（一钱）　白占（二钱）灯心灰（不拘）
〔冰硼散〕
（收功吹药）
冰片（一钱）　硼砂（一钱）　山豆根（二钱五分）
〔玉屑散〕
（一名五马破曹）
治咽喉口舌颈项破烂诸痛皆效。
薄荷（三两，另研）　官硼（三钱五分）　雄黄（三钱）　儿茶（一钱）　冰片（三分）
上药研细末，贮瓷瓶内，临用挑少许置舌上，咀含片刻嚥下，日用八九次。如锁喉风，口内乾枯，牙关紧闭不能咀含者，以无根水灌下，自能开关生津。惟脾虚胃弱者，不宜多用。

锁喉  ***************************
此证因风热积于胸膈，或酒色及郁怒所致。其状喉上下左右红紫肿痛，或帝丁焦黑腐烂，颈项浮肿，痰涎壅塞，声响如潮，气急发喘，眼目直视，额上有汗如珠，身汗如雨，或泄泻清水，四肢厥冷，或腰胁疼痛，肚腹胀痛，法在不治。若脉六七至，不论大小至数分明，虽甚危险，十中可救一二。或脉洪大，或沉细，惟三部混乱，即形色神气如常，终为难治。初起用吹药噙药，痰多以万年青根捣汁和醋，搅去痰涎，或土牛膝汁，或青鱼胆汁俱可。
〔加减荆防败毒散〕
（脉洪大七八至用之）
荆芥、防风、牛蒡、连翘、胆星、独活、前胡、枳壳、苏子、蒌仁、杏仁、生地、黄芩、黄柏、山栀、元参，加原枝灯心二十茎，长流水煎，和保命丹同服。大便不行，去荆芥、防风，加枳实、青皮、大黄。
〔加减柴胡双解散〕
（脉沉隐或二三至用之）
柴胡、前胡、羌活、独活、枳壳、枳实、川芎、青皮、蒌仁、杏仁、胆星、苏子，长流水煎，和保命丹同服。冬月加麻黄。
脉七八至而浮洪，头面皮肉浮肿，色微红，涕泪交流，语言蹇涩。或以防风、苏子、银花、牛蒡、杏仁、蒌仁、枳壳、枳实、胆星、青皮、黄柏、黄芩、山栀、元参，和保命丹同服，亦有获效者。
服荆防败毒散后，肺管胀塞，兼咳嗽者，即加生地、当归、白芍。
服败毒散一剂，喉痛顿减，惟胸膈胀痛，牵引脊背，再服之即除。
服三黄汤，亦有全愈者。
蜒蚰同白梅捣烂和丸噙之，每见有效。
误用大黄、巴豆，泻利不止，喉证虽愈，而胸膈胀闷，饮食不进，医复误作他证治者死。

重舌  ***************************
此证因平日喜食炙爆热毒之物，积热攻于心脾二经所致。其状舌下肿，突生一小舌，久之大舌反缩短，或胀而紫，言语不清，饮食不下，微作寒热，口中清涎极多，即用铜匙将舌捺定，用三稜针刺大舌两旁，及舌下金津、玉液两穴各一针可五分许，再刺小舌两旁，或出紫血，或待清涎流尽，方进吹药噙药，次服煎剂自安。
药用荆芥、防风、连翘、独活、前胡、射干、胆星、枳壳、元参、生地、黄芩、黄柏、银花、花粉，长流水煎。如刺破清涎出尽，亦有弗药而愈者。

气痈  ***************************
此证因恼怒伤肝，肝血不和，以致肺气壅塞，火炽上升，发于喉间，其状帝丁之上红肿作痛，或有连及两边者，寒热大作。初起不宜刺破，待六七日后方可针刺。或有误服升提之药，竟不能愈者，或有服保命丹、红内消，其毒自出者。如痰多则以醋搅之，强进饮食为妙，否则恐变轻为重。
药用荆芥、防风、射干、牛蒡、连翘、乌药、胆星、前胡、枳壳、生地、元参、黄芩、银花，长流水煎。痰多加蒌仁；气重加枳实、青皮；大便不行，加黄连，甚则加大黄。

乳蛾  ***************************
此证因嗜酒肉热物过多，热毒积于血分，兼之房事太过，肾水亏竭，致有此发。其状或左或右，或红或白，形如乳头，故名乳蛾。一边肿曰单蛾；两边肿曰双蛾；或前后皆肿，白腐作烂，曰烂头乳蛾。初起必发寒热，用保命丹、红内消兼煎剂治之。
药用荆芥、防风、射干、牛蒡、前胡、枳壳、胆星、连翘、生地、丹皮、元参、黄柏、黄芩、银花，长流水煎。如火盛，加犀角、黄连；大便闭结，加大黄；寒热不止，加羌活、独活；体虚痰多，加蒌仁、杏仁、贝母。
有一种名根脚喉风，其证日行一穴，至七日行七穴，喉间发泡，时欲呕吐，或一年一发，或半年一发，或一二月数发，根留于中，不能尽去，一时难愈。或云：先从脚跟发起，至于喉间，亦名脚跟喉风。发时在左，则左足痠软阴痛，有似筋触，牵入喉间，在右亦如之，治法同乳蛾，证亦相似。
今人每见发有紫泡，以为毒物，即用刀针开之。岂知病之初起，毒气炽盛，发之于泡，若刺之出血，非但不能愈疾，加之破伤，则病益重矣。
或问曰：亦有用刀针而得愈者，何故?答曰：彼病势浅，火毒不重，刺出血少则愈者，其偶然耳。倘病势已深，火毒极盛，设以刀针刺之，其误事也，可胜言哉!
或以寒热大作，误认感寒，即用生姜，半夏，喉痛益甚，盖姜、夏，喉证所大忌也。（详前用药禁忌。）

弄舌  ***************************
此证因风痰久积于内，或劳役过度而生。其状舌出过唇，不能言语，患者以手时弄其舌，故名。初起用青鱼胆汁搅去其痰，急宜以小布针刺少商穴，（在手大指内侧之端，去爪甲角如韭菜许，白肉际，乃肺经穴也。）出血者易治，出黄水者难治。肿不消者，亦难治。
药用枳壳、枳实、牛蒡、连翘、射干、青皮、苏子、胆星、防风、生地、犀角、黄芩、山栀、银花，长流水煎。
舌捲缩而不能言，因乎风寒也，舌长寸许而不能收，因乎房劳也。舌肿满而不能消，因乎七情也。舌根肿胀者，谓之重舌。肿而不柔利者，谓之木舌。初起急宜医治，迟则不救。舌胀满口，痰涎极多，亦木舌之一种，前方重加大黄、芒硝，下后自愈。

缠喉  ***************************
此证因风痰湿热，久积于内，或食炙爆厚味太多，或房劳及抑郁所致。其状耳下红肿，渐趋项下，及结喉之间，一边者轻，两边者重，喉内帝丁左右两傍如蛇盘之状，有黄白二色，黄为黄缠，白为白缠，急宜刺少商穴出血。（注见弄舌。）次用吹药噙药。男子延至结喉下不治。女子延至胸膛不治。喉中声响如雷者不治。额鼻有青黑气，头低痰如胶者不治。药用荆芥、防风、羌活、独活、枳壳、连翘、胆星、蒌仁、车前、红花、丹皮、黄芩、元参、前胡、牛蒡、银花，长流水煎。和红内消同服，再下保命丹，服药至四五日，加当归、白芍、生地、黄柏、土贝母，其效甚速。

哑瘴  ***************************
此证因风痰壅滞于咽喉之间，其状口不能言，牙关紧闭，即用蟾酥化水滴鼻内即开。仍以玉屑散吹之，再将鹅翎探入喉中，搅去风痰，即能言矣。先进牛黄解毒丸，次服荆防败毒散，连进二三剂自愈。如面紫舌青唇黑，鼻流清涕，目赤多泪，爪甲俱青者，不治。

骨槽  ***************************
此证因忧思郁虑，邪毒交乘，结聚于太阳经络。或则恼怒伤肝，致筋骨紧急。思虑伤脾，致肌肉结肿，膏粱厚味，致脓多臭秽。其状始于耳项皮肤间隐隐有核，渐如李大，便觉肿痛，初则坚硬不消，久则延烂难愈，甚至齿牙堕落，牙床腐秽，俱在不治。初起先用鹅翎探吐风痰，次以陈艾灸耳垂下五分七壮。再服煎药，加减当归、连翘、枳壳、生地、银花、射干、胆星、赤芍、元参、牛蒡、元胡索、黄芩、丹皮，长流水煎。

悬蜞  ***************************
此证因上焦热毒蕴积，风痰壅塞而生。其状上颚肿垂，形如蛙腹，或如鸡卵，咽喉闭塞，痰涎满舌。初治用鹅翎探吐风痰，次以吹药噙药，及荆芥败毒散加减，日久服千金内托散。
〔加减千金内托散〕
厚朴、荆芥、防风、连翘、羌活、独活、白芷、胆星、枳壳、元参、苏子、杏仁、蒌仁、葱白。

烂喉癣  ***************************
此证因棉花疮毒未尽，而结于咽喉。其状周围紫晕，渐至腐烂，烂上则鼻平陷，烂下则饮食难进，多致不救。初起不觉，或十日半月始知。当以清热凉血补脾为主，佐吞百宝丹二三十服。若体弱痰多，嗽重声哑者，不治。
药用生地、花粉、黄芩、白芍、黄柏、丹皮、银花、元参、牛蒡、射干、防风、角刺。体弱者加茯苓；嗽重加山药、苡仁、知母、蒌仁、杏仁；热甚加犀角、黄连。十剂后，服犀羚贝母膏。
膏用犀角、羚羊角、丹皮各八钱，当归、元参各五钱，黄连、黄芩、黄柏、防风、射干、荆芥各三钱，牛蒡八钱，枳壳、连翘各六钱，土贝一两，茯苓、苡仁、花粉各五钱，煎汁约四大碗，滤渣将汁再熬如稀糊，纳炼蜜半斤，收贮瓷罐。日服四次，在卯巳未亥四时，每次半盅，以灯心汤掺和送下，忌生冷发气之物。体弱者去黄连、花粉，加白芍、陈皮、石斛。恶心，砂仁汤送下。如合丸药，去黄连、羚羊角、荆芥、防风，日进二次，每次二钱。
〔百宝丹〕
牙皂一两，银花三两，朱砂五钱，研细末每服六分，以冷饭块三两，水三碗，煎至碗半，分作二服，服在巳午两时，须二十馀服，方能见效。食时多服猪油、麻油，以润肌肤脏腑，忌茶酒、牛羊、面食、葱蒜等物。

热风喉癣  ***************************
此证因劳心过度，血衰火盛而致。其状喉间红筋红瘰，或帝丁两旁微有疙瘩，一起即觉非弱证喉癣可比，时作寒热，若食热毒之物而起，不作寒热，于此为别。
〔凉血地黄汤〕
生地、黄芩、丹皮、牛蒡、元参、防风、荆芥、黄柏、花粉、赤芍。火甚加山栀，或犀角、黄连。

弱证喉癣  ***************************
此证因酒色过度，或劳碌忧郁所成。其状喉间红筋红瘰，蔓延而生，津咽疼痛，夜间发热，口燥舌乾，六脉洪数，当以清热补血为主。若动静饮食如常，形色精神不脱，无嗽无痰，乃血分有热，须凉血破血，不宜用补。如嗽重声哑，痰多及盗汗不止者，不治。
药用白芍、丹皮、黄芩、当归、元参、生地、黄柏、银花、花粉、大力子，初起亦加荆芥、防风、连翘、枳壳，病久去之。嗽重加知母、前胡、土贝、蒌仁、杏仁；热甚加柴胡、黄连；心火盛加犀角、黄连；肝火盛加羚羊角；泄泻加白术、茯苓；肾水枯竭，加山药、泽泻、枸杞、五味、知母；停酸作呕加砂仁；虚甚加苡仁、山药、茯苓、当归，倍以白芍。

喉闭  ***************************
此证乃寒邪直中下焦，逼其无根失守之火，发扬于上，以致咽痛，卒然喉闭，四肢厥冷，六脉沉微，但必下利清穀，口燥咽乾，而不思汤饮，方是寒证。急宜刺少商穴出血，（注见弄舌。）再服煎剂。若口燥咽乾而渴，与此霄壤矣。
〔四顺理中汤〕
人参、白术、甘草、乾姜。
〔四逆汤〕
附子、肉桂、甘草、乾姜。

呛食  ***************************
此证乃热毒积于心肺二经，咽喉乾燥而无津液，是以喉中作痛而呛，食难下也。急用当归连翘散，加大黄利之。若治稍迟，则有飞尸痨瘵之患。如痰喘治以川桂散，加吴茱萸五七粒，服后觉心肺间刺痛，仍用当归连翘散。
〔当归连翘散〕
当归、生地、黄芩、连翘、山栀、枳壳、羌活、防风、荆芥。（按：当用骨槽门加减法。）
〔川桂散〕
（按：此方原本药品未载。）

发颐  ***************************
此证或伤寒发散未透，馀毒积于经络。有与伤寒同发者，有不与伤寒同发者。其状耳后红肿，头重体倦。急用千金内托散治之，外敷南星膏，若发于耳后一寸三分，或鼻中流涕，咽喉闭塞，痰涎壅聚，法皆不治。
〔南星膏〕
（按：此方原本药品未载。）
发于耳后名发颐，发于腮边名穿腮，发于地阁下名穿喉，皆属痰毒初起。破血消痰降气，其后凉血生血，滋阴降火。惟燥热之药断不可用，刀针围药膏药并忌，吹药噙药多用为妙。

悬痈  ***************************
此证乃脾家热毒，外感风热而成。其状忽于上颚生一紫泡，垂下抵舌，疼痛异常，口不能言，舌不能伸，头不能低，仰面而立，鼻出红涕，若不速治，毒入于脑即死。急以小刀刺破痈头，出尽紫血，不可嚥下，用菊花汤漱净，先以菊花叶捣汁一碗，和酒送下，次进牛黄解毒丸，煎以荆防败毒散，加地丁、半枝莲甚效。

喉菌  ***************************
此证因食膏粱炙爆厚味过多，热毒积于心脾二经，上蒸于喉，结成如菌，面厚色紫，软如猪肺，或微痛，或木而不痛，梗塞喉间，饮食有碍。须以针刺出紫血者可治，鲜血者难治，日刺日有，渐如蜂窠者不治。
药用犀角、黄芩、丹皮、殭蚕、射干、连翘、银花、红花、生地、黄连、黄柏、枳壳、独活、元参、赤芍、大力子。
或年幼之人，患此不疼痛者，当以丸药治之，日久自消，切忌刀针，药用丹皮、独活、防风、连翘、红花、生地、荆芥、射干、牛蒡、前胡、枳壳、山楂、犀角、银花、花粉、山栀、黄芩、黄柏、元参、元胡索，蜜丸，日服二次，每次二钱，开水下。

牙痈  ***************************
此证因劳心过度，或食热毒等物，鼓动阳明胃经之火，发于牙龈。其状如豆大，或如指大，紫色肿硬，疼痛难忍，或头疼发热憎寒。先服红内消，次进荆防败毒散，和保命丹同服，吹药噙药多用。初起发散，后则凉血，如不愈，乃是体虚，当用黄耆、白术、当归、柴胡、陈皮、熟地、丹皮、芍药、黄芩、石斛、元参、牛蒡、山栀。
凡牙痛或左或右，痛无定处者，前药亦治。若误服发散，其痛更甚，以水醋各半，和热水漱之即止。


跋  ——————————————————————————————————————————————————————————————————————————————————————————

跋  ***************************
上《咽喉脉证通论》一卷，先府君曾于道光辛丑五月，刻于广州。卷首有府君手书序二篇，工刻精绝，宛然真迹，惜江浙寇乱，板已不存。同治十三年冬，觐元在川东检点书簏，得初印样本一册，因续授之梓，以广其传，仍模刻面页标题年月及署检，用存手泽。先府君精通医学，其大略已见序中，觐元懵不知医，但据本校录而已。于戏，即此艺事之微，已不相肖如此，况其大者远者乎，是可愧已。
归安姚觐元记
