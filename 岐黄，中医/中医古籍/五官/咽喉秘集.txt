

正文  ——————————————————————————————————————————————————————————————————————————————————————————

总论  ***************************
夫左为咽，属胃，右为喉，属肺。乃一身百会之关，呼吸出入之门。内经云：一阴一阳，结而为痹。一阴者，手少阴君火心之脉气也。一阳者，手少阳相火三焦之脉气也。二脉共络于喉，气热则内结，结甚则肿胀，胀甚则气痛。痹者，不仁之谓，此喉痹之所由名。而乳蛾、喉闭、缠喉等症，皆痹类也。有风、寒、火、湿、毒、虚之别，或风火相搏，或寒暑相聚，其症变幻不一。如漫肿而多痰，风与湿也。痰白而牙紧，风寒也。紫色不肿而烂者，风伏寒也。红肿而脉浮者，风火也。脉沉实，烂而不肿者，毒也。脉细数而浮者虚火也。脉细而缓者，虚寒也。六者之脉象可类推也。大凡初起之症，诊右寸洪紧，肺风也。两关浮数，胃火肝风也。左寸浮洪，心火也。右寸沉迟肺伏寒也。右寸沉细，肺伏热也。右尺洪大，三焦火旺也。左尺浮洪而有力，肾虚火炎也。六脉大略论治，俱可用六味汤加减。症若囚险脉宜细诊，再察形穷原，对症用药，自然可愈。经云：「神圣功巧，不过望、闻、问、切，细心推详，庶无误耳」。
〔喉症分经〕
喉有二孔，左为咽，属胃，纳食之关。右为喉，属肺，纳气之关。口内：上齶属胃阴，下齶属脾阳。舌之中属心，四围属脾，舌根亦属心，小舌又名「带丁」属胃，左右舌根属肝。外两耳垂下亦属肝。牙根：上属胃，下属脾。舌苔：白主寒，黄主热，焦热甚，黑热极。凡舌苔不单论色，但有津者非真热，不可概投凉药，宜引火归原。大舌边乃脾火，可用清凉之剂。喉痈部位属肝，再连内寸许，或烂或肿，俱属脾胃火毒之症。结毒亦有之，但结毒者，两关脉必沉，若两关脉浮，非结毒也。此分经大略。
〔咽喉治法要论〕
送者当审其病由，参之时令，必须大涌其痰。去痰之法，先备温水，使病人漱口。如点刺或吹药，令其垂头流出痰涎。俟痰涎少止，仍以温水频频漱之。如虚弱人及病势重者，须要著人扶好，或用银针刺其患处。风热则散之，火症则清之，甚者下之，阴寒者温之。若初起骤用寒凉之药，则上热未除，中寒复生，其毒乘虚而入，即喘不休，死不救矣。大抵风热症十之七、八，火症十之二、三，寒症十无一、二也。病昏沉，痰多气急，饮食不进，发热不退，牙关紧闭，脉息微弱者，症为重。人事不省，痰气上攻，声如雷鸣，呛食眼张，天柱倒陷，面色焦黑，鼻如烟煤，张煽不止，目睛突出，汗出如雨，咽喉干痛，声哑无痰，手足麻，足麻至膝盖，发喘及呃，脉息如丝，乃死症也。临症用药，生死反掌，医者不可怀希异之心，故意延挨，病者不可起懈怠之念，以致决裂。古云：走马看咽喉，不待少顷者，即此之谓也。
遇症用药后，痰少肿退，即愈。如已溃，用药后越两日即可进饮食者，三日后无不收功。
喉痈用药后，患处要变红色，知痒痛，有津液润泽者，可治。用刀、针须向自己（医者方向）勾来，不可向病人口内剔去。
咽喉忌下刀之地有四处：咙化，哑门穴，喉关两沟上，舌下筋。
若用刀，其刀头上须蘸巳药或，亥、申药，庶不作痛。
临症先诊其脉象轻重，后看其患处深浅，若脉绝、脉怪、脉死，则毋须用药矣。因毒已入腹，非药力所能挽回也。
缠喉风及阴虚喉痈二症最险而难治，至危而不易识，缠喉风内外无形，其患在关内，上面有红丝，如未入心，尚可用药；如已入心，则不治。凡遇此症，宜早治，在一日半日之内，可保无虞。阴虚喉痈如癞蛤蟆皮形，有青白点子，高低大小状如暑天痱子，其症总危，延日最久，或一年半载而死，或一月半月而死。如起病数日之前治之，十症可得九愈。看喉肿处其色变红者，即成脓之候，可不刺而自溃也。
喉症用糯米泔水或甘桔汤或薄荷汤，俱要温和为主，山楂焙燥磨细末，煎药内可加一撮，乃消肿去毒，治咽喉之要药也。
病人壮者，药可猛；弱者攻宜缓。
刺针不可伤小舌要紧。
夜晚看症宜倍加细心，药用六味汤，天明覆看再为加减。
凡针舌下两边青筋，血红生，血黑死，宜服清膈、消痰、解毒之剂。
〔四绝症〕
走马喉风。
锁喉风。
走马牙疳。
缠喉风。
此皆凶险之症。若不吐不泻，针之无血，药不能入，皆为不治，慎之！慎之！
〔十六绝形〕
舌卷囊缩。角弓反张。油汗如珠。十指无血。
哑喉呛食。喉干无痰。吐血喉痈。六脉沉细。
声如锯拽。大便不通。鼻扇唇青。天柱倒塌。
脉细身凉。两目直视。痰壅气塞。喉菌不治。
〔针刺穴位〕
头面：颊车穴。在耳垂下八分，足阳明胃经。
两手：少商穴。在大指内甲角，手太阴肺经。
中冲穴。在中指内甲角，手厥阴心包络经。
少冲穴。在小指内甲角，手太阳小肠经。
商阳穴。在食指内甲角，手阳明大肠经。
关冲穴。在无名指外甲角，手少阳三焦经。

吴氏咽喉二十四大症歌诀  ***************************
（今存二十二症）
〔喉痹〕
郁火攻兮喉痹成。或生左右小棋形。
鲜红酒毒光如镜。痹在喉间风热胜。
其症形小而圆，初起或内消或针刺皆可。如其色紫红，平塌光如镜者，不可刺，宜内消。因其毒发于本源故也。
〔喉闭〕
积热风痰喉如闭。因生血泡在喉间。
忽然壅塞樱桃似。点刺流涎病即安。
其症宜发表清热，先用针点，后吹子、丑药。
〔缠喉风〕
恶寒恶痛名阴毒。面外无形气短促。
胸前红肿足多寒。若见红丝针贵刺。
用药宜发表，吹药先用巳药。若见红丝即刺断，再用子药。
〔呛喉风〕
此症谓之飞丝毒。日中发泡丑药覆。
燥极无痰热在心。忽然呛食终非福。
先用针挑破血泡，后上丑药，兼吹子药。煎药宜清热祛痰。
〔哑喉风〕
哑痹喉症犯咽膈。口不言兮牙关塞。
面紫唇青清涕流。风疏痰降即无厄。
其症牙关紧闭，先用巳药，后用申药，前后抹之，风痰去尽为度。煎药先发表后清热。
〔弄舌喉风〕
体发热兮口内肿。舌出频将两手弄。
笔（直）针患处去痰涎。解毒疏风清热壅。
用三稜针刺破少商穴，先用巳药，后用子药。
〔烂喉风〕
烂喉风症频频热。唇若涂朱口内裂。
看其患处浅和深。药宜子丑兼调摄。
子丑二药和匀上之，再用巳药收功。煎药宜清热。
〔单乳蛾〕
喉内肿如桃李形。或左或右单蛾名。
此症早治可速退。痰消毒散自然平。
此症不论已成未成，皆可刺，其形大而长，初用巳药，后用子丑二药收功。煎药先发表后清热。
〔喉痈〕
七情郁结病成痈。六日之内可刺脓。
不治须防成冷痿。巳申药到定收功。
其患在喉咙正中，到四五日后可刺，早刺防复肿。未刺前及未溃前，吹药先用巳药，复用申药。溃后用子、丑二药。煎药先发表后清热。
〔牙疔〕
太阴脾土足阳明。二火交攻疔即成。
患在牙龈如豆大。挑针点破即安宁。
先用申药，后用子药。
〔牙宣〕
此症起时因胃热。壅而宣露常流血。
药吹酉未即能除。清胃煎来功奏捷。
先用子药，后用酉药未药二种止血。煎药宜清胃火。
〔木舌〕
舌病心经受风热。忽然肿破口难说。
看时左右共宜针。药用桅连火气灭。
吹申药，看紫色处用小刀点之出血，后吹子药。
〔重舌〕
莲花之症看如何。三舌攒在舌底疴。
戌药频搽宜更点。清心泻火莫蹉跎。
用申药吹之，不退，再用戌药。煎药宜清热解毒。
〔重齶〕
体总不热独心嘈。舌上生来似小桃。
药用黄连解毒饮。吹宜冰片不须刀。
用子药吹之。
〔走马牙疳〕
小儿疳症属于脾。黑腐沿开臭不宜。
子丑合参兼卯药。穿腮落齿总难医。
先用米泔水洗净或温水亦可，用子、丑药和匀敷全。如不应，乃险症也。煎药用解毒。
〔痧痘口疳〕
痘余痧后口生疳。烂在牙龈痘毒传。
若是见痧生满口。须从心胃二经参。
吹子、丑、卯药，煎药宜泻心胃二火。
〔双乳蛾〕
双蛾两两生喉间。关上轻兮关下难。
气吹好似红李子。轻消重刺去风痰。
形与单蛾同，不论已成未成皆可刺，先吹巳药，不退，再点子药。煎药先发表后清热。
〔蚂蝗疔〕
疼而微白蚂蝗疔。齶上生来韭菜形。
内不肿兮发寒热。速宜针刺自然平。
用申药点去恶血后，上子药。煎药有表发表，无表解毒泻火。
〔连珠风〕
两沟深处患连珠。初起沿开白色余。
日久渐成八九点。药和子丑病当除。
和匀子、丑、巳药吹之，兼上寅药。煎药宜清热解毒。
〔阴虚喉风〕
癣症原来因损肺。斑生苔癣若虾皮。
时时发热频频嗽。面赤声嘶病可虑。
其症阴虚，不宜发表，须用滋补兼解毒。上半天痛甚者乃气虚，下半天痛甚者乃血虚。吹卯药并上丑、酉二药。如日久不减者不治。
〔杨梅喉癣〕
杨梅结毒癣由生。片白喉中秽气闻。
白色变黄才可治。酉随子丑共追寻。
和匀子、丑二药吹入，后用酉药收功。煎药宜用解毒。
〔咬牙风〕
咬牙即是锁喉风。毒在牙龈胃火攻。
不治恐成牙漏症。关开辰药可收功。
先用辰药擦牙龈缝中，如肿不退，再用子药。煎药宜清热解毒。

张氏咽喉七十二症治  ***************************
〔帘珠喉〕
帘珠喉满喉如白网细状，两边微肿，根有白点带红色，小舌红肿，咽水大痛，此症因郁积热毒而发，其脉两寸浮洪，两尺亦数大而洪，此上盛下虚之症也。宜清火，用六味汤加盐炒黄柏六克、酒炒黄芩六克、盐炒知母六克、石膏十五克、山豆根六克、盐炒玄参六克。山栀三克、木通三克、生地六克，服一剂，来日再加连翘十克、紫花地丁十克、熟地六克、丹皮六克、草河车六克、川连三克、金汁一盅或煎柏枝汁一盅冲服乃妙。外吹药，六、七日可愈。
〔呛食哑喉〕
此症因伏邪在肺，声哑呛食，六脉迟细，属阴症。余曾治一人，年二十，患此症三年，饮食少进，病在将危，余诊视再三，病虽久，脉尚有力有根，或可治。用六味汤加麻黄九克、桂枝三克、苏叶十克、木通三克、细辛三克、白芷三克、诃子六克、皂核九克、姜炒半夏三克，连服至六日，病虽退而声哑未除，换加桔梗三十克、诃子二十一克、甘草二十一克、薄荷三克，以上俱童便炒，麻黄三克，煎数沸，噙漱徐徐嚥下，服十剂乃愈，后服补药健脾。
〔内外肿喉〕
此症生于喉关之下，阴阳相结，内外皆肿，或有烂斑火郁之症，用六味汤加炒黄芩六克、熟军十五克、海浮石六克，外吹药，来日加丹皮四克、生地六克。酒炒黄芩六克、生石膏九克、炒山栀三克、木通三克、针刺少商、商阳，两手四穴。如背寒加羌活，胃泛加粉葛根、柏枝汁，亦可漱之。
〔风热喉〕
此症感风热而起，满喉发细红点，根带淡白，舌下两边三、四块，六脉洪紧，用六味汤加盐炒玄参三克、酒炒黄芩六克、山栀三克、花粉三克，一服可愈。外用吹药，兼服八仙散。
〔紫色虚喉〕
喉间紫红，久之变烂，如生漆色，因初起早服寒凉之药故也。此症肺胃伏寒，平而不肿，饮食难进，吐出乃腐肉者宜急治之，如误认为火热之症，反以「三黄」、犀角、羚羊角等药，则酿成死症矣。余见此等紫色之症，不论名色，喉间绝无影形，满喉皆紫，脉缓身凉者，用六味汤加细辛一克半、葛根、苏叶、白芷、川芎、麻黄各三克服后紫变为红，换加盐炒玄参三克、酒炒黄芩六克、花粉六克，即愈。
〔喉癣〕
此症因肾虚火旺，发癣于喉，不肿而微红，上有斑点，青白不一，如芥子大或针孔绿豆大，每点生芒刺，入水大痛，喉间声哑，咳嗽无痰，六脉细数者，用知柏地黄汤兼四物汤加麦冬、炒玄参、盐炒女贞子、枸杞、人参、洋参。二参或前药不用亦可；首乌、阿胶各六克，十服后用附桂八味丸加女贞、枸杞、二参，俱盐炒，淡盐汤下，每服（剂）十二克。如前知柏地黄汤、四物汤服后不应，酌加附、桂，每服各六克，冷服。此引火归原之法也。如六脉洪数，恐难脱体，外兼用吹药治之。
〔喉疳〕
此症因肾虚火旺，沸腾上部而发。喉间上齶有青白红点，平坦无刺，故名喉疳。声不哑，不咳嗽，两尺脉虚者是也。先用六味汤去荆、防、蚕三味，加盐炒玄参三克、酒炒黄芩六克、丹皮六克、生地六克、盐炒山栀三克、盐炒水拌再炒女贞四克、盐炒知母四克，男加龟板十五克、女加别甲十五克，服五剂或十剂。如不愈，再加附、桂各九克，另煎入药，冷服，愈后合附桂八味丸加玄参、知母、女贞、枸杞，各药俱盐水炒，服一料可愈，外用吹药。
〔飞扬喉〕
此症由风热上壅上齶。红肿气不能通，咽物不下，从小舌中飞扬逐渐至口，此系凶恶之症。急针患处出血泄气，吹药，内服六味汤加连翘、葛根、黄柏、山栀、木通各三克，生石膏十二克，一、二服可愈。
〔虚哑喉〕
虚哑喉喉间不肿，两边关内少有红点，声哑不明，牙关不开，此症乃内外风火，因喜食酸涩之物，肺气不清故也。用六味汤加细辛九克。（按：原文细辛三钱，分量过重，可能是三分之误，或者有独到之处，细辛临床应用一般以不超过三克为宜。）苏叶三克，服一剂声音不哑，换加生地、丹皮各六克，盐水炒山栀、木通、花粉各三克，二服愈矣。
〔声哑喉〕
声哑喉为寒伏肺腑，不肿不红，又无烂点，总觉干痛，难于饮食。用六味汤加苏叶、麻黄各六克、细辛一点五克。二服后，麻黄、苏叶各减半。再二日，换加花粉、黄芩、羌活、姜炒半夏各三克，皂核二十粒，诃子六克、桔梗十五克、甘草十五克，以上三味皆拌童便炒，四、五服乃愈。初起不可用凉药，此症非三、四天不能痊愈。
〔烂痧喉〕
烂痧喉发于伤寒之后，表邪未尽，其喉关内肿烂，右关脉急，肺脾之症可知。用六味汤加酒炒黄芩三克、花粉三克、盐炒玄参三克、葛根三克、生石膏八克、淡竹叶六克、草河车六克，连服四剂，如烂斑不褪，加生大黄九克，津化八仙散、玉枢丹，每服二克，三服可收功。
〔双乳蛾〕
双乳蛾感肺胃二经之热而发，生于关口上部两边，如樱桃大，肺胃之症也。身发寒热，六脉弦数。先针少商、商阳，两手四穴，或挑破患处出血亦妙。用六味汤加陈皮、海浮石、苏叶、羌活各四克，两服可愈。如肿不退，六脉有力，加大黄九克。
〔单乳蛾〕
单乳蛾生于双蛾地部之旁，或左或右，六脉浮数，因伤寒后邪未散尽，身热恶心，恐见痧疹，用六味汤加葛根三克、苏叶三克、羌活六克、鲜芫荽十五克、（无鲜者用芫荽子十克，）一服退半，来日再加酒炒黄芩六克、花粉三克、山栀、赤芍、木通各三克，即愈。
〔烂乳蛾〕
烂乳蛾因肺胃郁热，红肿烂斑，大痛难食，六脉弦紧，宜急针少商、商阳，两手四穴，用六味汤加葛根六克、苏叶、盐炒玄参各三克、炒黄芩六克、冲柏枝汁一杯，漱喉间，徐徐嚥下，再用八仙散一服津化下；来日去苏、葛二味，加山栀、木通、生地、丹皮、海浮石、花粉各六克，脉大有力，加生大黄九克，脉虚用八仙散同柏枝汁照前吃法，三、四日可愈，如声哑背寒，六味汤加葛根六克、苏叶三克、羌活一克、细辛。点九克治之。
〔风寒蛾〕
风寒蛾因风寒而起，肿大如李，头不能下垂，气塞不通，寸关之脉浮紧，肺胃之症也。针少商、商阳、少冲，两手六穴，用六味汤加苏叶十克、羌活三克，一服可愈。若早用凉药，则不能退矣。
〔白色乳蛾〕
白色乳蛾肿塞满口，身发寒热，六脉浮弦，此肺受风寒之症也。六味汤加苏叶六克、细辛。点九克、羌活六克，一服可愈。
〔石蛾〕
石蛾因胎生本原不足所致，生于乳蛾部位，少进半寸。初生不可用凉药，不可动针刀。此乃肝火老痰结成恶血，凡遇辛苦即发。用六味汤加贝母三克、生地六克、牛蒡子三克、麦冬三克、木通三克，服四、五剂；如不退，去六味，用生地四克，丹皮三克、象贝母三克、甘草、牛蒡子各三克、桔梗二克、麦冬三克、木通二克、薄荷六克、灯心草一克，服以愈为度，外吹退肿药。
〔伏寒乳蛾〕
伏寒之症其乳蛾色紫，治法同紫色喉痈（见前紫色虚喉）。如孕妇喉痈，虑服药有碍，将药煎浓，漱喉吐出，亦可愈。
〔烂喉痹〕
烂喉痹因肝胃热毒，外感时邪而发，形如花瓣，烂肿白斑，痛叫不食，目晴上泛，六脉洪大，速针少商、商阳、关冲、少冲，两手八穴，有血生，无血死。用六味汤加生大黄六克、盐炒黄芩六克、入酒少许，玄参六克、盐炒生地六克、丹皮三克、海浮石六克、山栀三克、木通三克，两服后去大黄，用六味汤再加生石膏十克、诃子四克、整柏子仁用柏枝汁制六克，四服可愈，并服八仙散六克，津化下。此症若脉细身凉不治。
〔白色喉痹〕
白色喉痹因肺胃受寒，脉迟身热，用六味汤加细辛。点六克、羌活六克、苏叶、陈皮各三克，二服可愈。若变红色干痛，去前四味，换加山栀、木通、酒炒黄芩、生地、黄柏各三克，痰多加海浮石、半夏、花粉各三克。
〔寒伏喉痹〕
寒伏喉痹为肺经寒重，色紫亦不大肿，脉缓，若误服凉药，久之必烂。凡遇紫色者不可作火治，用六味汤加细辛一点五克、麻黄、桂枝、苏叶、栝蒌、诃子、牛蒡子各三克。甚者吐出紫血块，治法亦同未烂者，加苏叶六克、细辛一点五克、柴胡、海浮石各三克，肿与不肿同治。
〔双喉痹〕
双喉痹生于上齶关内两边，形如榄核，痛而难食，胃经积热所致，或发寒热，两关脉洪大者是也。速针患处或少商穴亦可，先用六味汤一服，来日再加黄芩、山栀、木通、炒玄参各五克，一服可退。烂者不可针，但于患处用吹药。
〔单喉痹〕
单喉痹或左或右，治法同双喉痹。
〔淡红喉痹〕
淡红喉痹肿似鸡子，饮食不下，身发寒热，眼红呕吐，恐有斑毒在内，急针少商、商阳、关冲、少冲，左右八穴，或患处挑破，用六味汤加苏叶、羌活、葛根各六克、鲜芫荽十五克，服一剂，满身发出痧疹，呕吐即止。或身热不退，喉外亦肿，此内火外泄也，用六味汤换加生大黄六克、葛根、黄芩、山栀、玄参、花粉各六克、生石膏十五克、滑石六克，二服后去大黄、石膏，再服四、五剂可愈。有烂斑用八仙散一服津化下，兼服柏枝汁。此症因伤寒时邪未消之故，两关脉沉细，两寸尺脉虚数者是也。
〔走马喉痹〕
走马喉痹内外俱肿，此系急症，肝脾火闭不通而为痹，或发寒热，脉洪大者生，沉细者死。用六味汤加葛根六克、柴胡三克、细辛一点五克，漱之，再加皂角刺六克、归尾六克、赤芍六克、草河车六克、生军十五克，痰多加海浮石九克、制半夏六克，身热恶寒加羌活三克、苏叶三克，急刺少商、商阳、关冲，两手六穴，血多为妙。
〔内肿锁喉风〕
内肿锁喉风由肺胃两经阴阳相结，内塞不通，外无形迹，喉内多痰喘，先用灌吐法（见下面缠喉风），再用六味汤加麻黄六克、生军十五克、细辛三克、苏叶六克、桂枝三克、羌活六克，煎数沸服，或泻或吐为妙。如不吐不泻，针少商、商阳、关冲、曲池、合谷，左右十穴，有血者生，无血者死。左右关寸脉弦紧洪大者生，沉迟者死。吹吊痰药。
曲池穴在肘曲横纹头臂之外侧。合谷穴在虎口背侧大指与食指合界之端。
〔缠喉风〕
缠喉风因肺感时邪，风痰上壅，阴阳闭结，内外不通，如蛇缠紧，关下壅塞，甚者角弓反张，牙关紧闭，先用开关药吹鼻擦牙，以吐为度，再速针颊车，左右两穴，艾灸数壮，或用鸡蛋清冲白矾灌之。以上诸法如不吐，再针少商、商阳、关冲、少冲、少阴，有血为度，无血不治。用六味汤加生军三十克、麻黄、羌活、苏叶、诃子各六克，煎灌服，或泻或吐皆妙。如不吐，即针之，针而无血，六脉沉细者不治。吹用胆矾去痰药。
〔匝舌喉风〕
匝舌喉风生于喉之上下两边，迫于小舌，有泡，或红或紫，外脸皆肿，喉内不肿，舌根粗大，此恶症也，痊者甚少。用六味汤加黄连三克、黄芩六克、生军十二克、连翘六克，冲玉枢丹三克，急进三、四服，或有可生。如牙关黑肿，齿落头摇，不治。此症乃肺肝积毒所致。
〔虚烂喉风〕
虚烂喉风因本源不足，虚火上炎，生于喉之关内，上下红色白斑，痛烂不肿，六脉细数是也。初起用六味汤加盐炒玄参六克、酒炒黄芩六克、炒山栀、花粉各三克、生地十克、丹皮六克，两服后去六味汤加盐炒知母、黄柏各三克，服五剂，如两关脉大，作结毒治，外吹药，并服八仙散。
〔白色喉风〕
白色喉风因寒包火，伏于肺经，白而不肿，上有红紫烂斑，脉象不数，身热畏寒，火欲外发，用六味汤加葛根六克、麻黄三克、苏叶三克、柴胡二克、花粉四克、桂枝、羌活各三克，一、二服，兼八仙散一服，津化下。患处变红色换加盐炒玄参六克、酒炒黄芩六克、炒山栀、木通各三克，两服可痊愈。紫色喉风同此治法。
〔酒毒喉风〕
酒毒喉风因醇酒厚味所致，生于关内，红肿痰多，咽物不下，肺脉独迟，两关皆大，用六味汤加生甘草三十克、葛根三克、海浮石九克、花粉六克、枳椇子九克、山栀三克，煎汤嗽之，来日再加盐炒玄参、生地、丹皮各六克，四服可痊，并吹退肿药。
〔劳碌喉风〕
劳碌喉风，肝肾两虚，发于关内，满口有红点，根白不肿，常有血腥气，劳碌即发，脉象数而中空为芤脉是也。用六味汤加盐炒玄参六克、盐炒知母六克、生地六克、丹皮、木通各三克，来日再加连翘、酒炒黄芩、花粉各三克，山栀三克。两日后去六味汤换煎方，盐炒玄参六克、女贞子四克、生地四克、麦冬四克、炒黄芩三克、丹皮六克、枸杞六克、龟板九克、生首乌十五克、生甘草三克，二服可愈，外吹消散药。
〔酒寒喉风〕
酒寒喉风因酒后受寒，关内两边平而不肿，有淡红块四、五处，咽物觉痛，身无寒热，六脉洪大。用六味汤加花粉六克、枳椇子六克、酒炒黄芩六克，葛根三克，两服可愈。
〔肿烂喉风〕
肿烂喉风因风火内炽，肺胃脉洪数，用六味汤加葛根、花粉各三克，如红烂不退，药不能入，再用六味汤加淡豆豉。木通、山栀、盐炒知母各六克、花粉、当归、柏子仁各三克、丹皮六克、生地四克、海浮石九克、柏枝汁一杯冲药服，五、六剂而安，外吹消散药。
〔肺寒喉风〕
肺寒喉风因肺受重寒，生在关内下部两边，如扁豆壳样，平而不肿，大痛难食，不穿不烂，畏寒怕冷，右寸关弦紧，用六味汤加羌活、苏叶各六克、当归、柴胡、牛蒡子、桂枝各三克、细辛一点五克，两服可愈。
〔辛苦喉风〕
辛苦喉风因日夜劳苦而发，不肿不太红，但微红而痛，小舌左右常出血，上部之脉洪紧。用六味汤加盐炒玄参、酒炒黄芩各三克、山栀六克、木通三克、连翘六克，火重者加生地六克、盐炒知母六克、丹皮、泽泻、花粉各三克，三服可愈，外吹消散药。
〔淡红喉风〕
淡红喉风由肺胃感冒风邪而发，肿连小舌，喉塞不通，声音不清，右手关脉弦紧，宜针少商、关冲、少冲、两手六穴，急者患处亦可挑破，用六味汤加羌活、苏叶、葛根各六克，一服可愈。
〔伏寒喉痈〕
伏寒喉痈因积寒在内，外感时邪而发，其色红肿或带紫色，脉浮不数，用六味汤加羌活、葛根、草河车、穿山甲、赤芍、归尾各三克、细辛一点五克，两服后去羌活、葛根，加山栀三克，五日可愈。
〔肿烂喉痈〕
肿烂喉痈因脾家积热而生，红肿溃烂，两手关脉洪大者是也。针少商、商阳、关冲、少冲，两手八穴，血多为妙。先服八仙散，放舌上津化下，再用六味汤加盐炒玄参六克、盐炒黄柏三克、酒炒黄芩三克、生大黄九克、山栀、木通各三克、草河车六克，煎服，泻过，去大黄再服，三日后用十八味神药、柏枝汁咽漱即愈，外兼用吹药。
〔淡白喉痈〕
淡白喉痈因肺脾受寒，其色不红，若用凉剂，七日之内必成脓，有脓即针破。初起肿，针少商、商阳，两手四穴，出紫血，用六味汤加苏叶、赤芍、归尾各五克，一服加穿山甲、皂角刺、草河车各六克，再服可愈。此症六脉紧，身发寒热者是也。
〔大红喉痈〕
大红喉痈为脾肺积热，其色鲜红，肿胀关内，六脉洪大，身发寒热，急针少商、商阳，或刺患处出恶血，用六味汤加山栀、木通各三克、海浮石、生大黄各九克、归尾、皂角刺、草河车各九克、赤芍、花粉、黄芩各四克，先将十一味煎二、三十沸后，下六味汤同煎，两服可安。
〔声哑喉痈〕
声哑喉痈因受寒太重，肺脉闭塞，以致声哑，饮食难进，或有烂斑，右寸脉沉涩，脾胃脉洪大，畏寒身热，用六味汤加羌活六克、葛根、苏叶各三克，漱之，二日后声音不哑，换加花粉三克、乳香二克、葛根、酒炒黄芩、归尾、赤芍、穿山甲、皂角刺各九克，再服八仙散、玉枢丹，两服可愈。
〔单喉痈〕
单喉痈或左或右，身热恶寒，脾胃之症也，有红点风热，无红点风寒，脉象如前。六味汤加苏叶、羌活各六克，漱咽一服，来日再加赤芍、归尾、山豆根、山栀各四克，服一剂可愈。
〔外症喉痈〕
外症喉痈生于颌下，天突穴之上，内外皆肿，饮食有碍，初起无痰涎，内不见形迹，此风毒之痈也。六味汤加黄芩、皂角刺、山甲、归尾、赤芍、草河车各六克，红花、葛根各三克、乳香二克，连三服，以消为度。已成出脓必成瘻管。用十全大补汤收功。
〔兜腮喉痈〕
兜腮喉痈生于腮下，其名「悬痈」，因郁积寒气而发，外用灸法二壮，用六味汤加山甲、归尾、皂角刺、川芎、白芷各三克、升麻一克、红花、乳香各二克、以消为度，有脓针之，若成瘻管，多用参、苓（耆）内托，或可收功。此症不可轻意疏忽。
〔舌上痈〕
舌上痈生于舌中心，如梅子大，不能言语，此症热入心包络而发，左寸脉宜洪大数，不宜细缓。红肿可治，黑者不治。六味汤加川连三克、连翘、草河车各十五克、生军十二克、地丁九克，外吹牛黄消散药，以愈为度。
〔舌下痈〕
舌下痈乃脾肾积热而发，然舌下有金津、玉液二穴，通于肾经，水枯方生此症，诊其左尺洪数者是也。六味汤加生地、草河车各六克、葛根、花粉、丹皮各三克、玄参六克，两服，用十八味神药收功，吹药如前。
〔上齶痈〕
上齶痈有如桃核挂下，不能饮食，因肺家炙煿之毒积久而发，宜用解毒之剂加草河车九克、石膏十五克、地丁、生地各六克、归尾、山甲、赤芍、皂角刺各四克、丹皮、花粉、葛根各三克，七、八服，兼玉枢丹每日二克。并用吹药，据理或迟至二、三月收功亦有之。
〔木舌〕
木舌因心、脾、肝三经积热，舌粗紫胀，不能言语，此多食炙煿所致，急刺出紫血，搽吹药，用大承气汤兼黄连解毒汤加山栀、木通、连翘、花粉各六克，赤芍、草河车各九克，两服后应加生军泻毒，再用六味汤漱口吐出，左右寸关脉洪大者属实症，可治，六脉细者属虚症，难治。
〔白肿舌〕
白肿舌因风寒积内，六脉弦紧，舌肿硬痛，六味汤加细辛一克、苏叶四克、白芷六克、当归四克、川芎、葛根各三克，如有白苔黑点而滑者，用淡附子、乾姜各二克，煎服。外用乾姜、冰片、麝香、青皮各等分，为末，搽患处。
〔烂边舌〕
烂边舌因脾经湿热不清，大舌边上发疳，白点而烂，六味汤加小生地六克、滑石九克、淡竹叶三克、前仁、猪苓各四克、泽泻、车前、甘草梢各三克，服两剂，外用吹药。唇牙内肿烂同此治法。
〔红点紫舌〕
红点紫舌因心脾二经热极所致，满口红点紫色作烂而痛，或身有赤斑。六味汤加石膏三十克、葛根四克、川连三克、黄芩六克、黄柏三克、木通、山栀各三克，甚者加生军九克。如六脉不数，不可用此方。外用吹药搽患处。
〔纯紫舌〕
纯紫舌因伤寒用葱酒发汗，酒毒入心，以致大舌纯紫，宜用升麻、葛根各三克。枳椇子六克、石膏六克、川连八克、滑石、人中黄各九克、木通三克，如心烦加山栀、淡豆豉各三克，恶心欲吐恐防发斑，加芫荽三十克，又用芫荽冲烧酒揉背心为妙，外用吹药。
〔座舌莲花〕
座舌莲花因脾经热毒积久而发，生于牙龈内面，走窜如莲花一座，急针患处出血，搽吹药，再针左右少商穴，用六味汤加草河车六克、归尾、赤芍各三克、川连、连翘各三克、生军九克、山栀、木通各三克、生地六克、穿山甲三克、生石膏十五克，服两剂，如不退，用十八味神药收功。
〔重舌〕
重舌大舌之下又生小舌，以致大舌反粗短，小舌长痛，此心脾之毒，左寸右关两部脉洪大者是也，久之必烂，烂则难愈。初起即针出恶血，搽吹药，服黄连解毒汤加生军十五克，如泻，五、六日即愈。玉枢丹、十八味神药亦可服。
〔莲花舌〕
莲花舌因心脾之火飞腾舌底，即针刺小舌出血，吹药用三黄石膏汤加甘草二克、草河车六克，外针商阳穴即愈。
〔焦黄舌〕
焦黄舌因嗜酒太过，遇寒而起，大舌乾黄，用三黄汤加枳椇子、生石膏、人中黄，身发寒热用大柴胡汤加羌活三克，如呕吐心烦脉洪大，加生军十二克、佐以牛蒡子、赤芍、葛根之类，再无不应。
〔舌上珠〕
此心脾积热，舌生白泡，大小不一，六脉洪大，搽吹药，用三黄汤加石膏十克、草河车六克、地丁三克，兼服玉枢丹二克。如六脉迟细者不可用前药。
〔舌下珠〕
此脾肾两虚之症，六味汤加盐炒玄参、生地、盐炒知母、黄柏、木通各等分（按：一般六至十克为宜），煎服，兼搽吹药，余药照前。
〔左雀舌〕
左雀舌因多食煎炒炙煿之物，积毒于胃，故发于舌之旁，似生小舌，位近牙龈，初起针破出血，搽吹药，用六味汤加三黄汤、清膈散（即凉隔散）治之，久之必烂，用龙骨生肌散收功。
〔右雀舌〕
右雀舌亦因积毒，治法如左雀舌，大同小异，用六味汤加犀角地黄汤治之，搽药同前。
〔胃火小舌〕
胃火小舌因脾经火毒郁久而发，小舌生白点烂，胃脉浮，用六味汤加生石膏一百二十克、酒炒黄芩六克、花粉九克、葛根六克、山栀三克，两服如不愈，用吹药兼服柏枝汁。此乃多食炙煿醇酒厚味，或鱼骨刺伤，非结毒可比，须诊脉浮洪者属胃火，脉沉实者属结毒，详辨为要。
〔胃毒小舌〕
胃毒小舌因毒结胃经，发于小舌，形如前症，胃脉沉实而洪大者是结毒，临症不可疏忽。有红肿烂者，治法亦同前。用十八味神药同玉枢丹三克，土茯苓每日一百二十克，煎汤代茶，多吃为妙。如一月不愈，宜合结毒紫金丹一料，冲玉枢丹同服，土茯苓汤下，每晚九克可收功。
〔积热小舌〕
积热小舌因肝、胃二经火毒飞腾，所以小舌长硬，白衣裹满，咽物不下，右关脉浮大，六味汤加山栀三克、连翘六克、酒炒黄芩六克、黄柏四克、生石膏十克、滑石六克、赤芍、木通、葛根各三克、草河车六克，外吹药，兼用玉枢丹二、三次，无不愈。
〔悬旗小舌〕
「悬旗风」生小舌下垂尖头，似桂圆核大，红如烂桃，胃脉浮洪，多因食厚味火酒，以致胃火郁盛而发，六味汤加甘草二克、枳椇子六克、赤芍六克、草河车六克，两服可愈。如肿处出血，用吹药。
〔纯白小舌〕
纯白小舌因胃经积毒，小舌忽变白色，软大而肿痛，右关脉洪沉，先用玉枢丹每服二克，或十服或五服，银花汤下，再用土茯苓煎汤代茶。如胃脉不沉反洪大，作火症看，用六味汤加生石膏六克、酒炒黄芩、车前各六克、山栀三克、木通三克、滑石九克、葛根九克、天花粉三克、山豆根六克，三服。此即一症两治之法，临症细参脉理，然后用药，慎之！慎之！
〔松子喉疔〕
松子喉疔生于关内小舌左右两边，形如松子，淡红而硬，大痛难食，背寒身热，两寸关脉紧，乃风火郁积之症也。六味汤加苏叶、赤芍、羌活、连翘、穿山甲、草河车各三克，来日去苏叶、羌活二味，加乳香一克、玉枢丹三克，研细冲服，二日可愈，外兼用吹药。
〔走马牙疳〕
走马牙疳因脾经积受热毒太重而起，牙肉先肿，日久腐烂，此为急症，齿落肉黑不治，脉浮洪者生，沉细者死。脉大而有力，尚可用重剂救之；脉迟细者，药不能投，临症详脉治之。初起未烂即针肿处出血，搽吹药。已烂不必针，搽吹药。用川连、葛根、连翘、犀角、生地各六克、白藓皮、甘草、贝母、花粉各四克、生石膏三十克、草河车三十克，入大锅煎服三、四碗，连服三剂。如脉数便结加生军三十克，或可救，迟则不治矣。
〔喉单〕
喉单因肝火郁热动风而生，关口上部下垂，根大头小，红色大痛，先针两边患处出血，吹药，漱六味汤一服。来日加柴胡、钩藤、赤芍、生地、丹皮、草河车各三克、连翘、黄芩、黄连各三克，煎服可愈。
〔喉菌〕
喉菌因胎毒所致，或因心胃火邪，生于喉内如菌样，故名。喉菌不可用刀、针，服黄连解毒汤、玉枢丹，可使其不发热，然未见全消者。
〔喉瘤〕
喉瘤因郁怒伤肝，或迎风高叫，或本源不足，或诵读太急，以致气血相凝，生于关内，不时而发，治以调本养原之药，玉枢丹、地黄丸俱可常服，难许速愈，外用吹药。
又喉瘤生于关外，治法同前。
〔阴疮〕
阴疮生于颊车之下，或左或右，内热外寒，皮色不变，身发寒热，肿大如鳗鲤瘟，六味汤加万灵丹，同药化下。如变红色，用喉痈药治之。便结加生军九克，玉枢丹亦可服。症属少阴心肾，则如此法。若症属少阳胆、三焦，用柴胡、牛蒡子，并六味汤漱之。


附方  ——————————————————————————————————————————————————————————————————————————————————————————

附方  ***************************
●六味汤：桔梗、生甘草、防风、荆芥穗、殭蚕、薄荷。
●八仙散：人中白三十克、生军三十六克、生石膏十五克、玄参三十克、酒炒黄芩四十二克、玄明粉二十一克、殭蚕九克、瓜硝二十四克、轻粉三克（用时宜慎），共为末，用炼蜜为锭，每重六克，舌津化下。
●玉枢丹：山慈姑六十克，（洗净为末），麝香九克，大戟、（净末）十五克，草河车、（净末）十五克，五倍子、（净）一百二十克，千金子、（净末）三十克，共为末，米饮调和，捣千馀下为度，每服一至二克，甚者三克。
●十八味神药：川连二克、白藓皮二克、黄芩六克（酒炒）、地丁六克、当归六克、草河车六克、山栀三克半、生龟板九克、木通三克、生甘草六克、川芎四克、连翘六克、乳香一克（去油）、银花五克、皂角刺四克、知母六克（盐水炒）。
结毒加土茯苓、鲜首乌，火症烂喉加生石膏、大黄各十二克。
●知柏地黄丸：地黄、山萸肉、山药、茯苓、丹皮、泽泻、知母、黄柏。
●犀角地黄汤：生地黄、山萸肉、山药、茯苓、丹皮、泽泻、石膏、犀角。（按：此方非《千金方》所载犀角地黄汤，系自创处方）
●三黄汤：黄连、黄柏、黄芩，俱盐水炒。
可加石膏、炒山栀。
●凉膈散：连翘三克、大黄六克。芒硝三克、甘草三克、炒山栀五克半、黄芩四克、薄荷三克、竹叶十片。（按：《和剂局方》凉膈散无竹叶）
●四物汤：川芎、当归、生地、白芍。
●附桂八味九：即六味地黄丸加制附子、肉桂，冷服。
●大承气汤：大黄十五克、芒硝十克、厚朴五克、枳实五克。
●黄连解毒汤：黄连三克、炒山栀二克、黄柏二克、黄芩三克。
●大柴胡汤：大黄、黄芩、半夏、白芍、柴胡、枳实、生姜、大枣。
●子药：明朱砂二克、硼砂十五克、梅冰片二克、制玄明粉十五克，研末。治喉中溃烂，长肉生肌，生新去腐。
●丑药：雄黄精三克、梅冰片二克、胆矾一克（火煅），研末。
治口内腐烂，用少许，不宜多，孕妇忌用。
●寅药：青黛三十克、人中白十五克、黑山栀十五克、梅冰片三克、厚朴十五克切片，用黑枣一百五十克（去核），包厚朴火上煅存性。共研末。
治口疳如神。如遇伤寒后口疳，另加坑砖一角，火煅研末十五克。
●卯药：梅冰片三克、雄黄精三克、靛花六克、玄明粉六克、硼砂十五克、粉甘草三克、川黄连六克、人中白九克（煨存性）、铜青十五克（煅）、黄柏三克（蜜炙）、鸡内金三克、钞纸二张（煅、存性）、枯矾三克、鹿角霜三十克。研末。
能解毒退肿，生肌去腐，治阴虚喉癣更佳。
●辰药：上好胆矾，冬月取青鱼胆汁和匀成块，阴乾刮下，用瓷瓶收贮，其药过一、二年可用。研末。
治牙关紧闭，食不能进，口不能开，用鸡毛蘸抹两牙底，令其流出痰涎，少顷即开矣。
●巳药：梅花冰片一克、雄黄精六克、焰硝（要黑枪硝，煅，更佳）四十五克，（按：焰硝即火硝）
巳药之性与申药同，论其功更速，如痛肿者先用巳药，后用申药吹之。治单双蛾初起一、二日，用此药开痰即愈。未溃可用，已溃不可用，孕妇忌。
●午药：川黄连三克、明矾三克、牙皂三克（去皮），放新瓦上焙存性，共研末，吹患处。
吹药时扶好病人，嘱其垂头，流去痰涎。其药不可多用。如声似雷音，以温水调药，徐徐漱之。治喉中痰壅，其功与辰药同，但其性太猛，不宜轻用，不如用辰药平稳，临时看症酌之，孕妇忌用。
●未药：雄黄精六克、朴硝十五克、硼砂六克。研末。
如喉咙紧闭不能吹药，用此药吹入鼻孔内，其口即开。开后或点或刺或消肿，用巳、申之药，如腐烂则用子药，一切喉症皆可用。
●申药：玄明粉三十克、雄黄精三克。
去痰消肿，不刚不柔，神妙莫测。孕妇及虚弱人病势沉重者，皆不可用。
●酉药：鸡内金三克，（要不落水者，瓦上焙乾为末），梅冰片。点三克，研末吹患处，可止痛。如腐烂疼痛，加子药。若要收口，加儿茶六克。
●戍药：硼砂六克、玄明粉六克、青盐三克，用火煅红，放在地上越一日去火毒。研末。
擦重舌、莲花舌，名「紫雪丹」，馀症不可用。
●亥药：巴豆二十一粒，生明矾三十克、入银罐内滚之，看矾枯去巴豆。每三十克矾，加姜黄末三克，面糊为丸，用雄黄末六克为衣，丸如梧桐子大，每服七粒，姜汤下，用辰药后可服此丸。重者用之，轻者不可用。此丹开关窍、降痰，乃起死回生之灵丹也，名「回生丹」。
●青金锭：玄胡索六克、牙皂十四条（去皮弦），研末加青黛二克、麝香。点一五克，水泛为丸，重一点五克。遇症用新汲井水磨化，以绵纸条蘸药入鼻孔内，如病沉重者研末吹之，中风及小儿惊风皆可用。
●锁匙散：即巳药去雄黄，专治双乳蛾，其效如神。
●玉锁匙：明矾三十克、银罐内溶化，即下巴豆二十一粒，俟矾枯取起，放在地上越宿，次早去巴豆，用矾研末，治症同上，孕妇忌用。
●绿袍散：厚黄柏六十克、青鱼胆三十克。
将黄柏置火上烤乾，以鱼胆涂上，再烤再涂，以胆尽为度，切片研末，加入人中白六克、青黛六克、梅冰片六克、胆矾九克、硼砂六克，研末，治口疳、疔疮。
●喉蛾穿方：人指甲，清水洗净，瓦上焙，黄色为度，每指甲末。点三克加梅冰片。点三克。
●又方：壁钱窝（蜘蛛类，体扁平，黑褐色，八足而长，大如钱，窠幕光白如茧。）用银簪夹住，向灯上烧灰，研末吹之。
●牙宣出血方：七叶一枝花二克，加牛膝一克、梅冰片少许，研末吹之，如神。
●通闭散：青盐三克、白矾三克、硼砂一点五克。
咽喉肿痛，滴水不下，吹之止疼。
●走马牙疳方：梅冰片一克、人中白九克（煅），赤砒四克，黑枣七个（去核），将砒分作七处，入枣内，炭火煅烟将尽，取出存性。共研末。用米泔水洗净患处，将药抹上。再以牛蒡子、玄参、防风、皂角刺、蔓荆子、蝉蜕、石膏，白水煎服三剂。
●甘桔汤：生甘草、苦桔梗各三十克。
十全大补汤：当归、川芎、白芍、熟地、人参、白术、茯苓、甘草、黄耆、肉桂。
●三黄石膏汤：即黄连解毒汤加麻黄、淡豆豉。
●地黄丸：熟地二百四十克、山萸肉、山药各一百二十克、泽泻、茯苓、丹皮各九十克，为末，炼蜜为丸，如梧桐子大，空心温水吞服十至十五克。
●万灵丹：当归、苍术、川乌、草乌、何首乌、细辛、炙甘草、荆芥、防风、川芎、羌活、天麻、石斛、雄黄、麻黄、全蝎，法制为丸，朱砂为衣。
●薄荷汤：薄荷叶十五克、羌活、麻黄去节、甘草、柴胡、川芎、桔梗、茯苓各八克。
●龙骨生肌散：生龙骨、诃子肉、细茶各等分，研细末，干搽患处。
●结毒紫金丹：龟板（放炭火上炙焦，用白酒涂之再炙，以焦黄为度）六十克、朱砂（飞）、石决明（煅红，童便焠一次）各十八克，研为极细末和匀，烂米饭为丸，如麻子大。
●回雪方：元寸香。点三克、冰片。点六克、牙硝三克、硼砂十二克、研末外搽。
●牙疳方：青盐。点三克、白矾三克、硼砂二克、冰片三克。共研细末外吹患处。
