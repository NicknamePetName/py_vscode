
序  ***************************
天下至危极险之证，莫过于白喉。药饵误投，祸固立见。即施治稍缓，灭难图功，凡遇是疾者，不可不兢兢致慎也。仅夙膺是疾，获益于《杨氏白喉》一书，拳拳服膺，藏之久矣。丙午岁于役都梁，一周寒暑，小阳孟冬，内子复遇喉疾，势颇危险，二三医者，莫能奏效。闻陈学正藏有《白喉捷要合编》一书，亟为借阅，检神功阀邪方，服之不减，丹检神仙活命丹，服之初剂而白者黄，连服四剂，其病渐愈。因念武冈□壤，喉证一途，实无端学，天灾流行，事所恒有，往往束手就毙。语云：庸医杀人。夫医者岂有杀人之心哉？盖医而庸，则施之者既误于无知，而受之者受祸于魔难，良可慨矣！仅夫妇均遇是疾，爱二书活命之功，含毕生再造之义，爰思推广，寿诸同人，并此二书合为一册，急付剞劂，以广流传。其方大同小异，凡膺是疾者，切需审已之病源而善用之。用缀数语并诸简首。
光绪三十年丁未季春马平严承甸敬识

序  ***************************
古今名医喉科诸书，言喉证者详矣，独未载有时疫白喉证。自道光中叶，始于江浙，迄乎荆湘黔滇间，发作无时，传染甚速，巷陌街衢，死者踵相接。惟时西北诸郡邑无有焉。迩来疫气流行，与时变迁，秦陇地方，亦丁其厄。虽塞外微荒，所在皆有。庸医辨证未明，不审脉之虚实，证之寒火，狃于偏见，总以西陲系砂碛岩凝之区，率皆寒证。又或拘泥古方，不知时异势殊，漫无变通，辄投表散辛温滋补之剂，为害最烈，百无一全。同乡张善吾学博、萧海雍封翁，细心考究，详察病源，所著《白喉证论》一书中列饮散，屡见功效，活人甚多，乾当肄业及之。惟疫证愈出愈险，有朝发夕死者，有疼痛难忍、立刻毙命者。乾临证日久，每悉心讨论，更兼博访旁谘，又得针刺要诀，名手秘方，为两先达书中所末备。光绪纪元，幕游湟中。次年夏，适白喉疫证蔓延湟郡各属。乾将诸方及针法，进都人士而口授之。照方医治，应手辄效，百不失一。嗣是而甘泉、而酒泉患此症者，倩乾调理，效皆立奏。欲交两先达良方及陆续所获针法方略，并付剞厥，以公诸世而垂久远，广医学而起沉疴，顾所费不赀，势难独任，幸赖学士大夫仁人君子恺悌慈祥，或分鹤俸，或解锦囊，成此义举，可补医经之缺略，从此慈航普渡，寿域同登，其有裨于天下后世者，岂浅鲜哉！
光绪岁在著维单于仲夏月穀旦湘西黄炳乾陶普氏谨识于酒泉公廨


正文  ——————————————————————————————————————————————————————————————————————————————————————————

时疫白喉咙证论  ***************************
白喉有时疫一证，其发无时，其传染甚速，其病至危至险，治者每多束手无策，修考之诸书，临证日久，窃以为其治有十难焉。盖此证乃缠喉急痹，缓治则死。凡咽喉不利，口渴舌燥，颈肿目赤，耳痛唇红，皆上攻头面之证。邪热客于心肺之间，似与他经无涉，其有兼及他经者，体气虚弱，邪气乘之而入，皆后之传变，名曰越经。时未传及他经，不察其源，治以他经之药，其难一也。大抵其证初起，恶寒发热，头痛背胀，精神倦怠，遍身骨节疼痛，喉内有极痛者，有微痛者，初无形迹可见，似伤风寒证，若投以麻、桂、羌、防、升、柴、细辛、苏叶之类，致毒涣散，无可换回，其难二也。彼其恶寒发热，乃毒气初人于内，至二三日喉内见白，见后寒热自除，或者不悟，误以为表药有功，岂知白见后，即不服表药，而发热亦止耶。一起误服羌、防、麻、桂，非徒无益，而又害之，其难三也。按：此病热证多，寒证少。有以色白为寒者，不思此证初发于肺，肺属金，其色白，为五脏六腑之华盖，处至高之位，毒气熏蒸，自下而上，肺病日深，故其本色日著，治宜解五脏之毒，使之下行，勿令蓄积于肺。若因白色，疑为寒证，投以附、桂、炮姜，是谓抱薪救火，愈炽愈烈，其难四也。即有知为火毒，不可轻用升提开散之品，辄以芒硝大黄下之，不知此证已传至上焦气分，与中下焦无涉，既上焦气分受伤，又以硝黄攻伐太过，使中下焦有损，元气愈伤，其难五也。见证确药当守方，有火毒甚者，初起用消风败毒引热下行之剂，治法良是。乃日服二三剂而白不退，连服十数剂而白愈有加，是犹杯水车薪，与事无济。治者当详审病源，或舌胎黄黑，喉干唇焦，小便短涩而黄，大便泻泄带黑，是谓炎毒凝结。内病不除，白何能净，愈发白，愈守方，久久投之，自有效验，若另更别方，必生变故，其难六也。察之既精，图治不容缓，此乃瘟疫之变证，杀人最速，过七日不起。庸医辨证未明，投以平淡之剂，不求有功，但求免过，是谓优容养奸，迨延至六日，毒气重矣，元气伤矣，善治者不得不以猛剂攻之，然病已垂危，成则无功。一旦不起，病家不咎优容之过，反云猛剂非宜，此非误于后，而实误于前，其难七也。有非白喉而转为白喉者。初起喉痛红肿，或恶寒发热，或不恶寒发热，一边肿名曰单蛾，两边肿名曰双蛾。治之稍缓，则气闭不起，宜用生土牛膝兜引热下行。大便闭结用大黄。否则不必用，此与白喉证异治同。倘不预防，转为白喉，为祸甚烈，其难八也。又有劳证白喉，阴虚火燥，痛极而水米难下，渐至朽烂，形容枯藁，面目憔悴，必需补剂，使元气充满，而喉痛自愈。若以时行疫证白喉，误认阴虚，差之毫釐，失之千里，其难九也。更有一种白喉，无恶寒发热等证。喉内起白皮，随落随长，的是寒证，非附桂不愈。即误服消风败毒之药，亦无大损，若以时行疫证白喉，认为此证，为害不浅，其难十也。知此十难，临证审治，十不失一，难不终难，修持此法，活人多矣。时疫流行，而益不敢自秘，谨将看法治法方法编次成书，非敢云济世之良方，亦足为刀圭之一助云尔。楚南淮川张绍修善吾氏著。

白喉咙续论  ***************************
白喉治法，浩渺无凭。修自稽考以来，时深讨论，每临篇得其法，未必见其病。临病见其证，未必合其方。可见病见多端，惟贵圆通而知其要耳。修曾立白喉咙证论一篇，以传于世。奈白喉之证，愈出愈险，有朝发夕死者。延街合巷，互相沾染，治之不速，十难全一，噫，真可惨也。窃以此证乃瘟疫恶证，必需详审外证，细察脉情。看明喉咙内外两关，白多白少，及小大厚薄，方可下药，否则以轻剂而治重病，过犹不及，诚哉是言也。其证初起憎寒壮热，口渴喉干，声音不出，汤水不入，痰涎壅塞，胀闭疼痛异常，满喉皆白。脉多洪数，甚者且无至数，此乃时行厉气为病，喉证中最急者也。或者谓咽喉病忌用寒凉，谬妄殊甚。每见投以荆防败毒散，大承气汤者，指不胜屈。不知以硝黄泻胃中之实热，是谓诛伐无过，病以适至其危笃。以羌防理太阳之游风、致使涣散其毒，病必渐入膏肓。修立除瘟化毒散、神功辟邪散、神仙活命汤，已用之屡矣，皆能立起沉痾。但恐病势太重，犹嫌药力稍轻，立龙虎二仙汤，日服三四剂，连服数日，不必更方。纵食不下咽，断不至寒凉过度，胃气告匮，所谓有病则病受也。白退而药即止，徐徐调理，元气不难充满，惟证尤烈者实火为患。脏腑积热太深，堵塞咽喉隘地，呼吸不通，服雄黄解毒丸亦妙，究系厉剂，不可轻用，慎之。然所论虽属详明，治者尤宜达变通权，兼以阅历，方能随手应效，活人之法当出此。若轻忽怠玩，耽搁日期，使面青唇黑，气急痰壅，烦躁神昏，攻之不可，达之不及，虽卢扁复生，不可为也。管见如此，望高明酌之。

白喉咙看法  ***************************
初起恶寒发热，头痛背胀，遍身骨节痛，喉内或极痛，或微痛，或不痛而喉内微硬，有随发而白随见者，有至二三日而白始见者，或由白点白条白块，渐至满喉皆白，所治皆同。服药后，喉内或白收紧，或白稀疏，或白微小，或白转黄，久之必然退净。但此病非比他病，贵在见机早，尤贵治者精。若心粗气浮，轻视此证，有非白喉而妄称为白喉，遂以猛剂攻之者。有真白喉又不识为白喉，仅以平剂投之者。有胎产妇人，幼孩老人，大病后虚劳内伤，皆难任攻伐者。治不得当，鲜不轻者重，重者危矣。看法，将病人向光明处正坐，左手按发际，右手持篾片或著按住舌心，细看喉咙两边。系白喉，系单双蛾，系风火喉，看的方好下药。晚间则用两油纸燃，一照脑后，一照口内，方看得明。医是病者，宜防自己，不可空腹入患家看病。或饮雄黄酒一杯，或食大蒜，亦保不传染。且入卧房病人前，需先正其心，行坐言语，不可嬉戏，贪淫邪念，切不可起。
●附认寒火证
火证白喉，白块浮于肉上起凸，喉中红肿，饮食喜冷恶热，舌苔黄黑，甚至大小便不通，痛无已时。如系寒证虚证，则不红不肿，饮食恶冷喜热，天花板上红丝数条，即间有白块，亦陷于肉内，凹而不凸，大小便如平时，喉中微痛，或咽则痛，不咽不痛，不得以治白喉之法治之。

白喉咙治法  ***************************
初起用葛根、殭蚕、蝉蜕以散风热，以牛蒡子、连翘、金银花、土茯苓消肿败毒，元参、生地黄、天门冬清金生水，黄芩、黄连、生栀仁、山豆根、生石膏泻火救水，木通、泽泻、车前子引热下行，重者再加马勃、龙胆草，外用生土牛膝兜，或于未服药之先既服药之后煎水间服。再以万年青捣汁，或服或噙。又每日食生青果十馀枚。轻者以除瘟化毒散主之，重者以神功辟邪散主之，再重者以神仙活命汤主之。轻则日服一二剂，重则日服三四剂。将疫毒由上焦引至中焦，由中焦引至下焦，从大小肠、膀胱而出。大便泻泄，火毒下行，此为吉兆。大便闭塞，少加炙大黄，如仍闭塞，改用生大黄，大便泻即去，服十馀剂愈者有之，以白点退净为度。其药味份量之加减，剂数之多寡，需临证制宜，不必另更别方，连日投之，自然痊愈，屡试屡验。同治丁卯冬，白喉险证极多，有渐至危笃者。延余诊视，询前所服之药，皆消风败毒，引热下行之剂，治法良是，终莫能起，不解何故。余详审外证，细察脉情，再三思之，想必是实火为患，热毒凝结脏腑，虽用泻火败毒之药。仍是杯水车薪，与病奚济。拟一龙虎二仙汤，日服四剂，服十馀剂痊愈者有之。有服至二三十剂，而白尚未退净，服雄黄解毒丸一服，仍服龙虎二仙汤十馀剂而愈。故遂处此方，全活甚众，即将此方续列于后，以备选用。白点退完，当用清凉之品，以清心涤肺汤主之。日服一剂，撤尽馀毒，再服养阴之剂，以养正汤主之。脾胃素虚者，用四君子汤加生何首乌、金银花，总赖以圆机行活法也。如遇牙关紧闭，不能看证者，治以开关散即开。又或初起之时，及服药后，痛不可忍，神疲音哑者，急以针法施之，兼用蒜泥拔毒散，蜒蚰辟毒散，并吹药即松。如喉内颈项肿甚，以救急异功散敷之。以上白喉治法，除劳证白喉寒证白喉之外，凡单双蛾、喉痈及喉内红肿，均可依法治之。但药味需酌量加减，慎之。服药后，切忌风吹，并忌一切酒肉油腻辛辣之物，愈后亦须禁两旬或半月。服药时，蔬菜中忌食莱菔，愈后不忌。又有辨证未明，误投升提开散滋补辛温之剂，视病之轻重，以生绿豆碾细末，重者一茶碗，或一茶盅，轻者一大酒杯，冷水调服。再酌用以后所列诸饮散煎出，并煮大米粥一腕，先服粥，后服药。则误服之剂即解除矣。如痰涎涌甚，用生桐油频涂喉内，或鸡羽毛搅之，新笔蘸呕出痰涎，须陆续涂尽桐油四五两方妙。

诸方  ***************************
●开关散
番木鳖（二片去壳），好黄醋（半杯），粗碗磨浓汁，鸡羽毛蘸汁，涂于两边牙龈至尽后处，渐开。再涂天花板并舌根下即开。药汁切匆沾喉。涎出，以微温水漱净。看证，每遇牙关紧闭，以此法治之。
●针法
凡遇白喉、单双蛾、风火喉之重者，服药不退，心中恶逆，精神困倦，昏迷不醒，语言不清，疼痛难忍，以药针于舌根底下两边青筋上，刺入以分许为度，放出恶血，凉水漱净，其中间之青筋切不可刺，慎之。须再刺少商穴，系平大指甲尽处，侧边离甲一分即是。令病人平坐，袒衣露出手膊。择有力者，以两手从颈上用力顺拉而下，至大指尖止，连拉四五十下，将绵带从大指开叉处起，紧密缠至肉指甲相连处止。以药针先放口内含微热，向穴上先刺内边，后刺外边，捻出恶血。男则先左后右，女则先右后左。如蛾子肿大，亦用药针刺破出血，急以胆矾散，或硇砂破蛾散，吹之立破。惟每月初五日，人神在口，忌刺蛾子舌根下。初六日人神在手，忌刺少商穴。十五日人神在遍身，均不可刺。如针未经药炼，即以马衔铁针，及瓷针、银针、铁针刺之亦可。
附炼药针法
用柔铁锻链，惟马衔铁良，按本草云，柔铁即热铁，有毒。马衔铁则无毒。马属午，属火，火剋金，解铁毒，故炼药针以此为最。用旧马衔铁，翦去在口外者，取中段挨舌挨齿处，锻红锤链，冷则再锻再炼，去净铁屑，专取精华。炼就一头圆尖，一头三稜尖，长约五寸，均用胆酥涂于针上，仍入火中微锻，不可令红。取起照前涂酥炼三次，至第三次，乘热插入腊肉皮之里，肉之外，将后面诸药，先以水三碗煎沸，次入针肉在内，煮至水乾，倾于水中，待冷将针取出，于黄土中插百馀下，以去火毒，色明方佳，佩于身边，长近人气，勿令上锈。如针断肉内，以瓷石引之即出，或用真象牙碾细末，水调涂之亦出。
鸭嘴胆矾（一钱）　川郁金（三钱）　上麝（五分）　金钗石斛（一钱）　正川芎（三钱）　没药（三钱）　川山甲（三钱）　北细辛（三钱）　沉香（五钱）　甘草节（三钱）　当归尾（三钱）　朱砂（三钱）　真慈石（一两）
鸭嘴胆矾，块片长而圆扁，状类鸭嘴，外面微白，中透亮如蓝色明玻璃者为真。市肆多以整块青矾作伪。沉香以黄沉角黄蜡沉为上，嗅之无香，磨汁含入口内，满口皆香者真。市肆皆系油柞木久浸水内，取出用真沉香少许同煎，入水亦沉，以此混充。慈石俗呼吸铁石，吸得铁动，将慈石向掌中擦热，距铁针一二分引之，针即摇动者良。能引诸药入铁内，乃炼药针要药。右药一料，可炼药针十口。如针少，药之分量亦须照针数递减。针式如胆矾沉香慈石无真者，即用旧马衔铁照式锤针，不用药煮亦可。
●蒜泥拔毒散
老蒜一瓣，独子者更佳。捣如泥，以蚕豆大敷经渠穴。系大指伸直，近手腕寸脉后有窝处即是，男左女右。用瓦楞子或小蚌壳盖上扎住，阅五六时起一水泡，将银针或铁针刺破，揩净毒水。
●救急异功散
斑蝥（四钱）　真竭（六分）　制乳香（六分）　全蝎（六分）　大元参（六分）　制没药（六分）　上麝（一分）　上梅片（三分）　斑蝥（去头翅足，糯米拌炒，以米色微黄为度，去糯米）　除血竭外，合诸药共碾极细，另碾血竭拌匀，瓷瓶收贮。按：血竭用少许磨指甲上，以红透指甲者为真。若与诸药同碾，则血竭飞去。市肆多以海母血作伪，有腥气。凡遇白喉、单双蛾、缠喉风，关内外漫肿，并颈项发肿，咽喉将闭，及烂喉痧证，不拘何膏药，开摊小张，将此散用黄豆大，置膏药上，贴颈项间。须对喉内肿处，左肿贴左，右肿贴右，左右俱肿，两边皆贴。阅五六时揭去，颈项上贴得即起水泡，用银针铁针刺破，揩净毒水，能消肿止痛，诚救急良方也。
●除瘟化毒散
粉葛根（二钱）　浙贝（三钱）　殭蚕（二钱）　生地黄（三钱）　山豆根（一钱）　蝉蜕（一钱）　生栀仁（二钱）　小木通（二钱）　黄芩（二钱）　生甘草（五分）　冬桑叶（二钱）　引
此方白喉初起宜之，凡单蛾及风火喉痛皆可服。
●神功辟邪散
粉葛根（二钱）　浙贝母（三钱）　殭蚕（三钱）　生地黄（四钱）　麦冬（三钱，去心）　蝉蜕（三钱）　牛子（二钱）　黄芩（二钱）　金银花（二钱）　小木通（二钱）　马勃（二钱，包煎）　生青果（三个）　引　无生青果，用冬桑叶。
●神仙活命汤
生石膏（三钱）　生地黄（四钱）　蝉蜕（一钱）　土茯苓（五钱）　金银花（二钱）　黄芩（三钱）　车前子（二钱）　小木通（三钱）　马勃（三钱，绢包煎）　生青果（五个）　引　无生青果用冬桑叶，以上二方，白喉重者宜之，日服二三剂，少则不效。凡单双蛾、喉痈及喉内红肿，去土茯苓、金银花、马勃，其馀药均可斟酌加减服之。
●龙虎二仙汤
龙胆草（二钱）　生地黄（一两）　元参（四钱）　真犀角（八钱）　川黄连（三钱）　黄芩（五钱）　鼠黏子（四钱）　直殭蚕（五钱）　马勃（四钱，绢包煎）　板蓝根（四钱）　生栀仁（三钱）　知母（四钱）　生石膏（一两）　小木通（四钱）　甘草（一钱）　大青叶（五钱）　梗米（三两）　引
●雄黄解毒丸
明雄（一两，透明者碾极细，水飞取轻浮者，澄去水晒乾）　郁金（一钱，晒乾碾细筛）　巴豆（十四粒，去壳去皮，取白色者炒熟碾如泥，用纸包压去油）
三味各如法制碾，然后合碾，用米醋熬浓汁，和为丸绿豆大，每用四分，茶汤泡软杵融送下。小人减半。缠喉走马急证，缓治则死。明雄能破结气，郁金能散恶血，巴豆斩关夺门，能下恶涎，下咽无不活者。但此属厉剂，乃恶药也，不得已而用之，苟非急证，不可妄投。
●清心涤肺汤
生地黄（三钱）　川黄柏（二钱）　黄芩（二钱）　麦门冬（三钱，去心）　浙贝母（二钱）　知母（二钱）　天门冬（二钱，去心）　天花粉（二钱）　殭蚕（一钱）　生甘草（五分）　不用引日服一剂，以二三剂为度。体气素弱，加条参或生玉竹亦可。
●养正汤
生玉竹（五钱）　生地黄（三钱）　花粉（三钱）　淮山药（四钱）　熟地黄（四钱）　茯苓（三钱）　制首乌（四钱）　麦门冬（二钱，去心）　白芍（二钱）　女贞子（三钱）　不用引
●银花四君子汤
台党参（五钱）　制白术（四钱）　茯苓（三钱）　生首乌（四钱）　金银花（二钱）　炙草（一钱）　冬桑叶（二钱）　引
●瓜霜散
西瓜霜（一两）　辰砂（二钱）　上片（一钱）　人中白（一钱）　明雄黄（二分）　共碾细末。再入乳钵内乳至极细为度。瓷瓶收贮，勿令泄气。如遇白喉、蛾喉、风火喉，频频吹之。若蛾喉重者，急以胆矾散、硇砂破蛾散吹之立效。
●附取西瓜霜法
西瓜开孔，去净瓤水，以皮硝灌入，悬于屋檐当风处，下以瓷盘悬空接之，水滴盘内，结成冰块，及瓜外起白霜，一併扫下听用。查《喉科指掌》所载，将刮下之霜，灌入西瓜内，再做二次，药力更大，务须遵照制之。
●血竭冰蓬散
血竭（三钱）　真殭蚕（一钱）　儿茶（三钱）　明雄黄（三钱）　上梅片（一钱）　上麝（三分）　元明粉（钱半）　净硼砂（一两）　甘草（三钱，去皮）　血竭认法制法，详上救急异功散，先将诸药共碾极细，次入乳细血竭拌匀，用法同瓜霜散。若孕妇患各喉证，须去上麝，多加冰片，慎之。
●石膏消毒散
生石膏（一两，煅）　人中白（五钱，煅）　青黛（一两）　鸭嘴胆矾（五钱）　上辰砂（一两）　硼砂（一两）　元明粉（五钱）　山豆根（三钱）　上片（五分）　鸭嘴胆矾认法，详前炼药针方内，制法用法同血竭冰硼散，孕妇不忌。
●蜒蚰辟毒散
蜒蚰（二三条）　盐梅（一二枚，陈者良）
●蜘蛛救苦丹
蜘蛛三只，上梅片五釐。地蜘蛛生壕墈内，土面上结有蛛网，挖出藏于网窠内，身小而黑者是。焙焦存性，合冰片碾极细，遇各喉证之极险者。吹之神效，实有起死回生之功。然与蜒蚰辟毒散，非遇险证或偏僻地方无药可办者，不必轻用，亦所以惜物命也。
●回生万应丹
真牛黄（一钱）　刺黄连（四钱）　儿茶（五钱）　真珍珠（一钱）　川郁金（四钱）　白芷（二钱）　建青黛（三钱）　苏薄荷（七钱）　硼砂（三钱）　滴乳石（五钱）　川黄柏（三钱）　甘草（三钱）　真血竭（三钱）　上梅片（一钱）
牛黄用少许磨指甲上，以黄染透指甲者为真。市肆多以骆驼黄混充。真珍珠不论圆扁，以通身有五彩光芒者为真。人乳浸二日，晾乾碾细，如坚结不能成粉，用豆腐煮两昼夜，即以摧刚为柔，再合诸药，同碾极细，方加乳细血竭拌匀，瓷瓶收贮。此散能治白喉、单双蛾、喉痹、喉痈、缠喉风、烂喉痧、阴虚喉痛等证，神效无比。如牛黄、珍珠、血竭不真，则不效。须拣选真者，早年京中传染喉证，俗呼狼掐脖，伤人最多，各方罔效，后得此方，救人甚众，此乃喉证第一神方也。
●胆矾散
鸭嘴胆矾（一钱）　手指甲（五分）　人中（白五分，煅）　鸭嘴胆矾，认法详前炼药针方内，假者不能破蛾化痰，为害不浅，务求真者。手指甲剪碎炒炮，以深黄色为度。三味共碾极细，蛾喉肿甚，连吹数次即破，吐出恶血涎痰痊愈。
●硇砂破蛾散
真硇砂　青盐　白矾
上等分均匀，碾极细，凡蛾喉肿痛，吹之立破，必须真硇砂方效，若石硇硷硇无用。此药真者难得，价极昂贵，不若胆矾散价廉而易辨，且功效相埒。

无治之证  ***************************
七日满白不退，服药大便不通。
未服药大便泻，大便连泻不止。
颔下发肿不消，服药呕吐不止。
音哑无声，白块自落。
喉干无涎，天庭黑暗。
两目直视，面唇俱青。
角弓反张，药不能下。

药方歌括  ***************************
开关散最有奇功，醋磨木鳖汁须浓，牙龈舌根天花板，次第涂之立即通。
针法加诸急证利，舌根两边青筋刺，再向少商穴上施，放出恶血真奇秘。
蒜泥拔毒散尤良，经渠穴上审端详，水泡起时针剔破，拔去恶毒自安康。
救急异功散如神，斑蝥血蝎乳没寻，片麝元参膏药敷，项间泡起可重生。
除瘟化毒葛地佳，蝉蜕芩栀通贝加，豆甘再合冬桑叶，白喉初起永无差。
神功辟邪散有灵，葛地蚕蝉麦贝芩，翘牛通勃银花果，白喉重者服之轻。
神仙活命胆果芩，蚕蝉地膏土茯苓，通贝前勃银花果，日投数剂著奇能。
龙虎二仙胆草犀，元母地膏蚕芩栀，连通勃鼠蓝草并，引用青叶粳米宜。
米醋煎浓和为丸，茶汤送下医急证。
清心涤肺地贝芩，大麦二冬殭蚕寻，知粉柏甘去馀热，酌加玉竹与条参。
养正汤推玉竹先，生熟地与粉芍联，怀芩首乌女贞麦，白喉初退服之痊。
银花四君子交济，参术芩乌甘草继，引用冬桑叶最良，脾胃素虚养荣节。
瓜霜散取人中白，朱砂明雄冰片列，共碾极细频频吹，调治喉证有真诀。
血竭冰硼散何神，儿茶明雄上麝临，殭蚕甘草元明粉，吹入喉内保清平。
石膏消毒胆矾加，朱黛豆片及硼砂，元明粉共人中白，细碾吹喉分外佳。
蜒蚰辟毒散神奇，盐梅陈者两相须，捣融蘸水涂患处，退净红肿与白皮。
蜘蛛救苦丹诀良，合将冰片是神方，呼吸不通立刻愈，险证获此保无伤。
回生万应丹奇特，牛黄乳石金珠列，连柏硼黛芷儿茶，合将荷草有真诀。
胆矾散专疗乳蛾，人中白共指甲和，若教吹入红肿处，破开堵塞功效多。
硇砂破蛾散若何，青盐白矾共同科，不论单双咽喉闭，吹入立待起沉疴。
