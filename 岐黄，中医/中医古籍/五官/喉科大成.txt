
序  ***************************
余盩龄时肄业南泉，吾师谈及马君渭龄先生学问渊博，丰度端凝，且精于医，有治十起九手段，余心仪久之。越翼日，先生来齐，与吾师纵谈今古，理析微茫。席间诵其春柳句云：烟雨半林居士宅，莺花三月酒家门，重阳对雨云北雁，信沉千嶂雨江枫。秋老半天云，其豪迈之气可想。后余宦游黔中，遂不复通音问矣。光绪己卯，余以黔抚降调先生。嗣君敏森见余于南泉，草堂呈诗八律，清新雅切，不落前人窠臼，诗人有后益信，别后寄其先人遗集求刊。余维先生著作等身，望隆梓里，其医书可以传世，而咽喉一科尤为医之首重，先生旁搜博採，集为大成，诚为医家所必不可少之书。及捐廉付梓，以广其传，书成聊缀数语，记其巅末于此。
光绪七年辛巳岁仲秋月黎培敬序于漕河节署

自叙  ***************************
行世之方书多矣，无不精而且详。唯咽喉一科，绝少传书。即有之，亦不过家传蓝本凑录成方而已。求所谓分门别类，源源委委，固无有也。余少攻举业，屡踬名场，因而旁及于医。虽不能如范文正公之所云良医等于良相，而救济为怀，于斯世斯人，或不无少补。窃见咽喉为性命之关，诚医中之首重也。不数数请教于当世之名科，方非不验，而门路无多。一遇各证颠危，无不束手待毙，呜呼！医乃仁术也，而有忍心焉医云乎哉！丙申夏，勃然有念，本生平之领受，集群书之心得，汇而为一家言，历寒暑而告成。先经络藏象，次经义。又次而脉象针穴，昭其经也。后抒之以议论，继之以论治，终之以主治。方药并行，络其纬也。分门别类，源委釐然。是虽纂集成书，而披沙拣金，要亦几费苦心。余持此以问世，数十年头头是道，无不其应如响。可见管窥者仅观其隙，脔尝者未得其全，又乌可以泛应而曲当也？世之业此者，引伸触类，或不无少助于民生；即不知者，对证用方，亦可救人于顷刻。金针尽度，何快如之！是为序。
道光二十年春月醉古山人序于梅竹山房


卷一  ——————————————————————————————————————————————————————————————————————————————————————————

《类经》咽喉经络藏象  ***************************
任脉至咽喉，督脉入喉（俱经络二十七），冲脉任脉会于咽喉（藏象十七）。足阳明循喉咙，手太阳循咽，足少阳循喉咙。足厥阴循喉咙之后，上入颃颡。手少阴支者上挟咽（俱经络二），足少阳之别上挟咽。足阳明上循咽，足太阴合于阳明，上行结于咽。手少阴之正上走喉咙，手太阳循喉咙（俱经络三）。足阳明挟咽之动脉（经络十），上焦咽以上（经络二十三）。手厥阴出循喉咙，手阳明上循喉咙（经络三）。
〔嗌〕
足太阴脉络嗌（疾病十三）。
〔会厌〕
厌小而疾薄，则发气疾，其开合利。厌大而厚，则开合难，其气出迟。足之少阴，络于横骨，终于会厌（俱针刺四十五）。会厌之脉，上络任脉，取之天突，其厌乃发也（天突为阴维任脉之会）。
〔咽与喉各异〕
《灵枢》经曰：「咽喉者，水穀之道路也。喉咙者，气之所以上下也。会厌者，音声之户也。口唇者，音声之扇也。舌者，音声之机也。悬雍者，音声之开也。颃颡者，分气之所泄也。横骨者，神气之所使，主发舌者也」。
〔咽喉〕
人有二喉，一软一硬，软者居后，是谓咽喉；硬者居前，是谓喉咙。
〔会厌〕
喉间之薄膜也。周围会合，上连悬雍，咽喉食息之道得以不乱者，赖其遮压，故谓之会厌。能开能合，声由以出。
〔悬雍〕
俗谓之小舌，当气道之冲，为咽间要会，故谓之关。
〔颃颡〕
颃，颈也。颡即颈中之喉颡，当咽喉之上，悬雍之后，张口可见者也。颡前有窍，息通于鼻，故为分气之所泄。
〔横骨〕
即喉上之软骨也。下连心肺，故为神气之所使，上连舌本，故主发舌机。
《内经》曰：喉主天气，咽主地气。又曰：地气通于嗌。
嗌谓咽喉下，接连胸中肺气叶之间也。嗌即咽之底处也。
喉者，候也。咽者，也。咽接三脘以通胃，故以之咽物。喉通五脏以系肺，故以之候气。气喉谷咽皎然明白（《得效》），咽者胃之系，喉者肺气之所通。咽以候物，喉以候气，理一而分殊也（《直指》）。咽者，咽物之门户也。
〔咽喉会厌与舌其用不同〕
咽与喉，会厌与舌，此四者同在一门，而其用各异，喉以纳气，故喉气通于天；咽以纳食，故嚥气通于地；会厌管乎其上，以司开合，掩其喉，则其食下，不掩则其喉错，必舌抵上齶，则会厌能开其喉矣。四者交相为用，阙一则饮食废而死矣。
〔咽喉度数〕
《灵枢》经曰：咽门重十两，广二寸半，至胃长一尺六寸。喉咙重十二两，广二寸，长一尺二寸（子和）。
仙经曰：绛宫重楼十二级，人之喉咙有十二节（《养性》）。
〔经义〕
《忧恚无言篇》曰：咽喉者，水穀之道也，喉咙者，气之所以上下者也。
《阴阳别论》曰：一阴一阳结，谓之喉痹。
《厥论》曰：手阳明少阳厥逆，发喉痹嗌肿。
《经脉篇》曰：足阳明之别，上络头项，合诸经之气，下络喉嗌，其病气逆，则喉痹瘁喑。
三焦，手少阳也。是动则病嗌肿喉痹。
小肠，手太阳也。是动则病嗌痛颔肿。
肾足少阴也。是所生病，口热舌乾，咽肿上气，嗌乾及痛。
《骨空论》曰：督脉为病，嗌乾。
《五音五味篇》曰：冲脉任脉，皆起于胞中，上循背里，为经络之海，其浮而外者，循腹右上行，会于咽喉，别而络唇口。
《脉解篇》曰：厥阴所谓甚则嗌乾热中者，阴阳相薄而热，故嗌乾也。
《奇病篇》曰：肝者，中之将也，取决于胆，咽为之使。《厥病篇》曰：嗌乾，口中热如胶，取足少阴。
《杂病篇》曰：喉痹不能言，取足阳明；能言，取手阳明。
《热病篇》曰：喉痹，舌卷，口中乾，烦心，心痛，臂内廉痛，不可及头，取手小指次指爪中，下去端如韭叶。
《缪刺论》曰：邪客于手少阳之络，令人喉痹舌卷，口乾，心烦，刺手中指次指爪甲上，去端如韭叶，各一。邪客于足少阴之络，令人嗌痛，不可内食。无故善怒，气上走贲上，刺足下中央之脉，各三。嗌中痛，不能内，唾时不能出唾者，刺然骨之前，出血立已，左刺右，右刺左。
《六元正纪大论》曰：少阳司天三之气，喉痹目赤善暴死，少阴司天，嗌乾肿上。
《至真要大论》云：岁太阴在泉，嗌肿，喉痹。太阳在泉，寒淫所胜，民病嗌痛颌肿。太阴之胜，喉痹项强。少阳司天，客胜则丹胗外发，喉痹，头痛，嗌肿。
〔脉法〕
两寸脉浮洪而溢者，喉痹也。脉微而伏者死（《正传》）。咽喉之脉，两寸洪溢，上盛下虚，脉忌微伏。
〔针灸〕
双蛾，玉液、金津、少商。
单蛾，少商、合骨、廉泉。
咽喉肿闭甚者以细三稜针藏笔尖中，戏言以没药点肿闭处，乃刺之，否则病人恐惧，不能愈疾喉痛。


卷二  ——————————————————————————————————————————————————————————————————————————————————————————

喉痹论  ***************************
《内经》云：一阴一阳结，谓之喉痹。王太仆云：一阴者，手少阴君火，心主之脉气也；一阳者，手少阳相火，三焦之脉气也。二脉正络于喉，然气热则内结，甚则肿胀，肿甚则痹，痹甚则不通而死。原病式云：痹者，不仁也，俗作闭，犹闭塞也。火主肿胀，故热客上焦而咽嗌肿胀也。咽喉之疾，反掌生死。肿胀甚者，急宜砭出血为尚，然后用药，随症调之。子和云：喉痹不归之火，相去远矣，然亦有伏气，病名肾伤寒。谓非时暴寒，伏毒于少阴，始衰不病，旬日乃发，脉微弱，法当咽痛，次必下利，当以辛热药攻其本病，顺其阴阳，则水升火降，而咽痛自己。又有少阴伤寒，不传太阳，寒邪抑郁，内格阳气为热。上行于咽门经会之处，寒热相传而成咽痹，当以辛温甘苦制其标病，以通咽嗌。二者若误用寒凉，卒致不救，乌呼冤哉！学者可不深究之（《指掌》）。
喉痹者，谓喉中呼吸不通，言语不出，而天气闭塞也。咽痛及嗌痛者，谓咽喉不能纳唾与食，而地气闭也。喉闭咽嗌痛者，谓咽喉诸病，天地之气闭塞也。十二经中，惟足太阳主表，别下项，余经皆内循咽喉，尽得以病之，而绕在君相二火。喉主天气，属肺经，变动为燥，燥则涩而闭。咽主地气，属脾土，变动为湿，湿则肿而胀。皆火郁上焦，致痰涎气血结聚，咽喉肿达于外，麻痒且痛，为缠喉风。肿于两旁，为喉痹。其单蛾、双蛾、木舌、舌胀、缠喉风、走马喉风，病同于火，故不分也。惟缠喉走马，杀人最速，用针出血，最为上策。
大抵无形肿闭者为痹，有形肿痛者即是蛾。先吐风痰，急则治其标也；后解热毒，缓则治其本也。至于下寒过极，逼令上热反盛，须用热药，食前冷服。内经所以有从治之法也，更以脉而消息之，必微弱可验，或数而无力，不得误用寒凉，益促其危。故实火须用正治，虚火须用从治，界限须审（以上摘纂《锦囊》）。
喉痹一证，在古方书虽有十八证之辨，而古人悉指为火，然此证虽多由火，而复有非火者，不可不详察也。盖火有真假，凡实火可清者，即真火证也；虚火不宜清者，即水亏证也，且复有阴盛格阳者，即真阳证也。故《内经》曰：太阳在泉，寒淫所胜，民病嗌痛颌肿，其义即此，何后人之弗究也。
喉痹所属诸经，凡少阳、阳明、厥阴、少阴、皆有此证。但其中虚实各有不同，盖少阳厥阴为木火之脏，固多热证，阳明为水穀之海，而胃气直透咽喉，故又惟阳明之火为最盛。欲辨此者，但察其以情志郁怒而起者，多属少阳厥阴。以口腹肥甘辛热太过而起者，多属阳明。凡患此者，多宜以实火论治，至若少阴之候，非此之比，盖少阴之脉，结于横骨，终于会厌，繫于舌本。凡阴火逆冲于上，多为喉痹，但少阴之火有虚实，不得类从火断。若果因实火，自有火证火脉，亦易知也。若因酒色过度以致真阴亏损者，此肾中之虚火证也，非壮水不可。又有火虚于下，格阳于上，此无根之火，即肾中之真寒证也，非温补命门不可。凡此诸经不同，而虚实大异。皆后人所罕知者。独褚氏遗书有上病察下之说。诚见道之言也（《全书》）。
〔论治〕
咽喉之病，挟热者十之六七；挟寒者十之二三；而风寒包火者，则十中之八九。古人开手一方，只用甘草、桔梗。《三因方》加以荆芥，其他蒡子、薄荷、贝母、川连之类。皆出后人续补。可见咽喉之病，不便轻用凉药。而专主升散开发者，所谓结者开之，火郁发之是已。及火势极盛，则清剂方施；结热下焦，而攻法是用，非得已也（《心悟》）。
凡火浮于上，而热结于头面咽喉者，最宜清降，切不可用散风升阳等剂。盖此火由中，得升愈炽，经曰：高者抑之，正此之谓。非火郁宜发，及升阳散火之义。最当体察，勿得误认其面目（《全书》）。
二条各言其是，学者须当参观而互用之，不可偏主。
〔喉痹恶寒极〕
寸脉小弱于关尺者，皆为表证。宜甘桔汤、半夏桂枝甘草汤，详寒热发散之类。娄善全云：喉痹恶寒者，皆是寒折热，寒闭于外，热郁于内，姜汁散其外寒，则内热得升而愈矣。切忌胆矾、酸寒等剂点喉，反使其阳郁结不伸。又忌硝黄等寒剂下之，反使阳气下陷入里，则祸不旋踵矣。水浆不得入口者，用解毒雄黄丸，以酸醋磨化，吐出浓痰，间以生姜汁噙下之，以表散药升发之，神效。
《三因方》治卒喉痹不得语，小续命汤加杏仁甚妙。活人半夏桂枝甘草汤治暴寒中人，咽痛。此外感风寒作喉痹者之治法也（《准绳》）。
〔喉痹不恶寒者〕
及寸脉大滑实于关尺者，皆属下证，宜青黛硝石等寒药降之。或白矾等酸剂收之。韩祗和云：寸脉大于关尺者，宜消阳助阴。东垣云：两寸脉实，为阳盛阴虚，下之则愈。或三部俱实，亦可用其法也（《准绳》）。
以上二论，一寒一热，界限分明。
喉痹，乡村病皆相似者，属太行运气之邪。治必先表散之，亦忌酸寒点药。郁邪于内，不得外出也，其病有二。其一属火。经云：少阳所至为喉痹。又云：少阳司天之政，三之气炎暑，至民病喉痹。治宜仲景甘桔汤；或面赤斑者，属阳毒，宜阳毒诸方汗之。其一属湿。经云：太阴之盛，火气内郁，喉痹。又云：太阴在泉，湿淫所盛，病嗌肿喉痹。治宜活人半夏桂枝甘草汤；或面青黑者，宜阴毒诸方汗之，又解毒雄黄丸最妙（《准绳》）。
〔此论天行喉痹〕
瘟毒喉痹，乃天行瘟疫之气。其证则咽痛项肿，甚有颈面项俱肿者，北方尤多此病。俗人呼为虾蟆瘟，又名鸬鷀瘟，亦名大头瘟，此湿热壅甚，最凶之候，宜清诸经之火，或泻阳明之热，当察缓急治之，东垣普济消毒饮最妙（《全书》）。
〔此论瘟毒喉痹〕
经云：寒气客于会厌，卒然如哑，宜玉粉丸。陈藏器每用治脏寒咽闭。吞吐不利，用附子，去皮脐，炮制，以蜜涂炙之，令蜜人内，含之勿咽。
急痹有声如鼾，有如痰在喉音者，此为肺绝之候，速宜人参膏救之，用姜汁竹沥放开服，十全七八。
风热痰喉痹，丹溪先饮以千纸汤，次用知柏四物汤养阴，则火降矣。七情郁结气塞不通，宜五香散。血壅为痹，宜取红花汁服之，或用茜草，或土牛膝，抖自然汁和醋服。倘牙关紧急，滴入鼻内亦可，或马鞭草亦好（《准绳》）。
咽喉如有物塞，经云：胆病者善太息，口苦，呕宿汁，嗌中介介然，数唾，取阳陵泉。又云：心咳之状，喉中介介如梗状，取心之俞。仲景云：妇人咽中如有炙脔，半夏厚朴汤主之。
以上咽喉杂论各证须辨。
〔咽嗌痛（嚥唾与食则痛者是也）〕
经云：形苦志苦，病生于咽嗌，治之以百药。又云：肝者，中之将也，取决于胆，咽为之使。
病喉痹者，必兼咽嗌痛。病咽嗌痛者，不能兼喉痹也（《纲目》）。
阴气大虚，阳气飞越，痰结在上，遂成咽痛，脉必浮大，重取必涩，去死为近，宜补阴敛阳，人参一味，浓煎细饮之，此证皆是劳嗽日久者有之。
〔咽疮〕
多虚火游行无制，客于咽喉，宜用人参蜜炙，黄柏荆芥治之。
〔阴虚喉痹〕
其证亦内热，口渴喉干，或唇红颊赤，痰涎壅盛，然必尺脉无神，或六脉虽数，而浮软无力。但察其过于酒色，或素禀阴气不足，多倦少力者，是皆肾阴亏损，水不制火而然。火甚者，宜滋阴，八味煎加减，一阴煎之类主之。火微而不喜冷物，及大便不坚，小便不热者，宜六味地黄汤，一阴煎之类主之。若思虑焦劳，兼动心火者，二阴煎主之。
〔格阳喉痹〕
由火不归原，则无根之火客于咽喉而然，其证则上热下寒，全非火证。凡察此者，但诊其六脉微弱，全无滑大之意，且下体绝无火证，腹不喜冷，即是候也。盖此证必得于色欲伤精，或泄泻伤肾，或本无实火，而过服寒凉，以伤阳气者，皆有此证。速宜用镇阴煎为上，八味地黄汤次之，或用蜜附子含咽亦妙，若再用寒凉，必致不救。
〔阳虚喉痹〕
非喉痹因于阳虚，乃阳虚因于喉痹也。盖有因喉痹而过于攻挚，致伤胃气者；有由于饮食，仓廪空虚亦伤胃气者；又有气体素弱，不耐劳倦，而伤胃气者。凡中气内虚，疼痛外逼，多致元阳气越，脉浮而散，或弱而涩，以致声如鼻鼾，疾如拽锯者，此肺胃垂绝之候，速宜挽回元气，以人参浓煎徐饮之。如痰多者，加竹沥姜汁。迟则不救，如作实火治之，祸如反掌。

喉癣证  ***************************
凡阴虚劳损之人多有之。其证满喉生疮，红痛久不能愈，此水亏虚火证也，宜用阴虚喉痹之法治之。若多咳嗽肺热，宜用四阴煎之类主之。若满喉生疮，破烂而痛者，宜用牛黄益金散吹敷之，内服滋补真阴之剂，自可全愈（《全书》）。
以上数条，咽喉并论，阴虚阳虚格阳等证，较然明白，宜细辨之。

实热咽痛  ***************************
三黄丸，或用黄连、荆芥、薄荷为末，蜜姜汁调噙，或山豆根噙之。及用黄柏、黄连、大黄水调涂足心与患处，及龙麝聚圣丹，祛毒牛黄丸，咽喉备急丹。

浮热咽病  ***************************
表散之，增损如圣汤，利膈汤，桔梗汤。

壅热咽痛  ***************************
或嗽中带血者，宜金沸草散，佐以辰砂丸、化痰丸（《准绳》）。
三条论实热浮热壅热
或问咽喉有痹，有肿、二者之外，又有缠喉风、乳蛾、生疮诸病，何邪致之？何经病之？与治法大略，愿闻其说。曰：十二经脉皆上循咽喉，尽得以病之，然统其地气。又曰：诸逆冲上，皆属于火是也。盖肺主气，天也；脾主湿，地也。于是喉纳气，咽纳食。纳气者从金化，纳食者从土化。金性燥，土性湿。至于病也，金化变动为燥，燥则涩，涩则闭塞不仁，故在喉谓之痹。土化变动为湿，湿则泥，泥则壅胀不通，故在咽谓之肿。痹肿之病虽少异，然一时火郁于上焦，致痰涎气血聚结于咽喉也。自其咽肿形状分之，则有缠喉风、乳蛾之名。缠喉风者，其肿透达于外，且麻、且痒、且痛；乳蛾者，肿于咽两傍，名双乳蛾。一边肿者，名单乳蛾。喉痹之暴发暴死者，名走马喉痹，《内经》又有嗌塞咽喉乾者，亦皆因诸经所致。中间虽有经气之寒热不等，其为火证一也，大抵治法，视火微甚。微则正治，甚则反治，撩痰出血，三者随宜而施，或刺手少商出血，行气。若肿达于外者，又必外敷。余每治此证，用鹅翎蘸醋于喉中，摘去其痰。盖醋味酸，能收其痰，随翎而出，又能消积血。若乳蛾甚而不散，上以小刀就蛾上刺血。用马牙硝吹点咽喉，以退火邪。服射干、青黛、甘、桔、栀、芩、矾石、牛子、大黄之类，随其攸利为方，以散上焦之热。外所敷药，如生地龙、韭根、伏龙肝之类，皆可用。若夫生疮，或白或赤。白者多涎赤者多血，大率与口疮同例（《准绳》）。
此论缠喉风，乳蛾等证，无非因于肿胀之形似立名。其原皆起于燥湿，君相二火郁于上焦，以致痰涎结聚所致。今之专科，仅从形似主治，徒用家传秘方，观此可恍然悟矣。


卷三  ——————————————————————————————————————————————————————————————————————————————————————————

古今治法论  ***************************
咽喉之证，古方书有十八证，又增为二十四证，又增为三十二证，复又增为七十二证。命名各殊，治法亦异，眩人心目。兹择古今治法。至平至效者，详列于左，学者宜致思焉。
一曰喉痹，痹者，痛也。经云：一阴一阳结，谓之喉痹。一阴者，手少阴心也。一阳者，手少阳三焦也。心为君火，三焦为相火，二火冲挚，咽喉痹痛，法当散之清之，加味甘桔汤主之。又有非时暴寒，潜伏于少阴经，越旬日而后发，名伏气。咽痛，俗云肾伤寒是已。法当辛温以散之，半夏桂甘汤主之。复有少阴中寒之重证，寒客下焦，逼其无根失守之火，发扬于上，遂致咽痛。其证手足厥冷，脉沉细，下利清穀，但用理中四逆汤疗寒，而咽痛自止。斯二者，寒也。其他悉属热证，不可不知。
二曰缠喉风，咽喉肿痛胀塞，红丝缠绕，故名缠喉风。其证口吐涎沫，食物难入，甚则肿达于外，头如蛇缠。先用黄汁调元明粉少许灌喉中，搅去其痰。次用蜜水润之，若汁不能拔痰，则用土牛膝，连根捣烂，和酸醋灌之。如顽痰胶固，吐仍不出，咽喉胀闭不通，滴水难入者，则用解毒雄黄丸，极酸醋磨下七丸，自然得吐而通。既通，可用牛黄清心丸，加味甘桔汤。如肿势达外，延及颈项，头面红如火光，药力难敌，急用磁锋砭出恶血，用鸡子清调乳香末润之，立瘥。或用芭蕉根汁润之，以解其毒。若口中肿胀紫黑，急用银针刺去其血，或用小刀点之，随以淡盐汤洗之，吹上冰片散。更有肿在喉里，针法难施，急刺手少商穴出血，则喉花自开。仍以解毒雄黄丸灌之，自然通透。此等病势危恶，非吐痰解毒，煎丸并进，刀针砭石，按法善施，鲜克有济也。治此者平时揣摩纯熟，临证庶能措手，幸毋轻忽，缓以误人也。
三曰走马喉风，喉舌之间，暴发暴肿，转肿转大，名走马喉风。又名飞疡。不即治急杀人，用小刀点出血，淡盐汤洗之，吹以冰片散，仍服加味甘桔汤，加金银花一二两。若牙关紧急，则用搐鼻散吹鼻中。随以解毒雄黄丸，醋磨灌之，太乙紫金丹亦佳。紫金丹治咽喉等证，无往不神验也。
四曰缠舌喉风，硬舌根而烂两傍，急服加味甘桔汤，吹冰片散，缓则不救。若有烂处，以头发作子，用甘草汤洗净，然后吹药。
五曰双单乳蛾。状如乳头，生喉间，一边生者名单乳蛾，两边生者名双乳蛾，宜用韭菜汁调元明粉，灌去痰涎，吹以冰片散，随服甘桔汤，自应消散。若不消散，以小刀点乳头上出血，立瘥。凡针乳蛾，宜针头尾，不可针中间，鲜血者易治，血黑而少者难痊。凡用刀针，血不止者，用广三七末，嚼敷刀口上。凡用刀针，不可误伤蒂丁，损则不救，慎之慎之。
六曰喉疔，形似鞋疔，但差长耳。先用小刀点刺，随用冰片散吹之。以甘桔汤多加菊花煎饮之。菊花连根带叶，皆消疔之圣药也。每四两煎汤频服，一切疔肿皆散，自然汁尤妙。
七曰木舌，重舌，莲花舌，此心火炽盛致然也。用水洗去舌上白苔垢。若有黑处，用小刀点破，去瘀血，吹冰片散，服甘桔汤，加黄连。若莲花舌，靠牙而起数峰，中不可针，宜针两傍，针中间，恐伤舌根也，根伤则不能收功，凡口内使刀针，有两处不可伤，一蒂丁，二舌下根，切不可伤，至要至要。又舌衄证出血不止，甘桔汤，倍加生地、丹皮，冰片散亦可吹。
八曰悬痈，生于上齶，形如紫李，此脾经蕴热所致。不急治，恐毒气上攻脑，则不可救。宜用银针针破痈头，用盐汤搅尽瘀血。然后吹以冰片散，仍服加味甘桔汤。
九曰兜腮痈，生腮下，缠喉壅肿。先用韭汁调元明粉，搅去其痰。再看其紫黑处针之，以盐汤搅去其血，吹以冰片散，仍服甘桔汤。若饮食不入，急用解毒雄黄丸，醋磨七丸。大凡腮肿，脓从口中出者易治。脓从腮外出者难痊，穿破故也。
十曰喉疮，少阴肾经阴火上冲也。宜用韭汁探去其痰。若疮势灌脓，以银针挑破之，随用荆芥汤洗之，再吹冰片散，饮以甘桔汤。其上齶生疮，脾热也。舌上生疮，心热也。吹服如前法。
十一曰走马牙疳，牙间红肿，渐变紫黑臭秽，此胃经湿热也。以石膏薄荷汤漱之，再吹同气散，速服清胃散。
十二曰牙痈，牙边肿痛如豆大，脾胃二经湿热也。可用小刀点破之，吹冰片散，服清胃散。又牙宣证，牙根尽肿，宣露于外，或齿衄不止，并服前方。仍用陈茶、薄荷、银花等频服之，再用冰片散搽之。
十三曰喉瘤，生于喉旁，形如圆眼，血丝相裹，此肺经蕴热所致。不可用刀针，宜吹麝香散，甘桔汤，切忌多言耗神。有一人口内生肉球，有根线，长五寸余，吐球出，方可饮食，以手轻捻，痛彻至心。因用疏风降火药，每加麝香五分，仍用麝香散吹之，三日根化而愈。
十四曰茧唇，唇上起小泡，渐肿渐大如茧，此心脾郁热所致。初起时，即用艾绒如麦粒大灸之，仍服甘桔汤，加香附、远志之类。
十五曰肺绝喉痹。凡喉痹日久，频服清降之药，以致痰涎壅于咽喉，声如拽锯，此肺气将绝之候也。法在难治，宜人参膏，加橘红汤饮之，或用四君子汤亦佳。
十六曰经闭喉肿。女人经水不调，壅塞经脉，亦令喉肿。宜用四物汤加牛膝、茺蔚子、香附、桃仁之类，俾经脉流通，其肿自消也。又有梅核气症，男妇皆同，喉中如有物，吞不入，吐不出。宜用甘桔汤，加苏杆、橘红、香附、金沸草之类，渐次可愈。
凡治咽喉口舌之症，初则疏风解毒，继则滋水养阴。若元气渐虚，急顾脾胃，加六味滋水，四君补脾，皆为要药。否则真气亏败，势难挽矣。治者审之。
以上十六条皆出《心悟》书。

咽喉病名  ***************************
单乳蛾，双乳蛾，喉闭，缠喉风，急喉痹，悬雍垂，梅核气，尸咽，谷贼，骨鲠，咽痛，咽疮（《直拍》咽喉病名）。
〔单乳蛾　双乳蛾〕
其形似乳蛾，一为单，二为双（《医铿》）。单蛾风者，其形圆，如小箸头大，生于咽喉关上，或左或右，关下难治。双蛾风者。有两枚，在喉关两边，亦圆如小箸头大，关下难治（《得效》）。其乳蛾之差小者，名曰喉闭（《医鉴》）。喉痹多是痰热（《丹心》）。缠喉风喉闭之证，皆由膈间素有痰涎，或因酒色七情不节，而作火动痰，壅塞咽喉。所以内外肿痛，水浆不入，可谓危且急矣（《丹心》）。喉痹者，谓喉中呼吸不通，言语不出，而天气塞也（《纲目》）。宜用如圣胜金锭，解毒雄黄丸，牛黄凉膈丸，七宝散，蟾矾散，鸡内金散，备急丹，龙脑膏，青龙胆，吹喉散。实火宜清凉散，虚火加味四物汤。
〔急喉痹〕
《灵枢经》曰：疮发咽嗌，名曰猛殖。此疾治迟则咽塞。咽塞则气不通，气不通则半日死。喉闭而暴发暴死者，名曰走马喉痹（《医鉴》）。夫喉之为会厌者，经谓之吸门是也。以其司呼吸，主升降，为人身之紧关橐钥门户也。若夫卒然肿痛，水浆不入，言语不通，死在须臾，诚可惊骇（《正传》），宜速用针法吐法以救之。药不得下，当以曲竹管，灌药入喉为妙（《类聚》）。急喉痹，其声如鼾，有如痰在喉音者，此为肺绝之候。宜速用人参，迟则不救（《纲目》）。孙兆治潘元从急喉，以药半钱吹入喉中，少顷吐出脓血立愈。潘谢曰：大急之患，非明公不能救，非药不能疗，赠金百两，愿求其方。孙曰：猪牙皂角、白矾、黄连等分，瓦上焙为末耳。既授以方，不受所赠（《回春》）。牙关紧者，须开关，用一字散，二仙散。毒结宜如圣胜金锭，解毒雄黄丸，龙脑破毒散，夺命散，玉钥匙，金钥匙，巴豆烟。喉气不通，冷水徐灌之（山居）。
〔缠喉风〕
热结咽喉，肿达于外，且麻且痒，肿而大者，名缠喉风（《医鉴》）。缠喉风，自耳边过颊下赤兔者是也。大概内外皆肿者，为缠喉风（得效）。缠喉风之证，先两日胸膈气紧，出气短促，忽然咽喉肿痛，手足厥冷，气闭不通，顷刻不治（《丹心》）。
缠喉风属痰热，其咽喉里外皆肿者是也（《丹心》）。宜用解毒雄黄丸，胜金锭，龙脑破毒散，一字散，二仙散，玉钥匙，巴豆烟，雄黄散，佛手散，白矾散，冰梅丸。兼用针法，吐法乃效。
〔悬雍垂〕
悬雍生于上齶，虽不关于咽喉，所以暴肿者，抑亦热使然也（《直指》）。悬雍谓之蒂锺，胀而垂下，有长数寸者，谓之蒂锺风。宜用盐矾散，不可针破，针则杀人（《得效》）。悬雍者，音声之关，若脏腑伏热，上冲咽喉，则长而肿也。宜吹喉散，元参散，硼砂散（《类聚》）。肾伤寒，咽痛及蒂锺肿者，忌针，以蛇床子于瓶中烧烟，令病人吸入喉中，立愈（《入门》）。
〔梅核气〕
噙化丸，胆矾、硼砂、明矾、牙皂、雄黄，细末，红枣煮烂取肉为丸，空心噙化，温黄酒一盅，过口内，服苏子降气汤。
七情气郁，结成痰涎，随气聚积，坚大如块，在心腹间，或塞咽喉，如梅核粉絮样，咯不出，咽不下，每发欲绝，逆害饮食，宜四七汤（《得效》）。男女或有胸喉之间，梅核作恙者，触事勿怒，饮食勿冷（《直指》）。梅核气者，窒碍于咽喉之间，咯不出，咽不下，如梅核之状是也。始因喜怒大过，积热蕴隆，乃成痰郁结，致斯疾耳，加味四七汤加二陈汤（《医鉴》）。
〔尸咽〕
尸咽者，阴阳不和，脾肺壅盛，风热毒气，又不能通，故令尸虫发动，上蚀于喉，或痒，或痛，如之候也。与伤寒狐惑同，当参考。
〔谷贼〕
谷贼者，谷芒强涩藏于米，而误食之，滞于咽门，不能传化，故风热并聚与血气不遂，令肺刺也。不急治，亦能杀人。误吞稻麦芒在咽间不下，急取鹅口中涎灌之，即下，盖鹅涎能化谷也（《纲目》）。骨鲠见药方主治内。
〔咽喉疮〕
咽疮者，胃脘实热熏炙上焦，发为白头赤根，宜发声散（《直指》）。咽喉生疮痛，多属虚火上行无制，客于咽喉，宜用人参、荆芥、蜜炙黄柏，切忌生姜辛辣动火也。
〔杨梅结毒〕
有喉间溃烂作痛，久不愈者，此非喉痹之属，乃杨梅结毒也。宜仙遗粮汤，甚者土茯苓汤吞五宝丹。
〔咽喉急闭宜针〕
咽喉急闭，皆属相火，惟砭刺出血，最为上策（《正传》）。
〔喉痹〕
因恶血不散故也。凡治此疾，暴者必先发散，次则取痰，次去瘀血，宜针之（《纲目》）。凡喉痹急证，先用针刺出血，并豁吐痰涎为要。若迟缓不救则死（《回春》）。火郁则发之，砭刺出血，即汗之之义也。血出多则愈。有针疮者，姜汁调水，时时呷之。凡关上血泡，最宜针。关下不见者，令病人含水一日，用芦管尖刺鼻孔出血，妙（《入门》）。咽喉肿痛，惟肾伤寒，及蒂锺风忌针（《入门》）。
〔咽喉急闭宜吐〕
凡喉痹，不论大人小儿，非吐不可。如胆矾石膏之类，薄荷汁入醋同调，鸡羽蘸药，逆入喉内，徐徐吐痰，引出为佳（汤氏）。喉痹多属痰，宜用吐法（《丹心》），宜用吹喉散，引痰直捷法，去涎方，或醋噙漱亦好。
〔咽喉闭通治〕
火性急速，故病发则暴悍，或针或吐，以宣其毒，此急则治标之法也。必须兼以《内经》从治之法，以桔梗、甘草、元参、升麻、防风、羌活、荆芥、人参、白术、茯苓之类，少加乾姜、防己为嚮导，徐徐频服，不可顿服。此为治之大法，切不可骤用寒凉。倘寒凉骤用，上热末除，中寒复生，至于发喘发胀，皆为不治之证（《正传》）。喉痛必用荆芥，阴虚火痰必用元参（《丹心》）。咽喉肿痛诸证，皆用清凉散加减用之（《回春》）。通用冰梅丸，龙脑川芎丸，清咽利膈散。必用方：甘桔汤、龙脑破毒散、金锁匙、琥珀犀角膏。
〔咽喉不治证〕
凡咽喉闭，毒气归心，胸前肿满，气烦促，下部洞泄不止者死（得效）。凡喉痹初发，胸膈气促，咽喉肿痛，手足厥冷，气闭不通，即死（《入门》）。如鱼口者死（《宝鉴》）。
喉内热结，喉外肿绕，且麻且痒，喉内痰塞，满舌作音如鼾，除肺绝证，惟喉痹误服寒凉，有此证也，痰塞气无出入，多死。急用桐油煎取痰，随用桂姜汤（《证治全书》）。
〔阴虚喉疳〕
此证初觉咽嗌乾燥，如毛草常刺喉中。又如硬物嗌于嚥下，呕吐酸水，哕出甜涎，淡红，微肿，微痛，日久其色紫暗不鲜，颇似冻榴子色。由肾液久亏，相火上炎，消烁肺金，熏燎咽喉。肿痛日增，破烂叠若虾皮，声音雌哑，喘急多痰，臭腐蚀延，其疼倍增，妨碍饮食，胃气由此渐衰，而虚火益盛烦躁者，宜服知柏地黄汤。若吐酸秽涎者，宜服甘露饮加黄连。便燥者，兼服万氏润燥膏。面唇淡白，不寐懒食者，宜归脾汤，加酒炒黄连。肿吹紫雪散，腐吹八实散，珍珠散。其证投方应病，十痊一二，否则难救。
〔咽喉怪证〕
咽喉生疮，层层如叠不痛，日久有窍出臭气，废饮食，用臭橘叶煎汤连服，必愈。
按：臭橘一名枸橘，即俗名铁篱笆。
阴虚咳嗽，久之喉中痛者，必有疮。名肺花疮，坎离丸加元参、桔梗，不可用冰片吹药，恐辛散转增溃也。
坎离丸，即知柏四物汤加蜜为丸。


卷四  ——————————————————————————————————————————————————————————————————————————————————————————

古今方药主治分类  ***************************
〔风热肿痹〕
●荆防败毒散　《活人》
●甘桔汤《金匮》　本方加防风　荆芥　连翘　名如圣散（宋仁宗治上焦风热）。
●增损如圣汤《宝鉴》　治风热攻冲会厌，语声不出，烦闷肿痛。
桔梗（一两）　炙草（一两五钱）　枳壳（三钱）　北风（五钱）
●利膈汤《本事》　治咽痛口疮。
鸡苏叶　荆芥　北风　桔梗　人参　大力子　甘草　甚者加殭蚕。
●荆芥汤《三因》　治咽喉肿痛，语声不出，咽之痛甚。
荆芥（五钱）　桔梗（二两）　甘草（一两）
●桔梗汤　东垣
麻黄　桔梗　黄芩　甘草　殭蚕　马勃　桂枝　当归　食后徐徐呷之。
〔吹药〕
●解毒雄黄丸　《和剂》
雄黄（研飞）　郁金（各一两）　巴豆（去皮出油十四枚）　为细末，醋煮面糊为丸，如绿豆大，热茶清下七丸，吐出顽痰立愈。
●玉钥匙《三因》　治风热喉痹，及缠喉风。
芒硝（七钱半）　硼砂（二钱半）　白殭蚕（一钱二分）　龙脑（一字）　共研细末吹入立效。
●备急丹《纲目》
青黛　朴硝　殭蚕（各一两）　甘草（四两为末）　腊月牛胆（有黄者更妙）　盛药，阴四十九日，为末吹喉，神效。
●开关散
白殭蚕（炒）　白矾（半生半熟）　共研细末，每用一钱，自然姜汁调灌，吐出顽痰，小儿加薄荷少许。
●龙脑膏　治喉痹肿痛
苏薄荷　甘草　北风　川芎　桔梗　芒硝　白豆蔻　砂仁　片脑　为末，蜜丸弹子大，噙化嚥下。
〔痰涎结痹〕
●四七汤《三因》　治痰涎结聚，咯不出，咽不下。
法夏（姜汁炒，五钱）　厚朴（姜汁炒，三钱）　云苓（四钱）　紫苏（二钱）　姜枣合煎
●四味汤　治咽喉中如有物，咽吐不利
厚朴（刮去粗皮，姜汁浸，炙黄）　法夏（生姜汁浸一宿，水去滑切碎）　广皮（水浸去白，焙，各一两）　赤茯苓（刮去黑皮，二两）
●杏仁煎丸　治咽喉食即咽塞如有物不下。
杏仁（浸去皮煎及双仁炒，五钱）　官桂（去粗皮）　枇杷叶（拭去毛，炙）　人参（各一两）
●苏子降气汤《局方》
苏子　法夏　前胡　厚朴（姜汁炒）　橘红　秦归　炙草　上桂
●金沸草散《活人》
旋覆　前胡　细辛　荆芥　赤苓　法半夏　甘草
●玉锁匙
用巴豆压油于纸上，拧成条子，点燃灭火，以烟燻鼻中一时，鼻若流涕，其关即开。
●金钥匙《宝鉴》
治喉闭缠喉风，痰涎壅塞，口噤不开。
芒硝（一两五钱）　硼砂（五钱）　上片（二分半）　殭蚕（一钱）　雄黄（二钱）　为细末吹之。
●夺喉散《宝鉴》　治急喉闭。
枯白矾　白殭蚕（炒）　硼砂　皂角　细末　吹少许喉中，痰出即瘥。
●通关散《紫珍》
一切喉症口噤不开，痰涎壅塞厥逆，不知人事。牙皂荚（一两瓦上焙乾存性）　川芎（五钱）。为末吹鼻中取嚏，喉中取痰，或症已成脓，怕下针刀，候熟时用此入鼻，其脓自出。
●二仙散《入门》
治缠喉风，急喉痹，牙关紧急，痰涎壅塞。胆矾（一钱）　殭蚕（一钱）　为末吹之。
●白玉散《准绳》
治缠风，单闭，痈痹诸症，牙关紧急，人事不知。
白矾（三钱）　巴豆（三个分作六片）　入铫慢火同炒，候矾枯，去豆，取矾为末，水调灌下，或吹喉中，或鸡子清调灌入喉。
●元明醋《紫珍》
喉已破烂者忌用。元明粉一钱，和好醋一盅，以羽毛搅吐稠痰，即愈。
●巴豆烟《宝鉴》　治喉闭危急宜开关，见上玉锁匙。
●桐油煎《古方》　至平至善，取痰第一验方也。
又　土牛膝根臼内捣汁和醋灌之。
喉痹乳蛾
新鲜牛膝根一握，艾叶七片，捣，和人乳取汁，灌入鼻内，须臾痰涎从口鼻出，即愈。
以上等方，只有肺绝喉痹，痰涎如锯者忌用。土牛膝治咽痛服用诸药不效者，此非咽痛，乃是鼻中生一条红线如发，悬一黑泡，大如樱珠，垂挂咽门口中，饮食不入，取土牛膝根直而独条者，洗净入好醋三五滴同研，滴入鼻孔，丝断珠破，其病立安。
余按：风热喉痹，痰涎壅甚，屡用荆防败毒散加殭蚕、薄荷且噙且服亦效。
〔实热肿痛〕
●清咽利膈汤《金鉴》
牛子　连翘　防风　荆芥　栀子　桔梗　元参　云连　银花　黄芩　薄荷　甘草　西庄　朴硝　淡竹叶　同煎
●黄连泻心汤
黄连　山栀　荆芥　黄芩　连翘　木通　薄荷　牛子　甘草　灯心（二十根）　食后服
●广笔鼠占汤
生地　贝母　元参　甘草　牛子　花粉　射干　连翘　殭蚕　苦竹叶（二十片）　同煎
●金花丸《紫珍》
黄连　黄柏　黄芩　大黄（自利去大黄，加山栀）
●抽薪饮
黄芩　石斛　木通　栀子　黄柏　枳壳　泽泻　甘草
●徙薪饮
广皮　黄芩　寸冬　芍药　黄柏　云苓　丹皮
●清凉散《金鉴》　吹药。
硼砂　人中白　川连　薄荷　青黛　冰片
●绿袍散
川柏（米泔水泡，晒乾为末）　豆根　青黛
●清上丸《尊生》　治喉中一切热毒。
熊胆（一分）　明雄（五分）　硼砂（一钱）　薄荷叶（五钱）　青盐（五分）　胆矾（少许）　蜜丸压舌下化入。
●柳花散《心悟》　治喉疮，口舌生疮，咽喉肿痛诸症。
洋黛　蒲黄（炒）　黄柏（炒）　人中白（各一两）　冰片（五分）　硼砂（五钱）
●冰片散《心悟》
冰片（一钱）　硼砂（五钱）　明雄（二钱）　黄柏（蜜炙，三钱）　靛花（二钱）　炙草（三钱）　鸡内金（烧存性，一钱）　人中白（煅，五钱）　川连（二钱）　元明粉（二钱）　铜青（煅，五分）　蒲黄（炒，三钱）　共细末吹之。
一方加牛黄　熊胆　珍珠（各一钱）　儿茶（八分）　麝香（三分）
●白降雪散《金鉴》　治紧喉风诸症。
石膏（一钱五分）　硼砂（一钱）　芒硝　胆矾（各五分）　元明粉（三分）　冰片（二分）
●冰梅丸《宝鉴》
治十八种喉痹俱效，又治喉风肿痛，如神。
天南星（三十五个）　大半夏（四两）　白矾（四两）　白盐（四两）　防风（四两）　桔梗（二两）　朴硝（四两）　甘草（一两）　大梅实（一百个）　先将硝盐水浸一伏时，然后将各药研碎入水拌匀，方将梅实置水中，其水淹过梅实三指为度。浸七日，取出晒乾。又入水中浸透，晒乾，以药水尽为度。将梅实入封磁瓶密封，起霜如白衣者佳。用时绵裹含口内，徐徐咽汁，痰出即愈。
〔虚热肿痛〕
●甘露饮《局方》
生地　熟地　天冬　麦冬　石斛　茵陈　黄芩　枳壳　枇杷叶　甘草　《本事方》加犀角，甚有道理。
●知柏地黄汤　玄麦地黄汤。
●一阴煎《全书》
生地　熟地　芍药　寸冬　甘草　牛膝　丹参
●二阴煎
生地　寸冬　枣仁　甘草　元参　云连　茯苓　木通
●四阴煎
生地　寸冬　白芍　百合　沙参　云苓　甘草
●加减一阴煎
生地　芍药　寸冬　熟地　知母　全皮　炙草
〔咽药〕
●琥珀犀角膏《准绳》　治咽喉口舌疮菌。
琥珀　犀角屑（生用，一钱）　人参　枣仁（去皮研）　茯神（去皮木）　辰砂（研，各二钱）　片脑（一字）
蜜丸以磁器收贮，每服一丸，以麦冬（去心）浓煎汤化下。
●牛黄益金散　虚热疮痛。
川柏（蜜炙熟）　白硼砂　白殭蚕　牛黄或加上片共细末，含咽之。
〔阴虚喉痛〕
●六味地黄汤　七味地黄汤，即六味加上桂。
●大补元煎
人参　淮药　熟地　杜仲　秦归　枣皮　北杞　炙草
●陈氏加减八味丸　治肾水不足，虚火上炎，发热作渴，口舌生疮，或牙根溃蚀，咽喉疼痛憔悴等证，此临川陈自明方。
●六味丸
加一桂　五味子（炒用）　泽泻（切片蒸五次焙用）
●归脾汤《金鉴》　加酒炒黄连　治阴虚喉疳，面唇淡白，不寐懒食。
●万氏润燥膏
猪脂一斤，切碎炼油，去渣，加炼过白蜜一斤，搅匀候凝，挑服。
●八宝珍珠散　治阴虚喉疳腐烂。
儿茶　川连　川贝　洋黛（各钱半）　红褐（烧灰存性）　官粉　川柏　鱼脑石（微煅）　琥珀（各一钱）　人中白（二钱，煅）　硼砂（八分）　冰片（六分）　牛黄　珍珠（各五分，豆腐内煮半炷香时，取出研末）　麝香（三分）　各研极细末，共兑再研，吹之。
●牛黄益金散　治阴虚喉癣，仍内服滋补真阴之剂。
〔阳虚喉痛〕
●补中益气汤　治脾阳虚喉痛
●八味地黄汤　治肾中阳虚喉痛
●镇阴煎　治格阳喉痹。
熟地　牛膝　炙草　泽泻　上桂　附子
●四逆汤　蜜附子含咽之。
〔阴寒咽痛〕
●四逆汤《仲景》
附子　乾姜　甘草　加桔梗
●理中汤
白术　人参　乾姜　炙草
〔客寒咽痛〕
●半夏桂甘汤《活人》
法夏　桂枝　甘草　生姜
●乾姜散《三因》
乾姜　半夏　细末著舌上，咽津。
蛇床子，治肾伤寒咽痛。用此入壶内，烧烟燻之。
〔瘟毒喉痹〕
●普济消毒饮《东垣》　治大头天行，憎寒体重，头面肿盛，咽喉不利。
黄芩（酒炒）　黄连（酒炒）　广皮（去白）　甘草（生用）　元参　连翘　板蓝根　马勃　牛子　薄荷　殭蚕　升麻　红胡　桔梗
●二圣救苦丸《紫珍》　治伤寒温疫，不问传经，过经俱可服，并治大头肿毒，目赤咽肿。
锦纹大黄（四两，酒拌蒸晒乾）　牙皂（一两）　各取末，用山豆根（三两煎汁，和炼蜜丸，每服三钱）　牛膝（一钱半）　煎汤下，小儿减半，老人虚人禁用。如不得已，用参耆　当归（各二钱）　汤下
●内府仙方　治肿项虾蟆瘟。
殭蚕（二两）　姜黄（二钱半）　蝉蜕（一两）　大黄（三两）
取细末，姜汁打糊为丸，重一钱，大人服一丸，小儿半丸，蜜水调服。
又方
真靛花（三钱）　火酒（一盅）　鸡子清（一个）　和匀服下，不时即消。
●附寒疫吹药《陈氏秘方》　治寒疫喉痹，一白如云，俗名白喉咙。
附子　上桂　人中黄　共末吹之，并无他药可用。
〔葵丝症〕
上齶上一条，如挂面头子，取下放碗内，针挑大的这一头，看中间是空的，治法用吹药。先用去涎药，次用上寸头梅三分，八宝丹三分，明雄三分，兑吹，不过三次，其丝必落。落后独用片枣药兑明雄银朱，倘丝不去，不治。已去复生，不治。
〔口起泡〕
凡小舌下，症有口起泡破烂者，去涎药重加茶羔吹之，次吹八宝丹，兑明雄茶羔。若有红白点子，略加银朱，必效。
〔喉生红豆〕
凡生喉后喉关，不拘内外，忽生一点如红豆，渐长不收，名蹲子喉。用明雄黄　八宝丹枣药吹之。
〔针后不止血〕
凡针后血不止，用线丝瓜穰连皮子，松树皮去油，合煎汤噙之，立止。
凡咽喉用针后，针创不合，宜用抖姜块和以熟白汤时时呷之，创口易合。
〔骨鲠〕
凡鸡鹅猪鱼骨鲠，用葳灵仙（五钱）　砂仁（三钱）　甘草（二钱）　煎噙嗽入喉，呵气即化（危急者用蛇床三钱焙研细末，红糖两许，开水冲和嚥下即化）。
又方用山楂根烧灰存性，研末吹之。
〔治菸袋伤喉〕
用生灵仙汁兑乳汁，男点左鼻，女点右鼻，喉关立开。开后用螃蟹汁拌茶羔点之。
又方
用陈蒲扇烧灰存性，冰片少许，和末吹伤处。
〔治火毒〕
凡水毒症颈项肿痛，用青胆石螺头，三尺深黄土，陈茶叶调敷。
又方用人中白，黄牛粪（热的），燕子泥，陈茶调热敷胃窝并患处。
〔牙疳〕
凡牙疳风牙关不开，用硼砂　青矾　石菖蒲　煎水噙之。再用葱头　麻根　藠头　石菖蒲　共抖热敷。
〔喉烂吹药方见阴虚火燥下〕
槐花（三钱）　洋茶　云连　淮漆（各一钱）　为末，夏月西瓜水调服，冬月生梨汁调服。
●治咽喉结毒成疳　久不收口方。
整蛇蜕（一条，剪去头尾）　壁钱（七个）　冰片（三分）　蛇蜕壁钱阴阳瓦煅存性。
〔治天白蚁疮〕
盛锡用曰：咽喉内生疮，鼻孔俱烂者，名曰天白蚁疮。此症方书不多载，有不识误作喉风医，最误事。此乃肺脾蕴热毒而成，宜用穿山甲散治之。
白霜梅（烧存性，一个）　枯矾（一钱）　穿山甲（炒）　雄黄（各五钱）　共研细末吹之。
〔竹刺入咽〕
王不留行（生），能软蔑，煎服，再吞糯米圆即下。肿痛呛血用麻叶嚼之，愈。
〔食醋呛喉〕
甘胆丸　甘草（去皮），二两作二段，用猪胆五个浸三日，取出火上炙乾为末，蜜丸，每服四五十丸，临卧茶汤送下。
〔治咽喉十八种急症如神〕
●回生救苦上清丹《徐峨峰疡医》
白殭蚕（烧存性，一钱）　生硝尖　煅硝尖　白硼砂（各五分）　明矾　熟矾（各二分）　海螵蛸（三分）　冰片（一分）。
〔孕妇用麝法〕
将原麝放杯内，纸封紧固，蒸一餐久，兑药吹之。
〔阴虚火躁〕
参叶　甘草（去皮，蒸一餐久）　薄叶（少许）　共研末。
芳茶　茶膏　片枣　偷油婆（瓦上焙乾成末）　人中白合吹之。
〔烂喉咙吹药方〕
芳茶　茶膏　片枣　琥珀　如无琥珀用松香，火滴过为末吹之。
〔寒珠双珠塞海〕
巴豆（抖烂，纸包去尽油）　斑蝥（焙乾）　共研末吹之。或蜜糖调点，少顷烂去后，用甘草解巴豆毒，青黛解斑蝥毒，合煎水噙之，或末药吹亦可。
〔内关闭紧饮食难下〕
方用鲫鱼放水内，去净鳞破开，去净肠腹泥腮，用九天飞瓦上焙黑，将药入鲫鱼口内，筑入腹内，然后将周身敷之，用铁锅放水一碗，急火文之，去净丝骨，入硷盐漆醋，连汤带鱼食之。
〔牙关紧闭〕
乌梅（烧焦）　牙皂　北辛　共细末搽牙上。
五月五日，捉大路上螃蟹一只，取大夹子晒乾，研末合药吹，寒珠双珠塞海可消䘀子。
〔溜心蛾〕
血当归磨糯米泔水服。
小舌落下已上断根，用草药煎水酒兑服，与地黄同功。
凡蛾症，先起如皂角子大，形是圆的，渐次有头，后有白顶，涎甚，其症亦恶寒发热，吹药用八宝丹加明雄　枣药　方茶　青胆。
凡边鳅，形如马蝗一条，色白，头大尾小，要看他头从内关，走出外关者，名上水边鳅。从外而入内关者，名下水边鳅。吹药与蛾症同。
凡寒珠双珠塞海，形如桃李，有紫脉赤丝，有白朗即白点，其症势来得徐缓，吹药用八宝丹加明雄　枣药　方茶　螃夹。
凡白缠咽喉肿痛涎甚，恶寒发热，形如枣核，色白为白缠，色黄为黄缠，吹药同蔡丝治法。
〔制鸬鷀胆法〕
将胆用油纸包入活樟树内，或陈土砖内亦可，夏一宿，秋冬三日为度。
〔制人中白法〕
一七用白水浸，一日起三次。二七用矾水浸，每日起三次。三七入活水内漂。四七入泉水内漂。漂一阵，晒一阵。五七每日蒸三次。六七晒。七七露，然后不管干与未乾，要火焙。临用兑片与桂吹之。
〔加制人中白法〕
人参叶　元参　寸冬　甘草薄叶，共文水，将人中白摊瓦上焙，以前药水淬之。焙乾再淬，或三五七九次更妙。
〔制牙硝法〕
牙硝（一两）　入鼎锅内，用水四茶碗，慢火熬之，分作三夜熬，二夜减水一碗，三夜减水二碗。牙硝多少皆准此法加减，熬至瓦灰色为度。
〔制枣药法〕
黑枣或南枣，用细皱无破烂者。将针挑去枣核，入青矾于内，枣之两头针孔处，仍另用枣肉补塞，勿令泄气。用草把二只，作十字架，用糠头放上面，将枣放五方，糠头上，再用糠头盖二三寸厚，点燃，候顶上糠头色至焦黑，起了油光，取出枣只。如未到功，仍入火内再制。制毕，用碗盛杯盖勿令泄气，候冷火气，扣如柴炭音声，色带乌油黑者便佳。如面上色带灰白，过火，不燥，只可吹阴虚症烂喉之类。
制片枣亦照前法
〔制青鱼胆〕
取胆净油悬当风处阴乾，纸包放身上沤干，研末。如未乾，切碎，同药乳之亦可。
〔八宝丹〕
上麝（二分）　梅片（二分）　乳没（二钱）　明雄（一钱）　朱砂（一钱）　血竭（一钱）　龙胆（五分）　洋茶（一钱）　银朱（一钱）　胆矾（一钱）　双月（一钱）　火硝膏（一钱）　枯矾（一钱）　喜蛛（三五七只）　青鱼胆，用火制。若是虚加山乌龟，各味用瓦焙乾研末，合成一单，若喉烂者去麝不用。
〔附制山乌龟法〕
用小便制（一匕）　水皂（一匕）　晒（一匕）　阴（一匕）　火焙研末听用。
凡男子遗精淋浊症，欲事过多，女子崩带，及色欲伤泄，试验从小舌有根白丝，直至上齶门牙，以精血伤损故也。若妊娠妇人，从小舌有一根鲜红丝，直至上齶，此藏精血以养胎也。
凡一切喉咙所忌食物。
冬苋　胡椒　番椒　其馀不忌。
凡乳蛾，双珠，及寒珠等症，肿痛极甚，若过了七八九日，疼痛略减，是将溃时，其根脚木红，顶现桃红，或淡红而已，用八宝丹加麝片及明雄，吹上即穿，脓尽，开清凉药随症调理而愈。


跋  ——————————————————————————————————————————————————————————————————————————————————————————

跋  ***************************
道光丙申夏，先父念咽喉为性命之关，特博採群书古今方药及家传秘方集为一编，名曰《喉科大成》，藏之箧笥久矣。钰受先父口传，凡遇各症，辨其虚实，察其形色，对症用方，二十馀年，百不失一，诚喉科之津梁也，然济一方不若广济之，为功更大。故悉录出，概不敢秘。高明家毋以挂漏相笑而补以未逮焉，则幸甚。
男传钰谨识
