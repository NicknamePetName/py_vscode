
叙  ***************************
咸、同以来，白喉证遍南北各直省，前此无有也。考诸书亦不载白喉名目。医者立方施治，既以其治验者刊行寓内矣。然喉风一证，为前此所当有者，犹时时杂出于其间。治不如法，祸与白喉略等，则喉风方剂，焉可偏废也？
先大父惺溪公守滇南时，尝录有《集喉证诸方》一书，区喉风为三十六种，证治具备。而其紫地散、角药两方尤神验。自元官京师时尝患此，依方治疗，一服立差，因举示子季。子季喜其方之验，而又惜世之无传本也，锓板以公诸世，属自元序之。自元惟喉风治疗之法散见于方书者多矣，顾未有枚举类聚如是书者，矧其方之神验若此乎？抑书中鱼鳞风一证，以自元度之，当即白喉所见端，特曩日统于喉证，不别立白喉名目耳。前此果无白喉乎？操活人术者，苟参稽夫源流之同异，而详究乎针石汤液之所宜，触类引伸于白喉，似不无裨补，岂第喉风云尔哉？
光绪十四年岁次戊子孟夏安化黄自元序于宁夏官廨


正文  ——————————————————————————————————————————————————————————————————————————————————————————

喉风三十六症  ***************************
〔斗底风〕
无论男妇，齶下生痰者，初时过汤水者可治。先用角药入摩风膏少许，井水调噙，取痰，次开风路针，三用冰硼散，四用柴地散。如病极紧急，过水不得，通身作痛，不能睡卧，胸前赤肿，如吐痰后不退者，百无一生。此症初起吞噬不下，但胸前赤肿，渐至结喉，一时难安，要用破皮针针胸前青筋，凡有此症，便见青筋。欲识人生斗底风，心胸肿处十分红，更加痰在咽喉内，重药无功命必终。
〔又喉风〕
无论男妇，喉头生疾者，极为急症，初起咽喉作紧风痰上壅，多有痰涎，内紧外浮，不能饮食，渐至咽喉紧闭如又又住，即是锁喉急症，若一二日不知医者，多至不治，宜先用冰硼散开窍，次用风路针，三用摩风膏少许和角药，井水噙，取痰，并用角药调敷颈外浮肿处，四用紫地散，如病势已不能开关者，不治。此症初起，喉间作紧，渐次内外皆肿，头亦浮大，咽关渐锁，最宜急治，迟则莫救，又喉之症最为殃，迟了三时命不长，初起若能依法治，管教立刻进茶汤。
〔咽疮风〕
无论男妇，咽喉生痰，满口生物，或黄，或红，或白，先用角药，次用开路针，三用紫地散，四用冰硼散，即效。此症生在咽喉间，初起红黄渐至黑色，不能吞嚥，日久满喉，惟风热成症者可治，若内伤咳嗽而成者不治。咽疮此症不为良，黄烂之时作祸殃，角药频施无退步，必然一变叹黄梁。
〔鱼鳞风〕
无论男妇生帝中之下，与松子风相似，但微肿，初起白点，日久白点成鳞，其鳞向下者是。先用冰硼散，次用风路针，三用紫地散，四用角药加摩风膏，用开关散，此症治与双松同，帝中即俗呼小舌。此症初起未成鳞者尚可治，若已成鳞，则饮食到喉即刻呕吐，为不治之症。若内伤咳嗽，万无一治。喉间息尔患鱼鳞，祗恐医家看不真，若假认真求愈易，必须针药用频频。
〔双松子风〕
无论男妇，初生喉下红紫如粟谷大，逐时胀大，起鳞向上者是。渐长如绿豆大，有似松子一样，若至黄皮裹住，或如莲子大，便不治矣。先用紫地散、银锁匙、开关散，次用风路针，三用冰硼散，四用角药加摩风膏，井水调噙，取痰，此症险而难治，治与鱼鳞风同。此症生在靠帝中下边，两边红肿，二三日外转红黄色，即恐成鳞，向上不可用刀。松子风生喉齶中，逐时长大起鳞红，莫言善症应难治，随即痊时随即功。
〔单松子风〕
无论男妇，喉齶下一边生，治与双松子同。此症生在靠帝中下，一边红肿者是。左属心，右属肺，不可用刀。
〔帝中风〕
无论男妇，帝中肿大，生痰作痛，不能饮食，先用角药取痰，次开风路针，三用冰硼散，四用紫地散，如帝中黑烂者，一时难治，切不可用刀。此症帝中红肿，日久渐长出来，不能吞嚥，竟有帝中长出寸许，拦腰烂去半截，仍为无害，只须依法治之自效。时人忽患旁中风，角药频施自有功，若遇庸医无见识，针刀误用命随终。
〔双蛾风〕
无论男妇，喉间生两枚疖毒，生在两边不可用刀，先要用角药入摩风膏少许，井水调匀，用鹅羽挑入喉间疖毒上，令病人闭口噙良久，满口痰来，吐痰后如疖毒似莲子样，用消芦散加江子七粒，去壳打碎，熏患处，如熏破后，只用二味散。如疖毒似纸面，仍吐痰后只用三味散药吹之，不必用江子；次开风路针，后用紫地散，自然效验。此症生在帝中两边，二花相对即是。乳蛾红肿在喉间，必欲求痊亦等閒，角药频施兼服药，病人顷刻改愁颜。
〔单蛾风〕
无论男妇，喉头一边生疖毒者是即，如莲子样，治与双蛾法同，如未起尖，只用三味散，吹痰后用紫地散，自效。此症生在帝中一边，左属心。右属肺，依法治之，不可用刀。
〔双咽口风〕
无论男妇，舌根头两边或在上齶两边，左右俱有。肿上舌来不能吞嚥，先用角药取痰，次和风路针，三用冰硼散，不能内消者，可用破皮刀出血。此症生在帝中上两边，亦肿连舌头，痛不能吞嚥，用刀之法，宜靠两边肿处，上齶中间切不可用刀。赤肿两边名咽口，须知饮食不能餐，若人识得针刀法，功效随收定不难。
〔单咽口风〕
无论男妇，舌根头一边生，肿上舌来不能饮食，治法与双咽同。此症或在左或在右，一边有者是，治与双咽口同。
〔重齶风〕
无论男妇，齶下赤肿生痰者，中间不可用刀，先用角药取痰，次用风路针，三用冰硼散，四用紫地散。如或口眼耳鼻中有一处出浓血者，此是病已久，致七孔相穿之腐烂，即为不治。此症生在上齶帝中之上位，红肿不能吞嚥为重症，可治以药，内消为妙，如不能内消，直肿至牙床边，可用破皮刀出血。若上齶中间乃七孔相穿之处，切不可用刀。口内生疮上齶浮，若兼时气又须愁，窍中有一流浓血，纵遇卢医也不瘳。
〔木舌风〕
无论男妇，舌头肿痛生痰，先用角药，次用冰硼散，三用紫地汤，此症舌头红肿不能转动，不能返送饮食，可用破皮刀于舌之下、弦两边，无筋方可用刀。口中舌表生红肿，便是沾来木舌风；大底要痊多下药，管教消肿见奇功。
〔重舌风〕
无论男妇，舌尖底下又生一舌，渐比正舌犹长，以致正舌不能转动，先用角药取痰，次用冰硼散，三用紫地汤。可用破皮刀按舌边下弦，先破一边，如不效，又破一边。重舌之风亦不祥，或生左右或中间，医家识得斯等症，便使针刀割不妨。
〔坐舌莲花风〕
无论男妇，舌下浮肿生痰，初生二三片，渐至五片，有瓣似莲花，两边尖瓣可用刀，中间一尖者不可用刀，先用角药，次用冰硼散，三用紫地汤，症甚者外用气针，自易见效。此张开大口舌舐上齶症，凡人舌下中俱有一筋直连上下，所以不可用刀，先用角药，若误伤筋则杀人矣。坐舌莲花六七尖，也知多少世人痁；莫言此症寻常病。日久之时最可嫌。
〔合架风〕
无论男妇，两牙钩合之处生出，红核肿痛，牙关紧者，不能开口，先用角药，次用冰硼散，针颊车二穴，三紫地汤，可用消卢散熏之见效。此症生在上下牙床根合缝之处，可用破皮刀刺肿处见效。合架风生齿尽头，牙关紧闭痛难休，医人不识针刀法，此症如何便得瘳。
〔角架风〕
无论男妇，上牙床尽根处生毒浮肿，以致口之开闭皆不能，两齿不合，难于咀嚼。有初起一边延过第二边生者，治法与合架风同。此症患处红赤肿满，可用破皮刀刺肿处，效。风名角架不为佳，肿痛之时角药谐，此是医家真妙诀，破皮刀用即开怀。
〔爆骨搜牙风〕
无论男妇，牙匡上逐齿红肿，骨中极痛不能忍者，名为爆骨搜牙。若至自破出血，见骨或牙齿腐烂，齿落出脓者，多不治。先用角药取痰，并用消卢散熏，次用冰硼散，三用紫地汤即效。
又症不论男妇，通牙床上红肿，或在外牙床肿者，或在内牙床肿者，口内作烧生痰，多名曰搜牙风。治与爆骨搜牙同，但看有面肿者，或成粟房风症，各分内外，治法仍要挑，牙缝中有紫血管者方是，就挑动血管方效。爆骨搜牙每齿肿处，俱用破皮刀针出血方效。搜牙风，牙床肿处破皮刀针出血，效。若在牙床内，必俟肿起牙上者，方可下破皮刀。爆骨搜牙痛倍加，破皮针血免咨嗟，遭逢用药真方法，功效随收实可夸。
〔牙痈风〕
无论男妇，牙床上疖毒，或满床红肿，或一处红肿，先用冰硼散，有痰用角药，后用紫地散。牙痈搜牙两症，以牙床高低界为辨，在牙床上高处为搜牙，在牙床底处为牙痈。此症有内生者，外生者。牙匡生核是牙痈，上下患兮名亦同，但用破皮针出血，更加角药奏奇功。
〔悬[疒/其]风〕
无论男妇，牙床上浮肿为悬[疒/其]。在牙根内为内悬[疒/其]，红肿如蜒蝣，渐次而长，先用角药，次用冰硼散，三用紫地汤，后用消卢散熏之即效。如患症已久，白烂至咽喉者不治，落尽两颊肉者不治。此症可用破皮针，日久白烂者，出血者不可针，但外悬[疒/其]善，内悬恶伤人。牙床浮肿号悬[疒/其]，外可施为内可悲，烂下咽喉妨饮食，神仙有药也难医。
〔夺食风〕
无论男妇，饮食火物猝起。此症或在喉间，或在上齶舌根左右，不能吞嚥，用竹针挑破，血吐出，不可吞。或吹冰硼散立效。此症泡若生在喉间，不能用针刀挑破，只须气针针百会、前后顶三穴，内泡自消。一泡猝生名抢食，舌根咽内岂堪招，莫言此症难疗治，百会针刀泡自消。
〔鱼口风〕
无论男妇，上唇生小疮或二三枚者，初起红肿，渐至下唇亦肿，面颊俱浮，不可用破皮针，如生在中间难治，如上唇直长出，名龙唇发，可针两鼻角。
又有上唇生小白红疮，乾燥，常用舌舐唇上，亦不用刀，又有唇上极痛，入骨连颊，痛不可忍，可针鼻角。
又有竟不肿者，只口眼喎斜，转过一边，名曰转喎风，此症却针合谷、颊车二穴、先用角药，又用消卢散，次用冰硼散，三用紫地汤，效。如生疮起者切不可用破皮针，误针者身必发潮湿热。满身骨节疼痛不治，此症初起。红赤作痒，痒后起小黄泡，切莫挑破。凡内外见诸症，内症前已载诸药，治法：外以角药调敷为主。鱼口初生浮嘴上，心间有热夜间潮，上冲痰气延医急，莫待临时病不疗。
〔驴嘴风〕
无论男妇，下唇生一疮，逐时肿大，可用消卢散熏，先用紫地汤，次用冰硼散，并针两傍肿处即效，此症初起红肿，渐至下唇长出，可用破皮针针破，即效。驴嘴风生在下唇，逐时肿大苦伸吟，若然肿痛如刀刺，医者须将角药频。
〔鱼鳃风〕
无论男妇，两颊红肿为双鱼鳃，一边腮肿者为单鱼腮，先用角药外敷，肿势甚者可用破皮针，次用消卢散熏，三用紫地汤，四用冰硼散，效。鱼腮疾染亦随时，肿痛难当只自知，请得明医来早治，莫教迟慢再扶危。
〔双搭夹风〕
无论男妇，面颊夹两边肿赤，要看口内牙床上有肿无肿，如口内牙未肿者，不是搭夹，只是牙风，即以牙风治之，服紫地汤。此症先用角药外敷，如肿仍不消，可用破皮针出血外，仍不离敷药，即效。风名双夹两边浮，赤肿难当筋似抽，莫道此风非易治，只须敷药及时瘳。
〔单搭夹风〕
无论男妇，夹上一边浮赤肿痛，治法与双搭夹同。或左或右为单搭夹。
〔落架风〕
无论男妇，或因酒后，或因大笑，或因呵欠脱落下夹，不能合架口开，不能嚼物，此属上热下虚，气血不顺，以致筋骨不收，如一二日者可治，日久难治。此症用气针针颊车二穴，并用上料之法，先将下颏托上，用手中兜住，然后以手揣其勾搭之处，令其勾合，仍用生姜一片置如颊车穴上，将艾丸又置生姜上，烧一醮火，左右同，即可断根。落架风沾信不良，多因鬼崇作灾殃，若还勾合全无事，不合勾时命必亡。
〔粟房风〕
无论男妇，赤肿满面，先如粟米，黄疮日久合成大泡，先用洗药，并用角药敷泡上，次用紫地汤，效。此症初起如粟米，未可针破，合成大泡可用皮针，令针口向下，出尽脓血即效。风号粟房生满面，或成大泡痛难禁，用刀施药依方法，病者安心不用惊。
〔瘰疬风〕
无论男妇，满头浮肿生核，用紫地汤、开关散，外用角药搽敷，效。此症自面浮起，红肿生小疖毒，渐至满头，用破皮针逐个针破即效。瘰疡风兮如核生，又如疖毒一般同，皆言此病由冤债，只在医生指不明。
〔穿领风〕
无论男妇，两腮下生疖毒，日久透入口内，多致不治，其初起时，逐时生多，若至八九枚，亦为难治。先用角药敷，次用消芦散熏，如肿甚用破皮针，再用紫地汤。此症两颊红肿生核，或只一边，初生一二枚者可治。日久生多自穿者难治，如肿甚者可用破皮针，不离药。穿领风生不可当，欲求医治仗奇方，但将角药频频敷，病者安心勿恐惶。
〔肥株子风〕
无论男妇，两耳堕上生核浮肿，或只一边生者，外用角药调敷搽，内用紫地汤，开关散。此症可用破皮针针核上即效。肥株子病耳中生，肿痛之时苦绪萦，紫止开关宜急服，更加敷药即时轻。
〔挎颈风〕
无论男妇，颈项上生痈疖浮肿，有两边生者，有或左或右一边生者，用角药搽敷，并服紫地散，此症或肿上有形，但浮大赤肿甚者，可用破皮针针肿处，效。项上俄沽挎颈风，或生痈节肿兼红，世人莫说病轻小，服药无功命恐终。
〔双缠喉风〕
无论男妇，外颈红肿至咽喉亦皆满，不分明白，四围俱肿，先用角药吐痰，外用角药调敷，次冰硼散，三用紫地汤。此症日久难治，不可用破皮针刀。此症头顶遍肿，头颈亦遍肿者是为重症，可治，须用风路针。缠喉之症本非奇，日久无声（必无声）必定危，若见此形宜速退，治迟庐扁也难医。
〔单缠喉风〕
无论男妇，只有一边浮肿者是，治法与双缠喉同，此症或肿头顶一处，或肿颈上一处，名曰单缠喉，若左边肿甚属心，右边肿甚属肺，总要用风路针，不可用破皮刀。
〔偏头风〕
无论男妇，一边头肿如破可针，先用开关散、紫地汤，效。但此症多因下部虚弱，致有此疾，合用补药，以紫地汤加四物汤，如头痛加白芷。此症一边头痛或左或右，针风池二穴，又用破皮针针核上，效。偏头风痛若无休，痛者何须两泪流，敷药不灵宜补药，管教疼痛即时休。
〔乘枕风〕
无论男妇，脑后浮肿疼痛可针，开关散、紫地汤即效。此症脑后生红肿疖毒，可用破皮针出血即效。乘枕风兮本不奇，又名枕发却难医，但须急急加敷药，紫正开关服不离。

秘传口诀  ***************************
以上诸风，初起恶寒发热，头痛咽乾，或大便闭结，或小便赤涩，用紫地汤能顺气散血，头痛加开关散，口烧作渴加银锁匙，有痰用冰硼散，痰甚兼肿用角药，将井花水调，加入摩风膏，口内含，口外敷，无不取效。

仙传针诀  ***************************
凡喉风诸症，皆由气血闭涩，以致风痰上攻，结为热毒，宜用针法开导，使气血流通，则风痰自散。虽有各种奇方调治，而神速莫如气针。夫气针者，诚为诸药之先锋，喉家之妙法也。如临诸症，先从神庭、上星、囟会、前项、百会、后顶、风池二穴、颊车穴针过，又须少商、合谷、曲池、各依针法，此为开风路针，初针只宜男左女右，并留大窝坑、风府、肩井、曲泽、阳陵泉、阴陵泉、足少商诸穴，不可先针。倘遇喉风极重之症，以前针法针过，其风邪热毒仍不少退者，次日复视其症，可用前法复针即可，加针火窝坑、风府、肩井、阳陵泉、阴陵泉、足少商等穴，并左右同穴，逐一对针，自无不效。至于人中、鼻流诸穴，乃中风者用之，惟鞋带二穴，救小儿急慢惊风之症极效，亦可用火醮。

周身穴法指明会参三卷铜人图  ***************************
（图缺）
攒竹头额眉绉上，鼻角在两鼻角，夹车在两堕下略离一分，鼻流在鼻孔口，为二穴，肩井在肩上，曲泽在手湾横纹尽处，曲池在肘外骨动窝处，合谷在虎口之内软肉上，搃叉处，少商在两大指甲下外边，少冲在两小指甲下外边，阴陵泉在靠膝肉略上些骨动处，阳陵泉在膝外略下屈窝处，脐下一寸为气海，脐下一寸五分为丹田，患阴症用火醮，诸穴皆属督脉，足大指有一穴如手指少商穴部位，曰隐白，属肺脾经，所谓足少商者即此。

头上穴法指明会参三卷铜人图  ***************************
（图缺）
齐眉上一寸为神庭，又上一寸至上星，再上一寸五分至囟会，再上一寸五分至前顶，又上一寸一分至百会，再上一寸五分至后顶，又直下窝处为火窝炕，直略下些以耳唇相对为风府，再横开两边一寸五分窝处为风池二穴。


方药  ——————————————————————————————————————————————————————————————————————————————————————————

喉风诸方  ***************************
紫荆散　紫荆皮（二两）　防风　荆芥穗（各五钱）　北细辛（三钱）
地黄散（又名内消散）　生地（二两）　赤芍（五钱）　红内消（二两，即茜草）　丹皮（五钱）　以上紫地二散每症合用，加薄荷、灯芯，坐水中蒸服，第二剂加桔梗、连翘、甘草，咳嗽加桔梗、麦冬、知母，作渴加银锁匙，热极者加犀角，潮甚者加柴胡、黄芩，如下部虚加四物汤，头痛加白芷，孕妇加四物去丹皮。
●开关散　川芎（五钱）　白芷（一两）　北细辛（二两）。
●银锁匙　天花粉（二两）　元参（五钱）　薄荷（一两）　以上四方皆水剂，用水蒸服。
●冰硼散　梅花冰片（六釐）　拣白（六釐）　麝香（四釐）　硼砂（一分）　牙硝（三分，制）　开关后，次日去麝，体虚头晕亦去麝，名品雪丹，毒肿渐消去硝，用破皮刀后亦去硝名吕雪丹，合此药最要，乳至极轻松为度。
●真功丹　梅花冰片（六釐）　熊胆（一分，黑色而苦者真，置笋壳上用火焙，退火用）　炉甘石（一钱，用羌活汤煅过研细飞，去底下泥脚晒乾用）　硼砂（一钱）　牙硝（二分）　毒肿渐消去硝，用刀后用二味散（即品雪丹）。
●辛乌散又名角药　赤芍（一两，用稍）　草乌（一两，用圆而上尖者，长者不用）　牙皂　荆芥穗　桔梗　赤豆　北细辛（淮辛不用）　甘草　生地（各五钱）　紫荆皮（一两）　北柴胡　连翘（各五钱）　共为细末，磁瓶收贮，每用于口内则用井水调噙，极为取痰圣药，如痰涎极甚则加入摩风膏，其力更速，口外则用井水调搽。
洗药则用角药洗，加荆芥同水煎洗，如悬[疒/其]加南星末少许，效。
●摩风膏　川乌（用尖磨）　水灯草灰（不拘多少）　用洁净碗干焙烧，方有灰，右合一处调成膏，入辛乌散用。
●消芦散　如人不可用刀，即以药熏破，虽易见效，不能速于收功，红内消（一两，即茜草）　芦柴根（二两，去皮）　金毛狗脊（五钱）　糖蜜根（一两，即紫荆皮根）　用顶好米醋煮熏，用小药罐同米醋入内以厚纸封固，于纸上开一小孔，如头大，或用铜管或竹管，对肿处熏，如欲速效，加江子（即巴豆，七粒去壳）　同入煮熏，神效。
●镇惊丸　桔梗　甘草　山药　栀炭（各等分）　共为细末，米饭糊丸如莲子大，朱砂为衣，每服一丸，薄荷灯心汤送下，作末药服亦可。无喉风症，只咽喉作渴者临卧时服之。
●蜡矾丸　黄蜡（一两）　乳香（去油）　没药（各钱五，去油）　枯矾（五钱）　共为细末，即用黄蜡为丸，每服二钱。开水送下。
●生肌散　没药（三钱，去油）　硼砂（三钱）　龙骨（火烧醋煅）　赤石脂（各一两，火烧醋煅）　乳香（三钱，去油）　轻粉（二钱五）　冰片（一分）　儿茶（二钱五）　共为细末、每患处略用少许。
●神功丹（牙疳神效）　人中白（二两，便壶中白，火煅红）　儿茶（一两）　黄柏　青黛（水飞）　薄荷（各六钱）　冰片（五分）　以上曝乾研末备用。
●万一丹　误用刀至血流不止者，以此治之。乳香（去油）　血竭　没药（去油）　硼砂（各一钱）　共为细末，每用少许吹入口内，其血即止。
●六味地黄汤　熟地（四钱）　丹皮（一钱五）　枣皮　山药（各二钱）　云苓　泽泻（各五钱）　煎服。
●四物汤　熟地　当归　白芍　川芎（各一钱）　水煎服。

诸方药性辨  ***************************
●开关散　清头止痛，　紫荆散　疏风顺气，　地黄散　消肿退热，　银锁匙　止渴退口烧，心烦热极者加犀角汤。　冰硼散　治咽喉肫黑，疏风利气祛痰涎。　辛乌散　又名角药，取风痰，消热毒功效最大，若喉风极甚之症，再加摩风膏少许，其功力更加神速。修合诸药，皆不见火，一概生用，至于开关针法，非口传授则不得其真也。
●附喉科方　秋留西瓜，至十月取出，损坏者去之，用好者。将瓜上开一孔，抓去内心，留皮带肉将皮硝装满，吊于朝北风口，次年春季，皮外自有霜，刮下瓷瓶收好听用。加冰片（三分）　儿茶（二钱）　牛黄（八分）　硼砂（二钱）　珍珠粉（一钱五分）　右研极细末，此五味药兑西瓜霜五钱。逐日人神所在不宜针刺：初一大指，初二外踝，初三腰内，初四腰，初五口，初六手，初七内踝，初八腕，初九尻，初十腰背，十一鼻柱，十二发际，十三牙齿，十四胃腕，十五偏身，十六胸，十七气冲，十八股内，十九足，二十内踝，廿一手小指，廿二外踝，廿三肝足，廿四手阳明，廿五足阳明，廿六胸，廿七膝，廿八阴，廿九膝胫，三十足跌。
●通关神应散　治一切咽喉肿痛，双单乳蛾，喉痹，缠喉等症。冰片　红铁皮（煅，即铁上赤衣真铁锈也，刮下听用）　珍珠（煅）　黄连（煨）　硼砂　海巴（煅）　明矾（煅）　地胆（晒乾生用，一名山慈菇）　辰砂（各三分）　红铁皮性沉重，平肝坠热开结如神，用锈铁火煅醋淬，刮下共研细末，瓷瓶收贮，临用管吹三五釐于喉风痛处，立愈，重者三五次取效。
●紫袍散治咽喉十八症　石青　青黛　朱砂（各一钱）　冰片（三分）　胆矾　人中白（煅）　元明粉（各五分）　山豆根（二钱）　为末收贮，不可泄气，吹喉立愈，此方可破棺而治之。
●绿袍散兼治牙痛　生石膏（一钱）　粉草（三钱）　僵虫　牛黄　龙脑　薄荷（各五分）　硼砂（生用，一钱）　冰片（一钱）　胆矾（五分）　牙皂（五分，烟尽为度）　为末，遇咽喉各症吹入四五次，无论有痰与否，任意吞之即愈。
●又方　黄柏　大黄　甘草（各一钱）　麝香（一分）　冰片（五釐）　雄黄（五分）　川贝（二钱）　共为末，治同上。患者有痰勿吞下，大便稍泻不妨，壮者可用，弱者少用。
●灵验喉症方同紫袍散　屡效　黄柏　青黛　硼砂　薄荷　甘草（各一钱）　冰片（三分）　加鹅哽喉（一条）　炙黄为末收贮　勿泄气，吹喉即愈，耳烂吹之亦验。
●吹喉散　夷茶　硼砂　冰片　川连（各三分）　荸荠粉（四分）　吹入喉内，各症皆愈。
●吹喉药　硼砂（二钱五分）　雄黄（三钱）　儿茶（一钱）　冰片（三分）　薄荷（三两，另研）　共为末和匀贮，不可泄气，吹入少许或挑入舌上，噙一会嚥下八九次，若锁喉风口内乾枯者，以井水调灌即能开关生津，若脾泄胃弱者不宜多用。
●治喉不俱双单蛾吹药方　真冰片　儿茶（各一分）　山豆根（一钱）　白矾（五釐）　京墨（一钱，陈者更佳）　旧袜底烧灰（一钱，洗净煅为末）　共为细末，吹入喉内立愈。
●冰硼散　治一切喉症，薄荷　硼砂（各一钱）　人中白　川连（各八分）　青黛　元明粉　陈胆星（各五分）　山豆根（八分）　冰片（二分）　共为细末，吹喉神效。
●喉风简便方　番木鳖（三个，水磨浓汁晒乾）　加冰片（一分）　研匀，吹喉立效。
●冰梅方　治咽喉百病　半熟大梅子（一百枚，五月五日午时用食盐、朴硝各四两，水三碗，浸梅子，其水约过梅子三指，浸一宿后）　猪牙皂（去弦核）　防风　苏叶　薄荷　白矾（各二两）　生甘　桔梗　川连（各一两）
共研末拌入，浸七日取梅晒，又浸，又晒，以汁尽为度，梅上起白霜，收贮。凡用，取梅一枚，绵包含口内，有水先咽，五六日后，有痰涎吐尽，以口内无痰只有清水方去梅子。可以食粥，一枚可治二病。
治咽喉不论双单蛾，用鲜芙蓉根为末，蒸过酒黏米新糟同捣烂，围敷喉外，不过一时立愈。
●红袍散治各样喉症　辰砂（一两飞）　硼砂（二钱五分）　黄连　儿茶　血竭（各一钱）　当门子　梅片（各五分）　牛黄（一钱）　银朱（二钱）　共研细末，吹喉神效。
●乌龙丸　治喉癣、乳蛾神效，兼骨硬喉垂危者　乌梅肉　五倍子（各等分）　捣为丸，弹子大，每含一丸，其痰旋裹药土，取出去痰，仍含口中即愈。
●喉痛　元明粉（七分）　雄黄（三分）　为细末，用笔蘸药搅喉，呕出痰涎，搅数次即愈。或吹入亦可。又细辛　白芷（各三钱）　皂角（一钱五分）　为末吹之，又皂角灰吊扬尘，青盐拌匀，棉花包箸头，蘸药搅去喉内涎沫，用红色牛膝水噙之。又猪胆水浸黄柏，浸晒七次，研末吹之。又冰片　硼砂　青黛为末吹之，或加黄连，甘草亦可。又喉痛、头肿、齿关不开，燕窠泥（二两）　明雄黄（五钱）　醋和炒润七次，浓陈茶调敷。又射干根、山豆根为末吹之。又霜梅肉裹硼砂少许含于口中，酸水下，毒自解。又豆根（一两）　硼砂（二钱）　射香　冰片（各少许）　为末，青鱼胆糊丸如弹子大，每服一丸，噙化嚥下。又青盐、白矾等分吹患处，吐痰即愈。又扁柏叶汁　山豆根汁雪裹青汁皆可服，最效。又喉肿痛不通，巴豆去壳，棉纸微裹，随塞左右鼻孔中，立通。又花粉　薄荷　黄柏　黄芩　牛子　桔梗（各一钱）　大黄（六钱）　元参（八分）　黄连（四分）　甘草（五分）　淡竹叶（三十片）　水煎服，有火者用，妙如神。
●单乳蛾、喉癣、喉痈肿痛　吐咽不下，命在须臾者，凤凰衣微火焙黄，橄榄核瓦上火煅存性，孩儿茶各等分，为末，每一钱加真冰片半分，吹之即能进饮食，神效无比。
●蛾风　一时无药，救急即柴灰冲汤，数杯服之，又用烧酒，拍后头窝以麻，下剖数次即刻现它，将磁针破它，含酒吮去血，再用盐蛋泥敷之，即刻开关。
●蛾子　生喉间，不能窥探，急按鱼尾穴，即大指后窝中是，用灯火三灸，再于大指甲根离一分宽，针刺出血，立效，服加减甘桔解毒汤。
●单双蛾　山豆根不拘多少，加麝香少许为末，吹入喉中自愈。
●单蛾者　其形圆如箸头，生于咽喉关上，或左或右，双蛾则两边俱生，或生嚥下，难治。壁上蜘蛛白窠，用患人脑后发一根，缠定蜘蛛窝，将银簪刺在灯上，烧之存性为末，吹喉立愈。
●乳蛾　最效秘方，将两手大指旁缝内刺出血即松。
●喉痹单双乳蛾　万年青根捣汁二匙，加米醋三匙，嗽出痰涎自愈。
●单双乳蛾及一切喉风　青鱼胆汁晒乾收贮，以少许放舌上含化，立见奇功。
●喉蛾　神效，用人指甲瓦上焙焦黄色，研末吹入喉内即破。
●喉痹乳蛾　不能饮食，验方，用新鲜牛膝根一握，艾叶七片入乳数匙，合捣，取汁灌入鼻内，须臾，痰涎从口鼻流出即愈。无艾亦可。
●咽喉急证　不拘单双蛾，不及用药，此方神效。顶心上必有紫泡，将泡挑破，挤血净，俟结痂时去痂，再挤血净，自将手指急搔顶心，少顷，顶心肿起再搔，即破出少血，喉内肿亦破，即时全愈。
●急喉痹　其声如鼾，有如痰在喉中响者，此为肺绝之候，速用人参膏救之，用竹茹姜汁调下，独参汤亦可，若服早，十全七八，迟则不救矣。
●急喉风　乌梅（一个去核）　包蜒蝣一条扎定，含口中，其水流至喉间。枯矾（一钱）　百草霜（二分）　须锅脐内者佳，同研细，吹之呕出胶涎。又马蓝头汁漱之立愈。又山楂子磨水，以竹叶挑滴口内。又灯芯烧灰吹之。又锈铁磨浓水服。又鸡公肫内筋，要不黏水者数片，新瓦焙枯存性，研末吹之。
●急喉风　土牛膝根捣汁加醋少许，头一口漱咯而吐之。后服之立效。
●缠喉风　用牵牛鼻绳烧灰吹之甚效。又用淡白梅一个去核，将蜒游一条放在梅内含之即瘥。又白僵虫贰钱研细，生姜自然汁少许，和水灌下，立愈。又用万年青根切碎打烂，绞汁灌下，吐出痰即好，倘口闭用牙刷撬开，灌下，如不吐，再用发稍进喉间，吐出即愈。
●急锁喉风　兼治单双蛾，用升麻（四两），水煎灌服，或用皂荚槌碎，擂水灌服取吐，即不吐亦安。或白矾（三钱），慢火熬化，入巴豆肉（二粒），研烂候乾，去巴豆取矾研末，吹少许入喉中，取顽痰，出，立愈。又胆矾一块含口中，痰涎自壅上，吐尽即愈。
●锁喉风　巴豆（一粒，用竹筒烧烟，口吸即开）。又：巴豆（七粒，三生四熟，去壳）　明雄（五分）　郁金（一个），共研细末，每用半茶匙，清茶调服，若咽塞不入，吹之亦可。又：硼砂、丹砂、朱砂等分研末吹之。又：蛴螬取汁点喉痹。又：甘萄花根洗净捣汁灌下即愈。又：皂角子一粒，醋磨，将口撬开，用鹅毛翎蘸药入喉内，卷出胶痰，能食药水为止。汤药方：金银花（二钱）　甘草（三分）　桔梗（三分）　牛蒡子（一钱五分）　研细煎汤候用，此方活人多矣。喉闭方：缠喉风、急喉痹、双蛾汤药不下者，用此极效。巴豆（七粒，去壳，三生四熟，熟者灯上烧存性）　明雄（皂子大一块）　郁金（一个，如蟾胆大者）　共为末，每服半剂，清茶调服，如口噤咽塞，用竹管吹纳喉中，须臾吐痰即愈，但能灌下，无有不活，甚验。
●喉闭　手足厥冷，气闭命悬，顷刻一时无药，或有药不进者，急将两臂以手勒数十次，取油发绳缠大拇指，以针刺少商穴，血滴下喉即解，男左女右，重者两手齐针。少商穴在大指壳内侧边离一分远即是。又鸭嘴胆矾研极细，酽醋调灌，吐出胶痰立愈。
●喉闭蛾子　看病人头顶上有红点，用针挑破即愈，单蛾一点红，双蛾两点红。又将头顶心发上用姜擦红，红即愈。
●闭塞不通　腊月初一日取猪胆，不拘大小五六枚，用黄连　青黛　薄荷　僵虫　白矾
朴硝（各五钱）　装入胆内，青黛包好，将地掘一孔，方深一寸，以竹横悬此胆在内，以物盖定，候至立春日取出，待风吹去胆皮，青纸研末密收，痛吹少许，神效。
●喉癣　头胎黄牛屎，以新瓦洗净，盖屎周围，用文火煅，烟尽存性，取出研末，徐徐吸入自愈。又：冰片　牛黄（各一分）　胆矾（三分）　硼砂（八分）　山豆根（二钱）　雄黄　儿茶（各八分）　陈白梅（去核三个）　共研末，次将白梅捣烂入药和匀，丸如龙眼大，临卧合口内，过夜即消。
●烂喉应验方　牛黄（五釐）　指甲（五釐，瓦上焙黄，男女互用）　青黛（六分）　壁喜窠（廿个，要墙头上者，瓦焙黄）　冰片（二釐）　药珠（三分）　象牙屑（三分，瓦上焙黄）　研末吹患处，屡试屡验。其人晚年无子，传此方后，举两子。喉中忽硬一块，吞吐不下，用厚朴　茯苓　紫苏　半夏（各二钱）　甘草（五分）　老姜（一片）　煎服，或照喉闭方用，针手指出血亦妙。
●百灵丸　治喉中结块，不通水食者。百草霜蜜和丸茨子大，水化一丸灌下，甚者不过二丸。
●喉烂　槐花（三钱）　牛膝　儿茶　黄连（各一钱）　为丸绿豆大，每服三丸，夏天西瓜水服，冬天梨汁服。
●咽喉悬痈　舌肿塞痛　五倍子　僵虫　甘草（等分为末）　以白梅去核捣丸弹子大，噙噬，其痈自破。
●咽生息肉　先刺出血，豆豉同盐涂之神效。
●咽喉诸药不效　丹溪云此非喉症，乃是鼻中生一条红线，如发悬一黑泡，大如樱珠，垂挂到咽门而止、口中饮食不入，用牛膝根（独条肥大者，捣碎），入好醋三五滴，同打细，滴入鼻中二三点，即系断，珠破，吐出瘀血立安。
●喉肿神效方　即单双蛾，用冰片　麝香　皂角刺（各三分）　共为末吹入患处，一破即愈，势危急者，用细磁针打破患处之头，其效更捷。
●因风热咽喉乾燥疼　甘草　防风　荆芥　薄荷　黄芩（各一钱）　桔梗（三钱）　水煎后服。
●骨鲠喉歌　缩砂　草果　威灵仙　清水砂糖共配煎，接连服下二三盐，诸般骨硬化为涎。
●鱼骨鲠喉　即在席上随取鱼骨，不拘粗细，夹在耳丫内，男左女右，不与人知，仍食物自然一併吞下，屡验，又橄榄核并汤服之，亦验。
●骨鲠神效　用茶一杯或水亦可，戟指写车字于茶水之上，惟车心一直戟指倒直上，饮茶水即化。
●吞鱼骨　用河中养蓄活鸭，倒挂垂涎以磁碗接下，令患人仰卧频灌，其骨尽化。
●吞兽骨　用狗一只，倒挂接涎如前法灌亦效。
●诸骨鲠喉　苎麻根水，如鸡骨卡，即用鸡骨汤对服，余类推。又凤仙花子白汤送下即下。又象牙磨滚水服亦下。吞发达喉；仍将发烧灰，开水调下。
●吞竹叶卡喉　取牛口涎以开水调服。
●木屑　铁斧磨汁灌之。
●吞金　误吞五金，以饴糖半斤啖之。
●吞银　韭茶一把，滚水煮软，不切断，淡食之，少顷，茶包银呕出，或从大便出。
●吞铜钱　木耳、蜂蜜、匕醋同炒，服之钱从大便中出。鸡冠血少许，吞入喉，用铜盆置面前，将冷水对面上一喷，其钱即吐盆中，多食荸荠，其钱自化，羊胫骨烧灰研末，米汤下三钱。
●吞铁二方　磁石、芒硝各一钱煎，服数次，铁自化。慄树炭二块研末，砂糖和丸，服三钱，立出。
●吞针三方　盐蛋一个略煮水，切食即裹针从大便出矣。虾蟆眼内乌珠一对，冷水囫囵吞下，其针两头穿珠，立刻吐出，冬天无处寻虾膜，即在桑树下掘三尺，自有。小儿吞针，将半生熟出芽蚕豆捣烂，用韭菜汁为丸吞下。
●诸骨梗喉立效方　用急性子二十粒，即凤仙花子白汤送即下。
●误吞金气　以蚯蚓粪温水搅吞即解出。凡三四月间，有喉间病者，皆因寒天寒气郁结不开，至春时发，须于初冬时，多买莱菔菜（俗名萝卜叶）摊在瓦屋上，任他日晒风雨雪霜打，不要收下，到立春前一日收下，挂在无日头处阴乾，春二三月收来切碎，将酱或盐放在碗中，饭锅上蒸熟，当日日吃饭小菜，甚妙，一家永无喉风之患。
