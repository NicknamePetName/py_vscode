
江省重刊白喉辨证序  ***************************
白喉，方书世传不一，大半宗张善吾之说，专主于热，重用寒凉，间有偶经应验，则矜为奇方。转相授受，几于无省蔑有，不论寒热虚实，往往拘守五六方，示以一二日服，何剂三四日服，何剂甚至日服三四剂，且谓即白加病重，仍须始终坚守而不移，此最足误人者也。夫病有万变，方法无穷，药无中立之理，况陡进寒凉，岂有服下全无效者乎？服下无效，而仍执守者乎？固执不通，何至于是！其服至一二十剂或二三十剂，幸获全愈者，大抵皆命不当死之人。试观所立，除温化毒丹、神功避邪散、神仙活命丹、龙虎二仙汤、清心涤肺汤、养阴清肺汤，一派阴寒，定为主方，忌表忌温，谆谆教诫，语语印定，后人眼目，可痛可恨。迨至不救，则以为本属不治矣，是何言与？所列无治诸条，必真无治者也。大抵皆一味寒凉，坚执不移所误耳。如末列「服药后，大便泻与白块自落，七日白满不退，皆无治」。抑知浮火上升，龙雷飞越，下真寒上假热，常有服附桂八味而痊者。如所补蒋仲芳诸案可悟矣。白块自落，白满不退，皆寒痰凝结。如所採舒驰远两案可征矣。曩年初，阅张氏方，即颇疑之。后复见王祉庭先生书，辨证详明，治不一法，不觉大为钦佩，乃知张氏确为邪说也。余攻岐黄术几三十馀载，靡书不读，窃见喉科专门，列症虽多，而用药则一，不足为法。而白喉一门，尤为可哂可鄙，求如王君所论，实不多观，惟力辟白喉非疫，未免矫枉过正。凡有传染者，皆属疫受病虽同，而或由本体而化，或由误药而化，治法却非一端，原未可以一疫字横梗胸中也。近闻白喉盛行，渐传江省，爰亟付剞劂，以救群迷，窃愿仁人君子广刷广传，更祈行医诸君加意揣摩，反覆寻玩，庶胸中先有把握，下笔不至模糊，补偏救弊，起死回生，救人疾苦，不亦一大快事哉！
壬寅暮春南昌方内散人谨识于省垣客寓

凡例  ***************************
一、是书专为不知医者设法，故语多俚鄙，并欲便刷印，故引证亦简。
二、方书长篇累幅，每令不知医者目眩，故缕析条陈，俾阅者开卷瞭然，易于记忆。
三、是书宜分看、合看，庶临症时不顾此失彼。
四、白喉用单纸刊方，传者虽属善举，究误大事，何也？其人或曾患热症，服凉剂而愈，则所传者必凉剂也。倘寒症信之，鲜能救矣。其人或曾患寒症，服温剂而愈，有上病疗下之说也。曰：何死之速也？曰：生与死亦只从脉而别之。白喉非死证也。若热症投以热药，寒症投以寒药，或表症而过于攻下，或虚症而过于表散，如人之无辜受戮，虽欲不死，焉得而不死？且每闻白喉之死者，无死于附桂，多死于大黄。大抵人知有热症而不知有寒症，即知有寒症而不知有虚寒之症，皆误于疫之一字也。然则，予之辨之也其容已乎！但见浅学寡，不无疏漏，高明之士倘能匡予以不逮，则幸甚。


正文  ——————————————————————————————————————————————————————————————————————————————————————————

辨证法  ***************************
一、热证必肿，寒症不肿，喉内反大而空（亦有虚肿者）。
二、热证必痛，痛无止息（略痛者轻，痛甚者重）；寒证不甚痛，或时痛时止。
三、热证吃水不甚痛，吃饭则痛；寒证吃水痛，吃饭不甚痛（以虚能受物也），善于体认（王鹤识）。
四、热证必渴，喜吃水（喜温者轻，喜冷者重；少吃者轻，多吃者重）；寒证不渴，虽渴不多吃水（喜温者轻，喜极热者重）。
五、热证不思食，亦不能食（一由肿痛，一由不知味）；寒证能食而不甚思食（一由脾虚，一由脾绝，一由过服寒剂）。
六、热证有风涎（风涎少者轻，风涎多者重，均宜表散）；寒证则断无风涎（若系风寒亦有风涎，宜表散）。
七、热证白点必乾涩，或一边一点，或一边数点，大小不一；寒症白点必明润，或成点，或成块，甚者满喉俱白，状如凝膏（字字皆辨症秘决）。
八、热证满喉皆红色，或红丝（红丝者轻）；寒证满喉皆白色，或淡红色（淡红色者轻）。
九、热证舌苔或黄或黑，宜察其润燥，燥者是实热，宜下之；润者是假热，宜温补。否则不可求药；寒证舌苔白，或间有黑黄色，亦宜察其润燥。润者寒重，燥者寒轻，表散之而已。鼻孔口唇俱宜察其润燥，但有火烁肺而鼻燥者，有肺气绝而鼻燥者，有脾火伏而唇燥者，有胃气不升而唇燥者，有脾气绝而唇燥者，有伤食而唇燥者，俱宜详察。目则察其畏风与否，畏火与否而已。
十、热证小便必赤，赤而热者是实热；赤而不热且长而多者是假热。宜补而兼泻。其清长则是寒证矣。
十一、热证忌满喉白、满喉肿，满喉者必闭死；寒证不忌肿，并不忌满喉尽白，只忌失音动痰。若失音动痰不能救矣（失音动痰，一由肾绝水泛为痰，一由过服凉剂，使肺胃之气闭塞不通，切不可用表散及桑白皮之属。宜大温补，如温胃汤等剂）。又方：用活鱼一只，将鱼嘴扳开，入病者口中，使涎流入喉内，无涎再用数只，即时开音，屡试屡验。
十二、治喉必分气血，上午痛者属气分；下午痛者属血分。凡证类然，不独白喉也。
十三、气分实热或风热风寒等证，俱痛无止息。虚寒证上午痛必至下午方减（治者或姜桂六君子汤、补中益气汤之属）。血分不拘寒热，下午痛，必至交子方减（治者如热证用元参汤、知柏四物汤之属；虚寒证用真武汤、四逆汤、附桂理阴煎之属。）
十四、热证必先升散，服升阳散火汤。再察其热之轻重投药。轻者服连翘饮，重者服通咽利膈汤。。
十五、寒证如风寒，宜解表，服败毒散及参苏饮之属；虚寒不必解表，先察其寒之轻重投药。轻者服五积散；重者服附桂理中汤及温胃汤之类（风寒必有表热，虚寒无热，亦有虚热者）。
十六、邪热既盛而真阳复虚之症，其脉浮紧而濡，欲下之而恐亡阳，欲不下而邪热复炽，此中秘窍人多莫识其法，宜附子泻心汤寒热并用，斯为有制之兵。
十七、是证无论寒热，总宜宣肺，桔梗、麻黄是要药（风热、风寒宜桔梗、虚寒宜麻黄。）
十八、热证尚轻，过服大黄、黄连而病愈加者，宜转服荆防败毒散加升麻（恐邪陷下而不得出也，或因药伤胃则必用附术）。寒证尚轻，过服姜附而现燥症者，不必用凉剂解，只用三尺深黄土定清水煎服数盅，再审何证，斟酌用方。若是虚寒而误用大黄芒硝者（其症与实火无异，舌或黄黑，唇或乾而燥，但润而不渴耳）非生煨附子莫治（其法：以生附子一枚，用黄土包裹，以火内煨至土乾而止）。无生附子重用熟附片，或二两或四两亦可。观此一段，具见婆心。
十九、治白喉可以姜汤试，畏热畏辣者属热证，不畏热、不畏辣者属寒证。如贫户无钱服药，热证用三尺深黄土定清，水煎路边荆服；寒证用生姜数两加紫苏叶煎服亦可全愈。
二十、达原饮乃疫症用此以达其膜原，全不与白喉相干。今治白喉者，好用此方，殊不可解，亦幸而获愈者。恰是热证，适逢其会耳。虚寒者服此，虽有扁鹊莫能挽矣（达原饮有白苔满布，形如积粉，乃湿热之邪蕴于募原，对症者自当见效。）
二十一、忌治白喉者，各有忌药：有忌升麻者，忌细辛者，忌麻黄者，忌白术者，忌地黄者，并全忌表药者。种种恶习深可慨叹夫！症有必用，虽砒孀皆要药；症不可用，虽参茸皆毒药，若舍证而言药，何药不忌？
二十二、热证过服表剂者，虽不愈，尚不死；误服补剂者必死。虚寒证过服表剂者（升散太过，大伤元气），误服下药者，不过五日必死。
二十三、表药不过宣发内邪，使无遏抑，原不能取急效，治者不可因其无效而过服，或凉或温，急宜转方。
二十四、白喉惟地黄最难用。果系血虚、血热、真阴亏损，非地黄莫治，否则不可轻投。大约近今少年，半多虚弱，亦半多剥丧，以致真元亏损而寒气乘虚而入，直中少阴，迨入之深，外面虽不见症，而五内之受伤多矣。外甚者，肺管内俱白，非姜附何以攻出，但必用参术归地始能捣其巢穴，否则全不著痛痒，虽获痊，可不免迟延时日耳。
而通之，神而明之，古方具在，不能备述。
辨证宜相天时，度地势，审人事。大约夏秋多热；春冬多寒。住平洋者多热；住深山冷浸之地者多寒。体强者多热，体弱者多寒。论虚实，不论肥瘦，好酒者多热；好色者多寒。少壮者多热；年老多寒。虽不尽然，此其大较也。

辨脉法  ***************************
脉理至微，言难笔罄，只此数言，亦可辨证。
热证脉主浮。浮细而数为风热，其热轻，宜清散（如升阳散火汤之属）；浮洪而数，按之有力为实火，其热重，宜下之（如清咽利膈汤之属）；按之无力乃是假热，宜补（补中益气汤随加）；若浮数而弦长则胃气绝矣，不治（热脉无沉，沉而牢实，亦为实火，宜下之）。
寒证脉主紧。浮数而紧为风寒，其寒轻，宜表散（荆防败毒散）；沉细而迟紧，重按不见为虚寒。其寒重，宜温补（如附桂理中汤之属）；迟缓而紧按之有神，其寒在表里之际，宜温散。
●鼠黏子解毒汤　治肝肺火盛风寒相搏。
鼠黏子　桔梗　青皮　升麻　黄芩　花粉　甘草　黑元参　栀子　黄连　葛根　防风　生地　漂白术
●玄参汤　治少阴邪热。
玄参　桔梗　生地　赤芍　连翘　升麻　甘草　治同上。
●滋阴降火汤　治同上。
生地　当归　知母　酒芍　川芎　麦冬　五味　黄柏
●清胃散　治胃火咽痛。
生地　丹皮　升麻　当归　黄连　石膏

汇方备用  ***************************
〔热证重剂〕
●清咽利膈汤
荆芥　防风　连翘　牛子　桔梗　薄荷　甘草　银花　大黄　芒硝　黄芩　栀子　黄连　竹叶
●普济消毒饮　治咽痛及颈项头面俱肿者，名大头天行，俗名虾蟆瘟。
桔梗　连翘　升麻　柴胡　薄荷　僵虫　陈皮　鼠黏子
一方无薄荷，有人参。便秘加大黄。
●黄连解毒汤
黄连　黄芩　黄柏　栀子（等分）
●大承气汤
大黄（酒炒）　芒硝　厚朴　枳实
●附子泻心汤
大黄　黄连　黄芩　附子
〔寒证轻剂〕
●荆防败毒散（见上）
●五积散
麻黄　桔梗　川芎　白芷　桂枝　陈皮　半夏　茯苓　甘草　当归　白芍　乾姜　葱引　有湿加苍术　厚朴；有表症加羌活　防风　甚加附子。
●参苏饮
人参　紫苏　葛根　前胡　半夏　茯苓　陈皮　桔梗　枳壳　甘草　木香　姜枣引煎。外感重者去枣加葱白；无热者去葛根或加麻黄、桂枝。
●麻黄汤
麻黄　桂枝　杏仁　甘草（水炙）　或加附子　加人参。
●麻黄附子细辛汤
麻黄　细辛　附子
〔寒证重剂〕
●理中汤
人参　白术（漂，米炒）　乾姜　甘草（水炙）　或加附子　肉桂
●温胃汤
人参　白术　附子　乾姜　当归　白芍　椒衣　厚朴　半夏　陈皮　甘草
●四逆汤
附子　乾姜　甘草（水炙）　加桔梗
●真武汤
附子　白术　白芍　茯苓　生姜
〔气虚之剂〕
●补中益气汤
黄耆　人参　白术　当归　白芍　陈皮　升麻　甘草（水炙）　柴胡　姜枣煎，如气虚有热，不能服凉剂者，加丹皮，栀子，麦冬；有湿者，加猪苓，泽泻：有寒者加乾姜最妙。
〔血虚之剂〕
●四物汤　白喉证用四物汤者最少，但喉科实有此症，故存之。
地黄　当归　川芎　酒芍　虚甚加乾姜（焙枯）或附子，郁加香附，火加知母、黄柏。日午发热加丹皮、柴胡、栀子。
●六味地黄汤
熟地　丹皮　山药　泽泻　枣皮　茯苓
●八味丸
前方加附子肉桂。
●理阴煎　凡阴虚受寒，此为上品。
熟地　当归　乾姜　肉桂　甘草（水炙）　寒甚加附子及麻黄，细辛之属。短气加人参。
●镇阴煎　凡阴虚于下，火浮于上，此为降火神方。
熟地　附子　肉桂　甘草（水炙）　牛膝　泽泻
〔气血两虚之剂〕
●八宝丹
黄耆（酒炒，一两）　人参（二两）　白术（一两）　附子（一两）　肉桂（二钱）　当归（三钱）　熟地（三钱）　乾姜（四钱）
●再造丹
人参（伍钱，如纹党宜用八两）　白术（漂净油，用米炒黄，一二两）　熟地（用生姜炒仁煮，二两）　附子（四两，宜用童便或盐水炒）　麦冬（去心蜜炙，五钱）　五味子（酒蒸，二钱）　鹿茸（兑服胶亦可，一钱或三钱）　乾姜（五钱）　破故纸（盐水炒，八钱）　枸杞（一两）　肉苁蓉（制，一两）　肉桂（去皮研泡，二钱）
此方如药真制精，亦可望起死回生（有陈姓服此，即日开音）。

吹噙法  ***************************
吹噙之法，亦有分别。如风痰壅胜，积热肿痛，则用轻清寒凉之品。咽痛恶寒，忌胆矾收涩，使邪郁不舒，宜姜汁以漱之。如气血两虚，脏寒喉痛，或久病咽痛者，忌用冰片以卒窜，反致昏愦也，特集数方于左。
●消风散　治风热
白芷（一钱）　桔梗（一钱）　薄荷（五分）　僵虫（一钱）　牛子（一钱）　连翘（一钱）　川贝（八分）　冰片（三分）　人中黄（一钱）
●清凉散　治实热
硼砂（三钱）　人中黄（二钱）　黄连（一钱）　薄荷（一钱）　青黛（四分）　冰片（五分）
又方治阴虚火盛。
黄柏（二钱）　乾姜（八分）　焙成灰
又方　治虚寒咽痛（或研末吹，或煎水噙嗽，不拘）　川椒衣（五分）　川乌（一钱）　细辛（三钱）　良姜（四分）　芥穗（一钱）
又方　治寒痛
肉桂（五分）　蛇床子（五分）　硼砂（五分）　姜（五分）

治验略述  ***************************
一人患白喉，小舌旁一边一点，脉浮数而细。予用败毒散，转用连翘饮，未服，而予以他故往，其家恐药之太轻也，别请医，与凉膈散而病愈剧，继又转服荆防败毒散加升麻而愈。此证轻而用重剂之一戒也。
一妇孕数月，病月馀矣。杂症多端，尚不知为白喉也（不因其痛，故也）一日偶言喉痛，视之，内关尽白。予曰：幸而未服凉剂也，急与温胃汤，数日而愈。夫附子、半夏，孕忌药也，竟无恙，后产一女。此虚寒用温补之一法也（内关尽白的属虚，寒因湿痰凝结也，误服治白喉凉药套方，必死无疑，慎之）。
一货翁年五十馀，得一子，护惜倍至。凡食物之稍寒者，必禁勿与。忽患白喉症，痛不可当。予知其有积热也，用清咽利膈汤，翁不与服予，辞去后，医迎其意，以附术，未三日而死。此实热必用凉寒之法也（如此方无偏见）。
一周姓有子三，长与季俱患白喉而死，人荐予往视之，白将满矣，服理中汤而愈。后其家传染者三人，一五积散，一连翘饮，一理中汤而愈。此传染者所以不可拘方也。

补录良方  ***************************
●秘传吹喉锡类散
真象屑（焙）　真珍珠（各六分）　飞净青黛（一钱二分）　上梅片（六釐）　壁钱（四十个，俗名喜儿窠，须用土砖上者，木板上者勿用，灯上烧焦）　真犀牛黄　人甲（各一分，灯上烧枯存性，男病用女，女病用男，合送济人，须分别配之）。共研极细粉，塞紧勿泄气。用时，取少许吹患处，流出恶涎即愈。此专治烂喉痧之神方也。乳蛾牙疳，口舌腐烂，凡属外淫为患，诸药不效者吹入患处，濒死可活。昔张瑞符传此方而得子，故名之曰锡类散。功效甚著，不能殚述。有力之家、预制救人、功德无量。
●青龙白虎汤
橄榄（即青果，若未有新鲜者，盐青果漂去盐亦可）　白芦菔　冷水煎服。橄榄色青，清足厥阴内寄之火风，而靖其上腾之炎。芦菔色白，化手太阴外来之燥热，而肃其下行之气，合而为剂，消经络留滞之痰，解膏粱鱼面之毒，用以代茶，则龙驯虎伏，脏腑清和。岂但喉病之可免耶？即有在旁感受其气而喉痛者，食此方亦可解，屡试屡验。见功实多，且二味处处皆有，人人可服，物易功优，实能弭未形之患，勿以平淡而忽诸。
●凤衣吹蛾散
白喉热证、双单蛾、烂喉均可吹之，孕妇忌麝，去麝亦可。
青果炭（二钱）　黄柏（一钱）　川贝母（一钱五分）　大梅片（五分）　儿茶（一钱）　薄荷叶（一钱）　凤凰衣（五分，即初生小鸡蛋壳内衣）　飞朱砂（三分）　飞青黛（五分）　人指甲（五分）　上麝（一分）　孕妇忌之。
●救急异功散（此药只可外敷，不可入口）
真血竭（六分）　制乳香（六分，去净油）　斑蝥（四分）　全蝎（六分）　上梅片（三分）　制没药（六分，去油）　大元参（六分）　上麝（三分）　斑蝥（去头、翅、足，糯米拌炒，以米色微黄为度，去糯米）　除血竭外，合诸药共碾极细末，另碾血竭拌匀，瓷瓶收贮。按：血竭用少许磨指甲上，以红透指甲者为真。若以诸药同碾，则血竭飞去，市肆多以海母血作为，有腥气。凡遇白喉、单双蛾、缠喉风，关内外浸肿并颈项发肿，咽喉将闭及烂喉痧症，不拘何膏药，开摊小张，将此散用黄豆大置膏药上，距耳垂下半寸许软处贴之。左肿贴左，右肿皆贴右，左右发肿，皆贴。阅五六时贴处即起水泡，用银针或用熟针刺破，揩净毒水。能消肿止痛，诚救急良方也。此方切忌入口，孕妇亦忌。
●又：燕泥消肿法
燕窝泥（一块）　土雄黄（三钱）　上梅片（三分）　共研极细末，烧酒调敷颌下肿处，干则透湿再敷。
●回生万应丹　治白喉，单双蛾、喉痹、喉痈、缠喉风、烂喉痧，阴虚喉痛等症，神效无比。如牛黄、珍珠、血竭不真则不效。
真牛黄（一钱）　川郁金（四钱）　黄连（四钱）　儿茶（五钱）　白芷（二钱）　真珍珠（一钱）　滴乳石（五钱）　青黛（三钱）　薄荷（七钱）　硼砂（三钱）　真血竭（三钱）　川黄柏（三钱）　甘草（三钱）
牛黄用少许磨指甲上，以黄染透甲者为真。市肆多以骆驼黄混充。真珍珠不论圆扁，以通身有五彩光芒者为真，人乳浸二日，晾乾，研细，如坚结不能成粉，用豆腐煎两昼夜即摧刚为柔，再合诸药同碾极细，拌匀，瓷瓶收贮。早年京都传染喉症，俗呼狼捣脖，伤人甚多，各方罔效，后得此方，救人最众，此亦喉症第一神方也。
●咽疮方　从舒氏伤寒集注录出。
用鸡蛋一个，打一小孔，滤去蛋清，将黄搅碎以水洗净，灯心筑满蛋内，纸封孔，外包黄泥，晒乾，火煅红透，候冷取出，研末二钱，壁钱长针穿，灯上烧枯，胆矾（瓦炕，研末）　鸭嘴（炕，研末）　鸡内金（炕，研末）　真降香（研末）　黄丹（水飞炒研）　各一钱共研匀。鹅毛管吹。虚寒咽痛用灯芯灰（一钱，生附子漂去盐，晒乾，研末，三钱）　共研匀，鹅毛管吹。
虚寒，实火，何以别之？凡虚寒者，不赤不肿，略可硬饭，而饮水咽津则甚痛。实火痛者，赤热而肿，饮水咽津不甚痛，而饭则掺粒不能下。

补录名案数则  ***************************
蒋仲芳治一友，始而牙痛，既而咽肿，医投凉药，痛转甚，诊其脉沉细，大便一日二三次，浮火上升也，其足必冷，察之果然，以金匮肾气丸料（即附桂八味加牛膝、车前）　作汤与之，服完即睡，觉来病如失。
裴兆期治一人，咽喉痛不能饮食，时作时止者半岁，吹喉科清痰降火药，咸罔效。裴诊之两寸洪大而虚，足部虚而无力，两足喜暖畏寒，口喜冷饮（乃假象）甫下咽，旋越去（内寒不受，真虚在此），此下真寒，上假热也。治当从其性而伏之。用八味丸料加炒黑乾姜水煎，入青盐少许为嚮导，冷而与之（服药有法）三剂而愈。
吴孚先治柯子宁患咽喉齿痛，脉沉细，足冷，大便泄泻，此肾虚龙火飞腾，欲用金匮肾气。彼疑火症，恐附桂不合，或以石膏、黄连、连翘、苦寒进之，病益甚，复求治，用前方一剂减，二剂痊。
舒驰远曰：胎如积粉，布满无隙者，寒疫亦有此症（此处一错，认生死如反掌）其人身重嗜卧，少气懒言，法当驱阴回阳。若为热疫，则必心烦口臭，身轻恶热。曾医堂婶中寒喉痹，阴火上蒸，津垢结而成块，坚白如骨，横于喉间，痹痛异常。其症恶寒嗜卧，二便不利，白苔滑而冷，不渴，懒言，以上诸症虽嘱虚寒，何以二便不利？盖为阴寒上逆，喉间清涎成流而出，津液逆而不降，用生附子（驱阴散寒）　熟附子（助阳温经）　桔梗（苦以发之）　甘草（甘以缓之）　半夏（辛以开之）　阿胶（以润咽膈）　服一剂，喉间白骨即成腐败而脱其半，痹痛稍缓，略可糜粥，小便渐长，三四剂而大便行，粪多且溏，如是十二剂而全愈矣。由今观之，彼时识力尚欠，阿胶，桔梗可以不用，当用黄耆以助胸中之阳，白术以助脾中之阳。接引真阳上达，更为合法（茯苓、白术、半夏、白蔻亦决不可不用，盖满白腐块，皆中焦寒湿，痰饮结成也）。又医徒侄患中寒，人事倦卧，乳食少进，满口布白，牙龈，上齶以及喉间皆无空隙，验其症：舌上滑而冷（三字著眼），手足厥而小便清白，证与喉间白骨无异，方用附子理中（人参、白术、附子、乾姜、甘草）加半夏、茯苓、固脂、白蔻大剂涉进，更浓煎生附汁，绢蘸频搅口舌，如是者二三剂，温醒胸中冷痰，吐出碗许，人事稍康。前药投，冷痰渐热，布白渐退。十二日乃得全愈。
是书因白喉症凶，医多棘手，故专名白喉。辨证究竟，咽喉唇舌诸症，症不同而理则一，依此法治之，百无一失。

白喉辨证  ***************************
湖南王裕庆祉庭氏著
白喉证，书所未载，而时医目为疫症。谬矣！凡治病必先寻经络，次察寒热，次审虚实。虚实既定，虽杂病百出，可一以贯之。如白喉一症，亦寒暑之不时，血气之不调所至。非人身之外别有一病也。焉有不审寒热虚实而概指为疫乎。经云：赤属热，白属寒。果如所言，则白喉只有寒而无热。其曰：热者亦从症而别之耳。若概指为疫，则只有热而无寒矣。于理安在？此其弊皆由不辨脉，不辨症，徒听时医之说，以人之性命委诸无形之斧，及予甚恨之。诗酒之暇。因将白喉一症条分缕析，一寒一热，颇费推敲。而寒热之中又分轻重，庶用药无毫釐千里之谬。书既成，或有疑之者曰：「既非疫，焉有传染？」曰：「气之相感，理之常然，如伤风、疮毒之类，防身者每不与共寝食，若以传染为疫，则伤风疮毒不亦可云疫乎？」曰：「有传染不传染何也？」曰：「物必先朽也，而后虫生之乎，其传染者，其人内有寒热而未发现也。故有同一室而传与不传各异，传者之寒与热亦各异」曰：「其色白，何也？」曰：「白属肺，凡风寒暑热之中人，未有不由肺入而伤肺者，喉为气之门户，故宜宣发。而时医忌表药，非也。」曰：「寒热之为病多矣，而独发于喉何也？」曰：「十二经惟足太阳主表，别下项，余皆内循于喉，尽得而病之也。盖阳明为水穀之海，而胃气直透咽喉，故喉疾惟阳明之火为最盛，少阳、厥阴为木火之脏，亦多热证，少阴之脉络于舌本，凡阴火冲逆，多生喉疾。但其中有虚有实，不得概从火断，而少阴尤不可概从火断。如酒色过度，真阴亏损，火无所归，非壮水不可，否则，非温补命门不可。此褚氏遗书所以□□□。」
