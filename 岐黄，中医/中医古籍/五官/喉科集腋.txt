
小序  ***************************
此卷为溧阳沈青芝先生所赠。青芝具活人术，与予交十年。见其治疾无不应手而效，喉科尤为擅长。每询其法必有所选，则唯应不肯以视予。日者或谓予曰：仆老矣，仆之喉科一法，非君所欲见而未得者乎？因授余以此卷，且曰：仆之一生心血尽在于斯！稽古以来喉症一科不乏奇方名论，然皆有验有不验，加以汗牛充栋，好学之士欲窥门径而不得，一失之偏为害匪细。此卷所列论方，皆出自师传或由古书及经历而得，百试百验，有益世者不少。君曷公之同好，俾初学者得以入门而高明者爱而指谬也。
光绪辛已孟秋
定远方燕昭伯融识于邗上寓圆之温翠轩
青芝自序  ***************************
喉证之凶险者，当针则针，不可乱针；当吐则吐，不可妄吐。性命攸关，死生立见，苟不识其标本而治之，则祸不旋踵矣。余细阅各大家喉科，其凶险者不外喉痹、喉风、缠喉风、白喉风、烂喉痧、阴虚喉咙等症。死而不救者年年有之，而旱荒尤甚。乾隆五十四年秋间，曾时行白喉风症，北直最多。咸丰六年此症南北大行，医者多不识为何证，因忆经云：肺属金，其色白，肺为相传之官娇嫩之藏。无论少壮老小值以夏月不雨之天，复感阴湿之气，如枯木日久发菌，故生此症。所以服风燥之药不救，惟用清润之剂得生。每见有不服药而亦得生者，若误服药则难医。其症初起头痛，恶寒，发热，喉中色白凸起，身热，手心中如火一团，肌肤似乎隐约痧疹红点，身热干亢无汗，烦躁刻不能安。或有头面浑身皮肤红赤如火，嗌燥舌干苔黑唇口焦裂，喉中疼痛难忍，牙关紧锁，汤水难下。但有汗可以得生，尚须细察面色五行生克，辨明脉情寒热虚实，立方用药。然方出于古人，予阅张君之用龙虎二仙汤，即古人之龙胆泻肝汤、白虎汤、普济消毒饮、犀角地黄汤、黄连解毒汤数方化出，惟除去升提辛温风燥酸涩之品。故十难之论大可为后学之法也。光绪辛已年，方观察伯融曾同余集各大家喉科三十六种，其中症之虚实以及用药并吐法、针法均以备细详明。庚寅季春，白喉风症时行而邗江尤甚，城乡患者不一而足。竟至朝发夕死，传染者不可胜屈，十八之中得其生者抑不过二三人而已。余由宝应旋邗，始知白喉风症时行，生者竟属寥寥，予实为惨目。与道光岁皖江一带时疫烂喉痧稍异，较之尤险。余自幼至壮，精习岐黄，数十年来，无论寒暑日为之不辍，恨未克得窥全豹，至于喉咙之症余尤加讲习，惜乎未得精微之奥。细审喉咙乃五谷出纳之区，人命之攸关，岂可忽略而言之？余力心励精研治亟学毫发不容间断，数年朝思夕索，力心求治活人之法，不辞心劳力瘁，日以专工集成喉科数十余种，分门别证丝发无谬。予不敢秘密，以宣于世，可谓救人之宝筏云尔。观察方公以白镪视余购阅，余曰：实非沽名于世，乃济人之诚心耳。镇扬一带患白喉风者来余处就治者十得生其七八，踵门而求购者亦属不少，余辞不受。余曰：实非渔利而设，不过以公于世，故不揣谫陋及将巳验略摘数条列后，并名之曰《喉科集腋》，分为上下二卷。余愿钟鸣鼎食之家明哲之士更正，付诸梨枣宝而藏之，抑可为裨益于世也。
光绪庚寅仲冬濑江后学沈青芝谨识于广陵橘井山房

卷首  ——————————————————————————————————————————————————————————————————————————————————————————

针法  ***************************
凡遇喉痹、缠喉、白喉、喉痧、单双蛾、风火喉之重者，服药不退，心中恶逆，精神困备，昏迷不醒，言语错乱，疼痛难忍，以针于舌根底下两边青筋（白喉风之重症）。切不可刺中间之青筋。刺入以分许为度，放出恶血，凉水漱尽。再刺少商穴，系手大指甲尽处侧边离甲一分即是。用力从臂顺拉而下至大指尖止，连拉四五十下，拉至大指。以针向穴上先刺内边，后刺外边，捻出恶水。男先左女先右，两手皆刺，如蛾子肿大亦用刺针出血。惟每月初五日人神在口，忌刺蛾子舌根下；初六日人神在手，忌刺少商穴；十五日人神在遍身，均不可刺。
少商穴
手太阴肺经。在手大指内侧去爪甲一分，以针刺之，留一呼，出针。
商阳穴
手阳明大肠经。在手食指内侧去爪甲角一分，针一分，留一呼，出针。
中冲穴
手厥阴心包络经。在手中指端去爪甲一分中陷一分，留三呼，出针。
关冲穴
手少阳三焦经。在手无名指外侧去爪甲角一分，针一分，留三呼出针。
少冲穴
手太阳小肠经。在手小指内侧去爪甲角一分，针浅出针。
颊车穴
足阳明胃经。在耳下八分曲颊端向前中，阳侧卧开口有空处取之，针三分，出针。
曲池穴
手阳明大肠经。在肘外脯骨屈处横纹头中陷，以手拱胸取之，针五分，留七呼，出针。
合谷穴
手阳明大肠经。在手大指食指岐骨间中陷，针三分，留六呼，出针。
逐日血神所在不宜针灸  ***************************
一日在足大指，
二日在外踝，
三日在股内，
四日在腰，
五日在口，
六日在手，
七日在内踝，
八日在腕，
九日在尻，
十日在腰背，
十一日在鼻柱，
十二日在发际，
十三日在牙齿，
十四日在胃腕，
十五日在遍，
十六日在胃，
十七日在气冲，
十八日在股外，
十九日在足，
二十日在外踝，
二十一日在手小指，
二十二日在踝，
二十三日在肝及足，
二十四日在手阳明，
二十五日在足阳明，
二十六日在胸，
二十七日在膝，
二十八日在阴，
二十九日在膝胫，
三十日在足趺。
用药禁忌  ***************************
窃古有少阴甘桔汤治咽痛，又仲景少阴病，下利，咽痛，心烦者，猪肤汤。少阴病二三日，咽痛者，可与甘草汤；不差者，与桔梗汤。少阴病，咽中伤，生疮，不能语言，声不出者，苦酒汤。少阴病，咽中痛，半夏散及汤主之。数方皆清利咽喉之要药。今人见有喉症，不审其源即用之而无疑，嗟乎！此犹抱薪救火也，非能愈其疾而且更加其病。何以言之？夫今时咽喉之症，皆寒火不均或受天时不正之气，风火之毒上攻。须以去风泻火为要。甘草补中而不泻火，中宫既受其补则火愈炽，于病亦重；桔梗能引诸药上行，药既上行其痰火与气亦引之而上行，则喉间壅塞，于病更重。故小儿惊痰，大人风痰痰火，桔梗所以忌也。本草云：升麻可代犀角，引胃气上升，似乎可用。不知气一上行，必挟痰火以俱上，涌塞于咽喉间，四肢厥冷，喘急异常。为害非浅。若在他症犹或可用，锁喉风服之则必不救。故犹当切忌之也。半夏虽消痰之妙药，若咽喉症痰重者误用之，则伤生命，盖半夏能消脾胃之寒痰，非能消肺中之热痰故也。生姜辛辣发散，然喉症亦不以发散为主，用之则以火益火，亦不宜用。此数味关系喉症甚重，不可不明言而谨戒之。至他药中亦有禁忌者，是在临时时留意焉可也。

卷上  ——————————————————————————————————————————————————————————————————————————————————————————

白喉风  ***************************
张绍修曰：白喉有时疫一症。其发无时，其传染甚速，其病至危至险。治者多束手无策。予考之诸书，临症日久，窃以为其治有十难焉。盖此症乃缠喉急痹，缓治则死。凡咽喉不利，口渴舌燥，颈肿目赤，身痛唇红，皆上攻头面之症。邪客于心肺间，与他经无涉，其有兼及他经者，体气虚弱，邪气乘虚而入，皆后之传变，名曰越经。时未传及他经，不察其源，治以他经之药，其难一也。大抵其症初起恶寒发热，头痛背胀，精神倦怠，遍身骨节疼痛，喉内有极痛者，有微痛者，初无形迹可见，似伤风伤寒表症，若投以麻、羌活、防风、辛、苏之类，致毒涣散无可挽回，其难二也。彼其恶寒发热，乃毒气初作于内，至二三日，喉内见白，见后寒热自除，或者不悟，误以为表药有功，岂知白见后即不服表药，而发热亦止，初起误服麻、桂非徒无益而又害之，其难三也。按此病热症多寒症少，有以色白为寒者，不思此症初发于肺，属金，其色白，为五脏六腑之华盖，处至高之位，毒气熏蒸自下而上，肺病日深，故其本色白著，治宜解五脏之毒，使之下行，勿令蓄积于肺。若因色白疑为寒症，投以桂、附、炮姜，是犹抱薪救火，愈炽愈烈。其难四也。即有知为火毒，不敢轻用升提开散之品，则以芒硝、大黄攻伐太过。此症已传至上焦气分与中下焦无涉，既上焦气分受伤，又以硝、黄攻伐太过，使中下焦有损，元气愈伤。其难五也。见症已确，药当守方。有火毒甚者初起用消风败毒，引热下行，治法良是，乃日服三两剂而白不退，连服十数剂而白愈加，是犹杯水车薪与事无济治。治者当详审病源，或舌苔黄黑，喉干唇焦，小便短涩而黄，大便泻泄带黑，是谓火毒凝结，内病不除，白能何净？愈发白愈守方，久久投之自有效验。若另更别方，必生变故。其难六也。察之既精，图治不容缓，瘟疫变症杀人最速，过七日即不起，庸医辨症未明，投以平淡之剂，不求有功但求免过，是谓优容养奸，迨至五六日，毒气重矣，元气伤矣。善治者不得不以猛剂攻之，然病已垂危，成则无功，一旦不起，病家不咎优容之过，反云猛剂非宜。此非误于后而实误于前。其难七也。有非白喉而转为白喉者，初起喉红肿痛，或恶寒发热，或不恶寒发热，一边肿名曰单蛾，两边肿名曰双蛾，治之稍缓则气闭不起，宜用杜牛膝兜引热下行。大便闭结用大黄，否则不必用。此与白喉症异治同，倘不预防，转为白喉，为祸甚烈。其难八也。又有劳症白喉，阴虚火燥，痛极而水米难下，渐至朽烂，形容枯槁，面目憔悴，必须补剂，使元气充满而喉痛自愈。若以行疫症白喉误认阴处，差之毫厘失之千里。其难九也。更有一种白喉，无恶寒发热等症，喉内起白皮，随落随长，的是寒症，非桂、附不愈。即误服消风败毒之药，尚无损，若以疫症白喉认为此症，为害非浅。其难十也。知此十难，临证审治，余持此法十不失一，难不终难也。时疫流行而益不敢自秘，非敢云济世之良方亦，足为刀圭之一助云尔。
又曰：白喉症治法浩渺无穷。余自稽考以来时深讨论，每临篇得其法未见其病，临病见其症未必合其方，可见病态多端惟贵圆通而知要耳。予曾立白喉症一篇以传于世，奈白喉之症愈出愈奇，有早发而夕死者，沿街合巷互相传染，治之不速十难全一。噫！真可惨也。窃此症乃瘟疫恶症，必须详审外症细察脉情，看明喉咙内外两关白多白少及大小厚薄，方可下药。否则以轻剂而治重症其祸固烈，以重剂而治轻病其害尤深，过犹不及，诚哉是言也。其症初起憎寒壮热，口渴喉干，声音不出，汤水不入，痰涎壅塞，胀闭疼痛异常，满口皆白，脉来洪数，甚者且无至数，此乃时行厉气为病，喉中最急者也。或者谓咽喉病忌用寒凉，谬妄殊甚。每见投以荆防败毒散、大承气汤，指不胜屈，不知以硝、黄泻胃中之实热，是谓诛伐无过，病遂乘之而危笃。以羌、防理太阳之游风，乃致涣散其毒，病必渐入于膏肓。余立除瘟化毒散、神功辟邪散、神仙活命汤，已用之屡矣，皆能立起沉疴，但恐病势太重，犹嫌药方药力太轻，再立龙虎二仙汤，日服二三剂，连服数日不必更方。纵食不下咽，断不至寒凉过度，胃气告匮，所谓有病则病受也。白退而药即止，徐徐调理元气，不难充断。惟症尤烈者，实火为患，脏腑积热太深，堵塞咽喉隘地，呼吸不通，服雄黄解毒丸尤妙，究系厉剂不可轻用，慎之。然所论虽属详明，治者尤宜达变道权，兼以阅历，方能随手应效，活人之法无出于此。若轻忽急玩，耽搁日断，便面青唇黑，气急痰壅，烦躁神昏，攻之不可，达之不及，虽灵扁复生不可为也。白喉风初起用葛根、僵蚕、蝉衣以散风热；以牛蒡子、连翘、银花、土茯苓消肿败毒；元参、天冬、麦冬、生地清金水；黄芩、黄连、生栀仁、山豆根、生石膏泻火救火；木通、泽泻、车前子引热下行；薄荷、射干散风消肿。重者加马勃、龙胆草，外用土牛膝兜，或于末服药之先，既服药之后，煎水间服。再以万年青根汁或服或噙。病已危急，非针吐之法不能救急。轻者以除瘟化毒散主之，稍重者以神功辟邪散或神仙活命汤主之。轻者日服一二剂，重则日服三四剂，将疫毒由上焦引至中焦，由中焦引至下焦，从大小肠、胱膀而出。大便泄泻，火毒下行，此为吉兆。大便闭塞，少加熟大黄；如仍闭塞，故用生军。大便通即去，以白点退净为度。其药味分量之加减，剂散之多寡，须临症制宜，不必另更别方，连日投之自然全愈，屡试屡验。
同治丁卯冬日，白喉险症极多，有渐至危笃者，延予诊治，询前所服之药，皆消风败毒引热下行之剂，治法良是，终莫能起，不解何故。予详审外症，细察脉情，再三之想，必是实火为患，热毒凝结脏腑，虽用泻火败毒之药，仍是杯水车薪，于病奚济。拟一龙虎二仙汤，日服四剂，痊愈者有之，有服二三十剂而白尚未退净，用雄黄解毒丸一服，仍服末龙虎二仙汤十余剂，故遂处此方全活甚众。看白点退完当用清凉之品，以清心涤肺汤，撤尽余毒，再用养阴之品。脾胃素虚者用四君子汤加银花，总赖以圆机行活法也。如遇牙关紧急不开，闭而不能看症，治以开关散即开。又或初起之时及服药之后，痛不可忍，神疲音哑，急以针法按穴施之。如喉内颈项肿甚，以救急异功散敷之。以上白喉治法，除劳症白喉之外，凡单蛾、双蛾、喉痈及喉内红肿均可依法治之，但药味须酌量加减，慎之。服药后忌风吹。又有辨症未明，误投升提、开散、滋补、辛温之剂，视病之轻重，以生绿豆研细末，重者一茶碗，轻者一酒杯，冷水调服，再酌用以后所列诸饮、散煎出，并煮大麦粥一碗，先服粥后服药，则误服之剂立除矣。如痰涎涌甚，用生桐油灌下，用鸡羽搅之，呕出痰涎，须陆续灌尽五、六两方妙。
白喉咙看法，初起头痛寒热背胀，遍身骨节疼痛，或恶寒发热，或喉内极痛，或微痛，或不痛而喉内微硬，有随发而白随见者，有至二三日而白始见者，或由白点、白条、白块渐至满喉皆白，所治皆同。服药后喉内或白收紧，或白稀疏，或白微小，或白转黄，久之必然退净。但此病非比他病，贵在见机早，尤贵在治者精。若心粗气浮，轻视此症，有非白喉而妄称为白喉，遽以猛药攻之者；有真白喉又不识为白喉，仅以平剂投之者，有胎产妇人幼孩老人，大病后虚劳内伤，皆难任攻伐者，治不得当，鲜有不轻者重，重者危。看喉内要将病人向光明处坐正，或箸按住舌心，细看喉咙两边，系白喉，系单蛾、双蛾，系风火喉，看的方好下药。晚间则用油纸撚，一照脑后，一炤口内，方看得明。不可空腹入患家，看病或饮雄黄酒一杯，或食大蒜亦可，保不传染。
火症寒症看法：火症白喉，白块浮于肉上起凸，喉中红肿，饮食喜冷恶寒，舌苔黄黑，甚至大小便不通，痛无已时。如系寒症虚症，则不红不肿，饮食恶冷喜热，天花板上红丝数条，即间有白块亦陷于肉内，凹而不凸，大小便如平时，喉中微痛，或咽则痛，不咽不痛，不得以白喉之法治之。
白喉风  ***************************
不治之症
服药呕吐不止
七日满白不退
服药大便不通
未服药大便泻
大便连泻不止
颔下发肿不消
音哑无声
白块自落
喉干无涎
天庭黑暗
两目直视
面唇俱青
角弓反张
痰壅气喘
汗出如油
手足厥冷
牙关不开
药不能下
〖方法〗
雄黄解毒丸
明雄（二钱）　郁金（一钱）　巴豆肉（三分）
共研细末，用醋熬膏为丸，如桐子大，每用四分，开水吞下，小儿减半。予用均以大人四粒、六粒。
按：缠喉风、走马白喉风，急症也，缓治则危。明雄破结去湿毒；郁金散恶血；巴豆斩关夺隘，能下恶涎。下咽无有不活，但此属厉剂，恶症用恶药，不得已而用之。若非急症不可轻用耳。
龙虎二仙汤
白喉风之极重者。
龙胆草（二钱）生地（一两）玄参（四钱）犀角（四钱）黄芩（五钱）黄连（三钱）生石膏（一两）生栀子（三钱）牛蒡子（四钱）马勃（四钱）生僵蚕（五钱）知母（四钱）板蓝根（四钱）木通（四钱）粳米（三两）大青叶（五钱）
本方有甘草、橄榄，一味甜，一味涩，故去之。
按：白喉风，疫厉之症，火毒之病，不得重剂不能立见功效，但犀角价贵，量人家而用之。
除瘟化毒散
白喉症初起及单双蛾，风火喉症。
葛根（二钱）浙贝（三钱）僵蚕（二钱）生地（三钱）蝉衣（一钱）山豆根（一钱）生栀仁（二钱）木通（二钱）黄芩（二钱）　本方有甘草
神功辟邪散
白喉症稍重者。
葛根（二钱）浙贝（三钱）僵蚕（三钱）生地（四钱）牛蒡子（三钱）蝉衣（一钱）麦冬（三钱）连翘（二钱）黄芩（二钱）木通（二钱）银花（三钱）马勃（二钱）
神仙活命汤
白喉风日见重者。
龙胆草（二钱）浙贝（三钱）僵蚕（三钱）蝉衣（一钱）生石膏（三钱）生地（四钱）马勃（三钱）黄芩（三钱）土茯苓（五钱）木通（三钱）银花（三钱）车前子（三钱）
回生万应丹
牛黄（一钱）郁金（四钱）川连（四钱）儿茶（五钱）滴乳石（五钱）白芷（二钱）珍珠（一钱）青黛（三钱）薄荷（七钱）月石（三钱）血竭（三钱）黄柏（三钱）冰片（一钱）甘草（三钱）
共研细末，吹喉中，治白喉、单双蛾、喉痹、喉痈、缠喉风、烂喉痧等症，神效无比。早年都门传染，喉症俗呼狼脖。伤人最多，各方皆不应效，后得此方，活人甚众，可为救世之宝。
开关散
番木鳖（一个）
米醋碗底磨浓汁，将笔蘸汁涂于两边牙龈，至尽后之处，渐开，涂天花板上并舌根下，即开。药汁切勿沾喉，涎出，以微温水漱尽。看症凡遇牙关紧，以此法治之。
血竭冰硼散
血竭（三分）甘草（三钱）玄明粉（一钱五分）僵蚕（一钱）月石（一两）儿茶（三钱）雄精（三钱）冰片（一钱）麝香（三分）
研极细末，日吹三、四次。
瓜霜散
白喉风、单双蛾、风火喉症频吹之。
西瓜霜（一两）辰砂（二钱）冰片（一钱）人中白（一钱）雄精（二分）
共研细末，将西瓜破开孔，去净瓤水，以皮硝入内悬于当风，以瓷盘在下接之，水滴盘
内，结成冰块。及瓜外起霜，扫下听用。予查《喉科指掌》所载，刮下之霜再入西瓜内，再做二次，其药力更大。
石青散
生石膏（一两）人中白（五钱）青黛（一两）辰砂（一两）月石（一两）胆矾（五钱）玄明粉（五钱）山豆根（三钱）冰片（五分）
研细末，日吹三、五次。
蚰蜒辟毒散
蚰蜒（四条）盐梅（二枚）
先将盐梅肉刮下，蚰蜒拌入，少顷即化为水，晒干备用。每遇各喉症，以小块含于口中，取津，先吐后咽。或用水少许捣融，以笔蘸涂白腐肿处，即退。
蜘蛛救苦丹
蜘蛛（三个）冰片（五厘）
地蜘蛛生壕磡内，土面上有蛛网，挖出藏于网窠内，身小而黑者是。焙干和冰片研细，遇极险者吹之神效，大有起死回生之功。
胆矾散
胆矾（一钱）手指甲（五分）人中白（五分）
胆矾假者不能破蛾化痰，指甲炒黄，共研细末，喉蛾肿处连吹数次，即破，吐出恶血痰涎。
硇砂散
硇砂（二分）青黛（二分）白矾（二分）
研细末，喉蛾肿痛吹之立破。此药真者难得，不若胆矾散，易于合成，且功效相埒耳。
蒜泥拔毒散
老蒜（一片）
捣如泥，以小豆大一粒敷经渠穴。系大指伸直，近手腕寸脉后有窝处即是。男左女右，起一水泡，刺破揩净毒水，异效非常，不可以为药易而轻忽之也。
救急异功散
血竭（六分）乳香（六分去油）斑蝥（四钱）全蝎（六分）冰片（三分）没药（三分去油）玄参（六分）麝香（三分）
斑蝥去头、翅、足，以糯米炒黄，去米。共研细末，每逢喉之险症，内外漫肿，咽喉将闭，以小豆大一粒，放小膏药上，距耳垂下半寸软处贴上。左肿贴左，右肿贴右，左右肿皆贴，约五、六时，候起泡，以针刺破出水，揩净毒水，能消肿止疼。
清心涤肺汤
白喉症咽中白腐退净，火已下行，用清凉撤尽余毒。
生地（三钱）浙贝（二钱）黄芩（二钱）麦冬（三钱）知母（二钱）黄柏（二
钱）花粉（二钱）天冬（二钱）僵蚕（一钱）甘草（一钱）
煎服三、四剂。
养正汤
玉竹（五钱）熟地（四钱）山药（四钱）生地（五钱）茯苓（三钱）花粉（二钱）麦冬（二钱）女贞子（三钱）首乌（四钱）白芍（二钱）
水煎服二次。
银花四君子汤
首乌（四钱）人参（五钱）白术（四钱）茯苓（三钱）炙草（一钱）银花（三钱）桑叶（二钱）
水煎服二次。
喉痹  ***************************
凡喉之症，急者一二日未必发热，病尚轻缓，若至第三日发者，其病必重。须问其大小便通与不通，如二便通利，症候虽大不过浮火上攻，服消风散火之药即愈。如二便不通，内必有实火，非用降火解毒及通利二便之重药，其毒火从何而出，病从何而解？如头痛兼伤寒，难治。凡喉症必俟大便去后方可望痊。若大便闭结，未可轻许。
凡喉之重者，先将两臂捋起至脉门后将及中指。看中下节有紫筋现出为度，以针刺紫筋出血，立时可以饮食矣。再看耳后左右有紫红筋，以刺出血为佳。
凡喉闭不刺血，喉风不吐痰，喉痈不放脓，喉痹、喉蛾不针烙，治皆非法。
戴人云：喉痹急症用针刺各穴道出血最为上策。《内经》火郁则发之，谓发者乃发汗之一端也。
窦梦麟曰：喉闭之症，因外感寒邪，内伤热物或大寒后便入热汤洗浴，故将寒气逼入脾经，冷气阻于中脘，邪热客于心经，故生此疾，痰涎壅盛，卒然喉中闭塞，气不宣通，死者多矣。急用针刺手腕中紫筋上或少商穴出血，即与雄黄解毒丸四五粒，冷茶磨化灌之，仍将冰片散吹喉中，吐出风痰稠涎为妙。
风毒喉痹，外赤肿内肿微红带白色，其形似蒸饼，连腮肿痛，外症身恶寒而无热，腮颌浮肿，牙关紧强，此乃风痰相搏，结塞喉间，治法必以去痰为主，吹药吹之。若外面肿红，用敷药敷之，中留一小孔，再润之以助药力。
风热喉痹，其肿红而微紫，其形如拳，其人面青而目上视，外症壮热恶寒，俨若伤寒，此病久积热毒，因而感风所致，如病人声音不响，宜用润肺之药治之。
阴毒喉痹，闭肿如紫李，微现黑色或灰白色，其色光血红可治；血黑不治。外症恶寒，其身瞤动，腰痛脚冷，此乃冬月感阴湿火邪相干也。其血微红及肿处软，喉中有痰，可治；血黑甚，肿硬喉干，难治。先服化毒丹，次以苏子降气汤，再用吹药，一月之内戒酒。
伤寒喉痹，乃伤寒遗毒不散，致八九日后喉痹，皆因热毒入于心脾二经，吹冰片散。
喉闭，必先两日胸膈气紧，出气短促，蓦然喉痛，手足厥冷，气闭，命悬顷刻。速用鸡羽蘸桐油搅喉间，探吐痰涎，立开。急将两臂以手勒数十次，至大拇指，以针刺少商穴出血滴下，其喉即通。男左女右，重者两手皆刺各穴。
喉痹，属痰、属风、属热。皆因郁火而兼热毒；肿甚不红者及微白者，乃喉咙之虚症。
伤寒后发喉痹、乳蛾难治。为气闭不通，无形无势，其症喉项强硬，目睛上视，故多不治。
血壅而为痹，宜红兰花汁服之，无鲜者则浓煎绞汁亦得，或用茜草一两煎服，或用牛膝汁和醋服，或用马鞭草汁服，或用射干煎汁含咽。
喉闭者，先吐痰，瓜蒂散、雄黄化毒丹，或以朴硝一两细细含咽，或用莱菔汁服。
冯氏曰：喉痹者，即缠喉风类是也。其候面赤气粗，咽喉红肿闭，乃蓄热生风，积聚毒痰而作，甚者内壅肉瘤一块，气闭不通。若至鼻面青黑，寒热头低痰踞者，不治。更有脏寒，亦能令人咽闭而吐吞不利者，盖诸症下寒过极，则上热反盛，不独此也。其候与蛾症相近而治法不能无异。大抵无形肿闭者为痹，有形肿痛者即是蛾耳。先吐风痰者，急则治其标也。后解毒者，缓则治其本也。至于上热下寒者，用热药食前冷服，不可误服凉药也。
经云：一阴一阳结，谓之喉痹。一阴，少阴君火也；一阳，少阳相火也。手少阴心脉挟咽，足少阴肾脉循喉咙。其人膈间素有痰涎，或因饮酒过度，或因忿怒失常，或因房室不节。盖饮酒过度胃火动也，富贵之人多犯之。忿怒失常肝火动也，妇人多犯之。房室不节肾火动
也，男人多犯之。火动痰上而痰热燔灼，壅塞咽嗌之间。痰者火之本，火者痰之标，火性急速，所以内外肿痛，汤水不入。乃外症之最急者最危者。治疗之法，急则治标，缓则治本。治标用丸散以吐痰散热。治本用汤药以降火补虚。奈何治者但云治脾肺火而未云降肝肾火也，必须以《内经》从治之法，切不可骤用寒凉益促其危耳。故实火须用正治，虚火须用从治，须分明白，不可少误。
又曰：咽与喉，会厌与舌四门，同在一门，其用各异。喉以纳气，故喉气通于天。咽以纳食，故咽气通于地。会厌管于上，以主开阁，掩其气喉，令水谷能进食喉而不错，四者交相为用，缺一则饮食废而死矣。云喉痹者，谓喉中呼吸不通，言语不出而天气闭塞也。云咽痛及嗌痛者，（按咽之低处为嗌。）谓咽喉不能纳唾与食而地气闭也。云喉痹咽嗌痛者，谓咽喉诸病，天地之气并闭塞也。又曰：咽在后主食，喉在前主气，十二经中惟足太阳主表，别下项，余经皆内循咽喉，尽得以病之，而统在君相二火。喉主天气，属肺金，变动为燥，燥则涩而闭。咽主地气，属脾土，变动为湿，湿则肿而胀。皆火郁上焦致痰涎气血结聚。咽喉肿达于外，麻痒且痛为缠喉风，肿于两旁为喉痹，其单蛾、双蛾、木舌、舌胀、缠喉、走马喉风、白喉风、烂喉痧同于风火，故不分也。唯缠喉、走马杀人最速。
又曰：喉痹多属痰热重者，以桐油探吐。缠喉亦属痰热，谓其咽喉里外皆肿者是也，亦以桐油探。又曰：肺绝喉闭，其脉浮散而微细，其声如鼾，有如痰在喉中响者，此肺绝之候，宜用独参汤调入竹沥、姜汁服之。若早治之，十全七、八，次则十全三、四。迟则十不救一。
查《医论选要》曰：脏腑停寒则气缩，如物窒碍于其间，因有喉痹之症。
除症下虚令人喉痹，又当治其下寒则痹自通矣。
夫走马痹者，谓喉痹急甚，其死又速，药缓不及救也。惟针法按各穴道针之，可当一阵。紧喉风亦是如此治法，均急症也。
或问：风毒喉痹内外皆肿，其故何也？风毒之气结于喉间则壅塞不通，乃风毒与痰相搏故也。《素问》云：无风则不动痰，无痰则不受风。风痰相搏，结塞咽喉，其外症咽喉形如鸡子，其色微白。外而腮上有肿，其形似疮，身发寒热，牙关紧强，语声不出者是也。先用小刀刺破牙关肿处，再针少商穴以及诸穴，探吐痰涎。又云：风热喉闭，内外俱肿者，谓其人久积热毒因而感风，风热相搏，发出外来则壅于喉间，其人面赤腮肿，身发寒热，喉中有块如拳，外血鲜红，治法同前。
又牙关紧强不得开者，此皆风痰相搏壅塞咽喉。或用醋调元明粉和水灌入喉内，用鸡羽探吐痰涎，治如前。外用五倍子研末醋调敷之。
虚阳上攻，由病久元气虚弱，邪火上行，咽喉肿痛，上下不得升降，水火不既济，心火上冲咽喉，故肿痛而闭塞。其形若何？曰：语声不出，牙关紧急，痰涎满口，手足厥冷，头目昏眩，治法同上，以苏子降气汤治之。
喉痹厥重，不省人事，目张直视，可用吴萸研末，醋调涂两足心，然后用降气汤治之，气喘加前胡、乌药；气短加沉香、人参。待手足温，饮薄粥以敛元气。入谷则昌，绝谷则亡，此之谓也。
又云：如腮浮肿面赤者，此必感于风毒。用紫苏、枫叶、柏枝煎汤洗之，用荆、防、羌活以祛其风，或用十宣散。
酒毒喉痹，其形若鸡子，其肿鲜红，其光如镜，外症发热恶寒。头疼项强，此上焦积热心脾受之。盖心脾二经主上焦，故痰壅咽喉，宜厥鼠粘子汤，吐痰，针法同上，用冰片散吹之。
风热喉痹，由于忧思劳碌太过，或对风言语，风入肺经作痰，务多去痰为要。其色鲜红，
久而紫赤，急用小刀刺破，血微出，火已泻矣。再服煎剂，吹冰片散。凡紫赤色变为淡红色，愈之渐也。
气痈喉痹，此症为因聚毒塞于喉间，痰涎稠实发寒热者，仍分上、中、下三关。毒在下关难治，上、中二关用吹药吹喉中，茶汤送下雄黄化毒五、六粒，量病之轻重酌用。
喉痹门  ***************************
苏子降气汤
半夏陈皮肉桂前胡川朴当归甘草苏子生姜大枣
秘传奇方
墙上壁钱七个，内要活蟢蛛四、五个，撚作一团，再用生明矾七分，倾银罐内化开，将壁钱入矾内煅，存性，研细末，吹入喉中，立时就效，虽将势甚危，亦复回生。真秘法也。
二生散
白矾雄黄
共为细末，吹入喉中，吐出痰水
立效神方
喉痹喉风项肿均效。
僵蚕（二两）葱（二把）
熏洗项间风热即散。
又方
蜜炙附子，专治感寒咽闭不能下咽。
大附子一枚去皮切如钱厚，浸蜜内炙黄；再浸再炙，愈炙愈妙，切不可炙焦。用一片含于口中，咽津，候甘味尽，吐去，日含三、四次，喉即开矣。
塞鼻方
治喉痹、乳蛾，咽喉肿痛，汤水不入，命在须臾，即用此法治之，可以得生。
巴豆肉（二粒）细辛（五厘）
捣和，卷在纸中间成条剪断。如患在左即塞右鼻；如患在右即塞左鼻；右左均患两鼻皆塞，咽喉立通。
按：喉痹雄黄化毒丹即雄黄解毒丸，故附记之。
烂喉痧症辨  ***************************
程镜宇云：按陈耕道方法，无一不是凉散兼施。盖深得夫表邪为末，火炽为末之旨，故立法有条不紊，宜其发一百中，验效如神。惟疫症之中，或内有挟湿，或暴寒宿痞蓄血，或邪实正虚，均为疫中常变之症。探集前贤成法附后。
疫痧传染，而六气、八风不传染，何也？缘六气、八风可知可避，而疫则不可知，不可闻而避也。盖六淫之气本自太和而为岁气司天浸淫过度，此淫字之所以名也。然天地间苟无此气相推运行，则生化收藏之道，盈虚消长几乎息矣。故岐伯谓六气、八风人当知避。则是寒也，人知其为冷；暑也，人知其为热。风、湿、燥、火，知其为风、湿、燥、火。是六淫之默运可验而知。矧八风之潜来，莫知警避，故虽严寒酷暑之盛行，疾风暴雨之骤至，气似猛于时行而必无传染之患，良以此能知能避故也。惟疫也，不可知，或岁值不承，或天符不应，或在泉所侮，或司天独胜。其至也非时；其形也无定；杂赋六淫之内，流行八风之中，冒玄府而不知，感呼吸而莫觉。人在气交之中蒙被气化，犹白之能采。苟非坚实之质，孰能涅而不淄？以故彼染此传，如磁引铁，感其深浅发为重轻。一夫抱疴，四方风动。《易》曰：或系之牛。又曰：邑人之灾。故能与时消息，五类行灾，虽知之而已染，且避之而盛传矣。可不畏哉！
天有非时之气，地有旱涝之偏，上下相摩，氤氲鼓荡，以致清阳不升，浊阴不降。蕴结于中曰瘟，障散于外者曰瘴，沉埋欲降而不降者谓之霾，冒雾欲升而不得升者谓之雾。是皆天地沴郁之气，漫无所泄，感触万物，役使行灾，谓之天行。故其役于物也，如天之使役，是故谓之疫。其厉于人也，如雷之壮厉，是故谓之厉。其感也潜滋而暗长，故积之也深。其发也一泄而无遗，故发之也暴。而蒙其气者，则无论草木、鸟兽、百谷、昆虫，凡神机气立根外根中者，莫不熏染及之。故鸡犬每毙于灾；禾稼亦伤于于蟊鰧，人染之则痧喉互发，街巷盈村。其肆疟实烈于八风，而传染尤严乎六气。爰疫之中具有一义存焉。
疫痧时气吸从口鼻，并入太阴气分者则烂喉；并入阳明血分者则发痧。太阴者，肺脏也，主喉而属气；阳明者，胃腑也，主咽而属肌肉。喉通呼吸之气，行乎五脏；咽为饮食之道，六腑源头。故喉主天气，咽主地气，是以口鼻吸入，咽喉传导之，肺胃交承之。一脏一腑同受疫邪，一气一血各呈其象。故烂喉者色多白，病在肺而属气；发痧色多赤，病在胃而属血。其实同为一症，一发于咽喉之地，一达于肌肉之间，移步以换形，固形而名别耳。故在肺则曰烂喉，在胃则曰发痧，故名曰烂喉痧。
毒邪伤形，形因肿溃，疫痧有之，故曰疫中有毒。疫者郁也，即浊阴之地气郁结不散，复投于人以为厉，故又谓之疫也。前贤吴又可、叶天士悉以瘟疫统论。而吴鞠通则又统为温病。名义未分而其实瘟者温也，乃司天温热之气，酝酿流行，蕴于万物以成灾，故谓之瘟也。瘟病而不肿者，乃本司天酝酿之温热气，疫痧而兼肿者，实根浊阴郁结之地气，疫毒浊瘟毒升，一在气一在血也。经曰：喉主天地，咽主地气。天地者，在气则为清阳浊阴，在人则为气与血也。故疫症之中有烂喉、发痧之别者，乃分人手之清阳、浊阴与夫气与血也。人身手太阴主气，然其经实多气多血，故烂喉之中有红烂、白腐之二者，乃少太阴之气与血也。人身足阳明主肌肉，以其经气血俱多，故发痧之中有丹痧、白疹之二者，实阳明之气与血也。缘丹痧之中发系血为毒干，血即败坏而变色，于是肌肤渐肿露出痧点外呈，即是疫毒之邪游溢胃之经络，传从血分达出，譬犹他邪之从汗解。缘他邪无毒，得汗可解；独疫邪有毒，而毒必灾形，故或痒、或痛、或烂、或斑，血分之毒尽透乃已。又考麻、痘二症，麻发先天之阳毒，痘发先天之阴毒。虽发所当发，然必借天行时气以引之，而后人身之毒方出。天行者，疫也。由是以观，同气相求。疫能引发痘、麻之毒，则是疫中有毒，不待明矣。然则痧喉一症，先天之毒虽无，时行之毒必有。症固不比于痘、麻。亦可借痘、麻以譬之，而痧实发乎疫毒也，又明矣。
烂喉与痧，乃气血同病，内外异形之故。而云间朱铁山独创痧本喉末之论，是不知气血之形当有别耳。其论谓痧邪之发必先见咽喉肿痛，是厉邪痧子为本，咽喉咳嗽为末，而诸医偏重于咽喉而忽于痧子，舍本求末。执守《内经》诸痛属火，红肿为热之说，急进寒凉，遏伏厉邪，以致体弱者病势转重，而医犹谓病重药轻，寒凉倍进，痧毒内陷，喉闭疫升，命归泉路。要知头面肿赤乃痧毒外达之势，正当表散开达，毒自不留。直待肿退痧回，鼻流清涕，方进凉血清解，靡不速效。按铁山初宜表散，继宜凉血之，论诚可谓知所先后矣。若以发痧为本而宜散，烂喉为末而宜凉，则是疫有二邪，一病两治。缘痧邪之发，气血有分形，痧喉无本末，治之之法皆当一本于痧，均要先解后凉，抑或凉解双用，断不能以痧为本而宜散，以喉为末而宜凉也。至《内经》诸痛属火，红肿为热二语，诸医执论痧喉何尝不是。经又曰：火郁发之。诸医若更执此以治疫，则于痧喉一症当无剩义。是《内经》之旨本详明，而领经之趣则自晦，非执之咎，实执而不化之咎。若陈耕道疫痧方中所论表邪末也，火炽本也二语确是深明本末之理。而吾姻洪丽川当谓：痧喉一症，名虽两殊，实则一病，分呈乎内外耳。玩味斯言，真一语道破，推而治疫，得其旨矣。
疫痧一症，不外热、毒二气互结而成。熟为火之余，故热胜则肿；毒为秽之积，故毒胜灾肤。然热非清凉不解，而毒非芳香不除。即以清凉解毒芳香逐秽八字为治疫要领，再视其气血重轻，随症通变，而治疫之法要不出此八字范围。至推拿针刺，其法最古，大旨多为痹症而设。痹者气机阻闭不得流通之谓也。针之取义，如以管入水，闭其上，则下不出，旁穿一隙，则水自泄。故人病痹不通，即刺以经穴，以通其气。推拿毛窍以疏其气。非谓针刺可泄毒邪也。盖毒既入于经，岂一针之微遂能使毒泄？故针法有补有泻，若阴虚火旺，血不营经而为阻痹，或寒凝经络而为痛痹，针之即所以泻其气而使通。又恐经气过泄，故又以针补而闭之。若病非痹症可毋庸，多用针刺徒伤经络。是以《素问》谓：升降出入无器不有。出入闭，则生机化息。故针之用，在乎通。而非所以泄毒也。
痧喉症不挟风寒外遏者，只宜疏托外达，忌用温燥发表。盖疫为阳邪，而发散大都阳药，动则胃津肾液被劫消亡，若无结胸内陷症者，只宜甘凉泄热，忌用苦寒消导。往往痧势将达，反为寒凉遏伏。故叶天士以发散消导为疫家大戒，意旨良深。窃谓疫根于热，虽曰口鼻吸受，肺胃感邪，然以类相从，君相二火亦当内应。故每直布三焦，逆传胞络，则邪在里而不在表，使以燥剂表之，是重虚其表，而反实其里，势将逼成内陷。若从玄府染受者，受者未经营卫，病在表而不在里，使以下剂导之，则里气愈虚，表邪愈实，亦将引邪内陷。故发散、消导均有贻误。尝考诸家论说，每谓初失之表，误用寒凉，将邪遏伏，确论名言，实有见地。第恐拘迂之辈不察表里之由，不分病势轻重，视寒凉为畏途，奉发散为圭臬，成见实足贻害。故虞山陈耕道谓：治疫之要，当于一发之时见其势之顺逆，宜散、宜凉一决无误，斯为老眼。此论诚有胆识，浊折其衷。故将前贤二说引而伸之，以明用药之方，重者勿拘成格。
脏腑之质有胜有偏，呼吸之司，气无二息。若肺气实而胃气虚者，胃腑受邪，宜发痧而不烂喉。若肺气虚而胃气实者，肺脏感疫，宜烂喉而不发痧。何以发痧者每不烂喉，烂喉者多兼发痧？缘肺主呼吸声息，饮食与胃相依，况肺脉起于中焦，下络胃之上口贲门之地，肺家既见烂喉，喉毒随吸入胃，胃家吸受肺毒，是以必兼发痧。纵轻微不觉，必肤养依稀，此烂喉无不发痧者以此。又《内经》曰：阳病者上行极而下。是以肺病胃正上行极而下也，顺也。胃病不害于肺者，乃疫为阳邪，不应下行极而上也，亦顺也。故发痧每不烂喉，烂喉多兼发痧者。又以此也。
烂喉治肺，固当然矣。然宜防范及胃，其故有二：《内经》曰：喉者前，其形坚健；咽在后，其质和柔。前后虽有区分，然在悬雍以下，会厌之间，分气、食二管，烂处乃是咽喉交互之所，肺胃未判之区，安可治肺略胃？此胃之不可偏废者一也。又以咽喉呼吸声息饮食与胃依随，如影之从形，更宜防范胃家。此胃之不可偏废二也。故曰：治喉防范胃，即是上工治未病。
痧之顺逆，大都先发胸背，而后四肢者顺。先自头面，而后腿足者亦顺。而痧之色，要在红匀，不在多寡。如鲜红细碎著手有痕者，吉。周遍均匀，肌肤作痒者，亦吉。徐徐缓达，从里透出者，亦吉。凡此之类，虽多如云锦亦不为凶。若骤如红纸者，为胃热极盛；色紫且黑者，热毒灼动阴血；全黑者胃烂不治。然黑而亮者，在气血充足之人，亟进凉血泄热，间有一、二挽回。惟黑而暗者必死。若痧虽黑，四边隐隐带赤色者，为火郁内伏，大用凉血解毒，尚冀转红可治。若骤形灭没，神色昏迷者为内陷。肌肤作痒者，营卫犹和。肤燥无汗者，毒灼液干，难于透达。痧透后点上白泡累累者，并非痧疹互发，乃是热毒极盛，犹不足以尽其毒，故点上再加白泡。泡大而有浆者多凶，痧后遗毒发于腮项者难治。汗后痧隐者险。四肢浮肿而亮者多败十日之间。
喉中小粒其色多白者，乃邪发于太阴气分者，故俗有时喉肺白烂之名。若素有伏寒或挟湿邪者，烂痕亦多白色，大都白为肺金本色，无系重轻。若白而且腐，状如粉皮者，乃气分大伤，为难治。若白烂喉展开穿及鼻孔者，俗名天白蚁，难治。若色现鲜红及红点者，乃疫于太阴血分。吹药多涎者，热虽盛而液尚未伤，易治。若吹药而涎不生者，津液大亏，难治。若痧透后而烂喉尤甚者，为外毒虽松内毒尚猛，属险症。若喉内烂而外肿且坚者，为毒结喉间无从发泄，虽治，若烂至喉底不见好肉者，为败象，多毙于五日之内。
烂喉而喷嚏者，肺机开泄，为吉。呃逆者，毒火上逆，为凶。呛然而咳者，毒火上攻射其肺系，为险。频声而咳者，邪袭肺经，为吉。烂喉而不咳嗽者，为险。失音者，肺热叶焦。气促者，热盛灼金。
痧症面肿目赤者，以疫为阳邪而头为诸阳之会，以阳重阳，故头目多见赤肿。而吴又可《温疫论》谓：肿是兼有水而发。又谓：里邪失下，表里气滞而然。按此二症或亦有之，而疫之肿，乃《内经》“热胜则肿”之肿，虽无兼症亦应见肿。
痧之脉宜弦数有序，忌软弱无序。若况而伏者为邪未达出，宜进疏讬。数大而空虚者为正弱邪胜，宜勿伤正气。阳症见阴脉者，难治。
面色红而亮者为火盛。青而滞者为毒盛内伏。㿠白而呆者为夙伏寒邪。青黯而喉不烂，或不甚烂者为素伏湿邪。治之之法，在寒湿附及者治参辛热，湿热附及者治用辛凉。
鼻煤者，乃胃脉起于山根，胃热极而根源应之，故煤鼻。红而扇者，乃鼻为肺窍，肺胃之气均为热伤，正气不支而欲绝。初起一团黑色绕于鼻间者，乃胃家伏毒已甚。鼻衄者，乃胃脉下挟鼻孔，胃热涌血上行，溢从鼻窍而出。
舌苔灰而腻者，为湿热上腾，邪未化火。纯白而腻者，为素挟寒邪，均宜疏达。舌赤多刺者，为邪已化火，宜清化。舌绛中黑者，为津液亏耗，宜救液。舌白中绛者，为外束寒邪，宜双解。舌绛且缩者，为热陷心营，宜育阴。舌苔黄厚者，为热将解，宜清胃热。
唇绛者，乃阳明之脉环于唇，为胃液亏。唇紫而裂者，为胃液涸，宜救液。
谵语者为邪陷心胞。不谵语而鼾睡迷闷喉有痰声者，为毒雾蒙闭清宫，最防内陷。
呕恶者，藉泄胃热为吉。欲吐不吐干恶神呆者，为胃邪将犯心营。
便闭者胃有燥粪为火结。腹痛者最忌，为闷痧。
恶寒者为外邪侵卫。恶寒而后热者，乃邪既入卫，则随卫气以出入，遂常热而不复恶寒，治之之法，要乘其未热之先，或寒热交作之际，疏而达之，拦其入营之路。
有汗者心液足为吉。无汗者心液亏防内陷。
足无汗者，乃疫为阳病，阳病之情应由上行极而下，邪未及于足阴，故足应无汗，非关汗出不遍也。
便溏而色黝者，以大肠为肺之表，乃邪从表泄，正是解机。若黑亮有光粘稠如漆者，乃热极旁流反为不美。盖疫毒之邪内干脏腑，在正气盛旺之人则邪流肠腑，从便而泄，腑毒即可驱除。若症虚邪实之人，则邪布三焦，滞留肠胃，劫动阴血，化腐脂膏，侵无所泄，溢从地道旁流而出，形似瘀血凝结而成，不堪其臭。有象之邪虽泄，无形之毒方张，莫谓寇去城空，乃是盈中溢外，亟用重剂清化，以净脏腑之邪，未可再事狐疑，误认邪从表泄，是热极旁流一症，生死一大关键，幸勿忽诸。
烂喉而口臭者，有牙疳穿腮等症，其气皆发于口中，非从喉内达出。若无牙疳各症，而臭秽之气逼人，从喉间达出者，为肺胃化腐之机，盖迹虽未形，而机则已露，烂喉之消息，系乎口臭之重轻，不徒喉烂之深浅。若使一闻此气，无论烂与不烂，亟进清凉化毒，治其未病，斯谓上工。
口为脾之窍，胃为脾之表，而胃之脉起鼻、上额、挟口、循颊，故胃热极而上腾，则口唇糜肿芒刺。有脓色红者，疫热虽盛未入阴营。色紫或黑者，阴血已动，乃为险。然较之口鼻，症属略轻。若仅口糜而色紫黑者，尚非绝症，第口鼻尽有不口糜，而口糜断无不口臭。分别之处，一自口中呼出，一仅唇外难闻。法以上用轻宣，下清胃热，因势利导之，上下兼赅，方无遗漏。
齿乃肾之余，龈为胃之络，胃阴灼耗则肾水之源难于既济，而中之火应震为雷。胃液肾津源根一派，龈牙唇齿脉络贯通。故胃阳血动则龈中血色黄如败酱。胃热极盛则齿燥如石而有光。肾阴血动则龈中血瓣紫如黑漆。肾液耗干则齿枯如骨而无彩，甚至齿黑忽然脱落，抑或穿腮牙疳，均为极险之症。亟用下夺之方，以潜龙雷之火，不使肾液煎枯，庶免阴从下竭。更参育阴之剂，以冀赤地流膏，勿令胃液消亡，致使阳从上厥。
时行疫气非风不传，故《列子》谓：风为大块之噎气。虽阴霾不开之气，一遇风鼓荡之，即从其化而为阳矣。故疫属阳邪，而阳淫热疾，初感在表，虽属恶寒，然邪之来，本于火热，此双解之凉散兼施者一也。至恶寒之故，乃风伤于卫，热伤于气，故卫气不敌而退缩，邪即胜之而寒作矣。阳邪鼓动最速，既侵卫分，旋随卫气以相出入，又从卫化而为热。所病原者于卫，本无损于阴营，然久恋卫而不祛，将风胜则动，热胜则肿，于是阳亢阴消，阴亦灼耗而营伤矣。所以疏达养阴不能偏废，此双解法之所以当施者二也。又若初起神呆，痧点隐约，燥热烂喉，来势猛烈者，当此之际，使认症不清而以小剂尝试，直是优柔养奸，必致酿成巨患。譬之车薪杯水，适以增焰，何能止炎？若仅以苦寒从事，不加双解，则是不通风火之情，激成燎原之势，势必猛烈犹甚，气焰愈增，推疫之气从风、从火，风火相生，变端甚速。然风之性宜疏，而火之情尚达，所以凉剂中必兼疏达也以此。盖寒凉之性非下即闭，适与疏达相反，实是拂其情性，何怪电掣风驰激之生变？假如酷暑大热，赤日悬空，虽骤雨而无风，不但气不转凉而反因之加热。正是热为雨遏，热气何得而宣？但有微风疏动，燥气便觉消除，使再加雨润之，即转太和气象。此双解之所以当施，尤贵重施者三也。
时行疫气虽易染人，未尽见人而染，何也？自召之也。召之何由？由夫人之气质素弱，藩篱又疏，于是疫从口鼻而传，痧自肌肤而染者，谓之传染。抑人正气虽足，而或外伏他邪，则是素有伏邪更感时行而发者，谓之感发。。、更有外强中干，虽身无伏邪，而赋质偏胜，则是气有所偏，疫乘其偏而冒受者，谓之感冒。必也正气内充，更无夙疾，少神志之烦，绝劳顿之役，不传不染，其殆庶几。
岐伯曰：不相染者，正气存内，邪不可干。是疫之入也，必乘其虚。然虚有内外，故感有浅深。气有偏胜，故症有疑似。其在内气实而外气虚者，虽感冒轻微，亦应见微病。故认症难真。辨之之法，惟咳嗽肤痒脉象弦而带数，隐约痧形在所必见。其袭于皮毛者，则内应乎肺。故目赤者，以白珠属肺；肤痒者，以肺主皮毛；喉痛者，以喉为肺管；溏泄者，以大肠为肺之表，邪从表泄；咳嗽者，为邪袭肺经。是皆皮毛冒疫，其象如此。抑有皮毛闭密，邪不能侵而困乏，或其身四肢感冒，者则内应乎脾，而脾与胃又相为表里。故肢痒者，以脾主四肢；液干者，为脾不输津化；作渴者，为胃热思饮；呕恶者，为胃邪上越；不思饮食者，为邪袭胃经；不寐者，为胃有燥屎；发痧者，为邪达肌表。是皆因正气内充，外冒疫邪而不能循经入内者，其象又如此。均为疑似之症，最为误作他邪。故特为之辨别，以明似是之非。
痧之一症，昔人概以斑、麻、疹目之。独麻一症系发先天之阳毒外，此则大块者如斑者曰斑，细织如锦者曰疹，黍粒如沙者曰痧。而其实白疹发胃阳之邪，丹痧泄胃阴之毒，阴阳赤白虽有区分，斑疹痧麻悉归胃腑。故古人一概统论，不分痧目科条。吴又可则混于温，叶天士、吴鞠通悉叙于温病，而时肾更于痧之中别出红痧、喉痧、闷痧、风痧、瘖子、疹子等，用名目不一，其义则同，前论已详言之矣。乃若风痧等类，譬犹强弓之末，气势虽微，中人亦厉。有不咳嗽，不发热，不过喉间微痛，皮肤作痒而已，邪本轻微，人多轻忽。苟忽之，将酿成闷痧，难于救药。其故以人既干邪，则腠理常开，卫气渐弛而正弱，正气既弱，则口鼻呼吸尤易内传。况复身中伏疫，即从腠理而循经隧，由经隧而干脏腑，内外响应，其势甚速，星星之火，可以燎原。故古人常谓祸忽于隐微，病生于不觉，诫人防其渐也。至于闷痧，形状亦不过微恶寒热，痧点依稀，状与风痧相似，独神昏鼾睡，面黯身清则大异于风痧。良由感疫概深，体弱难任，无力发出，或加他邪再束，或为凉药误投，闷闭于中，发泄不出，势成内陷而死。故曰闷痧。俗有发痧一症，即由所谓暑月中恶，阴凝腹痛之痞气也。既非传染，复非疫厉，俗曰胀痧、乌痧、钓脚痧、绞肠痧等症。与疫相反而俗亦谓之痧者。尤当附以辨明。盖疫痧者，传染时行而发；阴痧者，卒中恶气而然。恶气者何？即矢气也。矢气者乃浊秽所积，杂挟阴邪感人之身，如矢中的，其气阴凝，故不传染。爰盛夏之时，亦阳尽发于外，六阴尽藏于内，故夏气升而井水寒，人身应乎天地。脏腑应属寒凉，藩篱因而不密，以故阴邪易干，矢气易入。入则直射贯革，痛楚难胜。若无伏邪而感者，立致容颜惨黯，腹痛肠鸣闭阻气机，四肢厥冷，只须推拿、揉刮，使血气频分频合，阳气疏通，矢气遂从肌肉传达而出，渐露痧外呈，勿药亦可自愈。然须一周日不能饮水，饮则邪留经络，一遇寒凉愤郁，最易举发，不可不知。若有伏邪而更干矢气，则宜射肠腑立致血脉凝泣，营卫失司，霍乱吐泻，钓脚、绞肠，痛不可耐，厥逆身僵，人事不省，亟以辛热之品逐其凝寒，芳香灵明之药导其关窍，俾气血流畅，阳和顿开，立可立愈。故无论轻重，而腹痛肠鸣者在所不免。良以腹内寒凉，复袭矢气，于是腹为寒凝而疼痛。肠即阻结而如绞，此绞肠之所以名也。至于钓脚，乃足为三阴脉络发源之所，阴从下受，故伤阴络，凝泣，脚不能伸而为钓，救之不及命毙须臾。是皆中恶腹痛，痞气阴凝之症，俗虽谓之发痧，实与疫痧之痧有异，即传染与不传染所由分也。
一烂喉痧症咽喉不甚肿痛，初起时身现微红似有似无之状，脉伏肢凉，面青唇紫，口闭流涎，目睛直视，指甲青滞，胸腹饱胀，气促神昏，四肢搐抽等症，此闷痧也。虽百无一生，亦不忍坐视其毙，速用卧龙丹多吹两鼻，多嚏为吉。随用薄荷钱许煎汤，磨紫金锭二枚频灌之，候形色少转，再进煎剂。如无以上诸搬闭象，不宜轻用吹嚏辛燥之药。
喉痧症初起色紫而艳，来势甚猛，即用《疡医大全》痧疹论中方。归尾、紫草、桃仁、蒲黄、地丁等药参酌出之颇能见效。
闷痧一症多有卧龙丹难开其闭者，故特以枣塞鼻，随息出入开喉起闭一方，于最后以补缺，略试而不效，功异回生，幸勿轻视。
一喉痧症无论已畅未畅之时，若咽喉痛肿不堪，形色紫艳尚未溃烂或已破未深而项外漫肿坚硬，痰气壅闭汤水难下者。急用喉针在喉之两旁高肿处刺入分许二、三下，咯去黑紫毒血，随时便可下药，亦不致于大溃。
刺喉痧用针刺两手大指内侧爪甲根分许，即少商穴。也刺入分许，挤尽紫血最能开泄肺经热毒。
喉痧内外不甚肿痛可进汤水。不甚肿痛，色淡不艳，溃烂过深，皆不必刺。如脉细神昏毒已内陷，亦不必刺。
喉痧呕吐肢凉，皆缘阳明疫邪壅闭，以致腠理不开，气结不舒，不可作寒症治之以投辛温如苍术、厚朴、半夏、肉桂、附子、生姜之类。
又初见痧形似有似无，骤然惊搐者，亦不宜用若寒镇惊之药。如牛黄、苏合等丸。此但透达，痧疹得畅自能渐愈，如喉已溃烂，芫荽、观音柳、棉线纱、樱桃核一切忌用。即不溃烂疫痧，温、热均不相宜。
疫痧烂喉症，犀角地黄汤一方，须审定而后用。书中虽未载明，临症务宜斟酌用。
一喉痧症无论已畅未畅之时，若咽喉痛肿不堪，形色紫艳尚未溃烂或已破未深而项外漫肿坚硬，痰气壅闭汤水难下者。急用喉针在喉之两旁高肿处刺入分许二、三下，咯去黑紫毒血，随时便可下药，亦不致于大溃。
刺喉痧用针刺两手大指内侧爪甲根分许，即少商穴。也刺入分许，挤尽紫血最能开泄肺经热毒。
喉痧内外不甚肿痛可进汤水。不甚肿痛，色淡不艳，溃烂过深，皆不必刺。如脉细神昏毒已内陷，亦不必刺。
喉痧呕吐肢凉，皆缘阳明疫邪壅闭，以致腠理不开，气结不舒，不可作寒症治之以投辛温如苍术、厚朴、半夏、肉桂、附子、生姜之类。
又初见痧形似有似无，骤然惊搐者，亦不宜用若寒镇惊之药。如牛黄、苏合等丸。此但透达，痧疹得畅自能渐愈，如喉已溃烂，芫荽、观音柳、棉线纱、樱桃核一切忌用。即不溃烂疫痧，温、热均不相宜。
疫痧烂喉症，犀角地黄汤一方，须审定而后用。书中虽未载明，临症务宜斟酌用。
〔疏达法〕痧邪在表，火不内炽，痧热稀轻，神清喉不烂者，为先达后清之法。
葛根汤
治身热神清，痧隐稀疏，舌白脉郁而喉不甚烂者宜之。
葛根牛蒡荆芥蝉衣连翘郁金甘草桔梗
加减桔梗汤
治无汗痧隐，舌白脉郁，喉烂不甚者。
葛根牛蒡香豉枳壳薄荷马勃蝉衣荆芥防风连翘焦楂赤芍甘草
香豉饮
治痧隐脉郁，喉腐舌燥，症虽乍起津液不足，神虽清爽，邪火内伏者宜之。
香豉牛蒡荆芥桔梗连翘栀子马勃大贝人中黄
共三方。
〔清散法〕疫痧重者，疏散清化宜并进也。表邪未除，疏散固不可少，疫毒内炽，清化更不可迟。表邪末也，火炽本也。症虽乍起而灼热无汗，痧隐成片，喉烂神烦，是火炽已甚。若仍泥于无汗痧隐而必一味疏达，恐愈疏而汗愈无，痧愈隐矣。愈达而神愈昏，喉愈烂矣。不顾治本之火而徒治表之邪，舍本求末焉能奏效？故立清散一门，表本兼赅，邪火并治。如常山蛇击首应尾能洞然
葛根汤
治灼热神昏烦躁，喉腐脉弦，痧隐成片不分颗粒，无汗舌垢者宜之。
犀角葛根牛蒡桔梗连翘山栀蝉衣荆芥马勃楂炭人中黄
犀豉汤
治烂喉，痧隐脉弦，神昏烦躁，热甚汗少，舌绛口渴，症虽乍起，而疫火燎原有内陷之势，神昏甚者，兼用万氏牛黄丸。
犀角香豉牛子荆芥连翘山栀马勃大贝蝉衣赤芍桔梗甘草
共二方。
〔清化法〕疫痧之火迅而烈，清化之剂不可缓，尤不可轻。若表邪未解内火已炽，须见于疫火未肆之前而先化其毒，故散必兼清。若毒焰已炽，则是寇发捕奏，功难效矣。倘表邪已解，火炽方盛，痧透脉弦，喉烂舌绛，口渴神烦。此时清化不重用，正如杯水救车薪决其无效。
犀角地黄汤
治痧点已透，火灼液亏，脉弦数大，喉烂舌绛者宜之。如火灼液亏，舌绛喉烂，即痧未透发，疏达品中亦宜加之此汤，乃化毒救液之妙剂。
犀角地黄丹皮赤芍
犀角二鲜汤
治痧点虽透而喉烂极甚，脉弦大而口渴神烦，舌绛唇干，火炽液涸者宜之。
犀角连翘大贝玄参山栀羚羊角鲜生地鲜沙参人中黄人中白银花生石膏川黄连马勃陈金汁
夺命饮
治痰极盛，津液干涸，舌绛口渴，神烦喉烂，脉象弦大，痧点云密者宜之。
川连石膏犀角生地丹皮赤芍青黛马勃大贝连翘玄参金汁羚羊角沙参人中黄
清肺饮
治痧点已透，喉烂渐轻，神爽热淡而咳嗽未平者宜之。
桑叶沙参羚羊角连翘桔梗甘草橘红贝母
共四方。
〔下夺之剂〕不得已而为之也。表邪未解内火已炽，可以助疏达之品而为斩关之将者，双
解散是也。表邪已解，火炽犹甚，可以佐清化之品而有夺门之能者，四虎饮是也。重剂可施于正强邪实之人，正强邪实而表邪未解者，必无汗，痧隐喉烂，神烦便闭脉实。施之双解不亦宜乎！表邪既解者，必得汗，痧密喉烂，神躁脉实便闭。进以四虎饮不亦宜乎！此重剂之所为，不得已而设也。
双解散
治痧点隐约，喉烂气秽，神烦便闭，目赤脉实，病势初起，正强邪实者宜之。
大黄芒硝葛根牛蒡荆芥连翘薄荷蝉衣枳壳人中黄桔梗
四虎饮
治痧虽透而烂喉极甚，脉象弦数，目赤便闭，神烦舌绛，痰火甚者宜之。
大黄黄连犀角石膏知母玄参生地青黛马勃
共二方。
〔救液〕是佐使之一法。火盛液亏者必需之。疫痧不离乎火，火甚者液必亏，病必危，救液之品化其毒于恬淡之中，养其阴于未涸之候，佐疏达之品不嫌其凝寒，佐清化之方无忧其液涸，救液之剂曷可缓哉！
五鲜饮
治舌绛而干，脉弦数大，痧隐而喉腐不甚者，可与葛根汤并服，痧隐而喉烂者，可与犀豉齐进。
鲜沙参鲜生地鲜茅根鲜芦根甘蔗汁
育阴煎
治痧透肌燥，舌绛液干，喉烂便闭，脉弦无神者宜之。
元武板
鳖甲生地丹皮大贝金汁麦冬知母沙参花粉玄参犀角
共二方。
吹喉十宝丹
专治烂喉症，无论已溃未溃，肿色艳生并治。痘毒以及痧疹后牙疳，杨梅后毒结咽喉，功能消肿止痛，化毒生肌，仙方也，其效如神。万勿增减。
牛黄（三分）大贝（三分）人中白（煅五分）琥珀（五分）青鱼胆（五分大者）珍珠（六分）梅片（五厘）人指甲（四分）马勃（三分）硼砂（四分）
共研极细末。专治此症，其他喉科各症自有喉科吹药，未可概用之。
敷项颈方（即时毒门中二味拔毒散：雄黄、生矾）
专治痧疹后毒结项外，漫肿坚硬，无论其色红、白，效验如神。
耑敷项外漫肿，名紫金丹。即尿池中多年碎砖。炭火煅红，入醋中泡；再煅，再泡，五、六次；取研末。每两入麝香（一分），用醋、白蜜（各半）熬滚调敷。如塌皮，形色紫艳，用菜油加蛋清之。喉风、缠喉、项肿者均可用。
鲜土牛膝根
捣汁、炖温、时饮。并治一切喉症，消肿散因，止痛化痰如神。
驱瘟辟邪法
生军（二两）茵陈（一两）茅术（五钱）降香（一两）
研末不时烧熏之，惟病人卧室不能，用恐防呛喉。
喉闭塞鼻方
专治喉闭汤水不入。将药纳枣，塞鼻中，使药气随鼻息而入，喉关乃开。惟药性燥烈，不可着肉敷点。用红枣切破一头，去核，将药少许纳入枣中，线扎封枣口。左痛塞右鼻，右痛塞左鼻。若小孩鼻孔小，枣不能塞，或用棉花包扎塞亦可，但不能令药贴靠着肉，以免肿泡之患。若喉闭势重者，用双枣两鼻齐塞亦可。此方不但用之痧喉、喉闭一症，即凡伤寒各种喉闭气息不通，命在垂危。多具起死回生之力，神妙异常，勿轻视。
蟾酥（七分）细辛（四分）辰砂（三分）麝香（二分五厘）冰片（二分半）牙皂（四分）生半夏（三分）辛夷（四分）刚子（即巴豆，四分去油）牛黄（二分）雄黄（四分）
共研细末收贮。
喉闭一症，气机阻闭，药不能下咽，命在垂危。虽良医亦无策，往往为闭所绝。纵卧龙丹、紫金丹开关各法，不克得一喷嚏者，百无一生。此方合药塞入鼻内，只要膺前犹觉跳动，气息虽极细微，但得一丝未绝，无不痰气渐松，人事转醒，有经数时而醒者有周昼夜而起者，神效良多。
人中白散
耑治男妇大小口舌糜烂，走马牙疳，并咽喉肿痛，牙床腐溃等症。
青黛（一钱）月石（一钱）儿茶（一钱）薄荷（五分）梅片（二分）人中白（一钱）玄明粉（五分）西黄（三分）珍珠（五分）
共研细末搽患处。
牙疳神方
治痧疹走马牙疳，先用冬青叶煎水漱净，再以此药敷上。
青黛（一钱）牛黄（二分）人中白（一钱煅）回龙骨（一钱煅）血余炭（一钱）冰片（三分）珍珠（五分）旧红毡子炭（一钱）小红枣（七枚去核入雄黄少许煅）
共研细末，收好勿泄气。
按：前集疫痧方，乃为疫痧烂喉耑症而设，并无杂挟他邪。并挟寒、挟湿均为疫症之常。爰探朱铁山数方，补其缺略。铁山所论，谓当察其发热之始时令寒暄，酌而治用。倘严寒是挟，虽桂枝、葛根、麻黄亦均可用，勿以辛温而迟疑。此言诚非墨守。《经》曰：必先岁气，毋伐天和。其斯之谓。故其方中有升麻、白芷、苍术、柴胡各禁药，虽悖治疫之旨，然疫中系有是症，故虽在禁而不得以禁之。特为录出，以备一格，聊为神而明之之用。
荆防葛根汤
治风寒外来，皮肤闭密，痧疹逡巡不出，又治形寒乍热，咽喉肿痛，咳嗽胸闷，鼻塞呕恶，两目汪汪，手足指冷，脉来濡数或现浮数，宜服此汤。
荆芥（一钱五分）防风（一钱五分）甘草（四分）桔梗（一钱五分）牛蒡（三钱）蝉衣（一钱）枳壳（一钱）象贝（一钱五分）葛根（一钱五分）杏仁（三钱）
便溏勿用。
升麻葛根汤
治体质弱痧不透达。
升麻（一钱）葛根（一钱）赤芍（八分）甘草（四分）
加减透邪汤
治痧不透达，服升麻葛根汤仍不达，再服此汤。
升麻（一钱）当归（一钱五分）荆芥（一钱五分）防风（一钱五分）白芍（一钱五分）蝉衣（四钱）牛蒡（三钱）甘草（四分）
加减托里举斑汤
服透邪汤后痧仍不达，再服此汤。
升麻（一钱）柴胡（一钱）当归（二钱）白芍（一钱酒炒）白芷（一钱）炙山甲（一钱五分）浮萍
痧隐不达或达而后没，服前方托之，用芫荽两许，酒水煎，以苎麻根蘸酒扑擦，熏之亦可。
时喉白烂吹药
西黄（二分）珍珠（六分）琥珀（五分）青黛（八分）壁钱（五个）指甲（五分）象牙屑（八分）马勃（三分）冰片（一分）
共研末，凡遇喉症均可吹得。

卷下  ——————————————————————————————————————————————————————————————————————————————————————————

咽痛  ***************************
陈实功曰：咽喉虽属于肺，然所致各有不同，有虚火、实火之分；紧喉、漫喉之说。咽为心、肺、肝、肾呼吸之门，饮食声音出纳之道，此关系一身，害人迅速。虚火色淡微肿，脉亦细微，小便清白，大便自利，此乃思虑过多，中气不足。脾气不能中获，虚火易于上炎，咽嗌干燥，饮食妨碍。咳吐痰涎，呼吸不利，斑生苔藓累若虾蟆皮，有如茅草常刺喉中，又如硬物嗌于咽下，呕吐酸水，哕出甜涎。甚则苔上白色，唇生矾色，声音雌哑，气喘多痰。以上现症皆出于虚火，元气不足中来。治此不可误用寒凉。上午痛者属气虚，补中益气汤加麦冬、五味、牛蒡、玄参。午后痛者属阴虚，四物汤加知母、桔梗、玄参、黄柏。如服不效，必加姜、附以为引导，即佐治之法也。实火者醇酒辛烈热积于中，久则火动痰生发为咽肿，甚则风痰上壅，咽喉闭塞，少顷汤水不入，声音不出，此为喉痹，紧喉风是也。用药不及，先用针刺喉间，发泄毒血，随用鸡羽蘸桐油探吐稠痰，务使痰毒出尽，咽门得松，汤药可入，语声得出乃止。内服清咽利膈汤疏利余毒。牙关紧闭难入，必当先刺少商穴出血，其闭自开。如针刺无血刺出黄水，探吐无痰，声如拽锯，鼻掀痰喘，汤水不下，语声不出，真死候也，不治。岐天师曰：如虚火沸腾于咽喉、口齿之间，用寒凉之药，入口稍快少顷又甚，又用寒凉，腹泻肚痛，而上热益炽，欲用热药凉饮，而病人不信，不肯轻治，乃用外治之法引之而愈。方用附子一个为末，醋调成膏贴在涌泉穴上。少顷火气衰，又少顷而热止退，变成冰凉世界，然后以六味地黄大剂与之，则火不再沸腾。盖此火乃雷火，见水则愈酷烈。子不见雷霆之震，浓阴大雨之时，愈加震动惊天轰地更作威势，一见太阳当空，则雨歇声消寂然不闻又不见。冬令之天地耶，严寒霜雪冰冻郊原，雨雪霏霏阴雨惨厉，此天气下行而地气反上升。盖下势则上自寒也。又不见夏日之天地乎，酷曰炎蒸蕴隆火热，烁木焚林燔汤沸水，天气上升地气下降，此上热而下寒也。人身虚火亦犹是也。今既火腾于上，则下自冰冷。今以附子大热之药。涌泉引之者，盖涌泉虽是水穴，水之中实有火气存焉，火性炎上而穴中正寒，忽然得火则水自沸温，水温则火自降，同气相交，必归于窟宅之中矣。火既归于窟宅，又何至沸腾于天上哉？此咽喉口齿之火忽然消除，有不知其然而然之妙，此引治之巧又当知之者，此即外施引火归原之法也。
冯鲁瞻曰：咽喉者一身之总要，水谷出入之道路也，若胸膈之间蕴结热毒，致生风痰壅滞不散，发为咽喉之疾，或内生疮状，如肉腐窒塞不通，吐咽不下，如单肉蛾、双肉蛾及痄腮肿胀甚者，内外皆肿，上攻头面，治宜先吐风痰以通咽膈，然后解热毒清肺胃，迟则不救。
咽疮喉痛多属虚火血虚。虚火游行无制客于咽喉也。虚者八味地黄汤加牛、膝五味子煎与食前冷服。实者黄连、荆芥、薄荷、姜汁、硝、密噙化。喉痛治用荆芥，阴虚火炎上必用玄参，有用茜草一两作一服者，以其能降血中之火也。
喉与咽不同，喉者肺脘呼吸之门户，主出而不纳。咽者胃脘水谷之道路，主纳而不出。盖咽喉司呼吸主升降，此一身之紧关橐籥也。经曰：足少阴所生病者，口渴、舌干、咽痛、咽肿、上气、嗌干，《素问》云：邪客于足少阴之络，令人咽痛，不可纳食。又曰：足少阴之络循喉咙通舌本。凡喉痛者皆少阴之病。但有寒热虚实之分。少阴之火直如奔马逆冲于上，到此咽喉紧锁处。气郁结而不得舒，故或肿或痛也。其症必内热口干、痰涎涌上、尺脉必数而无力，盖缘肾水亏损，相火无制而然。湏用六味地黄汤如麦冬、五味子大剂作汤服之。又有色欲过度元阳亏损，无根之火游行无制，客于咽喉者，须用八味肾气丸大剂煎成，冰冷与饮引火归原，庶几可救。此论阴虚咽痛者如此治法。正褚氏所谓上病疗下也。
阴气大虚，虚火无制，孤阳飞越客于咽喉，遂成咽痛。脉必浮大，重取必涩，去死则近。人参一味浓煎，细细饮之。如作实症，用以清降之药，祸在反掌。遇谓人参必同童便、制附子同煎，温和食前顿服，则监制虚火下归乃愈。如单用人参细细饮之，恐浮火益炽，亦非稳当。
奈世人但知热咽痛，不知有寒咽痛也。经曰：太阳在泉，寒淫所胜，民病咽痛、颌肿。陈藏器用附子去皮、脐，炮制切片，以蜜涂炙，令蜜入内，含咽其津，甘味尽更易之。仲景云：下利清谷，里寒外热，脉微欲绝而面赤咽痛，以通脉四逆汤。又曰：冬月伏寒在于肾经，发则咽痛、下利，附子汤温其经则愈。
又有司天运气，其年乡村传染。若恶寒者多是暴寒折热，寒闭于外热郁于内。忌胆矾酸寒之味点喉，反使阳郁不伸。又忌硝黄等药下之，反使阳陷入里，祸不旋踵。须用表散，若甘桔汤之类。
又有咽痛而诸药不效者，此非咽痛，乃是鼻中一条红线如发，悬一黑泡大如樱桃垂挂到咽门而止，难以探取。宜用土牛膝根直而肥者捣取汁入醋四、五滴，再捣绞汁和前汁，滴入鼻中二、三滴，即刻丝断珠破，吐出瘀血即安。
李东垣曰：夏月伤寒伏于肾少经之经，多咽痛者名曰肾经伤寒也。宜热药冷饮之。
陈远公曰：咽喉干燥久而疼痛，人以为肺经之燥热也，孰知肾水涸竭乎！夫肺金生肾水也，肺气清肃自下生水，惟肺气虚则肺液只可自养，无如肾水大耗，故欲救肺之干燥，必先救肾之涸也。子母两富汤：熟地、麦冬各五钱，熟地加半亦可。服一剂燥稍止，三服疼稍止，十服全愈。
夫咽喉之症有三十六种，总不外乎风、火、痰。初起不论缓急好歹，只以下气清痰为主，次后清火凉血为要，看明虚实。虚火宜温补肾水引火归原为主，若不分先后虚实，混乱用药，非惟难以见功，而且生死攸关。大抵风热者俱多，阴虚者亦复不少。火症者十之三，寒症者十之一、二。医者审其病由，参之时令，探吐其痰，针其少商穴。风热散之，火甚者下之，虚寒者温之。若初起骤用寒凉之药，则上热未除中寒又生，其毒邪乘虚而入，即喘不休，死不救矣。
凡喉症初起大便秘结者，宜大黄、元明粉下之，则大便通而易痊。若至五、六日久而不食，大便结秘，用之立毙。盖病久元气已虚，岂宜再用硝黄？当有善法以处之。
凡生长膏粱，素耽于酒色，劳心过度，以致咽喉臭痛，人以为肺气伤也，谁知乃心火太盛移热于肺乎！夫饮酒伤胃，胃热熏蒸，宜乎肺热矣。然胃火熏肺，而胃土实生肺也。故饮酒尚不伤肺，惟劳心过度则火起于心，而肺受刑矣。胃火助之则火旺炎上而咽喉成燔烧之路，自然唾涕稠粘，口舌干燥，气味腥臭而痛矣。盖心主五臭，入肺为腥臭矣，解腥汤主之。
解腥汤
甘草桔梗生地麦冬贝母（各五）桑皮天冬丹皮（各三）黄芩（一）
水煎服，二剂痛止，四剂臭除。
此方治肺而兼治心，又兼治胃者也。因膏粱之人，心肺之气血原虚，下滋二经之气血，但泻其火，则胃之气血必伤，反增火之焰矣。妙在补肺以凉肺，补心以凉心，补胃以清胃，火自退舍，不止喉痛而喉痛自止也。
伤寒病四、五日，发热鼻干，口燥咽痛者，阳明自病也。阳明属胃，汗多则胃汁干，故津液不能潮，咽干痛者，宜用人参败毒散。
伤寒三、五日，咽喉中肿，其色鲜红，痰涎自出，头痛项强。须知属太阳邪气入于经络，触动心间积热之毒攻咽，则咽喉肿痛。宜甘桔汤加牛蒡子、玄参、川连三味。
伤寒八、九日已上，身无潮热，腹痛自利而咽喉痛者，此太阳经受病也。伤寒得汗已，不解，转入太阴，腹满时痛，自利而咽喉肿，其色微白，此症可治。用真武汤主之。所谓真武者，能补下元，助阳正气。以手足和煖为妙。经曰：但要口中红活有痰可治。宜随症加减用药，若口中黑，则血已枯干。声哑、目上视、汗出者，不能治矣。切宜仔细看症。
伤寒八、九日已上，得汗已，不散，咽喉痛，舌干唇燥者，此少阴经自病也。太阴经受病得汗后未解，传入少阴经，少阴属肾，汗多则肾汁干，其肾水不能潮润咽喉，故其病也。如自利腹中痛，手足厥冷，咽中肿痛，不可吞咽，如无涎唾吐及舌上干者，不治。
病人八、九日已上，身微热无他症，但喉中痛而无肿，声哑者，不治。伤寒十余日已上，得汗已，病解。无潮热，脉平静而咽喉痛者，此余毒上攻也，宜用粘子解毒汤。
阴毒伤寒，身体重，背强眼痛不堪任，小腹急痛青黑，毒气冲心，四肢厥冷，恶心吐逆，咽喉不利，脉沉细，若能速治调医，数十日内可痊，否则难生。
男、妇咽喉痛法则一般。惟女人喉中有肿而色红者，此月经不调也，经不能行则壅塞于上，故咽肿痛也。盖由荣卫不和。但男子以气为主，女人以血为主，男、妇各随其气血之分调治。宜调荣汤可也。如病势重，其色微白脚者，此虚阳上攻，宜降气汤探吐痰涎及吹药。妇人有孕，心头痛者不治。
妇人伤寒身热，或发潮热咽痛者，此经行也。《活人书》云：妇人伤寒，经水适来，昼则明了，入暮则谵语，如见鬼神状，此乃热入血室，无犯胃气及上二焦，不可下也。小柴胡汤主之。今咽喉痛而潮热往来，面赤唇红者，此热邪上壅也。不用小柴胡汤，宜用竹叶石膏汤，清上膈除心烦所以为妙。次用四物汤。
喉中有疮，其色带红者、黄色者，探痰，再吹药。宜鼠粘子解毒汤。咽喉间生肉，层层相叠，渐渐肿起，有孔出臭气，用真枸橘叶煎汤频频服之而愈，要煎浓汁。
虚阳上攻，气不升降，致结，患咽嗌，痰涎壅寒，治以苏子降气汤主之。
喉肿乃毒气起于脾经，因食煎煿油腻等物及饮酒太过而行房事，以致毒气不能流行，聚结于喉根，若不速治，溃毒闭急即死。先用针法、吐法最妙。
咽喉之病近世最多者有数症：曰单乳蛾、双乳蛾。曰子舌胀、木舌胀、缠喉痹、走马喉痹。其极气上行，转于喉之两傍近外结肿，以其形似，是为乳蛾。一为单，二为双也。其比乳蛾差小者为喉痹。热结舌下复生小舌，名曰子舌胀。结热于舌中，舌为之肿名曰木舌胀。木舌者强硬而不柔和也。热结于咽喉，肿绕于外且麻且痒，肿而大者名缠喉风痹。暴发痰涎涌盛，水浆不入，然名虽不同，总不外乎手少阴君火，手少阳相火为病也。二脉并络于喉，气热则内结，结甚则肿胀，甚则痹，痹甚则不通而死矣，其危者可以咸软之而大者以辛之，如薄荷、乌头、僵蚕、朴硝、白矾之数用之，自可消除。至于走马喉痹则非此所疗，以其生死只在反掌之间耳。急救之法无如砭针出血，血出则病已，此上策也。后之患者万勿畏针以自毙其命，后之君子万勿执小方而曰吾药不动脏腑，又妙于不用针砭出血。在小疾幸而获愈，而大疾必致死亡，特为拈出，以告病者、医者，祈勿自误而误人也。
咽喉为人身饮食之门户，呼吸关隘方寸之地，受病危险。其症甚紧，大约总归于火，盖少阴、少阳，君、相二火其脉皆络于咽喉，故往往为火症之所结聚。君火势缓，则结而为疼为肿，相火势速，则肿甚不仁而为痹，痹甚不通而痰塞以死。经云：一阴一阳结，谓之喉痹。火者痰之本，痰者火之标，火有虚实之火。实火因过食煎炒炙煿，蕴结积毒，其症烦渴，二便秘塞，风痰上壅。将发喉痹，必先胸膈不利，脉弦而数，治宜先去风痰后解热毒。虚火或因饮酒过度，或因忿怒，或因色欲火炎上攻，咽喉干燥，必二便如常，少脉微，治宜补虚泻火。凡用药不宜纯用寒凉取效。目前上热未除，中虚复起，毒气乘虚入腹，胸前高肿，上喘下泻，手足指甲青黑，七日以后全不进饮食，口如鱼口者死。且治咽喉最忌发汗，针砭出血已属发汗之意，何堪更发其汗。凡伤寒于肾及帝丁（喉名。）肿者，断不宜针。至如内伤虚损，咽喉失音，无法可治。
喉症初起一日寒战即生发者，发后身凉口不碎，又无重舌或二便俱利，不可认作热症。皆因阴气虚寒而发，其痰不可吊尽，此痰即身内之津液所化，与热症乳蛾、重舌之痰壅一处，流尽则毒愈者不同。若亦流尽则精神竭而必毙。先宜药吹或用水换之法，使喉一通即便服药。初剂发散和解，次即施温补滋养，设三、四日再发寒战或心痛、骨痛、胁痛等症皆属难治。
咽喉发时牙关紧闭，舌喉俱肿，口碎而臭或有重舌及舌上有黄屑者，发后下午再发寒热，二便闭塞者即作热症，用石膏败毒散主之。然亦易愈之。症如渐起，三、四日后再寒热者，虽极凶亦不为害。惟有症未减而牙关反不紧闭，唇口不肿，纹如好人者，不治。舌肿满口者不治。色如胡桃、如茄子、如砂纸者不治。若连重舌发寒热者犹可治也。舌以筋按之，若色雪白起筋紫红色者，此身内血已死，然口若臭犹可生，尤忌口渴、气急，痰多而稠如桃胶者，死期已速。
又曰一颈俱红肿者，亦极危也，面带红紫、面青带白，神气少者俱无救。不语者死。略能语者尚可有生之机。面色少神，喜坐低处者亦难治。帝丁（喉也。）乃性命攸关，舌系下通于肾，白肿不治，伤之者死。
凡喉症至五日即重三日，前症虽重，尚未成脓，药能清散。若至五、六日，患处多成脓，随便穿破后烂成窝为难治。用口疳药吹，多加龙骨、珍珠。
凡吹喉症，须吹药四、五管方得，痰多，三次可以痊愈。其出痰初吹宜多用金丹，必直对帝中吹之，急提出管，恐痰即呕出也。
妇人喉症肿痛有因经闭，致火上攻而成者，宜内服通经药，月事通则愈。
凡喉中无形红肿者当用灯心。
凡喉症凶者，面发肿，白亮无光彩，脉微沉无力，是神气外泄无阳之症，断乎不治。若面发红肿，脉来洪大有力，症虽极重是有元气，火盛，治之易痊。
凡吹喉症欲出痰涎，药中用皂角末少许。
三黄解毒汤
黄连黄芩黄柏栀子
清胃汤
生地升麻连翘丹皮黄连
引火汤
熟地（五）玄参（五）萸肉（四）茯苓（四）山药（四）五味（二）肉桂（一）白芥子（三）
败毒散
牛蒡子花粉玄参黄柏薄荷丹皮银花熟石膏赤芍甘草竹叶灯心
犀角解毒丸
治小儿诸疮毒及痧后余毒喉齿等症。
犀角朴硝玄参牛蒡茯苓生地连翘青黛桔梗甘草
共研细末，蜜丸如龙眼大，薄荷汤下，朱砂为衣。
冰硼散
毋论新久咽喉口齿肿毒，及久嗽痰火咽哑作痛，日吹三、四次。
玄明粉
硼砂（各五钱）朱砂（六分）冰片（五分）
柳花散
治吹喉疮及口舌生疮，走马牙疳，咽喉肿痛。
蒲黄黄柏青黛人中白（各一两）硼砂（五钱）冰片（五分）
生肌散
痧痘口疮破腐臭烂。
黄连地骨皮黄柏五倍子生甘草（各等分）
共研细末干燥，若仍作热，作脓而不即愈者，乃内毒未尽也，仍用大连翘饮。
二圣散
痧痘咽喉肿痛，不拘初起回后。
僵蚕（二）苦参（三）
研细末，吹入三、四次，即肿消痛止。
回生救苦上清丹
治咽喉十八种急症。
僵蚕（一钱）硝尖煅硝尖硼砂（各五分）明矾枯矾（各一分）冰片（一分）海螵蛸（三分）
共研极细末，每用少许吹上，吐去痰涎即愈。
赤麟丹
治喉痹、喉风、喉蛾、喉痈七十二症如神。
明矾（二两）好血竭（二钱）巴豆仁（二十一粒）硼砂（二钱）冰片（一钱）
用倾元宝罐一个，入明矾、血竭于罐内，放巴豆仁于矾内，炭火上煅，令烟尽冷定，加硼砂、冰片研细末收贮。每用少许吹之。
咽喉危症
野荞麦（春间初发红嘴形类海棠，六、七月间可长四、五尺，其叶、茎颇似海棠，节有红节，叶大如掌。）
每采鲜叶捣汁入醋一匙，以绵或鸡羽蘸扫，涎出即活。
单双喉蛾  ***************************
单、双蛾皆标病也。其患生于咽旁，或单或双。其咽门虽肿，半塞半开，其病虽凶而喉道又宽又肿，虽重无妨。宜金锁匙吐出痰涎，推荡积热。经曰：宜针烙。
单、双肉蛾可针即针，有不可针者亦用吹药、劫药，吐去风痰以图捷效，次服煎剂。盖急症难于久待也。
肿于咽喉两旁为双蛾，易治；肿于一边为单蛾，难治。如有恶寒表症，用荆防败毒散散之。不恶寒而无表症者，惟有辛凉清利，外用鸡毛蘸米醋探喉中，去尽痰涎复以鸡羽探吐之。令著实咯破蛾中紫血即溃。或用紫金锭磨下即安。慎勿轻用刀针。古方有巴豆油染纸作撚子，点火吹灭以烟熏鼻流涎，牙关自开，再用此搐患处即愈。
有重轻者或日重夜轻治之尤易。用山豆根、桔梗各三钱，甘草、半夏各一钱治之，一剂立愈。症认得真，对症用药则验。
单蛾者其形图小如筋头，生于咽喉关上，或左或右。双蛾则两边俱生也，若生于关下为难治。
左咽主吞咽，右喉主出声，咽门分两路，其受病不同。
双蛾风，此症有两枚在喉间两边如豆大，急将黄虀汁、蜜少许，加元明粉，漱出风痰，吹冰片散。
乳蛾有单、双，有连珠。多因酒色郁结而发。单轻双重。初起一日痛；二日红肿；三日有形如细白星，发寒热者凶；四日势定。治之四、五日可愈。其症生于喉旁，一边生者单蛾，左、右生者双蛾。二白星上下相连如缠袋者，连珠也。
双、单蛾汤水不下，看头顶发内细有窠，桃破出血即刻开关，煎土牛膝根汁，时时咽之，吹金锁匙散、冰硼散。
治乳蛾先用碧丹（五）、金丹（一）吹，次用金丹（二）、碧丹（三）同吹出痰，兼用煎剂。左加犀角，黄连。右加赤芍药、柴胡。连珠兼用之。大便闭加元明粉、大黄及吹药并用。
乳蛾由肺经积热受风凝结而成。生咽喉两傍状如蚕蛾，有单有双。双者轻，单者重。生于关前形多易见，吹药易到，手法易施，故易治。生于关后难见形色，吹药不到，手法难施，故难。咽喉左畔虚阳上攻，其肿微红名单乳蛾。若肺气不舒，外症手、足厥冷，痰涎自出，头重目昏，急用虀菜、醋汁加玄明粉灌之，旋出痰涎。吹药。如厥重不省人事，气欲绝者，急以吴茱萸研烂，醋调涂足心。右畔虚阳上攻，其色微黄，其症亦手、足厥冷，其形若蚕茧，故谓之乳蛾。
阴虚双蛾之症用附子一钱，盐水炒、成片，用一片含在口中立时有路，可以用汤药矣。后以八味地黄丸一两，白汤送下，立时而愈。
双蛾阴症最难治而最易治也。不知其窍则最难，知其法则最易。予常为人治此症用附子一枚，盐水煮，取一片含口中而火势立止，然后以六味地黄丸大剂饮之，不再发，神方也。附子或用蜜浸炙，将一片含口中亦效。一盐味一甜味皆可。
有病双蛾者，人以为热也。喉门肿痛，痰如锯泄不绝，茶水一滴不能下咽，岂非热症。然而痛虽甚，至早少轻；喉虽肿，舌必不燥；痰虽多，必不黄而成块。此乃假热之症也。若以寒凉之药急救之。下喉非不暂快少倾而热转甚，人以为凉药之少也，再加寒凉之品服之更甚，急须刺其少商穴出血少许。喉门必有一线之路开矣。急以附子一钱，熟地一两，山茱萸四钱，茯苓五钱，麦冬、牛膝、五味各三钱煎服。下喉一声响亮，其火势热症立时消散。盖少阴之火直如奔马，凡人肾火大耗者，元阳不能下藏，盖无水以养火而火必上越也。日日冲上而咽喉口小，不能任其出入，乃结成肿痛状，似双蛾，实非双蛾也，方中妙在附子辛热之药，引龙雷之火下藏于窟宅。夫龙雷之火乃相火也，喜水而不喜火，故药中熟地、萸肉之类纯是补阴之味，使火有所归而不再沸。此因其逆势而引导之也。按喜水而不喜火，喜水者，喜其真阴之水也，而非寒凉之水。不喜火者，不喜邪热之火也，而非辛热之火。
凡人有咽喉忽作肿痛生双蛾者，饮食不能下，五日不食即死矣。但此症实火易治而虚火难治，实火世人已有妙方，芩、连之类治之立消，惟虚火乃肾火不藏于命门，浮游于咽喉之间，其症亦如实火，惟夜重于日，清晨反觉少轻。若实火，清晨反重，夜间反轻。实火口燥舌干而开裂虚，火口不甚渴，舌滑而不裂也。以此断之，决不差错。此种虚痛若亦以治实火之法治之，是人已下井而又益之石也。故不特不可用寒凉并不可用发散。盖虚火必须补也，然徒补肾水，虽水能制火可以少差，而火势太盛未易制伏，又宜于水中补火则引火归原，而火势顿除，有消亡于倾刻矣。方用引火汤主之。一剂而痰声静，痛顿除，肿亦尽消。二剂全愈。盖熟地、萸肉、五味之类，纯是补肾水圣药。茯苓、山药又益精而利水，助肉桂之下行。玄参以消在上之浮火。白芥子以消壅塞之痰。上焦既宽而下焦又得肉桂之热，则龙雷之火有不归根于命门者乎。一剂便生，真有鬼神莫测之机又胜于八味地黄汤也。倘喉肿闭塞勺水不能下咽，虽有此神方，将安施乎？更有妙法：用附子一个，破故纸五钱，各研末，调如糊作膏，布摊如膏药，贴足心中央，烘之一时辰，喉即宽而开一线路可以服药，又不可不知此妙法也。
阴蛾之症乃肾水亏乏，火不能藏于下，乃飞越于上，而喉中关狭，火不得直泄，乃结成蛾。似蛾而非蛾也。早晨痛轻，下午痛重，至黄昏而痛更甚，得热则快，得凉则加。其症之重者，滴水不能下喉。若作外感阳症治，误用山豆根、芩、连、栀子之类，则痛益甚而关不开，有不尽命而死者也。惟单补阴虚用引火归原之法，而痛顿失也。治以化蛾汤主之。此方大补肾之水，不治蛾之痛，壮水则火息，引火则痛消，可收全功，诚奇绝之法也。
咽喉肿痛日轻夜重，长成喉蛾，宛如阳症。但不甚痛，喉咽自觉有一钱之干燥，至饮水咽入稍快，至水入腹而又不安。吐痰如水甚多，将涎投入水中即化为水。人以为喉痛生蛾，投泻火之方不特不验，反增其重。亦有勺水不能入者何也？盖属阴蛾也。阴蛾则日轻夜重，阳蛾则日重夜轻。此乃肾少阴肾水下无可藏之地，直上炎于喉也。治法宜大补肾水，加入补火之味，引火归原，下热则上自寒，引火汤主之。熟地三两，巴戟天、麦冬各一两，茯苓五钱，五味二钱，水煎服一剂，火下喉肿全消，二剂全愈。按此方以熟地为君，大补肾水。麦冬、五味重滋肺金，金水相资，子母有旁沱之沛。水旺足以制火，加入巴戟天之温又是补水之药，则水火既济，水趋下而火不得不随之。又加茯苓前导，则水火同趋，共安肾宫，如琴瑟之和矣。何必用桂、附大热引火归原乎？然桂、附为引火归原之圣药，胡弃不用？不知此症因水之不足而火沸腾。今用大热虽引火于一时，必耗水于日后。所以只用巴戟天引火而又补水，则肾无干燥之虞，喉有清肃之益也。
人有感冒风寒咽喉肿痛，其势甚急，变成双蛾者，其症痰涎稠浊，不时口渴索饮，疼痛，水不能入喉，此阳火壅阻咽喉。势若重而病实轻也。夫阳火太阳之火也，膀胱之火也。膀胱之火与肾火为表里，膀胱火动，肾火即来相助，故直冲咽喉，而脾、肺、胃之火亦复相从上升，于是借三经之痰涎，尽阻塞于咽喉，结成火毒而不可解。治法似宜统治数经矣。然其本实始于太阳。泄膀胱之火，则诸经之火自安。但咽喉地近于肺，太阳既假道于肺，肺经险要之地即狭路之战场也，安有舍战场要地不解其围，而先捣其本国乎！贵有兼治之法也。清燥汤，桔梗、玄参、花粉各三钱，甘草二钱，白芍五钱，山豆根、柴胡、麻黄各一钱水煎服。一剂喉宽，二剂蛾尽消矣。按此方散太阳之邪者居四，散各经之邪者居六，尤加意于散肺邪者，由近以及远也。
人一时咽喉肿大作痛，吐痰如涌，口渴求水，下喉少快，已而又热索水。喉成双蛾，既大且赤，其形宛如鸡冠。此喉痹症，即俗称缠喉风也。乃阴阳二火兼炽也，一为少阳相火，一为少阴君火。今二火齐发，其势更暴，喉管细小火难遽泄，遂遏抑其间。初化肿而后成蛾也。蛾有二名：双蛾、单蛾也。双蛾生二枚，两相壅挤，中间反留一线之隙可，通茶、水药食尚可下咽。若单蛾则独形，反塞住水谷之路，往往有勺水不能入者，药物既不可咽，又从何路以进药哉。先用刺法一则，刺少商等穴，尚非捷径，惟用刀直刺喉肿之处一分，则喉肿必少消，可用吹药开之。
吹药方
牙皂（烧灰）胆矾牛黄冰片（各一分）麝香（二厘）
共为细末吹喉中，必大吐痰而愈。后用煎剂，名救喉汤：
玄参（一两）麦冬（五钱）花粉（三钱）山豆根甘草射干（各一钱）
水煎服立效。
若双蛾，但刺少商穴，不用刺喉法。用此二方自效，按玄参为君，是泻心肾君相之火，佐以豆根、射干、花粉祛邪消痰，则火自归经，咽喉之关隘肃清矣。
双单蛾吹药方
火硝（一钱五分）硼砂（五分）雄黄（一分）冰片（三厘）
共研细末，吹入喉中，吐出痰涎。或从鼻孔吹入亦可。
吹喉方
人指甲（不拘多少）明矾（三钱）大蜘蛛（一个）
同入银罐内煅，研末加冰片一分吹之。
塞鼻方
巴豆肉细辛（等分）
研末，用绵包好，左蛾塞右边鼻孔，右蛾塞左边鼻孔。
喉蛾、喉痹、喉风，并治发背疔疮
乌龙爪（即白花菜，晒干）
研细末（一钱），加冰片（三、五厘），研匀吹之。如发背疔疮，取叶捣烂敷上即消。
喉蛾兼治口疳
杉木皮（煅存性）人中白儿茶（各三钱）珍珠琥珀甘石青黛（各一钱）冰片（六分）
研细末吹喉疳、喉蛾、牙疳，先用黄连甘草薄荷松萝茶（各一钱）
煎水漱净再吹。再看耳后左右，如有红筋，以针刺出血立愈。
双单喉蛾、喉癣、喉痈肿痛吐咽不下，命在须臾
凤凰衣橄榄核（煅存性）儿茶（各等分）
研细末吹喉疳、喉蛾、牙疳等症，每一钱加冰片（五厘），吹之即效无比。
乳蛾急症也。此方甚效，有力者宜预制，以救人。此方不费多钱，慎毋轻视。
腊八日雄猪胆一个，装入白矾末，阴干之后研末，再入腊八日猪胆内，如此三、四次。如遇患者，用一、二分吹之，神效。
奇方
青鱼胆（一个），纳糯米（七粒），悬避阴处四十九日，收下。单蛾用一粒，双用二粒，放舌下，含之咽津。
土牛膝捣取汁，不时咽下，煎取汁代茶最妙。
咽喉杂症  ***************************
喉间肿长如瓜蒂者，不可刺，破则伤人。盐煅赤，研末，以鸡羽蘸搽即消。
咽喉间生肉，层层相迭，渐渐肿起，有孔出臭气。用橘叶煎汤，频服即愈。
喉痈当结喉生，又名猛疽，以其毒势猛烈可畏也。属任脉及手太阳、手少阴经积热忧愤所致，若过时不治，穿溃咽嗌者死。
痈发于嗌中名曰猛疽。不治化为脓，脓不得泻，塞咽半日死。其化为脓者泻，则合豕膏冷食，三日而已。
喉痈生于结喉之间名海门第一关，最为恶毒，乃心肝火炎于脾肺，毒气攻喉，切忌刀针。
咽喉红肿瘀塞作痛，此属标病，脓出自愈。当以金锁匙吐出痰涎，推荡积热。脓胀痛者，开之。喉痈不放脓者非法。
喉痈生于咽外正中，肿痛妨碍饮食，红肿发热，如必欲溃脓，软而胀痛者，针之，内服补托之剂。玉红膏搽贴其肌，完口又有腐溃内通，汤水随孔出，曾治数人俱亦无妨。
积热喉痈，其肿如黄糖李，上面红丝，外症项上痛，齿痛，此胃经受热。胃气通于喉咙，故患喉痈先吐痰，次吹药，加玄明粉煎药，加当归、黄芪，倍片芩。
喉痈此毒因七情郁结而成，毒生喉间。若不速治，恐毒气内项喉骨，若溃必致口内出脓，虽不伤命即成冷瘘，终身之痼疾也。喉痈虽肿而咽门半塞半闭，其病虽凶而喉道又宽又紧，此皆凶症，皆无妨。
喉痈因过食辛辣炙煿，厚味醇酒，感热而发，属肺，喉间无形，但红肿而痛。虚者亦发热，四、五日可愈。
治喉痈用碧丹加金丹少许吹之，内服膏子药或煎药。
〔舌䪞〕舌喉痈，肥人感热，性燥者多患此症。凡舌下生如小舌者，为〔舌䪞〕舌。连喉肿痛即发痈，大抵兼者势凶。如患〔舌䪞〕舌喉痈，若大便秘，煎药内加玄明粉、大黄，小便不利加六一散。
〔舌䪞〕舌喉痈用加减犀角地黄汤。舌用金丹吹，舌根及两傍莫间断。喉用碧丹（十）、金丹（五），频频吹之。
喉菌属忧郁血热气滞而生，妇人多患之。状如浮萍，略高而厚，紫色生于喉傍。轻则半日、二十日，重者月余。要在治之得法，患者守戒忌口。
喉菌初用药碧丹（五），金丹（二），后用金丹（三），碧丹（三），吹之，更须频服膏子药，不可间断。
喉乃性命呼吸之门，不可轻忽。喉中起疳若不早治，一、二日间死生干系，轻则缓，重则急，宜凉膈解毒。
凡喉间作痛溃烂，久而不愈，此必杨梅疳毒，须以萆薢汤为主，随症加添别药。
过桥疳生咽喉之下，肺管之上，看之不见，吹药不到，饮食妨碍，此杨梅结毒于肺胃也。
喉瘤生于喉间两傍，或单或双，形如元眼大，血丝相裹如瘤，故名之。此乃肺经受热，多语损气，或怒中高喊，或读书太急，或多饮烧酒，或多食炙煿，须要敛神晏息，以药攻之，则此症脱然矣。不可用刀针点破。
喉瘤生于喉间两傍，或单或双，亦有顶大蒂小者，凡怒气喊叫，犯之则痛，不犯不痛。
喉节，此喉生于鸠尾之中，初起如梅核，在喉膈之间，吐不出咽不至，三日渐上喉节之间，名曰喉节。其疾须用刺破后用胆硝丹吹入喉中，再用雄黄化毒丹七粒服之。
梅核气乃痰气结于喉中，咽之不下，吐之不出，如茅草常刺作痒。初则吐酸、妨碍，久则闭塞不通，即此候也。
痰气结块在喉中如梗状者，梅核气。宜噙化丸。
《金匮》云：妇人咽中有如炙脔，半夏厚朴汤主之。炙脔，干肉也。咽中贴贴；如有炙肉，吐之不出，吞之不下。此病不因肠胃，故不碍饮食二便，不因表邪，故无骨疼寒热。乃为积寒所伤，不与血和，血中之气溢而浮于咽中，得水湿之气凝结难移。男子亦间有之。
锁喉疮者，乃心经毒气，小肠邪风，发于听会之端，注于悬膺之侧。初生如疠瘰，不能饮食，闭塞难通，渐次肿破化脓。早治得生，宜服当归、连翘之类，用冰片散，蜒蝤不拘多少加冰、射捣搽。
天白蚁疮，乃咽喉内生疮，鼻孔俱烂也。此症方书不载，多有不识。常作喉风医，最为误事。此乃肺脾蕴毒而成，宜用穿山甲散。
喉癣即肺花疮之类。
喉癣乃虚火上炎肺金太旺，致牙关生如哥窑绞样，又如秋叶背后红丝，饮食阻碍咽痛。虽不至殒命，久则咽喉失音不救。
喉癣用碧丹吹，不时服膏子药，再服煎剂，加大贝母下气守戒一。
阴虚咳嗽，久之喉中痛者，必有疮。名曰肺花疮。用坎离汤加玄参、桔梗、甘草，不可用冰片药吹，恐辛散疮转溃也。
凡痰火劳咳嗽伤咽痛者，无法可治。
喉生肺花疮即俗谓喉生鱼鳞刺也，难救。
喉刺多因先患劳病，重症既多，虚火上升，荣血已枯，其喉上腭有红点，密蜜如蚊蚤咬者，死勿治。
人有生喉癣于咽门之内，以致喉痛。其症必先作痒，面红耳热而不可忍。后则咽唾随觉干燥，必再加咽唾而后快，久则成形作痛，变为杨梅丝瘰，或疼或痒而为癣矣。夫癣必有虫在咽喉之地。此因肾水之耗，以致肾火上冲，而肺金又燥，兼治杀虫以治癣。庶几正固邪散，虫可尽扫也。化癣神丹主之，继以润喉汤。
喉疳方
百草霜（一钱）儿茶（五分）冰片（少许）
共研细末，日吹四、五次。
喉疳、口疳、牙疳
降香（一钱）珍珠（三分）琥珀（三分）白芷（三分）乳香（去油）没药（去油）五倍子血竭（各五分）冰片（一分）麝香（五分）牛黄（一分）
竹叶上吊挂茧蚕，连虫收取，阴干研末，日吹三、四次。
咽喉结毒成疳，久不收口
剪去头尾蛇蜕（一条）壁钱（七个）冰片（三分）
将蛇壳瓦上煅存性，研细末吹之，壁钱要连蟢子炙用。
喉烂秘方
槐花（三钱）儿茶黄连怀牛膝（各一钱）
右为细末，夏月西瓜水调服，冬月生梨汁服。或丸如绿豆大，每服三丸。
喉烂奇效
珍珠（一钱）朱砂（三分）冰片（一分）
研匀极细吹之，奇效异常。又可作服药，又可点眼，亦可生肌长肉。
清瘤碧玉散
硼砂（三钱）胆矾冰片（各三分）研细，以筋蘸点之。
梅核气噙化丸
胆矾硼砂明矾牙皂雄黄（各等分）
右为末，红刺肉蒸烂为丸，如芡实大，空心含化一丸，温黄酒一杯过口。内服苏子降气
汤。
验方
枚瑰花去净蒂、心，浸火酒饮，愈陈愈妙。
噙化丸
痰气结核在咽喉中，不能出入。
瓜蒌仁杏仁海石桔梗连翘（各一两）朴硝（四钱）
研末，姜汁和蜜水，如樱桃大，含咽之。
半夏厚朴汤
半夏川朴茯苓紫苏叶生姜
专治妇人七情之气郁滞不散，结成痰涎，或如梅核在咽，咯之不出，咽之不下。或中脘痞
满气不舒畅，或痰饮中滞，呕逆恶心。并可取效。盖半夏降逆，厚朴散结，生姜、茯苓宣至高之滞而下其湿，苏叶味辛、气香、色紫、性温，能入阴和血，则气与血和，不复上浮也。
苏子降气汤
苏子半夏前胡川朴当归橘红肉桂
加姜煎。一方无桂，有沉香。沉香能升降诸气，温而不燥。
穿山甲散
治天白蚁疮。
白霜梅（一个烧存性）枯矾（一钱）炙山甲雄黄（各五分）
共研细末，吹喉立效。
化癣神丹
喉癣。
玄参麦冬（各一两）白苏子白薇甘草牛蒡紫菀（各一钱）百部（三钱）白芥子（一钱）
水煎服，二剂疼少止，又四剂癣虫尽死。换润喉汤
润喉汤
喉癣。
熟地麦冬（各一两）苡仁（五钱）桑白皮生地（各三钱）山萸肉（四钱）贝母甘草（各一钱）
水煎服。十剂痒痛悉除，方中再加肉桂。饥服，为善后之计，万举万全也。
秘方
黄牛粪，以瓦盖屎，周围用炭火煅尽，存性，研末。日吹五、六次。
含化丸
牛黄冰片（各一分）硼砂儿茶雄黄（各八分）山豆根（二钱）胆矾（三分）盐梅（三个）
共研细末，将陈白梅肉入药和匀，丸如龙眼大，临卧含口中，咽津。
有人生杨梅疮，愈后结毒于咽喉之间，渐成喉癣，如虾蟆皮形，破腐刺痛，百药弗效。有人传方用梅花点舌丹五、六粒，同牛黄二分，研细吹入喉中三、四次，一日而愈。
喉风  ***************************
缠喉风者，热积于内，肿绕于外，且麻且痒，肿而大也。治疗之法，微者可以咸软之，大者可以辛散之。或去风痰，或解热毒，如肿甚药不能下者，以药灌鼻中，令吐之，外以拔毒之药敷之，热退肿消为吉。
窦氏曰：缠喉风，属痰热。咽喉里外皆肿者是也。外面无肿者，必身发热，面赤。此乃热毒之气极也。外面有肿者，身亦发热，邪火发出于外也。或牙关不强，外面不肿，但喉中红者，曰暴感，邪热在心。如左边病退传右边，此余毒未尽故也。咽喉有数症，有积热，有风热，有客热，有病后余毒未除，变化双乳蛾者。且如病中喉间有肿红色，数月其光似镜者，此积热也。且如喉中有肿，其色微白，其形若臂者，此风毒喉痹也，此热毒因而感风相搏而发故也。或咽中有肿，其色带紫色者，此乃客热，谓其人暴感。热毒之气壅于咽间。或有传变木舌者，皆心热蕴积于胸中，故口中痰臭。须用：木通、玄参、生地、黄芩、黄连、山栀等凉品为要。吹以冰片散。
缠喉风，外症如蛇缠颈，身发潮热，头目大痛，其症肿如紫糖色。内症其肿红丝白色，肿塞不见咽下。急用鸡羽蘸灯窝内浊油，搅去痰涎三、四碗，方活。如痰不能去，不治。
哑瘴风，乃风痰犯于咽嗝之间，因此口不能言，牙关不开。急用蟾酥磨水滴入鼻中即开。随用桐油滴入喉中，仍将鸡羽搅喉间，风痰出尽，再用甘草汤解桐油之气。如若面紫，舌青，唇黑，鼻流冷涕，爪甲俱青，目中多泪俱不治。
弄舌喉风，此症哑不能言，舌出常将手拿。急将两手大指内侧爪甲缝即少商穴，用针每指刺二、三针，有血可治。或每指里侧、外侧皆针之，再用灯窝油或桐油，搅去痰涎。服雄黄化毒丹五、六丸，清茶下。
缠喉风，因肾经有热，内枯不能上润，致令心火强盛，故发此症。如喉间雷响者不可治。
呛食喉风，此症因热毒在于心经。咽喉燥而无痰，若呛食者，不可治。如久不治，变为飞丝劳毒，能伤人命。
脚跟喉风，此症脚跟发起，至于喉间，或一年发一次，半年发一次。切忌热物，不得伤于怒气，其病一日行一穴，至七日行七穴。虽然不妨，只是要发。用吹药、服败毒药。如肿恶发泡者死。
缠喉风，因心中急躁而发。先二日必胸膈气紧，出气短促，忽然咽喉肿痛，手足厥冷，颈项不能转侧，热结于内，肿扰于外，且麻且痒，喉内红丝缠绕，手指甲白，手心壮热，喉肿而大，风痰壅盛，声如曳锯是其候也。最为急症。初起一日夜，目直视喉中如雷声不治。灯火近患人口，吹灭者不治。若喘急额汗，危在旦夕也。
缠喉风用桐油探吐或吹药，吐痰后而肿不消，或人事不知者，急用针刺患处，以去恶血即醒。
缠喉风用金丹、碧丹等分，频频吹之，针法、吐法、内服煎剂、下药，雄黄化毒丹（方见前），酌进勿迟，迟则不救。
一男子患缠喉风，内外皆肿，药不能下。余以疏风清热药时刻灌之，外以阳起石烧研，同伏龙肝等分和匀，新汲水调扫百遍。三日热始退，肿治消。
锁喉风，万年青捣汁和滴醋，含漱。
缠喉风，麻油调白矾末和鸡子白，灌之探吐。
灯窝油和浆灌之探吐。
土牛膝根捣汁和醋灌之。
土牛膝、扁柏叶水浸，捣取汁大半碗，加牛乳一酒杯和匀，吞数口，二、三次即松。
白矾细末五分，乌鸡蛋一个，调匀灌喉中，立效。
喉风，生艾叶捣汁灌下。如喉中壅闭不能灌入，鼻孔内灌入，立刻开关。
多年溺壶垢半盏，蜜五匙，灌下亦立开关。
急喉风，皂角捶碎，擂水灌下取吐，即不吐亦安。
巴豆仁绵纸包，塞鼻孔中，立通。
雄黄一块，水磨，急灌，得吐而安。
朴硝一两，细细含咽。
缠喉风
桐油以鸡羽扫入喉中探吐，再用远志细末，水调敷项外。
巴豆仁三粒，明矾约二、三两，以银罐煆枯，取粘巴豆之矾，研细，吹喉。
番木鳖一个，冰片二分，研末，吹入喉中。
蛇床子烧烟熏，喉中即流涎，开关如神。
金钥匙
缠喉风，喉闭痰涎壅，口噤不开，汤水不下。
焰硝（一两五钱）月石（五钱）雄黄（二钱）僵蚕（一钱）冰片（二分五厘）研细末，吹喉中。吐痰。
百灵丸
喉中结块，不通水食者。
百草霜
研细末，炼蜜为丸。约一钱，水化灌下。
吹喉散
短头发（五钱）雄黄（五分）明矾（一钱）蟢蛛窝（三十个连蟢蛛更好）
入罐内，煆存性，研末吹咽喉。
蜜光秘传咽喉口齿合药法
玉丹（此药预先多制，愈久愈好）
将明矾指头大指块者，入罐内，放炭火上化开，以筋试看罐底无块时，随投火硝（如矾一两下硝三钱为则），月石（每矾一两下月石三钱为则）。少顷又投明矾，化尽又下月石。如前法逐层投完。待罐口铺地如馒头样，方用武火炼至干枯，用净瓦盖罐口，一时取起，将研细牛黄少许，用水五、六匙调和，以匙挑滴丹上，将罐仍入火内烘干，即取起，连罐覆净地上，下以纸衬，上用瓦盖七日。收贮听用。
制黄柏法
拣好黄柏切片。用荆芥为君，甘草佐之，煎浓汁，浸软，摊瓦上，缓缓炙黄，不可令焦，洒白蜜汤，晒干研末听用。
制灯心法
白色灯心，先用水洒潮，以小竹筒将灯心塞令坚紧，竹筒两头用纸塞实。入火缓缓烧过，去竹筒塞纸开看，如烧不过则生，如烧太过则无有矣。制须得法为妙。
制猪牙皂法
取坚小不蛀猪牙皂，放瓦上，火炙脆，去两头，研末听用。
制硝法
入金丹者火硝，以温汤蘸过绵纸挹干，包好，放灶上洞内五、六日，收其温气。入玉丹内不必如此。
合碧丹法
玉丹（三分）百草霜（半匙）灯心灰（一厘）甘草末（三匙）薄荷叶末（三分）
研极细末后入梅片（五厘），多些亦可。再研匀收贮，勿泄气。此丹宜临用旋合，不可出三日。不可遇阴雨天。春夏多加薄荷，其色青。秋冬多加玉丹，其色白。欲出痰加牙皂少许。
合金丹法
火硝（二钱）生蒲黄（四分）僵蚕末（一分）猪牙皂末（一分）冰片（一分）
和研成淡黄色，此药可以久留。冰片俟临用时加。按金丹功主消痰消肿，并治牙齒夋舌䪞舌，穿牙疔毒，常用此丹。一切咽喉等症则兼用碧丹。看症轻重加减。如症重者，再加牛黄于本方内。
如喉肿症及喉风，加僵蚕、牙皂，轻者只用硝与蒲黄。
盖碧丹消痰清热，解毒驱风，固为良方，尚属平缓。不如金丹消肿毒，除风热，开喉闭，出痰涎最为神效。但喉症初起，金丹不宜多用，因其透直入内，且善走散，初起若多用之，恐轻症不胜药力，反扦格难入也。
凡喉症及单双蛾，只用碧丹。其他重症金碧兼之，须分先后多寡。初起碧丹（九），金丹（一），吹五管。后碧丹（八），金丹（二），再吹碧丹（七），金丹（三）。如症重者，碧丹、金丹（各半），用至三、五次后痰涎必上涌，然后金丹（六），碧丹（四），将管直入喉中，重吹一次，随后收出管，即吊出痰，竟用金丹（八），碧丹（二）亦可。
膏滋药法
薄荷（为君）玉丹（为臣）川贝（为佐）灯心灰百草霜甘草冰片（为使）
先将玉丹、百草霜研和后，入灯心灰再研，再入薄荷、甘草、川贝，研极细末，方入冰片研，蜜调服。凡喉痈、喉癣、喉菌等症，须时时噙咽之。症重则兼煎药及吹药。
漱药方
山豆根夏枯草松萝茶嫩菊花苏薄荷（各等分）
煎汤频漱。
附一捻金
治小儿风痰吐沫，气喘咳嗽，肚腹膨胀，不思饮食，切不可作喉风治。喘急者，痰气盛也。
儿肺胀喘嗽，多人看作喉风。大黄、槟榔、二牵牛、人参分两等匀，五味研成细末，蜜水调，量稀稠每将一字下咽喉，不用神针法炙。
上其症肺胀喘满，胸高气急，两胁摇动，陷下作坑，两鼻窍胀闷，鼻煽乱，嗽咳声嗄不鸣，痰涎壅塞，俗云马脾风。若不急治，死于旦夕。亦不可作紧喉风治。如药配不及，用巴豆肉一粒捣烂作以棉花包扎，男左女右塞鼻，痰即坠下。再服一捻金。认为喉风则死，慎之。人皆不识，故序于喉风门内。
庚寅治验白喉风数症危险者附录  ***************************
小红，十四岁，隆慧徒孙也。三月十二日咽痛昏睡。遂请友人诊视，用消风败毒药，亦平淡无奇。一连三、四日，咽喉颈项内外皆肿，喉中白腐高凸，舌上苔黑如墨，其刺如针，唇口亦肿而破，耳聋，见鬼，神气昏迷，胡言乱语，浑身灼热，皮肤红赤，似乎有疹隐约，无汗，大小便不通。又请友人来诊，惊骇无措，推辞不治，束手无策，待毙而已。隆慧忽然醒悟，知为热病，随用紫雪丹三、四钱，徐徐灌下。大便下黑粪水半桶，小便亦通，神气渐清，嗌干口渴，时饮冷梨、甘蔗汁，刻不能离。延至二十一日，余从宝应回扬。诊视，详审外形，细察脉情，是疫气传染。十日之内不死，命也。幸能纳稀粥数匙，胃气尚存，病虽危险，尤可医治。人未知实火之为患，随用龙胆、黄连、木通之苦寒，犀角、石膏、知母、生地之甘寒，将热毒由上焦引至中、下焦，从大、小肠、膀胱而出。均是苦寒、甘寒之药，连服半月，咽喉白腐脱落渐净，饮食大进。忽然一项右小核日大，外用敷药贴之，其块愈敷愈大，十日肿大如碗。余曰：此遗毒也。洗去敷贴之药，日饮银藤膏代茶，其肿渐消，颈项自能回顾。两月而痊。余曰：药医不死病，信不诬也。
魏右，咽喉肿漫，色白高凸，疼痛不能咽唾，腹中饥饿，异常口渴咽干，水亦难下，已有五日。余视之，是时发白喉风症也。虽病在垂危，过七日不能救矣。阅其所服之方，荆、防兼温散之味，致使涣散其毒，毒邪深入于里，何异优容养奸。殊不知疫厉之传染，其邪气由鼻而入，热毒凝结脏腑，非用峻剂以去火毒，不能胜任。先按各穴针刺，咽喉痛减，使其吃面一碗，服雄黄解毒丸四粒，大便下利。按服苦寒、甘寒重剂，是夜竟能安睡矣。此火已成燎原之势，不能不用猛药重剂。如畏重剂而用轻剂，仍是杯水车薪，于病奚济？药分二日服完，白亦渐脱，十日而痊。
僧文峰，头痛发热恶寒，偏身骨节亦痛，无汗，颈项内外皆肿，喉内两旁色白而凸，咽中干燥，舌苔灰色，口渴唇裂，头面、浑身至足，红赤如火，日夜疼痛烦躁，一刻不能安宁。是疫厉传染之症。诸医皆云不治。余曰：实火症也。用风燥之药误矣。先用针法，次用吐法，接服化毒丹，下利黑水。方用大剂苦寒、甘寒，是夜汗出如洗，浑身疼痛自觉见松。此大病用重剂，胆怯则误病矣。连用五剂，身常带汗，口渴亦解，改用轻剂，十日已能出外行走矣。
方三少，周岁小儿。寒热大作，啼哭烦躁，不克宁息，喉内白腐高凸，痰气壅塞喉间，气喘苔黑，唇焦口渴，身上手心灼热如火，肌肤中隐约似乎有疹。隆慧视之，胆怯不敢用药，余曰：疫厉传染之症，照古法治之，先用吐法探吐痰涎碗许，喘平，继用针法，服解毒丸，方以苦寒、甘寒大剂，火毒下行，四、五日内，汗出而啼哭定，始安。经云：火方是也。虽周岁小儿，有是病，必须用是药，一疑而用则迟矣。服药五日汗出热退，白腐已脱，改易轻剂，撤尽余毒，半月而痊。
方观察，头疼发热，恶寒无汗，咽喉白腐高凸疼痛，皮肤中似乎隐约红疹，浑身骨节亦痛，咽干口渴时饮，舌苔灰色，烦躁坐卧不安。是时发白喉风症。随用针法、吐法，服解毒丸四粒，大便下行，方用苦寒、甘寒重剂，连服五贴，汗出遍身松动。白退，十日而痊。
金桂圆，周二之女。于十月初三日夜晚来寓。诊视咽喉拖下肿大而白，上、中两关肿满，白腐高凸，头疼恶寒，发热无汗，咽燥口渴，唇裂，痰涎上涌，口中漫出，疼痛异常，开口气臭难闻。是感天时疫厉之气。所发白喉风症也。来势凶险，乃毒气初作于内，尚未服药而气未开塞，毒未涣散，先用针法、吐法，次服化毒丹，至天明汗出，热退，身凉，惟手心独热，嘱其再吐一次，吃面一碗。余思：疫厉之毒，实火症也，脏腑积热已久，若用平淡之剂，岂非优容养奸，势大难制，故不得不用重峻之剂，将脏腑凝积之热毒，由上焦引至中、下，从大、小肠、膀胱而出。现已十日，守方未动，喉咙上、中两关白腐渐脱，咽喉白腐脱下，如壳一样，并未损坏帝丁，口中气味亦无。将方易换轻剂，销尽余毒，以免愈后别生枝节，药用当而通神，信不诬也。前人之方，无不对症，用之不当，每不应手。抑或医者用，而病家乱不敢服，亦属误事。念病家深信不疑，实万幸也。
锦和鱼行，张大之女来寓，余视咽喉肿满，白腐高凸，寒热交作，无汗，嗌干口渴。似春间白喉风同。余曰：非针法不救，病者畏针，余随用吐法及化毒丹，至二十一日，喉中满白，痛楚非常，口内气臭，腹饥咽不能下，痰涎上涌不能吐出，气渐上逆，形势欲闭。余曰：非针不生，命备面一大碗。余按古制，以针各穴，针后觉喉间松动，移时竟将面吃下，余又令服化毒丹四粒，随立方以苦甘寒之品用之。第思白喉风，实乃火疫之症，脏腑积热已久，如用平淡泻火之药，徒投无益，非以峻剂不可将内腑凝结热毒，由上焦引至大、小肠、膀胱而出。未满半月，喉中白腐渐脱，口中臭味亦无，浑身有汗，饮食畅进。余将方更易轻剂饮之，毒微尽，尚未屏除，余令再服数贴，以杜后患，余忆咽喉系纳谷之区，岂能阻滞？生死攸关之所，朝不待夕，若非余矢志苦心立方，未易对症。略书数则为证，庶不以余之徒，负虚沽名耳。
药方歌括  ***************************
针法诸般急症利，舌根两边青筋刺，再向少商穴上施，放出恶血真奇秘。
雄黄解毒雄飞净，郁金晒研巴豆竝，米醋煎浓和作丸，温汤送下攻急症。
龙虎二仙胆草犀，芩连膏地母蚕栀，木通元勃蓝根蒡，引用大青粳米宜。
除瘟化毒葛芩佳，蚕地蝉栀通贝加，山豆粉甘桑叶入，白喉初起用无差。
又有神功辟邪散，蚕蝉葛地贝冬芩，连翘通勃银花蒡，能使白喉重者轻。
神仙活命胆黄芩，蝉地蚕膏土茯苓，通贝车前银马勃，只须数剂著奇能。
回生万应丹冰竭，牛黄乳石珍珠列，连柏儿茶黛芷硼，郁金粉草薄荷末。
急症开关散有功，醋磨木鳖汁须浓，牙龈舌底天花板，次第涂之立即通。
血竭冰硼散最神，儿茶元麝与雄精，僵蚕甘草元明粉，吹入喉中保太平。
救急异功散法灵，斑蝥竭蝎麝香冰，乳香没药玄参共，贴向颈间有泡生。
瓜霜散取人中白，珠砂明雄冰片列，共研细末频频吹，调治喉症是真诀。
石青消毒胆矾加，山豆冰硼大劈砂，膏黛元明与中白，频吹喉内自然佳。
退腐蚰蜒辟毒散，盐梅陈者两相宜，捣融蘸水频涂患，消肿还能退白皮。
蜘蛛救苦最为良，炒焙蜘蛛冰片襄，呼吸不通难下药，频危获此保无伤。
乳蛾红肿胆矾散，中白还同指甲和，研细频频吹患处，能开堵塞见功多。
硇砂散法破蛾称，矾石青盐二物朋，蛾子单双及喉闭，此方功效立能凭。
蒜泥拔毒散尤良，取穴经渠细审详，水泡起时针剔破，拔除恶毒自安康。
清心涤肺地蚕芩，天麦二冬贝母寻，花粉柏甘并知母，酌加玉竹与条参。
养正汤推玉竹先，芍苓二地首乌联，女贞山药天花麦，腐退之初用此煎。
银花四君子交济，参术苓乌甘草继，引用冬桑叶最良，脾胃素虚养荣卫。
附沈青芝先生验方一则  ***************************
张渭渔兄，痢疾后多日不便，腹中疼痛，痉厥交至，服沈青芝先生方，得燥屎甚多，其病遂愈。
其方白萝卜三斤，取汁去渣，六安茶五钱，泡浓汁去渣，再入白蜜五钱，生姜净汁五钱，陆续凉服。