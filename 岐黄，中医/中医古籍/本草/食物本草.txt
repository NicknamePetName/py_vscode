

卷上  ——————————————————————————————————————————————————————————————————————————————————————————

水类  ***************************
〔井水〕新汲即用，利人疗病。平旦第一汲者，为井华水，又与诸水不同。凡井水，有远从地脉来者为上，有从近处江河中渗来者，欠佳。又城市人家稠密，沟渠污水杂入井中成硷，用须煎滚，停顿一时，候硷下坠，取上面清水用之。否则气味俱恶，而煎茶、酿酒、作豆腐三事尤不堪也。又雨后其水浑浊，须擂桃、杏仁，连汁投入水中搅匀，少时则浑浊坠底矣。《易》曰：井泥不食。谨之。
〔千里水〕即远来流水也。从西来者，谓之东流水。二水味平无毒，主病后虚弱，及荡涤邪秽。扬之过万，名曰甘澜水。以木盆盛，水杓扬之，泡起作珠子数千颗，拿取煮药。治霍乱及入膀胱奔豚气，用之殊胜，诚与诸水不同。炼云母粉用之，即其验也。古云流水不腐，但江河水善恶有不可知者。昔年予在浔州，忽一日城中马死数百。询之，云，数日前，有雨洗出山谷中蛇虫之毒，马饮其水而致然也。不可不知。
〔秋露水〕味甘，平，无毒。在百草头上者，愈百病，止消渴，令人身轻不飢，肌肉悦泽。柏叶上者，明目。百花上者，益颜色。
〔腊雪水〕甘，大寒。解天行时疫及一切毒，淹藏果实良。春雪水生虫不堪。
〔乳穴水〕乃岩穴中涓涓而出之水，秤之重于它水，煎沸上有盐花。味温，甘，无毒。肥健人，令能食，体润不老，与乳同功。取以作饭及酿酒，大有益也。穴有小鱼补人，见鱼类。
〔寒泉水〕味甘，平，无毒。主消渴反胃，去热淋及暑痢，兼洗漆疮，射痈肿令散，下热气，利小便，并宜饮之。
〔夏冰〕味甘，大寒，无毒。去热除烦。暑月食之，与气候相反，入腹冷热相激，非所宜也。止可隐映饮食，取其气之冷耳。若敲碎食之，暂时爽快，久当成疾。
〔温泉水〕性热，有毒，切不可饮。一云：下有硫黄，即令水热，当其热处可燖猪羊。主治风顽痹，浴之可除。庐山下有温泉池，往来方士教令患疥癞及杨梅疮者，饱食入池，久浴得汗出乃止，旬日诸疮自愈。然水有硫黄臭气，故应愈诸风恶疾，体虚者毋得轻入。
〔浆水〕以粟米或仓米饮酿成者。味甘酸，微温，无毒。调中引气，宣和强力，通关开胃，止霍乱泄痢，消宿食，解烦，去睡，止呕，白肤体。似水者至冷，妊娠忌食。不可同李子食，令吐利。丹溪云：浆水性冷，善走化滞物，消解烦渴，宜作粥。薄暮食之，去睡，理脏腑。
〔热汤〕须百沸过，若半沸者饭之，病胀。患霍乱手足转筋者，以铜瓦器盛汤熨脐，效。
〔繁露水〕是秋露繁浓时水也。作盘以收之，煎令稠，食之延年不飢。以之造酒，名秋露白，味最香冽。
〔梅雨水〕洗癣疥，灭瘢痕，入酱令易熟。沾衣便腐，浣垢如灰汁，有异它水。
〔半天河水〕即上天雨泽水也。治心病、鬼疰、狂、邪气恶毒。
〔冬霜水〕寒，无毒。团食者，主解酒热、伤寒鼻塞、酒后面赤。
〔雹水〕酱味不正，当时取一二升内瓮中，即如本味。
〔方诸水〕味甘，寒，无毒。主明目定心，去小儿热烦，止渴。方诸，大蚌也。《周礼》明诸承水于月谓之方诸，陈馔以为玄酒。
〔花水〕平，无毒。主渴。远行无水，和苦瓜蒌为丸，服之永无渴。
〔粮罂水〕味辛平，小毒。主鬼气中恶、疰忤、心腹痛、恶梦鬼神。进一合，多饮令人心闷。又云，洗眼见鬼出古塚物罂中。
〔甑气水〕主长毛发。以物于炊饭时承取，沐头令发长密黑润。不能多得，朝朝梳摩小儿头，渐觉有益。
〔生熟汤〕味咸，无毒。熬盐投中饮之，吐宿食毒恶物，消气胪胀，亦主痰疟，调中消食。又人大醉及食瓜果过度，以生熟汤浸身，汤皆为酒及瓜果气味。
〔屋漏水〕大有毒，误食必生恶疾。以洗犬咬疮可即愈。
〔猪槽水〕无毒。治诸蛊毒蛇咬，可浸疮。
〔溺坑水〕无毒。主消渴，解河豚鱼毒。
〔盐胆水〕味咸苦，有大毒。此水盐初熟槽中沥黑汁也，人与六畜皆不食。
〔塚井水〕有毒，人中之不活。欲入者，先试以鸡毛，如直下者无毒，如回旋而舞者则有毒。先以热醋数斗投井可入。
〔洗碗水〕主恶疮久不差者。煎沸以盐投中，洗之立效。
〔蟹膏水〕以膏投漆中化为水，古人用和药。又蚯蚓去泥，以盐涂之，或内入葱中化为水。主天行诸热病、癫痫等疾。又涂丹毒并敷漆疮，效。
〔阴地流泉水〕饮之令人发疟瘴，又损脚令软。又云饮泽中停水，令人主瘕病。
〔卤水〕味苦咸，无毒。主大热，消渴，狂烦，除邪及下蛊毒，柔肌肤，去湿热，消痰，磨积块，洗涤垢腻，勿过服，顿损人。
〔地浆水〕气寒，无毒。掘地作坎，以水沃其中，搅令浊，俄□取之。主解中诸毒烦闷、山中菌毒。又枫树上菌食之，令人笑不止，饮此解之。
〔清明水及穀雨水〕味甘。取长江者为良，以之造酒可储久，色绀味冽。此水盖取其时候之气耳。
〔炊汤水〕经宿洗面无颜色，洗身成癣。
〔甘露水及醴泉水〕味甘美，无毒。食之润五脏，长年不飢，主胸膈诸热，明目止渴。此水不可易得，附录之以备参考。
上诸水日常所用，人多忽之。殊不知天之生人，水穀以养之。故曰：水去则荣散，谷消则卫亡。仲景曰：水入于经，其血乃成；谷入于胃，脉道乃行。水之于人，不亦重乎？故人之形体有厚薄，年寿有长短，多由于水土禀受滋养之不同。验之南北水土、人物可见矣。

穀类  ***************************
〔粳米〕味甘苦，平，无毒。主益气，止烦，止泄痢，壮筋骨，通血脉，和五脏，补益胃气，其功莫及。小儿初生，煮粥汁如乳，量与食，开胃助穀神，甚佳。合芡实煮粥食之，益精强志，耳目聪明。新者乍食，亦少动风气。陈者更下气，病人尤宜。服苍耳人，食之急心痛。有早、中、晚三收，以白晚米为第一。各处所产，种数甚多，气味不能无少异，而亦不大相远也。天生五穀，所以养人，得之则生，不得则死。此其得天地中和之气，同造化生育之功，故不比它物可名言也。本草所主在药，故略耳。
〔粟米〕味咸，气微寒，无毒。主养肾气，去脾胃热，益气。陈者味苦，主胃热消渴，利小便，止痢，压丹石毒，解小麦毒。煮粥性暖，初生小儿研细煮粥如乳，每少与饮之，助穀神，达肠胃，甚佳。不可与杏仁同食，令人吐泄。粟类多种，此则北人所常食者是也。又春为粉食，主气弱，食不消化呕逆，解诸毒。又蒸作糗食，味甘苦寒，又云酸寒，主寒中，除热渴，解积实大肠。一种糯粟，即秫也，余见粳米下。
〔糯米〕味苦甘，温，无毒。主温中，令人多热，大便坚，此《本草经》文也。诸家有云：性微寒，妊娠与杂肉食不利子，久食身软，以缓筋也。又云：寒，使人多睡，发风动气，壅经络气，止霍乱。又云：凉，补中益气，行荣卫中积血。所论盖不同也。夫所谓不利，缓筋，多睡之类，以其性懦所致。若谓因其性寒，糯米造酒最宜，岂寒乎？农家于冬月用作糍，喂牛免冻伤最验，是则糯米之性当如经文所言。
〔黍米〕味甘，温，无毒。主益气补中，多热令人烦。又云：性寒，有小毒，不可久食，昏五脏，令人好睡，小儿食之不能行，缓人筋骨，绝血脉。不可与白酒、葵菜、牛肉同食。有丹黑数种，比粟米略大。今此地所种，多是秫黍，最黏，又名黄糯，只以作酒，谓之黄米酒，此米且动风，人少食。
〔秫米〕味甘，微寒。止寒热，利大肠，疗漆疮，杀疮疥毒热，壅五脏气，动风。作饭最黏，惟可作酒，汁亦少。
〔黄粱米〕味甘平，无毒。益气和中，止泄痢，去风湿痹。其穗大毛长，穀米俱粗于白粱，取子少，不耐水旱。食之香美，逾于诸粱，号为竹根黄。其青白二色，微凉，惟此甘平，岂非得中和之正气多邪？
〔白粱米〕味甘，微寒，无毒。主除热益气，移五脏气，续筋骨，止烦满。其穗大，多毛且长，谷粗扁长不似粟圆，米亦白而大。食之香美，次于黄粱，亦堪作粉。
〔青粱米〕味甘，微寒，无毒。主胃痹，热中消渴，止泄痢，利小便，益气补中，健脾，止泄精，轻身。一云，此米醋浸三日，百蒸百暴，裹藏远行，一餐可度数日。其穀穗有毛，微青而细，早熟少收。夏月食之极清凉。但味短而涩，色恶不如黄白粱，故人少种。
〔稷米〕味甘，无毒。益气补不足。又云，冷，治热，发冷病气，解瓠毒。以其早熟，又香可爱，因以供祭。然味淡，诸谷之中，此为下。苗种者，惟以防荒年耳。
〔陈廪米〕味咸酸，温，无毒。主下气，除烦渴，调胃，止泄泻。又云，廪米有粳，有粟，诸家并不说何米。然二米陈者，性冷，频食令人自利，此说与上经文稍戾。
〔秫蜀〕谷之最长，米粒亦大而多者。北地种之，以备缺粮，否则喂牛马也。南人呼为芦穄。
〔香稻米〕味甘软，其气甜香可爱，有红白二种。又有一类红长者，三粒仅一寸许，比它谷晚收，开胃益中，滑涩补精。但人不常食，亦不多种也。
〔茭米〕生湖泊中，性微寒，无毒。古人以为美馔，作饭亦脆涩。
〔菵米〕味甘，寒，无毒。主利肠胃，久食不飢，去热益火。可为饭，生水田中，苗子似小麦而小，四月熟。
〔蓬草米〕作饭食之，无异粳米，俭年物也。
〔狼尾子米〕作黎食之，令人不飢，生泽地中。
〔稗子米〕味脆，气辛，可以为饭。
〔秕米〕味甘平。通肠开胃，下气，磨积块。制作糗食，延年不飢，充滑肤体，可以颐养。昔陈平食糠而肥，秕米即精米上细糠也。
〔小麦〕味甘，微寒，无毒。除热，止燥渴咽乾，利小便，养肝气，止漏血、唾血。秋种冬长，春秀夏实，具四时之气，为五穀之贵。有地暖，春种夏收者，气不足，有小毒。面味甘温，补虚养气，实肤体，厚五脏肠胃，强气力。然性壅热，少动风气，不可举菜同食。萝卜能解面毒，同食最宜。
〔面筋〕以麸洗去皮为之，性与面仍相类且难化。丹溪曰：面热而麸凉，若用麦以代谷，须晒令燥，以少水润之，春去外皮，煮以为饭，食之庶无面热之患。愚以东南地本卑湿，又雨水颇多，麦已受湿，又不曾出汗，食之故作渴，动风气，助湿发热。西北地本高燥，雨水又少，麦不受湿，复入地窖出汗，至八九月食之。又北人禀厚少湿，宜其常食而不病也。
〔大麦〕味咸甘，温，微寒，无毒。主消渴，除热，益气调中。又云，令人多热，为五穀长，平胃消食，疗胀。暴食亦似脚软，以其下气也。久食甚宜人，头发不白，补虚劳，壮血脉，益颜色，实五脏，止泄，令人肥白滑肌。为面胜小麦，无燥病。丹溪云：初熟时，人因缺谷，多炒而食之，有火，能生热病。一云，久食多食，能消肾，戒之。
〔荞麦〕味甘平，寒，无毒。实肠胃，益气，久食动风，令人头眩。和猪肉食，令人患热风，脱人眉须。虽动诸病，犹锉丹石，炼五脏滓秽。俗谓：一年沉滞积在肠胃间，食此麦乃消去。
〔黑大豆〕味甘，平，无毒。炒食去水肿，消穀，止膝痛腹胀，除湿痹。乍食体重，忌食猪肉。十岁以下小儿勿食，恐一时食猪肉，壅气至危。煮食及饮汁，凉，下热肿，解热毒及乌、附、丹石诸毒，除胸胃中热、大小便血，散五脏结气。一种小黑豆最佳。陶节庵以黑豆入盐煮，时常食之，谓能补肾。盖豆味咸，肾之谷，又形类肾，黑色属水也，妙哉。
〔白豆〕平，无毒。补五脏，益中，助经脉调和，暖肠胃，杀鬼气。浙东一种味甚胜，用以作酱、作腐，极佳。北之水白豆相似而不及也。青黄班等豆，本草不著，大率相类亦不及也。
〔赤小豆〕味甘酸，平，无毒。主下水，消热毒，排脓血，止泄，利小便，去胀满，除消渴，下乳汁。久食虚人，令枯瘦。解小麦毒，和鲤鱼煮食，愈脚气水肿。痢后气满不能食者，宜煮食之。不可同鱼酢食。
〔绿豆〕味甘寒，无毒。主治消渴，丹毒，烦热，风疹，补益，和五脏，行经脉，解食物诸药毒发动风气，消肿下气。若欲去病，须不去皮，盖皮寒内平。煮食作饼，炙佳。一云，为粉荡皮，能解酒毒，以水调服之，亦能解菰砒毒。
〔豌豆〕味甘，平，无毒。调顺荣卫，益中平气。又云，发气疾。
〔扁豆〕味甘，气微温。主和中下气，治霍乱吐痢不止，杀一切草木及酒毒。生嚼及煎汤服，亦解河豚毒。叶主霍乱，花主女子赤白下，乾末米饮和服之。有黑白二种，黑者少冷，入药俱用白者。患寒热病及患冷气人不可食。
〔蚕豆〕味甘，温，气微辛。主快胃，利五脏。或点茶，或炒食，佳。又有筋豆、蛾眉豆、虎瓜豆、羊眼豆、劳豆、豇豆类，只可茶食而已。一种刀豆，长尺许，可入酱用之。
〔罂粟〕味甘，平，无毒。行风气，逐邪热，疗反胃，胸中痰滞，丹石发动不下食。和竹沥煮粥食极佳。然性寒，以有竹沥，利大小肠，不宜多食。又过度则动膀胱气。粟壳性涩，止泄痢涩肠，令人虚劳。嗽者多用止嗽，及热湿泄痢者用止痢，劫病之功虽急，杀人如剑，戒之。
〔芝麻〕味甘，气寒，无毒。治虚劳，滑肠胃，行风气，通血脉，去头浮风，润肌肤。乳母食之，小儿不生热病。又生嚼敷小儿头上诸疮，良。
〔胡麻〕味甘，气平，无毒。一名巨胜苗，名青蘘。
〔麻蒉〕味辛，气平，有毒。主劳伤，利脏，下血寒气，破积，止痹，散脓。多食令见鬼狂走，久服通神明，轻身。麻子，味甘平，无毒。入足太阴经、手阳明经。诗所谓丘中有麻是也。
〔扩麦〕味甘，微寒，无毒。主轻身，除热，久服令人多力健行。作蘖，温，消食和中。作饼食，不动气，甚益人。
〔[艹/冏]实〕味苦，平，无毒。主赤白冷痢，破痈肿，亦可食。
上五穀，乃天生养人之物，但人之种艺，一则取其资生之功，二则计其肥家之利。南之粳，北之粟，功利两全，故多种食之。如黄粱甚美而益人，故有膏粱之称，人则以其费地薄收而不种。识者，凡穀类当不计其利，惟取其能养人者多种而食之，可也。

菜类  ***************************
〔萝卜〕味甘，温平，无毒。散气，及炮煮食大下气消穀，去痰癖，利关节，炼五脏恶气，治面并豆腐毒，止咳嗽，疗肺痿吐血，温中，补不足，肥健人，令肤肌白细。生汁，主消渴、噤口痢，大验。同猪羊肉、鲫鱼煮食，更补益。服地黄、何首乌者，食之发白。其茎叶气性大率相类。丹溪云：熟者多食，停滞膈间成溢饮，以其甘多辛少也。《本草》谓之莱菔。《衍义》云：散气用生姜，下气用莱菔子。治喘嗽，下气消食。水研服吐风痰；醋研涂消肿毒。一种胡萝卜，味甘而用不及。
〔韭菜〕味辛微酸，温，无毒。归心，安和五脏六腑，除胸中热，下气，令人能食，利病人，可久食。又云，益阳，止泄尿血，暖腰膝，除胸腹冷痛痃癖。春食香，夏食臭，冬食动宿饮，五月食昏人乏力。不可合牛肉食，酒后忌食。丹溪云，韭汁冷饮，下膈中瘀血甚验。以其属金而有水与土，其性急，又能充肝气，多食则昏神。其子治虚劳损肾梦泄良。又未出土者为韭黄，食之即滞气，最不宜人。花食之动风。根治诸癣。大抵葱、韭皆常食，但葱冷而韭温，于人有益。
〔薤〕味辛苦，气温，入手阳明经，无毒。主金疮、疮败，轻身不飢，耐老，宜心，归骨，菜芝也。除寒热，去水气，温中散结，利病人，止久痢、冷泄、赤白带，通神，安魂魄，益气续筋骨，解毒。骨鲠，食之即下。有赤白二种，白者补而美，赤者主金疮风，苦而无味。又云，白色者最好，虽有辛而不晕五脏。又云，凡用葱薤，皆去青留白，以白冷而青热也。故断赤痢方，取薤白同黄柏煮服之，言性冷而解毒矣。又治霍乱乾呕不息。煮汁又治疥疮，捣汁又治大虎咬，又治产后诸痢并汤火伤。但发热病，不宜多食。又不可与牛肉同食，令人作症瘕也。
〔葱〕叶温，白与须平，味辛，无毒。主明目，补中不足。其茎白入手太阴经、足阳明经，可作汤。主伤寒寒热、中风、面目肿、骨肉疼、喉痹不通，安胎。归目，除肝邪，利五脏，益瞳精，杀百药毒，通大小肠。疗霍乱转筋、奔豚气、脚气、心腹痛、目眩及心迷闷，止衄，杀一切鱼肉毒。又治打扑损并刀杖疮。连根用，主伤寒头痛如破。又茎叶用盐研，贴蛇虫伤、水肿、痛，治蚯蚓毒。此冻葱也，经冬不凋，不结子，分茎莳种，茎叶俱软，气味香佳，食用最宜。忌与蜜同食。有一种楼葱，即龙角葱，亦冻类。又胡葱、汉葱、茗葱，数种不同，大抵以发散为功，多食昏人神，只调和食品可也。
〔蔓菁〕味温，无毒。利五脏，消食益气，令人肥健，可常食。北方种之甚多，春食苗，夏食心，秋食茎，冬食根，菜中最有益于用者。南方地不同，所种形类已变矣。
〔菘菜〕味甘，温，无毒。利肠胃，除烦，解酒渴，去鱼腥，消食下气，治瘴，止热嗽胸膈闷。不益人，食之觉冷，姜能制之。一云，夏至前食，发皮肤风痒，动气发病。紫花菘，行风气，去邪热。花，糟食甚美。服甘草勿食，令病不愈。北人往南患足疾者勿食。牛肚菘，叶最厚，味甘；紫菘，叶薄细，味少苦；白菘，似蔓菁，犹一类也。北地无菘，有种者形亦变。
〔芥菜〕味辛，气温，无毒。归鼻，除肾邪，利九窍，明耳目，安中，除邪气，止咳嗽冷气，去头面风。多食动风气，发丹石。不可同兔肉食，生恶疮，同鲫鱼食，发水肿。子，主敷射工及产气、疝气，发汗，胸膈痰冷，面黄。又和药为膏，治骨节痛。丹溪云：痰在里及膜外，非此不通达。又游肿诸毒，为末，猪胆和如泥，敷之。但其类多，青芥叶粗大，味辣，好；紫芥作齑佳；白芥尤辛美。俱入药，出太源。
〔苋菜〕味甘，寒，无毒。通九窍。又云，食动风，令人烦闷，冷中损腹。子，主青盲白翳，明目，除邪，利大小便，去寒热，杀蛔虫。久服益气力，不飢，轻身。叶忌与鳖同食。丹溪云苋有六种：人苋，赤苋，白苋，紫苋，五色苋，其一即马齿苋也，下血。又入血分且善走，马齿苋同食下胎妙，临产煮食易产。又有野生一种灰条苋，亦可食，亦入药。
〔马齿苋〕味酸，气寒，性滑，无毒。主目盲白翳，利大小便，止赤白下，去寒热，杀诸蛊，止渴，破症结痈疮。服之长年不老，和梳垢，封疔肿。又烧为灰，和陈醋滓，先灸疔肿以封之，根好出。又敷豌豆疮良。生捣汁服，当利下恶物，去白虫，亦治疳痢。又主三十六种风结疮，以一釜煮，澄清，内蜡三两重，煎成膏涂之。又涂白秃湿癣，敷杖疮，又疗多年恶疮，又治马咬马汗，射工毒。一种叶大者不堪，一种叶小节间有水银者可用，去茎用叶。此菜感阴气之多，而生食之宜和以蒜，余见苋菜下。
〔胡荽〕味辛，气温，微毒。主消穀，治五脏，补不足，利大小肠，通小腹气，通心窍，拔四肢热，止头痛。久食损人精神，令人多忘，发腋臭，口臭，脚气，金疮。久病人食之脚弱。根，发痼疾。子，主小儿秃疮，油煎敷之。亦主虫、五痔，及食肉中毒，吐下血不止，煮冷取汁服。又治小儿豆疹不出，欲令速出，用酒煎沸，勿令泄气，候冷去滓，微微从项以下喷身令遍，除面不喷，包暖即出。
〔葵菜〕味甘，气寒，阴中之阳，无毒。为百菜长，滑利不可多食。能宣导积壅，主客热，利小便，治恶疮及带下，散脓血恶汁。煮食，主丹石，发结热。叶烧为末敷金疮，捣碎敷火疮。炙煮与小儿食，治热毒。下痢及大小丹痢，捣汁服。孕妇煮食之，易产。其心伤人勿食。其叶皆黄，茎赤者勿食。不可与鲤鱼、黍米同食。天行症后，食之失明。花，治淋涩、水肿，催生落胎，并一切疥疮、小儿风疹子。花有五色，赤治血燥，白治气燥，并痎疟。又冬葵子，秋种经冬至春作子者，主脏腑寒热，羸瘦，五癃，利小便，疗妇人乳难，下乳汁，久服坚骨，长肌肉，轻身延年。产难取一二合杵破，水煮服之。痈疖未溃者，水吞三五粒，便作头脓出根。主恶疮，疗淋，利小便，服丹石人宜之。
〔小蒜〕味辛，温，有小毒，归脾肾。主霍乱，腹中不安，消穀，理胃温中，除邪痹毒气、疔疮等毒。华佗用蒜薤吐人恶物，云是此。又云，大蒜久食损人目，伤肝，不可与鱼脍同食。
〔大蒜〕味辛，气温，有毒，属火。主散痈肿䘌疮，除风邪，杀毒气，消食下气健胃，善化肉行湿，破冷气，烂痃癖，辟温疫气、瘴气、伏邪、恶蛊、毒蛇虫、溪毒。治中暑毒，霍乱转筋、腹痛，烂嚼温水送之。又鼻衄不止，捣碎涂脚心，止即拂去，醋浸经年者良。此物性热，气极晕，煮为羹臛极俊美，熏气亦微下气，温中，消穀。虽曰人喜食多于暑月，但生食久食，伤肝气，损目明，面无颜色，又伤肺伤脾，引痰，宜戒之。叶亦可食。独予者攻毒，如痈疽发背、恶疮肿核初发，取紫皮独头者切片贴肿心，炷艾灸其上，觉痛即起，焦者用新者再灸。疮初痛者灸不痛，不痛者灸痛。痒者亦如之。以多灸为良，无不效者。疣赘之类，亦依此灸之。
〔茄〕味甘，寒。患冷人不可多食，热者少食无畏。多食损人，动气，发疮及痼疾，菜中惟此物无益。丹溪谓：茄属土，故甘而喜降火，药中用根煎汤洗足疮，蒂烧灰治口疮，甚效。皆甘以缓火之意。
〔菠薐菜〕冷，微毒。利五脏，通肠胃热，解酒毒。北人多食。肉面，食此则平。南人多食鱼鳖水米，食此则冷，不可多食。冷大小肠，发腰痛，令人脚弱不能行。一云，服丹石人食之佳。《刘禹锡佳话录》云：此菜来自西域颇稜国，误呼菠薐。《艺苑雌黄》亦云。
〔苦荬〕冷，无毒。疗面目黄，强力止困，敷蛇虫咬良。又汁敷疔肿，根即出。蚕妇食之坏蚕蛾。
〔莙薘〕味平，微毒。补中下气，理脾胃，去头风，利五脏冷气。多食则动气。先患腹冷人食之破腹。茎灰淋汁洗衣，白如玉色。
〔荠菜〕味甘，气温，无毒。主利肝气，和中。其实名菥蓂子，主明目，目暴赤痛，去障翳。根汁点目中亦效。烧灰治赤白痢。
〔紫菀〕味苦辛，温，无毒。主咳嗽，寒热结气，去蛊毒痿蹶，安五脏，疗咳唾脓血，补虚劳，消痰止渴，润肌肤，添骨髓。连根叶採之，醋浸，入少盐，收藏待用。其味辛香甚佳，号名仙菜，性怕盐多，则腐也。
〔百合〕味甘，平，无毒。主邪气腹胀、浮肿心痛、乳难、喉痹、利大小便，补中益气，止颠狂涕泪，定心志，杀蛊、毒疮痈肿、产后血病。蒸煮食之，和肉更佳。捣粉作面食，最益于人。
〔枸杞〕味苦，寒，根大寒，子微寒，无毒。无刺者是。其茎叶补气益精，除风明目，坚筋骨，补劳伤，强阴道，久食令人长寿。根，名地骨，寇宗奭曰：枸杞当用梗皮，地骨当用根皮，枸杞子当用其红实。谚云：去家千里，莫食枸杞。言其补益强盛，无所为也。和羊肉作羹食，和粳米煮粥食，入葱豉五味补虚劳尤胜。南丘多枸杞，村人多寿，食其水土也。润州大井有老枸杞树，井水益人，名著天下。与乳酪忌。
〔薪菜〕味甘，无毒。主女子崩中带下，止血养精，保血脉，益气，令人肥健嗜食。又止烦热渴，去伏热，杀药毒。置酒酱中香美，和醋食益滋人，但损齿生黑。作虀菹，煮食生啖并得。一种荻蕲用茎。叶水蕲，水滑地所生者，不及高田者宜人。三月、八月勿食，恐病蛟龙瘕。
〔菾菜〕味甘苦，大寒。主时行壮热，解风热毒，止热毒痢，开胃通膈，又治小儿热。其花白，妇人食之宜。
〔茼蒿〕平。主安气，养脾胃，消水饮。多食动风气薰心，令气满。
〔蕨〕味甘，寒滑。去暴热，利水道。令人睡，弱阳，小儿食之脚弱不能行。又云，寒，补五脏不足，气壅经络，筋骨间毒气，令人消阳事，令眼暗，鼻中寒，发落，非良物也。又冷气，人食之多腹胀。《搜神记》曰：郗鉴镇丹徒，二月出猎，有甲士折一枝食之，觉心中淡淡成疾，后吐出一小蛇，悬屋前，渐干成蕨，遂明此物不可生食也。今人遇荒年，多取其根，捣洗作粉，代粮度活，终羸弱不养人。一种名薇，亦蕨类。
〔茭白〕味甘，冷。去烦热。又云，主五脏邪气，肠胃痼热，心胸浮热，消渴，利小便。多食令人下焦冷，发冷气，伤阳道。不可同蜜食。糟食之甚佳。
〔紫菜〕味甘，寒。下热解烦，疗瘿瘤结气。不可多食，令人腹痛，发气，吐白沫，饮少醋即消。其中有小螺蛳，损人，须择出。凡海菜皆然。
〔鹿角菜〕大寒，无毒，微毒。下热风气，疗小儿骨蒸，解面热。不可久食，发痼疾，损经络血气，令脚冷痹，损腰肾，少颜色。
〔白苣〕味苦，寒。一云，补筋骨，利五脏，开胸膈壅气，通经络，止脾气，令人齿白，聪明少睡，可常食。产后不可食，令人寒中小肠痛。患冷人食即冷腹。叶心抽苔名莴荀，或醃或糟，曝乾食之甚佳。一种莴苣，一种苦苣，治疗肿诸痢。
〔石耳〕石崖上所生者，出天台山、庐山等名山，《灵苑方》中名曰灵芝。味甘，平，无毒。久食延年，益颜色，至老不改，令人不飢，大小便亦少。一云性冷。
〔苦芙〕味苦，寒。主面目遍身漆疮并丹毒。生山谷下湿处，浙东人清明节争取嫩者生食，以为一年不生疮疥。又煎汤洗痔疮甚验。
〔山药〕味温平，无毒。主伤中，补虚羸，除寒热邪气，补中益气力，长肌肉。又云，主头面游风，头风眼眩，下气，止腰痛，补劳瘦，充五脏，除烦热，强阴。久服耳目聪明，轻身不飢，延年。生山中者良。又云，安魂魄，镇心神。《本草》谓之薯蓣，江南人呼为藷。南地种之，但性冷于北地者耳。
〔芋〕一名土芝，一名蹲鸱。味平。水田宜种之。茎可作羹臛及菹。又云，愈蜂螫。其头大者为魁，小者为子，荒年可以度飢。小儿食之滞胃气，有风疾者忌食之。
〔雍菜〕味甘，平，无毒。蔓生花白，摘其苗以土壅之即活。与野葛相伏，取汁滴野葛即死。张司空云：魏武帝啖野葛至尺许，应是先食此菜无害也。一名瓮菜。
〔决明菜〕明目清心，去头眩风。味甘，温。苗高三、二尺，春取为蔬。花、子可点茶，又堪入蜜煎。
〔芎苗〕味辛，温，无毒。主咳逆，定惊风，辟邪恶，除蛊毒鬼疰，去三虫。久服通神。川中产者良，本地者点茶亦清头目。
〔蔊菜〕味辛。生山谷泉石间，根叶皆可食，根尤佳。
〔荇菜〕生湖陂中，叶紫赤圆，径寸余，浮水面，茎如钗股，上青下白。《诗》所谓参差荇菜是也。可醃为菹。
〔羊蹄菜〕味苦，寒，无毒。根用醋磨涂癣疥速效。治疬疡风，并大便卒涩结不通，喉痹卒不能语，肠风痔泻血，产后风，锉根取汁煎服殊验。《诗》曰：言採其遂，即此。注曰：恶菜也。
〔蒟蒻〕味辛，寒。叶与天南星相似，但茎斑花紫，南星茎无斑，花黄为异耳。性冷，主消渴。採其根捣碎，以灰汁煮之成饼，五味调和为茹食。又蜀人取以作酱，味酢美。
〔地蚕〕生郊野麦园中，叶如薄荷，少狭而尖，亦微皱，欠光泽，根白色，状如蚕。四月採根，以滚水瀹之，和以盐，为菜茹。
〔假苏〕味辛，温，无毒。主除寒热、鼠瘻瘰疬、生疮，破结聚气，下瘀血，除湿痹，辟邪气，通利血脉，传送五脏。能发汗，动渴消，除冷风，治头风眩晕、妇人血风等为要药。治产后血晕併产后中风身僵直者，捣为末，童便调，热服，口噤者挑齿灌之，或灌鼻中，神效。末和醋敷疔肿抽风毒即瘥。初生新嫩辛香可啖，人取以作生菜，即今之荆芥也。
〔紫苏〕味辛甘，气温。主下气，除寒中，解肌发表，通心经，治心腹胀满，开胃下食，止脚气，通大小肠。煮汁饮之，治蟹毒。子尤良，主肺气喘急咳逆，润心肺，消痰气，腰脚中湿风结气，调中下气，止霍乱呕吐反胃，利大小便，破症结，消五膈。又杵为末，酒调服，治梦泄。有数种，面背皆紫者佳。一种水苏，主吐血、衄血、血崩、血痢、产后中风，下气，辟口臭，去毒恶气，久服通神明，轻身耐老。一名鸡苏。
〔薄荷〕味辛苦，气凉温，无毒，入手太阳经、厥阴经。主贼风伤寒，发汗，通利关节，伤风，头脑风及小儿风涎，惊风壮热。乃上行之药，能引诸药入荣卫。又主风气壅并，下气，消宿食恶气，心腹胀满，霍乱，骨蒸劳热。用其汁与众药熬为膏，亦堪生食。新大病瘥人勿食，令汗出不止。猫食之即醉。一种名石薄荷，又云龙脑薄荷、南薄荷。
〔香薷〕味辛，气微温，无毒。主霍乱，腹痛吐下，下气，除烦热，调中温胃，治伤暑，利小便，散水肿，又治口气。人家暑月多煮以代茶，可无热病。一种香菜，味甘可食，三月种之。
〔笋〕味甘，微寒，无毒。主消渴，利水道，下气，除烦热，理风热脚气。多食动气，发冷气冷症。蒸煮弥熟弥佳。苦笋，味苦，寒。治不睡，去面目并舌上黄，利九窍消渴，明目，解酒毒，不发痰，除烦热出汗，治中风失音。此笋有二种，一出江西、福建，粗大味苦不堪食；一出浙江，味微苦，呼为甜苦笋，食品所贵。堇笋，味籨难食。主消渴，益气力，补虚，下气。多食发气胀。淡笋，即中母笋，味甘。主消痰，除热狂壮热、头痛风，并妊人头旋倒地、惊悸、温疫迷闷、小儿惊痫天吊等症。多食发背闷脚气。箭笋，新可食，作笋乾佳，但硬难化，不可与小儿食。青笋，味甘。止肺痿唾血，鼻衄，治五痔并妊娠。猫笋，味甘，温，生于冬，不出土者，曰冬笋。小儿痘疹不出，煮粥食解毒，有发生之意。筀笋，味亦然。大抵笋类甚多，滋味甚爽，人喜食之。但性冷且难化，不益脾胃，是宜少食也。又尝有一医说，有人素患痰，食笋而愈。
〔冬瓜〕味甘，微寒。主除小腹水胀，利小便，止渴，益气耐老，除满，去头面热。热者食之佳，冷者食之瘦。又炼五脏，以其下气也。欲轻健者食之，欲肥胖者勿食。丹溪云，冬瓜性走而急，久病及阴虚者忌食之。霜降后方可食，不然令人成反胃病。又瘥五淋。患背痈，削片置疮上，分败热毒。
〔稍瓜〕味甘，寒。利肠，去烦热，止渴，利小便，解酒热，宣泄热气。多食动气发疮，冷中，令脐下症痛及虚弱不能行。不益小儿。不可同乳酪、鮓食及空心食，令胃脘痛。一云，和饭并虀作鮓食，亦益脾胃。
〔甜瓜〕寒，无毒。少食止渴除烦热，利小便，通三焦壅塞气，夏月不中暑气，兼主口鼻疮。多食令阴下湿痒生疮，动宿冷病，并虚热，手脚无力。破腹落水沉者，双顶双蒂者，皆有毒，切不可食。瓜蒂，主身面四肢浮肿，下水，杀蛊毒。咳逆上气，风痫喉风，痰涎暴塞及食诸果病在胸腹中，皆吐下之。去鼻中息肉，疗黄疸及暴急黄。花，主心痛咳逆。
〔黄瓜〕味甘，寒，有毒。不可多食，动寒热，多疟疾，发百病，积瘀热，发疰气，令人虚热上逆，发脚气疮疥，不益人。小儿尤忌，滑中生疳虫。不可与醋同食。
〔丝瓜〕《本草》诸书无考，惟痘疮及脚痈方烧灰用之，此其性冷解毒。粥锅内煮熟，姜醋食，同鸡、鸭、猪肉炒食佳。枯者去皮及子，用瓤涤器。子，苦者，气寒有毒。主大水，面目四肢浮肿，下水，令人吐。甜者，性冷无毒。又云，微毒。除烦止渴，治心热，利水道，调心肺，治石淋，吐蛔虫，压丹石。若患脚气虚胀，令气人食之病增。此物夏熟，形长尺余，两头相以者是也。
〔葫芦〕夏秋间熟，形圆而扁，性味与瓠子同类。
〔蓴〕味甘，寒，无毒。主消渴热脾。同鲫鱼作羹美食佳。下水，利小便，解百药毒及蛊气，下气止呕。其性滑不益脾，多食发痔，损胃及齿发面色。
〔金鸡瓜〕味甘，平，无毒。主五痔头风，小腹拘急，和五脏，醒酒。其木造屋，则屋中酒味皆淡。
〔姜〕味辛甘，微温。主伤寒，头痛鼻塞，止气入肺，开胃口，益脾胃，散风寒痰嗽，止呕吐之圣药，通神明，去秽恶。子姜性热，母姜存皮性微温，去皮性热。无病之人，夜间勿食，盖夜气收敛，姜动气故也。
〔豆腐〕性冷而动气。一云，有毒，发肾气，头风，疮疥，杏仁可解。又萝卜同食，亦解其毒。
〔咸豆豉〕味甘咸，无毒。主解烦热，调中发散，通关节，香烈杀腥气。其法，用黑豆酒醋浸蒸曝乾，以香油和，再蒸曝，凡三遍，量入盐并椒末、乾生姜、陈皮屑，和藏。食之宜病人。
〔蕈〕地生者为菌，木生者为檽，江南人呼为蕈。味咸甘，平，微温，小毒。主心痛，温中，去蛇螫毒，蛔虫，寸白虫诸虫。今世所通用者，一曰菰子。生于深山烂枫木上，小于菌而薄，黄黑色，味甚香美者，为香蕈，最为佳品。有一种曰鸡腿蘑菰。其他或在地，或在树，地生者多毒，往往杀人，土人自能识。凡夜有光者，煮不熟者，煮讫其汤照人无景，欲烂无虫者，俱有毒。夏秋者多毒，以蛇虫行故也。此物皆湿热化生之物，煮之，宜切以姜及投饭粒试之，如黑则有毒，否则食之无害。《本草》注谓：九菌皆发五脏，壅经络，动痔，病昏多睡，背膞，四肢无力，又多发冷气。大抵食之不甚益人也。
〔木耳〕凡木上所生者曰木耳。主益气，轻身强志。一云，平利五脏，宣肠胃气，排毒气，压丹石热。又主血衄。不可多食。桑槐上者佳，余动风气，发痼疾，令筋下急，损经络，令背膞闷。枫木上者，食之令人笑不止，地浆解之。一人患痔，诸药不效，用木耳同它物煮羹食而愈，极验，但它物今失记矣。桑耳，味甘，有毒。黑者，主女子赤白带下，症瘕，阴痛，阴阳寒热，无子，月水不调。其黄熟白者，止泄，益气。金色者，治癖饮积聚。一云，寒，无毒，主消渴。又云，甘辛。又云，温，微毒，止肠风泻血，妇人心腹痛，治五痔。柘木上者，次于桑槐耳。主五痔心痛，女子阴中疮痛，又治风破血，益力。楮耳，人常食之，并榆柳耳，名具五耳，而功用无所另著。余未俱有耳，若木之气性本良者，亦可食。
〔蒌蒿〕味甘辛。生水泽中，叶似艾，青白色，长数寸，食之香脆而美。叶可为茹。一种莪蒿，一美菜；一种邪蒿，作羹臛佳。
〔苦菜〕味苦，寒，无毒。主五脏邪气，压谷胃痹，肠癖，渴热中疾，恶疮。久服安心益气，聪察少卧，轻身耐老，耐飢寒。此菜生北地，方冬即彤，生南地则冬夏常青。《月令》所谓苦菜秀者是已，即今之茶也。出山田及泽中，得霜甜脆而美。
〔马兰〕味辛，温。生水泽，採为茹。根治呕血，擂汁饮立止。
〔蘩蒌〕味酸，气平，无毒。主积年恶疮不愈，有神效。又主破血，宜产妇口齿，方烧灰或作末揩齿宜露。治淋，取满两手以水煮服。此菜生田野中，人取以作羹，或生食之，或煮食，益人，即鸡肠草也。
〔蕺菜〕味辛，微温。主蠼螋溺疮。多食令人气喘。
〔东风菜〕味甘，寒，无毒。主风毒壅热，头痛目眩，肝热眼赤。入羹臛煮食甚美。此菜生平泽，茎高二三尺，叶似杏叶而长，极厚软，上有细毛，先春而生，故有东风之号。
〔油菜〕味甘。主滑胃，通结气，利大小便。冬种春长，形色俱似白菜，根微紫，抽嫩心，开黄花，取其苔为菜茹甚佳。子，枯取以榨油，味如麻油，但略黄耳。一种黄瓜菜，形似油菜，但味少苦，野主平泽中，取为羹茹，亦甚香美。
〔藕丝菜〕味甘，寒。解热渴烦毒，下瘀血。即鸡头子管也。
〔莫菜〕味酢而滑。生水浸湿地，去皮肤风热。茎大如箸，赤节，节一叶，似柳叶，厚而长，有毛刺。可为羹，始生又可生食。
〔白花菜〕味甘，气臭，性寒。生食苦；醃以为菹，动风气，下气，滞脏腑，多食令人胃闷满，伤脾。一种黄花菜，同此类。
〔苹〕味辛酸，寒，无毒。主暴热身痒，下水气，胜酒，长鬚发，止消渴，下气。久服轻身。季春始生，可糁蒸为茹。《诗》所谓来苹米藻以供祭者是也。昔楚昭王渡江，获苹实如斗，剖而食之，甜如蜜，即此。但不可多食也。苹有三种。
〔藻〕有二种，皆可食。热捋去腥气，米面糁蒸为茹，甚佳美，饥年以充食。一种海藻，味苦寒，咸，无毒。主瘿瘤气，颈下核，破散结气痈肿，症瘕坚气，腹中上下鸣，下十二水肿，疗皮间积聚暴溃，留气热结，利小便，一名海带。
〔蒲蒻〕味甘，微寒。主消渴，生啖之脆美。《诗》云维笋及蒲是也。
〔蓼〕味辛，气温，无毒。主明目，温中，耐风寒，下水气，面目浮肿，痈疡瘰疬，归鼻，除肾气。叶归舌，除大小肠气，利中。霍乱转筋，多取煮汤及热捋脚。又捣敷小儿头疮。马蓼，去肠中蛭虫。水蓼捣敷蛇咬，又煮渍脚捋之，消脚气肿。脚痛成疮，频淋洗之。此菜人所多食，或暴乾亦佳。
〔葛根〕味甘，寒，无毒。主痈肿恶疮。冬月取生者，以水中揉出粉，成垛，煎沸汤，擘块下汤中，良久色如胶，其体甚韧，以蜜汤中拌食之，用姜屑尤佳。治中热酒渴病，多食利小便，亦能使人利，切以茶食亦甘美。又生者煨熟极补人。
〔白蘘荷〕微温，主中蛊及疟。有赤、白二种，根、茎、叶可为菹。
〔胡葱〕味辛，温平。消穀下气，杀蛊。久食伤神损性，令人多忘，损目明，尤发痼疾。患狐臭人不可食，令转甚。
〔鹿葱〕味甘，凉，无毒。根治沙淋，下水气，主酒疸。黄色通身者，取根捣汁服。嫩苗煮食，又主小便涩，身体烦热。花名宜男，炒以点茶，又安五脏，利心志，令人好欢乐忘忧，轻身明目，利胸膈，甚佳。《诗》曰焉得谖草，即此也。
〔芸台〕味辛，温，无毒。主风游丹肿，乳痈。煮食，主腰脚痹，破症瘕结血。多食损阳气，发疮，口齿痛，又生腹中诸蛊。
〔堇菜〕味甘，寒，无毒。主蛇蝎毒及痈肿。此菜野生，久食除心烦热，令人身体懈堕多睡。一云，苦，主寒热，功同香茂。
〔苜蓿〕味甘，淡。嫩採食之，利大小肠，煮羹甚香美，干食益人。
〔落葵〕味酸，寒无毒。主滑中，散热。子，主悦泽人面。人被犬咬，食此菜，终身不瘥。
〔秦荻梨〕味辛，温，无毒。主心腹冷胀，下气消食。于生菜中最香美，甚破气，又名五辛菜。
〔甘蓝〕平。补骨髓，利脏腑并关节，通经络中结气，明耳目，健人少睡，益心力，壮筋骨，治黄毒。煮作菹食，去心结伏气。
〔翘摇菜〕味辛，平，无毒。主破血，止血生肌。充生菜食之，又主五种黄病。煮熟甚益人，和五脏，明耳目，去热风，令人轻健，长食不厌。此菜生平泽，紫花，蔓生，如劳豆是也。
〔荏菜〕味辛，温，无毒。主调中，去臭气。子，主咳逆下气，温中补体，可以榨油。生食，止渴润肺。
〔萝勒菜〕味辛，温，微毒。调中消食，去恶气，消水气，宜生食。多食壅关节，涩荣卫，令血脉不行，动风，发脚气。疗齿根烂疮，为灰用甚良。子，主目翳，风赤眵泪。根，主小儿黄烂疮，烧灰敷之。北人呼为兰香是也。
上诸菜，皆地产阴物，所以养阴，固宜食之。丹溪云，司疏泄者菜也。谓之蔬有疏通之义焉，食之则肠胃宣畅而无壅滞之患。儒先曰：人若咬得菜根断，则百事可做。故食菜既足以养身，又有以养德也。

果类  ***************************
〔藕〕味甘，平，寒，无毒。主热渴烦闷，产后血闷，散血生肌，止泄，解酒毒，开胃，止怒，久食心欢。产后忌生冷，惟藕不忌，以其破血也。蒸煮熟则开胃，甚补五脏，实下焦。与蜜同食，令腹脏肥，不生虫。白莲者尤佳。
〔莲子〕味甘，平，寒，无毒。补中，安心神，养气力，益经脉，除百病，止渴止痢，治腰痛泄精。久服轻身，耐老延年，不飢，多食令人喜。生者动气胀人，熟者良。并宜去心叶及房，皆破血，胎衣不下，酒煮服之。叶蒂，味苦，主安胎，去恶血，留好血，血痢煮服之。花，忌地黄、蒜。镇心轻身，益色驻颜。
〔枣〕生者味甘，平，无毒。多食令人寒热腹胀，滑肠难化，羸瘦人尤不可食。熟者味甘，温，无毒。主心腹邪气，安中补虚，益气养脾，助十二经，平胃气，通力窍，润心肺，止嗽，补少气，少津液，身中不足，大惊，四肢重，和百药。久服轻身延年。一云，多食动风动嗽。三年陈者核中仁，主腹痛恶气。枣类甚多，大抵以青州所出者，肉厚为最。不可同生葱食。中满者与牙痛者，俱不可食。小儿多食，生疳损齿。丹溪云：枣属土而有火，味甘性缓。经云。甘先入脾，又谓补脾未尝用甘。今人食甘多者，惟脾受病。小儿苦患秋痢与虫，食之良。
〔慄〕味咸，气温，无毒。主益气，厚肠胃，补肾气，腰脚无力，破痃癖，治血，大效。生则发气，熟则滞气。或日暴乾，或灰火中煨令汗出，或以润砂藏之，或袋盛当风悬之，并令去其木气，食之良。此乃果中最有益者。当中一子，名慄稧，尤好，治血更效。宣州及北地所产小者为胜。余虽有数种，实一类也。小儿不宜多食，难化。患风水病者不宜食，以其味咸也，戒之。壳煮汁饮之，止反胃消渴。
〔葡萄〕味甘，平，无毒。主筋骨湿痹，益气力，令人肥健耐寒，利小便。疮疹不发，取其子。汁酿酒甚美，不可多食。其形色非一类，大抵功用有优劣也。丹溪云：葡萄能下走渗道。西北人禀厚，食之无恙，东南人食多则病热矣。
〔柿〕味甘，气寒，无毒。属阴，主通耳鼻气，补劳，润心肺，止渴，涩肠，疗肺痿，心热嗽，消痰开胃，治吐血。乌柿，火熏捻作饼者，温，止痢及润声喉，杀虫。乾柿，日暴乾者，微冷，厚肠胃，涩中健脾，润声喉，杀虫，多食去面皯及腹中宿血，酥蜜煎食，益脾。若风中自乾者，亦动风。黄柿，将熟未熟者为黄柿，和米粉蒸作糕，小儿食之止痢。红柿，树上红熟者，冷，解酒毒。一云，非也，止口渴，厌胃热，饮酒食之心痛直至死，且易醉。醂柿，水养者入盐，有毒，涩下焦，健脾胃，消宿血。朱柿，小而红圆可爱者，甚甘美。牛奶柿，小而似牛奶者，至冷，不可多食。今人火乾者，名柿花，货之四方，多用以煨，小儿止泻痢，益脾肺，盖亦经火焙性不冷矣。椑柿，即绿柿，惟堪生啖，性冷更甚，去胃热，压丹石药，利水，解酒毒。久食令人寒中。丹溪云，柿属金而有土，为阴而有收之意。止血治嗽，亦可为助。同蟹食即腹痛大泻。
〔桃〕味甘酸，热，微毒。益色辟邪，发丹石毒。多食令人有热，服术人忌食。又不可与鳖同食。食之浴水，成淋病。其类甚多。仁，味苦甘，气平，苦重于甘，阴中阳也，无毒，入手足厥阴经。主瘀血血闭，血结血燥，症瘕邪气，杀小虫，通润大便，除卒暴击血，通月水，止痛。苦以破滞血，甘以生新血。花，味苦，杀疰恶鬼，令人好颜色，除水肿石淋，利大小便，杀三虫，酒浸服之除百病。桃枭，即桃实，著树不落。实中者正月採之，主杀百鬼精物，五毒不祥，疗中恶腹痛，破血。有人吐血，诸药不效，取此烧灰存性，米汤调服，立愈。桃虫，杀鬼邪恶不祥。叶，味苦，主除尸虫，出疮中虫。桃胶，下石淋，破血。炼之，保中不飢，轻身，忍风寒。茎与皮，味苦辛，除邪鬼中恶腹痛，去胃中热。盖桃乃五木之精，仙木也，少则华盛实甘且大。蟠桃之说有自来矣。
〔杏〕味甘酸，热，有毒。多食伤筋骨，伤神，盲目。小儿尤不可食，致疡痈及上膈热。仁，味甘苦，气温，有小毒，入手太阴经。主咳逆，上气雷鸣，喉痹，下气定喘，润心肺，散肺经风寒咳嗽，消心下急满痛，散结润燥，产孔金疮，寒心奔豚等疾。丹溪云，性热，因寒者可用。东垣云：杏仁下喘治气也，桃仁疗狂治血也，俱治大便燥，但有血气之分耳。花，味苦，主补不足，女子伤中，寒热痹，厥逆。
〔石榴〕味甘酸，无毒。主疗咽燥渴，多食损人肺，齿令黑。酸者，止痢涩肠漏精；甜者，理乳压丹石毒。有子白而大者，名水晶榴，味甘美。丹溪曰：榴者，留也。味酸性滞，恋膈成痰。东行根，疗蛔虫、寸白。花，白叶者，主心热吐血及衄血，干之作末，吹鼻中立瘥。金疮刀斧，伤破流血，和石灰捣末，敷上即愈。
〔梨〕味甘，微酸，气寒。主热结。多食令人寒中。金疮、乳妇尤不可食，以血虚也。又食则动脾，惟病酒烦渴食之甚佳，亦不能却疾。种类甚多，此则乳梨，鹅梨、消梨近是矣，出宣城，皮厚肉实味长。鹅梨，出西北州郡，皮薄浆多味差而香则过之。消梨，甘，南北各处所出有味甚美而大至一二斤者。余如水梨、紫糜梨、赤梨、青梨、棠梨、御儿梨、花梨、茅梨之类，未闻入药。丹溪云：梨者，利也。流利不行之谓也。
〔李〕味苦酸，平，温，无毒。除痼热，调中益气。不可多食，令人虚热。不可与蜜及雀肉食，损五脏。种类甚多，有绿李、黄李、紫李、生李、水李、麦李、赤李、剥李、房陵李、朱仲李、马肝李、牛心李、朝天李、胭脂李、蜜李、蜡李、青葱李、炭李、道州李、翠李、十月李，俱可食而不可多也。仁，苦，平，无毒。主僵扑跻，瘀血骨痛。根皮，大寒，主消渴，止心烦逆奔气。
〔奈子〕味苦涩，寒，多食令人胀。又云，治饱食后肺壅气胀。
〔胡桃〕味甘，平，气温，无毒。食之令人肥健，润肌，黑发。补下元亦用之。多食利小便，动风生痰，助肾火。又云，去五痔，通血脉，食酸齿齼者，细嚼解之。丹溪云：属土而有火，性热。《本草》言甘平，是无热也。又云，脱眉动风，非热何以伤肺？
〔杨梅〕味酸，温，无毒。去痰去呕，消食下酒，和五脏，除烦愤恶气，甚能止痢。多食令人发热，亦能损齿及筋骨也。
〔林檎〕味酸甘，温。发热，涩气，止泄痢遗精，霍乱肚痛，消食止渴。多食令人睡，发冷痰，生痈疖，脉闭不行。
〔橄榄〕味酸涩甘，温，无毒。主消酒开胃，下气止泄，解鱼毒，尤解鯸鲐鱼毒。核中仁，去唇吻燥痛。丹溪云：味涩而生甘，醉饱宜之。然性热，多食能致上壅。核分二瓣，蜜渍食佳。
〔西瓜〕味淡甘，寒。压烦热，消暑毒，疗喉痹，有天生白虎汤之号。多食作泄痢，与油饼之类同食损胃。一种名杨溪瓜，秋生冬熟，形略长扁而大，瓤色胭红，味胜西瓜，可留至次年夏间，或曰是异人所遗之种也。
〔枇杷〕味甘酸，寒，无毒。利五脏，润肺下气，止呕止渴。多食发痰热。不可与炙肉、面同食，令人发黄病。叶，味苦，气平，无毒。拂去毛用。主卒呕啘不止，不下食，治肺热久嗽并渴疾，又疗妇人产后口乾。其木白皮，亦主吐逆不下食。
〔榧子〕味甘，无毒。主五痔，去三虫，蛊毒鬼疰，令人能食，消穀，助筋骨，行荣卫，明目轻身。有患寸白虫者，化虫为水。多食不发病。又云，五痔人常食之则愈。过多则滑肠。粗榧，其木相似，但理粗色赤，其子稍肥大，仅圆不尖。《本草》有彼子味温，有毒，主腹中邪气，去三虫，蛇螫蛊毒，鬼疰伏尸。又《尔雅》云：彼当作被，木似柏子，名榧。盖被子即粗榧也。丹溪云：榧，肺家果也。火炒食之，香酥甘美，但引火入肺，大肠受伤。
〔梅〕味酸，平，无毒。生食之，止渴，损齿，伤骨。一云，利筋骨，蚀肺胃，令人膈发虚热。服黄精人，尤不可食。乌梅，暖，无毒。主下气，除烦热，收肺气，安心，止痢涩肠，消酒毒，去痰，治疟瘴麻痹，霍乱，虚劳骨蒸。多食不宜。白梅，盐醃暴乾者。《本草》只用乌梅，白梅研敷刀箭伤，止血。刺在肉中，嚼封之即出。乳痈肿毒，杵烂贴佳。又和药点痣。《书》曰，若作和羹尔，惟盐梅者是也。
〔芡〕味甘，气平，无毒。主湿痹腰脊脚痛：补中益精，开胃助气，小儿食之不长。蒸暴作粉食良，生食动风气，多食不益脾胃，且难化。一云，令膈上热。
〔樱桃〕味甘，温。主调中益脾，令人好颜色，止痢并泄精。多食发虚热。丹溪言，大热而发湿。《日华子》言，微毒，食多令人吐。《衍义》言，小儿食之过多，无不作热。旧有热病与嗽喘者，食之立病。
〔菱角〕味甘，平，无毒。主安中，补五脏，不飢轻身。四角、三角，曰芰；两角，曰菱。又云，芸实作粉，蜜和食之，可休粮。此物最不宜人，多食令脏腑冷，损阳气，阴不强，不益脾，且难化，惟解丹石毒。生者、熟者食致胀满，用姜酒一二杯解之。不可合白蜜食，令生虫。
〔荔枝〕味甘，微酸，温，无毒。止烦渴，美颜色，通神健气，极甘美，益人，食之不厌。然太多亦发虚热，饮蜜浆一杯即解。丹溪云：此果肉属阳，主散无形质之滞气，故能消瘤赘赤肿。以核慢火中烧存性为末，酒调服，治心痛及小肠气。
〔圆眼〕味甘，平，无毒。主五脏邪气，安志，压食。故《医方》归脾汤用之。除蛊毒，久服轻身不老，通神明。一名益智。闽中出者，味胜，生食不及荔枝，故曰荔奴。
〔松子〕味甘，温，无毒。主风寒气，虚羸少气，补不足。服食有法，《列仙传》言，偓伶好食松子，能飞走及奔马。一种海松子，主骨节风，头眩，去死肌白发，散水气，润五脏，不飢。
〔榛子〕味甘，平，无毒。益气力，实肠胃，调中不飢，健行，甚验。
〔槟榔〕味辛，温，无毒。消穀逐水，除痰僻泄满，下气，宣脏腑壅滞，坠诸药下行，杀三虫及寸白。多食伤真气。闽广人取蒟酱叶裹槟榔，食之辛香，膈间爽快，加蚬灰更佳，但吐红不雅。一名扶留，所谓槟榔为命杂，扶留是也。
〔黄精〕味甘，平，无毒。补中益气，除风湿，益脾润肺。九蒸九暴食之。又言饵之可以长生。
〔木瓜〕味酸，温，无毒。主湿痹脚气，霍乱吐下，转筋不止。禀得木之正，故入肝利筋骨及血，病腰腿无力，调荣卫，助穀气，驱湿滋脾，益肺。辛香，去恶心，呕逆膈痰，心中酸水。多食酸能损齿，以蜜作糕，供汤食佳。凡用勿犯刀铁。
〔橙皮〕味苦辛，温。散肠胃恶气，消食，去恶心及胃中浮风气，醒宿酒。或单食，或和盐及蜜食，或作酱醋，及和五味入鱼肉菜中食，甚香美，且杀虫鱼毒。其瓤，捋去酸水，细切，盐蜜煎食，去胃中恶气浮风。有大小二种，皮厚皱者佳。
〔橘〕味辛苦，温，无毒。主胸中瘕热逆气，利水穀，除膈间痰，导滞气，止呕咳吐逆，霍乱泄泻。久服去臭，下气通神，去寸白，理肺气脾胃，降痰消食。青橘叶，导胸胁逆气，行肝气，乳肿痛及胁痈药中，用之以行经。核，治腰痛，膀胱气痛，肾冷。炒去[竹/弋]，研，酒调服。青皮，味苦辛，气寒，足厥阴经引经药，入手少阳经。主气滞，消食，破积结膈气，治小腹痛。须用之泻肝气，治胁痛，须醋炒用。勿多服，损人真气。陈皮治高，青皮治低。
〔柑〕味甘，大寒。主利肠胃中毒热，解丹石，止暴渴，利小便。多食令人脾冷，发痼癖，大肠泄。山柑皮，疗喉痛余不堪。
〔土瓜〕味苦甘，寒，无毒。主消渴内痹，月闭带下，益气行乳，止小便，疗口疮。久食发脚气，不能行。
〔山楂〕味酸，无毒。健脾消食，去积，行结气，催疮痛。治儿枕痛，浓煎汁入沙糖调服，立效。小儿食之更宜。
〔甘蔗〕味甘，平，无毒。主下气和中，助脾气，利大肠。病反胃，取捣汁和姜汁服之愈。又云，疗发热，口乾，小便涩。
〔落花生〕藤蔓，茎叶似扁豆，开花落地，一花就地结一果，大如桃。深秋取食之，味甘美异常，人所称。
〔椰子〕肉，益气治风。浆，似酒，饮之不醉。主消渴，吐血，肿，去风热。涂头，益发令黑。丹溪云：椰子生海外极热之地，土人赖此解夏月毒渴。天之生物，各因其材。多食动气。壳为酒器，酒有毒则沸起，今人或漆或相，殊失其义。或相，殊失春义。
〔槠子〕味苦涩。止泄痢，破除恶血，止渴，食之不飢，健行。有甜、苦二种，制作粉食、糕食甚佳。
〔覆盆子〕味甘酸，气平，微热，无毒。主轻身，益气，令发下白，颜色好。又主男子肾虚，精竭阴痿。女子食之有子。熟时软红可爱，五月採之，失採则枝就生虫。制为蜜煎食更佳。
〔凫茨〕味苦甘，微寒，无毒。主消渴痹热，温中益气。作粉食之，厚人肠胃，不飢，服丹石人尤宜。又云，不可多食。相传谓凫茨性善毁铜，著之皆碎，未尝试。即今荸荠也。
〔茨菰〕味甘。主百毒。产后血闷，攻心欲死，产难，胎衣不出，捣汁服之愈。多食令人患脚，又发脚气，瘫缓风，损齿，令人失颜色，皮肉乾燥。卒食之，令人呕水。
〔豆蔻〕味辛，温，无毒。主温中，心腹痛，呕，去口臭气。鲜食佳也。
〔菴罗果〕味甘，温。食之止渴，动风气，时症及饱食后不可食。又不可与大蒜辛物同食，令人患黄病。树生状似林檎。
〔梧桐子〕四月开淡黄小花如枣花，枝头出丝堕地或油沾衣履，五、六月结子，人收炒作果。多食亦动风气。《月令》所谓清明之日桐始华者，即此。
〔茱萸〕味辛苦，大热，无毒。又云，吴生者，味辛，温，大热，有小毒。主温中下气，止痛，咳逆，寒热，除湿痹，逐风邪，开腠理，去痰冷，腹内绞痛，诸冷食不消，中恶心腹痛，逆气，利五脏。又云，此物最下气速，肠虚人服之愈甚。根，杀三虫，治喉痹，止泄泻不消，疗经产余血并白癣。乡人一时间仓卒无药，用此多愈，山间之至宝也。
〔皂荚子〕炒，春去赤皮，仁将水浸软，煮熟以糖蜜渍之。甚疏导五脏风热壅气，辟邪气、瘴气有验。
〔榲桲〕味酸甘，微温，无毒。主温中，下气消食，除心间。醋水食之，须去净浮毛，否则损人肺，令嗽。
〔金樱子〕味酸涩，平，无毒。疗脾泄下痢，止小便利，涩精。久服令耐寒，轻身，杀寸白虫，和铁粉可以染发。去子留皮熬成稀膏，用暖酒服，其功不可尽载。
〔楮实〕味甘，寒，无毒。主阴痿水肿，益气充肌肤，明目。久服不飢，不老轻身。其实初夏生如弹丸，至六、七月渐深红色，成熟可制食之。叶，主小儿身热，食不生肌。可作浴汤，又主恶疮，生肉。皮，主逐水，利小便。茎，主瘾疹痒，单用煮汤浴之。汁，主涂癣。一云，投数枚煮肉易烂，与柏实皆可食。
〔猕猴桃〕味酸甘，寒，无毒。止暴渴，解烦热，冷脾胃，动溲僻，压丹石，下石淋热壅。不可多食，令人脏寒，泄。此桃考之《本草》，言藤生附树，叶圆有毛，其形似鸡卵大，其皮褐色，经霜始甘美可食。《衍义》言生则极酸，十月烂熟始食。
〔羊桃〕味甘，寒。主熛热，风水积聚。《诗》名苌楚，疑与猕猴桃类。
〔羊枣〕实小黑而圆，又谓之羊矢枣。
〔桑椹〕味甘，寒。主消渴。或暴乾和蜜食之，令人聪明，安魂镇神。不可与小儿食，令心寒。《诗》注言：鸠食椹多则致醉。物类之相制也有如此夫。
〔银杏〕味甘苦，平，无毒。生痰动风气，与鳗鱼同食令人软风，小儿食之发惊。
〔无花果〕味甘。开胃止泄痢。色如青李而稍长。
〔柚橘类〕《本草》谓：橘柚一物，考之郭璞曰：柚似橙而大于橘。《吕氏春秋》曰：果之美者有江浦之橘，云梦之柚。《楚辞》亦然。《日华子》云：柚子无毒，治妊孕人吃食少并口淡，去胃中恶气，消食，去肠胃气，解酒毒，治饮酒人口气。柚、橘二物分矣，附之以俟知者择焉。
上诸果，皆地产阴物，虽各有阴阳寒热之分，大率言之，阴物所以养阴，人病多属阴虚宜食之。然果食则生冷，或成湿热，干则硬燥难化，而成积聚，小儿尤忌。故火熟先君子，果熟后君子之说，古人致谨，良有以也。但四方果类甚多，土产各有所宜，名色各有所异，气味各有所投，不复悉云。


卷下  ——————————————————————————————————————————————————————————————————————————————————————————

禽类  ***************************
〔鹅肉〕利五脏，解烦止渴，白者胜。又云，性冷，不可多食，令人霍乱，发痼疾。白鹅膏，气微寒，无毒。主耳卒聋，以灌之。又润皮肤毛，主射工水毒。又饮其血及涂身，又主小儿惊痫极者。又烧灰主噎。苍者，有毒，发疮脓。卵，温，补中益气，补五脏。多食发痼疾。
〔鸭肉〕补虚，除热，和脏腑，利水道，消胀，止惊痫，解丹毒，止痢血，解毒头，治水肿，白鸭尤佳。屎，杀石药毒，解结缚，散蓄热，主热毒痢，为末，水调服之。热肿毒疮，和鸡卵白敷之，又敷蛐蟮咬疮良。黄雌鸭最补，绿头，青头鸭佳。黑鸭滑中，发冷痢脚气。卵，微寒，主心膈热，发气并冷疾。小儿食之脚软，盐醃者稍可。肉与卵并不可与鳖肉同食，害人。
〔鸡〕补虚羸甚要。属巽，巽为风，故有风病人食之无不发作。丹雄鸡，味甘，气微温，无毒。一云，有小毒。主女人崩中漏下，赤白沃，补虚温中，止血通神，杀毒辟。不者，刺血滴口，主乳难，疗白癜风诸疮，人自缢死，心下温祥。冠血，益气中，男雌女雄。百虫入耳中，滴之即出。头，主杀鬼。乌雄鸡肉，微温，无毒，主补虚弱，止心腹痛，安胎，疗折伤痹病。胆，主疗目不明，肌疮。心，主五邪。肝及左翅毛，主起阴。冠血，主乳难。血，主踒折骨痛及痿痹。肪，主耳聋。肠，主遗溺，小便数不禁。肫内黄皮，微寒，主泄痢，小便遗溺，除热止烦，并尿血崩中带下。屎白，微寒，主消渴，伤寒寒热，破石淋及转筋，灭瘢痕，敷风痛。白雄鸡肉，味酸，微温，主下气，疗狂邪，安五脏伤中消渴，调中，利小便，去丹毒，三年者能为鬼神所使。黑雌鸡肉，味甘温，无毒，主风寒湿痹，安胎，止产后下血，虚羸，五缓六急，安心定志，除邪辟恶，腹痛及痿折骨痛，乳难。翮羽，主下血闭。黄雌鸡肉，味甘酸，温平，无毒，主伤中消渴，小便数不禁，肠澼泄痢，补益五脏，续绝伤，添精髓，止劳劣，助阳，利水肿。筋骨，主小儿羸瘦，食不生肌。鸡子，主除热，火疮痫痉，可作琥珀神物。卵白，微寒，疗目热赤痛，除心下伏热，止烦满，咳逆，小儿下泄，妇人产难，胞衣不出。醯渍之，疗黄疸，破大烦热。卵中白皮，主久咳结气，麻黄紫菀和服之，立愈。凡鸡以光粉和饮喂之，后取食人尤补益。卵黄温，卵白微寒，黄鸡所下者为最。《素问》曰，阴不足补之以血。鸡卵，血也。卵不可多食，动风气，有毒，醋解之。抱鸡肉不可食，发疽。鸡具五色者勿食，与乌鸡白头者。又不可与务蒜、薤、芥菜、李子、牛肉、兔肉汁、肝肾同食，各致病。小儿五岁以下，不可与鸡肉食，令生虫。妊娠食，亦令子腹内生虫。丹溪言鸡肋肝火，《衍义》云鸡动风者，亦习俗所移。然鸡属土而有金与木，火性，补，故助湿中之火，病邪得之为有助而病剧也。
〔鹜肪〕味甘，无毒。主风虚寒热。考之，《礼》云：庶人执鹜尸，子云野鸭为凫，家鸭为鹜。然王勃《滕王阁序》又谓：落霞与孤鹜齐飞。则野鸭亦谓之鹜。唐本《别录》云：鸭肪主水肿。陶隐居言此鹜为家鸭肪，用者择之。
〔野鸭〕凉，无毒。补中益气，助力，大益病人，消食，杀十二种虫。又多年小热疮，多食即差。一种小者，名刀鸭，味最重，食之更补人虚，九月后至立春前食之绝胜。家鸭不可与木耳、胡桃、豆豉同食。又一种名油鸭，味更佳。
〔鸠〕味甘，气平，无毒。主明目，补气，助阴阳。有有斑者，有无斑者，大者，小者之不一，其用一也。《诗》名鸡，又睢鸠，水鸟也。
〔黄褐侯鸠类〕主蚁瘻恶疮，安五脏，助气虚损，排脓血并一切痈疖。五味醃炙，食之极甘美。一种青鸠，同用。
〔鹁鸽肉〕暖，无毒。调精益气，解一切药毒，食之益人。若服药人食之，减药力，无效。又治恶疮疥癣，风瘙白癞，疬疡风。炒，酒服之，白色者佳。
〔雁〕味甘，气平，无毒。主风挛拘，偏枯，气不通利，久服益气，不飢，轻身耐老。六月勿食，伤神气。一种鸨，无后趾，亦雁类。
〔鹌鹑〕味甘，平。补五脏，益中，续气，实筋骨，耐寒温，消结热。小豆和，生姜煮，食之止泄痢。酥煎令人下焦肥。与猪肉同食，令人生小黑子。和菌子食，发痔。小儿患疳及下痢五色，旦旦食之有效。春月勿食。《本草》言虾蟆所化。《素问》言田鼠化为鴽，即鹑也。寇宗奭曰：鹑有雌雄，卵生，非化也。
〔雉肉〕味酸，微寒，无毒。一云，温，微毒。补中，益气力，止泄痢，小便多，除蚁瘻。又治消渴，饮水无度，雉和盐豉作羹食。又治脾胃气虚下痢，日夜不止，肠滑不下，食良。又云，虽野味之贵，食之损多益少，九月、十一月食之有补，余月有小毒，发五痔疮疥。又不可与胡桃、木耳、菌蕈同食，发痔疮，立下血。有痼疾不可食。一种微小于雉，走而且鸣，《诗》所谓有集维鷮是也。
〔锦鸡肉〕食之令人聪明。文采形状略似雄雉，毛羽皆作圆斑点，尾倍长，嗉有肉，授情则舒于外，人谓之吐锦。
〔练鹊〕味甘，平，温，无毒。主益气，治风疾，冬春间取食之。
〔鹧鸪〕味甘，温，无毒。主补五脏，益心力，解野葛、蛇菌等毒及瘟瘴病久而危者，合毛熬，酒渍之，或生捣汁服良。脂泽手不裂。食之忌笋。
〔雀肉〕大温，无毒。起阳道，益精髓，暖腰膝，令有子。冬月者良，取其阴阳未决也。卵，味酸，气温，无毒。主下气，男子阴痿不起，强之令热，多精有子。脑，主耳聋，涂冻疮立瘥。头血，主雀盲，鸡朦眼是也。雄雀屎，名白丁香，两头尖者是，五月取之良，研如粉，煎甘草汤浸一宿，干，任用。疗目赤痛，生胬肉赤白膜，赤脉贯瞳，用男首生乳，和如薄泥，点之即消，神效。决痈疖，涂之立溃。女下带下，溺不利，蜜和丸服。又急黄欲危，以两枚研，水温服愈。龋齿有虫痛，用绵裹塞孔内，日一二易之。喉痹口噤，研调，温水灌之半钱匕。又阴疝瘕痃癖，诸块伏梁。一种似雀而小，八九月内群飞田间，谓之黄雀，亦可食用，稍不及。
〔蒿雀〕味甘，温。益阳道。脑，涂冻疮，手足不皲。此雀青黑，在蒿间垧野弥多，食之美于诸雀，性极热，最补益人。
〔鹊〕一名乾鹊，一名喜鹊。雄者肉，味甘，气寒，无毒。烧作灰，以石投中散解者雄。又曰，凡鸟左翼覆右者雄，右翼覆左者雌。雄鹊，主石淋，消结热，烧作灰，淋取汁饮之，石即下。巢，多年者，疗颠狂鬼魅及蛊毒等，烧之，仍呼祟物名号。亦敷瘻疮，良。
〔鸲鹆〕肉，味甘，平，无毒。主五痔，止血。炙食或为散饮服之。又治老嗽及吃噫。目睛，和乳汁点眼中，能见烟宵外物。
〔白鷳〕肉可食。《本草》谓其堪畜养，或疑即白雉也。
〔鸳鸯〕味咸，平，有小毒。主诸瘻疥癣，以酒浸炙，热敷其上，冷即易。一云，食其肉，令人患大风。
〔鸂鶒〕味甘，平，无毒。治惊邪及中水中短狐疾。
〔鸬鷀〕肉，冷，微毒。头骨，主鲠及噎，烧服之。屎，治小儿疳蛔。
〔鹤〕味咸，平，无毒。血，主益气力，补劳乏，去风，益肺。肫中沙石子，磨服蛊毒邪。鹤有玄，有黄，有白，有苍，白者良。
〔乌鸦〕平，无毒。治瘦，咳嗽，骨蒸劳。目睛，注目中，治目。一种慈鸦，味酸咸，平，无毒，用皆同。《诗》谓弁彼鸒斯是也。
〔鹳〕味甘，无毒。脚嘴，主喉痹飞尸，蛇虺咬及小儿闷僻，大腹痞满，䮝煮汁服之。又云，鹳骨大寒，治尸疰腹痛，炙令黄，为末，空心暖酒服方寸匕。又云，有小毒，杀树木。沐汤中著少许，令毛发尽脱更不生。入药用白者良。
〔鹰〕肉，食之主邪魅，五痔。屎，主伤挞，灭瘢，合殭蚕、衣鱼为膏甚验。眼睛，和乳汁研之，夜三注眼中，三日见碧宵中物。一种鹞，用与鹰同。《诗》云鸩彼晨风，亦此类鸇也。
〔鸢〕其飞戾于天，《本草》谓之鸱，味咸，平，无毒。主头风眩，颠倒痫疾。得之者，宜藏其首。
〔鹘鵃〕鸠类，肉味咸，平，无毒。助气益脾胃，主头风眩，煮炙食之，顿尽一枚，至效。一种鸷鸟，名鹘，不同此类。
〔啄木鸟〕平，无毒。主痔瘻，烧灰酒服之。牙齿疳䘌蚛牙，烧末内牙齿孔中。《淮南子》曰：啄木愈龋。
〔黄鸟〕味甘，温。补阳益脾。此鸟感阴气先鸣，所以补人。
〔天鹅〕味甘，平，无毒。性冷，醃炙佳。绒毛，疗刀杖疮立愈。
〔鹬〕肉甚暖，食之补虚。
〔鴞〕肉肥美。古人重其炙，主鼠瘻。目，吞之令人夜中见物。
〔百舌〕主虫咬。炙食之，亦主小儿久不语。
〔鹭鸶〕味咸，平，无毒。主瘦虚，益脾补气，炙食之。一种白鹤子，脚黄，形似鹭，但头上无毵毛，袅耳。又红鹤，形亦相类。
〔山鹧〕味甘，温。食之解诸果毒。一种阳鹊，形色相似。
〔竹鸡〕味甘，平，无毒。主野鸡病，杀虫，煮炙食之。即山菌子。
〔鶡鸡〕味甘，无毒。食之令人勇健肥润。
〔麦鸡〕味甘，温，补虚益脾。
〔苍鸡〕味甘，温。主杀虫蛊毒。状如鹤大，两颊红，顶无丹。
〔秧鸡〕味甘，温，治蚁瘻。
〔英鸡〕味甘，温，无毒。主益阳道，补虚损，令人肥健悦泽，以食，不患冷。常有实气而不发也。
〔鹈鸪〕味咸，平，无毒。主赤白久痢。成疳者，嘴，烧灰为末，服方寸匕愈。又名淘河，俗呼误为蛇鹤。《诗》所谓维鹈在梁也。
〔巧妇鸟〕主聪明。炙食之甚美，即鹪鹩也。其雏化而为鵰，故《古语》曰鹪鹩主鵰，言始小而终大也。鵰，一种黑色，食草，似鹰而大，善鸷，谓之皂鵰，用与鹰同。
〔秃鶖〕味咸，微寒。主中虫鱼毒。觜，治鱼骨鲠。状如鹤而大，长颈赤目，头高六七尺。《诗》谓有鶖在梁是也。
〔桑扈〕味甘，温，无毒。主肌羸虚弱，益脾，泽肤。此鸟不食粟，喜盗膏脂而食之，所以于人有补。又名藕脂，俗呼青嘴。
〔鱼狗〕即翠鸟，味咸，无毒。主鲠及鱼骨刺入肉不可出，痛甚者，烧令黑为末，顿服之。煮汁饮亦佳。
〔鸊鷉〕膏，主耳聋，滴耳中。又主刀剑，令不锈。水鸟也，如鸠鸭脚连尾不能陆行，常在水中，人至即沉，或击之便起。
〔鵁鶄〕水鸟，可食。似鸭，绿毛。相传人家养以厌火灾，恐未必。
〔鸥〕味甘，无毒。主躁渴狂邪。五味醃炙食之。
〔布穀〕味甘，温。主安神定志，令人少睡。
〔燕〕屎，味辛，气平，有毒。主蛊毒鬼疰，逐不祥邪气，破五癃，利小便。窝与屎同，多以作汤，浴小儿，治惊邪。卵，主水浮肿。肉，出痔虫。
〔伏翼〕味咸，平，无毒。主目[月鬼]，明目，夜视有精光。久服令人喜乐，媚好，无忧，延寿。又治五淋，利水道。取血滴目，令人夜中见物。粪，名夜明沙，味辛，寒，无毒。主面痈肿，皮肤洗先时痛，腹中血气，破寒热积聚，除惊悸，去面黑皯。炒服，治瘰疬。烧灰酒服方寸匕，治子死腹中。又小儿无螘，熬捣为散，狂意拌饭与食之。又治疳。
〔孔雀〕味咸，无毒。又云凉，微毒。解药毒，蛊毒。血，治毒药，生饮良。屎，微寒，主女子崩中，带下，小便不利。尾，不可入目，昏翳人眼。此禽因雷声而孕，或言血即鸩毒。
〔鹦鹉〕味甘，温。主虚嗽。此鸟足四趾齐分，两睑俱动如人目，与众鸟异。有白者，绀绿者，苍黑者，白者良。养久能人言。
〔寒号虫〕鸟类，有肉翅，不能飞。肉，味甘，食之益人。粪，名五灵脂，味甘，温，无毒。主疗心腹冷气，小儿五疳，辟疫，治肠风，通利气脉，女子月闭。
〔鸀鳿鸟〕主溪毒，砂蝨，水弩射工蝈等病。肉，亦可食。
上诸禽，有毒形色异常，白身玄首，玄身白首及死不伸足，不闭目之类，有毒。《记》曰：天产作阳，地产作阴。禽兽皆天地生物，而禽卵生羽飞，又阳中之阳，虽气味各有阴热之分，大概肉所以养阳。然人之身，阳常有馀，阴常不足，阳足而复补阳，阴益亏矣。丹溪曰：诸肉能助起湿中之火，久而生病。《素问》曰：膏粱之变，足生大丁。故禽之肉虽益人，亦不宜多食也。

兽类  ***************************
〔鹿〕肉，温，补中，强五脏，益气力，调血脉。生者，疗中风口偏，割薄之，左患右贴，右患左贴，正即除之。髓，味甘，气温，主女男伤中绝脉，筋骨急痛，咳逆，以酒和服之。地黄汁煎作膏，填骨髓。蜜煮，壮阳，令有子。头，主消渴，夜梦鬼物及烦惫。肾，平补肾气，壮阳，安五脏，作酒及煮粥服。筋，主劳损，续绝骨，主虚劳，作酒饮去风，补髓脂，主痈肿死肌，温中，四肢不遂，风头，通腠理。一云，不可近阴，令痿，殊不知鹿性淫乐，食之起阴，何以言痿？是令阴不痿也。血，主阴痿，补虚，止腰痛，肺痿吐衄，崩中带下，和酒饮之。又云，诸气痛欲危者，饮之立止，至效。齿，主留血气，鼠瘻，心肠痛。骨，味甘，微热，无毒，安胎下气，杀鬼精物，久服耐老。茸，味甘酸。又云，苦辛，气温，无毒。主漏下恶血，溺血，破留血在腹，散石淋，痈肿，骨中热，疽痒，治寒热惊痫，虚劳，洒洒如疟，羸瘦，四肢痠疼，腰脊痛，脚膝无力，小便利，泄精，女人崩中，赤白带下，益气强志，生齿不老。角，味咸，气温，主恶疮痈肿，逐邪恶气，留血在阴中，小腹血急痛，腰脊痛，折伤恶血，尿血，轻身益气，强筋骨，补绝伤。又妇人梦与鬼交者，取末和清酒服，即出鬼精，鹿之一身皆益人，野族第一品也，或脯，或煮，或蒸，俱和酒食之良。
〔水牛〕肉，味甘，平，无毒。一云，冷微毒。止消渴并吐泄，安中益气，养脾胃。心，主虚忘。肝，主明目。肾，主补肾气，益精。齿，主小儿牛痫。髓，味甘，温，主安五脏，平三焦，温骨髓，补中，续绝伤，益气，止泄痢消渴，以酒服之良。角，疗时气寒热，头痛。牛角䚡，味苦，气温，性涩，无毒。下闭血，瘀血疼痛，女人带下，血崩不止。胆，味苦，气大寒，可丸药。又除心腹热，渴利，口焦燥，益目精。屎，寒，主水肿恶气。用涂门户著壁上者燔之，主鼠瘻恶疮。
〔犍牛〕黄者，肉平。一云，温，无毒。一云，微毒。消水肿，除热气，补虚损，益腰脚，强筋骨，壮健人。亦发药动病，黑者尤甚，俱不如水牛佳。头蹄，主下热风水气，大腹肿，小便涩，患冷人勿食。脑，主消渴风眩。肝及百叶，主热气，水气，丹毒，解酒劳并痢。五脏，主五脏，平三焦。骨髓，温，无毒，止吐衄，崩中带下，肠风下血并水泻。肚，主消渴，风痃，补五脏。肾，补肾髓，安五脏，平三焦，温中。鼻，通乳汁。茎，主漏下，妇人赤白带下，无子。牝牛不及牡牛，黑牛不及黄牛。独肝及自死者并疟病后皆不可食，又不可与黍米、韭、薤同食。
〔羊〕肉，味甘，大热，无毒。主缓中，字乳余疾，头脑大风，汗出，虚劳寒热，开胃，补中益气，肥健人，安心止惊。又云，羊肉比人参、黄耆，参耆补气，羊肉补形。头肉，凉，主骨蒸脑热，缓中安心止惊，热病后宜食，冷病人不宜食。脑，发风，若和酒食则迷人心。五脏，温，平五脏，肺，补肺，主咳嗽，止渴，小便数。心，止忧恚膈气，补心。肺有孔者勿食。肝，明目，主肝风虚热，目赤睛痛。肾，补肾气，益精髓，壮阳，健胃，补虚损，止小便，盗汗，耳聋。髓，味甘，温，主男女伤中，阴气不足，和血脉，益经气，以酒服之。齿，主小儿羊痫寒热。胆，主青盲，明目，又疗时行热燥疮并淋湿。又点眼中赤瘴白膜，风泪。又解蛊毒。皮，补虚劳，去一切脚中虚风。血，主女人产后血虚晕。胫骨，治牙齿疏豁。羚羊角，味咸，苦，气寒，无毒，属木，入厥阴经。主明目，益气起阴，去恶血注下，辟蛊毒恶鬼不祥，安心气，常不魇寐，疗伤寒，时气寒热，热在肌肤，温风注毒，伏在骨间，除邪气惊梦，狂越僻谬，小儿惊痫，治山瘴，散产后血冲心烦闷，烧末酒服之。又治食噎不通。久服强筋骨，轻身益气，利丈夫。羖羊角，用同此羊，谓北地青羊也。若南羊，则多受湿，湿则有毒，又山中吃毒草，故不堪用。若言其味，则浙东一种山羊，味甚甘美，诸家谓南羊味淡，或见之未悉。南人食之甚补益，但以其能发，病者皆不可食，犯之即验，此其不及北羊也。北地一种无角大白羊，食之甚胜。又同华之间卧沙细肋角低小者，供馔在诸羊之上，医家诸汤丸，用之即效。
〔山羊〕《尔雅》谓之羚羊，有筋力，甚能陟险峻，生深山谷穴中。皮可制靴履。味甘于家羊，用亦如之。又野外黄羊同。
〔狗〕肉，味咸，酸，温。主安五脏，补绝伤，轻身，益气力血脉，厚肠胃，实下焦，暖腰膝，填精髓。一云，所补在血，去血不益人。心，主忧恚气，除邪。脑，主头风痹，下部䘌疮，鼻中身肉。头骨，主金疮，止血。胆，主明目，痂疡恶疮。脚蹄，主下乳。齿，主癫痫，寒热卒风沸。乳汁，主青盲，取白犬生子目未开时汁，注目中，疗十年盲，犬子目开即瘥。牡狗阴茎，味咸，平，无毒。主伤中，阴痿不起，令强热大，生子，除妇子带下十二疾。白狗、乌狗入药，牡者胜。又云，黄狗大补，白黑次之，余者微补。犬欲癫者不可食，阴虚发热人与妊娠勿食。不可炙食，致消渴。又不可与蒜同食，顿损人。尝见人食犬者多致病，南人为甚，大抵人之虚多是阴虚，犬肉补阳，世俗往往用此，不知其害，审之。
〔山狗獾〕形如家狗，脚微短，好鲜食果食，味甘美。皮可为裘。有数种，在处有之，蜀中出者名天狗。
〔猪〕肉，味苦，微寒。主闭血脉，弱筋骨，发痰，令人少子，食之暴肥，以其风虚故也。疟病金疮勿食，不可同牛肉食，生寸白虫。同荞麦食，患热风，脱鬚眉。豚卵，味甘，温，无毒。主惊痫癫疾，鬼疰蛊毒，除寒热，奔豚五癃，邪气挛缩。悬蹄，主五痔，伏热在肠，肠痈内蚀。四肢，主伤挞，诸败疮，下乳汁。心，主惊邪忧恚，血不足，补虚劣。多食耗心气，不可同茱萸食。肚，微温，补中益气，止渴利，主骨蒸热劳，杀劳虫，补羸，助血脉，止痢，四季宜食。肺，微寒，能补肺，不可同白花菜食，令滞气，发霍。肝，温，主脚气，冷泄赤白，藏虚。不可同鱼子食。肾，冷，和理肾气，通利膀胱，补虚劳，消积滞。冬不可食，损真气，发虚拥。脾，主脾胃虚热。舌，健脾，补不足，令人能食。头，补虚乏，去惊痫五痔，煮极热食之。脑，不可食。鬐脂，主生发。脂膏，生恶疮，利血脉，解风热，皮肤风润。肝，解斑蝥、芫菁毒，腊月者杀虫，忌食乌梅。皮，味甘，寒。猪，水畜，春气先入肾，解少阴客热，加白蜜食，润燥除烦，加米粉，益气断痢。肠脏，主下焦虚竭，大小肠风热，宜食之。
〔野猪〕肉，味甘，补肌肤，令人肥腻，补五脏，止肠风下血，及癫痫病。不发风气，尚胜家猪。又云，微动风。雌者尤美。青蹄者勿食。肪膏，酒浸食之，令妇人多乳，连进十日，可供三四孩儿。本来无乳者，亦有三岁者。胆中有黄，黄味辛甘，气平，无毒。主金疮，止血生肌，疗癫痫及鬼疰。此物多是射而得之，射药之毒，中入其肉，不可不虑。
〔麂〕味甘，平，无毒。主五痔病，炸出，以姜醋进之，大有效。多食动痼疾。一云，凉，有毒，能堕胎，发疥疮。
〔麖〕似麂而大，肉稍粗，气味亦同麂也。
〔麞〕肉，味甘，温，无毒。补益五脏。八月至十一月食之甚美，余月食之动气。又瘦恶疮者食之发痼疾。心粗豪人宜食之，减其性，胆小人食之愈怯。与鸽食，成精髓，益气力，悦泽人面。脐下麝香，味辛，气温，无毒。主辟恶气，杀鬼精物，瘟疟，蛊毒，痫痓，去三虫，疗诸邪鬼气，中恶，心腹暴痛胀急痞满，风毒，妇人产难，堕胎，疗蛇毒。
〔麋〕肉，益气补中，治腰脚。一云，微补五脏，不足多食，令人弱房事，发脚气，不可近阴，令痿。夫麋性与鹿性一同淫乐，又辛温补益之物，是令阴不痿也，意当时写本草者逸其字，以讹传讹，大率类此。孟子言尽信书则不如无书是矣。用者酌之。脂，辛温，主疮肿死肌，寒风湿痹，四肢拘缓不收，风头肿气，通腠理。角，味甘，主脾，止血，补虚劳，益气力，填骨髓，暖腰膝，壮阳道。茸，尤良。按《月令》冬至一阳生，麋角解；夏至一阴生，鹿角解。麋茸利补阳；鹿茸利补阴。不可合虾及生菜，梅，李果实同食。
〔獾猪〕肉，甘美，作羹臛食之，下水肿大效。又云，味酸，平，主丹石热及久患赤白痢，瘦人食之长肌肉，肥白。脂，主传尸鬼气，肺痿气急，酒食之。胞，吐蛊虫。
〔毫猪〕肉，甘美多膏，利大肠。不可多食，发风气，令人虚。
〔兔〕肉，味辛，平，无毒。主补中益气。又云，寒，主热气湿痹，治消渴。久食弱阳，损元气血脉，令人阴痿。与姜同食，令心痛。妊娠不可食，令子缺唇。头骨，主头眩痛颠疾。骨，主热中消渴。肝，主目暗。不可与鸡肉，菜芥，胡桃，柑橘同食。
〔驴〕肉，凉，无毒。主风狂，忧愁不乐，能安心气。乌驴佳。一云，食之动风，脂尤甚，屡试验。诸家云，治风恐未可凭，其用乌驴者，盖因水色，以制热则生风之意。凡腹内物，食之皆令筋急。尿、屎皆入药。
〔虎〕肉，味酸，平。主恶心欲呕，益气力，治疟。又食之入山，虎畏之，辟三十六种精魁。药箭射毒入骨肉，食之不可不虑。
〔熊〕肉，味甘，寒，微温，无毒。主风痹，筋骨不仁，五脏腹中积聚，寒热，羸瘦，头疡，白秃，面皯疱。久服强志，不飢轻身。有痼疾者，食之终身不能除。胆，味苦，气寒，主时气盛热，变为黄疸，小儿惊痫五疳，杀虫，治恶疮。又久痔不瘥，涂之神效。其胆，春在首，夏在腹，秋在左足，冬在右足。此兽能举木引气，冬蛰不食，飢则自舐其掌，故其美在掌。久食之，可御风寒诸疾。宜，孟子取之。
〔白马〕肉，味辛苦，冷。主热下气，长筋，强腰脊，壮健，强志，轻身不飢。又云，有小毒。主肠中热。凡用，须以水捋洗数次，去净血，再以好酒洗，方煮之，更入酒烹熟，可食，饮好酒数杯解之，乃佳。茎，味咸甘，平，无毒。主伤中绝脉，男子阴痿不起，坚长，益气，长肌肉，肥健生子，小儿惊痫，阴乾入药。肝，主寒热。心，主喜忘。患痢人勿食。眼，主惊痫，腹满，疟疾。悬蹄，主惊邪瘛瘲，乳难，衄血，内漏崩，辟恶气鬼毒，蛊疰不祥。齿，主小儿马痫，水磨服。头骨，主令人不睡。鬐毛，主女子崩中赤白。膏，主生发。脯，疗寒热痿痹。溺，味辛，微寒，主消渴，破症坚积聚，男子伏梁积疝，妇人瘕疾，铜器盛饮之。又治鳖瘕。又洗头疮白秃。屎，名马通，微温，主妇人崩中，止渴及吐下血，鼻衄，金创，止血。肝，大毒，食而死者多矣。故曰：食马留肝。凡马肉与苍耳同食，十有九死，与生姜同食，生气嗽。又不可与仓米同食，仓米恐是苍耳也。妊妇并有疮疥者，不可食。白马黑蹄，头青蹄黑，脊而斑，凡形色异常者，皆不可食。牝马并各色马，诸书不载，大率一类，而不及白牡马也。
〔豹〕肉，味酸，平，无毒。主安五脏，补绝伤，轻身益气。久服利人，耐寒暑。脂，合生发膏，朝涂暮生。齿骨，极坚，人诈为佛牙。
〔象〕肉，味淡，多食令人体重。牙，无毒，主诸铁及杂物入肉，刮取屑，细研和水敷刺上，即出。身具百兽肉，惟鼻是其本肉。胆，随四时所在四腿，春前左，夏前右，秋后左，冬后右。主目疾，和乳滴目中。又云，喉中刺痛，用旧牙梳屑研水饮之。小便不通，生煎服之。小便多，烧灰饮下。
〔獭〕肉，味甘寒，疗时气。肝，味甘，有毒，主鬼疰蛊毒，却鱼鲠，止久嗽，烧服之。胆，主明目。涂酒杯唇上，酒稍高于杯唇，分杯之说误也。屎，主鱼脐疮，研敷之。
〔豺〕肉，味酸，食之无益。皮，性热，主冷痹脚气，炙，缠病上即差。
〔狼〕味辛，老狼领下有悬肉，行善顾，疾则不能。䏶中筋如织络，小囊大似鸭卵，作声，诸窍皆沸。粪烟直上，烽火用之。昔言狼狈是二物，狈前二足绝短，先知食之所在，指以示狼，狼负以行，匪狼不能动。肉皆可食。
〔罴〕大于熊；貔，似虎；猫，似虎而浅毛。三兽俱阳物，用同熊、虎。
〔狐〕味甘，寒，有毒。主补虚劳，治恶疮疥，作臛食之。阴茎，味甘，有毒，主女子绝产，阴痒，小儿阴颓卵肿。雄狐粪，烧之辟瘟疫恶病。头，烧以辟邪。心肝，生服治妖魅。肝，烧灰治风。
〔狸〕肉，味似狐，疗诸疰五痔，作羹臛食之。骨，味甘，温无毒。主风疰，尸疰，鬼疰，在皮中淫跃如针刺者，心腹痛走无常处及鼠瘻，恶疮。头骨尤良，炙骨和麝香，雄黄为丸，治痔瘻甚效。粪，烧灰主寒热鬼疟发无期度者，极验。狸类甚多，有玉面狸，九节狸，风狸，香狸，食品佳者也。
〔猯〕肉、胞、膏，味甘，平，无毒。主上气，乏气咳逆，酒和服之。又水胀不瘥者，以肉作羹臛食之。胞，干磨服，吐蛊毒，并效。
〔猴〕肉，味酸，平，无毒，主诸风劳，酿酒弥佳。干脯，主久疟。头骨，主瘴魅。手，主小儿惊痫口噤。屎，主蜘蛛咬。皮，主马疫气。
〔麈〕肉，味如牛脂，甘过之。皮，可为靴。尾，能辟尘。山牛也。
〔家猫〕肉，甘，微酸，主劳瘵。
〔鼹鼠〕味咸，无毒。主痈疽，诸瘻，蚀恶疮，阴䘌烂疮。鼯鼠，主堕胎易产。一种竹䶉，食笋，味佳。它如貂鼠，黄鼠狼，俱入药。又云，鼠胆，治耳聋，但取而不得耳。
〔果然〕肉，味咸，无毒。主瘴疟寒热，煮食之。狨兽，主五野鸡病。狒狒，血饮之可见鬼。三种皆类猴而用稍异，故并录之。
牛黄、犀角、腽肭脐、貂泽膏，罕有真者，虽有亦不多，用者慎焉。彼麒麟、驺虞、神龙之肉，人亦岂易得而醢之哉？
上诸兽肉，如热血不断，落水浮，及形色异常之类者，皆有毒，不可食。孔子色恶不食，臭恶不食，不时不食，是也。又曰：肉虽多，不使胜食气，盖人食以穀气为主，一或过焉，适足以伤人，非养生之道矣。况望其有所补乎？夫人虽不如孔子之圣而自昧昧于饮食之节，以自戕其生，尚亦不误，何哉？宜合禽类后之说观之。

鱼类  ***************************
〔鲫鱼〕味甘，温，无毒。主诸恶疮，烧以酱汁和涂之，或取猪脂煎用。又主肠痈。合蓴作羹，主胃弱不下食，调中下气补虚。作脍，主肠癖，水穀不调，及赤白久痢。又酿白矾烧灰，治肠风血痢。又开其腹内少盐烧之，治齿痛。丹溪云：诸鱼皆属火，惟鲫鱼属土，故能入阳明，有调胃实肠之功。多食亦能动火，不可与沙糖、蒜芥、猪肝、鸡肉同食。
〔鲤鱼〕味甘，寒无毒。肉，烧灰治咳逆气喘。煮食之，疗水肿脚满，下气又安胎，治怀妊身肿。又天行病后与原有症疾人。皆不可食肉。忌葵花子，忌猪肝同食，俱害人。头，有毒。胆，主目热赤痛，青盲，明目，久服强悍，益志气，滴耳聋，小儿热肿涂之。
〔鲥鱼〕平补虚劳，稍发疳痼。
〔鲂鱼〕调胃气，理五脏。和芥子酱食之，助肺气，去胃家风。消穀不化者，作鱠食，助脾气，令人能食。作羹臛食，宜人。
〔鲟鱼〕味甘，平，益气补虚，肥健人。其子肥美，杀腹内小虫。
〔蠡鱼〕味甘，寒，无毒。主湿痹，面目肿胀，大小便壅塞，疗五痔出血。取鱼肠，以五味炙令香，以绵裹内穀道中，食顷虫即出。又脚气，风气，作鱠食之良。丹溪：癞疾用此鱼以代蛇之或缺，是亦去风。古方有单用黑蠡汤安胎，是妊娠亦可食也。一云，亦发痼疾。诸鱼胆皆苦，惟此胆甘，可食。
〔鳝鱼〕味平，甘，无毒。开味利脏，久食肥健。此鱼食泥不忌药。
〔鲈鱼〕平补五脏，益筋骨，安胎，治水气，食之宜人，作鮓尤良，暴乾甚香美。虽有小毒，不敢发病。一云，发痃癖及疮肿。不可与乳酪同食，中其毒以芦根汁解之。
〔河豚鱼〕味甘，温，有大毒。主补虚，理腰脚痔疾，杀毒。其味极美，肝尤毒。然修治不法，食之杀人。橄榄、芦根、粪水解之。
〔石首鱼〕味甘，无毒。开胃益气。乾者，为鲞鱼，消宿食，消瓜成水，主中恶暴痢。用大麦杆包，不露风，陈久愈好。否则发红失味。又云，鱼首有石如棋子，磨服治淋。
〔鲚鱼〕发疥。
〔青鱼〕甘，平，无毒，微毒。主湿痹，脚气弱，烦闷，益气力。忌蒜葵。
〔鲇鱼〕甘，无毒。一云，有毒。主水浮肿病，利小便。忌牛肝。魤鱼，似鲇，美且益人。下膀胱水，动痼疾，不可与野猪、野雉同食。赤目、赤须、无腮者，不可食。二鱼寒而有毒，非嘉物也。
〔白鱼〕味甘，平，无毒。主开胃，助脾消食，补肝明目，去水气，令人肥健。五味蒸煮，食之良。若经宿食之，腹冷生病。或醃，或糟，皆可。人患疮疖，食之甚发脓，灸疮食之不发。
〔鳗鲡鱼〕味甘，有毒。一云，平，微毒。主五痔疮瘻，腰背湿风痹，常如水洗及湿脚气，一切风瘙如虫行者，杀诸虫、诸草、石药毒。劳瘵人食之，杀虫。昔有女子患传尸劳，其家以之活钉棺中，弃之江流，以绝此病。流至金山，有人引岸开视之，女人尤活，因取置渔舍，多得鳗鲡食之，病愈后为渔人妻。此说事见《稽神录》。
〔鳝鱼〕味甘，大温，无毒。主补中，益气血，除腹中冷气。腹鸣，产前产后病，淋沥，瘦弱，气血不调，宜食。若过多，令霍乱时行病起，食之再发。
〔鳙鱼〕格额目傍有骨，名乙，《礼》云：鱼去乙。一云，东海鰫鱼也，食之别无功用。又云，池塘所蓄头大细鳞者，甘平益人。一种鲢鱼，似鳙，头小色白，性急味胜。
〔鲩鱼〕无毒。胆最苦，治喉痹飞尸。
〔鳜鱼〕味甘，无毒。去腹内恶血及小虫，益气力，令人肥健。一云，平，稍有毒，益脾胃。
〔昌侯鱼〕味甘，平，无毒。益气肥健。子，有毒，令人痢下。
〔鯮鱼〕平，补五脏，益筋骨，和脾胃。多食宜人，作鮓尤佳，暴乾甚香美。不毒，亦不发病。
〔嘉鱼〕味甘，温，无毒。一云，微毒。食之令人肥健悦泽。此乃乳穴中小鱼，常饮乳水，所以益人，味甚珍美，力强于乳。《诗》所谓南有嘉鱼，注言出于沔南之丙穴是也。
〔乌贼鱼〕味咸，平，主益气强志，通月经。《素问》云主女子血枯。
〔章举鱼〕一名石矩，比乌贼鱼差大，味更珍好。
〔黄颊鱼〕味甘，平，无毒。醒酒，不益人。一云，能祛风。
〔比目鱼〕平，补虚，益气力，多食稍动气。
〔鮰鱼〕味美，膘可作胶，与鱁鮧鱼白相似。
〔邵阳鱼〕有毒。主瘴疟。尾有刺，人犯之至死。
〔鮹鱼〕味甘，平，无毒。主五野鸡痔下血，瘀血。
〔鱣鱼〕无毒。肝，主恶疮癣疥。《诗》言鱣鲔发发，即今之鳇鱼也。
〔鲨鱼〕平，补五脏，主蛊气蛊疰，与鲛鱼同。
〔鲎鱼〕平，微毒，疗痔杀虫，多食发嗽并疮癣。
〔鲭鱼〕味甘，平，无毒。肉，主脚气湿痹。眼睛，主能夜视。头中枕，磨服，主心腹痛。胆，主目暗并涂恶疮。贯矾，主喉痛，力效。
〔蟹类〕甚多。螃蟹，味甘，寒，有毒。一云，凉。主胸中热，解结散血，愈漆疮，养筋，益气理经。服乃食品之佳味，最宜人，须是八月一日，蟹吃稻芒后，方可食，霜后更佳。已前食之有毒。独螯，独目，两目相向者，皆有大毒，不可食。有风疾人并孕妇不可食。藕、蒜汁、冬瓜汁、紫苏俱解蟹毒。蠘蟹，壳润多黄，其螯无毛最锐，食之行风气。蝤蛑蟹，扁而大，性冷，无毒。解热气，小儿痞气。蟛蜞蟹，小毒，食之令人吐利，与蟛螖蟹同。拥剑蟹，一大螯待斗，一小螯供食，余者皆有毒，不可食。误中者，急以黑豆汁解之。其黄能化漆为水，脚中髓并壳中黄螯为末，内金疮中，能续断筋。爪，主堕胎，破宿血，产后血闷，酒及煮汤煎服良。
〔鳖〕味甘，主补阴，调中益气，去热气，血热，温痹，腹中症热，妇人带下，羸瘦。然性冷，久食损人。妊娠不可食，忌苋菜。又头足不缩，独目，目陷，腹下红及有卜字，五字，王字等形者，俱有大毒，不可食。误中者，以黄耆、吴蓝煎汤解之。甲，味咸，平，无毒。主心腹症瘕，坚积，寒热，去痞，息肉，阴蚀，痔恶。肉，消疮肿，疗温疟，劳瘦骨热，小儿胁坚，妇人漏下，五色弱瘦，堕胎。头，烧灰，主小儿诸疾。脱肛，血可涂之。丈夫阴头痈，取一枚烧灰，和鸡卵白敷之。产难，食灰立出。
〔车熬〕冷，无毒。解酒毒，酒渴，消渴。不可多食。
〔蚶〕味甘，温，无毒。主心腹冷气，腰脊冷风，利五脏，益血温中，起阳，消食健脾，令人能食。
〔蛏〕甘，温，无毒。补虚，产后虚损，主冷痢，邪热烦闷。疫后忌食。
〔淡菜〕温，无毒。补五脏虚损劳，理腰脚气，益阳事，消食，除腹中冷，消痃癖，润毛发，产后血结冷痛，崩中带下，漏下，男子久痢并宜食之。煮以五味更妙。虽形状不典甚益人。
〔蛤蜊〕性冷，无毒。丹溪云：湿中有火，止消渴，开胃，解酒毒，主老癖。能为寒热者及妇人血块，煮食之。此物虽冷，然与丹石相反，食之令腹结痛。汤火伤，壳烧灰，油调搽，神效。
〔蚬〕冷，无毒。辟时气，开胃，压丹石，去暴热，明目，利水，下脚气湿毒，解酒毒目黄。多食发嗽并冷气，消肾。
〔虾〕平，主五野鸡病。动风发疥，小儿食之，令脚屈不能行。主水田沟渠中，小者有小毒。海虾，长一尺，作鮓毒人至死。
〔石决明〕味咸，平，寒，无毒。主目翳痛，青盲。又，服益精轻身。
〔马刀〕味辛，微寒，有毒。主漏下赤白，寒热，石淋，杀禽兽贼鼠。
〔田螺〕气大寒，主目热赤痛，取黄连末内其中，汁出用以注目。生浸取汁饮之，治消渴，又利大小便，腹中结热，脚气上冲，脚手浮肿，解酒过多，喉舌生疮。碎其肉敷热疮。烂壳烧末，主反胃。煮汁，治急黄。螺蛳用同海螺，治目痛。
〔牡蛎〕味咸，气平，微寒，无毒，入足少阴经。主伤寒寒热，温疟洒洒，惊恚怒气，除拘缓，瘰疬，痈肿，喉痹，鼠瘻，女子带下赤白，心胁气结痛，除老血软积痞，咸能软坚也。涩大小肠，止大小便，疗鬼交泄精。久服强骨节，杀邪鬼，延年。和杜仲服，止盗汗。和麻黄根、蛇床子、乾姜为粉，去阴汗。引以柴胡，能去胁硬。引以茶清，能消结核。引以大黄，能除股肿。地黄为之使，能血精收涩，止小便，本肾经药也。
〔蚌〕性冷，无毒。主妇人虚劳下血并痔瘻，血崩，带下，止消渴，除烦热，压丹石毒。以黄连末内之，取汁，点赤暗眼良。烂壳饮下，治反胃痰饮。又蚌粉，治疳，止痢，醋调敷痈肿。
〔龟〕肉，味咸，甘，平。一云，酸，温。食之，令人身轻不飢，益气资智，令人能食。酿酒，主风脚软弱并脱肛。溺，主耳聋，又疗久嗽，断疟。甲，止漏下赤白，破症瘕，咳疟，五痔，阴蚀，湿痒，瘫痪，四肢重弱，小儿囟不合，头疮难燥，女子阴疮，心腹痛，腰背痠疼，骨中寒热，伤寒劳复或肌体寒热欲死。大有补阴之功，力猛，兼去瘀血，续筋骨，治劳倦，益。龟乃阴中至阴之物，禀北方之气而生，故能补阴血亏，补心，并效。
〔豩〕味咸，无毒。肉，主飞尸，蛊毒，瘴疟。肪，摩恶疮，与海豩同。
〔蛙〕味甘，寒，无毒。主小儿赤气，肌疮脐伤，止痛，气不足，取以五味醃炙，酒食之良。
〔蛤蚧〕咸平，小毒。主久肺劳，传尸，杀鬼邪，疗嗽，下淋，通水道。
〔水母〕味咸，无毒。主生气，妇人劳损，血带，小儿风疾，丹毒。
〔鲮鲤〕甲、肉，主五邪，惊啼悲伤，疗蚁蝼。
〔贝子〕咸平，平，有毒。主目翳，鬼疰蛊毒，腹痛，下血，五癃，利水道，除寒热温疰，解肌，散结热。一种紫贝，圆大，明目去热毒。
〔鼋〕肉，补虚，味似鼍。鼍肉主少气吸吸，足不立地。甲，俱入药。
〔玳瑁〕寒，无毒。主解百药毒。血可生饮。
〔海蛤〕味苦，咸，平，无毒。主咳逆上气，喘息烦满，胸膈寒热，疗阴痿。与文蛤、魁蛤用稍同。
〔虾蟆〕辛，寒，有毒。主邪气，破症坚血，痈肿阴疮。服之不患热病。肪，可合玉子蝌蚪，用胡桃肉皮和为泥，染髭发不变。
〔鱼脍〕乃诸鱼所作之脍，味甘，温，补，去冷气湿痹，除喉中气结，心下酸水，腹中伏梁，冷痃，结癖，疝气，补腰脚，起阳道。鲫鱼脍，主肠癖，水穀不调，下利，小儿、大人丹毒，风痃。鲤鱼脍，主冷气，块结在心腹，并宜蒜薤食之，以菰菜为羹，谓之金羹玉脍，开胃口，利大小肠，以蔓菁煮去腥。凡物，脑能消毒，所以食脍必鱼头羹也。近夜食不消，马鞭草汁能消之。饮水令成虫，病起食之令胃弱。不宜同乳酪食，令霍乱。又云，不可同蒜食。予昔寓苍梧，见一妇人患吞酸，诸药不效，一日食鱼脍遂愈，盖以辛辣有劫病之功也。凡脍，若鱼本佳者，脍亦佳。
〔鱼鮓〕诸鱼所作之鮓，不益脾胃，皆发疥。鲤鱼鮓，忌青豆、赤豆；昨鲭鱼鮓，忌胡荽、羊肉。鮓中有虾者，蜜瓶盛者，不可食。
上诸鱼，有毒目，有睫目，能开合，二目不同，逆腮、全腮，无腮，脑中白连珠，连鳞，白鬐，腹下丹字，形状异常者，并杀人。海产皆发霍，多食令吐利。凡中毒以生芦根、马鞭草取汁，大豆、陈皮、大黄煮汁，并解之。《素问》曰：鱼热中。丹溪曰：鱼在水无一息之停，食之动火。孟子曰：舍鱼而取熊掌，良有以也。食者节焉。

味类  ***************************
〔盐〕味咸，气寒，无毒。主杀鬼蛊，邪疰毒气，下部䘌疮，吐胸中痰癖，止心腹卒痛，坚齿，止齿缝出血。中蚯蚓毒，化汤中洗沃之。又用接药入肾，利小便，明目止风泪。多食伤肺喜咳，又令人失色肤黑，走血损筋。病嗽及水者宜禁之。一种戎盐，其用稍同。
〔酱〕味酸咸，气汁利，除热，止烦满，杀百药、鱼肉、菜蕈及汤火、蛇虫等毒。纯豆者佳，豆面合作及纯面者俱不及。面酱亦无毒，但不能杀诸毒。又有榆仁酱，亦辛美，利大小便，不宜多食。芜荑酱，大美，杀三虫，虽少臭，亦辛好。多食落发。肉酱，鱼酱，通呼为醢，圣人不得，即不食，意欲以五味和五脏，此亦养生之一端也，岂专务穷口腹者哉？
〔胡椒〕生南海诸国，向阴者澄茄，向阳者胡椒也。味辛，大温，无毒。下气，温中，去寒痰，消宿食。霍乱，气逆，心腹卒痛，冷气上冲，吞三、七粒皆可愈。杀一切鱼、肉、鳖、蕈毒，不宜多服，损肺。
〔蜀椒〕一名巴椒，一名蓎藙，武都巴郡，生山谷间者佳。八月採实，阴乾，大热有毒。除六腑冷气，治伤寒，温疟，大风，汗不出，心腹留饮，宿食，肠澼，下痢，泄精，女子字乳余疾，散风邪，瘕结，水肿，黄疸，鬼疰，杀痨虫，诸鱼虫毒。久服之，头不白，轻身延年，开腠理，通血脉，坚齿发，耐寒。可作膏药。暑多食，令人乏气。闭口者，能杀人。椒目，味苦，寒，无毒。主水腹胀满，利小便。
〔醋〕味酸，温，无毒。消痈肿，散水气，杀邪毒，治妇人产后血晕及人口疮。酒醋为上，以有苦味，俗呼为苦酒。米醋次之，皆可入药，当取二三年者为良。又有蜜醋、糖醋、麦醋、曲醋、桃醋，葡萄、大枣、蘡薁等杂果及糟糠诸物，会意皆可为醋，亦极酸烈，止可取之，不可入药。大抵醋不可多食，积久成病，凡气痛而食之，愈是大祸也。
〔豆豉〕味苦，寒，无毒。主伤寒头痛，瘴气，恶毒，燥闷，虚劳，喘吸，疟疾，骨蒸，去心中懊恼，发汗，杀六畜毒及中毒药蛊气。各处所造不一，蒲州尤佳。
〔蜜〕味甘，平，无毒，微温。主心腹邪气，安五脏，益气补中，止痛解毒，除众疾，和百药，养脾气，明耳目，除心烦，饮食不下，肠澼，肌痛，口疮。有出崖石上者，树木上者，土中者，人养者，皆随地土人事，所出不同，诸家辩论未的。要之，当以花为主，山野之中，花色良毒甚杂，蜂必採其粪秽，方得成蜜，其间必有制伏之妙，不得而知。故夏冬为上，秋次之，春则易变而酸。闽、广蜜极热，以其龙荔，草果，槟榔花类热多，雪霜亦少故也。川蜜温，西南之蜜则凉矣。色白味甜，汁浓而砂，所以入药。忌葱、莴苣。丹溪云：蜜喜入脾，食多之害必生于脾。东南地卑湿，禀气薄，土生火宜也。
〔砂糖〕味甘，寒，无毒，性冷利。主心肺大肠热，和中助脾，杀蛊，解酒毒。多食损齿，发疳，心痛，生虫，消肌，小儿尤忌。同鲫鱼食，成疳虫。同笋食，笋不化成症。同葵菜食，生流澼。丹溪云：砂糖甘，属土，甘生湿，湿生胃中之火，所以损齿也。
〔饴糖〕味甘，温，无毒，入足太阴经。有紫色湿软者，有白色枯硬者，主补虚乏，止消渴，去恶血，润肺，和脾胃。鱼骨鲠喉中及误吞钱环，服之出。中满不宜用，呕吐家忌之。仲景谓呕家不可用建中汤，以甘故也。糯与粟米作者佳，余不堪用。多食发脾风。丹溪云：大发湿中之热。
〔芥〕辣芥菜子研之作酱，香辛，通五脏，归鼻眼，又可藏冬瓜。
〔茴香〕味辛，平，无毒。主破一切臭气，开胃下气，止呕吐霍乱，调中止痛，主脚气，膀胱冷气肿痛或连阴髀，引入小腹不可忍，肾劳㿗疝及恶毒肿痛。
〔莳萝〕辛，温，杀鱼肉毒，健脾，腹冷，食不消，霍逆，肾气，小儿胀。
〔砂仁〕味辛，温，无毒。主下气，消食，脾胃气结，冷泻，腹痛。
〔杏仁〕味甘，苦，有小毒。主下气，润心肺，散风寒咳嗽，消心下急痛，散结润燥，通大肠秘。双仁，半生熟者勿食，忌粟米。
〔梅仁〕味酸，无毒，能除烦热。
〔香油〕冷，无毒。发冷疾，滑骨髓，发脏腑渴，困脾，下三焦热毒气，通大小肠，杀五黄及蛔心痛并一切虫。生则冷，熟则热，治饮食物，须逐日熬熟。用之经宿则动气，有齿牙脾胃疾者不可食。丹溪曰：香油须炒芝麻取之，人食之美，不致病。若又煎炼食之，与火无异。予以芝麻大寒，炒而取油，其性仍冷，复经煎炼固热矣，未必至于无异于火。丹溪救时之弊，其忧深言切如此。
〔酒〕大热，有毒。主行药势，杀百邪，恶毒气，行诸经而不止，通血脉，厚肠胃，御风寒雾气，养脾扶肝。味辛者能散，为导引，可以通行一身之表至极高之分。苦者能下，甘者居中而缓，淡者利小便又速泄。清水白曲、白糯米不犯药物，无验。洁水冬月酿成，此真正酒也，少饮益人。广西蛇酒，坛上有蛇数寸许，言能去风，其曲乃山中採草所造，良毒，不能无虑。江西麻姑酒，以泉得名，今真泉亦少，其曲乃群药所造。浙江等处亦造此酒，不入水者，味胜麻姑，以其米好也。然皆用百药曲，均不足尚。淮安绿豆酒，曲有绿豆，乃解毒良物固佳，但服药饮之，药无力，亦有灰不美。南京瓶酒，曲米无嫌，以其水有硷，亦著少灰味，太甜，多饮留中聚痰。山东秋露白，色纯味冽。苏州小瓶酒，曲有葱及川乌、红豆之类，饮之头痛口渴。处州金盆露，清水入少姜汁造麴，以浮饭法造酒，醇美可尚，香色味俱劣于东阳，以其水不及也。东阳酒，其水最佳，称之重于它水，其酒自古擅名。《事林广记》所载酿法，曲亦入药，今则绝无。惟用麸面、蓼汁拌造，假其辛辣之力。蓼汁解毒，亦无甚碍。俗人因其水好，竞造薄酒，味虽少酸，一种清香远达，入门就闻，虽邻邑所造，俱不然也。好事者清水和麸面造麴，米多水少造酒，其味辛而不厉，美而不甜，色复金黄，莹彻天香，风味奇绝，饮醉并不须痛口乾，此皆水土之美故也。红曲酒，大热有毒，发脚气，肠风下血，痔瘻，哮喘咳嗽，痰饮诸疾。惟破血杀毒，辟山岚寒气，疗打扑伤则尤妙也。暹罗酒，以烧酒复烧二次，入珍贵异香，每坛一个，用檀香十数斤烧烟薰之如漆然，后入酒，蜡封埋土中二三年，绝去烧气，取出用之。有带至舶上者，能饮之人，三四杯即醉，价值比当数十倍。有积病者，饮一二杯即愈。且杀蛊。予亲见二人饮此酒，打下活虫，长二寸许，谓之鞋底鱼蛊。枸杞酒，补虚损，去劳热，长肌肉，益颜色，肥健人，止肝虚且泪。菊花酒，清头风，明耳目，去痿痹，开胃健脾，暖阴起阳，消百病。葡萄酒，补气调中，然性热，北人宜，南人多不宜也。桑椹酒，补五脏，明耳目。狗肉酒，大补，然性大热，若阴虚人及无冷病人饮之成病。豆淋酒，以黑豆炒熟，用热酒淋之，疗男妇诸风，产后一切恶疾，酒不可与乳同饮，冷气急。白酒同牛肉食，腹内生虫。丹溪云：酒湿中，发热，近于相火，喜升，大伤肺气，助火生痰，变为诸病。又云：醇酒宜冷饮，先得温中之寒以润肺，一益也。次得寒中之温以养胃，二益也。冷酒不可多饮，三益。愚谓人只知不饮早酒而不知夜饮更不宜，睡而就枕，热壅伤心，伤目，夜气收敛，酒以发之，伤其清明，既醉，既饱，饮食聚中，伤劳脾胃，停湿生痰。酒能生火助欲，因而不谨致病。朱子曰：但以醉为节可也。
〔糟〕味咸，温中，消食，杀鱼腥，去菜毒，润皮肤，调脏腑。
〔茶〕晚採粗者曰茗，味甘苦，微寒，无毒。主瘻疮，利小便，去痰热渴，令人少睡。早採细者曰茶，主下气消食。已上《本草》所载，后代诸家及《茶经》《茶谱》《茶录》等书论悉备矣。近世人所用蒙山茶，性温治病，因以名显。其它曰宜兴茶，陆安茶，东白山茶，神华山茶，龙井茶，闽蜡茶，蜀苦茶，宝庆茶，庐山云雾茶，俱以味佳得名。品类土产，各有所宜，性味不能无少异。大抵茶能清热止渴，下气除痰，醒睡，消食解腻，清头目，利小便。热饮宜人，冷饮聚痰，久饮损人，去人脂，令人瘦。又尝闻一人好食烧鹅，日常不缺，医者谓其必生脾肺痈，后卒不病。访知此人，每夜必啜凉茶一碗，解之故也。茶能解炙炒之毒，于此可见。
〔曲〕味甘，温，调中下气，开胃，化水穀，消宿食，主霍乱，心膈气痰，破症结，去冷气，治赤白痢，治小儿腹坚大如盘，落胎，下鬼胎。六畜胀者，煮汴灌之愈。人烦闷满胃，效神于药。
〔酥〕微寒，甘肥，补五脏，利大肠，主口疮。酥，味甘酸，寒，无毒。主热毒，止渴，解散发利，除胸中虚热，身面上热疮，肌疮。醍醐，主风邪脾气，通润骨髓。乳腐，润五脏，利大小便，益十二经脉，微动气。四种皆一物所造，牛乳、羊乳、马乳，或各、或合为之。四种之中，牛乳为上，羊次之，马又次之，而驴乳性冷，不堪入品矣。众乳之功，总不及人乳。昔张苍无齿，置乳妻十数人，每食尽饱，后年八十馀尚为相，视事耳目精神，过于少年，生子数人，颐养之妙也。
〔辣米〕味辛辣，气太热，有毒。破气烧脾，发五痔痈疡，昏耳目，致浮肿，虚恚。子，榨油，味甘，温，又愈百病。
上五味，所以调和饮食，日用不可无者。《素问》曰：阴之所生，本在五味；人之五宫，伤在五味。盖人之有生，赖乳哺，水穀之养，而阴始成。乳哺、水穀，五味具焉，非阴之所生于五味乎？五味益五脏，过则伤焉。如甘喜入脾，过食甘则脾伤；苦喜入心，过食苦则心伤；咸喜入肾，过食咸则肾伤；酸喜入肝，过食酸则肝伤；辛喜入肺，过食辛则肺伤。非五宫之伤于五味乎？况酱醋之味，皆人为之，尤能伤人。故曰：厚味发热。人若纵口腹之慾，饮食无节，未有不致病而夭其天年者矣。故饭糗茹草不害虞舜；恶酒菲食不害夏禹；蔬食菜羹不害孔子。夫圣人尚如此，况其下者乎？所以然者，又在于养心。养心莫善于寡欲，欲者，饮食类也。饮食不可绝，而可寡也。览者宜自得焉。
