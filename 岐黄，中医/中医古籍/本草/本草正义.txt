
绪言  ***************************
本草编次之例，自陶贞白集成《神农本经》《名医别录》两种，各分上、中、下三品，三品之中，各以玉石为首，而唐宋以后诸家本草，则皆以玉、石、草、木、鸟、兽、虫、鱼等各自为类，盖《本经》《别录》所收药物各止三百六十味，分类自可从简。而后人採集渐多，不得不分别部居，不相杂厕，欲其易于检索也。惟各家编次，犹多以玉石为冠，则循《本经》旧例，是遵守古训，不忘其本之意。寿颐窃考本草命名之义，古人已谓药有玉、石、草、木、禽、兽等类，而云本草者，以诸药中惟草为最多之故，是以近人著述，亦间有以草类居首者，义即本此。寿颐谓，今世所用药物，草木最为多数，而玉石之应用者寥寥无几，兹为适用计，爰以草部为各药之冠，而木、果、蔬、谷次之，金、石又次之，鸟、兽、虫、鱼又次之，终之以人类为殿，仍用唐宋以来之旧例云。是稿也，肇始于甲寅之秋，襄助吾师同邑朱阆仙先生创立黄墙中医学校于家塾，编纂以作讲堂课本，越六载而游浙之兰溪，忝任医校讲席，重订旧稿，印刷讲授，今又一星终矣，再为润饰，付之手民。盖距属稿之初，历十八寒暑，回想当年，恍如梦景，吾师已久赴道山，而寿颐亦齿豁头童，年周甲子矣，成之之难如此，能不感喟系之。
时在壬申仲秋嘉定张寿颐山雷甫三订旧稿于兰江寓次


卷之一·草部·山草类上  ——————————————————————————————————————————————————————————————————————————————————————————

甘草  ***************************
《本经》：「味甘，平。主五脏六腑寒热邪气，坚筋骨，长肌肉，倍力，金创肿，解毒。」（「创」，今作疮）
《别录》：「温中，下气，烦满，短气，伤脏咳嗽，止渴，解百药毒。」
〔正义〕甘草，色黄而味大甘，乃脾家主药；其味最厚，故专为补益之品。《本经》主五脏六腑寒热邪气，盖脾土为中州后天之本，脾得其益，则五脏六腑皆以受气，而寒热邪气自然消除，乃补正而邪自却，非甘草能通治五脏六腑寒热邪气百病也。坚筋骨，长肌肉，倍力，无一非脾土受补、百骸滋长之意。主金创肿者，亦以脾主肌肉，补脾则肌肉丰满，可愈金创而消肿矣。解毒者，甘为土之正味，凡毒得土则化，故大甘之味可以解毒，《别录》谓九土之精，解百药毒者是也。《本经》原文更有久服轻身延年一句，则极言其补养之功效，虽自有至理，嫌其近于方士丹灶家习气，删之；且《本经》上品诸药，不飢，不老、轻身、延年等说数见不解（注：解，当为鲜之误），而于太乙馀粮则曰久服飞行十里，泽泻则曰久服能行水上，皆方士附会之谬说，抑且于医学本无关系，寿颐编纂是集，于《本经》正文例不更改一字，而独节去此等字句者，非荒《经》也，去其可疑，正欲以坚其可信，请与博雅通才共商之，或不以为师心自用乎？
《别录》主温中下气、烦满短气者，甘能补中，中气旺则自然燠烋温和，非甘草之果为温药也；中气健运，而虚烦虚满自愈，故曰主烦满、下气，非能治痰饮、湿热、积滞等病之烦满上气也；中气虚怯则气短，甘草能补中气，故主之；伤脏咳嗽，则脾虚而肺气亦馁，故曰伤脏，甘草补脾，自能止咳，凡咳之因于气虚而无风寒外邪者，非补中不为功，如保元、四君、六君等方，皆是主剂，则甘草洵虚咳之要药；止渴者，甘以养胃，自能生津也。
〔广义〕《千金方》：中乌头、巴豆毒，甘草入腹即定。
东垣：甘草，生用气平，补脾胃不足，泻心火；炙之则气温，补元气而散表寒，除邪热，润肺。
寿颐按：甘草之能泻心火，亦甘以缓之之意，非寒以胜之也。仲师三泻心汤，皆有甘草，皆和中甘缓之法。至谓炙之则气温，能补元气而散寒除热，是指内伤之畏寒发热，即建中汤之证治，非外感表邪之寒热可比，故曰补元气。然竟谓之散表寒，除邪热，则立言已自不妥，而薛立斋之《本草发挥》，竟以为去寒邪，吴遵程之《本草从新》竟以为入汗剂则解肌，是以补中之品，误作发散之药，即东垣有以教之，可谓失之毫釐，差以千里矣。
洁古谓：甘草梢，治胸中积热，去茎中痛。
寿颐按：梢是最细之尾，其性下达故也。
〔发明〕甘草大甘，其功止有补土。《本经》所叙皆是也。又甘能缓急，故麻黄之开泄，必得甘草以制之；附子之燥烈，必得甘草以监之；附子之燥烈走窜者得之而少敛其锋；攻下者得之而不伤于峻，皆缓之作用也。然若病势已亟，利在猛进直追，如承气急下之剂，则又不可加入甘草，以缚贲育之手足，而驱之战阵，庶乎奏功迅捷，覆杯得效。
〔正讹〕中满者忌甘，呕家忌甘，酒家亦忌甘，此诸证之不宜甘草，夫人而知之矣。然外感未清，以及湿热痰饮诸证，皆不能进甘腻，误得甘草，便为满闷，甚且入咽即呕，惟其浊腻太甚故耳。或谓仲景之麻桂诸方，以及后人之冲和汤等，无一不用甘草，即无一非外感之主方，则有何说？且《素问》明言辛甘发散为阳，是甘能散邪，尤为《经》训，而近人之辑本草者，又有甘草能散表寒之说。抑知甘草之散表寒，乃属气虚之畏寒，故得补中而凛寒自解，非治外感之寒邪。凡草木诸药，以气胜者，迅而善行；以味胜者，滞而善守。国老味厚无气，以坚守中州之质，而谓其有透泄肌表之能，用非所长，适得其反，似此论药，最是误人。须知《经》言辛甘发散，是指辛中之甘而言，如桂枝之类，决不用此甜腻浊滞之味，认作轻扬表散之剂。若古人解表方中每用甘草，则以古者体者坚强，外感六淫，已非轻恙，故必得此补中之品，先扶中气，而后可以托邪外达，亦非径以此为解表之主将，仲景桂枝、麻黄、葛根、大青龙等方多用甘、枣，小柴胡且用参、枣，皆为体质坚实强盛者设法；后人之参苏饮、败毒散等方，参甘并用，亦是此意。寿颐闻今湘省人，无论何病，苟写药方，无不用党参、甘草各三钱开首，然后再以应用对症之药继之，本即此例。而吾侪江浙人体多孱弱，实非所宜，凡在学者，不可误读古书，轻率援用，以贻中满而引人呕恶也。又按：甘草治疮疡，王海藏始有此说，盖是甘能解毒之意。李氏《纲目》亦曰甘草头主痈肿，至张路玉等诸家，乃言甘草节治痈疽肿毒。然痈疡之发，多由于淫热内炽，即阴寒之证，亦必寒湿凝滞为患，甘草甘腻，实在所忌，若泥古而投之，多致中满不食，则又未见其利，先见其害。至谓甘草之节专主外疡，则此物之节何在，颇不可解。尝以询之药肆中，有老者告曰，此草用根，本无枝节，惟未出土时，有为虫蚀处，斑剥不平者，乃谓之节，盖像人体之疮疡，故能治之，仍是想当然之臆说耳。

人参  ***************************
〔考正〕寿颐按：古称人参，今有辽参、高丽参、党参之别，形色、性情、功效各有不同，而古今医药诸书，则皆以人参两字统言之，不独古之本草，未闻辨析也。考辽东、高丽，在上古虽未通中国，而秦汉之际皆已交通，许叔重《说文》，则云人蓡药草，出上党（蓡即古之参字），似东汉时犹止有党参也。《本草经》则云生上党，及辽东，此句虽未必为周秦古本所固有，然纵出于后人增益，亦是陶贞白所手定；《千金翼方》亦有此句，则又似彼时党参、辽参，同为一种。再考其气味、主治，则《本经》称其寒而补五脏、安精神云云，皆似指辽参而言；《别录》则曰微温，而疗肠胃中冷，心腹鼓痛云云，皆似指高丽参而言，若云皆即今之党参，则实不能具此力量。又证以《太平御览》引《吴普本草》，则曰《神农》甘，小寒，又曰根有头、足、手、面、目如人，则今之人参，固有具头、项、手、足，略似人形之一种；范子计然亦云人参出上党，状类人者善；刘敬升《异苑》亦云人参生上党者佳，人形皆具，此皆非今之党参所能近似。更详稽唐宋以后本草及方药，则皆曰人参，而孰为辽参，孰为高丽参，在有识者或可以心领神悟而分别之，然究竟是一是二，始难确定。或谓古书之人参，皆即今之党参，则仅读《说文》而未读《本草经》者。但《本经》气味、功用，则明是今之辽参，而《别录》之气味功用，又明是今之高丽参，不独微寒、微温显有区别，即所载主治，亦是显分畛域。只因「微寒、微温」四字，自李氏《本草纲目》併为一气，而《本经》之与《别录》，昔人又每合而读之，遂致或寒或温，纷如聚讼，补气补血，更仆难终，此则古今本草，以辽东、高丽参所产，混为一词，不加区别之过也。但上党之所产，岂古时本与辽参无别，而今之所谓潞党参者，别有一种乎？抑古今地气攸殊，古则同于辽参，而今则遂成潞党乎？考濒湖《纲目》引陶弘景说，已有上党来者，形长而黄，状如防风，则颇似今之党参。张路玉《本经逢原》，别出上党人参一条，但曰甘平清肺，又不似今之党参。惟吴遵程《本草从新》，别出防风党参一条，则今所通用之党参也。盖辽参、高丽参其力皆厚，唯一则甘而能清，一则甘而兼温，功用自别。若党参则为补脾和缓之药，而力量较为薄弱，三者之性情功用，迥乎不侔，万不能一陶同冶而无区别，爰为各立一条。以前贤之成说，近今之功效、分著于篇，庶乎门径既清，而后来者亦得有所依据。寿颐为此创论，明知于古无征，独辟蹊径，笃信好古之士，必有讥其师心自用，妄作聪明者，要知医药以切合实用为主，不在泥古为高，似乎逐条分析，则临证定方，各得其所，抑且证之古籍，无不可通，验之民病，久收捷效，尚非穿凿附会，强作解人，爰贡愚忱，就商明达。

辽参  ***************************
《本经》：「人参，味甘，微寒。主补五脏，安精神，定魂魄，止惊悸，除邪气，明目，开心益智。」
〔正义〕辽参产于辽渖，即奉天、吉林等处。地属北方阴寒之域，且其秉性背阳而向阴，气味皆清，色淡黄或白，故禀阴凝之气而微寒，功能养阴，而清虚火，今用之于阴虚有火，及吐衄失血后之宜于清养；或汗家、失精家、阴液耗损、虚阳偏炽者，甚有经验。证以《本草经》之所谓人参味甘微寒者，气味甚合，故以《本经》之人参主治全文系之于此。主补五脏者，五脏属阴，辽参禀性属阴，得地气最厚，而气味中和，无所偏倚，故能兼补五脏之阴，而不专主一脏。安精神、定魂魄、止惊悸者，皆脏阴充牣之功也。除邪气者，则真阴既足，而邪气自除。明目、开心、益智，又皆阴液充盈，精神贯注之明证。寻绎《本经》主治，皆滋养阴液、生津补血之功，陈修园所谓无一字言及温补回阳，所以仲景恆用于汗吐下后阴伤之证，以救津液，而于回阳方中，不用此阴柔之品，以缓姜附之功者，洵读书之得间者也。此则《本经》之人参，固明谓其止能养阴，而非补气回阳之药，是皆辽参之功用，而非高丽参之兼有温性者可比，是当明为分析，而不可混熔于一炉之中者也。
〔广义〕甄权：主五劳七伤虚损，治肺痿。
寿颐按：此皆真阴不充之证，如其虚火尚炎，阳气未匮，辽参主之；若阴液既耗，而脾肾之阳亦弱，则又宜用高丽参矣。
洁古：止渴、生津液。
寿颐按：此是胃阴不充之候，所当柔润滋养，固宜于辽参，而不宜于高丽参之含有阳刚气象也。
徐灵胎曰：凡补气之药皆属阳，惟人参能补气，而体质属阴，故无刚燥之弊，而能入于阴分，所以可贵。
寿颐按：人参能补气而不刚燥，惟辽参可以当之，而高丽参已不能免矣。
陈修园：仲景《伤寒论》用人参者十七方，皆因汗吐下之后，亡其阴液，取以救阴，惟理中汤、吴茱萸汤，则以刚燥剂中，阳药已多，故以人参养阴济阳，以臻于中和耳。
寿颐按：陈氏谓仲景于汗吐下之后，用参以救阴液，洵足勘透仲景制方之玄奥，而发明人参之功能，若理中汤、吴茱萸汤二方，本主脾肾阴寒之证，愚谓当以今之高丽参配之，正合温中之用，修园尚未免偏执己见也。
〔发明〕辽参禀性向阴，味甘而微苦，确含清凉性质，多见风日则易生蛀，喜阴恶阳，尤其明证，故富有养液，而为补阴之最，脱血、脱汗、失精家宜之，固也。而肺燥乾咳，胃枯燥渴，或乾呕呃逆者，皆赖以滋液生津，而无寒降戕伐，黏腻浊滞之弊，功在沙参、玉竹、二冬、二地之上，奚啻倍蓰。此其禀中和之气，不升不降，不倚不偏，所以可贵，或有以为阳药而补阳者。固非，即以为补气而能挽回元气者，亦妄也。
〔正讹〕人参气味，微寒微温四字，原是二家之言，一出《本经》，一出《别录》，自当分别观之，方不致淆惑视听。乃自唐以后之辑本草者，或有将四字并作一句，而纷纭扰攘，互相攻讦之议起矣，遂令后人遍读各家之言，更觉纠结缭绕，莫知所从。乃有李月池者，创为生用气凉，熟用气温，味甘补阳，微苦补阴之说，意欲以调和其间，而解其纷乱，不知骑墙之见，已属可嗤，抑且盲瞽之谈，反成笑话。陈修园以药入煎剂，生者亦熟驳之，最是爽快，何如以《本经》《别录》两书，各还其旧之为得乎。人形之说，古书诧为奇遇，谶纬家且有摇光星散，而为人参之说，似乎参之能成人形者，必神妙不可思议矣。然寿颐见吾友朱君照衢（朱君乃吾邑闻人朱右曾之孙。右曾尝著《逸周书注》行世）自奉省携归一种，大类人状，有头有颈，躯干独大，亦有四肢，部位清晰，惟无面目肢节及手指耳。据云，彼他（注：当是「地」之误）之参，皆以人力培植，颇如圃中之蔬，随在多有，而人形者亦其种类之一，在当地出售，不过千馀大钱一斤，惟一入京华，价已百倍，何况南省，则关税本巨，而加以市侩之居奇耳。若野生者，则数年不得一支。即此数言，人参之真相，已可得其涯略。且古人命名之意，亦已太（注：当是「大」之误）白，而人形之说，又何足为宝耶。
人参能滋阴液，而无却病之功，灵胎之说最确，其言曰：人参长于补虚，短于攻疾，乃医者于病久体弱，或富贵之人，不论病之已去未去，皆必用参，一则昭其谨慎，一则藉以塞责，而病家亦以用参为尽慈孝之道。不知病未去而用之，病根亦固，且力大而峻，为害亦甚。徐氏此言，曲尽庸医丑态。彼夫无故妄用，以浪费病家之资财，及藉此藏拙，以迎合富贵之心理者，其亦可以废然返乎。
仲景小柴胡汤，于咳者去人参，加乾姜、五味，盖为寒饮之咳嗽言之。陈修园谓形寒饮冷之伤，非人参阴寒之品所宜，则凡属外邪未清者，固不可轻用此滋补之品，可与灵胎之论互相发明者也。

高丽参  ***************************
《别录》：「人参，味甘，微温。疗肠胃中冷，心腹鼓痛，胸膈逆满，霍乱吐逆，调中，止消渴，通血脉，破坚积，令人不忘。」
〔备考〕疗，即治病之义，唐人讳治，唐世医书，皆以疗字代治字用，《外台秘要》皆用疗字，无一治字，是其例也。《别录》一书，辑于陶弘景之手，今诸书所引皆作疗字，疑亦唐人所改，今仍唐本之旧耳。
〔正义〕高丽参产于朝鲜，古之高丽、百济、新罗皆是也。地当东海之滨，禀东方发生之气，故具气味浓厚，色亦重浊，具有温养生发之性。今用之于脾胃虚寒，真阴衰弱，及中气不振，阴寒用事诸证，功效甚捷，较之辽参偏于养阴，含有清凉气味者，性质迥异，证以《名医别录》之人参味甘微温，气味甚合，故以《别录》之人参主治全文系之于此。肠胃中冷、心腹鼓痛者，皆中气虚寒、真阳不宣之候也。胸胁逆满，亦阳衰阴盛之病，故皆以人参温养其中气，此非痰湿凝滞之逆满，所以宜于温补。若霍乱吐逆，则阴霾凝结之病，故亦以温中为宜。惟霍乱为患，迅疾暴戾，虽有寒有热，即（注：一本作而，疑为「却」误）以阴盛灭阳为最多，宜大剂姜、附，而以人参之大力者驭之，方足以回垂绝之真阳，非一味所能治也。调中者，则中气虚弱而和调之。止消渴者，则滋养津液之效也。参本养液，而又有温和之气以流利之，故能通行血脉；参本补脾，而又有燠煦之气以健运之，故能消磨坚积。令人不忘者，心为牡脏，参能益血，更能温养而振刷之，则心阳舒展，而记忆之力自富。此皆惟高丽参之微温，禀春生发育之性者，方能臻此刚健婀娜之候，而非辽参之仅能滋阴者，所可同日语矣。
〔广义〕甄权：主冷气逆上。
寿颐按：此指中气虚寒，而肾水上凌之证，自宜用高丽参，则温脾而兼摄肾，非辽参之所能治者，其甚者且宜辅以大温之品而摄纳之。
洁古：主肺胃阳气不足，肺气虚促，短气少气。
寿颐按：此脾土虚寒，中气不振，故脾阳不宣，气促少气，惟高丽参之温补中州而益元气者宜之。
东垣曰：人参甘温，能补肺中元气。肺元旺则诸脏皆旺，肺主诸气故也。仲景于汗后身热、亡血、脉沉迟者，下利身凉、脉微、血虚者，并加人参，所谓血脱益气，阳生而阴自长也。
寿颐按：人参气薄味厚，力能滋阴养血。仲景用之于汗后吐后，本是取其补阴，而东垣乃以补肺气，韩飞霞亦谓病后气虚，及肺虚作嗽者并宜之，是皆以为气药。盖缘参能滋养五脏之阴，阴既充而气亦自旺，究非补气之效。至东垣所引仲景二条，则脉微、脉沉迟，愚谓所用人参，当以高丽产之含有温养性质者为佳，斯则具有春升之气，谓为益气，或犹近是，徐灵胎谓其升提元气，盖亦指此。而昧者甚至谓为能回元气于无何有之乡，而救阳亡于垂绝之顷者，殆欲以《战国策》之所谓不死之药视人参，则过于推崇，而不自知其立言之不可为训矣。
李月池曰：凡人之面白面青，或黄或黧悴者，皆肺脾肾气之不足，皆可用人参，而面赤气壮神强者，不可用矣。脉之浮而芤濡虚大，迟缓无力，沉而迟涩细弱，结代无力者，皆虚而不足，可用人参，而弦长紧实，滑数有力者，则火郁内实，不可用矣。洁古谓喘嗽弗用者，痰饮气壅之喘也；若肾虚气短喘促者，必用矣。仲景之咳嗽弗用者，寒邪壅郁之咳也；若自汗虚寒而咳者，必用矣。东垣谓肺有郁热弗用者，宜发不宜补也；若肺虚无火，气短自汗者，必用矣。丹溪谓诸痛不可骤用者，邪气凝结，宜散不宜补也；若虚寒气弱，痛而喜热喜按者，必用矣。节斋谓阴虚火旺弗用者，火邪积盛，不可补也；若虚火无根，自汗气短，肢寒脉细者，必用矣。
寿颐按：李氏此言，辨别脉症，甚是明晰，惟所条举者，尽属虚寒证治，则李氏固专指高丽参之温补言之。
缪仲淳曰：凡虚羸尪怯，劳役飢饱所伤，清阳之气陷入阴分，发热倦怠，四肢无力，或中暑伤气，无气以动，或呕吐泄泻，霍乱转筋，胃弱不食，脾虚不磨，或真阳式微，肾气匮乏，阳事痿绝，完穀不化，下利清水，及小儿慢惊，痘后气虚，溃疡虚弱等症，苟投入参，靡不立效。
寿颐按：缪氏所谓，亦是高丽参之功用，而张石顽崇之，且伸之曰。痘疹不宜轻用人参者，乾紫黑陷，血热毒盛也；若气虚顶陷，色白皮薄，泄泻浆清，则必用矣。亦以丽参之甘温言之，是以张氏之《本经逢原》明言人参甘苦微温，产高丽者良。
〔发明〕高丽参之功用，本与辽参无甚差池。皆以养津滋液见长，补正固有奇功，去病亦尟实效，洄溪「长于补虚，短于攻疾」八字，可为定论。但辽参禀性醇和，绝无刚烈气象，是以滋养阴津，尤其独步；而高丽参则已有刚健恣态，温升之性，时时流露，所以兼能振作阳气，战胜阴霾。二者所主之病，虽同为阴枯血耗之候，惟阴虚之体，相火易升，则宜于辽参而不宜于丽参；若阴液既耗，而真阳亦衰，则宜用丽参而不宜用辽参。一则养阴而兼理虚热，一则补阴而即以挟阳，各有专主，不容或紊。若治虚热而误用丽参，无异抱薪救火，则欲苏涸辙之鲋，而灼其重竭之脂膏；若治虚寒而误投辽参，几于落井下石，则欲回黍谷之春，而适以陷绝于冰窖。同是虚也，在当用之时，而一字之争，已如水火冰炭之各异，彼夫风寒湿邪，痰饮食积，气血郁结之不得妄投是味者，更无庸言矣。
〔正讹〕王好古海藏氏曰：人参甘温，补肺之阳、泄肺之阴，肺受寒邪，宜此补之，肺受火邪，则反伤肺。
王纶节斋氏曰：人参入手太阴，能补火，肺受火邪者忌之，故凡酒色过度，损伤肺肾真阴，阴虚火动，劳嗽吐血、咳血等证勿用。
寿颐按：好古、节斋谓人参能补肺火，创为肺热伤肺之说，几以此物为肺家禁药，大受后人攻击，实则二家之说，均为高丽参言之，本含温热之性，故肺热忌之。不独实火应在禁例，即虚火亦有烁金之虑。两氏固未可厚非也，读者不察，误认其所指之人参，即是辽参，则辽参甘寒，肺虚有火、阴虚火动者，正是要药，何至竟为大禁，恐海藏、节斋，不至若是之谬，况海藏明谓人参甘温，其旨可见。但其所称补肺之阳，泄肺之阴等句，亦大有语病，不可不辨。试为改之曰：人参产于高丽，气味甘温，能补肺阳，能伤肺阴，肺气虚寒，宜此补之，肺有郁热，则反伤肺，更易数字，而其意瞭然。盖其所谓寒者，意在虚寒，故宜于甘温之高丽参，必非谓外感之寒邪；而其所谓火者，则虽是虚火，固亦非高丽参之甘温所宜。缪仲淳《经疏》亦谓不利于肺家有热，咳嗽吐血、衄血内热，骨蒸劳瘵，阴虚火动之候，即海藏、节斋之同调也。
喻嘉言谓：伤寒有宜用人参者，发汗时元气大旺，则外邪乘势而出。若元气素弱之人，药虽外行，气从中馁；轻者半出不出，留连致困，重者随元气缩入，发热无休。所以虚弱者，必用人参入表药中，使其得力，一涌而出，非补养之意。古今诸方，表汗有参苏饮、败毒散，和解有小柴胡汤，解热有白虎加人参汤、竹叶石膏汤，攻下有黄龙汤，皆以人参领药力深入驱邪，即热退神清云云（辨而且博，谁敢谓其不是，但寿颐谓此皆为身躯强壮者言之。病邪本深，体力又伟，非得人参之大力者驾驭其间，则药力不及病所，即能胜病，而亦不能驱邪使出。古人治病方多用参、草，原欲藉其大力，负之而趋，则收一鼓荡平之效。而三吴之人，体质本薄，外邪所感，亦不待深入而病已作，昔人每谓江南无真伤寒病，亦是此旨，所以吾吴医药，悉趋轻清一路，本非仅为人之柔脆者立法，亦以邪之中人，未尝深入故也。是则嘉言之论，诚有未可以轻试于吾吴者，而吾邦之外感方中，初无待于人参、甘草，以为扶正托邪计者，亦未始非持之有故矣）。

参鬚  ***************************
〔发明〕参鬚之名，古所未闻，而张氏《逢原》、吴氏《从新》皆载之，即辽参、高丽参之细枝。盖参价渐贵，遂今细微之物，亦供世用。《从新》又有太子参之名，则即参中之细小者，具体而微，亦与参鬚同类。论其质地，本与人参无所同异，但辽产、高丽产，一清一温，亦当分别主治，方不贻误。其为参之馀体，力量薄弱，初不待言，其较巨者，形如北沙参、如怀牛膝，犹有功用可言，若其末尾，则如丝如发，几于气味俱无，何能呈效，惟生津止渴，微有养液之用耳。吴氏谓参条能横行手臂，指臂无力者，服之有效，则本是旁枝，宜其力能旁达。张氏谓参鬚治胃虚呕逆、咳嗽失血等症亦效，惟久利滑泄，崩中下血等症，每至增剧，则以须是末尾，性专下达，故上逆之病，得其下行而顺，若下泄之病，则中气下陷而增困矣。今人每以参值綦巨，常用细枝及须代之，务须识得此意，方不贻实实虚虚之消。若阴虚火升，肝胆之阳上炽，用此潜阳降火，尤为相宜。

参芦  ***************************
〔发明〕芦是参之蒂，部位在上，力能上行，古人以为虚人涌吐膈上痰饮之用。张石顽亦谓其性升，而于补中寓泻，屡有效验。又谓能治泻利脓血、崩带精滑等症，惟气虚火炎，喘呕嗽血者忌之，则上逆之病，恶其升腾耳。
寿颐按：凡泄泻日久，阳气下陷，用参芦加入应用药中，颇有功效；若滞下脓血，而湿热未清，则不可升也。

参叶  ***************************
〔发明〕参叶本不入药，惟吴氏《从新》收之，乃谓大苦大寒，损气败血，其性与参相反，太不近理。而赵恕轩《本草纲目拾遗》则谓其清香微甘，清肺生津，止渴，力能行于皮毛，性带表散，养胃阴，祛暑气，降虚火，以代茶用，为醉后解酲第一。以理推之，赵氏之说为是。

潞党参  ***************************
〔发明〕党参之名，初不见于古书，仅于张氏之《逢原》、吴氏之《从新》，及赵氏之《拾遗》见之。今则南北通行，凡医药中应用人参者，几于无不用此，则以价值尚廉，而功用堪信耳。惟市肆中亦有数种，以西党参为最佳，枝不必其巨，但以近芦处横纹缜密者为真；皮肉不必其白，但取其柔润不枯，生嚼之，甘味极浓而多脂膏，无渣滓者为上。其他称潞党者，尚有数种，皆远不逮也。力能补脾养胃，润肺生津，健运中气，本与人参不甚相远。其尤可贵者，则健脾运而不燥，滋胃阴而不滞，润肺而不犯寒凉，养血而不偏滋腻，鼓舞清阳，振动中气，而无刚燥之弊，是禀坤土中正之气，柔顺之德，而无偏无害者。且较诸辽参之力量厚重，而少偏于阴柔；高丽参之气味雄壮，而微嫌于刚烈者，尤为得中和之正，宜乎五脏交受其养，而无往不宜也。特力量较为薄弱，不能持久，凡病后元虚，每服二三钱，止足振动其一日之神气，则信乎和平中正之规模，亦有不耐悠久者。然补助中州而润泽四隅，与坤土合德，亦可谓至德也已。故凡古今成方之所用人参，无不可以潞党参当之，即凡百证治之应用人参者，亦无不可以潞党参投之。不仅取其惠而不费，可以节用而隐为斯民造福，即论其功德及人，亦较彼辽参之价值连城者，又何尝多让，不谓张氏《逢原》、吴氏《从新》既取之，而所用不足以尽其所长，殆犹未免皮相之见耶。

西洋参  ***************************
〔发明〕西洋参产于美洲，本非中土所有，是以古书无此。惟吴氏《从新》、赵氏《拾遗》收之，均称其有补肺之功。然其味甚昔，其性必寒，闻彼中并不视为药品，惟吾国人震于参之美名，竞相争购，价值日贵，而赝鼎亦日多。然其真者，亦不过苦寒泄火之品，惟肺胃有火，口燥咽乾者，颇有捷效，虽似有生津止渴之功，其实仍以泄热见长，而清养肺胃，尚是因其降火而加之美名，是以胃弱津枯而不因于实热者，已嫌其伐生生之气，所谓补肺，亦可想见。吾国所产清热润燥之药甚多，又何必侈谈域外之奇，然耳食者犹必以服食贵价自夸，甚至畏其苦寒，则用龙眼肉拌蒸，以为制胜之术，斯又矫揉造作，自诩神奇，亦殊觉其多此一举也。

东洋参  ***************************
〔发明〕东洋参之名，赵氏《拾遗》有之，然所言形色与今不类。今之所谓东洋参者，其形与高丽参甚似，惟色较淡，质较松，味亦较薄。盖东瀛之人，因吾国人颇嗜辽参，因取其种子，移植彼土，故价值较廉。然土宜既殊，性质遂异，已含有东方温升气象，是以形质松浮，而苦味亦淡，说者谓其寒性变为温和，故遇有肺胃虚寒，而津液枯藁者，以此代辽参之用，然气味薄弱，更不如潞党参之有力也。

沙参  ***************************
《本经》：「味苦，微寒。主血积，惊气，除寒热，补中，益肺气。」
《别录》：「疗胸痹，心腹痛，结热邪气，头痛，皮间邪热，安五脏。」
〔正义〕沙参，禀秋收之气，色白而坚实，味苦而性寒。《本经》主血积者，盖指肺胃郁热而血瘀之积，沙参清其热，则血自调，非能宣通积滞之血也。主惊气者，则心阳偏炽，而神不安宅，苦能清心，寒能胜热之效也。除寒热者，指肺胃郁热，而营卫不和之寒热言之，非外感之寒热。胸中有热，则中气不和，能清其热，则曰补中，泻其邪即所以培其本。益肺气者，肺喜清肃，最畏热邪，苦寒除热，即是益肺之气，况沙参色白而坚，气味轻清，本是肺家正将耶。
《别录》疗胸痹、心腹痛，是指热气郁结之痹痛，正与痰饮寒气之胸痹、心腹痛相反，故申言之曰结热邪气。头痛，则气火上升之痛。皮间邪热，则清肺即是清皮肤之热。安五脏者，邪热清而五脏自安。盖沙参之功，纯以清热见长，惟气清而轻，虽曰苦寒，尚无泄降伤中之弊，斯其所以可贵，而《本经》列之于上品也。
〔广义〕景岳：主清肺凉肝，滋养血脉，散风热痒瘙，头面肿痛。
时珍：主肺火，久咳肺痿。
石顽谓：泄肺气之热，喘嗽气壅，小便赤涩不利。
寿颐按：石顽此条须作一气读，盖喘壅而溲赤涩，为肺热郁窒之候，沙参清其肺，则上窍开而下窍亦利，非泛指痰饮之喘嗽气壅，千里毫釐，最宜明辨。
《卫生方》：治肺热咳嗽，沙参一味煎服。《肘后方》治卒然疝气，腹痛如绞，自汗欲死，沙参为末，酒服立瘥。《证治要诀》治妇人白带，沙参为末，米饮服之。
石顽谓：肺气清则木邪散，故疝可解而带可止。
徐洄溪谓：沙参为肺家气分中理血之药，疏通而不燥，润泽而不滞，血阻于肺者，非此不能清云云（则凡肺气燥结，乾咳失血者宜之。凡盛夏时阴虚之体，及小儿阴液未充，外受炎暑，热伤元气之证（俗谓之疰夏），惟沙参清而不腻滋养肺胃，生津润燥，最为无弊）。
〔正讹〕沙参之味，《本经》谓之苦，王海藏以为微苦，至景岳则改作微甘，石顽则作甘淡。其实虽不甚苦，而寒性独著，体质轻清，气味俱薄，具有轻扬上浮之性，故专主上焦，而色白属肺，则专走肺家。《本经》称其益肺气者，去其邪热，即所以益其正气，本非补益之正义，而后人竟误认为补肺专药，以洁古、海藏之贤明，而犹（注：犹下疑脱「有」字）代人参补五脏之阴之说，则吴遵程之所谓专补肺阴，洵非倡议。不知肺有馀热，清之固宜，而肺气不足，清之已谬，乃晚近庸夫，每遇虚人咳嗽，不问有邪无邪，有痰无痰，率以沙参、麦冬、玉竹、知母等寒凉腻滞之品，庞杂乱投，自谓可以补肺，以致胶结浊垢，泄化无门，遂以制造痨瘵之根蒂，而不可救药。叶氏之医案，费氏之《医醇》，鼎鼎大名，犹犯此禁，无惑乎庸耳俗目，日操杀人之笔而毫不觉悟。虽曰沙参轻清，尚不至如蕤、麦、知母之腻滞，然寒性颇盛，肺无热邪，亦足以暗戕生机而酿寒变，缪仲淳仅禁用于肺寒咳嗽，犹嫌其疏而未密耳。
李濒湖《纲目》以沙参主肺痿，亦取其补肺也。若申言之，则肺痈肺痿，证情近似，而一实一虚，大相反背：痈者壅塞，本是实热，急须清泄，不嫌寒凉；痿者萎败，已是虚怯，所宜扶持，岂容寒苦。惟肺痿之候，固多咳呛浓痰，虚火犹炽，则沙参清热而不腻，犹为相宜。
缪氏《经疏》，沙参、天冬、麦冬、百部、五味子、桑白皮，治肺痿肺热，又沙参、贝母、枇杷叶、瓜蒌、甘草、桑白皮、百部、天冬、款冬花治久嗽。
寿颐按：肺痿一方，补肺清热，于虚热之肺痿甚宜。然若咳吐痰多，则二冬、五味，皆在禁例，非可浪用。若久嗽一方，则惟虚热肺燥者可用，而痰浊未淆（注：淆，疑为「清」误植）者，已为大戒，设或更挟外邪，则阴柔滋腻，降气恋邪，又酿造痨瘵之不二法门矣。

南沙参  ***************************
〔发明〕沙参，古无南北之别，石顽《逢原》始言沙参有南北二种。北省质坚性寒，南者质松力薄。赵氏《纲目拾遗》引《药性考》谓南沙参形粗，似党参而硬，味苦性凉，清胃，泻火解毒，止嗽宁肺。
寿颐按：今市肆中北沙参坚实而瘦，甫沙参空松而肥，皆微甘微苦，气味轻清，而富脂液，故专主上焦，清肺胃之热，养肺胃之阴，性情功用，无甚区别。必谓北产性寒，南产不寒，似亦拘执成见，赵氏所引止嗽宁肺，亦主肺热作嗽而言，非泛治痰饮之寒嗽。吴氏《从新》谓南沙参形稍瘦小，则非今日市廛中物矣。

荠尼  ***************************
《别录》：「味甘，寒，无毒。解百药毒。」
〔正义〕《本经》以荠尼为桔梗之别名；李濒湖以为一类二种，桔梗苦而荠尼甘，故《纲目》于荠尼条中，竟谓之甜桔梗。古人以为解毒神品，《肘后方》谓荠尼汁浓饮一升，一药而兼解众毒；《千金》以治强中消渴；《大明》称其杀蛊毒，治蛇虫咬，热狂温病；濒湖又谓尼寒而利肺，甘而解毒，良品也，而世不知用，惜哉。

桔梗  ***************************
《本经》：「味辛，微温。主胸胁痛如刀刺，腹满肠鸣幽幽，惊恐，悖气。」
《别录》：「利五脏肠胃，补血气，除寒热，风痹，温中消穀，疗咽喉痛，下蛊毒。」
〔正义〕桔梗气味，《本经》止作味辛，微温，《别录》乃加苦字，而曰有小毒。各本多作味辛、苦，微温，有小毒者，《本经》《别录》久已合而不分也。味辛而气温，故所主皆宣泄散寒之用。胸胁痛如刀刺者，即气滞寒凝，或饮邪阻塞之胸痹证，桔梗辛温，宣通阳气，故能通痹止痛。腹满肠鸣，皆寒滞中下，脾阳不振；惊恐悖气，则寒凌于上，心阳不宣，而桔梗皆能治之，则固振动阳气，疏通郁窒，合上、中、下三焦而统治之要药也。
《别录》利五脏肠胃，即是宣通之功。补血气者，辛温之性，能活血行气，通行百脉，即补血补气之义。除寒热者，鼓舞阳气，而邪自消除也。风痹，皆气血凝滞之候，通而行之，痹痛亦已。则桔梗温通之功，又不独内行于五脏六腑，而并能外达于孔窍肌肤。试合《本经》《别录》而研究其功用，可知辛温通利之效甚大也。温中消穀，又宣通阳气之馀义；疗咽痛者，盖即仲景治少阴咽痛之意，辛温能通少阴之结气，非泛指温热上扰之咽痛。下蛊毒者，则取其宣泄之力耳。
〔广义〕仲景：三物白散，治寒实结胸。
寿颐按：此不独以巴豆温中祛寒而破坚积，亦以桔梗助其辛温开泄也。
又：甘草桔梗汤，治肺痈吐脓。
寿颐按：此亦以桔梗之辛温，开泄排脓也。
又：甘草桔梗汤，治少阴证二三日咽痛。
寿颐按：此方本以桔梗之辛温，开少阴之结气，乃后人竟以通治咽喉口舌诸病，则止知仲景之治咽痛，而略过少阴二字，殆非仲景本意。至宋时又以甘桔加荆芥、防风、连翘，而易名为如圣汤，治风热咽痛，则荆防疏其风，连翘泄其热，而以桔梗开其结，意亦犹是。但火邪若盛，则辛散之品，究非所宜。
甄权：治下痢，破血积，消痰涎，去肺热气促咳逆，除腹中冷痛。
《日华》：主心腹胀痛，破症瘕、肺痈。
洁古：除胸膈间滞气，通鼻塞。
成无己谓其辛散而苦泄，用以下气。
东垣谓其利胸膈咽喉气壅及痛，破气滞积块，治寒呕。
张石顽谓其能开发腠理，与羌、独、柴胡、芎、苏等，同为解表药。
丹溪谓：痢疾腹痛，乃肺金之气郁在大肠，宜以苦桔梗开提之，使血气疏通，然后乃用痢药。
寿颐按：桔梗宣通，以主痢疾腹痛，其效颇捷。但所谓肺气郁于大肠，立论迂远，是乃为洁古上升之说所愚，何不曰肝脾之气，窒塞不通，先宜宣利其气机之为直捷爽快乎。
〔正讹〕桔梗功用，诸家所述皆温通宣泄，无论上焦下焦结滞之病，一例通治。独张洁古谓其为诸药之舟楫，载以上行，至胸中最高之分，诸药中有此一物，则不能下沉云云。缪仲淳和之，谓其性阳而上升，凡病气逆上升者弗用，及下焦药中弗入此味。张景岳之《本草正》，又大畅其旨，谓专用降剂，此物不宜同用，寿颐按：此说，不知易老从何处悟入。《本经》《别录》皆无此意，殆误认仲景、《千金》甘桔诸方，或治咽痛喉痹，或治肺痈喘咳，皆主上焦之病而云然。然试观《本草经》主腹满肠鸣，《别录》下蛊毒，岂无下行之用？张隐菴辨之，谓桔梗气分之药，上中下皆可治，斥洁古为杜撰。然洁古、景岳之说，今尚盛行于时，遂令通达三焦，宣阳行气之功，不复信用于世，易老误人，正是不浅。
丹溪之言曰：乾咳嗽乃痰火之邪，郁在肺中，宜苦桔梗以开提之。
寿颐按：桔梗辛温，以治火郁，未能熨贴，但轻用之以为嚮导，尚无大弊。
石顽谓：痘疹尚下部不能起发，大忌桔梗；阴虚久嗽，不宜用，皆以其疏泄阳气也。
仲景甘桔汤，本治少阴咽痛，而后人乃以此方统治一切风热实火咽痛，多未见其效者，则抹却少阴一层之过也。且自易老独创桔梗上升之议、仲淳、景岳、石顽诸子靡然宗之，而犹认定其为咽痛专药，就使桔梗果属升提，则凡风热、实火诸喉咽病，正是火势上壅之候，更与温升，宁不抱薪救火，而益张其焰？奈何庸俗之流，犹昧然盲从，而执定甘桔为咽痛之普通药剂耶。

白术  ***************************
《本经》：「术：味苦，温。主风寒湿痹，死肌痉疸，止汗、除热，消食，作煎饵。」
《别录》：「味苦、甘。主大风，风眩头痛，目泪出，消痰水，逐皮间风水结肿，除心下结满，及霍乱吐下不止，利腰脐间血，益津液，暖胃，消穀，嗜食。」
〔考证〕《本草经》及《别录》，皆称术而无苍白之分，陶氏弘景及宋之苏颂，皆言术以茅山为胜，似今之所谓茅山苍术，亦即古之所谓术也。然弘景又别有赤术之名，谓其苦而多膏，又似梁时已有苍术一种。今按《本经》主治，详其功用，颇似今之茅术，惟白术健脾化湿，其力亦同。至《名医别录》又言味苦、甘，增一甘字，则明是白术；李濒湖以《本经》《别录》之文，两繫于白术、苍术二条，而隐菴因之，真骈拇矣。
〔正义〕白术，气味芳香，苦甘而温。禀坤土中和之性，故专主脾胃，以补土胜湿见长。温能胜寒，燥能驱湿，而芳香之气，能通脉络，走肌肉，故专风寒湿痹，而治死肌。风湿著于关节，则痉而强直；脾家湿热郁蒸，则发为黄疸；术能胜湿而芳香宣络，故主痉、疸。自汗亦脾家之湿热，术燥其湿，则汗自止。除热者，除脾虚之发热也。消食者，湿除而脾运自健也。特提出作煎饵一层，则以其丰于脂膏；故宜于煎剂；陈修园谓：后人土拌炒燥，大夫《经》旨者也。《别录》主大风，盖亦指风湿言之，芳香善走，而主肌肉，故大风可除。风眩，头痛，目泪，有湿盛而浊气上蒙者，亦有中虚而清阳不布者，术能除痰胜湿，补中升清，斯眩痛可止，目泪可除，非肝火上浮之目眩、头痛、流泪也。消痰逐水，退痛除满，皆胜湿健脾之效。霍乱吐利，亦指脾有寒湿之证，乃宜于术。利腰脐间血，亦芳香之气，可以流利气血之运行，即《本经》主死肌之意。益津液者，术本富于脂膏也。暖胃消穀嗜食，无一非芳香醒脾，温养健运之功耳。
〔广义〕甄权：主心腹胀满、腹中冷痛；《日华》：治冷气痃癖，妇人冷症瘕；海藏：治脘痛（皆温养脾胃，芳香行气之功，此理中汤所以为不祧之祖也）。甄权：止呕逆，《日华》：主反胃□□（皆胃气虚寒为病，正与湿热痰饮之呕吐相反，术温而燥，醒脾安胃，故能定呕）。
洁古：主四肢困倦，嗜卧不思食，消足胫湿肿，王海藏主身体重，皆燥湿健脾，宜用苍术。
石顽谓：生用则除湿益燥，消痰利水，治湿痹死肌；制熟则和中补气，止渴生津，止汗，除热进食，得参、苓大补中气，得枳、橘健运饮食。
张隐菴谓：脾喜燥而恶湿，喜温而恶寒，然土必有湿气，始能灌溉四旁，过燥则不能运化，为脾约之病，白术多脂，性虽燥而能润，温而能和。
灵胎谓：白术气香而性温，味苦而甘，皆属于上，故宜补脾土，而其气甚烈，芳香四达，故又能达于经脉肌肤，不专于补中。
〔发明〕术之功用，自唐宋以前，止言其燥湿逐水，所谓暖胃消食，亦燥能健脾醒胃也。盖其气甚烈，故能振动脾阳，而又疏通经络，然又最富脂膏，故虽苦温能燥，而亦滋津液，且以气胜者，流行迅利，本能致津液通气也。唐宋以后，皆以为补益脾胃，其旨即从此出。
寿颐谓：白术、苍术，在古不分，而今已各别，则凡古人所称燥湿逐水之用，今必以茅山苍术当之；其补益脾胃，则宜用白术；盖今之所谓冬白术者，质润而气香，健运脾阳，滋养胃阴之力不小，且其气既盛，不致呆守满中，允为健脾益胃之专剂矣。
〔禁忌〕仲景理中丸：脐上筑筑，肾气动也，欲作奔豚，去白术而加桂四两。
寿颐按：此以肾气上奔，而术以气胜，恐增其升也。又吐多去术，亦即此意。
〔正讹〕东垣谓：白术主安胎。盖谓妊娠养胎，依赖脾土，术能健胃故耳。乃后人竟一例盲从，不论何种医书，皆止言白术安胎，而不详其理，颇似安胎一事，但用白术一味，可竟全功，而于体质之虚实，病情之寒热，不妨一概不问，有是理乎？
丹溪谓：白术无汗能发，有汗能止。
寿颐按：白术补中，虽以气胜，不可谓之发汗，惟苍术则辛烈开腠，能发湿家之汗耳。
缪仲淳引刘涓子《痈疽论》谓：溃疡忌白术，以其燥肾闭气，故能生脓作痛。张石顽亦採其说。不知术能补益，溃疡毒盛，诚非所宜，若溃后元虚，非补脾胃，何以收效，参、地、术、耆，皆补虚要药，岂可不问虚实，而一概抹煞之耶。
缪氏又谓：术以气胜，除邪之功巨，补阴之效亏，凡阴虚血少燥渴，及精不足，便闭滞下者，忌之。缪氏之意盖谓其气味燥烈，故有耗阴烁精等弊，愚谓术本多脂，万无伤阴之虑，仲淳臆说，妄不可听。

于潜术  ***************************
〔发明〕术之种类不一，古今以于潜产者为上品。然真是野生者，不可多得，今市肆之所谓于术，皆江西萍乡产也，人力培植，较之寻常白术，气稍和平，质稍柔润，以补脾胃，颇合冲和之性。

徽歙术  ***************************
〔发明〕今安徽有野术一种，非市肆所有，乃土人四出寻觅而得者，气味芳香异常而不燥烈，中有朱砂点甚多，虽藏之极燥，而剖之则朱点皆是朱色之油，最是上品。以入煎剂，清芬之气，缭绕一室，令人铙（注：当是「馋」之误）涎欲滴，补脾醒胃，大有奇功，非寻常之冬白术、萍乡术所能望见项背者也。

苍术  ***************************
〔广义〕陶弘景：除恶气，弭灾沴。
《日华》：主痃癖气块，冷气症瘕，山岚瘴气。
东垣：除湿发汗，健脾安胃，为治痿要药。
丹溪：总解诸郁。
濒湖：主湿痰留饮，或为窠囊，及脾湿下流，浊淋带下。
〔发明〕苍术，气味雄厚，较白术愈猛，为彻上彻下，燥湿而宣化痰饮。芳香辟秽，胜四时不正之气，故时疫之病多用之，最能驱除秽浊恶气，阴霾之域，久旷之屋，宜焚此物而后居人，亦此意也。凡湿困脾阳，倦怠嗜卧，肢体痠软，胸膈满闷，甚至䐜胀而舌浊厚腻者，非茅术芳香猛烈，不能开泄，而痰饮瀰漫，亦非此不化。夏秋之交，暑湿交蒸，湿温病寒热头胀如裹，或胸痞呕恶，皆须茅术、藿香、佩兰叶等香燥醒脾，其应如响。而脾家郁湿，或为䐜胀，或为肿满，或为泻泄疟利，或下流而足重胕肿，或积滞而二便不利，及湿热郁蒸，发为疮疡流注，或寒湿互结，发为阴疽痠痛，但有舌苔白垢浊腻见证，茅术一味，最为必需之品。是合内外各病，皆有大用者，而庸俗每畏其燥烈而不敢用，亦只见其识证不清耳。苍术本以产茅山者为佳，故有茅术之名，气味浓厚，其力尤弘，今所通用，皆茅术也。

黄耆（注：附黄耆茎叶，黄耆皮）  ***************************
《本经》：「味甘，微温。主痈疽久败创（创，今作疮），排脓止痛，大风癞疾，五痔鼠瘻，补虚，小儿百病。」
《别录》：「妇人子脏风邪气，逐五脏间恶血，补丈夫虚损，五劳羸瘦，止渴，腹痛，泄利，益气，利阴气。其茎叶，疗渴，及筋挛，痈肿疽疮。」
〔正义〕黄耆，甘温补气，禀升发之性，专走表分而固皮毛，《本草经》所主，多皮肤肌肉之病。痈疽久败，则表虚而肌肉败坏，耆能固表，则补其久败之虚。而排脓止痛，大风癞疾，亦皮肤肌肉久败之病，培养其在表之气血，则正气旺而邪自可除。五痔者，中气之下陷也，耆有升发之力，则举其陷而有馀。然湿火盛者，弗误与也。鼠瘻，即瘰疬，亦绵延久败之疮疡，虚则补之，耆之用也。若暴病痰火凝结，则亦非其治矣。
陈修园谓：瘰疬乃少阳胆经、三焦经之郁结，耆禀少阳之气化，能使少阳生气条达，故能解散其郁。修园又谓：《本经》补虚二字，乃总结上文诸证之久而致虚者，耆能补之，非泛言其为补益之品。然寿颐则谓耆固补虚之品，即以为泛指诸虚，亦无不可。其主小儿百病者，温和滋长之性，固最宜于儿童之发育生长也。
《别录》主妇人子脏风邪气者，乃中气之不振，补益中气，则邪气自除。且气行则血行，温养而运行之，斯五脏间之恶血自去。补虚损、五劳羸瘦，皆益气温养之功。且甘能益法液，温和则润泽，而耆禀升举之性，助其脾胃津液，斯口渴自止。腹痛泄利，皆中气不举，清阳下陷之候，甘温益气，则痛利自已。利阴气者，阳气运而阴血自充也。茎叶疗渴，亦升清滋液之功；治筋挛者，亦惟禀温和之性者，斯能有宣通脉络之力也。其治痈肿疽疮，则茎叶自有外行旁达之性，乃能疏通气血，而消肿化壅，与根之偏于补益者，固自有别耳。
〔广义〕《日华》：主肠风下血，带下崩中（皆中气下陷之候，故宜升而举之）。
又：主赤白痢（则必久痢之气虚者，方可用之，而湿热未清，不可妄试也）。
洁古：治虚劳自汗盗汗（则温养元气，固护肤表之功）。又称其补肺气（亦肺虚补母之义，实脾土而且能升清气也）。又谓其退肌热（则脾虚之发热，甘以补脾而助元气，斯肌热可除，所谓甘温退大热者是矣）。
景岳谓：黄耆气味俱轻，专于气分而达表。
徐洄溪谓：耆之皮最厚，故补益皮肉，为外科生肌长肉之圣药。
寿颐谓：此惟溃久元虚者宜之，毒未清肿未消者弗用。
陈修园谓：当归六黄汤，寒以除热，热除则汗止；耆附汤，温以回阳，阳回则汗止；玉屏风散，散以驱风，风散则汗止。诸方皆藉黄（注：黄字后当脱「耆」字）走表之力，领诸药达于表分而止汗，非黄耆之自能止汗也。诸家有生用发汗，炒用止汗之说，皆误。
〔发明〕黄耆，具春令升发之性，味甘，气温，色黄，皆得中和之正，故能补益中土，温养脾胃，凡中气不振，脾土虚弱，清气下陷者最宜。其皮味浓质厚，力量皆在皮中，故能直达人之肤表肌肉，固护卫阳，充实表分，是其专长，所以表虚诸病，最为神剂。但升举有馀，偏于阳分，气虚阳虚者，宜升宜提，而阴虚火扰者宜禁，若肝肾不足，不可误与升阳，伐其根本。故凡飢饱劳役，脾阳下陷，气怯神疲者，及疟久脾虚，清气不升，寒热不止者，授以东垣之补中益气汤，无不捷效，正以黄耆为参术之佐，而又得升柴以升举之，则脾阳复辟，而中州之大气斡旋矣。
〔正讹〕黄耆为固表主药，甘温之性，专走肌肉皮肤。《本草经》主痈疽久败疮，排脓止痛，明谓其专治痈疽之久败者，则排脓止痛。盖久败之溃疡，肌肉久坏，脓水频仍，表气大虚，黄耆益气固表，以疗其虚，斯能排脓止痛耳。张隐菴亦谓痈疽日久，正气衰微，故为久败，乃后人习焉不察，误认为通治痈疽，置久败二字于不问。张洁古则称其内托阴疽，为疮家圣药；缪仲淳则称其治小儿胎毒疮疖；张景岳则称其生者可治痈疽；张石顽则称其托已溃疮疡。馀子碌碌，无不节取《本经》排脓止痛四字，泛指为疮家必用之药，所以庸俗之书，治疮各方，类皆不问虚实，插入黄耆一味，自谓能读《本草经》，而富贵家亦喜其堂皇冠冕，信之不疑，不知毒势方张，而用实表之药为虎傅翼，适以愈张其焰，则肿疡难消，溃疡毒炽，排脓适以生脓，止痛乃以增痛，皆误读《本经》之咎矣。洁古所谓内托阴疽，注重阴证，犹可说也，然坚肿而实其表，亦以助邪，终属非法。且「疮家圣药」四字，即为后人沿讹袭谬之根。而缪氏《经疏》，竟谓其治小儿胎毒疮疖，则皆热毒湿火之病，而投甘温固表，直是抱薪救火，误读古书，抑何至于此极。景岳、石顽皆高明之士，所论药物，皆有经验，而犹仍斯讹谬，又何怪庸耳俗目之人云亦云，胡芦依样耶？寿颐于疡科一门，具有师承，凡在肿疡及溃疡之毒势未清者，概不浪投补剂，以取悦富贵之家。惟溃久元虚，或虚寒之体，始以四君、六君、保元、归脾等方，随宜择用，非矫异于庸俗也，亦证情之不容不尔者耳。敢揭而出之，为世之治疡者告，俾知《本草经》固未尝不可信，特不可为误读古书者所惑，庶几令病人少受痛楚，亦治医者之阴德也。白术条中，昔人曾有溃疡忌用之说，以其能生脓作痛耳，张石顽亦信之，试问同是补益肌肉之品，何以一忌一宜，大相刺谬如此？岂有术之补脾，必生脓作痛，而耆之固表，反有消脓止痛之理？则后先虚实，不知辨别，而混为一例之过也。须知药之治病，全在用之得当，同此一病，而前后之虚实不同，斯攻补即当异治，若但执一病名，而不问虚实，不问寒热，泛泛然号于众曰：某药为宜，某药为忌，岂理也哉！
甄权主虚喘肾衰，盖误认其补气之过也。要之升举之品，正与喘证之气逆上壅相反，且肾衰作喘，本是气虚不摄，阴火上冲，摄纳归元，犹恐不及，乃复举而升之，则根本既摇，而速之蹶矣。此东垣之补中益气汤，所以最不宜于肝肾之虚也。
张洁古谓其泻肺火，盖指气虚发热言之。虚阳不藏，面赤发热，有似肺家之火，则耆之补脾益气，能退大热，若火热刑金，而妄投补益，则谬矣。
东垣谓防风能制黄耆，而耆得防风，其功愈大，云云。
寿颐谓：既以制之，而反能张大其功，自盾自矛，最为可笑。盖既惑于昔人相制之谬说，而又无解于许胤宗之以黄耆防风汤薰愈柳太后中风口噤之病，乃欲申一说以解其纷，而不悟适以造成怪诞支离之弊。盖防风、黄耆均是行表之药，道合志同，何云相制？胤宗之法，自有巧思，不意东垣倡此奇谈，殊为可骇，要知徒逞臆见，毫不足征，后学万弗泥此，庶不汩没性灵，窒塞智慧。且中风而口噤不语，最多气升痰升，内因之病，防风表药，直是鸩毒，古人多作外风治疗，皆是误认，所以古之治案，多难尽信。许氏此案，见《旧唐书》本传，治法新颖，独辟蹊径，如谓果能取效，恐亦未必，盖史乘中所载医家治验，大都意想之辞，试为细核医药理法，多难符合，良由秉笔者传闻得之，而文人又皆不知医理，则人云亦云，但知其新奇可喜，又安能辨得病理之确当与否，子长之《扁鹊仓公传》尚多不可索解，更何论范晔、陈寿以下（如《华佗传》等皆是）。况乎中风一证，卒仆昏迷，本非外受之风，《素问》谓是血菀于上，名以薄厥，又谓气血交併于上，名以大厥，今西医谓之血冲脑经，皆不可妄用风药。寿颐编有《中风斠诠》三卷，专论此病，以实验为主，一洗古书辛散温药之弊。胤宗此案，果是外风，则不服而薰，已觉有意矜奇，效否亦殊难必；若是内因，则为害必甚，虽入正史，寿颐终不敢深信，而东垣黄耆之说，更是匪夷所思，出乎情理之外。
洁古有黄耆无汗发之，有汗止之一说，而后人之编本草者，多循例照录无汗能发、有汗能止两句，几以此物为发汗、止汗专药，亦知二者之功甩，一散一收，正如冰炭之相反而不相合，天下安有一物而具有水火两性之理？黄耆之效力如此，宁非绝大怪异。抑知耆能达表，而补益卫阳，明系固表之药，何以能发汗奏绩，惟其卫分充溢，而阳气流通，固亦有时而微汗津津者，洁古意中，固自有说，然约而举之，则非立言之体矣。

玉竹  ***************************
《本经》：「女萎：味甘、平。主中风暴热，不能动摇，跌筋结肉，诸不足。」
《别录》：「萎蕤，主心腹结气，虚热，湿毒腰痛，茎中寒，及目痛眦烂，泪出。一名玉竹。」
〔考证〕玉竹，古者作葳蕤；《尔雅》作委萎；惟《本草经》则作女萎；《太平御览》引《吴普本草》：女萎一名威蕤，一名玉竹；李濒湖谓女萎，即《尔雅》委萎之讹。
〔正义〕玉竹，味甘多脂，为清热滋润之品。《本经》主中风暴热，不能动摇，是甘寒清热，柔润息风之功效。《千金》葳蕤汤主风温自汗即本斯旨。跌筋结肉，盖灼热伤阴，而筋肉拘挛之证，寒胜热，润除燥，所以主之。然「跌筋」二字，甚不可解，则古人传写容有讹误，读古书者，以意逆之，自能得其会通，正不必拘泥字面，反多窒碍。「诸不足」三字，张隐菴谓，申明以上诸证，皆属津液不足，最是确论，盖玉竹阴柔腻滞，必非能治诸虚不足之药，而浅者泥之过矣。
《别录》主心腹结气，亦指燥热之证，非痰湿凝结所宜。主虚热，则阴柔养液之功；主目痛、眦烂、泪出，则息风退热之力；其治腰痛者，盖指肾经燥热，阴液不充之病，非虚寒腰痛可比。惟湿毒及茎中寒两条，显与玉竹之柔润不合，疑有误字，不敢强作解人，自欺欺世。
濒湖《纲目》引《别录》委蛇一条，附入萎蕤之下，云味甘平，主消渴少气。濒湖谓亦似萎蕤，颐按：委蛇、萎蕤，古音本近，而主消渴少气，则润以益津，正是葳蕤之功，姑附于此。
〔广义〕甄权：主时疾寒热。《日华》：主天行热狂。濒湖：主风温灼热（即《本经》主中风暴热之意。但火炽盛者宜之，而表寒未已，或挟痰涎，及胸膈窒塞者，均在禁例）。
《日华》：除烦闷，止消渴，润心肺。皆甘寒滋液之用也。烦闷者，烦热之闷，与痰壅气窒之闷，证情近似，而治法天渊，学者须于此等同病异源之处详细辨明，方不贻人殃祸。
弘景谓服诸石人不调和者，煮汁饮之。《圣惠方》治乳石发热。则古人喜服燥热石药，以为补品，故古书多有解石药毒之方，而玉竹能解此毒，其寒可知。
〔发明〕玉竹，味甘多脂，柔润之品，本草虽不言其寒，然所治皆燥热之病，其寒何如。古人以治风热，盖柔润能息风耳，阴寒之质，非能治外来之风邪。凡热邪燔灼，火盛生风之病最宜，今惟以治肺胃燥热、津液枯涸、口渴咽乾等证，而胃火炽盛、燥渴消穀、多食易飢者，尤有捷效。《千金》及朱肱以为治风温主药，正以风温之病，内热蒸腾，由热生风，本非外感，而热势最盛，津液易伤，故以玉竹为之主药。甄权谓头不安者，加用此物，亦指肝火猖狂，风阳上扰之头痛，甘寒柔润，正为息风清火之妙用，岂谓其能通治一切头痛耶。
〔正讹〕《本经》「诸不足」三字，是总结上文暴热诸句，隐菴之言甚是。乃昔人误以为泛指诸虚不足而言，故甄权则曰内补不足，萧炳则曰补中益气，《日华》则曰补五劳七伤虚损，濒湖则曰补脾胃虚乏。男子小便频频失精，一切虚损，且谓治虚劳寒热，及一切不足之证，用代参耆，不寒不燥，大有奇功。凡以此为劳瘵起死回生之神剂。亦知柔润之性，纯阴用事，已足以戕生生之机，况虚劳之病，阴阳并亏，纵使虚火鸱张，亦无寒凉直折之法，又岂有阴寒腻滞之质，而能补中益气之理。诸家之说，皆误读《本草经》「诸不足」三字之咎，而李濒湖创作邪说，尤其荒谬。迩来以麦冬、玉竹、知母、花粉等品，制造势（注：当是「劳」字之误）瘵之良工，遍地多有，其近因固误于《临证指南》《医醇剩义》二种，其远因实发源于濒湖之《纲目》。张隐菴「本草注」已谓玉竹阴柔之质，岂堪重任，古人于风热以外，绝不採用，自李氏有不寒不燥之论，而时医信为补剂，虚证得此，百无一生。陈氏修园亦详辨之，乃近人犹不觉悟，竟于虚热咳嗽等病，恣用阴柔腻滞之品，恋邪助痰，暗戕脾土，明明将轻微之病，一力送入鬼门关者，比比而是，大率皆误于此，可胜长叹。
张石顽谓：玉竹虽润，而不伤脾泄泻。寿颐则谓阴寒之品，无不碍中，石顽此说，必不可信。又仲淳《经疏》极赞此物，则濒湖之流亚也，且谓其滋长阳气，更属无征。

天麻  ***************************
《本经》：「赤箭、味辛、温。杀鬼精物，蛊毒，恶气」。
《别录》：「消痈肿，下支满，寒疝，下血。」
〔存疑〕古书止有赤箭之名，宋人乃用天麻，诸家考证，以赤箭为苗，天麻为根，议论甚详，似无疑义。但《本经》《别录》所称赤箭之主治，与后人天麻之功用，大是不类，《经》言杀鬼物、蛊毒、恶气，而味辛温，是祛邪辟恶之品，且赤箭之名，以象形取义，而属之于苗，然今之辟恶，亦无复用赤箭者，姑略之而不复深考，亦阙其所不知之义也。《别录》所称主治，亦与今之天麻不符，不可强解。兹录自宋以来，诸家所说于〔广义〕条下，并考证其功用如下。
〔广义〕《开宝本草》始有天麻之名，主诸风湿痹，四肢拘挛，利腰膝，强筋力。甄权治冷气[疒/帬]痹，瘫痪不随。《日华》谓其通血脉。东垣主诸风麻痹不仁（此皆以为祛风胜湿、疏通脉络之品也）。又《开宝》治小儿风痫惊气。甄权主语多恍惚，善惊失志。洁古治风虚眩晕头痛。东垣主风热语言不遂。罗天益谓眼黑头旋，风虚内作，非天麻不治（则又息风平肝、宁神镇静之功矣。二者之病，一属邪实，一属正虚，实者宜攻，虚者宜补，大是相反。其以天麻为治风湿拘挛者，固以为散风驱邪之用；乃或以为治风虚眩晕，则又明著其潜阳养正之功。一散一收，一走一守，处于北辙南辕之地，万不能合而为一，读者将信其一面之言乎？抑将如随风杨柳，到处逢迎乎？此理之所必不可通者也。然试研究前贤之成说，而以临证时之效力，相合而参之，平情而审之，当知此中自有区别，断不容存骑墙之见，模稜而认为两可，因书所见于〔发明〕条中，愿与明达之士共正之，然后知古书固不可轻信，而谈医者尤不可不于临证之时，细心体察，以求其实在之治验也）。
〔发明〕天麻气味，古皆称其辛温，盖即因于《本草经》之赤箭。而《开宝》、甄权诸家，称其主诸风湿痹，冷气瘫痪等证，皆因辛温二字而来，故视为驱风胜湿、温通行痹之品。然洁古诸家，又谓其主虚风眩晕头痛，则平肝息风，适与祛风行痹宣散之法相背，使其果属辛温宣散，则用以治虚风之眩晕头痛，宁不助其升腾而益张其焰？何以罗天益且谓眼黑头旋，风虚内作，非天麻不能治？以此知果是风寒湿邪之痹著瘫痪等证，非天麻之所能奏效也。盖天麻之质，厚重坚实，而明净光润，富于脂液，故能平静镇定，养液以息内风，古有定风草之名，能治虚风，岂同诳语。今恆以治血虚眩晕，及儿童热痰风惊，皆有捷效，故甄权以治语多恍惚，善惊失志；东垣以治风热，语言不遂，皆取其养阴滋液，而息内风。盖气味辛温之说，本沿赤箭之旧，实则辛于何有，而温亦虚言，是以张景岳改作辛平，张石顽亦作辛平微温，诚恐以辛温之味而治虚风，或以启人之疑窦耳。且石顽之《逢原》，不採湿痹拘挛一节，尤有卓见，其意亦知平肝息风之品，断无驱湿通痹之理；然则俗医犹信其宣通络脉，疏散外风，亦未免为《开宝》所愚矣。或谓既多脂液，而能养血平肝，又何必不可以补益经络，而治风痹？然柔润之物，终无驱湿而治冷气[疒/帬]痹之理，盖通经宣络、泄散外感之风，必不能与潜降摄纳、镇定内动之风，併为一气。要知痹痛拘挛，不仁不遂，瘫痪麻木诸证，本多肝阳上升，扰动脑经之病，必以潜阳镇摄为治，乃有捷效，天麻重坠定风，正是专药，古人固知此物之能治此病，《开宝》所谓利腰膝，强筋力者，亦是此旨。然古人之治麻痹瘫痪诸证，又无不误内风为外风者，既知天麻能愈是病，遂并误认为疏风逐湿之品，斯其所以一误再误，而纠结缭绕，今人不可索解者也。
〔正讹〕石顽又谓：天麻虽曰不燥，终属风药，若血虚无风，火炎头痛，不可妄用。是犹误认其升散，而故为叮咛，其亦知阴虚头痛，虽曰虚火上炎，实皆内风煽动，固未有火盛而不生风者。而天麻之治风，则柔润以息风汤（注：当为「扬」字之误），殊非升散疏泄之比，景岳且有性懦力缓，必须倍用之说，则善用之者，尤须重其任，而后乃能专其效，石顽固未达此一间者也。

肉苁蓉  ***************************
《本经》：「味甘，微温。主五劳七伤，补中，除茎中寒热痛，养五脏，强阴，益精气，妇人症瘕。」
《别录》：「味甘、酸、咸，微温。除膀胱邪气，腰痛，止利。」
〔正义〕肉苁蓉，甘温浓厚之味，为补阴益精之品，《本经》主治，皆以脏阴言之。主劳伤补中，养五脏，强阴，皆补阴之功也。茎中寒热痛，则肾脏虚空之病，苁蓉厚重下降，直入肾家，温而能润，无燥烈之害。能温养精血，而通阳气，故曰益精气。主症瘕者，咸能软坚，而入血分，且补益阴精，温养阳气，斯气血流利，而否塞通矣。
《别录》除膀胱邪气，亦温养而水府之寒邪自除。腰者，肾之府，肾虚则腰痛，苁蓉益肾，是以治之。利，今本皆作痢，是积滞不快之滞下，非泄泻之自利，苁蓉滑肠，痢为积滞，宜疏达而不宜固涩，滑以去其著，又能养五脏而不专于攻逐，则为久痢之中气已虚，而积滞未尽者言之，非通治暑湿热结滞之痢疾也。
〔广义〕《日华》：主男子绝阳不兴，妇人绝阴不产，暖腰膝，主泄精遗沥，及带下阴痛。
景岳谓：性滑而味重，能动大便，凡闭结不通，而虚不可攻，洗淡用三四钱，一服即效。
石顽谓：老人燥结，宜煮粥食之。
〔发明〕苁蓉为极润之品，市肆皆以盐渍，乃能久藏。古书皆称其微温，而今则为盐味久渍，温性已化除净绝，纵使漂洗极淡，而本性亦将消灭无馀，故古人所称补阴兴阳，种种功效，俱极薄弱，盖已习与俱化，不复可以本来之质一例论矣。但盐能下降，滑能通畅，以主大便不爽，颇得捷效。且性本温润，益阴通阳，故通腑而不伤津液，尤其独步耳。
〔禁忌〕缪氏《经疏》谓：泄泻禁用，及肾中有热，强阳易兴，而精不固者忌之。
石顽谓：胃气虚者，服之令人呕吐。
〔正讹〕自宋以来，皆以苁蓉主遗泄带下，甚且以主血崩溺血，盖以其补阴助阳，谓为有收摄固阴之效，补要（注：两字疑有误植）滑利之品，通导有馀，奚能固涩？《本经》：除茎中寒热痛。正以补阴通阳，通则不痛耳，乃后人引申其义，误认大补，反欲以通利治滑脱，谬矣。

锁阳  ***************************
〔发明〕锁阳，载于朱丹溪《本草补遗》，称其甘温，大补阴气，益精血，利大便，虚人燥结宜之。陶宗仪《辍耕录》亦谓野马遗精所生，则形色功用，本与苁蓉同类，古方虎潜丸用之，即苁蓉补肾起痿之义也。

巴戟天  ***************************
《本经》：「味辛，微温。主大风邪气，阴痿不起，强筋骨，安五脏，补中，增志，益气。」
《别录》：「味辛、甘，微温。疗头面游风，小腹及阴中相引痛，下气，补五劳，益精，利男子。」
〔正义〕巴戟，隆冬不调，味辛气温，专入肾家，为鼓舞阳气之用。《本经》主大风邪气，《别录》疗头面游风，盖以外来之寒风言之，温养元阳，则邪气自除。起阴痿，强筋骨，益精，治小腹阴中相引痛，皆温肾胜寒之效。安五脏，补五劳，补中，增志，益气，皆元阳布护之功也。《别录》又谓其下气，盖肾阳不摄，寒水上凌，致有气逆喘满之证，巴戟温肾以摄纳其下，而上逆之气自平，非热痰上涌之气逆也。
〔广义〕甄权以治风癞，濒湖谓去风疾（盖即《本经》主大风之意。然辛温之品，惟寒郁在表者宜之，而风燥血热，胡可妄试）。
景岳治腰膝疼痛（亦肾家之虚证，然亦惟阳虚者为宜，阴虚有火，不可泛投）。
〔发明〕巴戟味辛，其温性虽不甚烈，而实为肾脏益阳之品。虽曰温和之气，足以助五脏之长育，古人每以主虚损不足之病。然温肾助阳，惟阳虚气衰者为宜，而阴虚血弱者弗用，不独畏其扶阳耗阴，亦以扰动相火，更令魂梦不安，易致强阳失精之祸。凡巴戟、仙茅、仙灵脾等物，温肾助阳，古人恆以为补药肾主药（注：前「药」字当是衍文），而亦最易为戕生之利器，今人体质柔脆，嗜欲少节，阴虚火旺者多，不可以古书称其补益，而信手拈来，误人生命也。
〔正讹〕《本经》谓巴戟主大风，后人以治风病，其意正同。盖古人之所谓风者，皆以西北寒风言之，故祛风多用温药。而今之风病，则多血耗生风，血热血燥之病，恰与古之寒风，绝端相反，岂可更用温辛，助其刚燥，此巴戟之必不可以治今之风病者也。仲淳《经疏》谓巴戟助元阳而兼散邪，已是曲为之解，陈修园乃为「大风邪气」四字，添出和风、疾风等许多空议论，直梦话耳。
甄权《药性本草》谓其主夜梦鬼交精泄；景岳并谓治浊。则因巴戟之强阴益精，而欲以补助其虚弱也。不知淫梦失精，皆至阴不摄，相火肆扰为害，滋阴摄阳，最为正治，而反用辛温兴阳之品，则火愈炽而魂愈不安，抱薪救火，反以助其嚣张，为祸更烈，胡可为训。近人颇有以温肾之品，治肾阴不充者，岂不曰此皆补肾之主药，然扰动龙雷，而长其欲焰，未有不速其毙者，冤鬼夜嗥，医者不悟，大可痛也。

远志  ***************************
《本经》：「味苦，温。主咳逆伤中，补不足，除邪气，利九窍，益智慧，耳目聪明，不忘，强志，倍力。」
《别录》：「定心气，止惊悸，益精，去心下膈气，皮肤中热，面目黄。」
〔正义〕远志性温，味苦而辛，补益心气，而通调营血，故为心家主药。咳逆者，寒饮上凌之证，辛苦而温，能散寒涤饮，则咳逆自平，非火升痰升之咳嗽气逆也。主伤中而补不足，则温和之性，能使气血通调耳。除邪气者，温养元气，则邪气自却。利九窍而耳目聪明，益智慧而不忘强志，皆以其通调心气，充牣心血之力，而推阐以极言之耳。《别录》定心气，止惊悸、益精，皆补心之义。去心下膈气，亦即治咳逆、除邪气之旨。其除皮肾（注：当是「肤」字之误。）中热，疗面目之黄者，无非温养宣通，气血和调之功用。总之，辛温芳香，专入血分，补养心血，斯百骸从令，而邪气不干耳。
〔广义〕甄权：治健忘，安魂魄（即补心养血之功）。
《日华》：长肌肉，助筋骨（又其补血之力也）。
海藏以治肾积奔豚。则心阳既振，斯肾邪不留耳，与《别录》去心下膈气之义相似。
陈无择《三因方》以治一切痈疽。则辛温行血，而痈疽可消，用意固甚巧也。
〔发明〕远志，味苦入心，气温行血，而芳香清冽，又能通行气分。其专主心经者，心本血之总汇，辛温以通利之，宜其振作心阳，而益人智慧矣。古今主治，无一非补助心阳之功效。而李濒湖独谓其专入肾家，未免故为矫异，张石顽和之，非笃论也。《本经》主咳逆，则苦泄温通辛散，斯寒饮之咳逆自平，此远志又有消痰饮、止咳嗽之功。《别录》去心下膈气，亦即此意。今东瀛医者，专用以化痰止嗽，颇有奇功，而中医多来之知，可谓数典忘祖，能不令人齿冷。惟《外台》载《古今录验》胸痹心痛一方，中有远志，颇合此旨，而张石顽反疑《本经》咳逆为误字，盖亦未达其苦能泄化，温能涤饮之旨。《三因方》治一切痈疽，最合温通行血之义，而今之疡科，亦皆不知，辜负好方，大是可惜。寿颐恆用于寒凝气滞、痰湿入络，发为痈肿等证，其效最捷，惟血热、湿热之毒，亦不必一例乱投，无分彼此耳。
〔正讹〕远志辛温，能利血之运行，而以为心家补益之品者，振动而流利之，斯心阳敷布而不窒滞，此补心之真旨也。然温升之品，必不宜于实热，如误用于热痰矇蔽之证，得毋益张其焰。又所谓安魂魄、定惊悸者，亦谓补助心阳，则心气充而魂梦自宁，惊悸自定，非养液宁神以安宅之者可比。如因热生惊，及相火扰攘，而亦与以温升，其弊亦与热痰相等。又古有远志能交通心肾之说，则心阳不振、清气下陷，及肾气虚寒，不能上升者，以远志之温升，举其下陷，而引起肾阳，本是正治。然俗人不察，每遇肾阳不藏、淫梦失精等证，亦曰此属坎离之不交，须以远志引之，使其水火交接，则相火愈浮，肾气不摄，利九窍者，适以滑精窍，益精者，将反以失精矣。此不辨寒温虚实，而徒读古书之咎也，岂古人之欺吾哉。

丹参  ***************************
《本经》：「味苦，微寒。主心腹邪气，肠鸣幽幽如走水，寒热积聚，破症除瘕，止烦满，益气。」
《别录》：「养血，去心腹痼疾结气，腰脊强，脚痹，除风邪留热。」
〔正义〕丹参，色赤，专主血分；味苦而微辛，《本经》谓之微寒，陶弘景已疑其误，缪仲淳亦疑之，至张石顽乃改作微温，详审《本经》《别录》所载主治，石顽是也。心腹邪气，肠鸣幽幽，及心腹痼疾结气，皆清阳不宣，虚寒气滞之病，丹参通调血滞，温养气机，所以主之。寒热积聚症瘕，又皆气凝血瘀之证，非温通气血，何能消散。止烦满者，气运血随，自可除烦泄满，况味之苦者，本以泄降为专职者乎？《别录》主腰脊强，脚痹，亦以温通气血，故能宣络蠲痹。除风邪留热者，则风乘于表，郁而为热，故以温和之气散之。且古人治风，多用温药，非如今时东南之地，风热之病，宜于辛凉者可比也。
〔广义〕弘景：丹参渍酒饮，疗风痹足软。萧炳：丹参治风软脚，可逐奔马，故一名奔马草。《日华》：通利关节，主骨节疼痛，四肢不遂（皆即《别录》主腰脊脚痹之义）。甄权：主腹痛，气作声音鸣吼。《圣惠方》治寒疝，小腹阴中相引痛，自汗欲死（即《本经》治心腹邪气、《别录》去心腹痼疾之意也）。《日华》又谓调妇人经事（则亦通调血气之义耳）。
〔发明〕丹参，专入血分，其功在于活血行血，内之达脏腑而化瘀滞，故积聚消而症瘕破；外之利关节而通脉络，则腰膝健而痹著行。详核古人主治，与（注：当为「无」字之误）一非宣通运行之效，而其所以能运行者，则必有温和之气，方能鼓荡之、振动之，所说主心腹邪气、肠鸣痼疾，其义已隐隐可见。然走窜有馀，必非补养之品，即《本经》所谓益气，《别录》所谓养血，皆言其积滞既去，而正气自伸之意，亦以通为补耳。惟苦味泄降，故所主各病，皆有下行为顺之意，此则于行气行血之中，又必含有下达性质，而世俗以为补血之用，及以之止崩中带下，皆非古人之真旨矣。
〔正讹〕丹参气味，《本经》《别录》皆谓微寒，而所主心腹邪气，肠鸣幽幽，痼疾结气，无一非寒邪为病，当无用寒药主治之理。而积聚症瘕，又非温运不通，可疑已极，昔陶隐居已谓其久服眼赤，其性应热，今按色赤行血，断非微寒之物，则石顽《逢原》改作微温，固非武断。既征之《别录》之主腰脊强、脚痹，弘景之治风痹足软，《圣惠方》之主寒疝，验之临证功用，无不灼然可信，则寒字之误，无可疑者。而张隐菴、叶天士等，犹专主《本经》，曲曲附会，虽曰尊《经》之旨宜尔，然反使主治全文皆迷重雾，则拘迂太过，非真能阐发奥旨者也。
《日华本草》丹参主治所录最详，而亦最杂，惟骨节疼痛、四肢不遂八字，合于《别录》脊强脚痹证治。甚至谓其主头痛赤眼，正与陶弘景久服眼赤之语背道而驰。又有治冷热劳、热温狂闷，破宿血，生新血，安生胎，落死胎，止血崩带下，调妇人经脉不匀，恶疮疥癣，瘿赘丹毒，排脓止痛，生肌长肉等语，杂乱无章，全是凭空虚构。虽此等无稽之言，本不足辨，止以近日俗书，多采此种呓语，贻误学者，实属不少，而景岳、士材、石顽诸家犹一例採录，不加辨正，又何怪乎汪訒庵、吴仪洛辈之附和盲从耶。考《日华》是书，全由採集而成，本非有真知灼见，可以阐扬医理，盖亦汪氏《集解》、吴氏《从新》之类，原不足道，独惜李濒湖最称渊博，当非抄书胥可比，乃《本草纲目》亦贪多务得，不知节取，反以贻误后生，同入暗室，而明季以后之本草，又多祖述李氏，随意节录几句，便成一家，则真一盲引众盲，相将入火坑矣。濒湖又引《明理论》，有一味丹参散，功同四物汤之说，云治妇人经脉不调，或前或后，或多或少，产前不安，产后恶血不下，兼治冷热劳云云，则直是《日华子》之应声。要之四物一方，通治妇女，已属盲人扪烛之谈，乃更出一物之方，宁非绝大笑话，世又安有不问寒热虚实，而用一药一方，可以统治万病之理。其书不知出于何人手笔，而乃赐以嘉名，称之《明理》，真是名实相反。自李氏採之，而后人皆抄袭之，庸夫俗子更喜其简便易行，而牢记之，乱用之，此医之所以不可复问，而作俑之咎，吾不能不责濒湖之不知删汰也。今人恆以丹参治咳血、咯血之病，盖取其降气，又专主血分，谁敢谓其不是，究之百无一效者，以苦降必伤中气，温通又非止血，每至愈咳愈甚，而苦泄碍中，且有败脾之变，是又在滋腻恋邪之外，制造瘵病之别一法门矣。
《圣惠方》治寒疝，小腹阴中相引痛，自汗出欲死，一味为末，热酒下二钱。叶天士《本草注》亦载之，而改之曰治湿热疝气，则误信《本经》丹参之寒也，然与《圣惠》本旨，大相背谬矣。《妇人明理论》丹参散，即是此方，而欲以通治妇人寒热虚实百病，可谓荒谬已极，则医界之蟊贼也。

黄精  ***************************
《别录》：「味甘、平，无毒。主补中益气，除风湿，安五脏。」
《日华》：「补五劳七伤，助筋骨，益脾胃，润心肺。」
石顽：「补中州之品，使五脏调和，肌肉充盛，皆补阴之功，但阳衰者易致泄泻痞满。」
〔发明〕黄精不载于《本经》，今产于徽州，徽人常以为馈赠之品，蒸之极熟，随时可食。味甘而厚腻，颇类熟地黄。古今医方，极少用此，盖平居服食之品，非去病之药物也。按其功力，亦大类熟地，补血补阴，而养脾胃，是其专长。但腻滞之物，有湿痰者弗服，而胃纳不旺者，亦必避之。

淫羊藿  ***************************
《本经》：「味辛，寒。主阴痿绝伤，茎中痛，利小便，益气力，强志。」
《别录》：「坚筋骨，消瘰疬赤痈，下部有疮，洗，出虫。」
〔正义〕淫羊藿，禀性辛温，专壮肾阳，故主阳痿。曰绝伤者，即阳事之绝伤也；茎中痛，亦肾脏之虚寒。利小便者，指老人及虚寒人之阳事不振，小便滴沥者言之，得其补助肾阳而小便自利，非湿热蕴结，水道赤涩者可比，读者慎弗误会。益气力，强志，坚筋骨，皆元阳振作之功，然虚寒者固其所宜，而阴精不充，真阳不固者，万不可为揠苗之助长也。消瘰疬赤痈，盖亦因其温通气血，故能消化凝结，然疬疡之病，由于阴血不充，肝阳燔灼，而煎熬津液，凝结痰浊者为多，幸勿误读古书，反以助其烈焰、陷人于炮烙之酷刑。洗下部之疮，则辛燥能除湿热，亦犹蛇床子之洗疮杀虫耳。
〔广义〕《日华》：主丈夫绝阳，女人绝阴，一切冷风劳气，筋骨挛结，四肢不仁，补腰膝（则辛温之品，固不独益肾壮阳，并能通行经络，祛除风寒湿痹。但《日华》又谓治老人昏耄，中年健忘，则未免誉之太过，而景岳且谓男子阳衰，女子阴衰之艰于子嗣者，皆宜服之，则偏信温补，其弊滋多，更非中正之道矣）。
石顽谓：一味仙灵脾酒，为偏风不遂要药。
寿颐按：不遂之病有二因：一为气血俱虚，不能荣养经络，或风寒湿热痹著之病，古之所谓痹证是也，其来也缓；一为气血上冲，扰乱脑神经而忽失其运动之病，今之所谓类中风，西医之所谓血冲脑是也，其病也暴。仙灵脾酒，止可以治风寒湿痹之不遂，并不能治气血两虚之不遂，而血冲脑经之不遂，更万万不可误用。
〔发明〕淫羊藿之得名，陶弘景谓西川北部有羊，喜食此藿，一日百合，故服之使人好为阴阳，其扰动肾阳，已可概见。后人恶其名之不雅，因易名为仙灵脾。惟肾气虚寒者，或可暂用，以求阴平阳秘，而好谈温补者，称之不去口，则偏于助阳，反以伤阴，吾无取焉。
〔正讹〕淫羊藿助阳温肾，《本经》乃作辛寒，必无是理，韩保昇改作辛温是也。强阳之过，未免戕贼真阴，其甚者反以多欲诲淫，夺人寿算，皆温补二字误之。昔人仅禁用于阳虚（注：疑为「亢」之误）易举，阴虚不固，及强阳不痿等证，犹非正本清源之道也。

仙茅  ***************************
〔发明〕仙茅见于宋之《开宝本草》，云辛温有毒，主心腹冷气，腰脚风冷，挛痹不能行，老人失溺，益阳道。李珣《海药本草》谓其治一切风气，补暖腰脚。《日华》直称其益房事不倦。明是补阳温肾之专药，故亦兼能祛除寒痹，与巴戟天、仙灵脾相类，而猛烈又过之。惟禀性阴寒者，可以为回阳之用，而必不可以补益之品。《开宝》又称其主丈大虚劳，则古人之所谓虚劳，本属虚寒之病，《金匮》用建中等方，而《千金》《外台》皆用温药，其旨可见，正与今人阴虚火扰之虚劳病相反。而又谓其助筋骨、长精神云云，李珣又称其明耳目、填骨髓。皆因其助阳而故甚言之。不可为训也。
〔正讹〕仙茅，乃兴阳助火之烈药，比之乌头、附子，殆又甚焉。而李濒湖、张景岳辈乃引许真君书，侈言其功用，则方士乱道之言，断不可信。惟濒湖又谓仙茅性热，阳弱精寒，禀赋素怯者宜之，而体壮相火炽盛者，服之反能动火，尚属持平之语。观沉存中《梦溪笔谈》称夏文庄睡则身冷如逝，故服仙茅、锺乳、硫黄。张季《明医说》，称中仙茅毒者，舌胀出口，以刀剺之百数始得见血，煮大黄、朴硝服之，而后消缩。其热毒何如，宜乎张弼咏仙茅诗有「使君昨日才持去，今日人来乞墓铭」之句矣。世有妄谈温补，盛称仙灵脾、仙茅等物之功效者，皆惑于方士之谬说，如唐人喜服乳石、礜石自戕生命之类，宜援左道惑众之例，诛之无赦可也。

知母  ***************************
《本经》：「味苦，寒。主消渴，热中，除邪气，肢体浮肿，下水，补不足，益气。」
《别录》：「疗伤寒，久疟，烦热，胁下邪气，膈中恶气，及风汗、内疸。多服令人泄。」
〔正义〕知母苦寒，皆主实火有馀之病。《本经》主消渴、热中，性寒而质润也。除邪气者，即指燥热之邪气。本草经文「邪气」二字颇多，而所赅者甚广，凡寒热风湿诸邪，内干脏腑，外侵肢体者，皆是。盖六淫之病，本非正气之所固有，则统而称之曰邪气，原无不可，然读者必须看得活泼，分得寒热，方能辨别虚实，而无差忒。其主肢体浮肿者，以肺热郁窒，气不下降，而水道不通，溢于肌表者言之。知母清热而苦寒泄降，则水道通而肿自消，非脾阳不振，肾水泛溢之肿病，故急以下水二字申明之，宜联作一气读。然浮肿之病，实热证殊不多见，慎弗误读古书，不知区别，以铸大错。补不足、益气者，则邪热既除，即是补益之意。张石顽谓相火有馀，灼烁精气，以此清之，邪热去而正气自复，说得最是清澈。而张隐菴竟谓补肾水之不足，益肺气之内虚；叶天士且谓苦寒益五脏阴气，是直以阴寒为补养之上品，试问恃霜雪为雨露，松柏或可忍，而蒲柳将奈何。
《别录》疗伤寒，则时病中之热病也。主久疟者，疟病久缠，阴津必耗，且疟之寒热，汗出必多，故必以知母滋润苦寒，驱其燔灼津液之邪。而热少寒多，无汗不渴者，非其治也。其主烦热者，苦以清心，寒能胜火，斯热邪退而烦自除。胁下乃肝胆循行之络，木火不疏，是为邪气；膈中乃心肺安宅之乡，邪热郁蒸，是为恶气，知母静肃，清肺泄肝，而除膈热，固其长也。风汗者，风热袭于肌表，而自汗灼热，本是白虎汤主治，内疸，盖即胃热之黄疸，缪仲淳以内字作接内解，谓即女痨之色疸，未免故作奇异。究竟相火炽盛者，或可暂投，若其人阴阳两伤，岂非鸩毒？要之实热成疸，则知母苦寒胜热，是其专职。故结之以「多服令人泄」五字，可知寒凉滑润，无不戕贼脾胃，而伐生机，世有治丹溪之学者，宜书此五字，以作座右之铭。
〔广义〕甄权：主心烦躁闷。
《日华》：润心肺，安心，止惊悸。
洁古：凉心去热，主阳明大热，泻膀胱肾经火热，热厥头痛。
海藏：泻肺火，治相火有馀。
景岳谓：在上则清肺止渴，吐血衄血，去喉中腥臭；在中则退胃火、止消；在下则利小便，润大便，解热淋崩浊。
寿颐按：此皆苦寒伐有馀之火也。
〔发明〕知母寒润，止治实火。泻肺以泄壅热，肺痈燥咳宜之，而虚热咳嗽大忌，清胃以救津液，消中瘅热宜之，而脾气不旺亦忌。通膀胱水道，疗淋浊初起之结热，伐相火之邪，主强阳不痿之标剂。热病之在阳明，烦渴大汗，脉洪里热，佐石膏以扫炎熇。疟证之在太阴，湿浊薰蒸，汗多热甚，佐草果以泄脾热。统详主治，不外「实热有馀」四字之范围，而正气不充，或脾上不振，视之当如鸩毒。
〔正讹〕知母苦寒，气味俱厚，沉重下降，而又多脂，最易损及脾阳，令人溏泄，惟利于实火有馀之证，而虚损病皆在所忌。然甄权则曰主骨热劳、产后蓐痨、肾气痨等证。《日华》则曰主热劳，传尸疰痛。景岳则曰治痨瘵内热。一似竟为劳损之专药，不知劳损之火，皆是虚火，补中摄纳，以冀潜藏，犹恐不逮，宁有阴寒直折，速其绝灭之理？而更有以滋阴降火为说者，谓知母能滋肾水，则虚火自潜，不知以阴寒为滋养，已非春生夏长之理，况苦寒戕伐生机，肾水未滋而脾阳先败。洁古、东垣、丹溪诸家，利用知柏，本治实火之有馀，非可补真水之不足；景岳已谓沉寒之性，本无生气，清火则可，补阴则谬；石顽亦谓脾胃虚热，误服则作泻减食，为虚损之大忌。近世误以为滋阴上剂，痨瘵神丹，而夭枉者多矣。
《日华》又有消痰止嗽、润心肺之说。在火炽铄金者，或犹可用，然痰浊瀰漫，已非柔润滋腻所宜，而世俗又用之于劳怯咳嗽，彼亦曰肺为火灼而燥，吾以知母清以润之，且可化痰，其意岂不甚善。然阴柔黏腻，肺未受其润泽，而痰更得所凭依，嗽愈甚而痰愈多，甚者且伤脾而作泻矣。近世痨病最多，皆滋阴降火、消痰止嗽等说，有以误之，而其源皆本于古书，则读书而不能明理，亦谁不为古人所愚耶。
东垣谓知母泻无根之肾火。其说大谬，火既无根，又安可泻？当作泻有馀之相火，或尚可说。
景岳谓治膀胱肝肾湿热，腰脚肿痛。盖指肾热痿躄之病而言，然湿热而主苦寒，宜黄柏不宜知母，以其润泽，非治湿之品，且肿痛之软脚病，寒湿之证，亦颇不少，不可以《本经》主肢体浮肿，而一例混用也。
缪氏《经疏》有一方，用知母、贝母、天冬、麦冬、沙参、甘草、桑白皮、枇杷叶、五味、百部，而曰治阴虚咳嗽。则必阴虚火浮之病，而聚集许多寒凉滋润黏腻之物，更加以桑皮、杷叶之降气，五味之敛邪，将痰浊阴火一併收入肺家，永无发泄，真是制造痨瘵之第一法门，一用一死，百用百死，而失音、泄泻等弊，犹其细故。寿颐频年阅历，所见甚多，初不知今世何以有此专造痨瘵之捷诀，乃读此而始恍然于渊源之有所自，则仲淳乃其始作之涌，而叶氏《指南》、费氏《医醇》，不过奉行此催命灵符，而充作勾魂使者耳。嘻！孽海茫茫，于今为烈，能不太息痛恨于祸魁罪首耶。

玄参  ***************************
《本经》：「味苦，微寒。主腹中寒热积聚，女子产乳余疾，补肾气，令人目明。」
《别录》：「味苦、咸。主暴中风，伤寒身热，支满，狂邪，忽忽不知人，温疟洒洒，血瘕，除胸中气，下水，止烦渴，散颈下核，痈肿，心腹痛，坚症，定五脏，补虚明目，强阴益精。」（支，读为搘）
〔正义〕玄参，禀寒水性质，所主皆邪热之病。《本经》主腹中寒热积聚，盖言其寒热不和，因而气血积聚，然终以治热病为是，非能治寒也。主产乳余疾者，则新产血耗，虚阳易炽，玄参清热凉润，是其所宜，观于此可知产后浪用温药，非古人正旨。补肾气，能令目明，则色黑入肾之效也。
《别录》主暴中风伤寒身热，狂不知人，温疟烦渴，皆邪热为患也。主支满，除胸中气，亦气升火升之证也。血瘕坚症，则血热瘀结之病，气寒清热，色黑入血，而味苦又能泄降，故可治症瘕而除心腹痛，若虚寒凝滞之症瘕腹痛，则非其治。下水者，亦清热泄降之效也。颈下结核，皆肝胆之火，灼痰凝络，玄参能清木火之郁，故为治瘰疬结核之主药。痈肿者，皆热邪之壅于肌肉也。定五脏而补虚明目，强阴益精，则极言其驱除邪热，奠定真阴之功效耳。《别录》本有「下寒血」三字，则义不可通，必有讹误，删之。
〔广义〕甄权：散瘤瘰疬。
《日华》：治心经烦躁。
朱肱：治伤寒阳毒，心下懊憹，烦不得眠。
濒湖：解斑毒，利咽喉，通小便血滞。
〔发明〕玄参禀至阴之性，专主热病。味苦，则泄降下行，故能治脏腑热结等证；色黑入血，味又腥而微咸，故直走血分而通血瘀，亦能外行于经隧，而消散热结之痈肿。又色黑入肾，味苦归心，故上之则疗胸膈心肺之热邪，下之则清膀胱肝肾之热结，能制君相浮溢之火，疗风热之咽痛，泄肝阳之目赤，止自汗盗汗，治吐血衄血，寒而不峻，润而不腻，性情与知、柏、生地近似，而较为和缓，流弊差轻。
〔正讹〕玄参，赋禀阴寒，能退邪热，而究非滋益之品。《别录》所称，补虚益精等辞，已觉言之过甚，乃《日华》竟称为补劳损，而景岳直谓其甘能滋阴，濒湖且谓与地黄同功，俗医遂用之于阴虚劳怯，则无根之火，岂宜迎头直折，速其息灭。且当时并不显见其害，甚且浮游之火，受其遏抑，而咳呛等证，亦或少少见瘥，昧者方且归功于滋阴降火，而不知一线生阳，已渐消灭，从此不可救疗矣。此阴柔之害，杀人于无形之中，其罪亦与肆用知柏者相等，则「滋阴」二字误之也。仲淳、石顽仅禁用之于脾虚泄泻，犹其显而易见，抑亦未矣。

地榆  ***************************
《本经》：「味苦，微寒。主妇人乳痓痛，七伤，带下病，止痛，除恶肉，止汗，疗金疮。」
《别录》：「甘、酸。止脓血，诸瘻恶疮热疮，消酒，除消渴，补绝伤。可作金疮膏。」
〔正义〕地榆苦寒，为凉血之专剂。妇人乳痛、带下，多由于肝经郁火不疏，苦寒以清泄之，则肝气疏达，斯痛可已而带可止。然气滞痰凝之乳痛，及气虚不摄之带下，非其治也。止痛、除恶肉，皆以外疡言之，血热火盛，则痛而多恶肉。地榆清热凉血，故止疡患作痛，而能除恶肉。《本经》又疗金疮。《别录》谓止脓血，恶疮热疮，可作金疮膏，皆即此清火凉血之功用。且所谓主七伤，补绝伤，亦皆指外疡言之，非谓地榆苦寒，能治虚损之劳伤也。止汗而除消渴，皆寒以胜热之效。消渴者，即苦寒以胜湿退热也。《本经》乳痓痛之「痓」字，殊不经见，《玉篇·博雅》痓皆训恶，当即此义。「带下病」三字，别本作「带下五漏」，一作「带下十二病」，今从孙渊如问经堂本。又《别录》有「产后内塞」一句，甚不可解，删之。
〔广义〕《开宝》：止冷热痢，疳痢。
《日华》：主吐血，鼻衄，肠风，月经不止，血崩。
濒湖：除下焦热，主大小便血证。止血，取上截炒用，其梢则能行血。
杨士瀛谓：诸疮痛者用之。
景岳：治带浊、痔漏，亦敛盗汗。
〔发明〕地榆凉血，故专主血热而治疮疡，能止汗。又苦寒之性，沉坠直降，故多主下焦血证，如溲血便血，血淋肠风，血痔血痢，崩中带下等皆是。然亦惟血热者宜之，而虚寒之体，不能摄血者，切不可妄用。
〔正讹〕地榆苦寒，能胜湿热，古人以治痢下脓血，凉血以疏导其湿热也。而《日华子》乃曰并治水泻，则水泻二之证，虽亦间有湿热，而脾阳不振者居多，何亦可以苦寒统治之，谬矣！盖《日华》于水泄、滞下二病，尚未尽辨别清楚，此《大明本草》之所以多呓语也。地榆主下血血痢等证，止以苦寒清其血热，非能和调血分也，而《日华》更以为治产前后诸血疾，则又不问虚实寒热，而但以一句包括之，抑何颟顸至于此极。
〔禁忌〕仲淳谓：虚寒之泄，及痢久胃弱者，皆不可用。
石顽谓：气虚下陷之崩带，及久痢脓血，而瘀晦不鲜者，皆为切禁。又谓：苦寒伤胃，误用之者，多致噤口不食。

紫参  ***************************
《本经》：「味苦、辛，寒。主心腹积聚，寒热邪气，通九窍，利大小便。」
《别录》：「疗肠胃大热、吐血衄血，肠中聚血，痈肿诸疮，止渴益精。」
〔正义〕紫参，味苦，性寒。色紫，故清热而入血分。主心腹积聚，寒热邪气者，盖血热而瘀结之积聚，与玄参之主腹中寒热积聚同意，非能治气滞寒凝之积聚也，《别录》主肠中聚血，亦即此意。通九窍、利二便者，清热凉血，则九窍自通、二便自利。《别录》疗肠胃大热，吐血衄血，痈肿诸疮，皆苦寒能清血热之功用。止渴者，热清而渴自止。益精者，则因其清火而甚言之，邪热既去而真阴斯充。究竟阴寒之质，非补益之品也。
〔广义〕甄权：治心腹坚胀，散瘀血（即《本经》主积聚之意）（又治妇人血闭不通。亦血热瘀结之症）。
海藏：主狂疟温疟。皆热病也。又治汗出鼽衄血痢。
苏恭：治金疮，生肌肉止痛（无一而非清热凉血之功耳）。
〔发明〕紫参苦寒，故专主血热，而味则微辛，故能散瘀，又能破逐血积。凡血中郁热而成瘀结，如痞块症瘕之属，皆可治之。惟气滞寒凝之瘀血，必非其治。
〔禁忌〕仲淳谓：血枯经闭者禁用，及劳伤吐血，阳气虚、脾胃弱者忌之。

紫草  ***************************
《本经》：「味苦，寒。主心腹邪气，五疸，补中益气，利九窍，通水道。」
《别录》：「疗腹肿胀满痛。以合膏，疗小儿疮。」
〔正义〕紫草，亦苦寒凉血之品。《本经》主治，与紫参大同小异。主五疸者，疸病多由脾胃积热而来，寒以清热也。但亦有清阳不振、脾虚不运，而湿阻发黄者，必须分别疗治，不可误与清利之品。补中益气，则言其邪热消而正气自充耳。
《别录》疗腹肿胀满痛，亦以湿热之肿胀满痛而言，非通治虚寒之胀满。合膏疗小儿疮，则专指痘疮，古人称痘，止谓之疮，非泛言一切之疮疡，痘本先天之热毒，故宜用凉血之品以作敷药。然惟体壮毒盛者宜之，而瘦弱柔脆之儿，浆薄不充者，非可概投也。
〔广义〕苏颂：治伤寒时疾，发疮疹不出者。
韦雷：治豌豆疮（皆时行之痘疮也）。
杨仁斋《直指》谓：紫草治痘，能导大便，使出发亦轻。
曾世荣《活幼新书》谓：古方惟用其茸，专主发生之义。
李濒湖谓：治斑疹痘毒，活血凉血，利大肠。濒湖又谓：痘疹之紫黑而血热毒盛者，凉其血则能发出，俗以紫草为宣发之品者，非也。
〔发明〕紫草，气味苦寒，而色紫入血，故清理血分之热，古以治脏腑之热结，后人则专治痘疮，而兼疗斑疹，皆凉血清热之正旨。杨仁斋以治痈疡之便闭，则凡外疡家血分实热者皆可用之。且一切血热妄行之实火病，及血痢血痔，溲血淋血之气壮邪实者，皆在应用之列，而今人仅以为痘家专药，其治血热者，及治疡者，皆不知有此，疏矣。
〔禁忌〕仲淳谓：紫草苦寒，而通利九窍，凡痘疮之气虚脾弱、小便清利者，禁用。


卷之二·草部·山草类下  ——————————————————————————————————————————————————————————————————————————————————————————

黄连  ***************************
《本经》：「味苦，寒。主热气，目痛，眦伤，泣出，明目，肠澼腹痛，下利，妇人阴中肿痛。」
《别录》：「微寒。主五脏冷热，久下泄澼脓血，止消渴，大惊，除水，利骨，调胃厚肠，益胆，疗口疮。」
〔正义〕黄连苦寒，所主皆湿积热郁之证。目痛、眦伤、泣出，湿热之郁于上者也。目为肝之窍，肝有郁热，目为之病，苦寒清肝，则目自明。肠澼腹痛，乃脓血交黏之滞下病。澼，古止作辟，即帷裳襞积之襞，故辟字有积聚之义，肠辟者，谓肠间积聚之湿热也，燥湿清热，故黄连为治疗滞下之主药。下利，则泄泻也，惟泄泻之病，有因于暑热，亦有因于脾虚，暑热者，宜苦以坚之，而脾虚则非其治矣。妇人阴中肿痛，亦湿滞热郁证也。《别录》主五（注：据《别录》引文，「五」下当脱「脏」字）冷热，久下泄澼脓血，即《本经》之肠澼也。消渴，为胃肠之热证，大惊，为心肝之热证，苦寒清热，是以主之。除水者，以热结之水道不通言之，非通治脾胃虚寒之水病也。利骨者，苦以坚之耳。调胃厚肠，谓泄化湿热，而肠胃调和。益胆者，清肝热，即所以祛胆邪，亦即上文主大惊之意。疗口疮者，亦清脾胃之热邪也。
〔备考〕肠澼之澼字，今皆作澼，惟浙江书局重刊仿宋本《素问·阴阳别论》：「阴阳虚，肠辟死。」其字作辟，宋校正曰全元起本辟作澼，则宋人所见旧本作辟，而全元起注本已加水旁。惟肠辟之义，实难索解，幸古本《素问》尚存一不加水旁之辟字，犹可知其为辟积之义。盖此病实由肠中积滞使然，古人命名之义，乃始大白，而后人加以水旁，反不可解，而集韵澼字，乃训为肠间水，且因肠澼而附会为之，非古义也。然以肠澼之病，解作肠间水，亦殊未当，此古书之所以不易读，而旧刻本之所以大可宝贵也。近时杨守敬从东瀛转抄之《太素》不全本，桐庐袁忠节爽秋刻之于芜湖道署，黄陂肖耀南又刻之于武昌，此二本凡是肠辟，皆无水旁，可知宋人旧本，固皆作辟。
〔广义〕《日华》：治惊悸，烦躁（清心火而泄肝胆也）。主天行热疾。（寒胜热也）。主小儿疳病，杀虫（则苦燥以除湿热也）。
洁古：治郁热在中，烦躁，恶心，兀兀欲吐，心下痞满（苦燥泄降而平肝逆也）。又：治诸疮（则泄火而清血热耳）。
丹溪：治下痢，胃口下热，噤口呕吐（则苦能泄降，而定上冲之逆也，但宜徐徐咽之，使不作吐，若骤服一杯，则寒热相争，必拒格而不纳）。
海藏谓：黄连名为泻心，其实泻脾，盖实则泻其子也。
刘河间谓：黄连治痢，必兼辛散，方通开通郁结，而苦能燥湿，寒能胜热，其气乃平，其馀苦寒之药多泄，惟连檗能降火去湿而止泻利。
景岳谓：平肝凉血，肃胃清肠，凉胆，治惊痫，泻心，除痞满，上以治吐血衄血，下以治肠辟便红，除小儿热疳，杀虫积，消痈肿，疗火热眼赤，消痔漏，解乌、附、巴豆之毒。
寿颐按：痞满以热邪郁结而言，即仲景泻心汤证。
〔发明〕黄连，大苦大寒，苦燥湿，寒胜热，能泄降一切有馀之湿火，而心脾肝肾之热，胆胃大小肠之火，无不治之，上以清风火之目病，中以治平肝胃之呕吐，下以通腹痛之滞下，皆燥湿清热之效也。又苦先入心，清涤血热，故血家诸病，如吐衄溲血、便血淋浊、痔漏崩带等证及痈疡、斑疹、丹毒，并皆仰给于此。但目疾须合泄风行血，滞下须兼行气导浊，呕吐须兼镇坠化痰，方有捷效，仅恃苦寒，亦不能操必胜之券。且连之苦寒，尤以苦胜，故燥湿之功独显，凡诸证必需于连者，类皆湿热郁蒸，恃以为苦燥泄降之资，不仅以清热见长，凡非舌厚苔黄，腻浊满布者，亦不任此大苦大燥之品。即疮疡一科，世人几视为阳证通用之药，实则惟疔毒一证，发于实火，需连最多，余惟湿热交结，亦所恆用。此外，血热血毒之不挟湿邪者，自有清血解毒之剂，亦非专恃黄连可以通治也。
〔正讹〕杨仁斋谓黄连能去心窍恶血，李氏《纲目》採之，此妄说也。心之有窍，即是发血回血之管，此乃血液循行之道路，周流不息，岂容阻留恶血而不行，果其有之，则瘀血凝滞，血已不行，其心已死，而其人又安有生理，且黄连苦寒，亦无驱除败血之能力。盖黄连之清心者，寒以清其火，而所谓凉血者，亦清血中之热耳，乃合而言之，竟谓心窍可有恶血，真是盲人扪烛，不复知有天下事矣。吾国医书，止逞一时臆说，而不顾其理者，所在多有，偶举一隅，为学者告，俾知欲读医书，须明真理，必不可人云亦云，而自堕于五里雾中也。
景岳谓：过服芩连，必致败脾，其说甚是。但其全书中，痛诋黄连，几于湿热滞下，亦将不得轻用，缘此公偏喜温补之恶习，遂视苦寒之药如蛇蝎。亦由此辈名望太重，所见皆膏粱富贵之徒，多虚病而少实证，遂谓尽天下之人皆宜温补，抑知藜藿之人，多于富贵者百千万倍，此等本少七情六慾之扰，所病皆六气之外感，劳役飢饱之内伤而已，药以治病，若仅株守一隅，知有彼而不知有此，终属一偏之见。惟寇宗奭谓黄连治痢，不顾寒热多少，多致危困，若虚而冷者，慎勿轻用；仲淳谓血虚烦热忌用，则皆扼要之论也。
泄泻滞下，本是二病，一则清泄水穀，多属脾阳无权；一则秽垢黏腻，多是肠胃积滞；一则属虚，病多里寒；一则属实，病多湿热，正是背道分驰，万不能混为一例。古书一名下利，言其直下而滑利也；一名滞下，言其欲下而涩滞也。病状病名，显然可别，本不虑其含混，乃后人造一痢字，而泄下亦痢，滞下亦痢，名之不正，最足以淆乱后学，俗医无识（注：一本作「乃姑相杂而名实淆乱矣，俗医不学），甚至并此显见之病而不能分别，皆一痢字有以误之。黄连治痢，本专指湿热之滞下言之，与脾虚之泄泻无涉，然夏秋之交，暑湿相杂，清浊不分，亦令人暴注洞泄，病状固是泄泻，而证情实是湿热。黄连燥湿，而苦以坚之，又是针对必用之药，《本经》主治，于肠澼腹痛之外，更出「下利」二字，即为湿热之自利者言之，本非通治虚寒泄泻，然《本经》不为分别辨析者，盖古书简括，其例如此，为中人以上立法，本不虑其误认，亦非有意故为含混，欲陷后人于迷惘之中。然后世之习医者，或有不明此理，误读古书，则黄连之主热邪自利者，或竟误以为虚寒泄泻之药，所以缪仲淳遂谓阳虚作泄，脾胃虚寒泄泻，及阴虚人天明溏泄，法皆大忌。石顽亦复云然，其所以谆谆而不惮烦言者，可见热泄、寒泄之病，俗人已多不能分别，似此言医，可胜慨叹。
石顽又有虚冷白痢，及先泻后痢之虚寒证，误用黄连致死之说。寿颐则谓虚寒下痢，不可妄用，固也。惟先泻后痢，若有暴病，亦湿热为多，不可拘泥，惟病久元虚，则非实邪可比耳。至「白痢」二字，昔人有认作寒证者，其说亦谬，须以舌苔脉证参之。要知湿热蕴积，未及血分，其滞下不必红色，脉实舌腻腹痛，及舌心黄腻，尖边红者，芩连均是要药，非白痢之必为虚冷。

胡黄连  ***************************
〔发明〕胡连，本非黄连同类，皮色虽黄，而剖之色黑，以其味苦性寒，与黄连差近，其种又来于异域，因得胡黄连之名。始见于《唐本草》，苏恭谓味苦大寒，治三消，五心烦热，泄利，五痔，厚肠胃，浸入乳汁，点目赤，其功用与川连皆同。又谓其补肝胆，明目，治骨蒸劳热，则因其清热而过甚言之，非笃论矣。《开宝》称其治小儿惊痫，疳热，霍乱下痢，温疟，理腰肾，去阴汗，亦皆清热燥湿之力。丹溪独称其除果子积，以苦能泄降，而亦燥湿也。石顽谓：苦寒直降，能伐脏腑骨髓邪热，为小儿疳热积气之峻药。同猪胰治杨梅疮，酒水煎服，二剂辄效，以其直达下焦，善搜淫火之毒也。
寿颐按：胡连情性，悉与川连同功，惟质重色黑，沉降之性尤速，故清导下焦湿热，其力愈专。其效较川连为捷，凡热痢、脱肛、痔漏、疮疡、血痢、血淋、溲血、浊血，及梅毒疳疮等证，湿火结聚，非此不能直达病所，而小儿疳积腹膨之实证，亦可用之。盖苦降直坠，导热下趋，最为迅疾，且不致久留中州，妨碍脾胃冲和之气耳。
〔正讹〕胡连，大苦大寒，纯阴用事，且较川连尤为峻烈。自苏恭有主妇人胎热之说，而后之本草皆仍其旧，须知胎前实火，止是百病中之一端，抑知妊身养胎，最重脾胃，苦寒峻药，胡可轻投。苏恭又以治骨蒸劳瘵，则热入骨髓，精血已枯，虽曰火炎，实由阴竭，大寒大苦，戕伐生机，火纵可息，而大命何如，适以速之蹶耳。缪氏《经疏》又谓：主久痢成疳。似以小儿疳劳言之，然久痢之馀，岂可峻用苦寒，再戕脾气？喻西昌已谓小儿五疳，犹之大人五劳，实热而用苦寒，必初起之时，乃可得效，若胃虚得之，有死而已。胆草、芦荟、川连、胡连，极苦大寒，岂虚劳所能堪此，设妄谓虚劳之外，又有实劳，而恣用苦寒，则医杀之也。张石顽亦谓：儿童肾实，故实热可用苦寒，若脾胃肾阴不足者，服此夺人寿算，为害不浅，凡用苦寒峻厉之品，皆当识此，弗恣意也。仲淳又谓：治伤寒咳嗽，则寒邪在表为咳，而可用此，大是骇人。自注谓邪热在太阴、阳明，则冠以伤寒两字，更有不合，其实即是脾胃热咳，亦万万用不到胡连也。

黄芩  ***************************
《本经》：「味苦，平。主诸热，黄疸，肠澼，泄利，逐水，下血闭，恶疮疽蚀，火疡。」
《别录》：「大寒。疗痰热，胃中热，小腹绞痛，消穀，利小肠，女子血闭，淋露下血，小儿腹痛。子：主肠澼脓血。」
〔正义〕黄芩苦寒、亦通治湿热之品，故《本经》先以主诸热为提纲。黄疸者，胃中之湿热也；肠澼泄利，肠中之湿热也；逐水者，泄热结之水道不通；血闭者，亦血热之瘀结；恶疮疽蚀，亦以湿热之溃疡而言；火疡，则外疡之属于火邪者也，黄芩凉血胜热，故为实热痈疡通用之药。《别录》疗痰热、胃中热、消穀，皆苦寒清热之主治。小腹绞痛，则肝络不疏，郁热闭塞之痛，非虚寒之腹痛也。利小肠，即《本经》逐水之意。女子血闭，淋露下血，亦为湿热郁结之病而言。小儿腹痛，亦惟实热窒滞之腹痛为宜，皆非可一概统治。其子专治肠澼脓血，则苦寒泄降，而子又坚实，直达下焦故也。消穀，即善食易飢之中消病。
〔广义〕甄权：治热毒；《日华》：主天行热疾，治疔疮乳痈；洁古：凉心，治肺火上逆，清上焦及皮肤风热，疗目赤肿痛，除脾胃湿热；濒湖：治风热，湿热，头痛火咳，皆清热燥湿之正治也。
东垣谓：黄芩之中空而轻者，泻肺火，利气消痰，除风热，清肌表之热；细实而坚者，泻大肠之火，高下之分，与枳实、枳壳同例。
寿颐按：李氏之说甚是，凡质之轻者，多上行横行；质之重者，多沉降直下，即本乎天者亲上，本乎地者亲下之义，凡物皆然，可以类推。
景岳：枯者清上焦之火，定肺热之喘嗽，止火炎之失血，清咽喉，治肺痿肺痈，亦主斑疹；实者泄下焦之热，治赤痢淋浊，大肠热结，便血漏血。
石顽谓：黄芩专主阳明蒸热，阳明居中，非此不能开泄其蕴结之湿热。
〔发明〕黄芩亦大苦大寒之品，通治一切湿热，性质与黄连最近，故主治亦与黄连相辅而行，且味苦直降，而气亦轻清，故能彻上彻下，内而五脏六腑，外而肌肉皮毛，凡气血痰郁之实火，内外女幼诸科之湿聚热结病证，无不治之，为寒凉剂中必备之物。然苦降碍胃，必伐生气，且大苦大燥，苟非湿漫，亦弗浪用，所宜所忌，无不与黄连同归。
缪仲淳《经疏》，胪列许多虚寒病证，而戒其不得妄投，则学医之谓何，并寒热之证而犹不知，千古安得有此笨伯，复何必为此无谓之叮咛耶。
〔正讹〕甄权：治骨蒸。盖谓苦寒之药，必能退热，然骨蒸之热，热在骨髓，非养血滋阴，热何由退？苦寒直折，纵令蒸热得解，而生气难支，况热又未必能退乎？又谓主寒热往来，则有虚有实，实者湿热，黄芩清之尚矣，若血虚气虚之寒热往来，而亦以苦寒治之，可乎？
《日华本草》谓黄芩治发背，则古人此病，多由膏粱药石而发，故有丹石发之名，本属邪热，唐宋成方皆主以大剂凉解。《日华》之说，本是正治，然今之背疽，则皆寒入督脉太阳之络，非温经升散不为功，古今证治，正是相反，误与寒凉，即致内陷不治，慎不可误信古人，而不辨寒热，夭人天年也。
自张洁古有黄芩安胎之说，丹溪遂以黄芩、白术为安胎圣药，谓胎孕宜清热凉血，血不妄行，乃能养胎，其意未尝不是，乃后人误认为妊身必用之药，竟至俗子凡治胎孕，无不用此，则体质万有不齐，安得一概可通用（注：一本作「则体质未必皆热，岂有一概通用之理」）。石顽谓胎热而升动不宁者宜之，如胎寒下坠，及食少便溏，不可混用者，是也。
〔禁忌〕缪仲淳谓芩、连苦寒清肃之品，能损胃气而伤脾阳，故虚热忌之。石顽亦谓阴虚伏热，虚阳发露者，不可轻试。

龙胆  ***************************
《本经》：「味苦，涩。主骨间寒热，惊痫邪气，续绝伤，定五脏，杀蛊毒。」
《别录》：「大寒。除胃中伏热，时气温热，热泄，下痢，去肠中小虫，益肝胆气，止惊惕。」
〔正义〕龙胆草，亦大苦大寒之品，纯以清热见长。主骨间热者，大寒能清骨热也。主惊痫，止惊惕，皆清热宁心之效。邪气者，即邪热之气也。续绝伤，定五脏，则因其却热除邪，而甚言之耳。蛊毒，是南方湿毒之厉气；肠中之虫，皆湿热蕴隆所生也，大苦大寒，燥湿胜热，自能辟蛊杀虫。《别录》主胃中伏热，时气温热，皆苦寒之用。主热泄下痢，亦苦燥湿，寒胜热，与芩连之治湿热泄泻，而并治积滞热痢者同义。益肝胆气者，清其邪热，即所以益其正气，非谓苦寒之品，能补肝胆也。
〔广义〕甄权：治小儿壮热，时疾热黄，痈肿。
《日华》：治热狂，止烦，疗疮疥。
洁古：去目中黄，治睛赤肿胀，瘀肉高起，痛不可忍。
东垣：退肝胆邪热，除下焦湿热之肿，泻膀胱火。
濒湖：疗烦热，黄疸，小肠热结淋闭，痈疡痛甚，妇女血热崩淋，通治肝肾有馀之火。
石顽：主酒瘅黄肿。
〔发明〕龙胆草，大苦大寒，亦与连、芩同功。但《本经》称其味涩，则其性能守，而行之于内，故独以治骨热著，余则清泄肝胆有馀之火，疏通下焦湿热之结，足以尽其能事。而霉疮之毒，疳痃之疡，皆属淫火猖狂，非此等大苦大寒，不足以泻其烈焰，是又疏泄下焦之馀义矣。
〔禁忌〕濒湖谓：大苦大寒，过用必伤胃中生发之气。
石顽谓：胃气虚者，服之必呕；脾气虚者，服之必泻。

苦参  ***************************
《本经》：「味苦，寒。主心腹结气，症瘕积聚，黄疸，溺有馀沥，逐水，除痈肿，补中，明目，止泪。」
《别录》：「养肝胆气，安五脏，定志益精，利九窍，除伏热肠澼，止渴，醒酒，小便黄赤，疗恶疮，下部䘌疮，平胃气，令人嗜食。」
〔正义〕苦参，亦苦寒燥湿之品。主心腹结气，症瘕积聚，皆瘀热蕴积之证也。黄疸，为胃中之湿热。溺有馀沥，小溲黄赤，则膀胱之湿热也。逐水者，以蕴热而水道不利，非通治虚寒之畜水。痈肿，则湿热凝结之肿疡也。目泪，乃肝经湿热之病，泄热退热，则目自明而泪自止。其所谓补中，养肝胆气，安五脏，定志益精，利九窍，除伏热，平胃气，令人嗜食，种种功用，皆湿热既清而正气自旺耳。《别录》治肠澼者，清理其湿热之积滞也。止渴、醒酒，皆清热之效。疗恶疮，及下部䘌疮，则燥湿清热，又能杀虫耳。
〔广义〕陶弘景：渍酒饮，治疥杀虫；苏恭：治恶虫、胫酸；甄权：治热毒恶风，赤癞眉脱；苏颂：治风热疮疹；濒湖：杀疳虫（皆苦寒除热、燥湿杀虫也）。
甄权又除大热嗜睡（则湿热伤其中气，而为倦怠嗜卧也）。又治中恶腹痛（则山岚瘴疠蛊毒一类，皆挟湿热之毒，燥湿清热，治之固宜，犹龙胆之杀蛊毒耳。景岳止梦遗、带浊，皆清泄肝肾之湿热，而伐相火之有馀也）。
徐洄溪谓：苦入心，寒清火，故苦参专治心经之火，与黄连功用相近，但黄连则清心脏之火为多，苦参则清心腑、小肠之火为多，以黄连之气味清，而苦参之气味浊也。
〔发明〕苦参，大苦大寒，退热泄降，荡涤湿火，其功效与芩、连、龙胆皆相近。而苦参之苦愈甚，其燥尤烈，故能杀湿热所生之虫，较之芩、连，力量益烈，近人乃不敢以入煎剂，盖不特畏其苦味难服，亦嫌其峻厉而避之也。然毒风恶癞，非此不除，申韩刑名之学，亦治世之所不可废，而今人但以为洗疮之用，恐未免因噎而废食耳。
〔禁忌〕大苦大寒之物，其性又必大燥，过用无不伤脾损肾。沉存中《笔谈》谓：病齿数年，常以苦参擦齿，乃苦腰重不能行，后有舒昭亮，亦用苦参而亦同病，及至屏除不用而后皆愈，则苦寒伤肾之明证也。

苦参子  ***************************
〔发明〕苦参子，仅见于赵氏《本草纲目拾遗》，一名鸦胆子，其形如小豆，与《纲目》苦参条中所载甚合。其味极苦，专主诸痔及滞下，大有神效，其功用亦与苦参相类。其仁多油，而气味甚烈，入胃易致引呕，故皆去油作丸，或囫囵吞之，虽古书所未载，而功用必不可没。凡滞下赤白、腹痛、里急后重者，用鸦胆子轻轻敲去壳，勿令肉破，择洁白明净之仁，以豆腐衣一小块方寸许，温汤洗软，每七粒作一包，整包吞服，湿热盛者每次吞三包，一日三次，夜二次，极效。湿热稍轻则减之（此是单方，吾吴多知用之，但旧用龙眼肉包吞，寿颐谓湿热之病，不宜龙眼温补，改用豆腐衣包；更妙，或用西法之胶壳装贮，连壳吞服亦佳）。虽似大苦大寒，非可恆用，而在应用之时，所服无多，止见其利，未见其弊，爰为补之。

白头翁  ***************************
《本经》：「味苦，温。主温疟狂易，寒热症瘕积聚，瘿气，逐血止痛，疗金疮。」
《别录》：「主鼻衄。」
〔正义〕白头翁之气味，《本经》以为苦温，吴绶改作苦、辛，寒，石顽改作微寒，详《本经》主温疟狂易等证，仲景以治热痢下重，决非温性，改者是也。温疟狂易，皆属热病，惟苦能泄降，寒能胜热，是以主之。寒热症瘕，积聚瘿气，有由于血热瘀滞者，苦辛泄散而入血分，则症瘕积聚瘿气可消，故并能逐血止痛，疗金疮也。鼻衄，皆血热上涌之证，苦能泄降，而寒以胜热，证治皆合，《本经》之温字，必传写之误矣。狂易者，发狂而变易其常度之谓，古书多有之，不为奇僻，乃濒湖、仲淳、石顽皆改之，反致怪不可识，异矣。
〔广义〕陶弘景：止毒痢。
甄权：主赤痢，腹痛，齿痛，项下瘤疬。
吴绶：主热毒下痢，紫血鲜血者。
〔发明〕白头翁，苦寒之品，亦专入血分，而味又辛，故清热凉血，而亦破瘀导滞，其功用颇与紫草、紫参、地榆相似，故主治亦复相近。近见绍兴何廉臣氏有《新编药物学》，谓白头翁有白毛茸茸，其性轻扬，颇能升清，以治滞下，非特苦泄，而有升举下陷之意，所以特有奇功。寿颐每遇久痢之脾肾已虚者，亦恆与参、耆、术、草、山药同用，收效亦捷，此则从物质上体验得之，确非臆说，但总以有热者为宜，非虚寒之泻利可一例论耳。
〔纠谬〕白头翁，能清血热，《本经》苦温，当是误字，乃《日华本草》竟以为暖腰膝，显与各家不符，殆因《本经》温字而附会之。考濒湖《纲目》所引诸家旧文，多可信从，惟《日华本草》最为丛杂，甚至南辕北辙，背道而驰，大率皆此条暖腰膝之例也，读者万勿为其所误。
〔禁忌〕仲淳谓：白头翁苦寒，凡滞下之胃虚，及虚寒泄泻者忌之。石顽亦谓：苦寒泄降，久痢之淡血水者，弗服。

白鲜  ***************************
《本经》：「味苦，寒。主头风，黄疸，咳逆，淋沥，女子阴中肿痛，湿痹死肌，不可屈伸起止行步。」
《别录》：「咸。疗四肢不安，时行腹中大热，饮水欲走，大呼，小儿惊痫。」
〔正义〕白鲜，乃苦寒胜湿之药，又能通行经隧脉络。《本经》主头风者，风湿热之在上者也；黄疸、咳逆，湿热之在中者也；湿痹死肌，不可屈伸起止行步，湿热之痹于关节，著于肌肉者也。白鲜气味甚烈，故能彻上彻下，通利关节，胜湿除热，无微不至也。
《别录》疗四肢不安者，即痹著之病也。时行腹中大热，饮水欲走大呼者，则天行热病狂易之类也。小儿惊痫，亦多内热病耳。《别录》又有主妇人产后余痛一语，则有血虚血瘀之辨，且皆不宜于苦寒之品，虽容有血热一证，然白鲜亦非主要之药，仲淳已有血虚而热，非其所宜之说，今删之。
〔广义〕甄权：治一切热毒风，恶风，风疮，疥癣赤烂，眉发脱，解热黄，酒黄，急黄，劳黄。
《日华》：通关节，利九窍，通血脉，主天行头痛眼赤。
景岳谓：白鲜虽治疮疡，而实为诸黄风痹之要药。
〔发明〕白鲜，味苦气寒，为胜湿除热之品，而其根蔓衍，入土深远，故又能宣通肢节经络，内达脏腑骨节，外行肌肉皮肤，上清头目之风热，中泄脾胃之湿热，又能通利机关，宣化痹著，而燥湿清热，外治皮毛肌肉湿热之毒，特其馀事，惟诸痛痒疮，服之亦大有捷效，乃合清火解毒、祛风胜湿、宣络利窍，蠲痹杀虫诸功，萃集为一，以成其全体大用，而后世俗医，但以为主治皮毛湿毒疮疡之用，岂足以尽白鲜之功用耶？
〔正讹〕白鲜，今俗皆作白藓皮，按藓为苔藓之藓，古书之白鲜，无从艸者，且此药用根，亦不应称之为皮，考旧本皆止作白鲜，而濒湖《纲目》已有鲜皮之称，则沿误亦久。今人但用以治皮毛之病，而忘其通痹宣络，许多大功，未始不因其多一皮字而误会者也。

白薇  ***************************
《本经》：「味苦，平。主暴中风身热，支满，忽忽不知人，狂惑邪气，寒热痠疼，温疟洗洗，发作有时。」
《别录》：「咸，大寒。疗伤中淋露，下水气，利阴气，益精。」
〔正义〕白薇，味苦，《本经》虽谓其平，然详其主治，皆属清热之功用，是以《别录》竟作咸寒。主暴中风身热者，苦寒能除风热也。支满之支，读如搘拄，搘撑之搘，古书本多通用，言邪热之气，搘拄于胸中，而气逆满闷，苦寒以泄降之，则搘撑可解，而满闷开矣。自旧本多误作肢满，而张隐菴《本草注》，竟谓风邪淫于四末，则认作四肢之肢，试问满字将作何解，此既不知古书假借之理，而又依据俗本，遂成话柄，医家不通小学，亦是一大憾事。忽忽不知人，及狂惑邪气，皆热盛火升，复扰脑神经，而变易常度也；寒热痠疼，则热邪之留于脉络也；温疟发作有时，则热邪之伤及营卫也，白薇清热，是其治矣。
《别录》主伤中淋露，下水气，皆指热郁而言，苦寒清之，斯中气安而淋露自通，水道自利。所谓利阴气、益精者，则言其邪热既除，而阴精得所耳。
〔广义〕陶弘景：治惊邪风狂痓病，百邪鬼魁。
海藏谓；古方多用以治妇人，以本草主治伤中淋露故也。
（痓，《说文》无此字，《玉篇》《广韵》，皆训恶也，其实即痉字之隶变。）
〔发明〕白薇之性，《本经》谓之平，而主治皆温热之邪，则平当作寒，《别录》乃作大寒，当有所本。考《金匮》竹皮大丸，云有热者，倍白薇，则白薇为寒，是其确证。凡苦寒之药，多偏于燥，惟白薇则虽寒而不伤阴液精血，故其主治各病，多属血分之热邪，而不及湿热诸证。盖于清热之中，已隐隐含有养阴性质，所以古方多用于妇女，而《别录》有利阴气、益精之文，盖实有滋阴益精之效力，初非因其能清热而推广言之也。陶隐居称其治惊邪风狂、百邪鬼魅，则邪热去而阴精充，斯正气自旺，鬼魅自远，亦实有真理，非荒唐之空言可比，此则白薇之寒凉，既不嫌其伤津，又不偏于浊腻，诚清热队中不可多得之品。凡阴虚有热者，自汗盗汗者，久疟伤津者，病后阴液未复，馀热未清者，皆为必不可少之药，而妇女血热，又为恆用之品矣。
〔正讹〕白薇虽亦苦寒之物，而不燥不泄，其弊最少，缪仲淳《经疏》乃谓天行热病不可服，吾不知须菩提于意云何。

白前  ***************************
《别录》：「味甘，微温。主胸胁逆气，咳嗽上气，呼吸欲绝。」
〔发明〕白前，专主肺家，为治嗽降气之要药。《别录》谓其微温，以其主治寒嗽，则能疏散寒邪，其性质必含温养之气也。然白前治嗽，亦不专于寒嗽一面，即痰火气壅，上逆咳嗽，亦能定之，则又有似乎寒降，是以苏恭竟作微寒。然其所以能止嗽者，则在于平逆顺气，使膈下之浊气，不上凌而犯肺，斯肺气得顺其清肃之性，而咳自除，此以静肃为用，必不可遽谓其温，且古今主治，恆用之于火逆气升之证，无不应手，自当以苏恭微寒之说为长。凡寒邪寒饮之咳，辛温开肺，别有专司，固非白前之长技，特微寒顺气，非如沙参、知母之寒凉直折，亦非如桑根皮、枇杷叶之清降遏抑，故为定咳止嗽之主药，而绝无流弊。虽不见于《本经》，而《别录》主胸胁逆气、咳嗽上气，甚至称其治呼吸欲绝，可见其清肃肺家，功效卓绝。《日华》谓其主肺气烦闷，宗奭称其能保定肺气，濒湖谓其降气下痰，肺气壅实而有痰者，宜之，皆足以表暴白前之功用，无馀蕴矣。程锺龄《医学心悟》止嗽散，治新久咳嗽皆效，方用荆芥、紫菀、白前、百部、桔根、甘草、陈皮为末。新感，生姜汤下；久嗽，米饮下，皆每晚临卧服三四钱。立方极有深意，实即本于《外台秘要》引《近效方》之白前、桔梗、桑皮、甘草，治久咳唾血，及《深师方》之白前、紫菀、半夏，治久咳逆上气，体肿短气胀满，昼夜不得卧，喉中常作水鸡鸣之白前汤两方。而程氏不用桑皮等之抑降，又加荆芥、陈皮之辛散，再合紫菀、百部之温润，意理周密，宜其投之辄效。然非为散而临卧服，亦必不应，其故何耶？盖欲其药渍胃中，迟迟消化，借呼吸之气，熏蒸入肺，收效乃捷，制方选药已极醇粹，而服药之法，更别有巧思，出人意表，而确有实在，并非故弄虚玄，此中至理，习医者能体验深思而得之，方可许其共谈此道也。
〔正讹〕白前顺气，清肃肺金，是其全体大用，此外别无效力，而《日华本草》且称其治奔豚肾气，殆因其能降肺逆而推广言之。然白前性质甚轻，所以主治上焦，而不能下坠，直降肾气之治，失其旨矣。白前之与前胡，功用颇近，皆有下气止嗽之效，然前胡兼能散结，白前止以顺肺，乃俗医以前胡色白，或则混称白前胡，或则竟误认白前、前胡为同用无别，亦可怪也。

白茅根  ***************************
《本经》：「茅根，味甘，寒。主劳伤虚羸，补中益气，除瘀血，血闭，寒热，利小便。其苗主下水。」
《别录》：「下五淋，除客热在肠胃，止渴，坚筋，妇人崩中。」
〔正义〕白茅根，甘寒，清热凉血。《本经》称其主劳伤虚羸、补中益气，以寒能清热，甘能益阴，邪热不扰，而津液敷布也。除瘀血，血闭寒热者，则血热瘀结而营卫不通，因发寒热，茅根凉血，而能通导下行，斯瘀者行，闭者通，而寒热止矣。小便不利，亦以热结言之。其苗主下水，亦清热导水之效。别本皆以此为《名医别录》之文，兹从孙氏问经堂本，系之《本经》。
《别录》主五淋崩中，除肠胃客热，皆言其清热凉血之功效。止渴，则甘寒能生津也。坚筋者，筋为热灼，则软短而拘挛，清热滋液，斯筋骨坚强，且茅根极长，而其心又极坚韧，故自有坚筋之能力。《别录》一名地筋，古人命名之意，必有取义，固非仅以其清凉而为此无谓之过誉也。
〔广义〕《日华》：主妇人月经不匀，血脉淋沥。
寿颐按：此亦就血热者言之，非统治虚寒之愆期，及血枯之淋沥也。但《日华》每称月事为经脉、血脉，立言殊不妥当，盖经脉、血脉包举人身全体，岂可作为妇女月事之别名。而《日华本草》于丹参则曰调妇人经脉不匀，于此又曰血脉淋沥，此等名词，最是笑语，其书之陋劣，即此可见一斑。或谓此特字句间之小小龃龉耳，苟于医理，无甚妨碍，亦何必吹毛求疵，好以攻击前人为能事，然名不正则言不顺，此乃全体大用，万万不可含混，如学者粗心读过，则眼熟手熟，或且于无意之中，强作东施之效颦，恐通人见之，必作三日恶矣。
濒湖：止吐血诸血，肺热气喘，水肿黄疸，胃热哕逆，解酒毒。
石顽：除伏热，主吐衄，便溺诸血，胃反上气，五淋气痛，及痘疮实热，乾紫不起。
〔发明〕白茅根，寒凉而味甚甘，能清血分之热，而不伤于燥，又不黏腻，故凉血而不虑其积瘀，以主吐衄呕血，泄降火逆，其效甚捷，故又主胃火哕逆呕吐，肺热气逆喘满。且甘寒而多脂液，虽降逆而异于苦燥，则又止渴生津，而清涤肺胃肠间之伏热，能疗消穀燥渴。根长数尺，一茎直达，入土甚深，故又能直趋下焦，通淋闭而治溲血下血，并主妇女血热妄行，崩中淋带。又通利小水，泄热结之水肿，导瘀热之黄疸，皆甘寒通泄之实效。然其甘寒之力，清泄肺胃，尤有专长，凡齿痛龈肿，牙疳口舌诸疮，及肺热郁窒之咽痛腐烂诸证，用以佐使，功效最著而无流弊，乃随处可得，征（注：当为「微」之误）贱品中纯良之物，李濒湖谓世人因其易得而忽之，乃从事于苦寒之剂，致伤中和之气，皆未知茅根之真相者也。
〔禁忌〕石顽谓：《本经》主劳伤虚羸，以甘寒能滋虚热，而无伤胃之虞，言补中益气，则胃热去而中气复，皆以邪热伤中，渐成虚羸而言，非治虚劳之本病也。
寿颐按：虚劳之病，本无寒凉主治之理，此以中州热邪言之，以其灼铄津液，即为虚羸之源，乃治之于劳热发轫之初，非治之于虚劳既成之后，此中分寸次序，自宜明辨，否则中气大虚，再投寒剂，未有不剿绝微阳，速其陨灭者矣。又按，茅根治哕逆呕吐，专为胃火主剂，若胃气虚寒，亦作呃逆，则丁香、柿蒂之主治，证同而情异，有识之士，亦万万不致误用，俗医治呃，皆以丁香、柿蒂一法，熟在人口，误人最多，几不知有胃热之呃，惟濒湖能言之，知此公自有经验，而世俗竟不能用，是亦读书不多之陋，近吾吴陆九芝封公《世补斋》文，已备论之，不佞辑入《国医针肓》，详书其后，读者可互参之。

茅针  ***************************
《本经》：「主下水。」
甄权：「治消渴。」
藏器：「通小肠，治鼻衄及暴下，血疮血节，有脓未溃，酒煮服，一针一孔，二针二孔。」

茅花  ***************************
《日华》：「止吐血衄血。」

柴胡  ***************************
《本经》：「茈胡，味苦，平。主心腹，去肠胃中结气，饮食积聚，寒热邪气。」
《别录》：「微寒。除伤寒心下烦热，诸痰热结实，胸中邪逆，五脏间游气，大肠停积水胀，及湿痹拘挛。」
〔正义〕柴胡，古本作茈胡，今则通用柴字。虽味苦而气寒，然性质轻清，以升腾为用，故凡寒热之气，积滞不宣，及痰食水停之不得疏通者，得其升举宣发，则清阳敷布，而积者化，滞者行矣。此《本经》所以主心腹肠胃中结气，并治饮食积聚，寒热邪气，而《别录》所以除伤寒心下烦热，并及痰热结实，胸中邪逆，五脏间游气，而又能治大肠停积水胀也。皆就气机窒滞，而痰食水气因以阻结者言之，故以柴胡之轻清者，鼓动其气机，则寒热、饮食、痰结、水停，俱可治疗，此与破积导滞之义，截然两途，非柴胡之能攻破积聚，消痰逐水也。其主湿痹拘挛者，则阳气宣布，而络脉通调，斯痹著者行，而拘挛者伸矣。《本经》更有推陈致新，及久服轻身，明目益精之句，亦谓其振动清阳之气，则气血调和，陈莝去而自然生新，且清气上升，亦与明目益精之义本不相背，然皆推广言之，而极意以形容其功效，非用药治病本旨，且升清之药，过服则为害亦烈，故删之。
〔广义〕洁古：散肌热潮热，寒热往来，胆瘅（皆以为散热之用，然只可少少佐使，通达腠理，暂为嚮导，必非主任之才）。
东垣谓：能引清气上行于阳分，又能引胃气升腾。则芳香宣举之功也。又谓：治疟以柴胡为君（则因其升发而能散寒热耳）。又谓：疮疽用柴胡，以散血结气聚（亦取其轻清散结之意）。
濒湖谓：主治阳气下陷（即东垣升清之义也）。
石顽谓：脾胃有热，阳气下陷，柴胡能引清气，亦退热，故东垣补中益气汤用之，以引肝胆清阳之气上行，兼以升达参耆之力。
寿颐则谓柴胡能升清气，是升举脾胃之气，而肝胆之气，必不可升，教猱登木，为害最厉，石顽此说，大不可训。
〔发明〕柴胡味苦，而专主寒热，《名医别录》称其微寒。然春初即生，香气馥郁，而体质轻清，气味俱薄，则禀受升发之性，与其他之苦寒泄降者，性情功用大是不同。《本经》《别录》主治多属肠胃中食饮痰水停滞积聚之证，则诸般积聚，皆由于中气无权，不能宣布使然，柴胡禀春升之气，能振举其清阳，则大气斡旋，而积滞自化。徐洄溪谓其能于顽土中，疏理滞气，盖合于东方生发之木德，故能使土气宣化，而扶助肝木，遂其畅茂条达之性，正是木能疏土之本旨。昔人每以柴胡为少阳药者，亦以其既具春升性质而又疏土达木，最合少阳生发之气也。其治外邪寒热之病，则必寒热往来，邪气已渐入于里，不在肌表，非仅散表诸药所能透达，则以柴胡之气味轻清，芳香疏泄者，引而举之，以祛出邪气，仍自表分而解，故柴胡亦为解表之药，而与麻桂荆防诸物，专主肌表者有别，此则所谓柴胡为少阳专药，而少阳之证，属于半表半里者是也。仲景小柴胡一方，主治不一，而必以寒热往来，胸胁苦满，心烦喜呕，或胁下痞硬而痛，或乾呕，或往来寒热，休息有时，如疟等证为柴胡证，盖诸证皆属少阳，亦皆肝胆之气，郁而不宣之证，则邪已不复在表，而亦未尝及里，既非表证，又非里证，无以名之，乃名之为半表半里。盖言病势如此，乃寒气郁结于半表半里之间，非一半在表，又一半在里之谓，正此而柴胡疏达肝胆之郁，又能芳香透泄，可以驱邪达表而散，是为正当主治。然昧者又因其可以达表，而遽认为发表之品，一见发热动辄乱投，是又大谬不然矣。且柴胡证之呕逆，及胸胁痞痛诸症，固皆肝胆木邪，横逆为患，乃以柴胡之升腾疏泄者治之，既非镇摄之品，何以能制刚木之横，则以病由外来之寒邪所乘，肝胆之阳，遏抑不得宣布，失其条达之本性，因而攻扰恣肆。柴胡能疏泄外邪，则寒郁解，而肝胆之气亦舒，木既畅茂，斯诸证自已。乃或又因此而谓柴胡能平肝胆之横，凡遇木火上凌，如头痛耳胀、眩晕呕逆、胁肋痛等症，不辨是郁非郁，概投柴胡，愈以助其鸱张，是乃为虎傅翼，则又毫釐之差，千里之谬矣。且柴胡之治寒热往来，本主外感之病也，故伤寒、温热、湿温诸病，始则大寒大热，已而寒热间断、发作有时、胸胁不舒、舌苔浊腻者，斯为邪在半表半里，柴胡泄满透表，固是专司。若乍病之时，忽寒忽热，一日数作，则邪在气分，尚是表病，柴胡亦非其治。若至病久气虚，亦复寒热往来，而脉见虚软，舌色光滑，是谓虚热，又非邪盛之寒可比，则柴胡升举亦非所宜。惟必审知其为脾阳不振，中气下陷，则东垣补中益气之方，乃堪採用，然升、柴升清，特其少少之辅佐品耳。至如疟病之寒热往来，既有不移时刻，又似仲景小柴胡成法，正为此证一定不易之主方，然在寒热方盛之初，或多寒，或多热，亦当分别见证各为治疗，并非用得一味柴胡，便可自谓通治疟病之秘钥。惟必至寒热发作，虽有定时，而日至日晏，则邪入渐深，乃为正气不足、清阳下陷之候，所谓阳病渐入于阴，非柴胡升举其清气，不能提出阴分，还归于表而病解，则柴胡乃是必不可少之药。又疟缠既久，邪势已衰，而正气亦惫，是又所谓脾阳不振之候，亦必以柴胡升举中气，使其清阳敷布，而后寒热可止，则须与补脾之药并用，东垣之补中益气汤方，最为合拍，是乃虚疟之宜于柴胡者。此外则虽是往来之寒热，而柴胡亦非必用之药矣。乃历观古今议论，信之者必谓柴胡为疗疟之主药，而畏之者且谓疟病不当用柴胡，是皆一偏之见，徒以逞其辞锋，肆其攻击而已，吾未见其有当也。若专论脾气不振，清阳下陷一证，是为脾虚之候，其原因于飢饱劳役，伤其脾胃之阳，因而气息奄奄，精神疲惫，或能食而无气以动，或不能食而倦软异常，而又绝无别种见症，但面色萎黄，形神委顿，脉来濡弱而已，此惟藜藿之体，操劳耐苦，及服田力穑，任劳任饿，或受风雨寒冷，伤其脾气者，乃有是证，则宜补养脾土，而少少升举其下陷之清阳，投之辄效，东垣之升阳益气等方，皆为此病而设。盖东垣当时，值金之末世，大兵大疫，其人民流离颠沛，皆受飢饱劳役、寒风凄雨之伤，最多此种病证，所以一生事业，习用升麻、柴胡，几如朝饔夕飧之不可一日而缺，而脾胃之论，尤其生平绝大著作，专为此证而设，是又应用柴胡之一端。而膏粱之体，及大邑通都之中，此证有百不得一，则虽有此升清举陷之妙法，又将苦于无所用之。乃或者又谓东垣佳方，无施不可，开口益气，动手升柴，如薛立斋、赵养葵辈，吾究不知其从何处觅得此许多对药发病之人也。若夫富贵之家，晏安之辈，恆多虚证，则又嗜欲之害，下元之伤，同是虚也，而病证绝异。方且阴薄于下，阳浮于上，滋填潜镇之不遑，又安得漫与升清，致令木已摇而速之立蹶。乃或者又谓柴胡能通治虚劳发热，不又荒谬之尤者乎？约而言之，柴胡主治，止有二层：一为邪实，则外寒之在半表半里者，引而出之，使还于表，而寒邪自散；一为正虚，则清气之陷于阴分者，举而升之，使返其宅，而中气自振。此外则有肝络不疏一证，在上为胁肋搘撑，在下为脐腹䐜胀，实皆阳气不宣，木失条达所致，于应用药中加入少许柴胡，以为佐使而作嚮导，奏效甚捷，此则柴胡之真实功用，以外别无奥义。凡古今各家之论，苟有不合此三层作用者，皆其立说之不无可议者也。
〔正讹〕柴胡，禀春升之性，而以气胜，故能宣通阳气，祛散寒邪，是去病之药，非补虚之药。在脾虚之病用之者，乃少许引导作用，藉其升发之气，振动清阳，提其下陷，以助脾土之转输，所以必与补脾之参、耆、术并用，非即以柴胡补脾也。甄权《药性论》谓治热劳骨节烦疼，虚乏羸瘦，盖亦指脾气不振、清阳陷入阴分者言之，故下文更有「宣畅气血」四字，明谓此是气血不畅，用柴胡以振举其清气，则气血自能宣畅，且可透泄其热，斯为热劳羸瘦之正治，初非谓劳瘵既成之后，血液耗竭，灼热将枯，而亦以柴胡升散之也。乃后人不知辨别，竟误以为劳瘵通治之良方。《日华本草》竟有「补五劳七伤」之句，以升阳散寒之药而妄称为补，大错铸成，实源于此，洁古因之亦直以「除虚劳」三字为言，盖至此而柴胡遂为虚劳之专主矣。亦知劳有五脏之分，虚亦有中下之异，而无不发内热者。心脾之劳，阳气郁结，而为灼热，以柴胡升举而泄散其热，宜也；若肝肾之劳，阴精耗烁，而为蒸热，亦以柴胡拔本而发扬其热可乎？中虚之热，为阳入于阴，此柴胡提出阴分，是使之返归本位，如人坠深渊，挈之登岸是也；若下虚之热，为阴出之阳，亦以柴胡举之上升，是使之脱离根底，如百穀丽土，拔之石上可乎？况东南之人，体质多薄，阴液本虚，而在膏粱之家，又复多逸少劳，嗜欲不节，肝肾阴虚，十恆八九，而脾胃阳虚，十不一二，则治虚热而不辨阴阳，浪用柴胡者，真杀人惟恐其不速矣。寇宗奭已谓柴胡治劳，误世甚多，若无实热，不死何待。张景岳亦谓柴胡善泄善散，大能走汗，大能泄气，凡病阴虚水亏，而孤阳劳热者，不可再损营气，固未有散而不泄气者，亦未有汗而不伤血者，阴既虚矣，又何可再损其阴云云。皆是剀切详明之论，若王海藏之所谓产后血热，必用柴胡，李濒湖之以治小儿五疳羸热，则皆含浑言之，其流弊固不浅也。
仲景少阳病，以胸胁满痛、心烦喜呕、胁下痞满等为柴胡证，本为外感之寒，遏抑正气，肝胆刚木，不得条达，故以柴胡疏散其寒，使肝胆之气条畅，而诸证自安，前已明言之矣。乃浅者犹因此而误认柴胡统治肝病，遂于肝火凌厉之头痛眩晕、耳鸣耳胀、目痛耳聋、胁痛䐜胀等症，亦复以柴胡为必需之品，不知其非外寒遏抑，是为木火自旺，法宜潜阳泄降为亟，而亦妄与宣散，适以张其烈焰，不至痛彻顶巅、胀塞胸膈不止，是又藉寇兵而赉盗粮，治病反以增病，皆粗心读书，知其一不知其二之弊，千里毫釐，误人最捷。然洁古亦止谓柴胡治心下痞，胸胁满；濒湖《纲目》且谓平肝胆、三焦、包络相火，及头痛眩晕、目昏、赤痛障翳、耳聋耳鸣；景岳亦谓治肝胆火炎，胸胁结痛，少阳头痛，又皆囫囵吞枣，最易有抱薪救火之祸，俗医之不知辨别，实即诸先辈有以教之也。惟遇诸般肝胆实火之证，能于潜摄抑降队中，少加柴胡二三分，以疏肝气，藉作嚮导，或亦有效（近人用醋炒柴胡，即为此等证治而设），固不可漫不加察，而误认肝家主将，无施不可也。
仲景本论，热入血室证凡三条，而以小柴胡汤主治者，独繫于经水适断之一条。此之适断，盖谓月事已净而自然停止，非以热盛灼烁成瘀而半途中止，是其血室空虚，而邪热因以陷入，故宜以柴胡提其下陷之热邪，而大枣、参、甘补虚诸品，恰合分寸（本论此节，「其血必结」四字，必是经水适来两条中之错简，不然，岂有其血已结而不为攻破，反投以参、枣，补住其瘀之理，古今注家，望文生义，皆不可解）。观其经水适来两条，一则曰胸胁下满，如结胸状，谵语者，此为热入血室，当刺期门，随其实而泻之；一则曰昼日明瞭，暮则谵语，如见鬼状，此为热入血室，无犯胃气及上二焦，必自愈。岂非以发热之时，适值月事，与夫既热之后，月事本未及期，而热逼经行者，皆为血室热盛之候，热邪深入，其血为瘀，故宜刺肝之募穴期门，以泻肝经实热，并宜破血攻瘀，直疏下焦，因以无犯胃气及上二焦为戒。寻绎此经水适来两条，皆为实证，则经水适断一条，明是虚证，两两对勘，极为晓畅，而适断者之主以柴胡、参、枣等药，其旨尤显。然则适来两条之万万不能视同一例，而主以小柴胡汤者，亦可于言外得之。今人治热入血室之昼日明瞭、暮则谵语、如见鬼状者，恆用桃仁承气等逐瘀之品，其效最捷，皆是热逼经行，经水适来之证治。而如仲圣所谓适断之热入血室，宜于小柴胡之证，殊不多有，即有热盛而经水适断者，亦是热邪蒸灼，瘀而不行之适断，亦宜逐瘀，必不可徒读父书，谬引小柴胡汤一法，助桀为虐。陆九芝《世补斋》前集，阳明病释第二卷，于经水适来，暮则谵语，如见鬼状一条，释之曰，此言谵语之来路有不同，热入血室，亦能谵语，而病则不在胃，即非承气之证，故曰无犯胃气，仲景于热在血室，必曰无犯胃气，则仲景于热在胃气，必曰无犯胃气（注：胃气，《世补斋》医书作「血室」）可知，可证九芝意中于经水适来两条，亦知为血瘀之实证，宜逐瘀而不宜于小柴胡汤。奈何王海藏竟谓经水适来适断，易老俱用小柴胡汤，加以四物汤及秦艽、丹皮等为调经之剂（易老此法，非惟不辨虚寒（注：寒，疑为「实」之误），且合用四物，尤其庸陋，更不可训）。李氏《纲目》亦谓柴胡治热入血室；石顽《逢原》亦谓必用柴胡；而徐灵胎之《伤寒类方》竟于如见鬼状一条，补出治以小柴胡汤之说，尤为可骇，夫以徐氏之高明，而犹有此不辨虚实之谬，宜乎今人读书，大非易事。寿颐谓果以柴胡治经事适来之实热证，势必瘀热更炽，阳气上浮，不仅助其昏愦，可使发狂而逾垣上屋，亦可使其逆经倒行，变为吐衄，嘉善沉尧封氏《女科辑要》所载热入血室治案数条，皆以误服柴胡加剧，寿颐曾为沉氏书作笺正二卷，论之甚详，可互证也。

银柴胡  ***************************
〔发明〕柴胡，古以银州产者为胜，宋之苏颂已有是说，陈承亦谓银夏者最良，然虽有其说，而尚未分用，故濒湖《纲目》仍未显为区别。仲淳《经疏》则已称俗有两种；色白黄而大者，为银柴胡，以治劳热骨蒸；色微黑而细软者，为北柴胡，以解表发散，然缪氏又谓其优于升散，而非治虚热之药。至张石顽《逢原》，乃特出银柴胡一种，称其甘而微寒，清热而能凉血，谓《和剂局方》治上下诸血，龙脑鸡苏丸中用之。凡入虚劳方中，惟银州者为宜；而北柴胡则升动虚阳，发热喘嗽，愈无宁宇，不可混用。且又谓《本经》推陈致新，明目益精，皆指银夏产者而言，其推崇银柴胡可谓极至。今之二种分用者，盖即石顽提倡之力。而以今之功用言之，治虚热骨蒸，自有实效，断非北柴胡之升阳泄肝可比，然则古人谓柴胡为虚劳之药者，亦指银柴胡言之也。赵恕轩《纲目拾遗》谓热在骨髓，非银柴胡莫疗。则以治虚劳，肌热骨蒸热，劳疟热从髓出，及小儿五疳羸热，盖退热而不苦泄，理阴而不升腾，固虚热之良药。苟劳怯而未至血液枯绝，以此清理虚火之燥灼，再合之育阴补脾，尚可徐图挽救，非北柴胡之发泄者，所可同日语也。

前胡  ***************************
《别录》：「味苦，微寒。主疗痰满，胸胁中痞，心腹结气，风头痛，去痰实，下气，治伤寒寒热。」
〔正义〕前胡之味，《别录》谓之苦，甄权则曰甘、辛。乃降气消痰散结，而亦能解表散热疏风，甄权称其辛平，盖即因此。主疗痰满，胸胁痞，心腹结气，去痰实，下气，皆降气消痰散结也。治风头痛，则疏风之效。治寒热，则解表而亦清热矣。
〔广义〕甄权：去痰实，治时气内外俱热。
《日华》：治一切气，破症结，开胃下食，主反胃呕逆，气喘咳嗽。
濒湖：清肺热，化痰热，散风邪。
景岳：治火痰，开气逆结滞。
仲淳谓：能散有馀之邪热实痰。
〔发明〕前胡，微苦而降，以下气消痰为长，故能散结而泄痞满。又寒能胜热，辛能散邪，故又治伤寒时行之寒热，主风邪头痛，亦感冒表证之药也。陶弘景谓似柴胡而柔软，治疗殆同，《本经》无此，而近来用之，则古时似与柴胡无别。石顽谓柴胡、前胡，同为风药，但柴则主升，前则主降耳。濒湖谓下气，治痰热喘嗽呕逆，以气降而火降痰亦降也。
〔禁忌〕仲淳谓：前胡治实邪热痰，凡真气虚之逆满，及阴虚之寒热不用。石顽亦谓：治气实之风痰，而阴虚火动之痰禁用。

防风  ***************************
《本经》：「味甘，温。主大风，头眩痛，恶风，风邪目盲无所见，风行周身，骨节疼痹。」（痹，《太平御览》引作「痛」）
《别录》：「辛。烦满胁痛、胁风，头面去来，四肢挛急，字乳、金疮内痉。叶，主中风热汗出。」
〔正义〕防风，通治一切风邪，故《本经》，以「主大风」三字为提纲。头痛恶风，及风邪而目盲无所见，其外感风邪之盛可知，风行周身，而骨节为之疼痹，亦风邪之深且重者，而防风皆治之，诚风药中之首屈一指者矣。《别录》主烦满胁痛，亦风淫于外，而遏抑其清阳之气不得宣布也。「胁风」二字，太不经见，而下文接以头面去来一句，则所谓风者，盖即指头面去来之风邪，胁字疑误，濒湖《纲目》，引此无胁字，亦疑而删之也。四肢挛急，即《本经》风行周身，骨节疼痹之证。字乳者，产育乳子之时；金疮，则破伤也；「内痉」二字，直接字乳、金疮作一句读，即新产之中风，及破伤风二证，皆有发痉一候，是血虚而内风煽动，非外来之风邪，故曰内痉，而防风亦能通治，颇似合外风、内风而一以贯之。然古人于中风一证，无不从外来风邪治疗，是以产后发痉、角弓反张，《千金》《外台》，均用豆淋酒后方，纯以发表祛风为主。究竟产后痉厥、金疮破伤两者，虽自有猝为寒风所来，宜于解表之一证，要知二者皆在血脱之后，阴不涵阳，肝风内煽，发为痉瘛，尤其多数，此则宜于潜阳息风、镇定为亟，万不可再用风药，助其暴戾，古人板法，直同鸩毒，《别录》「内痉」二字，必非防风之辛温发散者，所可妄试。凡读古书，不可不窥破此中疑窦者也。
〔广义〕《日华》：治三十六般风。
洁古：治上焦风邪，泻肺实，散头目中滞气，经络中留湿。
东垣：治脊痛项强，不可回顾，又治疮疡在胸膈以上，能散结去风。
〔发明〕防风，为风病之主药。《本经》所主皆风门重证，故首以「主大风」一句，表扬其功用，则驱除外风，兼能通痹起废，其效最弘。《本经》列于上品，正以其足当大任而推重之，非无故也，后人但以为感冒风寒、轻疏发散之用，未免视之太浅，而东垣且谓之为卒伍卑贱之职，抑何薄之至于此极？
〔禁忌〕防风，为泄风上剂，然以走窜宣散成功，必其人气血充足，体重坚实，猝为外邪所乘，乃能任此辛温宣泄，而无流弊。凡古人治风诸方，皆不能轻用于今时东南之人者，以质脆阴薄，不能胜此燥烈之性也，防风虽不至如乌、附、姜辛之刚烈，然温燥之气，臭而可知，确是温辛一类，故治吾乡柔脆之人，常须识得此中消息，方不至徒读父书，误人生命。所以温热之风邪外受，凡柴、葛、羌、防皆当审慎，而肝阳之动风，血虚之风痉，又必柔润息风，方为正治。散风诸剂，非徒无益，而又害之，缪仲淳已谓南方中风，血虚痉急、阴虚盗汗、阳虚自汗，皆忌防风。石顽亦谓妇人产后血虚发风、婴儿泻后脾虚发搐，皆为切禁，洵是见到之语。

独活  ***************************
《本经》：「味苦，平。主风寒所击，金疮止痛，贲豚痫痓，女子疝瘕。」
《别录》：「微温。疗诸贼风，百节痛风，无久新者。」
〔正义〕独活，为祛风通络之主药。《本经》主风寒所击，祛风之正治也。主金疮止痛，盖指风邪外袭之破伤风，则能祛风而止其痛，非能止血脱、发热之疮痛也。贲豚，本属肾水之邪上涌，温辛下达，故亦治之。痫痓，亦因风动而发，然寒风固宜于独活，而痰火生风，非其治矣。《别录》疗贼风，及百节痛风，无问久新，则芳香走窜，固无微不至，亦防风之流亚也。
〔广义〕甄权：治诸中风湿冷，奔喘逆气，皮肤苦痒，手足挛痛不遂，口面喎斜，遍身[疒/帬]痹血癞。
《日华》：治一切风气，筋骨挛拳，关节疼痛。
东垣：治风寒湿痹，痠痛不仁，颈项难伸。
海藏：去肾间风邪，治项强，腰脊痛。
洁古：治两足湿痹，不能动，散痈疽败血。
〔发明〕独活，气味雄烈，芳香四溢，故能宣通百脉，调和经络，通筋骨而利机关。凡风寒湿邪之痹于肌肉，著于关节者，非利用此气雄味烈之品，不能直达于经脉骨节之间，故为风痹痿软诸大证，必不可少之药。惟古时羌活、独活未尝分别，故古书以独活通治内外上下诸证，凡头面肢体，无一不在独活范围之内，自宋以来，则羌活别为一条，而芳香之气尤为浓郁，则彻上旁行，合让羌活占其优胜，而独活之味较厚，则以专治腰膝足胫等证，虽古人尚未明言，而海藏已谓羌活气雄、独活气细，石顽亦称其升中有降，皆隐然有上下之别。寿颐业师朱氏家法，恆以独活治下，凡自腰及小腹以下，通用独活，不仅风寒湿气，痿痹痠痛，可以立已。即疡证之发于阴分者，未溃易消，已溃易敛，功绩显然，确乎可信，此古人未尝明言之奥旨也。互详下文羌活条。
〔正讹〕羌、独活皆辛温之质，主治风邪，以外来之寒风言之，故所治皆寒湿之证。古恆以羌活治伤寒表病，并及四时不正之表邪，固皆指寒邪而言也。若大江以南，地气温暖，寒风恆少，昔人久称南方无真伤寒病，而四时外感，又皆风热，虽有表邪，亦非羌活等之辛散温升所宜，此荆防败毒散、九味羌活汤、柴葛解肌汤等方，古书皆称四时感冒之神剂，而江浙所不任用者，亦病情病证之使然也。且辛温之不宜于东南，又非仅时病已也，即如羌、独本属风寒湿邪、痹著痿躄之良药，而在此邦之人，阴血素薄，即有是证，亦半由于血虚而来，果属风寒，亦系血虚生风，气虚主寒，与西北之风痹，悉因于贼风大寒者，证情亦复大异，而一味辛温刚燥之药，又须随时留意，不容信笔涂鸦，无所顾忌矣。而东垣竟谓独活治诸风掉眩，洁古亦谓与细辛同用，治少阴头痛眩运，海藏又谓搜肝风、泻肝气，则所述诸病，皆属阴不涵阳、肝肾不摄之证，明是内虚生风，非外来贼邪可比，潜藏镇定之为宜，何乃以温升之药，助其狂肆，抱薪救火之祸，捷于影响，最宜慎用。然如著痹痿躄诸候，又多气血虚寒，不得流利，苟非羌、独辛散，亦难速效，则病本虽属血虚，又宜于养血滋液之中，参入宣络温运，徐图奏绩。而石顽《逢原》又谓气血虚者之痹痿肢节痛，禁用羌、独，又未免一偏之见，非通论矣。盖羌、独治风，本治外邪侵入之寒风，非能治血虚内发之热风，所以肝阳眩晕，必非辛温升泄所能妄治，若犯斯禁，则烈焰愈腾，燎原可畏。然气血虚寒，而痿躄不仁，非吹以和煦之气，亦不能振作有为，春回黍谷，所以滋调血液之剂，亦必以宣通温养之药，相辅而行，但佐使之功，止可少少参加，用作引导，不得喧宾夺主耳。石顽乃欲一例禁绝之，何耶？
寿颐按：洁古所谓独活与细辛同用，治少阴头痛眩晕一证，盖指肾脏真寒，水邪上溢，汩没阳气之真头痛言之，其证大寒大痛，手足厥冷，指爪青黑，朝发夕死，无药可救，惟用参附大剂，合羌、独、细辛等温养真阳，庶几希冀什一，立说未尝不是，固非指肝肾虚阳上凌之头痛眩运也。但措辞太嫌笼统，不为辨别，则一是真寒，一是浮火，病情大异，治法殆若天渊，学者误认，贻祸不小，爰为申而明之。

羌活  ***************************
〔发明〕羌、独二活，古皆不分，《本经》且谓独活一名羌活，所以《本经》《别录》止有独活而无羌活，李氏《纲目》尚沿其旧。然二者形色既异，气味亦有浓淡之殊，虽皆以气胜，以疏导血气为用，通利机关，宣行脉络，其功若一。而羌活之气尤胜，则能直上顶颠，横行支臂，以尽其搜风通痹之职，而独活止能通行胸腹腰膝耳。考甄权《药性本草》，已分羌、独各为一条，而所言治疗，尚无甚区别。唯张洁古谓羌活与川芎同用，治太阳、少阴头痛，透利关节，治督脉为病，脊强而厥。王海藏亦谓羌活气雄，治足太阴风湿相搏，头痛、肢节痛、一身尽痛者，非此不能除。二家之言，深识羌活雄烈之真相。寿颐师门，恆以羌活专主上部之风寒湿邪，显与独活之专主身半以下者，截然分用，其功尤捷。而外疡之一切风湿寒邪，著于肌肉筋骨者，亦分别身半以上，身半以下，而以羌、独各为主治，若在腰脊背膂之部，或肢节牵掣，手足上下交痛，则竟合而用之，宣通络脉，更为神应，固不仅内科著痹，应手辄效，而外科之风寒湿邪，亦莫不投剂立验。考景岳、石顽等诸家本草，皆以羌、独各立条目，犹未分晰羌活主上、独活主下之治，但自洁古以来，亦已隐隐微露其端倪，兹特揭而出之，为学者明示以准则，而发明从古未伸之义蕴，盖二活之宣通关节，既有同功，而唐宋以后，必为区别之者，其微义正在于此、庶乎各有专主，而是物之长技亦显矣。
寿颐又按：羌活本含辛温之质，其治疗宜于风寒、风湿，而独不宜湿热，以湿邪化热，即为温病，似无再用辛温之理，然此惟内科证治为然，若外疡之属于湿热者，苟肿势延蔓，引及骨节筋肉，伸缩不利，非以羌、独之善走宣通为治，则效力必缓，故虽热病，亦不避用。但仅以为嚮导，而任佐使之职，则分量甚轻，其主任之君药，固犹是理湿清热之正剂，此亦发表不远热之大旨，非抱薪救火者，所得以为藉口也。

秦艽  ***************************
《本经》：「秦䳒：味苦，平。主寒热邪气，寒湿风痹，肢节痛，下水，利小便。」
《别录》：「辛，微温。疗风，无问久新，通身挛急。」
〔正义〕秦艽，能通达关节，流行脉胳，亦治风寒湿痹之要药。《本经》主寒热邪气，盖即指寒热之邪，客于肌肉筋络，骨节间者，秦艽善行百脉，故以为主。《本经》之所谓肢节痛，《别录》之所谓通身挛急，皆风寒湿三气之邪，留于肌腠，著于骨节者。又能下水，利小便，亦通达百脉，故能驱湿下行耳。
〔广义〕甄权：利大小便，疗酒黄，黄疸，解酒毒，去头风。
洁古：除阳明风湿，及手足不遂，口噤，牙痛，口疮，疗肠风泻血。
海藏：泄热。
濒湖：治胃气。
景岳谓：为手足阳明清火之药，解温疫热毒，除烦渴，及妇人胎热，小儿疳热瘦弱。
石顽：治妇人带疾。
〔发明〕秦艽之艽，本从草下丩，取纠结之意。《玉篇》本作䳒，孙氏问经堂所刻《本草经》从之，今皆作艽或作芁者，皆其变体，非从草下九及几也。其根入土甚深，互相纠结，故以为名，而能通行经络，流利骨节，名义功用，皆从此出。其气味则《本经》谓之苦平，而《别录》加以辛及微温，以其主治风寒湿痹，必有温通性质也。然其味本苦，其功用亦治风热，而能通利二便，已非温药本色，后人且以治胃热、黄疸、烦渴等症，其非温性，更是彰明较著。考《本经》《别录》主治，功在舒筋通络，流利骨节，惟治痹痛挛结之证，盖与防风、羌、独同类之品。甄权之治头风，即祛风也。惟又称其利大小便，亦与《本经》下水、利小便之旨相合，盖秦艽之根，曲折通达，既能外行于关节，亦能内达于下焦，故宣通诸府，引导湿热，直走二阴而出，昔人每谓秦艽为风家润药，其意指此。因之而并及肠风下血，张石顽且谓其治带，皆从湿热有馀，宣泄积滞言之，非统治诸虚不摄之下血、带下也。又就其导湿去热而引伸之，则治胃热，泄内热，而黄疸、酒毒、牙痛、口疮、温疫、热毒，及妇人怀胎蕴热、小儿疳热烦渴等证，皆胃家湿热，而秦艽又能通治之矣。约而言之，外通经隧，内导二便，是其真宰，而通络之功，又在理湿之上，要之，皆以湿阻热结一面著想，而气虚血弱之证，皆非其治，仍与川断、络石等味，异曲同工耳。
〔正讹〕秦艽之根，以互相纠结得名，故陶弘景谓相交而长大者佳，无所谓左右也。乃刘宋时之雷斅，妄为区别，竟谓左文为秦，右文为艽，杜撰可笑。秦是地名，艽是物理，而可分以为二，不通孰甚。乃后人偏能为应声之虫，皆以左者为佳，不知草之根荄，随便纠结，孰为左而孰为右，将从何处分辨定断，亦犹牡蛎本无头足定形，而可谓左顾者佳，均是无中生有，指鹿为马。考雷氏之《炮炙论》词句鄙俚，本无足取，因其书竟称为《雷公炮炙论》，而无识者流，甚至误认为黄帝时之雷公，转相援引，李濒湖亦悉收入《本草纲目》，徒乱人意，是亦吾国药物学之怪现象也。秦艽治热，本因其能通利二便，遂以胃热、湿热诸证，一概归其主治，然皆治实热，非虚热也。自《日华本草》插入主传尸骨蒸一语，而俗医又以为劳瘵身热之要药，于是阴虚烦热，率以秦艽、柴胡错综相间，自谓已握治劳之秘钥，不知苦能伤胃，寒能伤脾，宁不轻者至重，重者致死？而病者、医者，皆不觉悟，则《日华》其作俑者也。李东璧谓黄疸、烦渴之用秦艽，取其去阳明之湿热也。阳明有湿，则身体痠疼而烦热，阳明有热，则日晡潮热而骨蒸，其说甚是清澈。盖其能治潮热骨蒸，亦皆胃有实热之证，而谬者遂以移之于虚热，其相去不太远耶？若小儿疳热，亦惟实证为宜，挟虚者审之。石顽亦谓肢体疼痛，或浮肿，挟有客邪者，用以祛风利湿，方为合剂，若久痛虚羸，血气不能养而痛，及下体虚寒，痠疼枯瘦，而小便清利者，咸非所宜。

狗脊  ***************************
《本经》：「味苦，平。主腰背强，关机缓急，周痹寒湿厀痛，颇利老人。」（厀，今作膝）。
《别录》：「甘，微温。疗失溺不节，男子脚弱腰痛，风邪淋露，少气目暗，坚脊，利俯仰，女子伤中，关节重。」（关机，似当作机关，以旧本皆如此，仍之）。
〔正义〕狗脊，温养肝肾，能驱除风寒湿三气，为健腰膝、利关节、通经脉之药。腰背强，膝痛，脚弱，腰痛及失溺不节，淋露，皆肝肾不摄之病也。机关缓急，周痹寒湿，关节重，则风寒湿三气之病也。老人肝肾已衰，机关窒滞，温养而流利之，则为养老之要药矣。《别录》主风邪者，亦指痹著之风邪言之，目暗，亦肝肾阴虚之证也，坚脊，利俯仰，主女子伤中，皆伸言其效力耳。
〔广义〕甄权：主毒风软脚，肾气虚弱，续筋骨。
濒湖：强肝肾，治风虚。
赵恕轩《纲目拾遗》：金毛狗脊：治顽痹（皆《本经》《别录》之绪馀也）。
〔发明〕狗脊，本有二种：一种似狗之脊骨，古之所用也；一种有金毛，而极似狗形，今谓之为金毛狗脊，濒湖《纲目》已备载之，赵氏《拾遗》据《职方典》，谓出于粤西之南宁府，即蕨根也。按此物虽藏之多年，拔尽其毛，尚能自生，不多时而茸茸如故，可见其生机洋溢，虽枯藁而馀气盎然。今之所用，皆即此种，故能温养肝肾，通调百脉，强腰膝，坚脊骨，利关节，而驱痹著，起痿废，又能固摄冲带，坚强督任，疗治女子经带淋露，功效甚宏，诚虚弱衰老恆用之品，且温而不燥，走而不泄，尤为有利无弊，颇有温和中正气象，而人多忽之，不以为重，殊可惜也。
〔正讹〕缪氏《经疏》谓：肾虚有热，小便不利，或短涩赤黄，口苦舌乾者，忌用。盖以其性温而示之禁例也。然狗脊性温，乃温和温养之意，非温热温燥之例，如果肝肾之虚，阴不涵阳，以此固摄下元，引经嚮导，亦无不可。

千年健  ***************************
〔发明〕千年健，仅于赵氏《本草纲目拾遗》见之，引朱氏《柑园小识》谓产于交趾及广西，气极香烈，可入药酒，治风气痛，壮筋骨。今恆用之于宣通经络，祛风逐痹，颇有应验。盖气味皆厚，亦辛温走窜之作用也。

象贝母  ***************************
《本经》：「贝母：味辛，平。主伤寒烦热，淋沥，邪气，疝瘕，喉痹，乳难，金疮，风痉。」
《别录》：「苦，微寒。疗腹中结实，心下满，洗洗恶风寒，目眩，项直，咳嗽上气，止烦热，渴，出汗。」
〔考证〕贝母，今有两种：川产者，形小而气甚淡，谓之川贝；浙产者，形大味苦，谓之象贝，又称浙贝，亦曰大贝母，以其颗粒较大。然产地颇多，不独生于浙宁之象山，但寻常之土贝母，味尤苦劣，不如浙产为佳。今之医家，仅以贝母为清肺化痰之用，但知川产者为佳，则因其气味平和，遂谓为味甘补肺，实则市肆之川贝，淡泊无味，绝少功力，而风热痰壅，气逆胸满等证，非象山贝母不为功。考《诗》之言採其虻，《管子·地员篇》之其山之旁，有彼黄虻，皆即《尔雅》之莔、贝母，亦即今之贝母，可见齐衡之间，本多此物，且其时蜀道未通，必非川产，且诸家本草，详载贝母出产之处，并未及于川蜀，颇不知今人崇尚川贝何所缘起？考贝母命名之义，以其形似贝子也，贝子种类良多，其最小者，即今之所谓贝齿，大加人指，亦惟象贝之椭圆者，可以比拟，而川贝则大如豆粒，小如苡米，又颇不类。再以气味气（注：「气」，疑衍）言之，则《本经》称其辛，《别录》谓之苦，又惟象贝苦而有气，犹近于辛，若川贝则绝淡，强名之苦，已大不然，而辛于何有？更以《本经》《别录》所言主治证之，则伤寒烦热，腹中结实，心下满，咳嗽上气，皆惟象贝苦寒泄降，是其正治，断非川贝轻微淡远，所能胜任，此则少知医理，粗有经验者，当皆能知之而共信之，亦不特智者而后能辨也。石顽《逢原》，已谓浙产治疝瘕、喉痹、乳难、金疮、风痉，则昔人已有明见及此者，实则古方所用之贝母，无一非此近道之土产，博考古书，隐隐可以识别，特未有人显为揭出耳。而川贝入药，且不知昉于谁氏，无如庸俗之辈，耳食者多，方且以道远价贵为奇珍，而象贝等之功在生民者，则以近而易得，敝屣视之，犹幸习用久沿，功力卓著，尚堪与前贤著述，互相印证，不致淹没失传。须知药以治病，生命所寄，疑是疑非，所关甚巨，不得以耳为目，附和盲从，竟以远来之物为可贵，而鄙夷目前所易有者，不为剖晰其功能也，爰以古来主治之属于象贝者，悉繫于此，而别以川贝附录于后，虽似故为翻案，未免骇人听闻，实则平情论之，理固如此，效力昭昭，不可诬也。好学之士，试就古书之记述，而合以主治之功能，细为研究，或不以此言为刺谬乎？
〔正义〕象贝母，苦寒泄降，而能散结。《本经》主伤寒烦热，淋沥邪气；《别录》止烦热，渴，出汗，皆泄降除热也。疝瘕，以热结而言，泄热散结，故能治之。喉痹，热之结于上者也。乳难之乳，即孳乳之乳，指产难也，贝母滑降，且能散结，故催生而治产难。甄权《药性论》，谓贝母作末酒服，治产难，及胞衣不出，近人保生无忧散一方，为催生保产灵药，内有贝母，程锺龄释之，谓贝母滑润，义皆本此，而注《本经》者，仅以为下乳汁，恐非真旨。主金疮者，苦降清热之功也，不仅可以内服，亦可外作掺药，后人以象贝通治阳症痈疡，消肿退热，殊有捷效，亦本于此。主风痉者，苦寒清热，泄降定风之功也。《别录》疗腹中结实，心下满，皆指邪热窒塞之证，苦泄散结，故皆主之。洗洗恶风寒者，则风寒外袭于皮毛，内合于肺，象贝清泄肺气而辛能疏散，其效可知。目眩，为肝阳之上乘；项直，为风邪之外感，苦降息风，辛泄疏散，治之宜也。咳嗽上气，又痰热之侵肺，苦泄清金，而又降逆之功用也。详绎《本经》《别录》所主各证，皆惟象贝母之苦泄辛散，足以当之，非必川贝之淡泊而无味者，所可混同施治者也。
〔广义〕《日华》：消痰止嗽。
甄权：主胸满逆气，时疾黄疸，散项下瘿瘤。
成无己谓：辛散苦泄，用以下气。
苏颂：治恶疮。
陈承谓：能散心胸郁结之气，故《诗》称言採其虻，本以不得志而云然，今用以治心中不快，气结闷郁者，殊有功效，诗人之言信矣。
景岳谓：解肝家郁结，散心下逆气，肺痿肺痈，脓痰喘嗽，主热实结胸，乳痈，流痰，结核，瘰疬，降痰逆，消胀满，清肝火，明耳目，解热毒，吐血衄血，血淋便血溺血，主一切痈疡肿毒，湿热恶疮，痔漏，金疮出血，火疡疼痛，为末可敷，煎汤可服，性味俱厚，较之川贝，清降之功，不啻数倍。
石顽谓：肺受火束，因而生痰，或为邪热所干，喘嗽烦闷，非此莫治。浙产者，治疝瘕、喉痹，乳难、金疮、风痉，一切痈疡。仲景之当归贝母苦参丸，治妊娠小便难，合连翘，治颈项结核，皆其开郁散结，化痰解毒之功也。
赵恕轩《本草纲目拾遗》引叶闇齐云：象贝，苦，寒。解毒，利痰，开宣肺气，治肺家风火痰嗽为宜。若虚人咳嗽，则宜川贝。又引《百草镜》云：土贝母各处皆产，形大如钱，安徽六安、江南宜兴、浙江象山皆有之，味苦，微寒，能散痈毒，化脓行滞，解广疮结毒，除风湿，利痰，敷恶疮，敛疮口。又引茅昆来笔记：味大苦，消痈疽，毒痰，杨梅结毒非此不除。
〔发明〕象贝母，味苦而性寒，然含有辛散之气，故能除热，能泄降，又能散结。《本经》治伤寒烦热，《别录》主洗洗恶风寒，今人乃以通治风热、湿热、时气热邪，则寒能胜热，辛能散邪也。《本经》治淋沥、疝瘕；《别录》疗腹中结实，心下满，咳嗽上气；仲景则治寒实结胸；而后人主郁气痰核等证，则辛散苦泄，开结散郁也。《本经》治乳难，后人以之催生、下乳，又其泄降之馀义。至于治疸、治疡，清喉咽，主吐衄，疗痰嗽，通二便，种种功用，无非「清热泄降」四字足以赅之。要之，皆象贝之功用，而市肆通行之川贝，则淡泊异常，断不足以语此，乃或者犹复误认川贝价高十倍，恆欲以本草所述贝母之大功，悉以归之于川产，张石顽且有川产者味甘最佳之说，又何论乎庸庸之俗子，盍亦于临证之时潜心体察，而一较其功绩之优劣耶！
〔正讹〕贝母之于半夏，俗医恆以为通用之药，一见咳嗽有痰，往往互相更换，庞杂乱投，实则一燥一润，一以健脾，一以清肺，各有专长，岂容相混？汪石山已谓，俗以半夏有毒，代以贝母，不知贝母主肺家之火，半夏主脾胃之湿，何可相代？若虚劳咳嗽、吐血咯血、肺痿肺痈、妇人乳痈，及痈疽诸郁之证，半夏嫌燥，以贝母为嚮导可也，若脾胃湿热生痰，因而气逆上凌，岂贝母所能代乎？张景岳亦谓半夏、贝母，俱治痰嗽，但半夏兼治脾肺，贝母独善清金；半夏用其辛，贝母用其苦；半夏用其温，贝母用其凉；半夏散寒，贝母清热，性味阴阳，大有不同，俗以代用，其谬孰甚。缪仲淳亦谓寒痰湿痰，非贝母可治；李士材又谓肾虚水泛成痰，非其所司；而石顽亦谓其寒润，治肺家燥痰，半夏性燥，治脾胃湿痰，两者天渊，何可混用，诸说皆最明晰，辨之极细。惟虚劳咳嗽一证，如其邪热甚炽，消烁肺金，贝母清降，固犹可用，若其阴虚火动，象贝苦寒，已宜相度其火焰之盛衰，而与为消息进退，不得恣肆过，以戕生气。如至虚甚，则不独象贝苦降，非所宜投，即以川贝之淡，亦含寒润之性，伤中败脾，当知顾虑，弗谓川贝甘能补肺，一往无前，死而后已也。彼未专以二母、二冬之类，加减出入，以治劳损咳嗽者，则专以杀人为天职，前已论之，兹勿重赘。考贝母之名，自濒湖《纲目》以前，尚无川、象之分，景岳之《本草正》则已于贝母之外，别出土贝母一条，至石顽《逢原》则曰川者味甘最佳，西者味薄次之，象山者味苦又次之，一种大而苦者，仅能解毒，象山贝母之名，始见于此。然据其所言，以一种大者特提，即景岳之所谓土贝母也，颇似石顽之所称川者、西者、象山者，皆不如土贝母之大，然今则市肆通行象贝、土贝，其形皆大，绝不与川贝相类矣。赵氏《拾遗》又引《百草镜》曰：出川者曰川贝，有一种出巴东者独大，出陕西省名西贝，又号大贝，且川中更有大者一种，捣粉作浆，不入药用，则皆土贝之类矣。然则川产之小者为一种，而各处及象山所产者为一种，不必于象贝之外，更别立一土贝母之名矣，兹故不复以象贝、土贝分晰云。象贝之用，世恆以为消痰止咳辅佐之品，司空见惯，往往视为无足轻重，不知降气化痰，且能除热解结，其力颇猛，抑且破坚、消核，治痈肿疬疡，痰核，其效甚速，则其性之峻利，尤可想见，故用之得当，其功奇捷，而用之过剂，为害亦巨，且苦寒泄降，无不伤脾败胃，而人多忽之，亦不可不察者也。

川贝母  ***************************
〔发明〕川产之贝母，今人恆视为贵重之品，每以为功用必在象山贝之上，然考古书，竟无川产之说，则古人本不以川贝为珍品。且贝母之为用虽多，约言之，仅苦寒泄降而已，川产不苦而淡，已失贝母之作用，后人强以甘字加之，乃市肆所售之物，其甘又复何在。惟赵氏《拾遗》引用《药识微》，有龙安所产一种（龙安，四川旧府属），称其皮细白而带黄斑，其味甘，谓为川贝中之第一，不可多得，则虽有此甘味之一种，而非普通之品，但以今时临证所得之川贝功力言之，其效力固远在象贝之下，虽曰虚人痰咳，不宜象贝之苦寒，然用川贝，其功效亦不可见，而世俗珍之者，徒以价值渐昂，以耳为目，作坡公想当然之意见耳。石顽虽谓川产味甘最佳，而今则甘者既未得见，即佳处自不可知，岂从前有此味甘之佳品，而市肆所售之非其真耶？抑石顽亦不过人云亦云，非其真知灼见耶？果其所谓佳者，即是今日通行之品，则前人虽有补肺一说，亦不过徒付之想象而已。惟婴儿肺热痰嗽，不肯饮味苦气烈之药者，则以川贝研末，拌冰糖粉饲之，取其无气无味，不为婴儿所拒绝，此则无法之法，不药之药，亦尚觉其差有效力，然较之用象贝者，奏效之迟，亦自凿凿有据，此景岳所以有功力颇缓，用须加倍之说，则何如投以象贝，而价廉物美，一举两得之为愈乎。

升麻  ***************************
《本经》：「味甘、辛。主解百毒，杀百老物，殃鬼，辟温疾，障邪，毒蛊。」（温，今作瘟。障，今作瘴）。
《别录》：「苦，平、微寒。主中恶腹痛，时气毒疠，头痛寒热，风肿诸毒，喉痛，口疮。」
〔考证〕大观本及诸本，皆作味甘平，主解百毒，杀百老物，殃鬼，辟瘟疫、瘴气，邪气蛊毒，入口皆吐出。
寿颐按：升麻升散，本有辛味，洁古已称其性温微辛，孙氏问经堂本从《御览》所引作甘辛可据也。主解百毒已下，《御览》所引，与今本仅字句小异，意亦无别。温疾，今本作瘟疫；障，今作瘴，皆古今字。详其文义，《御览》本较为高古，当是旧本，故孙氏本从之，今皆仍孙氏，而附记通行本于此。
〔正义〕升麻，体质轻清，气味皆薄，禀纯阳之气，故《本经》以为辟恶杀魅之用，而解百毒。温疾，即时邪之瘟疫；障邪，即山岚之瘴气；毒蛊，亦精魅之类，升麻辟恶，故皆主之。《别录》所载主治各病，皆四时不正之气，即《本经》瘟疫瘴疠之类，此其所以为解百毒之上剂也。
〔广义〕《日华》：主游风肿毒。
甄权：疗痈肿、豌豆疮，水煎棉沾，拭疮上（豌豆疮，即小儿之痘疮）。
洁古：治阳明头痛，乃手足阳明引经之药，散颠顶至高之风邪，及皮肤间风邪，解肌肉间风热，能发汗，补脾胃药，非此为引，不易得效。
东垣：发散阳明风邪，止阳明齿痛，升胃中清气，元气不足者，用此于阴中升阳。
濒湖：治胸胁虚痛，久泄久痢，后重，遗浊，带下，崩中，虚淋，下血。又谓：升麻引阳明清气上行，柴胡引少阳清气上行，此乃禀赋素弱，元气虚馁，及劳役飢饱，生冷内伤脾胃，引经最要之药，故升麻葛根汤，本为发散阳明风寒之剂，而以治阳气郁遏，及元气下陷，殊效（注：又谓，覈对《纲目》原文，有所删节）。《本经》以升麻为解毒吐蛊毒要药，以其为阳明之药而上升也。
〔发明〕升麻，体质甚轻，空松透澈，气味又淡，轻清上升，盖得天地纯阳之气。《本经》《别录》所主，皆四时不正之疠气，而以为解百毒者，纯阳之气，能辟除疫疠，而轻清之品能疏散外邪也。是以上之则能散巅顶头面之风邪，中之则能通脾胃郁遏之滞气，下之又可升举脾虚下陷之清阳，外之则祛逐皮肤之风寒，解散阳明之经热，皆其轻举升浮之功用，而透泄斑疹，宣发痘疮，又其疏表清胃之真旨。其性质颇与柴胡相近，金元以来，亦恆与柴胡相辅并行，但柴胡宣发寒邪郁窒之少阳，而疏达肝胆之抑遏；升麻宣发肌肉腠理之阳明，而升举脾胃之滞气，其用甚近，而其主不同，最宜注意。故脾胃虚馁，清气下陷诸证，如久泄久痢，遗浊崩带，肠风淋露，久痔脱肛之类，苟非湿热阻结，即当提举清阳，非升麻不可，而柴胡犹为升麻之辅佐，东垣益气升阳诸方，亦即此旨，并非以升柴并辔而驰也。至于肝肾之虚，阴薄于下，阳浮于上，则不可妄与升举，以贻拔本之祸，亦与柴胡同耳。
〔禁忌〕升麻，能发散阳明肌腠之风邪，透表发汗，其力颇大，惟表邪之郁遏者宜之，而阴虚之热自内发者，不可妄试。又上升之性，能除巅顶风寒之头痛，然亦惟风寒外邪宜之，而肝阳上凌之头痛，又为大忌。濒湖谓升麻治阳陷眩运，则头目眩运，肝阳最多，所谓阳陷，甚不可解，殊非升提之药所宜也。
东垣谓：止阳明齿痛。盖用以引清胃之药，入于阳明经耳，非升麻之能止齿痛也。
仲淳谓：阴虚火动，肾经不足者忌之。
景岳谓：诸火炎上者禁用。
石顽谓：升麻能解痘毒，惟初发热时可用，见点后即忌用升麻、葛根，以其气升发动，蒸毒于上，为害莫测。又谓：麻疹尤为切禁，误投则喘满立至，盖麻疹本属肺经虚热，或者且挟湿痰，初非应用升散之病，若误以为表邪宜散，而更为升发，则肺气已虚，而复扬之，宁非大谬。又古有升麻透斑之说，盖为胃热郁窒，欲其疏泄透达耳，然热郁已极，清解且虞不及，乃复拨而散之，譬如火起室中，已有燎原之势，不为扑灭于内，而反大启门户，引风以煽之，挑拨以扬之，是助其烈焰飞腾矣，亦大误也。

玄胡索  ***************************
〔发明〕玄胡索，其初产于异域，故以胡字为名，宋人讳玄，因改为延。味苦辛而温，温能行血，辛亦行气，故为血中气药。《开宝本草》主破血，治妇人月经不调，腹中结块，崩中淋露，产后诸血病，血运，暴血冲上，损伤下血，煮酒或酒磨服。《日华》破症痞，下胎。海藏：治气痛、小腹痛。李珣：散气，通经络，破产后恶露，血枕痛。濒湖：专治上下诸痛，行血中气滞，气中血滞。石顽谓：独行多功，杂于他药中则力缓。
按：延胡虽为破滞行血之品，然性情尚属和缓，不甚猛烈，古人必以酒为导引，助其运行，其本性之不同于峻厉，亦可想见，而又兼能行气，不专以破瘀见长，故能治内外上下气血不宣之病，通滞散结，主一切肝胃胸腹诸痛，盖攻破通导中之冲和品也。但走而不守，能治有馀之实证，不能治不足之虚证，景岳谓产后之血虚及血枯之经少不利、气虚作痛者，非宜。石顽亦谓宜于瘀滞，而不宜于虚人。然温和运动之品，本非猛力攻破，亦是以振动虚人之气血，而助其流行，凡补血滋养队中轻用少许，以为燠烋之计，亦无不可。

贯众  ***************************
《本经》：「味苦，微寒。主心腹邪热气，诸毒，杀三虫。」
《别录》：「去寸白，破症瘕，除头风，止金疮。花：疗恶疮，令人泄。」
〔正义〕贯众苦寒，故主邪热气，诸毒。杀三虫，及寸白虫者，除湿热之功也。又苦能泄散，且性虽苦寒，而亦以气胜，则固有行气行血之功用，故又主症瘕。除头风者，苦寒以除风热也。止金疮，则苦能泄降，寒能胜热之功耳。其花治恶疮，令人泄者，即以攻逐其毒也。
〔发明〕贯众，苦寒沉降之质，故主邪热而能止血，并治血痢下血，甚有捷效，皆苦以燥湿，寒以泄热之功也。然气亦浓厚，故能解时邪热结之毒。《别录》除头风，专指风热言之，凡大头疫肿连耳目，用泄散而不遽应者，但加入贯众一味，即邪势透泄，而热解神清，不独苦寒泄降，亦气之足以散邪也。故时疫盛行，宜浸入水缸中，常饮则不传染，而井中沉一枚，不犯百毒，则解毒之功，尤其独著，不得以轻贱而忽之。
〔禁忌〕苦寒之品，非实热者不用。

白芨  ***************************
《本经》：「白及：味苦，平。主痈肿恶疮败疽，伤阴死肌，胃中邪气，贼风鬼击，痱缓不收。」
《别录》：「辛，微寒。除白癣疥虫。」
〔正义〕白芨，古本皆作及，惟《太平御览》引《本经》，则作芨，今皆从草，盖即本此。《本经》主痈肿恶疮败疽、伤阴死肌，《别录》除白癣疥虫，皆以痈疡外敷，及掺药言之。味苦辛而气寒，故能消散血热之痈肿，性黏而多脂，则能疗败疽之死肌。苦辛之品，又能杀虫，则除白癣疥虫，外疡消肿生肌之要药也。主胃中邪气者，则苦寒之品，能除胃热耳。惟贼风鬼击、痱缓不收，其义未详，不敢强解。
〔广义〕甄权：主结热不消（盖即《本经》主死肌之义）。又治扑损刀箭疮、汤火疮（皆寒能疗热，黏腻能生肌也）。东垣以止肺血（亦补伤而兼能清火也）。
〔发明〕白芨，味苦气寒，能内清肺胃邪热，而外以凉血止痛，且黏腻之质，脂液富有，既可敷痈疡之未成，而消热退肿，亦可掺既溃而去腐生肌，兼治金疮、汤火灼伤，皆《本经》之义也。后人以其清热补伤，而治肺痈，颇有捷效。惟邪势方炽之时，烈焰嚣张，咳呛脓血，则宜大剂清降化痰，而白芨黏腻，犹嫌力薄，不胜重任，迨火焰少杀，即可与清泄化痰之品，相辅成功。惟犹有称其治跌打骨折，则未免誉之过甚，恐非实在也。
〔正讹〕白芨治肺痈，世每畏其腻滞，而不敢用，然苦寒本清肺胃，又能补伤，苟非火焰极盛之时，而臭痰腥秽之气已渐退舍，即可用以兼补兼清，不致助痰留患，与二冬、玉竹等比也。

三七  ***************************
〔发明〕三七，一作山漆，言其止血合疮，如漆之能黏合也。始见于濒湖《纲目》，已言其有二种：一种生于广西番洞中，用其根，味微甘而苦，颇似人参，则今之所谓人参三七也；又云一种苗高三五尺，叶似菊艾而厚，有歧尖，茎有赤稜，甚易蕃衍，则今人种植之者甚多，根、茎、叶皆可用，止血甚效。濒湖称其气味甘微苦而涩，止血，散血，定痛，主金刃伤，跌仆杖疮，血出不止，捣烂涂，或干为末掺之，止血立效。亦主吐血、衄血、下血、血痢、崩中、经水不止、产后恶血不下、血晕血痛，赤目，痈肿，虎咬蛇伤。
按：三七以止血见称，而濒湖又谓其治产后恶血不下、血晕血痛，则不独止血，而又能破血，一守一走，正自相反，今皆用以止血，而破血则未之验也。

山慈姑  ***************************
〔发明〕山慈姑之名，始见于《嘉祐本草》，然陈藏器《拾遗》已有之，则名金灯，即其花也。味甘、微辛，能散坚消结，化痰解毒，其力颇峻，故诸家以为有小毒。藏器治痈肿疮瘻，瘰疬结核，皆醋磨涂之，并不以为内服之药。至王璆《百一选方》，乃有太乙紫金丹，亦名玉枢丹，即今通行之紫金锭也。能解百毒，通治恶疮，坚肿痈疡，杨梅毒厉，瘟疫时气，瘴疠蛊毒，中恶，胸腹攻痛，窒塞不通诸证，及毒蛇虫犬等伤，外证可敷，内证可服，其效最捷，则以合大戟、千金子霜、麝香，皆通利迅疾之品，所以行驶极速，取效眉睫。而病重者、连服之，则必利下，是以攻逐恶物为专职，药力之猛烈可知，此皆用以荡涤肠胃，驱除积垢，以减邪毒凭凌之势，亦非能通百脉，消除皮里膜外之坚积也。且气味俱淡，以质为用，所以古来未入煎剂，乃近人不知古意，辄欲自诩新奇，别开生面。遂有用入煎方，以为消积攻坚之法，如瘰疬痞积之类，皆喜用之，而不能取效者，则以此物体质坚重，独颗无枝，止能直下，而不能旁行，其力虽峻，而无宁络通经之性，何能行于肢体脉络。且瘰疬结核，病在上部，而此物又专于下趋，更无气味薰蒸及上，又属背道而驰，何能中病，彼徒知矜奇炫异，而于此中理法，全未体认，亦何怪乎徒费心思，攻伐无过，而于病情之百无一当也。所以肠胃之病，如食积气滞、胸脘不舒，服玉枢丹少许，则顷刻即效，此中微义，亦可深长思矣。用药者，能于此等处用心而融会贯通之，然后可读古人之书，而治今人之病，窃愿好学深思之士，有以三复斯言。

冬虫夏草  ***************************
〔发明〕冬虫夏草，始见于吴仪洛《本草从新》，称其甘平保肺，益肾，补精髓，止血化痰，已劳嗽。近人恆喜用之，以治阴虚劳怯，咳嗽失血之证，皆从吴氏说也。考赵恕轩《本草纲目拾遗》载之极详：产于四川、滇黔，及西域雪山中，夏则为草，冬则为虫，入药用虫，而不用草，其感冬至阳生之气，而积雪之中，蠕蠕行动，性不畏寒，是其特长，《四川通志》谓为温暖，其说可信。又称其补精益髓，则阳生阴长，既是动物，亦等于血肉之有情也。赵氏又引潘友新说，入房中药用；周兼士亦谓其性温，治蛊胀，近日种子丹用之云云。则此物补肾，必是温暖作用，宜于虚寒，当然不宜于虚热。能治蛊胀者，盖脾肾虚寒，真阳不能布护之证。赵氏又引《文房肆考》，称孔裕堂之弟，患怯而汗大泄，盛暑密室，犹畏风寒，以此和作餚馔食之而愈。此人虚怯，洵是阳虚之候，汗多近于亡阳，且常畏寒，则色泽惨白，唇苦无华，已可想见，本是当用参附者，而冬虫夏草能愈之，其为温补，可无疑义。此种虚劳，本与阴虚劳怯、嗽嗽痰红、相火肆扰者相反，《本草从新》但以止血化痰，已劳嗽，浑而言之，似嫌空泛，未能辨明泾渭，山雷尝于物理上体会求之，此物入冬化虫，于至阴之令，独能黍谷春回，盎然生意，则可治肾阳不充，效果必巨，但既能温养肝肾，则摄纳下焦元气，未始不可治阴虚于下，冲气上升之虚嗽，吴氏谓已劳嗽，盖即此意。不佞从前用此以治虚人气冲乾咳、面色惨白、脉小不劲、唇舌淡白滑润者，颇能得效，盖亦与蛤蚧之治虚嗽虚喘，异薹同岑。唯唇舌鲜赤、虚火上炎者，颇不敢用，恐其助阳，扰动阴中之火，反以滋害。此为不才曩日之主见，继而寻绎王孟英《潜斋医案》，则此公恆用是药，数见不鲜，汇而参之，并不为补肾助阳作用，而专治阴虚气冲之久嗽：董哲卿二尹令正二条，胎前作嗽，娩后不瘥，渐至寝汗减餐，头疼口燥，脉则虚弦软数，舌则光赤无苔，孟英以冬虫草，合苁蓉、石英、龟版、牡蛎、茯苓、稆豆衣、甘草、小麦、红枣、藕，用之数帖，即嗽减餐加，头亦不痛，再加熟地而痊愈（见王案续编第七卷）。又王杞亭姊一条：陡患咳嗽，目不交睫，而脉上溢，左兼弦细，口渴无苔，断为真阴久虚，风阳上僭，冲嗽不已，孟英以冬虫草，合牡蛎、龟版、鳖甲、石英、苁蓉、茯苓、熟地、归身、牛膝、胡桃肉，连授四剂，而眠食皆安（见续编第八卷）。又钱氏妇，咳已数月，废寝忘餐，形削经停，凛寒乍热，心悸耳鸣，滋补填阴，反加便泄，脉虚弦缓大，气粗懒言，动则自汗，孟英予参、耆、龙、牡，桂、苓、甘、芍，冬虫草、饴糖大剂，旬日而安，继去龙、牡，加归、杞二十剂，泛至而康（见三编第二卷）。此皆阴不涵阳，肝肾气火不藏，上冲作咳，而以冬虫草，合于大剂填阴和阳收摄队中，即可归纳元气，返其窟宅，绝无扰动肾阳之弊，然后知此虫虽属温补，确有沉潜镇定之功，断非躁动兴奋可比，是以孟英治陈舜廷痰嗽条中，明谓以冬虫草、石英、牡蛎息风阳（见三编第三卷）。而《归砚录》四卷，姚欧亭大令夫人，忧思谋虑，扰动心肝之阳，不寝悸汗，脉且左寸关弦大以数，舌尖独红，孟英亦以冬虫夏草，合参、连、柏子仁、莲子心、小麦、红枣核、鳖甲为善后之方也。合此诸案观之，则吴氏益肾补精之说，盖亦未可厚非。唯孟英于失血诸案，未见此药，不佞亦尝汇而参之，则《潜斋》失血诸条，皆在气火甚盛，宜于清泄肃降之候，是以选不到此，而不佞近年，凡治久咳缠绵，阴虚气冲之证，即使痰红未净，只须舌苔不甚浊厚，而脉来小数虚弦，胃纳犹可者，频用是物合之滋填纳气方中，效果颇多，沉疴屡起，皆孟英成案，有以诏我，饮水思源，《潜斋》之启迪后人，功诚不小，敢抒拙见，贡之同侪，盖亦三致意焉。


卷之三·草部·隰草类上  ——————————————————————————————————————————————————————————————————————————————————————————

牛膝  ***************************
《本经》：「味苦、酸（《太平御览》引作辛）。主寒湿痿痹，四肢拘挛，膝痛不可屈伸，逐血气，伤热，火烂，堕胎。」
《别录》：「平，无毒。疗伤中少气，男子阴消，老人失溺，补中，续绝，填骨髓，除脑中痛，及腰脊痛，妇人月水不通，血结，益精，利阴气。」
〔考证〕《本经》主寒湿，《太平御览》引作主伤寒。寿颐按：牛膝，味苦而性滑利，本非治寒之品，《御览》谓主伤寒者，盖古之所谓伤寒，本合热病言之。热结于内者，牛膝能疏导而泄降其热邪也，似当以《御览》本为正。
〔正义〕牛膝，疏利泄降，所主皆气血壅滞之病。《本经》谓主寒湿，当以《御览》所引作伤寒。其治湿流关节之痿痹，四肢拘挛，膝痛不可屈伸，固疏通壅滞之专职，要非气血枯竭之拘急不遂，可以并论。然凡属痿痹，本有湿阻血衰两层：湿阻者，惟在驱邪而使之流通；血衰者，亦必滋养而助其营运，则牛膝曲而能达，无微不至。逐邪者固倚以为君，养正者亦赖以辅佐。所以痿弱痹著，骨痛筋挛诸证，皆不可一日无此也。逐血气者，即所以通其壅滞；治伤热火烂，亦所以助其流通。且即此可知牛膝之性偏于寒凉，故能主热伤、火伤，则寒湿为病，必非其任，上文之误，更显然矣。能堕胎者，滑利下行之力也。《别录》疗伤中少气，亦以湿热壅窒，中气不宣者言之，非正气不充、清阳下陷者所宜。其主男子阴消，亦主热盛伤阴而言，非能补肝肾之真阴也。老人失溺，盖地道不通而为癃闭之病，必非下元不固，遗尿溺床之候。其所谓补中续绝、填骨髓、益精、利阴气诸说，皆壅滞既疏，正气自旺，万不可误认牛膝为填补之品。脑中痛者，多阳邪之上升，牛膝下行为顺，则气火自潜。腰脊痛，亦经隧之壅滞，牛膝宣通脉络，则关节自利。又主月水不通、血结等证，则固破瘀导滞之真谛，此皆当就疏通一层著想，则牛膝之真实功用昭昭矣。《别录》又谓其止发白，然通利之品，非养血益阴者可比，必无是理，删之。
〔广义〕甄权治阴瘻，《日华》治腰膝软弱（皆其导湿清热之功。后人每谓牛膝能起腰膝痿弱，坚强筋骨，皆当以此意参之，不可拘泥）。《外台》以生牛膝一味浓煎，治劳疟积久不止。《肘后》以二斤渍酒，治卒暴症疾，腹中如石刺痛（其破积消瘀之效明矣）。甄权又谓其逐恶血；《日华》又谓其排脓止痛，主产后血晕，心腹痛；濒湖称其治五淋，尿血，茎中痛，痈肿恶疮；石顽称其治金疮折伤，妇女经闭不通（又皆破瘀通利之馀义）。濒湖又谓其主治喉痹，口疮，齿痛（则又导热下泄之功效也）。
〔发明〕牛膝之根，一茎直达，入土最深，长者至二三尺，性又柔润多脂，故滑利下行，是其专职。又味苦性降，清热降火以外，已无馀义。古今主治利腰膝，通经络，破瘀活血，消积导滞，滑利二便，皆在范围之内。张景岳谓其走十二经络，亦即通经活络之意。近又用以治咽喉口舌诸疮，及胃火齿痛，皆有捷效，则皆实热壅塞，气火上升，取其开泄宣通，导之下达耳。但其性直下，虽能通经络而利机关，亦惟股膝足胫诸证，最为捷应，而手臂肩背之病，亦非怀庆牛膝所能呈功，则以根茎下达，固不能横行而上升也。
〔正讹〕牛膝乃流利疏通之品，古人称其治痹痛，起痿弱，盖指湿热壅积者言之。疏通而宣导之，则湿热去而痿废起，且下降滑泄之质，气味必偏于寒凉，苟非湿火郁滞，岂宜妄用。《本经》主寒湿，据《太平御览》所引，本是误字。《别录》补中续绝，填骨髓等句，未免言过其实，乃后人因此而变本加厉，甄权谓之补肾，海藏称其强筋补肝，寇宗奭亦谓同苁蓉浸酒服益肾，是皆以疏泄通利之物，误认其有滋填补益之功，宁有是理？乃景岳和之，更称其助一身元气，补髓精，益阴活血，治腰膝痠疼，滋鬚发枯白，种种功用，更是可骇。其误皆本于《别录》之补中续绝等说。虽曰以通为补，湿热除则真阴长，其意亦无甚背谬，究竟祛邪之品，与养正之功，必不可浑而为一。试即以景岳书证之，于补髓填精数句之下，即继之曰其性下走如奔，故能通经闭，破血症。忽而大补，忽而大攻，自盾自矛，岂不令人捧腹，抑何信手拈来，而不顾其理，至于此极耶？景岳又谓脏寒便滑，下元不固者禁用。石顽亦谓性滑利窍，凡气虚下陷，大便易泄，梦遗精滑，妊娠崩漏，俱当禁用。又谓此物专司疏泄，世俗妄谓益肾，而于培养下元药中用之，则与延盗入室何异？吴仪洛《本草从新》亦谓气虚下陷，因而足跗浮肿者，大忌牛膝。
寿颐按：李濒湖修治法，谓欲其下行则生用，滋补则酒拌蒸过用，盖即畏其滑泄，而借酒之上行以监制之。然此物本非补益之品，亦何必多此一番矫揉造作。考李氏《纲目》又谓，牛膝得酒则补肝肾，且谓其治腰膝骨痛，足痿阴消，失溺久疟，伤中少气诸病，皆补肝肾之功，是濒湖亦误以为补剂。此手头极熟之药，最易误用，不可不正。《外台》以牛膝治疟，本文明谓治劳疟积久不止，盖疟病既久，必有痰湿互结，如疟母之类，非得消坚破积之品不可，而一味牛膝能治之，则其消导之力甚猛，正与破症堕胎，通血结诸条同其功用，何濒湖反谓其补肝肾，亦不思之甚矣。

川牛膝  ***************************
〔发明〕川牛膝之名不见于古书，惟张石顽《本经逢原》谓怀产者长而无旁须，水道涩滞者宜之；川产者细而微黑，精气不固者宜之。又谓川产气味形质与续断彷彿，用之无精滑之虞。是牛膝之川产者，不专以滑泄见功，而宣通关节之力则一，颇为有利无弊，肝肾阴虚而机关不利者宜之。但今时肆中之所谓川膝，则其形甚大而性质空松，又与石顽之说不类。然用之于肩背手臂，疏通脉络，流利骨节，其效颇著。盖其质空疏，则其力能旁行上达，以视怀膝之坚实直下者，功用自有区别。而世俗恆以川牛膝、怀牛膝视如一类二种，随笔写来，含浑用之，不知分辨，误矣。

天名精  ***************************
《本经》：「味甘，寒。主瘀血，血瘕欲死，下血止血，利小便。」
《别录》：「除小虫，去痹，除胸中结热，止烦渴，逐水，大吐下。」
〔正义〕天名精禀寒凉直降之性，而能通结、破血、利水，故所主皆血瘀、热结、水停之证。《本经》又称其止血，则气火上炎之失血、吐衄等证，得此寒降，血可自止，《别录》称其去痹，则热邪壅于经络，而为关节不利之热痹，非并能疗寒湿之痹著也。小虫者，皆湿热之所生，利水以去湿，寒凉以胜热，则虫自可除。大吐下者，于以见其性之猛烈也。
〔广义〕《唐本草》：破血生肌，止鼻衄，杀三虫，除诸毒肿，丁疮瘻痔，金疮身痒，瘾疹不止者，揩之立已。
《开宝》谓：地松解蛇虫螫毒，挼之傅之。
朱端章《集验方》谓：皱面地菘草，治牙痛，以草一捻，汤泡少时，蘸挹痛处，即定。
孙天仁《集效方》，凡乳蛾喉咙肿痛，以鹤蝨草（一名皱面草，一名杜牛膝），取根洗净捣烂，入好酒，绞汁灌之。
张石顽谓土牛膝解毒利窍，专治血臌，一味浓煎，恣意服之。又锁喉风，以土牛膝捣绞灌之，以鸡羽探吐稠痰，不过二三次，神验。又谓天名精功专散血，有破宿生新之能力，又能涌吐风痰，凡咽喉肿塞，痰涎壅滞，捣汁饮之，继以鹅翎扫入，搅去稠痰立效。
濒湖渭：天名精并根苗而言之，地菘言其苗叶，鹤蝨言其子。其功只在吐痰止血，杀虫解毒，擂汁服之，能止痰疟喉痹，漱之止牙疼，挼之傅毒螫。
〔发明〕天名精之草，吾乡野生极多，茎细丛生，其叶甚细，有臭味，故俗称为臭花娘子草，茎节曲折，每节间突出如踝，俗名鸡踝子草。结子大如谷，老则有刺螫人衣，即鹤蝨也。其性寒凉，能滑利下行。据古籍则破血利水之力极大。《本经》《别录》所载主治是也。后人则惟用以解毒降火。《唐本草》以下诸书所载主治是也。今则以治喉风肿塞，甚至腐烂危险之候，取茎叶捣汁灌之，其效甚捷。冬令草枯，无从取汁，则于夏秋之间，预收茎叶，捣汁澄定，俟其将干凝结之时，作为丸子，阴乾密贮，临用以清水化开，灌之亦效。甚者屡进之，探吐稠痰，大可转危为安。微贱药中之极有灵验者。盖消痰解毒，清热降火，开结利窍，合数者之功用兼而有之，宜其投之辄效，其馀诸证之应用此物者，大旨亦不外此十二字之作用矣。
〔备考〕天名精，子名鹤蝨，根名土牛膝，今所恆有。以治喉肿，其应如响，与自明以来诸书所称治疗亦合。但其叶甚细，而《本经》则有虾蟆蓝之名，《别录》亦一名蟾蜍蓝，《纲目》则一名皱面草，又有蔓精、地菘等别名，则必其叶甚大，故有蔓菁、菘菜之称。且其叶必皱，因有虾蟆、蟾蜍、皱面等号。试推测其形色，及证以李氏《纲目》所载之状，则与今之所用，大是不类。且今亦未有用以治血瘀、血结者。惟热结肿毒等证，则义亦可通，借用亦验。实则今所用者，必非古来相承之一物矣。但《本经》又别有豕首之名，《别录》亦谓之彘颅，说者谓其气如豕，故得此名。而今所用之土牛膝，则亦有臭味。独陶宏景则谓天名精，即今之豨莶，然今所常用之豨莶草，固别自一物，人人皆知，亦非今所常用之鹤蝨草。窃谓豨莶之叶大而皱，亦有臭味，似古人所谓虾蟆蓝、皱面草等名目，皆即豨莶草之别名。然豨莶清凉解毒，其性虽亦相近，而不能治喉风痰塞，则又是疑窦，不能武断。缪氏《经疏》又谓：天蔓精，南人呼为地菘，非鹤蝨，亦非豨莶，乃荔枝草也，为消痔之圣药。则缪氏之意，亦非今日所用之土牛膝矣。此中疑是疑非，势不能融合古今诸说，贯而通之。兹姑以今日所习用者为主，而附志所疑，以留待异日之再为考订焉。

鹤蝨  ***************************
〔发明〕即今之土牛膝所结之实，形小而长，有刺螫人衣，有似于蝨，故得此名。《唐本草》称其气味苦、辛，有小毒。治蛔虫，为散，以肥肉汁服方寸匕，亦入丸散用。《开宝本草》称其治虫心痛，以淡醋和半匕服，立瘥。苏颂《图经》称其为杀虫方中要药。《古今录验》疗蛔厥心痛，一味捣丸，蜜汤空腹服。

豨莶  ***************************
〔发明〕豨莶之草，微有臭味，故得豨名。豨者，豕也，言此草之气，其臭如豕。古人有猪膏母之别名，其义一也。《唐本草》始载之，言其气味苦寒，治热䘌，烦满不能食，生捣汁饮三合，多则令人吐。又谓猪膏母，气辛苦平，主金疮止痛，除诸恶疮，消浮肿，捣封之散敷，并良。藏器谓久疟、痰疟，捣汁服，取吐。又捣敷虎伤、狗咬、蜘蛛咬、蚕咬、蠼螋溺疮。苏颂谓蜀人单服豨莶，以五月五日、六月六日、九月九日，採叶净洗，入甑中，层层洒酒与蜜，蒸之又曝，凡九次，气味极香，捣末蜜丸，服之。云甚益元气，治肝肾风气，四肢痹，骨间冷，腰膝无力者。亦能行大肠气，安五藏，生毛发，兼主风湿疮，肌肉顽痹，妇人久冷尤宜。又江陵节度成讷，及知益州张咏，皆有进豨莶丸表，极言其治中风大效。
寿颐按：此物生时，气臭味涩，多服引吐，盖性本寒凉，而气猛烈，长于走窜开泄，故能治热烦痈毒，而吐痰疟。及其九次蜜酒蒸晒，和蜜为丸，则气味已驯，而通利机关，和调血脉，尤为纯粹，凡风寒湿热诸痹，多服均获其效，洵是微贱药中之良品也。

续断  ***************************
《本经》：「味苦，微温。主伤寒，补不足，金疮，痈疡，折跌，续筋骨，妇人乳难。」
《别录》：「味苦、辛。主崩中漏血，止痛，生肌肉，及踠伤恶血，腰痛，关节缓急。」（踠，曲也。踠伤，犹言折伤也）
〔正义〕续断通行百脉，能续绝伤而调气血。《本经》谓其主伤寒，补不足，极言其通调经脉之功。惟伤寒之寒字，殊不可解，疑当作中。然旧本皆作伤寒，惟石顽《逢原》则竟作伤中，盖亦石顽改之，未必其所见旧本之果作伤中也。其治金疮痈疡，止痛生肌肉，及折跌踠伤恶血，续筋骨，主腰痛，关节缓急等证，无一非活血通络之功效。妇人乳难，则以乳子之时言之，即产后诸病，续断行血而能和血，故通治产后及崩漏也。
〔广义〕甄权称其宣通血脉。
《日华子》称其治妇人胎前产后一切病，缩小便，止泄精尿血。
景岳称其入血分，调血脉，消肿毒。又谓味涩，能止吐血、衄血、崩淋、胎漏、便血，调血痢，止带浊，宜佐之以甘，如甘草、地黄之类尤佳。
石顽谓：续断，入肝经。主续筋骨，为妇科胎产崩漏之主药。又主带脉为病，疗腰痛，利关节，暖子宫，治金疮折伤，散痈肿瘀血。
〔发明〕续断，蔓延甚远，味苦、辛而微甘，其气温和，气味俱厚。故兼入气血，能宣行百脉，通利关节，凡经络、筋骨、血脉诸病无不主之，而通痹起痿，尤有特长。又其味苦而涩，能行能止，则疗崩漏带下，血痢，淋浊，而女科胎产经带，奇经八脉诸病，及伤科闪跌诸证，外疡痈肿溃腐，支节痠痛，屈伸不利等病，类皆赖以成功。其效甚宏，其用颇广，加以呈功颇捷，而性又柔和，无燥烈刚暴之弊，是真名将风流，雍容揄扬，以奏肤功而歼大敌，洵非猛将之偏锋陷阵者所可同日而语矣。

蓝  ***************************
《本经》：「蓝实：味苦，寒。主解诸毒，杀蛊蚑、注鬼、螫毒。」
《别录》：「蓝叶汁：杀百药毒，解狼毒、射罔毒。」
〔音义〕蚑，音岐，虫行蠕动之貌。蛊蚑者，言蛊毒之中人，如虫之蚑蚑而善动也。濒湖、石顽皆读为鬾，似嫌不征于人而征于鬼。注鬼，盖即古所谓鬼注之病。古人神道设教，故有鬼注之病名。今本字多作疰，考古本则皆作注。
〔考证〕蓝为草名，《诗》称菜蓝，《月令》称刈蓝。其名最古，可以为染，故古今莳蓺之者甚多。今吴下俗谚称为青秧者是也。自唐宋以降，即以蓝草所染之色，名之曰蓝，几令俗人知有蓝之色，而不知有蓝之草。惟此草种类不一，大小钜细，各有不同，其名称亦因此而异。李氏《本草纲目》所载蓼蓝、菘蓝、马蓝、吴蓝、水蓝五种，茎叶花实，颇为详尽。又有所谓冬蓝、板蓝者，濒湖以为即马蓝之别名。然此数种，本是同类，形色虽异，而气味性质皆同，入药亦不必强为区别。特《本草经》止有蓝实，则古人入药，仅用其实。至《名医别录》乃有叶汁之名，似即蓝淀，今谓之靛。但蓝淀必和以石灰，性质微异。古方既用叶汁，当以鲜叶捣取自然汁，尤为纯净。今之蓝淀已为陈腐之物，不如鲜叶也。《别录》又有大青。《肘后》《千金》皆用之。据李濒湖说，亦别以为一种。然其气味性情，以及治疗之功用，亦与诸蓝无异，盖亦同是一类，特所产之地不同，而形状遂有小异耳。苏颂《图经本草》又有小青，盖亦其类。浸之成汁，和以石灰，则为蓝淀；复干之成末，则为青黛。其功用亦大同小异，兹各从本条，分系于后。
〔正义〕蓝草，苦、寒，专解百毒。根、叶及实性质皆同。蛊，本毒虫之类；狼毒、射罔，皆毒草也。
〔广义〕陶弘景谓：蓝汁，涂五心，止烦闷，疗蜜蜂螫毒。
《日华》谓：吴蓝：主伤寒头痛、赤眼、天行热狂、疔疮、游风、热毒、风疹，除烦止渴，解毒药、毒箭、金石药毒，疗鼻衄、吐血，小儿热疳、丹毒。
苏颂谓：蓝汁：治虫豸伤。
景岳谓：解诸热毒、虫毒，及时行温热疫毒、小儿诸热惊痫，皆宜捣汁用之。
石顽谓：专于清解温邪，为阳毒发斑咽痛必用之药。
〔发明〕蓝草，味苦气寒，清热解毒之上品，专主温邪热病，实热蕴结，及痈疡肿毒诸证。可以服食，可以外敷，其用甚广。又能杀虫，疗诸虫螫者，盖百虫之毒，皆由湿热凝结而生，故凡清热之品，即为解毒杀虫之品。并能杀蛊者，蛊亦南方湿热之毒，本为毒虫之类。又凡苦寒之物，其性多燥，苟有热盛津枯之病，苦寒在所顾忌，而蓝之鲜者，大寒胜热而不燥，尤为清火队中驯良品也。

蓝淀  ***************************
〔发明〕蓝淀，以蓝叶浸水，和石灰搅澄，而去其清水故谓之淀。淀者，滓垽之下沉者也，今字则作靛。苦寒之性，解毒清热，亦同蓝草。但加之石灰，则止血、消肿、杀虫之力尤胜。陈藏器谓其解诸毒，敷热疮、秃疮、热肿。濒湖谓能治噎膈，即石灰重坠，故能破坚积，消瘀血，且能杀虫也（噎膈有湿热生虫一证）。凡外疡热毒，疔疮痈肿，及湿疮奇痒者，用作敷药，皆佳。

青黛  ***************************
〔发明〕青黛，古时产于波斯，后人以蓝淀之浮沫为之，故李濒湖谓之靛花，其功用亦与蓝淀同。但靛之浮沫，干之则所存无多，今市肆之物，乃以靛之凝结下澄者为之，纯是石灰本质，与靛花之质，清浊绝异。考古方多用青黛为内服之药，必非今时重浊之物。若今之青黛，则止宜外敷，以为燥湿杀虫及金疮止血之用。李濒湖已谓货者多以干淀充之，中有石灰，服饵宜慎。而今之俗医，尚不知辨别，犹复以为内服之药，是呆读古书，不辨药理之咎矣。
〔广义〕《开宝》：味咸寒，解诸药毒，小儿诸热，惊痫发热，天行头痛寒热，傅热疮恶肿，金疮蛇犬等毒。
甄权：解小儿疳热，杀虫。
藏器：治小儿疳热。
丹溪谓其泻肝火，散五藏郁火，解热，消食积。
濒湖谓：去热烦，主吐血，斑疮，阴疮，杀恶虫。
〔正义〕古人所谓青黛，必非今市肆中重浊之青石灰。凡内服者，宁用大青叶、板蓝根，万勿沿用此恶浊之青黛。又咽喉口舌诸方，古今方药，多用此物，惟今则物质已非，寿颐修合咽喉口疮诸末药，已屏绝不复用矣。

甘蓝  ***************************
〔发明〕甘蓝，载于陈藏器《本草拾遗》，谓产于西土，叶阔可食，治黄毒。盖亦清利热结之品，故治发黄。亦蓝之别一种。濒湖《纲目》，亦称其叶长大而厚，煮食甘美。

大青、小青  ***************************
〔发明〕大青、小青之气味性质，皆与蓝草近似，故功用亦相等。张石顽竟以大青、小青并于蓝实一条，未为无见。特古书皆不谓大青、小青可以为染，则亦自有区别。
〔广义〕《别录》谓：大青，味苦，大寒，主时气头痛，大热口疮。
陶弘景谓：除时行热毒。
甄权：治温疫寒热。
《日华》：主热毒，烦渴，风疹，金石药毒，肿毒。
濒湖谓：大青，主热毒痢，黄疸，喉痹，丹毒。小青，治血痢腹痛，研汁服，解蛇毒。
苏颂《图经》谓：小青，捣敷痈肿疮疖。
张石顽谓：宋朱肱治发斑咽痛，有犀角大青汤、大青四物汤，皆以治温热毒盛之病，非正伤寒病。大青能泻肝胆之实火，正以祛心胃之邪热，所以小儿疳热，丹毒，皆为要药。小青杀百药毒，解狼毒、射罔、斑蝥、砒石等毒（注：「广义」项名，原本漏，今补）。

马兰  ***************************
〔发明〕马兰，为卑湿地恆有之草，今吴人恆嗜之，俗呼为马兰头，吾嘉又名为红梗菜。考马兰之名，始见于《日华本草》，前人皆列于芳草类中，与兰草、泽兰并列。李濒湖谓似兰而大，故有马兰之名。考《尔雅·释草》，凡草之大者，固多以牛马命名。然以今之马兰，比较肆中泽兰，则枝叶皆小，且无香气，乃古本列之芳草一类，则因其兰字之一字而以类及之也。考其气辛、性凉，甘而微苦，治疗血热诸毒甚效。盖其形色气味，性质功用，皆与蓝靛相近，或亦蓝草类中之一种，因而亦名为蓝。后人不察，遂以兰、蓝音近，而误列于香草队中也。兹移于隰草中以存其真。马兰甘寒，最解热毒，能专入血分，止血凉血，尤其特长。盖其茎深赤，干而煮之，其汁深紫，故能从其类而清利血热。凡温热之邪深入营血，及痈疡血热腐溃等证，尤为专药。内服外敷，其用甚广，亦清热解毒要品也。
〔广义〕《日华》：主鼻衄吐血，治金疮、血痢，解酒疸、诸菌毒，捣涂蛇咬。
石顽谓其入阳明血分，与泽兰功用相近，能破宿生新，治淋浊痔漏。捣汁治喉痹肿痛。细嚼咽汁，治绞肠痧腹痛，皆取其散血解毒也。
寿颐按：寒凉之品，清热则有馀。又其汁色赤，则入血分而祛血热。若谓其破宿血而能生新血，则未免言之过甚。
王孟英《随息居饮食谱》谓：马兰，甘、辛，凉。清血热，解酲化毒，疗痔，杀虫。嫩者可茹，蔬中佳品，诸病可餐。

麦门冬  ***************************
《本经》：「味甘平。主心腹结气，伤中伤饱，胃络脉绝，羸瘦短气。」
《别录》：「味微寒。疗身重目黄，心下支满，虚劳客热，口乾燥渴，止呕吐，愈痿蹶，强阴益精，消穀，调中，保神，定肺气，安五脏，令人肥健，美颜色。」
〔正义〕麦冬富有脂液，清润甘凉，得土之正味，故为养胃生津之专品。《本经》主心腹结气，乃燥热津枯而气结不利之病。麦冬甘润，滋燥清热，是其专职，若痰湿郁窒之结气，非其治矣。伤中伤饱，胃络脉绝，羸瘦短气，皆指胃液不充，食少中虚之证，故宜于滋养阴液；非食积之伤饱，痰壅之短气，亦可以麦冬作消食化痰用也，石顽已谓非开豁痰气，消克食积，其说甚是。
《别录》疗心下支满，盖亦属于燥热津枯，而心胸不舒之证，方合麦冬之寒润。然本文则谓身重目黄，明是湿热蕴积为病，而即继之以心下支满，又是痰湿互相结合，麦冬黏腻，大非所宜，虽曰古书，奚堪尽信？其治虚劳客热，口乾燥渴，则滋虚退热，解渴生津，固是正治。止呕吐者，以清胃热而降气火，然非舌质乾红之燥火为病，即宜审慎，或挟痰浊，则柔润之品，夫岂所宜？愈痿蹶者，足痿多由阳明燥热，灼烁津液，以致筋枯骨萎，所以古人有治痿独取阳明之说，则麦冬柔润，以解燥热而滋脉络，正其专长，魏玉璜氏一贯煎，为治燥热痿弱主方，正合此意，倘是寒湿，即为大禁。若所谓强阴益精，消穀调中，保神定肺，安五藏诸功效，则无非养胃生津，育阴滋液之馀义而已。寿颐谓消穀二字，当指中消之善食易飢而言，凡消穀能食，无非胃火极旺，必以甘寒大剂，清胃解渴，麦冬固在必需之列者也。
〔广义〕藏器：去心热，止烦热。
《日华》：治五劳七伤，安魂定魄（皆滋阴清热之意也）。《日华》又谓：主时疾热狂。
甄权：治热毒（则惟燥热炽盛，耗烁胃津者宜之。若挟湿挟痰，纵有热证，亦必先以开泄，凡滋腻之品，皆非所宜）。
洁古：治肺中伏火，补心气不足（皆以燥热伤血言之）。又主血之妄行（则邪火上炎，甘寒凉降之力也）。又主经水枯乱不下（亦燥热烁阴之证治）。
寇宗奭谓：治心肺虚热及虚劳，与地黄、阿胶、麻仁、五味子、枸杞子同为润经益血，复脉通心之剂。
景岳谓：补上焦之津液，清胸膈之渴烦，定火炎之呕吐，退血燥之虚热，益精滋阴，泽肌润结。
〔发明〕麦冬产于西北，土脉深厚之地，入土深远。其味大甘，得坤土之正，而膏脂浓郁，故专补胃阴，滋津液，本是甘药补益之上品。凡胃火偏盛，阴液渐枯，及热病伤阴，病后虚羸，津液未复，或炎暑烁津，短气倦怠，秋燥逼人，肺胃液耗等证，麦冬寒润，补阴解渴，皆为必要之药。但禀西北严肃之气，偏于阴寒，则惟热炽液枯者，最为恰当。而脾胃虚寒，清阳不振者，亦非阴柔之品所能助其发育生长，况复膏泽厚腻，如其脾运不旺，反以碍转输而有馀，而湿阻痰凝，寒饮停滞者，固无论矣。《本经》《别录》主治，多就养胃一层立论，必当识得此旨，方能洞彻此中利弊，不然者，拘执伤饱支满，身重目黄等说，一概乱投，自谓此亦古人精义所在，岂不益增其困？《别录》又以麦冬主痿蹶者，正是《内经》治痿独取阳明之意，胃主肌肉，而阳明之经又自足而上，阳明经热则经脉弛缓而不收，胃液乾枯则络脉失润而不利，补胃之津，而养阳明之液，是为治痿起废之本。但亦有湿流关节而足废不用者，则宜先理其湿，又与滋润一法，遥遥相对，不知辨别，其误尤大。《别录》又谓其定肺气，而后人遂以麦冬为补肺主药。盖以肺家有火，燥烁津液，洵是正鹄，参麦散一方，固为养胃保肺无上炒品，然肺为贮痰之器，乾燥者少，湿浊者多，倘使痰垢未清而即投黏腻，其害已不可胜言，而麦冬又滋腻队中之上将，或更以玉竹、二母等柔润甘寒之物辅之，则盘踞不行，辟为窟宅，而清肃之肺金，遂为痰饮之渊薮矣。
〔正讹〕麦冬，本为补益胃津之专品，乃今人多以为补肺之药，虽曰滋液和阴，无甚悖谬，究其所以专主者，固在胃而不在肺。寇宗奭谓治肺热，亦就肺家有火者言之，柔润滋液，以疗肺热叶焦，本无不可；《日华》谓主肺痿，固亦以肺火炽盛者言之也。然又继之曰吐脓，则系肺痈矣，究之肺痿、肺痈，一虚一实，虚者干痿，实者痰火。麦冬润而且腻，可以治火烁之痿，不可治痰塞之痈，景岳和之，遂以肺痈、肺痿，并作一气，则虚实之不分，岂非大谬？且肺痈为痰浊与气火交结，咯吐臭秽，或多脓血，宜清宜降，万无投以滋腻之理，即使如法清理，火息痰清，咳吐大减，肺气已呈虚弱之象，犹必以清润为治，误与腻补，痰咳即盛，余焰复张，又临证以来之历历可据者。而肺痿为肺热叶焦之病，但言理法，自必以补肺为先务，然气虚必咳，咳必迫火上升，而胃中水穀之液，即因而亦化为痰浊，故肺虽萎矣，亦必痰咳频仍，咯吐不已，惟所吐者，多涎沫而非秽浊之浓痰，是亦止宜清养肺气，渐理其烁金之火，使但知为虚而即与黏腻滋补，则虚者未必得其补益，而痰火既得所凭依，反致愈咳愈盛，必至碎金不鸣，不复可救，此玉竹、二冬、知母等味固不独脓痰肺痈所大忌，即稀痰之肺痿，亦必有不可误与者，皆俗医之所不知者也。又麦冬本非治咳嗽之药，《本经》《别录》凿凿可据。自《日华》有止嗽一说，而景岳亦谓其治肺乾咳嗽，推其用意，亦谓乾咳无痰，则为气火刑金，麦冬滋润退热，夫岂不可？特咳嗽一证，虽有虚实寒热之分，而挟痰湿者十恆八九，乾咳无痰者十不一二，即使本是无痰，而误投滋腻，则气火交结，痰浊遂滋，适以助其黏腻，而邪无从泄。凡属咳病，必肺气郁塞，不能宣通，因而作声，以求开泄，止宜顺其机以导之，用轻扬疏达之品，如白蒺藜、兜铃、木蝴蝶之类，助其开展，则咳声畅遂，痰吐滑利，其势即解。误与滋腻，则痰涎为其闭塞，昔贤比之如油入面，不可复出，最是确论。张石顽亦谓阴虚羸瘦，喘嗽上气，失音，失血及风寒暴嗽，大非所宜，正是此旨。盖痰浊得其滋填，则无论为风、为寒、为外来之邪、为内蕴之热，皆胶黏固结，牢不可破，永永闭锢于肺络，后（注：疑衍）虽欲开泄而不可得，遂致酿成蟠结之根，时时震撼，试问肺叶娇嫩，而能堪此日常之激动乎？劳瘵之由，强半在此。石顽又谓麻疹咳嗽，亦不可用此，以其性寒助阴，适以固敛阳邪，不能发越，尤为剀切。且咳病苟服麦冬，多致音哑，是其阴寒敛邪入肺之明证，所以凡有咳证，麦冬等味真是鸩毒。徐灵胎尝大声疾呼，而人多不觉，近世名贤如叶天士、费伯雄皆犯此禁，未始不误于《日华》止嗽之一说。而陈藏器且以此物为下痰饮，景岳亦有消痰一说，尤为杀人之利刃，今之俗医，又误于叶氏《指南》、费氏《医醇》等书，恆以制造劳瘵为事，所见治咳之方，踵此弊者，比比而是，医学之不昌，虽曰自昔已然，未免于今为烈，曷禁感慨系之。《日华》又谓麦冬治五劳七伤，盖亦《本经》主伤中之意。养胃滋阴，生津益血，夫孰非调和五脏之正治？然以为服食之品，调养于未病之先则可，若曰劳伤已成，而以阴柔之药治之，又非阳生阴长之旨。且劳损之病，虽曰内热，然亦是阴虚而阳无所附，补脾之气，助其健运，尚能击其中坚而首尾皆应，徒事滋润养阴，则阴寒用事，而脾阳必败，不食、泄泻等证必可操券以俟，越人所谓过中不治之病，又皆阴柔之药，有以酿成之矣。再按近人之用麦冬，皆去其心，盖此物以滋腻为用，其心乃乾燥之筋，既无脂液，留之无益，且剖之则入煎剂而易得全味。又其说最古，始于陶弘景，甚谓不去其心，令人心烦，几有必不可用之意。然此物入土甚长，一茎数枚，连绵不绝，一线贯通，屈曲而达，《本经》谓主心腹结气，治胃络脉绝，即取此义，所以能贯通脉络，开达结气，凡通达脉络之药，如竹茹、丝瓜络等皆是此意。而麦冬去心，则仅存黏腻之质，更何有通结宣络之力，此物理之不可不知者（注：本项名原作「正义」，显误，现据内容改）。

充蔚（今名益母）  ***************************
《本经》：「充蔚子：味辛，微温。主明目益精，除水气。茎：主瘾疹痒，可作浴汤。」
《别录》：「味辛、甘，微寒。疗血逆大热，头痛心烦。」
〔正义〕充蔚，古人止用其子。《本经》之明目益精，则温和养血，而又沉重，直达下焦，故为补益肾阴之用。除水气者，辛温下降，故能通络而逐水。其茎可浴疹痒，则活血疏风之功也。
《别录》加以「微寒」二字，则亦温亦寒，大是不妥，盖当时以治热证，因而羼入此说。疗血逆者，温和行血，又子能重坠下降，故能平逆。惟主大热头痛心烦，则与温养之性不符，疑有传讹，存而不论可也。
〔广义〕苏恭谓：茎叶：主产后血闷，及子死腹中。捣汁服，主浮肿下水，消恶肿，疔毒，乳痈，丹毒，并以傅之，又敷蛇虺百虫毒螫；滴汁入耳，主聤耳。
李濒湖谓：子，治风解热，顺气活血，养肝益心，安神调经，崩中带下，产后胎前诸病。茎叶，活血破血、调经，解毒，治胎漏，产难，胞衣不下，血运，血风（注：据《纲目》，风下有「血」字）痛，崩中漏下，尿血，泻血，血（注：据《纲目》，血原为「疳」）痢，痔疾，打扑内损瘀血，大便小便不通。又谓治血分风热，明目，调经，宜用子；治肿毒，疮疡，消水行血，胎产诸病，宜用茎叶，以茎叶善于行，而子则行中有补也。
景岳谓其性滑利，善调胎产，故以益母为名，去死胎，下生胎，活血行血。
石顽谓：专行血分，活血行滞。古以为补阴者，是散其瘀而新生之血自清，非充蔚能补养之也。治痧胀腹痛呕逆，一味浓煎，恣饮有效，是其能散恶血之证。其子性温，能明目益精，水亏而瞳神缩小者宜之，火盛而瞳神散大者弗用，以辛散能助火邪也。
〔发明〕充蔚，古用其子，今用茎叶。气烈味浓，功专活血行血，今三吴之俗，以为产后惟一之要药，无人不服。又主经行不利，腹痛及胀，皆有捷验，其禀温和之性，亦可概见。而又能治痈肿疮疡，内饮其汁，外敷其滓，颇似凉血解毒，不知生捣取汁，其性已与煎服微有不同，而辛温之气，宣通血络，自然散毒消肿。其子其茎，皆具温通之性，但子则沉重下降，守而不走，故能补肾益精，明目；茎叶则扶疏旁达，走而不守，故能活血流气，通调经络。凡草木之枝叶花实，性质各有不同，皆即此义。若白花、红花之异，则一类二种，形式臭味，皆无二致，其用亦同，或谓红者主血分，白者主气分，则皮相之见也。
〔正讹〕充蔚性温，观其治产后行瘀，调经前痛闭，其义昭昭，无可疑者，《别录》加以寒字，盖必当时有以治热病者，故有主大热头痛一说，然于今无征，姑勿深辨。《本经》以浴瘾疹，后人以敷痈疡，则皆辛以散之，非取凉解之义，且瘾疹为风热在表，固宜温和疏泄，不宜寒凉遏抑也，景岳亦以为寒甚，且谓其凉血，最易贻误后学。又充蔚枝叶扶疏，生长极易，故其性迅速，为活血捷利之品，经前导滞，产后通瘀，皆其明验，然走而不守，有攻无补，血滞血瘀者宜之，而血虚、血脱大忌。乃俗医以为破瘀生新，而妇孺又谓女科必服之药，三吴习俗，尤为酷嗜，凡属经病产后，不问虚实，无不恆服，医者信手涂鸦，服者志心皈命，须知导滞之药，岂是一例可用？景岳已谓血滞及产难者宜之，而虚滑者不用；石顽亦谓功专于行，崩漏及大便不固者咸忌。然则凡血虚气滞，经前腹痛，及产后血脱，已无瘀积者，亦何可泥定益母二字，为朝饔夕飧之品？所见过于宣导，遂成虚怯者，亦所时有，安得家喻户晓，为吾邦一洗其恶俗耶？又益母虽非大温大热之药，而气烈味苦，究是温燥队中之物，观于产后连服二三日，必口燥咽乾，尤其确据，故宜于寒令寒体，而不宜于暑令热体。乃吾乡视为产后必用之物，虽酷暑炎天，亦必常备，加以畏其苦燥，恆以砂糖浓调，若在三伏时令，新产虚体，多服此浊腻苦燥之药，耗血恋邪，变生不测，更有可虞。孟英医案恆谓暑天新产，不宜赤砂糖汤，而不及益母，盖杭人已不多用此矣。

车前子  ***************************
《本经》：「味甘，寒。主气癃，止痛，利水道小便，除湿痹。」
《别录》：「甘、咸，寒。主淋沥，不欲食，养肺，强阴益精，明目，疗赤痛。叶及根，主金疮，止血衄，瘀血，血瘕，下血，小便赤，止烦下气，除小虫。」
〔正义〕车前，甘寒滑利，专通水道，利小便，而亦入下焦气分。《本经》主气癃止痛，即利窍而通泄膀胱之气也。除湿痹者，水去湿化而痹通矣。《别录》治淋沥，即导湿清热利窍之效。湿阻于中，则纳穀不旺，湿热清而胃纳自增。养肺，强阴益精，亦湿热下泄，而肺金清肃，真阴自强耳，非滑利之品，遂能补益肺肾。明目，疗赤痛，亦泄化湿热之功用也。根叶之止血、破血者，寒降则血热自止，通利则瘀结可去。止烦下气，亦即寒凉顺降之理。杀虫者，湿去热清，斯虫不能生矣。
〔广义〕陆玑《毛诗疏》谓：治妇人产难（即滑利之效也）。
甄权谓：子，主眼赤痛，障翳，脑痛，泪出，压丹石毒，去心胸烦热。
濒湖谓：导小肠热，止暑湿泻利（皆清降之功也）。
甄权又谓：叶，治尿血，利小便，通五淋。
张景岳谓其催生（即陆氏《诗疏》之旨也）。
〔发明〕车前之子，光滑流利，而气味寒凉，淡而能渗，故专清热而通利水道。湿热郁滞，在上者泄之使下，在下者导之使行，滑利有馀，苟非小便黄赤，涩而不利，不宜多服，古人以之催生下乳，则利窍行水之力可知。石顽谓阳气下陷，肾气虚脱者弗用，若以其平淡而忽之，亦足耗伤津液于无形之中。又此物淡而无味，似非气分之药，然湿热壅塞，下焦气化不通，或胀或痛，或膀胱蕴湿，小肠疝气，用为辅佐，其应甚捷。《本经》谓主气癃，盖湿阻则气滞，湿化则气通，淡渗之味，皆能疏泄气分，昔人谓利水而不涉气分，亦止就一面言之耳。

因陈蒿  ***************************
《本经》：「因陈，味苦，平。主风湿寒热邪气，热结黄疸。」
《别录》：「微寒。主通身发黄，小便不利。」
〔考证〕陈藏器谓因陈经冬不死，因旧苗而生，故名因陈。据此其字皆不当从草，盖从草之字，古为茵褥，而茵字始见于《集韵》，其为俗字明矣，孙氏问经堂刻《本经》作因陈是也。且旧本皆不从草，今从之。
〔正义〕因陈为利湿清热专品，乃湿热发黄之主药。《本经》主风湿寒热，邪气热者，亦以湿热之邪蕴结者言之也。
〔广义〕陈藏器谓：通关节，去滞热。
《日华》谓：石因陈主天行时疾，热狂瘴疟。
张石顽谓：叶细如青蒿者，为绵因陈，专于利水，为湿热黄疸要药，凡湿热伏于阳明之病，皆其专主。仲景因陈蒿汤治湿热发黄，栀子柏皮汤治燥热发黄、麻黄连翘赤小豆汤治瘀热在里而身黄，以三方分治阳黄；其治阴黄，则有因陈附子汤。盖因陈专走气分而利湿热，故畜血之发黄，非此能治。又有一种子如铃者，名山因陈，又名角蒿，则味苦辛而专杀虫，治千金疮、口齿蚀，烧灰涂之。而杀虫方中一味煎汤，内服外洗，亦逐湿化热之功也。
〔发明〕因陈，味淡利水，乃治脾胃二家湿热之专药。湿疸、酒疸、身黄溲赤如酱，皆胃土蕴湿积热之证，古今皆以此物为主，其应甚速。荡涤肠胃，外达皮毛，非此不可，盖行水最捷，故凡下焦湿热痒搔，及足胫跗肿，湿疮流水，并皆治之。其阴黄一证，虽曰虚寒，然其始亦内有蕴热，故能发见黄色，则以入于温经队中而扫荡之，仲景因陈、附子之法是也。惟女劳疸一证，则瘀滞痹著，非仅通利所可奏功，故必以硝石、矾石之峻利者，为刮垢磨光之用，而无取于因陈也。

瞿麦  ***************************
《本经》：「味苦，寒。主关格诸癃结，小便不通，出刺，决痈肿，明目去翳，破胎堕子，下闭血。」
《别录》：「味苦，性寒。养肾气，逐膀胱邪热，止霍乱。」
〔发明〕瞿麦，即今人恆莳之所谓洛阳花。花色红紫斑烂，其性阴寒，泄降利水，除导湿退热外无他用。《本经》谓明目去翳，《别录》谓其养肾，则邪热清而真阴复，非通利之品果能养阴也。出刺，决痈，堕胎，其力猛矣。《别录》又称其主霍乱，则湿热内阻，清浊不分者，以为分泄逐湿之用，非主阴寒之霍乱也。
《日华》谓其主五淋，月经不通。
〔广义〕景岳谓：合凉药，亦消眼目肿痛；合血药，则通经破血，下胎，宣导下焦湿热。
石顽谓：利小便之君药。
《日华》又谓：其叶主痔漏泻血，解丹石药发，捣敷肿毒浸淫疮（无一非清热利导之用，然必实有湿热壅滞者为宜）。（注：「广义」项名，原漏，今补）
〔禁忌〕石顽谓：妊娠产后小水不利，及脾虚水肿者，禁用。
寿颐按：又有老人、虚人，气化不利，而为癃闭溲少等证，亦非湿热蕴结，治宜宣化气分，五苓、八正，徒耗津液，皆为禁药（注：「禁忌」项名，原缺，补）。

萹蓄  ***************************
《本经》：「味辛，平。主浸淫，疥搔，疽痔，杀三虫。」
《别录》：「疗女子阴蚀。」
〔发明〕萹蓄味辛，为燥湿杀虫之品，今本皆作苦，惟孙本作辛。搔，今本作瘙。《本经》《别录》皆以祛除湿热为治，浸淫、疥疮、疽痔、阴蚀、三虫，皆湿热为病也。后人以其泄化湿热，故并治溲涩淋浊。濒湖以治黄疸、霍乱，皆即清热利湿之功用。然亦惟湿阻热结为宜，而气虚之病，皆非其治。若湿热疮疡，浸淫痛痒，红肿四溢，脓水淋漓等证，尤其专职。

海金沙  ***************************
〔发明〕此草本自然生成之细沙也。市肆中多以黄沙土杂之，用时须用水淘过，取其浮者干之，以指拈之不黏者为真。专于利水通淋，男子淫浊，女子带下，皆必用之品。但性寒而力亦不弱，虚人弗过用。
〔广义〕《嘉祐本草》称其甘寒，通利小膀。
濒湖谓：治湿热肿满，热淋，膏淋，血淋，石淋，小溲茎中痛，解热毒气。
景岳谓：治郁热湿热（注：「广义」项名，原漏，今补）。

淡竹叶  ***************************
〔发明〕此非竹类也。生下湿地，细茎绿叶，有似于竹，故有此名。四五月间开花如蛾，两瓣舒展作翅，栩栩欲飞，深碧可玩，古书谓之鸭跖草（注：按：淡竹叶、鸭跖草并非一物）。
〔广义〕陈藏器谓味苦大寒，治寒热，瘴疟，痰饮丁肿，小儿丹毒，发热狂痫，大腹痞满，身面气肿，热痢，蛇犬咬，痈肿等毒；《日华》谓治湿痹，利小便；濒湖以消喉痹。（亦清热解毒，泄水利水之良品也）。

蓼实（水荭花子）  ***************************
〔发明〕蓼之种类不一，有宜于高燥之地，有产于下湿之旁。高者枝叶扶疏，迷离帘隙；小者茎条柔细，掩映水滨。然茎叶虽有钜细之分，而形色花穗，约略近似。虽有马蓼、水蓼、荭草、水荭花等名，要皆一类数种，无甚区别。其味皆辛，生长极易，故皆善于走窜，为利水消痈之猛药。又茎叶紫赤，花穗殷红，则又入血分而破瘀逐血，磨积消痞。《本经》止有蓼实，《别录》乃增以荭草，至濒湖《纲目》则罗列四五种。其气味，《本经》谓之辛温，所以后世有蓼辣草之名；《别录》以荭草为味咸微寒，似不可据。《本经》蓼实称其下水气，治面浮肿，痈疡。
〔广义〕甄权谓：治疬疡，止霍乱。
弘景谓：蓼叶乾之，酿酒主风冷。
藏器谓：蓼叶，治霍乱转筋；煮汁日饮，治痃癖。
《日华》谓：赤蓼，烧灰淋汁浸足，治暴软。
《唐本草》谓：水蓼叶，捣敷蛇伤；绞汁服之，解蛇毒入腹心闷；又治脚气肿痛成疮，水煎渍之。
濒湖谓：水荭花，散血、消积、止痛（凡此主治皆是通泄宣导，利水破血之用）。
石顽谓：妇人月事来时，不可食蓼及蒜，易为血淋、带下（亦以辛泄过度，破气伤血故也）。又谓：蓼实：水荭花子，破瘀消积，力量甚峻，最易堕胎，妊娠必不可犯，亦有血气素虚而月事偏少，非因于瘀滞者，亦不可误与也（注：「广义」项名原脱，今补）。

麻黄  ***************************
《本经》：「味苦，温。主中风伤寒头痛，温疟，发表出汗，去邪热气，止咳逆上气，除寒热，破症坚积聚。」
《别录》：「微温。主五脏邪气，缓急风胁痛，字乳余疾，止好睡，通腠理，疏伤寒头痛，解肌，泄邪恶气，消赤黑斑毒，不可多服，令人虚。」
〔正义〕麻黄，质轻而清，专泄气分，而性微温，故为疏散风寒外感之主药。《本经》主中风伤寒头痛，发表出汗；《别录》通腠理，疏伤寒头疼解肌；仲景《伤寒论》方麻黄、葛根、大小青龙等汤皆是也。然其性微温，非大温大热之比，但专以轻疏见长，则不独泄散风寒，而亦可泄散风热。《本经》又主温热，去邪热气，除寒热；《别录》谓主五脏邪气，泄邪恶气，盖轻清之质，专行于肌表，凡寒热之邪，尚在表分者，麻黄能疏以达之。主咳逆上气者，疏通肺气之功也；主风胁痛者，疏泄风邪而宣达肝胆经络之郁滞也；破症结积聚，消赤黑斑毒，则宣通其气机而瘀积亦得渐通，血热亦从而泄化矣。不可多服者，疏泄太过，则正气耗散于无形耳。惟《别录》谓主字乳余疾，则指新产乳子之时，然气血既虚，殊不宜于泄散，恐有讹误，不敢望文生义，强作解人。
〔广义〕甄权：治毒风疹痹，皮肉不仁，及壮热温疟，山岚瘴气。
洁古谓：祛营中寒邪，泄卫中风热。
濒湖谓：散赤目肿痛，水肿风肿。
景岳谓：轻扬之性，善达肌表，治风寒温疫，岚瘴表实之证。兼温药以助阳，则逐阴凝之寒结；兼凉药以助阴，则解炎热之温邪。手太阴之风寒咳嗽，手少阴之风热斑疹，足少阴之风水肿胀，足厥阴之风痛目痛，苟宜疏散，惟此为最。
寿颐按：风水肿胀，法宜轻疏发汗者，是肺为风壅而皮毛郁遏不宣，故可用麻黄之类。若曰足少阴病而为肿胀，则肾水上泛，岂有麻黄泄表之理，介宾此语，大有误会。
〔发明〕麻黄，质轻而空疏，气味俱薄，虽曰性温，然淡泊殊甚，故轻浮上升，专泄肌腠，凡风寒温热之邪，自外感而来，初在肌腠者，无不治之。虽古今皆以为发表之药，仲景列之于太阳篇中，然表即皮毛之部，而皮毛即合于肺。总之外来之邪，皆自外入，伤于皮毛，则曰表病，触于口鼻，则为气病，而皮毛合于肺，口鼻通于肺，肺又专主气之出纳，故外感之第一步，皆气分先受其病，无论风寒温热之邪，肺家首当其冲，表病即气病，气病即肺病。寒邪则鼻塞身重，凛寒发热；温邪则鼻燥气浊，肌肤灼热，且必多兼咳嗽。寒邪则咳声不扬，温邪则咳痰不滑，又皆感邪犯肺伤气之明证，是以治外感之病，第一要著即在轻泄肺邪，疏达气分，无不立解，惟麻黄轻清上浮，专疏肺郁，宣泄气机，是为治感第一要药，虽曰解表，实为开肺，虽曰散寒，实为泄邪，风寒固得之而外散，即温热亦无不赖之以宣通。观于《本草经》主中风伤寒，去邪热气，除寒热之说，及后人并治风热斑疹，热痹不仁，温疟岚瘴，其旨可见，而俗人犹以为专主表寒之猛剂者，误矣。且仲景麻黄汤之专主太阳病寒伤营者，以麻黄与桂枝并行，乃为散寒之用，若不与桂枝同行，即不专主散寒发汗矣。抑麻黄之泄肺，亦不独疏散外来之邪也，苟为肺气郁窒，治节无权，即当藉其轻扬，以开痹著，如仲景甘草麻黄汤之治里水黄肿，《千金》麻黄（注：「黄」原脱，今补）醇酒汤之治表热黄疸，后人以麻黄治水肿气喘、小便不利诸法，虽曰皆取解表，然以开在内之闭塞，非以逐在外之感邪也。又凡寒邪郁肺，而为鼻塞音哑；热邪窒肺，而为浊涕鼻渊；水饮渍肺，而为面浮喘促；火气灼肺，而为气热息粗，以及燥火内燔，新凉外束，乾咳嗌燥等证，无不恃以为疏达肺金，保金清肃之要务。较之杏、贝苦降，桑皮、杷叶等之遏抑闭塞者，功罪大是不侔，而庸俗畏之，几如蛇蝎，岂真古今人之不相及耶？盖皆耳食之误，而未尝体验之耳。李濒湖《本草纲目》麻黄发明一条，极言其为肺经专药，申明仲景麻黄汤之功用，本不专为散寒发汗而设，谓伤寒无汗之用麻黄汤，虽治太阳，实即治肺。盖汗为津液所化，汗即血也，其在营则为血，在卫则为汗，寒邪伤营，则营血内涩，而气不能外通于卫，卫气闭塞，津液不行，故无汗发热而憎寒。风邪伤卫，则卫气外泄，而不能内护其营，营气虚弱，津液不固，故有汗发热而恶风，然风寒之邪，皆由皮毛而入，皮毛者，肺之合也，肺主卫气，包罗一身，是其证虽属太阳，而肺实受其病。其证必兼面赤怫郁，咳嗽有痰，喘而胸满，非皆肺病之明验乎？盖皮毛外闭，而邪热内攻，则肺气膹郁，故以麻黄、甘草同桂枝引出营分之邪，达之肌表，佐以杏仁泄肺而利其气。汗后无大热而喘者，则加石膏；朱肱《活人书》夏至后加以石膏、知母，是皆泄肺火之药。则麻黄汤虽曰太阳发汗重剂，而实为发散肺金火郁之药，其说极是，于此可见麻黄汤之发汗，更重在桂枝，而麻黄之治，则其主在肺而不在表，尤彰彰明矣。
〔正讹〕麻黄性质最轻，气味又淡，本草虽曰苦温，亦因其功用而悬拟之，不过言其温和升发之义耳。乃流俗畏之，几以为大温大热药，则李濒湖《纲目》性热一言误之也。甚且谓其出产之地，冬不积雪，而缪氏《经疏》更为过甚之词，竟有味大辛、气大热之说，又谓自春深以至初秋，法所同禁。今试取麻黄而细嚼之，辛味何在？考古今各家本草，《别录》谓微温，则轻浮体质，必禀春升温和之气，最为有据；惟张洁古称其性温、味苦甘辛，然亦谓其气味俱薄；不知缪氏何忽一变而为大辛，且加以大热二字，似此危词耸听，最足骇人，实属荒谬已极，而俗人闻声却步，大率为此谬说所累。不知麻黄发汗，必热服温覆，乃始得汗，不加温覆，并不作汗，此则治验以来凿凿可据者。且亦惟寒邪在表，乃宜少少取汗，以解表邪之寒热，若用以泄肺开喑，亦且无取乎得汗，而奏效甚捷。何况轻扬之性，一过无馀，亦必不能大汗频仍，留恋药力，酿为巨患。景岳已谓今人畏为毒药而不敢用，又有谓夏月不宜用麻黄者，皆可哂也。濒湖又谓凡服麻黄药，须避风一日，不则病恐复作，亦是臆说，皆不足征。但性质甚轻，不可重用耳。

麻黄根  ***************************
〔发明〕麻黄发汗，而其根专于止汗。昔人每谓为物理之奇异，不知麻黄轻扬，故走表而发汗，其根则深入土中，自不能同其升发之性。况苗则轻扬，根则重坠，一升一降，理有固然。然正惟其同是一本，则轻扬走表之性犹存，所以能从表分而收其散越，敛其轻浮，以还归于里，是固根荄收束之本性，则不特不能发汗，而并能使外发之汗敛而不出，此则麻黄根所以有止汗之功力，投之辄效者也。凡止汗如糯稻根、瘪桃干、小麦、枣仁之类，皆取其坚凝定静之意，以收散失之气，其旨皆同。夫岂麻黄与根，同出一本，而其性顾乃背道相驰耶？防风发汗，其根止汗，亦是此义。

紫菀  ***************************
《本经》：「味苦，温。主咳逆上气，胸中寒热结气，去蛊毒，痿蹶，安五脏。」
《别录》：「味苦、辛，温。疗咳唾脓血，止喘悸，五劳，体虚，补不足，小儿凉痫。」
〔正义〕紫菀，苦温而润，能通肺气，开泄郁结，故主咳逆上气，而治胸中寒热结气。去蛊毒者，殆亦散结降逆，泄化留著之意。疗痿蹶者，肺主一身之治节，肺气窒塞，则肺热叶焦，而治节不行，经络弛纵，因为痿蹶，肺气利，斯大气足以举之，而积热泄化，关节流利，痿蹶起矣。安五脏者，肺主五脏之气，肺气顺而脏气安也。《别录》主咳吐脓血，止喘悸，皆肺气壅塞之病。主五劳体虚，补不足，即《本经》安五脏之意。小儿惊痫，亦气火挟痰上升之证，降气开结，泄化痰浊，固惊痫之正治也。
〔广义〕甄权谓其下气，治劳气虚热。
《日华》谓其调中，消痰止渴，润肌肤。
好古谓其益肺气，主息贲（皆开泄降逆、温润疏通之功效也）。
石顽谓：肺经血分之药，疏利肺家血气。《金匮》泽漆汤，用以治咳而脉沉者，咳为肺病，而脉沉血分之病也。辛而不燥，润而不寒，能止咳定喘，通调水道，溺涩便血者，单服即效。
〔发明〕紫菀，柔润有馀，虽曰苦辛而温，非燥烈可比，专能开泄肺郁，定咳降逆，宣通窒滞，其味微辛，则入气分，其色殷紫，则入血分，故能兼疏肺家气血。凡风寒外束，肺气壅塞，咳呛不爽，喘促哮吼，及气火燔灼，郁为肺痈，咳吐脓血，痰臭腥秽诸证，无不治之。而寒饮蟋踞，浊涎胶固，喉中如水鸡声者，尤相为宜。惟其温而不热，润而不燥，所以寒热皆宜，无所避忌。景岳谓水亏金燥，咳嗽失血者，非其所宜；石顽谓阴虚肺热乾咳者忌之，盖恐开泄太过，重伤肺金，又恐辛温之性，或至助火。要之虚劳作嗽，亦必有浊痰阻塞肺窍，故频频作咳以求其通，不为开之，咳亦不止，以此温润之品，泄化垢腻，顺调气机，而不伤于正，不偏于燥，又不犯寒凉遏抑，滋腻恋邪等弊，岂非正治。且柔润之质，必不偏热，较之二冬二母，名为滋阴，而群阴腻滞，阻塞隧道者，相去犹远。惟实火作咳，及肺痈成脓者，似紫菀虽能泄降，微嫌其近于辛温，不可重任，然藉为嚮导，以捣穴犁庭，亦无不可。总之，肺金窒塞，无论为寒为火，皆有非此不开之势，而俗子多不知之，但以从事于苏子之辛温，桑皮之抑降，此肺劳之人，所以项背相望，而不可救药也。缪氏《经疏》反谓其辛散之功甚烈，且谓咳逆喘嗽，皆是阴虚肺热之证，欲用紫菀，须与二冬、桑皮同用，则不独没煞肺寒喘嗽一层，且紫菀之功力，惟在开泄，乃以二冬腻之，且以桑皮之大寒苦降者遏抑之，是惟恐其肺家痰涎浊腻或有透泄之路，而必欲闭之塞之，乃至于绝也。如此谈医，直以杀人为能事，然则今之治嗽，而只知有二冬、桑皮者，皆缪仲淳作俑之孽矣，立言不慎，贻祸无穷，不可不辨。又凡小便不利之候，多有由于气化不宣者，古人谓之气癃，不调其气，但与渗利，亦必不效。惟紫菀疏泄肺气，则上窍开而下窍亦泄，石顽谓其通调水道，其用在是，非仅以其温润也。

白菀  ***************************
〔发明〕白菀，古人皆谓即紫菀之白者，《本经》谓之女菀。其味辛温，主风寒洗洗，霍乱泄利，肠鸣上下无常处，惊痫寒热。《别录》疗肺伤咳逆，支满。考其功力，盖亦宣泄疏达之品，与紫菀似无甚区别。且今亦未有用之者，但一类二种，草木中似此者甚多，姑附录之，以俟知者。

亭历  ***************************
《本经》：「味辛，寒。主症瘕积聚结气，饮食寒热，破坚。」
《别录》：「苦，大寒。逐邪，通利水道，下膀胱水，伏留热气，皮间邪水上出，面目浮肿，身暴中风热，痱痒，利小腹，久服令人虚。」
〔考异〕亭历，旧本皆作葶历，惟《御览》引作亭历，不从草；《说文》：蕇，亭历也，亦不从草；孙氏问经堂刻《本草经》从之，今从孙氏。
〔发明〕亭历子，苦降辛散，而性寒凉，故能破滞开结，定逆止喘，利水消肿。《本经》主治皆以破泄为义，至《别录》则专通水道矣。甄权谓疗肺壅上气咳嗽，止喘促，除胸中痰饮；濒湖谓通月经；景岳谓泄气闭，善逐水，乃气行而水自行也，故肺中水气膹满胀急者，非此不除；石顽谓其专泄肺气，而能通膀胱之气化；盖惟上窍闭塞，下窍不通，因而积水氾滥溢为喘满、为肿胀、为积聚。辛以散之，苦以泄之，大寒以沉降之，则下行逐水，既泄肺气，即通膀胱，为其体轻而性降也。惟寒泄之品，能通利邪气之有馀，不能补益正气之不足，苟非实热郁窒，自当知所顾忌。《别录》久服令人虚，本是至理，然肺家痰火壅塞，及寒饮瀰漫，喘急气促，或为肿胀等证，亦必赖此披坚执锐之才，以成捣穴犂庭之绩。自徐氏之才论十剂之泄以去闭，偶以大黄、亭历二物并举；而东垣遂谓亭历气味俱厚，不减大黄；景岳从而和之；石顽且谓苦寒不减硝、黄；丹溪亦有亭历性急，病涉虚者，杀人甚捷之说，遂令俗人不辨是否，畏如蛇蝎。即寻常肺气喘满痰饮窒塞之证，亦几有不敢轻试之意，其亦知实在性质，不过「开泄」二字，且体质本轻，故能上行入肺，而味又甚谈，何至猛烈乃尔。临证以来，所用甚伙，开肺之效，久已共见，而伤肺之弊，尚是无闻。抑且通调水道，固有其功，而伤脾作泻，未见其罪，乃古书多与大黄并论者，则皆因徐氏偶举其例，而听者不察，和而唱之，竞为应声之虫，无识盲从，可为浩叹！盍亦试以两物分煮而尝之，当可恍然于其气味厚薄之何似矣。又按吴下医者，每谓有甜苦二种，且谓苦者力峻，甜者较和，然肆中未闻有分为二种者，盖亦徒有此甘苦之名耳。缘今之医者，不复自任採药之职，但据纸上空谈，终鲜实验，又安得好事之人，罗致囊中，而实地一研究之。

恆山（即常山）  ***************************
《本经》：「味苦，寒。主伤寒寒热，热发温疟，鬼毒，胸中痰结，吐逆。」
《别录》：「辛，微寒。疗鬼蛊往来，水胀，洒洒恶寒，鼠瘻。」
〔考证〕恆山，旧本作常山，盖汉人避文帝讳而改之，相沿未之正耳。《御览》引《本草经》作恆山，当是最古之本，孙氏问经堂本从之，是也。

蜀漆  ***************************
《本经》：「味辛，平。主疟及咳逆寒热，腹中症坚痞结，积聚邪气，蛊毒，鬼注。」
《别录》：「微温。疗胸中邪结气，吐出之。常山苗也。」
〔发明〕恆山、蜀漆，本是一物，气味皆辛苦而寒，泄热破结，降逆下气，开痰逐水，其用皆同。观《本经》《别录》所载主治，其旨可见。《别录》乃谓蜀漆微温，恐不可信，虽《本经》以治症坚痞结积聚，似非苦寒之品所能胜任。然此物之能开结破积，皆主痰热而言，本非治凝寒积聚之痞，故所主伤寒寒热，痰结水胀，咳逆，鼠瘻，邪气吐逆诸证，皆属于热痰蕴积一途，不能谓其兼疗寒证。且所谓蛊毒者，本属南方湿热之毒，疠气所锺，尤其明证。惟鬼注一层，则终是古人神道设教之旨，无稽之言，未堪全信。其专主温疟一证，则凡属疟邪往来寒热，休作有时，皆是凝痰积湿，留于经隧，古人每谓无痰不成疟，无积不成疟，若不先泄化其痰湿积滞，则病根蟠结，寒热终无休止之时。恆山之用，本为开痰逐水，涤湿化积而设，是以《本经》《别录》均以为治疟主要之药。后人泥于仲景小柴胡汤一法，知柴胡主疟者多，而知恆山主疟者少，岂知柴胡治疟，仅主邪在经络之一部，而于痰湿积滞，不能顾及，且惟渐发渐晏者为宜，而早用迟用，皆不切当。恆山治疟，能疏通在内之蕴结，抉其根株，则寒热之邪；无所凭藉，而疟自不作，是柴胡尚治其标，而恆山乃治其本也。《仁斋直指》谓疟家多有痰涎黄水，或停潴心下，或辟积胸胁之间，乃生寒热，常山能破其积而下其水，功力不薄，或再以行血之药佐之，如桃仁、蓬术、穿山甲之类，其功尤捷。其有纯热发疟，或蕴热内实之证，更佐以大黄泄利数行，然后获愈。杨氏此论，发明恆山主疟之真旨，最是洞彻底蕴，勘透渊微。古人又有谓其专主瘴疟者，亦以南方瘴疠之恶毒，无非温热郁蒸，积于经隧，有以酿成此痰浊耳。李焘谓岭（注：原作「癫」，显误，改）南瘴气感人，其邪多在营卫皮肉之间，欲去皮肤毛孔中瘴邪之根本，非恆山不可。寿颐则谓温疠之毒，多由口鼻吸入，集于肺胃，与凝痰积湿相合，遂生疠阶，恆山治瘴，亦治其在内之湿痰，非祛其在外之邪气。李氏之论尚属似是而非，景岳并谓其治狂痫癫厥，亦取其开泄痰结，藉以镇定其火逆之上冲。惟恆山在《本草经》固明言其治吐逆，而《别录》于蜀漆条中乃有吐出之一句，后人遂谓其为吐剂中之猛药，几有谈虎色变，望而生畏之意。虽曰蜀漆为苗，恆山为根，草木之性，每有根荄下行，茎苗上行之理，二者性质，容有不同，然《本经》于蜀漆条中，亦自有治咳逆一句，既能治咳逆，则犹是泄降之品，而反谓其吐，得毋《本经》《别录》背道而驰？惟蜀漆固自有腥涎，所以古有鸡尿草、鸭尿草之别名，其在肺胃不肃、痰饮壅积之人，触此腥涎，亦易扰动其浊气，引之作呕，而其实则能降逆开结，并不以上涌见长。抑且痰在上焦，引而越之，亦是正法，藉以祛除蕴积，夫岂不可，又安有爱而不去，养痈贻患之理。然苟洗净其涎，则止以下泄奏功，自无虑其上泛。洁古谓洗去其腥，与苦酸同用，能导胆邪，即是此旨；石顽谓醋炒不吐，亦可参也；濒湖谓常山、蜀漆有消痰截疟之功，须在既散表邪，提出阳分之后，用之得宜，神效立见，持论极为中肯。盖常山之功，专于开泄痰浊，若邪在表分，本非其力之所及，且降逆散结，又以下行见长，若疟邪已入阴分，则苦寒遏之，愈增抑郁之困，而更无外出之路矣。濒湖又谓生用、多用则上行为吐，炒熟、少用亦不致吐，正以生用则腥涎未去，易于引呕，炒之则沉降之力愈专，自不上逆。又谓得甘草则吐，得大黄则利，得乌梅、鲮鲤甲则入肝经，得小麦，竹叶则入心经，得麻黄则入肺经，得龙骨、附子则入肾经，得草果、槟榔则入脾经，分途论治，自有至理。惟破降开泄，其力亦峻，宜于实证，不宜于虚人，如久疟气虚，而无痰积者，不可妄试，丹溪已谓其性暴悍，善于驱逐，伤真气，虚怯不可用也。

款冬花  ***************************
《本经》：「味辛，温。主咳逆上气善喘；喉痹，诸惊痫，寒热邪气。」
《别录》：「味甘。主喘息。」
〔正义〕款冬花，辛，温。泄肺降逆，性情功用，颇与紫菀近似。《本经》主治亦与紫菀大同。
〔广义〕甄权：疗肺气促急，咳连连不绝。
《日华》：润心肺，除烦，消痰。
苏颂谓：温肺，治咳之最。
石顽谓：味辛则入气分，色紫则入血分，其性虽温，而不燥血，轻扬上达，治气升火炎之病，润肺消痰，止咳定喘，喉痹音喑，并皆主之。
〔发明〕款冬，严寒著花，其性微辛，是以性温。而花本轻扬，故主肺病，能开泄郁结，定逆止喘，专主咳嗽，性情功用，皆与紫菀绝似，所以《本经》主治，亦复多同，于寒束肺金之饮邪喘嗽最宜。然气味虽温，而生于水中，亦润而不燥，则温热之邪，郁于肺经而不得疏泄者，亦能治之。又如紫菀开肺，寒热者皆宜之例，特比之紫菀，究是温辛一筹，则火邪郁结，如肺痈成脓，痰红臭秽之候，自当有所顾忌。甄权竟谓其主肺痿、肺痈，而景岳、石顽从而和之，殊是未妥。且石顽亦谓阴虚劳嗽忌之，以其性温也，何独于肺痈而不畏其温？是知有二五，而不知有一十矣。要之，其功用大纲多似紫菀，上文紫菀条中论之已详，兹亦不赘，试参观之，亦可触类而旁通也。
〔正讹〕缪氏《经疏》有一方，用款冬花、贝母、桑根白皮、紫菀、枇杷叶、天花粉、百部、天冬、麦冬、杏仁，谓治喘逆咳嗽。则「喘逆咳嗽」四字之中，有寒有热，有实有虚，证情病态，万有不齐，岂有罗列几味治肺之药，而谓可以通治寒热虚实之理？且所集诸药，寒者、温者，开者、腻者，疏通者、闭塞者，浑溶于一炉之中，纵有几味对证，亦已多所牵制，何由奏效？此类成方，貌视之颇似亲切病情，无甚悖谬，实则庞杂已极，必无偶尔幸中之理，且开泄与遏抑并用，则紫菀、款冬、百部之最能疏化肺郁者，已为二冬之黏滞束缚不灵，况再加以桑皮苦寒抑降，闭而塞之，更是落井下石手段，惟恐其肺家郁窒，少得疏通，而必腻之塞之，以速其毙，制方之意，是何居心？不图今日医师，竟以此法为正宗，即近时鼎鼎大名如某氏者，数世家传，一门济济，声名物望，震耀三吴，每见其所定咳嗽之方，无一不蹈斯弊，而俗医尤而效之，遂成习惯，所以吾吴庸医，治咳治喘，几有一病一死，百病百死之叹。虽病有重轻，死有迟速，然一尝此等方药，无不轻者致重，重者速殒，纵使体强年壮，幸而残喘苟延，卒亦莫起沉疴，同归于尽。试为研究其病态之变迁，类皆此方中之五六味，铸成大错，以所见所闻言之，辗转哀号而莫能援手者，已不可偻指而数，谬种相承，伊于胡底，而其真传之衣钵，何莫非缪氏此方阶之厉而作之俑，盖止此寥寥数物，而可以通治寒热虚实诸证，孰不以为简便易行，深印脑经，谨守弗替，其亦知为祸之烈至于此极乎？嗟嗟！孽海茫茫，方兴未艾，故备论之以揭破其谬，冀为斯道开发一线之光明，止欲为令人导引迷津，非好与古人寻瘢索垢也。又缪氏更有一方，以款冬、麻黄、杏仁、桑白皮、甘草治风寒郁实作喘，则寒邪外束开肺宜也。但桑白皮遏抑肺气，虽曰泻肺，而寒能抑塞，惟肺家燥热为宜，断非外有寒邪者所可妄试。若去桑皮而易以紫菀，则近于道矣。

百合  ***************************
《本经》：「味甘，平。主邪气腹张，心痛，利大小便，补中益气。」
《别录》：「除浮肿，肿胀，痞满，寒热，通身疼痛，乳难，喉痹。」
〔考证〕腹张，今本皆作腹胀，兹从孙氏问经堂本。按胀字见于《玉篇》，由来已旧，非晚出之俗字可比，然《玉篇》引《左传》，将食胀如厕之文，为胀字作注，而今之《左传》固作张，陆氏释文亦作张也，此张为正字，胀为孳生字之明证。盖腹胀之胀，本以张大为义，后人从肉为胀，殊属无谓。惟其音则自古皆读去声，陆德明《左传》释文，中亮反，《广韵》知亮切。
〔发明〕百合乃甘寒兼苦、滑润之品，《本经》虽曰甘平，然古今主治，皆以清热泄降为义，其性可见。《本经》主邪气，《别录》主寒热，皆以蕴结之热邪言之。主腹胀心痛，利大小便，除浮肿胪胀，痞满疼痛，乳难，喉痹，皆滑润开结，通利泄导之功用。《本经》又以为补中益气，《日华》又有安心益志等说，皆谓邪热去而正气自旺，非径以甘寒之品为补益也。仲景《金匮》以主伤寒后之百合病；《外台秘要》中更多此法，则百合病者，本为伤寒病后，馀热未清之证，所以神志恍惚，莫名所苦，故谓之百脉一宗，悉致其病。百合能清泄肺胃之热，而通调水道，导泄郁热，是以治之。然则凡䐜胀浮肿等证，必系热阻气郁，百合方为正治，而寒湿交滞，脾肾阳衰者，皆当忌之。甄权谓其除心下急满，治脚气，亦必以有热者为宜。甄权又主热咳，洁古谓为止嗽，又必以肺热炽甚，气火烁金之证，乃为合法，而风寒外束，肺气不宣之咳，尤为禁品。古方以百合、款冬花同熬成膏，名曰百花膏，治久咳痰血之病，亦以阴虚火旺，上灼燥金，故以百合之清润降火，合之款冬之微温开泄者，宣散气火，滋益肺虚，是为正治。而世俗或以百合通治外感之嗽者，又未免寒降遏抑，反令肺气窒塞，外邪无从宣泄矣。又按百合之花，夜合朝开，以治肝火上浮，夜不成寐，甚有捷效，不仅取其夜合之义，盖甘凉泄降，固有以靖浮阳而清虚火也。孙思邈以百合子酒炒研末，汤服，治肠风下血，亦取其甘苦下降，能清血热。且子尤重坠，固能直达大肠者也。又考李氏《纲目》，必以白花者为真百合，其红花者则为山丹，又一种红花带黄，花有黑斑而其子先结于叶间者，则为卷丹。此一类三种，本是大同小异，今则白花者甚少，通行之品皆是红花，但其味较苦，不及白花之甘美，其性则苦者尤清，肺无热象及寒饮咳喘，尤必避之。石顽谓红花者活血，治妇人崩中。寿颐按：花红者其根亦有红色，且茎色亦紫，故能入血分而治血热。濒湖谓山丹花蕊，捣敷疗肿恶疮。石顽又引《中吴纪闻》谓：古称百合，乃蚯蚓所化，此洵有之，余亲见山土罅中，有变化未全者，盖野生之物，虫化者间或有之。野百合之能清热解毒，散积消瘀，固尚有蚓之本性云云。寿颐谓：野生百合，形小质坚，苦味甚烈，盖得地气尤厚，其性尤寒，以治肺火更佳，而寒邪作咳尤忌，以治痈肿疡毒，固以寒凉为治。蚓化一说，殊不可信，纵曰有之，亦必不恆有也。

萱草  ***************************
〔发明〕萱草为凉降之品，专于清热利水。陈藏器称其根主沙淋，下水气，酒疸，遍身黄者，捣汁服；寇宗奭称其主大热衄血，研捣和生姜汁细呷之；景岳称其并治带浊；丹溪谓其善于下走，皆导热利湿之用也。其花今为恆食之品，亦禀凉降之性。《日华》谓治小便赤涩，身体烦热；苏颂谓利胸膈，安五脏；濒湖谓消食，利湿热，其旨皆同。又今人恆以治气火上升，夜少安寐，其效颇著。盖其花亦朝开夜合，能顺阴阳嘘吸之性，而又能凉降泄火，以疗阴火上浮，暮不归舍之证，固其宜也。
〔正讹〕萱草，古人有作艸下谖者，同音假借，固汉以前之通例，借用其音，本无别义，乃以谖字有忘义，因而谓之忘忧草，所谓合欢蠲忿，萱草忘忧者，词赋家就字面而点缀之，是文人之结习，非物理之本然，与医学家研究物性，未必相符，亦犹《风土记》所谓妊娠佩之宜男者，夫岂得引为实验？奈何苏颂、景岳犹谓令人欢乐、和悦无忧耶！

射干  ***************************
《本经》：「味苦，平。主咳逆上气，喉痹咽痛，不得消息，散结气，腹中邪逆，食饮大热。」
《别录》：「微温，有毒。疗老血在心脾间，咳唾言语气臭，散胸中热气。」
〔存疑〕不得消息，当作不得息，言其喘逆气急，不得呼吸之常度也。古医书言喘逆不得息甚多，《本草经》此条作不得消息，义不可解，恐系衍文，虽旧本皆有消字，甚觉无谓。
〔发明〕射干苦降，而能开泄顽痰瘀血，散结定逆，其功颇多，故《别录》谓为微温，石顽加以辛字，然热痰寒饮，喘逆上气，皆能治之，则皆以苦降为主，不合辛温之旨。且射干之主治，虽似不一，实则降逆开痰，破结泄热二语足以概之。所以韩保昇谓之微寒，而濒湖、景岳又径以为寒，究之下气通滞，亦不繫乎寒凉，《本经》苦平，最是至当不易，其所列之主治，则开泄定逆而已。至《名医别录》则增益破瘀一层，其主咳唾言语气臭，亦肺胃蕴热之病也。甄权称其消瘀血，通妇女月闭；《日华》谓其消痰，破症结痃癖，胸膈满，腹胀；张洁古谓其去胃中痈疮；丹溪称其利积痰疝毒，消结核；濒湖称其降实火，利大肠，治疟母；陶弘景谓苦酒磨涂，可消肿毒；石顽谓散结降气，为咽喉肿痛要药，能降相火，火息则血散肿消，而痰结自解。质而言之，「开通泄降」四字尽之矣。

牛蒡子  ***************************
《别录》：「恶实，味辛，平。主明目，补中，除风伤。根茎：疗伤寒寒热，汗出中风，面肿，消渴，热中，逐水。」
〔发明〕牛蒡子，始见《别录》，本名恶实，一名鼠黏子，李氏《纲目》一名大力子。其味则《别录》称其辛平，藏器称其苦，洁古渭之辛温。今按牛蒡之用，能疏散风热，起发痘疹，而善通大便，苟非热盛或脾气不坚实者，投之辄有泄泻，则辛泄苦降下行之力为多，洁古作温，景岳又谓其降中有升，皆非真谛。其所以能散风热，透达斑疹，起发痘疮者，因其实满体芒刺，如慄加芡，而其子又两端尖锐，故能宣散四达，通行经络，此亦物理自然之性质，本不繫乎温而能升也。《别录》称其明目，则风热散而目自明。补中者，亦邪热去而正自安。除风伤者，以风热言之也。其根茎则濒湖《纲目》谓之苦寒，《别录》主治皆除热通利之意，盖其功力本与子相近，而寒凉疏通之性过之，固皆以清热宣导为治，凡非实火未可轻投。藏器谓，子主风毒肿诸瘻；根浸酒服，去风及恶疮；和叶捣敷杖疮金疮，永不畏风。甄权谓，子研末，浸酒服，除诸风，去丹石毒，利腰膝，又散诸结，去筋骨间烦热毒；根茎主面目烦闷，四肢不健，通十二经脉。孟诜谓，子炒研煎饮，通利小便；根消肿胀；叶作浴汤，去皮间风热，习习如虫行；入盐花捣敷一切毒肿。洁古谓，子润肺散气，利咽膈，去皮肤风，通十二经。濒湖谓，子消斑疹毒。景岳谓散疮疡肿毒喉痹。凡此功用，无一非清热泄降消导之力。然凡肺邪之宜于透达而不宜于抑降者，如麻疹初起犹未发透，早投清降则恆有遏抑气机，反致内陷之虞，惟牛蒡则清泄之中，自能透发，且温热之病，大便自通，亦可少杀其势，故牛蒡最为麻疹之专药。余如血热发斑，湿热发疮，皆以此物外透其毒，内泄其热，表里兼顾，亦无疑忌，非其他之寒凉清降者可比，慎不可谓牛蒡清降宜于斑疹，而与芩、地、知、膏、玄参等物一例视之。若此外痈肿、水肿等证，则苟非热结，慎勿轻用，《局方》已有大便利者弗服之禁；石顽亦谓气虚色白，大便利者，不宜用此；缪仲淳亦谓惟宜于血热便闭之证。俗医止以为时病发散之通用，则此中之疑似辨别，皆未之知矣。

苍耳子  ***************************
《本经》：「枲耳实，味甘，温。主风，头寒痛，风湿周痹，四肢拘挛痛，恶肉死肌。」
《别录》：「枲耳实，味苦、甘，温。叶：苦、辛，微寒。主膝痛，溪毒」。
〔正义〕苍耳，《本经》谓之枲耳，即《毛诗》之卷耳，吾乡俗称为野茄树，以其茎叶之有似于茄也。为疏风散寒，驱湿逐痹，疏利关节，通调脉络之良药，古今皆以主治风寒湿痹。《别录》又主溪毒，亦除湿解毒之旨。
〔广义〕甄权：治肝热，明目（即疏风而目自明之意，非以之清理肝热也）。
《日华》：治一切风气，疮疥痒瘙。
濒湖谓：炒香，浸酒服，去风。
茎叶：孟诜谓：治中风，伤寒头痛。
苏恭谓：治大风，头风湿痹，毒在骨髓腰膝。以夏月採曝为末，酒服，久则病出如瘑疥，或汁出，或斑驳甲错，迨皮落则肌如凝脂。除诸毒螫，杀疳虫，湿蚀。
石顽谓：子，治头风脑痛，脚膝寒痛；其叶久服，去风湿有效。
〔发明〕苍耳子，温和疏达，流利关节，宣通脉络，遍及孔窍肌膏，而不偏于燥烈，乃主治风寒湿三气痹著之最有力而驯良者。又独能上达颠顶，疏通脑户之风寒，为头风病之要药。而无辛香走窜，升泄过度，耗散正气之虑，以视细辛、羌活等味，功用近似。而儒将风流，迥与鬚髯翕张，戟手怒目者，异其态度，即例以川芎、白芷等物之以气为胜者，犹难同日而语。但和缓有馀，恐未易剋日奏功耳。
〔正讹〕《斗门方》谓：妇人血风攻脑，头旋猝倒，不省人事者，用苍耳草嫩心，阴乾为末，酒服甚效。此味善通顶门，达脑，能走督脉也。
寿颐按：头旋猝倒，不省人事，确是气血上升，激动脑经之病。《斗门方》能知是血风攻脑，其善悟诚不可及，但此是内动之风，正惟风阳陡动，所以猝然眩晕，便能倾仆。治法止有潜阳息风，抑之下降，则气火平而风自息，脑神经不受震动，而其病可愈，断不可杂以一味动风之药，助其升腾，为虎傅翼。苍耳治风，亦是疏散外风，非安静镇定之质，对于此病，亦在禁例，况又助之以酒，为害复当如何？则论病是而用药非，仍是古人续命汤之谬见，须知所谓通顶门、达脑、善走督脉，皆升腾以散外来寒风之法，真是毫釐千里，其误甚大，虽然，二千年来治内风病者，几于无一不误，于《斗门》何尤？寿颐极佩其「血风攻脑」四字，颇似识得内风上攻为病，乃数百年中国医家未知之奥义，故备论之，亦春秋责备贤者之意也。

鼠耳  ***************************
〔发明〕此草叶厚而卷，白毛茸茸，故有鼠耳之名。古亦谓之佛耳草，又有葺母之名，皆以其有毛也。宋徽宗诗：「葺母初生认禁菸」，则以古人寒食节採此为食品也。《别录》谓，鼠耳味酸，主寒热，止咳；《日华》谓其除痰，治热嗽；东垣谓，佛耳治寒嗽及痰，除肺中寒，升肺气；丹溪亦谓，除寒痰，则正与《日华》相左；濒湖谓，寒嗽多是火郁于内，而寒束于外。《日华》谓热，言其本也；东垣谓寒，言其标也。寿颐谓此草味酸，究非寒邪作嗽所宜。

青葙（鸡冠，附）  ***************************
《本经》：「味苦，微寒。主邪气，皮肤中热，风搔身痒，杀三虫。子名草决明，疗唇口青。」（搔，今主作瘙）。
《别录》：「主恶疮疥虫，痔蚀，下部匿疮。」
〔发明〕青葙，即鸡冠花之同类，古书虽分两条，但以花穗扁阔成片者为鸡冠，花穗分歧如麰者为青葙，其茎、叶、子形色性情功用皆同，故古人有以青葙子为即鸡冠花子者，非误也。且本是苋之同类，茎、叶、花穗及子亦皆近似，但花色不一，苋实本治目疾，其功用又合，亦即一类中之数种耳。古人用其茎叶，以为燥湿、清热、杀虫之用，盖苦寒滑利之品，最善理湿清热，而疏泄厥阴，是以专清血分。《本经》主邪气，亦即以湿热之邪言之。其子专疗目疾，《本经》虽未明言，然治唇口青，即厥阴肝经郁热气滞之证，非肝肾虚寒之唇口变色也。苦寒滑利，善涤郁热，故目科风热，肝火诸证，统以治之。《日华》谓其镇肝明目；甄权谓其治肝脏热毒冲眼，赤障（注：原作「阵」，显误，改）青盲、翳肿；虽寇宗奭谓青葙明目，始于《药性论》及《日华子》，与经意不合，然疗治目疾，往往有验，未可诬也。其鸡冠花之茎叶，濒湖称其治疮痔及血病；鸡冠花则称其主痔漏下血，赤白下痢，崩中，赤白带下；其子则藏器称其止肠风泻血，赤白痢，《日华》称其主崩中带下。盖鸡冠花红，其茎叶亦多赤色，则专走血分而性寒凉，故为止血之用。然其义仍与青葙无甚区别也。

旋覆花  ***************************
《本经》：「味咸，温。主结气，胁下满，惊悸，除水，去五脏间寒热，补中，下气。」
《别录》：「甘，微温。消胸上痰结，唾中胶漆，心胁痰水，膀胱留饮，风气湿痹，皮间死肉，目中眵䁾，利大肠，通血脉，益色泽。其根主风湿。」
〔正义〕旋覆花，轻扬之性，而《本经》主治皆降逆破结之功用。盖轻疏者必能泄化，专以疏通见长。且味咸性温，咸能润下软坚，温能宣通散结也。又消痰逐水，泄降之力颇佳，故能破结气，而除胁下之满。惊悸，亦痰饮凌心之证。去五脏间寒热，即停痰积饮之寒热气结也。补眵者，谓结气散而中气自安，非以破泄为补益之用也。《别录》主膀胱留饮，利大肠，即《本经》逐水之意。其治风气湿痹，皮间死肉，通血脉者，则轻扬之性，必能外通脉络，行于肌表也。治目中哆者，亦疏散结热，宣化湿浊之用耳。
〔广义〕甄权：主水肿，逐大腹，止呕逆。
宗奭：行痰水，去头目风。
海藏：消坚软痞，治噫气。
景岳谓：降痰涎，通水道，消肿满，凡气壅湿热者宜之，惟性善走散，凡大肠不实及气虚阳衰之人皆忌。
〔发明〕旋覆花，体质甚轻，飞扬疏散，其主治当以泄散风寒，疏通脉络为专主。《别录》治风气湿痹，皮间死肉，通血脉，宗奭去头目风，皆其轻疏泄散之功也，以治风寒喘嗽，寒饮渍肺，最是正法。或谓旋覆花降气，寒邪在肺者不宜早用，则止知疏泄之力，足以下降，而不知其飞扬之性，本能上升，且《本经》明谓其温，寇宗奭又以为辛，则疏散寒邪正其专职。若其开结泄水，下气降逆等治，则类皆沉重下达之义，颇嫌其与轻扬飞腾之本性不甚符合。按《本经》旋覆花一名金沸草，《局方》有金沸草散一方，疑古人本有用其茎叶，而未必皆用其花者。考草木花叶之功用，不同者甚多，或升或降，各有取义，亦其禀赋使然，不容混合。且茎则质重，花则质轻，亦物理自然之性，况旋覆花之尤为轻而上扬者乎？乃今人恆用其花，而并不用其茎叶，竟以重坠之功，责之轻扬之质，恐亦非古人辨别物性之真旨也。且其花专主温散，疏泄之力亦猛，宜于寒饮而不宜于热痰，石顽已谓阴虚劳嗽，风热燥咳误用之，嗽必愈甚，是亦以其轻扬，升散太过，正与降气之理相反。惟其轻灵之性，流动不滞，自能疏通气化，而宣窒塞，固非专以升散见长。若但以逐水导湿为治，似不如兼用其茎叶，较为近理。《别录》称其根主风湿，其意可晓然也。

穀精草  ***************************
〔发明〕穀精草，生于稻田中，刈稻之后，得谷之馀气，故名穀精。其质轻清，故专行上焦，直达巅顶，能疏散头部风热，治目疾头风。并疗风气痹痛者，亦以轻清之性，善于外达也。又生于秋季，禾苗秀实之后，能开花结实，不畏秋凉，是以古人谓之性温味辛，能上升外散，非其他明目之药以凉降为功之比，则散风火而无寒凉遏抑之虞，尤为良剂。《开宝本草》称其辛温，主喉痹，齿风痛，诸疮疥；濒湖谓主头风痛，目盲翳膜，皆辛以散之之意。今人仅以治风热目赤，尚未足尽其功用也。

夏枯草  ***************************
《本经》：「味苦，辛。主寒热，瘰疬，鼠瘻，头疮，破症，散瘿结气，脚肿，湿痹，轻身。」
〔发明〕夏枯草之性，《本经》本言苦辛，并无寒字，孙氏问经堂本可证。而自《千金》以后，皆加一寒字于辛字之下，然此草夏至自枯，故得此名。丹溪谓其禀纯阳之气，得阴气而即死。观其主瘰疬，破症散结，脚肿湿痹，皆以宣通泄化见长，必具有温和之气，方能消释坚凝，疏通窒滞，不当有寒凉之作用，石顽《逢原》改为苦辛温，自有至理。苦能泄降，辛能疏化，温能流通，善于宣散肝胆火之郁窒，而顺利气血之运行，凡凝痰结气，风寒痹著，皆其专职。丹溪谓治瘰疬，散结气，大有补养厥阴血脉之功。楼全善谓治目珠痛夜甚，点以苦寒药尤甚者，神效。盖目珠繫于厥阴，夜甚而遇寒药反甚，是厥阴阴火郁窒不疏，自不宜直折以寒凉，反至遏抑愈剧，夏枯草能疏通肝胆之气，木郁达之，亦以禀纯阳之气，而散阴中结滞之热耳。石顽谓《本经》言轻身者，能除脚肿湿痹而无重著之患也，又能解内热，缓肝火，治肝热目赤，皆疏通厥阴气滞之功用。久服亦伤肾，以善于宣泄，反助厥阴肝木之气也。


卷之四·草部·隰草类下  ——————————————————————————————————————————————————————————————————————————————————————————

地黄  ***************************
《本经》：「乾地黄，味甘，寒。主折跌绝筋，伤中，逐血痹，填骨髓，长肌肉。作汤，除寒热积聚，除痹。生者尤良。」
《别录》：「主男子五劳七伤，女子伤中，胞漏下血，利大小肠，去胃中宿食，补五脏内伤不足，通血脉，益气力，利耳目。」

生地黄  ***************************
《别录》：「大寒。主妇人崩中血不止，及产后血上薄心闷绝，伤身胎动下血，胎不落，堕坠踠折，瘀血，留血，鼻衄吐血，皆捣饮之。」（音义：薄，读为迫，逼也。踠，与踒同，《类篇》：足跌也）。
〔正义〕地黄，味甘色黄，最合土德，故能补养中土，为滋养之上品。《本经》主折跌绝筋者，即补血补伤之义也。主伤中者，即其补阴补血之功。气味和平，凡脏腑之不足，无不可得其滋养。《别录》主男子五劳七伤，女子伤中，胞漏下血，补五脏内伤不足，皆即此旨。逐血痹者，则血不足而痹著不行，补养充足，自然流动洋溢，而痹者行矣。填骨髓，长肌肉，则充其补益之意而极言之，《别录》之所称通血脉，益气力，利耳目，又即此义之引申耳。作汤除寒热积聚，除痹，则言其入煎剂尤为流动活泼，所以积聚、痹著皆除，此以补养为磨积之计，乃正气旺而病自退，非谓地黄滋补之药，竟能消积通痹也。盖气血不充，津液不布，则似此坚顽固结之病，必无可愈之理，所以积聚、症瘕、痞结等证，均宜且补且行，斟酌进退，缓以图之，自可徐收效果。若仅读张子和书，止知攻破为长，不顾正气，日事峻削，甚至愈攻愈坚，纠结不解，以速其危者，其亦有昧于此而少知自反乎？生者尤良，则採取鲜新，其力尤足耳。
《别录》又谓去胃中宿食，亦养其正而消化力充，可以运行宿滞，必非谓滋润厚腻之质，竟有消克之功，此宜看得灵活，不可泥煞字面。其治溺血，利大小肠者，甘寒清热，又能养阴，固通利二府热结之正治也。惟破恶血一层，似乎寒凉黏滞性质，必无破瘀导滞之功，然凡跌仆敲扑，肌肉血瘀发肿青紫者，以鲜生地捣烂厚敷，自能去瘀消肿，活血定痛，乃知地黄去瘀，自有天然作用，不可误认其腻滞物质，而遂疑古人之言。惟唐宋以降，破血逐瘀诸方，已无复採用及此者，盖亦嫌其厚腻有馀，终非攻坚陷阵之将，此读古书者所以不可执而不化也。《别录》又有「饱力断绝」四字，义不可通，疑有讹误，删之。
《别录》又出生地黄一条，云大寒，则以新採者而言，即今之所谓鲜生地，故结以「皆捣饮之」四字，谓捣饮其自然汁也。盖鲜者得土气至阴之性，尤为纯粹未漓，故其气大寒，较之乾者，已经日曝，自有不同。其治鼻衄吐血者，指气火升腾，挟血上逆，妄行汹涌而言，如大吐大衄之属于气火有馀者，是宜以大寒直折其逆上之势，而下血溺血之实证、火证，亦同此例。若去血已多，火焰己减，即非所宜，而所失太多，气营两惫者，更无恣用大寒之理。又谓主妇人崩中冲血不止，则血崩一证，多属冲任无权，下元失其固摄之力，虚证极多，实火绝少，必无纯事寒凉，可以止崩之法。盖诸失血之宜于清火者，惟阳热炽盛，邪焰鸱张，而正气未衰，脉洪神旺之时，可以寒凉灌溉，先去其凭依之势。一至所失不少，虽馀火未熄，形神未馁，而脉象已虚，即非一味清凉所可奏绩。若更形消色夺，气怯神疲，则虚惫之馀，固摄扶元，犹惧不逮，安可寒凉无忌，更戕其正？况乎大寒止血，更必有血凝积瘀之害，虽曰地黄散瘀是其特长，或尚不至积寒生瘀，然大寒之性，必非通治诸般失血，无往不宜，《别录》所言，似嫌呆板。乃更以主治产后血上薄心闷绝，则气逆上冲，法宜降逆逐瘀，亦非甘寒所宜，纵曰此物果能破瘀，产后未必皆宜温药，然大寒二字，终非新产通用之品，亦曾存疑，未敢轻信。又主胎动下血，则症与崩中近是，亦难泛用，又接以「胎不落」三字，则指胎元已环，欲堕未堕者言之，以为破血下胎之用，盖古人固以鲜地为逐瘀破导品也。又主堕坠踒折，瘀血留血之说，寿颐窃谓伤瘀发肿发热，用以外治，清热定痛、散血之功，固不可没，若内伤有瘀，则必非大寒之性所能破导者矣。
〔广义〕乾地黄：《日华》谓，助心胆气，定魂定魄，治惊悸（皆益阴养血之功也）。
洁古谓：凉血生血，补肾水真阴，皮肤燥热。
海藏：主阴虚，五心烦热，肾虚痿厥，足下热而痛，益肾水，凉心血，脉洪实者宜之。
戴原礼谓：阴微阳盛，相火渐炽者，是为虚火，宜以此滋阴退热。
虞花溪谓：生地清血，而胃弱者妨食，宜用酒炒。
景岳谓：凉心血，除烦热，治骨蒸，妇女血热经枯，止燥热口渴。
熟地黄：洁古谓：补血气，滋肾水，益真阴，去脐腹急痛，病后胫股痠痛。
石顽谓：脐下痛，属肾脏精伤，胫股酸，系下元不足。
寿颐按：此脐腹急痛及胫股痠痛，皆以肝肾真阴久伤，下元欲竭之症而言，故宜于滋填（注：原作慎，显误，改），颇有捷效。缪仲淳《广笔记》之集灵膏、魏柳州之一贯煎，皆治此等之最有验者，非泛治诸般之腹痛股胫痛，不可不知区别。
寇宗奭谓：血虚劳热，产后虚热，老人中虚燥热，若与生地，当虑其寒，故蒸熟曝之，则其功自别。
海藏谓：治肾水不足，目䀮䀮无所见。
濒湖谓：填骨髓，长肌肉，益精血，补五脏内伤不足，黑鬚发，女子伤中胞漏，经候不调。
虞抟谓：熟地补血，而痰饮之人恐其泥膈，宜用姜汁炒。治目昏昏如无所见，谓水亏不能鉴物，是肾所主之病，非熟地不效。又谓：地黄本心家血药，久经蒸曝，得水火既济之功，变黄紫为深黑，可直入肾脏，填补真阴，兼培中州脾土，则土厚载物，诸脏皆受其荫。
〔发明〕地黄产于中原土脉最厚之地，色黄而味甘，禀土之正气，质又厚重，味最浓郁，而多脂膏，故为补中补血良剂。古恆用其生而乾者，故曰乾地黄，即今之所谓原生地也。然《本经》独于此味用一「干」字，而又曰生者尤良，则指鲜者言之，可知乾地、鲜地，六朝以前，本已分为两类，但辨别主治犹未甚严。至《名医别录》则更出生地黄一条，显与乾地黄区别，其主治则乾者补血益阴，鲜者凉血清火，功力治疗，不复相混，然究属寒凉之品，惟虚而有热者为宜，若真阴不充，而无热证，则用乾地犹嫌阴柔性质，不利于虚弱之脾胃，于是唐宋以来，有制为熟地黄之法，以砂仁和酒拌之，蒸晒多次，至中心纯黑极熟为度。则借太阳之真阳，以变化其阴柔性质，俾中虚者服之，不患其凝滞难化，所以熟地黄且有微温之称，乃能补益真阴，并不虞其寒凉滑泄，是以清心胃之火者，一变而为滋养肝脾肾之血，性情功效，已非昔此。而质愈厚重，力愈充足，故能直达下焦，滋津液，益精血，昔人但谓色黑入肾，犹是皮相之见，凡津枯血少，脱汗失精及大脱血后，产后血虚未复等证，大剂频投，其功甚伟。然黏腻浊滞，如大虚之体服之，亦碍运化，故必胃纳尚佳，形神未萎者，方能任受，不然则窒碍中州，必致胀闷，虽有砂仁拌蒸，亦属无济，则中气太弱，运动无权之弊也。近世遂有再用砂仁末拌炒成炭，专为此种虚证设法者，则真是无可奈何之作为，虽曰费尽心机，亦属矫揉造作，其亦思其功力之果何如耶？
〔正讹〕地黄之得名，以色黄味甘，补益中土，合于坤土中之和德也。《本经》一名地髓，郭注《尔雅》亦引之，则言其丰腴润泽，譬犹地中之精髓耳。罗愿《尔雅翼》妄谓浸水验之，以浮者为天黄，半沉半浮者为人黄，沉者为地黄云云，亦知此物质量，断无入水能浮之理，无知妄作，惑世欺人，最是无理取闹。考罗氏之书，本多鄙俚可笑，而此说则出于《日华本草》，殊不足征。张石顽之《本经逢原》，亦有枯藁质轻为天黄之说，皆为大明杜撰之说所误，不可听也。又《本经》地黄一名苄，《尔雅》亦载之；罗愿遂谓字从下者，有趋下之义；张隐菴乃谓地黄性惟下行，故字从下。要知地黄滋补血液，岂仅下行为功，何可拘泥古字，妄为附会，致令药性医理，牵强不通，须知欲谈医学，必以实有治验为主，何必学王荆公之字说，反生许多窒碍耶？熟地之补阴补血，功效固不可诬，然亦惟病后元虚及真阴稍弱者，可以为服食补养之用，今人多以入之滋补膏方中，正是恰到好处。苟其人胃纳素薄及虚弱成瘵者，得此必中满妨食，甚且作胀，其为害亦颇不浅。而痰饮瀰漫，或兼挟外感者，固无论矣。考古今之推崇熟地者，莫逾于景岳，几欲以人参、熟地为朝饔夕飧之品，所著全书中，触处皆然，大是可厌。实则此公出入富贵之家，无病之病，不得不以此种药品敷衍塞责，本非专为治病而设。景岳新方，半皆如此，所以平庸肤浅，多无深意。惟其喜于夸张，满口自诩，则真以臭腐为神奇，大言欺人，未免可笑。而陈修园专与此公作难，极力诋讧，嬉笑怒骂，无奇不有，每借熟地以为集矢之鹄，虽未免言之太甚，要亦景岳之夸诞有以取之，实则修园之痛绝（注：一本痛前有「深恶」两字）于熟地一物，亦殊不必也。
〔存疑〕鲜生地能止吐血衄血，是治气火升腾，血热上涌之症，以甘寒逆折其妄行之邪火，则气降火降而泛溢之势以平。又治便血、溺血、血淋等症，皆惟相火鸱张，脉大洪实之时，藉其大寒清热，以减炎炎之势，苟其邪焰少衰，即当应变随宜，改弦易辙，断不能专恃鲜地一物，以为诸见血家始终必用之要药。《本经》乾地黄主折跌绝伤，盖亦谓其能补益血液，则折绝自可渐愈。《本经》又逐血痹，《别录》又破恶血，皆血气旺而痹著自通，恶血自行之意，决非谓甘寒黏腻性质，竟能宣通痹著，而逐去恶血也。至《别录》又谓生者捣汁饮之，治堕坠踠折，瘀血留血，徐之才且谓鲜地为散血之专药，则竟以破逐瘀血为鲜地之惟一功能，考跌仆打扑，瘀在肌肉，而发肿发热者，鲜地捣敷，确有成绩，是藉其寒凉以散蕴热，则痛自可止，而行血一层，尚在其次，若竟以大寒内服，信为亦能逐瘀，揆之药理，终属可疑。而《别录》且以鲜地捣饮，治产后之血上薄心闷绝，则三冲症中之最可危者，急剂抑降以通恶血，惟恐不及，而谓甘缓大寒之物，能奏奇功，终非情理之正。且使鲜地一物，果能破血逐瘀，如是猛烈，且能治胎动下血而胎不落者，则《别录》本文又治妇人崩中血不止，试问崩血不止之时，尚宜破血逐瘀耶？抑欲其止血否也？合二者以观之，似乎崩中则以为止血之主将，而瘀血又以为攻逐之先锋，自盾自矛，万难一贯。意者古人误认《本经》治「折跌绝伤」四字，以为有通络行血之意，因而附会为之，乃有此蔽。若缪仲淳之《经疏》，竟称其行血而治产后恶露作痛，石顽《本经逢原》于「散血消生」四字，尤为推波助澜，徐灵胎、陈修园亦称其滑利流通，无一非踵《别录》而推广言之。要知古人鲜地散血一说，未必不在外敷一层，但言之不详，易滋误会，若竟以外治有功，而谓内服此药，功亦相等，则未敢信也。
〔禁忌〕仲淳谓：脾胃薄弱，大便不实及胸膈痰多，气不利者，俱禁用。

大黄  ***************************
《本经》：「味苦，寒。主下瘀血，血闭寒热，破症瘕积聚，留饮宿食，荡涤肠胃，推陈致新，通利水穀道，调中化食，安和五脏。」
《别录》：「大寒，无毒。平胃下气，除痰实，肠间结热，心腹胀满，女子寒血闭胀，小腹痛，诸老血留结。」
〔考证〕通利水穀句，今本皆无「道」字，惟《太平御览》所引有之，于义为长，今从《御览》补道字。大黄，《别录》明言无毒，而近世本草，竟以入毒草类中，裒然居首，此是李氏《纲目》之误，最启初学之疑，兹为移入隰草，以存其真。
〔正义〕大黄，气味俱厚，沉降纯阴，故直入血分而导瘀滞，通利胃肠，而逐宿垢。《本经》主下瘀血，血闭，破症瘕积聚宿食，荡涤肠胃，通利水穀道，是其主治之大纲。「推陈致新，调中化食，安和五脏」十二字，于大黄功用，尤其推崇备至。盖肠胃之消化，血脉之周流，在于以通为补，苟有宿垢留滞，则秽浊不去，即新生之血，亦易瘀积，而徒为陈陈相因之恶腐，譬如川流，不舍昼夜，自然源流皆洁，如其一有停蓄，纵使来源常清，而流利此间，即成恶浊，其理最为浅显。惟能推荡陈腐，然后可以致新，庶几中气和调，食不碍化，而五脏皆赖以安和。大黄涤除宿食，疏通血瘀，则胃肠与血络源流俱清，裨益夫岂浅鲜，此非上古圣贤，悟彻玄理，不能有此深造之语。与其他久服轻身延年、神仙不老等说，类皆出于方士之附会依託者不同，奈何近世本草，皆列入毒草门中第一，令人望而生畏，遂致有大黄救人无功之俗谚，何其背谬竟至于此？近时西国医家，亦谓此物是补胃妙品，其旨正同，而吾国俗医，多有畏其攻克，当用不用者，宜乎吾道之日以退步也欤？「痰饮」二字，唐宋以后，显有分别，每以有火而浓稠者为痰，有寒而清稀者为饮。大黄能治实热之老痰，不能治中寒之留饮，此在粗知医理者，皆能言之，颇似《本经》留饮二字，未免不妥。然要知汉魏以上，尚未有此分析，仲景书中初未见一痰字，更何论乎《素问》？直至《甲乙经》而始有「水，淡饮也」一句，其字作淡而不作痰（《甲乙》此文，见第四卷「病形脉诊篇」，今本《灵枢》因之。然今本《甲乙》《灵枢》皆作水泆饮也，义不可解。乃浅人不知淡即古之痰字而妄改者，惟《脉经》所引尚作淡，可证），则《本经》此条留饮二字，古人未必竟以为寒饮之病，读古书者不可不知古义。惟《别录》以大黄治女子寒血闭胀，则竟以寒证而用大苦大寒之药，必不可通，当有讹误，阙疑可也。
〔广义〕甄权：通女子经候，利水肿。
寿颐按：大黄本能逐瘀，以治经闭之因于积瘀结热者，固即《本经》下瘀血血闭之义。但孱弱之体，非可一概论耳。水肿为病，本于脾肾，纵有实水可导，止宜通利小水，似无荡涤肠胃之法。甄氏大黄利水肿，盖为实证而言，决非通用之法。每见俗医治此，恆用商陆、大戟、甘遂之类，幸图一快，杀人无算，溯其源始，殆皆本此。以此知后人本草，诚不可与《本经》《别录》同年语也。
元素：泻诸实热不通，除下焦湿热。
濒湖：治下痢赤白，里急腹痛，小便淋沥，实热燥结。
〔发明〕大黄，其色正黄，得天地至阴之气独厚，故其性大寒，气味重浊，故迅速善走，直达下焦，深入血分，无坚不破，荡涤积垢，有犂庭扫穴、攘除奸凶之功，因有将军之称。生用者，其力全，迅如走丸，一过不留，除邪而不伤正气，此大将军救民水火，而不扰闾阖者也；制过者，其力已缓，颇难速效，正犹缚贲育而使临大敌，亦无以展其所长。东垣谓治在上者，非酒不至，必用酒浸，引上至高之分，驱热而下，未免矫揉造作，用违其长，读仲景泻心法，可悟古人无此制度，而俗人见识不真，藉口和平两字，以为尝试之计，谬矣！但久制者，可从小便以导湿热，惟清宁丸能有此功，而寻常之酒制大黄，非其伦比。近人亦有谓生者走后阴，熟者走前阴，殊是不确。《金匮》泻心汤治吐血、衄血，明是阳亢上逆，迫血妄行，故以大黄、芩、连直折其炎上之势，而乃云心气不足，必是传写有误，致令古今注家，为此节作说解者，皆嗫嚅而不可解，不如《医宗金鉴》径改为心气有馀，何等直捷爽快。承气之法，得枳实则其行尤速，得芒硝则软坚，可化燥矢为溏粪。但其味大苦，最伤胃气，胃弱者得之，无不减食，且不知味，苟非实热蕴结，诚不可轻用。凡老年气弱、瘦人阴虚，即有大便燥结、欲解不解见症，今法恆用玄明粉七八分，合枳实四五分，槟榔六七分，奏功甚捷，可无碍胃腹痛之弊，且亦一过无馀，力亦不亚于生军，较为轻微淡远，不动声色，亦犹幺麽小丑，尚非据险负隅，则一偏裨之职，亦足以荡平之，正不烦名将亲征，小题大做云尔。
〔禁忌〕缪仲淳谓：血闭由于血枯，便闭由于血少肠燥，胸腹胀满由于中气不运，女子腹痛由于厥阴血虚等证，皆不可妄为推荡。

连翘  ***************************
《本经》：「味苦，平。主寒热，鼠瘻，瘰疬，痈肿，恶创，瘿瘤，结热，蛊毒。」（创，今本作疮）。
《别录》：「去白虫。」
〔发明〕连翘味苦，苦能清热。形圆而尖，中空有房，状似心脏，故专清心家之热，此物理自然之情性，非勉强附会之言也。又凡质轻而空松者，必有开泄宣通之作用，故亦能散结而泄化络脉之热。《本经》治瘰疬痈肿，疮疡瘿瘤，结热蛊毒，固以诸痛痒疮，皆属于热，而疏通之质，非特清热，亦以散其结滞也。六朝以降，皆以古说心与小肠为表里，谓清心之品，能通小肠，则即可开泄膀胱，导小水，祛下焦之湿热，是以甄权谓通利五淋，小便不通，除心家客热，实则附会之说，必不可信。
〔广义〕《日华》谓其治疮疖，排脓止痛。
东垣谓其散诸经血结气聚，消肿。
丹溪谓其泻心火，除脾胃湿热。
石顽谓其轻清而浮，主治诸疮，为结者散之之义。
缪仲淳谓：主瘰疡瘿瘤，皆足少阳胆经气郁有热。
海藏以主耳聋（亦气火上壅之证耳）。
〔正讹〕仲景麻黄连轺赤小豆汤，治瘀热在里发黄。注家谓连轺即连翘之根，且谓无根则以实代。考《尔雅·释草》：连导翘。郭注一名连苕。盖翘之与轺、苕，即一声之转，古书极多同音通用之例，则连翘、连苕、连轺，明是一物。既能清湿热而通利小水，自然可治瘀热之发黄，何必强以根实妄为区别？然注《伤寒论》之为是说者，固亦别有所本，以《本草经》别有翘根一条，然《本经》翘根，虽称其主下热气，而无利水治黄之明证。且于连翘则曰生山谷，于翘根则曰生平泽；《别录》谓连翘生太山，翘根生嵩高，皆大有分别，其非一物甚明。是以弘景已谓翘根方药不用，人无识者，而《唐本草》列于有名未用类中，乃海藏强作解事，竟谓即连翘之根，而李濒湖从之，非也。

连翘心  ***************************
〔发明〕近人有专用连翘心者，即其房中之实也。细而质轻，故性浮而专清上焦心肺之热，较之其壳在外，亦能通行经络，其用固自有别。然虽是心，而亦不坚实，若竟谓能清心家实火，亦殊未必。

决明子（即草决明，亦名马蹄决明）  ***************************
《本经》：「决明子：主青盲目淫，肤赤白膜，眼赤痛，泪出。」
《别录》：「味咸、苦、甘，平、微寒。疗唇口青。」
〔发明〕决明子，其形如豆，其色青绿，味咸，故专于入肾。古人主治，皆以为眼目要药，似乎疏风清热，实则补肾益精，所以能治青盲等肝肾阴虚之证。然必久久服食，方能取效。而肝热、风热等证，亦非切要之品。《日华》谓其助肝益精，作枕治头风明目，甚于黑豆；丹溪谓其益肾；甄权谓叶作菜食，利五脏，明目，其义皆同。《别录》谓其咸苦甘平，似嫌丛杂，其能疗唇口青，盖肝气之病。缪氏《经疏》以决明子合沙苑蒺藜、甘菊、杞子、生地、女贞、槐实、穀精草，补肝、明目、益精，能疗肝家虚热。又方合生地、甘菊、荆芥、黄连、甘草、玄参、连翘、木通，主暴风热眼痛，眵泪赤肿。
颐按：缪氏治目二方，已近于俗医通套方剂，然一治肝肾之本虚，一治风热之标实，理法秩然，犹有可取。
〔正讹〕决明子明目，乃滋益肝肾，以镇潜补阴为义，是培本之正治，非如温辛散风、寒凉降热之止为标病立法者可比，最为有利无弊。乃王旻《山居录》竟谓其多食患风，必有误会，濒湖已明辨之。而张石顽又谓久服则伐肝搜风太过，反致虚风内扰，是误认为祛风泻肝之用，其亦思质坚下坠，色青而绿，能入肝肾，滋养真阴，夫岂升散疏泄之品，所可等类齐观者耶？

地肤子  ***************************
《本经》：「味苦，寒。主旁光热，利小便，补中，益精气。」（旁光，今本作膀胱）
《别录》：「去皮肤中热气，散恶疮，疝瘕，强阴。」
〔发明〕地肤子苦寒泄热，止有清导湿热，通利小便之用。《本经》又谓其补中，益精气，《别录》称其强阴者，乃湿热不扰，而阴精自安之意，断不可拘泥字面，认为补益之品。陈藏器乃谓众病皆起于虚，虚而多热者，加地肤、甘草，可谓颟顸已极，张石顽从而和之，大不可解。《别录》又主疝瘕，甄权谓治阴㿗，皆惟湿热内蕴者可用，若虚寒气滞，大非所宜。

王不留行  ***************************
《本经》：「味苦，平。主金创，止血，逐痛，出刺，除风痹，内寒。」（创，今本作疮）
《别录》：「味苦、甘，平。止心烦鼻衄，痈疽，恶疮，瘻，乳妇人难产。」
〔发明〕王不留行，通利迅疾，故得此名。言虽有王命而不能留其行，则流利之性峻矣。其味又苦，则泄降下行，惟热结者为宜。《本经》主金疮止血，逐痛刺，《别录》止心烦鼻衄，痈疽恶疮，皆清火活血之用。除风痹者，风热壅于经络也，而风寒、寒湿，非其治矣。惟《本经》「内寒」二字，殊不可解，李氏《纲目》引作内塞，当即濒湖所改，似非讹字，然别本皆作寒，是当存疑，不必强解。又治产难，通乳汁；甄权谓治风毒，通血脉；《日华》谓主游风风疹，妇女月事不匀；濒湖谓利小便；景岳谓利阳明冲任血海，通经滞不调；石顽谓走而不守，长于利窍，皆以破结宣导为功。苟属虚体，慎弗轻投，而妊娠尤为大禁。

漏芦  ***************************
《本经》：「味苦、咸，寒。主皮肤热，恶创，疽痔，湿痹，下乳汁。」（创，今作疮）
《别录》：「大寒。主热气，疮痒如麻豆，可作浴汤。」
〔发明〕漏芦，滑利泄热，与王不留行功用最近，而寒苦直泄，尤其过之，苟非实热，不可轻用，不独耗阴，尤损正气。《日华》谓通小肠，治泄精，溺血，肠风，乳痈，排脓止痛，通经脉。皆惟实热之证，可以暂用。石顽谓苦寒解毒，利窍杀虫，排脓消肿。古治痈疡以漏芦汤为主药，盖咸能软坚，苦寒清热解毒之功。然服之必泻，则热从下出，故气虚者非其所宜，而妊妇尤为切禁。
附：漏芦汤方：漏芦、连翘、生草、大黄、生耆，治痈疽热证。
寿颐按：此汤惟实热壅结宜之。其用黄耆，盖欲以监制其迅利，然补气之药，以治痈肿，究属非宜，若曰彼此牵制，欲其虚实二家，无投不利，则模稜两可，必无桴应之理，此成方之所以不可混用也。惟在临证时审其虚实寒热，而知所损益，然后可以恰当病机耳。

甘蕉、蘘荷  ***************************
〔发明〕甘蕉、蘘荷，诸家本草皆分为二。考《说文》襄荷，一名葍蒩；《广雅》：襄荷，蓴苴也；葍蒩、蓴苴，其音甚近。《楚辞》王注又作蓴菹，《古今注》又作[艹/㹿]苴，《史记·司马相如传》又作猼且，《汉书》则又作巴且，文颖注，一名巴蕉，转展变迁，此后世芭蕉之名所由来也，此皆巴蕉、襄荷本为一物之明证。《古今注》谓[艹/㹿]苴色紫，襄荷似[艹/㹿]苴而白；苏颂谓红蕉，如火炬，是又以花之色为分别。《广韵》则云蓴苴，大襄荷名。是又以大小分也。今按：蕉花虽曰有白、有绿、有紫，而性质皆同，无所用其区别，最为喜阴而恶阳，府之墙隅则茂，移植高旷则萎，阴寒之性，已可概见。惟南方闽粤温暖之地，结实最繁，大江以南，最不易见其一花，此为阴寒性质，一遇霜霰，即已黄落，不胜天气之寒凉也。是以其果味虽甘美，气则大寒，能清肺胃热邪，通大肠燥结，凡燥火之人，生津止渴颇佳，而非阳气有馀者，不堪数啖。孟诜谓生食止渴润肺；吴瑞谓解酒毒，止肌热烦渴；濒湖谓压丹石毒，其义皆同。《别录》谓甘蕉根大寒，主痈肿结热；苏恭谓捣敷热肿；孟诜谓治黄疸；《日华》谓治天行热狂，烦闷消渴，解金石毒发，并捣汁服之。其蕉油（以管插甘<注：原作「茎」，显误，改>蕉茎取之），即自然汁，《日华》谓治头风，止烦渴，疗汤火伤。襄荷根则《别录》虽称其辛温，然谓其治中蛊及疟，捣汁服，则仍是清热解毒之功用，必非性温。弘景以主溪毒、沙虫、蛇毒、中蛊毒，皆治湿热蕴结之患，则其性可知。然《别录》既言其辛温，而孙思邈亦以为微温者，盖以古人恆以襄荷与姜并言，如司马相如传有茈姜、襄荷之句，而襄荷之躯干又细，茎叶有似乎姜，因亦误会其性之辛温耳。实则大寒之品，凡非实热，皆不可用。即如甘蕉，今亦为常嗜之品，然非胃火有馀之人，下咽必凝滞不适，甚者且致腹痛泄泻，尤其确据。石顽误谓襄荷治喉舌口疮糜烂，妇人月闭及伤时气、壮热头痛等证，皆取其辛散，实则皆以大寒解其蕴结之热邪，苟非实热，胡可轻试。若肠胃不坚，脾阳不健者，得此作痛作泻，又可操券而待。热毒痈肿，小儿赤游风疹，巴蕉根捣徐，捷效。见《肘后方》。

箬叶  ***************************
〔发明〕箬，始见于濒湖《纲目》，即衬笠之箬叶。古字亦作篛。其茎似竹而细小，其叶甚大。濒湖谓气味甘寒，治吐血、衄血、咯血、呕血、下血、溲血，并烧存性，温汤服一钱匕。又通小便，利肺气，喉痹，消痈肿。张德恭谓治痘疮倒靥，以箬叶灰一钱匕，入麝香少许，酒调服之。石顽谓干箬蒂煎汤，治胃热呃逆，性较柿蒂为平。又取灰以香油调敷汤火伤，甚良。盖清芬之品，具有清热利窍之功也。

灯心草（石龙刍）  ***************************
〔发明〕《本经》止有石龙刍，云一名龙鬚，即今织蓆之草也。宋《开宝本草》乃有灯心草，其形较之织蓆者为粗，其质较松，今剖其穰为灯心，而以其壳为簑衣，二草虽非一种，然是同类，皆生于下隰之地。味淡质轻，故专于通利，能泄湿热而清导小水，亦降心肺之火。《本经》谓石龙刍，味苦微寒，主心腹邪气，小便不利，淋闭，风湿鬼注，恶毒。其所谓邪气恶毒者，即以湿热之邪言者也。治风湿者，亦取其利湿之意。《别录》谓治痞满，除茎中热痛，仍是泄热利水之意。陈藏器谓败席治淋及小便卒不通；《开宝本草》谓灯心草主五淋，败席更良；洁古谓泻肺，通溺涩癃闭，行水治肿；丹溪谓治急喉痹，烧灰吹之，以灰饲小儿，止夜啼；濒湖谓降心火（注：原作「血」，据《纲目》改），止血（注：血下原有「热」字，查《纲目》无，当为衍字，删），通气消肿，又无一非泄热利水之用。又灯心之质，尤为轻虚，故开肺泄水，尤其专长，以开喉痹，其义在此。但研末烧灰，其法甚难，以米粉浆之，则可研，塞紧于竹节中，糠火煨之，则成炭。要之质贱而味淡，除利水以外无用。《韩氏医通》有天一丸，以灯心为末，合滑石、二苓、猪苓、泽泻，再用人参膏为丸，其功用亦不过通利小水而已，可谓矫揉造作，是亦医界之魔矣。

木贼草  ***************************
〔发明〕木贼，以磨擦木器得名。虽有坚木，擦之则粉屑错落，而草不损，其伐木之性甚强，故以治疗肝胆木邪横逆诸病，能消目翳，破积滞，皆消磨有馀之用也。质轻中空，故丹溪谓其发汗至易，濒湖谓与麻黄同形同性，亦能发汗解肌，升散火郁，故能治眼目诸血之病。然则为目科要药者，固不仅取其剋木，能磨擦障翳，亦含有疏风行血，泄化湿热，升散郁火诸义。其治喉痹、血痢、泻血、血痔、血崩、月事淋漓、疝气等证，固皆气滞血瘀，肝郁不疏为病，疏泄窒滞，升散郁热，兼以伐肝木之横，而顺其条达之性，木贼之用尽于此矣。《嘉祐本草》谓主目疾，退翳障，消积块，疗肠风，止痢，及月事不断，崩中赤白。濒湖谓解肌，止目泪，止血，去风湿疝痛，大肠脱肛。石顽谓主目病风热暴翳，取其发散肝肺风邪，久翳及血虚者非宜。且谓多服则令目肿，盖疏散太过，反伤正气矣。要知克削之力甚强，即治下血、血痢、血崩、血痔诸证，皆惟有馀之体为宜。苟其气虚，皆当审慎。而血痢、便血、崩中，及月事淋沥诸症，则气虚不能摄血者为多，尤不可不知所顾忌也（注：发明项名，原误作「本经」，今改）。

蛇床子  ***************************
《本经》：「味苦，平。主妇人阴中肿痛，男子阴痿湿痒，除痹气，利关节，癫痫，恶创。」（创，今作疮）
《别录》：「辛、甘，无毒。温中下气，令妇人子脏热，男子阴强，令人有子。」
〔发明〕蛇床子，温燥刚烈之品，《本经》虽称其苦平，然主治妇人阴中肿痛，男子阴痿湿痒，则皆以寒湿言之，必也肾阳不振，寒水瀰漫，始可以为内服之品。甄权已谓其有毒，濒湖且谓蛇虺喜卧其下，食其子，盖产卑湿污下之地，本系湿热之气所锺，其含毒质可知。观雷斅制法，以浓蓝汁同浸，再以生地黄汁拌蒸，无非监制其燥烈之性。其反能治湿热病者，同气相求，以从其类也。故近今医籍，绝少用为内服之药，况市肆中以为贱品，皆不泡制，而可妄用以入煎剂乎？《本经》又谓除痹气，利关节，癫痫，则刚烈之性，本能通行经络，疏通关节，然非寒湿及未经法制者，慎勿轻投。《本经》又主恶疮，则外治之药也。
《别录》又谓辛甘，能温中下气，令妇人子脏热，男子阴强，令人有子，则专温肾阳，更属彰明较著。甄权谓治虚实湿痹，毒风[疒/帬]痛，起腰痛，去风冷，益阳事；《日华》谓治腰胯痠痛，四肢顽痹，缩小便，去阴汗湿癣，赤带下；景岳谓逐寒疝，起阳痿，主阴衰无子，皆是强阳主治。石顽谓辛香性温，助男子壮火，肾火易动，强阳不固者，弗用，甚是正论。李濒湖竟泛泛然谓其补男子，有益妇人，则以《本经》列于上品，而过于推崇，遂有左道旁门，专于兴阳而戕人生命者，皆此类补阳助欲，不顾其本之说，有以误之，是不可以不慎也。惟治外疡湿热痛痒，浸淫诸疮，可作汤洗，可为末敷，收效甚捷，不得以贱品而忽之。

葵  ***************************
（即锦葵，古亦称荆葵，即《诗》东门之枌，及《尔雅》之荍也。其子即冬葵子）

冬葵子  ***************************
《本经》：「味甘，寒。主五脏六府寒热羸瘦，五癃，利小便，久服坚骨长肌肉。」
《别录》：「疗妇人乳内闭肿痛。」
〔考证〕花卉之中以葵为名者最多，其实则种种不一。古人以葵为常食之品，如《诗》之烹葵，《礼》之夏用葵，最是习见之物，然今人皆不识为何物。考《尔雅·释草》：莃、菟葵；郭注：似葵而小，啖之滑。是菟葵固可啖，而曰似葵则非葵矣。《尔雅》又有芹、楚葵，即今之水芹。《毛诗传》又有茆，凫葵；《说文》有虊，凫葵；《广雅》有虊、茆，凫葵。即今之蒪菜，则皆可食。然各为一种，虽同以葵名，而非即葵也。《尔雅》又有终葵繁露，郭注谓大茎小叶，近人以为似今之西番莲，则非葵之同类。李濒湖谓即《别录》之落葵，以落字为即终字之误，其说甚是。则今之胭脂菜，性亦寒滑，与葵相近，因得葵名，此又别为一种。许叔重《说文解字》则曰葵，菜也。又有希免葵、芹楚葵、虊凫葵，似许氏所称之葵菜，即此三者之总称，然古人既以一字为名，苏恭亦谓常食之品，则固专有一种，必不能如苏颂《图经》之例，意以蜀葵、锦葵、黄葵、终葵、兔葵等物，浑合言之，而曰皆有功用也。考《尔雅》荍，蚍衃，郭注今荆葵也，似葵，紫色；《说文》荍，蚍虾也；《诗》东门之枌；《毛传》荍，芘芣也；《正义》引舍人注：荍，一名蚍衃；陆机疏：芘芣，一名荆葵；《广雅》荆葵，葵也；罗愿《尔雅翼》荆葵，花似五铢钱大，色粉红，有紫纹缕之，一名锦葵；郝懿行《尔雅义疏》谓荆、锦、荍，俱一声之转；阮文达谓荍即《经典》之葵，今人不识，惟扬州人以为常蔬（注：原作「疏」，据意改），清油淡煮，味极甘滑。阮氏籍录仪征，博通今古，其说堪信，且与古人所谓葵性甘滑者，自然符合。然则葵之专名，自当属之荆葵，非菟葵、楚葵、凫葵之别为一物者可比。寇宗奭谓绿叶如黄蜀葵，其花至小，如初开单叶蜀葵，有檀心，色如壮丹姚黄者，即锦葵也。虽郭氏《尔雅注》谓荆葵似葵，则荆葵与葵，明非一物，然细玩郭氏注文，既谓菟葵似葵而小，又谓荆葵似葵，则菟葵、荆葵，又皆非葵，试思其所谓葵者，果是何物，岂欲以终葵繁露当之乎？然郭注又以为承露大茎小叶，花紫黄色，则又与荆葵、菟葵皆不类，何得称其似？此郝懿行《尔雅义疏》所以谓郭氏亦不识葵也。今推景纯之意，未必果不识葵，其谓荆葵似葵紫色者，盖谓荆葵之花，似蜀葵而色紫耳，似今本《尔雅》注文，脱一蜀字，是则蜀葵乃葵之大者，而荆葵则为古人烹葵、葵苴之葵，其花紫色，洵是确凿可据。再以阮氏芸台之意合之，乃知古人以葵为菜，即今之锦葵，于古则亦谓之荆葵，其菟葵则为葵类之较小者。而蜀葵则似葵而大，一茎直上，高者至八九尺，花似木槿而大，五色俱备，又有单瓣千瓣之不同，古人谓其疏茎密叶，翠萼艳花，金粉檀心，颇堪写照。《尔雅》则谓之戎葵，《名医别录》则谓之吴葵，《尔雅翼》则作胡葵，郝懿行谓戎、蜀、吴、胡，皆谓其大，非是戎、蜀、吴、胡得来，其说甚是。今京人呼为秫稽花，登莱间呼为秫齐花，吴人又呼为淑其花，皆蜀葵之转音也。又别有一种黄蜀葵，叶如鸡爪，花则色黄而大，与蜀葵又大异，今谓之秋葵花，而亦非一茎直上，其大如臂，其高盈丈，顶巅一花，大如盘，四周单瓣，中簇细蕊之向日葵也。《广雅》又有地葵，地肤也，则即地肤子。《广雅》又曰蘬，葵也；王氏引之《广雅疏证》，则又以向日之葵，与《诗》之烹葵，合而为一。其实向日秋葵，不堪作蔬，而蔬之荆葵，花不向日，且向日之葵高大，迥非为蔬之葵可比，亦万不能合而为一。至近世更有所谓紫背天葵者，又别是一种。凡此数者，又同以葵名，然皆以二字连缀为名，在一类数种之例，且皆不可以为蔬。其可以为蔬者，惟莃之为兔葵，芹之为楚葵，虊茆之为凫葵三种，而亦皆以二字连缀为名。惟荆葵则后人又作锦葵，而古人止名为葵，是当分析言之，各还其本真，必不可因其同有葵名，而互相援引，更增纷扰。历考诸书，虽《尔雅》《说文》等注，已不免有沿误之处，以致诸家本草，更多彼此歧出，益令后人不易识别。孙氏星衍问经堂辑刻《本草经》，犹以冬葵子与《尔雅》之终葵繁露为一物，以冬之与终，古书本通用也，实则终葵之合音为推，乃形容之词，言其上锐下大，其形如椎。繁露之叶及子，皆形圆而锐，故有终葵之名。其子色紫可染，今俗谓之胭脂子，虽其叶亦可为蔬，而非入药之冬葵子。又粤地所产葵扇之葵，更别有一种。总之草类中以葵为名者太多，惟向日之秋葵，不入药剂，其馀者皆有滑润寒凉之性，意者古人命名之义，即因于此。所以其体各殊，而其用相似，然正惟其性之相近，尤足令谈医者淆乱见闻而莫衷一是，实则各有本真，不可诬也。兹特详析考之，分系各条之下。
〔发明〕葵性甘寒而滑，茎苗根实，情性俱同，功用相等。泄热通淋，滑利二便，皆湿热蕴结者为宜，而虚寒之人，脾阳不振者弗用。其茎苗孙氏思邈谓利胃气，滑大肠；苏颂谓宣导积滞，妊妇食之滑胎而产；甄权谓煮汁服利小肠，治时行黄病；汪颖谓除客热，治恶疮，女人带下，小儿热毒，下痢丹毒；孟诜谓润燥利窍，解丹石热毒。其根则《别录》谓主恶疮，疗淋，利小便，解蜀椒毒；濒湖谓利窍滑胎，止渴。冬葵子，《本经》主五脏六腑寒热羸瘦者，滑利以宣通热结也。《别录》疗妇人乳内闭肿痛，即寒以胜热，滑以导滞之用。弘景谓下丹石毒；濒湖谓通大便，消水气，滑胎治痢；《外台》葵菜叶治天行斑疮，遍身戴白浆者；《圣惠方》葵菜叶绞汁服，治小儿发斑；李濒湖谓此即痘疮，今之治者，惟恐二便频数，泄其元气，则痘不起发，葵菜滑利，似非所宜，盖古今运气不同，治法有异云云。
颐谓：古人痘疮，皆天行疠气，毒势甚盛，所以宜于凉解，后人多系种痘，则惟恐其不发，证情不同，治法自别。然元虚者，固宜温宜托，毒盛者，亦胡可不用清凉。自明以来，治痘名家，或主凉解，或主温补，皆有对证之效，所谓言岂一端，各有所当者也。夏子益《奇疾方》：葵菜，治肉生长刺如锥，痛不可忍，明是火郁结之怪疾，故宜凉解。姚僧垣《集验方》：葵根汁，治瘰疽，热毒，其证肉中忽一黤子，大如豆慄，或如梅李，或青白，或赤黑，有深根，其痛应心，能腐筋骨，毒入脏腑即杀人。此亦怪症，总是热盛之毒，故治法如此。然更宜以清心凉血，大剂清解之药辅之，盖亦夏氏《奇疾方》之所谓肉锥类也。

菟葵  ***************************
〔发明〕菟葵，见于《尔雅》《说文》，其名最古。郭氏《尔雅注》谓其颇似葵而小，叶状如藜，有毛，汋啖之滑，则必与锦葵相似，但茎叶较小耳，当即是一类二种。《御览》引《广志》云：菟葵，瀹之可食；唐《本草》云：菟葵，苗如石龙芮，而叶光泽，花白似梅，其茎叶紫黑，煮啖极滑，所在下泽田间皆有，人多识之，称其气味甘寒，下诸石五淋，止虎蛇毒诸疮，捣汁饮之。涂疮能解毒止痛。则清热利湿，解毒通淋，功用亦与锦葵相似，其为同类无疑。
〔存疑〕菟葵之名，由来最古，然其为物，似久已不识。考郭景纯《尔雅注》及苏恭《唐本草》，一言其叶有毛，一言其叶光泽，已大相刺谬。寇宗奭谓绿叶如黄蜀葵，花形至小，如初开单叶蜀葵，有檀心，色如牡丹姚黄，其叶则蜀葵也云云。是即锦葵之形状，而苏氏反以为菟葵，尤觉不似。至濒湖《纲目》，则并列三家之说，而无所折衷，又加以天葵、雷丸草之名，以为即是紫背天葵，赵恕轩《纲目拾遗》又辨之，则紫背天葵，确又别有一物，然则菟葵果是何物，聚古今诸家之说，而皆不得其真，何如存而不论，阙疑为是。颐愚以为古人于草之大者多有马牛之名，则菟葵或本作兔葵，固指葵之小者言之，合于《尔雅》郭注之说，而于《唐本草》所载主治功用，亦不相背。读书但求有用，而医药尤以切用为主，不如併入锦葵条中，较为切实，若徒多分别，无裨实用，于故纸堆中推敲搜索，未免枉费可宝之光阴。寇氏以锦葵释之，或知其本无区别，而欲合之为一乎？

紫背天葵  ***************************
〔发明〕紫背天葵，近人用以治瘰疬，颇有应验。濒湖《纲目》引《本草图经》及郑氏《通志》，以为即是兔葵。赵恕轩《本草纲目抬遗》谓郑氏《通志》言天葵状如葵菜，叶大如钱而厚，面青背紫，生于崖石者，即是紫背天葵，叶分三歧，如三叶酸草而大，有根，根下有子，年深者其子大如指，俗呼千年老鼠屎，以其形黑皮粗，如鼠屎状也。《外丹本草》名曰雷丸草，以其根下之子如雷丸耳。此则全非葵类，不过有葵之名而已。又谓紫背天葵之功用全在根，出金华、诸暨深山石罅间者，根大而佳，春生夏枯，秋冬罕有。又引《百草镜》云，二月发苗，叶如三角酸草，向阴者紫背为佳，其根如鼠屎，外黑内白，三月开花细白，结角亦细，四月枯，性惊，清热，治痈疽肿毒，疔疮疬串，跌扑，风犬伤，七种（注：原作「肿」，显误，改）疝气，痔疮，劳伤。盖其根坚实，年久愈大，故能通达经络，消除凝结之痰滞也。《纲目拾遗》引《医宗汇编》：紫背天葵子同鲫鱼捣敷疬串，立消。又引《救生苦海》治瘰疬，千年老鼠屎捣碎，同好酒隔汤煮一炷香，随意饮醉，盖被取汗，数次自效。又引黄宾江天葵丸专治瘰疬，紫背天葵一两五钱，海藻、海带、贝母、昆布、桔梗各一两，海螵蛸五钱，为末，酒糊丸如梧子大，每服五七十丸，食后温酒下。盖以桔梗开泄气分郁结，贝母消毒化痰，海藻、昆布等以软坚也。又引《经验集》荔枝核十四枚，小茴香二钱，紫背天葵四两，蒸白酒频服，治诸疝初起，寒热疼痛，欲成囊痈者。寿颐谓囊痈、子痈，多属厥阴湿热，不比寒疝之宜于温药，此方以荔茴之温，宣通气滞，而以天葵之凉，泄化湿热，立法颇良，惟用酒服，则仍以寒疝为宜，而厥阴湿热之壅，非其治也。

终葵（即燕脂子草）  ***************************
〔发明〕《本草经》无终葵，而《别录》有落葵。陶弘景谓：落葵又名承露，人多种之，叶惟可饪，鲜食冷滑，其子紫色，女人以渍粉傅面，少入药用；马志谓：落藤葵，俗呼谓胡燕脂；濒湖谓：落葵叶，冷滑如葵，故得葵名；《尔雅》曰：终葵繁露，郭注谓即承露，以其叶最能承露，而其子垂垂，亦如缀露，故得此名。而终落二字相似，疑落字乃（注：原作「及」，于义未允，改）蔠字之讹。
寿颐按：《考工记》郑注，齐人谓椎日终葵，盖急言之则曰椎，缓言之则曰终葵，本以形容其体圆上锐之词。此草叶圆剡上，有但于椎，因名终葵，字不从草。《考工记》及马融《广成颂》皆作终葵，《尔雅》从草，已是俗字，本草之落葵，则以形近而误，固无疑义。《别录》：落葵，一名繁露，即本《尔雅》，尤其明证。盖冕旒之垂，名曰繁露，而此草之实，累累下垂，又为近似。韩保昇谓蔓生，叶圆厚如杏叶，子似五味子，生青熟黑；濒湖谓其似杏叶而肥厚软滑，八九月开细紫花，累累结实，大如五味子，熟则紫黑色，揉取汁红如燕脂，女子饰面点唇、亦可染物，谓之胡燕脂，亦曰染绦子，但久则变色耳。今按其叶作蔬，甘滑鲜美，但微有青草气，其清热滑润之功，可见一斑。《别录》称其气味酸寒，而滑中散热；濒湖称其利大小肠，固亦锦葵之流亚也。又按：此草蔓生，宜入蔓草部，旧本皆在菜部，以其可以为蔬也。今列于此，以葵之名而类之耳。

蜀葵  ***************************
〔发明〕蜀葵，虽大于葵，而气味甘寒，性亦滑利，与葵不异。其苗，则孙思邈称其除客热，利肠胃；藏器治丹石发热，热毒下痢；《日华》谓捣涂火伤；濒湖谓滑窍治淋，润燥，易产。其花，则《别录》谓理心气不足；洁古谓治带下，赤治血燥，白治气燥，皆取其寒滑润利也；濒湖谓和血润燥，利大小肠。其子，则《日华》谓主淋沥，通小肠，催生堕胎，疗水肿，治疮疥。皆以寒滑见长，惟宜于燥热之证，而虚者忌之。

黄蜀葵  ***************************
〔发明〕此又别是一种，非即蜀葵之黄花者。叶似鸡爪，秋深开花，今之所谓秋葵花也。性亦寒凉滑利，因之亦以葵名。《嘉祐本草》谓其花主小便淋，催生，治恶疮脓水不差，作末敷之；濒湖谓其花消痈肿，其子亦消痈肿，治五淋水肿，通乳汁，为催生利小便要药；濒湖引《经验方》黄蜀葵花，麻油浸密收，治汤火灼伤。今多有预制以备缓急者，最能止痛定腐，甚有效也。

龙葵（即老鸦眼睛草）  ***************************
〔发明〕此草性质亦寒凉滑利，故亦名葵。茎柔而嫩，似蔓非蔓，延引甚长，故以龙为名，言其蜿蜒不已也。吾吴土俗亦呼为老鸦眼睛藤，结子浑圆，一簇数颗，生青熟黄，故有老鸦眼睛之名。亦有生青熟红者，其茎叶花蕊皆同。苏颂《图经》谓之赤珠；陈藏器《本草拾遗》谓之龙珠，实即一类二种。《唐本草》谓龙葵去热退肿；苏颂谓治妇人败血；濒湖谓消热散血，压丹石毒，疗痈疽肿毒，跌打损伤；孟诜谓捣敷疔肿火丹。盖可敷可服，以清热通利为用，故并治跌仆血瘀，尤为外科退热消肿之良品也。

酸浆（即金灯笼草）  ***************************
〔发明〕酸浆之苗叶形色，颇与老鸦眼睛草近似，李濒湖谓本是一类二种。但龙葵茎光无毛，五月以后开小白花，五出黄蕊，结子无壳，累累然数颗同枝，子有蒂盖，生青熟紫黑；而酸浆则同时开小花，黄白花，紫心白蕊，其花如杯，无瓣，而有五尖，结一五稜之铃壳，一枝一颗，悬如灯笼，壳中一子，生青熟红。《庚辛玉册》谓灯笼草，产于川陕者最大，叶似龙葵，结实有四叶盛之，如灯笼，河北呼为酸浆。陶弘景谓酸浆之子作房，房中有子大如梅李，黄赤色，盖土宜不同，所产微异。《嘉祐本草》作苦耽，以其苗之味也。《本经》言其味酸辛平，主热烦满，定志益气，利水道，难产吞其实立产。则亦寒凉泄热、滑利之功用。弘景谓捣汁服治黄病；《唐本草》谓灯笼草治上气咳嗽，风热，明目，根茎花实并宜；《嘉祐本草》谓苦耽苗子治鬼疰邪气，热结目黄，大小便涩，骨热劳乏，呕逆痰壅，痃癖痞满，小儿无辜疳，瘰疬，大腹，杀虫，落胎，去蛊毒，并煮汁饮，亦（注：原作「并」，误，据《纲目》改）生捣汁服；丹溪谓苦能除湿热，轻能治上焦，主热咳咽痛，故此草治热痰之咳嗽，佛耳草治寒痰之咳嗽；濒湖谓寒能除热，故清肺除咳，滑能利湿，故降气化痰；苏颂谓其子除热治黄；《嘉祐》谓其治骨蒸劳热，尸疰疳瘦，痰癖热结，与茎苗同功。然寒降滑泄，皆实热者为宜，中气虚寒弗用。丹灶家以伏丹砂汞毒，亦清凉以制其刚烈也。

败浆  ***************************
〔发明〕此草有陈腐气，故以败浆得名。能清热泄结，利水消肿，破瘀排脓，惟宜于实热之体。《本经》称其味苦，平。主暴热，火创，赤气疥搔，疽痔，马鞍热气（创，今作疮。搔，今作瘙。「马鞍热气」四字颇不经见，盖阴胯间热气蒸腾，亦阴分之湿热也）。《别录》称其味咸，微寒，除痈肿浮肿，结热风痹，产后痛；甄权称其辛苦，微寒，治毒风，[疒/帬]痹，破凝血，能化脓为水，止烦渴，疗腹痛，产后诸病；《日华》治血气心腹痛，破症结，催生下胞，定血运，吐血衄血，赤白带下，赤眼障膜，胬肉，聤耳，疮疖，疥癣，丹毒。无一非实热瘀滞之证，惟产后诸痛，当以瘀露作痛者为宜。而濒湖所引《别录》，竟作产后疾痛，《大明本草》又以产后诸病浑言之，则流弊良多，不可不知所辨别者也。

苎麻根  ***************************
〔发明〕苎根见于《别录》，称其气寒，主小儿赤丹，又言渍苎汁疗渴。古今所引《别录》之文止此，惟濒湖《纲目》引《别录》则有安胎一说，不知何据。按：白苎性寒，古方多言其主治小便不通，五淋热结等症，则有泄热通利之力，是以《日华本草》谓其甘寒而滑，乃近人偏以为妊娠安胎之用。盖以苎麻之质坚韧，取其坚固胎元之意，实则既寒且滑，必非胎动者所宜。且根主下行，尤为妊娠禁品。考古今医药诸书，惟梅师方用以治胎动，忽下黄汁，此外殊不多见。丹溪且言其行滞血，则更与胎动大相刺谬，濒湖所引未见古本，恐不可训。虽《大明》亦有治胎漏下血一条，则《日华本草》本多不经之论，且与其所言性滑之文，自相矛盾，更不足据。《日华》又谓治心膈热，天行热病，大渴大狂，解金石药热，心烦，则皆其凉降之力也；石顽谓治产后血晕腹痛，专行滞血，又谓麻茎苦温，专散陈久瘀血，则皆以破血逐瘀为用矣。苏恭《唐本草》又谓苎麻子治赤白痢，又是消积导滞之用，皆足为滑泄一层证佐。然则苎麻之根，似未可视为安胎套药。

胡芦巴  ***************************
〔发明〕胡芦巴，始见《嘉祐本草》，言其味苦大温，主治元脏虚冷气，腹胁胀满，面色青黑。得茴香子，治旁光气甚效，乃温养下焦，疏泄寒气之药。后人以治疝瘕、脚气等证，必系真阳式微，水寒气滞者为宜，苟挟温邪，即为大忌。石顽谓元阳不足，冷气潜伏者宜之。又谓奔豚偏坠及小腹有形，上下走痛者，用胡芦巴丸，肾气不摄，上热下寒，厥热呕吐者，用黑锡丹，皆与金铃子一寒一热同用，其导火归元之功可知。张子和《儒门事亲》谓病目不睹，服胡芦巴频频不缺，不周岁而目中微痛，恍如虫行入眦渐愈。
寿颐按：此惟治肾气真寒，因而目盲者。然目病之此证极少，即曰有之，亦非一物所能奏效，而子和过甚言之，殊不足信。《直指方》胡芦巴一味炒研末，茴香汤下，治小肠气痛，此亦肾气虚寒者为宜，辨之不可不审。

红花（古名红蓝花）  ***************************
〔发明〕红花，其叶如蓝，而其花色红，故古有红蓝之名。始见于《开宝本草》，已名红花，称其辛温，主治产后血晕，口噤，恶瘀不尽，绞痛，胎死腹中。盖以其色殷红，体质又轻扬疏达，故专入血分，为疏通经络，活血行滞之品。海藏谓辛、甘、苦，温，肝经血分之药，得酒尤良；丹溪谓多用则破瘀，少用则养血；濒湖谓活血润燥，止痛散肿，通经；景岳谓达痘疮血热之难出，散斑疹血滞之不消者；石顽谓其解痘毒，散赤肿，治产后血晕，瘀痛，宜和童便用之。过用，亦使血行不止，且兼能上行，不可不知。要之，性本温和，气兼辛散，凡瘀滞内积，及经络不利诸证，皆其专主，但走而不守，迅利四达，不宜大剂独任，苟仅以为疏达和血之用，小剂亦无流弊。若《养疴漫笔》所谓产闷已绝，以红花数十斤煮汤薰之，半日乃苏之说，则小说家无稽之言，不足取信。李濒湖虽以许胤宗薰柳太后中风一法相比，然试以医药之实在功用言之，许案治病在腠理，药气薰蒸，以通皮毛之气，犹可说也，若产后闷绝，则是里病，岂薰蒸之气所能达到，且病在血分，又非仅通其气分可以有功。况红花又能气分之药（注：语不通顺，疑有误植或脱漏），寿颐每谓文学家不明医理，所载医家治案异想天开，不合医药之原理者，所在而是。《二十四史》方术传中，已多怪怪奇奇之事，更何论乎邑志家乘，传记卮言。寿颐辑录《古今医案平议》，拟以怪诞不经诸案，编为附录一种，颇觉牛鬼蛇神，无其不有，而考其原本，多出正史，多出志乘，若小说谰言犹不在其列，学者必须辨得真是非，而后医药之真相，乃不为邪说淫辞所蔽，则此道其庶乎有昌明之一日也（许治柳太后一条，寿颐尚疑其文人附会，果未必有是事，说详拙编《古今医案平议》第二种内风脑神经病门真中风一类）。《图经本草》：红花一大两，分为四分，以酒一大升煮，顿服，治血气痛。
寿颐按：斤两升斗，皆古小而今大，大约唐以前仅及今三分之一，至隋唐之间，则通行之权量，已与今相近。惟量药则犹沿用古法，所以其时有大称小称（称，今作秤）、大斗小斗之名。大者即当时所通行，小者即旧时之权量也。唐人医书，时有大两、大斗、大升字样，则即以当时通用之权量为计，所以别于古法，可见其时著书者之精细。此方所谓一大升、一大两，即其例也。寿颐别有《古今权量考》，言之颇详，已编入《谈医考证集》中。

藏红花（蕃红花）  ***************************
〔发明〕西藏红花，产于藏地，赵恕轩《本草纲目拾遗》载之，称其形如菊，干之入沸汤中，水色如血，可绞汁四次者真。治各种痞结，每服一朵，冲汤服，忌油腻、盐。又引王士瑶谓治吐血不论虚实，用花一朵，以无灰酒一盏，隔汤炖汁服，入口即止，屡试皆效。盖亦降逆顺气，开结消瘀，仍与川红花相近，而力量雄峻过之。今人仅以为活血行滞之用，殊未足尽其功用。按濒湖《纲目》已有番红花，称其产西番、回回及天方国，似亦即今之所谓藏红花，称其主心气忧郁，结闷不散，能活血，治惊悸，则散结行血，功力亦同。又引《医林集要》用撒法即（「即」番红花之别名，盖彼中之土语）二分，水一盏，浸服，治伤寒发狂，惊悸恍惚，亦仍是消痰（注：原本「痰」，上无「消」，据另本增）泄滞之意，但加以清热通导一层，功力亦尚相近。惟称其气味甘平，则与藏红花之腻涩浓厚者不类。要之土宜，各有微异，疑皆川红花之一类数种也。但藏红花价值甚贵，其功力只较之川产峻烈一筹，凡有贫病，苟非必不得已，可弗轻投。

燕脂  ***************************
〔发明〕即红蓝花汁制成，闺中以为面脂润色之用，制法不止一种，濒湖《纲目》载之甚详，皆以红汁染成，以活血为用，仍与红花同意。惟自海舶交通，西人所造各种颜料盛行之时，艳丽绝胜土产，而皆含毒质。今之燕脂锦、燕脂棉已纯是洋色制成，断不可入药笼，不如仍用红花，犹为稳妥。

大蓟、小蓟  ***************************
〔发明〕大蓟、小蓟，茎叶有大小之殊，其形色花蕊，颇与红花相近。但花色青紫而不红，盖亦红花之类，止血破瘀功用亦甚相近。《别录》称其气味俱甘温，《日华》则俱以为凉。其大蓟根，《别录》谓主治女子赤白沃，止吐血鼻衄，安胎；甄权谓捣汁服半升，主下血立瘥。《日华》又谓其叶主肠痈，腹中瘀血及跌扑损伤，生研和酒、童便服。
寿颐按：二蓟主治皆以下行导瘀为主。《别录》以大蓟根止吐血鼻衄者，正以下行为顺，而上逆之吐血可止。又谓安胎，则破瘀泄导之性，适得其反，恐不可从。甄权谓主下血，亦殊未允。
藏器谓：小蓟根，破宿血，生新血，主暴下血血崩。
寿颐按：此以有瘀者言之，非虚脱症，宜注重一暴字。
又谓：主金疮出血、呕血等。
苏恭谓：大小蓟，叶虽似而功不同，大蓟出山谷，根疗痈肿；小蓟生平泽，不能消肿，而破血则同。
石顽谓：大小蓟花俱甘温，根俱微凉，但小蓟力微，可以止血退热，不似大蓟之能破瘀散毒。近医止用其花，则专于散血，然皆下行，脾胃虚弱，泄泻少食者禁用。

刘寄奴  ***************************
〔发明〕此草以刘裕小字得名，《南史》所谓捣药治伤者也。其性苦，温，善于破瘀宣通，专为逐血攻胀之用，并以外敷，止血定痛，治伤。亦治产后瘀未净诸疾及大小便血，心腹结痛，症瘕经闭。然专于攻破，非实证不可妄用。

鳢肠（即旱莲草）  ***************************
〔发明〕鳢肠草，折其茎，汁出须臾而黑，故得此名，言如鳢鱼之肠也。产于下隰地，结实如小莲房，因有旱莲之名。古谓之金陵草，亦称墨菜。汁黑而黏，故入肾补阴，而生长毛发；又能入血，为凉血止血之品；又消热病痈肿。但黑色之药，纯阴用事，非阳盛之体，不应多用，脾虚泄泻尤忌。凡劳怯诸证，阴虚火旺者，不可以此等阴药，专治其标，须与补中健脾之剂，相辅成功，乃为万全无弊之策。若止知为热，徒事寒凉，则虚火未必安潜，而脾胃之阳先败，必有过中泄泻、不食之虞。且虚火纵以逆折得息，而反为纯阴无阳之候，又将何以善其后耶？《唐本草》谓气味甘酸而平，主血痢，及针灸疮发，血不可止者，傅之立止。汁涂眉发，生速而繁。《日华》谓通小肠，治疮疡。濒湖谓乌髭发，益肾阴。

棉花  ***************************
〔考证〕棉花，种出异域，宋季始入中土，吾乡自松江黄道婆携来，遂为土产之一大宗，衣被苍生六百馀年，遍地都是，童稚皆能识之，固不烦再详其形色。考《代醉编》，此物始为番使黄氏所传，虽一本丛生，有似灌木，然年年播种，宿根不能再生，确是草类。李氏《纲目》名以木棉，而列于灌木类中，究非真相。濒湖亦谓棉有草木两种，木棉产于交广，树高数丈，而江南、淮北所艺者，皆似草之木棉，则李氏亦知其非木本。今复推广益远，美洲大陆亦为恆产之一宗。而木本之棉，则出产无多，不足供制纱织布之用。然则元明时代所称蕴絮织布之棉，皆即此棉花也。兹径以棉花为名，即以别于木本之棉。虽棉花之称，未见于古书，而农家习惯，久为定名，不仅一隅之方物，妇孺咸知，抑亦国产之大宗，全球指目，固中外通行之唯一名称也。
〔发明〕棉花能御严寒，其性温暖，理有固然，濒湖所谓气甘温是也。然于主治，止称白棉治血崩金疮，烧灰用之；子烧油涂恶疮疥癣，似未足以尽其功用。赵氏《纲目拾遗》引《百草镜》：花可止血，壳可治膈。又引《药性考》，亦谓草棉甘温，烧灰止血，敷冻瘃；其子温热，补虚治损，暖腰膝。盖御寒之品，能助阳气，而其子又凝固之体，则补中益下，温养脾肾真阳，尤其可信。又其中有紫花一种，绵色殷紫，则深入血分，调和经络，以活血见长。且更有黑核一种，子浓如墨，则直达肾家，滋益真水，以养阴奏绩。旧方每以棉花子仁为和血止血之品，如治便血、淋血、崩、带、痔漏等证，则皆和血之义，而无寒凉积瘀之患。又为补肾起痿，养老扶弱等用，则又温养之法，而无刚暴燥烈之虞，温和滋润，颇为纯粹，能滋阴液，助阳气，泽毛发，润肌肤。质本多脂，终与桂、附等之辛燥者有间，惟此子一得土气，即易萌芽，生长之机最迅，则不无兴阳作用，必肾气虚寒者为宜。苟其虚阳不固，相火不潜，恐有扰动之弊，又纯属油质，更有滑泄之累。其壳可以疗膈者，取其自然绽裂，即有疏通之义，又性温能行，可泄痰、瘀也。其子榨油，濒湖称其有毒，且有燃灯损目一说，然今人几为恆嗜之品，市廛中久已普行，甚且搀杂豆油之中，令人无从分别，虽其性偏温，不无（注：原作「流」，显误，改）流弊，然油则滑润，亦不致留有积热，贻人大害。惟必须澄之极清，则油中杂质无存，方无戟喉之患。又宜以鲜子榨油，则清芬可口，其陈年之花核，核中子仁久已霉变，其油本不可用，昔人称其有毒，当即指此。若鲜棉核之清油，今多食之，亦未见其毒也。又採其茎叶、花实，连根全枝捣烂，水煎浓成膏，和酒温服，可戒鸦片烟瘾。盖鸦片纯以涩敛为用，而此以阳和之气，疏通而温润之，颇著灵效。又鸦片来自印度，而棉花亦由彼方传来，或者土宜物质，自有剋制之理欤。犹忆前人笔记中，称棉花初入江南之时，有一老僧见而蹙额曰，是物到此，果然数百年衣被苍生，然五百年后，必更有一毒物相继而来，索还钜债，则今人食其果而后人受其报，宁不可叹云云。乃道光中和议既成，鸦片之毒，蔓延全国，岁溢金钱，何止钜万，则老僧之言验矣。今虽禁令綦严，颇似六百年棉花宿债，渐次清偿，实则暗室一灯，所在多有，正不知钜款宿逋，何日方了，聊记此言，以为黑籍中人提斯警觉之一助云尔。赵氏《纲目拾遗》引《回生集》：棉子煮汤入瓮，坐而薰之，治肾子偏坠。
寿颐按：阴丸偏大，木而不痛，多属寒气，治宜温散。尝见有一儿患之，偶乘船，船中适装花核榨油之饼，热气未散，儿坐其上，至家即愈。此法最佳，得气尤厚，较之煮汤薰洗，力量百倍，而并不嫌其猛，虽极寻常之事，实即医家之良导师也。

芍药  ***************************
《本经》「味苦，平。主邪气腹痛，除血痹，破坚积，寒热疝瘕，止痛，利小便，益气。」
《别录》：「酸，微寒。通顺血脉，缓中，散恶血，逐贼血，去水气，利旁光、大小肠，消痈肿，时行寒热，中恶腹痛，腰痛。」
〔正义〕芍药，古无赤白之分，而功用自别。白者，苦而微酸，能益太阴之脾阴，而收涣散之大气，亦补益肝阴，而柔驯肝气之横逆。《本经》主邪气腹痛，寒热疝瘕，止痛益气。《别录》所谓缓中者，无一非养毓肝脾二脏之真阴，而收摄二脏之逆气，斯邪气退脏，正气裨益，腹痛及心胃之痛皆除，中气和调，寒热自已，疝瘕自定，皆白芍药养脾柔肝之功用也。赤者，行滞破血，直达下焦，《本经》所谓除血痹，破坚积，《别录》所谓通顺血脉，散恶血，逐贼血，消痈肿，中恶腹痛，皆惟赤芍药行滞逐瘀，足以当之。利小便，去水气，利旁光大小肠，亦赤芍药泄导之功。石顽以《本经》之「利小便」三字，繫于赤芍药之下，良有以也（白芍非专利小便之药，真武汤别有用意，见下）。
〔广义〕甄权谓：强五脏，补肾气，治时疾骨热（是指白者言之），又治脏腑壅气，妇人血闭不通（则指赤者言之）。
洁古谓：泻肝，安脾肺，收胃气，止泻利，固腠理，和血脉，收阴气，敛逆气（皆白芍之功），又谓白芍入脾，补中焦，乃下利必用之药（盖泻利者，太阴病，故不可缺此）。
海藏谓：理中气，治脾虚中满，心下痞，胁下痛，善噫，肺急胀逆喘咳，目涩，肝血不足，阳维病苦寒热，带脉病苦腹痛满，腰溶溶如在水中（亦皆白芍之主治）。
濒湖：止下痢腹痛后重。
石顽《逢原》谓：白芍酸寒，敛津液而护营血，收阴气而散邪热，泻肝之邪热，所以补脾之阴（寿颐按：白芍酸寒，亦养肝阴而柔驯肝气之恣横，与龙胆、木贼之伐肝者不同，不可谓泻肝之邪热），即《本经》主邪气腹痛、益气之谓，故仲景以为补营上药。入肝脾血分，治阳维寒热，带脉腹痛，补中下二焦，能于土中泻木，为血痢必用之药，然须兼桂用之，方得敛中寓散之意。建中汤之妙用，人所不知。盖泻痢皆太阴之病，建中专主太阴腹痛也。
寿颐按：泄泻与滞下，固皆是太阴脾病，故皆有腹痛一候。芍药能收脾气之散漫，而养脾阴，故为太阴腹痛主药，而并治泄泻、滞下之腹痛。仲景于腹痛例加芍药，此是上古相传之圣法，《本经》主治特提「腹痛」二字，即是此旨，可见仲圣用药，固与《本经》若合符节。惟泄泻之腹痛，多由太阴之虚寒，芍药虽能补益太阴，而酸寒与脾寒不合，是以小建中汤专治中虚腹痛，重用芍药，而以桂枝温养，建立中州元气，且能泄散阴寒，此经方之妙用，固泄泻腹痛之神丹也。若滞下之腹痛，则多湿热积滞，虽亦是太阴失职，乏健运之力，而证是实热，宜清宜通，且宜破滞导浊。而血痢腹痛，里急后重，欲下不下，更是一团毒火，深入血分，蕴结于大肠回转之间，非苦寒急下、荡涤邪秽不可，仅用芍药，犹虞不及，朴、枳、硝、黄、芩、连、槟、柏，皆所宜选，何以石顽既知芍为血痢必用，而反谓必须兼桂用之，岂有大实大热之病，而可杂以桂者，是误以建中治虚寒之例治湿热矣。洁古老人芍药汤，主治滞下，最是实热证之无上良方，惟杂一肉桂，大不可训，盖亦误认建中法可治滞下肠辟，今得石顽此论，可与洁古携手同归，此均是贤者之过，不可不辨。
石顽又曰：凡人阳气虚衰，阴气散漫，患腹胀满急，于补中益气药中，加白芍一味以收阴，则阳虚不受阴制，胀得阳药便消。又曰小便不利者禁用，以旁光得酸收而愈秘也。而真武汤中又用以利小便者，则本治少阴精伤而证见虚寒，非太阳旁光癃闭之候，以其能益阴滋血，培养津液，小便自行，非通利也。
寿颐按：真武汤治少阴虚寒，是少阴寒水泛諡，阴盛漫天，横逆无制，上凌心脾，汗多心悸，四肢沉重，腹痛不利，小便不利，皆阴水汩没真阳，逆流奔腾，怀山襄陵之候。故以附子镇摄水逆，譬犹北方真武之神；生姜温中气；白术实脾以堤水；茯苓禀松根馀气，久伏深藏，顾名思义，亦是镇伏功用；且又必藉芍药之阴，同气相求，以收摄迷漫涣散之阴气，复归于下，庶几水归于壑，复其润下之常，而导之流通，乃不为害，斯为真武治水，芍药通利小便之真旨。真武之少阴证，必非精伤之少阴，石顽滋血及培养津液云云，太觉肤浅，殊不足征。而东垣且谓芍药能益阴滋湿而停津液，故小便自行，非因通利云云。试问当用真武之时，阴霾之气充塞宇宙，而顾可用其益阴滋湿，以停津液乎？似此解经，岂非魔道？石顽盖亦承东垣之谬，读古人书，又安得不自具只眼。
〔发明〕《本经》芍药，虽未分别赤白，二者各有所主，然寻绎其主治诸病，一为补益肝脾真阴，而收摄脾气之散乱，肝气之恣横，则白芍也；一为逐血导瘀，破积泄降，则赤芍也。苏颂《图经本草》始有金芍药（白）、木芍药（赤）之名，成无己谓白补而赤泻，白收而赤散。故益阴养血，滋润肝脾，皆用白芍药；活血行滞，宣化疡毒，皆用赤芍药。芍药专治腹痛，仲圣之法，实即秦汉以前历圣相传之法，说者每谓腹痛是肝木凌脾，芍能助脾土而克肝木，故为腹痛之主药。要之，肝秉刚强之性，非藉阴液以涵濡之，则暴戾恣睢，一发而不可制，当其冲者，厥惟脾胃，先蒙其害，凡心胃痛、腹满痛、胸胁刺痛、支撑胀闷，无一非刚木凌脾之病。宋元以来，治此者多尚香燥气药，以刚济刚，气行而通则不痛，非不暂图目前之效，然愈燥而阴愈耗，肝愈横，频发加剧，卒至肝脾之阴两竭，而燥药且不可复施。仲圣以芍药治腹痛，一以益脾阴而收摄至阴耗散之气，一以养肝阴而和柔刚木桀骜之威，与行气之药，直折肝家悍气者，截然两途，此泻肝与柔肝之辨。而芍药所以能治腹痛胀满、心胃刺痛、胸胁胀满者，其全体大用，即是此旨，必不可与伐肝之剂作一例观。
〔禁忌〕仲景云：太阴为病，脉弱，其人续自便利，设当行大黄、芍药者，当减之，以其人胃气弱，而动故也。是指太阴虚证而言。可见凡腹痛之当用芍药者，皆太阴气滞，肝络郁窒不舒为病，非属于虚寒一边。而中气虚寒，则又有建中法在，非芍药一味之所能治，此寇宗奭所以有气虚寒人禁用之说也。
〔正讹〕丹溪谓：产后不可用芍药，以其酸寒伐生发之气故也。
寿颐谓：产后二字，所赅者广博而无涯矣。芍是酸寒，虚寒者固不可用，然尚有小建中之成例在，若是实热当下，硝、黄、芩、连且皆不避，又安有独禁芍药一味，而乃曰产后不可用芍？则凡是娩身之后，独忌此一味，其理安在？此必非丹溪之言。而《大明本草》且谓治女人一切痛，胎前产后诸疾，则又是不问寒热虚实而概言之，适与丹溪相反，究之有为而言。两者之说，是是非非，各有所当，非可执死法以困活人者也。

荆芥  ***************************
《本经》：「假苏：味辛，温。主寒热鼠瘻，瘰疬，生创，破结聚气，下瘀血，除湿痹。」（创，今作疮）
〔正义〕《本经》无荆芥而有假苏，《吴普》谓一名荆芥，然陶弘景竟谓假苏方药不复用，故《别录》亦无荆芥主治，至苏恭则谓即荆芥。濒湖从《吴普》之说，遂以假苏标题，而主治皆荆芥，以后诸家本，皆从濒湖者也。荆芥气味，《本经》虽曰辛温，而主治多风热结气为病，故今人以为辛凉之药。石顽《逢原》则作微温。辛能散风热，宣结滞，又入血分，故能破结聚气，下瘀除痹。鼠瘻、瘰疬、疮疡皆风热入络，凝痰挟瘀之病，而瘰疬又挟少阳相火，郁蒸内热。荆芥能治之，则所谓温者未必然，而近人以为辛凉者，是矣。
〔广义〕藏器谓：捣烂敷疔毒肿毒（即《本经》治疮疡之旨也）。
甄权谓：单用恶风贼风，口面喎斜，遍身[疒/帬]痹。
寿颐按：古人以喎斜、痹痛等症，均认为外感恶风，故治疗皆用风药。然凡病起猝暴，而不出户庭，未遇贼风者，皆是气火上升，血冲脑经之病，风药必不可误投。
士良：治伤寒头痛，头旋目眩。
寿颐按：此风热上乘之病，荆芥辛凉，泄风散热，是以治之。
苏颂：治妇人血风及疮疥为要药（亦入血疏风清热之功也）。
孟诜：治产后中风，身强直，研末酒服。
寿颐按：产后风痉，角弓反张，古人亦无不谓是风寒外乘，直犯太阳。《肘后》《千金》《外台》，皆用独活豆淋酒方，后人乃有华佗愈风散，一味荆芥炒末，豆淋酒调服，甚且隐其名曰举卿古拜散（即荆芥二字之反切），以为无上妙品。实则新产血虚，孤阳上冒，亦是脑神经病，荆芥辛凉，炒黄能导血下行，尚无不可，而酒是升散之性，万万不可误与。且不独产后为然，即大人小儿一切痉直强急卒暴之病，无一非神经激扰使然，《伤寒论》《金匮》痉病二篇，以及《病源》《千金》诸书，论证用药，无一不误，非徒无益，必有大害，如果食古不化，效颦西家，无不顷刻变生，速之立蹶，固已屡见之矣。
濒湖谓：散风热，清头目，利咽喉，消疮肿，皆辛凉泄热之功。又谓治吐血、衄血、下血、血痢、崩中、痔漏，则皆宜炒黑用之。辛凉泄热，又入血分，能导血下行而散瘀结也。
石顽谓：长于祛经络之中之风热。观《本经》主治，皆搜经络中风热痰血之病，又能清头目，去瘀血，破结气，消疮毒，故风病、血病、疮疡、产后为要药。产后血晕，荆芥为末，热童便调服。
寿颐按：此亦炒黑用之，入血导瘀，而以童便速其下行，则瘀可通而晕可止，以视治痉之用酒者，彼升此降，性情天渊。学者能于此辨别，而知其所以异，然后可与谈医。
〔发明〕荆芥，味微辛而气芳香，臭味清芳，质又轻扬，故治风热在表、在上诸证，能泄肺热而达皮毛，风热咳嗽宜之，风热外感头痛寒热，亦是主药。又入血分，清血热，能治咽喉口舌、发颐、大头诸证，亦治疮疡、风疥、瘰疬，吐衄、下血、崩漏，能彻上彻下，散结导（注：原作「异」，显误，改）瘀，厥功甚多，而亦甚捷，诚风热血热之一大法门，不可以其微贱易得而忽视之。

香薷  ***************************
《别录》：「味辛，微温。主霍乱腹痛吐下，散水肿。」
〔发明〕香薷，辛而微温，气味清洌，质又轻扬，上之能开肺气，泄腠理，达皮毛，以解在表之新寒，下之能通三焦，疏旁光，利小便，以导在里之水气。《别录》主霍乱腹痛吐下者，是夏月形寒饮冷，伤其中阳，以致大气紊乱，上吐下泻，腹痛如绞，香薷能通阳气，所以可治，然此特伤寒霍乱之轻者耳。如果肢厥脉伏，目陷面青，唇舌淡白如纸，则是真寒直中之阴证，非大剂姜、附、连、萸，不能挽救于什一者，亦非香薷轻清所能胜任。散水肿者，水溢于肤表，本宜发表以通腠理，且肺气开，则清肃之令顺其下降之常，而小溲自畅，水肿自消。香薷达表通阳，又能利水，故治肿甚捷，此与麻黄解表，亦能消肿之理无二致。《别录》用一散字，则所以退肿之由，重在散表，不重在利导，其旨更显。昔人每谓此物为治暑要药者，亦指暑月受凉，外寒闭其内热，有发热、恶寒、头痛等症，则香薷通阳解表，是其专职，而又能导水利湿，更与暑月湿热郁蒸，旁光不利者相合，非谓暑天百病，香薷一物能通治之也。然乡曲俗医，凡是暑天发热，无不用此，则热邪为病者、亦如柴、葛、羌、防助桀肆虐，此其误实由俗本医书每录《局方》香薷饮，辄曰通治一切暑病，则不学者流自然奉为夏天至宝，而气虚者得之，已受累不浅。
〔广义〕李濒湖曰：世医治暑病，以香薷饮为首药，然惟乘凉饮冷，阳气为阴邪所遏，而有头痛发热，烦躁口渴，或吐或泻霍乱者，宜此以发越阳气，散水和脾。若劳役斫丧之人（斫丧，指房劳言。而《本草纲目》及石顽《逢原》引此全节，皆作丧，是误字也，今改之），伤暑大热大渴，汗泄如雨，烦躁喘促者，乃劳倦内伤之证，必用东垣清暑益气汤（寿颐按：此证是暑伤元气，阴虚阳浮，下虚上实，治宜清暑热而益元气，理法洵是不差。但东垣之所谓清暑益气汤者，药味丛杂，最无法度，升麻、葛根、黄耆、当归，升提辛温，岂汗多喘促者所可妄试？宁不拔其根株，使之立蹶。昔人已谓东垣此方，有清暑益气汤之名，无清暑益气之实。近费伯雄方论，亦尝言之。濒湖此句，不思之甚矣）、人参白虎汤之类，以泻火益元可也。若用香薷，是重虚其表，而济之以热矣。盖香薷乃夏月解表之药，如冬月之用麻黄，气虚者尤不可多服。今人不知暑伤元气，不问有病无病，概用代茶，谓能辟暑，真是痴人说梦。且其性温，不可热饮，反致吐逆，惟宜冷服，则无拒格之患。其治水之功，果有奇效。
缪仲淳《本草经疏》：香薷，辛散温通，故能解寒郁之暑气。
石顽《本经逢原》：香薷，辛温，先升后降，故热服能发散暑邪，冷饮则解热，利小便，治水甚捷。霍乱有汗出如雨，吐泻脱元，四肢清冷，脉微欲脱者，则宜大顺散、浆水散等方救之，若用香薷重虚其表，顷刻脱矣。深师香薷丸治通身水肿，以香薷熬膏，丸白术末，米饮下之，效（注：原「广义」项名脱，今补）。

蒲公英  ***************************
〔发明〕蒲公英，茎叶皆似莴苣，吾乡甚多，折其茎叶，有白汁溢出如乳汁，故吴俗呼为羊奶奶草，濒湖谓关中谓之狗乳草，亦此意也。其性清凉，治一切疔、疮、痈、疡，红肿热毒诸症，可服可敷，颇有应验，而治乳痈乳疖，红肿坚块，尤为捷效。鲜者捣汁温服，乾者煎服，一味亦可治之，而煎药方中，亦必不可缺此。苏恭《唐本草》谓甘平无毒，治妇人乳痈，水肿，煮汁饮及封之，立消，洵不诬也。丹溪亦谓解食毒，散滞气，化热毒，消恶肿，结核丁肿。石顽谓治乳痈，必鲜者取汁和酒服，服后欲睡，是其功验，微汗而愈。
寿颐按：乳痈、乳核单方，古法多用酒服，盖欲其迅行及于患处。然此惟坚块初起，其形未大，肌肤亦未变色时，间或可施，而乳证多兼肝胆阳邪，酒能助火，未可概投，若形势渐巨，本欲酿脓者，适以速成其溃耳！自来著内科书者，多不习疡科，所以不知其弊。实则内外两科，理本相通，且内外病之联属者，尤非少数，不知内科，固万不能治疡，即不知疡科，则治内亦每有养痈贻害之弊，无如长于治内者，辄谓吾是大方专家，彼污秽龌龊之疮疡，又岂肯降格从事，然一遇内外相兼之证，势必束手无措，敷衍了事，扪心清夜，已昧天良，须知治疡虽似小伎，要知非精于治内者，亦不可与语此中神化也。

马齿苋  ***************************
〔发明〕此草叶似苜蓿，而肥厚异常，其茎亦最肥硕，曝于烈日之中，不易乾燥，其禀性阴寒，已可概见，故善解痈肿热毒，亦可作敷药。《蜀本草》称其酸寒，寇宗奭谓其寒滑，陈藏器治诸肿，破痃癖，止消渴，皆寒凉解热之正治。苏恭亦谓饮汁治反胃，金疮流血，诸淋，破血癖症瘕。则不独治痈肿，兼能消痞，盖此草之叶，面青而背红紫，茎亦作紫色，故入血分而破血滞诸证。苏颂治女人赤白带下，则此证多由湿热凝滞，寒滑以利导之，而湿热可泄，又兼能入血破瘀，故亦治赤带。濒湖谓散血消肿，利肠滑胎，解毒通淋，又无一非寒滑二字之成绩也。

地丁  ***************************
〔发明〕地丁，专为痈肿丁毒通用之药。濒湖《纲目》称其苦、辛，寒，治一切痈疽发背，疔疮瘰疬，无名肿毒。然辛凉散肿，长于退热，惟血热壅滞，红肿焮发之外疡宜之，若谓通治阴疽发背寒凝之证，殊是不妥。盖脑疽、发背，古人多作火毒治者，以六朝隋唐之世，人多好服金石燥烈之药，故《病源》《千金》《外台》皆有金石丹毒发一门，古之脑疽、发背，皆是丹药热毒，治宜寒凉，亦固其所。而自宋金以降，金丹一派，渐以销沉，盖亦久无丹石发之一候，而凡患有脑背之疽者，纯是太阳经寒水为病，虽外形亦有红肿焮热，颇似实火，然项背必拘急不仁，且皆畏寒畏风，舌苔必白润垢腻，误投凉剂，内陷随之，即平塌顽水（注：「水」，疑为误植），不可复救，此其病确与古时热毒正相对峙，而外疡诸书，犹沿用大寒大凉之法，皆是此证之戈戟。石顽已谓地丁性寒，不利阴证，漫肿无头、不赤不高者禁用。地丁之名，以花蕊一茎直上，有似于丁，故蒲公英亦有黄花地丁之称。而此草又有紫花、白花二种，向来用者，以紫花为主，盖取其色紫能入血分，亦无所用其区别。又有以治黄疸者，亦清热利湿之功用也。

蚤休（即草河车）  ***************************
《本经》：「味苦，微寒。主惊痫，摇头弄舌，热气在腹中，瘨疾，痈肿，阴蚀，下三虫，去蛇毒。」
〔考证〕瘨，今本作癫。按许氏《说文》曰：瘨，病也；《声类》曰风病也。则瘨疾者，犹上文所谓惊痫及摇头弄舌之内风猝动也。若癫字，则《广韵》《集韵》始有之，乃后出之字，《广韵》明言与癫同字，非后人所谓癫狂之义，兹从（注：原作「以」，据文义改）孙氏平津馆本。癫疾以下十二字，濒湖引作《别录》，而孙本辑入《本经》，姑从孙本。
〔发明〕蚤休，乃苦泄解毒之品，濒湖谓足厥阴之药，盖清解肝胆之郁热，息风降气，亦能退肿消痰，利水去湿。《本经》治惊痫摇头弄舌，皆肝阳肆虐，木火生风之症。又谓之癫疾者，癫即巅顶之巅，字亦作颠，皆气火上凌，直上顶巅之病，今西学家所谓血冲脑经者，颇似吾国旧学，向所未闻。然气上不下（注：原作「上」，据《素问》改），头痛巅疾，见于《素问·方盛衰论》；掉眩巅疾，见于《五常政大论》，字皆作巅，岂非明言其病在巅顶？《声类》谓癫为风病，岂非风动上肆，直到顶巅，则其病在脑，亦可于言外得之？可证此种内风猝动之变，吾国旧籍早已明知其为气血上冲，正不待西学家自矜创获。蚤休能治此证，正以苦寒泄降，能息风阳而清气火，则气血不冲，脑经不扰，而癫疾惊痫，摇头弄舌诸病可已。《本经》之旨，直与《素问》诸条息息相通，此皆古医经之无上精义，惜乎汉魏六朝以降，误以巅顶之巅，认作颠狂之颠，而惊痫昏仆等症之真旨遂晦，是病乃不复可治，此是后世医学之陋，固不可与《素问》《本草经》同日而语，然即此可知《本草经》及《素问》论病探源，竟有非汉魏以下医家所能悟到者，则信乎古书之真非易读矣！若其专治痈肿，则苦寒清热，亦能解毒。治阴浊，下三虫，亦苦寒胜湿，自能杀虫，其功用皆浅显易知，不烦多赘。濒湖引谚语有「七叶一枝花，深山是我家，痈疽如遇著，一似手拈拿」云云，知此草专治痈疡，古今无不推重。然此类寒凉诸品，惟阳发红肿大痛者为宜，而坚块顽木之阴证大忌，非谓凡是外科，无不统治也。

蓖麻子  ***************************
〔发明〕气味甘，平。濒湖以为甘、辛，平，其实全无辛味。石顽以为温，寿颐且恆用以消散外疡红肿焮热各症，则可证其性必是清凉，石顽之说亦非是。其性善走善散，丹溪以为能追脓取毒，拔邪外出，甚是不确。寿颐业师朱氏，世以兼治外疡名，凡拔毒提脓药中，从不用此，惟退消疡毒红肿及发颐、瘰疬、乳痈等症，有家制千捶膏一方，专用蓖麻子仁杵细，和乳香、胶香、银朱、麝香成膏，即有红赤肿高，势且酿脓者，亦可十消八九，则明是消散之功，何可误认提毒外出？濒湖以治偏风不举，口目喎斜，盖亦用其走窜入络，可以通痹，非能拔出血络经脉之风邪。且偏风喎斜等症，本是脑经为病，何尝有外风入络，认证先错，而用药又是隔膜，一误再误，窃谓此法亦必无效。据《纲目》所载，一人偏风，手足不举，濒湖以此油同麝香、鲮鲤甲等作膏，摩之而愈，则真是风寒湿三气杂至之痹著关节者，所以有验，此辨证之不可模糊隐约者也。丹溪又以为能出有形之滞物，故取胎产胞衣，剩骨脓血者用之，则亦因其善走而速之使动耳。濒湖又谓，一人病手臂一块肿痛，以此捣膏贴之，一夜而愈，则即走窜消散之功耳。又谓一妇产后子肠不收，捣仁贴其丹田，一夜而上。寿颐则谓此药性情止能流动而使之行，不能收摄而使之敛，古书谓产后肠出，子宫不上，用蓖麻仁捣涂顶心百会穴，立刻收（注：原作「放」，显误，改）上云云，却已陈陈相因，数见不一，均是空中楼阁，濒湖此说，亦是依託古书，欺人之语。盖蓖麻散肿之功极验，如果子宫、子肠不收而亦用之，岂不使其正气愈散，理当益复下坠，万无可愈之道。此征之实验而凿凿有据者，何得比附古人空谈，而害病家于实祸，吾国医籍，最多此等荒唐之说，苟非确有至理，已觉不可轻信，况似此走散之品，而反谓之能收，正是大相矛盾者耶！石顽谓研涂瘰疬、痘毒、痈肿，即消，则是实验，此散之力而非收之功。且濒湖《纲目》于主治正文中，连缀治女人胎不下，子肠挺出，开通关窍经络三句，则不下者必使之下，挺出者必使之收，此物既能下胎衣而开通关窍、经络，又何以能收子肠，一行之中，出尔反尔，更是可骇，似此信手拈来，实是误人不小。又主治中以消肿、追（注：原作「迫」，据《纲目》改）脓、拔毒六字并作一气，则消者欲其内消，追者拔者欲其外出，凡能内消之药，必不能拔毒，而拔毒之药，以敷未溃之疡，适以提之成脓，必不能消肿，亦是两相矛盾，万不可通。盖濒湖本不谙外疡之原理，以致措辞乖谬如是。究竟蓖麻治疡，内消最有奇功，拔毒实无能力，此寿颐所以恆谓内科分科之不足恃也。又古书皆谓蓖麻有毒，不可内服，濒湖且谓服蓖麻者，一生不得食炒豆，犯之必胀死，一似此物必是大毒之品，所以《纲目》列于毒草门中。然寿颐幼时家圃中种此数年，当时并不知其即是蓖麻子，但见人家炒熟食之如落花生者然，全家食之殆七八年，若计其数，奚啻百斤，未有一人遇有胀病，且亦何尝不食炒豆，迨逾冠之后，阅医家者言，乃见是说，始知宋元以后医书，苟非亲验，多是妄谈。呜呼！安得更有神农氏作，而再一一亲尝之耶。

凤仙子  ***************************
〔发明〕金凤花子成熟时，其壳一动，即自分裂，其性最急，故有急性子之名。其气味则濒湖《纲目》谓之微苦，温，有小毒。主治产难催生，积块噎膈，下哽透骨，取齿牙，皆取其迅速直达为义。寿颐治外疡坚块，痠痛麻木，阴发大证，研沫捣膏贴患处，极能软坚消肿如神。根汁（注：汁，疑衍）捣敷跌扑伤，红肿、紫瘀、溃烂皆效，亦急性走窜、消散瘀滞之功用。

玉簪  ***************************
〔发明〕玉簪根性质，据濒湖《纲目》谓下骨鲠，涂痈肿，取齿牙，颇与急性子约略相近。寿颐尝採鲜根捣自然汁，日晒成膏，作小丸，治牙痛欲落者，以一丸嵌痛处，听其自化，一丸不落，再嵌一次，无不自落，而无痛苦，确验。又吾乡有齿痛甚剧者，闻人言玉簪根汁点牙自落，乃捣汁漱口，不一月而全口之齿，无一存者，此是实事，可证此物透骨之猛，且其人年仅三十馀也。


卷之五·草部·芳草类  ——————————————————————————————————————————————————————————————————————————————————————————

昌蒲  ***************************
《本经》：「味辛，温。主风寒湿痹，咳逆上气，开心孔，补五脏，通九窍，明耳目，出声音（主耳聋，痈疮，温肠胃，止小便利）。」
《别录》：「四肢湿痹，不得屈伸，小儿温疟，身积热不解，可作浴汤。」
〔考异〕「主耳聋、痈疮，温肠胃，止小便利」十二字，濒湖《纲目》以为出于《本经》，而问经堂辑本无之。《御览》引《本经》有「生石上，一寸九节者，久服轻身」云云；《大观》本则无「生石上」三字，有「一寸九节者，良」七字（注：当为六字），作黑字，则《大观》本以此七字（注：同上）为出于《名医别录》者也。
昌，今本作菖。考《左氏传》：昌歜；杜注：昌蒲菹；《周礼》醢人，昌本；郑注：昌本，昌蒲根，切之三四寸为菹；《说文》：䒢，昌蒲也；《广雅》：邛昌阳，昌蒲也；《吕氏春秋》：冬至后五旬七日，昌始生；《淮南·说山训》：昌羊。字皆作昌，则从草之菖，孳生后矣。
〔正义〕《本经》之菖蒲，即今之石昌蒲根也。《御览》引《经》有生石上及一寸九节云云，是其明证。且《本经》上品别有香蒲，云生池泽，是石昌蒲与池沼之香蒲，截然不同，则吾吴土语亦名池沼中之香蒲为昌蒲者非是。昌蒲芳香清洌，得天地之正，故能振动清阳，而辟除四时秽浊不正之气。但香蒲之气味情性，殊与昌蒲相近，故《本经》必以生石上及一寸九节别之。味辛，气温，则主风寒湿邪之痹著。治咳逆上气者，以寒饮湿痰之壅塞膈上，气窒不通者言之。辛能开泄，温胜湿寒，凡停痰积饮，湿浊矇蔽，胸膈气滞，舌苔白腻，或黄厚者，非此芬芳利窍，不能疏通，非肺胃燥咳及肾虚之咳逆上气可比。开心孔，补五脏者，亦以痰浊壅塞而言，荡涤邪秽，则关窍通灵，而脏气自得其补益，非温燥之物能补五脏真阴也。而俗人谬谓昌蒲能开心窍，反以导引痰涎深入心包，比之开门迎贼者，过矣。且清芬之气能助人振刷精神，故使耳目聪明，九窍通利。凡寒饮闭塞，肺气不宣，令人音喑，昌蒲能逐饮宣窍，则声自开，视以虚劳金破之不鸣，显然有别。主耳聋以下十九字，其义殊与上文不类，《大观》本不在白字之中，恐是后人羼入，是当存而不论。其止小便利一说，盖指清气下陷，收摄无权之证，辛温能升举下陷之气，或可治之。《别录》主肢痹不得屈伸，则即《经》之主风寒湿痹，复叠无别，殊是蛇足。温疟亦时行之气，而兼有湿痰矇蔽，昌蒲涤痰化湿，辟除秽浊，裨助正气，故能治之。然疟之虚实寒热，各各不同，偏举小儿，似嫌氾滥，且作浴汤外治，其效亦鲜。《别录》此条皆非精要，大是可疑，或后人有所点窜欤？
〔广义〕甄权：治耳鸣。（则湿热蒙其清气，而甲木少阳之气，郁而不伸者，即开通九窍之功效也。若肝肾阴虚，浮阳〈注：阳下原有「之」，疑衍，删〉上扰之耳鸣，则非辛温所宜矣）。甄权又治头风泪下。（亦惟寒风外束者为宜，若肝阳自扰之头风，又不可一例论治）。甄氏又谓治鬼气，濒湖谓治中恶卒死客忤。（则是阴湿秽浊时行不正之气，固芳香辟秽正治也）。
大明谓：除烦闷，止心腹痛，霍乱转筋。（皆指寒湿交互，汩没真阳者，昌蒲秉芳冽正气，自能胜寒湿而行气定痛，后人藿香正气等方，以及脑麝辟疫丸散，皆即此例。然昌蒲虽温，辟恶可言，而温中尚嫌不足，其直中三阴之大痛吐泻，转筋冷汗，脉伏色青等证，宜于大剂姜、附、连、萸者，亦非此和平淡泊之药，所能独当大任）。

香蒲  ***************************
《本经》：「味甘，平。主五脏心下邪气，口中烂臭，坚齿，明目，聪耳。」
〔正义〕香蒲，即今池沼之蒲，濒湖谓丛生水际，叶有脊而柔者是也。江南下湿之地，处处有之，叶长四五尺，根巨如拇指，芬芳之气，颇与石昌蒲近似，但形之钜细长短，殆十倍之而有馀，古人午日有艾虎蒲剑之制，即是此物，不解弘景何以谓南海人亦不复识。惟其气味性情皆近石昌蒲，故《本经》主治亦与昌蒲大同小异，主五脏心下邪气，盖亦以开泄痰浊言之。治口中臭烂，则清芬能辟除秽恶也。坚齿、明目、聪耳，又即昌蒲利窍聪明之效力耳。寿颐窃谓古人昌蒲为菹，殆即用此，则柔嫩时自可作蔬，彼石昌蒲之细小而坚硬者，必不可作蔬菜食也。但今人亦不嗜此，姑不备考。濒湖以为气寒，盖以其生长水滨而云然，然气味辛香甚烈，未免温燥，《纲目》此说，殆难尽信。

蒲黄  ***************************
《本经》：味甘，平。主心腹膀胱寒热，利小便，止血，消瘀血。
〔正义〕蒲黄，乃蒲萼中之黄粉，即其花蕊，故能走心家而治血证。秉清芬之气，直捣中坚，力能泄满决壅，故治心腹结滞等病。入膀胱利小便者，生长水中，故能利水。止血消瘀者，即后人生用破血，炒黑止血之义。石顽谓《经》言主心腹膀胱寒热者，以血结其处，营卫不和，盖芳香开展，固足以散血结、行气滞者也。
〔广义〕甄权：治痢血、鼻衄、吐血、尿血、泻血，利水道，通经，止女子崩中（盖蒲黄生用则行，炒黑则止，所以能通经，而亦止崩漏）。
大明谓：治妇人月候不匀，血气心腹痛，血运，血证，儿枕急痛。
濒湖谓：凉血活血，止心腹诸痛。
〔发明〕蒲黄，专入血分，以清香之气，兼行气分，故能导瘀结而治气血凝滞之痛。东璧李氏虽言其凉血活血，亦以其水产之品，因以为凉。寿颐则谓蒲本清香，亦有辛味，以《本经》昌蒲辛温例之，必不可以为寒凉。蒲黄又为精华所聚，既能逐瘀，则辛散之力可知。况心腹结滞之痛，新产瘀露之凝，失笑散一方，捷于影响，虽曰灵脂导浊，是其专职，然使蒲黄果是寒凉，必非新产有瘀可用。若舌疮、口疮，皮肤湿痒诸病，敷以生蒲黄细粉可愈，则以细腻黏凝，自有生肌之力，非仅取其清凉也。

菊花  ***************************
《本经》：「鞠华：味苦，平。主风头眩，肿痛，目欲脱，泪出，皮肤死肌，恶风湿痹。」
《别录》：「疗腰痛，去来陶陶，除胸中烦热，安肠胃，利五脉，调四肢。」
〔正义〕菊花，秋深而始著花，不畏霜露，秉秋令肃降之气，故凡花皆主宣扬疏泄，独菊则摄纳下降，能平肝火，息内风，抑木气之横逆。《本经》主风头眩者，以阴虚阳浮，气火升腾，肝风上扰之眩晕言之，非外来风邪能令人眩也。肿痛连上风头眩三字读，肝火直上顶巅而为眩、为肿、为痛，阳炎直升，其势最暴，凡是头风作痛，无非内火内风震撼不息，而菊花能治之，非肃降静镇，迥异寻常者，殆难有此力量。昔人但谓其秉秋金之气，乃能平木，其说太嫌肤浅，而昧者且误以为疏散外感之风，则失之毫釐，谬以千里矣。目如欲脱，乃肝阳内风之尤甚者，世固有头风痛甚，至于丧明，其甚者且至目珠突出，形如雀卵，泪出，亦阴虚于下，肝火上扬，真阴无摄纳之权，而风阳以疏泄为用，则迎风而泪下，此皆肝肾阴亏而浮阳上亢为虐，惟菊之清苦泄降，能收摄虚阳而归纳于下，故为目科要药。而浅者治此，甚有专持芎、芷、羌、防等疏散为主者，其害复何可胜言。又治皮肤死肌，恶风湿痹者，则皆血热而络脉不洁，渐以积秽成腐，菊之苦辛宣络，能理血中热毒，则污浊去，而痹著之死肌可愈。石顽谓清利血脉，而痹著湿邪得以开泄，持论甚正，惟此是冲和纯粹之品，以清经隧积瘀之浊血，断非旦夕可以速效，弗以王道无近功而遽疑《经》言之不可信也。
《别录》谓治腰痛去来陶陶，盖言其悠久不已之状，《楚辞》冬夜兮陶陶，注：长儿；《礼记·祭文》陶陶遂遂，注：相随行之儿（注：「长儿」、「之儿」两「儿」字，疑为「耳」之误）；濒湖《纲目》注：纵缓貌，则是杜撰训诂，不足为征。是亦肾阳不足而湿邪痹著为病，故其痛续续不息，菊花滋肾阴而清湿热，是以主之。又治胸中烦热而安肠胃，固无一非清肃泄热之功用也。
〔广义〕甄权：治头目风热，风旋倒地，脑骨疼痛（则肝阴之头风痛，固有直上顶巅，几如劈破者，若风旋倒地，则血冲脑经，而失其知觉运动矣）。又治身上一切游风，令消散，利血脉（则是血热生风之病，苦泄清理而风自息，何昧者犹以羌、防、芎、芷为必需品耶）。
大明谓：作枕明目，叶亦明目；洁古谓：养目血，去翳膜；海藏谓：主肝气不足（盖亦养肝阴，滋肝血之意，虽其气味清芬，然终非肝家气药）。
缪仲淳谓生捣最治疔疮，血线疔尤为要药。
寿颐按：疔是火毒，非急服大剂清解，不能消此燎原之势，外敷诸药，如忍冬藤、马齿苋、蒲公英、草河车、芙蓉叶等，不过外治辅佐之品，非可认作主任要药。亦有以此类诸物作煎剂者，皆是俗手，断不足恃。缪所称血线疔，盖即红丝疔，有一痕红晕，自疮口上窜，直过肘、膝者（红丝疔，惟手指、手腕最多，而足指、足跗间有之，故言上过肘膝），治皆以内服大剂清解为主，但知外治，断不可恃，仲淳治疡，非其所习，似此泛辞，不足征也。
〔发明〕菊在古时止有黄华一种，而近则园林之莳艺，千红万紫，色相最多，可谓百卉中绝无仅有之奇品。盖自经骚人韵士，矜尝孤芳，而扦接之法最多，遂觉变化雏奇，不可方物，其实则花色虽殊，而气味性情，亦尚无甚大别（吾嘉艺菊，自明季以来，颇有研究，流风遗韵，至今犹存，其以极大花朵，养之极老，经老不剪，听其自干，明年即以此枯花播种，亦发新芽，是为子种。二三年后，方能著花，则形色必与老花不同，以此知菊之花色最多，殆古人即以此法造成也），惟正名定分，仍当属之黄华。而近今药物恆用之品，则以杭产黄色小华为正；而杭产白色之小花，其气味醇静，味最甘缓，清香幽韵，尤为过之。若白色大花之产于古亳者，气味殊觉辛烈，则功力亦未免不纯，是在用之者量能器使，必不可作一例观。此外，更有野菊一种，随处多有，花叶皆细，蕊小如豆，色亦正黄，气则悍烈，其味尤苦，叶瘦而老，亦可作疡科敷药。自桧以下，殊不足道，虽亦是晚节之附庸，然婢学夫人，不脱小家伎俩矣。

白滁菊  ***************************
〔发明〕此菊为滁邑特产，色白而气味不烈，清芬微甘，能和肝阴，润肝燥，近世医家甚重之，但性较柔驯，肝火炽盛者，非其所能胜任耳。

菊米  ***************************
〔发明〕此浙江遂昌县石练山中之特产，虽亦是野菊之类，而颗粒尤小，其大仅等于绿豆之细小者。土人採之，视如珍品，芬香清冽，最耐久藏，味不甚苦，瀹茗颇佳。兰校同学吴子鹤亭，持赠一器，尝之可口，覃覃长味，亟为志之。

艾  ***************************
《别录》：「艾：苦，微温，无毒。主灸百病，可作煎。止吐血，下痢，下部䘌疮，妇人下血，利阴气，生肌肉，辟风寒，使人有子。」
〔正义〕艾性纯阳，可以取太阳真火，可以回垂绝元阳。入药以蕲州产者为上。古人灸法，本无一病不可治，艾之大用，惟此最多，故《别录》以灸字冠主治之首，其作煎以下，则汤液之治疗也。止吐血者，宜生用，取其辛开，以疏经络之壅。然温升之性，必与上溢之证不合，古人有四生丸之制，以柏叶、荷叶、生地之清肃下降者为主，而反佐以艾叶之辛温，欲其同气相求，易于桴应，非艾之物，可以止上升之吐衄也。其治下利，则以里寒泄泻而言，辛温升举，固其所宜。下部䘌疮，湿热生虫之恙，苦温燥湿，艾能杀虫，是其专职。妇人下血，则中气虚寒，下焦无摄纳之权，以致血行失道，无故妄下，《金匮》胶艾汤温经升举，固阴和阳，是其正治，非治血热妄行之下血也。生肌肉者，虚弱之人，血少消癯，得此温养之，则血气旺而肌自丰。亦有溃疡，气血两虚，阳不运则新肌不长，艾能温煦以利脉络，而肌肉易长，若热多液耗者，非其治也。辟风寒者，固温和燠煦之所长，使人有子，则即芎归胶艾汤之专功，盖古者最多虚寒之体，观《千金》求嗣门中，多主温养，其义可知。然在今日，则又血虚内热，癯瘠消瘦者比比而是，若误读《本经》生肌、有子之说，而不分泾渭，谬附古书，其害亦不可胜数矣。
〔广义〕弘景谓：捣汁服，止伤血（盖即四生丸之主治）。又称杀蛔虫（亦《本经》治䘌疮之义也）。
苏恭谓：主衄，下血，脓血痢（亦惟气虚多寒，血失故道者可用，而一切血热、血滞、衄血、下血之痢，宁非鸩毒）？
甄权谓：苦酒作煎，治癣甚良（是外治杀虫燥湿之法。又谓捣汁饮，治心腹一切冷气。则纯阳胜寒之明证矣）。
海藏：治带脉为病，腰溶溶如坐水中（是肾气虚寒，浊阴泛溢之病，艾叶温肾，且逐水气也）。
石顽谓：走肝脾肾三经，而逐一切寒湿，转肃杀之气为融和，凡素有虚寒痼冷及妇人湿郁带漏之病，宜以艾叶和归、附诸药治之；艾附丸调经而温子宫，兼主心腹诸痛；胶艾汤治虚痢，又妊娠产后下血；雷火针同丁香、麝脐熨寒痹挛痛，老人脐腹畏冷，及寒湿脚气，以熟艾入布兜之。惟阴虚火旺，血燥生热及宿有失血病者为禁。有人患风瘙瘾疹，不时焮发，以绢裹擦之即消（亦取其温散开发之力）。

细辛  ***************************
《本经》：「味辛，温。主咳逆，头痛垴动，百节拘挛，风湿痹痛，死肌，久服明目，利九窍。」
《别录》：「温中下气，破痰，利水道，开胸中滞结，除喉痹，齆鼻不闻香臭，风痫癫疾，下乳结，汗不出，血不行，安五脏，益肝胆，通精气。」
〔考异〕《本经》主咳逆之下，濒湖《纲目》有「上气」两字，孙星衍问经堂辑本无之。垴，《说文》：头髓也。今本皆作脑，后出字。
〔正义〕细辛，味辛气温，禀阳升之性，辟除风寒湿邪，而芳香最烈，其气直升，故善开结气，宣泄郁滞，而能上达巅顶，通利耳目。又根荄盈百，极细且长，则旁达百骸，无微不至，内之宣络脉而疏通百节，外之行孔窍而直透肌肤。《本经》主咳逆者，以寒饮作咳而言，非痰热气冲之咳，可以并治。头痛脑动，则真寒犯脑之痛，所谓真头痛者，手足清冷至节，朝发夕死，是寒水暴溢，汩没微阳，非得此大辛大温之品，无以御阴霾而回阳气，正与肝胆阳邪上攻扰脑之头痛，冰炭殊途，遥遥对峙。百节拘挛，即风寒痹著之症；死肌者，亦为寒湿所痹而顽麻不仁，此皆辛温宣络之正治，固不可与血虚热痹作一例观。所谓明目、利九窍者，以能振动清阳之气，而过甚言之，须知温升开窍之品，通阳有馀，伤阴亦捷，断无久服之理，《本经》中似此弊窦，殊是不少，盖皆方术之士附会为之，必非上古医学正轨。
《别录》温中下气、破痰，即《本经》主寒饮咳逆之正治。利水道者，阳气无权，而肾与膀胱不司宣泄，温肾通阳则水道自利，非湿热蕴结，及津液枯涸之癃闭可知。开胸中滞结者，中阳不宣，则胸脘痹窒，凡当心结痛，胁肋支撑，心痛彻背，背痛彻心等证，属于饮邪凝聚，大气不司旋运者，非温和燠煦不为功，细辛禀阳和之气，助其乾运，譬如旭日当天，而群阴退舍，滞结安有不开之理。除（注：原为「阴」，显误，改）喉痹者，亦是寒痰凝塞之痹，非阴虚火炎之喉痹所可妄试。鼻齆，亦以肺受外寒言之，正与风热痰火上壅，而燥金失其清肃者相反。若风痫癫疾，则古人无不共认为风寒外受，法当温散，岂知肝阳痰热，气升火升，最多此病，误与温散，适藉寇兵，此古人之疏，似亦不必强为讳饰。而其馀下乳、发汗、行血等诸般功用，无非温通二字足以尽之矣。
〔广义〕甄权谓：治嗽，去风湿痹（亦仍《本经》之旧）。又治风眼泪下（则清阳不升之迎风流泪也）。
弘景谓：含之去口臭。（则芬香固可以辟秽，然口臭多由胃火，不揣其本而齐其末，扬汤止沸，何如釜底抽薪之为愈乎）？
海藏谓：润肝燥，治督脉为病，脊强反折。
寿颐按：督脉为病，纯由精血大衰，络脉失养，以致脊强反折，谓为肝燥，未可厚非。然先天肾阴，几于耗竭，大补肝肾真阴，恐亦难臻速效。细辛之温，稍稍引经，以通阳气，虽无不可，然竟以辛之一字，谓润肝肾，而视为此证主药，其弊何如，学者当自知之。
石顽谓：辛温能散，凡风寒风湿，头痛、口疮，喉痹、䘌齿诸病用之，取其能散浮热，亦火郁发之之义。
寿颐按：所谓火郁者，有火郁结于内，而外寒束之不能透泄，则升阳所以散火，其郁得泄，而表邪自解。若本自气火上浮，而亦误投温散，则教猱升木，为祸尤烈。
〔正讹〕自陈承《本草别说》谓细辛单用末，不可过一钱，多则气闷塞不通者死，后人无不宗之。窃谓细辛芳烈之品，本以气胜，自无重用之理。然开泄之性，走窜有馀，若谓耗散正气，谁曰不然，而反谓气闷不通，岂不令人捧腹。仲淳谓气味过烈，不可过用，石顽谓辛之极者，不可过用，庶几近之。
〔禁忌〕仲淳谓：内热火炎，上盛下虚，血虚头痛，阴虚咳嗽者，禁用。石顽谓：火郁头痛，发热咳嗽者戒之，以辛烈耗散正气也。
寿颐按：大辛大升，岂独耗气，甚且动血，凡是阴虚，直同鸩毒。

当归  ***************************
《本经》：「味甘，温，主咳逆上气，温疟寒热，洗洗在皮肤中，妇女漏下，绝子，诸恶创疡金疮，煮饮之。」
《别录》：「辛，大温。温中止痛，除客血内塞，中风痉，汗不出，湿痹，中恶客气，虚冷，补五脏，生肌肉。」
〔正义〕当归，味辛而甘，其气温，故能胜寒，气味俱厚，故专入血分，而亦为血家气药。《本经》主咳逆上气，温散寒饮之法也。主温疟寒热，则温润以疏外感之邪也。洗洗读为洒洒，即洒淅恶寒之意；《大观》本洗音癣，亦拟其音；孙氏问经堂本洗字不重，而以《大观》音癣分注之，恐是脱一洗字。妇人漏下、绝子，则为血虚不足者言，当归温经益血，固其专职，《金匮》芎归胶艾汤，本是妇科血虚气寒之主药，《局方》四物汤之所自出也。疮疡、金疮，皆伤耗血液之病，温养补血，溃疡虚证，是其所宜。而肿疡初起，气滞血凝，温通活血，亦能散肿，惟血热实邪所宜斟酌，弗重任以助温升可耳。
《别录》温中止痛，以中气虚寒，络脉结滞者言之，辛温补虚，宣通血气，固其所宜，除客血者，则血行失道，瘀滞未通者耳。归尾辛温善行，辅以行瘀之品，即为疏逐恶血主将。「内塞」二字，虽似为瘀滞而言，然文字似嫌不典，或塞为寒字之误，则当归建中一法，固是正宗。中风痓者，即角弓反张之风痉（痓是古字，痓即痉之隶变，《玉篇》虽有痓字，训恶，然汉隶至巠不别，数见不鲜，实即一字，凿凿可据），古人不知有气血冲脑之病源，凡治此证，多主温升以驱外风，势必利少害多，助桀为虐，当归治痉，虽能活络，必与血冲脑经之理背道而驰，不可不更弦改张，庶几为二千年医学补此缺陷。补五脏者，脏本属阴，以血为体，当归补血，于理最纯。生肌肉者，气血和煦，自然丰肌泽肉耳。
〔广义〕甄权：止呕逆（是胃寒食入反出之呕吐，辛温以振动清阳，温养胃气，斯呕可止。若胃火上冲，食不得入者，非其治也）。又主虚劳寒热（则养血和血，固是虚人主宰，然阴虚生热，劳瘵骨蒸者，辛温升动，不可重任）。又主下痢腹痛（则滞下脓血者，病入营分，归能和血，兼行气滞，未始非引导良药。初起实证，以助导滞诸药，宜用归尾，为效最捷，即滞下无血者，用以行气，亦有专长。但湿热盛时，须知斟酌，不可过剂，而久痢元虚，清气下陷，可用归身以调和气血，温升清阳，亦是要药）。又治女人沥血腰痛（则补血宣络之功）。又治崩中。（亦举陷升清之主，但暴崩火旺之时，宜用归头炒黑，升而止之，生用辛温，助其鼓荡，反为大害）。
大明：主症瘕，肠胃冷（固温中兼补兼通之妙用）。又谓一切风，一切气，补一切劳（则太嫌氾滥，失之肤浅矣）。
海藏：主痿癖（癖，当作躄，以除虚痿废而言，补阴和阳，诚不可少）。又治足下热而痛。（则肾阴亏损，龙火游溢，宜大剂滋填为佳，辛温非其主也）。又谓主带脉为病，腹痛，腰溶溶如坐水中（则虚寒之人，肾水阴寒，氾滥为病，温养是其所宜）。又谓主冲脉为病，逆气里急（则虽奇经是动，无非虚象，然气逆上冲，非一味温辛所能独任者也）。
濒湖谓：治头痛，心腹诸痛（若以虚寒诸痛而言，养血温升，并和气滞，当归本是专长，而风阳升腾之头痛，凡属升提，皆其所禁，是又不可不知变通者矣）。
石顽谓：血受病及诸病夜甚，必须用之（盖病在阴分，用以入阴血而升举之，以还归于阳，归之温升，确是主药）。又谓产后恶血上冲（则归尾下达，固逐瘀必需之品）。又谓血壅而不流则痛，当归甘温，能和营血，辛温能散内寒，使气血各有所归。
寿颐谓：和血而行血中气滞，止痛固宜，惟温煦是其专长，中虚中寒，尤其独胜。惟木火横逆，肝气搘撑之为胀为痛，适与背道而驰。又谓：仲景治阳邪陷阴，手足厥寒，脉细欲绝，用当归四逆汤，于桂枝汤中加当归、细辛、通草以通血脉。
寿颐按：此是阳气陷入阴中，外真寒而内蕴热，非四逆汤之专于回阳所宜。惟宣通其阳气，还之于表，而安内即以攘外。当归四逆是举内陷之阳而提出之，与四逆汤之温药，彻内彻外者，截然不同。
〔发明〕当归是血家气药，以辛升运行为用，以温和燠煦为功，气血虚寒者得之，则血随气行而归其所归，此当归命名之取义也。昔人每谓身能补血，头能止血，尾能行血，全能和血，彻上彻下，可补可攻，头尾之情性不同，斯攻守之取效自别，吾国药物学之精细，所以异乎西人之专论物质，而无投不利者，其精髓在是。寿颐谓归身主守，补固有功；归尾主通，逐瘀自验；而归头秉上行之性，便血溺血，崩中淋带等之阴随阳陷者，升之固宜。若吐血、衄血之气火升浮者，助之温生，岂不为虎傅翼，是止血二字之所当因证而施，固不可拘守其止之一字而无投不利矣。且凡失血之证，气火冲激，扰动血络而循行不守故道者，实居多数，归之气味俱厚，行则有馀，守则不足，此不可过信归所当归一语，而有循名失实之咎，即如《局方》四物一汤，举国医家，孰不知是血家圣药，且自海藏种种加味而六合诸方，可谓五花八门，无美不备，极尽医林能事。究竟即以四物言之，已是走者太走，守者太守，各有专主，未必水乳交融，更何论信手拈来者之合宜与否，此则泥于迹象，太嫌呆板，去神化二字，瞠乎远矣。

川芎  ***************************
《本经》：「芎藭：味辛，温。主中风入脑头痛，寒痹筋挛缓急，金创，妇人血闭无子。」
《别录》：「除脑中冷动，面上游风去来，目风泪出，多涕唾，忽忽如醉，诸寒冷气，心腹坚痛，中恶，卒急肿痛，胁风痛，温中内寒。」
〔正义〕芎藭，味辛气温，气颇芬烈，而味不甚厚，以气用事，升发之力殊猛，能上达头目，直透顶巅。又质不坚凝，甚多空窍，故旁行肢节，贯通脉络，透达腠理，开泄肌肤。《本经》主中风入脑头痛，则风寒疠气，伤于诸阳之会也。主寒痹筋挛缓急，则阴寒肃杀，袭入筋肉血络也。治妇人血闭无子，则虚寒之体，阳和不司运用也。主金疮，则破伤失血之后，卫阳亦复不足，是皆以温和敷布，助其宣化，而诸恙可疗。仅是以思，凡风热、肝阳上攻之头痛等证，均非温升辛散所可妄试，东垣有头痛必用川芎一说，其义固专为风寒著想，然语意太不分明，而俗本《药性赋》竟以头痛用川芎一句，概治百般头痛，其弊当复何如？《别录》除脑中冷动，缪氏《经疏》谓动当则痛，其说甚是，盖传写之误，即《本经》风入脑之头痛也。面上游风，目风泪出，皆以寒风外侵者言之，温升辛散，而外风自泄。多涕唾者，即风寒袭肺，鼻塞流涕之伤风证，辛以散之，温以通之，固其所宜。忽忽如醉，盖即承鼻塞涕多而言，肺为寒束，其气不宣，则胸中郁抑，神情昏昏之意，若气火升浮，神昏如醉，则非所宜。「诸寒冷气，心腹坚痛」八字作一句读，则诸般心胃腹痛之由于寒冷气滞者，芎之温和行气，本有特长，而肝胆火炎之痛，非所宜矣。中恶卒急肿痛，盖亦以猝受寒气而言。若胁痛则属于少阳部位，木（注：原作「水」，于义未允，改）郁不舒，最多是证，芎疏气滞，虽是专司，惟升泄有馀，恐有助长之虑，是不可与心腹痛之多由中阳无权者，作一例观也。
〔广义〕甄权：治腰脚软弱，半身不遂（是营阴虚而经络失其荣养者，芎秉温和之气，以助滋养诸药，起痿起废，其效固可操券）。又主胞衣不下（则芎、归入血行气，运动之力，尤其特长，且能活血通滞，故亦为催生及下胎衣死胎之要药，加味芎归汤，已是信而有征。《千金方》治子死腹中，用芎藭末调酒方寸匕，须臾二三服，谓能立出，保产无忧散亦为催生良方，中有川芎。程锺龄《医学心悟》谓活动流利是为撑法，其力量及功用可知，彼夫安胎剂中，亦有重此类，以扰动其气血者，则不可不深长思也）。
海藏谓：搜肝气（则气滞不利者，用此以宣通疏达之，洵无不宜。若肝横而暴戾不驯，亦复助其升动，则谬矣）。又谓补肝血，润肝燥，补风虚。（则凡诸火证，宜柔润滋填为主，而辅之少许川芎，温煦行滞，助其机缄，方是化雨春风，养育万物，要非温升之性，独往独来之所可专任也）。
濒湖谓：燥湿，止泻痢（则风行地上，本是燥剂，脾为湿困，以升举清阳者，助其乾运，斯脾家大气转旋，而湿邪气自化，以止泄泻利下，固亦升清之正治。惟赤白滞下，湿浊蕴热，阻结下焦，非宣通导滞，不能荡涤滓秽，最忌升举，激动恶浊上犯，必有蒸胃禁口、呕吐不食之变，芎虽气药，而性喜上升，非枳、朴、木香、青皮、乌药之顺降者，所可同日语也）。
大明谓：破症结宿血（则以行气之用，为消坚散结之佐，固无不可，然已非独当方面之才。又谓：治溺血。则气陷之时，藉以升清，亦止可备佐使之选，而湿热蕴结者，断为大禁）。又谓治吐血、鼻血（则气逆上涌，降之抑之，犹虞不违（注：疑为「逮」之误），而反以辛升助其激越，其谬妄不待言矣）。又谓：主脑痈、发背（则病在太阳寒水之经，以能焮发高耸成脓为顺，而平塌下陷板滞不痛为逆，芎能温经升发，确是脑背疽漫肿无脓时之万金圣药，助其气血，聚而不散，必无不起内陷之变。此近世脑背疽寒凝经络者一定治法，非唐代金石发之宜于清凉解毒者可比，而俗医不知，误认红肿等于热毒，辄授清化，无不应手败坏，《日华》此说，最堪细味，以此推之，则凡气滞血凝，呆板蔓肿之虚寒流痰、流注等证，亦非助其温煦不能消散，此疡科家一味神效宣通要药也。惟《日华》又谓主瘰疬、痔瘻，则疬疡皆少阳之郁热，误与升发，成溃易而收敛难，痔疮又多阳明之湿火，宜于清泄，胡可温升？而《大明》竟与脑背二疽视同一例，斯又不辨菽麦之尤甚者。《日华本草》语多复杂，瑕瑜互见，读者不可不知审择）。
〔发明〕川芎，有纹如雀脑，虽似坚结，其实空松，气雄味薄，功用专在气分，善于疏通，上升头顶，旁达肌肤，一往直前，走而不守，譬犹勇敢之士，冲锋陷阵，锐不可当，须赖为之将者，慎选良材，相与并进，方能擒集扫穴，直捣虏廷，若听其一意孤行，后援莫继，则虽勇敢之气，亦可以拨戟自成一队，而偏锋制胜，终非专阃长材。考仲景方中用芎藭，唯《金匮》妇人篇独多，其当归芍药散，则曰治怀妊腹中㽲痛，㽲义同绞。其当归散，则曰妊娠宜常服；其白术散，则曰妊娠养胎。皆不论寒热虚实（注：原作「热」，显误，改），而浑浑然一方可以统治，仲景当不若是之颟顸，此或是传写有所脱佚。惟胶艾汤、温经汤二方，归、芎并重，则以阿胶厚腻有馀，恐其迟滞，因以血中行气者为之疏通，庶几守者走者，互相调剂（胶艾汤有阿胶，又有地、芍；温经汤有阿胶，又有麦冬、芍药，腻滞已多，非归、芎则呆笨不灵矣），古方之于川芎，其用意自可想见。后人四物汤，虽本于胶艾，而仅取芎、归、芍、地四者，谓为妇科调血主剂，终嫌笼统不切，古人必无此浑沌治法。近贤论四物，已谓守者太守，走者太走，其说甚是，而晚近俗手，且更有仅取归、芎两物，认为妇女必需之品者，则犹乱有馀，每况愈下矣。戴九灵丹溪传，已谓血虚发热，非芎、归辛温所宜；吴鞠通论产后，即以申明丹溪之旨。
张氏石顽《本经逢原》，则引用《日华子》川芎治一切风气之说，而申之以上行头目，下行血海，且谓四物汤用之者，所以搜肝经之风云云。抑知肝阳不扰，风从何来？肝家之风，唯气火旺盛者，乃习习生风，涵敛以求其潜息，犹虑不及，岂可更用升腾，助其飚举。果以芎之辛升，搜剔肝阳自动之风，那不僭越飞扬，天旋地转，此误以泄散外风之药，作为疏通内风之用，其害何可胜言。胶艾汤中之芎、归，其意何若，不可不统观全方而深长思之也。石顽又谓芎治少阳、厥阴头痛，及血虚头痛之圣药；又谓助清阳之气，去湿气在头，头痛必用之药。须知少阳、厥阴，肝胆木火上凌，头痛之证固多，此是升腾太过，火盛生风，非镇摄滋潜，其焰不息。即血虚之头痛，亦是除（注：当为「阴」字之误）虚于下，而阳越于上，此岂可与风寒外束，清阳不升者，混作一例论治。而谓芎能升清阳之气者，即可治肝胆气升之病，是抱薪救火，而更煽风以扬之，岂不烈焰熊熊，燎原不救！此误认东垣头痛用川芎之旨，盲人无识，信手乱投，为祸已烈，不谓石顽高明，更昌言其为厥少头痛，血虚头痛之圣药，是惟恐患者之肝火不旺，而速其焦头烂额矣。
石顽又谓血痢已通，而痛不止，乃阴亏气郁，药中加芎藭，则气行血调，其痛立止。
寿颐按：热痢乍起，大忌升举，惟积滞已化，而痛犹不止，则气结于下，固有脾阳不振，清气下陷之一候，木香、芎藭少许为佐，藉以升清行气，洵是良法。
又引《灵苑方》验胎法：生芎藭末，艾汤服一钱匕，腹中微动者为胎。
寿颐按：归、芎试胎，以验其动与不动，古书虽有此法，然无故而扰动之，体质柔弱者，且因之而不安矣，为害不小，不可妄试，请观下胎衣及子死腹中二者，皆用芎藭，皆有捷验，其力可知。寿颐尝见安胎者，每持芎、归为养血良药，频服之，则胎已堕而莫明其妙，总受读书不明之累。
疡科脑疽、发背，平塌不高，漫肿无垠，根围不束，毒势欲陷者，必须温经活血，再加川芎钱许，以升清气，一二服后，即脚跟收束，顶高脓成，其应甚捷（寻常疡患，多以退肿消毒为主，冀其消散无形，事半功倍。惟脑背之疽，必以脓成高耸，根脚分明，斯不毒陷，生命可保。若平塌散漫，脓不能流，最为危险。此证颇有特殊之作用，与其他痈肿，截然不同）。俗医误认阳证，妄投清凉消毒之药，害人最多，此寿颐业师阆仙朱先生对证发明之精义，而世间疡医家所未知者，救苦救难，一片婆心，不可不志。又凡虚体流注，顽硬木肿，不痛不发，亦不易消散者，须于活血行气或补养队中，佐以川芎，能使顽肿木强渐以柔软消化，免于溃脓，较之俗医乱投穿山甲、皂角刺速其成脓者，功罪不可以道里计。
〔禁忌〕仲淳谓：凡病上盛下虚，虚火炎上，咳嗽呕吐，自汗盗汗，咽乾燥渴，烦热者忌之。虞花溪谓：骨蒸多汗及气弱之人，不可久服，令阴气走泄而阴愈虚。
寿颐按：凡是阴虚火动诸病，川芎走窜升散，直是鸩毒，一毫不可误与，花溪但知不可久服，岂能勘透征结。

抚芎  ***************************
〔发明〕芎藭，古书皆谓川产者良，然近今则赣产甚多。石顽《逢原》特立抚芎一条，谓辛、温，无毒，产江左抚州，中心有孔者是。其功用则谓升散，专于开郁宽胸，通行经络，郁在中焦，则胸膈痞满作痛，须抚芎开提其气以升之，气升则郁自降，故抚芎总解诸郁，直达三焦，为通阴阳气血之使。然久服耗气，令人暴亡云云。
寿颐按：今时赣产芎藭，出品颇伙，大约江浙间药肆所备，大都取于赣。其大者，形色与古书之所谓川产无所区别，其小者，则质较空松，而发泄升散，力且过于川产，盖其气不厚，自当流动更迅。盖今之药物，多由人力播种培植，与古之天然野生者不同，移种别栽，只须土宜相似，本非迁地而不能为良。闻赣人种此，亦非一年即採，则多年宿根，得气者厚，自然形巨而质坚；若其小者，历时未久，则物质空松，亦固其所，则石顽所谓抚芎形小中虚者，固即指此。然正惟其质未坚，宜乎升腾开泄之力，尤为迅速，是亦物理自然之情性。定痛宽痞，无非解结化滞，宣通郁塞之旨，仍与古之所谓川产者，同此一理，但石顽所称「气升郁降」四字，则理不可通，大有语病。若谓久服耗气，令人暴亡，虽言之未免太甚，然与过服细辛令人猝毙之说，同一理论，即其味辛气升，耗泄真元之害。凡温升辛散，动而不静之药，本无可以久服之理，故丹溪治阴虚发热不用辛温，而虞花溪、缪仲淳诸家于川芎条中，皆有禁约也。

⿸尸气本  ***************************
《本经》：「味辛，温。主妇人疝瘕，阴中寒，肿痛，腹中急，除风头痛，长肌肤，说颜色。」
《别录》：「辟雾露，润泽，疗风邪嚲曳，金疮，可作沐药面脂。」
〔考异〕⿸尸气，今本皆作藁；说，今本作悦，兹从孙本。
〔正义〕⿸尸气本，味辛气温，上行升散，专主太阳太阴之寒风寒湿，而能疏达厥阴郁滞，功用与细辛、川芎、羌活近似。《本经》主妇人疝瘕，阴中寒，肿痛，腹中急，皆清阳不振，厥阴之气郁窒不伸为病，温以和之，升以举之，解结除寒，斯急痛可已，疝瘕可除。而阴虚内热，肝络结滞之疝瘕急痛，非其治也。除风头痛者，升阳以散太阳之寒，正与细辛、芎藭之专主头痛同例，而肝胆阳邪，化风上升之头痛，正是背道而驰。长肌肤者，亦寒湿除而阳和敷布，气血乃调，若血虚多火，而肌肉消瘦者，宁非鸩毒。说颜色者，作为外治敷药，亦所以搜肌表之寒湿，《别录》所谓沐药面脂，即是长肌肤之意，若多火而面色皯黧者，又岂所宜。《别录》谓辟雾露、润泽者，温升助阳，能胜寒湿，此即仲景所谓清邪中上之病，亦即《经》言阳中雾露之气也。又谓疗风邪嚲曳，则风寒袭络，而经掣不仁，步履无力之证，庶几近之。亦有阴虚无力，痿躄不用而肢体嚲曳者，则更非风药所可妄试。此皆读古书之不可死于字句间者，若不分虚实，不辨病因，而昧然从事，亦何往而不为古人所误耶。
〔广义〕甄权谓：治风鬼疰（即辛温驱外风外邪之意）。治腰痛冷（则温养肾气以壮元阳也）。又谓能化小便（则肾气式微，阳和不布，膀胱气化不行，而溲为之涩，温养通阳，小水自利，正与湿热之溲癃，相为对待，非能治热结癃闭可知）。
大明谓：治皮肤疵皯（即《本经》之说颜色，然非可以治肌肤郁热之汗斑焦黑，而又以为可治酒齄粉刺，则《素问》虽有寒薄为齄之明文，然即继之曰郁乃痤，可见痤痱皆为郁热，况所谓酒齄赤鼻者，又纯乎肺热之外露，而乃可以辛温为治？《日华子》之颟顸，真是不辨菽麦。
洁古谓：治太阳头痛，巅顶痛（大寒犯脑，痛连齿颊，皆以真寒言之，而阴虚有火者弗用）。
海藏谓：治督脉为病，脊强而厥。亦阴盛无阳之真寒厥逆也。
邵氏《闻见录》谓：夏英公病泄，太医以虚治不效，霍翁曰：风客于胃也，饮以藁本汤而止，盖藁本能去风湿故耳。寿颐谓此必寒湿伤中，阳气下陷，故宜温升。藁本、苍术气味俱雄，升阳最捷（藁本汤止此二物），治法极是。乃谓风客于胃，则所见尚是膈膜，文人谈医，不谙病理，原不足怪，然既出于医家之口，亦多有似是却非者，宋金元明诸书，似此隔靴搔痒议论，所在而是，亦缘其时国医程度肤浅之故，非得明眼人细心纠正，必不能昭医理之真。
〔禁忌〕仲淳谓：阳证头痛，火炎头痛，皆不可用。刘云密《本草述》谓：治风头痛者，乃阳虚而风邪乘之，非阴虚者所可投，其治风湿，亦本阳虚。

白芷  ***************************
《本经》：「白茝：味辛，温，主妇人漏下赤白，血闭阴肿，寒热风头侵目，泪出，长肌肤，润泽颜色，可作面脂。」
《别录》：「疗风邪久渴，呕吐，两胁满，风痛头眩，目痒。」
〔考证〕茝，今作芷，古今字。风头侵目，当作头风，或头下脱痛字，李氏《纲目》、石顽《逢原》，皆改作头风侵目，于义固长，然嫌有擅改古书之弊，兹姑仍旧。润泽下旧无「颜色」二字，惟濒湖《纲目》有之，故仲淳《经疏》及孙氏问经堂辑《本经》皆无，但语气颇未充足，姑从李氏。
〔正义〕白芷辛温，芳香燥烈，疏风散寒，上行头目清窍，亦能燥湿升阳，外达肌肤，内提清阳之气，功用正与川芎、藁本近似。《本经》治女人漏下赤白，血闭阴肿，皆其清阳下陷，寒湿伤于中下之证，故宜温升燥湿。头风目泪，亦惟阳气素虚而风寒风热乘之者，庶能合辙。如阳盛而袭风热，已难概用，亦有阴虚而肝木上乘，疏泄太过，迎风泪流者，更非所宜。长肌肤，作面脂，义皆与藁本同。《别录》疗风邪，即以风寒外侵言之。久渴，仲淳谓当作久泻，甚是。燥湿升清，振动阳明之气，固治久泻之良剂，必非渴证所宜，且古今各家，皆未闻以此疗渴也。其治呕吐者，胃阳不振，食入反出者宜之，而胃火炽盛，冲激逆上者，不可误用。胁满，乃木郁土中，遏抑少阳之气，不得条达者宜之，而肝胆火炎，搘撑横逆者，又在所禁。治风痛头眩，亦惟阳和之气不司布濩，而外风袭之者，始为合辙。《百一选方》谓都梁丸因王定国病风头痛，至都梁求治，杨介以白芷一味为末，蜜丸弹子大，每嚼一丸，以茶清或荆芥汤化下，三服而病如失，遂以都梁名丸，是为阳虚风眩之实验，若阴虚气火上浮而为风眩，则又不可同日语矣。
〔正讹〕白芷，气味辛温，芳香特甚，最能燥湿。《本经》所谓长肌肤而润泽颜色者，以温养为义，初非谓通治外疡，可以生肌长肉，乃《大明本草》，竟以治乳痈发背，瘰疬痔瘻，疮痍疥癣，谓为破宿血，生新血，排脓止痛云云。洁古亦谓治头面皮肤风痹燥痒；濒湖且谓色白味辛，性温气厚，阳明主药，痈疽为阳明湿热，湿热者温以除之，故排脓生肌止痛。寿颐谓辛温上升之品，可治寒湿，必不可治湿热，而溃疡为病，湿热者十之九而有馀，寒湿者十之一而不及，胡可以统治痈疡，抱薪救火。《日华子》排脓止痛一句，实是无中生有，大乖医药原理。且洁古所谓皮肤燥痒者，明是火燥血热，又安得投此辛燥之药。濒湖所谓湿热者，温以除之一句，如何讲得过去。总之诸公于疡科理法未能体会，人云亦云，皆是耳食之学。
寇宗奭《衍义》谓：治带下，肠有败脓，淋露不已，腥秽殊甚，脐腹冷痛，皆由败脓血所致，须此排脓：白芷一两，单叶红蜀葵根二两，白芍药、白枯矾各半两，为末，以蜡为丸，梧子大，每空心米饮下十丸或十五丸，俟脓尽乃补之云云。
寿颐按：此证是带下之一，寒湿瘀垢互结不通，「脐腹冷痛」四字，是其寒结确据，故宜温升而兼泄瘀固涩为治，虽曰败脓，决非溃疡排泄之脓可以等视，何得妄为比附，竟认作排脓要药，则实热诸疡，必益张其焰而害不可言。寿颐治疡三十年，煎剂中惟湿盛无火之证，间或用之，余则不敢妄试，若消肿敷药之如意金黄散中有此，则取其辛以散结耳。
《大明》又谓去面皯疵瘢，固即《本经》面脂之义，然又以为治目赤胬肉，则风火升腾之炽甚者，而亦以温辛升散之，《日华子》之颟顸，最是亘古无匹。
濒湖谓治鼻渊，盖鼻渊一证本有风寒、风热及肺热郁蒸三者之别，风寒郁其肺气，而鼻塞多涕，则白芷升阳可也，若风热之鼻渊浊涕，及肺热而黄脓腥臭之鼻渊，胡可一概而论。又谓治鼻衄齿痛，眉稜骨痛，则皆阳明热炽上攻为病，古方偶用白芷，本以加于清泄剂中作引经之义，而乃列为专条，等于主要之君药，岂非大误。

木香  ***************************
《本经》：「味辛。主邪气，辟毒疫温鬼，强志，主淋露，久服不梦寤魇寐。」
《别录》：「消毒，杀鬼精物，温疟，蛊毒，气劣，气不足，肌中偏寒，行药之精。」
〔考异〕行药，李氏《纲目》作引药，兹从缪氏《经疏》本。
〔正义〕木香芳香，气清而味厚，广产清芬芳洌，别有川产，淡而无用。《本经》止言味辛，《别录》则谓之温。以气用事，彻上彻下，能升能降，非温和燠烋，何以致此？虽洁古谓气味俱厚，当主沉降，然其气浓郁，药中有此一味，则煎之香闻满屋，必不可概以为降。王海藏谓辛、苦，热，味厚于气，阴中之阳，立说颇允。《本经》主邪气，辟毒疫温鬼，芳香得以辟除秽恶，疫疠为害，无非阴霾恶臭，足以病人，木香芳烈，自可消除秽浊之气。强志者，芳香正气，足以振刷精神也，淋露，有因于清阳下陷者，木香温升，故可治之，若热结于下者，必非所宜。能除梦魇，亦以心神既振，而魂梦常酣耳。《别录》消毒除蛊，杀鬼精物，与《本经》同意。治温疟者，亦即燥湿辟恶之义。治气劣、气不足，则升动清阳而助正气也。行药者，气为血帅，自能为百药导引耳。濒湖本作引药，其旨正同。
〔广义〕甄权：治九种心痛，积年冷气，痃癖症块，胀痛壅气。
寇宗奭谓：专泄决胸腹间滞塞冷气。
《大明》谓：主心腹一切气，膀胱冷痛，霍乱泄泻，痢疾，健脾消食。
〔发明〕木香虽以木名，实为草类，以气用事，故专治气滞诸痛，于寒冷结痛，尤其所宜。然虽曰辛苦气温，究与大辛大热不同，则气火郁结者，亦得用之以散郁开结，但不可太多，且味苦者必燥，阴虚不足之人，最宜斟酌，过用则耗液伤阴，其气将愈以纷乱，而痛不可解矣。近人更用之于滋补药中，则恐滋腻重滞，窒而不灵，加此以疏通其气，庶其运气捷而消化健，是亦善于佐使之良法。疝瘕积聚，滞下肠澼，此为必须之药。
〔正讹〕气烈之药多升少降，惟木香大苦，则亦能降，而质本空松，气尤雄烈，究以升阳为主。《日华本草》谓治呕逆反胃，在胃寒无火食入反出者，颇为相宜，若胃火盛者，必不可用。
海藏谓治冲脉为病，逆气里急，则肾气不摄，冲激逆上为患，必非所宜。丹溪谓调气用木香，其味辛，气能上升，气郁不达者宜之，若阴火冲上者，则反助火邪，当用黄檗、知母，而少以木香佐之，持论平允，胜于王氏多矣。

香附子  ***************************
《别录》：「莎草：味甘，微寒。无毒。除胸中热，充皮毛，久服令人益气，长鬚眉。」
〔正义〕香附子，《别录》止称莎草，濒湖谓其不言用苗、用根，后世皆用其根，名香附子，以其根相附连续而生，可以合香，故名。
寿颐按：此物外有紫皮，茸茸生毛，带皮含之，辛而且苦，味亦带涩，如刮尽皱皮，其肉色褐，则淡而微甘，无复苦辛二味。中又有心，圆径全体之少半，其色较黑，则又辛而苦涩矣。是《别录》虽不言用根，而甘即其根之味，既云味甘，则非苗矣。然虽微甘，而究以辛苦为多，故寇宗奭谓之苦，苏颂引《天宝单方》谓之性涩，濒湖则曰辛甘。
宗奭又谓虽生于莎草根，然根上或有或无，有薄皲皮紫黑色，若便以根为之，误矣。寿颐谓惟其附生于莎草之根，而非即草根，故有附子之名，是物产处颇多，以浙之金华府属为最伙，巨者如指。即吾吴亦间有之，但形小味薄，不堪入药。前者承山东诸城王肖舫君邮赠一器，据云彼地特产，形色气味皆与兰溪所产无别，则可见出处之广。考陶隐居尝谓莎草人无识者，方药不复用，濒湖谓此乃近时日用要药，而陶氏不识，乃知古方药物，兴废不同。
寿颐按：此物味辛甚烈，功用以行为主，何以《别录》谓之微寒，此古说之不可泥者。所谓疗胸中热气，即中脘气滞不宣之病，辛香能开，初非寒以胜热，即有寒气痰饮阻塞痹著者，香附亦何必不能通之，则所谓寒以治热云者，寒热二字，皆当活看。充皮毛、长鬚眉者，此物质坚而皮有茸毛，亦颇坚韧，故能外达肌肤，长养毛发，况乎辛香走窜，充肤泽肉，固有专长者耶？久服益气者，气药治气，自然之功用耳。
〔广义〕苏颂谓：治心腹中客热（亦以气滞不通而言，非必专治热气）。又谓膀胱间连胁下气妨（亦是肝气郁塞之疴，膀胱间乃小腹部位，实即诸疝病耳）。又谓治常日忧愁不乐（则是气结不舒为病，辛能散结，苦以泄之，香附功效，尽于此矣）。
东垣谓：治一切气，霍乱吐泻，腹痛（无一非行气宣通之力）。又谓主肾气膀胱冷气（则辛散皆能胜寒，可悟《别录》微寒二字，必不允协。濒湖且谓散时气寒疫，则其味甚辛，固当有温通散寒之功）。又谓利三焦，解六郁，消饮食积聚，痰饮痞满（亦行气二字足以尽之）。又谓治痈疽疮疡。（则外疡诸证，虽寒热虚实，各各不同，而终不离乎气滞血凝四字，香附行血中之气，辛开而不失于温燥，故寒热二家，无往不宜，确是散肿软坚必需之品）。又谓治妇女崩漏带下，月候不调，胎前产后百病（亦以经带胎产百病，总不离乎血气不调，此药行气而不致耗气，和血话血，自能统以调之，世俗遂谓此是女科要药，虽立言失之笼统，要亦未可厚非）。
〔发明〕香附，辛味甚烈，香气颇浓，皆以气用事，故专治气结为病；而其色带紫，中心较黑，质又坚实重坠，则虽以气胜，而与轻举升腾之辛温诸药不同，故能直入血分，下达肾肝，王海藏所谓阳中之阴，血中气药，深得物理自然之妙。又凡辛温气药，飚举有馀，最易耗散元气，引动肝肾之阳，且多燥烈，则又伤阴，惟此物虽含温和流动作用，而物质既坚，则虽善走而亦能守，不燥不散，皆其特殊之性，故可频用而无流弊。未尝不外达皮毛，而与风药之解表绝异，未尝不疏泄解结，又非上行之辛散可比。好古谓本草不言治崩漏，是益气而止血也。寿颐谓虽不可直认为益气，而确有举陷之力。丹溪谓须用童便浸过，盖嫌其辛味太浓，以下行为监制之义。寿颐谓调肝肾者，此法甚是。或有以醋炒、以青盐炒者，其理盖亦如此。时珍谓其气平而不寒，香而能窜，其味多辛能散，微苦能降，微甘能和，为足厥阴肝、手少阳三焦气分主药，而兼通十二经气分。寿颐谓气结诸病，固肝胆横逆肆虐为多，此药最能调气，故濒湖谓之专入足厥阴，其实胸胁痹结，腹笥䐜胀，少腹结痛，以及诸疝，无非肝络不疏，所谓三焦气分分者，合上中下而一以贯之，固无论其何经何络也。李又谓生用则上行胸膈，外达皮肤，熟则下走肝肾，外彻腰足。盖生者轻清，其气上行，熟则重浊，其力下降，然此物在土，茸毛丰厚，且黏连草根，坚韧不解，故採药者必以火燎之，而后粒粒可择，盖皆已煨而熟之矣，且药肆中又皆制之色黑，尚何得有生者可用？然胸膈气滞，亦皆投之辄应，可知本性使然，固不在乎制药之严为区别者也。《韩氏医通》或称黄鹤丹、青囊丸二方之妙，黄鹤丹用香附一斤，川连半斤二味，盖治肝火炽盛之气结不通者；青囊丸用香附一斤，乌药五两二味，则皆行气之不失于温燥者，自可以泛应一切气痛而有馀，石顽谓气病之总司，女科之主帅，惟经水先期而淡，及失气无声无臭者弗用，盖血气本虚，更与利气，则血愈伤而气愈耗矣。

兰草  ***************************
《本经》：「味辛，平。主利水道，杀蛊毒，辟不祥，久服益气，轻身不老，通神明。」
《别录》：「除胸中痰癖。」
〔考证〕此非今兰蕙、建兰之兰，濒湖《纲目》辨之极详。《说文》谓之香草，陆玑《草木疏》谓兰为王者之香，其茎叶皆似泽兰，广而长节，节中赤，高四五尺，藏之书中辟蠹。据此则兰草、泽兰，相似而非一物，故《本经》上品既有兰草，而中品又有泽兰。然《别录》谓兰草生太吴池泽，《本经》亦曰一名水香，《水经》零陵郡都梁县西小山，上有渟水，其中悉生兰草，则本是水产，实与泽兰大同小异，故《汉书》司马相如传衡兰芷若，颜注谓即今之泽兰，《江赋》[艹/滌]以兰红，颜注亦以为泽兰。盖二物之相混久矣，濒湖亦谓一物二种。
〔正义〕兰草芳香，故能解毒辟秽，而生于水中，则能利水，功用亦于泽兰无甚大别。
〔广义〕东垣谓：其气清香，生津止渴，治消渴脾瘅（盖消渴皆脾胃热窒，气愈郁则热愈炽，清芳可以导浊，则热气疏通，《内经》谓肥美所发，令人口甘，治之以兰，除陈气也）。
石顽《逢原》亦谓呃呕脾瘅，口中时时溢出甜水者，非此不除。芳香辛温，调肝和脾，功倍藿香，善散积久陈郁之气。
〔附识〕《本经》兰草，及汉魏注疏考证家，备详形色，决非宋以后草兰、蕙兰及建兰，确有可信。但《本经》列为上品，而后世药笼，乃无此物，最易启后学之疑。民国十二三年间，兰溪医校曾延富阳徐安甫先生（名倬）襄赞教务，其时寿颐编纂《本草正义》此册，安甫书有读《本草纲目》兰草、泽兰感言一篇，颇有寓意，附录于此：「近来谈兰草者，佥以省头草当之，今之所谓兰草，已非神农氏之所谓兰草矣。按李氏《本草纲目》，依据汉吴普、五代（注：五代，显误）李当之及陶弘景诸家之书，兰草条下系以水香、都梁香、孩儿菊等别名，泽兰条下亦缀以水香、都梁香、孩儿菊等别名，可见今之兰草，已与泽兰混而为一，而兰草条下，又注明一名大泽兰，冠一「大」字，似乎兰草与泽兰为同类，不过比较泽兰为大耳。乃查阅各处药肆中之兰草，其长大反不如泽兰远甚，则大泽兰之谓何？又李氏谓兰草、泽兰一类二种，俱生下隰，以茎圆节长，叶光有歧者为兰草；茎微方，节短，叶有毛者为泽兰。泽兰走血分，兰草走气分。由是观之，即不辨其走气分不走气分，当辨其叶之歧与不歧，乃起视药肆中泽兰之叶片，椭圆而端微尖，并不有歧（李氏本草图，叶分三叉，如枫叶形），惟气味微觉辛香，似可收为气分药品，然而茎叶之形状，已与时珍之《纲目》不符，将谓对时珍之说是乎？则今之所谓兰草，又失其本来面目矣，遑论古之兰草哉！古之兰草，经李氏妄矜赅博，裒集古文人及经生家诸芳草考据及论疏，强作兰草讲解，力辟从前以山兰为兰草之非，谓药中所用之兰草，并非与蕙并称之兰草。而古之兰草，乃益屈抑而不得伸，所谓今之兰草也者，既君子道消，自然小人道长矣。然钱塘赵恕轩著《本草拾遗》，独具卓识，谓李氏于兰草释名下，概以省头草、孩儿菊为泽兰，而附方中则又认省头草为兰草，皆误也云云。竟将东璧之说完全推翻，而八十一叟王秉衡氏《重庆堂随笔》，收採赵说而推崇之，夫岂好为赵氏之应声虫乎？可知恕轩意中之兰草，虽未必即是神农氏所收之兰草，其不为近人一名省头草之兰草也审矣。如果神农氏所收之兰草，即近今称为省头草之兰草，则高明如宋之寇宗奭，元之朱丹溪，明之李仕材，何以不一齿及，而必以孔子称为王者香，生于空谷，不以无人而不芳之山兰当之耶。近来省头草一味，医界中之能读《本经》而辨识药草者，群以为即是《本经》中之兰草矣。然而一举笔一启口之间，绝不有兰草之名称，不称为省头草，即称为佩兰，隐然借《楚辞》「纫秋兰以为佩」之佩字作根据，至问其来历，则云不知始是何人，是又数典而忘其祖矣。总之，省头草一物，其种类与泽兰为一家，其功用与藿香相彷彿，其辛香之气味，亦未尝不可以解秽浊而快脾胃，若即以此草而直认为我孔子所讚赏之兰，则吾未之敢信也。何也？盖孔子所称之兰，即孔子琴操中幽兰之兰。幽兰生于山谷，是山草，佩兰生于水中或泽边，是水草，亦是隰草。幽兰，贵品也，佩兰，贱草也。而谓区区一省头草，格卑而品下，足以噹噹孔子王者香之称乎？而谓多识于鸟兽草木之孔子，竟不知省头草生于池泽，而谓其生于山谷乎？呜呼！空谷幽兰，见弃于习岐黄者久矣，虽经负大名如寇宗奭、朱丹溪、李仕材诸贤达之识别，以及赵恕轩、王安化老人之论辨（寇、朱、李三先生皆谓《本经》兰草，即今兰蕙之兰。赵谓东璧以省头草、孩儿菊等气香而不清者当兰草，是直认阳货为孔子矣。王谓孔子称兰为王者之香，则兰之于草，亦犹麒麟之于走兽，凤凰之于飞鸟。后之修本草者，苟折衷于圣人，自当以兰为冠。盖兰草能舒思虑之郁结，蠲蕴伏之浊邪，稀痘催生，清神养液，禀天地至清之气以生，故昔人有吹气如兰之喻，奈何竟以省头草当之云云），兰仍埋没于山谷，屈伏于泥涂，或徒供尝玩于明窗净几，终不获採入药笼，俾得一伸其去菀陈莝之怀抱，岂非兰之不幸欤？虽然，《内经》有云饮食肥甘，传为消渴，治之以兰，除陈气也。兰之功用已发明于四千年以前，兰亦何不幸之有？窃以为世风不古，医道晦盲，置四千年以前发明之兰草而不困，非兰草之不幸，直病者之不幸耳！噫！我欲无言。」寿颐又按：古兰、今兰之辨，本册后有草兰、蕙兰一条，言之颇详，兹不多赘。

泽兰  ***************************
《本经》：「味苦，微温。主乳妇内衄，中风余疾，大腹水肿，身面四肢浮肿，骨节中水，金疮，痈肿，创脓。」
《别录》：「甘。产后金疮内塞。」
〔考异〕内衄，《御览》作衄血。濒湖《纲目》引《本经》止有「金创、痈肿、疮脓」六字，盖有脱佚，李氏所引《本经》，例无删节如此之甚者。
〔正义〕泽兰，产下隰大泽之旁，本与兰草相似，故主治亦颇相近。《本经》大腹水肿，身面四肢浮肿，骨节中水，皆苦温胜湿之功效，亦即兰草利水道之意。其治金疮、痈肿、疮脓者，专入血分，而行瘀、排脓、消肿也。惟《本经》所谓乳妇内衄，颇不可解，盖即后世新产通瘀之意。《别录》内塞，当亦以瘀露不通言之。
〔广义〕甄权谓：治产后腹痛（固苦温行瘀之功）。又谓治频产血气衰冷，成劳瘦羸，妇人沥血腰痛（则以温和能利血脉言之，然通利之品，能走未必能守，此当以意逆之，而可知其非虚证久服之药矣）。
濒湖谓：泽兰，气香而温，味辛而散，阴中之阳。脾喜芳香，肝宣辛散，脾气舒则三焦通利，肝郁散则营卫流行。兰草走气道，故能利水道，除痰癖，杀虫辟恶，而为消渴良药；泽兰走血分，故能治水肿，涂痈毒，破瘀血，消症瘕，而为妇人要药，虽是一类，而功用稍殊。
石顽谓：入肝脾二经血分，专治产后血败，流于腰股，拘挛疼痛，破宿血，消症瘕，皆散血之功，为产科要药。

藿香  ***************************
《别录》：「辛，微温。主治风水毒肿，去恶风，止霍乱，心腹痛。」
〔正义〕藿香，清芬微温，善理中州湿浊痰涎，为醒脾快胃、振动清阳妙品。《别录》治风水肿毒者，祛除湿浊，自能清理水道也。去恶气者，湿漫中宫之浊气也。霍乱、心腹痛者，湿浊阻滞，伤及脾土清阳之气，则猝然撩乱，而吐泻绞痛，芳香能助中州清气，胜湿辟秽，故为暑湿时令要药。然性极和平，力量亦缓，止可以治霍乱轻证。而猝然大痛。吐泻并作，肢冷脉绝者，非大剂四逆汤不为功，断非此淡泊和平所能独当大任。
〔广义〕苏颂谓：脾胃吐逆要药（即《别录》止霍乱之意）。胃寒呕酸，口有冷涎者最宜。
洁古谓：助胃气，开胃口，进饮食。
海藏谓：温中快气。
石顽谓：治山岚瘴疟（皆振动脾阳，辟除秽浊之功效也）。
〔发明〕藿香，芳香而不嫌其猛烈，温煦而不偏于燥热，能祛除阴霾湿邪，而助脾胃正气，为湿困脾阳，怠倦无力，饮食不甘，舌苔浊垢者，最捷之药。亦辟秽恶，解时行疫气，盖疠疫以气染人，无非湿浊秽腐之薰蒸，感之者，由口鼻吸入，胃先受之，芳香得清气之正，而藿香气味和平，不嫌辛燥，故助脾胃而无流弊。但必以广产为佳，入药用梗不用叶，简称广藿梗，虽以气胜，而冲和可爱；今则江浙间，遍地皆有土产，味苦涩而气亦恶劣。石顽谓伐胃消食，且能耗气，而世俗以为能解暑气，瀹茶多饮，未尽善也。
〔禁忌〕仲淳谓：阴虚火旺，胃弱欲呕，及胃逆作呕者弗用。
寿颐按：藿香虽不燥烈，然究是以气用事，惟舌有浊垢，而漾漾欲泛者最佳，若舌燥光滑，津液不布者，咸非所宜。凡芳香行气，醒脾胜湿诸芳草，皆有同情，不仅藿香、木香一类为然也。

高良姜  ***************************
《别录》：「辛，大温。主暴冷，胃中冷逆，霍乱腹痛。」
〔正义〕良姜，大辛大温，洁古谓辛热纯阳，故专主中宫真寒重证。《别录》独以治胃冷气逆，霍乱腹痛者，正以霍乱多中气大寒，忽然暴作，俄顷之间，胸腹绞痛，上吐下泻，即四肢冰冷，面唇舌色淡白如纸，脉伏不见，冷汗如油，大肉陡削，良由盛暑之时，乘凉饮冷，汩没真阳，致中气暴绝，见证如是之剧，甚者一二时即已告毙，此非大剂温燥，万不能挽回垂绝之元阳。三十年来，时疫频行，无年不有，所见无不如是，姜、附、吴萸、良姜、荜茇之属，均为此病必须要药。惟近贤王孟英、陆九芝两家所论霍乱，皆主湿热而言，且谓肢冷脉伏，即是热深厥深之候，万万不可误用四逆法者，此则当时见证之不同，盖亦天时人事之变迁，固自有不可一概论者，此当以舌苔之淡白与黄腻辨之。而所泻所吐之物，一则清澈如水，一则秽气恶臭，亦必确乎有凭，固不患临证时之无所适从者也。
〔广义〕陈藏器谓：止痢（是必以虚寒滑利言之，非湿热积滞之肠辟可知）。
甄权谓：治腹内久冷气痛。
大明谓：治转筋泻痢（则即真寒之霍乱转筋也）。又谓治反胃（则胃中无火，食入反出之，朝食暮吐，完穀清澈者也）。
苏颂谓：含块（注：原本作「愧」）咽津，治忽然恶心呕清水。亦胃寒之证。
濒湖谓：健脾胃，宽噎膈，破冷癖，除瘴疟（皆以阴霾填塞者言，而胃燥津枯之噎膈，湿热秽浊之瘴疟，非可一概论矣）。
石顽谓：脾胃为客寒所犯，则逆冷霍乱，辛温暖脾胃而逐寒邪，故能治之。
甄权、大明之主治，皆暖胃温中散寒之功，如寒疝小腹痛，须同茴香治之，产后下焦虚寒，瘀血不行，小腹结痛者，亦用之。若胃火作呕，伤暑霍乱，禁用。
寿颐按：此所谓伤暑，以暑热言，即孟英、九芝之所谓热霍乱。若暑月贪凉饮冷而发为真寒霍乱，则虽在盛夏，亦非暑热之病，不可误会。

红豆蔻  ***************************
〔发明〕红豆蔻，始见于甄权之《药性本草》。濒湖谓是高良姜之子，气味辛温；藏器谓主肠虚水泻，心腹绞痛，霍乱，呕吐酸水；甄权谓治冷气腹痛，消瘴雾毒气，去宿食，温肠胃；濒湖谓治噎膈反胃，虚疟寒胀，燥湿散寒；石顽谓大补命门相火，故正元丹中用之。
寿颐按：诸家主治皆与良姜同一条理，是以今人方中，此药不甚著名，盖应用各证，俱以良姜之类当之足矣。

草果（亦即草豆蔻）（注：原注别名，今为二种，当稔之）  ***************************
《别录》：「豆寇，辛，温。温中，心腹痛，呕吐、去口臭气。」
〔考证〕草果今之通称，《开宝本草》有草豆蔻，《别录》止称豆蔻，濒湖《纲目》从之，亦以豆蔻标目，而以草豆蔻、草果并列于下，以为译名，与今之所谓白豆蔻，或称蔻仁者不同。寇宗奭谓豆蔻，草豆蔻也，此是对肉豆蔻而言。惟石顽《逢原》则以草豆蔻与草果分为两条。寿颐谓此数者，气味功用大略相似，故同豆蔻之名，兹径称草果，从俗从宜，欲人之一望而皆知也。
〔正义〕草果，辛温燥烈，善除寒湿，而温燥中宫，故为脾胃寒湿之主药，《别录》「温中」二字，足以尽之。心腹痛，呕吐，皆以寒湿而言。去口臭者，芳香之气，足以辟除恶臭，然口气皆胃中湿热污浊，蕴积不行，薰蒸为臭，此等辛温药物，虽能胜湿而除陈气，究与蕴热者，不能符合，盖止取芳香以治其标，多用之，必且助热滋甚，决非厌心切理之药。仲淳《经疏》明知脾有积滞，瘀而为热，则非导滞去瘀，何以清其热，竟谓用此以醒脾导滞，口气不臭，得毋言过其实耶？
〔广义〕《开宝本草》谓其下气（盖以寒湿郁窒，气滞不行而言，则温燥以破寒气、泄湿郁，而芳香助其宣通，斯中州之郁气舒矣）。又谓治霍乱冷气（则即《别录》温中之义也）。又谓其消酒毒（则酒秉湿浊之性，脾胃素寒者得之，则助其阴霾，而清阳之气更惫，治宜温燥以除湿寒，古人解酲，多用葛花、砂、蔻之类，皆胃寒者之主药，故《日华本草》亦谓高良姜能解酒毒。然酒为曲糵所酿，走而不守，升而助阳，阴虚火旺者得之，则又偏燥伤阴，治此者须当清泄以解其热，而温燥之物皆在所禁，此嗜酒者所以有面赤面白、生热生寒之异，即沉醉者亦必有喜动喜静，或歌或哭之殊，此东垣葛花解酲一方，苟为寒湿瀰漫，果是万全良剂，而燥渴多火者得之，亦何往而非毒药耶）！
东垣谓：调中补胃，健脾消食（皆为中气虚寒、清阳不振者而言）。又谓去客寒心胃痛。
宗奭谓：虚弱不能食者，宜此与木瓜、乌梅、缩砂、益智、曲糵、甘草、生姜同用（亦以脾胃阳虚，而食不甘味，故宜温燥，苦胃阴虚而不嗜食者，又当柔润养阴而刚燥皆在禁例矣）。
丹溪谓：能散滞气，消膈上湿痰，若热郁者不可用。
濒湖谓：南地卑下，山岚烟瘴，饮啖酸咸，脾胃常多寒湿，故食料必用，与之相宜。治瘴疟寒热，与知母同用，取其一阴一阳，无偏胜之害。草果治太阴独胜之寒，知母治阳明独胜之热。
寿颐按：岚瘴，多雾露阴湿之邪，最伤清阳之气，故辟瘴多用温燥芳香，以胜阴霾湿浊之潴秽，草果之治瘴疟，意亦犹是。然凡是疟疾，又多湿痰矇蔽为患，故寒热往来，纠缠不已，治宜开泄为先，草果善涤湿痰，而振脾阳，更以知母辅之，酌其分量，随时损益，治疟颇妙义，固不独专为岚瘴立法。惟石顽所谓实邪不盛者，当在所禁耳。

肉豆蔻（即肉果）  ***************************
〔发明〕肉豆蔻，始见于《唐本草》，气味辛温。《开宝本草》谓消食止泄，治积冷心腹胀痛，霍乱，呕沫冷气，皆温煦脾土，专治寒中之意。而其味又涩，则能止虚寒之泄泻。盖其除寒燥湿，解结行气，专理脾胃，颇与草果相近，则辛温之功效本同，惟涩味较甚，并能固及大肠之滑脱，四神丸中有之。温脾即以温肾，是为中下（注：原作「上」，显误，改）二焦之药，与草果之专主中焦者微别。《开宝》又谓治中恶、鬼气、冷疰，则亦辟除阴霾之意，不可拘泥到鬼物上去。《大明》谓温中下气，开胃，解酒毒；甄权谓治宿食痰饮，止小儿吐逆不下乳，腹痛；李珣谓主心腹虫痛，皆专就寒湿一边著想者，若湿热郁滞而为此诸证，则必不可一例论治，故李珣又谓主脾胃虚冷虚泄；濒湖谓暖脾胃，固大肠，要言不烦，最为确切。惟珣又谓治赤白痢，则湿热者多，虚寒者少，不当泛泛言之耳。石顽谓温中补脾，宽膨胀，固大肠，为小儿伤乳、吐逆、泄泻之要药；又谓脾土性善芳香，故肉果与脾胃，最为相宜。能下气者，脾得补则健运，而易于消穀下气，非若厚朴、枳实之峻削，惟热郁暴注禁用，以其辛温滞涩之故。寿颐谓脾喜温而恶寒，喜燥而恶湿，温和则敷布有权，刚燥则清阳乾运，若中阳既衰，湿邪困之，即萎靡倦怠，而索索无生气矣。惟香、砂、蔻仁之类，温煦芳香，足以振动阳气，故醒脾助运，最有近功，则所谓消食下气，已胀泄满者，皆其助消化之力，固不可与克削破气作一例观。

白豆蔻  ***************************
〔发明〕白豆蔻，《开宝本草》谓辛而温，治冷积气，止吐逆反胃，消食下气。盖温胃醒脾，固亦与草豆蔻、肉豆蔻异曲同工，其同得豆蔻之名，固亦以此。惟白豆蔻其气清芬，辛烈视彼为尤，而无涩口之味，则芳香之气，尤善上行，开泄上焦气滞，已与草果、肉果之专治中下者不同。东垣谓散肺中滞气，海藏谓补肺气，皆以其气独胜，辛升作用，功效必在上部，所以宽胸利膈，尤其独擅胜场，而苏恭竟谓气味俱薄，专入肺经，得毋误会？况乎此物气味，皆极浓厚，必不可妄谓其薄，而咀嚼久之，又有一种清澈冷冽之气，隐隐然沁入心脾，则先升后降，所以又能下气，亦与其他辛升者，绝不相同。濒湖《纲目》谓之大温，颇嫌未允，此固蔻仁、砂仁二者之特异性情，升降阴阳，各臻其妙，所以通治肺、脾、肝、肾诸气，而为吹嘘鼓动之无上妙品，寒热虚实无往不宜。杨仁斋谓治脾虚疟疾，呕吐寒热，仍不外燥湿开痰，温煦以助脾家健运之义。

缩砂蔤（俗称砂仁）  ***************************
〔发明〕缩砂蔤，始见甄权《药性》，《开宝》称其温涩，治虚劳冷泻，宿食不消，腹中虚满，下气。盖气味功力皆与豆蔻相类，故《大明》谓治一切气，霍乱转筋；杨仁斋谓和中行气，止痛；洁古谓治脾胃气结滞不散；濒湖谓醒脾养胃，理元气，通滞气，散寒饮胀痞，噎膈呕吐，亦皆与白豆蔻同一主治。惟此物虽为草实，而开花结穗成实，皆在根下，是其特异之情性，故虽辛温能升，未尝不治中下（注：原作「上」，显误，改）二焦之气，而本乎地者亲下，尤以专治肝肾为特长。甄权谓温暖肝肾；藏器谓治上气奔豚，盖皆有见于此。又如肠辟滞下一证，腹痛皆由气滞，必以调气为要务，然须疏通开泄，宜降而不宜升，故芳香辛温升阳之药，皆在禁例，惟砂仁能治虚寒之泄泻，似乎亦在辛温升清之一边，而《开宝》竟以主治赤白痢疾，则此证惟湿热积滞为独多，温升之品，宁非大忌？不知砂仁气辛，虽似温升，而开泄下降，是其本色，且能破滞解结，则虽湿热实积，亦不妨藉为引导，直入下焦而通瘀滞，不患其升举秽浊，上逆为虐，故甄权又以为止休息气痢。濒湖引《药性论》谓治冷滑下痢不禁，则温涩之中，尚有行气消积之作用在，固不可与肉蔻、益智之一味温涩者，同日而语。石顽谓今人治血痢亦多用之，若积欲尽时，良非所宜。岂不以消滞导瘀是其所长，故适宜于积滞之证。又谓新产忌之，恐其气骤行而辛燥动血，于以知砂仁泄降下气，力量颇专，与其他辛温芳香之药，以气用事，能升而不能降者，显然有别。考芙蕖之本，其名曰蔤；蒲本亦曰蔤，皆有深藏于密之义。此药得名，其义盖亦如是，所以主治肝肾诸气，尤其特长，盖有涵藏收摄之意，尚不可与其他温散药物，专于破气消耗者，作一例观。濒湖引陶隐居方，谓缩砂和皮炒黑，研末，米饮下二钱，治子痫昏冒，安胎止痛皆效，此是胎气上逼，气升神昏之证，与子悬同一病理，而此能治之，尤可见其沉降功用。其温升芳香，开通气郁之例，退藏于密，于此更得一确证，顾其名而思其义，亦治药物学家所当三致意者。

益智子  ***************************
〔发明〕益智，始见于陈藏器《本草拾遗》，谓之辛温，不言其涩。但诸家所述主治，无一非温涩功用。藏器主遗精虚漏，小便馀沥，夜多小便者，以二十四枚碎之，入盐同煎服，有奇效；东垣谓治客寒犯胃，和中益气，及人多唾（石顽谓胃虚多唾，盖胃气虚寒而廉泉不摄，涎唾自流，此药温胃而涩，最有捷效）；海藏谓益脾胃，理元气，补肾虚滑沥，皆温补脾肾，而尤以固涩为主。濒湖谓其大辛，行阳退阴，三焦命门气弱者宜之（此气弱以元阳之气而言）；李氏《集验方》缩泉丸（益智仁盐炒，乌药等分，酒煎山药粉为丸）治脬气不足，小便濒数，及老年阳虚遗溺者皆效；杨仁斋《直指方》云心者，脾之母，进食不止于和脾，火能生土，当使心药入脾胃药中，庶几相得，古人进食药中，多用益智，土中益火也。
寿颐按：此为脾阳虚馁，而不思食者立法。脾土喜温而恶寒，喜燥而恶湿，寒湿困之，则健运力乏而不思纳穀，且食亦无味，此惟温煦以助阳和，而斡旋大气，则能进食，益智醒脾益胃，固亦与砂仁、豆蔻等一以贯之。仁斋说到益火生土上去，附会心经之药，尚是舍近求远，故意深言之，亦殊不必。濒湖又谓治心气不足，梦泄赤浊。则以肾阳无权，滑泄不禁者立论，故可用此温涩一法，然遗浊之果属虚寒者绝少，石顽谓因于热者，色黄乾结，不可误用，极是。濒湖又谓治热伤心系，吐血、血崩诸证，则既是热伤，而反用此辛热之药，何其背谬一至于此；要知洪氏《夷坚志》所载，吐血不止，惊颤狂躁一条，用益智等药而愈者，本是小说家言，何可征信，按之病理，宁不矛盾？东璧失检，採入《纲目》，且因之而创为专治热伤之吐血，亦可谓好奇太过矣。

补骨脂  ***************************
〔发明〕补骨脂，始见于甄权《药性论》，名婆固脂，濒湖谓是胡语，盖本是波斯国产，《开宝本草》遂称破故纸，李氏《纲目》则曰补骨脂，亦因旧音近似而言其功用耳。味辛气温而燥，肾家阳药。甄权谓治男子腰疼膝冷，逐诸冷痹顽，止小便，腹中冷，皆以胜寒温肾而言。又谓治囊湿，则肾膀之湿外溢，此物温燥，故能治之，然亦惟偏寒者宜之，而湿火外溢者，又当别论。《开宝》谓治风虚冷，骨髓伤冷、肾冷精流，皆是温涩之用。又谓治五劳七伤，则过甚言之，且古之所谓虚劳，固专以虚寒言也。又谓治妇人血气堕胎，则太嫌浑漠，几不可解，盖言血气虚寒之不能固护耳。《大明》谓兴阳事；濒湖谓治肾泄，通命门，暖丹田，其旨皆同。若《大明》又谓明耳目，濒湖又谓敛精神，则因其固涩而充分以言之矣。
苏颂曰：今人多以破故纸与胡桃合服，其法出于唐郑相国，其自叙曰予为南海节度，年七十五，越地卑湿，众疾俱作，阳气衰绝，服乳石补药不应。元和七年，诃陵国泊主李摩诃传此方并药，服之经七八日而觉应验，自尔常服，其功神效。十年二月罢郡归京，录方传之，破故纸十两，净择去皮，洗曝捣细，胡桃瓤二十两，汤浸去皮，细研如泥，好蜜和如饴，日以暖酒二合，调药一匙服之。李濒湖引韩飞霞曰：破故纸收敛神明，能使心包之火与命门之火相通，故元阳坚固，骨髓充实，涩以治脱也。胡桃润燥养血，血恶燥，故油以润之。
寿颐按：二者一润一燥，俱固涩元阳，而能滋长筋骨，洵是佳方。但据郑氏本受阴湿为病，则此方以治虚寒湿阻者为宜，亦非老人燥火之体可以通用。
许叔微《本事方》谓有人全不进食，服补脾药不效，予授以二神丸，顿然能食（方即补骨四两，肉蔻二两，为末，以生姜四两，煎肥大枣四十九枚，取枣肉和丸）。此病不可全作脾虚，盖肾气怯弱，元阳衰劣，不能薰蒸脾胃，譬如釜中米穀而釜底无火，则终日不熟，何能消化。石顽谓二神丸治脾肾虚寒泄泻，用补骨补肾，肉蔻补脾，加吴茱萸以平其肝，加木香以顺其气，使之斡旋。若精伤溺涩赤痛者，去木香，易五味子，腰膝痠疼，肾冷精流者用之屡效（此即四神丸）。惟阴虚有火，梦泄溺血，大便闭结者弗用。

荜茇  ***************************
〔发明〕荜茇，亦作荜拨，原出波斯，盖亦彼中方言，故无正字。气味辛温，固亦脾肾虚寒之主药。藏器谓温中下气，补腰脚，消食，除胃冷，阴疝癖，则功用可知（藏器别有荜勃没一条，亦言辛温，治冷气呕逆，心腹胀满，食不消化，阴汗，寒疝核肿，妇人内冷无子，除腰肾冷云云。药名主治皆同，盖本是复出之，未及删除者。而濒湖亦引之，附入荜茇之后，当即一物）。李珣谓治水泻虚痢，呕逆醋心，脏腑虚冷，肠鸣；《大明》谓治霍乱冷气心痛，其旨皆同。惟濒湖谓是头痛、鼻渊、牙痛要药，取其温热能入阳明而散浮热。
寿颐按：头痛固有真寒一证，宜用大辛大温者，但鼻渊、牙痛类多火证，古人偶用温散之药，盖亦反佐之义，用作嚮导，濒湖竟以为散浮热，得毋误会，石顽和之，非也。

姜黄  ***************************
〔发明〕姜黄，始见《唐本草》，称其辛、苦，大寒。藏器已辨其非，谓辛少苦多，性热不冷，则《唐本》寒字，盖亦传写之误。石顽谓有二种：川蜀生者，色黄质嫩，有须，折之中空有眼，切之分为两片者，为片子姜黄；江广生者，质粗形扁，如乾姜，仅可染色，不入汤药。药肆混市误人，徒有耗气之患，而无治疗之功。
寿颐按：今市肆姜黄有二种，名片姜黄者，是已切为厚片而后晒乾，形如乾姜，色不黄，质亦不坚，治风寒湿者即此。又一种则坚实光亮，其色深黄，乃如郁金，是为染色之用，不入药剂者。《唐本》谓治心腹结积，疰忤，下气破血。盖辛能散，温能通，故可破结辟恶，消瘀下气，是物功用，即在此数者之中。然又谓除风热，消痈肿，功力烈于郁金，则正以入血泄散，故痈疡之坚肿可消，疡科普通敷药之如意金黄散用之，即是此意。固非疏风清热之作用，而乃竟以为除风热，宜乎有辛、苦，大寒之误矣。《大明》谓治症瘕血块，扑损瘀血，通月经，止暴风痛冷气，下食；苏颂谓治气胀，产后败血攻心；戴原礼谓片子姜黄入手臂，治痛；石顽谓血虚臂痛者，服之必增剧。盖辛温本以祛寒湿，而血虚者更得此迅利流动以耗其气，则非徒无益而害之矣。

郁金  ***************************
〔发明〕郁金，始见于《唐本草》，称其辛苦而寒。石顽《逢原》已改作辛平，谓安有辛香而寒之理。又谓蜀产者体圆尾锐，如蝉腹状，发苗处有小孔，皮黄而带黑，通身粗皱，如梧桐子纹，每枚约重半钱，折开质坚色黄，中带紫黑，嗅之微香，不烈者真；如大小不等，折之中空质柔，内外皆黄，其气烈者，即片子姜黄也。
寿颐按：今市肆郁金有两种，川产、广产，形颇相近。但川产者形扁，切片亦深黄褐色，「中心则紫；广产形圆，切片则作淡黄色，中心略深，亦黄而不紫；时尚多用广产，实则质坚而光洁，其性沉重，其色更微，嗅之亦无甚香味，两者皆然；若色深香烈而形较大，则姜黄也。惟其质坚性平（注：原为「质」，义不可解，改），色黄赤如血，故专入血分，能行血中之气，下气行血，开结止痛，是其专长，古称解郁，义亦如是。《唐本草》谓治血积下气，破恶血，血淋，尿血。甄权谓治宿血气心痛，冷气结；濒湖谓治血气心腹痛，产后败血冲心欲死；丹溪谓治吐血、衄血、唾血，及经事逆行，并以郁金末加韭汁、姜汁、童尿同服，其血自清，痰中带血者，加竹沥。固无一非开泄沉降之功用。惟寿颐则谓血逆上行，姜、韭之辛，必非所宜。
〔正讹〕丹溪谓：郁金之性，轻扬上行，古人以治郁遏不能升者，命名因此。
寿颐按：此药是根，质坚沉重，洁古谓其气味俱厚，故纯以下行为用。惟入血行气，亦能破坚散结。所谓开郁者，本以宣通解散为义，郁不能升一层，大是误会。况丹溪亦自谓其治吐血、衄血及逆经诸证，则专以下行为顺，当亦可于言外得之，反谓上行，宁不自矛自盾？范石湖且谓一味为末，治蛊毒，服之即泻出恶物，尤为明白瞭解。丹溪是说，殆出依託，而石顽和之，亦谓先升后降，不思之甚矣。

甘松  ***************************
〔发明〕甘松，李氏《纲目》作甘松香。始见于陈氏《本草拾遗》，称其甘温，治黑皮䵟黯。盖亦芳香温升，能助阳和之气，通血脉而润泽颜色，犹白芷、藁本之长肌肤、悦颜色，可作面脂之意，此是外治之药。又谓治风疳齿蚀。则辛香醒胃，入阳明而行滞气。《圣济》以合腻粉、芦荟，专治风疳虫牙，明以甘松引经，而腻粉、芦荟杀虫清热，非一味辛温能治齿蚀可知。《开宝本草》谓治恶气，卒心腹痛，下气。则芳香者固入气分，善舒郁滞，而以此草之根，最为繁密，长于下行，故海藏亦谓其理元气，去气郁；濒湖谓能开脾郁，加入脾胃药中，甚醒脾气。又谓脚气膝浮，煎汤淋洗。亦取其下行除湿之意。近东瀛医家谓此药善通经络，专治转筋，为霍乱转筋必需之药。寿颐自定霍乱药酒方，用伊打和酒精，浸取浓汁，合姜、附、萸、连诸味，治真寒霍乱、转筋入腹危急重症，极有捷效。知此物温运，活络通经，无出其右，此固向来治药物学者之所未知者也。

山奈  ***************************
〔发明〕山奈，始见李氏《纲目》，称其辛温，谓暖中，辟瘴疠恶气，治心腹冷气痛，寒湿霍乱。盖味辛温而气芳香，辟寒行气，固亦与砂仁、蔻仁诸物相近，故治疗约略似之。又谓治风虫牙痛。则亦专行阳明，可作引经药用，与甘松同，必非辛温之物可以独治阳明风火者也。

蓬莪荗  ***************************
〔发明〕（注：项名原缺，今补）今作蓬术，亦作蓬莪术。荗字从草从戍，而读如术，义不可晓，字书唯一见于《字汇补》，亦不详其义。此物生于根下，质极坚硬，味苦辛温，故为下气除寒，消食逐饮，破积攻坚，通瘀行血，亦除症瘕之药。《开宝本草》谓：治小腹痛，霍乱冷气，吐酸水，解毒，食饮不消，妇人血气，结积，丈夫奔豚；甄权谓：破痃癖冷气；海藏谓：通肝经聚血；《大明》谓：治一切气，开胃消食，通月经，消瘀血，止扑损痛下血及内损恶血。无一非温通攻克作用，惟实病为宜，故石顽谓虚人得之，积不去而真已竭，殊为可虑，须得参、术健运，补中寓泻，乃为得力。

荆三稜  ***************************
〔发明〕三稜亦下气行血，破积消癖猛将，故恆与蓬术并辔而行。但产于湿地，温性较减，则与蓬术互为调济，可见古方兼用二物，自有至理。《开宝》谓：治老癖症瘕，积聚结块，产后恶血，通月水，堕胎，止痛，利气；洁古谓：治心膈痛，饮食不消；大明谓：治气胀，破积气，消扑损瘀血，心腹痛，产后腹痛，血运；海藏谓：通肝经积血，治疮肿坚硬；石顽谓：东垣破积诸方，皆与人参赞助，如专用克削，脾胃愈虚，不能运行其积，则亢逆更甚矣。

紫苏  ***************************
《本经》：「水苏：味辛，微温。主下气，辟口臭，去毒，辟恶。」
《别录》：「主吐血，衄血，血崩。」《别录》：「苏：味辛，温。主下气，除寒中。其子尤良。」
〔考证〕《尔雅》释草：苏，桂荏。郭注：苏，荏类。许氏《说文》，即用《尔雅》训诂。小徐《说文繁传》则曰：荏，白苏；桂荏，紫苏。考《方言》云：苏，亦荏也。关之东西或谓之苏，或谓之荏。《本经》则曰水苏，一名芥蒩，生九真池泽。张氏《广雅》亦曰芥蒩，水苏。《名医别录》亦云：水苏，一名鸡苏，一名劳蒩，一名芥苴。《唐本草》注云：此苏生下湿水侧，苗似旋覆，二叶相当，大香馥，青齐河间人名为水苏，江左名为荠薴，吴会之间谓之鸡苏。陈氏《本草拾遗》云：水苏，叶有雁齿，香而气辛。《蜀本草》云：花生叶间，紫白色。陶注本草云：苏，叶下紫而气甚香。其无紫色不香似荏者，名野苏；生池中者为水苏，一名鸡苏，皆荏类也。
寿颐按：苏之与荏，古为一物二名，至后世则以叶紫者为苏，叶青者为荏，其《本经》之水苏，则以生于泽旁，因有此名，实非产于水中。而《名医别录》则以水苏与苏，别为二物，然主治皆同，歧而二之，徒乱人意。濒湖仍《别录》之旧，分为二条，观其释名，各有不同，颇似离而为二。然其言水苏之形色，则云三月生苗，方茎中虚，似苏而微长，密齿面皱色青，对节生，气甚辛烈，六七月开花成穗，如苏，水红色，穗中有细子，状如荆芥子，可种易生，宿根亦自生，沃地者苗高四五尺。其言苏之形状，则云紫苏、白苏，皆以二三月下种，或宿子在地自生，其茎方，其叶圆而有尖，四围有锯齿，肥地者面背皆紫，瘠地者面青背紫，其面背皆白者即白苏，乃荏也。八月开细紫花，成穗作房，如荆芥穗，九月收子，子细如芥子。则二者之茎、叶、子，形状皆同，但以叶色之一青一紫为异。盖草木之属，一类数种者最多，或其种自有微别，而气味性情皆同，或土宜不一，则各地所产形色遂异。至古今别名更多，不可枚举，水苏、紫苏，实是一物，必不能因《本经》有一水字而生异义。盖此物遍地多有，平原下隰，无往不宜，独不生于水中，《本草经》生于池泽一句，恐不可泥，盖亦方言不同，因有此名。今以《本经》《别录》两者之主治既同，併为一条，而径以紫苏标名，从俗从宜，欲人易晓。其茎、叶、子色即有不紫者，而气味皆同，亦即一类，不必歧出。濒湖《纲目》于芳草目中，更有荏之一条，而十四卷中则无荏，盖亦知其不能分治而删之者。然本卷更别出荠薴一条，似尚可删，兹亦不录。又按：荆芥，盖亦苏荏一类，故气味、形状皆相似，而主治亦复甚近，但叶较细，香较淡耳，所以古谓荆芥为假苏。
濒湖引《本经》下气之下，多「杀穀，除饮食」五字。
寿颐按：杀穀，言其消食，可说也，而除饮食三字不成句，未知何本。考诸书引《本草经》，皆无此五字。又「去毒、辟恶」，《纲目》作「去邪毒、辟恶气」，孙星衍辑刻《本经》无「邪」字、「气」字，兹从孙本。
〔正义〕苏叶芳香，辛温善散，不问色紫色青，其气皆烈，故为下气、除寒主药，而气尤芳烈，则能辟恶去秽。《本经》《别录》主治皆同，断为一物二名，殊无疑义。惟濒湖于水苏条中，引《别录》有「主吐血、衄血、血崩」七字，按之物理，辛温疏散，能降亦复能升，则非血证通治之药，虽古方中数数见之，然多称鸡苏，或径称龙脑薄荷，恐非即此（濒湖《纲目》所载可证）。仲淳《经疏》兼收《本经》《别录》，独无水苏，无可参证，姑志所疑，以俟再考。
〔广义〕苏颂谓：主气疾及脚肿。
寿颐按：脚气宜用老苏梗，合之花槟榔极效。
孟诜谓：除寒热，治一切冷气。
《日华》谓：治心腹胀满，止霍乱转筋，开胃下食，通大小肠。
濒湖谓：解肌发表，散风寒，行气宽中，消痰利肺，和血，温中止痛，定喘，解鱼蟹毒。
寿颐按：寒饮喘咳宜苏子。
甄权谓：杀一切鱼肉毒（其子则甄权谓治上咳逆冷气，腰脚中湿气）。
〔发明〕紫苏，芳香气烈，茎干中空，故能彻上彻下，外开皮毛，泄肺气而通腠理。上则通鼻塞，清头目，为风寒外感灵药；中则开胸膈，醒脾胃，宣化痰饮，解郁结而利气滞。《方言》云：舒，苏也，楚通语也。是苏字有舒散之义，气疏以达，苏之得名以此。恆以茎、叶、子三者分主各证。盖此物产地不同，形状亦别，多叶者其茎颇细，而茎干大者则叶又少，故分析辨治，尤为精切。叶本轻扬，则风寒外感用之，疏散肺闭，宣通肌表，泄风化邪，最为敏捷；茎则质坚，虽亦中空，而近根处伟大丰厚，巨者径寸，则开泄里气用之，解结止痛，降逆定喘，开胃醒脾，尤为脚气要药，固与开泄外感之旨不同；而子则滑利直下，降气消痰，止嗽润肺，又是别有意味。此今人选药之密，已与宋、金、元、明不同，不可谓非药物学之进步者。惟其子多油，能泄真气，石顽谓气虚久嗽，阴虚喘逆，脾虚滑者，皆不可用，最是确论。

薄荷  ***************************
〔发明〕薄荷方茎，而色紫带赤，可以子种，宿根亦能自生，气味芳烈，颇与紫苏相类。但叶不赤而无锯齿，气味虽浓，而入口清洌为异。故孙星衍辑刻《本草经》径谓薄荷苏类，确乎可信。《唐本草》谓为辛温，亦以苏类例之，然冷冽之气，能散风热，决非温药，故洁古直谓之辛凉。其主治则《唐本》谓贼风伤寒，恶心，心腹胀满，霍乱，宿食不消，下气，又皆与紫苏大略相近。惟辛而凉降，微与温散者不同耳。苏颂谓主伤风，头脑风；东垣谓清头目，除风热；濒湖谓利喉嗌口齿诸病；石顽谓辛能发散，专于消散风热，凉能清利，故治咳嗽失音，性浮上升，能开郁散气。然所用不过二三分，以其辛香伐气，非久服多服之品。
寿颐按：外治风热生疡，煮汁和入消肿末药敷之，凉入肌肤，立能止痛。今西药制精成锭，外擦头痛，能泄外风，能抑肝阳，皆有捷验。

青蒿  ***************************
《本经》：「草蒿：味苦，寒。主疥搔痂痒，恶创，杀虫，留热在骨节间，明目。」
〔正义〕青蒿苦寒，故《本经》列于下品，止以为治疥疮外疡杀虫之用。然清香之气，溢人眉宇，故能明目，亦散风热，不仅以苦寒清降为功，且苗生最早，得春令升发之气，故入肝胆两经，而清血中之热，能治骨节留热者，深入血分而疏达郁火也。今以为长夏时解暑之用，则苦寒清热，而又含芬芳清冽之气，故能醒脾胃而理湿热。石顽谓能利水道，与棉茵陈不甚相远，其说甚是。子则专治骨蒸，盖凡子皆重，故主里证，且清芬又能疏解血中之滞，则与大苦大寒剗除生生之气者，亦尚有间。

茴香  ***************************
〔发明〕蘹香，始见于《唐本草》，据苏颂谓结实如麦而小，青色，此今之所未见者。苏又谓入药多用番舶者，则今市肆所谓八角茴香也。但八角者，大辛大温，其性最烈，濒湖《纲目》称其气味辛平，必非舶来品八角茴香可知。故李亦谓结子大如麦粒，轻而有细稜，俗呼为大茴香，以宁夏出者为第一，其他处小者谓之小茴香。自番舶来者，实大如柏实，裂为八瓣，一瓣一核，大如豆，黄褐色，有仁，味更甜，俗呼舶茴香，又曰八角茴香。据此则《纲目》中所引古书一切主治，皆子如麦粒之茴香。《唐本草》谓治霍乱；马志谓治膀胱肾间冷气，调中止痛，呕吐；《大明》谓治脚气，㿗疝阴疼，开胃下气；东垣谓补命门不足；吴绶谓暖丹田，当皆指宁夏产品而言。惟李引诸方，有明言八角茴香，舶茴香者，即舶来品耳。
寿颐按：今市肆中之所谓大茴香，即舶来之八角者，以煮鸡鸭豕肉，及野禽野兽，可辟腥臊气，入药本不常用。尝记余幼时，乡人有患疝痛者，得口传方，谓一味八角茴香研末，热酒调服可治，而不言其分量，此人竟至市中购二十大钱作一次吞下，即晚七窍流血而毙。此虽服之太多所致，然即此可见其非常猛烈，凡用古方者，皆宜慎之。孟诜《食疗本草》谓茴香茎叶治膀胱疝气及肾气冲胁，如刀刺痛，喘息不得者，生捣，热酒绞服，此非舶上茴香可知。石顽《逢原》引之，谓辛香不窜，善降浊气。寿颐则谓「辛香不窜」四字大不可解。王孟英《随息居饮食谱》称其调中开胃，止痛散寒，治霍乱㿗疝，杀虫辟秽，餚馔所宜，制鱼肉腥臊冷滞诸毒。又谓小便频数而色清不渴者，茴香淘净，盐炒研末，炙糯米蘸食，虽不详是何种茴香，然当以下条之莳萝为是，八角者断不可轻用。

莳萝  ***************************
〔发明〕此今之所谓小茴香也。苏颂谓：三月、四月生苗，花实大类蛇床。濒湖谓：其子簇生，状如蛇床子而短。
寿颐按：其苗丛生，叶细如线，蒙茸极多，高三四尺，色淡绿，气亦辛香，甚为浓郁，结子生青熟淡白，大如穀子而极瘦，形色一如稻穀之乾瘪无米者，故吾乡称为瘪谷茴香。气味甚厚，不作恶臭，不知濒湖何以谓其色微黑，气辛臭而不及茴香。盖明时蕲黄间之土产，已与今大不同矣。气味辛温，濒湖谓其苗下气（注：「气」，原缺，据《纲目》增）利膈；其子则藏器谓治霍乱呕逆，腹冷不下食，两胁痞满。《日华》谓健脾开胃，杀鱼肉毒，治肾气。皆辛温行气散寒之功，治诸疝最佳。然性颇燥烈，耗气伤津，止可藉以引经，不可独任重任。

草兰、蕙兰  ***************************
〔考证〕兰草、蕙草，皆古之香草。兰字最古。已见经传。蕙则始见《离骚》，《说文》有兰无蕙而有薰字，训曰香草，则即蕙也。《广雅·释草》：薰草，蕙草。《本经》有兰草，《别录》有燻草，一名蕙草。考诸家所述形状，二者皆有枝有叶，有茎有节，《离骚》注：兰，绿叶、紫茎、素枝。陆玑《诗疏》谓兰为王者香，其茎叶皆似泽兰，广而长节，节中赤，高四五尺，藏之书中辟蠹，故古有兰省芸阁。汉诸池苑及许昌宫中皆种之。《西山经》浮山有草焉，名曰薰草，麻叶而方茎，赤华而黑实，臭如靡芜，佩之可以已疠。陶弘景注《名医别录》薰草，引《药录》云：叶如麻，两两相对。稽含《草木状》亦云：蕙草，一名薰草，叶如麻，两两相对，气如靡芜，可以止疠，此皆释兰蕙两草之最古者。故唐人所说，无不宗之（陆玑，三国时吴人，著《毛诗草木鸟兽虫鱼疏》二卷。玑字从玉，与晋人机云之机别是一人，惟后人引诗疏者，多讹玑为机。李氏《本草纲目》兰草正误条中引陆说，亦误为机），此皆茎叶俱香之兰蕙，固非今时书斋清供，有叶无枝，有花无节之兰蕙。宋政和间，寇宗奭撰《本草衍义》，始曰兰草多生阴地幽谷，叶如麦门冬而阔且韧，长一二尺，四时常青，花黄绿色，中间瓣上有细紫点，春芳者为春兰，色深，秋芳者为秋兰，色淡，开时满室尽香云云。此则今之所谓兰花，黄山谷所谓一干一花者为兰，一干数花者为蕙也。盖兰蕙本皆香草，故以其花皆香，而亦得兰蕙之名。朱氏丹溪有《本草衍义补遗》之作，本从寇氏旧本增辑，故于兰草一条，亦仍寇氏之旧，而申言之曰：兰草，禀金水之气，人皆知其花香之贵，而不知其叶能散久积陈郁之气甚有力，即今之栽置座右者云。此二家皆以《本经》上品之兰草，为即今之兰花，而丹溪更以《内经》「治之以兰，除陈气」一说为之证实，遂使兰之形状枝叶，竟与魏晋间旧说绝然不同。此其各为一种，固无疑义，而孰是孰非，益滋聚讼。濒湖《纲目》长于考古，极以寇、朱（注：原作」李」，据《纲目》改）二说为不然，正误条中，引朱子《离骚辨证》、陈氏《遯斋閒（注：原作「间」，据《纲目》改览），及陈止斋、杨升庵、吴草庐诸家，皆极翔实，各有所见。惟草庐竟谓今之兰不可以利水杀蛊而除痰癖，则正未必尽是。盖今兰叶清芬，虽不甚香，而细细咀嚼之，齿颊间自有一种爽垲可口之味沁入心脾，未尝不可以辟浊秽而行气滞。且叶间脉络，丝丝直达，力能宣通，自可想见，与《本经》利水、杀蛊、除害之旨，亦大略相近。且今之市肆已无兰草之名，只有佩兰一物，一名省头草者，是否足为《本经》兰草之用，姑不具论，而按其形状，比之泽兰，茎细短小，已与濒湖所谓兰即大泽兰者，正得其反。则《本经》上品兰草，已付阙如，毋宁即以山兰当之，纵使形色不同，而性情功用犹为近似，所以赵氏《纲目拾遗》谓濒湖不录幽兰，不无缺略之憾。王秉衡《重庆堂随笔》亦宗赵意，且谓四种香草，香而恶浊（王指泽兰、省头草、罗勒、孩儿菊四者），略无芬芳之气，非圣人所谓王者之香，指以为兰，是认阳货为孔子，反唇相讥，而两派之主张竟趋极端，何能融洽。寿颐则谓古之兰草，皆生泽畔，《本草经》一名水香，生池泽，已有明文。且郑之溱洧、楚之沅湘，其非山谷之兰明甚，而今之兰花，则绝不见于自唐以前诸家旧说，必谓幽兰之操，即是此花，本难征实（罗愿《尔雅翼》亦有一干一花而香有馀者兰，一干数花而香不足者蕙之说，则愿乃罗汝楫之子，已南宋时矣。《离骚》及《甘泉赋》皆以兰蕙并称），均非此物，魏晋旧说，胡可一概抹倒。濒湖以注疏家言为证，考订之学，自当遵古，不然，朱子闽人，兰产于闽，宁不知之，而反极力辨驳。但兰茝之属，只是寻常芳草，骚人辞藻，士女秉蕑，原不在珍贵之列，何以左氏亦有国香之称，郑穆且有兰死吾死之说，又似绝无而仅有之物，此中疑窦，殊不可知。特今之草兰、蕙兰，未必无入药之用，补入本草，固亦治药物学者之本职，若必质直言之，谓《本经》上品，定是此物，则古人不作，其胡可信。近商务印书馆新出《中国医学辞典》，竟谓草兰芳草，《本经》上品，又以《本经》《别录》兰草主治之利水道，杀蛊，除胸中痰癖，久服益气轻身，通神明数语，一併列入草兰叶之功用中，则殊不妥。须知古之兰草，不名草兰，淹没古书真相，何以师心自用，一至于此，以一手掩尽天下耳目，而欲惟吾之言是从，适以厚诬古人而疑误后学，此土豪劣绅武断乡曲之故智，著作家言，那得有此蛮话。
叶辛而散，微有清芬，今《医学辞典》谓其辛能散滞，香能去秽，去消痰散郁之品，理固宜然。然草蕙二兰之叶，皆瘦而坚硬，嚼之枯涩，清气极薄，不如建兰叶阔，柔韧多液，嚼之清香可口为佳。赵氏《纲目拾遗》谓草兰叶短而狭小，盖不及建兰叶之阔大也；蕙兰叶长，亦狭而瘦（注：此段之端原设「气味」标题，显错，阅其内容仍属考证范围，故删）。
〔正讹〕赵氏《纲目拾遗》谓兰花萼中无红斑点色纯者，名草素，尤香，入药以一干一花者良，而不言其主治何若。今《医学辞典》则谓兰花宣气、利水道，治痢疾滞下，又谓此物气类木香，苦甚黄连，善能宣气四达，故治滞痢，功效甚捷，而不言其所本。
寿颐按：此花鲜时固香，而干之则无气，故不能和入茶叶，如玫瑰、代代花之用，则入药有功，恐不足恃，不如建兰叶确能宣通气滞也。又赵氏《纲目拾遗》引《行箧检秘》治疯狗咬，取草兰根四两，水净洗，入黄酒二碗，煎一碗，服完，其毒即从大小便化血而出。今《医学辞典》亦载此法，盖即本于赵氏。然赵氏于建兰根下，引五杂俎。又谓兰根食之能杀人，忌内服。《医学辞典》于建兰根条中亦收之，岂不彼此矛盾。凡单方未经试验者多有流弊，不可轻用。

建兰  ***************************
〔发明〕叶：丹溪谓：建兰叶禀金水之气，时医用以通经舒络，宣泄风邪亦佳。
寿颐按：兰叶有筋，直达顶尖，极韧，而建兰叶阔，多脂液，刚中有柔，经年不变，谓为通经舒络，行气散结，颇有至理。
赵氏《纲目拾遗》引《本草汇》：兰叶清芬，辛平甘寒，生津止渴，不独开胃、清肺、消痰，散积久陈郁结气，与藿香、枇杷叶、石斛、竹茹、橘红为开胃之神品，入沉香、郁金、白蔻、苏子、莱菔汁，下气开郁，治噎膈之将成者。产闽中者力胜，江浙诸种力薄。《本经》：主利水道，除胸中痰癖，杀蛊毒，辟不祥者。盖肺气郁结，则上窍闭而下窍不通，开肺行气，水道自利，胃气凝滞，则水穀不化而为痰癖，芳香醒胃，即以化痰。且辛能散结滞，香能除秽恶，故可杀蛊而辟不祥。
寿颐按：此节竟以《本经》《别录》之兰草主治，一概作为兰叶功用，开《医学辞典》之先声，诚不免附会之蔽。但此叶清芬爽口，确能清利湿热，快脾醒胃，宣通肺气而调水道，说来尚属有理，较之《辞典》言其然而不能言其所以然者，自有上下床之别。
花：赵氏《拾遗》谓：素心建兰花，干之可催生，除宿气，解郁；蜜渍青兰花点茶饮，调气血，宽中醒酒。又引《闽小记》谓建宁人家以蜜渍兰花冬月点茶，芳香如初摘。又谓色黑者名墨兰，干之可治瞽目，能生瞳神，治青盲最效。则绝无之物，故言其神效，未免欺人太甚（注：「发明」项名原缺，补）。

佩兰  ***************************
〔发明〕《本经》兰草列于上品，而今之市肆无之。以古今熟在人口之兰字，而药肆中莫能举其名，可谓此即古书之兰草，证以骚人纫兰为佩，颇为近似。然濒湖引雷斅说，大泽兰茎叶皆圆，根青黄，能生血，调气与荣，与小泽兰迥别（与，《纲目》本作「合」，不甚可解，今改作与），叶上斑，根头尖，能破血通久积，濒湖且谓雷说之大泽兰即兰草，小泽兰即泽兰。是兰之枝叶茎株，必视泽兰为大，而今市肆中则泽兰一株，长至三尺余，茎方，巨者径二三分；佩兰长仅尺许，叶锐而长，茎细如线，其非濒湖意中之兰草又甚明。惟气味稍觉清芬，瀹汤微苦微辛，能散结滞，以治湿热互阻，胃气不醒，胸脘痞塞等证，尚能有效。今见《医学辞典》于佩兰条中，称其功用宣中辟秽，祛湿利气，开胃化浊，和脾行水，夏月暑热内蕴，口中甜腻臭气，胸膈痞闷，噎嗳吐酸，反胃，水穀不化，呕恶不食，脾疸腹胀，心腹痛。又谓其禀天地清芬之气，辛能散滞，香能辟秽，入肺胃二经，专走气分，凡胃有陈腐之物，及湿热蕴结于胸膈，皆能荡涤而使之宣散，故口中时时溢出甜水者，非此不除。当夏季暑湿郁蒸之时，洵属开胃和中之良品，与藿香同为夏令治理中焦之要药。又谓佩兰叶蒸露，气味芳香，夏令代饮妙品云云。此以今时通用之药，言治病应有之经验，实事求是，明备精确，不愧药物学之正宗。然又谓《素问》以兰草治陈气，即指此物，则是臆说，必不可信。甚且指佩兰为《别录》中品之药，须知《别录》中品止有薰草，一名蕙草，亦是古之香草，何尝有佩兰之名，而可以意逆之。竟将《素问》之兰，《本经》之兰草，《别录》之薰草，并作一气，直认其均是今日之佩兰，是以三者合而为一，指鹿为马，心粗气浮，诞妄已极。所以言其形状，则曰方茎、叶对生，是苏颂之所谓零陵香，以为古之薰草者也（今佩兰茎圆，惟泽兰则方茎）。又曰香如蘼芜，结黑实，则《山海经》之所谓浮山薰草也。此皆非今日通用之佩兰。《辞典》又以《别录》薰草之根茎中涕一条，亦列于佩兰条中，则以古书中不可知之物，而强以今日习用药当之，无知妄作，荒谬万状。此书一出，必陷后学于黑暗狱中，医学程度当随之堕落万丈，编辑者纵不为自己名誉计，盖亦思古人之书，岂可听吾呼牛呼马，随意指点，无不如志，胆大妄为，罪通于天矣。
〔备考〕今药肆中佩兰，其叶长而中阔，两头锐，大者阔至一寸许，长可二寸余，边有锯齿甚疏，而芳香之气极薄，若谓此即古之兰草，殊未敢信。惟吾乡别有一种名曰佩兰叶者，莳之盆中可作书斋清供，则芳香之气甚烈。二月以子下种，苗青，茎微紫，圆而不方，叶两两相对，面青，背有紫纹，虽亦中阔，两头锐，而大仅如青果，边无锯齿，茎叶皆香，嗅之触鼻，室中置一盆，则满室皆闻。初茁一枝，继则叶叉中又复生枝，肥大者遂簇簇成丛，高不过尺余，茎之最肥者，径亦不过分许，颇与肆中之干佩兰近似，而叶小无齿为异。又辛香浓烈，实远过之，夏秋之间撷鲜叶一二片，和茗瀹之，清芬醒胃，通气快脾，功用与市肆之佩兰等，而效力尤捷，但药中皆不用此，真不可解。至七八月间，开花成穗，长二三寸，与紫苏之花相似，苞萼青而带紫，小花簇簇，香气尤浓，九月成实满穗，子老撷之，细小如苋菜子，黑色光亮，椭圆微尖而扁，则嗅之不香，宿根不复生，此古今本草所未收者。而气味清香，并不燥烈，功用可纪，大有入药价值，自当补入本草，以备要需。惟石顽《本经逢原》谓有三种，一曰兰香，植之庭砌，二十步内即闻香，俗名香草，以子能去目翳，故又名翳子草。绎其二十步内闻香一语，颇与吾乡所莳之佩兰相近，且石顽谓子治目翳及尘物入目，以三五颗内目中，少顷其子湿胀与物俱出。又主暴得赤眼，后生翳膜，用兰香子一粒入眦内，闭目少顷，连膜俱出。盖此子得湿即胀，故能染惹眵泪浮膜尔。然目中不可入尘，而此可纳三五颗亦不妨碍云云。寿颐谓目中可纳三五颗而不妨碍，确与佩兰之子极小而光者近似，当即此物。惜石顽不详言其枝叶花子形色果是何如耳。石顽《逢原》又谓兰香子大如枣，而褐色不光，七月收之，种时防蚁，湿则有脂浮胀，须以枯炭末掩之。然上文既云目中可纳三五颗，即其子必无大如枣之理，「如枣」二字必有讹误，合併记之，以俟实验。又石顽意中，竟以兰香一物当《本经》之兰草，故《逢原》直以《本经》利水道，杀蛊毒，辟不祥，久服益气、轻身、不老，通神明二十二字繫于兰香条下，亦未免独断之偏。但所述兰香主治，颇有可以移之于佩兰叶者，爰并录之，以备参考。石顽曰兰气芳香，能辟疫毒恶气，调中消食，治呃呕脾瘅，口中时时溢出甜水者，非此不除。多走气道，故能利水，调肝和脾，其功倍于藿香，善调呕逆，散积久陈郁之气。《素问》曰：五味入口，藏于胃，以行其津液，津液在脾，令人口甘，此肥美所发也。其气上溢，转为消渴，治之以兰，除陈气也。东垣治消渴生津饮用兰叶，盖本于此，又治牙疼口臭有神功丸，亦用兰香，如无以藿香代之。
寿颐按：观东垣是方，虽用兰香叶，而曰无则以藿香代之。窃意东垣尚不识兰香为何物，徒取空名以自附于古方之义耳。如其确知有此，则寻常小草，当亦无地无之，又何必另觅替代耶？石顽又引时珍曰，兰香须三月枣叶生时种之乃生，否则不生，常以鱼腥水、泥沟水、冷泥水浇之，则香而茂，不宜粪水，著粪则萎。
寿颐按：时珍此说，今遍查《纲目》芳草一卷，未见有此，不知石顽所本，或传写有误耶？石顽所说兰香子治目翳及尘物入目一则，今《医学辞典》又收入草兰子条中。按草兰固有子，然石顽固言兰香，其非草兰之子固明甚，且石顽明言世有误认幽兰为兰香者，大可喷饭，何以编《医学辞典》之人，又能指鹿为马如此，移花接木，自欺欺人，独不虑石顽喷饭耶！此尤其可笑者已。

珠兰  ***************************
〔发明〕珠兰，本不入药，惟芳香馥郁，多以瀹茗，醒脾爽胃，宣通气滞，人皆嗜之。据赵氏《纲目拾遗》引《花经》谓：其性有毒，止可取其香气。则今有摘其花蕊和入茗中者，恐有流弊。盖产自南方多含毒质，其性喜温，必非可以常嗜之品。赵又谓其根可辟狐媚，颇是小说家言，殊难深信。但闻人传说，竟有用此法而实验者，物理相制，容或有之，法载《纲目拾遗》可覆按也。

玫瑰花  ***************************
〔发明〕玫瑰花，香气最浓，清而不浊，和而不猛，柔肝醒胃，疏气活血，宣通窒滞，而绝无辛温刚燥之弊，断推气分药中，最有捷效，而最为驯良者，芳香诸品，殆无甚（注：当为「其」之误）匹。赵氏《纲目拾遗》谓紫者入血分，白者入气分，但用花瓣，不宜见火。故收藏者，多摘取花瓣，置烈日中薄薄摊之，一日晒乾，则色不变而香不减，若逢阴雨，即用急火烘之，亦不变色。赵谓：气香性温，味甘微苦，入肝脾二经，和血行血理气。又引《药性考》：行血破积，损伤疼痛。又引《救生苦海》：治吐血，玫瑰膏，以花瓣一味，河水熬浓，白糖收膏，不时服。

茉莉  ***************************
〔发明〕茉莉，始见于稽含《南方草木状》，作末利，盖南蛮土语，本无正字。濒湖《纲目》谓原出波斯，移植南海，其性畏寒，其花辛热。
寿颐按：此物极喜烈日，炎天酷暑，终日暴之，开花最繁，其花之性热可知。今人多以和入茶茗，取其芳香，功用殆与玫瑰花、代代花相似，然辛热之品，不可恆用。

野蔷薇  ***************************
〔发明〕此物吾乡极多，溪边篱落丛莽之中，随处皆有。枝柔叶小，遍生细刺，荆棘类中之最恶劣者。三月开花，单瓣而小，丛丛如粉团花，然香气甚浓，最与玫瑰花相似，浸酒瀹茗，亦与玫瑰同功，赵氏《纲目拾遗》引《花镜》谓：花有纯红、粉红二色，蒸作露，或拌茶皆佳，患疟者，烹饮即愈。


卷之六·草部·蔓草类  ——————————————————————————————————————————————————————————————————————————————————————————

兔丝子  ***************************
《本经》：「味辛，平。主续绝伤，补不足，益气力，肥健，汁去面皯，久服明目、轻身、延年。」
《别录》：「甘。养阴，强肌，坚筋骨，主茎中寒，精自出，溺有馀沥，口苦燥渴，寒血为积。」
〔正义〕兔丝，蔓生，施于草上，柔细且长，而极坚韧，子又多脂，故为养阴通络上品。其味微辛，则阴中有阳，守而能走，与其他滋阴诸药之偏于腻滞者绝异。缪仲淳谓五味之中，辛通四气，《经》言辛以润之，兔丝子之属是也。与辛香燥热之辛，迥乎不同，所解极为剀切。《本经》续绝伤，补不足，益气力，肥健，于滋补之中，皆有宣通百脉，温运阳和之意，不仅以物质主治，而含有天然之气味性情，此吾国药物之学，不言理化，而实得化学之最上乘者。汁去面皯，亦柔润肌肤之功用。久服则阴液足而目自明，阳气长而身自轻，皆有至理，弗疑为仙佛家欺人之语。《别录》所谓养阴强肌，坚筋骨，亦阴阳两调之义。茎寒精滑，则元阳不运而至阴不摄也。溺有馀沥，则肾阳不布而大气不举也。若夫口苦燥渴，明为阴液之枯涸。寒血成积，亦为阳气之不宣。惟此善滋阴液，而又敷布阳和，流通百脉，所以治之。以视地黄辈之专于补阴，守而不走者，固有间矣。
〔广义〕甄权谓：治男女虚冷，添精益髓，去腰疼膝冷（皆益阴通阳之用）。又治消渴热中（则滋津液以润燥热也）。
《大明》谓：补五劳七伤，润心肺（皆滋阴生液之义）。又治鬼交泄精（则宁心安肾以除淫梦。凡草木之实，多有补心固中之义，以其坚重之质，敛而不散，自能摄纳心神、而兔丝富有脂液，尤益精髓而收涣散之元气耳。景岳谓止鬼交，安梦寐，即此义）。《大明》又主尿血（则以真阴不守，下元不固而言，若相火偏亢，宜于清泄者，必非其治）。
王海藏谓：补肝脏风虚（则肝阴耗竭，木失火涵，而风阳恣动，以此填阴息风，固专补肝阴之正治也。苏颂引《抱朴子》仙方，一味酒浸曝捣，日服，治腰膝，去风明目，久服令人光泽，正与海藏同意）。
石顽谓：兔丝，辛温质黏，与杜仲之壮筋暖腰膝无异。老人肝肾虚，腰痛，膝胫痠软冷者，合补骨脂、杜仲用之。凡阳强不痿，大便燥结，小水赤涩者弗用，以其助阳。
寿颐谓：兔丝之温，乃温和润泽之温，非温燥刚烈可比，若津枯便燥，何必不宜？况阳强不痿，亦有阴竭阳亢为病，小水赤涩，又有津液燥涸之一候，非皆实火使然，石顽所论，殊有语病，而乃误认此药为辛温助阳，可乎？

附录：无根草  ***************************
〔发明〕此即兔丝子之苗也。李氏《纲目》以《本经》汁去面皯一节，录为苗之主治，而未广其用。赵恕轩《本草纲目拾遗》有之。
颐按：此草吾乡甚多，深秋之时蔓延于豆荚（注：当为豆类植物茎枝）之上，密如蛛网，而人不知用，虽药肆所未收，然亦非无用之物。兹据赵氏所引补之：《採药录》：此药无根无叶，生在草柴上，缠结而生，名无根金丝草，色有紫有黄（颐按：吾乡亦称黄金丝草，老则色黄，未老时作淡绿浅黄色，初生时未始无根，迨蔓延他草之上，则蜿蜒纠结，求其根而不可得。盖借他物之馀气而生，有丝无叶，最为蔓草中特殊之情性）。《百草镜》：无根金丝草，即兔丝苗也，生毛豆茎上者佳。《药鉴》：无根金丝草，茎细而赤，无叶无根，惟有青色细累，附于茎际，蔓延极长。其性凉，叶微甘。利水，治湿热。李氏《草秘》：缠豆条，无叶无花，子即兔丝子，最凉血，解痘疮毒。《药性考》：金丝草，无根叶，用苗。功在凉血，治痈疽肿毒，味苦寒，能止吐、衄、崩、漏、便、咯诸血，解诸药毒、瘴疠、疔痈、恶疮。《台志》：功水通淋。《百草镜》：治癃淋、浊痢、带下、黄疸，预解痘毒，敷红丝疔（寿颐按：淋浊带下，多湿热蕴结，故以利水清热之品为治。黄疸亦湿热之郁于里者也）。《慈惠小编》：小便不通，诸药无效，以金丝草一握，同韭叶根头煎汤，洗小肚，即通。
寿颐按：此草深秋而生，得肃降之气，故性颇寒。观赵氏所採，全以清热凉血解毒为功，益可知石顽谓兔丝性温助阳，不无误会。

五味子  ***************************
《本经》：「味酸，温。主益气，咳逆上气，劳伤羸瘦，补不足，强阴，益男子精。」
《别录》：「养五脏，除热，生阴中肌。」
〔正义〕五味子，虽具五味，而以酸收为主，故补五脏之阴，而注重于摄肾纳气；又其气温和，味阴而气阳，故于补阴之中，亦寓通阳之意。《本经》以益气为主治之纲领者，是收摄涣散，以为补益元气之用，亦阴长阳生而自充之义。益气二字，所赅者广，缪氏《经疏》谓肺主诸气，补肺所以益气，偏于一边，甚非古人真旨。主咳逆上气，则专以肝肾不纳，气不归元，而泛溢上逆者言，得此酸收摄纳，而逆上自已，止就虚证一边著想，故即继之以劳伤羸瘦不足诸症，而痰热窒塞，气涌促急之实病，必非其治。强阴益精，则补阴而兼能通阳之效耳。《别录》所谓养五脏，即《本经》补不足、益气之义。又谓除热，则阴虚内热得此益阴收摄，而热自除，与实热之宜于凉泻者不同。又谓生阴中肌，则义不可解，盖有误字，是当存而不论。
〔广义〕成无己谓：肺欲收，急食酸以收之，以酸补之，芍药、五味之酸，以收逆气而安肺。
寿颐按：此指肺气虚满而言，故宜酸以收之。若感邪袭肺，痰壅气逆，则为实证，五味酸收，即同鸩毒。惟小青龙汤专治寒饮喘嗽，则麻与桂、甘、半夏、姜、辛诸物，温辛大队，泄散有馀，而特以五味调剂其平，即古圣制方之妙用，与单用、独用者，不可同日而语。
甄权谓：治中，下气（盖谓能补中而又下气，然「治中」二字，殊未稳惬，疑有脱误）。又谓止呕逆（则胃阴虚而失其顺降耳。《大明》谓消食治反胃，亦即此义）。
《大明》又谓：明目，暖水脏，壮筋骨。亦益阴通阳之效。又谓治奔豚冷气（则摄纳肾气之涣散也。故东垣谓收耗散之气，治瞳子散大）。
海藏谓：治喘咳（则喘有二途：一为寒饮积肺之实喘，须以小青龙法之姜、辛、五味并用，而非合麻黄之开肺，不能有功，但证虽属实，苟其积年宿恙，逢寒辄发者，肺脾正气，久已积衰，不开肺则势不可解，而小青龙究非常服之药，近惟盐山张寿甫之从龙汤一方，追随小青龙之后，收摄耗散，降气涤饮，标本两顾，尽善尽美，确能补古人未备之法（方论详张氏《衷中参西录》，云治外感痰喘，服小青龙汤病未全愈，或愈而复发者，继服此汤。龙骨、牡蛎各一两，生杭芍五钱，清半夏四钱，苏子四钱，牛蒡子三钱。热者酌加生石膏）。一为肾气上泛之虚喘，则下元不摄，泛溢奔腾，冲激扰肺，惟五味既能敛肺金之耗散，而又收摄肾气，上下并治，双方兼利，尤为针对。然若认证不清，不问虚实，而惟知酸收一法，则为害亦有不可胜言者矣）。
〔发明〕五味子，酸而性温，本是温和之温，与温燥不同。生津止渴，润肺胃而益肾阴，功用皆在阴分。孙真人谓五六月宜服五味子汤，以益肺金之气（《千金方》五味子汤：治伤燥，咳唾有血，痛引胸肋，皮肤乾枯。五味子五分，桔梗五分，甘草五分，紫菀五分，续断五分，竹茹、桑根白皮一钱，生地黄二钱，赤小豆一撮），在上则滋源，在下则补肾。张洁古引孙氏《千金月令》又曰：夏月季夏之间，困乏无力，无气以动，以五味、黄耆、门冬，少加黄柏服之，使人精神顿加，皆其滋阴之捷效。《别录》以除热为一大纲，甄权《药性论》亦谓除热气，《日华子》称其除烦热，其意固皆在虚热一边，本非以治实火之大热证，独寇宗奭惑于《本经》性温一说，竟谓治肺虚寒，不取其除热一说。而又曰今食之多致虚热。盖用之不当，酸收太过，闭而生热，是为不善用药之咎，必非药性之真，且亦误解《本经》性温之旨。惟东垣又谓此为火热必用之药，治嗽以之为君，则又大有语病矣。丹溪谓黄昏嗽，乃火气浮入肺中，不宜用凉药，宜五味子、五倍子敛而降之。
寿颐按：此即阴火上冲，激肺之嗽。阴虚火浮，故当黄昏阴盛之时，虚焰发动，乃始作嗽，宜以收摄肺肾为治。然惟脉虚舌红无痰者乃合，若舌腻有痰，亦当知所顾忌。
〔禁忌〕东垣谓：有外邪者不可用。石顽谓：风邪在表，痘疹初发，一切停饮及肺家有实热者禁之。

天门冬  ***************************
《本经》：「味苦，平。主诸暴风湿偏痹，强骨髓，杀三虫，去伏尸，久服轻身、益气、延年。」
《别录》：「甘，大寒。保定肺气，去寒热，养肌肤，益气力，利小便，冷而能补。」
〔正义〕天门冬，肥厚多脂，《本经》虽曰苦平，其实甚甘，气薄味厚，纯以柔润养液为功。《本经》主暴风，盖指液枯内动之风而言，滋润益阴，则风阳自息，此即治风先治血之义。痹亦血不荣经之病，正与风燥相因而至，故治风者亦能治痹，非以祛外来之风痹。惟湿为阴寒之邪，痹病固亦有因于湿者，然必无甘寒阴药可治湿痹之理，盖传写者误衍之，天冬柔润，岂可以疗阴霾之湿邪痹著？缪氏《经疏》以尊经之故，指湿字为湿热，已是曲说，须知湿热宜于清理，安有滋腻助虐之法？仲淳解《别录》所主诸症，又处处牵定湿热二字，遂致此药之真情性，竟无一条适合，作茧自缚，是之谓矣。张石顽反谓三虫伏尸，皆湿热所化，亦为仲淳所误，须知湿热生虫，非劳瘵之虫也。《本经》又曰强骨髓，则固益液滋阴之正旨，三虫伏尸，即血枯液燥之劳瘵，甘寒清润，原以滋燥泽枯，是以治之。久服轻身，益气延年，则以养阴益液，而极言其功效耳。《别录》谓保定肺气，则以肺热叶焦，燥金受灼而言，甘寒润燥，本是补肺正将。去寒热者，亦阴虚液耗之乍寒乍热，非外感邪甚之寒热可知。养肌肤，益气力，皆阴液充足之义。利小便者，肺金肃降，而水道之上源自清，亦津液滂霈，而膀胱之气化自旺，固非为湿热互助之水道不利言也。而结之以「冷而能补」一句，则可知天冬偏于寒冷，惟燥火炽盛，灼烁阴液者宜之，而阳气式微者，即有不胜其任之意。此《别录》所以有大寒二字，而六朝以来诸家本草，固无一非以治燥火之证也。
〔广义〕甄权谓：治肺气咳逆，喘息促急（则以肺金枯燥，气促不舒而言，故宜此甘寒柔润，以滋养之，则气逆可平，喘急可定，即《名医别录》保定肺气之意。张洁古亦谓治血热侵肺，上气喘促，皆为虚热一边著想，而浊痰闭塞之喘促咳逆，必非其治）。甄权又谓：治肺痿，生痈吐脓，除热。（则痿即肺热叶焦，甘寒润之宜也。而痈则痰火俱盛，咯吐脓血，只可苦寒清泄，断不宜此柔润多脂之药，一虚一实，大有径庭，连类及之，不无误会。而洁古因此遂有苦以泄滞血一语，实与此药情性不符，不可不辨。唯在肺痈欲愈，脓痰已减之时，浊垢既去，正气已伤，余焰尚盛，则天冬大寒，能泄馀热，气清而不甚厚腻，庶几近之。此病情有始传、未传之分，邪热有轻重、缓急之辨，必不可浑而言之，漫无区别）。权又谓止消渴，除热（则清火润燥，是为正治）。又谓久服令人肌体滑泽，除身上一切秽恶寒气不洁之疾（则即《别录》之所谓养肌肤耳）。
《大明》谓：润五脏（则滋养脏阴，固柔润多脂之明效）。又谓补五劳七伤，吐血，治嗽（则阴虚多火者宜之，如脾阳不旺，恐其滑下作泻，亦不可过于寒凉，致伤中土冲和之气）。
王海藏谓：治痿厥嗜卧，足下热而痛。是即肺热成痿，阴虚多火之候。孙真人亦谓阳事不起，宜常服之，正以阴精消烁，废而不用，故宜益阴以滋其燥。而庸俗之见，反有恣用温燥刚烈之药，冀以起萎者，岂不灼尽其垂竭之脂膏耶？
濒湖谓：润燥滋阴，清金降火（概括言之，能举其大）。
〔禁忌〕景岳谓：虚寒假热，脾肾溏泄忌之。石顽谓：脾虚而泄泻恶食者，虽有当用之症，亦莫轻投。寿颐则谓证属虚寒，本无选到此等纯阴之理，惟虚热炽甚之时，似此阴寒润下，亦只当去其太甚，适可而止，知其用之太过，必令脾胃受戕，鹜溏减食，反贻过中之累，卒归不治。
缪仲淳谓：阴虚水涸，火起下焦而上炎者，诚为要药。惟大寒而苦，不利脾胃，阴虚之人，脾胃多弱，又损其胃，则是绝其后天生气之源，旨哉言乎！

茜根  ***************************
《本经》：「味苦，寒。主寒湿风痹，黄疸，补中。」
《别录》：「止血，内崩下血，膀胱不足，踒跌，蛊毒。」
〔正义〕茜根性寒，所主多血热失血之症，古今说解，都无异义。而《本经》主治，独以寒湿二字为冠，最为不伦。虽各本无不尽同，然病情药性大相矛盾，此必古人传写之讹，不可望文生义，曲为附和。风痹，指血瘀血热，痹著不行而言，茜草寒凉，又色赤入血，而能通瘀活络，是以主之。古人论痹，本有热痹一候，此必不可与上文寒湿连属读之，而谬谓可治寒痹湿痹也。黄疸，本属热证，此则并能清热逐瘀，缪仲淳谓指畜血发黄，而不专于湿热，其说甚是。补中，以清热言，热淫于里则中气伤，惟去其热，清其血，则中得其补。《经》文最简，皆当观其会通，并非泛泛言之。《别录》止血，以血热涌泄而言，一以清血中之热，一以通壅积之瘀，斯血循故道而不横逆。崩中，亦以龙雷太亢之时而言，如其所失太多，阳气已馁，即非所宜。踒跌，必有血瘀，瘀则蕴而生热，故宜清热行瘀。蛊毒，皆南方热淫之毒，清血热者，必能解毒，陈藏器谓蘘荷与茜，主蛊为最。惟膀胱不足一证，殊属费解，姑且存而不论，以俟知者。
〔广义〕《大明》：止鼻洪，尿血，月经不止，痔瘻，疮疖（皆指火邪太亢者言之）。又谓治产后血运（则惟肝阳有馀，恶瘀不畅者为宜，而血脱发晕，不可概用）。
濒湖谓：通经脉（则以血热瘀结者为宜）又谓治骨节风痛（活血行血，亦惟血热痹著者宜之，即《本经》治风痹，《别录》主踒跌之义也）
〔发明〕濒湖谓茜根赤色而气温，味微酸而带咸，色赤入营，气温行滞，味酸主肝，而咸走血，专于行血活血。俗方治女子经水不通，以一两煎酒，服之甚效。

络石  ***************************
《本经》：「味苦，温。主风热死肌，痈伤，口乾舌焦，痈肿不消，喉舌肿，水浆不下。」
《别录》：「微寒。大惊入腹，邪气，养肾，主腰髋痛，坚筋，利关节。」
〔考正〕痈伤，缪氏《经疏》谓伤宜作疡。
寿颐按：仲淳以后世文义言之，痈疡二字，尽人能知，颇似古书传写之误。然《周礼·医师》疮疡者造焉。郑注：身伤曰疡。知疡之与伤，古人通用，不必为旧本改字。络石，据《太平御览》引吴普说，落石，一名鳞石，一名明石，一名县石，一名云华，一名云英，一名云丹。《名医别录》又曰一名石磋，一名略石，一名明石，一名领石，一名县石。貌视之，颇似石药类，盖附石而生，故得诸名。苏恭《唐本草》注云：俗名耐冬，以其包络石木而生，故名络石。濒湖《纲目》所载形色甚详，即山石上及人家墙壁上蔓生之一种也。今吾吴药肆中，谓之络石藤，与《别录》所谓石龙藤，其义亦合。
〔正义〕络石气味，《本经》谓之苦温，盖以隆冬不调，而功能通经活血言之，故以为温。然《本经》主治，纯是热证，则非温热可知，故《别录》改作微寒，而《御览》引李当之说，且以为大寒也。此物蔓生而甚坚韧，节节生根，故善走经脉，通达肢节。《本经》主风热死肌。《别录》养肾，主腰髋痛，坚筋，利关节，皆即正义。其治痈肿，喉舌肿，口乾舌焦，皆苦寒泻降之功也。《别录》谓其除邪气，则以邪热而言。凡《本经》《别录》邪气二字，所赅最广，其实各有所主，并非泛辞，读者当以意逆之，自能悟到，不可混作一例看。惟「大惊入腹」四字，则不甚可解，当付阙疑耳。
〔广义〕苏恭谓：疗产后血结，大良（盖以瘀露不通而言，苦泻破瘀，且善通络，是以主之）又谓：主蝮蛇疮毒心闷（则清热泄降，固解毒之良药）。又谓刀斧伤疮，傅之立瘥（则又外治止血之神丹矣）。
藏器谓：主一切风（即《本经》治风热死肌，《别录》利关节之义，今用以舒筋活络，宣通痹痛，甚验）
《外台》谓：喉痹肿塞，喘息不通，须臾欲绝者，一味水煎呷之，神验。

木连  ***************************
〔发明〕木连、薜荔，俱见陈藏器《本草拾遗》。薜荔与络石一类，蔓延树上，节节生根，性情功用，皆与络石相似。藏器谓：叶，酸平，主风血，暖腰脚。苏颂谓：治背痈，亦主下痢。《大明》谓：治疬疡、恶疮、疥癣。濒湖：治血淋痛涩。皆疏通经隧，清热逐瘀之意。
木莲，即薜荔之实，其大如杯，蒂小，上丰而平，有似莲房，故得莲名，亦曰木馒首。濒湖谓：消肿散毒，止血，下乳，治肠痔、阴㿗。功用亦与络石相近。石顽谓：利水，止血，通乳要药。《纲目》引《集简方》：木馒头二枚，猪前蹄一个，烂煮食之，并饮其汁，一日即通，则通脉之捷，仍本乎蔓延有力之性情。今吾乡俗谓之木龙通子，龙以蔓生取义，通则名之以其能也。但濒湖又谓其主久痢；《普济方》又治遗精、脱肠，则此物著树有力，隆冬不调，通中有守，又不专在滑泻见功，较之木通、王不留行等走窜迅疾，亦易伤阳者，不可同日语矣。

瓜蒌  ***************************
《本经》：「括楼根：味苦，寒。主消渴，身热，烦满，大热，补虚安中，续绝伤。」
《别录》：「根：除肠胃中痼热，八疸，身面黄，唇口乾燥，短气，止小便利，通月水。实主胸痹。茎叶：味酸，寒，主中热伤暑。」
〔考证〕瓜蒌，今之通称。《本经》《别录》俱作括楼；《尔雅》则作栝楼；《释草》：果裸之实，栝楼；《毛诗》：果裸之实；《传》云：果裸，栝楼也；《说文》则作[艹/昏]蒌，其说解云：果蓏也；《吕氏春秋》王善生。高诱注：善，或作瓜，[舌瓜][婁瓜]也（寿颐按：《吕览》善字，乃菩字之误）。郝懿行《尔雅义疏》曰：裸当为蓏，栝楼当为䒷蒌，皆假借也。《说文》在木曰果，在地曰蓏。䒷蒌，实兼二名。李濒湖《本草纲目》谓：此物蔓生附木，故得兼名，栝楼即果裸二字音转，亦作[舌瓜][婁瓜]工，后又转为瓜蒌，愈转愈失其真矣。
寿颐按：濒湖之说固是，然《玉篇》云：䒷蒌，齐人谓之瓜蒌。可知瓜蒌之称亦旧，惟[婁瓜]字则《玉篇》在后收字中，曰䒷[婁瓜]，土瓜也。知「䒷[婁瓜]」二字，乃是最后之孳生，非汉魏时之所固有。今《灵枢·痈疽》发于膺名曰甘疽，色青，其状如谷实[舌瓜][婁瓜]。而《甲乙经》十一卷则作瓜蒌，亦可为今本《灵枢》晚出之明证也。寿颐闻五十年前，吾吴药肆有瓜蒌子、栝楼子两种之别，其所谓栝楼子者，有斑驳文如苦瓜子，形与瓜蒌子绝异，盖不知是何物之子。同光间，有某显宦之家人服药，医方开栝楼子，市肆中遂以斑驳者与之，而此显宦固知栝楼即瓜蒌之别称，见之以为有误，传肆中人问之，则以市上瓜蒌子、栝楼子本非一物为对。该宦又问子既不同，则设有医生用瓜楼根者，市上又将有何种之别？而肆人乃谓止有天花粉一物，其宦遂谓市肆欺人，发县笞责二百板，自是以后，苏省药肆，遂联合不复用栝楼子，是亦可备药物界中一则故事。其所谓栝楼子者，寿颐寄迹兰溪，始亲见之，与苦瓜子亦复不同。苦瓜子扁方有稜，两端有类方胜，而所谓栝楼子者，形亦椭圆，有稜角，有斑驳色，而不类方胜；其果比瓜蒌实较小，仅如核桃，正圆，而色深赤，但未见根叶何状，山中野生不少，金衢药肆皆备之，其用与蒌实不异，盖亦同类之异种者耳。
〔正义〕仲景方蒌根、蒌实，分别主治，而《本经》止有栝楼根一条，知上古治疗，尤以根为之主也。《本经》气味虽曰苦寒，然仅微苦而已，故濒湖谓微苦降火，苦不伤胃。《本经》主治以「消渴」二字为之总纲，正与仲景凡渴者必加蒌根同意，此中古药物学一以贯之之真传。成聊摄谓津液不足则为渴，蒌根味苦微寒，润枯燥而通行津液；濒湖谓味甘微苦酸，其茎叶味酸，酸能生津，感召之理。其治身热烦满大热者，燥热耗津，气机枯涩，则烦而中满，非痰湿实结之胸满，此与蒌实之专治胸痹结痛者不同，彼以子之滑痰涤垢，则能通泄痰浊之窒塞，而萎根但以清热润燥为功，则痰湿之实满，必非其治。此有几微疑似之别，读者不可以不辨。所谓补虚、安中者，亦以热则耗伤阴液，即中气虚而不安，清其热，益其阴，斯虚可补而中可安，亦非泛言一切之虚弱也。其能续绝伤者，茎叶蔓生，柔而且韧，则通行络脉而续绝伤，又以情性言之，不仅在物质之治疗矣。《别录》除肠胃痼热，亦以燥热而言。治疸及身面黄，则惟津液已耗者为宜，而湿滞之未化者，尚非其治。唇乾口燥，固即消渴。短气者，亦以热伤中气而言，非痰湿窒塞之短气。其能止小便利者，溺愈利则津液愈耗，此能益阴生津，则津液回而溲不复多，盖与下消证之饮一溲二者相类。其能通月水者，亦为热炽灼烁、血瘀不利而言，清以润之，斯阴得滋养，而冲任自调矣。瓜蒌实，清热滑润，空松而不坚实，故能疏达胸膈，开通痹塞。《别录》专主胸痹，正与仲景治结胸满痛，胸痹心痛彻背同意。丹溪谓胸中有痰，乃肺受火逼，失其降下之令，此能润下以助降气，又能洗涤垢腻郁热，宜为治痰之要药。茎叶，治中热伤暑，以其清芬凉爽，故善涤暑。又其味微酸，自能振刷精力，以御酷暑之炎热，亦犹孙真人所谓季夏之间，困乏无力，宜服五味子汤以收耗散之气，使人精神顿加也。
〔广义〕《大明》谓：蒌根，治热狂时疾（以燥热而言，不为无理，然若痰食热结而为昏狂，则必非甘寒一派所能胜任，甚者且以助桀为虐。近二百年，凡自命为叶派真传者，辄以玄参、生地、二冬、知母诸药名为养阴退热，而热愈结者，比比而是。寿颐于阳明热病之医案评议中，言之详矣，兹不复赘）。《日华》又谓：通小肠（其意盖谓清热滋液，即以通利小水，而泄热下行，然不知小肠功用，全与小便无涉，此亦六朝以后之通病，且正与《别录》之止小便利相反，《日华》之本草不可为训，有如此者）。又谓消肿毒、乳痈、发背、痔瘻、疮疖（则果属实热，固为可用，然消肿泄结，蒌根不如蒌实为佳，以其实有消痰软坚之功，而根则止能清热，彼为活泼，而根则呆钝，各有性灵，亦不可等而视之）。
濒湖谓：瓜蒌实，润肺燥，降火，治咳嗽，涤痰结，利咽喉，止消渴，利大肠，消痈肿疮毒（皆以通泄消结为义，自有实在功用可据，胜于《大明》之颟顸多矣）。
〔发明〕蒌实入药，古人本无皮及子仁分用之例，仲景书以枚计，不以分量计，是其确证。盖蒌实既老，其壳空松，故能通胸膈之痹塞，而子又多油，善涤痰垢黏腻，一举两得，物理学之正旨如此。自日华子《大明本草》有其子炒用一说，而景岳之《本草正》只用其仁，张石顽之《逢原》亦云去壳纸包压去油，则皆不用其壳，大失古人专治胸痹之义。且诸疡阳证，消肿散结，又皆以皮子并用为捷。观濒湖《纲目》附方颇多，全用者十之九，古人衣钵，最不可忽。惟近今市肆，以蒌实既老，皮肉不黏，剖之不能成块，凡用全瓜蒌者，皆乘其未老之时，摘取曝乾，而剖为数块，方能皮肉黏合，以取美观，然力量甚薄，却无功效。所以不佞欲用其全者，宁以蒌皮、蒌仁分列为二，乃能得其老者，始有实验。若但书「全瓜蒌」三字，则用如不用，亦治医者不可不知药物之真性情也。即使但用其皮，亦是老而力足，疏通中满，确有奇能。惟景岳谓蒌仁气味恶劣，善令恶心呕吐，中气虚者不可用，是从阅历经验得来。且动大便，令人滑泄，苟非实结，慎勿妄投。即捣碎去油，仅用其霜，亦非大府实结，不可轻使。石顽又谓蒌根寒降，凡胃虚吐逆，阴虚劳嗽，误用反伤肾气，久必泄泻喘咳，病根更深。凡痰饮色白清稀者禁用，皆是至言，弗以寻常药物，率尔操觚也。
〔正讹〕景岳又谓本草言瓜蒌仁补虚劳，大谬。
寿颐按：据《纲目》引《大明》谓，子炒用补虚劳云云，则景岳所据，即指《日华本草》而言，病情药性本极悖谬。《日华》盖误读《本经》「补虚安中」四字，而胆敢为此妄说，《日华》之罪，岂不上通于天。是可知《本经》言简，不善读之，贻祸不可胜言。《日华》所见，本多鄙陋，殊不足责，后之学者，读古人书，不可不自具只眼。

天花粉  ***************************
〔发明〕天花粉，苏颂《图经本草》别有专条，即是瓜蒌之根，濒湖削之，併入蒌根条中是矣。然药肆之所谓天花粉者，即以蒌根切片用之，有粉之名，无粉之实。其捣细澄粉之法，《千金方》已言之。濒湖引周宪王说亦有之，盖出朱氏《救荒本草》（寿颐按：《明史》列传，周定王橚，太祖第五子，以国土夷旷，庶草蕃芜，考覈其可以佐饥馑者四百馀种，绘图疏之，名《救荒本草》，与濒湖所引不异。王以洪熙元年薨，子宪王有敦嗣，则著书者非宪王。濒湖序例亦言洪武初著书云云，又确是定王时事。惟其书《明史》志不载，盖已失传。但濒湖明人，亲见其书，不知何以与《史》不合。《史》又称宪王博学，或有所附益之欤）。今吾嘉人颇喜制之，载入邑乘，视为土产之一。法于冬月掘取蒌根，洗尽其外褐色之皮，带水磨细，去滓澄清，换水数次，然后曝乾，精莹洁白，绝无纤尘，沸汤瀹服，虽稠滑如糊，而毫不黏滞，秀色鲜明，清澈如玉，与其他市品之羼入杂质者，绝不相同，益胃生津，洵推妙品，最宜于老弱病后，无黏腻碍化之弊。虽同此蒌根而几经淘洗，渣滓皆去，苦寒本性，亦已消除净尽，更不虑其有寒中滑泄之变，尤为全其所长，去其所短，非原质之可以同日语矣。

王瓜  ***************************
《本经》：「味苦，寒。主消渴，内痹瘀血，月闭，寒热痠疼，益气，愈聋。一名土瓜。」
《别录》：「根：疗诸邪气热结，鼠瘻，散痈肿留血，妇人带下不通，下乳汁，止小便数不禁，逐四肢骨节中水。」
〔考证〕王瓜之名最古，《月令》四月王瓜生。《尔雅·释草》：钩。郭注：钩，[婁瓜]也，一名王瓜，实如瓝瓜，正赤，味苦。陆氏《释文》引《字林》云：瓟[婁瓜]，王瓜也。《广雅》：䗃[婁瓜]，王瓜也。《吕览》：孟夏纪王善生。高诱注：善，或作瓜，[舌瓜][婁瓜]也。又《淮南·时则篇》高注亦曰上瓜，栝楼也。据高氏说，似瓜蒌、王瓜，即是一物。惟《本草经》陶注谓今土瓜，生篱院间，亦有子，熟时赤如弹丸。李濒湖《纲目》载王瓜蔓叶根实，形状极详，确非瓜蒌。郝氏《尔雅义疏》亦曰王瓜五月开黄华，华下结子，形似小瓜，今京师名为赤雹子，说与濒湖合。
寿颐按：此物盖西北土产，而南中无之，故江浙人恆不知为何物。高诱谓即[舌瓜][婁瓜]，近人皆以为高氏之误。寿颐则谓「栝楼」二字，确为「果蓏」之转音，则王瓜同是蓏属，而施于篱落垣墙，亦何必不可同得是名，高氏所云，未为大谬。且诱是东汉建安时人，其时必有所受之，不可以今人之见，强古人以从吾者。况乎张稚让（张揖之字，曹魏人，著《广雅》者）、吕忱（著《字林》者）之所谓　瓟[婁瓜]，郭景纯（郭璞字，注《尔雅》者）之所谓䗃[婁瓜]，亦何必非果蓏之转音，故孙强等加增《玉篇》，亦谓工[舌瓜][婁瓜]即是土瓜。盖其形既似，古多有异物同名之例，何独于此而必龈龈以讥高氏，即如《吕览》之所谓王善，善字诚误，镇详毕氏校本改善为菩，谓菩与萯通，此即夏小正之四月王萯秀，亦即郑注《月令》之所引今月令王萯生也。郝氏之《尔雅义疏》及高邮王氏之《广雅疏证》，皆用毕秋帆本，径谓《吕览》孟夏纪是王菩，然阳湖孙星衍辑刻《本草经》，亦即以王瓜作䒷蒌解，惟其名可通，其实自别，而气味情性，又复相近，此则言药物学之不可不辨者。仲景蜜煎导条下，有土瓜根、大猪胆汁，皆可谓导一说，即是此物，盖捣取根汁作灌肠用，《肘后方》中亦载之。然今则灌肠通大便之药，别有良法。仲景旧说，已为大辂椎轮，不复适用，亦正不足辨矣。
〔正义〕《本经》主治不言用根用实，濒湖则列入根之主治条中。苦寒清热，颇与瓜蒌根相近，宜乎古人命名，栝楼、䗃[婁瓜]，大同小异，正不独以蔓生结实，且各有根可用之形色相似也。《本经》谓主消渴，是即蒌根治渴之旨，其治内痹、瘀血月闭者，则热灼津枯，血燥瘀结，痹塞不通耳。盖土瓜根产于北地，以视蒌根，苦寒过之，故能通热结之血瘀，亦与《别录》言蒌根通月水同义，非泛治诸虚不足之痹著、瘀血月闭也。寒热痠疼，亦以热胜而血液不足，则为疼酸。所谓益气者，亦以热能伤气，去热即所以益气，又即《本经》蒌根补虚安中之义。其能愈聋者，聋必耳中隆隆，皆气火上腾为病，苦降清火，斯内无震动而耳自聪矣。《别录》治「诸邪气热结」，五字作一句读。所谓邪气者，即热邪也。鼠瘻、痈肿，无非热结留血之病。带下（注：原作「之」，显误，据《别录》原文改）与不通虽似，病状绝异，然此之不通，仍以瘀热而言。带下固多有湿盛热烁，灼成浊垢者，导其热，清其瘀，则带下自已。其止小便数，亦与蒌根止小便利，同一功用。读《本经》《别录》所载主治，几无一不与蒌根同符合辙，宜乎高诱之以王瓜、栝楼为一物矣。
〔广义〕《大明》谓：土瓜根，主天行热疾，酒黄病，壮热心烦闷，消扑损瘀血，破症癖。子，生用，润心肺，治黄病；炒用，治肺瘻吐血，肠风泻血，赤白痢。
甄权谓：子，主蛊毒（约而言之，无一非清火滑泄通瘀之义）。

葛  ***************************
《本经》：「葛根：味甘，平。主消渴，身大热，呕吐，诸痹，起阴气，解诸毒。葛谷，主下利十岁以上。」
《别录》：「疗伤寒，中风，头痛，解肌发表，出汗开腠理，疗金疮，止胁风痛。生葛汁，大寒，疗消渴，伤寒壮热。花，主酒病。」
〔考异〕利，李氏《纲目》、缪氏《经疏》皆作痢，后出字，兹从孙氏问经堂辑本。缪氏《经疏》本胁下有痛字，兹从李氏《纲目》。
〔正义〕葛根，气味俱薄，性本轻清，而当春生长迅速，故最能升发脾胃清阳之气，气又偏凉，则能清热，鲜者多汁，尤能助胃之津液，且离土未久，凉气更足，则专治胃火。《本经》以为消渴主药。《别录》亦称生葛汁大寒，专疗消渴，其旨如是。盖古人之所谓生者，即今之所谓鲜者也。且消渴为病，虽曰胃热炽甚，然其病机不仅在于火旺，而在燥令太过，胃气下行，有降无升，所以饮虽多而渴不解，食虽多而人益羸，多饮多溲，病皆因于降之太速，惟葛根既能胜热，又升清气，助胃输化，而举其降气之太过，斯消可减而渴可已，此病情物理之自然感应者。可知《本经》主治精微玄妙，非躁心人所易领悟。若仅认为清火生津，则浅之乎读古人书矣。其治身有大热者，则即伤寒之阳明大热，与《别录》所谓治伤寒壮热同。寿颐窃谓此伤寒二字，所当注意，乃《难经》所称伤寒有五之二曰伤寒，必不可与温病热病之热，视同一例。仲景本论葛根为阳明主药，乃表寒初传阳明，遏抑其清阳之气，阳不敷布，则气不疏达，而身热乃益甚，惟以葛之轻清者升发之，则清阳得以疏达，而热乃自解。读仲景书阳明协热自利，葛根苓连之主治，其旨当可恍然，岂谓葛果太寒，能治阳明大热耶？惟能悟到此旨，则初传阳明而太阳未罢者，主以葛根汤，及太阳病项背强[几][几]者，主以桂枝加葛根汤，皆可一以贯之矣。《别录》谓葛根疗伤寒中风头痛，解肌，发表出汗，开腠理，皆以此轻扬升清之药，宣通遏抑之清阳，则肌表解，腠理开，得微汗而身热自已，头痛胥蠲。此头痛亦阳和不布，气不上达之病，正与肝胆阳升，冲激颠顶之头痛，相为对峙。凡古人以葛根专为主阳明，无不在此范围之内，亦与柴胡专主少阳，皆因肝胆之气遏郁不申为病，故宜以升举之药，疏而通之。柴、葛专长，皆在此升阳二字，此皆与今之大江以南，温热病之阳明少阳，有热无寒，有升无降，胃火、胆火猖狂肆虐者，正得其反。所以柴、葛之治，宜于北而有不可统于南，法乎古而有不可概乎今者。近之孟英王氏，悬为厉禁，畏如砒鸩，讵非无故。而今盐山张氏寿甫《衷中参西录》一书，可为酌古准今，沟通中外之杰作，乃又习用柴葛，所在有功。学者能以此两家心得，引而申之，自可辨别淄渑之味。微有不同，此则吾道中危微精一之心传，万不可浑仑吞枣者。寿颐所以每谓陶节庵柴葛解肌之法，坑陷南中人命，实已不鲜，只读魏氏《续类案》一书，已可得其大概。即吾吴陆九芝封翁，提倡阳明，深得此中三昧，而独于柴葛二者，尚未免拘泥仲师家法，但知守经而不能通权达变，盖亦贤者之一蔽，此又善读《世补斋》文者，不可不放开界限，持玉尺以衡度其长短，庶可为九芝先生补过。吁！此中微旨，玄之又玄，伤寒、温病之界眼，止此麻黄、柴、葛三物，功用微有不同，而成败得失，捷于反掌。无如六朝以降，风温病中，亦无不柴、葛、麻、升一陶同冶，此南人温病之所以最多坏症。然隋唐以上，著书者皆是北人，所见所闻，习与性成，尚非无故。迨乎陶氏尚文，系出馀杭，而所著六书，亦惟袭取古人馀绪，则又何说。缪氏仲淳，又是吴人，而《本草经疏》且谓葛根汤治阳明胃经温病邪热，头痛发渴，烦闷鼻乾云云，则全以伤寒之病，混入温热病中，而即以伤寒之方移作温病之治，亦焉往而不误尽苍生耶？《本经》葛根，又主呕吐。寿颐谓，此亦胃之清气不升，则敷布无权，而食不得入，非可以治胃火上逆之呕吐，亦犹小柴胡汤主少阳证之胁满，嘿嘿不食，欲呕，为少阳抑郁不申者立法。而胆肝火炽，横逆上扰者，亦必有胸胁搘满，不食呕恶之症，则必非柴胡温升所可妄试，否则焰已然矣，犹复煽而扬之，为祸尚堪言耶。又能治痹者，则葛之蔓延甚长，而根又入土甚深，柔韧有馀，故能直走经络，以通痹著之气血。解诸毒者，则根在土中，秉中土冲和之性，百毒得土则化，是其义也。起阴气，寿颐窃疑阴字为阳字之讹，盖葛之升举清阳，人尽知之，若曰起阴，则自古及今，从未有作阴药用者，不应《本经》独有异说，其为传写者无心之误可知。而缪氏《经疏》，竟谓同一切补肾益精药作丸饵，则起阴令人有子云云，是创作邪僻，藉以附会《经》文，究之补肾益精之剂，成方不少，何有不伦不类杂以此物者，仲淳乃能向壁虚构，欺人乎？吾只见其自欺而已。
葛谷，即葛之实，质地重坠，则入下焦，而萌芽未露，则所禀春升之气，犹未发泄，其力独厚，藉以升脾胃陷下之气，尤有专长，故能治十年之久利，此以滑泄不禁之自利而言，固即仲师葛根汤主治阳明自利之义。然即有滞下久淹，中阳之气陷入下焦者，亦可以此振动脾家清气。休息痢中，固自有此一种宜于参用东垣益气法者，不可谓滞下之皆须荡涤而无补法也。《别录》葛根止胁风痛，则即蔓延深远，宣通脉络之义，与肝络不疏，及肝气横逆之胁痛，又各不同，读者亦须识此同中之异，不可混作一例看。
花，主酒病者，酒为湿邪，最困脾阳，花更轻扬，取以鼓舞脾胃厌厌不振之气，而升举之耳。
〔广义〕甄权谓：治天行上气呕逆。寿颐按：此亦胃之清气遏郁不通，而为呕逆，非肺胃气火上壅之上气，凡古称葛根止呕，皆当辨此同中之异（若胃热上冲，呕恶不止，及胃虚气逆之呕吐，而亦以升清者助之，殆矣）！权又谓开胃下食（则亦脾胃阳衰，不司运化，而不能食，不知飢之症，钱仲阳七味白术散，治胃虚食少，颇有奇功，葛根辅助胃气，实效如是）。权又谓解酒毒（则即《别录》花主酒病之义）。
《大明》谓：止血痢（则以久痢气陷之虚证而言，未为不是。若热毒正盛，而妄与升清，未有不败）。《大明》又谓治胸膈烦热发狂（则误以为专清阳明之药，附会古法，而不知适得其反，同为阳明大热，而至狂惑，火升气升，恣肆已极，而更欲与以升举之药，是以狂为未足，而必使之逾垣上屋也。毫釐之差，千里之谬，《日华子》药物学之谬戾，有如此者）。
徐之才谓：杀巴豆、百药毒（则解毒之理，上已言之。而又能解巴豆毒者，则误服巴豆，下泄必甚，中州阳气，未有不陷下者，以此举之，亦正恰好，况乎性本寒凉，能胜热毒者乎）。
《开宝本草》谓：作粉止渴解酒，去烦热。
寿颐按：去滓澄粉，尤其精华所粹，解渴解酲，宜也。然必识得同中之异，苟有不宜于升举脾胃者，皆当知所禁忌。王孟英医案中有热病已解，调服藕粉一杯，而即神志昏迷，发热益甚者。孟英谓市中藕粉无真，多是葛粉，升提气火，助之发扬，其说甚确。山雷尝治兰溪万通当友某君，喉肿发腐，牙疳龈腐，身热如焚，其势已危。然与以大剂犀、羚、白虎，清降泄化之药，服二剂已有转机，喉开知飢，而家人饲以藕粉一碗，越日病势陡变，更延余视之，而神瞀脉坏，不可为矣，是亦葛粉送其命也。岂独习医之人，不可不识透此意外爻象，即在病家，亦不得概以葛粉为服食常品，而不辨其利害矣。
洁古谓：升阳生津，脾虚作渴者，非此不除，弗多用，恐伤胃气。
寿颐按：消渴多是实热，若但渴而不消，则亦多实火，止宜清火生津，尚非乾葛之无投不可。若洁古之所谓脾虚作渴，则与实火之渴不同，正以脾阳下陷，胃津不布，因而渴饮，升举脾胃之气而液自和，是为葛根之针对症治。洁古老人之见，确非俗子颟顸可比。其以多用为之戒律，固惟恐升发太过，反以扰动之耳。
东垣谓：乾葛，其气轻浮，鼓舞胃气上行，以生津液，治脾胃虚弱泄泻之圣药。
寿颐按：东垣老人最精于脾胃虚证，升清一法是其独得之秘，故于葛根情性，言之极其允当。正惟脾胃虚弱泄泻，号为圣药，则彼夫胃有实火之呕吐，必非其宜，学者亦可两两对勘之，而其理自明。
濒湖谓：散郁火。
寿颐按：惟其火郁不伸，故宜升而发之，使其疏达，则夫火焰飚举方盛之时，必非升提之药所可混治。奈何无识者流，犹嚣嚣然，群谓葛根专治阳明大热，而竟与白虎汤一例视之，可乎？
〔禁忌〕丹溪谓：斑痘已见红点，不可用葛根升麻汤，恐表虚反增斑烂。
寿颐按：痘在乍发未齐之时，或头面独不见点者，稍用升、葛，本是要药，若已发多，便不可再。丹溪此说，防其太过，是亦保赤之良图。若斑之发也，已是胃热极盛之候，清胃解毒，犹恐无济，万不可更与升发，助其烈焰。而宋金以来，犹皆谓升麻、葛根发斑主剂，此坏症之所以不可复救，而横夭之所以接踵也。可哀哉！
仲淳谓：五带七伤，上盛下虚之人，暑月虽有脾胃病，不宜服。
寿颐按：上盛下虚，则滋填其下，涵而潜之，惟恐不及，又安有妄与升阳，拔动本根，撼之立蹶之理？即非暑月，亦不可投。仲淳说理，终未中肯。寿颐谓温病热病，热在阳明，不可误师古人成法，妄用葛根，说已详前，不可不悬为厉禁。

防己  ***************************
《本经》：「味辛，平。主风寒温疟热气，诸痫，除邪，利大小便。」
《别录》：「疗水肿风肿，去膀胱热，伤寒热邪气，中风手脚挛急，通腠理，利九窍，止泄，散痈肿恶结，诸瘑疥癣疮。」
〔正义〕防己气味，《本经》止言辛平，《别录》乃言苦温。寿颐按：此药专治温热，而利水道，苦能泄降是也，若以为温，殊与病情相反。《本经》主风寒温疟热气，病机在温热二字，初非注重于风寒一层，《别录》温字恐有误会。又治诸痫者，痫症多缘痰阻，此能利水，即能开泄痰饮。又谓除邪者，即湿热、痰饮之邪耳。利大小便者，以湿热互阻而二便皆涩者言之，湿去热除，则二便自利。《本经》主治，固无一非湿与热蒸，水停不化之病也。《别录》疗水肿、风肿，亦以湿邪入络则为肿，非能治脾肾虚寒之肿，故即继之以「去膀胱热」一句，正以膀胱蕴热，水道不通，则水湿留于络中，而肌肤浮肿，此能利水泄热，溲溺通而肿自已。其兼治风肿者，空松之质，亦能疏风耳。又治中风手脚挛急，亦即风湿痹著，而经络不舒，故此为专药。通腠理，利九窍，散痈肿恶结，无非疏通开泄之功。又能止泄者，亦惟脾为湿困，水并于肠，则为泄泻，此能利膀胱之水，溺道分清，而泄利自止，亦非治虚寒之泄。瘑字，《集韵》同[虫祁]；《玉篇》[虫祁]，训为疮，则与疥癣虫疮，同为湿热蕴于肤腠之病，而此皆主之。清热逐湿，效自可睹，必非温药明甚。
〔广义〕甄权谓：治湿风口面喎斜，手足拘痛。寿颐谓当注重湿字，即《别录》所谓疗中风手脚挛急，亦止治湿邪之痹著及风湿在络之实邪，非猝然中风之瘫痪不仁可知。又谓散留痰，肺气喘嗽，亦专以湿痰言之。
洁古谓：治中下湿热肿，泄脚气，行十二经（则纯乎泄导水湿之邪耳，故陶弘景谓防己为疗风水要药）。
〔发明〕防己，纹如车辐，体质空松，苏颂谓折其茎吹之，气从中贯，故专以通泄疏导为用，而味又辛，则外达肌肤，下通二便。昔人谓其散风者，亦以轻能外达言之，实则疏达而清利湿热，是其专职，颇与木通体用相近，则专治湿热有馀，二便不利，而实非风家主药。名曰防己者，以脾为己土，喜燥恶湿，湿淫于内，则气化不行，而水失故道，为肿、为疮、为脚气，皆己土受邪之病，而此能防堤之，是为古人命名之真义，非所谓名之以其能者耶，古今主治，无不从湿热二字著想。此物产于汉中，范子计然已有此说，故名汉防己。藏器虽谓治风用木防己，治水用汉防己，张石顽亦有根苗分治之说，然今市肆中，皆无二者之分别，正不必拘牵旧说，执而不化。东垣李氏独谓其如人之险而健，幸灾乐祸，能力乱阶，又历举其三不可用，贬之最甚，然持论皆不切实（说详濒湖《纲目》，而石顽《逢原》亦历历言之）。而又谓十二经湿热壅塞不通，下注脚气，膀胱积热，非此不可，真行经之仙药，忽抑忽扬，殊觉无谓。要之，药以治病，对证自有奇功，譬如巴豆、乌、附，大毒最厉，苟能用得其宜，起病乃极迅速，何必专言其短，等于吹毛求疵，反以眩惑人心，望而生畏，且以启后学之疑，非药物学之正旨矣。东垣又谓此是血分药，泻血中湿热，说亦不确。此物空松，气疏以达，行经利水，正其以气用事，且味薄质轻，岂可认作泻血攻破之剂，金元名医，议论颟顸，大都如此，最易眩惑后人，不可不辨。

木通  ***************************
《本经》：「通草：味辛，平。主去恶虫，除脾胃寒热，通利九窍，血脉关结，令人不忘。」
《别录》：「味甘。疗脾疸，常欲眠，心烦，哕出音声，治耳聋，散痈肿诸结不消，及金疮、恶疮、鼠瘻，踒折，邕鼻息肉，堕胎，去三虫。」
〔考异〕关结，濒湖《纲目》及缪氏《经疏》皆作关节，文义固为浅显，然孙氏问经堂辑刻《本经》，则作关结，亦自有义，兹从孙本，以存古人之真。
〔存疑〕《本经》：通草，一名附支。《御览》引《吴普本草》谓神农、黄帝：辛，雷公：苦。叶青，蔓延生，汁白。陶弘景注本草云，绕树藤生，茎有细孔，两头皆通，含一头吹之，则气出彼头者，良。
寿颐按：此即通草命名之义，自南唐陈士良《食性本草》谓此即今之木通，而世之所谓通草，则是通脱木。李氏濒湖《纲目》一仍陈氏之说，而缪仲淳以后诸家皆宗之，至今似已成为定论。然寻绎陶氏所谓茎有细孔，两头皆通，吹之气出云云，其形固与今之木通相似，惟木通之味大苦，而《本经》止称其辛，微嫌不类，且《别录》又以为甘，则尤为可疑。但《本经》《别录》所载主治，固无一与今之木通不合者。意者雷公谓之为苦，最得其真，而《别录》之甘字有误欤？抑《别录》亦误认通脱木为通草，乃以其淡而无味，遂以甘淡之义谓之甘欤。寿颐窃以「甘」之一字，终觉木通不类，是以高邮王氏《广雅疏证》，于附支通草一条，虽亦引《食性本草》茎名木通一名，而并不直言陈说之是，且谓后世本（注：原作「木」，显误，改）草诸家，无能证明其说者，盖以其失传久矣云云，则念孙氏父子，固亦有疑于古之通草，未必果为今之木通也。兹以古人所说通草主治，尚与今人所用之木通，情性尚无（注：原作「与往」，义不可解，据文意改）不合，姑仍濒湖之意，径以木通标作正名，而附志所疑如此，以俟知者更详之。
〔正义〕木通，质轻而细孔通达，其味大苦，故善泄降祛湿，而专治湿热之蕴结不通。《本经》去恶虫者，凡虫皆湿热结滞之所生也。除脾胃寒热，疑传写者羡一寒字，正惟脾胃有热，故宜苦泄通利以除之，而寒则非其治矣。湿与热蒸，则上之阳窍不清，而下之阴窍不利，苦以降之，通以导之，九窍有何不利之有？血脉关结，是指血热积瘀，而关闭结塞，清热以通其经隧，斯血脉通而关结开。今本关结乃作关节，则但以支节言之，虽最为习见之字，然身之有关节，止是百体之一端，不如从古作血脉关结，则以全体而言，所赅者广，此可知见大见小，不可同日语矣。能令人不忘者，热盛湿蒙，则神志愦愦，清而通利之，自然神情垲爽，此以湿痰矇蔽，及热邪重灼而言，固非泛治血液不足之健忘也。《别录》谓疗脾疸，其为湿热，显而易知。常欲眠者，亦湿热薰蒸，恆令人倦怠嗜卧，此能导热燥湿，譬于炎熇酷热之时，人多神思颓唐，沉沉欲睡，必有凉飚乍起，扫荡郁蒸，而后气宇澄清，精神焕发，此非正气疲惫之嗜卧，及少阴病之但欲寐，所可等视者。心烦，亦热痰内扰使然，此能清热开痰，泄而通之，是以可治。哕，即呃逆，痰气壅塞，升而不降，乃呃忒有声，故宜苦降宣通，以顺胃气下降之令，其非胃虚胃寒之呃，亦可于病情药理得之。耳聋者，气逆之上蒙清窍者也。痈肿结核，恶疮鼠瘻，固多痰热湿热，阻其经隧之病，亦犹《本经》之治血脉关结。踒，鸟禾切，音倭，《说文》本训足跌，即跌仆损伤之病，络脉不通，血瘀结滞，易生蕴热。金疮失血，亦生内热，此能清热通利，是以主之。邕者，鼻息之不通；瘜肉，则痰热之凝结，降之清之，泄之通之，宜其可治。但苦降之力甚锐，且通行百脉，所以能堕胎孕。合《本经》《别录》诸治观之，固无往而非苦泄宣通，利湿清火，消痰行瘀之猛将矣。
〔广义〕甄权谓：治五淋，利小便。
寿颐按：木通之力，固未始不可以通淋闭，利小便，乃《本经》《别录》所未言，而甄氏言之，貌视之，似可以补古人所未备，然细绎经文主治，通淋利水，皆在不言之中，而反不直叙此病者，正以淋闭诸证，有虚有实，病源各各不同，固（注：原作「因」，显误，改）不仅湿热互阻，壅遏不通之一候。此药通淋，止可以治有馀之湿热，若一切虚闭，而亦妄事疏凿，则岂徒无益而已。然后知古人不录此等证候，非无深意，而明以言之者，反足以贻误后人，流弊滋重，此则《本经》言简意赅，后学固不可不熟思深味，而唐宋以后诸家本草，正有不可同年而语者。乃濒湖《纲目》，竟谓《本经》《别录》皆不言及利小便、治淋之功，甄权、日华子辈始发扬之，则亦未悟古人言外之旨矣。
《日华》谓：通小肠。东垣亦谓：导小肠火。
寿颐按：此药利九窍，热泄火降，无一不通，何分肠胃。而《日华》、东垣必以小肠特提，殊非药理之真。盖自六朝以降，皆谓小溲由小肠而来，凡能通利小便者，无不认作清小肠之火，百口一辞，久成习惯，此必不可不辨者。后之学者，慎弗更以此等伪言，自污齿颊，否则贻人口实，吾道之耻，百世不可湔矣。
《日华》又谓：能下乳汁。
寿颐按：乳子而乳汁不通，虽云络脉之不利，实多血液之不充，如木通、王不留行诸物，迅速遄行，说者谓为通乳圣药，不知竭泽而渔，一往无前，不顾其后，体之实者犹难为继，而孱弱者，其奚以堪。惟猪蹄汤一法，以猪前蹄一只，浓煮清汤，去浮面之油，和入木通汁饮之，于行血之中，隐寓养阴之法，通乳汁而不致伤阴，堪为良法。

通草  ***************************
〔发明〕此今之所谓白通草也。陈藏器《本草》云，通脱木生山侧，叶似萆麻，其茎空心，中有瓤，轻白可爱，女工取以饰物，俗亦名通草。《尔雅》所谓离南活脱也（陈藏器，唐开元时人，为三原县尉，著《本草拾遗》。活脱，今《尔雅》作活莌。陆氏《释文》：莌，或作[ 艹/脱]。郭注：草生江南，高丈许，大叶，茎中有瓤，正白。《尔雅》又有倚商活脱。郭注：即离南也。陈氏本草引《尔雅》作离南活脱。盖以莌字罕见，乃合《尔雅》前后两条并言之耳。《山海经·中山经》：其草多寇脱。郭注：寇脱草，生南方，高丈许，似荷叶，茎中有瓤，正白，零陵人植而日灌之以为树，即此）。
寿颐按：陈氏说与郭景纯合，则唐人所谓脱木者，即今之通草无疑，而确非《本经》之通草。陶注《本经》通草绕树藤生，而此则是草类，但高大似树，惟濒湖《纲目》，亦列于蔓草类中，且释之曰，蔓生山中，大者围数寸，殊与郭氏、陈氏所说不合，岂濒湖曾见其确是蔓生乎？抑以其性情效力，有似木通，而连类及之，遂亦姑妄言之乎？究竟白通草片大于掌，生于草茎中，则此草之茎，其巨如瓯，蔓草无此大本，当以《尔雅》及《山海经》之郭注为是。濒湖列于蔓草，殊未敢信，兹姑依《纲目》，并录于木通之后，亦以其功用之相类耳。其气味则李东垣《用药法象》谓甘、淡，寒，无毒。
寿颐按：此甘字，非大甜之谓，实即淡字，如泉水、米麦，皆是味甘之例。此物无气无味，以淡用事，故能通行经络，清热利水，性与木通相似，但无其苦，则通降之力缓，而无峻厉之弊。虽能通利，不甚伤阴，湿热之不甚者宜之，而壅遏闭结之症，必不能及木通之捷效。东垣谓利阴窍，治五淋，除水肿癃，亦惟轻症乃能有功耳。又谓泻肺、利小便，与灯草同功，盖皆色白而气味轻清，所以亦能上行，泄肺之热闭，宣其上窍，则下窍自利，说亦可取。乃又谓宜生用之，则轻清之药，岂有炒用之笨伯耶？汪石山谓明目退热，亦轻清上行之效。又谓下乳催生，则清淡者能滑利通窍耳。濒湖谓色白气寒，味淡体轻，气寒，降也，味淡，升也。

附：白梗通  ***************************
〔发明〕白梗通，吾吴药肆有之，不知是何草之梗，其大过于拇指，外皮微黑，中心纯白，轻虚之甚，切薄片用之。其色泽颇与白通草相似，但不如白通草之柔韧。味淡气清，功用与白通草等，而古今本草皆无此物，姑并录之，以备药笼所需，且近时白通草之价渐贵，而梗通则廉，入药功力，殊无轩轾，是可取也。

白敛  ***************************
《本经》：「味苦，平。主痈肿疽创，散结气，止痛，除热，目中赤，小儿惊痫，温疟，女子阴中肿痛。」
《别录》：「甘，微寒。下赤白，杀火毒。」
〔考证〕敛，孙氏问经堂辑刻《本草经》如此，别本多作蔹。
寿颐按：敛，蔹，似古今字。然许氏《说文》云：莶，白莶也，或作蔹。《毛诗》：蔹蔓于野。陆玑《诗疏》：蔹似栝楼，叶盛而细，其茎叶煮以哺牛，除热。《尔雅》：⿰镸舜，菟荄。《玉篇》：⿰镸舜，白蔹也。则从草敛之字，由来亦古。《本经》谓一名兔核，苏恭谓蔓生，枝端有五叶，根似天门冬，一株下有十许。
寿颐按：蔓生五叶，与陆氏《诗疏》似栝楼时，兔核，以根形得名。⿰镸舜与蔹，兔与菟，荄与核，皆古字通用。创，今《本经》作疮，此古今字。下赤白，李濒湖《纲目》引作带下赤白，以为出于《本经》，而问经堂本无之；缪氏《经疏》无带字。兹从孙本系于《别录》，又从缪本删带字。
〔广义〕白敛苦泄，能清湿热而通壅滞，痈肿疽疮，多湿火为病，古人所谓痈疽，本外疡之通称，此疽字非近世之所谓阴疽。结气，以热结而言，苦泄宣通，则能散之。痛青者热结之不通，经文以止痛与除热并言，则非泛治一切诸痛可知。目赤，乃湿热上凌；惊痫，多气火之上菀；温疟，本是热痰窒塞；阴中肿痛，亦湿火结于肝肾之络。总之，皆苦泄宣通之作用，医经主治，未尝不与陆氏《诗疏》同条共贯也。《别录》以治赤白，亦泄导湿热之浊垢，曰杀火毒，则约而言之耳。
〔广义〕《日华子》谓：治发背（则古之背疽多是火毒，此与太阳经寒邪凝结之背疽不同，不可含浑）。又谓瘰疬而上疱疮（亦即《本经》主痈肿之义）。又谓治肠风痔漏，血痢，刀箭疮，扑损，生肌止痛（则于《本经》《别录》之外，多一层凉血破血、化瘀生新之义，又可作疡家外治末药，盖苦而善泄，义固相因）。石顽《逢原》谓：性寒解毒，敷肿疡疮，有解散之功，以其味辛也。《金匮》薯蓣丸用之，专取其辛凉散结，以解风气百疾之蕴蓄。寿颐谓：《金匮》论虚劳，以血虚而运行不利，必有乾血，既主大黄䗪虫丸方，专治乾血，而薯蓣丸虽大队补药，然亦以白敛之宣通清热者为辅，能守能行，乃流利而不滞。
石顽谓：解风气蕴畜（尚非古人本旨）。石顽又谓：同地肤子，治淋浊失精，同白茇（注：疑为「及」之误），治金疮失血（皆辛散之功）。
〔正讹〕寇宗　奭谓：白敛，服饵方少用，惟敛疮方多用之，故名白敛。
寿颐按：此药功用，全以流动泄散见长，正与敛字之义相反。《说文》此字，本从草佥，其从敛者，原是别体，乃古人音近通用之例，与收敛之义毫不相涉，此胡可伪託字义，妄言以欺人者。寇氏不知文字之学，望文生义，致有此误，本不足责，然欲发明药物情性，而说来适得其反，贻误后人，其罪不小，向壁杜撰，强作解事，荒谬极矣。张景岳之《本草正》，即因寇氏此说，遂曰性敛，治诸疮不敛，生肌止痛。「生肌止痛」四字，尚无不是，然此乃苦泄解热之功，非欲以收敛疮毒，一盲百盲，是之谓乎？
石顽谓：痈疽已溃不可用。其说甚怪，须知疡家辨症，必以虚实寒热为据，非可以未溃已溃标示治法，如果溃疡尚有热毒，此药何尝不宜？若非实热，即在未溃之时，亦岂清凉之药所可浪用者耶？石顽又谓阴疽色淡不起，胃气弱者，非其所宜。寿颐谓：此说亦大有语病，是是非非，不可不辨。白敛苦泄，果属阴疽不起，诚非所宜，若曰色淡，则殊不尽然。盖疡症之阴阳虚实，本不在色红色淡之分。若曰肿疡色淡，皆是阴寒，必色红者乃为阳热，将见阴证则十九而强，阳证十一而弱，无怪乎林屋山人王鸿绪之《证治全生集》，动辄阳和汤，误尽天下后世。然世之普通外科俗书，固无不如此说法，所以寿颐每谓世间竟无一部稍稍明瞭之外科书，而内科家言，一及外科，又无一不貌似神非，隔靴搔痒。石顽能为此说，可知此公于疡科一门，亦未尝有实在经验。要之，治疡虽曰小道，其实亦不可不研究一番，而辅之以十年阅历，否则信口说来，无一非门外汉之语气矣。

覆盆子  ***************************
《本经》：「蓬蘽，味酸，平。主安五脏，益精气，长阴令坚，强志倍力，有子，一名覆盆。」
《别录》：「覆盆子，甘、平，无毒。益气轻身，令发不白。」
〔考证〕《本经》止有蓬蘽，而曰一名覆盆，又《说文》：茥，缺盆也。《广雅》：蒛盆，陆英，莓也。《尔雅》：茥，缺盆。郭注：覆盆也。《毛诗》：「葛藟，累之。陆玑《诗疏》：似燕薁，亦连蔓。是覆盆、缺盆、陆英、陆荆，皆即古之所谓藟也。李濒湖《纲目》详言一类五种，虽微有别，然亦自言覆盆、蓬蘽，功用相近。又言实是一类而二种。兹故以《本经》《别录》两者，合为一条。李氏《纲目》谓：蓬蘽，一名覆盆，出于《别录》。兹据孙渊如问经堂辑刻《本草经》，则出于《本经》。盖所据大观本黑白字之白字，定为《本经》也。长阴令坚，《纲目》引《本经》令下衍「人」字，遂不成句，兹据孙本无「人」字。
〔发明〕覆盆，为滋养真阴之药，味有微酸，能收摄耗散之阴气而生精液，故寇宗奭谓益肾，缩小便，服之当覆其溺器，语虽附会，尚为有理。《本经》主安五脏，脏者，阴也，凡子皆坚实，多能补中，况有酸收之力，自能补五脏之阴而益精气。凡子皆重，多能益肾，而此又专入肾阴，能坚肾气，故曰长阴令坚。强志、倍力、有子，皆补益肾阴之效也。久服轻身、不老，则极言其功耳。《别录》益气轻身，令发不白，仍即《本经》之意，惟此养阴，非以助阳，《本经》《别录》并未言温，其以为微温、微热者，皆后人臆测之辞，一似凡补肾者，皆属温药，不知肾阴肾阳，药物各有专主，滋养真阴者，必非温药，读本草者，必以《本经》为主，而《别录》辅之，后人杂说，徒多纷乱，不可不分别以观也。

萆薢  ***************************
《本经》：「味苦，平。主腰背痛，强骨节，风寒湿周痹，恶创不瘳，热气。」
《别录》：「甘。主伤中恚怒，阴痿失溺，老人五缓，关节老血。」
〔考异〕萆薢，濒湖《纲目》于首行注曰：《别录》：中品。似出于《别录》，而《本经》无之。然所录主腰背痛以下一节，亦注以《本经》二字，则固《本经》所有者也。兹据孙渊如辑刻《本草经》，亦有此条。则《纲目》注以《别录》者误。腰背，《纲目》作腰脊，兹从孙本。创，今本作疮。
〔发明〕萆薢蔓生，故性能流通脉络而利筋骨。入药用根，则沉坠下降，故主治下焦。虽微苦能泄，而质轻气清，色味皆淡，则清热理湿，多入气分，少入血分。《本经》主腰背痛，乃肾有湿热，浊气不去，而腰膂为之疼痛，非肾虚无湿之腰痛所可浑同施治。强骨节者，宣通百脉，湿浊去而正气自强，非能补益以助其强固，此药理之至易辨者。杨氏有萆薢分清饮，专治湿热淋浊，正是此意。惟方中有益智仁，温而且涩，性正相反，不能并列，殊有误会。濒湖《纲目》谓，萆薢能治阳明之湿而固下焦，故能去浊分清，立说甚允。然又谓杨氏此方治真元不足，下焦虚寒，小便频数云云，则与萆薢性情，两相背谬，殆为智仁一物，而展转误认，甚非药理之真。读古人书，慎勿为其所眩。《本经》又主风寒湿周痹。寿颐谓惟湿热痹著，最为合宜，若曰风寒，必非此苦泄淡渗者所能幸效。又治恶疮不瘳、热气者，岂非为湿与热蒸之主药乎？《别录》谓：主伤中，亦惟脾为湿困者宜之，决非补中之药。又治恚怒，颇不可解。又谓阴萎失溺，则非湿热闭结者，亦有痿躄不仁，溲溺不利之证，必非可以起虚痿。又谓治老人五缓，关节老血，且语太浮泛，且与萆薢真性不相符合，何可轻信。不谓缪仲淳因此二语，竟谓此药为补益下元之要药。又谓甘入脾而益血，以渗泄利湿之效用，而说到补阴上去，可谓颟顸已极，不如石顽《逢原》谓古人或称摄精，或称利水，何其两说相悬？不知湿浊去而肾无邪热之扰，肾气自能收摄，颇能窥见玄奥也。
甄权谓：主冷气[疒/帬]痹，腰脚瘫缓不遂，男子䐴腰痛，久冷（䐴，公对切，音愦。《玉篇》：为腰忽痛也）。
寿颐按：此即周痹阴萎之证，然惟湿热为患，乃宜此药。甄氏冷气久冷之说大误。甄又谓治肾间有湿，膀胱宿水是也。而今本李濒湖《纲目》引此两句，脱一「湿」字，乃作肾间有膀胱宿水，遂令人无从索解。俗本误人，真是不小。缪氏《经疏》引此不误。王好古谓补肝虚，亦不可训。尤奇者，莫如《日华本草》，竟谓补水脏，坚筋骨，益精明目，头旋痫疾，中风失音云云，庞杂之极，最为芜秽。寿颐每谓唐宋人药物之学，固多有未可尽信者，而必以大明氏谓荒谬之尤，不知濒湖何所取裁，亦为之作抄书胥，而不加芟薙耶？

忍冬  ***************************
《别录》：「味甘，温，无毒。主寒热身肿。」
〔发明〕忍冬，乃金银花之藤叶，隆冬不调，故得此名。《别录》称其甘温者，盖即以藤蔓之能耐霜雪，非具温和之气，不能有此力量。实则主治功效，皆以清热解毒见长，必不可以言温。故陈藏器谓为小寒，且明言其非温。甄权则称其味辛。盖惟辛能散，乃以解除热毒，权说是也。今人多用其花，实则花性轻扬，力量甚薄，不如枝蔓之气味俱厚。古人止称忍冬，不言为花，则并不用花入药，自可于言外得之。观《纲目》所附诸方，尚是藤叶为多，更是明证。《别录》谓主治寒热身肿，盖亦指寒热痈肿之疮疡而言，与陈自明《外科精要》之忍冬酒、忍冬丸同意（方亦载李氏《纲目》本条），非能泛治一切肿胀。甄权谓治腹胀满，恐有误会。虽微辛能散，而性本寒凉，必非通治胀满之药。甄又谓能止气下澼，则热毒蕴于肠府之辟积滞下，此能清之，亦犹陈藏器谓治热毒血痢耳。藏器又谓治水痢，则为大便自利之水泄，惟热利或可用之，而脾肾虚惫之自利，非其所宜。濒湖谓治诸肿毒，痈疽疥癣，杨梅诸恶疡，散解毒，则今人多用其花。寿颐已谓不如藤叶之力厚，且不仅煎剂之必须，即用以煎汤洗涤亦大良。随处都有，取之不竭，真所谓简、便、贱三字毕备之妙药也。

百部  ***************************
《别录》：「味甘，微温。主咳嗽上气。」
〔发明〕百部，善于杀虫，虫为湿热所生，即劳瘵家肺中有虫，亦是虚热，此其专药，似不可谓之性温。故甄权以为甘，《大明》以为苦，苏恭且以为微寒。缪氏《经疏》直谓《别录》为误，盖亦有理。然即曰微温，亦如紫菀温润，专治肺咳之例，究非温热之温，故凡有咳嗽，可通用之。本是草根，而多者可数十茎，性专下降，故治上气。濒湖谓百部亦天门冬之类，故皆治肺病，杀虫。但百部气温而不寒，寒嗽宜之；天门冬性寒而不热，热嗽宜之，颐谓濒湖此说，尚嫌太泥，实则门冬甘腻，止可治燥热之嗽，而肺有寒饮痰滞者，皆其大忌。百部虽曰微温，然润而不燥，且能开泄降气，凡嗽无不宜之，而尤为久嗽、虚嗽必需良药。程锺龄《医学心悟》止嗽散，颇有捷效，功力实在紫菀、百部二味宣通肺气。《千金方》谓一味取汁浓煎，可愈三十年嗽，有自来矣。石顽谓肺热劳瘵喘嗽，有寸白主者宜之，蛲虫痢及传尸骨蒸多用之。又谓脾胃虚人弗用，以其味苦伤胃之故。寿颐谓专主上气，正其味苦之功，凡嗽皆肺气上逆，非此不治。若嫌其微伤胃土中和，以参、术补中之品相辅而行可也。

钩藤  ***************************
《别录》：「甘，微寒。主治小儿寒热，十二惊痫。」
〔发明〕钩藤，其质甚轻，气味俱薄，自《别录》即以为专治小儿寒热，弘景且谓疗小儿，不入馀方。盖气本轻清，而性甘寒，最合于幼儿稚阴未充，稚阳易旺之体质。能治惊痫者，痫病者肝焰生风，气火上燔，冲激脑神经之病。此物轻清而凉，能泄火，能定风。甄权谓主小儿惊啼，瘈瘲热壅，客忤胎风；濒湖谓治大人头旋目眩，平肝风，除心热，皆可一以贯之。惟濒湖又谓其发斑疹，则本于钱仲阳之紫草散，方用钩藤钩子、紫草茸等分为末，温酒调服。
寿颐按：仲阳之所谓斑疹，即是痘疮及瘄子，非今人时病中之所谓发斑。钩藤轻能透发，清能解热，而佐以紫草凉血活血，助其流动，又以酒辅之，能发亦能清火，洵是不亢不卑稳妥之法。

牵牛子  ***************************
《别录》：「苦，寒，有毒。下气，疗脚满水肿，除风毒，利小便。」
〔发明〕牵牛，善泄湿热，通利水道，亦走大便，故《别录》谓其苦寒。至李氏东垣以其兼有辛莶气味，遂谓是辛热雄烈。
寿颐按：此物甚滑，通泄是其专长，试细嚼之，惟其皮稍有辛味，古今主治皆用之于湿热气滞，实肿胀满，二便不通。则东垣以为辛热，张石顽和之，亦谓辛温，皆属不确，当以《别录》之苦寒为正。又莶气戟人喉舌，细味之亦在皮中，所谓有毒，盖即在此。古方中凡用末子，均称止用头末，正以其皮黏韧不易细碎，只用头末，则弃其皮而可无辛莶之毒，颇有意味可思。观《别录》主治，专破气分之壅滞，泄水湿之肿满，除风利便，固皆以实病言之，此药功用，已包举无遗。甄权申之，则曰治痃癖气块，利大小便；东垣谓除气分湿热，三焦壅结；濒湖谓逐痰饮，通大肠气秘风秘，杀虫，亦皆主结滞壅塞立论。而甄权乃又谓除虚肿，则误矣。《日华本草》谓治腰痛，盖亦指湿热阻塞，腰脊不利之症，惟言之殊不分明，究属非是。东垣又有专论，言其伤人元气。濒湖《纲目》详载之，语极繁冗。濒湖谓自宋以后，北人常用以取快，及刘守真、张子和辈，又以为通用下药，明之目击其害，故极力辟之。但此药治水气在脾，喘满肿胀（寿颐按：水气在脾，盖言脾无运化之权，以致水行不循常道，发为肿胀而言。然果是脾虚积水，则温养以助气化，犹虞不及，岂有用此峻利之药，可治虚证之理。李氏此说，失于检点，不可为训），下焦郁遏，腰背胀重（寿颐按：此亦以湿热结滞言，非肾虚证，凡此似是而非，虚实疑似之处，不可不辨），及大肠风秘、气秘，卓有殊功。但病在血分及脾胃虚弱而痞满者，则不可取快一时，及常服暗伤元气也。一宗室夫人，年几六十，平生苦肠结病，旬日一行，甚于生产，服养血润燥药，则泥膈不快，服硝黄通利药，则若罔知，如此三十馀年矣。时珍诊其人体肥，膏粱而多忧郁，日吐酸痰碗许乃宽，又多火病，此乃三焦之气壅滞，有升无降，津液皆化为痰饮，不能下滋肠府，非血燥比也。润剂留滞，硝黄徒入血分，不能通气，俱为痰阻，故无效也。乃用牵牛末、皂荚膏丸与服，即便通利。自是但觉肠结，一服就顺，亦不妨食，且复精爽。盖牵牛能走气分，通三焦，气顺则痰逐饮消，上下通快矣。外甥柳乔，素多酒色，病下极胀痛，二便不通，不能坐卧，立哭呻吟者七昼夜，医用通利药不效，遣人叩予，予思此乃湿热之邪在精道，壅胀隧路，病在二阴之间，故前阻小便，后阻大便，病不在大肠、膀胱也。乃用楝实、茴香、穿山甲诸药，入牵牛加倍，水煎服。一服而减，三服而平。牵牛能达右肾命门，走精隧，人所不知，惟东垣李明之知之，故明之治下焦阳虚天真丹，用牵牛以盐水炒黑，佐沉香、杜仲、破故纸、官桂诸药，深得补泻兼施之妙，方见《医学发明》。又东垣治脾湿太过，通身浮肿，喘不得卧，腹如鼓，海金沙散，亦以牵牛为君，则东垣未尽弃牵牛不用，但贵施之得道耳（寿颐按：病在二阴之间等句不妥，此乃气滞痰凝，诸府俱不通利，所谓不通则痛。若谓二阴之间，前阻小便，后阻大便，则似二便之上源，有一处总汇，即从此分开为大小便，此是汉唐以后医家不知小溲来路，往往说得离奇，竟堪喷饭，今之生理学说，不如是也）。

凌霄花  ***************************
《本经》：紫葳：味酸，微寒。主妇人产乳余疾，崩中，症瘕，血闭，寒热羸瘦，养胎。」
〔考证〕《本经》止有紫葳，初无凌霄之名，即吴普、李当之诸家本草，载诸药别名甚多，亦未见有此。《尔雅·释草》：苕，陵苕。郭注：一名凌时，本草云（此七字《尔雅》注文）。诗苕之华，云其黄矣。《毛传》：苕，陵苕也。《郑笺》：陵苕之华，紫赤而繁。《诗正义》引某氏曰：本草云：陵时，一名陵苕。至苏恭《唐本草》注引《尔雅注》，乃有「一名凌霄」四字。孙渊如辑刻《本草经》，颇疑其非。
寿颐按：今凌霄花入药治疗之功，与《本经》主治符合。今本《尔雅》注及《诗正义》，凌时之名，皆谓出于本草，然世所传弘景、吴普诸本，皆无凌时一名。窃疑凌时即凌霄之讹，《唐本草》所引《尔雅注》一名凌霄，盖所据即郭氏本之未误者。栖霞郝氏《尔雅义疏》谓：霄、苕声近，其说甚是。此苏恭以后诸本草，皆以凌霄为紫葳之别名者，皆属可信。故即以凌霄花为定名，欲其尽人能知，适于应用云尔。李濒湖谓俗称赤艳者曰紫葳葳，此花赤艳，故名。以世俗相传之土语，为古名词作说解，附会巧合。
寿颐按：紫葳葳三字，今吴人尚有此谚语，信是（注：一本作「倍足」）证此花即是古紫葳矣。
〔考异〕味酸，《太平御览》引作味咸，与《吴普本草》扁鹊说合。
〔正义〕凌霄之花，色黄而赤，正入血分，味微酸而气微寒。吴普谓神农、雷公、岐伯皆作辛，扁鹊苦咸。能清血分之热，故可以活血行滞，而亦可以治带下崩中。《本草经》专主妇人产乳余疾，正以初产乳子之时，阴血已虚，孤阳偏旺，最宜此酸咸，微寒，直入血分，藉以固护既耗之元阴，而收摄浮游之阳焰。可见古人之治产后，皆以助阴抑阳为主，正与晚近庸俗之见，产后妄用温补，耗烁阴液者，两得其反。又主崩中，则专以亢阳妄行，不能自摄之崩中而言，非谓可以统治血虚不守之崩陷。症瘕血闭，盖亦为血热太甚，灼烁成瘀者言之，亦非阴寒凝结之症瘕闭塞可知。又曰寒热羸瘦，则又血虚内热，形消臞瘠者耳。其又能养胎者，以胎元既结之时，元阴凝聚如（注：疑为「于」之误）下，往往虚阳升浮于上，而此能养之，亦助阴涵阳之要旨也。
〔广义〕甄权：治产后奔血不定，淋沥（盖皆以血热妄行而言，酸以吸摄，而又咸寒，则能止其疏泄，即《本经》治产乳余疾之义）。权又谓：治大小肠不利，肠中结实（则指实热闭结之证，花性轻扬，自能去实，今单方治血痢结滞，及血热肠红，皆有捷验，盖本于此）。
《大明》：治酒查热毒风刺。则轻能上扬，寒以胜热，效固可知（又治崩中带下，则《本经》已言之矣）。
《别录》谓茎叶：苦，平。主痿躄（则肺热叶焦，乃生痿躄。此本苦寒，所以能清肺热。《日华》以治热风身痒，游风风疹，瘀血带下，谓花叶根茎同功，盖即引伸《别录》清肺之义，亦犹花治酒查耳。濒湖又治喉痹。皆以苦寒泄降，导热下行为用）。

何首乌  ***************************
〔发明〕首乌之根，入土甚深，而藤蔓延长，极多且远，能入夜交缠，含至阴之气，且有凝固能力，所以专入肝肾，补养真阴。且味固甚厚，稍兼苦涩，性则温和，皆与下焦封藏之理符合，故为填益精气，备有阴阳平秘作用，非如地黄之偏于阴凝可比。据李翱有「何首乌传」（此传亦详载濒湖《纲目》），则自唐时始知其用。有赤、白二种，遂以为有入气、入血之分，用者必兼而用之，亦即调剂阴阳，两得其平之至理。《开宝本草》谓治瘰疬，消痈肿，疗头面风疮。盖以根深入土，藤又远蔓，故能有宣通经络之效，且赤者直入血分故耳。濒湖《纲目》谓外科呼为疮帚，及红内消，《斗门方》亦有专治瘰疬结核一条，且谓根如鸡卵，亦类疬子，恐未免近于附会。《开宝》又谓治五痔，止心痛，益血气，黑髭发，悦颜色，久服长筋骨；益精髓，亦治妇人产后及带下诸疾，则皆以养阴补血为义，无甚深意。《大明》谓治腹藏一切痼疾冷气，又无非温润以补益五脏耳。好古谓泻肝风，仍是阴不涵阳，水不养木，乃致肝木生风，此能补阴，则治风先治血，血行风自灭，亦其所宜。但此是滋补以息风，必不可误以为泻肝，金元人之谈医，多有用药是而议论甚谬者，丹溪、东垣之书，亦皆频频有之，于王海藏何讥焉。明邵应节有七宝美髯丹一方，进御世宗，盛行于世，只是滋填肝肾，方虽平稳，实亦不过寻常之理耳。石顽谓其性禀阴中之阳，以产于南方者为胜，若北产则虽大不足珍，以其地偏于阴，无阳生之力，立论虽奇，尚亦有理。石顽又谓治津血枯燥，大肠风秘，以鲜首乌数钱煎服即通，以其滋水之性最速，不及封藏即已下泄，与苁蓉之润燥通大便无异。
寿颐按：鲜者生气未漓，通络走窜之力愈迅，故有此效。凡虚疟日久不止，并无痰湿积滞者，重用生首乌，加入补中益气汤内，振动脾胃清阳之气，亦甚捷效。此不仅取其涩味可以固摄，亦以生用力速，宣布脾阳，尤易得力耳。若欲其专补下焦，厚重有力，则必以久蒸久晒，方能味厚入阴，填塞善守，正与生用之利于速行者，两得其反。此皆以天然之情性，而分别其效力，吾国药学之精义在此，若彼化学家专论物质，胡足以知此。
藤名夜交藤，濒湖止称茎叶，治风疮疥癣，作浴汤甚效。今以治夜少安寐，盖取其入交缠之义，能引阳入阴耳。然不寐之源，亦非一端，苟不知从病源上著想，而惟以此为普通用品，则亦无效。但止堪供佐使之助，固是调和阴阳者，故亦有利无害。

使君子  ***************************
〔发明〕使君子，始见《开宝本草》，谓其甘温无毒，治小儿五疳，小便白浊，杀虫，疗泻利。
寿颐按：小儿疳积，多食物太过，胃力不及消化以（注：原为「驯」，显误，改）致肠亦窒滞，日积月累，腹绷如鼓，湿与热蒸，乃生虫积。使君专于杀虫而健运化，最为五疳驯良之药。
濒湖谓：杀虫药多是苦辛，惟使君、榧子甘能杀虫，亦其异也。
寿颐按：其他杀虫诸物，多峻利而气味亦烈，惟此二者，气味皆和，然杀虫极捷，故小儿疳积方中，必以此为主药。石顽谓杀虫而不伤脾胃，并治大人小儿虫病。盖甘温是温和之温，殊非温燥可比，故能助饮食之运化，而疏导肠中积滞。且富有脂液，所以滑利流通。《开宝》所谓小便白浊者，即指疳积而言。凡小儿腹膨有积，每每小便如粉浆，此盖肾中输尿之路，分泄不清，即以饮食所化之精液，併入小溲而出，所见最多，非大人之赤白浊可比，不当误认。又谓其主泻痢，亦是疳积中之一症，惟其消化失职，以致大便改常，或为腹泻，或为积滞，此物既能助消化，且去积滞，故并治之，即濒湖所谓能益脾胃，除虚热，治小儿百病之意也。
寿颐按：无病之人，不当有蛔虫之属，凡是诸虫，皆当杀之使尽。今俗人之见，似乎肠胃当有此虫，则食物乃能消化，其说最是可嗤。濒湖《纲目》亦曰俗医谓杀虫至尽，无以消食，鄙俚之言也。树有蠹，屋有蚁，国有盗，祸耶福耶？可知世俗相传不经之说，亦已久矣。

马兜铃  ***************************
〔发明〕马兜铃，《开宝本草》称其苦，寒，甄权则谓之平，濒湖则曰微苦，辛。
寿颐按：味固稍苦，而气甚清，虽能清热，却非大苦大寒之品。东垣谓味厚气薄，阴中微阳。濒湖加一辛字，盖亦以其轻而能散，固亦隐隐有辛开之作用者。《开宝》谓主肺热咳嗽，痰结喘促，正以形质空虚，中虽有实，而亦片片如纸，有若木蝴蝶之临风飞扬，故同为宣通肺气，化痰开闭之药。其能治喘促者，以肺有痰浊郁结，则呼吸不扬，而喘促随之，此能通其结塞，斯气道利而喘促自宁，此与虚喘家浊阴上逆，宜于摄纳镇坠之治者，一轻一重，用药相反，而同为定喘之两大法门。甄权谓主肺气上急，咳逆连连；洁古谓去肺中温热，固皆肺实气壅之正治也。《开宝》又谓治血痔瘻疮、则清利宣通，因为疮家血热壅结之良药，且血痔肠漏，皆属大肠湿热之窒滞，此能清热开泄，是以主之。若洁古以为清肺，而又以为补肝，则殆误会钱仲阳补肺阿胶散之真旨，要之仲阳意中，只为肺受燥火之害，热壅不宣，故用牛蒡、杏仁、兜铃，皆属开宣清热主治，特以热伤肺阴，乃主阿胶，非诸药皆是补肺正将，濒湖已谓钱氏此方，非以兜铃补肺，乃取其清热降气，使邪去而肺安。
寿颐按：宣肺之药，紫菀微温，兜铃微清，皆能疏通壅滞，止嗽化痰。似此二者，有一温一清之分，宜辨寒咳热咳，寒喘热喘主治，究竟紫菀本非大温，兜铃亦非大寒，而能抉壅疏通，皆有捷效，洵乎同为肺金窒塞之良药矣。
颐又按：近今市肆中别有所谓洋兜铃者，止有片片之兜铃实而无其外囊，形状稍巨，作淡褐色，肆中人谓是同类异种，似属可信。用者取其色泽鲜明，颇行于世。然气味更清，力量更薄，究其功用，不如杜兜铃为佳，而价值则较贵，尚不知究为何物，如谓果即兜铃之别种，则其外囊，又何以弃而不用？且此药之所以开肺者，性情专在于壳，濒湖所谓体轻而虚，熟则悬而四开，有肺之象者是也，乃偏去其外，则未免有买椟还珠之憾矣。

山豆根  ***************************
〔发明〕山豆根，苏颂《图经》谓其蔓如大豆，因有此名。《开宝本草》虽谓气味甘寒，然其实甚苦，沉存中《梦溪笔谈》已言本草之误。其功用则《开宝》谓解诸药毒，止痛，消疮肿毒，发热咳嗽，治入及马急黄，杀虫。盖苦寒泄降，其味甚厚，故能解毒而疗疮疡之肿痛，兼能杀毒治黄，皆惟大热之实证为宜。又治发热咳嗽，则以肺胃热咳言之，非不问虚实寒热，可为咳嗽之通用品也。今人专以治咽喉肿痛，则本于《图经》，谓含之咽汁，解咽喉肿毒甚妙。石顽谓水浸含漱、煎汤细呷皆可。盖凡药用根，多取其下行能降，而此又大寒大苦，则直折火毒之上炎，亦惟实热闭塞者，始为合宜。而风邪外束之喉痛，尚须辛凉开泄者，则必不可早投，反恐遏抑不宣，重增其困。石顽所谓解痘疹热毒及喉痹者，意固不差，但近今喉痧为病最多，而有外感表尚未罢，及肺胃实热如焚两候，先后不同，投药即因而大异。如有表者，先投寒降，则外邪不散，适以内攻；如热炽者，误授轻扬，则烈火见风，顿成焦土，临症者岂可不辨之于早？而石顽《逢原》，竟谓喉证皆属阴气上逆，故用苦寒以降之，真令人无可索解矣。濒湖谓研末汤服，治腹胀喘满；酒服治女人血气腹胀；丸服治下痢。则必皆属实热壅塞者，庶乎相投，而言之不详，其弊亦甚。又谓，磨汁服止卒患热厥心腹痛，五种痔漏；研汁涂诸热肿秃疮，蛇狗蜘蛛伤，则清火解毒之显而易见者耳。
〔禁忌〕石顽谓：脾胃虚寒作泻者，禁用。

威灵仙  ***************************
〔发明〕威灵仙，《开宝本草》谓为苦温；濒湖谓微辛不苦，性善通行，故得此名。《开宝》谓主治诸风，宣通五脏，去腹内冷滞，心膈痰水，久积症瘕，痃癖气块，腰膝冷疼；东垣谓推新旧积滞，消胸中痰唾，皆以走窜消克为能事，积湿停痰，血凝气滞，诸实宜之。味有微辛，故亦祛风，然惟风寒湿三气之留瘀隧络，关节不利诸病，尚为时宜。而性颇锐利，命名之义，可想而知。乃唐人著威灵仙传，竟谓治中风不语，手足不遂，口眼喎斜云云，则大有误会矣。石顽谓痘疹毒壅于上，不能下达，腰下膝胫起灌迟者，用为引下，立效。其性利下，壮实者有殊效。气虚者服之必致虚泻，血虚而痛，不因风湿者不可服。

割人藤  ***************************
〔发明〕割人藤，张石顽《本经逢原》谓即葎草之俗称，其苗极长，蔓延最速，茎有毛刺极密，老则螫人肌肤，江浙间遍野有之，吾乡土语割人藤三字，妇孺皆知。据李氏《纲目》引《唐本草》律草，谓即《别录》之勒草，蜀（注：似为衍字）《图经》谓之葛勒蔓，李谓茎有细刺，善勒人肤，故名勒草云云，则土语割人之名，即从葛勒转展为之，且蔓生如葛，故有葛名，其形则《纲目》详言之。苏恭谓气味苦寒，主五淋，利小便；苏颂谓疗膏淋，久痢；石顽谓散瘀血。盖苦泄寒降，皆主湿热壅塞之实证，而亦可为外疡阳毒之外敷者也。

天仙藤、青木香  ***************************
〔发明〕天仙藤之名，《纲目》引苏颂《图经本草》有之。然今之所通用者，乃土青木香之苗蔓。土青木香入土甚深，一茎直行，小者甚细，年久者亦或大如拇指。其味甚苦，而气极清芬，力能舒郁开胸，醒脾胃，清湿热，长夏郁蒸之令，脾胃清阳之气受其矇蔽，而恆觉无气以动，倦怠纳呆者，以少许细嚼吞之，即觉神情为之一振，去湿化浊，甚有捷效。盖香本天地之正气，自能扫荡阴霾，而苦味泄降，更能导去蕴积之浊垢，而恢复其胸中太和之元气，功不在广木香、茅术、藿香之下，而又能久藏不腐，且气味亦不以年久改变，坚贞之性，草药中尤不易得。其藤亦能宣通经隧，导达郁滞，疏肝行气，止心胃痛，最为土产良药。观《图经》天仙藤之主治，颇不相合，实非古之所谓天仙藤。而濒湖又谓土青木香为马兜铃之根，又谓天仙藤能流气活血，治心腹痛，又引孙大仁《集效方》谓治疝气痛，以天仙藤一两，好酒煎服神效。庶为近之。

土茯苓  ***************************
〔发明〕土茯苓，自濒湖《纲目》始入本草，谓昔人不知用此，近弘治、正德间，杨梅疮盛行，率用轻粉药取效，毒留筋骨，溃烂终身，乃用此，遂为要药。时医无从考证，往往指为萆薢。然其根苗迥然不同，但功用颇相近，盖亦萆薢之类（根苗形状，详见《纲目》，兹不备录）。又谓陶弘景注石部禹馀粮云：南中平泽，有一种藤生，叶如拔契，根作块，有节，似拔契而色赤，味如薯蓣，亦名禹馀粮，言昔禹行山乏食，採此充粮，故有此名（拔契，音拔乞，萆薢之别种），李谓此即土茯苓也。故今尚有仙遗粮、冷饭团之名。
陈藏器《本草》有草禹馀粮亦即此，谓食之当谷不飢，调中止泄，健行，不睡。
寿颐按：此则利湿而兼有补土之功。
《纲目》谓：气味淡平，健脾胃，强筋骨，去风湿，利关节，止泄泻，治拘挛骨痛，恶疮痈肿，解汞粉、银朱毒。
寿颐按：此物蔓生，而根又节节连贯，性又利湿去热，故能入络，搜剔湿热之蕴毒。其解水银、轻粉毒者，彼以升提收毒上行，而此以渗利下导为务，故为专治杨梅毒疮，深入百络，关节疼痛，甚至腐烂，及毒火上行，咽喉痛溃一切恶症，虽西学亦以为梅毒唯一良剂。濒湖《纲目》言之最详。但淡而无味，极其平和之物，断非少数所能奏绩，李氏所录数方，未免言之太易，必不足用。今惟专用大剂，採取鲜根熬膏常服，并以为日食常用之品，能服食至数十百斤，以多为贵，则一味自可治最重最危之症，已得实验数人，此则未经前人道破之语，患者非用此法，必无第二良药可救，虽西国专科研究注射药水，亦不能及。盖彼法虽能速效，且无劫毒内攻之害，但日久亦必复作，终不除根，若多服此药，永无后患，此则十馀年之亲验者也。凡服此者，不可饮茶茗，犯之确能脱发，必令如牛山之濯濯，亦无他患。

藤黄  ***************************
〔发明〕濒湖《纲目》谓藤黄，点蛀牙自落；石顽谓性毒而能攻毒，点牙即落，毒能伤骨伤肾可知。赵氏《纲目拾遗》谓三黄宝蜡丸、黎峒丸俱用藤黄，以其善解毒也。中藤黄毒者，食海蜇即解。赵又引《百草镜》谓藤黄，出外洋及粤中，乃藤脂也，形似笔管者良，大块者不佳。又引《粤志》广中产黄藤，熬汁即藤黄，性最寒，以青鱼胆和之，治眼疾，治痈疽，止血，化毒，敛金疮，亦能杀虫，治刀斧木石伤，及汤火伤。有治一切诸伤神效方，金不换，治跌打刀伤方，治外科一笔消、消毒散等方，皆佳。详见赵氏本书，兹不具录。
寿颐按：藤黄，虽曰有毒，然除宝蜡丸、黎峒丸外，本不入口，其能退消外疡痈肿，及止血定痛，敛金疮，则《粤志》谓其性最寒者，是矣。且本是藤之脂膏熬成，性极黏腻，故能生肌止血。且藤本蔓延，善入经络，此又治跌打、消痈肿之原理。究属有毒，故能杀虫，能疗癣疥。
附：诸葛岐藤黄治愈走马牙疳之事实：丁卯三月，岐偕友数人，偶至仁塘观优，有潘氏子，年四岁，患走马牙疳，起才三日，牙龈腐化，门牙已脱数枚，下唇亦溃穿，其势甚剧，问尚有可救之理否？询其由，则在发麻之后，其为邪热入胃，毒火猖狂，一发难遏，证情危险，路人皆知。告以止有白马乳汁凉饮，并不时洗之，涂以溺桶之垢（即人中白），内服大剂白虎汤，或有可救。但势已穿唇，效否不敢必耳，因书生石膏、生知母、生打寒水石、象贝等为方与之。其时同游者，有老医倪君景迁，因谓之曰，牛黄研末，外渗腐烂之处，亦或可治，遂彼此各散。后数日，则此儿竟已痊愈，但下唇缺不能完，因询其用何物疗治，乃得速效若是？则曰用倪先生说，亟购藤黄，屑而掺之，果然一掺则腐势即定，滋水不流，渐以结靥落痂，止三日耳。内服石膏等一方，亦仅三服，此儿获愈，诚二位先生再造之恩也云云。因知乡愚无识，误听牛黄为藤黄，然以此一误，而竟治愈极重之危证，开药学中从古未有之实验。确是此孩有福，病不当死，得此意外之良药。然从此可知药物功力，未为古今本草所发明者，数亦何限。岐无意中经此见闻，则藤黄确能速愈走马牙疳，录为药学史中辟一新纪元，是胡可以不志。尝考李氏《纲目》蔓草类中曾载藤黄，而功用甚略，至赵恕轩《本草纲目拾遗》，言之甚详，虽曰有毒，而可为内服之药，则本非大毒之品。赵引《粤志》，且谓其性最寒，能治眼疾；又谓性酸涩，疗痈疽，止血，化毒，敛金疮，亦能杀虫；又同麻油、白蜡熬膏，敷金疮、汤火等伤，止疼止血，收口，取效如神；而其馀消肿围毒之用，又甚多。可知此药竟是外科中绝妙良品，而世多不知用者，误于李氏《海药本草》有毒」之两字，而张石顽更以能治虫牙蛀齿，点之即落，而附会为毒能损骨伤肾，于是畏之甚于蛇蝎，尚不知石顽之说，殊不可信。今之画家，常以入口，虽曰与花青并用，可解其毒，岐愚以为亦理想之谈耳。既曰性寒，毒于何有？然后知能愈牙疳，正是寒凉作用，且味酸性涩，止血止疼，收口杀虫，皆其所以能治牙疳之切实发明。而今而后，此药之大功，可以表暴于天下后世，是为藤黄之大幸，而亦斯世斯民之大幸也夫。

白毛藤  ***************************
〔发明〕此草茎叶皆有柔细白毛，故以为名。吾乡野生极多。赵氏《纲目拾遗》藤部载之，谓除骨节风痉痛，清湿热，治黄疸，水肿，小儿蛔结腹痛，止血淋、疝气。盖清热逐湿通络，而又能杀蛔、止疝者，亦除湿导热之功。吾乡人恆用以治支节酸楚等症，甚有捷效。

鸡血藤胶  ***************************
〔发明〕此药亦仅见于赵氏《纲目拾遗》。今市肆皆有此藤，亦有已熬成膏者。活血宣络，本是蔓生之天性，而色本殷红，专入血分，一望可知。赵氏谓产缅甸及云南，壮筋骨，已痠痛，治老人气血虚弱，手足麻木，瘫痪，及风痛湿痹，调经带下，胃寒痛等症。盖兼有温养作用，于物理形色上求之，自可想见。惟赵氏竟谓治虚损及乾血劳，子宫虚冷，多年不育，皆能有子云云，则太过之辞，不可轻信。寿颐嘉城中近邻钱氏窦岩先生，名师仪，竹汀宫詹之孙也，其如君体质清臞，阴虚血亏，本无疑义，所生女为仁和王文勤文韶之五子妇（文勤，本钱氏姑婿），文勤开府云南，赠以鸡血藤胶，信为补血良药，乃以服驴皮胶法，用好酒蒸化服之，未及三四两，而暴崩如注，几于脱陷。经寿颐多方补涩，始幸得安。然后知此物温通之力甚猛，活血是其专长，用之过剂，已铸大错。书此以为门外汉不识药性、喜服温补者之大戒。


卷之七·草部·霉草类  ——————————————————————————————————————————————————————————————————————————————————————————

附子  ***************************
《本经》：「味辛，温。主风寒咳逆邪气，温中，金创，破症坚积聚，血瘕，寒湿踒躄拘挛，厀痛不能行步。」
《别录》：「甘，大热。主腰脊风寒，心腹冷痛，霍乱转筋，下痢赤白，坚肌骨，强阴，脚疼冷弱，又堕胎，为百药长。」
《御览》：「吴普曰：神农，辛。岐伯、雷公，甘，有毒。李氏，苦，有毒，大温（濒湖《纲目》，李氏作李当之）。」
〔考异〕温中，《纲目》作《别录》之文，兹从孙渊如问经堂本。金创，今皆作金疮；创，疮古今字。踒，《纲目》同，《御览》引作痿。厀，今本作膝，皆古今字。脚疼冷弱四字，缪氏《经疏》在《本经》不能行步四字之上，而孙氏问经堂《本经》无之，《纲目》则引《别录》有「脚气冷冷弱」一句，然「冷冷弱」三字，不成句读，不如仲淳所引为长，兹从缪氏而以系之于《别录》，用孙渊如辑本之意，非《本经》语也。
〔正义〕附子，味辛，气温，走而不守，为百药长，故为温经逐寒，彻内彻外，宣通气血之第一利器。《本经》主「风寒咳逆邪气」者，以六字作一句读，专为寒邪作咳言之。盖咳固有因于受寒之一证，非谓可以通治一切之咳逆。盖《本经》中邪气二字最多，凡风、寒、暑、湿、燥、火六淫之一，皆得以邪气名之。六淫皆属外感，本非吾身所有之正气，故皆得谓之邪。其实各有所指，初非泛而不切之语，惟在读者善悟，则可得古人立言之旨，况《本草经》文字最简，必须以意逆之，辨别其辞旨之何属，尤为读此经之最要一著，设有误会，则贻害大矣。其治金疮者，仲淳谓此为风寒所郁，血瘀不活之证，非血流不止之金疮，所见甚是。总之《本经》所称某药主治某证，皆自有对药之一候，原不是泛泛然举一病名，竟谓凡属某病，不问寒、热、虚、实，不问初、中、末传，而欲教人一概以某药为主疗者也。症坚、积聚、血瘕数者，固自有阳和不布，阴霾凝滞之一候，则惟附子辛温，通行百脉，是其正治。「寒湿踒躄拘挛，膝痛不能行步」，当以十二字作一气读，乃指痿躄拘挛，膝痛不能行之属于寒湿者，惟此能温而通之。若分作两句读之，于寒湿二字，主治是矣，然痿躄也，拘挛也，膝痛不能行也，甚多血虚、血热之证，又将何以解之？《别录》谓腰脊风寒，心腹冷痛，显而易知，姑不必论。若霍乱转筋，则明有属热、属寒之别，姜、附所主，决非通治。而「下痢赤白」一句，则未免可疑，此病是湿热积滞为多，古人谓之肠辟，明谓肠中有所辟积，若曰下痢，已觉不妥，盖「痢」即「利」字之孳生，本以滑利、通利为义，《内经》所言自利、利下，皆即后人之所谓泄泻、水泄，《内经》中明明与肠澼一候，各有命名，各有取义，未尝混作一气。自后人加「疒」作「痢」，而滑泄亦谓之利，积滞亦谓之痢，此在六朝以后，不识字义之源，有此含浑，本不足责，窃谓汉魏以上，不当颟顸至此，且肠辟之候，欲下而不能畅下，后人谓之下积，尚属名正言顺，与泄利之滑泄自利者，病状皎然不同，亦何可浑以痢字命名？况乎虚寒肠辟，可用温药者，百不得一，而《名医别录》乃以为附子主之，殊属可骇，此恐六朝以后，浅人羼之，《别录》乃陶氏弘景所集，不当有此。又谓坚肌骨，强阴，则谓寒邪去，而肌骨可坚，阴液可强，本是充分言之，非欲以此作普通补益之品，此则读古人书之不可死于句下者。不谓缪氏《经疏》，竟说出「偕诸气药则温中，补血药则强阴、坚肌骨」二句，一似补气、补血药中，不可无此附子一物，流毒伊于胡底，此岂明季景岳、立斋之辈，温补二字，深映脑海之误耶？究竟所见太陋，岂可为训。若主治脚疼冷弱，则即《本经》治痿躄拘挛之意，堕胎为百药长，固此物善走之力耳。
〔广义〕洁古谓：温暖脾胃，除脾湿肾寒，补下焦之阳虚。
寿颐按：附子专助下焦之阳，而兼温脾胃，洁古所称此药主治，只此三句，可谓包扫一切，要言不烦。但脾湿一层，则专为寒湿浸淫，脾阳不能展布者而言，洵为要药，若蕴湿化热，即为大禁。东垣谓治湿淫腹痛，亦以寒湿言之，若湿而不寒，必不需此。李又谓除脏腑沉寒，三阴厥逆，则以太、少、厥三者寒厥而言，四逆回阳，本是正治，然近今石印铅字本，三阴皆作三阳，则不可解矣，坊本误人，实堪痛恨。濒湖谓治阴毒寒疝中寒、小儿慢惊、暴泻脱阳、久漏冷疮、肾厥头痛，皆就阴寒一面著想，是也。而又谓主治中风痰厥气厥、柔痓癫痫、风湿麻痹、肿满脚气、久痢脾泄、呕哕、反胃、噎膈云云，则凡此诸病，属热者居多数，而偏能笼统言之，不分界限，殊乖立言之体矣。景岳谓能除表里沉寒，温中，暖五脏，回阳气，皆此药之正治。又谓治格阳喉痹，则阴盛于下，格阳于上，是喉痹中之特殊一种，虽不多见，确是有之，但喉中痛不红不肿，或喉色淡白，微有数缕红丝，舌亦淡白无华，肌肤亦必惨（注：原作「渗」，改）淡无神，甚且足寒至膝，宜以附、桂热药冷服，一剂即应。亦不可多服，继必渐以滋填，固护其本，方为善治。其始之不得不暂投温燥者，虞花溪所谓禀雄壮之气，能斩关夺门者，开其阴霾之闭塞耳。虞又谓能行十二经，追复散失之元阳，引发散药，开腠理，以祛在表之真寒，引温暖药达下焦，以除在里之寒湿。
〔发明〕附子，本是辛温大热，其性善走，故为通行十二经纯阳之要药。外则达皮毛而除表寒，里则达下元而温痼冷，彻内彻外。凡三焦经络，诸脏诸腑，果有真寒，无不可治。但生者尤烈，如其群阴用事，汩没真阳，地加于天，仓猝暴病之肢冷肤清，脉微欲绝，或上吐下泻，澄澈清冷者，非生用不为功，而其他寒病之尚可缓缓图功者，则皆宜用炮制，较为驯良。惟此物善腐，市肆中皆是盐渍已久，而又浸之水中，去净咸味，实则辛温气味，既受制于盐之咸，复受制于水之浸，真性几于尽失，故用明附片者，必以乾姜、吴萸等相助为理，方有功用，独用钱许，其力甚缓。寿颐尝于临证之馀，实地体验，附片二钱，尚不如桂枝三五分之易于桴应，盖真性久已淘汰，所存者寡矣，是以苟遇大证，非用至二三钱，不能有效，甚者必四五钱，非敢孟浪从事，实缘物理之真，自有非此不可之势。若用生附，或兼用乌头、草乌，终嫌毒气太烈，非敢操必胜之券矣。
〔纠谬〕王海藏谓：附子治督脉为病，脊强反折。
寿颐按：脊强反折，即今之所谓角弓反张，仲景之所谓痉病，在古人以背属太阳，遂谓之太阳表证，《伤寒论》《金匮》所详证治，同出一辙，即《甲乙经》七卷，且有太阳中风感于寒湿发痓之专条（《甲乙》之「痓」字，即「痉」字隶文，实即一字）。此皆古以痉为寒病之明文，海藏竟敢直言附子专治此病，其意固本诸此。然证以近今发明之病理，则凡猝暴发痉，腰背反张，手足瘛瘲者，类多气火上冲，震动脑神经，而失其知觉运动所致，内热生风，木火上恣，治宜清热抑降，潜镇重坠，收效甚速，始知古人认作寒邪，竟是根本大误，虽虚寒体质，阳和不布，亦有脑神经失其常度，而为痉厥瘛瘲者，儿科慢脾风病，时常有之，然终不如热病发痉之最为多数，即如温热病里热已盛，而脑神经受其激刺者，亦为痉厥僵硬，或为抽掣者，本是热盛之常事，且《甲乙》热病篇，谓热而痓者死，又谓热而痓者，腰反折瘛瘲，齿噤齘，则古人亦未尝不知热病之有脊强反折一证，而海藏乃欲以附子最刚之药，作为痉病必需之物，又何往而不动手便错也耶？景岳谓附子大能引火归元，制伏虚热，其意本以真寒假热，阴盛格阳而言，未尝不是，但虚热二字，最易令人误会，俗子每见阴虚发热，辄欲假託引火归原之说，径以桂、附姑妄试之，无不助阳烁阴，陡兆焚如之祸，皆景岳此二句误之，作俑之孽，通一子不得辞其咎也（通一子，乃景岳之自号，不佞每谓景岳议论，往往知其一而不知其二。以通一为号，此公真有自知之明）。景岳又谓，无论表证里证，但脉细无神，所当急用。且引吴绶谓附子乃阴证要药，凡伤寒传变三阴，及中寒夹阴，虽身大热而脉沉者，必用之，或厥冷脉沉细者，尤急须用之云云，误人更甚。盖寒热有真假，脉沉脉细，亦有真假，沉细中固大有实热在里，闭塞不通之候，岂可但执一端，不参他证？且伤寒传入三阴，更多热病，岂可以三阴经之阴字，竟误认作阴寒之阴。此与叶氏《临证指南》中，以三阴疟疾，皆作阴证，妄投热药者，同一笑话。始知吴绶已开其例，初不料医学之陋，乃并此阴字而不能解，吴氏之学，本极卑陋，殊不足责，独以景岳素负盛名，而所见乃亦止此，洄溪徐氏，諡以庸医之尤，非苛论矣（石顽《逢原》以此传变三阴一句，改作直中三阴，庶几彼善于此），（「夹阴」二字，不通之至，陆九芝《世补斋》文，已有专论，兹姑不赘）。
〔禁忌〕石顽谓：伤寒发热头痛皆除，热传三阴，而见厥脉沉，此厥深热深之候，证必先有发热多日，而后发厥，此为阳厥，大便必不泻而闭，及温疫热伏厥逆，与阴虚内热，火郁于里而恶寒者，误用附子，不旋踵而变。
寿颐按：直中有真寒证，其病一起，即四体厥冷，脉沉微欲绝，而唇舌必淡白无华，是为寒厥，非四逆、姜、附不为功。若伤寒传里，先发热而后厥者，皆热闭于里，外反无阳，其人必不言不动，而将沉沉嘿嘿，长与终古矣，是即热盛而脑神经失其知觉运动之病，若能大清里热，虽是坏病，亦可十救三五，误投四逆，顷刻变生，而不知者尚以为病之当死也，石顽所谓热深厥深者即此。陆九芝谓先发热而后变为寒厥者，千百病中无一人，自古迄今无一人也，谅哉。

川乌头  ***************************
〔考证〕《本经》别有乌头，自李濒湖以为彼是草乌头，与川产之乌头不同，而后之言药物学者皆宗之。则凡汉唐间古方所用之乌头，皆是川乌头，非《本草经》之乌头矣。寿颐按：古谓乌头是附子之母，盖如芋头之例，其根中之最大者，名以乌头，而其旁生者，则曰附子，亦曰侧子，命名之义，一望可知。惟乌头既为根中之最巨，宜乎药力最厚，辛烈尤甚，而说者乃皆谓功力且视附子为缓，其理颇似费解。寿颐窃谓此是下种之本根，已上茁茎苗花实，而根下又多旁生，盖既经发泄之馀，母气耗散，所以力量反薄，自不如附根初生者，禀赋之厚，得气之全，此中实有至理，乃知古人有此区别，本非讆言，而石顽《逢原》，乃谓春生新附，即採其母，故乌头得春生之气云云，不佞以为不然。既採其母，则子复何来，是即古所谓皮之不存，而毛将安附者。苏颂明谓冬至前布种，至次年八月后，方为成熟，又岂有春时可採其母之理。
〔发明〕乌头，为附子之母，既已旁生新附，是为子食母气，其力已轻，故乌头主治，温经散寒，虽与附子大略近似，而温中之力，较为不如，且专为祛除外风、外寒之嚮导者，亦以已经茁长茎苗花实，发泄之馀，体质空松，则能散外邪，是其本性。洁古谓治诸风风痹、血痹、半身不遂；东垣谓除寒湿，行经，散风邪，固皆以泄散为其专职。而洁古又谓除寒冷，温养脏腑，去心下痞坚，感寒腹痛；东垣又谓破诸积冷毒，则仍与附子同功耳；濒湖谓助阳退阴，功同附子而稍缓；石顽谓治风为嚮导，主中风恶风，风寒湿痹，肩髀痛不可俯仰，又谓治阴疽久不溃者，及溃久疮寒，恶肉不敛者，并宜少加，以通血脉。
寿颐按：疡患固间有寒湿交凝，顽肿不退，亦不成溃，及溃久气血虚寒，悠久不敛之证，温经活血，助其阳和，则肿久、溃久之候，方能相应，用乌头者，取其发泄之馀气，善入经络，力能疏通痼阴沍寒，确是妙药，但非真是寒湿者，不可妄用耳。石顽又谓小儿慢惊搐搦，涎壅厥逆，生川乌、全蝎，加生姜煎服效。则慢惊固是虚寒，而此能温经以逐寒涎耳。

天雄  ***************************
《本经》：「味辛、温。主大风寒湿痹，历节痛，拘挛缓急，破积聚邪气，金创，强筋骨，轻身，健行。」
《别录》：「疗头面风，去来疼痛，心腹结聚，关节重，不能行步，除骨间痛，长阴气，强志。」
〔正义〕天雄，即乌头之独生者。弘景谓天雄似附子细而长，乃至三四寸许；陈承谓不生附子、侧子，经年独长大者，是天雄；《别录》注亦谓长三寸以上者为天雄。是同为乌附，而得气最全，故辛温逐寒，彻内彻外，命名之义，盖谓得天之气独全，最为雄壮耳。《本经》主治，悉与附子大略相同，所谓「主大风寒湿痹，历节痛，拘挛缓急」，十三字当作一气读，盖必诸证之属于大风寒湿痹著者，乃可治之耳。积聚邪气，亦以寒湿言，即《别录》所主之去来疼痛，心腹结聚，关节重，不能行步，除骨间痛者，固无一非寒湿之痹著者也。《本经》又谓强筋骨，轻身健行；《别录》又谓长阴气，强志。则以寒湿尽去，而筋骨自壮，阴液自长，行步自健，志气自强，皆充其功用所及而过甚言之耳。
〔广义〕濒湖谓：乌、附、天雄，皆补下焦命门阳虚之药，且乌、附、天雄之尖，皆是向下，其气下行，其脐乃向上生苗之处。寇宗奭言其不肯就下，张元素言其补上焦阳虚，皆误认尖为上尔。惟朱震亨以为下部之佐者得之，但未发明此向下之义。
石顽谓：天雄，禀纯阳之性，壮阳精，强肾气，过于附子，正以其一颗单生，得气独完耳。
〔纠谬〕乌、附、天雄，古人皆谓能破症坚积聚，以积聚症瘕为病，固有因于寒湿壅结之一证，非此大辛大温，不能破除此痼阴沍寒，非谓凡是症结痈肿，皆可通治。而《日华子》竟谓天雄破痃瘕痈结，排脓止痛，则几误认作疡科通用之要药，抑何可鄙可嗤，竟至于此？虽曰疡患久延，脓水不彻，间亦有气血虚寒，宜用温煦一法，然终是千百中之一，又岂可作如是之笼统话。《大明本草》所载诸药主治，最多浮泛，而甚且有北辙南辕，大相刺谬者，濒湖无不一例录入，绝不稍为芟薙，何耶？

草乌头  ***************************
《本经》：「乌头，味辛，温。主中风恶风，洗洗出汗，除寒湿痹，咳逆上气，破积聚寒热。」
〔发明〕《本经》有此乌头一名，自李濒湖以为此非川产之乌头，而野生于他处者，则今之所谓草乌者是也。寿颐按：《本经》乌头主治，亦与附子、天雄，大略相近，所谓主中风恶风、洗洗出汗者，乃以外受之寒风而言。皮毛受风，故见风必恶，洗洗读为洒洒，即经所谓洒淅恶寒，言皮毛凛凛，有如冷水之遍洒。出汗，即自汗，从皮毛受寒，卫气开泄，不能自固，亦即《伤寒论》太阳中风汗出恶风之例，此辛温之药，固以逐寒祛风为天职者。石顽《逢原》乃谓《本经》治恶风洗洗汗出，但能去恶风，而不能回阳散寒，竟以恶字如字读，有意过求其深，殊非正旨，本是辛温，何得云不能回阳散寒？惟此是刚燥激烈大毒之物，自非病情针对，不可妄投。《逢原》又谓人病风癣，服草乌、木鳖子药过多，甫入腹而麻痹不救，可见药重病轻，误人实甚（此木鳖子亦附子之别名，见《炮炙论》）。李氏《纲目》于乌、附诸药，附录古方，搜採太多，庞杂最甚，何可为训。石顽又谓乌、附五种，主治攸分。附子大壮元阳，虽偏下焦，而周身内外，无所不至；天雄峻温，不减于附；川乌专搜风湿痛痹；侧子善行四末；草乌悍烈云云。分别同异，尚是了了，但又谓天雄无顷刻回阳之功，川乌少温经之力，侧子不入脏腑，则有意立异，而非药物之真性情矣（侧子，即附子之最小者，古本亦有作草下则字，昔人本草，多有此一条。寿颐以其同是附子，但力量稍有厚薄之异，且市肆中亦别无此物，故且从略）。

白附子  ***************************
〔发明〕濒湖谓白附子，实非附子同类，以与附子相似，故得此名。《别录》谓主心痛血痹，盖亦辛温大热，专治真寒之药，然非可常用，故今亦无有入煎剂者，但以治面上黑瘢，作外涂用耳。《别录》亦谓治面上百病，《日华本草》谓主面皯瘢疵，李珣《海药本草》，亦谓入面脂用。

天南星  ***************************
《本经》：「虎掌，味苦，温。主心痛寒热结气，积聚伏梁，伤筋痿拘缓，利水道。」
《别录》：「除阴下湿，风眩。」
〔正义〕南星，《本经》称为虎掌，濒湖谓以其叶之形似得名。苦，温，辛烈，故专逐停痰积湿，而亦能行气导滞。《本经》主心痛寒热结气者，即指痰湿凝滞，气结不通而言。凡古人之所谓心痛，大率皆今之所谓胃气痛，多属气滞寒凝，或为湿痰阻塞之候，故辛温气烈，力能开泄窒塞之药，皆其专主，固为实证而设，非肝胃阴虚者，所可误投。且既能宣通，则亦可攻积破瘀，故又治积聚伏梁。伏梁，盖合五脏积聚，统涵其中，非《内》《难》两经之伏梁，专为一脏之病。痿与拘挛，皆湿盛伤筋之证，此为逐湿专将，自是伤筋主药，原与跌仆之伤不同。利水道者，湿无所容，水道自无不利之理，此乃泄导积湿之猛剂，与茯苓、泽泻等淡渗不同。《别录》谓除阴下湿，则前阴湿汗，皆湿热蕴蓄使然，此乃荡涤湿淫，专主之药，虽性本温燥，似非湿热所宜，惟燥能胜湿，亦正非此不可。况后世制药之法，久已远胜于古，则虽是湿热，亦无虑其偏于辛温矣。惟《别录》又主风眩，盖指湿痰蕴热，生风上凌之眩晕，以此开痰燥湿，则风自息而眩自已，非虚风之眩晕可知。《千金方》以一味南星，醋制末服，治妇人头风，攻目作痛；《局方》玉壶丸，以南星、半夏，治风痰头运，目眩吐逆；《开宝本草》亦谓天南星主中风麻痹，皆即此理。岂谓血虚风眩，而亦可以此疗之。王氏海藏，竟谓此药补肝风虚，则大谬矣。
〔广义〕《开宝》谓：除痰下气，利胸膈，攻坚积，又谓消痈肿（则凡疡科坚肿，痰湿最多，半夏、南星之属固散肿消坚，实证诸疡之要药。陈藏器谓捣敷金疮折伤瘀血，则辛散且麻，故能止血定痛，亦得散瘀消肿）。
〔发明〕南星，产于阴湿丛密之处，不为日照，则愈易长大，巨者茎高七八尺，大如人臂，其根可重数斤。然生长于湿浊之中，而偏善开泄湿邪，物理相反，最不可测。盖辛温善走，是其天职，功用与半夏相似，而燥烈过之，故非制透不可用。其生者仅可为止血、定痛、消肿，外敷药料中之辅佐品。后世盛行牛胆制法，今已久为通用之品，则取用其开宣化痰之长，而去其峻烈伤阴之弊，古称南星大毒，然如此用之，已可谓之无毒，法至善也。但市肆中之所谓陈胆星者，形色颇不一，价值甚有低昂，惟以黑色而润，颇有泽者为佳，其枯硬干燥者，亦不堪用。

半夏  ***************************
《本经》：「味辛，平。主伤寒寒热，心下坚，下气，喉咽肿痛，头眩，胸张，咳逆，肠鸣，止汗。」
《别录》：「消心腹胸膈痰热满结，咳嗽上气，心下结痛，坚痞，时气，呕逆，消痈肿，疗痿黄，悦泽面目，堕胎。」
〔考异〕张，今本本草作胀。寿颐按：胀满之胀，本即开张一义之引申，故古止作张。《左成公十年传》，张如厕。注：腹满也，字亦作张；《则玉篇》引《左氏传》作胀，乃是讹字；《广雅》释诂，乃有痮字，云病也；《急就章》乃有胀字。
〔正义〕半夏味辛，辛能泄散，而多涎甚滑，则又速降。《本经》以主伤寒寒热，是取其辛散之义。又治心下坚满而下气者，亦辛以开泄其坚满，而滑能降达逆气也。咽喉肿痛，头眩咳逆，皆气逆上冲，多升少降使然，滑而善降，是以主之。胸胀，即心下之坚满；肠鸣，乃腹里之窒塞，固无一非泄降开通之效用。止汗者，汗出多属气火上逆为病，此能抑而平之，所以可止，固非肌腠空疏，卫气不固之虚汗可知。后人止知半夏为消痰主将，而《本经》乃无一字及于痰饮，然后知此物之长，全在于开、宣、滑、降四字，初非以治痰专长，其所以能荡涤痰浊者，盖即其开泄滑下之功用，《本经》主治，皆就其力量之所以然者而诠次之，固非如后世药物学之多说呆话可比。至《别录》主治，大率皆与《本经》同意，惟多痈肿、痿黄两者。盖痈肿仍是脉络之结滞，痿黄又多湿热之不通，此能主之，亦犹是开泄之力。悦泽面目，则外敷之面脂药也。
〔广义〕甄权谓：开胃健脾（盖胃以下行为顺，此能滑润下气，即所以助脾胃消化之力）。又谓：生者摩痈肿，除留瘿气（则外敷之剂，辛能消散，故洁古亦谓其消肿散结）。洁古又谓：治寒痰，及形寒饮冷，伤肺而咳，消胸中痞，膈上痰，和胃气。燥脾湿，则专以痰饮结塞言之矣。濒湖谓治白浊、梦遗、带下（盖为痰湿阻其气机者言之，是浊带遗泄中之一端，非谓凡是遗浊，皆可以此治之也）。又谓主痰饮及腹胀，以其体滑而味辛性温之故，涎滑能润，辛温能散，故行湿而通大便，利窍而泄小便。
〔发明〕半夏最多涎沫，其体极滑，而味甚辛，生者以舌舐之，螫人口吻，故善能开泄结滞，降气定逆。《本经》所主诸病，皆是开宣抑降之力，本非专治痰饮，而所以能消痰止咳者，亦即此能开能降之功用，又非以燥胜湿，专治湿痰而燥脾湿之意。石顽谓古方治咽痛、喉痹、吐血，多用南星、半夏，并非禁剂，世俗皆以二物为性燥，误矣。寿颐按：俗本医书，皆谓半夏专治湿痰，贝母专治燥痰，此其说实自汪訒庵开之。究之古用半夏治痰，惟取其涎多而滑降，且兼取其味辛而开泄，本未有燥湿之意，惟其涎莶甚，激刺之力甚猛，故为有毒之品，多服者必有喉痛之患，而生姜则专解此毒。古无制药之法，凡方有半夏者，必合生姜用之，正取其剋制之义。而六朝以降，始讲制药，且制法日以益密，而于此物之制造，则尤百出而不穷，于是浸之又浸，捣之又捣，药物本真，久已消灭，甚至重用白矾，罨之悠久，而辛开滑降之实，竟无丝毫留存，乃一变而为大燥之渣滓，则古人所称种种功用，皆不可恃，此所谓矫枉而过其正，最是魔道，或者又疑古书之不可信，不亦冤耶。《灵枢》谓阳气满，则阳蹻盛，不得入于阴，阴虚则目不瞑，饮以半夏汤通其阴阳，其卧立至。昔人解此说者，辄曰半夏生于夏之半，故能通阴阳。寿颐尝求其义而不可得，终无解于当夏之半，何以能通阴阳，其实所谓阳蹻盛者，止是阳升太过，阴不涵阳，故不得眠，惟此善降，则阳入于阴矣，此治不得眠之真旨也。然加以久浸久制之半夏用之，吾知其亦必无济，近人已有谓半夏止当以生姜汁少许拌之，已能解毒，不当多制，是说也，余极佩之。
〔正误〕古书每谓半夏善治风痰，说者辄以辛能散风作解，遂谓治大人中风，小儿惊痫，皆其祛风搜风之功。其实半夏泄降，惟积痰生热，积热气升，而内风自动者，此能降气开痰，则风阳自息，决非可以发散外感之风。《局方》辰砂化痰丸，用半夏、南星、辰砂、枯矾，而曰搜风化痰，误矣。且此之治内风，正是痰热生风之实证，而王海藏竟谓南星、半夏，可补肝风之虚，尤其大谬。惟汪石山谓涎者脾之液，膏粱炙煿，能生脾胃湿热，涎化为痰，久则痰火上攻，令人昏愦口噤，偏废僵仆，謇涩不语，生死旦夕，非半夏、南星不治，庶几近之。

大戟  ***************************
《本经》：「味苦，寒。主蛊毒，十二水肿满，急痛积聚，中风皮肤疼痛，吐逆。」
《别录》：「主头腋痈肿，头痛，发汗，利大小便。」
〔考异〕肿满，濒湖《纲目》引作腹满，石顽《逢原》仍之，兹从孙渊如问经堂辑本。
〔正义〕大戟，乃逐水峻剂，上古已以戟名，其猛可知。濒湖谓其味辛、苦。戟人喉咽，似尚未允。《神经》谓主蛊毒，以蛊乃南方大热大毒之虫类，非苦寒峻下，不能解之。十二水肿满，急痛积聚，盖谓十二经之水湿积聚，以致外肿内满，而为急痛耳。然苟非体充邪实者，亦不可概投。「中风皮肤疼痛」，六字当作一句读，盖指风湿热之袭于肌腠者，则辛能疏散，而苦寒又专泄降，是以治之，非泛言外受之风寒。石顽谓指风水肤胀，亦颇有理。吐逆是指水饮停于上焦，而不能下泄以致上逆者，此以辛苦泄破，通达下降，是以主之。《别录》主头腋痈肿，皆痰饮凝络之证治。头痛，亦指饮邪凝聚，水气上凌者而言。发汗，则驱除水湿之溢于肤腠者耳。利大小便，固通泄攻破之专职矣。
〔广义〕甄权谓：下恶血癖块，通月水，堕胎孕（固皆以攻破为主治）。又谓：主腹内雷鸣（则水走肠间，停而不去者耳）。苏颂谓：主瘾疹风（盖亦风湿之留于肌表者，故皮肤间发为瘾疹瘰粒痒瘙，此能泄导肌肤风水，即《别录》所谓发汗之旨也）。李濒湖谓痰涎为病，随气升降，无处不到：入于心，则迷窍而成癫痫，妄见妄言（寿颐按：此神经为病，古人谓之痰迷心窍，诚属理想之谬，然痰涎结聚，生热上凌，而致气血冲脑，谓为痰病，亦自确凿）；入于肺，则塞窍而成咳唾稠黏，喘急背冷（寿颐按：此肺中津液，自凝成饮，非经络之痰，果能入肺）；入于肝，则留伏蓄聚，而成胁痛乾呕，寒热往来（寿颐按：此痰涎之凝聚于肝胆经隧中者，亦不可谓痰入于肝）；入于经络，则麻痹疼痛；入于筋骨，则头项胸背，腰胁手足，牵引隐痛。陈无择《三因方》并以控涎丹主之，殊有奇效，此乃治痰之本。痰之本，水也，湿也，得气与火，则凝滞而为痰、为饮、为涎、为涕、为癖积。大戟能泄脏腑之水湿，甘遂能泄经隧之水湿，白芥子能散皮里膜外之痰，惟善用者能收奇功。
钱仲阳谓肾为真水，有补无泻，惟痘疮变黑归肾一证，用百祥膏下之，以泻肾，谓非泻肾，泻其腑则脏自不实。李东璧谓百祥丸惟大戟一味，善能行水，故曰泻其腑以通膀胱。要之百祥泻肾，非独泻腑，正是实则泻子之义，肾邪实而泻肝耳。大戟浸水，其色清绿，肝胆之药，故百祥膏又治嗽而吐青绿水者。仲景亦云，心下痞满，引胁下痛，乾呕短气者，十枣汤主之。乾呕胁痛，非肝胆病乎？则百祥膏之泻肝胆明矣。洁古老人治变黑归肾，用宣风散代百祥膏，亦是泻子之意。盖毒火炽，则水益涸，风挟火势，则土受亏，故津血内竭，不能化脓，而成青黑干陷，泻其风火之毒，正所以救肾扶脾，或谓脾虚肾旺，故泻肾扶脾者非也。盖肾之真水不可泻，此乃泻其陷入之邪毒尔。

甘遂  ***************************
《本经》：「味苦，寒。主大腹疝瘕，腹满，面目浮肿，留饮宿食，破症坚积聚，利水穀道。」
《别录》：「下五水，散膀胱留热，皮中痞，热气肿满。」
〔正义〕甘遂苦寒，攻水破血，力量颇与大戟相类，故《本经》《别录》，主治腹满浮肿，下水，留饮，破症坚积聚，亦与大戟主治大同小异，但兼能消食，通利穀道，稍与大戟不同，则攻坚之力，殆尤为过之。所主疝瘕，盖以湿热壅结者言之，而寒气凝滞者，非其所宜。《别录》又申之以热气肿满一句，则此之能泄水肿，皆以湿热实证言，而脾肾虚寒，以致水道不利，误用此药，实为鸩毒，从可知矣。五水者，盖言五脏经脉中之停留水气耳。
〔广义〕甄权谓：泻十二种水，去痰。
洁古谓：苦性泄，寒胜热，能直达水气所结之处，水结胸下，非此不除，仲景大陷胸汤用之。
濒湖谓：水凝则为痰饮，溢则为肿胀，甘遂泄湿，治痰之本也。仲景治心下留饮，与甘草同用，取其相反而立功。河间《保命集》云：凡水肿服药未全消者，以甘遂末涂腹，绕脐令满，内服甘草，其肿便去。又王璆《百一选方》云：脚气上攻，结成肿核，用甘遂末，水调敷肿处，即浓煎甘草汁服，其肿即散，二物相反，而其效如此。韩咏病脚气，用此一服，病去七八，再服而愈（注：以上所述，与《纲目》原文略有差异）。
寿颐按：药有君、臣、佐、使，以及相畏、相恶、相反、相杀之说，见于《本经》序例。宋人刊本，作为白字，是本于陶弘景之朱书，出于古之所谓《神农本经》者，其源甚古，又谁敢以为不可信（陶氏集《神农本草经》，又辑各家之说，谓之《名医别录》，以朱字写之，以墨字写之，唐人之所谓朱墨书者是也。自宋人刊板，乃以朱书者刊作白字，今所存《大观本草》及《政和本草》皆如是。阳湖孙渊如据以辑成《本草经》三卷，刊入问经堂丛书中，亦载序例于卷末，是皆以为陶贞白之朱书《神农本经》原文也）。惟诸药制使一说，今通行各种本草，多称某药某某为使，及畏何物，恶何物，反何物云云，则本于徐之才所撰《雷公药对》，李濒湖谓陶贞白前已有此书，吴氏（即吴普）本草所引雷公是也。盖之才增饰之云云，唐慎微谓《神农本经》，相使止各一种，兼以药对参之，乃有两三，是各药之畏恶相反，明非六朝以前所固有，故大观本白字经文，亦未尝有相使畏恶及相反之说，则今所传药品十八反云云，始于六朝之时无疑。所以古方中反药同用，数见不鲜，则濒湖所引肿病外敷甘遂末，而内服甘草汁者，制方之意，只取甘草解毒之义，正合仲景方甘遂、甘草并列之意，何必过求其深，定谓其取相反立功，盖未免矜奇炫异，藉以惊世而骇俗，恐非药物学之荡平大道也。

芫花  ***************************
《本经》：「芫华：味辛，温。主咳逆上气，喉鸣，喘，咽肿短气，蛊毒，鬼疟，疝瘕，痈肿，杀虫鱼。」
《别录》：「苦，微温。消胸中痰水，喜唾，水肿，五水在五脏，皮肤及腰痛，下寒毒、肉毒。根：疗疥疮，可用毒鱼。」
〔考异〕华：今作花，古今字。蛊毒，李濒湖《纲目》误作虫毒，张氏《本经逢原》不误。
〔正义〕芫花气味，《本经》虽称辛温，然所主诸病，皆湿热、痰水为虐，功用专在破泄积水，而非可以治脾肾虚寒之水肿，则辛虽能散，必非温燥之药，故《别录》改作微温。据《吴普》谓神农、黄帝：有毒；扁鹊、岐伯：苦；李氏：大寒；云云，似以李氏当之之说为允。《本经》主咳逆上气，喉鸣，及喘而短气，皆水饮停积上焦，气壅逆行，闭塞不降。咽肿，亦热毒实痰，窒滞清窍，此等苦泄攻通猛将，均为湿热实闭，斩关夺门，冲锋陷阵，一击必中之利器，非为虚人设法可知。蛊毒，乃南方湿热毒虫，入人肠胃，非涤荡直泄不治，故古人用药，无一非猛烈急下之物。鬼疟，盖指山岚瘴毒，恶疠之气，无端感触，飘忽中人，有似于鬼祟，故有是名，此乃古人神道设教之时，假託鬼物而言，究竟非真有物凭之，实即古人所谓瘴疟，故治宜泄导热毒，亦非其他诸疟之所可混投者也。疝瘕，亦指湿热蕴结之一证，不可以概一切之疝气、瘕聚。痈肿，则固专指阳发实热之疡患矣。
《别录》谓消痰水，水肿，及五种水气之在五脏者，固皆以实证立论，仍是《本经》之义。喜唾，乃饮积胸中，水气上溢，而口多涎沫耳。皮肤腰痛，亦指水气氾滥之一证。惟寒、毒二字，必有讹误，此乃寒泄之药，非其所主，岂浅者以《本经》气味，有温之一说，而姑妄言之耶。总之《名医别录》虽集成于贞白居士之手，然六朝以降，传写屡经，亦何必无妄人羼杂之处，是当衡之以理，而必不可一味盲从者。肉毒，是肉食之毒，食物得毒，固必泄之而毒始解。根，疗疥疮，即《本经》之治痈肿矣。
〔广义〕甄权谓治心腹胀满，去水气，涕唾如胶（固皆以湿痰浊垢言之，故又曰通利血脉，治恶疮风痹湿）。又谓：治一切毒风，四肢挛急，不能行步（则亦水湿之邪，痹其络脉关节者，谓为毒气，殊嫌含浑，惟权又谓治寒痰，则沿《别录》寒毒之误矣）。
《日华》谓：疗瘴疟（乃专以瘴疠湿热之毒而言）。
寿颐窃谓深合《本经》主治鬼疟之正旨，盖此药治疟，惟有岚瘴湿热毒疠之气，吸入口鼻，浸淫络脉，因而往来寒热，以此泄导秽浊，使从二便而去，最为合宜，其外虚实诸疟，固皆非其治也。《大明本草》，最是肤庸浮泛，绝少精警之句，何以于此却能独具灼见，盖亦有所受之，恐尚非《日华子》之果能洞烛此中精意也。
濒湖谓：仲景太阳证，表不解，心下有水气，乾呕发热，而咳或喘者，小青龙汤主之。若表已解，有时头痛，汗出恶寒，心下有水气，乾呕，痛引两胁，或喘或咳者，十枣汤主之。盖小青龙治未发散表邪，使水气自毛窍而出，乃《经》所谓开鬼门法也。十枣汤驱逐里邪，使水气自大小便而泄，乃经所谓洁净府，去菀陈莝法也。夫饮有五，皆由内啜水浆，外受湿气，郁蓄而为留饮。流于肺，则为支饮，令人喘咳寒热，吐沫背寒；流于肝，则为悬饮，令人咳唾，痛引缺盆两胁；流于心下，则为伏饮，令人胸满呕吐，寒热眩运；流于肠胃，则为痰饮，令人腹鸣吐水，胸胁支满，或作泄泻，忽肥忽瘦；流于经络，则为溢饮，令人沉重注痛，或作水气胕肿。芫花、大戟、甘遂之性，逐水泄湿，能直达水饮窠囊隐僻之处，但可徐徐用之，收效甚速，不可过剂，泄人真元。陈氏《三因方》，以十枣汤药为末，用枣肉和丸，治水气喘急浮肿之证，盖善于变通者。
寿颐按：仲师小龙、十枣两方，皆为水停心下之专剂，但一则兼有表证，是寒束其外，肺气不通，以致水湿亦闭塞其宣泄之路，故必先开其表，使腠理疏达，肺不郁窒，而水停可行。盖顺降之气复其常，饮邪自有去路，亦非仅发其汗，而使水气尽从汗之一路以泄也。若其外无表证，则病专在里，非从下夺，又奚有第二法门。十枣用法，所以异于小龙者，其旨如是。濒湖谓发汗即《经》之所谓开鬼门，向来为鬼门作解者，皆如是说，但皮肤毛孔，何以有鬼门之称，古人命名，似不应怪僻至是，余甚惑焉。迨读《庄子·天道篇》，以糟粕作糟魄，始悟《难经》七冲门之魄门，即以排泄糟粕取义，非魂魄之魄，则《内经》所谓开鬼门者，实即魄字断烂之形，岂可漫认作鬼物之门户，然则开魄门、洁净府，只是一义，前人注解，无一不误，此虽寿颐之创解，窃谓圣人复起，亦当不易斯言。

商陆  ***************************
《本经》：「味辛，平。主水张，疝瘕痹，熨除痈肿，杀鬼精物。」
《别录》：「疗胸中邪气水肿，痿痹腹满，疏五脏，散水气。」
〔考异〕张，濒湖《纲目》作肿，盖误。寿颐按：胀满之胀，古止作张，张字本以张大取义，痮、胀皆后出字，岂濒湖不知张、胀同字而妄改之耶。兹从孙氏问经堂本。《别录》腹满之下，本有「洪直」二字，义不可通，删之。
〔正义〕商陆气味，《本经》虽言辛，平，然主治亦皆水湿实证，且疗痈疡，则必寒降之物，实亦大戟、甘遂、芫花之类，故《本经》主治，亦大略相同。水胀及疝瘕诸痹，盖皆以水邪实病而言，又曰熨除痈肿，则作外敷药用耳。能杀鬼精物，亦即芫花治蛊毒、鬼疟之理也。
〔广义〕甄权谓：喉痹不通，薄切醋炒，涂喉外良（盖即以《本经》熨除痈肿之旨而申言之）。
濒湖谓：商陆，为苦寒沉降之阴药，其性下行，专于行长，与大戟、甘遂同功，胃气虚弱者不可用。方家治肿满小便不利者，以赤根捣烂，入麝香三分，贴于脐心，以帛束之，得小便利，即肿消。

续随子  ***************************
〔发明〕续随子，始见《开宝本草》，一名千金子。虽言其气味辛，温，然濒湖谓与大戟、泽漆（注：漆，原作「泻」，显误，据《纲目》改）、甘遂，茎叶相似，主治亦相似，皆长于利水。盖破泄直降，是其专长，仍是苦寒荡涤之作用。《开宝》称其治妇人血结，月闭瘀血，症瘕痃癖，除蛊毒、鬼疰，心腹痛，冷气胀满，利大小肠，下恶滞物。《蜀本草》谓：治积聚痰饮，不下食，呕逆，及腹内诸疾，研碎酒服，不过三颗，当下恶物。《大明》谓：宣一切宿滞，治肺气水气，日服十粒。《道藏方》紫金锭，又名玉枢丹，能宣通气滞，治停痰瘀血，痛结不通诸证，以大戟、千金霜之通，与五倍子之涩，相辅成功，制方之意甚妙，宜其效用之大著也。


卷之七·草部·水草类  ——————————————————————————————————————————————————————————————————————————————————————————

泽泻  ***************************
《本经》：「味甘，寒。主风寒湿痹，乳难，消水，养五脏，益气力，肥健。」
《别录》：「补虚损，五脏痞满，起阴气，止泄精，消渴，淋沥，逐膀胱、三焦停水。」
〔正义〕泽泻，产于水中，气味淡泊，而体质又轻，故最善渗泄水道，专能通行小便。《本经》气味虽曰甘寒，盖以其生长水泽，因谓之寒，其实轻淡无味，甘于何有，此药功用，惟在淡则能通。《本经》称其治风寒湿痹，亦以轻能入络，淡能导湿耳。云治风寒，殊非其任。其能治乳难者，当以娩后无乳者言，此能通络渗泄，则可下乳汁，非产乳百病之通用品，故《别录》亦言叶主乳汁不出。若曰养五脏，益气力，肥健，则以湿邪不容，而脾运自健，斯有养脏益气之效，盖已属充分太过之辞。寿颐按：《本经》此药主治，太嫌浮泛，殊无精当之义，恐已属汉魏间肤浅之说，颇与《本经》辞旨不类，故原文更有久服耳目聪明，不飢延年，轻身，面生光，能行水上云云，岂独非药理之真，抑亦怪诞太甚，虽《本经》诸药，固时有轻身延年等溢分之语，然从无如能行水上之荒唐者，其为方士羼杂，不问可知。濒湖谓《经》言面生光，能行水上，《典术》又云久服身轻，日行五百里，走水上诸说，陶贞白、苏参（注：参，当为颂之误）信之，愚窃疑之。盖泽泻行水泻肾，久服且不可，安得有此神功云云。
寿颐谓：濒湖《纲目》，于古书最多笃信，时且失之穿凿，而独于此条能见其真，知荒诞不经之说，固不可为天下后世法也。
《别录》谓：治五脏痞满，盖只以湿阻之痞满而言。止泄精者，亦惟湿热蕴于下焦，而相火妄行其疏泄之令者，乃宜此渗去湿热而龙相自妄（注：妄，当为安之误），非可以概虚人之滑泄，而又谓补虚损，起阴气，则大与渗泄伤阴之义矛盾也。
〔广义〕《大明》谓：主头旋，筋骨挛缩（盖指湿热瀰漫，上凌头目，则为眩运，旁流支节，而为挛痛者，此能泄利湿滞，故可治之）。
时珍谓：渗湿热，行痰饮，止呕吐（固皆滑利下行之功用）。又谓治泻痢（则分清小水，即所以止大便之泄利。痢，即利之后出字，本以泄利为主义，非如近今世俗之见，谬认积滞不通之肠辟为痢疾也）。
石顽谓：《素问》治酒风身热汗出用此，以其能利膀胱湿热也。《金匮》治支饮冒眩用此，以逐心下痰气也（寿颐按：上古所谓饮邪，本指水停不化而言，仲景所谓心下有水气者，皆是此证。故治痰饮，必用滑利泄降之药，如半夏、贝母、杏仁等物，皆以滑利见长。泽泻能治痰饮，理亦如是）。素多湿热之人，久服则耳目聪明，然亦不可过用，水道过利，肾气必虚，故古人有多服病人眼之说。今人治泄精多不敢用，盖为肾与膀胱气虚，而失闭藏之令者，得滑利以降之，则精愈滑，若相火妄动而遗泄者，得此清之，则精自藏矣，何禁之有。
〔发明〕泽泻，味淡体轻，故性善滑泄，生长水中，故善利水逐湿，此药性情功用，即此两言而已足，更无馀义可言。其兼能滑痰化饮者，痰饮亦积水停湿为病，惟其滑利，故可消痰。总之，渗泄滑泻之药，必无补养之理，《本经》养五脏、益气力云云，已属溢美太过，而甄权竟谓可治肾虚精自出，《大明》且谓补女人血海，令人有子，洁古亦谓入肾经，去旧水，养新水，皆非药理之真，徒眩初学耳目，殊堪诧异。若仲景八味丸用之者，原为小水不利而设，《金匮》中屡有明文，后人妄谓六味专于补肾，则宋人之误会，非古人制方真意也。

浮萍  ***************************
《本经》：「水萍，味辛，寒。主暴热身痒，下水气，胜酒，长鬚发，消渴。」
《别录》：「下气，以沐浴生毛发。」
〔考异〕痒，今本作痒，《艺文类聚初学记》引《本草经》亦从「疒」。寿颐按：「痒」、「痒」古今字。须，今本作鬚，《艺文类聚》引作乌鬚。消渴上今本有「止」字，兹从孙氏问经堂辑本。
〔正义〕浮萍，生长水中，故能清火，体轻而浮，故开肌腠。《本经》主暴热身痒，即清凉解肌之功效。下水气，解酒酲者，凡开毛窍而宣肺气之物，固皆有利水逐湿之用，盖溺道上流，本从回血管入肺以通汗腺，而后归肾，以达于输尿之管，直下膀胱者也。又长鬚发，则毛窍通利而血脉荣养。止消渴者，清热利水而胃火自平矣。
〔广义〕《大明》谓治热毒、风热、风狂（固即《本经》主暴热之意，然加一「毒」字、「狂」字，已属言之过甚）。又谓治风疹（则亦开发肌腠之功用）。又谓治肿毒、汤火伤（则外治罨敷之用耳）。
濒湖谓：治风湿麻痹，脚气（则惟湿热兼盛者宜之，无热者必不可用）。又谓治目赤翳膜，口舌生疮，吐血衄血（则皆清热利导之专长也）。
〔发明〕浮萍味辛，气寒，而轻浮最甚，故上宣肺气，外达皮毛，发汗泄热，下通水道，皆其天然之情性作用。《本经》《别录》《大明》诸家主治，无不在此范围之内。然面色绿而背色红紫，则又不仅专入气分，而亦必兼清血热，故《圣济》以治吐血不止，《圣惠方》又治鼻衄，濒湖以治目赤口疮，既善清火，而又导热下行，其效良捷。近人止以为发汗之药，而不知清热正其专长，殊觉未尽其用。且其质最轻，　气味皆薄，虽曰发汗，性非温热，必无过汗之虑，而俗子畏之，多不敢用，则《纲目》所引去风丹一方，有铁镤头上也出汗一句之故。张石顽因之，亦谓去风丹治大风、癞风等皆验，且有发汗胜于麻黄之句，皆未尝于物理上体验之耳。寿颐按：濒湖所引去风丹一诗，不知何本，据其所称，东京石碑，梵书大篆，人不能晓，真人林某逐字辨译云云。要知既是梵字，断无逐字译之，即成七言诗句之理，且大篆之与梵字，风马牛不相及，何以梵字而有大篆之称，其为妄人伪造，不攻自破。据其所治有左瘫右痪、三十六种风等说，浅俗已极，明是无知方士，向壁虚构，且更有胎孕有伤，服过百粒，即为全人云云，不成文理，可鄙孰甚。李氏不知抉择，贪多务得，取盈篇幅，徒乱人意，殊可哂矣。

苹  ***************************
〔发明〕苹，亦水萍之类，但其叶视浮萍为大，根连水底，其茎甚细，其叶合四叶为一，如「田」字形，故又谓之田字草。生长水中，其性寒滑，本与浮萍相近，惟萍浮无根，则轻扬有馀，而善发汗；苹蓴之类皆有根，一叶一茎，直系水底，水深处可长之寻丈，则滑降过之，而不发汗，此亦物理自然之功用。《山海经》谓苹食之已劳，盖指劳热而言。《吴普本草》谓主治暴热，下水气，利小便；陈藏器谓捣涂热疮，捣汁饮治蛇伤毒，皆其寒滑之力，善于清热利水而能解毒耳。

莕  ***************************
〔发明〕莕，即古之荇菜。李濒湖谓与蓴相类，皆叶浮水面，茎连水底，但叶圆微缺如马蹄者为蓴菜；叶似蓴而微尖长者，即莕菜也。俱生水中，茎长盈丈，故甘寒滑利之性，无不相同。《唐本草》谓治消渴，去热淋，利小便；濒湖谓捣敷诸肿毒，火丹游肿，其功用皆彼此大略相似也。

蓴  ***************************
〔发明〕蓴，见《名医别录》，气味甘寒无毒，主治消渴，热痹。孟诜谓：作羹下气、止呕。《大明》谓：治热疸，逐水，解百药毒、蛊毒。《千金方》治热泻呕逆用之。能清胃热上逆可知。盖寒滑通利之性，水草大率皆然，然滑降之用，功力亦猛，苟非实热，不可多食。

海藻  ***************************
《本经》：「味苦，寒。主瘿瘤气，颈下核，破散结气痈肿，症瘕坚气，腹中上下鸣，下十二水肿。」
《别录》：「疗皮间积聚，暴㿉瘤气，结热，利小便。」
〔考异〕今本作主瘿瘤结气，散颈下硬核痛，痈肿症瘕坚气。鸣字上有雷字，兹从孙氏问经堂辑本。
〔正义〕海藻，生长海中，咸苦而寒，故能软坚散肿。瘿瘤结核，皆肝胆火炎，灼痰凝络所致，寒能清热，固其专长，而阴寒凝聚之结核，非其治矣。痈肿、症瘕，多由血热瘀滞而生；腹鸣、水肿，更多湿热停顿之候。凡此诸证之属于阳实有馀者，固可治之，而正气不及，清阳不运诸证，不可概施。《别录》特提「结热」二字，最当注意，非谓阳虚血瘀之症瘕痈肿，及寒水氾滥等病，皆可以统同论治也。十二水肿，盖以十二经而言，诸经积水，固皆有湿热不利之一候，此类寒滑泄水之药，固可用之。
〔广义〕甄权谓：治心下满，疝气下坠疼痛，卵肿；李珣《海药本草》，以治奔豚气、脚气、水气浮肿，皆当以热壅有馀一面而言。正经肾水氾滥之奔豚，及寒水、寒疝、结痛诸证，两得其反，此皆读古人书者，不可不辨之门径，非谓凡此诸病，不问虚、实、寒、热，皆以此物一例通用也。

昆布  ***************************
〔发明〕昆布，咸寒滑利，性情物质，本与海藻不殊，故诸家所治诸证，亦多近似。《别录》谓：主十二种水肿，瘿瘤结气；孙真人谓：可破积聚；藏器谓：治阴㿉肿（㿉，音颓，即㿗疝也）；甄权谓：利水道，去面肿，要之，皆就实热壅滞一面而言，苟有阳虚诸证，万不可用。石顽尝谓能破阳邪水肿，海藻、昆布同功，然下气损人，海中菜皆然，不可久服，惟海岛人常食之，水土不同耳。

海带  ***************************
〔发明〕《嘉祐本草》海带咸寒，疗风下水；掌禹锡谓：出东海水中石上，医家用以下水，胜于海藻、昆布。
寿颐按：今海带有二种，干时其色皆黑，以水沃之，则青翠柔嫩。一种大者，润（注：当为「阔」之误）过五六寸，长至丈馀，名为海带；一种细者，阔止一二分许，而丛丛分歧，则曰青带丝，固皆海中蕴藻之属，解一切毒，清热利水，人尽知之。北人煮食，恆用煤火，则常食莱菔、海带之类，谓煤火有毒，非此不解，但皆以为蔬食，不入药剂，即南人亦恆食之。考《尔雅》释草：纶，似纶；组，似组，东海有之。郭注但谓青丝纶、组绶，海中草生彩理，有象之者，因以名云，而不详为何物。《说文》：纶，青丝绶也。则《雅》之所谓纶组，固即今青带丝之类耳。又《太平御览》引《吴普本草》，纶布，一名昆布；陆氏释文，纶，古顽反，其音为鳏，则纶、昆一声之转。李濒湖于昆布条下，谓《尔雅》之纶，即是昆布，其说甚是。盖海带既阔且长，形式如布，而色青绿，因有纶布之名，迨声音展转，则为昆布，而其义乃在不知之数矣，若其柔细之青带丝，则即《尔雅》之组耳。又陈氏《本草拾遗》有海蕴，藏器谓味咸，寒，主治瘿瘤结气，下水。按：《广雅》：纷縕，乱也。故濒湖谓「縕」字为乱丝之名，盖水草之以蕴名者，本取其细如乱丝之义，则亦今所谓海带丝之属也，其形虽有钜细之不同，要之同生水中，实为一类数种，是以气味性情，均无差别。


卷之七·草部·石草类  ——————————————————————————————————————————————————————————————————————————————————————————

石斛  ***************************
《本经》「味甘，平。主伤中，除痹，下气，补五脏虚劳羸瘦，强阴，久服厚肠胃。」
《别录》：「补内绝不足，平胃气，长肌肉，逐皮肤邪热痱气，脚膝疼冷痹弱，定志除惊。」
〔考异〕今本「强阴」，下有「益精」二字。
〔正义〕石斛气味，貌似平淡，然苟久煮，则色泽甚浓，而味且大苦。《本经》虽谓甘平，其实则为清热沉降之药，生长山石罅中无土之处，而坚韧异于常卉。故《本经》谓主伤中。气火太盛，则闭塞而逆上，清能解热，苦能降气，故除痹而下气。虚劳羸瘦，是阴虚生热，销铄肌肉，此清内热，是以主之。五脏皆阴，苦坚者能益阴气，故补五脏。凡《本经》统称五脏者，皆主藏阴而言，是其常例，既补五脏之阴，故曰强阴，此阴字所赅者广，非仅指一部分而言。乃濒湖《纲目》所载《本经》，于「强阴」之下误衍「益精」二字，一似强阴益精四字为句，而此药专补肾阴者，貌似神非，大失古人真旨。要之石斛乃胃家主药，非补肾益精之品，浅人妄增，谬戾已甚。《本经》又结之以久服厚肠胃一句者，盖胃土最忌燥热，胃火太盛，则消穀善肌，而不生津液，惟此为清胃主宰，邪热去而正气充，斯可以厚肠胃耳。《别录》谓补内绝不足，绝当作伤，即《本经》主伤中之意。平胃气者，清胃之热，而气逆自平，亦与《本经》下气同义。长肌肉，则更与《本经》补羸瘦同符矣。肺主皮毛，肺有积热，则皮肤蕴热而生痤痱，石斛亦清肺良将，是以主之。脚膝疼冷痹弱，多由真阴不能荣养，石斛益阴，自能起腰膝之弱痹。定志除惊，皆清火之实验也。
〔发明〕石斛清热降气，专泄肺胃虚火，而味亦不薄，故为益胃强阴之品，古人惟以色黄如金，茎壮如钗者为贵，又曰川产最良。然今市肆中之所售（注：原作「通」，义不可解，改）通川斛，则细小乾枯，最为贱品。金钗斛则躯干较伟，色泽鲜明，能清虚热，而养育肺胃阴液者，以此为佳。但市廛中欲其美观，每断为寸许，而以砂土同炒，则空松而尤为壮观，要之一经炒透，便成枯藁，非特无以养阴，且恐不能清热，形犹是而质已非，市侩伎俩，殊为可恶。所以吾吴医家，每用其原枝不炒者，劈开先煎，庶得真味，且此物最耐久煮，一味浓煎，始有效力，若杂入他药中仅煮沸三四十分钟，其味尚未出也。若肺胃火炽，津液已耗，舌质深赤乾燥，或焦黑嗜饮者，必须鲜斛，清热生津，力量尤伟。必以皮色深绿，质地坚实，生嚼之脂膏黏舌，味厚微甘者为上品，名铁皮鲜斛，价亦较贵。其贱者，皮作淡黄色，嚼之无脂，味亦淡薄，已不适用，且更有东瀛出品，气味更淡，则完全无效矣，若老人、虚人，胃液不足，而不宜大寒者，则霍山石斛为佳。《名医别录》及范子计然，皆言石斛出六安，可知古时亦甚重之。其形甚细，而色作金黄，望之润泽，嚼之味厚者，斯为上品；若晦暗枯藁，亦不足贵。而近时更有所谓绿毛乾风斛者，色作淡绿，质柔而软，望之隐隐有绿色茸毛，亦产霍山，则仅撷其极嫩之尖，故干之而不藁，嚼之且无渣滓，味浓厚而又富脂膏，养胃益液，却无清凉碍脾之虑，确为无上妙品。但最佳者，市肆中亦不可多得，且价贵兼金，非贫富之所可与共。又有鲜金石斛，支干较伟，即金钗斛之新採于山崖者，浙省金（注：金，当为各之误）处诸山多有之，亦清胃之上品。

石韦  ***************************
《本经》：「味苦，平。主劳热邪气，五癃闭不通，利小便水道。」
《别录》：「止烦下气，通膀胱满，补五劳，安五脏，去恶风，益精气。」
〔正义〕石韦，产于深山，阴崖险罅，得纯阴之气，而味苦，其为寒凉之品，决无疑义。《本经》虽曰苦平，未可拘泥不化。禀性阴寒，故主劳热邪气。五癃，即后世之所谓五淋（癃之与淋，一声之转，说见莫枚士《研经言·释淋》，引《毛诗》皇矣与尔临冲，《韩诗》作与尔隆冲为证，其说甚确），《内经》所谓若沃以汤者，类皆热痹为多，惟纯阴之性，泄导下行，洵为专品。《别录》所谓止烦下气，通膀胱满，固即《本经》之旨。补五劳者，亦以劳热而言，颇与今人阴虚生热之病相合，而非古人虚寒之虚劳。安五脏者，邪热去则正自安，五脏属阴，此以五脏之真液而言，固以不受邪热灼烁为得所。恶风为病，本是血热，壅而成毒，阴寒能清血热，去风可知。精气，即阴气，实即真阴，邪热胥蠲，而真阴自受其益，亦非泛语。

骨碎补  ***************************
〔发明〕骨碎补，寄生石树之间，有根有叶，黏著不落，亦犹桑上寄生之属。性温而通，故入血和血，通调脉落（注：落，当为络之误）。《开宝本草》谓气味苦温，主破血止血，补伤折，又入药用根，温和达下，则入肝肾。故甄权谓主骨中毒气，风血疼痛，上热下冷，盖温养下元，能引升浮之热，藏于下焦窟宅，是以可治上热下冷。李濒湖谓研末同猪肾煨食，可治耳鸣，及肾虚久泄、牙痛，皆是此意，非可通治胃家实火之齿痛。寿颐先业师阆仙朱先生，尝用以治寒痰凝滞，牙关不利，颊车隐痛之骨槽风重证，甚有捷验。又凡阴虚于下，而肝胆浮阳，挟痰上凝之齿痛，牙槽不利，及阴寒逼阳上浮之喉痛、喉癣诸证，用此亦颇有效，皆即濒湖用治牙痛之意，而阳邪实盛者，类皆不可妄试。昔人每谓此药入肾，治骨，并能治骨伤碎，因得此名者，皆当识得此意，非阴虚有热之骨痛、骨痿，果皆可以一概主治也。戴元礼《证治要诀》谓：痢后下虚，不善调养，或远行，或房劳，致两足痿软，或痛或痹，遂成痢风，宜用独活寄生汤，加虎骨四斤丸，仍以骨碎补三分之一，同研酒服。则以肾之虚寒而言，此药温肾，能起骨痿宜矣。惟痢后风之脚软膝肿，亦有阴虚生内热者，则宜魏玉璜之一贯煎，戴氏此法，非可概投，所谓万病有正面皆有反面，审证论治，最当明辨，设或浑仑吞枣，希图弋获，未有不败者矣。此药之根，有似于姜，且生茸茸之毛，故又有毛姜之名。一名猴姜，或谓即以有毛而其形似猴得名。寿颐则谓寄生木石之上，等于猱之升木，字之以猴，其义易知，非象形也。又名申姜，则以申年之为猴儿年耳（鼠儿年、牛儿年之说，宋人笔记已有之，而元人书中尤多，盖辽金元间之土语，今世俗之所谓十二生肖，由来固已久矣）。


卷之七·草部·苔类  ——————————————————————————————————————————————————————————————————————————————————————————

苔  ***************************
〔考证〕苔之种类不一，古书别名，又极繁无，（注：无，当为芜之误），《尔雅》已有藫石衣一条，郭注水苔也，一名石发，江东食之。陆德明释文，音徒南反，盖即苔之古字，形虽不同，音义无别。栖霞郝兰皋懿行《尔雅义疏》，高邮王伯申引之《广雅疏证》，皆谓藫、苔一声之转，是也。许氏《说文》则作「菭」，云水衣；《周礼》又作箈，醢之云，如笾之实，有箈菹。郑众注，水中鱼衣也。王伯申谓箈之与箈，亦皆苔字。张稚让《广雅》则曰石发、石衣，盖苔之为物，生于至阴，类皆阳光不到之处，或在墙阴，或在瓦角，或生深崖，或生下隰，或出石上，亦产水中，故有石衣、石发、水衣、鱼衣诸名。《名医别录》中品有陟釐（注：本文以下凡述本品均用「涉」字，现一律改为「陟」），云生江南池泽。《唐本草》注云，此乃水中苔。王氏《广雅疏证》，引《周礼》释文谓：箈，北人音丈之反；又《尔雅》释文亦云：箈，或音丈之反，是箈。菭，古亦与治同音，故疾言之则为菭，徐言之则为陟釐，陟釐正切菭字。《别录》中品，又有垣衣，云一名昔邪，一名乌韭，生古垣墙阴或屋上，《广雅》亦曰：昔邪，乌韭也，在屋曰昔邪，在墙曰垣衣，《西山经》郭璞注亦同。《别录》下品，又有屋游，云生崖上阴处，陶注，此瓦屋上青苔衣也。《本经》下品，亦有乌韭，云生山谷石上，盖此物皆产生于阴湿之处，形本不一，有柔细而茸茸如毛发者，故得乌韭、屋游、石发诸称；亦有薄滑黏腻，干之而如纸一片者，则有鱼衣、水衣、石衣、垣衣之号。今药肆中止有石衣一种，色黑质薄，南货铺中亦有出售，其性凉降，可治热病，通利小水，此外则不入药用，举一可概其馀。古今本草，不一其名，即李氏《纲目》一书，已採录十馀种，名号各别，而性情主治，大略近似，殊有叠床架屋之嫌，爰止以苔字撮其大纲，而总列诸物，合为一条，不复分析，以省繁复云尔。
〔发明〕苔之所生，恆在至阴之处，墙隅屋角，以迄水侧山崖，大率皆在阴翳丛萃之中，甚者或在井中水底，以及大海，而日光能到之处则无之，其为纯阴用事，情性可知，故《本经》乌韭，则曰气味甘、寒，而《别录》井中苔，则曰甘、大寒，屋游亦曰甘、寒，垣衣则酸、冷，其义一也，其主治诸病，则《本经》乌韭，谓治皮肤往来寒热，此以时行热病之在表者而言，质本轻清，性则寒降，故主皮肤之热。又曰利小肠旁光气（旁光，今本作旁胱），则亦以湿热阻结，水道不利而言，阴寒之质，能理湿热，而滑利淡渗，能通小便，固其宜也。《别录》谓疗黄疸。亦惟湿与热结之阳黄实证为宜，可以想象得之矣。陟釐，则《日华本草》谓捣汁服，治天行病心闷，即《巢源》《千金》《外台》诸书之所谓时行热病也。濒湖谓：捣涂丹毒赤游，则小儿之游丹，色赤四窜，病属血热，凡治此病，无不以寒凉为宜。寿颐每以芭蕉根心捣敷，无不立应，而苔亦能治之，其性可知。《别录》又谓：井中苔，治漆疮、热疮。弘景则谓：疗汤火伤灼疮。垣衣，则《别录》谓治黄疸，心烦咳逆、血气暴热。濒湖谓：捣汁服，止衄血。屋游，则《别录》谓治：浮热在皮肤，往来寒热，利小肠、膀胱邪气。徐之才谓：止消渴。濒湖则谓：煎水入盐漱口，治热毒牙龈宣露；研末新汲水下，止鼻衄。又孟诜《食疗本草》，船底苔，甘冷，治鼻洪、吐血、淋疾（寿颐按：鼻洪，洪字费解，岂以大鼻衄言之耶）。濒湖谓：解天行热病。可知种类虽有大同小异之殊，而药性治疗，固无不一以贯之也。
〔正讹〕苔类属阴，性情主病，具如上述，此物理之自然，而亦治疗之实验也。唯《名医别录》陟釐一条，既云生江南池泽，而《唐本草》直以水中苔为之注，则陟釐即苔，已无疑义，乃曰味甘、大温，主治心腹大寒，温中消穀，强胃气，止泄痢云云，辞颇不类，此必传写错讹，不知以何物之气味主治，误繫于陟釐条下，致与《本经》之乌韭，《别录》（注：录原作「类」，显误，改）之垣衣、屋游诸物，同为一类，而性情或寒或温，两得其反，似此错简，一望而可知为必有讹（注：「讹」下原又续排「譌」，讹与譌即一字，显衍，删）者。惟《开宝本草》为之附会，妄谓水苔性冷，浮水中，陟釐性温，生水中石上，强为分别，尤其背谬，岂有同生水中，同此形质，而可有寒温之大异其情性者，李濒湖不加辨正，一例编入《纲目》，疑误后学，殊非细故，钞胥伎俩，抑何可笑竟至于此，且即于《别录》主治之后，系之以《日华本草》，捣汁服治天行病心闷一条，岂非指天行之热病而言，又系之以自己所说，捣涂丹毒赤游，岂非可治丹毒血热之病，然则此物之为寒为热，虽问之三尺童子，而当亦能辨，奈何犹谓之气味大温，真堪骇诧之至。濒湖《纲目》一书，辨正古人之误，盖亦不尟，何以此条独否，真不可解。

马勃  ***************************
〔发明〕马勃，生于阴湿之处，色紫成团，轻松多粉，干而扑之，粉轻四散，有如烟雾，虽非苔类，而禀阴湿之气以生，盖亦与苔相似，故李氏《纲目》，附于苔类之末，唯轻虚能散，与苔类之专于滑降者不同。其气味，则《名医别录》以为辛、平，其主治，则《别录》虽止有治恶疮、马疥一说，盖既能散毒，又能燥湿，以疗湿疮，固得其宜，故弘景亦谓傅诸疮甚良。今人用以为金疮止血，亦效。寇宗奭谓以蜜拌揉，以水调呷，治喉痹咽疼，盖既散郁热，亦清肺胃，确是喉病良药，东垣普济消毒饮用之，亦是此意。濒湖谓清肺，散血热，解毒，内服外敷，均有捷验，诚不可以微贱之品而忽之。
