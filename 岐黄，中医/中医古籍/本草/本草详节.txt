
陈序  ***************************
余友闵冶庵先生，闻其名二十馀年矣，未谋其面，己识其心，虽山川阻隔，语点隐显，时如晤畅。客秋余寄竹榴轩贱刻，久之奉新遗书来，推奖溢甚。闻冶庵先生在家，常取拙集谈之四座，往往称述陈于达之相识豫章，存人口耳。辛酉夏，冶庵合前后集数十卷，专邮寄余，展读之，旦夕难倦，气谊往还，如骨肉水乳，未解冶庵之倦倦于余，与余之惬惬冶庵，不得不迫成一顾序之意者，势也。抑何著作之霆挥风徂，思如纳泉，自周秦两汉而后，不觉杼轴一新，因作而叹曰，冶庵先生之名之实有如此夫，以期读书破万卷，而中有独得，不随人俯仰，常虓阚海内，沾沾税驾于常格常调者辄厌之，一以榘矱自然为真古，寻绎其□，□能屹然自立，胥有今以相至，因思世人之书，固有用功于一节，而即屈效于全体者，殆心极未弘揽，而才义之不博游也。读是集之议论，风旨近炙一节，不厌简远挹，诸体不病烦，真生平□括，诚非曹然之作可抗衡也。学问见大之时，必弗隘其所取，或□砥圣绪，或论列时略，意发[艹/㹿]符，河汉莫隙，且旁饬医学，绵理编简，涣汗如清，庙奏人世，非所谓体物综闻真夫耶！才宏而能博求，意敏而能运远，广济陈子曰：闵冶庵先生彝鼎古物有如此，上翕昔人，下风来者，精采焕若于后世，其书诚千载矣。
广济脊弟陈奠国猷先别号洗庵题于赤矾之竹榴轩


卷之一·草部  ——————————————————————————————————————————————————————————————————————————————————————————

人参  ***************************
味甘、苦，气微温，一云微寒。气味俱薄，浮而升，阳也；一云阳中微阴。生阴湿山谷。紫大稍扁，名紫团参，出潞州；白坚而圆，名白条参，出百济；黄润纤长，有须，名黄参，出辽东。上党、高丽参近紫体虚，新罗亚黄味薄，惟黄参第一。然荠苨、桔梗根与人参相似，但人参有心味甘，桔梗有心味苦，荠苨无心味甘为异，不可不辨。入心、肺经。茯苓为使，反藜芦，恶皂荚、黑豆，畏五灵脂。
主补五脏，安精神，健脉理中，生津止渴，除梦邪惊悸，补肺胃中阳气不足，泻心、肺、脾、胃中伏火，治肺痿，胸痰，呕哕反胃，痎疟，痫疾，冷气逆上，心腹鼓痛，胸胁逆满，霍乱，泻痢，小便频数，淋沥，劳倦内伤，中风中暑，又及一切血证，胎前产后，一切虚证，发热自汗。
按：人参，地下神草，肖似人形，上应摇光，称名君子，乃活人之至宝也，何后世视为畏药而不敢用，用亦不敢多乎？今考古人论用人参，以脉证为据者而详列之，仲景云：病人汗后，身热，亡血、脉沉迟者，下痢、身凉、脉微、血虚者，并加人参。诚有见于无阳则阴无以生，气旺则阴血自长也。东垣云：人参甘温，能补肺中元气，肺旺则四脏之气皆旺。又云：相火乘脾，身热而烦，气高而喘，头痛而渴，脉洪而大者，用黄柏佐人参。孙真人云：夏月热伤元气，大汗大泄，欲成痿厥，服生脉散、肾沥汤三剂，则百病不生。海藏云：肺寒可用，肺热伤肺。肺寒者，脉滞濡行迟，假参之力，通经活血，则元气发生；肺热者，气血激行，不可再加通迅以耗脾气。故凡脉浮而芤濡、虚大、迟缓无力，沉而迟涩、弱细、结代无力者，皆虚而不足，可用也；若弦长紧实、滑数有力者，皆火郁、内实，不可用也。洁古云：喘嗽勿用者，痰实气壅之喘也，若肾虚气短喘促者，必用也。仲景又谓：肺寒而咳勿用者，寒束热邪，壅郁在肺之咳也，若自汗恶寒而咳者，必用也。东垣云：久病郁热在肺勿用者，乃火郁于内，宜发不宜补也，若肺虚火旺、气短自汗者，必用也。丹溪云：诸痛不可骤用者，乃邪气方锐，宜散不宜补也，若里虚吐利及久病胃弱、虚痛喜按者，必用也。节斋云：阴虚火旺勿用者，乃血虚火亢、能食、脉弦而数，凉之则伤胃，温之则伤肺，不受补也；若自汗、气短、肢寒、肺虚，必用也。如此详审可不可，思过半矣！大抵人参补虚，虚寒可用，虚热亦可用，气虚宜用，血虚亦宜用，虽阴虚火动、劳嗽吐血、病久元气虚甚者，但恐不能抵当其补，非不可补也。然贫者不能办，富者吝其值，往往用以分釐计，不知多则宣通，少则壅滞也。又以升麻引，则泻肺、脾中火邪，补上升之气；以茯苓引，则泻肾中火邪，补下焦元气；同黄耆，则助其补表；同白术，则助其补中；同地黄，则补肾，盖人参大气周流，无处不到，在用者斡旋之妙而已。

黄耆  ***************************
味甘，气微温。气薄味厚，可升可降，阴中阳也。有木耆、水耆、绵耆，惟绵耆茎长而软，出泌州绵上者为上品。入三焦、脾、肾、命门经。茯苓为使，恶龟甲、白藓皮。凡使：肺虚，古用蜜炙，不若易之以酒，更达表行滞；下虚，盐水炒。
主虚劳，自汗盗汗，虚喘，肾衰耳聋，太阴疟疾，壮脾胃，泻肺火、心火，去虚热，一切痈疽久败，排脓止痛，大风癞疾，痔瘻，肠风，崩带，胎产前后诸病，及月候不匀，小儿百病。
按：黄耆，甘温，纯阳，乃上中下、内外补虚之圣药。其补三焦、实卫气，与桂同功，特桂则通血脉，能破血而实卫气，耆则专于益也。同人参、甘草，能除燥热、肌热，盖脾胃一虚，肺气先绝，必用耆温肉分，益皮毛、实腠理，不令汗出，以益元气而补三焦也。生者亦能泻火。惟表邪旺者忌用，恐反助邪气；阴虚者少用，恐太升气于表，则内愈虚耗。

白术  ***************************
味甘、苦，气温。味厚气薄，可升可降，阳中阴也。浙术俗呼云头，由粪力滋长，力薄；歙术，俗呼狗头，产深谷，虽瘦小，得土气，力盛。入小肠、心、脾、胃、肾、肝六经。防风、地榆为使，忌桃、李、菘菜、雀肉、青鱼。凡使，米泔水浸之，借穀气和脾；壁土炒之，窃其气助脾；嫌其燥，以蜜水炒之；嫌其滞，以酒炒之。生用泻胃火，尤豁痰、散血、燥湿、利水，人所不知。
主大风，风眩，头痛，目泪出，脾胃虚弱，痰水，痞气，宿滞，心腹胀满，腹中冷痛，皮间风水结肿，风寒湿痹，死肌，利腰脐间血，及自汗，霍乱，泻痢，冷气，痃癖症瘕，食则呕，胃脘痛，安胎，利小便。
按：白术味甘性温，得中宫冲和之气，故补脾胃之药无出其右者。土旺则能健运，故四肢困倦，嗜卧不开目，不思饮食者，食停滞者，有痞积者，皆用之也；土旺则能胜湿，故患痰饮者，肿满者，湿痹者，皆赖之也；土旺则清气善升，而精微上奉，浊气善降，而糟粕下输，故吐泻者不可阙也。《别录》以为利腰脐间血者，因脾胃统摄一身之血，而腰脐乃其分野，藉其养正之力，而瘀血不敢稽留矣。张元素谓其生津止渴者，湿去而气得周流，而津液生矣；谓其消痰者，脾无湿则痰自不生也；安胎者，除胃中热也。又上、中、下，在气主气，在血主血，无汗则发，有汗则止，与黄耆同功。

苍术  ***************************
味苦、辛，气温燥。阴中阳也，可升可降。出茅山者第一。入脾、胃、肺、大小肠经。使、忌同白术。凡使，以糯米泔浸二三日，去油及土、粗皮；亦有用脂麻同炒，以制其燥者。
主除湿，发汗，平胃，安脾，消穀，解诸郁，痃癖症瘕，岚瘴温疟，心腹胀痛，水肿胀满，霍乱，冷痢，痉，疸，风寒湿痹，死肌，湿痰留饮，挟瘀成窠，及脾湿下流浊沥。
按：苍术，宽中发汗，功胜白术；补中除湿，力则不及。大抵卑监之土，宜白术以培之；敦阜之土，宜苍术以平之耳。其解痰、火、湿、食、气、血六郁者，皆因传化失常，不得升降，病在中焦，将欲升之，必先降之，将欲降之，必先升之，故苍术为胃脾要药，能上行发穀气，径入诸经，疏泄胃湿、通行敛涩。佐以香附，能快阴中之气，而下气又速，一升一降，自郁散而平矣。若脾精不禁，小便浊淋不止、腰背痠疼，宜用以敛脾精，精生于穀故也。然入平胃散，去中焦湿，而平胃中有馀之气；入葱白、麻黄之类，则散肉分至皮表之邪；以黄柏、牛膝、石膏引之下行，则祛下焦之湿。惟血虚怯弱，及七情气闷者，慎用，恐耗气血，燥津液，虚火动而痞满愈甚也。

当归  ***************************
味甘、辛，气微温。可升可降，阳也，阳中微阴。生秦蜀，以黄白、气香、肥润为上品。一说秦归力刚，可攻；川归力柔，堪补。入心、肝、脾三经。畏生姜、菖蒲、海藻，恶湿面。凡使，去芦；行表，酒洗；行上，酒渍一宿；血病，酒蒸；痰病，姜汁炒；吐血病，醋炒。
主虚劳寒热，润肠胃、筋骨、皮肤，温疟寒热，头目、心腹诸痛，下痢腹痛，齿痛，足下热而痛，冲脉为病，气逆里急，带脉为病，腹痛，腰溶溶如坐水中，咳逆上气，呕逆，中风，痉，汗不出，湿痹，女人诸血病，胎产前后病，痈疽排脓，止痛生肌。
按：当归，能领昏乱之血各归所当之经，故名当归。所入三经，以心主血、肝藏血、脾裹血主也。头止血，身养血，尾破血，若全用，一破一止，亦和血也。诸病夜甚，尤为要药。成无己曰：脉者，血之府，诸血皆属心。凡通脉者，必先补心益血，故仲景治手足厥寒，脉细欲绝者，用其苦温以助心血。海藏言其味辛散，乃血中气药，故能治咳逆上气，况有阴虚而阳无所附者，以血药补阴，则血和而气降矣。其用甚广，大抵皆随所引药为补泄也。泄泻者，禁用。

甘草  ***************************
味甘，气平。气薄味厚，可升可降，阴中阳也。生川陕，以大径寸而结紧断文者为佳，谓之粉草；其轻虚细小者，皆不及之。入三阴经，一云通入手足十二经。术、苦参、乾漆为使，恶远志，反大戟、芫花、甘遂、海藻，忌猪肉。凡使，长流水蘸湿，炙至热，刮去赤皮；补中，炙用；泻火，生用；下达，用梢；痈肿，用头。
主五脏六腑寒热邪气，肺痿吐脓血，五背生疽疮，解百药毒。
按：甘草，性能缓急，而又协和诸药，使之不争，热药得之缓其热，寒药得之缓其寒，寒热相杂者，用之得其平。仲景附子理中汤用之，恐其僭上也；调胃承气汤用之，恐其速下也；皆缓之之意。小柴胡汤有柴胡、黄芩之寒，人参、半夏之温，用之则有调和之意；建中汤用之，补中而缓脾急也；凤髓丹用之，缓肾急而生元气也，乃甘补之意。又甘者，缓而壅气，非中满所宜，不知能引诸药直至满所，甘味入脾，归其所喜，此升降浮沉之理也。又生用则气平，补脾胃不足，而大泻心火；炙之则气温，补三焦元气，而散表寒，除邪热，去咽痛，养阴血；凡心火乘脾，腹中急痛，腹皮急缩者，宜倍用之。大抵脾胃气有馀，如心下满，及肿胀、呕吐、痢疾初作，皆不可用；下焦药亦少用，恐缓不能达；凡药俱少用，多则泥膈，且缓药力而少效。

生地黄  ***************************
味甘、苦，气平、寒。气薄味厚，沉而降，阴也。生怀庆者，皮有疙瘩，力大。以水试，浮为天黄；半沉为人黄；沉者为地黄，最胜。入心、肾、胞络、肝、小肠经。得清酒、麦门冬良，恶贝母，畏芜荑，忌铜铁器，犯之消肾白发，同萝卜、葱、蒜食耗血。凡使，生者，大寒；日乾者，微寒；火乾者，微温；姜汁浸，则不泥膈。
主补肾水真阴，劳瘦，骨蒸，日哺寒热，凉心火血热，五心潮热，心肺损吐血，肺热咳嗽，衄血，便血，溺血，目昏耳鸣，逐血痹，润大小肠，去胃中宿食，崩中，胎动胎漏，跌折绝筋，牙痛欲脱。
按：生地黄，禀仲冬之气，故凉血有功，阴血赖养，新生瘀去，血受补则筋受荣，肾得之而骨强力壮矣。胎产、劳伤，皆血之愆，血得其养，证因以痊。肾开窍于二阴，血主濡之，二便所以利也。湿热盛，则食不化，地黄去湿热，以安脾胃，宿滞乃消。掌中应心主，痿躄乃脾热，奉君主而清仓廪，两证可瘳矣。实脾药中用二三分，使脾家永不受邪。大抵病人虚而多热者，宜用以滋阴退阳，虚寒禁用。

熟地黄  ***************************
味甘、微苦，气微温。味厚气薄，阴中微阳，沉也。入心、肾、肝经。畏、忌同生。凡使，以酒、姜汁、砂仁拌匀，九蒸九晒用。
主滋肾益精，补五脏内伤不足，填骨髓，长肌肉，去脐腹急痛，病后胫股痠痛，坐而起目[目荒][目荒]无所见，女子伤中胞漏，经候不调，胎产百病。
按：熟地黄为补血上剂。男子多阴虚宜熟，女子多血热宜生。生地黄能生精血，天门冬引入所生之处；熟地黄能补精血，麦门冬引入所补之处。八味丸以之为首，天一所生之源也。四物疗藏血之脏，以之为君，癸乙同归一治也。脐下痛，属肾经，非熟地不能除，乃通肾之要药也。尺脉微者，佐以桂、附，则填精补髓；尺脉旺者，佐以知、柏，则滋阴降火。若痰多气郁入恐窒碍胸膈，当斟酌用之。

天门冬  ***************************
味苦、甘，气平，大寒。气薄味厚，阳中之阴。生各处。根白或黄紫，大如手指，圆实，长三二寸者为佳。入肺、肾经气分。地黄、贝母为使，制雄黄、硇砂。凡使，去皮心。
主泻肺热，止嗽定喘，肺痿，肺痈，血热吐衄，消渴烦热，肺津燥结为症瘕积聚，又通肾气，补五劳七伤。
按：天麦二冬，併入手太阴，驱烦解渴，止嗽消痰。而麦冬兼行手少阴，清心降火，使肺不犯邪，故止嗽立效；天冬兼入足少阴，滋肾助元，全其母气，故清痰殊功。盖肾主津液，燥则凝而为痰，得润剂则化，所谓治痰之本也。若血热侵肺，上气喘促，宜加人参、黄耆为主，则功以相须而成。大抵苦泄滞血，甘助元气，寒去肺热之功为多。但专泄而不专收，中寒肠滑人禁服。

麦门冬  ***************************
味甘、微苦，气平、微寒。阳中微阴。生各处。根黄白色，有须如连珠形。吴地者胜。入肺、心经。地黄、车前子为使，恶款冬花，畏苦参，伏石钟乳。凡使，去心；行经，酒浸。
主肺中伏火，咳嗽，烦渴，血热妄行，肺痿吐脓，心热神昏，及心下支满，虚劳客热，口乾燥渴，羸瘦，短气，身重，目黄，女子经枯、乳闭。
按：麦门冬，凉而能补，补而不泥，凡伤寒劳复，与夫温热病及杂病阴不济阳，而烦热燥渴者，用之以生津液，濡枯而退热，最有奇功。又与地黄、阿胶、麻仁同为润经益血、复脉通心之剂。与人参、五味为生脉散，以人参之甘寒，泻热火而益元气，五味子之酸温，泻丙火而补庚金，麦门冬之苦寒，滋燥金而清水源，天元真气得补，而脉自生矣。馀与天门冬同。

牡丹皮  ***************************
味辛，气寒。阴中微阳。种莳者力微；单瓣红白花者，其根入药最胜。入心胞络、肾经。畏贝母、大黄、菟丝子，忌蒜、胡荽，伏砒。凡使，铜刀去骨，酒拌蒸，日乾用。赤花者利，白花者补。
主和血、生血、凉血，血中伏火，瘀血留舍肠胃，扑损瘀血，血沥腰痛，无汗骨蒸，中风瘈瘲惊痫，时气头痛，痈疮排脓止痛，下部生疮成洞，下月水、胎胞。
按：牡丹皮，入包络、肾经，治无汗骨蒸，与地骨皮入肾、三焦经，治有汗骨蒸稍异。神不足者心，志不足者肾，故肾气丸用之。又治肠胃积血，及吐血、衄血，故犀角地黄汤用之。若血分伏火，即心与包络、肝、肾之相火也，世但治以知、柏，而不知牡丹皮之功更胜。但妇人血崩及经行过期不净，并忌与行血药同用。

何首乌  ***************************
味甘、苦、涩，气微温。生各处。春生苗，叶尖长，相对，藤蔓延竹木墙垣间，夜交合相连，昼分开各指。有二种，雌者淡白，雄者浅红，雌雄并用方效。肝、肾经药。茯苓为使，忌猪血、铁器、无鳞鱼。凡使，竹刀刮去黑皮，米泔浸一宿，晒乾，捣碎，黑豆拌，九蒸九晒用。
主益血气，黑髭发，长筋骨，补精髓，头面风疮，瘰疬，痈肿，五痔，肠风，产后及带下诸疾。
按：何首乌，白者入气分，赤者入血分。肾主闭藏，肝主疏泄，此物气温、味苦涩，苦补肾，温补肝，涩能收敛精气，所以能养血益肝、固精益肾，不寒不燥，功在地黄、天门冬之上，盖气血和则诸疾不生矣。

远志  ***************************
味苦，气温。生山东、河、陕。有二种，小叶者花白，大叶者花红，四月採根。入肾经气分。得茯苓、葵子良，畏珍珠、藜芦。凡使，甘草水浸一宿，去心，日乾用。
主健忘，惊悸，明目，聪耳，胸痹，喉痹，脑风头痛，奔豚，咳逆，长一切痈疽肌肉。
按：远志，功专于强志益精，盖精与志皆肾经所藏，肾藏精，精合志，人盛怒而不止则伤志，志伤则善忘，腰脊不能俯仰屈伸，毛悴色夭，《内经》云：善忘者，上气不足，下气有馀，肠胃实而心肺虚，虚则营卫留于下，久之不以时上，故善忘，是远志肾经药，非心经药也，明矣。其治痈疽，亦补肾之力耳。

川芎  ***************************
（附：马衔、京芎、台芎、抚芎）
味辛，气温。气厚味薄，浮而升，阳也。名马衔者，生庐州，可含止齿血；京芎，生陕西，可疗偏头疼；台州芎，散风去湿；抚州芎，开郁宽胸。若入药，惟生川蜀名雀脑者为忧。乃三焦、胆引经药，入心胞、肝经气分。白芷为使，畏黄连，得细辛止金疮痛，得牡蛎疗头风吐逆。凡使，水洗，略炒。
主一切风、一切气、一切血，及脑风头痛，面上游风，目泪，多涕唾，忽忽如醉，除湿止泻，行气开郁，去瘀生新，调经种子，排脓长肉。
按：川芎，上行头目，下行血海，故清神及四物汤皆用之。能散肝经之风，治少阳、厥阴头痛，及血虚头痛之圣药也；如不愈，各加引经药，太阳羌活，阳明白芷，少阳柴胡，太阴苍术，厥阴吴茱萸，少阴细辛。治湿泻加川芎、麦芽，其应如响。血痢已通而痛不止者，乃阴亏气郁，加川芎佐诸药，气行血调，其痛立止。痈疽诸疮肿痛多用之者，以其入心散火邪也。心腹坚痛、诸寒冷气、疝气多用之者，亦以其入心，助行气血而邪自散也，古人谓为血中气药，信哉。骨蒸、多汗及气弱之人，不可久服，令真气走散，而阴愈虚。又郁在中焦，须抚芎开提清阳之气，气升则郁自降，故抚芎总解诸郁，直达三焦，为通阴阳气血之使，此抚芎所以异于川也。

芍药（赤芍药、白芍药）  ***************************
味酸、苦，气平、微寒。可升可降，阴也。生山谷。单叶者根实，有力；家园茂盛者根虚，力轻。入肝、脾血分，为肺、脾行经药。乌药、没药、雷丸为使，恶石斛、芒硝，畏硝石、鳖甲、小蓟及藜芦。凡使，酒炒；入女人血药，醋炒；治后重，不炒。
主脾虚中满，心下痞，胁下痛，善噫，肺急胀逆，喘咳，血虚腹痛，水泻，下痢腹痛后重，时行寒热，太阳鼽衄，目涩，肝血不足，一切胎前诸疾，白所治也；血痹，坚积疝瘕，目赤，肠风泻血，月闭，痈肿，发背，痔瘻，疮疥，赤所治也。
按：芍药，白者益脾，能于土中泻木；赤者散邪，能行血中之滞。盖白入脾经血分，能泻肝补脾，而赤则专入肝家血分，而一于破散者也。故中满诸症，或脾虚自病，或脾病而流入别经，白芍健脾补中州，收敛犯脾之肝邪，宜诸症自除；若腹痛，亦脾虚而恶邪客之，脾补则中气自和，邪不能留，然止能治血虚腹痛，馀腹痛不治，以其无温散之功也；产后忌用者，产后肝血已虚，不禁再泻，且酸寒能伐生发之气，必不得已，须桂、酒炒之；大抵佐以柴胡、牡丹皮、山栀则泻火而除热燥，佐以生姜、肉桂、乾姜则温经而散寒湿，夏月腹痛加芩，恶寒则加桂，恶热则加黄柏，同参、术则补中气，同川芎则泻肝，同地黄则补阴血。至血痹诸症，或血凝为病，或血热为祟，肝主血，赤芍入肝，散之凉之，又何不瘳之有？但血虚冷而中寒者，俱不可用也。

五味子  ***************************
味酸、咸、辛、苦、甘，气温。气轻味厚，降也，阳中微阴。南北皆有，风寒咳嗽宜南，虚损劳伤宜北。入肺经气分、肾经血分。苁蓉为使，恶萎蕤，胜乌头。凡使，宜捣碎入煎，则五味具；补药，捣碎蜜蒸用；嗽药，生用。
主暖水脏，强阴益精，喘嗽，燥咳上气，止渴止泻，敛汗，明目，奔豚冷气，水肿，心腹气胀，止呕逆，生阴中肌。
按：五味子，上滋肺，下补肾，中和脾，乃生津之要药。有服之反致虚热者，邪气未散，收补太骤也。有痰佐以半夏，喘佐以阿胶，但分两少不同耳。又黄昏嗽，乃火气浮入肺中，不宜用凉药，宜五味子、五倍子敛而降之。若痧疹初发，一切停饮，肝气、肺热应用黄芩泻热者，皆禁用。

石菖蒲  ***************************
味辛、苦，气温。取生水石间，剑脊、瘦根，一寸九节者；若生池泽，肥大节疏，勿用。入心、脾经。秦艽、秦皮为使，恶麻黄，忌饴糖、羊肉，犯铁器，令人吐逆。凡使，铜刀刮去黑硬节一重，以嫩桑条拌蒸，日乾用。其泥菖、夏菖，形黑味腥，不可用。
主开心孔，通九窍，咳逆上气，心腹冷痛，霍乱转筋，心积伏梁，风寒湿痹，出声音，罯耳痛，祛鬼气，妇人血海冷败，安胎漏，杀诸虫，疗恶疮、疥癣。
按：菖蒲辛芳，故九窍之疾可通；苦温燥湿辟寒，故痹疮之疾可治。然辛芳太甚，年壮心孔昏塞者用之得宜，若心劳神耗者少用。士瀛云：下痢禁口，虽是脾虚，亦热气闭隔心胸所致，俗用木香失之温，山药失之闭，惟参苓白术散加石菖蒲，粳米饮调下，或用参、苓、石莲肉，少入菖蒲服之，胃次一开，自然思食，亦取其通窍也。

续断  ***************************
味苦、辛，气微温。生川陕。茎方，叶似苎，对生，根状如鸡脚，节节断，皮黄皱，折之有烟尘起者为真。入肝、肾经。地黄为使，恶雷丸。凡使，横锉，去向里硬筋，酒浸一宿用。
主补五劳七伤，泄精，尿血，小便数，腰疼脚软，关节缓急，症结瘀血，肿毒，乳痈，瘰疬，金疮，胎产，崩带，跌扑损伤。
按：续断，能行血又能止血，宣中有补。治血痢以平胃散五钱、续断一钱二分，煎服，必效。

蒺藜（白蒺藜、刺蒺藜）  ***************************
有二种：一种同州沙苑白蒺藜，形如羊肾，圆而细，色如绿豆，嚼之作豆腥气，味甘，气温；一种秦州刺蒺藜，布地而生，结芒刺，味苦、辛，气微温。入肝、肾经。乌头为使。凡使，炒去刺，酒蒸用。
主恶血，症结积聚，喉痹，身体风痒，头痛，目赤生翳，痈肿，催生，堕胎，发乳，带下，刺所治也。咳逆伤肺，肺痿，水脏冷，遗沥，泄精，溺血，白所治也。
按：刺蒺藜，感地中阳气所生，入肝而主血主风，故治恶血诸疾。白蒺藜，感马精所生，入肾益精，故治咳逆诸症，亦各从其类也。

石斛  ***************************
味甘，气平。阴中之阳，降也。生各处。取石上生者，折之有肉，中实；或以物盛挂屋下，频浇以水，经年不死。若栎木上生者，折之如麦秆，中虚，不可用也。脾、胃、心、肾、命门药。恶巴豆、凝水石，畏殭蚕、雷丸。凡使，去根、头，酒浸，蒸，焙乾用。
主补内绝不足，平胃气，暖水脏，除脚膝疼，骨中久冷，逐皮肤风痹，痈疽排脓。入姜，水煎代茶，甚清肺补脾。
按：石斛，助肾不伤于热，平胃不伤于燥，中和之品也。

牛膝  ***************************
味苦、酸，气平。生怀庆。茎方有节，叶对生，似苋，叶长而尖，大者为雄，青细者为雌，以雄为胜，各处之（注：处下原为「上」字，义不可解，改）牛膝不堪用。助十二经脉。恶龟甲，畏白前，忌牛肉。凡使，去头芦，酒浸；下行，生用。
主病见论。
按：牛膝，能引诸药下行，筋骨痛风在下者加用之；上焦药中勿用。大抵得酒则能补肝肾，生用则能去恶血。其治腰膝骨痛、足痿、阴消失溺、久疟、伤中少气诸病，是取其补肝肾也；其治症瘕、心腹诸痛、痈肿恶疮、金疮折伤、喉齿、淋痛、尿血、经候胎产诸病，是取其去恶血也。

香附子  ***************************
味苦、甘，气微寒。气厚于味，阳中阴也。交州者，大如枣；近道者，根如箸头大；叶似三稜，根若附子，多毛，气香。入肝、三焦经，能兼行十二经气分。得乌药良。凡使，用秆火烧去毛，入石臼捣净，忌铁器。气病，略炒；血病，酒煮；痰病，姜汁煮；下虚，盐水煮；血虚有火，童便煮；积聚，醋浸炒；生则上行胸膈、外达皮肤；熟则下走肝肾，外彻腰足。
主利三焦，解六郁，消痰食，散风寒，行血气，止诸痛，霍乱吐泻，脚气，肾气，膀胱冷气，痈疽疮疡，崩漏，带下，月候不调，胎前产后，多怒多忧百病。
按：香附治膀胱、两胁气妨，心忪少气，是能益气，乃血中之气药也；治崩漏，是能益气而止血也；逐瘀血，是推陈也。正如巴豆治大便不通，而又止泄泻同意。得参、术，则补气；得归、地，则补血；得木香，则流滞和中；得檀香，则理气醒脾；得沉香，则升降诸气；得川芎、苍术，则总解诸郁；得栀子、黄芩，则能降火热；得茯神，则交济心肾；得茴香、破故纸，则引气归元；得厚朴、半夏，则决壅消胀；得紫苏、葱白，则解散外邪；得三稜、莪荗，则消磨积块；得艾叶，则治血气、暖子宫，诚气病之总司，女科之主帅也。俗云耗气，其说大非，若月事先期者，法当凉血，又不可误犯。

附子（附：乌头、乌头附子尖）  ***************************
味辛、甘，气温、大热。可升可降，阳中之阳。有大毒。蜀之棉州人种莳而生，须择顶圆正、节角少、色花白、重一两者。本心胞、三焦、命门药。恶蜈蚣，畏防风、黑豆、绿豆、甘草、人参、乌韭、童便、犀角，忌豉汁；得蜀椒、食盐，下达命门。凡使，去皮尖并脐，以童便浸软切片，用生姜片分夹，外用面包，灰火炮，闻姜香为度；如外黄内白、劣性尚存，再薄切炒，令表里皆黄，仍童便浸少许时，取用。又陶氏制法：去皮脐，姜汁、盐水各半瓯，入砂锅紧煮七沸，次用甘草、黄连各半两，加童便缓煮一时，埋地下一日夜，曝乾用。
主脏腑沉寒，三阴厥逆，除脾湿，补下焦阳虚，胃寒蛔动，督脉为病，脊强而厥，伤寒阴毒，寒疝，中寒中风，风寒咳逆，寒湿痿躄，腰脊膝痛，脚痛，霍乱转筋，暴泄脱阳，脾泄，喉痹，寒疟，瘴气，呕哕，翻噎，破症瘕积聚，痈疽不敛，久漏冷疮，慢惊，通月水。
按：附子，浮、中、沉无所不至，能引补气药行十二经，追复散失之元阳；引补血药入血分，滋养不足之真阴；引发散药开腠理，驱逐在表之风寒；引温暖药直达下焦，祛在里之冷湿。又须知热因寒用之法，热药冷饮，下咽之后，冷体既消，热性自发，而拒格之患免矣！又须知急用之法：伤寒直中三阴，或过服寒药变阴，或杂病中寒，外虽显有假热之症，但脉沉细无力，急须用之，若迟疑日久，阴极阳竭，用亦无及矣。然附子有斩关夺命之能，性但走而不守，得乾姜则热而守也；补药多滞，少加附子引导，则不滞也，用者见确心灵，百发百中矣。
附：乌头，即附子母。主助阳退阴，功同附子而稍缓。
附：乌头附子尖，主为末，茶服半钱，吐风痰癫痫。
按：乌头、附子用尖，取其锐气，直达病所尔。

天雄  ***************************
味辛，气温。有大毒。比附子而形长，须取重两半、有象眼者。远志为使。凡使，同附子。
主大风，头面风，寒湿痹，历节疼痛，背脊伛偻，胸膈痰水，气喘促急。馀同乌、附。
按：天雄、乌、附皆补下焦命门之药，补下亦以益上，故头面主之。若上焦阳虚，即属心肺之分，当用参、耆矣。且乌、附、天雄之尖，皆向下生，其气下行可知。

肉苁蓉  ***************************
味甘、咸，气微温。生陕西。取肉厚而紧者佳。肾经血分药，亦入心、肾、命门。凡使，酒浸，刮去浮甲及心中白膜，如竹丝草样，不尔，令人上气不散；或酒蒸、酥炙用。忌铁器。须防嫩松梢盐润伪充。
主五劳七伤，除茎中寒热痛，暖腰膝，祛膀胱邪气，起阳事，女子绝阴不孕，崩中，带下，阴痛。
按：肉苁蓉性温，为浊中之浊，补命门相火。丹溪云：属□，而有水与火，能峻补精血，骤多用之，反滑大便。好古云：服以治肾必妨心。皆虑其力之猛也。

巴戟天  ***************************
味辛、甘，气微温。生蜀者良。须防山葎根假充。肾经血分药。覆盆子为使，恶丹参。凡使，盐水煮，去心用。
主补血海，起阴痿，止梦泄，小腹及阴中相引痛，头面游风，水胀，脚气。
按：巴戟天，滋长元阳，为肾虚要药。其兼散邪者，亦根本既固，水升火降，何邪之敢入，何邪之敢留耶？惟命门火旺者忌之。

胡卢巴  ***************************
味苦，气大温。纯阳。生诸番，盖其国芦菔子也；岭南亦种。入命门药。凡使，水淘净，酒浸一宿，日乾，蒸熟或炒用。
主肾虚冷，腹胁胀满，面色青黑，同附子、硫黄用；膀胱气上下走痛，同茴香、桃仁用。
按：胡卢巴，气温，纯阳，凡元阳不足，冷气潜伏，不能归元者，不可缺也。

琐阳  ***************************
味□，气温。生陕西。琐，数也。服之，阳数举，故名。入肾经。凡使，酒润，焙用。
主补阴气，益精血，治腰膝痿弱；虚人大便燥结者，啖之可代苁蓉。

覆盆子  ***************************
味甘、酸，气平。生各处。牵藤而生，外如荔枝，大如樱桃，软红而黯；若鲜红者，则树生之悬钩也，功亦不同。入肾经。凡使，捣作薄饼，晒乾，以酒拌蒸用。
主益肾脏，缩小便。
按：覆盆子，强肾无燥热之偏，固精无凝滞之患，补益与桑椹相同。

仙茅  ***************************
味甘、辛，气温。有毒。生浙、蜀。根独、茎直，旁附细根，内肉黄白、多涎，外皮粗、褐色，八月採。入心包，肝经。凡使，竹刀刮切，糯米泔浸去赤汁，酒拌蒸，或乌豆水浸一宿，亦可。
主一切风气，暖腰脚，益阳道，补三焦命门，及心腹冷气不能食。
按：仙茅，甘能养肉，辛能养肺，苦能养气，咸能养骨，滑能养肤，酸能养筋，宜和苦酒服之自效。惟阳弱精寒、禀赋素怯者宜之，否则，反动相火，而成大害。

淫羊藿  ***************************
味辛，气温。三枝九叶，凌冬不调，以生处不闻水声者佳。胃、大肠、三焦、命门药。山药为使，得酒良。
主阴痿绝伤，茎中痛，女子绝阴无子，老年昏耄，中年健忘，一切冷风劳气，筋骨拘挛，四肢不仁，瘰疬，赤痈，下部疮，洗之出虫。
按：淫羊藿，甘温益阳气，辛则走而能补，同白蒺藜、枸杞、苁蓉、五味、牛膝、山茱萸为补真阳妙剂。

菟丝子  ***************************
味辛、甘，气平。生近道，冤句者胜。夏生苗，初如细丝遍地，不能自起，得他草梗则缠绕而生，结子不甚分明，如碎黍米粒。又色黄、细者，名赤纲；色浅、大者，名菟虆，功力俱同。入肾经。山药、松脂为使，得酒良。凡使，水淘洗去沙土，次以酒浸二三日，杵烂，捏成薄饼，日乾，研末。
主强阴，坚筋，腰疼，膝冷，茎中寒，精自出，溺有馀沥，口苦燥渴，寒血为积，补肝脏风虚，久服明目。
按：菟丝子中和，凝正阳之气而结也。五味之中，惟辛通四气，复兼四味。《经》曰：肾苦燥，急食辛以润之，菟丝子之属是也。与辛香燥热之辛迥别，功多于北方，故为固精首剂。

蛇床子  ***************************
味苦、辛、甘，气平。入命门、三焦经气分。恶牡丹皮、巴豆、贝母。凡使，入洗汤，生用；入丸散，以布包挼去皮壳，取净仁，微炒用。
主四肢顽痹，浴男子阴，去风冷，益阳事，缩小便，去阴汗，湿癣，妇人子脏冷，阴中肿痛，赤白带下，煎汤浴大风身痒。
按：蛇床子，苦除湿，温散寒，辛润肾，甘益脾。主男妇一切虚寒湿所生之病，世贱而不用何也？

狗脊  ***************************
味苦、甘，气平，微温。生各处。叶小而圆，有赤脉，节疏茎大，直上，有刺，根凸凹巃嵸，如羊角强。一种黑色，一种有金黄毛。俱入肾经。萆薢为使。凡使，火燎去须，酒炒用。
主肾气虚弱，风寒湿痹，腰膝软弱，骨节作痛，老人失溺不节，女子伤中，关节重，淋露少气。
按：狗脊，苦燥湿，甘益血，温养气，诸病皆肾虚所致，肾之气血得补，故筋骨之病自愈。又入膀胱治湿，故又主周痹，女子诸病。

益母子  ***************************
味辛、甘，气微温。春初生苗，如嫩松，茎方，叶如艾而背青，有尖歧，节节生穗，丛簇抱茎，四五月有红花、有白花二种，每萼内有子四粒，三稜，褐色。心胞络、肝经药。凡使，微炒，舂，簸去壳，取仁用。
主补中益气，明目，益精，养肝益心，止渴，润肺，疗血逆，大热，头痛，心烦，女人胎产，调经。
按：益母子，活血顺气，有补阴之功，故名益母。服此则胎前无滞，产后无虚，以其辛散兼润，行中有补也。时珍曰：予以之同四物、香附诸药，治女人诸病，获效甚多，盖包络生血，肝藏血，此物能活血补阴，故益精调经也。东垣言：瞳子散大者禁用，为其辛温主散，能助火也。当归虽辛温，而兼苦甘能和血，故不禁之。予谓目得血而能视，茺蔚子行血甚捷，瞳子散大，血不足也，故禁之，非助火也，血滞病目则宜之，故曰明目。

黄精  ***************************
味甘，气平。生山谷。叶似竹而不尖，对节而生，根横行，如嫩生姜而黄色，四月开青白花，如小豆花，子白如黍粒，八月採。世云：黄精与钩吻相似，不知钩吻蔓生，叶如柿叶，殊非此类。
主补脾胃，润心肺，除风湿，耐寒暑，助筋骨。
按：黄精，受戊己之淳气，故为补黄宫之胜品。土者，万物之母，母得其养，则水火既济，木金交合，诸邪自去，百病不生，若用治病则非所急也。


卷之二·草部  ——————————————————————————————————————————————————————————————————————————————————————————

缩砂仁  ***************************
味辛，气温。浮也，阳也。生南地。一团八隔，粒如草豆蔻微小，形如砂，微黑色。入肺、脾、胃、大小肠、膀胱、肾七经。凡使，慢火炒，刮去皮，取仁，捣碎用。
主暖胃，消化酒食，心腹中虚冷痛，霍乱转筋，呕吐，水泻，赤白痢，休息痢，气痢，肾积奔豚，脾胃气结滞不散，寒饮胀痞，噎膈，咽喉、口齿浮热，胎动腹痛。
按：缩砂属土，味辛气烈，故能醒脾胃结滞之气，又引诸药归宿丹田，和合五脏冲和之气。又辛润肾燥，同地黄蒸用，取其达下，但病由火热，非属寒气者，不宜服。

肉豆蔻  ***************************
味辛，气温。生岭南。似草豆蔻而圆小，皮紫紧薄，油色、肥实者佳。入胃、大肠经。凡使，糯米粉裹，入糠火煨熟，去粉用。勿犯铁器。
主温中，消食，下气，脾胃虚冷，冷热虚泄，心腹胀痛，霍乱，痰饮呕沫，心腹虫痛，赤白痢，中恶，鬼气，小儿伤乳泄泻。
按：肉豆蔻，理脾胃，治吐利，土喜暖而爱芳香也。下气者，脾得补而善运化，气自下化，非若陈皮、香附之快泄。其肠胃有热，胃火齿痛，滞下初起，均忌。

白豆蔻  ***************************
味辛，气大温。味薄气厚，轻清而升，阳也。生广南。草形如芭蕉，叶似良姜，子圆，大如牵牛子，壳白厚，仁如砂仁。入肺、胃经。凡使，去皮，炒用。
主散肺中滞气，积冷气，止吐逆反胃，消穀下气，疟疾寒热，白睛翳膜，解酒毒。
按：白豆蔻，别有清高之气，散胃中冷滞，益膈上元阳，能消能磨，流行三焦，营卫一转，诸症自平。但病不因寒者忌之。

草豆蔻  ***************************
味辛，气温，涩。阳也，浮也。生建宁。大如龙眼，形微长，皮黄薄而稜峭，仁如砂仁；生滇广者，长大如诃子，皮黑厚而稜密，子粗而辛，臭如斑蝥气，俗云草果者，即此种也。入脾、胃经。凡使，面裹，糠火煨熟，去皮用。
主一切冷气，心腹痛，心胃痛，及呕吐，霍乱，瘴疠，寒疟，泄痢，反胃，痞满，痰饮积聚，去口臭气，杀鱼肉毒。
按：草豆蔻，辛能破滞，香能入脾，温能祛寒燥湿。寒客中焦，饮食不消，藉其清高之气，可与木瓜、乌梅、缩砂、益智、曲糵、甘草、生姜同用。若热郁则不可用，恐积温成热，而伤肺损目也。

益智仁  ***************************
味辛，气温。生广南。皮白，核黑而小者佳。入肺、脾，亦入肾经。凡使，去壳，取仁，研碎用。
主冷气腹痛，客寒犯胃，心气不足，梦泄，便沥，夜多小便，及人多唾。
按：益智仁，香燥而收敛，非专于开通者也。古人进食药中，用于土中益火。在集香丸则入肺，在四君子汤则入脾，在大凤髓丹则入肾，三脏互有子母相关之义。多服亦耗神气。

荜茇  ***************************
味辛，气大温。浮也，阳也。生波斯、岭南竹木内。苗作丛，高三四尺，叶青圆，阔二三寸，面光而厚，三月开白花，七月结子如小指大，长二寸许，青黑色，如桑堪而长。入胃、大肠经。凡使，去挺用头，醋浸一宿，焙乾，铜刀刮去皮粟子令净，免伤肺上气。
主温中，下气，痰饮，呕逆，醋心，偏头痛，牙痛，鼻渊，气痢，补腰脚，治阴疝。
按：荜茇，走肠胃，冷气呕吐，心腹满痛者，宜之。得诃子、人参、桂心、乾姜，治脏腑虚冷，肠呜，神效。多服，走真气，令人肠虚下重。

高良姜  ***************************
一名红豆蔻味辛、苦，气大温。纯阳，浮也，生高良州。春生，茎叶如姜，形细小而紧，入脾、胃经。凡使，炒用。
主胃中冷，霍乱腹痛，恶心，呕清水，泻痢，反胃，瘴疟。
按：高良姜，辛热，纯阳，治病取其暖胃温中，散寒祛冷之功也。与香附成末，治心口一点痛，尤妙。

骨碎补  ***************************
味苦，气温。生山谷石上者良。入肾经。凡使，铜刀刮去黄赤毛，细切，蜜拌润，蒸晒。急用，焙乾。
主破血，止血，补伤折骨碎，疗骨中毒气，血风疼痛，肾虚齿痛，耳鸣，久泄，亦入妇人血气药。
按：骨碎补，得阴气为多，所治诸症，皆入肾强骨之功。但不宜与风燥药同用。

补骨脂  ***************************
味辛，气大温。生广南。子圆扁而绿。入心包络经。凡使，酒微炒；止泄，面炒；补肾，麻子仁炒。
主五劳七伤，风虚冷，腹中冷，腰疼，膝冷，肾冷，精流肾泄，囊湿，诸冷痹顽，止小便，及妇人血气，堕胎。
按：破故纸属火，收敛神明，能令心包之火与命门之火相通，故元阳坚固，骨髓充实，涩以治脱也。胡桃属木，润燥养血，血属阴，恶燥，故油以润之，佐以破故纸，有木火相生之妙，故语云，破故纸无胡桃，犹水母之无虾也。孙真人言，补肾不若补脾；许叔微言，补脾不若补肾。肾气虚则阳气衰劣，不能熏蒸脾胃，脾胃气寒令人胸膈痞塞，不能进食，迟于运化，或腹胁虚胀，或呕吐痰诞，或肠鸣泄泻。《济生》二神丸治脾胃虚寒泄泻，谓是釜中无火，用破故纸补肾，肉豆蔻补脾，加木香以顺气，使之斡旋空虚，仓廪自能受物，屡用取效，不可不知。

萎蕤  ***************************
味甘、辛，气平。生各处。茎干与黄精相同，根横生，柔韧，大如指，长一二尺，色黄，多须。凡使，水洗，竹刀刮去皮，蜜水蒸，焙乾用。
主风温自汗灼热，天行狂热，劳疟寒热，及虚劳客热，头痛，目痛，眦烂泪出，腰膝冷痛，茎中寒，风淫四末，风热湿毒。
按：萎蕤，禀清和之气，得稼穑之甘，故能滋益阴精，增长阳气。一切不足之症，用之可代人参，譬诸盛德之人，无往不利。奉议用治风温，亦以其能去风热与湿也。

紫菀  ***************************
味苦、辛，气温。生各处。其生布地，花紫色，本有白毛，根甚柔细。入肺、胃经。款冬花为使，恶天雄、瞿麦、藁本，忌雷丸、远志，畏茵陈蒿。凡使，去芦，蜜水浸一宿，焙乾用。
主肺积息贲，咳逆上气，唾脓血，胸中寒热结气，劳气虚热，痿躄，小儿惊痫。
按：紫菀，苦入心，泄上炎之火；辛入肺，散结滞之气，行气养血，专治血痰，为血痨要药。

款冬花  ***************************
味辛、甘，气温。阳也。生山峡、山谷水旁。叶大如葵，根下出花如菊，不顾冰雪，最先百草。入肺经。杏仁为使，得紫菀良，恶玄参、消石、皂荚，畏贝母、辛夷、麻黄、黄耆、黄芩、黄连、青葙子。凡使，去枝土，甘草水浸一宿用。
主咳逆痰喘，连连不绝，肺痿，肺痈，喉痹，惊痫，除烦，消痰，明目。
按：款冬花，凌冬不调，性虽纯阳，却不燥热，故能轻扬上达至高之府，为温肺治嗽之要药。有以花烧烟，用管吸满口而咽之者。

夏枯草  ***************************
味苦、辛，气寒。生各处。冬至后，叶对节生，有细齿，茎微方，三四月作穗，长一二寸，穗中开淡紫小花，有细子四粒。入肝经。土瓜为使。
主寒热、瘰疬、结气、目珠夜疼。
按：夏枯草，至夏至阴生便枯，其性纯阳，有补养厥阴血脉之功，故虚而寒热者可退，气之结者可散，目夜痛而寒治不效者，立瘳也。

玄胡索  ***************************
味辛、苦，气温。形似半夏，色黄。入脾、肺，又入肝经。凡使，炒用。
主善理气痛，心与小肠、肾腰诸气痛，及膜外气块，腹中结块，活血调经，崩淋，落胎，扑损瘀血。
按：玄胡索，能行血中气滞，气中血滞，故治一身上下气痛，乃治血化气要剂。往往独行多功，杂以他药便缓。若崩中淋露，利守不利走，非同大补气血药用不可。

木香  ***************************
味苦、辛，气温。味厚于气，降也，阴中阳也。出外番。形如枯骨，苦口黏牙者真。凡使，勿见火，水磨和服。
主心腹一切气，膀胱冷痛，呕逆，霍乱，泄泻，温疟，痢疾，九种心痛，消食积，女人血气刺心痛，安胎。
按：木香，三焦气分之药，能升降诸气。诸气膹郁，皆属于肺，故上焦气滞用之者，金郁则泄之也；中气不运，皆属于脾，故中焦气滞用之者，脾胃喜芳香也；大肠气滞则后重，膀胱气不化则癃淋，肝气郁则为痛，故下焦气滞用之者，乃塞者通之也。丹溪谓：行肝气者，盖苦入心，辛入肺，心肺气调而肝家郁火自伏，便无攻冲拂逆之患，非肝气之自行也。肺虚有热及阴虚内热者，禁用。

萆薢  ***************************
味苦、甘，气平。出江北各处。蔓生，苗叶似山药，茎有刺，根长、硬，似商陆而坚，取白实者胜。胃、肝经药。薏苡仁为使，畏大黄、柴胡、前胡。凡使，酒浸，或盐水炒用。
主膀胱有宿水，腰背痛强，腰脚瘫缓，阴痿，白浊，茎中痛，风寒湿周痹，恶疮不瘳，肠风痔漏。
按：萆薢，入肝祛风，故能理风与筋之病；入胃祛湿，故能理浊与疮之病。古人或称其挕溺之功，又称其逐水之效，盖肾为闭蛰封藏之本，肾气强旺，收挕得令，妄水自无容留之地。且善清胃家湿热，故能去浊分清，杨氏革薢分清饮，正此意也。又小便频数，便时茎内痛者，必大腑不通，水液只就小肠，大腑愈加燥竭，甚则身热心躁，此病或因酒色，或过食厚味，则腐物瘀血之类随虚入于小肠，与淋涩之痛不同，宜萆薢一两，盐水炒，为末，煎服，使水道转入大肠，仍以葱汤频洗穀道，令气得通，则小便数与痛自减也。

土茯苓  ***************************
味甘、淡，气平。生各处。蔓生如蓴，茎有细点，叶不对生，如大竹叶，根若鸡子，连缀而生，色白者佳。入胃、肝经。忌茶，得川椒、皂角良。
主健脾胃，强筋骨，去风湿，利关节，止泄泻，治拘挛骨痛，恶疮，痈肿，解汞粉、银朱毒。
按：土茯苓，长于去湿，不能去热，脾湿去则营卫从，筋脉柔，肌肉实，而拘挛、痈漏愈矣。如淫邪之人，多病杨梅疮，其症多属厥阴、阳明二经，而兼乎他经，邪之所在，则先发出，如兼少阴、太阴则发于咽喉，兼太阳、少阳则发于头目之类，医用轻粉劫剂，五七日即愈，毒气窜入经络、筋骨之间，遂成挛痛、痈肿痼疾，惟土茯苓为二经本药，况当病久之后，热衰气耗，湿郁为多，用之未有不奏效者。若初起肺热便闭，又不宜也。

甘菊花  ***************************
（附：苦薏）
味甘、微苦，气平、寒。可升可降，阴中微阳。生山野间，味苦、茎青，名苦薏，勿用。宜家园、味甘、茎紫者。入肺、脾、肝、肾四经。桑根白皮为使。凡使，叶、根、茎并同。
主诸风头眩，脑骨疼痛，腰痛，湿痹，养目血，去翳膜，又主肝气不足。
按：菊花，属金与水，能益金水两脏，补水所以制火，益金所以平木，木平则风息，火降则热除，用治诸风头目，其旨深微。黄者，入金水阴分；白者，入金木阳分；红者，行妇人血分。

艾叶  ***************************
味苦，气微温。可升可降，阳也。出蕲州者胜。入脾、肝、肾经。香附为使。凡使，煎宜新鲜，灸宜陈久。
主灸百病，温中、逐冷、除湿。止吐血，带下，霍乱转筋，痢后寒热，治心腹痛，鬼气，蛇虫，下部䘌疮，安胎，暖子宫。
按：艾叶，生温熟热，可取太阳真火，可回垂绝元阳，服之则走三阴，而逐一切寒湿；灸之则透诸经，而治百种病邪。艾附丸治心腹、少腹诸痛，调女人诸病；胶艾汤治虚痢，及妊娠、产后下血，均有奇功。但诸病不由风寒者，忌之。

牛蒡子（附：根、茎、叶）  ***************************
味辛，气平。阳中之阴，升也。生各处，叶似芋叶而长，实似葡萄核而褐色，壳类慄球多刺。入肺经。凡使，微妙，捣碎用。
主润肺，散气，利咽膈，去腰膝滞气，皮肤风湿瘾疹，消斑疹，丹毒，出痈疽头。
按：牛蒡子，通十二经，为散风、解毒、除热之要药。惟寒而滑泄者，勿用。
附：根、茎、叶：味苦，气寒。主蒸热（注：原作「熟」，显误，改），疗伤寒寒热，汗出，中风面肿，消渴，热中，逐水。入盐少许，封疔肿，敷金疮；作浴汤，去皮间习习如虫行风。

金银花  ***************************
味甘，气小寒。生附树墙，凌冬不调，蔓藤多左缠，四月开花，初白久黄。入肺、脾经。
主诸肿毒、痈疽、疥癣、杨梅疮，兼治血痢，胀满，风湿气。
按：忍冬，茎、叶、花功用皆同，人知其消毒之功，而昧其除胀、解痢、去风之用。

钓藤  ***************************
味甘、苦，气微寒。藤长八九尺，叶细长，节间刺如钓钩，故名。心包络，肝经药。凡使，用钩。
主头旋目眩，小儿寒热，十二惊痫。
按：钓钩藤，入手足厥阴。足厥阴主风，手厥阴主火，诸病皆肝风、相火所为，钓藤通心包于肝木，则风静火息，而诸症自除。

苍耳子  ***************************
味苦、甘，气温。有小毒。生各处。叶青白似胡荽，白花，细茎，蔓生，子比桑椹短小，刺多。入肺经。忌猪、马肉，米泔。凡使，炒熟，捣去刺；或酒拌，蒸用。
主头风，风湿周痹，四肢拘挛，恶肉死肌，瘰疬，疥疮，大风，鼻渊，牙疼，及久疟，水肿。
按：苍耳，禀春气发生而升，有通顶门脑盖之功，为祛风燥湿之药。根、叶捣汁，同小便饮，去疔肿如神。

藿香  ***************************
味辛、甘，气微温。味薄气厚，可升可降，阳也。生岭南。二月生苖茎，梗方中虚，叶似茄叶而小，七月採；市家多搀棉花叶、茄叶假充，不可不辨。肺、脾经药。凡使，去土，用叶、梗。
主温中快气，止霍乱，除吐逆，消风水毒肿，辟恶气，瘴气，祛疟，进食，口臭煎汤漱之。
按：藿香，辛温入肺以调气，甘温入脾胃以和中，故入发表药则快气，入补脾药则益气，入顺气药则理肺滞，有清上治中之功。

泽兰  ***************************
味苦、辛，气微温。阴中之阳。水泽多生，出土便分枝梗，苗高二三尺，紫节，方茎四稜，叶如菊而尖长，对生有毛，但不光润，七八月开紫白花。脾、肝经药。防己为使。
主破瘀血，消症瘕，治水肿，通小便，涂痈疮，妇人血沥腰痛。
按：泽兰、兰草，气香而温，味辛而散。脾喜芳香，肝宜辛散，脾气舒则三焦通利而正气和，肝郁散则营卫流行而病邪解。兰草走气道，能散郁积陈久之气，故利水道，除痰癖，杀蛊，辟恶，消渴，胆瘅资为良药；泽兰走血分，故治水肿，涂痈毒，破瘀血，消症瘕，而为妇人要药。总是泄热、和血，行而带补之能也。虽同一类，而功稍殊。

兰草  ***************************
味辛、甘，气平、寒。与泽兰一类二种，但茎圆节长，叶光有歧，稍异。
主病见前。

旋覆花（一名金沸草）  ***************************
味咸、甘，气温。丛生各处深谷。大似红蓝而无刺，叶似柳，六月开花如菊，色黄如金。入肺、肝、大肠、膀胱四经。凡使，去蕊、壳、皮、蒂，蒸熟，晒乾用。
主胸上痰结，唾如胶漆，心胸痰水，膀胱留饮，风气水肿，惊悸，呕吐，湿痹，死肌，利大肠，伤寒汗、吐、下后心下痞坚，噫气。
按：旋覆花所治诸病，软坚、行水、下气、通血脉而已。走散之性，稍虚者禁用。仲景用治伤寒痞坚噫气，《活人》谓当先服理中丸者，盖人必中虚，而后病此，故必以理中丸先固中宫，恐旋覆下气急速，而中气受伤，诚有深意也。

灯心草  ***************************
味甘、辛、淡，气平、寒。生泽地。丛生，茎圆细而长直。入心、小肠经。凡使，以粳米粉浆染，晒乾，研末，入水澄之，用浮者。
主降心火，利水道，通五淋。又烧灰，吹喉痹；嚼烂，傅破伤出血。

紫草  ***************************
味苦、甘，气平、寒。生各处。苗似兰香，茎赤节青，二月开紫白花，须未花时採根，头有白毛如茸。凡使，去头须，一斤用黄蜡二两，溶，拌蒸，待水乾用。
主利九窍，通水道，疗肿胀满痛，五疸，卒淋涩痛，伤寒时疾，痘疹不出，面皶，恶疮，瘑癣。
按：紫草，其功长于凉血活血，利大小肠，故痘疹欲出未出、血热毒盛、大便闭者用之；已出，而紫黑、便闭者亦可用；若已出而红活，及白陷、大便利者，均忌。

白及  ***************************
味苦、辛，气平、微寒。多出石山。苗高尺许，叶青，两指大，茎端生一苔，花开紫红色，实熟黄黑，根如菱米，节间有毛。紫石英为使，恶理石，畏杏仁，反乌头。
主止肺血，血痢，风痹，赤眼，症结，温疟，肠风，发背，瘰疬，痔瘻，白癣，疥虫，扑损，刀箭、汤火疮。
按：白及，性涩而黏，得秋金之令，故入肺止血，治疮生肌也。凡吐血者，令吐在水盆内，浮者，肺血也；沉者，肝血也；半浮半沉者，心血也，各随所见，以羊肺、羊肝、羊心煮熟，蘸食之，久而神效。鼻衄不止，白及为末，津调涂山根，尤效。

马鞭草  ***************************
味苦、辛，气微寒。有小毒。村墟、陌路甚多。苗叶似菊，高二三尺，茎圆，抽四五穗，花紫，穗较鞭稍不异，故名。入肝、肾经。
主积血成症结瘕，久疟发热，俱捣汁，熬饴，空心服。并涂金疮、痈肿、下部䘌疮。
按：马鞭草，凉血，破结之药，治北人疟病，极效。

龙胆草  ***************************
味苦、涩，气大寒。气味俱厚，沉而降，阴也。山野俱有。苗高尺余，茎似小竹枝，叶似龙葵略尖，根同牛膝，短而更苦。入肝、胆经气分。赤小豆为使，恶地黄。凡使，铜刀去须，甘草浸一宿用。
主胃中伏热，除下部湿热之肿，泻膀胱火，益肝胆气，疗咽喉痛，口疮，时疾，热黄，热痢，睛赤肿胀，瘀肉痈肿，去肠中小虫，小儿壮热，骨热，惊痫。
按：龙胆草与防己，凡湿热在中下，非此不除。酒浸则上行、外行，眼疾必用之药。《经》云：益肝胆者，相火寄在二经，有泻无补，胆草能泻二经之邪热，则为益也。但大苦大寒，过服则伤胃中生气，反助火邪，亦久服黄连，反从火化之义。

穀精草  ***************************
味辛，气温。生谷田中。叶细，花白，小圆似星，三月採，入肝、胃经。
主喉痹，头风，痛齿，目翳，痘后翳。
按：穀精草，体轻气浮，得谷之馀气，独行阳明部分，明目退翳，功在菊花之上。

青葙子  ***************************
味苦，气微寒。茎直，似蒿，青红，叶大如柳，柔软，花上红下白，形类鸡冠，子类苋实，黑扁而光。肝经药。
主肝热冲眼，赤障，青盲，翳肿，风寒湿痹，唇口青色，恶疮，疥疮。
按：青葙子，丙丁之苦味，甲乙之青色，故入心、肝二经。其治目病，亦以苦寒之性，能清肝脏热毒上冲耳。

决明子  ***************************
味咸、苦、甘，气平、微寒。川泽多生。苗高数尺，叶如苜蓿阔大，子如绿豆锐圆。入肝经。恶火麻。凡使，捣碎用。
主助肝气，益精，疗青盲白膜。水调末，涂太阳穴，治头痛；贴胸心，止鼻洪、解蛇毒。

木贼草  ***************************
味甘、微苦，气温。阳中之阴。生水旁。独茎直上，无叶，苗长尺余，寸寸有节而中空，色（注：「色」后当有脱漏），凌冬不调，四月採。入肝、胆经血分。
主目翳，积块，风湿，疝痛，肠风下血，休息痢，大肠脱肛，月水不断，崩中赤白。
按：木贼之名，以其能伐肝也，与麻黄同形性，去节烘过，亦能发汗解肌，升散火郁、风湿，故眼与诸血疾主之。得牛角鳃、麝香，治休息痢；得禹馀粮、归、芎，治崩中赤白；得槐角、苍耳，治肠风下血；得槐子、枳实，治痔疾出血；单用，炒为末，治膀胱（注：膀胱下当有脱漏）。

防风  ***************************
味辛、甘，气温。气味俱薄，浮而升，阳也。生沙苑。茎叶俱青绿色，似青蒿而短小，根似蜀葵，土黄色，以坚实脂润、如蚯蚓头者，良。膀胱、小肠经本药；又行脾、胃经；又肝经气分药。恶乾姜、芫花，解附子毒。凡使，去芦头、钗股。治上焦风用身，下焦风用梢。
主大风，头眩痛，风行周身痹痛，烦满胁痛，风（注：风下当有脱漏），赤眼，冷泪，泻肺实，头目中滞气，经络中留湿，妇人崩中。
按：防风，为风药中润剂，虽通治诸风，然随所引而至，如卒伍卑贱之流，听使令于人者也，故病之因风者，乃其专职，而风之兼痰、兼热，必合它（注：合下原为「的」，意不可解，改）药以成功。泻黄散用于土中泻木；补脾胃药，用为引导使行，黄耆得之而功愈大，可谓善用者矣。又治湿者，风能胜湿，凡风药皆同，不独一防风为然也。但性升发而能散，非肺实者，反泻上焦元气。

独滑  ***************************
味苦、甘、辛，气微温。气味俱薄，浮而升，阳也。生西羌者，名羌活；生中国者，为独滑。黄色、成块者，良。入肺、肾经。
主肾间风邪，手足挛痛，风湿痹，风毒齿痛，奔豚，痫，痉，疝瘕，金疮。
按：独滑，气浊属阴，善行血分，敛而能舒，沉而能升，缓而善搜，可助表虚，入足少阴以理伏风，而不治太阳之症。但疗风宜用独滑，兼水宜用羌滑。

羌活  ***************************
味辛、苦，气温。紫色、节密者良。入膀胱、小肠经。
主项强，腰脊痛，头痛，周身节痛，贼风失音不语，手足不遂，口面喎斜，眼赤肿，散新旧风湿，痈疽败血。
按：羌活，气清属阳，善行气分，舒而不敛，升而能沉，雄而善散，小无不入，大无不通，乃表里引经、拨乱反正之主也，故入太阳以理游风。二滑功用，虽若不同，亦互相表里。惟气血虚、遍身痛者，勿概用。

麻黄  ***************************
味苦，气温。气味俱薄，浮而升，阳也。春生苗，至夏长尺余，梢上有黄花、结实似皂荚子，皮红、仁黑，根紫赤色。生荥阳、中牟者胜。肺经药，入膀胱经，兼走心、大肠经。厚朴为使，恶辛夷。凡使，发汗，用茎，去节，水煮三沸，去沫；止汗，用根、节。
主中风、伤寒头痛，营中寒邪、卫中风热，咳逆上气，瘟疫，瘴气，温疟，赤目肿痛，水肿，风肿，止好唾。
按：麻黄，轻可去实，为发表第一药。惟当冬令在表、真有寒邪者始为相宜；虽发热恶寒，苟不头疼、身痛拘急、脉不浮紧者，不可用也。虽可汗之症，亦当量病之轻重、人之虚实，不得多服：盖汗乃心液，若不可汗而误汗，与可汗而过汗，则心血为之动摇，或亡阳，或血溢，而坏症成矣。仲景治伤寒无汗用麻黄，以寒伤营，营血内涩，不能外通于卫，卫气闭固，津液不行，故无汗发热而憎寒；有汗用桂枝，以风伤卫，卫气外泄，不能内护于营，营气虚弱，津液不固，故有汗发热而恶风。然风寒之邪，皆由皮毛而入，肺主皮毛，其症时兼面赤、怫郁、咳嗽、痰喘、胸满诸症者，非肺病乎？皮毛外闭，则邪热内攻，而肺气膹郁，故麻黄汤同甘草、桂枝引出营分之邪，达之肌表，佐以杏仁，泄肺而利气。汗后，无大热而喘者，加石膏、知母而泄肺火，是麻黄汤虽太阳发汗重剂，又实为发散肺经火郁之药也。腠理不密，则津液外泄，而肺气自虚，虚则补其母，故桂枝汤同甘草外散风邪以救表，内伐肝木以防脾，佐以芍药，泄木而固脾，使以姜、枣，行脾之津液，而和营卫也。下后微喘者，加厚朴、杏仁，利肺气也；汗后脉沉迟者，加人参，益肺气也；朱肱加黄芩，为阳旦汤，泻肺热也。皆是脾肺之药，是桂枝汤虽太阳解肌轻剂，又实为理脾救肺之药也。此《伤寒论》中开卷两大方，后人不可不知究心。

藁本  ***************************
味苦、辛，气温。气厚味薄，升也，阳也。生各处。根上苗下似禾藁根，故名。膀胱经本药。畏青葙子。凡使，去芦。
主头面、身体、皮肤风湿，太阳头痛，巅顶痛，大寒犯脑、痛连齿颊，痈疽排脓，内塞金疮，女人疝瘕，阴中寒、肿痛，腹中急疼。
按：藁本，温能通，苦能泄，大辛则善散，气厚则上升。故上行治风，理太阳头痛；下行治湿，治妇人诸症，虽风湿俱治，尤长于风耳。

细辛  ***************************
味大辛，气温。气厚于味，升也，阳也。生华阴。叶如葵，赤黑色，一根一叶相连，嚼之味如椒。须防鬼督邮、杜衡假充，但味不甚辛，入口即吐为异。入肝、肾经血分，亦心之引经药。独滑为使，恶山茱萸、黄耆、畏硝石、滑石、反藜芦，忌生菜、狸肉。凡使，拣去双叶，水洗，去土及芦、头、节用。
主咳逆上气，头痛脑动，风湿痹痛，死肌，喉痹，开痰结，利水道，通鼻气，润便燥，益肝胆气，风眼泪下，倒睫，齿痛，口气，口舌生疮，妇人血闭，乳结。
按：细辛，升发辛散，香味俱细，最能温肾、散水寒，故入肾经，与独滑相类，治少阴头痛如神，亦止三阳头痛。诸风寒、风湿、痰饮、胸中滞气、惊痫用者，取其辛温能散；口疮、喉痹、牙蚀用者，取其能散浮热，火郁则发之之义。水停心下，则肾气燥，用之行水气而润燥；又辛能补胆气不足，而润肝燥；又治邪在里之表，故仲景少阴症用麻黄附子细辛汤也。若单用，不可过半钱；凡血虚内热，因成头痛、咳嗽者，禁用。

白芷  ***************************
味辛，气温。气味俱轻，升也，阳也。春生，叶相对，婆娑而阔，入伏后结子，秋后苗枯，二八月採，色黄泽者胜。同升麻则通行胃、大肠经；又肺经之引使。当归为使，恶旋覆花，制雄、硫黄。凡使，刮去土、皮，微焙用。
主解利手阳明头痛，中风寒热，肺经风热，头面皮肤风痹燥痒，目赤胬肉，面皯瘢，鼻渊，鼻衄，齿痛，眉稜骨痛，肠风，痔瘻，乳痈，疥癣，发背，止痛，排脓、生肌，妇人血风眩运，漏下赤白，血闭，阴肿，胎漏。
按：白芷，疗风通用，其气芳香，能通九窍，表汗不可缺也。正阳明头痛、热厥头痛，加而用之。然所主之病，不离庚、辛、戊，如头、目、眉、齿诸病，三经之风热也；如漏、带、痈疽，三经之湿热也。风热者，辛以散之；湿热者，温以除之。为阳明主药，故又能治血病、胎病，而排脓、生肌、止痛也。

柴胡  ***************************
味苦，气平，微寒。气味俱轻，升也，阳也，阴中之阳。有二种：色白黄而大者，为银柴胡，以其色白入肺，质稍实，不轻散，用治骨蒸；色微黑而细者，用以解表发散。肝、胆、三焦、包络引经药，半夏为使；行胆，黄芩为使；行肝，黄连为使。恶皂荚，畏藜芦，忌铜铁。凡使，外感，生用；内伤、升气，酒炒；咳、汗，蜜水炒。
主伤寒寒热往来，呕吐，胁痛，口苦，耳聋，头角痛，心下烦热，阳气下陷，肝、胆、三焦、包络相火，饮食痰水结聚，肩背痛，目赤，眩晕，发黄，湿痹诸症，妇人产前后诸热，心下痞满，及热入血室，经水不调、小儿痘疹馀热，五疳羸热。
按：柴胡，为治伤寒寒热之要药，然已传少阳则用之，未传则不用也；兼少阳亦用之，未兼则不用也。疟病，以少阳为主，虽有兼经，总不能外少阳，故仲景云疟脉多弦。弦者，少阳脉也，柴胡所必用也。妇人经脉不调，经行感冒，热入血室，胎前产后感冒，时行寒热，不可汗、吐、下者，柴胡又不可专用，须合八珍和之。十二经疮疽，皆气结血聚为殃，柴胡能散，功同连翘，故亦用也。此用柴胡之权衡，触类而是之则善矣。又能提清气上行，以泻三焦之火，补中益气汤正取其提肝气之陷者，由左而升；升麻提脾气之陷者，由右而升耳。惟元气下绝，及阴火多汗，误服杀人；咳嗽气急，痰喘呕逆，俱禁用。

升麻  ***************************
味苦、辛，气微寒，一云微温。气味俱薄，浮而升，阳也。生川、陕。形轻、实、色青绿者，佳。脾、胃经药。凡使，去须及头芦。发散，生用。
主解百毒，杀百精，辟瘟疫，瘴气，吐蛊，喉痛，口疮，牙根臭烂，阳明头痛，皮肤风邪，肌肉间风热，肺痿咳唾脓血，阳陷，眩运，胸胁虚痛，久泄，下痢后重，斑疹，瘀血，遗浊，崩带，小儿惊痫。
按：升麻属阳，以升散为功，然奉令之使，不能益人。得葱白引，散手阳明风邪；得石膏引，止足阳明齿痛；得参、术、芍药，兼治手足太阴肌肉间风热；同柴胡，引生发之气上行；同葛根，能发阳明之汗，又引甘温之药上升，以补卫气之散，而实其表，故元气下陷者，用此于阴中升阳；又胃虚伤冷，郁遏阳气于脾土者，宜升麻葛根汤以升散其火郁；补脾胃药，非此为嚮导不效；脾痹，非此不除。但阳气下陷者宜用，下虚、气不足者，愈升愈虚，禁用。


卷之三·草部  ——————————————————————————————————————————————————————————————————————————————————————————

葛根  ***************************
味甘，气微寒。气味俱薄，浮而微降，阳中阴也。藤蔓长一二丈（注：原作「尺」，显误，改），根外紫内白。胃之行经药。杀野葛、巴豆、百毒。
主伤寒、中风头额痛，解肌发表，宣疹发痘，血痢，消渴，呕吐，酒毒；生者，堕胎。
按：葛根，能升下陷之胃气，上输于肺而益水源，故他风药多燥，此独止渴，然胃气既升，虚渴即止，一贯之理也。盖气味甘平，得土之冲和，阳明温热火郁，宜遇之立解。若太阳初病，不可便服，与升、柴等。

秦艽  ***************************
味苦、辛，气平、微温。可升可降，阴中阳也。生各处。长大、黄白色、罗纹交者，胜。入大小肠，兼入肝、胆经。菖蒲为使。凡使，以布拭去黄白色，童便浸一宿，日乾用。
主寒热邪气，寒湿风痹，肢节痛，口噤，牙痛，口疮，肠风，骨蒸，黄疸，下水，利小便。
按：秦艽，风药中润剂，散药中补剂。长于治风，实长于养血，治风先治血，血行风自灭，故疗风无问久新也。阳明有湿，则身体痠痛、烦热，有热则潮热、骨蒸，秦艽入阳明而去湿热，故小便利，黄疸愈，痹症痊也。下虚，及大小便不禁者，勿用。

荆芥  ***************************
味辛、苦，气温。浮而升，阳也。二月布子生苗，炒食辛香，方茎，细叶，八月开小花，作穗成房，房内有细子，黄赤色，连穗採用。入肺、肝经气分。反驴肉、无鳞鱼。
主散头目、咽喉、口齿风热，冷风出汗，吐血，衄血，血痢，痔瘻，湿痹，崩中，产后中风身强直，及瘰疬，疮疥。
按：荆芥，乃血分之风药，故入太阴、厥阴，盖肝为风木主血，而相火寄之，此所以治风、血、疮三病也。然治风在皮里膜外，非若防风之入骨肉。有汗者，勿用。

紫苏（附：子、梗）  ***************************
味辛，气微温。端午日採。恶鲤鱼。
主解肌发表，霍乱转筋，下胸膈浮气，通大小肠，止脚气，安胎。
附：子，味辛，气温。主定喘咳，破症结，消五隔，消痰，利二便，腰脚中湿气，风结气。
附：梗，下气消胀，安胎，体稍虚者尤宜。
按：紫苏，叶、茎、子虽主分用，而下气则一也。然味辛、色紫，气血均入。同橘皮、砂仁，则行气安胎；同藿香、乌药，则温中止痛；同香附、麻黄，则发汗解肌；同川芎、当归，则和血散血；同木瓜、厚朴，则散湿解暑、治霍乱、脚气；同桔梗、枳壳，则利膈宽胸；同杏仁、莱菔子，则消痰定喘。但表虚禁用叶，肠润、肺虚禁用子。

婆荷  ***************************
味辛、苦，气温。气味俱薄，浮而升，阳也。苏州府学前，地名龙脑者佳。肝、包络经气分药，又入肺经。
主中风失音，清头目、咽喉、口齿，塞鼻止衄血，凉血，止痢，洗瘾疹、疥疬，捣汁含漱，去舌胎。
按：薄荷，辛能发散，凉能清利，浮升能上高巅，所以为消风散热之要药。至血痢之症，病在凝滞，辛以畅气，故亦主之。小儿惊狂、壮热，须此引药；又能引诸药入营卫，而风寒顿驱也。

香薷  ***************************
味辛，气微温。生各处。方茎，尖叶，有刺缺，似黄荆叶而小，九月开紫花，大叶而陈久者，良。入脾、胃、肺经。
主霍乱腹痛，呕逆，冷气，水肿。含汁漱口，去臭气；为末水服，止鼻衄。
按：香薷，属金与水，有彻上彻下之功，解暑，利小便，又治水甚捷。肺得之清化行（注：行下似有脱漏），而热自降也。世治暑病，惟首香薷饮，然暑有乘凉饮冷，阳气为阴邪所遏，遂头痛、发热恶寒、烦躁、口渴，或吐或泻，或霍乱者，用此发越阳气，散水和脾；若饮食不节，劳役斫丧之人伤暑，大热大渴，汗泄如雨，烦躁喘促，或泻或吐者，乃劳倦内伤之症，必用清暑益气、人参白虎、桂苓甘露饮之类，以泻火益元，若概用香薷，是重虚其表，而又济之以热矣。盖香薷乃夏月解表之药，如冬月之用麻黄，今人用以代茶，痴哉！

半夏  ***************************
味辛、微苦，气温、平。有毒。生寒，熟热。沉而降，阴中阳也。生各处。一茎三叶，高二三寸，八月採根。入胆、脾、胃、大肠、肺、心六经。射干、柴胡为使，恶皂荚，畏雄黄、生乾姜、秦皮、龟甲，反乌头，忌羊肉、血、饴糖、海藻。凡使，换水浸七日，入麻袋盛，揉袋，浆出，日乾用之；袋内滓不用，此内府制法，胜于造麴。
主伤寒寒热，形寒饮冷，伤肺而咳，胸中痞，膈上痰，痰厥头痛，眉稜骨痛，咽喉肿痛，霍乱转筋，痰疟，呕逆，肠鸣，白浊，梦遗，带下，夜不得瞑，堕胎；生，涂痈肿。
按：半夏一药，古有血家、渴家、汗家三禁，以祛湿胜水乃其能事，谓之不燥不可也；先贤又有辛润肾燥、可利大小二便、老人虚秘，《局方》用半硫，谓之不润不可也，润与燥反，二说将奚从？余谓：制之得法，则燥烈杀而辛润存，又用药以监使之，自从控泛驾而成良驭，恶得如世之嫌其燥者而代以贝母、瓜蒌仁乎？夫虚劳咳痰，或痰中见血，肺痈，肺痿，痈疽，乳难，诸郁成痰，此宜贝母、瓜蒌仁化痰开结；若风痰、寒痰、湿痰、食痰，令人昏愦口噤，自非半夏束手待毙矣！张元素曰：热痰佐以黄芩，风痰佐以天南星，寒痰佐以乾姜，痰痞佐以陈皮、白术。孕妇忌之，为其燥津液也，同生姜则无害，多用亦泻脾胃。其善用半夏者乎？李时珍曰：脾无留湿不生痰，故脾为生痰之源，肺为贮痰之器，半夏性温、味辛、体滑，滑能润，辛温能散亦能润，所谓辛走气，能化液，辛以润之是已。王好古曰：半夏能泄痰之标，不能泄痰之本，泄本者，泄肾也，其善论半夏者乎？

天南星  ***************************
一名虎掌味苦、辛，气平。可升可降，阴中阳也。有大毒。生各处。苗高二三尺，一梗直起，叶如蒟蒻，杪生，两歧相抱，花若蛇头，黄色，子鲜红，根比芋尤圆。但蒟蒻茎斑、花紫、根大肌粗；南星茎青、花黄、根小肌细，炮之易裂，为异。肺经本药，亦入脾经。畏生乾姜、黑附子。凡使，研，填入牯牛胆，风乾。急用，以姜汤多泡，或火炮。
主风痰麻痹，眩运，口噤，身强，筋脉拘缓，口眼歪邪，舌糜，喉痹，伏梁，结核，坚积，痈肿，利水去湿，散血，堕胎。
按：天南星专主风痰，半夏专主湿痰，功虽同而用有别。但半夏辛而能守，南星辛而不守，燥急之性甚于半夏，故以牛胆之苦寒制之，且胆更能益肝镇惊，小儿尤为要药。丹溪云欲其下行，以黄柏引之，亦与牛胆同意。

天麻  ***************************
味甘、辛，气平。阴中之阳。生郓州、利州。苗叶似芍药，当中抽一茎，直上如箭杆，名赤箭；根如王瓜，名天麻。肝经气分药。凡使，治风痹，以蒺藜炒过七次，焙乾用；治肝经风虚，洗净，以湿纸包，入糠火中煨熟，取出切片，酒浸一宿，焙用。
主诸风湿痹，四肢拘挛，语言不遂，风虚眩运，头痛，风热头痛，小儿风痫惊气。赤箭主痈肿，支满，寒疝，下血。
按：天麻，同川芎可补肝虚不足，故眼黑头旋、风虚内作，非此不治，服久至身发红丹，乃其验也。然天麻用根，有自内达外之理；赤箭用苗，有自表入里之功。若血虚无风者，不可妄投。

白附子  ***************************
味辛、甘，气温。纯阳。生巴郡、凉州。根如草乌头之小者，长寸许，乾者皱纹有节。胃、大肠经药。凡使，灰炮裂用。
主心痛，血痹，一切冷风气，风痰，中风失音，面上百病，阴下湿痒，疥癣，风疮，带下，耳出脓水。
按：白附纯阳，能引药势上行，有祛风、燥湿、散结之功。

贝母  ***************************
味辛、苦，气平、微寒。生川、湖。苗茎青色，叶如大麦，花似鼓子，黄白轻松者良，八月採。入肺经气分。厚朴、白薇为使，畏秦艽，反乌头。凡使，先于柳木灰中炮黄，去心，后用糯米拌炒。
主消膈痰，散郁结，末和沙糖丸含，止嗽；除烦热渴，喉痹，时疾，黄疸，疝瘕，瘿瘤，产难，胞衣不下，乳难，乳痈，目中肤翳，金疮，风痉，人面恶疮。
按：贝母，能散胸中郁结之气，辛散结，苦降火也。故仲景三物、小陷胸汤治寒实结胸，外无热证者主之；又消痰止嗽、润肺清心，乃怯症要药。

桔梗  ***************************
味辛、苦，气微温。味厚气轻，阳中阴也。有小毒。生各处。根如指大，黄白色，春生苗，茎高尺余，叶似杏叶而长，四叶相对，夏开紫碧小花。又勿用木梗，形色相似，但咬之腥涩为异，用取味苦者。入肺经气分，及肾经。畏白及、龙胆草，忌猪肉。凡使，米泔水浸，切片，微炒用。
主胸胁气滞如刀刺，腹满肠鸣，肺热气促嗽逆，寒风痹，清利头目、咽喉、口鼻诸症，霍乱转筋，温中消穀，肺痈，养血排脓，补内漏，小儿惊痫。
按：桔梗，为舟揖之剂，载诸药不致下沉，世以上升之剂，不能下降，昧其用矣。不知惟上入于肺，肺为主气之脏，故能使诸气下降也。同枳壳，治胸中痞满不痛，取通肺利膈下气也；同贝母、巴豆，治伤寒寒实结胸，取温中消穀破积也；同甘草，治肺痈唾脓，取苦辛清肺、甘温泻火、排脓血而补内漏也。其治少阴症二三日，咽痛，取苦辛散寒、甘草除热，合而能调寒热也。乾咳嗽，乃痰火之邪，郁在肺中；痢疾腹痛，乃肺金之气郁在大肠，并宜苦梗开之。

前胡  ***************************
味苦，气微寒。阳中之阴，降也。生北地。苗高一二尺，叶如野菊，花似蛇床，根皮色白兼黄，气香者为胜。入肺、脾、胃、大肠经。半夏为使，恶皂荚，畏藜芦。凡使，水洗，刮去黑皮、芦；或竹沥浸润，晒乾用。
主去实热，散风邪，消痰下气，开胃化食，霍乱，痞膈，止呕，定喘，除嗽，安胎，小儿一切疳气。
按：前胡，功长于下气，主脾肺表里之邪，肝胆经风痰，痞结胸胁，气下则火降痰亦降，故能推陈致新，与柴胡纯阳上升者迥异。

栝楼实  ***************************
味甘，气寒。味厚气薄，阴也。生各处。藤蔓长，叶有叉有毛，花浅黄、六瓣，实结拳大，青，渐赤黄。蒂小、正圆者名栝；蒂粗、锐长、皮赤者名楼，治证相同。枸杞为使，恶乾姜，畏牛膝，反乌头。凡使，霜降方收，囫囵捣烂，或煅蛤粉和之，或研明矾末搀之，贮以新瓦，置风日处所，待乾，复研细，用。明矾者号如圣丹，姜汁糊丸；蛤粉者，胜真海粉。
主润肺燥，降火，治咳嗽，涤痰结，利咽喉，止消渴，利大肠，止小便利，治胸痹，吐血，肠风泻血，赤白痢，消痈肿疮毒。
按：栝楼实，治胸痹者，以甘能补肺，润能降气，胸有痰者，乃肺受火逼，失其降下之令，今得甘缓润下之助，则痰自降，宜为治嗽要药也。又能洗涤胸膈垢腻郁热，为治消渴之神剂。

天花粉（即栝楼根）  ***************************
味甘、微苦，气寒。使、恶、畏、反同栝楼。凡使，去皮，晒乾用。
主消渴，身热烦满，大热唇乾口燥，肠胃中痼热，及热狂时疾，酒疸身黄，通经，下乳，疗肿毒、乳痈、发背、痔瘻、疮疖，排脓生肌，扑损瘀血。
按：天花粉，纯阳，苦降火，甘不伤胃，润枯燥而通行津液，凡津□竭、虚热而渴者宜之。其性冷而能补，与门冬同。

黄连  ***************************
味苦，气寒。味厚气薄，可升可降，沉也，阴也，阴中微阳。生宣城、川省。并取类鹰爪、连珠，不必分地土优劣。入心经。黄芩、龙骨为使，恶菊花、玄参、芫花、殭蚕，畏款冬花、牛膝、乌头，解巴豆毒。凡使，去毛，浆水浸，漉出，以柳木火焙用。
主心病逆而盛，心积伏梁，心窍恶血，肠澼腹痛，下痢，调胃厚肠，清肝胆火，止消渴，目痛，惊悸，盗汗，天行热疾，杀疳虫、蛔虫，口疮，诸疮疥。
按：黄连苦燥，苦入心，火就燥，泻心者，其实泻脾也，实则泻其子也，故仲景五泻心汤用之去湿热之痞满。诸疮痛痒属心，故用之解毒。至痢疾一症，尊为神草，盖痢疾属脾，由心火受邪，不能生土，泻其火邪，金无刑烁之患，而大肠自厚，脏腑之炎熇如失，所以黄连为要药也。且诸寒药多泄，惟黄连、黄柏性冷而燥，不但降火，尤能去湿止泻，岂他寒药可并哉！然亦当视寒热多少，不可概行尽剂而致危困，其有禁口不饮食者，此胃口有热也，同人参煎汤，倘能强呷一口，下咽便开矣。古人又有佐使之法，寒热合用之法，如以猪胆汁拌炒，佐以龙胆草，则大泻肝胆之火；以醋炒，则治肝胆之虚火；以酒炒，则治上焦之火；以姜汁炒，则治中焦之火；以盐炒，或朴硝炒，则治下焦之火；以吴茱萸炒，则治气分湿热之火；以乾漆水炒，则治血块中伏火；以黄土炒，则治食积之火。同枳实，则治宿食不消，心下痞满；同黄芩、滑石，则治梦遗；以黄土、姜汁、酒、蜜四炒为君，使君子为臣，白芍药酒煮为佐，广木香为使，则治小儿五疳，此佐使之法也。香连丸、姜连散、姜黄散，酒蒸治消渴，酒煮治伏暑；治下血，合大蒜；治口疮，合细辛；加官桂少许，百沸汤入蜜，交心肾于顷刻，此寒热合用之法也。

胡黄连  ***************************
味苦，气平。大寒。生羌胡。如杨柳枯枝，心黑皮黄，折断一线烟出者为真。入肝、胆、胃经。恶菊花、玄参、白藓皮，解巴豆毒，忌猪肉，食之漏精。
主骨蒸劳热，五心烦热，伤寒劳复，温疟骨热，理腰肾，去阴汗，消果积，妇人胎蒸虚惊，小儿久（注：久，原为「人」，显误，改）痢成疳、惊痫寒热。
按：胡黄连，大寒至苦，秉性极清，凡热自肠胃，以次于骨，一切湿热邪热、阴分伏热，无不主治。

黄芩  ***************************
味苦，气平、寒。气厚味薄，可升可降，阴也。生北地。苗长尺余，茎如粗筋，叶四而丛生，两两相对，六月开紫花，根如知母，长四五寸，八月採。入肺、脾、心、大肠、三焦、胆六经。凡使，酒炒，上行；童便炒，下行。
主凉心，泻肺中湿热，肺火咳逆，肺痿，胃中热，目热肿赤，头痛，骨蒸，寒热往来，天行热，奔豚，热痰，喉腥，安胎，下痢，及诸失血，乳痈，发背，诸疮肿，排脓。
按：黄芩，气寒味苦，色黄带绿，苦入心，寒胜热，黄乃脾胃之色，心火与脾胃湿热得之驱泻，肺、大肠所以受荫也；绿者，胆色，仲景小柴胡用之，为少阳的药也。安胎者，胎宜清热凉血，血不妄行，胎始得养也。馀主诸症，亦不过退火热、养阴血尽之。脾、肺虚热则非其所主矣。

连翘  ***************************
味苦，气平、微寒。气味俱薄，轻清而浮，升也，阳也。生川蜀者，壳小、坚，外完无附萼，剖则中解，气甚芳香；生江南者，壳柔软，外有附萼，绝无香气。入心经、心包络、三焦、胆、大肠经。凡使，去梗，旋研入药方效。
主泻心火，及脾胃湿热，诸经血结气聚，耳聋，五淋，月闭，诸疮疡，瘤瘿结核，排脓、消肿、止痛。
按：连翘，虽泻六经，而心经为最，诸疮淋闭等症，俱属心火，故能疗之。《药性》云：除六经热，与柴胡同功，但有气血之异。同鼠黏子，治疮疡，别有神功。

知母  ***************************
味苦、辛，气寒。气味俱厚，沉而降，阴也，阴中微阳。形似菖蒲，柔软肥白者为上。肾经本药，又入胃、肺经。凡使，去皮毛。忌铁器。上行，酒炒；下行，盐水炒。
主凉心肺，泻胃火、肾火、膀胱火，热厥头痛，有汗骨蒸，伤寒发斑，久疟烦热，胁下邪气，肢体浮肿，下痢，消渴，喉腥，安胎，止子烦。
按：知母之用有四：泻无根之肾火，疗有汗之骨蒸，止虚劳之热，滋化源之阴。白虎汤用治烦躁不得眠者，烦出于肺，躁出于肾，君以石膏，佐以知母之苦寒，清肾之源，缓以甘草、粳米，使不速下，而固胃气也。又病小便闭塞，有热在上焦气分而渴者，是肺中伏热，不能生水，膀胱绝其化源，宜知母泻肺火，清金滋源；若热在下焦血分而不渴者，乃真水不足；膀胱乾涸，宜黄柏补肾与膀胱，使阴气行而阳自化。如此分别，小便安有不通者哉！尺弱，禁用。

蓝实  ***************************
味苦、甘，气寒。生各处，有多种，入药惟用蓼蓝。与蓼无异。凡使，秋採实，日乾，研碎用。茎叶可敷疔肿、金疮。
主驱脏腑热烦，去经络中结气，杀虫。
按：蓝属水，能使败血分归经络，而降火有功者也。至以石灰成淀，止血、拔毒、杀虫，比蓝实更胜。

青黛  ***************************
味咸，气寒。出波斯国。与靛花不同，因其难得，取靛花代之，功亦相类。
主中下焦蓄风热毒，咳嗽，伤寒赤斑，时疫头痛，消食积，小儿惊痫，顽热，疳热，杀虫。
按：青黛，能收五脏郁火，清上膈痰火，东方青色入肝，故主肝病尤多。

丹参  ***************************
味苦，气平、微温。生各处。茎方，叶对生而青，似婆荷而有毛，夏月开红紫花，根赤色，大者如指。入心与包络血分，兼入肝、肾经。畏硷水，反藜芦。
主养心定志，通利血脉，心腹邪气，肠鸣幽幽如走水，寒热积聚，除症破瘕，风痹疼痛，调经，理崩带，恶疮，疥癣。
按：丹参，破宿血，生新血，安生胎，落死胎，其性一于补血，遂若有两用耳。古治妇人病，不问胎产前后、经水多少，一味丹参散而收四物汤之功，岂非调经脉独胜乎？

玄参  ***************************
味苦、咸，气微寒。二月生苗，茎方而青紫，叶似芝麻，花青白色，八月结子，根紫黑，微臭。入肾经。恶黄耆、大枣、生姜、山茱萸，反藜芦、五味。凡使，用蒲草重重隔蒸，晒乾用。勿犯铜器，令人喉噎。
主伤寒狂邪发渴，伤寒劳复，温疟洒洒，坚症血瘕，止烦渴，热风头痛，心惊，骨蒸，斑毒，咽痛，明目，散颈核，痈肿，瘤疬。
按：玄参，气轻清而苦，故入心肺，以清上焦之火，体重浊而咸，故入肾部，以滋少阴之水，及枢机之剂，管领诸气上下清肃而不浊也。《活人》治伤寒阳毒，汗下后毒不散，及心懊憹，烦不得眠，心神颠倒欲绝者，用其能治胸中氤氲之气、无根之火也。又肾水受制，真阴失守，孤阳无根，发为火病，法宜以之壮水制火，故与地黄同功。其消瘰疬、积聚，亦是散火耳。

苦参  ***************************
味苦，气寒。沉也，纯阴。生各处。苗高三四尺，叶似槐叶，花黄色，子作荚，根亦黄色。入肾经。玄参为使，恶贝母、菟丝子、漏芦，反藜芦。凡使，糯米泔浸一宿，蒸三时，日乾用。
主心腹结气，症瘕积聚，黄疸，溺有馀沥，逐水，除伏热，肠澼，热痢，止渴，醒酒，赤癞眉脱，杀疳虫阴䘌养肝胆气，明目止泪。
按：苦参、黄柏之苦寒，皆能补肾，取其苦燥湿，寒除热也。热生风、湿生虫，故又能治风杀虫。唯肾水弱而相火盛者宜之。有服久而致腰重者，因其气降不升，非伤肾也。

紫参  ***************************
味苦，气寒。生各处。苗高一二尺，茎青，叶似槐叶，五月开白花，亦有红紫者，根紫黑色。入肝经血分，亦入膀胱、胃经。畏辛夷。
主心腹积聚坚胀，肠胃大热，寒热疟痢，利大小便，唾血、衄血，妇人闭血，脚发痈肿诸疮。
按：紫参，专入血分，为肝经除热、散结、逐血之要药。

山豆根  ***************************
味苦，气寒。生各处。苗长尺许，叶两旁有曲钮，子成簇而鲜红，粒如豆圆，八月採。入心，肺经。
主解诸药毒，喉痹，咳嗽，疮肿，下寸白，涂秃疮，蛇犬蜘蛛伤，马急黄。
按：山豆根，苦寒至极，热病遇之可以直折，虚寒人不宜。

地榆  ***************************
味苦、甘、酸，气微寒。生各处。叶作锯齿，青色，大似榆叶。肝经药。人发为使，恶麦门冬。凡使，用根，勿见火。止血，取上截，行血，取梢。
主吐血、鼻血、尿血、痢血、肠风，月经不止、血崩，及诸热疮。
按：地榆，专主下焦血热，其性沉寒故也。士瀛云：诸疮痛者，加地榆；痒者，加黄芩。此为热毒疮言耳，若涉虚者，不免寒中之患。

豨莶草  ***************************
味苦，气寒。有小毒。生沃壤平泽。金稜银线，素根紫荄，对节生枝，方梗圆叶，气作猪臭，故名，五、六、七月採。入肝、肾经。凡使，去粗茎，採枝、叶、花，蜜酒洒蒸九次。
主肝肾风气，四肢麻痹，骨痛膝弱，风湿诸疮。
按：豨莶，入血分，祛风除湿，兼活血之要药，尤妙在走而不泄、香可开脾，故昔人珍之。喻嘉言曰：豨者，猪也，其畜属亥，乃风木所生之始，故取用其叶以祛风，妙处全在气味莶劣，与肾之腥臊同气相求，故能入肾而大有驱逐阴风之力也。

红蓝花  ***************************
味辛、甘、苦，气温。阴中之阳。莳各处。叶似蓝，春苗夏花，花下作梂多刺，花出梂上，梂中结实，白颗如豆大，花日乾，染红又作胭脂。肝经血分药。得酒良。
主活血，润燥，止痛，散肿，通经，产后诸血病，小儿聤耳。
按：血生于心包，藏于肝，属于冲任，红花汁与之同类，故能行男血脉，通女经水，多行血，少养血，盖多则过于辛温而血反走散也。

茜草根  ***************************
味苦、咸、酸，气寒。阴中之阴。生各处。苗牵长蔓延草上，方茎，中空有筋，外有细刺，数寸一节，每节五叶，如乌药叶而糙涩，面青背绿，七八月开花，实如小椒大，中有细子，根紫色。勿用赤柳草根。肝、肾、心经血分药。凡使，勿犯铁、铅气，用铜刀，于槐砧上锉，日乾用。
主寒湿风痹，蓄血，黄疸，鼻衄，产后血晕，蛊毒吐如烂肝，膀胱不足，泄精，尿血，扑损瘀血，痔瘻，疮疖，排脓。
按：茜草，昔寒泄热，咸入血软坚，酸得少阳之气，能通行，所以治症，皆取其凉血行血、苦寒泄热之功。

威灵仙  ***************************
味苦，性温。可升可降，阴中阳也。生各处。茎方，叶相对，花浅碧色，根甚密稠，先众草而生，不闻水声者良。忌茗、面汤。凡使，去芦，酒洗。
主诸风，腹内冷滞，心膈痰水，膀胱宿脓恶水，腰膝冷疼，皮肤风痒，大肠风邪，疟疾。
按：威灵仙，属木，治痛风要药，兼通十二经络，朝服暮效。其性好走，亦可横行，多服则宣通太过，疏五脏真气。

茵陈蒿  ***************************
味苦，气平、微寒。阴中微阳。生各处，泰山者良。叶细，虽同青蒿，但背白色，不结花实，三月採，秋冬茎梗不调，至春旧枝复发。入膀胱、脾、胃经。凡使，勿犯火。
主风湿寒热邪气，热结黄疸，小便不利，时疾热狂，除瘴疟，去伏瘕。
按：茵陈，除湿、散热结之要药。仲景治阳黄，用茵陈栀子大黄汤，治湿热也；栀子柏皮汤，治燥热也。如苗涝则湿黄，旱则燥黄，湿则泻之，燥则润之也。若阴黄，则用茵陈附子汤。大抵以茵陈为君，各随寒热而佐以大黄、附子耳。

青蒿（附：白蒿）  ***************************
味苦，气寒。生各处。二月生苗，茎粗如指而肥软，叶色并深青，根白硬，七八月开细黄花，颇香，四月採，次年再从根下起苗，所以与茵陈异也。凡使，春夏用茎、叶，秋冬取根、实。
主骨蒸劳热，捣敷金疮，止血止疼，杀疥瘙痂痒虫；烧灰，隔纸淋汁，和石灰煎，去恶肉、鼻瘜。
按：青蒿，得春木少阳之气最早，所主之症皆由血热所致。苦泄热、寒退热，热去则血分平和，阴气日长，前症自除。诸苦寒药多妨胃气，惟青蒿香气先入脾，故独宜于血虚有热之人，以不犯胃气也。
附：白蒿，即蒌蒿。味甘，气平。生水泽。颇似细艾，上有白毛错涩，粗于青蒿，从初生至秋，白于众蒿，故名。可为茹。主风寒湿痹，利膈开胃，捣汁服，去热黄，但发疥疮。外，蒿类甚多，不甚有益，故不备列。

蒲黄  ***************************
味甘，气平。水际丛生。春初生苗，至夏抽梗于丛叶中，花抱梗端，屑缀花中，为蒲黄。包络、肝经血分药。凡使，隔三重纸，焙，令色黄用。
主痢血、衄血、吐血、尿血、泻血，利小便，祛心腹膀胱热，妇人通经、崩漏、带下，血症，儿枕痛，气痛，颠扑血闷，疮毒排脓。
按：蒲黄，破血消肿，生则能行；补血止血，熟则能守。同五灵脂，治一切心腹诸痛；同乾姜末，掺舌肿满口，盖舌乃心之外候，而手厥阴相火，乃心之臣使，得乾姜，是阴阳相济也。终是补少利多，无瘀者禁用。

蓼实（附苗、叶）  ***************************
味辛，气温。其类有七：紫、赤二蓼，叶小，狭而厚；青、香二蓼，叶亦相似而俱薄；马、水二蓼，叶俱阔大，上有黑点；木蓼，花黄白，子皮青滑，今但以平泽所生香蓼、青蓼、紫蓼为良。凡使，不可多食。
主霍乱，驱血，下水，小儿头疮。
附：苗叶，主酿酒，去风冷，消痃癖。

王瓜  ***************************
即土瓜，味苦，气寒。生平泽、田野及堑垣。三月生苗，其蔓多须，叶圆如马蹄而有尖，面青背淡，涩而不光，六七月开五出小黄花，成簇，结子累累，熟有红黄两色，皮亦粗涩，根似栝楼之小者。凡使，根、子两用。
主诸邪气热结，天行热疾，消渴，内痹瘀血，月闭寒热痠疼，逐四肢骨节中水，散痈肿留血，鼠瘻，止小便数，下乳汁，落胎。又治黄疸变黑疸，生捣汁服，当有黄水随小便出；马骨刺人疮。
按：王瓜与栝楼性同，但主症入血分为多。

大黄  ***************************
味苦，气寒。气味俱厚，沉而降，阴也。生羌、蜀。赤茎大叶，根巨苦碗，重实锦纹者佳。入胃、大肠、脾、包络、肝五经血分。黄芩为使。凡使，有生、有熟、有蒸，或酒或醋制。
主下瘀血，血闭寒热，破症瘕积聚，留饮宿食，泻诸实热不通，潮热谵语，除下焦湿热，心下痞满，泄壅滞水气，除痰实，温瘴、热疟，下痢赤白，里急腹痛，黄疸，火疮，通女子经候。
按：大黄，能荡涤瘀热，凡瘀热在五经血分者，宜用之；若在气分用之，是谓诛伐无过矣。用之于下，必生用；若邪气在上，必用酒浸，引上至高之分，驱热而下。若生用，则遗至高之邪热，是以愈后或目赤，或喉痹，或头肿，或膈上热疾生矣。仲景泻心汤，治心气不足，吐血衄血，乃本经不足，阳亢无制，血因妄行，用大黄、黄连，虽曰泻心，实泻血中伏火也；治心下痞满，用大黄黄连泻心汤，亦泻脾胃之实热，非泻心也，将入腑而遽下之，则为痞满，乃寒伤荣血，邪气乘虚结于上焦，故曰泻心实泻脾也。未入腑而早下之，则为结胸，乃邪热陷入血分，亦在上焦，大陷胸汤丸俱用大黄，亦泻脾胃血分之邪也。若结胸在气分，只用小陷胸汤；痞满在气分，只用半夏泻心汤。又欲通利者，须与穀气相远，下后亦不得骤进穀气，大黄得穀气，便不能通利耳。

牵牛子  ***************************
味苦、辛，气寒。有毒。生各处。二月生苗，蔓绕墙篱，叶青，有三尖角，七月开花，微红带碧色，八月结实，皮白成球，球内有子四五枚，大如荞麦，有黑、白二种，用取黑者。凡使，水淘，去浮取沉，日乾，酒拌蒸三时，或炒熟，舂去皮用。
主气分湿热，三焦壅结，逐痰消饮，通大肠气秘、风秘，利小便，破痃癖气块，及腰脚痛，退水肿，蛊毒，杀诸虫，达命门。
按：牵牛、属火，善走。黑者属水力速，白者属金效迟。但能泄气中之湿热，不能泄血中之湿热，仲景治七种湿症及小便不利，俱不用之，何也？盖湿病之根，原在下焦，下焦主血，血中之湿宜苦寒之味，岂可用牵牛辛辣之药泄上焦太阴之气乎？恐血病泻气，终气血俱伤也。以盐水炒，又达命门，走精隧。东垣用治下焦阳虚，佐以沉香、杜仲、破故纸、官桂诸药，深得补泄兼施之妙。

泽泻  ***************************
味甘、咸，气寒。气味俱厚，沉而降，阴中微阳。生浅水中，惟汉中者佳。叶似牛舌，尾有两歧，独茎而长，秋开花似穀精草，生淮北者不可用。入膀胱、肾经。畏海蛤、文蛤。凡使，酒浸一宿，日乾用。
主逐膀胱、三焦停水，脬中留垢，心下水痞，伐肾邪，利小便，渗湿热，止呕吐，又消渴，泻痢，淋沥，风寒湿痹，疝痛，脚气，下乳，催生。
按：泽泻之功，长于行水。考《素问》及古方，皆取其行利停水而已，唯六味丸与茯苓并用。赵献可则谓取其养五脏，益气力，起阴气，补虚损五劳；惟吴昆云：泽泻甘从湿化，咸从水、从寒、从阴化，故能入水脏，而泻水中之火，得其大要矣。况古人用补必兼泻邪，邪去则补自得力，专一于补，必有偏胜之害，献可胡不思之甚耶？

车前子  ***************************
味甘，气寒。叶上起苗，苗上结子，小如葶苈。入膀胱、肝经。凡使，淘去泥沙，酒蒸，作饼用。
主利水道，导小肠热，除湿痹，去肝中风热，毒风冲眼，赤痛障翳，去暑湿，泻痢，淋沥，产难。
按：车前子，能利小便而不走真气，功同茯苓。驻景丸车前、兔丝二物甚奇，盖男女阴中各有二窍，一窍通精，一窍通水，二窍不并开。水窍开则湿热外泄，相火常宁；精窍常闭，久久精足，故《杂录》云：服固精药久，服车前行房即有子。此驻景丸之意也。

木通（附：子、根、通脱木）  ***************************
味辛，气平。降也，阳中阴也。生各处。藤蔓大如指，叶似芍药，二叶相对，夏秋开紫花，亦有白者，实如小木瓜，细而白者佳。膀胱、包络经药。凡使，去皮用。
主利小便，消水肿，宣血脉，通关节，明耳目，治鼻塞，破积聚，除烦渴，多唾，脾疸，喜睡，下乳，堕胎。
按：木通，古称以疏通肝木得名。但其味甘淡，能助西方秋气下降，则入肺，泻滞气，而水源得清，津液自化。又入小肠泻湿热，小肠与心为表里，得其通利，则丙丁之火不炎，而肺无邪热之患，盖交相为功者也。于肝木了不相涉，第西金清肃令行，东方自受约束，不敢挟心火为殃，虽谓之疏通肝木，亦可谓（注：谓，原作「然」，改）太迂曲矣。
附：子，白瓤黑核。主翻胃，除三焦热。
附：根，主绞汁，治瘿瘤。
附：通脱木，味淡，气寒。入肺、胃经。主同，力尤胜。

萱草（附：根）  ***************************
味甘，气凉。生各处。凡使，绞生根汁用。
主小便赤涩，身体烦热；作菹利胸膈，安五脏，令人欢乐。根，治沙淋，下水气，酒疸，捣汁服。
按：萱草，属水，性下走阴分。一名宜男，有微意存焉。

萹蓄  ***************************
味苦，气平。生各处。苗似瞿麦，叶如竹叶，茎赤如钗股，花绽节间，色微青黄，亦有红色，根如蒿根。
主利小便，驱黄疸。醋煮，杀蛔虫；捣汁，封痂痒。

瞿麦穗  ***************************
味苦、辛，气寒。降也，阳中微阴。生各处。结实同麦，故名。入小肠、膀胱经。丹皮为使。凡使，用蕊壳，不用茎叶，竹沥浸一时，晒乾用。
主逐膀胱邪逆，关格，诸癃结，小便热闭，止霍乱，明目去翳，月水不通，破胎，破血块，决痈肿。
按：瞿麦，苦寒兼辛，故性猛利而善下逐，凡膀胱、小肠湿热甚者，用之破结散热，此八正散资为要药也。然止治太阳本经，若心有大热，不得援脏热泻腑之说，以其过于猛利，恐小肠虚者而又服此，则心热未退，小肠愈致燥竭而别作病矣。

海金沙  ***************************
味甘，气寒。小肠、膀胱药。凡使，七月拔收，衬纸晒地上，以杖敲击，自落细沙，勿见火。
主湿热肿满，小便淋塞，伤寒狂热。
按：海金沙，太阳经血分药，热在二经血分者，宜之。

沙参  ***************************
味苦、甘，气微寒。生各处。苗高一二尺，叶似枸杞，有细齿，根似荠苨而肥大，夏开紫花，白蕊，折茎有白汁，九月採根，白而实者佳。入肺经药，又脾经气分药。恶防己，反藜芦。
主肺火久咳，肺痿，常欲眠而多惊烦，胸痹，心腹痛，结热邪气，头痛，皮肌浮风，疝气，恶疮，疥癣，排脓消肿。
按：沙参，禀清和之气，苦而微甘，故又入脾。好古谓其养肝，治欲眠而多烦惊者，以肺金得之清肃，而肝自受制也。洁古取其味甘，用代人参，然人参甘苦温，体重实，专补脾胃元气，因而益肺与肾，故内伤元气者宜之；沙参甘淡而寒，体轻虚，专补肺气，因而益脾与肾，故金受火克者宜之。一补阳而生阴，一补阴而制阳，元素曰肺寒用人参，肺热用沙参者，此也。


卷之四·草部  ——————————————————————————————————————————————————————————————————————————————————————————

防己（汉防己、木防己）  ***************************
味辛、苦，气平、寒。阴也。生汉中者，破之作车辐解，黄实而香，茎梗甚嫩，苗叶小似牵牛，折其茎一头，吹之通气；他处者，青白虚软，又有腥气，皮皱，上有丁足子，名木防己。膀胱、大肠本经药。恶细辛，畏萆薢，伏硝石，杀雄黄毒。凡使，并刮净粗皮，汉者主水气，木者理风邪。一云汉是根，木是苗。
主腰以下至足血分湿热肿痛，疗中风手足挛急，口眼喎斜，止嗽消痰，利大小便，去膀胱留热，疥癣，虫疮。
按：防己，大苦寒，惟十二经真有湿热壅塞，及膀胱积热，下注脚气，此诚要药，无可代者。然臭味拂人，妄服之，令人减食。其不可用有四：饮食劳倦，阴虚生内热，元气、穀食已亏，以防己泄大便，则重亡其血，一也；大渴引饮，热在上焦肺经气分，而防己乃下焦血分药，二也；外感风寒，邪传肺经气分，以致小便黄赤不通，此上焦气病，禁用血药，三也；久病之后，津液不行，此上焦虚弱，宜补以甘温，若用防己苦寒，则速其危，四也。大抵上焦气分湿热，宜用通草；下焦血分湿热，流入各经，致二阴不通者，则用防己也。

商陆根  ***************************
味辛、酸，气温。有大毒。一名樟柳。生各处。叶如牛舌，茎青赤，至柔脆，秋开花，色有赤白，根如萝苩（注：即萝卜）而长，色亦有赤白。凡使，取白者，铜刀去皮，薄切，东流水浸二宿，和黑豆蒸半日，去豆，日乾用。赤者可敷毒，服之伤人。
主专于行水，与大戟、甘遂异性而同功。

葶苈  ***************************
味苦、辛，气大寒。沉也，阴中之阴。生各处，彭城者胜。苗高六七寸，叶似芥，花黄结角，子黄细，夏月採。肺经药，亦入大肠、膀胱经。恶殭蚕、石龙芮。凡使，隔纸炒香，或同糯米蒸熟。苦者性猛，甜者迟缓。
主下膀胱水，伏留热气，皮间邪水上出，面目浮肿，肺壅上气，咳嗽喘促，痰饮积聚，通女人月水。
按：葶苈，辛能散，苦能泄，大寒，沉阴，能下行逐水，故主诸病。《十剂》云大黄苦寒泄血闭，葶苈苦寒泄气闭，是矣。但性过于诸药，泄肺伤胃，有泻无补，虚人禁用。

大戟（附：泽漆）  ***************************
味辛、甘，气大寒。阴中微阳。有小毒。生平泽。春发红芽，茎空，折之有浆，叶似初生杨柳，根似细苦参，秋冬採，阴乾。赤小豆为使，恶山药，畏菖蒲，反甘草（注：甘草下原有海藻、芫花两药，显误，删）。凡使，惟採正根，不用旁附，用之冷泻难禁，以浆水煮软，去骨，日乾用。
主利大小肠，十二水肿，胸腹胀满急痛，破积聚症结癖块，下恶血，通月水，堕胎孕，治中风，皮肤瘾疹，颈腋痈肿，天行黄病。
附：苗，名泽漆。味苦、辛。主邪热，浮肿水气。
按：大戟能泄脏腑之水湿，甘遂能行经隧之水湿，白芥子能散皮里膜外之痰气。痰涎为物，随气升降，无处不到，入于心，则迷窍而成癫痫，妄言妄见；入于肺，则塞窍而成咳唾稠黏，喘急背冷；入于肝胆，则留伏蓄聚，而成心下痞满，胁痛，乾呕，或吐青绿水，寒热往来；入于经络，则痹而疼痛；入于筋骨，则颈项、胸背、腰胁、手足牵引隐痛。陈无择《三因方》并以控涎丹主之，殊有奇效，此乃治痰之本。痰之本，水也，湿也，得气与火，则凝滞而为痰、为饮、为涎、为涕、为澼也。又痘疮变黑归肾，百祥丸中用以泻肾，其实是泻膀胱之腑，腑泻则脏自不实，实则泻子之意。盖毒胜火炽，则水益涸，风挟火势，则土受亏，故津血内竭，不能化脓，而成青黑干陷之症，泻其风火之毒，所以救肾扶脾也，与洁古宣风散意同。

芫花  ***************************
味苦，气寒，一云气温。有小毒。生各处。茎紫，长一二尺，密开白花，盈旧枝茎，如紫荆作穗，花落叶生，不堪用矣。决明为使，反甘草。凡使，醋煮十数沸，去醋，水浸一宿，日乾用。不可近目。醋炒者，次之。
主利五水，咳逆上气，喉鸣，喜唾，心腹及腰脚膨胀作痛，破积聚疝瘕，水饮痰僻，风痹肢挛，瘴疟，烧灰治金疮、疥癣，生肌止血。
按：芫花，破癖行水之药。水虽肺、脾、肾所主，然有五脏六腑十二经之部分，上而头面、中而四肢、下而腰脚，外而皮毛、中而肌肉、内而筋骨，脉有尺寸之殊、浮沉之别，当知病在何经何脏，方可用之，误投则杀人如刃矣。如《伤寒论》治太阳证，表不解，心下有水气，乾呕，发热而咳，或喘，或利者，以小青龙汤发散表邪，使水气自毛窍而出；若表已解，有时头痛，出汗，恶寒，心下有水气，乾呕，痛引两胁，或喘，或咳者，以十枣汤驱逐里邪，使水气自大小便而泄；又如内啜水浆，外受湿气，郁而停蓄，流入五脏，而成五饮，久结窠囊，必芫花、大戟、甘遂之性逐水泄湿，能直达水隐窠囊之处，方能有功。但可徐徐用之，不宜过猛，小胃丹差缓，可代十枣。《三因方》以十枣汤药为末，用枣肉和丸，以治水气喘急浮肿之症，盖亦善变通者。

续随子  ***************************
一名千金子，味辛，气温。有毒。生各处。苗如大戟，初生一茎，茎端生叶，叶中复出叶，叶中抽乾生实，实黄有壳，秋种冬长，春秀夏实。凡使，去壳，取色白者，纸包，压去油，取霜用。
主妇人血结月闭，涎积症瘕，痰饮，及心腹痛，冷气胀满，利大小肠，下恶滞物，蛊毒鬼（注：鬼下疑有脱漏），涂疥癣疮。

山慈菇  ***************************
味辛、苦，气寒。有小毒。俗呼金灯笼。生沙湿地。春初叶萌如韭，二月开花，状若灯笼，色白，瓣有黑点，子结三稜，交夏即藁，与老鸦蒜略同，蒜包裹无毛，光秃，慈菇有毛。凡使，取根，去毛、壳，焙用。
主风痰痫疾，茶调下；龈肿，煎漱；痈肿、瘰疬、结核、粉刺、面䵟，俱醋磨傅之；解蛇虫、狂犬伤毒。
按：山慈菇，善散热消结，故治诸症。

甘遂  ***************************
味苦、甘，气大寒。纯阳。有毒。生陕西、江东。苗似泽漆，茎短小，而叶有汁，根皮赤，肉白，作连珠，大如指。瓜蒂为使，恶远志，反甘草。凡使，面包，煨熟用。
主下五水，散膀胱留热，遍身浮肿，心腹坚满，伤寒水结胸，化痰饮宿食，破症坚积聚，皮中痞热气，肿满，脚气，阴囊肿坠，痰迷颠痫。
按：甘遂，专于泄寒胜热，直达水气所结之处，乃泄水圣药。水结胸中，非此不除，故仲景大陷胸汤用之。又仲景治心下留饮，与甘草同用，取其相反而立功也。时珍云：肾主水，凝为痰饮，溢为肿胀，甘遂能泄肾经湿气，治痰之本也。河间治水肿，服药未全消者，以甘遂末涂腹，绕脐令满，内服甘草水，其肿便去。《选方》治脚气上攻，结成肿核，及一切肿毒，用甘遂末，水调傅肿处，即浓煎甘草汁服，其肿即散。二物相反，而感应如此，乌可轻试哉。

常山（附：蜀漆）  ***************************
味苦、辛，气寒。有毒。生川蜀、湖、浙。苗不甚高，茎圆有节，叶似茗而狭长，两两相当，二月开白花，青萼，五月结实，青圆，三子为房，根黄色，形如鸡骨者良。忌菘菜、鸡肉、葱。凡使，生用吐人，酒浸一日，蒸熟；或醋浸，煮熟，则善化痞而不吐。
主瘴疟寒热，破胸腹停水，水胀，洒洒恶寒。又治疟母，及腹中积聚，蛊毒，鬼疰，项下瘿瘤。
附：苗，名蜀漆。味辛，气平。桔梗、栝楼为使。主治胁下肥气，导胆邪，余同常山。
按：常山、蜀漆，有劫痰截疟之功，须在发散表邪及提出阳分之后，用之得宜，神效立见，否则，伤真气矣。老弱人尤忌之。

海藻  ***************************
味苦、咸，气寒。气味俱厚，纯阳，沉也。生东海。叶如萍藻，根乌色，横著水底石上，如乱发，七月採（注：月原作「夕」，显误，改）。反甘草。凡使，洗去咸味，黑豆煮一时，日乾用。
主利小便，下十二种水，腹中幽幽作声，奔豚气，疝气，脚气，瘿瘤结气，颈下硬核痛，积聚症瘕，痈肿，五隔痰壅。
按：海藻，咸能软坚、润下，寒能泄热、引水，故能治瘿瘤等疾，使湿热邪气自小便出也。惟北人不宜。

海带  ***************************
味咸，气寒。比藻粗长，色黄白，形似纸条，薄而且长，柔软堪系物。
主催生，风淫，兼下水湿、瘿瘤。

昆布（一名紫菜）  ***************************
味咸，气寒，滑。凡使，东流水煮去咸味，焙乾用。
主同海藻。
按：昆布与海藻、带同功，而性更雄。俱不可多食。

荆三稜  ***************************
味苦、辛，气温、平。阴中之阳。生荆襄陂泽湿地，春时丛生，夏秋抽高茎，茎端复生数叶，开花，茎叶花实俱有三稜，与香附同，但长大耳。状如鲫鱼、黄色、体重者佳，黑色亦可用。入肝经血分，亦入肺经。凡使，入血，醋浸炒，入气，火炮。荗亦同。
主坚积结聚，瘀血，宿食，疮肿坚硬，通经，下乳，堕胎。
按：荆三稜，色白，属在气分，能破血中之气，性猛利，与蓬莪荗同。须参、耆同用，方可无弊。

蓬莪荗  ***************************
味苦、辛，气温。生广南、江、浙田野。茎如钱大，高二三尺，叶青白色，长一二尺，大五寸，似蘘荷，根类姜成块生，相对，似卵，大小不一。肝经血分药。凡使，须热火灰中煨透，方可捣碎，或醋炒用。
主积聚，心腹痛，鬼疰，霍乱，冷气，吐酸水，食饮不消，丈夫奔豚，妇人血气。
按：蓬莪荗，色黑，属在血分，能破血中之气，与郁金入心治血之病、姜黄入脾兼治血中之气，稍异。

郁金  ***************************
味辛、苦，气温。气味俱厚，纯阳。生各处。苗似姜，根圆，有横纹似蝉肚，色赤似金。如无，山茶花可代。入心及包络、肝经，兼通胃经。凡使，用根。
主血积，下气，冷气结聚，宿血气，心痛，温醋磨服之；凉心止血，鼻血，血淋，金疮，产后败血冲心；又治阳毒入胃，下血频痛；亦治马胀。
按：郁金，属火与土，有水，为调逆气、行瘀血之要药。其性轻扬上行，入心及心包络，能治血治郁也。合升麻治蛊，不吐即下。

姜黄  ***************************
味辛，气温，一云大寒。生江、广、川蜀。色黄气烈，过于郁金，形亦比郁金稍大，云是经种三年以上之老姜也。入脾、肝经。
主心腹结积胀痛，下气，破血，风痹臂痛，扑损瘀血，消痈肿。
按：片子姜黄，能入手臂治痛，其兼理血中之气，可知。

射干  ***************************
味苦，气平。阳中阴也。生各处。叶似蛮姜而狭长，排列如翅羽，六月开花，如萱草而小，黄红花，瓣上有细文，根多须，三月採，阴乾。入肺、脾、肝经。凡使，米泔浸一宿，日乾用。
主咳逆上气，喉痹咽痛，散结气，破痃癖，苦酒摩涂肿毒，去胃痈，老血在心脾间，治疟母，月闭，疝。
按：射干，属金，有木与火，行太阴、厥阴之□痰，使结核自消。又厥阴湿气，因疲劳而发便毒，取二三寸，与生姜同煎，食前服，利三两行，甚效。又孙真人治喉痹，有乌扇膏；仲景治咳逆上气，喉中作水鸡声，有射干麻黄汤；治疟母，鳖甲煎，亦用乌扇烧过，皆取其降厥阴相火也。火降则血散肿消，痰结自解，症瘕自除。

蚤休  ***************************
味苦，气微寒。有毒。生山谷。一茎独上，无旁枝，茎中生叶，叶心抽茎，年久发三四层，上有金线垂下，故名金线重楼，俗呼七叶一枝花也。五月採。肝经药。凡使，用根，或摩酒服，或摩醋敷。
主惊痫，摇头弄舌，热气在腹中，胎风手足搐，疟疾寒热，痈疮，除蚀，下三虫，去蛇毒。

白藓皮  ***************************
味苦，气寒。降多于升，阴也。生各处。苗茎尺余，叶似槐叶稍白，四月开花，淡紫，如蜀葵略小，根彷彿蔓青，心实，皮白黄色，二月採根，作羊羶气，迟则虚恶矣。恶茯苓、桔梗，海螵蛸。凡使，水洗，去粗皮用。
主五疸，咳逆，风痹，淋沥，时疾头疼，目痛，腹中大热，一切热毒赤烂，眉发脱落，女子阴中肿痛，小儿惊痫。
按：白藓皮，气寒善行，味苦性燥，脾胃经去湿热药也。兼入肺与大肠，又为诸黄、风痹要药，非止为外科用也。

白前  ***************************
味甘、辛，气微温。叶似柳，苗似芫花、前胡，根长似牛膝，但坚脆易断。凡使，甘草水（注：水，原脱，补）浸一宿用。
主咳嗽上气，胸胁烦闷，气逆上冲，呼吸欲绝，不得眠，喉中作水鸡声，并治奔豚上气。
按：白前，主一切气，古人气嗽方中用之，又能保定肺气，以温药佐使尤佳。

白微  ***************************
味苦、咸，气平、大寒。苗、茎、叶与白前颇同，根亦似牛膝，但短小柔软耳。入胃、大肠经。恶黄耆、大黄、乾姜、乾漆、山茱萸、大枣。凡使，同白前。
主中风，身热支满，忽忽不知人事，温疟，鬼邪，淋露，带下，兼下水气。

白敛  ***************************
味苦、甘，气平、微寒。随处蔓生深林。茎端有五叶，如小桑，五月开花，七月结实，根如鸡鸭卵，三五同窠。入药宜同白及，代赭石为使，反乌头。
主结气疼痛，温疟，惊痫，阴户肿疼，火灼（注：原作「煨」，据《纲目》改）汤泡，背痈疔肿。

三白草  ***************************
味甘、辛，气寒。有小毒。生临池泽。苗高二三尺，茎如蓼，叶如青葙，根长白，虚软，有节、须，初生无白，入夏其巅三叶，三次变白，如霜。凡使，取根。
主大小便闭，脚膝气壅，痞满，痎疟，痰癖积聚，疔肿。

马兜铃  ***************************
味苦，气寒。阴中之阳。生各处山谷。蔓藤绕树，叶如山蓣而厚大，背白，六月开黄紫花，似枸杞花，七月结实如铃，五瓣。入肺经。凡使，去草膜，取向里匾子，微炒用。
主清肺气，去肺中湿热，疗肺热咳嗽，痰结喘促，连咳不止，血痔瘻疮。
按：马兜铃实，寒清肺热，苦辛降肺气，阿胶散用之，非取其补，取其清热降气也，邪去则肺安矣，其阿胶、糯米正补也。汤剂中，用多亦作吐。

漏芦  ***************************
味苦、咸，气寒。茎如箸，叶似白蒿，有荚，花绽荚端，色黄，子似麻子，作房，根如蔓青，细黑，出单州者胜。入胃经。连翘为使。凡使，用甘草蒸，去甘草用。
主皮肤热，恶疮，疽，痔，湿痹，风赤眼，肠风，尿血，下乳。
按：漏芦，苦下泄，咸软坚，寒除热，乃寒而通利之剂。

大小蓟草  ***************************
味苦、甘，气温。虽系两种，气味不殊。生各处。惟北平蓟门者胜。大蓟，苗高三四尺，叶多青刺而皱，花红，如髻。小蓟，止尺许，花亦如之，但叶刺而不皱为异。
主呕血，衄血，暴下血，血崩，九窍出血，金疮流血不止，破瘀血，生新血。
按：大蓟，凉而能行，行而带补，故主治诸血病；小蓟，力微，只可退热耳。又按：大小蓟皆能破血，但大蓟兼疗痈肿，而小蓟专主血，不能消肿也。

刘寄奴  ***************************
味苦，气温。生各处。茎似艾蒿，长三四尺，叶似山兰草而尖长，一茎直上，有穗，叶互生，子似稗而细，六七月採。凡使，茎、叶、花、子皆同。
主通经，破结，下气，消胀，止金疮血，汤火疮尤妙。

蒲公英  ***************************
味苦，气平。生田侧、道旁。叶如苦苣，有细刺，花似金钱，开茎端，茎空如葱，折有白汁，开罢花，飞絮随起。入肾经，亦入脾、胃经。
主痈肿，结核，乳痈，疔疮。
按：蒲公英，即今地丁，解热凉血，专治痈肿，服罢欲睡，是其功也，睡觉微汗，病即安矣。东垣言为肾经本药，惜无知而用者。

白头翁  ***************************
味苦、辛，气寒。可升可降，阴中阳也。生各处。苗作丛，柔软而长，叶生茎端，有细白毛，而不滑泽，风来反静，无风则摇，近根底白茸寸余，根紫色。入胃、大肠经。
主温疟，阳狂，寒热，症瘕积聚，瘿瘤，瘰疬，鼻衄，疝肿，赤毒下痢，金疮，秃疮。
按：白头翁，除热凉血之剂。暑伏足阳明则发温疟，伏手阳明则病毒痢，仲景治热痢后重用之，盖痢则下焦虚，故以此苦寒之剂坚之；温疟则暑毒盛，必以此苦寒之药解之。若男子阴疝偏坠、小儿头秃、腥羶鼻衄，无此则不能取效。

王不留行  ***************************
味苦，气平。生各处。苗高一二尺，三四月开红白小花，如铎铃状，实壳有五稜包，实如豆大，生白熟黑，正圆如细珠，苗、子皆可用。阳明、冲、任三经药。凡使，拌湿，蒸三时，以浆水浸一宿用。
主风痹，游风，风疹，鼻衄，金疮，止血，逐痛，痈疽恶疮，瘻乳，难产，出竹木刺。
按：王不留行，能走血分，俗有穿山甲、王不留，妇人服了乳长流之语，可见其性矣。

木鳖子  ***************************
味甘，气温。有小毒。生楚南。春生苗作藤，叶如葡萄，有五丫，青色，面光，四月开黄花，六月结实，子形扁，礌砢，大如围棋子，仁青绿色。入药，去油者。
主消痞块，疳积，醋磨敷肿毒恶疮。

萆麻子  ***************************
味苦、辛，气平。有小毒。叶厚而大，茎赤，有节如甘蔗，高丈馀，秋生细花，实似巴豆，色斑，壳上有刺。勿用黑天赤利子。反炒豆、油，伏丹砂、粉霜。凡使，盐汤煮半日，撇去沫，至滴水不散为度。
主偏风，瘰疬，舌胀，喉痹，催生，下胎，追脓取毒。
按：萆麻属阴，其性善收吸，故能追脓取毒，亦外科要药，能出有形之滞物故也。盖鹈鹕油能引药气入内，萆麻油能拔病气出外，诸膏故多用之。一人病偏风，手足不遂，用此同羊脂、麝香、鲮鲤甲等药煎作摩膏，日摩数次，月馀渐复，兼服搜风、化痰、养血之剂，三月而愈。一人手背一块肿，用此捣膏贴之，一夜愈。一人病气郁，偏头痛，用此同乳香、食盐捣贴太阳穴，一夜痛止。一妇产后子肠不收，捣仁贴丹田，一夜而上。此药外用屡奏奇勋，但内服不可轻率。

草乌头  ***************************
（附：乌喙、射罔）
味辛，气大热。有大毒。生各处。苗、花、实与川乌头相同，但此系野生，毒更甚焉。凡使，乌豆同煮熟去毒用。
主搜风胜湿，冷痰包心，顽疮，堕胎。
按：草乌头、射罔乃至毒之药，非若川乌头、附子，人所栽种，加以酿制、杀其毒性之比，止能搜风胜湿，开顽痰，治顽疮，以毒攻毒而已。凡风寒湿痹，骨内冷痛，及损伤入骨，年久发痛，或一切阴疽肿毒，并宜草乌头、南星等分，少加肉桂为末，姜汁、热酒调涂，未破者能内消，久溃者能去黑烂，二药性味辛烈，能破恶块，逐寒热，遇冷即消，遇热即溃。
附：乌喙，一名两头尖。味辛，气微温。有大毒。主风湿，肾湿，阴寒历节，痛引腰背，痈肿脓结，堕胎。
附：射罔，味苦。大毒。主恶毒蛇咬，先取涂四畔，渐渐近疮。有新血及新伤破，涂之立杀人。

庵䕡子  ***************************
味苦，气微寒。生各处。叶似菊而薄，多细叉，背皆青色，高四五尺，茎白色，如艾茎而粗，八九月间开细花，淡黄色，结细实，如艾实，极易繁衍，艺花者以之接菊。入肝经血分。荆实、薏苡为使。
主五脏瘀血，腹中水气，胪胀，风寒湿痹，打扑，月闭，产后血气痛。

黄药子  ***************************
味甘，气平。生各处。茎高二三尺，柔而有节，似藤，实非藤也，叶大而拳，根长尺许，外褐内黄，亦有黄赤色者，根紧重者为上。
主凉血降火，瘿瘤，喉痹，恶肿，疮瘻，蛇犬咬毒；治马心肺热。

白药子  ***************************
味辛，气温。出原州。三月生苗，叶似苦苣，四月抽赤茎，长似壶卢，六月开白花，八月结子，亦名瓜蒌；生江西者，叶似乌桕，子如绿豆，至六月变成赤色。凡使，用根，洗、切，日乾用。
主散血降火，消痰止嗽，解喉痹及肿毒、金疮，生肌；亦治马热。

贯众根  ***************************
味苦，气微寒。多生山阴近水处。数根丛生，一根数茎，茎大如箸，其涎滑，其叶对生，如狗脊而无锯齿，青黄色，面深背浅，根曲而有尖，□黑鬚赤。小豆为使。
主腹中邪热毒气，症瘕，头风，鼻血，下血，斑疹毒，漆毒，金疮，下骨哽，杀三虫，去寸白。

紫背天葵  ***************************
味苦、甘，气寒。叶似胡荽，根如香附子，三月採，阴乾。伏云母、石钟乳粉、曾青毒。
主内服、外敷，消乳痈；擂汁，治喉痹。

凌霄花  ***************************
味酸，气微寒。田野生。蔓得木而上，高数丈，一枝数叶，尖长有齿，深青色，自夏至秋开花，一枝十馀朵，大如牵牛花，而头开五瓣，赭黄色，有细点，秋深更赤，八月结荚，如豆荚，长三寸许，其子轻薄如马兜铃仁，根长亦如马兜铃状。凡使，秋后採，阴乾。
主妇人产乳余疾，崩漏，症瘕，血闭，寒热羸瘦，血膈，喉痹。
按：凌霄花，行肝经血分，能去血中伏火，故治诸疾，且补阴甚捷，盖有守而独行者。

百部  ***************************
味甘，苦，气微温；又云微寒。生各处。春生亩，作藤蔓，叶似竹叶，大而尖长，面青色而光，根有数十条，黄白色。凡使，竹刀劈去心皮，风乾，酒浸，火焙用。
主肺热，传尸骨蒸，杀疳虫、蛔虫、寸白虫、蛲虫，烬之、杀蛀虫，作汤洗牛，去蝨。
按：百部，亦天门冬之类，故治肺病。但百部功长于杀虫，气温，治寒嗽；天门冬气寒，治热嗽，为异。

石龙芮  ***************************
味苦，气平。生水泽，高尺许，苗丛生，圆茎分枝，一枝三叶，叶多细缺，根如养，四五月开黄花，结实如豆大，子如葶苈，即芮也；陆生，叶毛，子锐，不及水生者。
主风寒湿痹，心腹邪热，胃热作满，补阴气不足，失精，茎冷，令人有子。
按：石龙芮，乃平补之药，功与枸杞，覆盆子埒，世不知用何哉。

半边莲  ***************************
味辛，气平。生阴湿塍堑。就地细梗引蔓，节节生细叶，秋开小花，淡红紫色，止有半边，如莲花状。
主疟疾寒热，寒齁，气喘。捣汁，涂蛇□伤。

玉簪根  ***************************
味甘、辛，气寒。
主同凤仙。

凤仙子  ***************************
（附：花、根、叶）
味微苦，气温。有小毒。
主噎膈，产难，积块，下骨鲠。
按：凤仙子，其性急速，故能透骨软坚；烹鱼肉者，投数粒即烂；同玉簪根，著齿即落。
附：花，味甘、滑，气温。无毒。主蛇伤，腰胁引痛不可忍。
附：根、叶，味苦、甘、辛。有小毒。主下骨鲠，误吞铜铁，杖捶肿痛。

鸡冠花  ***************************
味甘，气凉。苗、子同。
主痔漏下血，赤白下痢，赤白带下。分赤白用。

甘焦根  ***************************
味甘，气大寒。用有子者，秋后採。
主敷背痈热毒，产后血胀闷，天行热狂，消渴，俱绞汁服之；又治头风，游丹。

地肤子  ***************************
味苦，气寒。生平泽。茎有赤有黄，叶如荆芥，花黄白，子青白色，老时可作帚。
主膀胱热，利小便，去皮肤中热气，起阴痿，治丹毒，疝瘕，恶疮。
按：地肤子、甘草，虚而多热者，加用。苗叶能益阴气，通小肠，阴益则阳化，故治淋甚效。亦东垣治小便不通，用黄柏、知母滋肾之意。

藜芦  ***************************
味辛、苦，气寒。有毒。生深谷。三月生苗，叶似车前，茎似葱白，青紫色，苗高五六寸，上有黑皮，裹似棕皮，花肉红色，根长四五寸，黄白色，三月採根，近水者不中用。黄连为使，反细辛、芍药、人参、沙参、紫参、丹参、苦参，恶大黄。凡使，去头，糯米泔煮三时用。
主蛊毒，哕逆，肠澼，风涎，暗风，痫病，喉痹，鼻瘜，头疡，疥瘙，去死肌，杀诸虫。
按：藜芦，不入汤药，哕逆用之，亦反胃用吐法，去积痰之义。吐药不一：常山吐疟痰（注：原作「痎疟」显误，改），瓜丁吐热痰，乌附尖吐湿痰，莱菔子吐气痰，藜芦则吐风痰。

旱莲草  ***************************
味甘、酸，气平。生湿地。叶若旋覆，花细白色，实若莲房，折茎汁出，须臾而黑。入肝、肾、胃、大小肠经。
主血痢，火疮，乌鬚发，系臂截疟。
按：旱莲草，功主凉血益血，亦性禀北方纯阴故也。

清风藤  ***************************
生天台山。苗蔓延木上，四时常青。凡使，用茎。
主风湿流注历节，鹤膝，麻痹，瘙痒，扑损，疮肿。

络石  ***************************
味苦，气寒。包石而生，其蔓折之有白汁，叶小而厚，面青背淡，涩而不光，有尖叶、圆叶二种，功用相同，络木者无用。凡使，粗布揩去毛、子，以熟甘草水浸一宿用。
主小便白浊，喉舌肿闭，敷痈肿，金疮，蝮蛇疮。
按：络石，性质耐久，气味平和，治心肾不交，致土邪乾水，而成白浊，用络石、人参、茯苓二两，煅龙骨一两，为末，空心，米饮下二钱，乃洁源清流之上品也。

虎耳草  ***************************
味微苦、辛，气寒。有小毒。生阴湿处，亦可栽石山上。一茎一叶，如荷盖，大如钱，叶背有细毛，夏开淡红小花。
主瘟疫，擂酒，生服；捣汁，滴聤耳；烧烟，薰痔肿。

马勃  ***************************
味辛，气平。生湿地及腐木上。大如斗，小亦如升，紫色，虚软，状如狗肝，弹之粉出。肺经药。凡使，以布张开，于上摩擦，以器承粉用。
主肺热喉痹，衄血，失音，傅恶疮，马疥，及大头瘟。

羊踯躅花  ***************************
味辛，气温。有大毒。生各处。树高二尺，叶似桃叶，花五出，蕊瓣皆黄，气味恶。忌面。
主恶毒，诸痹，鬼疰，蛊毒。
按：羊踯躅，不入汤使，古方间用，止以分计；惟红花者，俗名映山红，则无毒也。

酸浆  ***************************
即灯笼草，味苦，气寒。生各处。与龙葵一样，但龙葵茎光无毛，花白色，五出，结子无壳；酸浆，开花黄白色，紫心白蕊，状如杯，但有五尖，结一铃壳，凡五稜，一枝一颗，下悬如灯笼之状。苗、叶、茎、根皆入药用。
主骨热，咳嗽，咽痛，腹内热结，目黄，大小便涩，杀虫，落胎，并煮汁饮。
按：酸浆，苦能利湿除热，轻能治上焦，故清肺而化痰也。

石韦  ***************************
味辛，气平。生各处阴崖。叶长者近尺，阔寸余，柔韧如皮，背有黄毛，亦有金星者，凌冬不凋。凡使，去黄毛，恐射人肺，微炙用。
主五癃，淋沥，遗溺，崩漏，金疮。

芦根  ***************************
（附：笋）
味甘，气寒。生水泽。须要逆水生，并黄泡肥厚者。凡使，去须、节、赤黄皮用。
主骨蒸，肺痿，反胃，胃中热，伤寒内热烦闷，消渴，泻痢人渴，孕妇心热，解狗、马肉毒。
附：笋，味小苦，气冷。主解膈间客热，诸鱼肉毒。
按：芦根，甘能益胃，寒能降火，故治诸病。

菰根  ***************************
味甘，气大寒。生水泽。叶如蒲苇，尖长，可饲马、作荐，岁久者，中心生白苔，如小儿臂。凡使，捣烂，绞汁。
主肠胃热痛，止消渴，除目黄，利大小便；烧灰，和鸡子白，涂火烧疮；杂鲫鱼为羹，开胃，解酒毒，压丹石毒。

茅根  ***************************
味甘，气寒。生各处。入药用白茅根。其茎短小，三四月开白花，成穗，结细实，白软如筋，有节，可盖屋，其根甚长。馀菅茅、黄茅、香茅、芭茅，不如白茅根入药最胜。
主瘀血，血闭，寒热，诸血吐衄，及尿闭，五淋，客热在肠胃，伤寒哕逆，肺热喘急，水肿，黄疸，酒毒，消渴，妇人崩漏，月经不匀。
按：茅根，甘能除伏热，利小便，故能主诸血、哕逆、喘急、消渴、黄疸、水肿，世因微（注：微，上或下似有脱漏）而忽之，惟事苦寒之剂，致伤冲和之气，乌足知此哉。

苎根  ***************************
味甘，气寒。生各处。苗高七八尺，叶如楮叶而无叉，面青背白，有短毛，根黄白轻虚，二八月採。
主天行热疾，大渴大狂，止消渴，通五淋，胎产前后发热烦闷，敷丹毒，服金石人热燥，罯蛇虫咬。
按：苎根，大能除热，补阴而行滞血，人多忽之。与产妇作枕，止血晕；产后腹痛，以苎安腹上即止也。

蜀葵（附：冬葵、黄蜀葵、菟葵、龙葵）  ***************************
味甘，气微寒而滑。处处植之。茎高五六尺，叶似丝瓜而有歧叉，花似木槿而大，惟红白二色入药。
主淋沥，下痢，催生，赤白带。
按：蜀葵，寒滑润利，凡气血之燥，皆能主之。
附：冬葵、黄蜀葵、菟葵、龙葵，主治多同。

乾薹  ***************************
（附：屋游、垣衣、土马騌、陟釐、井底苔、船底苔、瓦松）
味咸，气寒。生海中，如韭菜。彼人干之为脯，与陟里生水中石上者不同。
主瘿瘤结气，心腹烦闷。吹鼻，止衄血。消茶积。
附：屋游，味甘，气寒。系生屋上阴处苔。主利膀胱吊气，浮热在皮肤，时气烦闷，小儿痫热。
附：垣衣，味酸，气冷。系生砖墙上苔。主黄疸。
附：土马騌，味咸，气冷。系生土墙上，比垣衣更长。主热毒，衄血，骨蒸。
附：陟釐：味甘，气大温。系生水中石上，如发。主捣汁，治天行病心闷，止泄痢，消穀，温中。
附：井底苔，味甘，气大寒。主水肿，漆疮，热疮。
船底苔，味甘，气冷。主天行狂病，鼻洪，吐血。
附：瓦松，味酸，气平。主口中乾痛，血痢，大肠下血，烧灰服。
按：乾薹等，皆感瓦石之气而生，故治疗不甚相远。

使君子  ***************************
味甘，气温。生交、广、闽、蜀。藤如葛，绕树而上，叶如五加叶，五月开花，一簇一二十葩，细色如海棠，实长寸许，五瓣合成，有稜，先时半黄，老则紫黑，仁长如榧仁，色味如慄，久则油黑不可用。
主小儿五疳，小便白浊，泻痢，健脾胃，除虚热，杀虫。
按：使君子、榧子，甘而杀虫，馀杀虫药多苦辛也。每月上旬，侵晨空腹食数枚，或以壳煎汤嚥下，次日虫皆死而出，饮热茶即泻。此物味甘气温，既能杀虫，又益脾胃，所以敛虚热，止泻痢，为小儿诸病要药。多食亦损人。

孩儿茶  ***************************
味甘、涩，气平。出南方诸国。小块润泽者为上。
主清上膈热痰，生津，除湿，一切诸疮，定痛，生肌。

甘松香  ***************************
味甘，气温。生黔、蜀。细叶，引蔓丛生。得白芷、附子良。
主恶气，卒心腹痛满，去郁气，风疳，齿䘌。

山奈  ***************************
味辛，气温。生广中。根、叶皆如生姜，作樟木香气，干则皮赤黄色。
主暖中，辟瘴，心腹冷气痛，寒湿霍乱，风虫牙痛。

景天  ***************************
味苦，气平。人多栽石山上。二月生苗，脆茎，微带赤黄色，高一二尺，折之有汁，叶淡绿色，光泽柔厚，状似长匙头而不尖，夏开小白花，结实如连翘而小，中有黑子如粟粒。苗、叶、花併入药。
主风疹恶痒，赤眼，头痛，火疮，丹毒，游风，带下。

鹅不食草  ***************************
味辛，气温。生石缝及阴湿处。小草也，高二三尺，冬月生苗，细茎，小叶，形如嫩胡荽，气辛薰不堪食，夏开细黄花，结细子，极易繁衍，僻地则铺满也。汁制砒石、雄黄。
主通鼻气，去目翳，开耳聋，吐风痰、疟痰，齁䶎，头脑痛，及痔病疮肿。
按：鹅不食草，气温而升，味辛而散，能通于天，头与肺，清气所居，与天同体，故主治之。

卷柏  ***************************
味辛、甘，气平。生山谷石间。宿根紫色，多须，春生苗，似柏叶而细，拳挛如鸡足，高三五寸，无花、子。凡使，盐水、井水各煮一时，晒、焙用。
主咳逆，脱肛，淋结，头中风眩，症瘕，血闭，绝孕。生用破血，炙用止血。
按：卷柏，辛能散结、润燥，甘能缓中、益血，故主诸病。

狼毒  ***************************
味辛，气平。有大毒。生陇西。叶似商陆，茎叶上有毛，根皮黄、肉白，重实者良，浮虚者劣。黑大豆为使，恶麦句姜，畏密陀僧。
主积聚，痰饮，症瘕，诸恶疮，鼠瘻，杀虫。合野葛纳耳中，治聋。


卷之五·木部  ——————————————————————————————————————————————————————————————————————————————————————————

桂  ***************************
味甘、辛，气大热。有小毒。纯阳而浮。生交趾、桂林者名菌桂；皮薄而卷若筒，又名筒桂；生广南者，名牡桂；味薄皮厚、肉理粗虚如木，又名木桂；其名肉桂者，即菌牡去皮是也；其名桂心者，即菌牡去内外皮是也；其名桂枝者，即菌牡之枝梗也；其名官桂者，即菌牡上品供官之桂也，馀月桂等不入药。桂枝入膀胱经，桂心入心经血分，桂肉入肾、脾经血分。忌生葱、石脂。凡使，勿见火。

桂枝  ***************************
主伤风头痛，调荣解表，去皮肤风湿，横行治手臂痛风，心痛，胁痛，及上气咳逆，结气喉痹。
按：桂枝，气薄则发泄，故上行而发表；桂肉，气厚则发热，故下行而补肾，此天地亲上亲下之道也。仲景治伤寒当汗者用桂枝，又云汗多者用桂枝。一物而二用者，以太阳中风，阴弱者汗自出，卫实营虚，故发热汗出。又云太阳病发热汗出，此为营弱卫强，□□阳必凑，故皆用桂枝发汗，调其营气，则卫气自和，风邪无所容，遂自汗而解，非桂枝能开腠理发出其汗也。汗多用桂枝者，以之调和营卫，则邪从汗出，而汗自止，非桂枝能止汗也。以姜枣为使者，辛甘能发散，又以行脾胃之津液，而和营卫，不专于发散也。麻黄汤不用姜枣，专于发汗，不待行其津液也。

肉桂  ***************************
主沉寒痼冷，益火消阴，温中健胃，坚骨强筋，咳逆上气，喉痹，定吐，止泻，破瘀，堕胎，下胞衣。
按：肉桂、桂心，甘入血分，辛能横走，大热则通行，尤益命门真火。盖天非此火不能生物，人非此火不能蒸糟粕而化精微，脾胃之气立尽，不能有生矣。所以一切阴寒之证资消阴翳，而病属火热者，毫不可用也。又能疏导肝气，以破血瘀；大热行血，故堕胎产；直入肝肾，故利筋骨；补阴药中用二三分，可行□滞；至于喉痹咳逆，则从治而引火归元也；内托痈痘，引血化脓，亦必痈痘阴寒，血脉凝滞，用其热以通迅而已。曾世荣言：小儿惊风及泄泻，并宜用五苓散泻丙火、渗土湿，内有桂，能抑肝风而扶脾土。《医馀录》云：有人患赤眼肿痛，脾虚不能食，肝脉盛，脾脉弱，用凉药治肝则脾愈虚，用暖药治脾则目愈痛，但于温平药中倍加肉桂，制肝而益脾，一治两得之，故曰木得桂而枯是也。有孕者炒用，乃不堕胎。

桂心  ***************************
主风寒痛痹，心腹冷痛，破血结、痃癖症瘕，膈噎胀满，内托痈痘，引血化脓，喉痹。
按：桂心、桂肉，只是一物，主治原同，但兼入心稍别。古人不分症治，而后人分之。姑存之可也。

柏实  ***************************
味甘，气平。生各处，泰山者佳。子圆，叶大片如云母，叶皆侧上，有微赤毛者宜入药。外花柏叶，其树浓叶成朵，无子；丛柏叶，其树绿色，并不入药。入肝、肾经。畏菊花。凡使，蒸熟晒裂，舂簸取仁，炒，研用。
主润肝，养心气，益五脏气，滋肾燥，止汗，定悸，历节，腰中重痛，肾中冷脓宿水，百邪鬼魅，小儿惊痫。
按：柏子仁，性平，不寒不燥，味甘而补，辛而润，其气清香，能透心肾，益脾胃，滋养之上品也。

柏叶  ***************************
味苦，气微温。牡蛎、桂为使，畏菊花及面曲，入酒不拘。
主吐血、衄血、痢血，冷风历节疼痛，去湿痹，杀五脏虫，女人崩中赤白。皮，敷汤火伤，止痛。
按：柏叶，属阴与金，禀坚凝之质而善守，随月建方採叶，取其多得月令之气，为补阴要药。然其气微香，则又能和阳而不偏于阴矣。

杜仲  ***************************
味辛，气平。气味俱厚，沉而降，阴也。折之多白丝者佳。肝经气分药。恶玄参、蛇蜕。凡使，去粗皮，姜汁润透，炒去丝用。
主肾冷，肾劳，腰脊挛，腰膝痛，强志坚骨，除阴下痒湿，小便馀沥，又润肝燥，补肝经风虚。
按：杜仲，古方只知滋肾，好古言是肝经气分药，润肝燥，补肝虚，发昔人所未发。盖肝主筋，肾主骨，肾充则骨强，肝充则筋健，屈伸利用，皆属于筋，杜仲入肝而补肾，子能令母实也。

山茱萸  ***************************
味酸，气平。阳中之阴。生各处。木高丈馀，叶如梅有刺，二月开花如杏，四月结实如酸枣，赤色。入肝、肾经气分。蓼实为使，恶桔梗、防风、防己。凡使，酒润去核，不去滑精。
主脑骨痛，止耳鸣，强阴益精，暖腰膝，逐寒湿痹，老人尿不节，妇人月水不足。
按：山茱萸，气温主补，味酸主收，下部虚寒者，用之补养肝肾，以益其源，则五脏安和，闭者通，利者止，故虽涩剂，而能通发，六味丸用之，正取其补收肾气而不伤于热耳。

酸枣仁  ***************************
味酸，气平。生北地。似枣木而皮细，花似枣花，八月结实，似枣而圆小，味酸。採实，取核中仁。入肝经。凡使，炒仁用。
主烦心不得眠，脐上下痛，血运，久泄，虚汗，烦渴，及心腹寒热，邪结气聚，四肢痠痛，湿痹。
按：酸枣仁，本入肝经，而心则其所生者也，脾则其所制者也，胆又其相依之腑，故併入之。《圣惠方》云：胆虚不眠，寒也，炒熟为末，竹叶汤调服。盖肝胆相为表里，血虚则肝虚，肝虚则胆亦虚，得熟枣仁之酸，温以旺肝气，则木来剋土，脾主四肢，又主困倦，所以睡也。《济众方》云：胆实多睡，热也。生研为末，姜茶汤调服，亦以枣仁秋成者也，生则全金气而能制肝木，肝木有制，则土不受侮，而运行不睡矣。

枸杞子  ***************************
味苦、甘，气凉。生各处，惟河西甘州，并是大树，子圆如樱桃，红润甘美，所以为佳。入肾、肺经。根、苗、花俱同。
主去虚劳，补精气，滋肾润肺，心病嗌乾，心痛，渴而引饮，肾消，明目。

地骨皮  ***************************
（即枸杞根，苗名天精）
味苦、甘，气寒。升也，阴也。入肾、三焦经。凡使，东流水浸，刮去皮，捶去心，甘草汤浸一宿，焙乾用。
主有汗骨蒸，在表无定风邪，泻肾水，降肺中伏火，去胞中火，退晡热，疗上膈吐血，煎汤漱口，止齿血，治风湿痹，去骨槽风。
按：地骨皮苗乃天精，苦甘而凉，上焦心肺客热宜之；根乃地骨皮，甘淡而寒，下焦肝肾虚热宜之，皆三焦气分之药，所谓热淫于内，泻以甘寒也；子则甘平而润，性滋而补，不能退热，止能补肾润肺，生精益气，乃平补之药，所谓精不足者，补之以味也。分用则各有所主，兼用则一举两得。世用芩连，苦寒治上焦之火，黄檗、知母，苦寒治下焦阴火，久服致伤元气，而不知枸杞、地骨皮，甘寒平补，使精气充而邪火自退之妙。若脾胃弱而泄泻者，勿入。

茯苓  ***************************
（附：赤茯苓、茯苓皮）
味甘、淡，气平。气味俱薄，浮而升，阳也。松脂入地，千岁为茯苓，大如斗，坚如石者绝胜，轻虚者不佳。白入肺、膀胱经气分；赤入脾、心、大肠经血分。恶白敛，畏地榆、雄黄、秦艽、龟甲，忌米醋及酸物。凡使，去皮心，捣细，于水盆中搅浊，浮者滤去之。
主胸胁逆气，忧恚惊悸，心下结痛，寒热烦满，咳逆，口焦舌乾，消渴，好睡，大腹，淋沥，膈中痰水，水肿泄泄，肾积奔豚，小儿惊痫，妇人安胎。
附：赤茯苓，主破结气，泻心、小肠、膀胱湿热，妇人安胎。
附：茯苓皮，主水肿肤胀。
按：白茯苓，气味淡而渗，上行心脾，下入肾经，先升后降，乃通行三焦之药。虽云淡渗，然味甘属土，不走真气，佐以补药下行，亦补虚而固肾。东垣云：小便结者能通，多者能止。《素问》云：肺气盛则便数。肺气盛者，实热也，甘淡以渗其热，故能止也。丹溪云：阴虚者不宜。乃肺虚、心虚、胞热、厥阴病者，皆虚热也，必上热下寒，脉虚而弱，法当用升阳之药升水降火，膀胱不约，下焦虚者，乃火投于水，水泉不藏，脱阳之症，其人必肢冷脉迟，法当用温热之药峻补其下，故俱曰不宜也。

茯神  ***************************
（附：神木）
味甘，气平。
主风眩风虚，五劳口乾，惊悸，多恚怒，虚而小便不利者加用之。
附：神木，心内木也。主偏风口面喎斜，脚气痹痛，诸筋挛缩，心神惊掣，虚而健忘。
按：茯神、茯苓主皆同，但抱根而生，有依附之义，故风眩心虚、魂魄不安者，乃其专掌也。

吴茱萸  ***************************
（附：食茱萸）
味辛，气温。有小毒。气味俱厚，阳中阴也，半浮半沉。生吴地者胜。以小而陈者入药，闭口者不用。入脾经血分、肝肾经气分。蓼实为使，恶丹参，伏石。凡使，深汤浸去苦烈汁，七次始用。
主温中下气，痰冷逆气，饮食不消，心腹诸冷绞痛，厥阴痰涎头痛，冲脉为病，逆气里急，阴毒腹痛，吞酸泄泻，疝气，脚气，水肿，大肠壅气，遍身[疒/帬]痹刺痛，杀三虫，齿䘌，鬼魁疰气。
按：吴茱萸，辛热能散能温，苦热能燥能坚，故所主皆散寒温中、燥湿解郁之功而已。古云川椒善下，吴茱萸善上，食茱萸者，有冲膈、冲眼之害，何以咽喉、口舌生疮者，醋调末贴两足心，移夜便愈？宗奭云：此物下气最速，肠虚人服之愈甚。谓之上行不下，似不然也。
附：食茱萸，一名辣子，味辛、苦，气大热。主心腹冷气痛，食不消，冷痢，带下。
按：辣子，能暖胃燥湿，功同吴茱萸，但力少劣尔。

女贞实  ***************************
味苦，气平。生各处。与冬青相类，叶皆厚而柔长，绿色，面青背淡。但女贞叶长者四五寸，子黑色，今人呼为蜡树；冬青叶微团，子红色，为异。入肾经。
主强阴，健腰膝，去风热。
按：女贞木，乃少阴之精，故入肾。益肾本寒，因虚则热而软，此药则除热补精之要品也。

楮实子  ***************************
味甘，气寒。入脾经。凡使，水沉去浮者，去皮，酒浸蒸，焙乾用。
主起阴痿，除水肿，益气，明目。
按：楮实子，甘为土化，入脾坚土，土旺则水不留而肿消；生血生精，而肝肾受益矣。

五加皮  ***************************
味辛，气温。生南地者类草故小，生北地者类木故大。茎如蒲叶，三花为雄，五花为雌。远志为使。凡使，男用雌，女用雄，剥皮，阴乾用。
主腰脊痛，骨节痹挛，皮肌瘀血，心腹疝气，阴痿囊湿，便沥阴痒，疽疮阴蚀。
按：五加皮主病，皆因风寒湿伤于肝肾，而湿气尤为最也。气与酒相宜，饮之不生痰火，故称五车之精。

金樱子  ***************************
味酸、涩，气平。生各处。四月开白花，九月结子，似小石榴而长，有刺，核细碎，有白毛。未经霜採。入肾、脾、肺经。
主涩精气，止小便，疗脾泄，下痢。
按：金樱子，属土而有金与水，其性温涩，精气不固者可服。若无故以取快欲，使经络隧道不通，咎将谁执哉？

黄檗皮  ***************************
味苦，气寒。气味俱厚，沉而降，阴也。生各处，出蜀者，肉厚色深为佳。入肾经，膀胱引经药。恶乾漆。凡使，酒制治上，盐制治下，蜜制治中。
主五脏肠胃中结热，黄疸，血痢，消渴，骨蒸，目赤，口疮，鼻衄，诸痿瘫痪，肠痔，杀疳，治疣，漏下赤白，阴蚀，并诸疮痛不可忍。
按：黄檗之用有六：泻膀胱龙火，一也；利小便结，二也；除下焦湿肿，三也；痢疾先见血，四也；脐中痛，五也；补肾壮骨髓，六也。凡肾水膀胱不足，诸痿厥腰膝无力，此壬癸水涸，独火用事，如诸物火烘则软，于黄耆汤中加用，益水泻火，使两足膝中，气力涌出，痿软便去。古方治阴虚火动，用知母、黄檗，以黄檗能制膀胱命门之阴火，知母能清肺金、滋肾水之化源也。但宜于少壮气盛，能食之人，若中气不足，邪火虽炽，久服有寒中之变，后人用之，往往不效，悉由于此。蜜炒研末，治口疮如神，亦泻阴火有功也。

山栀子  ***************************
味苦，气寒。气浮味降，阳中阴也。生各处，七稜者良。入心、肺经。凡使，上中焦连壳用；下焦去壳，洗去黄浆炒用；血病，炒黑用。
主肠胃大小肠热郁结气，泻三焦火，及痞块中火邪，心经留热，虚烦懊憹，热厥心痛、头痛，清胃脘血，吐血、衄血、血痢、血淋，损伤瘀血，皶鼻，目赤，五疸。
按：栀子，除心肺二经之热，泻一切有馀之火，性曲屈下行，使火热降，从小便而去，非利小便，乃清肺也，肺清化行，膀胱得之而自出耳。仲景用栀豉汤治烦躁，因伤寒汗吐下后，气血已虚，用大黄则寒而有毒，栀子虽寒而无毒耳。古人治心痛亦用之，此为久痛成郁，郁久成热，火气上逆，气不得下者设也。真正虚寒，岂可通用？又童便炒黑，能益少阴经血；得故纸，能滋阴降火。

厚朴  ***************************
味苦，气温。生各处。叶如檞叶，五六月结实，如冬青子，生青熟赤，皮鳞皱而厚，紫色多润者佳。乾姜为使，恶泽泻、硝石、寒水石，忌豆，食之动气。凡使，去粗皮，姜汁浸，炒用。
主中风伤寒，头痛寒热气，血痹死肌，温中益气，消痰下气，霍乱转筋，腹痛胀满，胃中冷逆，胸中呕不止，泄痢，积年冷气，腹内雷鸣，消宿食，去结水、宿血、吐酸水，杀肠中虫，通月经，下淋露。
按：厚朴，属土有火，其气温，能泻胃中之实。平胃散佐以苍术，平胃土之太过，以致中和，非温补也。治腹胀者，必是寒胀，于大热药中，用其温暖脾胃，气得开通，而滞气自行，滞行则去之。若气实人，误服参耆，以致胀闷，或作喘，宜此泻之。然同枳实、大黄则泄实满，所谓消痰下气是也；同陈皮、苍术，则除湿满，所谓温中益气是也；同解利药，则治伤寒头痛；同泻痢药，则厚肠胃。大抵性味苦温，用苦则泄，用温则补也。若胃气虚弱，及不因寒痰冷积致病者，俱禁用。

枳实  ***************************
味苦、辛，气寒。生各处，商州者佳。木如橘而小，叶如橙多刺，初秋採者为实，秋末採者为壳，陈久尤良。有种臭橘，则不堪用。入脾、胃经。
主胸胁痰癖，胃中湿热，逐停水，除腹胀，心下急，痞痛，消食，散败血，解伤寒结胸，止痢。
按：枳实泻痰，有冲墙倒壁之力，其勇悍可知。脾胃气滞，则不能运化精微，而宿食、痰水与脾血成瘀，胀满之病作矣，得其破散冲走之功，邪亦安所容哉？若中气虚弱，劳倦伤脾，发为痞满，当用补中益气，此又法之所当忌也。观仲景下伤寒腹胀实结者，有承气汤；胸中痞痛者，有陷胸汤；洁古治心下痞满者，有枳实丸，意可见矣。海藏云佐以参、术、乾姜益气，佐以牵牛、硝、黄破气，其善用枳实者乎？

枳壳  ***************************
味苦、酸，气微寒。馀同实。
主去胃中水湿，泄肺气，水肿，胸膈痰滞，背膊闷倦，腹胁满痛，呕逆，咳嗽，反胃，霍乱，痢疾，里急后重，大肠风秘，遍身风疹，瘦胎快产。
按：枳壳主高，高者主气；枳实主下，下者主血，故壳主胸膈皮毛之病，实主心腹脾胃之病。《活人》治痞，先用桔梗枳壳汤，非用此治心下痞也，果知误下，气将陷而成痞，故先用此，使不致于痞耳。若已成痞，不惟不能消痞，反损胸中之气，先之一字，诚有谓也。古瘦胎散用之，亦为奉养过盛者言耳，若形肥气虚，未必尽可通用。

桑根白皮  ***************************
（附：桑、枝、叶）
味甘，气寒。可升可降，阳中阴也。生各处。东行者胜，出土上者杀人。入肺经。续断、桂心、麻子为使。凡使，铜刀刮去青黄薄皮，取里白皮，切，焙用。力全在涎，勿去之。
主肺气喘满，肺中水气，唾血，热渴，肺热咳嗽，去腹胀，利水道及虚劳客热，去寸白，缝金疮，小几天吊，惊痫客忤。
按：桑根白皮，性不纯良，不宜多用。然长于利小水，肺中有水气，及肺火有馀者宜之，乃实则泻其子也。今人不论虚实，一概用之，非矣！至虚劳而有客热，亦是肺火有馀，若虚劳而有寒，尚敢用乎？观泻白散用桑白皮、地骨皮各一两，泻肺中邪火，从小便去，甘草五钱，泻火而缓中，粳米百粒，清肺而养血，可为泻肺诸方之准绳矣。
附：椹，味甘、微酸，气寒。主单食，止消渴，利五脏，关节痛；捣汁解酒毒，利水气，消肿。
附：枝，味苦，气平。主遍体风痒乾燥，水气，脚气，风气，痈疽后渴，煎药用之，取利关节，除风寒湿诸痹。
附：叶，味苦、甘，气寒。手足阳明药。主劳热咳嗽，明目，除脚气，水肿，利大小肠，出汗，解蜈蚣咬毒，煎饮代茶止渴。霜后叶：煮汤，淋手足，去风痹。

桑寄生  ***************************
（附：桃寄生、柳寄生）
味苦，气平。生近海州邑，其地暖而不蚕，桑无採捋之苦，生气浓厚，自然生出，断茎视之，色深黄者为真。凡使，铜刀细锉，勿见火。
主腰痛，遍身骨节痛，安胎，下乳，崩中，产后余疾。
附：桃寄生：味苦、辛。主小儿中蛊毒，腹内坚痛，面目青黄，淋露骨立，取二两为末，如茶叶点服，日四五次。
附：柳寄生，味苦，气平。主膈气刺痛，捣汁服一杯。

椿樗根  ***************************
（附：叶）
味苦，气温。生各处。椿木实，皮色赤而香；樗木疏，皮色白而臭。入心、肝、脾经。凡使，用东行根刮外皮，蜜炙用。
主赤白浊，赤白带，湿气下痢，精滑，梦遗，缩小便，燥下湿，去肺胃陈积之痰，去口鼻疳虫。得地榆，止疳痢肠风，产后血不止。
附：叶，味苦，气温。主洗疮疥，风疽。
按：椿皮，入气分，性涩；樗皮，入血分，性利。其主治之功虽同，而涩利之效则异也。所主诸病，皆取其苦能燥湿，寒能除热，涩能收敛而已。

郁李仁  ***************************
味酸，气平。阴中之阳。生秦、豫。叶花及树，并似大李，惟子小若樱桃，甘酸而香，有少涩味。脾经气分药。
主四肢浮肿，肠中结气，关格不通，膀胱急痛，润肠，破血，利水下气，消食宽中。
按：郁李仁，甘苦而润，其性降，故能下气利水。昔有乳妇，因悸而病，既愈，目张不瞑，钱乙曰：目系内连肝胆，恐则气结，胆横不下，煮郁李酒，饮醉即愈。盖郁李去结，随酒入胆，结去胆下，则自能瞑矣。虚人勿多用。

乌药  ***************************
味辛，气温。气厚于味，阳也。生各处。树似茶叶，微圆而尖，面青背白，有纹，结实如冬青子，根不甚大，才如芍药，嫩者肉白，老者褐色。入胃、肾经。
主中恶心腹痛，疰忤鬼气，天行疫瘴，膀胱、肾间冷气，攻冲背膂中气，脚气，疝气，气厥，头痛，肿胀喘急，反胃吐食，宿食不消，霍乱，泻痢，痈疖，疥疠，妇人血气，小儿腹中诸虫，猫犬百病。
按：乌药，入足阳明。其中恶鬼气、疫瘴等症，皆阳明受病。盖阳明开窍于鼻，而诸气俱从鼻入也。入足少阴，故又暖膀胱冷气，性善走下，而攻冲自止，肾与膀胱为表里也。痈疖疥癞，成于血逆，始于气逆，乌药长于理三焦之气，故并治之。《惠民局方》治中风中气诸症，用乌药顺气散，先疏其气，气顺则风散也。《济生方》治七情郁结，上气喘急，用四磨汤者，降中兼升，泻中带补也。但专泄之品，惟与藜藿相宜，一切阴虚内热之病，勿服。

楝子  ***************************
（附：根皮）
味苦、酸，气寒。有小毒。阴中之阳。生各处，以山中为良。入小肠、膀胱、心胞经。凡使，用核莫用肉，用肉莫用核，酒拌蒸用。
主温疾、伤寒，大热烦狂，上下部腹痛，泻膀胱，利小便，杀三虫，疥疡，治诸疝。
按：楝实，导小肠膀胱之热，因引心包相火下行，故心腹痛及疝气为要药。
附：根皮，味苦，气微寒。微毒。用白者。主游风，热毒，风疹，恶疮，疥癞，并浸洗之。

五倍子  ***************************
味苦、酸，气平。生各处，川蜀者胜。生于肤木，五六月间有小虫食其汁，老则遗种，结小球于枝叶间，渐长坚如拳大，初青久黄，宛若结成，霜降前取蒸，迟则虫必穿坏无用。他树亦有此虫球，不入药用，木性殊也。入肺、胃经。
主敛肺降火，化痰饮，止咳嗽，掺口疮，生津液，止消渴，盗汗，齿宣，疳䘌，肺脏风毒，流溢皮肤，作风湿癣，瘙痒脓水，五痔下血不止，小儿面鼻疳疮，解酒毒。
按：五倍子，属金与水，噙之善收顽痰，解热毒，佐他药尤良。所治之症，皆取其入肺清金，收敛固脱之功也。

百药煎  ***************************
法用鲜者十斤，舂烂入缸，稻草盛盖，[合/酉]七日取出，加桔梗、甘草各二两，又[合/酉]七日，再捣再[合/酉]，周七次，晒用。无鲜者，用干倍子，水渍为之。
主清肺化痰，定嗽解热，生津止渴，收湿，消酒。
按：百药煎，功同五倍子，但经酿造，其体轻虚，其性浮收，味带余甘，故治上焦心肺，咳嗽痰饮，热渴诸病，含噙尤宜。

猪苓  ***************************
味甘、淡，气平。降也，阳中阴也。生衡山。枫之馀气所结，形似猪粪，故名。黑色肉白者佳。入膀胱、肾经。凡使，去皮，生用。
主除湿、利水，痎疟，中暑，伤寒温疫，大热发汗。
按：猪苓，苦以泄滞，甘以助阳，淡以利窍，升而能降，故与茯苓同功，但入补药，不如茯苓耳。无湿证者勿用，有湿证而肾虚者亦忌，久服损肾昏目。

阿魏  ***************************
味辛，气平。有草木二种：草者，生西番，苗叶根茎酷似白芷，捣根汁煎成；木者，生天竺，皮色青黄，叶似鼠耳，无花实，其枝汁流出如饴，久乃坚凝，色黑者力微，黄散者为上。须防煎蒜白假充，试法以半铢，安铜器一宿，沾处白如银汞。凡使，研作粉霜，热酒器上裛过入药。
主杀诸小虫，破症积，下恶气，除传尸，鬼疰，蛊毒，辟瘟，治疟痢、霍乱，一切蕈菜毒，自死诸畜毒。
按：阿魏，消肉积，杀小虫，故主诸症。谭远治久疟，用阿魏、丹砂各一两，研匀米糊丸，皂子大，空心，人参汤化一丸，即愈。治痢，以黄连木香汤下，盖疟痢多起于积滞故尔。

巴豆  ***************************
味辛，气温。有大毒。气薄味厚，体重而降，阴也。生巴郡。树叶如樱桃而厚大，四月旧叶落，新叶齐生，夏结实作房，八月黄落，壳有线一道至两三道者为上品。芫花为使，反牵牛，畏大黄、藜芦、黄连，忌芦笋、酱、豉、冷水，得火为良。凡使，生温熟寒，有用仁者、用壳者、用油者、生用者、麸炒者、醋煮者、烧存性者；有研烂，以纸包压去油者，谓之巴豆霜。
主脏腑停寒，症瘕结聚坚积，留饮痰澼，水肿，破血排脓，落胎烂胎，辟鬼，杀虫，治恶疮瘜肉，疥癞。
按：巴豆，不去膜则伤胃，不去心则作呕，浸以沉香水则能升能降。与大黄同称攻下之剂。但大黄性冷，腑病多热者宜之；巴豆性热，脏病多寒者宜之。两者著周，则泻入反缓，为其性相畏也。故急治，生用有斩关劫病之功；若缓治，为消坚磨积之剂。炒去烟，令紫黑，可以通肠，可以止泻，世不知也。肠胃无寒积者，勿用。


卷之六·木部  ——————————————————————————————————————————————————————————————————————————————————————————

乾漆  ***************************
味辛，气温。有毒。降也，阳中阴也。其木如柿，其叶如椿。通行肠胃，入肝行血。半夏为使，畏鸡子，忌油脂。凡使，捶碎炒熟，免损人肠胃。若是熟乾漆，亦有烧存性者。
主风寒湿痹，止咳嗽，消瘀血痞结，腰痛，九种心痛，腹肋坚积滞气，小肠疝痛，女子疝瘕，去长虫、蛔虫。
按：乾漆，属金，有水与火，为削年深坚积血滞之药。丹溪云：性急而能飞补，用之中节，则积滞去后，补性内行，人所不知。故咳嗽，骨蒸劳瘵，因瘀血而致者，用之去瘀而病已，非用之治病也。毒发以蟹解之。生漆疮者，杉木汤、紫苏汤、蟹汤，浴之良。

槟榔  ***************************
味苦、辛、涩，气温。味厚气轻，沉而降，阴中阳也。生交州者味甘，广州者味涩。头圆，矮毗者为榔，力大；形尖、紫文者为槟，力小。须存坐正稳，心坚有锦纹者佳。入胃、大肠经。凡使，以刀刮去底，切勿经火。
主消穀，逐水，除痰癖，宣利脏腑壅滞，风冷气，脚气，症结，及心痛积聚，泻痢后重，大小便气秘，痰气喘急，诸疟瘴疠，杀三虫，伏尸，寸白。
按：槟榔，苦破气，辛散邪，性沉重如石，故能泄胸中至高之气，使之下行，能坠诸药，至于下极，所以治诸气后重如神。

大腹皮  ***************************
味辛，气微温。生岭表。即槟榔中腹大形扁而味涩者，不似槟榔尖长味良耳。皮外黑色，皮肉皆丝。入脾、胃经。凡使，酒洗后，以大豆汁再洗，晒乾用。
主浮肿，霍乱，瘴疟，通大小肠，冷热气，攻心腹大肠，痰膈醋心，胎气恶阻胀闷。
按：大腹皮，功同槟榔，但性迟缓，其力稍劣，不似槟榔之性烈也。亦疏通脾胃有馀之痰，气虚者，加人参用。

淡竹叶  ***************************
味辛、甘，气平、寒。阴中微阳，降也。竹类颇多，惟尝笋味，甜淡第一。然䈽竹坚而节促，体圆质劲，皮如白霜，即水白竹也；苦竹，有白有紫；甘竹，似篁而茂，即淡竹也。馀俱不堪入药。入肺、胃、心经。
主胃中痰热，咳逆上气，热狂烦闷，壮热头痛，头风，止惊悸，消渴，不睡，喉痹，妊妇头旋倒地，小儿惊痫天吊，煎汁漱齿血，洗脱肛，压丹石毒。
按：竹叶，生于中半以上，故主多在上焦，心、肺、胃皆脏腑之居上者，凡新久风邪之烦热喘促，气胜之上冲，皆用其甘寒而去客热，缓脾而益元气也。

淡竹茹  ***************************
（附：筀竹茹、苦竹茹）
味甘，气微寒。系去青近黄者。入胃经。
主伤寒劳复，呕啘，温气寒热，肺痿唾血，鼻衄，噎膈，五痔，妇人崩中，胎动，小儿热痫。
附：筀竹茹，主劳热。苦竹茹，同。
按：竹茹，能解阳明客热，令土郁之气舒畅，而诸症皆瘳也。

淡竹沥  ***************************
味甘，气寒。凡使，法同牡荆沥。
主风痰、虚痰在胃膈，使人癫狂；痰在经络四肢及皮里膜外，非此不达不行。
按：竹沥，性滑流利，走窍逐痰，故为中风家要药。凡中风之症，莫不由于阴虚火旺，煎熬津液，结而为痰，壅塞气道，不得升降，热极生风，以致猝然僵仆，或偏痹不仁。竹沥遍走经络，有搜剔之能，甘寒能益阴除热，所以中风药中不可少，凡属热痰为病不可缺，其功既可去痰，又能养血，而阴虚之有大热者，尤宜也。

竹黄  ***************************
味甘，气寒。生天竺国。今诸竹亦有之，系大竹津气结成，形如黄土，须防烧诸骨及葛粉等杂之。
主中风失音不语，镇心，明目，小儿惊痫天吊，制药毒发热。
按：竹黄，凉心经，去风热，性多和缓，尤宜小儿，功用同竹沥，而无寒滑之患。

牡荆子（附：叶）  ***************************
味苦，气温。生田野。有青赤两种，用惟取青者。因茎坚劲，故以牡称。入肝、胃经。防己为使，恶石膏。
主除骨间寒热，通利胃气，止咳逆，下气，湿痰，白浊，小肠疝气。
附：叶，烧烟薰涌泉穴，治脚气，痛处汗出即愈。

牡荆沥  ***************************
味甘，气平。姜汁为使。凡使，採新茎，截二尺长，架两片砖上，中用紧火炙之，两头以器承取，热服。
主心闷烦热，头风旋运目眩，心漾漾欲吐，卒失音，小儿心热惊痫。
按：牡荆沥，气平味甘，化痰去风为妙药，与竹沥同功。并以姜汁助送，则不凝滞。但气虚不能食者用竹沥，气实能食者用荆沥。

蔓荆子  ***************************
味苦、辛，气微寒。阳中之阴。生水滨。蔓长丈馀，入春叶生旧枝，五月叶成似杏叶，六月有花，红白色，黄蕊，九月有实，黑斑，大如梧桐子而轻虚。入膀胱、小肠经。恶乌头、石膏。凡使，酒蒸，捣碎用。
主筋骨间寒热，湿痹拘挛，风头痛脑鸣，目泪睛痛，坚齿利窍，去白虫。
按：蔓荆子，体轻而浮，上行而散，故主头面风虚之邪，而诸经血热，得之清凉也。

槐实  ***************************
味苦、辛，气寒。纯阴。生各处。其实作荚连珠，中有黑子，以子连多者佳。肝经气分药。凡使，去单子、五子，只取二子、三子者，以铜锤捶破，牛乳蒸一宿用。
主明目，除热泪，头脑心胸间热风烦闷，风眩欲倒，心头吐涎，漾漾如船车上，肠风，五痔，汤火疮，男子囊坠肿痛，阴疮湿痒，杀虫，妇人崩中漏下，催生堕胎。
按：槐实，乃苦寒纯阴之药，为凉血要品。故除一切热，散一切结，清一切火，皆在血分著绩也。花，主同。

秦皮  ***************************
味苦，气微寒。生陕西、庐江。木似檀，枝干青绿色，叶如匙头，虚大而不光，并无花实，根似槐根，渍水书纸青色者真。入肝、胆经。大戟为使，恶吴茱萸。凡使，去骨用。
主两目赤肿，风泪不止，及青盲白膜，男精衰，妇崩带，儿痫身热，又除热痢下重，风寒湿痹。
按：秦皮，治目病惊痫，取其平木也；治下痢崩带，取其收涩也；益精有子，取其涩而补也；痢则下焦虚，取其苦以坚之也。脾胃虚寒者，少用。

诃黎勒  ***************************
味苦、酸，气温。苦重酸轻。味厚，阴也，降也。生岭南广州者胜。六稜、黑色、肉厚者佳。凡使，酒浸后蒸，去皮取肉用。
主消宿食，去膨胀，止嗽痰，肺气喘急，肠血泻血，崩中带下，漏胎胎动，胀闷气喘，及患痢人肛门急痛，产妇阴痛，和蜡烧烟薰之，及煎汤薰洗。
按：诃黎子，酸以泻肝收肺，苦以坚肾泻脾，涩以厚大肠，有收敛降火之功。但嗽、痢未久者，不可骤用；而气虚者，亦宜少服，以能涩肠，又能泄气故也。

蕤核  ***************************
味甘，气温，一云微寒。生各处。叶似枸杞而狭长，花白，子附茎生，紫赤色，大如五味子，茎多细刺，五六月熟，採日乾。入肝经。凡使，以汤浸去皮尖，擘作两片，用芒硝、木通同水煮一伏，取仁，研膏用。
主目赤痛泪出，目肿眦烂，破心下结痰痞气，齆鼻。
按：蕤核，甘寒，治目疾风热，乃其分以内事，若因于肝肾两虚者，又非所宜矣。其治因热生痰，中焦气为痰痞，上焦心肺热薰而成鼻齆，莫非甘寒之用也。

密蒙花  ***************************
味甘，气平、微寒。入肝经血分。
主青盲肤翳，赤肿眵泪，目中赤脉，小儿疳气攻眼。

辛夷  ***************************
味辛，气温。生各处。木高数丈，春初未叶，苞长半寸而尖，有青黄茸毛顺铺，长半分许，夏开花，似莲而小，香气薰人。入肝、胃经。川芎为使，恶石脂，畏菖蒲、蒲黄、黄连、石膏。凡使，去毛，去心。
主风头脑痛，解肌利窍，面肿，引齿痛，眩冒如在船车中，一切鼻病，去寸白虫。
按：辛夷入肺，肺开窍于鼻，鼻通气于天，天者头也，而阳明胃脉环鼻而上行，脑为元神之府，而鼻为命门之窍，人中气不足，清阳不升，则头为之倾，九窍为之不利，辛夷之辛温，走气而入肺，其体轻浮，能助胃中清阳上行，通于天也。

芜荑  ***************************
味辛，气平。生各处。气羶者良。凡使，採实阴乾用。
主积冷气，心腹症痛，除肌肤节中风，淫淫如虫行，逐寸白，疗肠中嗢嗢喘息，痔瘻，恶癣疥疮。
按：芜荑，能温寒燥湿，故除风淫邪气之害，更长于走肠胃，杀诸虫，消食积。但食之过多，发热心痛，为辛故也。

芦会  ***************************
味苦，气寒。生波斯国。木滴脂结成，状如黑饧。肝、脾经药。
主热风烦闷，胸膈间热气，吹鼻杀脑疳，傅齿䘌，癣疮湿痒，痔瘻，小儿癫痫惊风诸热，五疳，解巴豆毒。
按：芦会，专于泻肝，涤热杀虫，已上诸病，皆湿热生虫所致也。脾胃虚、寒泄不思食者，禁用。

苏方木  ***************************
味甘、咸，气平。可升可降，阳中阴也。出九真。树似槐，叶似榆，黄花黑子。煎汁，忌铁器。若得中心文横如紫角者，名木中尊，力倍寻常。入三阴经血分。凡使，去粗皮并节。
主中风口噤，虚劳，血癖，月候不调，产后恶血冲心，蓐劳血晕，赤白痢后重急痛，消痈散肿，排脓止痛，金疮扑损。
按：苏方木同防风用，能发散表里风气；同人参用，能去产妇感冒血晕，尤取其入血行血，辛咸消散，兼有软坚润下之功。少用和血，多用破血。

榆皮  ***************************
味甘，气平。生各处。有赤白二种。未生叶，先生荚，状似钱而小，色白，成串后方生叶，似山茱萸叶，而长尖润泽。膀胱、大小肠药。凡使，取白里白皮，晒乾用，勿令中湿，湿则伤人。
主利大小便，五淋，肠胃邪热气，治齁喘，疗不眠，滑胎，及妒乳。小儿秃疮，和醋滓封之；五丹，火疮，鸡清调涂。
按：榆皮，滑利利窍，渗湿热，能消留著有形之物，气盛而壅者宜之。

皂荚  ***************************
（附：子）
味辛、咸，气温。有小毒。生各处。如猪牙者胜。入肝、肺、大肠气分。柏实为使，恶麦门冬，畏人参，苦参。凡使，要赤肥不蛀者，水浸软，铜刀刮粗皮，酥炙，或蜜炙，或烧灰，俱去子弦用。
主中风口噤，涎潮上壅，胸中痰结，风痹死肌，喉痹，腹胀满，堕胎，杀虫。同苍术烧烟，辟瘟疫邪湿气；单烧，薰久痢脱肛。
按：皂荚属金，金胜木，燥胜风，故又入厥阴，治风木之病。其味辛散，其性燥烈，吹喉鼻，则通上窍；导二阴，则通下窍；入肠胃，则治风湿痰喘肿满，杀虫；涂肌肤，则散肿消毒，搜风治疮。
附：子，味辛，气温。凡使，煮熟，去硬皮，取白皮去黄。主风热，大肠虚秘，瘰疬，肿毒，癣疮。

木槿皮  ***************************
（附：子）
味苦、甘，气寒、平。生川中者厚而色红，气力更优。
主肠风泻血，痢后热渴，作饮服之，令人得睡，并炒用，赤白带下，肿痛疥癣，洗目令明。
按：木槿皮及花，滑如葵花，故能润燥；色如紫荆，故能活血，气味苦寒，又能除热杀虫；作汤代茶，兼能治风。
附：子，主偏正头风，烧烟薰患处；又治黄水脓疮，烧存性，猪骨髓涂之。

紫荆皮  ***************************
味苦，气平、微寒。厚而紫色，味苦如胆者为胜。入心胞、肝经血分。凡使，梗及花，气味功用并同。
主破宿血，下五淋，煮汁服，痈疽，喉痹，妇人血气疼痛，经水凝涩。
按：紫荆，寒胜热，苦走骨，紫入营，故活血消肿，利小便而解毒。杨清叟冲和膏，治诸痈疽冷热不明者，紫荆皮三两，独活去节炒三两，赤芍药炒二两，白芷一两，木蜡炒一两，为末，用葱汤调敷；痛甚，筋不伸者，加乳香，盖深得此意。

合欢皮  ***************************
味甘，气平。生各处。花红白，上有丝茸，秋实作荚，子极薄细，其绿叶至夜则合。凡使，去粗皮，炒用。
主安五脏，和心志，令人欢乐，明目，杀虫，煎膏消痈肿，续筋骨。
按：合欢属上，补阴之功甚捷，长肌肉，续筋骨，可知其用矣。同白蜡入膏神效，外科用者何少也？

大风子  ***************************
味辛，气热。生海南番国。状如椰子而圆，中有核数十枚，大如雷丸，子中有仁，白色，久则黄而油，不堪入药。凡使，用子三斤，去壳研烂，瓷器盛之，封口入滚汤中，盖锅勿透气，文武火熬至黑色如膏，名大风油，可和药。
主大风，风癣，疥癞，杨梅诸疮，攻毒杀虫。
按：大风子，有杀虫劫毒之功，止可外涂，不可内服，内服虽能燥痰，而血分受伤，得不偿失矣。

枫香脂  ***************************
味甘、苦，气平。生各处。凡使，以齑水煮二十沸，入冷水中，揉扯数十次，晒乾用。
主瘾疹风痒，牙痛，浮肿，下痢，霍乱。
按：枫香属金，有水与火，其性疏通，故木易有虫穴。外科用之，以其功亦彷彿乳香也。

松脂  ***************************
（附：子、花、节、油、叶）
味苦、甘，气温。向南者属阳，向北者属阴，凡使，甑底藉白茅两层，黄沙盖茅上寸许，松脂布沙上，炊以桑柴，汤减频添热水，蒸脂尽入釜中，乃掠出之，投于冷水，俟凝再蒸，色白如玉矣。
主恶风历节痠痛，风痹死肌，痈疽，癞疮，瘙疥，白秃，煎膏生肌定痛，止血排脓，抽风杀虫。
按：松脂，树之津液精华也，得阳气，而兼火土，燥可除湿散风寒，苦而燥可杀虫，甘可除热，湿热风寒去，荣气通调，诸症自愈矣。
附：松子，味甘，气微温。主虚羸少气，补不足，润肌肤，温肠胃，兼治肺燥咳嗽，小儿寒嗽，得柏子仁，治虚秘。
附：松花（即松黄），味甘，气温。主润心肺，益气，除风，止血。亦可酿酒，但多食发上焦热病。
附：松节，味苦，气温。主百节久风，风虚脚痹，炒焦治筋骨间病，能燥血中之湿。
附：松油，主疥疮，及马牛疮。
附：松叶，味苦，气温。主风湿疮，灸罯冻疮，去风痛，脚痹，中风口喎，取汗出即止。

樟材  ***************************
味辛，气温。
主霍乱，磨服；奔豚，脚气，水肿，煎汤服；疮痍、疥癣、风瘙，并研末敷之；中恶鬼气，烧烟薰之。

樟脑  ***************************
味辛，气热。出韶州。状如龙脑，白如雪，以新樟切片，水浸三日，入锅煎之，柳棍频搅，待汁减半，柳上有白霜，即去滓，倾汁入瓦盆，经宿自结成块也。凡使，每一两以二盘合住，湿纸餬口，文武火熁之半时许，取出用。
主寒湿脚气，疥癣，风瘙，龋齿，杀虫，辟蠹。
按：樟脑，禀龙火之气，水中生火，其焰益炽，去湿杀虫，此其所长。

乳香  ***************************
一名薰陆，味苦、辛，气微温。生天竺。树似古松，以斤砍树，脂溢于外，结而成香，大如乳头。须防枫脂混杂，惟烧之可辨。入心经。凡使，以箬炙去油，入灯草同研，易细不黏。
主痈疽诸毒，托里护心，活血定痛，去风伸筋，服则内消，贴则生肌。又治中风口噤不语，止大肠泄澼，妇人血气，催生，小儿惊风。
按：乳香，辛香发散，通入各经络。但乳香活血，没药散血，止痛生肌略相同，外科多相兼而用。

没药  ***************************
味苦，气平。生南海诸国。根株如橄榄，叶青密，採如乳香。凡使，亦如乳香。
主血滞气壅，经络满急肿痛，破宿血症瘕，诸恶疮毒，堕胎，产后心腹血气痛，一切金疮，杖疮，扑损瘀血，卒下血，目中翳晕。
按：没药与乳香同功，但长于通滞，而不主诸血虚之症，用者详之。

龙脑香  ***************************
即冰片，味苦、辛，气微温。生南番诸国。千年杉树未损动则有香，大者成片如花瓣。须防樟脑升打假充。
主心腹邪气，风湿积聚，聪耳明目，去目赤肿肤翳，伤寒舌出，痘陷惊痫，骨痛，喉痹，下疳疮。
按：龙脑，芳烈之性，走窜开窍，入肾治骨，风病在骨髓者宜之。若风在血脉肌肉，反引风入骨髓，如油入面，莫能出也。舌出、目病、惊病、痘病，皆火病也。龙脑气先入肺，传于心脾，使壅塞通利，经络条达，乃火郁则发之，从治之法也。用猪心血引入心经，非龙脑能入心也。

血竭  ***************************
味甘、咸，气平。出大食诸国。树如没药，其肌赤色，取法亦同。火烧之，有赤汁涌出，久而灰不变本色者为真。入心包络、肝经。凡使，先研作粉，筛过入用。若同众药捣，则化尘飞去。
主敷一切恶疮疥癣久不合，性急不可，多使反引脓。又治扑损疼痛，及血气心腹㽲刺，除产后血晕，小儿瘛瘲。
按：血竭，专为和血之圣药。乳香、没药，虽主血病，而兼入气分；此则专于血者也。无瘀积者，不必用。

苏合香  ***************************
味甘，气温。生西域。彼国採煎其汁为香膏，馀滓货与诸国。一云系诸香汁，煎合而成。
主传尸骨蒸，鬼气，卒心痛，瘴疟，瘀血月闭，痃癖，小儿惊痫，杀三虫。

安息香  ***************************
味辛、苦，气平。出南番诸国。其树叶有四角，□黄花，花心微碧，不结实，裂树皮有脂如胶流出，俟坚凝取之。不宜于烧，而能发众香，故人用以和香。入心经。
主心腹恶气，鬼疰，蛊毒，痨瘵传尸。

沉香  ***************************
味辛，气微温。生海南诸国。其品有四：膏脉凝结，自朽出者，曰熟结；刀斧伐仆，膏脉结聚者，曰生结；因木朽而结者，曰脱落；因蠹隙而结者，日虫漏。生结为上，熟脱次之；坚黑为上，黄色次之。其轻虚者为黄熟，入水半浮半沉者为栈香，不堪入药。凡使，勿见火，磨汁，临时入剂；若入丸剂，纸包置怀中，待燥研之。
主调中气，暖命门，止转筋吐泻，破症癖水肿，冷风麻痹，风湿瘙疥，大肠虚闭，小便气淋，男子精冷，女子阴寒，及痰涎血出于脾。
按：沉香，温而不燥，行而不滞，扶脾而运行不倦，达肾而引火归元，有降气之功，无破气之害，惟下焦虚寒者相宜。若真水衰、相火炎者，禁用。

丁香  ***************************
味辛，气温。纯阳。生交广。雄者颗小，雌者大如山茱萸，入药最胜。入脾、胃、肾经。凡使，勿见火。雄者须去丁盖，不去发背痈。
主温脾胃，疗呕逆，奔豚，阴痛，腹痛，腰痛，膝冷，乾湿霍乱，风热肿毒，齿疳，骨槽，小儿吐泻，痘疮胃虚，灰白不发。
按：丁香纯阳，主脾胃虚寒滞气，及湿热上攻之疾。《日华》言，治口疮，不知口居上，地气出焉，脾有郁火，溢入肺中，失其清和，而浊气上行，发为口臭。若治以丁香，是扬汤止沸尔，惟香薷治之甚捷。

檀香  ***************************
味辛，气热。阳中微阴。生海南诸国。树似荔枝，皮实，色黄为黄檀；皮洁，色白为白檀；皮腐，色紫为紫檀。入肺、肾，通行脾、胃经气分。凡使，用白而沉水者。
主心腹痛，肾气上攻痛，水磨涂外肾，散腰肾冷气痛，疗噎膈，引胃气上升，及中恶，鬼气，杀虫。
按：檀香，芳气上行，凡胸膈之上，咽嗌之间，资之理气，亦辟恶、散结、除冷之药也。

雷丸  ***************************
味苦、咸，气寒。有小毒。竹生之苓，大小如慄，状如猪苓而圆，皮黑肉白，甚坚实。凡使，以甘草水泡二次用。
主散皮肤中热结毒气，杀寸白三虫，疮疥中虫。作摩膏，除小儿百般积病。
按：雷丸，苦能杀虫除湿，咸寒能清热消积，故主诸病。

琥珀  ***************************
味甘，气平。松脂入土，千年所化，生西戎者，色淡而光；生南郡者，色深重浊。手摩热，可拾禾草，汤煮软如胶饴。须防煮鸡弹及青鱼碗伪造。又一种黑色者，名瑿珀，入心、脾、小肠经。凡使，用水调侧柏子末，安瓷锅内煮三四时，捣粉用。
主安五脏，定魂魄，明目磨翳，清肺，利小肠，消瘀血，破结瘕，通五淋，杀精魅邪鬼，产后儿枕痛，金疮，止血生肌。
按：琥珀、茯苓，皆自松出，然茯苓生于阴，琥珀生于阳而成于阴，故皆治荣，而安心、利水也。正以能燥脾土，令脾健运，肺气下降，故小水可通。若血少而小便不利者，服之反有燥结之患。

南烛  ***************************
味苦，气平。生吴楚，山中甚多。叶光滑，而味酸涩，凌冬不调，七月开小白花，结实如朴树子，成簇，生青熟紫，味甘酸，浸叶汁可作乌饭。凡使，枝、叶、子俱可用。
主止泄，除睡，强筋骨，益气力，作乌饭资阳气。

桐子油  ***************************
味甘、辛，气寒。微毒。以篾圈蘸起，如鼓面者为真。
主涂胫疮，汤火伤疮，吐风痰，喉痹，点灯烧铜箸，烙风热烂眼。

海桐皮  ***************************
味苦，气平。生广南。文理细密，体有巨刺，实如枫子，叶圆大而长，高三四尺便有花，红色如火。
主赤白久痢，腰脚不遂，血脉顽痹，腿膝疼痛，疳䘌，疥癣，牙虫，渍水洗赤眼。

胡桐泪  ***************************
味咸、苦，气大寒。生甘肃以西硷卤地。初生似柳、大则似桑桐，皮似白杨。津液入池（注：池，当为「地」，于义方允）中，与土石相著，状如黄矾、硝石，重实而坚，多荚烂木，得水便化，磁罐封贮，勿见风。
主大毒热，心腹烦满，水和服之；风虫牙齿痛，面毒火毒，瘰疬，喉痹，水磨扫之，取吐涎；牛马急黄，黑汗，水研三二两灌之，立瘥。

木芙蓉  ***************************
味微辛，气平。生各处，其干丛生如荆，高者丈许，叶大如桐，有五尖、七尖者，秋开花，如芍药，有红、白、黄各色。凡使，霜时採花，霜后採叶，阴乾用。
主清肺，凉血，散热，解毒消肿，排脓止痛。
按：木芙蓉，不寒不热，性滑涎黏，凡毒不拘已成未成、已穿未穿，研涂神效；加生赤小豆末，尤妙。

山茶花  ***************************
（注：原书气味缺）
主吐血、衄血、肠风下血，并用红者为末，入童便、姜汁及酒调服，可代郁金。

乌桕根  ***************************
味苦，气微温。沉而降，阴中之阴。入胃、大肠经。凡使，慢火炙乾黄，乃用。
主暴水，症结积聚，疗头风，通大小便，解蛇毒。
按：乌桕根皮，利水通肠，功胜大戟，不可轻用。

杉材节  ***************************
（附：杉菌）
味辛，气微温。入胃经。
主煎汤洗脚气肿满，及漆疮。治心腹胀痛，去恶气及风毒，奔豚，霍乱上气，俱煎汤服。
附：杉菌，主心脾气疼，暴心痛。
按：杉材，芬芳辛温，有开发之功，故主诸病。

棕榈皮  ***************************
味苦、涩，气平。陈久而败者良。凡使，烧黑存性，□俱同。
主涩肠，止泻痢，肠风，崩中，带下，及养血。
按：棕榈皮，性涩，凡失血过多，内无瘀滞者，用之切当，与乳发灰同用更良。暴得血病，不宜遽用。

接骨木  ***************************
味甘、苦，气平。生各处。叶似水芹，木体轻虚，无心，折枝插地便生。
主折伤，续筋骨，除风痹。又痰饮、水肿、痰疟，煮汁取吐。不可过剂。

茶  ***************************
味苦、甘，气微寒。阴中微阳。生各处山谷。早採为茶，晚採为茗。入肺、心经。服威灵仙、土茯苓者，忌之。
主利小便，去痰热，止烦渴，清头目。与姜煎，治赤白痢；与川芎、葱白煎，止头痛，又解炙煿之毒。
按：茶之产地至多，要以味甘不涩，气芬如兰者为良。夫茶禀春初生发之清气，受深山云露之滋培，涤肠胃一切垢腻，非他草可比。世议其苦寒，不利脾胃，酒后过饮成癖，及多饮发黄消瘦之说，皆语其粗恶苦涩，品类之最下者耳。入治阴证药内，去格拒之寒，与治伏阳意同。


卷之七·谷部  ——————————————————————————————————————————————————————————————————————————————————————————

胡麻  ***************************
一名巨胜，味甘，气平。胡麻即脂麻之黑者，巨胜即胡麻中丫叶而八稜者，前贤辩论虽多，不出此两语而已。得茯苓良。凡使，以水淘去浮者，晒乾，酒拌，蒸熟，再晒乾，略舂去粗皮，以小豆拌炒，豆熟，去豆用。
主补中益气，润五脏，补肺气，填脑髓，坚筋骨，风痛，步蹇语涩，伤寒温疟，大吐后虚热，催生落胎，初食利大小肠，久食即否。
按：胡麻，黑色入通于肾，不寒不燥，而能平润，补肝肾之佳谷也。取油以白者为胜，服食以黑者为良。治痘疮变黑归肾；煎汤下百祥丸，则又取赤者，能解毒也。

薏苡仁  ***************************
味甘，气微寒。生各处。一种黏牙者，尖而壳薄，米白色如糯，即薏苡；一种圆而壳坚硬者，即菩提子也，不入药。凡使，糯米同炒。
主健脾益胃，肺痿肺痈，水肿，理乾湿脚气，筋急拘挛，不可屈伸，久风湿痹。
按：薏苡仁属土，故能健脾益胃，虚则补其母，故肺痿、肺痈用之；筋骨之病，以治阳明为本，故筋急、风痹用之；土能胜水除湿，故泄痢、水肿用之；至拘挛一症，以《衍义》观之，因热因湿可用，因寒不可用。丹溪则以寒病筋强，热病（注：原作「痛」，显误，改）痛筋短，湿病筋弛三者，以湿为病源，寒与湿类，寒湿留久，自变为热，三者皆可用也。然外湿非内湿启之，不能成病，故湎酒而鱼肉继之，甘滑烧炙辛香，皆致湿之因也，但势力和缓，以多用见效。性主秋降，虚而下陷者，不宜。妊娠久服，亦能堕胎。

神麴  ***************************
味甘、辛，气温。阳中之阳。入胃经。陈久者良。凡使，火炒黄。造法：五月五日、六月六日，或三伏日，用白面百斤，青蒿、野蓼、苍耳汁各三升，用汁和面，以赤小豆末、杏仁泥各三升，作饼，麻叶包罯，如造酱法，待生黄衣，晒收。
主健脾暖胃，化水穀宿食，症结积滞，除痰逆，霍乱，泄痢胀满，闪挫腰痛，其功与曲同。又主胎上抢心，血流不止，亦能下胎。
按：神麴，功胜酒麴，酒麴行脾胃滞气，收脏腑风冷，若神麴乃专造以供药用，用生能发生气，熟用能敛暴气，不止消导而已也。脾阴虚、胃火盛，与孕妇，俱不宜。

糵米  ***************************
味苦，气温。凡谷皆可生，功用相同。入脾、胃经。豆蔻、砂仁、乌梅、木瓜、芍药、五味子为使。凡使，炒焦方有功力。
主温中下气，开胃健脾，止吐逆，消痰痞，破症结，腹内寒鸣，心腹胀满，催生下胎，化米面、诸果、食积。
按：麦芽、神麴二药，胃气虚人宜服之，以代戊己腐熟水穀，诸果食积所必用也。久服亦须白术诸药兼用。

赤小豆  ***************************
味甘、酸，气平。阴中之阳。生各处。以紧小而赤黯色者入药。其稍大而鲜红，及淡红色者，并不治病。合鱼鮓食，成消渴；作酱同饭食，成口疮。驴食脚轻，人食身重。
主寒热，热中消渴，止泄痢，痢后气满不能食者，煮食一顿即愈。利小便，消腹胀，下水肿，辟温疫，治产难，下胞衣，通乳汁，解小麦热毒、酒毒，疗痈疽如神。
按：赤小豆，消水通气而健脾胃，又性下行而通小肠，能入阴分，治有形之病，故所治诸症，皆病之有形者也。久服则降令太过，津血渗泄，令人肌瘦身重。其吹鼻瓜蒂散，及辟瘟疫用之，亦取其通气、除湿、散热耳。同桑根白皮煮食，去湿气痹肿；同鲤鱼煮食，甚治脚气；涂痈疽，恐其性黏，入苎根末即不黏，此法尤妙。

藊豆  ***************************
（附：花、叶）
味甘，气微温。二月种，蔓生，叶大如杯，团而有尖，花如小蛾，有翅尾，形荚凡十馀样，白露后结实。有黑白二种：黑名鹊豆，性小冷；惟粗圆白色者入药。凡使，连壳炒用。
主暖脾胃，补五脏，和中下气，消暑，除湿热，止泄痢，消渴，霍乱，解一切草木、酒、河豚鱼毒，生嚼及煮汁饮效。
按：萹豆子，充实，白而微黄，其气腥香，其性温平，得乎中和，脾之谷也，入脾胃经气分，通利三焦，升清降浊，所以治中宫之病。然亦泥膈，不可单食。
附：花，主女子赤白带下，乾末，米饮服之。
附：叶，主霍乱，及吐利后转筋，生捣，以少酢浸汁服；醋煮食，治瘕。惟患寒热入勿食。

火麻仁  ***************************
（即大麻子中仁）
味甘，气平。生各处。骨可作炬心，皮堪绩布。入脾、胃、大肠经。凡使，极难去壳，以帛包置沸汤中，浸至冷取出，垂井中一夜，勿著水，日中晒乾，于新瓦上挼去壳，簸扬取仁，粒粒皆完。
主大肠风热结燥，小便淋闭，皮肤顽痹风癞，骨髓疼痛，风水腹大，腰脐重痛，中风汗出，呕逆，消渴，妊娠心痛腹痛，逆生倒产，产后恶露不尽，小儿赤白痢。
按：火麻仁，木谷也，而治风，同气相求也。阳明病汗多，胃热便难，三者皆燥也，故用以通润，脾欲缓，急食甘以缓之，麻仁之甘，以缓脾润燥，古方代脉用之，以其复血脉而益中气也。

罂粟壳  ***************************
味酸、涩，气微寒。生各处。花开红白二种，子结千百粒一罂，细如葶苈。凡使，醋炒，忌多用。
主胸膈稠痰凝塞，致食不下，止泻痢，固脱肛，敛肺，涩精，及心腹筋骨诸痛。
按：罂粟壳，收敛固气，故能入肾，主骨病。其治咳、痢二症，须先散邪行滞，去其病根，然后投之，否则闭塞邪气。得补愈甚，变症作而淹延不已，岂药之罪欤？

饴糖  ***************************
味甘，气大温。诸米皆可造，惟糯米作者入药，粟米次之。入脾经。凡使，用胶饴，色紫如琥珀，牵成者不用。
主补虚冷，益气力，消痰，润肺，止嗽，扑损瘀血，熬焦酒服，能下恶血，解附子、草乌头毒。
按：饴糖，成于湿热，过用之亦动火生痰，凡中满吐逆、酒病、牙疳，咸忌之，肾病尤不可服。

稻米  ***************************
（附：秆、泔）
味苦，气平。即粳米之糯者。
主温中，止泄，缩小便，收自汗，发痘疮。
按：糯米性温，为补脾胃、益肺气之谷。酿酒则热，熬饧更甚，脾肺虚寒者宜之，若素有痰热风病，及脾病不能转输，食之最能发病成积。
附：秆，味辛、甘，气热。主黄病如金色，煮汁浸之，仍以谷芒炒黄为末，酒服；烧灰浸水，饮，止消渴；淋汁，浸肠痔；藉靴，去寒湿气。
附：泔，味甘，气凉。主烦渴，霍乱，解毒，消鸭肉积。

粳米  ***************************
（附：米泔、炒米汤、籼米、籼秆）
味甘、苦，气平。种近百，各各不同，有早、中、晚三收，以晚白米为第一。凡使，新者动气，陈者下气。
主温中和胃，长肌肉，壮筋骨。煮汁，主心痛，止渴；合芡实作羹益精志，强耳目。常食干粳，令人不噎。
按：粳米，天生所以养人，非诸草木可比，其有益于脾胃所不待言，古人白虎汤、桃花汤、竹叶石膏汤用之，正恐寒凉之药，有碍中州，藉之为助正气，如此直截一言可了，好古之云，则多歧亡羊矣。
附：米泔，主止烦渴，利小便，凉血。风热赤眼，睡时冷调洗肝散、菊花散服之。
附：炒米汤，主益胃，除湿。
附：籼米（即早收黏稻），主温中益气，养胃和脾，除湿止泄。
附：籼秆，主杀反胃生虫。

粟米  ***************************
（附：泔）
即小米。味咸，气微寒。种类数十，大抵早粟皮薄米实，晚粟皮厚米少。凡使，惟用陈者。
主养肾气，去脾胃中热，止胃热消渴，利小便，霍乱热腹痛，泄痢，鼻衄，解诸毒。
附：泔，汁主霍乱转筋，卒热心烦，饮之立瘥，胃冷者不宜。酸泔及淀，洗瘙疥杀虫；和臭樗皮煎服，治小儿疳痢。

秫米  ***************************
味甘，气微寒。即粟米之糯者。
主寒热，利大肠，疗肺疟，及阳盛阴虚，夜不得眠，及食鹅鸭成瘕，妊妇下黄汁，敷漆疮。
按：秫者，肺之谷也，故能去寒热，利大肠。大肠者，肺之合，而肺病多作皮寒热也，《千金》治肺疟方用之，取此义也。岐伯治阳盛阴虚，夜不得瞑，半夏汤用之，取其益阴气而利大肠也，大肠利则阳不甚矣。但动风壅气，不宜多食。

粱米  ***************************
有黄、白、青三种：黄粱，味甘，气平；白、青粱，味甘，气寒。粱皆粟类，细论仍别。黄粱，穗大毛长，穀米俱□于白粱，而收子少，食之香美，胜于诸粱。白粱，亦穗大毛长，而谷粗扁长，不似粟圆米白而大，香美亚于黄粱。青粱，壳穗有毛而粒青，米亦微青，而细于黄白粱，早熟收薄，味短色恶，故人少种之。
主益气，补中。
按：粱米，调和脾胃，力倍诸谷，惟黄独优者，盖得中和之气多耳。

稷米  ***************************
味甘，气寒。稷、黍一类二种：黏者为黍；不黏者为稷。二种之苗似粟，而低小有毛，结子成枝而殊散，粒如粟而光滑，有赤、白、黄、黑数种。
主益气安中，凉血，解暑，压丹石毒发热，解苦瓠毒。多食发冷病，不可与附子同食。

黍米  ***************************
（附：赤黍米）
味甘，气温。
主益气补中。烧灰和油，涂杖疮止痛，不作瘢；嚼浓汁，涂小儿鹅口疮。
按：黍米，气温，功能补肺。而多食作烦热，缓筋骨；合葵菜食成痼疾；合牛肉、白酒食，生寸白虫。
附：赤黍米，味苦，气微寒。主咳逆上气，霍乱，泄痢，除热，止烦渴。生服泔汁，化鳖瘕，不过一二度愈。

稗  ***************************
味辛、甘、苦，气微寒。一种黄白色，一种紫黑色，紫黑者有毛，人谓之鸟禾，可以救荒。
主益气，宜脾。

小麦  ***************************
（附：浮麦、麦麸）
味甘，气微寒。秋种，冬长，春秀，夏实，具四时之气，为五穀之长，南方者，四气不足，故有毒。入心、肾、小肠、膀胱经。凡使，用陈者。
主除客热，止烦渴，咽燥，利小便，养肝气、心气，止漏血唾血，煎汤止暴淋，虚汗，杀蛔虫。
附：浮麦，味甘、咸，气寒。即水淘浮起者。焙用。主益气，止自汗、盗汗，骨蒸虚热，妇人劳热。
附：麦麸，气味同浮麦。主时疾，热疮，泄痢，汤火疮烂，扑折瘀血，醋炒罯贴之；又醋蒸，熨手足风热痹痛，寒湿脚气，互易至汗出良；末服，止虚汗；小儿暑月出痘疮，烂不能著席，用夹褥盛麸藉卧，性凉而软，诚妙法也。

面  ***************************
（附：面筋、麦奴、秆）
味甘，气温。有微毒。畏汉椒、萝卜。
主补虚，久食实肤体，厚肠胃，强气力。
按：面，产北方者，多受霜雪，复入地窖出汗，故无毒；产南方者反是，故有毒。惟第二磨者凉，为其近麸而无石末在内也。糟发者，发病、发疮。
附：面筋，味甘，气凉。主宽中，益气。
附：麦奴，主阳毒，温毒，热极发狂，大渴，及温疟。奴者，即麦穗将熟时，上有黑霉者也。
附：秆，主烧灰去疣痣，蚀恶肉，膏中用。

大麦  ***************************
味咸，气微寒。大、穬二麦，一种异名：穬麦，乃大麦中皮厚而青色者也，主不甚相远。大麦，亦有黏糯。石蜜为使。
主补虚劣，壮血脉，益颜色，实五脏，化穀食，止泄，不动风气。作面，无热燥。
按：大麦，功用与小麦相似，而性更平凉滑腻，以之佐粳米同食，或歉岁全食之，不亚于粳米。有人患缠喉风，作稀糊令咽而平，以助胃气，无燥热也。

荞麦  ***************************
（附：秸）
味甘，气平、寒。生北方者，滑细如粉，亚于麦面；生南方者，但可作粉饵。
主炼五脏滓秽，压丹石毒。
按：荞麦，最降气宽肠，故能炼肠胃滓瘀，而治浊滞泄痢、腹痛上气之疾，气盛有湿热者宜之。若脾胃虚寒人，食之则大脱元气，而落鬚眉。
附：秸，主烧灰淋汁，取硷熬干，同石灰等分蜜收，能烂痈疽，蚀恶肉，去靥痣最良。穰作荐，辟壁蝨；淋汁，洗六畜疮。

大豆  ***************************
（附：黄大豆、白豆）
味甘，气平。有黑、白、黄、褐、青、斑数种，色黑而小为雄，入药更佳；黄者，可作腐、榨油、造酱，余但可炒食。
恶五参、龙胆草，得前胡、乌喙、杏仁、牡蛎、诸胆汁良。服厚朴者，食之动气；小儿与猪肉同食，壅气致死，十岁以上不畏也。
主浸酒，去风痹瘫痪，补肾经虚，下水鼓腹胀，制风热，活血；同甘草，解诸药毒，疗产后诸疾。
按：黑大豆，属水、性寒，为肾之谷，以形以色，宜其入肾治水消胀，下气，制风热，而活血，解毒，所谓同气相求也。
附：黄大豆，味甘，气温。主宽中下气，利大肠，消水胀肿毒。多食，生痰动嗽，令人身重。
附：白豆（即饭豆），味甘，气平。主补五脏，暖肠胃，助十二经脉。

大豆黄卷  ***************************
味甘，气平。恶海藻、龙胆草。
主湿痹，筋挛膝痛，及胃中积热，破妇人恶血。绿豆作者堪为茹，解热醒酒。

豆腐  ***************************
味甘，气寒、平。暑月恐有人汗滴入，食之生疔。
主消胀满，下大肠浊气。

大豆豉  ***************************
味苦、甘，气寒，一云温。阴中之阴。以黑豆者入药。有淡豉、咸豉。凡使，用淡豉。
主伤寒头痛寒热，伤寒温毒，发斑，呕逆，伤寒劳复、食复，虚烦懊憹，及疟疾，骨蒸虚劳，喘急，两脚疼冷。作饼，灸发背、痈疽。
按：黑豆性平，作豉则温，既经蒸窨，故能升能散。得葱白，则发汗；得盐，则能吐；得酒，则治风；得薤，则治痢；得蒜，则止血；炒熟又止汗，亦麻黄节根之义也。春夏之气不和，蒸炒，以酒渍服之至佳，患脚人常渍酒饮之，而以滓傅脚皆瘥。

绿豆  ***************************
（附：豆粉）
味甘，气寒。生各处，圆小者佳。行十二经络。
主解一切药草、鱼虫、牛马、金石等毒，除烦热，风疹，消渴，生研汁服之；霍乱吐逆，奔豚，和胡椒等分，冷水末服；又煮食，消肿，下气，渗利小便；作枕，治头风痛，明目。入药须带皮，否则壅气。
按：绿豆，属木，通于厥阴、阳明，消肿治痘之功，虽同赤豆，而压热解毒之力过之。
附：豆粉：味甘，气凉，平。主解诸毒，痘疮不结痂疕者，干扑之。脾胃虚弱者勿用。

豌豆  ***************************
味甘，气平。秋种，苗柔弱如蔓，叶对生，三四月开小花，如蛾形，淡紫色，结荚长寸许，子圆如梧子。又有野豌豆，名翘摇，粒小不堪，惟苗可茹。
主调营卫，益中气，消渴，淡煮食之。

蚕豆  ***************************
味甘、微辛，气平。秋种冬生，方茎中空，叶如匙头，本圆末尖，面绿背白，一枝三叶，二月开花，紫白色，如豌豆花，结角连缀如大豆。
主快胃，和脏腑。

豇豆  ***************************
味甘、咸，气平。三四月种，一种蔓长，一种蔓短，俱本大末尖，花有红、白二色，荚有白、红、紫、赤、斑驳数色，长者至二尺，可菜、可果、可谷，乃豆中上品。
主补中，补肾，解鼠、莽毒。

刀豆  ***************************
味甘，气平。蔓、叶、花，多如豇豆，但荚长尺许，似皂荚扁，有剑脊三稜。
主温中下气，益肾补元，烧存性白汤下，止呃逆。

酱  ***************************
味咸、甘，气冷利。凡使，用豆酱陈久者。
主杀一切鱼肉、蔬菜、蕈毒，并蛇虫、蜂虿、汤火毒。

醋  ***************************
味酸、苦，气温。有数种，俱酸烈，惟米醋陈者入药。
主症块坚积，杀恶毒，破结气，心中酸水，痰饮，散瘀血，治黄疸，黄汗，产后血虚发晕，用炭烧红，以醋淬之。
按：米醋最酽，入药多用，取其穀气全也。有酸收、散瘀、解毒之功。人食酸则齿软，盖齿属肾水，酸为肝木，木气强，水气弱，故软也。

酒  ***************************
味苦、甘、辛，气大热。有毒。
主行药势，杀百邪恶毒气，通血脉，厚肠胃，润皮肤，御雾露瘴气，解马肉、桐油毒。
按：酒性大热，冬寒不冻，通行一身之表，上中下无处不到。辛者多散，甘者多居中，苦者多下，淡则走膀胱而利小便。但湿中发热，近于相火，醉后寒慄，即此可知，正所谓恶寒非寒，明是热证然也。胆得酒而壮，醉人所以易狂，又醺乱气血，面故发赤，而至酩酊无知也。性又喜升，气必随之，痰郁于上，溺涩于下，恣饮寒凉，其热内郁，肺气大伤，其始也病浅，或呕吐，或自汗，或疮疥，或鼻皶，或泄利，或心脾痛，尚可散而去之；其久也病深，为消渴，为内疸，为肺痿，为鼓胀，为失明，为哮喘，为疠瘵，为癫痫，为痔漏，为难治之病，非具眼未易处也。藏器曰凡酒忌诸甜物，照人无影不可饮。合乳饮，令人气结；同牛肉食，令腹内生虫，酒后不得卧。又得咸而解者，水制火也。酒毒，葛花、红豆解之，寒胜热也。

烧酒  ***************************
味辛、甘，气大热。有毒。
主消冷积寒气，燥湿痰，开郁结，止水泄，霍乱，疟疾，噎膈，心腹冷痛，阴毒欲死，杀虫，辟瘴，利小便，坚大便，洗赤目肿痛。
按：烧酒纯阳，得火即燃，异乎他酒。其能开怫郁而消沉积，通噎膈而散痰饮，皆其升扬发散、胜湿祛寒之力也。饮之日久，烁金耗血，大肠受刑，必致便燥；与姜蒜同饮，必致痔生。过于醉饮者，以豆腐贴心，冷水浸发，其毒为何如也。若夫暑月饮之，汗出而膈快身凉。赤目洗之，泪出而肿消赤散，亦从治之方耳。

糟  ***************************
味甘、辛。腊月及清明、重阳者（注：原者后复有「者」字，或衍，或误）佳。
主温中消食，除冷气，杀腥，去草菜毒，罯扑损瘀血，浸水洗冻疮，傅蛇咬蜂叮毒。
按：糟，以曲糵造成，酒之重浊者在焉，故能活血行经，血活而痛止矣，此所以有疗（注：疗，原缺，语不通，增）伤损之功。温中、消食、却冷气，无非其性之辛热为之也。

浆水  ***************************
味甘、酸，气微凉。造法：清明日熟炊粟饭，乘热投瓷缸内，冷水浸五六日，味渐酸，生白花，故名浆水。或酷暑当茶，或薄暮作粥啜之。醉后饮之失音。
主通关开胃，解烦止渴，呕哕，霍乱，泄利，利小便。
按：浆水，性凉善走，故解烦渴，而化滞物。

红曲酒  ***************************
味辛，气大热。
主破血，杀毒，辟山岚寒气，疗打扑。
按：红酒，系蓼汁曲造者，性重下行，辛热过甚，脚气，肠风、痰喘诸疾，尤忌。


卷之七·菜部  ——————————————————————————————————————————————————————————————————————————————————————————

茴香子  ***************************
味辛，气平。生各处。宿根深冬生苗作丛，肥茎丝叶，五六月开花，如蛇床花而色黄，结子如麦粒，轻而有细稜，俗呼为大茴；小者为小茴。番船来者，大如柏实，裂成八瓣，一瓣一核，大如豆，黄褐色，仁味更甜，俗呼船茴香，又曰八角茴香。入心、肾、膀胱、小肠经。
主呕吐霍乱，乾湿脚气，膀胱、胃间冷气，补命门，暖丹田。
按：茴香，本是治膀胱药，以其先丙，能润丙燥，丙与壬合，故入手足少阴、太阳，以开上下三经之通道，而回阳散冷也。用入食料，小茴宜之；大茴过食，损目发疮。

生姜  ***************************
（附：皮）
味辛，气微温。气味俱厚，浮而升，阳也。生各处。四月取母姜，种原隰沙地，五月发苗，似竹叶对生，秋社採食无筋，霜后则老。秦椒为使，杀半夏、厚朴毒，恶黄芩、黄连。
主风邪寒热，头痛鼻塞，咳逆喘嗽上气，化痰涎，止呕吐，翻胃，冷痢，腹痛转筋，破血，去胸中臭气，狐臭气，杀长虫，解菌蕈毒，早行含一块，御雾露瘴气。
附：皮，味辛，气凉。主和脾胃，消水肿，除胀满，去目翳。
按：生姜之用有四：制半夏、厚朴毒，一也；发散风寒，二也；与枣同用，行脾之津液而和营卫，不专于发散，三也；与芍药同用，温经散寒，四也。孙真人云：姜为呕家圣药。盖呕乃气逆不散，姜辛行阳而散气也。人但知为胃药，而不知胃系与肺系同行，肺系入心，故又通心肺，心肺气正，则一身之气正，而邪气不能容矣。丹溪云：留皮则冷，去皮则热。盖留皮则行表而热去，去皮则守中而热存耳。又谓补肝虚者，肝气郁，得其辛散而郁舒，故云补也。

乾姜  ***************************
味辛，气温。气薄味厚，可升可降，阳中之阳。以白净结实母姜晒乾为之。心、脾气分药。凡使，宜炮用。
主胸满，咳逆上气，寒冷腹痛，止血，出汗，逐风湿痹，中恶霍乱胀满，皮肤间结气，反胃乾呕，目睛久赤，肠癖下痢，夜多小便，瘀血扑损。
按：乾姜辛热，尽有生姜之功，而力量更雄。辛入肺，乃其本也，又入脾、胃、大肠、肾经，则黑附为之引耳。其止血者，盖物极则反，血去多而阴亏，致阳气飞越，无所依附，得此以助阳之生而阴复矣，故血虚发热，产后大热，用此而热自退，亦无非助阳生阴，而从治之法得其中也。且炮则味昔色黑，守而不走，血安得不止，热安不退？然必病久气虚，亡阳而多盗汗，及手足冷者，方宜用之。今理中汤明是用以回阳，反言泄，不言补者，盖辛热能泄脾中寒湿邪气，非泄正气也。又云：服乾姜以治中者，必僭上令人目暗喉痹，佐使回互，不可不讲。《经》云壮火食气，则多用亦耗散元气，须生甘草缓之，得其用矣。惟孕妇忌食，令胎内消，性热而辛散故也；然血寒者可多，血热者用三四分为嚮导可耳。

山药  ***************************
味甘，气温、平，一云凉。入药野生者为胜，供馔则家种者为良。入肺，脾经。凡使，取皮赤，四面有须者，铜刀刮去赤皮，洗去涎，蒸过日乾，炒黄用。
主健脾胃，补阴虚，疗乾咳，止腰痛，消肿硬，辟雾露，又治泄精，皮燥，惊悸，泻痢。
按：山药，色白归肺，味甘归脾。其言益肾者，金为水母，金旺则水生有源；土为水仇，土安则水不受侮，此肾气丸以其凉而能补，而用之强阴也。惟和面饪食则动气；为其不能制面毒也。

白芥子  ***************************
（附：茎叶）
味辛，气温。有数种：一白芥，中空性脆，子色白，如白粱米；一青芥，似菘有毛，大叶，子细青色；余紫芥、花芥、石芥之类，皆菜茹之美者，子亦可入药用，不如白芥子之辛烈甚也。凡使，用茎大中实者，其子入药尤胜，煎汤不可太熟，熟则力减。
主利气豁痰，除寒暖中，散肿止痛，治喘嗽，反胃，痹木，脚气，筋骨腰节诸痛。烧烟及服，辟邪魅。
附：茎叶，味辛，气温。主冷气，功与子同。
按：白芥子，辛能入肺，温能发散，性颇猛利。丹溪曰：痰在胁下及皮里膜外，非白芥子莫能达。则性之猛利可知，古方同甘遂、大戟之苦寒，为控涎丹，内而脏腑，外而皮膜，诚祛痰之劲旅，然必视痰为何等，而佐以的药，同苏子、萝卜子之辛温，为三子养亲汤，又必视气之虚实，药可笼统概用哉？

莱菔根  ***************************
（附：子）
味辛、甘。叶味辛、苦，气温。生沙壤者脆而甘，生瘠地者坚而辣，乃蔬中之最利益者。入肺、脾、胃、大肠经气分。解面毒。凡使，不可同地黄食，令人发白，为其渗血而涩营卫也。多食动气，惟生姜能制。同羊肉、银鱼煮食，治劳瘦咳嗽；同猪肉食，益人。
主熟食，下谷，消气，去痰澼，宽胸膈，利大小便；生食，止消渴，吞酸，肺痿，吐血，痰嗽，及失音不语；捣服，治禁口痢，吐血，衄血，解豆腐毒，烟薰欲死。
附：子，味辛、甘，气平。主下气定喘，消食除胀，止气痛，发疮疹。又吐风痰，研汁服；消痈肿，醋研敷。
按：莱菔子，辛甚于根，生升熟降，比根尤烈。升则吐风痰，散风寒，发疮疹；降则定痰喘咳嗽，调下痢后重，止气痛，皆是利气之效。丹溪云萝卜子治痰，有推墙倒壁之功，亦取气利则痰利之义。又云根，煮食过多，令人成溢饮，亦言之不然者也。

韭  ***************************
（附：子）
味辛、微酸、涩，气温。入肝经。春食则香，夏食则臭。多食则能昏神暗目，热病后食之即发，不可同蜜及牛肉食。
主腹中冷痛，胸痹刺痛，胃脘间瘀血，及一切血证，反胃，消渴，中风失音，妇人经脉逆行，打扑伤损，俱捣汁澄清，和童便饮之。叶，煮鲫鱼鮓食，断卒下痢。
附：子，味辛、甘，气温。主暖腰膝，梦泄精，溺血，小便数遗，女人白淫白带，补肝及命门，烧烟薰牙虫。
按：韭，生则辛而散血，熟则甘而补中，血中行气药也。凡人食热物及怒郁，致死血留于胃口，而心痛者，有肾气上攻而心痛者，有水饮痹聚胸膈，气不得舒而刺痛者，古并用韭汁佐诸药取效。盖韭性急而去滞，能令气血通和，且行而带补，故病人亦可久食。又同姜汁，下气消痰和胃；牛乳解热润燥补虚，合治膈噎有功也。

葱茎白  ***************************
味辛，气平。凡四种：冻葱，夏枯，茎叶俱软；汉葱，冬枯，茎实硬而味薄；胡葱，茎叶粗硬，根若金灯；茖葱，生山谷，不入药。入肺、胃经。服地黄、常山人忌之。凡使，白冷青热，伤寒汤中，故不用青；不可同蜜食，壅气杀人；合枣食令人病；合犬、雉肉食，令人病血。
主伤寒骨节痛，中风，面目浮肿，霍乱转筋，喉痹，风湿身痛麻痹，奔豚，脚气，心腹痛，阳明头痛如破，阳明血痢，衄血，利大小便，阴证回阳，阴毒腹痛，脱阳危症，明目，安胎，杀一切鱼肉毒，小儿盘肠内钓，妇人妊娠溺血。
按：葱白，专发散解肌，通上下阳气，夫阳气为人身主宰，或寒邪外束不得发越，或阴气内塞，埋没无馀，其害在于顷刻，惟用连须葱白，可以急救，勿以寻常而厌忽之也。虚人及已得汗者，勿用。

蔓菁子  ***************************
（附：根、叶）
味苦、辛。气平。南北俱有。根长而白，短茎粗叶，大而厚阔，夏初起苔，开黄花，四出如芥，结角亦如芥，子均圆似芥子，而紫赤色，六、七、八月皆可种。
主明目，黄疸，利小便，煮汁服，治症瘕积聚，霍乱，心腹胀。入九药令人健，尤宜妇人。
附：根、叶，味苦，气温。主消食下气，治嗽，止消渴，去心腹冷痛，及热毒风肿，乳痈，妒乳寒热。

大蒜  ***************************
味辛，气温。有毒。凡使，用独子者佳。服补药人不可食。
主背痈恶疮，疥癣，丹毒，蛇虫蜈蚣咬，并捣贴之，或隔蒜艾灸；又治水恶，瘴气，疫气，蛊毒，中暑，霍乱转筋，腹痛，嚼烂温水送下；贴足心，止衄血。
按：蒜气熏烈，能通五脏，达诸窍，去寒湿，辟邪恶，消痈肿，化症积肉食，北方食面，尤不可无。但辛散气热助火，有伤肺、损目、昏神伐性之害。灸法用之，胜于用药，令毒气发泄，自然解散。惟头及项以上，切不可用，恐引气上，更生大祸也。

小蒜  ***************************
（附：山蒜）
味辛，气温。有小毒。脚气，风病人，及时病后，均忌。
主霍乱吐（注：「吐」后似有脱漏）鸡瘕，蛊毒，溪毒，傅蛇虫沙蝨、疔肿诸疮。
附：山蒜，味辛，气温。以醋磨，傅积块血瘕多效。

甜瓜蒂  ***************************
（附：瓜、子）
味苦，气寒。有毒。生各处。其类最繁，有青、白二种，其形、其子、其色、其瓤，俱不一样。凡使，用青绿色瓜，气足时其蒂自然落在蔓上，採系屋东有风处吹乾用。两蒂两鼻，及沉水者，杀人。
主黄疸，瘜肉，脑内寒热齆，吐风热痰涎，风眩头痛，癫痫，喉痹，头目有湿气，诸果食填塞胸中。
按：瓜蒂性急，能吐上焦有形之物，则木得舒畅。《经》云高者越之，在上者涌之，古方瓜蒂散是也。惟诸亡血家，久病胃弱，产后均禁用。
附：瓜，味甘，气寒、滑。主止渴，消烦热，利小便，通三焦壅气，治口鼻疮，暑月食之不中暑。多食，损阳气，秋必作痢。
附：子，捶油，水调末服，止月水太过。

薤  ***************************
味辛、苦，气温，滑。状似韭，韭叶中实而扁，有剑脊；薤叶先滑，中空，似细葱叶而有稜，气亦如葱，二月开紫白细花，根如小蒜，一本数颗。入大肠经。凡使，去青留白，白冷而青热也。
主久痢冷泻，阳明气滞下重，少阴病厥逆、泄痢，胸痹刺痛，肺气喘急，脚气，妇人赤白带下，利产，俱捣汁饮之；与蜜同捣，涂汤火伤甚速。合牛肉食成瘕，生食引涎唾。
按：薤，性温而补，滑而泄滞，故治诸病。

葵  ***************************
味甘，气寒。为百菜主，即冬葵也。生各处。有紫、白二茎，以白者胜。大叶小花，花紫黄色，最小者名鸭脚葵，其实大如指顶，皮薄而扁，仁轻虚如榆荚仁，四五月种者，可留子；六七月种者，为秋葵；八九月种者，为冬葵；正月复种者为葵。然宿根至春亦生。
主利小肠，滑大肠，解热毒下痢，通乳，滑胎，丹毒，出痈疽头。
按：冬葵、菠菜甘滑，凡人久病，大便涩滞，及痔漏之人，宜常食之，自然通利。根、子、叶同功。

菘菜  ***************************
即白菜，味甘，气凉。有二种：一种茎圆厚，微青；一种茎扁薄而白，叶皆淡青白色。北地有一本重十馀斤者。
主通利肠胃，解酒渴，瘴气，止热嗽，和羊肉食美。
按：菘菜，性小冷，气虚、胃寒人，多食恶心吐沫，以生姜解之。

苋实  ***************************
味甘，气冷利。凡六种：赤苋、白苋、人苋、五色苋、马苋、紫苋。惟人、白二苋子，可入药。大为白苋，小为人苋，霜后子熟，细而色黑。
主肝风客热，翳目黑花，利大小便，杀疣虫。叶和马齿苋末服，令妇易产；同鳖食，生鳖瘕。
按：苋，入血分逐瘀，故通经、治目有功。

马齿苋  ***************************
味酸，气寒。有大小叶二种，入药用小叶者。节叶间有水银，每十斤有八两，然至难燥，以槐木捶碎，向日东晒三两日即干。凡使，去茎。
主血痢，疳痢，痃癖，三十六种风，封疔疮出根，解马汗毒。子，主青盲白翳。
按：马齿苋主病，皆取其散血消肿之功。

莴苣  ***************************
味苦，气冷。微毒，有紫白二种，叶尖而青，折之有白汁黏手，四月抽苔，高三四尺。剥皮生食如胡瓜，糟食盐晒，谓之莴笋。蛇虺触之，则目瞑不见。
主利五脏，开胸膈，去口气，白齿牙，明眼目，通乳汁，杀蛇虫毒。白苣功同，多食寒中。

苦菜  ***************************
味苦，气寒。有赤白茎二种，中空而脆，折之有白汁，叶似萝卜菜叶，而色绿带碧，上叶抱茎梢，每叶分叉窜挺，如穿叶状，开黄花，如野菊，结子，如茼蒿子，花罢则敛，子上有白毛茸。
主诸痢，傅疔肿蛇咬，拔根，滴痈上立溃，点瘊子自落，薰洗痔瘻。
按：苦菜，于夏三月食，能益心，和血通气，故《嘉祐本草》有调十二经脉之称。

荠菜  ***************************
味甘，气温。有数种：叶花茎扁，名小荠，味美；其最小者，名沙荠；科叶大者，名大荠；茎硬有毛者，名蓂菥，味皆不佳。
主利肝，和中。子，治目翳；根叶，烧灰，治赤白痢。
按：芥可为羹，取一二升，入淘米三合，生姜二指大，生油一蚬壳，不用盐、醋，水三升煮之，不可搅动，俟熟取食，大能引血归肝，不可忽也。

壶芦  ***************************
味甘，气平、滑。有长瓠、悬瓠、壶芦、瓠瓜、蒲卢，大小长短，各有种色，其实一类，古人壶、瓠、匏皆通称。
主除心热，利小肠，下石淋，鼻口中肉烂痛。

胡荽  ***************************
（附：子）
味辛，气温。微毒。茎柔叶圆，根软而白，立夏后开细花，成簇如芹，淡紫色，五月採。
主通小腹气，拔四肢热，通心窍，发沙疹，豌豆疮不出，作酒喷之。久食损人，发狐臭，脚气。
按：胡荽，辛温香窜，内通心脾，外达四肢，辟一切不正之气。其发痘疮者，以诸疮皆属心火，营血内摄于脾，心脾之气，得芳香则运行，得臭恶则壅滞，故尔惟儿虚弱，天时阴寒，用此最妙，否则，反助热毒，变成黑陷，又不可不慎。
附：子，味辛、酸，气平。主蛊毒，五痔，以油煎涂秃疮。

水芹  ***************************
味甘，气平。生陂泽。有赤白两种：荻芹，白色，取根；赤芹，取茎。叶叶对节而生，茎有节稜而中空，气甚芬芳。
主除烦热，利大小肠，退五种急黄，女人带下。和醋食、损齿。

芸薹  ***************************
即油菜，味辛，气温。茎、叶、子同功。伏蓬砂。
主风游丹肿，乳痈，症瘕血结，产后血风，及瘀血，瘭疽，豌豆疮。
按：芸薹，能温能散，长于行血滞，破结气，故治诸症。小儿惊风，贴其顶囟，则引气上出。

茄子  ***************************
味甘，气寒。有紫茄、黄茄，南北均出；白茄、青水茄，惟北土有之。入药多用黄茄，余止可作蔬茹耳。
主散血，止痛，消肿，宽肠。老裂者，烧灰治乳头裂。
按：茄，类易繁，南北均莳为蔬。《开宝本草》言其损人，后贤亦言蔬圃中惟此无益，独王隐君用之治疟，有草鳖甲之称。夫疟久伤脾，痰血结而成痞，古方鳖甲煎丸主之，茄能散血，故与同功。史国公治中风瘫痪，用茄根为君，数倍他药，亦以瘫痪之病，热则筋急，筋以阳明为长，茄味甘，入阳明，气寒，能散热，所以治也。有云甘以缓大（注：「大」，疑误植），有云去风湿，有云散血消肿，皆约略言之，而未大有发明，何也？若中冷者，避其寒利，又不必言。

竹笋  ***************************
味甘，气微寒。凡使，以苦竹笋为上。煮之宜久，生必损人。
主利膈下气，化痰，消渴，中风失音，风热脚气，蒸煮食之。
按：笋虽甘美，而滑利大肠，无益于脾，俗谓之刮肠篦，惟生姜、麻油能杀其毒。尝见世医发痘，多取笋汤，不知痘疮不宜大肠滑利，人暗受其害而不察者，多矣。

菠菜  ***************************
味甘，气冷滑。秋、冬、春皆可种，茎柔脆，中空，叶绿腻柔厚，直出一尖，旁出两歧，根长数寸，大如桔梗，色赤而味甘。
主利五脏，通肠胃热，解酒毒，服丹石人食之佳。

蕹菜  ***************************
味甘，气平。干柔而中空，节节生芽，叶似菠薐而味短，须同猪肉煮，令肉色紫，乃佳。
主捣汁和酒服，治产难；煮食，解野葛毒。

莙薘菜  ***************************
味甘、苦，气大寒，滑。叶青白色，似白菘菜而茎短，茎亦相似，但差小耳。生熟皆可食。
主时行壮热，解风热毒痢，捣汁饮之；傅灸疮止痛，及诸禽兽伤立愈。

苜蓿  ***************************
味苦、涩，气平。生各处田野。刈苗作蔬，一年可三刈，二月生苗，一科数十茎，一枝三叶，似决明叶而小，秋开细黄花，结小荚，圆扁，老则黑色，内有米如穄米，可为饭，酿酒。
主利五脏，去脾胃间邪热气，通小肠，诸恶热毒。根，捣服，治黄疸；煎饮，治沙石淋痛。

豆角菜  ***************************
味甘，气平。
主开胃，解暑。多食久食，滞气困脾。

蓴菜  ***************************
味甘，气寒。生陂泽。茎细如钗股，黄赤色，短长随水浅深，故名为丝蓴。味甜体软，人取作羹，胜杂菜。
主消渴，热痹，热疸，补大小肠虚气，逐水，解百药毒。
按：蓴，性冷而下气，亦逐水而性滑，不可多食。

鹿角菜  ***************************
味甘，气大寒。生东南海中石崖间。长三四寸，大如铁线，分丫如鹿角状，紫黄色，以水洗、醋拌，胀起如新，女人用以黏发不乱。
主下热风气，疗小儿骨蒸劳热，又解面热。久食发痼疾，损腰肾，令脚冷痹。

石花菜  ***************************
味甘、咸，气大寒，滑。生南海石上。高二三寸，状如珊瑚，有红、白二色，枝上有细齿。一种梢粗似鸡脚，谓之鸡脚菜，味更佳。
主去上焦浮热，发下部虚寒。

紫菜  ***************************
味甘，气寒。闽粤海中附石生。大叶而薄，挼成饼状，晒乾色紫。
主热气烦塞咽喉，瘿瘤，脚气。

龙鬚菜  ***************************
味甘，气寒。东海石上丛生。根鬚甚长，白色。
主瘿结热气，利小便。

苦瓜  ***************************
味苦，气寒。
主除邪热，解劳乏，清心，明目。

西瓜  ***************************
味甘、淡，气寒。
主烦温暑热，酒毒，喉痹，血痢，含汁治口疮立愈。
按：西瓜，性寒解热，有天生白虎汤之号，多食有伤脾助湿之害。凡瓜皆寒中，惟木瓜则温中也。

胡瓜  ***************************
即黄瓜，味甘，气寒。有小毒。不可多食，小儿尤忌。
主清热，解渴，利水道。

丝瓜  ***************************
（附：藤）
味甘，气平。凡使，取老者。
主除热，利肠，去风，化痰，凉血，解毒，大小便下血，烧灰，快痘疮，及治痈疽，齿䘌，偏坠，痔漏，胎毒，下乳。
按：丝瓜老者，筋络贯穿，房隔联属，故能通人脉络。
附：藤，用近根三五尺者，主虫食脑中，鼻流黄水而痛，烧存性，酒调服。

南瓜  ***************************
味甘，气温。
主补中益气。多食发脚气、黄疸。

越瓜  ***************************
即稍瓜，味甘，气寒。
主利小便，去烦热，解酒毒，烧灰敷口吻疮，及阴茎热疮。生食多冷中动气，令人心痛，脐下症结，发诸疮，暗人耳目，不益小儿，天行病后不可食。

冬瓜  ***************************
（附：瓜练、瓜子、藤）
味甘，气微寒。三月生苗引蔓，叶团而有尖，大者如斗而长，皮厚有毛，初生正青绿，经霜生白粉。忌酒、漆、麝香、糯米，触之即烂。不被霜，食，令人反胃。
主小腹水胀，利小便，止消渴，除心胸满，解头面热。发背、疔痈，切片置疮上，热则易之，甚良。
按：冬瓜，性走而急，故能分散热毒气，又能下气。但久病、阴虚者，均忌之。
附：瓜练，味甘，气平。主五淋，绞汁服之；又可浣衣腻，去䵟[黑曾]。
附：瓜子，味甘，气平。主肠痈，除烦满不乐，去皮肤风。
附：藤，烧灰，可去绣黥；煎汤，洗黑䵟、疮疥；捣汁服，解木耳毒。

胡萝卜  ***************************
味甘、辛，气微温。八月下种，苗如邪蒿，茎有毛，辛臭不可食。冬月掘根，似鲜地黄，有黄、赤二种，微带蒿气，生熟皆可啖。
主下气，补中，利胸膈肠胃。

蕨  ***************************
味甘，气寒，滑。二三月生芽拳曲，长则展开如凤毛，高三四尺。茎嫩时採取，以灰汤煮去涎滑，晒乾作蔬；根紫色，捣臼有白粉，掘取亦可救飢。
主去暴热，利水道。多食，泄阳气。

薇  ***************************
味甘，气寒。枝蔓生，茎叶气味，皆似豌豆。其藿作蔬入羹，即野豌豆之不实者也。
主久食不飢，下浮肿，利大小肠。

芋子  ***************************
（附：野芋）
味辛，气平，滑。有小毒。当心出苗者，为芋头；四边附之而生者，为芋子。
主宽肠胃，充肌肤，破宿血，饮汁止血、渴；和鲫鱼煮食，下气；浣衣腻。
附：野芋，味辛，气冷。有大毒。主醋磨，傅虫疮，恶癣。

木耳  ***************************
（附：桑耳、槐耳、柘耳）
生树各种，性味亦异，惟槐、桑树者良，柘木者次之，其馀树耳，多动风气，发痼疾。
附：桑耳，味甘，气平。主漏下赤白，血凝月闭，产后血凝，症瘕积聚，衄血，肠风泻血。
附：槐耳，味苦、辛，气平。主五痔，脱肛，下血，阴中疮痛。
附：柘耳，主肺痈，咳唾脓血腥臭，用一两，同百齿霜二钱，糊丸，米饮下三十丸，甚捷效。

香蕈  ***************************
味甘，气平。生松、桐、柳、枳上。紫色者，名香蕈；白色者，名肉蕈，皆湿气薰蒸而成，易与土菌相乱，慎之。
主益气不飢，治风破血。

磨菇蕈  ***************************
味甘，气寒。埋桑、楮诸木于土中，浇以米泔，待菇生採之。长二三寸，本小末大，白色，柔软中空。一种有窠眼者，名羊肚菜。
主益肠胃，化痰，理气。

土菌  ***************************
味甘，气寒。有毒。凡煮，投以姜屑、饭粒，色黑者杀人，否则无毒。
主烧灰，傅疥疮。
按：菌，冬春无毒，夏秋有毒，有蛇虫从下过也。夜中有光者，欲烂、无虫者，煮之不熟者，煮讫照人无影者，上有毛下无纹者，仰卷赤色者，并有毒杀人。中之者，必笑不止，苦茗、白矾，勺新水，咽之即愈。

皂荚菌  ***************************
味辛。有毒，不可食。
主积垢作痛，泡汤饮之，微泄效，未已再服；肿毒初起，磨醋涂之；肠风下血，温酒下一钱。

石耳  ***************************
味甘，气平。
主明目，益精，大小便脱肛。


卷之八·果部  ——————————————————————————————————————————————————————————————————————————————————————————

陈皮  ***************************
（附：肉、核、叶）
味苦、辛，气温。生江南，惟广州者胜。此橘皮也，今人多以柑袖皮充之。夫橘实小，皮纹细，色红而薄，内多筋脉，瓣味酢，皮味苦辛；柑皮纹粗，色黄而厚，内多白膜，瓣味甘，皮味甘多辛少；柚大小如橙，皮最厚而黄，瓣味酢，皮味甘而不甚辛，以此别之可耳。且橘皮性温，柑、柚皮性冷，柑皮犹可，柚皮则悬绝矣。橘未黄，其气猛烈，採为青皮；近冬赤熟，气味稍缓，採名橘红，俱陈久者佳。入脾、肺气分。凡使，芳香之品，不见火，则力全也。
主下气，消食，化痰，破结，止呕、咳，反胃，嘈杂，时吐清水，痎疟，霍乱，止泄，并气痢，除膀胱留热停水，五淋，利小便，大肠秘塞，去寸白虫。
按：橘皮，苦能泄、能燥，辛能散，温能和，其治百病，总取其理气燥湿之功。同补泻升降药，各臻其效。留白，和中理胃；去白，消痰（注：原作「淡」显误，改）下气。中脘胸膈之邪，同苍术、厚朴用；表邪，同生姜、葱白、羌防之类用；大肠气秘，同杏仁用；大肠血秘，同桃仁用；脾中冷积，合甘草、盐花用。若中气虚，气不归元者，忌与耗气药同用；阴虚有火呕吐，不宜与温热香燥药同用；阴虚咳嗽，不宜与半夏、南星等同用；疟疾寒甚者，亦勿施。
附：肉，主止渴。多食，令人气逆生痰。
附：核，味苦，气平。入肝经。主腰痛，疝痛。
附：叶，味苦，气平。入肝经气分。主胸膈逆气，肺痈、胁痈、乳痈。

青皮  ***************************
见陈皮条。入肝、胆经。凡使，以汤浸去瓤，切片，醋拌瓦炒用。
主胸膈气逆，左胁积气，小腹疝痛，温疟，乳肿。
按：橘皮治高，故入脾肺；青皮治低，故入肝胆。益肝胆属木，宜舒不宜郁，青皮色青气烈，味苦而辛，制之以醋，二经之气自疏通而不滞矣。若二经虚者，或先补后用，或与补药同用，又不可执一也。血郁则炒黑用之，小儿有积，更不可少。但最能发汗，有汗者忌用。

乌梅  ***************************
（附：白梅霜）
味酸、涩，气温、平。脾、肺经血分药。忌猪肉。凡使，去核，微炒。造法：取青梅篮盛，突上薰黑，若以稻灰淋汁，湿润蒸过，则肥泽不蠹。
主生津，下气，除烦满，止嗽，消痰，吐逆，霍乱，瘴疟，冷热痢，蛔厥，酒毒，好唾，及诸虚劳骨蒸，肢体麻痹，烧灰傅一切恶疮胬（注：原作努，显误，改）肉，解鱼毒、硫毒。
附：白梅霜。造法：取青梅以盐渍之，日晒夜渍，十日而霜上矣。味酸、咸。主同乌梅。
按：乌梅、白梅所主，皆取其酸收之义，惟仲景治蛔厥，取虫得酸即止之义，稍有不同。食之津生者，人舌下有四窍，两窍通胆液，肝为乙木，胆为甲木，所谓曲直作酸，类相感也。不然，他物酸者，何以不生津耶？

杏核仁  ***************************
味微甘、苦，气温、平。有小毒。气薄味厚，沉而降，阴也。取家园者，山谷不堪用。入肺经。恶黄芩、黄耆、葛根。凡使，水浸，去皮尖用；若风寒肺病，亦有连皮尖用者，取其发散也。双仁者杀人，可以毒犬。
主咳逆上气，大肠气秘，喉痹，喑哑，痰结烦闷，时行头痛，解肌发汗，头面耳诸风，杀诸疮虫，解狗毒、锡毒，消面粉积。
按：杏仁下喘，治气也；桃仁疗狂，治血也，俱治大便秘，当分气血。脉浮者属气，用杏仁、陈皮；脉沉者属血，用桃仁、陈皮。大肠与肺为表里，贲门主往来，魄门主收闭，为气之通道，故并用陈皮佐之。古治伤寒气上喘逆，并用杏仁，为其利气、泻肺、解肌也。阴虚咳嗽者，忌之。

桃核仁  ***************************
（附：桃毛、桃奴、花、叶、枝及根白皮）
味苦、甘，气平。气薄味厚，沉而降，阴中之阳。他木接成，殊失本性，本生者佳。心包、肝、大肠经血分药。香附为使。凡使，行血，连皮尖，生用；润燥活血，汤浸，去皮尖，炒用，或麦麸炒，或烧灰存性，各随病宜。双仁者杀人。
主瘀血血闭症瘕，血燥便结，风痹，骨蒸，肝疟寒热，去邪气，杀三虫。
按：桃仁，苦以泻滞血，甘以生新血，其功有四：治热入血室，一也；泄腹中滞血，二也；除皮肤血热燥痒，三也；行皮肤凝滞之血，四也。无己云：肝者血之源，血聚则肝气燥，肝苦急，急食甘以缓之。桃仁甘，故缓肝散血，仲景抵当汤，治伤寒八九日，内有畜血，发热如狂，小腹满痛，小便自利者。又有当汗失汗，热毒深入吐血，及血结胸，烦躁、讝语者，亦以此汤主之，深得桃仁泻滞生新之用也。
附：桃毛，味辛，气平。微毒。主破血闭，下血瘕，寒热积聚，崩中带下。
附：桃奴，经冬不落者。味苦，气微温。有小毒。主伏梁，结气腰痛，邪疟；烧灰，米汤调服，止吐血；烧灰油调，傅小儿头上肥疮、软节。
附：花，味苦，气平。主宿水，痰饮，水肿，石淋，利大小便，下三虫。
附：叶，味苦，气平。主饮汁，出疮中虫，诸虫入耳，揉塞两耳即出。
附：枝及根白皮，味苦，气平。主胃中热，疰忤心腹痛，辟疫疠，黄疸身目如金，杀诸疮虫。

木瓜  ***************************
味酸，气温。生各处，宣州者良。入肺、脾经血分。凡使，勿犯铁器。
主水肿，湿痹，霍乱转筋，下冷气，止呕逆，心膈痰唾，奔豚，脚气冲心，冷热痢，心腹痛，腹胀，善噎。
按：木瓜，治霍乱吐利、转筋脚气，皆脾胃病，非肝病也。肝虽主筋，而转筋则由湿热、寒湿之邪，袭伤脾胃所致，故转筋必起于足腓，腓及宗筋，皆属阳明，土病则金衰而木盛，故用其酸温，收脾肺之耗散；藉其走筋，而平肝邪，乃土中泻木以助金也；木平则土得令，而金受荫矣。多服单服，损齿及骨，皆伐肝之故。《针经》云：多食酸，令人癃，酸入于胃，气涩而收，二焦之气，不能出入，流入胃中，下去膀胱，胞薄而软，得酸则缩卷，约而不通，故水道癃涩也。

山楂子  ***************************
（附：核）
味酸、甘，气微温。有二种：小者俗名猴楂，有赤、黄二色，肥如林禽；小儿指头大者，俗呼羊机子，色黄绿，皮涩肉虚，俱经霜採食，功应相同，而採者不收。凡使，去核晒乾，或蒸熟去皮核，捣作饼子，日乾用。
主消肉积，化血块、气块，祛痰饮，痞满吞酸，小肠疝气，煮汁服止水痢，发痘疹不快，妇人恶露不尽，儿枕作痛，小儿乳食停留，洗漆疮。
按：山楂，味中和，消食积而不过于刻，行气血而不伤于荡，故幼科多用之。仲景治伤寒一百一十三方中，并不用山楂，为其性缓，不能肩弘任巨耳。但不可多食，亦能克伐脾胃生发之气也。
附：核，主㿗疝。

百合  ***************************
味甘，气平。生各处山谷。一茎直上，四向生叶，叶似短竹叶，五六月茎端开大白花，长五寸，六出，红蕊四垂向下，色亦不甚红；红者叶似柳，乃山丹也。入肺、大肠、心经。
主浮肿胪胀，痞满寒热，通身疼痛，肺热咳嗽，肺痿，肺痈，胁痈，乳痈，发背，喉痹，乳难，利大小便。
按：百合，亦渗利中美药，清诸邪热，是其所长，故主诸热邪之病。仲景治伤寒百合病，亦清邪热之意也。多食亦滑肠。

石榴  ***************************
味酸、涩，气温。开红花者，实结味甘；开白花者，实结味酸，可入药用。入大肠、肾经。多食损齿，滞膈成痰。
主赤白痢腹痛，连子捣汁服，酸石榴所治也；润咽止渴，甘石榴所治也。

酸榴皮  ***************************
（附：东行根）
气味同。凡使，勿犯铁器，不论乾湿，以浆水浸一夜，色如墨汁，取用。
主筋骨风，腰脚不遂，止泄痢，取汁点目止泪下，杀蛔虫，妇人崩中带下。
附：东行根，主杀蛔虫、寸白虫，功与皮同。

龙眼肉  ***************************
味甘，气平。生闽广。木似荔枝，而叶微小，凌冬不调，春夏之交，开细白花，七月实熟，壳青黄色，文作鳞甲，圆大如弹丸，肉薄于荔枝，白而有浆，其甘如蜜。入心、脾经。
主开胃益脾，补虚长智。
按：龙眼，禀稼穑之化，故其味甘，甘能益血，故又补心，归脾汤用之，其义盖取诸此。

荔枝  ***************************
（附：核）
味甘、微酸，气平。气味纯阳。生巴蜀、岭南，闽之福州独佳。木大连抱，叶茂不调，结实甚繁，五月尽盛熟，因其枝弱蒂牢，必以利斧断枝，方可摘採，故名荔枝，壳若新罗纹，肉如白肪玉，味过蜜糖。
主止烦渴，头重心躁，背膊劳闷，瘤赘，瘰痨，发痘疮。
按：荔枝属阳，主散无形质之滞气，故瘤赘背膊用之。多食即龈肿、口痛、衄血、发虚热，饮蜜浆一杯即解。火病人尤忌。
附：核，味甘、涩，气温。入肝经。主心脾痛，㿗疝气痛，妇人血气刺痛，煨存性，研末，新酒调服。

莲实  ***************************
（附：莲蕊须、石莲子）
味甘、涩，气平。池塘栽种，秋月採收。入脾、胃经，兼入心经。得茯苓、山药、白术、枸杞子良。凡使，以水浸，去赤皮、青心，生食甚佳；入药须蒸熟，去皮心用。
主交心肾，厚肠胃，固精气，强筋骨，补虚损，利耳目，止脾泄，久痢，赤白浊，女人带崩诸血病。
按：莲实，味甘气温，禀清芳之气，得稼穑之味，乃脾之果也。脾为黄庭，交媾水火，会合木金者也。而元气以之为母，母气既和，津液相成，神乃自生，所以能利益十二经血脉，安靖上下君相火邪。昔人治心肾不交，劳伤白浊，有清心莲子饮；补心肾，益精血，有瑞莲丸，皆得此理。
附：莲蕊须，味甘、涩，气温。忌地黄、葱、蒜。主与实用。
附：石莲子，系至秋皮黑而沉水者。味苦，气寒。主与实同。树生一种，皮坚黑而肉多油者，不知何物，不可用也。

藕  ***************************
（附：节、荷叶、荷鼻）
味甘，气平。入心、脾经血分。凡使，以盐水共食，则不损口；同油□、米面、果食则无渣。忌铁器。
主捣汁服，止闷除烦，开胃，治霍乱后虚渴，破产后血闷，解酒毒蟹毒；蒸食，甚补五脏，实下焦；同蜜食，令人腹脏肥，不生诸虫；澄粉，轻身益年。
附：节，味涩，气平。主捣汁饮，止一切血。
附：荷叶、荷鼻，味苦，气平。主生发元气，裨助脾胃，一切男妇上下血证，消水肿，痈肿，发痘疮。
按：藕，不同生冷，产妇亦可食之，能破血故也。枳术丸用荷叶烧饭为丸，盖以震为雷，属木化风，为生化万物之根蒂，与人之足少阳甲胆同体者也，饮食入胃，荣气上行，即甲胆之气，与手少阳三焦元气，同为生发之气，荷叶色青形仰，中空象震，取其气以升胃也，用此为引，可谓达识。

鸡头子  ***************************
味甘、涩，气平。生各处水泽中。叶大如荷，皱皮如縠，皮青黑，肉白，花、子紫色，向日结苞，外有青刺如蝟，花在苞顶，剥开即子也。入脾、肾经。凡使，蒸熟去壳，舂粉用。
主益精气，强志，湿痹，腰脊膝痛，小便不禁，遗精，白浊，带下。
按：芡实，合金樱子，古谓之水陆二仙丹。孙升《谈圃》云：俗谓之水流黄者，盖人之食芡，终日嗫嗫，而芡味甘平，腴而不胒，食之者能使华液流通，转相灌溉，其功胜于乳石。此论亦誉之太过，观弘景云：小儿多食，令不长。宗奭云：多食不益脾胃，兼难消（注：原作「清」，改）化，则芡实乃凝滞之物，惟涩精用之可也。

大枣  ***************************
（附：叶、核仁）
味甘，气温。出青州、晋州者，肉厚核小，皆可入药；馀肌肉轻虚，止可充食用，今人亦有用胶枣之肥大者。脾、胃经血分药。杀乌头、附子、天雄毒。多食生齿䘌疳虫。忌与葱同食，令人五脏不和；同鱼食，令人腰腹痛。
主养脾胃，益气，润心肺，生津，止咳嗽，和百药，小儿患秋痢，与蛀枣食之良。
按：大枣辛甘，邪在荣卫者，用以和之，生发脾胃升腾之气。仲景用治奔豚，滋脾土以平肾气也；治水饮胁痛，有十枣汤，益土而胜水也。惟中满者勿食，甘令人满，故建中汤治心痞者，减饧、枣，与甘草同例；至齿痛风疾，亦宜戒之。许叔微云：一妇病脏躁，悲泣不止，予忆古方治此证用大枣汤，遂治与服，尽剂而愈，补脾气也。
附：叶，味甘，气温。微毒。主同麻黄，能令出汗；和葛粉，揩痱疮。
附：核仁，陈三年者。味苦，气平。主燔之，治恶气，卒疰忤；烧研，掺胫疮良。

枇杷叶  ***************************
味辛、苦，气平。气薄味厚，阳中之阴。生各处。入药採叶长大如驴耳，背有黄毛。入肺、胃经。凡使，须湿叶重一两，乾者三叶共一两，方为气足。以布拭去毛，甘草汤洗一遍，用棉再拭乾，酥炙用，不尔伤人肺，令咳不已。
主肺热咳嗽，久嗽，身热肌瘦，将成疠，消渴，呕哕，暑毒，又治肺风疮。
按：枇杷叶，主肺胃之病，取其下气之功，气下则火降痰顺，而呕逆、渴咳俱除矣。

花椒  ***************************
（附：椒目）
味辛，气温。生蜀地者胜，秦与江淮不及也。株皆相似，蜀椒肉厚，皮有皱纹，子更光黑为异。入肺、脾、命门气分。杏仁为使，得盐味佳，畏款冬花、防风、附子、雄黄，可收水银。中其毒者，凉水、麻仁浆解之，解面毒。凡使，去目及闭口者，炒热出汗，隔纸铺地，碗覆待冷，碾取红用。
主通三焦，补命门，散寒除湿，解郁，消食，理痹，止泻，壮腰膝，缩便频，除寒嗽，消水肿，祛痰饮，破症结，杀蛔虫。
按：椒红，味辛而麻，气温以热，禀南阳，受西阴，故能入肺散寒，入脾除湿，入右肾补火。叔微云：凡肾气上逆，以用川椒引之，火自归元，椒有下达之能也。若伤饱，觉气冲胸闷，以水吞生椒一二十粒即散，以其消食散寒也。元礼云：凡人呕吐服药不纳者，必有蛔在膈间，蛔闻药则动，动则药出蛔不出，但于呕吐药中，加炒川椒十粒，蛔见椒则头伏矣，故仲景乌梅丸中用之。若病不因风寒湿者，勿用。
附：椒目，味苦，气寒。主腹水胀满，利小便，肾虚耳鸣、耳聋，膀胱急，及气喘，盗汗。

胡椒  ***************************
味辛，气大温。纯阳。生岭南诸国。蔓生附树，及作棚引之，叶如扁豆、山药，正月花开黄白，结椒缠藤，亦无核，生青熟红，青者更辣。向阳生者为胡椒，向阴生者为荜澄茄。
主下气，温中，去痰，胃寒吐水，脏腑中风冷，宿食不化，气逆，心腹卒痛，反胃虚胀，大肠寒滑，冷痢，阴毒，牙齿浮热作痛，一切鱼鳖蕈毒。
按：胡椒，属火而性燥，食之快膈，久则脾胃肺气必伤，辛走气，热助火，凡病气疾人食之，益大其祸也，血分有热者，亦可类推矣。

荜澄茄  ***************************
味辛，气温。与胡椒一类二种。凡使，去柄及皱皮，酒浸，蒸三时，杵细，晒乾用。
主同胡椒。

胡桃仁  ***************************
（附：油、皮、壳）
味甘，气热。入命门、三焦经。凡使，连皮研，去油用。云去皮者非，皮能敛肺也。
主润肺止嗽，益命门，利三焦，发痘疮，制铜毒，黑鬚发，去五痔，瘰痨，食酸齿齼，细嚼立除。
按：胡桃仁，皮、水汁皆青黑，故入北方，通命门，利三焦。用佐补药，有润燥调血之功，命门既通，三焦自利，故上通于肺，而虚寒喘嗽者宜之，下通于肾，而腰脚虚痛者宜之；内而心腹诸痛可疗，外而疮毒之肿可散矣。是胡桃仁止宜于虚寒、而痰火积热者，未可漫尝也。
附：油，味辛，气热。有毒。主杀虫，攻毒。
附：皮，味苦、涩。染髭。
附：壳，主烧存性，入下血崩中药。

烘柹  ***************************
味甘、涩，气寒。生各处。以核少者为佳。生柹置器中自红者是也。入肺、脾经。
主通鼻耳气，止口乾，除胃热。与蟹同食，令人腹痛大泄，惟木香可解；与酒同食，令人易醉。

白柹  ***************************
气味同。日乾者是也。入肺、脾经血分。
主厚肠胃，止渴，润肺宁嗽，肺痿，心热，口舌疮痛，润声喉，吐血，血淋，肠澼，痔漏。
按：柹，味甘气寒，入金水二脏，能令火热下行，故有健脾、宁嗽、止血、通耳鼻之功。肠澼，亦湿热伤其血，大肠为肺之合，而胃之子，脏气清而腑病自除也。真正柹霜，乃其精液，入肺病上焦药，清肃火邪尤佳。

橄榄  ***************************
（附：核、仁）
味酸、甘，气温。生闽广。树高而直，将熟时，以木钉钉之，或纳红盐少许于根下，其实一夕自落。
主生津液，止烦渴、咽喉痛，消酒毒，咀汁解一切鱼鳖毒。
附：核，味甘、涩，气温。主磨汁服治鱼骨鲠，及鱼鱠成积；又痘疮倒黶，烧研服之。
附：仁，味甘，气平。主唇吻燥痛，研烂敷之。

慄  ***************************
（附：慄楔、壳、毛球）
味咸，气温。凡慄须日爆火煨，使去水气。生食不补益，反滞气生虫。
主厚肠胃，补肾气，及腰脚不遂。
按：慄实，于五果属水，水潦之年，则慄不熟，类相应也。有人内寒暴泄，食煨慄二三十枚顿愈，肾主大便，慄能通肾，于此可见。风乾之慄，食猪肾粥助之，大补腰脚。若顿食至饱，则又伤脾滞气。患风水气人不宜食，味咸生水也。
附：慄楔，一球三颗，其中扁者。主筋骨风痛，活血尤效，每日生食七枚，破痃癖。
附：壳，主反胃，消渴，煮汁饮之，并止泻血。
附：毛球，主煮汁，洗火丹毒肿。

梨  ***************************
味甘、微酸，气寒。入肺经，兼入胃经。凡使，用雪梨、香水梨。
主润肺烦，凉心热，消痰，降火，解疮毒，酒毒。多食寒中，金疮、乳妇血虚者，不可食。
按：梨，性寒，味甘，治病之功不小，今人痰病、火病、热病十居六七，往往以梨奏效，但不宜过耳。昔有朝士患风疾已深，赵鄂教之吃梨，旬日大爽。一士人状若有疾，谒杨吉老，诊之曰：君热证已极，气血消铄，此去一年，当以疽死。后遇茅山道士，教惟日吃梨一颗，如生梨已尽，则取乾者泡汤，食渣饮汁，疾自当平。经一岁，复见吉老，颜貌腴泽，脉息和平，吉老惊曰，君必遇异人，不然岂有痊理，士备告之故，吉老具衣冠，望茅山设拜，自咎其学之未至。观此三条，则梨功岂小补哉。

白果  ***************************
味甘、苦、涩，气平。木高叶薄，面绿背淡，二月开花，夜开随落，人罕见之，结实如楝，经霜乃熟，烂去肉，取核，三稜为雄，二稜为雌。
主熟食，温肺，益气，定喘嗽，缩小便，止白浊；生食，降痰，消毒，杀虫；嚼浆，涂皶疱䵟[黑曾]，及疥癣，疳䘌，阴蝨。
按：银杏属金，故益肺气，定喘嗽，缩小便，生捣能浣油腻，其去痰浊之功昭然矣。花夜开，人不得见，是阴毒之物，故能杀虫消毒也。多食则收令太过，令人气壅，胪胀昏顿，昔有飢者，用以代饭，次日皆死。小儿勿食。极发惊引疳。

榧实  ***************************
味甘、涩，气平。木似桐，叶似杉，牡者花，牝者实，实大小如枣，核长如橄榄仁，可生啖，亦可焙收，以小而心实者为佳。
主杀腹间大小诸虫，滑肠，五痔人宜之。
按：榧子，肺果也，火炒则香酥甘美，多啖则引火入肺，大肠受伤作泄。

甘蔗  ***************************
味甘、涩，气平。有二种：似竹粗长者，名竹蔗；似荻细短者，名荻蔗。凡使，捣碎，绞汁用。
主和中助脾，利大小肠，除心胸烦热，止呕哕。反胃，解酒毒。
按：蔗，脾之果也。有除热生津润燥之功，其浆甘寒，能泻火热，所谓甘温除大热之意。煎炼成糖，则甘温而助湿热，所谓积温成热也。晁氏云：甘草遇火则热，麻油遇火则冷，甘蔗煎饴则热，水成汤则冷，此物性之异也。腊月窖诸粪坑，夏取汁服尤妙。

沙糖  ***************************
味甘，气温。以蔗汁入樟木槽，取而煎成。清者为蔗饧；凝结有沙者，为沙糖。漆瓮造成，如石、如霜、如冰者，为石蜜、为糖霜、为冰糖，皆一物而有精粗之不同也。
主与蔗同。多食令人心痛，生长虫，损齿，发疳䘌。
按：诸糖，皆蔗汁炼成，味皆甘温，惟乳糖乃沙糖和牛乳炼者，能和脾缓肝，故治脾胃，及泻肝药多用为先导。

槠仁  ***************************
（附：嫩叶、皮）
味苦、涩，气平。可作腐。
主食之不飢，令人健行。止泄痢，破恶血，止渴。
附：嫩叶，贴臁疮，一日三换良；皮煮汁饮，止产妇血。

李根白皮  ***************************
（附：核仁）
味苦、酸，气寒。凡使，取东行根，刮去皱皮，炙黄用。
主奔豚气，心烦逆，漱齿痛，赤白痢。烧末和水，涂小儿丹毒。
附：核仁，味苦，气平。主扑折瘀血骨痛，女人少腹胀满，利小肠，下水气，除浮肿。

橙皮  ***************************
（附：香橼、金橘）
味苦、微辛，气温。
主和盐贮，食消酒，止恶心；糖作橙丁，消痰，下气，利膈宽中。
附：香橼、金橘，主治同。

菱角  ***************************
味甘，气冷。
主解酒毒。多食损人。

椰子  ***************************
味甘、苦，气平。生岭南，尤盛交趾。木高无枝，干实，旁生似瓠瓜，外有粗皮，叶如束蒲，生树杪，秋月採。
主锯壳作饮器，遇毒则沸；肉，益中气，却瘫痪；皮煮汤，止衄血，理霍乱；浆如乳汁，醺人。

慈姑  ***************************
味苦、甘，气微寒。生水田中。苗青，茎中空，外有稜，叶前尖后崚，霜后叶枯，根乃练结。凡使，须灰汤煮熟，去皮，方不戟人。
主百毒，产后血闷，攻心欲死，产难，胞衣不出。捣汁服，又下石淋。

葧脐  ***************************
味甘，气微寒。生水田中。有茎无叶，其根下生。
主五种膈气，消黄疸，宿食，下丹石毒。
按：葧脐，为消坚削积要剂，著铜即碎，可见其用矣。

樱桃  ***************************
味甘、涩，气热。
主调中，益脾气，止泄精。
按：樱桃属火，性大热，旧有热病，及喘咳者，切忌。

榛子  ***************************
味甘，气平。
主益气力，实肠胃，令人不飢。

葡萄  ***************************
（附：根及藤叶）
味甘、涩，气温。有紫、白、绿三种，西边有琐琐葡萄。大如五味子而无核，可以酿酒，十数年不败。江东一种，细而酸，名蘡薁子。
主利小便，治淋涩，逐肠间水，筋骨间湿痹，痘疮不出，研酒饮之。
附：根及藤叶，气味同实。主呕哕，霍乱，及胎气上冲心，煮浓汁饮之。

橡实  ***************************
味苦，气微温。
主下痢，厚肠胃。

地蚕  ***************************
味甘，气平。生下湿及沙碛，亦可栽莳。苗高近尺，方茎对节，狭叶有齿，并如鸡苏，但叶皱有毛，四月开小花，成穗，其根连珠，状如老蚕，五月採，味如百合。不宜生食，多食生寸白虫；与诸鱼同食，令人吐。
主浸酒，除走注风，散血止痛；煮食，治溪毒。

奈  ***************************
味苦、酸，气寒。有小毒。多食令人肺壅胪胀。
主补中焦诸不足气，治卒饱气壅不通。

林禽  ***************************
味酸、甘，气温。树似奈，二月开粉红花，子亦如奈，差圆，早熟者味脆美，晚者酢，须烂熟乃可啖。
主下气，消痰，霍乱，肚痛。


卷之九·金部  ——————————————————————————————————————————————————————————————————————————————————————————

金屑  ***************************
（附：银屑）
味辛，气平。生有毒，熟无毒。不曰金而曰屑，取经锻链如金薄钗钏之类，方可入药。中其毒者，惟鹧鸪肉可解。银屑义同。
主镇心安神，惊悸，癫痫，邪祟鬼气，伤寒，肺损吐血，骨蒸劳极作渴，咳逆上气，并以薄入丸散服。
按：金乃西方之行，性能制火，故治惊痫风热，而病之在肝胆者，古方红雪、紫雪，取金煮汁，皆假其气以为用耳。若入药服，能损人脂，轻粉、水银所伤，惟金能杀其毒，气相畏故也。
附：银屑，气味、主，俱同。但生熟俱无毒。

铅  ***************************
（附：铅灰）
味甘，气寒。有小毒。铅为五金之祖，变化最多，一变而成水粉，再变而成黄丹，三变而成密陀僧，四变而为白霜。凡使，以铁铫熔化，泻瓦上，滤去渣脚，如此数次，收用。其黑锡灰，则以铅沙取黑灰，白锡灰，不入药。
主伤寒毒气，反胃呕哕，坠痰降气，镇心安神，又治诸般痈毒，并金石药毒，先用酒一斗，入甘草三两，后熔铅一斤，投酒中，如此九次，病人饮醉即愈；蛔蜴咬，灸熨之。
按：黑铅，秉北癸之气，阴极之精，其体重实，其性濡滑，其色黑，内通于肾，以未经烹炼，阴质尚存，故《局方》黑锡丹、《宣明》补真丹皆用之。得汞交感，又能治一切阴阳混淆，上盛下虚，气升不降，发为呕吐，眩运，噎膈，反胃危笃诸病，所谓镇坠之剂，有反正之功。但性带阴毒，多服伤人心胃耳。
附：铅灰，主积聚，杀虫，同槟榔末等分，五更，米饮服；和脂涂疬子上，以旧帛贴之，数数去帛，拭去恶汁，又贴半月许，内消为水。

铅粉  ***************************
（注：原作「水粉」，据「按」改）
味辛，气寒。恶硫黄。入酒中去酸味，收蟹不沙。
主痈肿瘻烂，乾湿癣疮，阴股湿痒，一切恶疮，小儿疳痢赤白，月蚀，狐臭，干糁之；去鳖瘕，杀三虫，堕胎。
按：铅粉，无硝盐火烧之性，有豆粉、蛤粉杂之，止能入气分，不能入血分，与黄丹稍异。服之则大便色黑，此乃还其本质也。虽能消疳、逐积、杀虫、止痢，然性冷而走，脾胃虚弱者忌之。

黄丹  ***************************
味辛，气微寒。
主吐逆翻胃，颠痫狂疾，除热毒脐挛，治疟及久积，坠痰，杀虫。煎膏，止痛生肌。
按：铅丹，体重而性沉，味兼盐、矾，走血分，能坠痰去怯，故治以上诸病。仲景龙骨牡蛎汤用之，乃收敛神气以镇惊也。尤外科膏药必用之料。

密陀僧  ***************************
味咸、辛，气平。有小毒。
主反胃，消渴，疟疾，久痢，五痔，金疮，杀虫，消积，除狐臭，染髭鬚。
按：密陀僧，感铜银之气而结，其性重坠，直走下焦，去湿热积滞，咸入血分，凉血，故治诸病。昔人治惊气入心络，喑不语，茶调一匕，屡效；盖重能去怯，而平肝也，其功力与铅丹同，膏药中用以代之。

铅霜  ***************************
味甘、酸，气冷。凡使，以铅打成钱，穿成串，瓦盆盛生醋，以串横盆中，离醋三寸，仍盖以瓦盆，置阴处，候生霜，刷下用。
主消风痰，止惊悸，解酒毒，去胸膈烦闷。
按：铅霜，乃铅汞之气交感，英华所结，坠痰涎，去火热，盖有奇效。但不可常服，痛在上焦者，宜此清镇。

铜青  ***************************
味酸，气平。微毒。生、熟铜皆有。凡使，淘洗用。
主吐风痰，心气刺痛，明目，去肤赤，风烂眼泪出，恶疮，疳疮，金疮，止血，去息肉，杀疳虫，妇人血气心痛，及百虫入耳。
按：铜青，乃铜之液气所结。能入肝胆者，铜秉东方乙阴之气结成，则青其本色也。故吐利风痰，明目杀疳，皆二经之病。

自然铜  ***************************
味辛，气平。出铜之山皆有。色红腻，亦有墙壁；又一种，似丹砂，光明坚硬有稜，中含铜脉尤佳；又一种似木根，不红腻，随手碎为粉，至为精□，今所用皆非。凡使，火煅，醋淬七次，研细，水飞过用。
主折伤，散血止痛，破积聚，产后血邪，安□，止惊悸，以酒摩服。
按：自然铜，入血行血，乃接骨之神药，与铜屑同。但接骨之后，当理气活血，不可多服，恐火毒金毒相扇，挟香热之药，别成燥散之祸也。

铁  ***************************
味辛，气微寒。微毒。凡使，用生者。不入丸散，煎汁用。
主痫疾，恶疮，疥癣，蜘蛛咬，蒜磨生油调敷；又治历年脱肛，折损瘀血在骨节胁外不去。

铁落  ***************************
味辛，气平。系砧上打落细皮屑。
主惊邪，癫痫，善怒发狂，胸膈中热气，食不下，鬼疰，疡疽。
按：铁落，性则制木，故痫疾宜之。阳气太盛，怫郁不得疏越少阳，胆木挟三焦相火、巨阳阴火上行，使人善怒如狂，夺其食，不令胃火复助其邪也。饮以生铁落，制肝木也，木平则火降，故曰下气疾速，气即火也。其铁浆、铁锈、铁精、铁铧、铁粉、针砂，入药皆同此意。


卷之九·石部  ——————————————————————————————————————————————————————————————————————————————————————————

食盐  ***************************
味甘、咸，气寒。漏芦为使。凡使，水化，澄去脚滓，煎炼白色乃良。青盐、赤盐功同。
主见论。
按：盐，乃水所凝结而成，其味咸而腥，与人血味同，故咸走血；煎者，收以皂角，故味又微辛；辛走肺，咸走肾，喘嗽、水肿、消渴者，盐为大忌，或引痰吐，或泣血脉，或助水邪故也。然盐为百病之主，服补肾药用盐汤者，引药归肾也；补心药用之者，心苦虚，以咸补之也；补脾药用之者，虚则补其母也；治积聚结核用之者，咸能软坚也；诸痈疽、眼目、诸血病用之者，咸走血也；诸风热病用之者，寒胜热也；大小便病用之者，咸润下也；吐药用之者，咸引水聚也；骨病、齿病用之者，肾主骨，咸入骨也；诸蛊及虫伤用之者，取其解毒也。青盐入肾，与食盐同，不经煎炼，而味咸带甘，入药似胜。

石膏  ***************************
味辛，气寒。气味俱薄，降也，阴也。生青、徐。白色洁净，细文短密，如白蜡状，松软易碎，烧之白烂如粉，红者不可用，色带青，而文长细如白丝者，理石也；作块而生直理，起稜如马齿坚白，击之则段段横解，烧之亦易散，但硬不作粉者，硬石膏也；似硬石膏成块，击之块块方解，墙壁光明者，方解石也。惟软石膏入胃经，止渴去火；入肺经，解肌发汗；入三焦，退皮肤大热。余则不过体重质坚、性寒而已。凡使，火煅用。
主胃、肺、三焦一切大热，肠胃中结气，中风寒热，伤寒阳明经头痛，发热恶寒，日晡潮热，小便赤浊，大渴引饮，中暑潮热，咽热牙痛，揩齿有益。
按：石膏，至贱之药，而解热如神，仲景大青龙汤，全用麻黄汤，止加石膏一味，以解内之烦躁，而又能助麻黄解表，所以为妙。又治伤寒阳明证，身热、目痛、鼻乾、不得卧，此邪在阳明，肺受火制，故用辛寒以清肺，而擅西方白虎之名。《古今录验方》治诸蒸病，有五蒸汤，亦是白虎加参、苓、生地、葛根；《外台秘要》治骨蒸劳热久嗽，亦用石膏一斤，甘草一两，此皆少壮之人，肺胃火盛能食者言也。予治一友，久疟年馀，被褥用棉至四十馀斤，诊之脉鼓有力，每服药加石膏三钱，服二贴，棉被减半，用石膏至六两，而棉被全减，疟疾亦愈。此热极似水，世俱以阳虚补之，岂不误哉。但有血虚发热，及脾胃虚劳，初得病时，证亦多同，不识误用，则不可救也。

滑石  ***************************
味甘，气寒。生粤西猺洞，山东蓬莱县出者亦佳。有黑、白二种，功皆相同。凡使，以牡丹皮煮过，水淘，晒乾用。
主燥脾湿，降胃火，荡胸中积聚寒热，化食毒，逐凝血，利小便，通九窍六腑津液，止消渴，疗黄疸，水肿，脚气，泄上令下行。
按：滑石，滑能利窍，不与诸淡渗药同。入葱、豉、生姜，则上发表邪；入猪苓汤兼阿胶，则下利水道，为荡热燥湿之剂。盖发表是荡上中之湿热，利水道是荡中下之湿热，热散则三焦宁而表里和，湿去则阑门通而阴阳利。益元散通治表里上下诸病，盖是此意。无甘草以和之，勿用。

代赭石  ***************************
味甘、苦，气寒。生各处，以雁门者良。无真者，以左顾牡蛎代之。入心、肝经。凡使，火煅醋淬，研细水飞过用。
主反胃，吐血，衄血，肠风，泻痢，脱精，遗溺，阴痿不起，惊气入腹，女子月经不止，安胎，产难，胞衣不出，崩带，小儿疳疾惊痫。
按：代赭石，甘寒能凉血，故主诸血证；重以镇虚逆，故主惊气诸证。《经》曰：壮火食气，少火生气。人知阳虚阴痿，不知火气太盛，如诸物见火则软，亦能令阴痿不起，苦寒泄有馀之火，而阴起矣。仲景治伤寒汗吐下后心下痞硬，噫气不除，亦取其重镇耳。

礞石  ***************************
味甘、咸，气平。阴也，沉也。生江北，以盱山出者为佳。有青、白二种，以青者为佳，坚细青黑，打开有白星点，煅后星黄如麸金，其无星者不入药。凡使，礞石四两打碎，入消石四两拌匀，炭火十五斤簇定，煅至消尽，其石色如金，取研末，水飞去消，用。
主食积不消，留滞脏腑。宿食，症块，积痰，惊痫，小儿食积羸瘦，妇人积年食症，攻刺心痛，得巴豆、硇砂、大黄、荆三稜，作丸服良。
按：礞石，乃厥阴之药，风木太过，来制脾土，气不运化，积滞生痰，壅塞上中二焦，变生风热诸病，故宜此药重坠，制以消石，其性疏快，使木平气下，而痰积通利，诸症自除，然止可用之救急，气弱脾虚者不宜。王隐君则谓，痰为百病，不论虚实寒热，通以滚痰丸治之，岂理也哉？

消  ***************************
味苦，气寒。生卤地。彼人刮扫煎汁，经宿结成，状如末盐，再以水化煎澄，去沙上滓脚，入萝卜数枚同煮熟，去萝卜，倾入盆中，经宿凝结，在下粗朴者为朴消，在上有芒者为芒消，有牙为马牙消，一名英消，以芒消或马牙消置风日中吹去水气，自成轻飘白粉者，为风化消。谓之曰消者，以见水则消，又能消化诸物也。凡牛马诸皮须此治熟，故又名盐消、皮消。又有硝石，地霜炼成，凝底成块，亦有芒硝、牙硝之称，性治相同。

朴硝  ***************************
味苦、咸，气寒。
主六腑积聚，天行热疾头痛，及热胀，肿毒排脓。

芒硝  ***************************
（附：马牙硝）
味辛、苦、咸，气大寒。
主五脏积聚，久热胃闭，除邪气，破留血，腹中痰实结搏，通经脉，利大小便，及月水，破五淋，散恶血。堕胎。
附：马牙硝，味甘，气大寒。主五脏积热伏气，末筛点眼赤，去赤肿障翳，涩泪痛。
按：朴硝，是初次煎成者，质重浊而味酷涩，所以力紧；芒硝，是朴硝淋过炼成者，质清明而性轻爽，所以稍缓；朴硝，止可施于卤莽之人，及傅涂之药，若汤散必须芒硝、牙硝为佳。硝，禀太阴之精，水之子也，气咸味寒（注：当是味咸气寒），走血而润下，荡涤三焦肠胃实热，阳强之病，用为折治火邪要药。然伤寒妊娠亦用者，以大黄引之，急过胎所，直入大肠，润燥软坚，泻热而母子俱安，《经》云有故无殒此之谓欤。元素曰：惟忌三、五、七月，八、九月，余皆不妨。噫！孕妇岂能择月而病？《内经》安有未了之言，意求详慎，反滋疑惑矣！但须审其用之宜不宜，元素之言，可勿泥也。

玄明粉  ***************************
味辛、甘，气冷。忌苦参。造法：朴硝十斤，长流水一石，煎化去滓，星月下露一宿，去水取消，每一斗用萝卜一斤，切片同煮熟，滤净再露一宿，取出每消一斤，用甘草一两，同煎去滓，再露一宿，取出，以大沙罐一个，筑实盛之，盐泥固济厚半寸，不盖口，置炉中，以炭火十斤，从文至武煅之，待沸定，以瓦一片盖口，仍前固济，再以十五斤顶火煅之，放冷一伏时，取出，隔纸安地上，盆覆三日，出火毒，研末，每一斤，入生甘草末一两、炙甘草末一两，和匀，瓶收用。
主心热烦躁，五脏宿滞症结，明目，退膈上虚热，消肿毒。
按：玄明粉，去胃中之实热，荡肠中之宿垢，大抵用代盆硝耳。若脾胃虚冷，及阴虚火动者，仍忌。

石硫黄  ***************************
味酸，气温。有毒。产处必有温泉，作硫黄气。有二种：石硫黄，生南海琉球；土硫黄，生广南。以嚼之无声者佳，舶上倭硫黄亦佳。曾青为使，畏细辛、朴消、铁、醋，忌一切血，犯之令人泄死。凡使，以萝卜剜空，入硫在内合定，稻糠火煨熟，去其臭气，以紫背浮萍煮过，消其火毒，以皂荚汤淘之，去其黑浆。一法：或以绢袋盛，入无灰酒，煮三伏时，或入豆腐内煮，或贯入猪大脏内煮。中其毒者，黑锡煎汤，及猪肉、鸭羹可解。
主暖肾壮阳，筋骨顽痹，冷秘冷泻，痃癖积聚，小儿慢惊，及诸疮疽，杀内外诸虫。
按：硫黄秉纯阳之精，赋大热之性，能补命门真火不足。性虽大热，能疏利大肠，与一于燥涩者不同，中病则止，亦不得过剂。诸疮用之，取其除湿杀虫之功耳。古人用必佐以寒药，虽去拒格之寒，抑恐兼有伏阳在内，不得不如此回互。如无伏阳，只是阴虚，更不必以阴药佐之也。

丹砂  ***************************
味甘，气微寒。出辰州蛮峒。小如箭簇，大如芙蓉头，极大者重七八两，作墙壁光明者佳；米砂止堪染画。心经血分药，兼入命门。恶慈石，畏硷水，忌一切血，制以地骨皮、车前草、马鞭草、皂荚、瞿麦、决明、南星、白附子、乌头、桑椹、地榆、紫河车、地丁。凡使，宜用生者，炼服有毒，杀人。
主养精神，安魂魄，通血脉，治烦满，消渴，惊痫，邪疟，明目，发汗，中恶腹痛，杀精魅，解胎毒，痘毒，涂疮痂，息肉，疥瘻诸疮。
按：丹砂，气不热而寒，离中有阴也；味不苦而甘，火中有土也，故能纳浮溜之火，而凉心主之热。又同远志、龙骨之类，则养心气；同当归、丹参之类，则养心血；同枸杞、地黄之类，则养肾；同厚朴、川椒之类，则养脾；同南星、川乌之类，则祛风，随佐使而见功，无所往而不可。

水银  ***************************
味辛，气寒。有大毒。升也，浮也。出于丹砂者为真。畏慈石，忌一切血。凡使，以紫背天葵、夜交藤自然汁煮一伏时，其毒自退。得铅则凝，得硫黄则结，得紫河车则伏，得枣则散。
主疥瘻，痂疡，白秃，杀皮肤中蝨，杀金银铜锡毒，堕胎。
按：水银，乃至阴之精，禀沉滑之性，得凡火煅炼则飞腾灵变，得人气则入骨钻筋，绝阳蚀脑，阴毒之物，无似之者。然用之得法，亦能治病，同黑铅结砂，则镇坠痰涎；同硫黄结砂，则拯救危病。但不可常服取祸尔。

水银粉  ***************************
（注：即轻粉）
味辛，气冷。有毒。畏忌同水银。升炼法：水银一两，白矾二两，食盐一两，同研不见星，铺于铁器内，以小乌盆覆之，筛灶灰、盐水和，封固盆口，以炭打二炷香，取开，则粉升于盆上矣。其白如雪，一两可升八钱，将轻粉再升打，则为粉霜，功过相同。
主痰涎，积涎，水肿，鼓胀，小儿疳痹，杀疥癣虫，瘰疬，酒皶，风疮瘙痒。
按：轻粉纯阴，性燥烈而走，虽劫痰去积，除热杀虫，若用不如法，益不胜害。

灵砂  ***************************
味甘，气温。制法：水银一两，硫黄六铢，细研，先炒作青砂头，后入水火既济炉抽之，如束针纹者，成就也。凡使，宜桑灰淋，醋煮伏过用，乃良。
主上盛下虚，痰涎壅盛，头旋，吐逆霍乱，反胃，心腹冷痛，明目，止渴，辟邪。
按：硫黄，阳精也；水银，阴精也，夫妇相配，故能升降阴阳，既济水火，夺造化之玄妙，为镇坠痰涎之神丹，以阴阳水送之，尤妙。

蓬砂  ***************************
味苦、辛，气凉，生西南番。有白如明矾者，黄如桃胶者，皆炼结而成，如硇砂之类。伏以知母、鹅不食草、芸薹、紫苏、何首乌。
主消上焦痰热咳嗽，喉痹，瘕结，目翳，噎膈反胃，积块，结核，瘀肉，骨鲠，小儿慢惊，及阴溃恶疮。
按：蓬砂，甘咸而凉，色白质轻，故治上焦之热；能柔五金，故治有形之疾；能去垢腻，故治热痰目翳之疾也。

雄黄  ***************************
（附：雌黄）
味苦，气平。有微毒。生阶州敦煌山之阳。形块如丹砂，明澈不夹石，色如鸡冠者真。又有青黑色而坚者，名熏黄；有形色似真而臭者，名臭黄，止可疗疮疥，其臭似醋，洗之便去，足以乱真，尤宜辨。凡使，用米醋，入萝卜汁煮乾用。
附：雌黄，味辛，气平。系生山阴者。黄色如金。主同雄黄，但不入汤药用。
主杀疥虫，䘌疮，疳虫，劳虫，中恶腹痛，鬼疰，症瘕，大风，邪疟，伏暑泄痢，酒澼，惊痫，化腹中瘀血、涎积。
按：雄雌同产，以山阴山阳受气不同尔。其治病之功亦相彷彿，大要为治疮杀毒要药，而又入肝经气分，故症瘕等病复著殊功也。

矾石  ***************************
味酸、咸，气寒。生晋地者上，青州、吴中者次之。色有五色，洁白光明者入药。甘草为使，畏麻黄，恶牡蛎。
主见论
按：矾石之用有四：吐利风热痰涎，取其酸苦涌泄也；治诸血痛、脱肛、阴挺、疮疡，取其酸涩而收也；治痰饮、泄痢、崩带、风眼，取其收而燥湿也；治喉痹、鼻瘜、痈疽、蛇蝎虎犬百虫伤，取其解毒也。李迅治痈疽有蜡矾丸，护膜护心，散血解毒最效，不可不知。但多服损骨。

慈石  ***************************
味辛、咸，气温。山阴有铁，石生其阳，能悬吸铁，虚连三为佳。外玄中石、中麻石，俱似慈石，但不能吸铁耳。凡使，火煅醋淬，研末，水飞用。
主周痹风湿，肢节中痛酸，明目聪耳，养肾脏，通关节，散颈核鼠瘻，喉痛，除大热烦满，小儿惊痫。
按：慈石，性冲和，无猛悍之气，象水色黑而入肾，咸能润下，重可去怯，故主诸肾病，且能吸铁，亦足引肺金之气入肾，使子母相生也。

绿矾  ***************************
味酸，气凉。煅赤者名矾红，漆匠家用之。
主消积滞，除胀满，黄肿疟痢，风眼，口齿，喉痹，肠风泻血，五疳，及诸恶疮。
按：绿矾，酸涌涩收，燥湿解毒化涎之功，与白矾石同，而力差缓。盖绿矾色绿味酸，烧之则赤，既能入血分以伐木，又能燥湿，利小便，消食积，故胀满黄肿、疟痢疳疾方往往用之。其源则自仲景用矾石消石治女劳黄疸方中变化而来也。

石胆  ***************************
味酸、辛，气寒。有毒。生秦晋山穴。鸭嘴色者为上。涂铜铁上，烧之红者真。凡使，细研末用。
主吐风痰，散症积，蛊胀，水肿，石淋，崩中下血，阴蚀痛，及咽喉，口齿，鼠瘻，瘜肉，虫牙，金疮。
按：胆矾，乃铜之精液，惟收敛上行，能涌风热痰涎，发散风木相火，又能杀虫，故治诸症有奇功也。

硇砂  ***************************
味咸、苦、辛，气寒。有大毒。卤液所结，出于青海，与月华相射而生，附盐成质。採取淋炼，状如盐块，以白净者良。凡使，水飞净，醋煮乾如霜，刮下用，但不可独用。
主破坚去积，及恶疮、息肉。
按：硇砂，大热大毒，噎膈反胃，积块肉症之病，用之亦有神功。盖此疾皆起于七情饮食所致，痰气郁结，遂成有形，妨碍道路，吐食痛胀，不过暂用此物化消。近有炼服为房术者，真杀人不见血也。

石灰  ***************************
（附：古墓中石灰、艌船油石灰）
味辛，气温。有毒。伏雄黄、硫黄、硇砂，去锡晕。凡使，煎膏，不入汤药。
主疽疡，疥瘙，恶疮，癞疾，白癜，骨疽，杀痔虫，蚀恶肉，点痣，堕胎。
附：古墓中石灰，棺下者佳。主顽疮，瘻疮，脓水淋漓，敛诸疮口。
附：艌船油石灰，主金疮，跌扑伤损，破皮出血，及诸疮瘻，血风臁疮，软疖，止血，杀虫。
按：石灰，能止血，但不可著水，著水即烂肉。龚云林单以古墓石灰，水飞为丸，治青筋沙症，谓能顺气化血，散痰消滞，并治带下、打扑，或久患赤白痢疾，屡著神效，盖入土既久，烈性尽化，故有如是之能也。

石钟乳  ***************************
味甘，气温。有毒。生始兴者第一。以白如玉雪，中空轻薄，如鹅翎管，碎之如爪甲，中无雁齿者为佳。阳明经气分药。
主咳逆上气，涩精壮阳，下焦伤竭，脚弱疼冷，无子精滑，出声音，下乳汁。
按：石钟乳，气甚慓疾，可使阳气暴充，饮食倍进，形体壮盛，适可而止，有何患害？昧者因之自肆淫泆，精气暗损，石气独存，孤阳愈炽，久之发为淋渴，变为痈疽，是果乳石之过耶？

阳起石  ***************************
味咸，气微温。出齐州。以云头雨脚、轻松如狼牙者佳，其铺茸茁角者不佳。右肾命门气分药。凡使，火煅赤，酒淬七次，研细，水飞过用。
主阴痿，茎头寒，阴下湿痒，臭汗，暖腰膝，女人子脏中血，瘕症结气，寒热腹痛，月水不定，崩中带下，子宫久冷无子，兼治冷湿风痹，水肿。
按：阳起石，补助阳气，下焦虚寒者宜之。病有宿血留滞，风痹、水肿，亦因下焦虚寒所致，得其暖气回阳，雪消见睍矣。但非久服之剂，慎之。

禹馀粮  ***************************
味甘，气寒。生会稽、潞州池泽。形如鹅鸭卵，外壳重叠，中有黄，细末如蒲黄，无沙者佳。胃、大肠血分重剂。牡丹皮为使。凡使，火煅醋淬，磁钵重擂，水淘，取汁澄之。
主血闭瘕症，赤白漏下，小腹痛结烦疼，催生，固大肠。
按：禹馀粮，重可去怯，为镇固之剂。性涩，故主下焦前后之病。

砒石  ***************************
味苦、酸，气热。有大毒。生信州。生砒黄，以赤色者为良；熟砒霜，以白色者为良。畏绿豆、冷水。凡使，盛以小瓷瓶，入紫背天葵、石龙芮，火煅从巳至申，用甘草水浸，从申至子，取出再煅，研万下用。
主恶疮、瘰疬腐肉，和诸药涂之自蚀落；蛇□著手足，肿痛肉烂，以胶清调涂良。
按：砒霜，燥烈纯热，古方用以劫疟痰。夫药可治疟者颇多，何必用此杀人之物，而治不死之病乎？

玄精石  ***************************
味咸，气温。生蒲、解。亦积盐所成，其色青白，龟背者佳。
主阴证伤寒，指甲面色青黑，心下胀满结硬，虚汗不止，湿痹，咽喉肿痛。
按：玄精石，禀太阴之精，与盐同性，气寒而不温，味甘咸而降。同硫黄、消石，治上盛下虚，有救阴助阳之功，此铁瓮申先生来复丹用之，正取其寒，以配石硫之热也。

凝水石  ***************************
味辛，气寒。生卤地。乃积盐精液，渗入土中，年久凝结而成。畏地榆，解巴豆毒。凡使，生姜自然汁煮乾，研粉用。
主胃中热，五脏伏热，身热，皮中如火烧，时行烦渴，荡腹中积聚邪气，水肿，小腹痹，小儿丹毒。
按：凝水石，禀积阴之气而成，味辛咸而气大寒，入肾走血，除热之功，同于诸盐。

炉甘石  ***************************
味甘，气温。各处坑冶俱有。乃金银之苗也。其块大小不一，状似羊脑，松如石脂，亦黏唇舌。产金坑而色微黄者为上。凡使，以火煅，童便淬七次，水飞过用。
主明目，去翳，退赤，收湿除烂。
按：炉甘石，受金银之气，有制肝之能，故可专治目病。若如法煅淬，入海螵蛸、硼砂各一两，为细末，以点诸目病，甚妙。入朱砂五钱，则性不黏也。

赤石脂  ***************************
味甘、酸，气平。生各处。以理腻、黏舌缀唇者为上。入心经血分，亦入小肠经。畏芫花，恶大黄。有白、赤、青、黄、黑五色，今多用白、赤二种。凡使，火煅，水飞过用。
主腹痛肠癖，下痢赤白，缩小便，收脱肛，崩带，及痈疽，痔瘻。
按：赤石脂入心，腹痛诸证，皆火之为殃，崩漏诸证，皆血之为祸，心主血属火，故疗之。仲景桃花汤用之，取其重涩入下焦血分而固脱；乾姜之辛温，暖下焦气分而补虚；粳米之甘温，佐石脂、乾姜而润肠胃也。

白石脂  ***************************
味甘、酸，气平。入肺经气分，亦入大肠经。
主病同。

白石英  ***************************
味甘，气微温。生华阴山谷。大如指，长二三寸，六稜，如水精，□五六寸者弥佳。青、黄、赤者稀用。肺、大肠经气分（注：「分」下模糊不清，如有脱漏，当为「药」字）。
主消渴，肺痈吐脓，咳逆上气，阴痿不足。

紫石英  ***************************
味甘，气温。生太山山谷，泷州者尤佳。色淡紫，质莹澈，大小皆五稜，两头如箭簇。长石为使。心、肝经血分药。畏附子，恶黄连。
主心腹咳逆邪气，心虚惊悸，填下焦，散痈肿，女子风寒在子宫不孕。
按：紫石英，上能镇心，重以去怯也；下能益肝，温以去枯也。心生血，肝藏血，其性暖而补，故诸病宜之。

空青  ***************************
味甘、酸，气寒。生金银铜坑。或大如拳，或小如豆，或成片块。虽有曾青、杨梅青、石青，精粗之异，皆以中空有浆为上。石中空者，埋土中数日，亦有浆水。
主目盲，赤肿翳泪，瞳子破者复明。
按：空青，治眼翳障要药。东方甲乙，是生肝胆，其气之清者为肝血，其精英者为胆汁，开窍于目，五脏之英皆因而注之，胆汁充则目明，汁减则目昏。有以铜青作者，铜亦青阳之气所生，其气之清者为绿，犹肝血也，其精英为浆，犹胆汁也，亦以类相感应故耳。

无名异  ***************************
味甘、咸，气平。生川广深山。大如弹丸，小如黑石子，似蛇黄而色黑。
主金疮，折伤肉损，止痛生肌，醋磨傅肿毒痈疽。
按：无名异，咸入血，甘补血，寒除热，所主之病，亦取其活血凉血之功耳。

浮石  ***************************
味咸，气平。系江海间细沙、水沫凝聚，日久结成者。有细孔如蛀窠，白色体虚而轻。
主止渴，治淋，清金降火，消块，化痰。
按：浮石，色白体轻（注：原作「经」，显误，改），肺之象也，气味咸寒，润下之用也，故治诸疾。


卷之十·水部  ——————————————————————————————————————————————————————————————————————————————————————————

长流水  ***************************
即千里水，味甘，气平。系来远流长，取直达四肢之义，不必以千里为拘。
主煎手足四肢湿肿浮胀、二便留滞之药。
按：水宜慎择，所关不小，孙真人云，煎人参鬚用流水，用止流即不验。今甚有以宿水煎药，不惟无效，恐有虫毒、阴气所侵，更受其害，即滚汤停宿，尚洗面无颜色，洗身成癣，水可苟焉塞责哉！

逆流水  ***************************
即回澜倒逆上流之水。
主煎涌吐胃膈风痰，及升散之药。

急流水  ***************************
系峻滩急下之水，取其性下速也。
主煎下体腰胯风湿疼痛之药。

井华水  ***************************
味甘，气平。系清辰第一汲者。
主补阴虚，清头目，宜煎一切痰火气血药。
按：井华水，乃天一真气，浮结水面，况泉为地脉，人之经血象之，其补益可知。凡煎药者，须择土厚质洁之水，不可忽也。

山骨水  ***************************
味甘，气寒。系石缝流出之水。
主却时疫，退热证。

甘澜水  ***************************
味甘，气微温。系置水盆中，以杓扬千遍，令有沸珠相逐者。
主煎阴证伤寒药。
按：甘澜水，性柔，取其不助肾气，而益脾胃也。

温汤水  ***************************
味辛，气热。微毒。内有硫黄，故令水热。
主浴洗疮疥，及肌皮顽痹，

神水  ***************************
味甘，气寒。端午伐竹，竿中有水，沥取为药。
主心腹积聚及虫，又饮之清热化痰。

地浆水  ***************************
味甘，气寒。系掘黄土深三尺，以新汲水沃入搅浊，少顷取清用之。
主霍乱，解枫菌毒，及中暍死者灌之。

春雨水  ***************************
味咸，气平。立春日，以器迎接者。
主煎发散及补中益气药。
按：立春节雨水，得少阳生发之气，故可煎（注：煎，原脱，增）主中气不足，清气不升之药。古方夫妇各饮一杯，还房有孕，亦取资始发育之义。

秋露水  ***************************
秋分时，以棕拂诸花草之上，取其收敛。
主煎润肺杀虫之药。

冬霜  ***************************
味甘，气寒。以鸡羽扫入瓶，密封阴处，久亦不坏。
主疟疾，解酒热。和蚌粉傅痱疮，及腋下赤肿。

腊雪  ***************************
味甘，气冷。水瓮贮，掘地埋留用。
主春夏时行疫毒。宜煎伤寒阳证火暍之药。

夏冰  ***************************
味甘，气冷。
主伤寒阳毒昏迷，置一块于膻中良。解烧酒、煤毒。

潦水  ***************************
味甘，气平。系深山土凹积而不流动者。
主煎调脾胃、去湿热之药。
按：潦水在土，停澄既久，殊有土气，能助脾元。

菊英水  ***************************
系採英浸水，气香而甘，此荆潭之人，度二三百岁乃去，王子乔採为变白增年之方也。
主饮令人寿。

百沸汤  ***************************
味甘，气平。勿用铜瓶煎，损人声音。
主通络，助阳气，风冷气痹人，坐浸亦能取汗。虚寒者忌。

阴阳水  ***************************
系河井各半。
主煎阴不升、阳不降，上下乖隔之药。

生熟汤  ***************************
味甘、咸。
主霍乱，及呕吐不能纳食、纳药，饮数口能升降阴阳，即定；又痰疟，宿食胪胀，投盐少许，即吐出痰食。

齑水  ***************************
即作黄齑菜水，味酸、咸。
主吐诸痰饮宿食，酸苦涌泄为阴也。

甑气水  ***************************
主身面疮成孔□。糯米甑气水，可涂杨梅疮。

阿井水  ***************************
味甘、咸，气平。系伏流地下之济水所经也。
主利膈，疏痰，止吐。
按：阿井水，《内经》以为天地之肝，其性趣下，清而且重，用搅浊水即清，故治瘀浊及逆上之痰。青州范公泉，亦济水所注，用造白丸子，利膈化痰尤效。

浸蓝水  ***************************
味辛、苦，气寒。
主解毒，杀虫。误吞水蛭成积，饮之即下。

盐胆水  ***************************
味咸、苦。有大毒。系盐场槽中沥下黑汁也。
主蚀䘌，疥癣，瘻疾，虫咬，及马牛为虫蚀，毒虫入肉生子。凡疮有血者，不可涂。


卷之十·火部  ——————————————————————————————————————————————————————————————————————————————————————————

艾火  ***************************
用阳燧火珠，承日取太阳真火，次则钻槐取火良。急用真麻油灯或蜡烛火，不可用桑柴火，伤人肌肉。
主灸百病冷疾，入硫黄末少许尤良。

桑柴火  ***************************
主利关节，拔毒气，祛风寒，宜煎一切补药。

栎炭火  ***************************
力紧。
主煅炼一切金石药。

烰炭火  ***************************
力慢。
主烹煎焙炙丸散。

芦火、竹火  ***************************
主煎一切滋补药，取其性不猛烈，不损药力。

灯火  ***************************
宜胡麻油、苏子油燃者，余菜子等油俱无益。
主头风胀痛，视头额太阳络脉盛处，以灯心蘸麻油点火焠之良；外痔肿痛者，亦可焠。油能去风解毒，火能通经也。小儿初生，因冒寒气欲绝者，勿断脐，急烘絮包之，将胎衣烘热，用灯炷于脐下，往来燎之，暖气入腹内，气回自苏；又小儿诸惊，仰向后者，灯火焠其囟门、两眉齐之上下；眼翻不下者，焠其脐之上下；不省人事者，淬其手足心、心之上下；手拳不开，口往上者，焠其顶心、两手心；撮口出白沫者，淬其口上下、手足心。

灯花  ***************************
主小儿邪热在心，夜啼不止，以二三颗，灯心汤调抹乳头，吮之。

神针火法  ***************************
用熟蕲艾末二两，乳香、没药、穿山甲、硫黄、雄黄、草乌头、川乌头、桃树皮末各一钱，麝香五分，为末拌艾，以厚纸裁成条，铺药艾于内，紧卷如指大，长三四寸，收贮瓶内，埋地中七七日，取出用时，于灯上点著吹灭，隔纸十层，乘热针于患处，热气直入病处，其效甚神。忌冷水。


卷之十·土部  ——————————————————————————————————————————————————————————————————————————————————————————

东壁土  ***************************
主补脾胃。
按：东壁先得太阳真火烘炙，能引真火生发之气，补土而胜湿，故吐泻以之；岭南治瘴疟，香椿散内用南壁土；近方治反胃呕吐用西壁土，或取太阳离火所照之气，或取西方收敛之气，皆不过借气补脾胃也。

伏龙肝  ***************************
味辛，气微温。系作灶时，纳猪肝一具于土，俟其日久，与土为一，乃用之。今以灶下土为之，误也。
主吐血，咳血，尿血，肠风，反胃，心痛，狂癫，风邪，蛊毒，崩带，产后血攻心痛，小儿脐疮，重舌，风噤，丹毒，及痈肿，发背，臁疮，杖疮，狐臭。
按：伏龙肝，治诸血症，盖去血过多，中气必损，甘能补中，微温能调和血脉也；消痈肿者，辛散咸软；催生者，镇重下坠也，况为有生气者所结，宜其倍灵。

百草霜  ***************************
味辛，气温。系灶额及烟炉中墨烟也。其质轻细，故谓之烟。
主消化积滞，止上下诸血，崩中带下，伤寒阳毒发狂，黄疸，噎膈，疟痢，及咽喉口舌一切诸疮。
按：百草霜、釜底墨、梁上倒挂尘，皆是烟气结成，但其体质，有轻虚、结实之异，重者归中下二焦，轻者入心肺之分，古方治阳毒发狂，黑奴丸三者并用，而内有麻黄、大黄，亦是攻解三焦结热，兼取火化从治之义。其消积滞，亦是取其从化，故噎膈、疟痢诸病多用之。其治失血、胎产诸病，虽是血见黑则止，亦不离从化之理也。

釜脐墨  ***************************
味辛，气温。
主食积，舌肿，喉痹，口疮，阳毒发狂，吐血，血晕，金疮，止血生肌。

墨  ***************************
味辛，气温。须松烟者方可用，年远烟细者更佳；粗者不可用。
主物芒入目，点摩瞳子上。止吐血，利小便，痈肿，金疮，生肌肉，小儿客忤，妇人通月经。

梁上尘  ***************************
味辛、苦，气微寒。取空房不近烟火，梁上倒挂者。凡使，烧令烟尽，筛取末入药。
主腹痛，噎膈，中恶，鼻衄，敷小儿软疖。

香炉灰  ***************************
主跌扑，刃伤，罨之止血生肌。

硷  ***************************
味辛、苦，气温。採蓼蒿之属，浸水漉起，晒乾烧灰，以原水淋汁，每百斤入粉面二三斤，则凝淀如石，货之浣衣、发面。
主消痰，磨积块，杀齿虫，及噎膈，反胃。同石灰，烂肌肉，溃痈疽、瘰疬。


卷之十·兽部  ——————————————————————————————————————————————————————————————————————————————————————————

鹿茸  ***************************
味甘，气温。性喜山谷。取未破未出血者，若太嫩则血气未具，太坚则又老，惟长四五寸，形如分枝马鞍，茸端如玛瑙红玉，破之肌如朽木者最善。不可鼻嗅，中有小白虫，视之不见，入人鼻必为虫颡。入命门、心包络、肾、肝经。凡使，或酥炙，或酒炙，各随本方。
主生精补髓，养血益阳，虚劳洒洒如疟，羸瘦，四肢酸（注：原作「疫」，显误，改）疼，小便数利，泄精，溺血，一切虚损，耳聋目暗，眩运，痈肿，骨中热疽，女人崩带赤白。

鹿角  ***************************
味咸，气温。黄色、紧重、尖好者佳。杜仲为使。凡使，截段锉屑，以蜜浸过，微火焙，令小变色，捣筛为末，或烧飞为丹服之。以角寸截泥裹，大火烧一日，如玉粉也。
主强骨髓，补阳道绝伤，除少腹血痛，腰脊痛，止尿血，留血在阴中，逐邪恶气，折伤恶血，妇人梦与鬼交，小儿重舌、鹅口疮，诸痈肿、恶疮热毒，醋磨傅之。
按：鹿禀天地纯阳之气，气化穠密，其角自生至坚，无两月之久，大者至二十馀斤，凡物之生，无速于此。与茸同功，但力少逊。生用则散热行血，消肿辟邪；熟用则益肾补虚，强精活血；炼霜、熬膏，则专于滋补矣。

鹿角胶  ***************************
粉名鹿角霜，味甘，气平。畏大黄。制法：米泔水浸七日，长流水浸七日，令软截细，桑柴火煮七日，旋旋添水，入干牛皮一片，即易消烂，捣成粉，取粉熬成膏，或只以浓汁煎成。
主伤中劳绝，腰痛，羸瘦，吐血，下血，尿血，尿精，妇人血闭无子，止痛，安胎，崩中不止，四肢作痛，多汗，淋露，折伤，疮疡肿毒。

麋茸  ***************************
味甘，气温。性喜水泽，似鹿而色青黑，蹄纯肉，目下有二窍，为夜目，今人多不分别，往往以麋为鹿。牡者，犹可以角退为辨；牝者，通目为麋鹿矣。凡使，同鹿茸。
主阴虚劳损，一切血病，筋骨腰膝痠痛，滋阴益肾。
按：鹿属阳，夏至阴生而角解；麋属阴，冬至阳生而角解。是性既不同，功亦应异，何诸本草全无分别？若云补阳所以生阴，补阴亦以附阳，何不浑同言治，而又分鹿分麋之纷（注：原作「纭」，改）纭也？时珍曰：鹿之茸角补阳，右肾精气不足者宜之；麋之茸角补阴，左肾血液不足者宜之。此千古之微秘，前人方法虽具，而理未发出，诚哉之言也。

鹿肉  ***************************
（附：骨、血、筋）
味甘，气温。
主补虚瘦弱，调血脉，中风口喎，割片贴之即正。
按：鹿性多警烈，能别良草，凡服药之人，无食其肉，为其食解毒之草，制诸药也。
附：骨，主续绝伤，补骨，除风，安胎，下气，杀鬼物精。
附：血，主大补虚损，益精血。和酒饮之，诸气痛欲绝者，饮之立愈。
附：筋，主劳损续绝。尘沙眯目，嚼烂挼入目中，即黏出。

犀角  ***************************
味苦、酸、咸，气寒。阳中之阴也。出西□、滇南、交趾。有山犀、水犀、兕犀，惟水犀难得。并有额角、鼻角、额角短而鼻角长，纹如鱼子，谓之粟纹；纹中有眼，谓之粟眼；黑中有黄花为正透；黄中有黑花为倒透；花中复有花，为重透。併名通犀，上品也；花如椒豆斑者，次之；乌犀纯黑无花者，为下品。其通天犀夜视有光，名夜光犀，能通神开水，飞禽走兽见之皆惊。入胃经。升麻为使，恶乌头，忌盐。妊妇服之消胎气。凡使，锯尖，薄纸裹怀中蒸燥，乘热捣之，应手如粉。
主伤寒瘟疫，头痛寒热，诸毒气，伤寒畜血，发狂、谵语、发黄、发斑，痘疮稠密，内热黑陷，或不结痂，及一切吐衄、下血，蛊疰，瘴气，小儿惊痫，发背、痈疽、疮肿化脓作水。
按：犀角，足阳明药也。胃为水穀之海，饮食、药物，必先受之，故解一切诸毒。五脏六腑皆禀气于胃，风邪热毒必先干之，故治诸血及惊狂斑痘之症。古方治血，以升麻代之，惟血出于胃者可代，若出他脏但可为佐，不然，犀性走而降，升麻发而升，性味亦不相合也。

羚羊角  ***************************
味咸、苦，气寒。生川蜀。形似羊，色青颇大，角密节旋绕劲锐，长一二寸，夜宿角挂树上，须认弯蹙处有挂痕深入者才真。入肝经。凡使，不可单用，细锉捣筛，更研万匝入药，免刮人肠。
主伤寒时气寒热，中风筋挛，湿风注毒，伏在骨间，热毒，血痢。酒调末服，催产难；烧灰服，治产后恶血，冲心烦闷。又治食噎惊悸，疝痛，蛊毒，梦魇，岚障，明目，妇人子痫，痉疾，小儿惊痫，瘰疬，恶疮。
按：羚羊则属木，与诸羊属火者不同，故其角入肝经，同气相求也。肝主木，开窍于目，故障翳则能平之；肝主筋，故惊痫、中风搐搦，及筋脉孪急，历节掣痛，则能舒之；心者，肝之神，故惊骇不宁，狂越僻谬，魔寐欲死，则能安之（注：原作「安能」，显为误植，改）；血者，肝之藏，故瘀滞下注，疝痛，毒痢，则能散之；相火寄于肝胆，在气为怒，故烦闷，气逆，噎塞不通，及伤寒寒热，伤寒伏热，则能降之。羚性灵而精在角，故又辟邪恶而解诸毒，烧烟走蛇虺也。

象牙  ***************************
（附：皮）
味甘，气寒。生南番。具十二生肖肉，各有分段，惟鼻是其本肉。胆不附肝，春、前左足，夏、前右足，秋、后左足，冬、后右足。牙则杀取者上也，自死者次之，蜕于山中者下矣。凡使，刮屑末研细，和水用。
主诸铁及杂物入肉，刮牙屑和水傅之立出；诸物刺咽中，磨水服之亦出；又治风痫，惊悸，鬼魅，亦宜生屑入药。
附：皮，主下疳，烧灰和油敷之，又治疮不合口。

虎骨  ***************************
味辛，气微热。凡使，以雄者头、胫、脊为胜。捶碎，去髓，或酥，或酒，或醋炙黄用。药箭射死者有毒，勿用。
主筋骨毒风走注疼痛，脚膝无力，伤寒温气，温疟，杀鬼疰，止惊悸，恶疮，鼠瘻，兽骨鲠咽。
按：虎骨，通可用。《易》云：风从虎者，风，木也；虎，金也，木受金制，故虎啸而风生，阳出阴藏之义也。凡邪疰惊痫，温疟，疮疡，头风，用头骨；手足诸风，用胫骨；腰背诸风，用脊骨，从其类耳。

羖羊角  ***************************
味苦、咸，气微寒。入胞络、肝经。兔丝子为使。凡使，勿先取，恐中湿伤人，锯尖烧灰，存性用。
主青盲，惊悸，百节中结气，风头痛，产后余痛，杀痔虫，蛊毒，瘴毒，溪毒。
按：羖羊角苦寒，故治肝热之青盲，心热之惊悸，火热上升之风头痛，湿热之疥虫、热毒，伤血之蛊瘴，宜俱主之。至百结气，产后余痛，亦血热气壅而然，不能外也。

羊肉  ***************************
（附：乳、肝、胆、血、胃、胫骨、屎、羊石子、筋、齿）
味甘、苦，气大温。以铜器煮之，男损阳，女暴下。反半夏、菖蒲。同荞面、豆酱食，发痼疾；同醋食，伤人心，热病妊妇不可食。白羊黑头，黑羊白头，独角者，有毒，食之生肠痈，惟甘草汤可解。筋膜中珠子食之令人癫痫。凡使，以杏仁或瓦片煮，易糜；以胡桃煮，不臊。
主五劳七伤，风眩，寒疝，小儿惊痫，妇人产后虚羸，产后带下。
按：羊肉，有形之物，能补有形肌肉之气，血虚者亦可补，阳生则阴长也。古人常用入汤剂，有以夫（注：语似未完）。
附：乳，味甘，气温。主润心肺，补虚寒。蚰蜒入耳，灌之成水。反胃人饮之，润胃脘、大肠之燥。
附：肝，味苦，气寒。主肝风虚热，目赤暗痛，热病后失明。
按：羊肝，冷而能补，除肝经热邪，所以明目有功，若他肝则否。
附：胆，味苦，气寒。主青盲，点赤障白翳，疗疳湿，时行热熛疮。
附：血，味咸，气平。主饮一升，治产后血攻，下胎衣，治卒惊，九窍出血，解莽草毒，一切丹石毒。
附：胃，味甘，气温。主反胃，虚汗，小便数，作羹食之。
附：胫骨，味甘，气温。主虚冷劳，脾弱肾虚，不能摄精，固齿，化铜。脊骨、尾骨，主同。
附：屎，味苦，气平。主吐酸，反胃。烧灰止小儿疳痢，惊痫，聤耳。窨竹木刺，及箭簇不出，亦薰诸疮。
附：羊石子，即外肾。主肾虚精滑。
附：筋，主尘物入目中，熟嚼纳眦中，仰卧即出。
附：齿，主小儿羊痫寒热。

麝脐  ***************************
味辛，气温。生西羌，及陕西、河东诸处。形似獐而小，黑色，常食柏叶，又啖蛇。其香正在阴茎前皮内，别有膜袋裹之，第一生香，名遗香，乃麝自剔出者，难得；次脐香，乃捕得杀取者；又次心结香，为猛兽所逐，惊畏失心，坠崖而死，大，拾得者，不堪入药。南海山谷有灵猫囊，其气如麝，功亦相同。凡使，用当门子尤妙，以子日开之，微研不必细。
主中风、中气、中恶、痰厥，积聚症瘕，温疟，瓜果食积，蛊毒，目翳，小儿惊痫客忤，妇人难产，堕胎，辟恶气，杀鬼精物，去三虫，杀疮虫，又能蚀一切痈疮脓水。
按：麝香，走窜飞扬，内透骨窍脏腑，外彻皮肉及筋，凡证之属虚者，概不可用，即不得已，用之引导，亦不可过剂。

酪  ***************************
味甘、酸，气寒。北方多造，以牛、羊、马、驼乳炒熬数十沸，酪上浮皮为酥，熬酥出油为酲醐，以牛羊乳为上。惟鸡子皮、壶卢可盛，余物盛之，滑即透出。
主肺热咳唾脓血，心膈热痛，风邪痹气，可作摩膏。
按：酥、酪、酲醐，性皆润滑，血热枯燥者，均宜。

腽肭脐  ***************************
味咸，气大热。出登、莱、辽西。毛色似狐似鹿，足似犬，尾似鱼。入药用外肾，而曰脐者，连脐取之也。凡使，酒浸一日，纸裹炙香，锉捣，或于银器中酒煎熟合药。以汉椒、樟脑同收，则不坏。
主补中，益肾气，暖腰膝，破症结，疗惊痫狂疾，中恶邪气，鬼气，尸疰。
按：腽肭脐，专补阳气，故辟阴邪，咸能入血软坚，温热能通行消散，故又主痃癖等症。近世房术用之，以其咸温入肾，壮阳道，固精气，而补之以味也。

驴阴茎  ***************************
（附：溺）
味甘，气温。肉动风，脂尤甚。
主强阴，壮筋。
附：溺，味辛，气寒。有小毒。主反胃，噎病有虫，癣疠恶疾，多饮之效。

阿胶  ***************************
味甘，气平。气味俱薄，浮而升，阳也。以乌驴皮用东阿井水煎成乃佳。今方家用黄明（注：原作「方」，改）胶，多是牛皮熬煮者，亦可通用，当以黄透如琥珀色，或光黑如瑿漆，不作皮臭，夏月亦不湿软者。凡使，或蛤粉，或草灰，炒成珠用；或火炙，或酒化，或水化，各从本方。
主虚劳咳嗽喘急，肺痿唾脓血，补虚羸，阴气不足，心腹内崩，劳极洒洒如疟状，腰腹痛，四肢痠痛，脚痠不能久立，赤白痢，女子血痛，血枯月闭，崩带，安胎，及胎前产后诸疾，及痈疽肿毒。
按：阿胶，能补血与液，故清肺益阴，谓为主风者，清金制木，风自不生，色黑属水，水能制火，金不受侵，此其所以主风为最也。杨士瀛云：凡喘嗽，不论肺虚、肺实，可凉可温，须用阿胶安肺润肺小儿惊风后。瞳人不正，以之倍人参煎服，阿胶育神，人参养正也。又大肠要药，有热毒留滞，则能疏导，无则能平安大肠者，肺之合也。成无己云：阴不足者，补之以味，阿胶之甘，可补阴血，故血病资之也。丹溪云：安胎者，血虚，胎不安也，与缩砂之止痛行气，黄芩之清热下火，均为安胎圣药。数说足以尽其用矣！若胃弱作呕吐，脾虚食不消者，亦不可用。

白马阴茎  ***************************
（附：肉、胫骨、白马溺）
味甘、咸，气平。凡使，取正月游牝时，力势正强者，以铜刀破作七片，生羊血拌蒸半日，晒乾，以粗布去皮及乾血，锉碎用。
主伤中绝脉，阴不起，长肌肉。
附：肉，主长筋骨，强腰脊，作脯，治寒热痿痹；煮汁，洗头疮白秃。
附：腔骨，味甘，气寒。主煅存性，降阴火，中气不足者，可代黄芩、黄连。
附：白马溺，味辛，气微寒。有毒。主消渴，伏梁，积疝，症坚积聚，反胃，杀虫，妇人瘕积，铜器承饮之。

牛肉  ***************************
味甘，气温。南人以水牛为牛，北人以黄牛为牛。齿有下无上，耳聋而听以鼻，瞳坚不横。乾阳为马，坤阴为牛，故马蹄圆，牛蹄坼。马病则卧，阴胜也；牛病则立，阳胜也。马起先前足，卧先后足，从阳也；牛起先后足，卧先前足，从阴也。自死白首者，食之杀人；疥牛，食之发痒；合韭薤食，生热病；合生姜食，损齿。凡使，用黄牯牛，入杏仁、芦叶易烂。
主安中，益养脾胃。
按：牛肉补气，与黄耆同功，非吐下药也。倒仓法，借补为泻，可谓心得之妙，若触类而通，则开无量法门矣。但病非肠胃者，似难概施，其脾、肺等，俱主益各本经。

牛黄  ***************************
味苦，气平。凡牛有黄者，身上夜有光，眼如血色，时鸣吼、照水，人以盆水承之，伺其吐出，喝迫即堕下水，名生神黄；杀死在角中得者，名角中黄；病死心中剥得者，名心黄，初在心中如黄浆汁，取得便投水中即硬，如碎蒺藜；肝胆中得者，名肝黄，大抵皆不及生神黄也。人参为使，恶龙骨、地黄、常山，畏牛膝、乾漆。凡使，单捣，细研如尘用。
主清心，化热，利痰，凉惊，安神，辟邪，堕胎。
按：牛病在心及肝胆之间，凝结成黄，故治病亦如之，正如人之淋石，复能治淋也。凡中风入脏者，用以入骨髓、透肌肤，以引风出；若中腑及血脉者用之，又引邪入骨髓，如油入面，莫能出也。

牛乳  ***************************
味甘，气微寒。凡服，必煮一二沸，停冷啜之。与酸物反，令腹中症结。患冷气人，忌之。
主反胃，热哕，润大肠，治气痢，老人煮粥甚宜。
按：牛乳，生饮令人利，热饮令人口乾，温则相宜。其性润，故反胃、噎膈、大便燥结，宜时时咽之。兼服四物汤，为上策，不可用人乳，以有饮食之毒，七情之火也。又乳煎荜茇，治痢有效，盖一寒一热，能和阴阳耳。

牛角䚡  ***************************
味苦，气温。系角尖中坚骨。水牛、黄㸺牛者可用，馀皆不及。久在粪土烂白者，亦佳。
主诸血病，及水肿、带下。
按：角乃筋之粹，骨之馀，而䚡又角之精也。厥阴、少阴血分药。烧之则性涩，故止诸血病有功。

狗肉  ***************************
（附：血、阴茎、头骨）
味酸、咸，气温。其类有三：田犬，长喙善猎；吠犬，短喙善守；食犬，体肥供馔。凡本草所用，皆食犬也。白乌者、牡而黄者，尤胜。食番木鳖则死。
主补胃气，壮阳道，暖腰膝，和五味煮烂，空心食之。
按：犬属土，故暖脾胃，脾胃暖，而腰肾受荫矣。若素常气壮多火之人则忌之。乃丹溪则云，劳损多是阴虚，犬补阳而不补阴，其说亦似过偏。
附：血，味咸，气温。白犬者良。主横生血上抢心，颠疾发作，俱和酒服。
附：阴茎，味咸、酸，气平。六月上伏日取，阴乾百日用。主伤中，阴痿不起，令强热，大生子，除女子带下十二疾。
附：头骨，味甘、酸，气平。主烧灰，壮阳，止疟，金疮止血。
按：狗阴茎，与马驴阴茎同主阴痿，以能补右肾命门真火也。女子带下，皆冲任虚寒所致，咸温入下焦，使二脉温暖，带下自除。

狗宝  ***************************
味甘、咸，气平。有小毒。生癞狗腹中，状如白石，带青色，其理层叠。凡使，研用。
主噎食，及痈疽，疮疡。

熊胆  ***************************
味苦，气寒。入心、胞络、胃三经。凡使，取粟颗许，滴水中，一道若线不散者真。
主时气热盛，变为黄疸，暑月久痢，疳䘌，心痛疰忤，赤目翳障，杀蛔蛲虫。
按：熊胆，苦，入心，寒胜热。黄疸者，邪热在脾也；久痢疳䘌者，湿热在大肠也；疰忤者，邪热在心也，入三经而除热，故治诸症。味苦而寒，故又杀虫。象胆，所主亦同。

熊脂  ***************************
（附：掌）
味甘，气微寒。熊如大豕，竖目人足，黑色，冬蛰不食，则舐其掌，故美在掌，谓之熊蹯。性恶盐，食之即死。又有大而色黄白者，为罴，俗谓人熊，又谓马熊，其力最猛；小而色黄赤者，为魋，俗谓赤熊。凡使，取背上肪，色白如玉一斤，入生椒十四粒，同炼过收用。
主风痹不仁，筋急，五脏积聚，杀劳虫，头秃面皯。肉功亦同。
附：掌，用醋、酒水同煮熟，即大如皮球。主御风寒，益气力。

獭  ***************************
（附：肝）
味甘、咸，气寒。有山獭、水獭、海獭。山獭，出广之宜州蛮峒，峒獠珍之，不以出货；海獭，不入药；水獭有两种，入药惟取以鱼祭天者；一种獱獭，形大而颈如马，身似蝙蝠者，不入药。
主水气胀满，骨热痨。煮汁服，治疫气温病，及牛马时行病。
附：肝，味甘、咸，气温。有毒。主虚劳咳嗽，鬼疰，蛊毒，鱼骨鲠，并烧灰酒服之。
按：獭肉，性冷治热，热气虚胀，服之甚益。獭肝，甘咸，润下降火，则肺气自清，故补益阴虚，而虚咳自止也。

狐阴茎  ***************************
味甘，气微寒。
主女子绝产，阴中痒，小儿阴㿗。

兔肉  ***************************
（附：血、脑、头骨、肝、屎）
味辛，气平。八月至十月可食，余月食之，伤人神气。
主补中益气，凉血解热，去小儿痘疮。
附：血，味咸，气寒。主凉血，活血，解胎中热毒，催生易产。
附：脑，主催生滑胎，捣烂敷脑发、背发。
附：头骨，味甘、酸，气平。主头眩痛，癫疾。连毛皮烧灰米饮下，治天行□吐不止。
附：肝，主泻肝热，明目。
附：屎，主目中浮翳，劳瘵，五疳，疳疮。
按：兔者，明月之精，有白毛者，得金之气，入药尤效。

蝟皮  ***************************
味苦，气平。畏桔梗、麦门冬。凡使，细锉，炒黑用。
主肠风下血，肠痔有虫。烧灰吹鼻止衄血，甚解一切药力。

牡鼠肉  ***************************
（附：胆）
味甘，气温。凡使，不用牝者。
主骨热劳极，四肢劳瘦，杀虫，小儿疳瘦腹大。小鼠同石灰捣，敷金疮。
附：胆，点目，治青盲；滴耳，治耳聋。

野猪肉  ***************************
（附：黄）
味甘，气平。忌巴豆。
主肠风泻血。
附：黄：味甘，气平。主金疮，止血生肌，疗癫痫，血痢，水研，如枣核许，服之。

豪猪肉  ***************************
（附：肚及屎）
味甘，气大寒。有毒。
主利大肠。
附：肚及屎，气寒。主水肿，脚气，奔豚，连屎烧研酒服。
按：豪猪，喜食苦参，故治热风水胀，而不治寒胀。

猫  ***************************
味甘、酸，气温。
主劳疰，鼠瘻，蛊毒。又狸，主亦同。

麂肉  ***************************
味甘，气平。
主五痔，姜醋同食，有效。

獐肉  ***************************
味甘，气温。胆白性怯，饮水见影辄骇走。八月至十一月可食，余月食之动气。
主酿酒祛风。

豕  ***************************
（附：肤、四蹄、悬蹄甲）
味甘，气微寒。毛色纯黑者良。反乌梅、桔梗、黄连、胡黄连，犯之泻利；反苍耳，令人动风；合姜食，生面䵟发风；合荞麦食，落毛发，患风病；合吴茱萸食，发痔；合胡荽食，烂人脐；合牛肉食，生虫；合羊肝、鸡子、鲫鱼、豆黄食，滞气；合蛙、鳖肉食，伤人。
主见论。
按：豕肉入胃，便作湿热，热生痰，痰生则气不降，而诸症作矣。故患外感者，食之增剧；患疟者，食之复来；患金疮者，食之涸血；肥人多食，动风发痰；瘦人多食，助火作热。盖豕肉补阳，易助有馀之邪故也。其心肝等项，亦有入药主治者，大约借为引经，非独任也。况临杀惊气入心，绝气归肝，肾性咸冷，令少子，[月臣]损阳，脑有毒，头鼻唇生风，肺滞气，肠动冷气，凡六畜脾俱不可食，安得概必补益称乎。惟肚属土，可补益脾胃，为猪一身无害之物而已。
附：肤，味甘，气寒。入肺经。主少阴伏邪，阴火乘肺，咽痛。
附：四蹄，味甘、咸，气寒。系母猪者。主伤挞，洗诸败疮，下乳汁。
附：悬蹄甲，味咸，气平。系母猪者。凡使，炙焦。主五痔，伏热在肠，肠痈内蚀。


卷之十一·禽部  ——————————————————————————————————————————————————————————————————————————————————————————

五灵脂  ***************************
味甘，气温。气味俱厚，阴中之阴。出北地。寒号虫粪也。以糖心润泽者为真。恶人参。入肝经血分。凡使，研末，以酒飞，去石，用。
主心腹、胁肋、少腹诸痛，血痢，肠风，疝痛，身体血痹刺痛，及痰涎挟血成窠，血贯瞳子，肝疟寒热，小儿五疳、五痫，妇人月闭，产后瘀血，杀虫，及蜈蚣、蛇、蝎伤。
按：五灵脂，入肝最速，凡肝血停滞，郁而生风、生虫，以之破血行血，诸症自法。古同蒲黄等分，醋糊为丸，名一（注：当为「失」）笑散，男女血痛诸病，用之如神。但属血虚及去血过多者，又在所忌也。云去风者，与荆芥、防风治崩同意，盖风，动物也，冲任经虚，营血为风伤袭，故崩中暴下耳。

伏翼  ***************************
味咸，气平。有毒。入肝经血分。苋实为使。凡使，拭去肉上毛，锉去爪、肠，煅存性，用。
主小儿鬾病，惊风，取血滴目，夜视有光，止久咳上气，久疟，瘰疬，金疮内漏。

夜明砂  ***************************
味辛，气寒。入肝经血分。恶白敛、白微。凡使，水淘去灰土恶气，取细砂日乾，焙用。
主目盲障翳，小儿无辜疳，熬捣为末，拌饮；瘰疬，略炒为末，茶调服；子死腹中，烧灰，酒下；又治积聚，惊悸，五疟。
按：夜明砂，乃蚊蚋眼也。蚊蚋阴类，夜视精明，一著人身，即向毛孔吮血，其精明可知；伏翼亦夜视精明，食之入腹，惟眼不化，和粪而出，以治诸血病，取其能活血消积而治之，以其属也。又俱属肝经，故治目独称要剂。

鸡  ***************************
类亦多。阉鸡能啼者有毒。小儿五岁以下，食鸡生蛔虫；合葫、蒜、芥、李、犬肝、犬肾、兔肉食，并令人泄痢；合鱼汁食，成心瘕；合鲤鱼食，成痈疖；合獭肉食，成遁口；合生葱食，成虫痔；合糯米食，生蛔虫。

黄雄鸡  ***************************
（附：冠血、屎）
肉味甘，气微温。
主补虚温中，女人崩中，漏下赤白。
附：冠血，味咸，气平。主缢死心下温者，刺血滴口中，男雌女雄即活；百虫入耳，滴入即出；诸浸淫疮、马啮疮、蜈蚣咬，并取涂之。
按：鸡冠血，乃诸阳之所聚，至高至清，味咸走血，透肌肉，故治诸病，须用三年老雄者，取其阳气充溢也。
附：屎，气微寒。主消渴，石淋，鼓胀，风痹。又醋调敷蜈蚣咬；死胎不下，浓煮粥食之；妒乳、痈肿，烧灰酒下之。

白雄鸡  ***************************
肉味甘、酸，气微温。
主调中，下气，消渴，癫邪。

乌雄鸡  ***************************
肉味甘，气微温。
主风湿麻痹，安胎，治折伤，攻痈毒。
按：乌牡鸡性滑而濡，妊妇将产时，宜烂煮乌牡鸡，取汁作粳米粥与食，不食肉者，恐难消也。今俗产后，恐其虚弱，即食鸡啖卵，气弱者，因而成疾，由不解此意故也。

黄雌鸡  ***************************
肉味甘、酸、咸，气平。
主补精髓，助阳气，煮汁煎补药服佳。

乌雌鸡  ***************************
肉味甘、酸，气温、平。
主破心中宿血，产后虚羸，安胎，痈疽排脓。

乌骨鸡  ***************************
（附：反毛鸡）
味甘，气平，有白毛乌骨者、黑毛乌骨者、斑毛乌骨者、骨肉俱乌者、肉白骨乌者，但观舌黑，则知肉骨俱乌，入药更良。
主一切虚损病，大人小儿下痢禁口，及消渴，中恶，鬼击，心腹痛，崩中带下。
附：反毛鸡，主反胃。
按：诸鸡，补虚羸之最要，故食治方中多用。凡用心、胆、肝、肠、肪、䏶胵、粪等，以乌雄鸡为良；卵以黄雌，头以黄雄，翮以乌雄为良。大抵鸡虽属木，分而配之，则黄雄鸡得离火阳明之象，白雄鸡得庚金太白之象，故辟邪恶者宜之；乌雄鸡属木，乌雌鸡属水，故胎产宜之；黄雌鸡属土，故脾胃宜之；而乌骨者，又得水木之精，故虚热者宜之，各从其类也。三年阉鸡，常食养血补气。丹溪云鸡性补，能助湿中之火，病邪得之则剧，此又非但鸡而已，鱼肉亦然。

鸡卵  ***************************
（附：壳、壳中皮）
味甘，气平、微寒。畏醇酒。多食令人腹中有声，动风气；和葱、蒜食，气短；同韭子食成风痛；同黄鳖肉食，损人；同兔肉食，成泄痢；妊妇同鲤鱼食，令儿生疮；同糯米食，令儿生虫。
主安胎，止惊。生啖，开喉音；醋煮食，治久痢，及产后虚痢；和蜡炒，止小儿疳痢。
按：卵白象天，气清性凉；卵黄象地，气浑性温；兼黄白用之，性平，故能理气血，而治以上诸疾也。
附：壳，主伤寒劳复，炒黄黑为末，热汤下，取汗即愈。
附：壳中皮，主久咳气结，以麻黄、紫菀，和服之。

鸭肉  ***************************
（附：血）
味甘，气冷。微毒。凡使，黑者有毒不可食，目白者杀人，用取白毛而老者良。
主止热痢，利小便，及虚劳客热。
按：鸭，水禽也。治水利小便，宜用青头雄鸭，取水木生发之象；治虚劳热毒，宜用乌骨白鸭，取金水寒肃之象。
附：血，味咸，气冷。主解诸毒、野葛毒，刺项中热血饮之，入咽即活；卒中恶死，沥雄鸭头血入口，外以竹筒吹下部，极则易人，气通即活。

白鹅膏  ***************************
（附：肉）
味甘，气微寒。嫩鹅毒，老鹅良。
主炼膏灌耳，治卒聋。
附：肉，味甘，气平。主止消渴，多食发风、发疮、火薰者尤毒。

雉肉  ***************************
味酸，气微寒。雄者文采而尾长，雌者文暗而尾短。春夏食虫蚁，与蛇交，有毒不可食；秋冬食稻粱，宜食之。
主补中，益气力，除蚁瘻。

鹑肉  ***************************
味甘，气平。合猪肉食，令人生黑子；合菌子食，发痔；四月以前不可食。
主解结热。和小豆、生姜食，止泄痢；又治小儿疳，及下痢五色。
按：鹑，乃蛙化，气性相同，蛙与虾蟆皆解热治疳，利水消肿，故鹑亦与之同功云。

白鸽肉  ***************************
（附：卵、屎）
味甘，气平。
主调精，益气，恶疮，疥癣，风疮，白㿗，疬疡，炒热酒服。多食，减诸药力。
附：卵，主预解痘毒。
附：屎，名左盘龙。味辛，气温。主消肿，除腹中痞块，疗破伤风，及阴毒垂死者，消瘰疬诸疮，炒研敷人、马疥疮。

英鸡  ***************************
味甘，气温。生泽州有石英处。状如鸡而雉尾，体热无毛，腹下毛赤，飞翔不远，腹中常有石英，人食之取英之功也。
主益阳道，补虚损，令人肥健能食，不患冷疾。
按：英鸡补益，在诸鸡之上，即泰鸡亦不及也。泰鸡，小冠矮脚嫩毛，饲以胡椒，栖以高架，味香甘细滑，云是饵黄真人丹粒遗种，《纲目》但云发痘疮，不言其补益，似有未详，二者较之，果不若此鸡，日食诸英之力更胜。

雀肉  ***************************
（附：卵、雀屎）
味甘，气温。最忌合李食，及诸肝食。服白术人，忌之。
主壮阳，益气，暖腰膝，缩小便，女人血崩带下。
按：雀肉，宜冬食之，取其阴阳静定未泄，而阳气完全也。
附：卵，味酸，气温。五月取第一番者。入右肾命门。主暖精起痿，女子血枯不月，大胜雀肉。
附：雀屎，一名白丁香。味苦、辛，气温。微毒。取一头尖挺直者，是雄屎。凡使，去两畔附著者，细研，甘草水浸一宿，去水，焙乾用。主点涂不溃痈疖；和首生儿乳，点目中胬肉，赤脉贯瞳仁；和乾姜、桂、心、艾叶为丸，消痃癖，伏梁；急黄欲死者，汤化服之立苏；咽喉禁塞，温水末服之；又治风虫牙痛。

斑鸠肉  ***************************
味甘，气平。有大小数种，其用则（注：以下疑有脱字）。
主多食补肾，明目，益气，令人不噎，久□虚损人，宜食之。

凫肉  ***************************
即野鸭，味甘，气凉。状似鸭而小，杂□白色，背上有文，短喙长尾，卑脚红掌，肥而耐寒。又种小者，名鸊鷉，味尤佳。并宜冬月取食。
主补中益气，平胃，消食，除十二种虫，大益病人，身有小热疮者，年久不愈，宜多食之。

雁肪  ***************************
味甘，气平。
主风挛麻痹，炼烊滤过，空心暖酒，调服一匙。

鹤血  ***************************
（附：脑、卵）
味咸，气平。有白、有玄、有黄、有苍，入药用白者。
主益气力，补虚乏。
附：脑，主和天雄、葱实服之，令人目明。
附：卵，味甘、咸，气平。主预解痘毒。鹳卵同。

鹳骨  ***************************
味甘，气大寒。有乌、白两种。似鹤，但头无丹，项无乌带。
主鬼蛊，诸疰毒，五尸，心腹痛。

鹄肉  ***************************
（附：羢毛）
一名天鹅，味甘，气平。身大于鹤，羽毛白泽，其翔极高而善步，惟大金头鹅，似雁而长项，入食为上。
主醃炙食之，益人气力，利脏腑。
附：羢毛，主贴刀杖金疮，立愈。

鵚鶖肉  ***************************
（附：髓）
味咸，气微寒。状如鹤而大，青苍色，张翼广五六尺，举头高六七尺，长颈赤目，头项皆无毛，顶皮方二寸许，红色如鹤顶，喙深黄色而扁直，长尺余，嗉下有胡袋，足爪如鸡，黑色。
主炙食，补中益气。
附：髓，味甘，气温。主补精髓。

鸬鷀肉  ***************************
（附：头骨、翠鸟）
味酸、咸，气冷。
主大腹鼓胀，利水（注：原作「小」，改）道。
附：头骨，主下鱼骨鲠。翠鸟同。

鹈鹕脂  ***************************
味咸，气温，滑。水鸟也，大如苍鹅，灰色，喙长尺余，直而且广，口中正赤，颔下有皮袋，容二升，沉水食鱼，一名青庄。凡使，剥取其脂，熬化掠取，就以其嗉盛之，则不渗漏，他物则透走。
主涂痈肿，治风痹，透经络，通耳聋。
按：鹈鹕油，性走，能引诸药透入病所，拔毒通窍，故治诸病。

鹧鸪肉  ***************************
味甘，气温。微毒。同竹笋食，令人腹胀；自死者不可食。
主解野葛、菌子、生金毒，及蛊气欲死。
按：鹧鸪，喜食乌头、半夏苗，中其毒者，甘草、生姜解之。

鸜鹆肉  ***************************
味甘，气平。
主炙食，疗五痔，及吃噫下气。

练鹊  ***************************
味甘，气温、平。
主风疾，浸酒日饮。

啄木乌  ***************************
味甘、酸，气平。
主劳虫，风痫。烧灰纳孔中，治痔瘻，牙疳。

慈鸟  ***************************
味咸、酸，气平。北土极多，似乌鸦而小，群飞作鸦鸦声，初生母哺六十日，长则反哺，不羶臭，可食。
主劳瘦，骨蒸，咳嗽。

鸱头  ***************************
味咸，气平。凡使，取雄者，微炙用。
主头风目眩，癫痫。

鹭肉  ***************************
味咸、腥，气平。
主炙食之，益脾补气。

乌鸦  ***************************
味酸、涩，气平。羶臭不可食，止可治病。
主瘦病咳嗽，骨蒸劳病，以瓦瓶泥固，烧存性为末，每饮服一钱。

喜鹊  ***************************
味甘，气寒。
主石淋，消结热，烧灰服。


卷之十一·鳞部  ——————————————————————————————————————————————————————————————————————————————————————————

龙骨  ***************************
（附：齿）
味甘，气平。生晋地川穀，及太山水岸、土穴中死龙处。採无时。骨细文广者是雌，骨粗文狭者是雄。五色具者上，白色、黄色者中，黑色者下，舐之著舌者良。入心、肝、包络、肾经。得人参、牛黄良，畏石膏。凡使，煅赤，为粉用。
主精滑遗泄，小便不禁，肠风下血，泄痢脓血，夜梦纷纭，镇惊安神，止阴疟，及恚怒气伏在心下，不得喘息，鬼疰，精魅，女人胎漏崩漏，肠痈，内疽阴蚀，久不敛口生肌，小儿脐疮，末傅之。
按：龙骨，能收敛浮越之正气，固大肠而镇惊，《经》曰，涩可去脱，此之谓矣。
附：齿，味涩，气凉。得人参、牛黄良。主大人惊痫，诸痉癫疾，小儿五惊、十二痫。

紫梢花  ***************************
味甘，气温。系龙之遗沥，值流槎则枯著木枝，如蒲槌状，色微青黄。
主真元虚惫，阴痿，遗精，白浊如脂，小便不禁，囊下湿痒，女人阴寒冷带。

鲮鲤甲  ***************************
味咸，气微寒。有毒。状如鼍而小，背如鲤而阔，首如鼠而无牙，腹无鳞而有毛，长舌尖喙，尾与身等，常吐舌诱蚁食之。凡使，或炮，或烧，或酥炙、醋炙、童便炙，土炒、蛤粉炒，以尾甲力胜。
主山岚瘴疟，痰疟，风湿冷痹，通经脉，下乳汁，妇人鬼魅悲泣，小儿惊邪，一切痈肿排脓，杀虫。
按：鲮鲤甲，穴山而居，寓水而食，出阴入阳，能窜经络，达于病所，用之引药，不宜多服。

蛤蚧  ***************************
（注：原作蚧蛤，改）
味咸，气平。有小毒。首如蟾蜍，背绿色，上有黄斑点，如古锦纹，长尺许，尾短，其声最大，多居木窍间，牝牡上下相呼，累日情洽乃交，两相抱负，自堕于地，人往捕之，亦不知觉。凡使，其毒在眼，须去眼及甲上、尾上、腹上肉毛并头足，勿伤尾，酥炙，蜜炙令黄色，熟捣，口含奔走不喘息者始真，宜丸散中用。
主虚劳久嗽不愈，肺间积虚热，久而成疮，嗽出脓血，辟传尸鬼物，壮元阳，通月水，利水道，下石淋。
按：蛤蚧属阴，能补水之上源，则肺肾皆得所养，故定喘止渴，功同人参；益气养阴，助精扶羸，功同羊肉，近世治劳损皆用之，取其滋补也。

白花蛇  ***************************
味甘、咸，气温。有毒。湖、蜀、黔皆有，惟蕲擅名。龙头虎口，黑质白花，胁有二十四方胜文，腹有念珠斑，口有四长牙，尾上有一拂指甲，虽乾枯而眼光不陷。凡使，去头尾，各去三五寸，酒浸三日，火炙，去皮骨，取肉用。
主一切风证，中风喎斜，暴风瘙痒，大风，小儿急慢惊风，瘾疹，白癜风。
按：白花蛇，能透骨搜风，内脏腑，外皮肤，无处不到。盖蛇性善窜，能引药至于有风疾处，故也。

乌梢蛇  ***************************
味甘，气平。有小毒。生商洛山，惟蕲州者胜。剑脊细尾，腹下有白带一条，长一寸者雄也，宜入药用。凡使，去头尾，及皮鳞带子，锉断，苦酒浸一宿，柳木炭火炙乾，用。
主与白花蛇同。

蚺蛇胆  ***************************
味甘、苦，气寒。有小毒。气薄味厚，阴也，降也。形狭长，通黑，皮膜极薄，舐之甜苦，取粟许著净水中，浮游水面，回旋行走极速者为真，人以猪胆、虎胆伪充，虽水中走，但迟耳。入心、肝、胃经。
主明目去翳，疗大风，心腹䘌痛，下部䘌疮，杀五疳。水化灌鼻中，除小儿脑热疳；同麝，傅齿疳宣露。
按：蚺蛇，禀己土之气，胆受甲乙风木之化，故其味苦中有甘，所主皆厥阴、太阴之病。

蛇蜕  ***************************
味咸、甘，气平。凡使，只用白色如银者，烧存性用。
主病见论。
按：蛇蜕，入药有四义：一能辟恶，取其变化，性灵也，故治鬼魅、蛊、疟诸疾；二能去风，取其属巽，性窜也，故治惊痫、癜驳、喉舌诸疾；三能杀虫，故治恶疮、痔漏、疥癣诸疾，用其毒也；四有蜕义，故治翳膜、胎产、皮肤诸疾，从其类也。

鼍甲  ***************************
味酸，气微温。有毒。凡使，酥炙，或酒炙用。
主心腹症瘕积聚，崩中下血，瘰疬，风顽瘙疥恶疮，烧酒浸服之，功同鳖甲。
按：鼍甲，所主诸症，多属厥阴，其功只在平肝木，治血、杀虫也。

乌贼鱼骨  ***************************
一名海螵蛸，味咸，气微温。生近海州郡。形若草囊，口在腹下，八足，聚生于口旁，背上只有一骨，厚三四分，形轻虚而白，又有两须如带，甚长，血及胆如墨，书字逾年则减，骨取上文顺者是真，横者是沙鱼骨，勿用。恶白及、白敛、附子，能淡盐，伏硇砂。凡使，以血卤作水浸并煮，漉入烧红土坑，经宿取出入药，效自加倍。
主见论。
按：螵蛸，肝经血分药也，味咸而走血。故血枯、血瘕、经闭、崩带、下痢、疳疾，肝之本病也；寒热疟疾、聋、瘿、少腹痛、阴痛，肝之经病也；目翳流泪，肝之窍病也，皆肝伤血闭不足之症。乌贼骨性温，通血脉，祛寒湿，而诸症自除也。《经》云血病无多食咸，此则能淡盐，则又当别论矣。

青鱼  ***************************
（附：胆）
味甘，气平。状似草鱼，而背正青色，头中枕骨，蒸令气通，状如琥珀，可作酒器、梳篦。服术人忌之。
主同韭白煮，治脚气湿痹。
附：胆，味苦，酸。气寒。主消赤目肿痛，吐喉痹痰涎，及鱼骨鲠，傅恶疮。
按：东方青色，入通肝胆，故治目疾；其治喉痹、骨鲠，则取涌泄，系乎酸苦之义。

鲤鱼  ***************************
味甘，气平。鲤脊上两筋及黑血有毒，溪涧中者毒在脑，俱不可食。天行病后下痢，及宿症、风疾，俱不可食；服天门冬、朱砂人，不可食；不可合犬肉及葵菜食。炙鲤烟入目，损目光。
主见论。
按：鲤鱼，乃阴中之阳，鳞数三十六；阴极则阳复也。其功长于利小便，故能治肿胀、黄疸、脚气、喘嗽、湿热；作脍则性温，故能去痃结冷气；烧之则从火化，故能发散风寒，平肺，通乳，解肠胃及肿毒之邪。《素问》言鱼热中，《脉诀》言热则生风。盖鱼之在水，无一息之停，能动风动火，不独鲤也。

鳙鱼  ***************************
味甘，气温。头最大，目旁有骨名乙，状似鲢而色黑，味亚于鲢，然鲢美在腹，鳙美在头也。
主暖胃，已疣。

赤眼鱼  ***************************
味甘，气温。有赤脉贯瞳，身圆而长，细鳞，青质赤章。
主暖胃和中。

白鱼  ***************************
味甘，气平。形窄，腹扁，鳞细，头尾俱向上，肉中多细刺。
主开胃，下气，去水气。

草鱼  ***************************
味甘，气温。形长，身圆，肉厚而松，状类青鱼，有青白二色，白者味胜。
主暖胃和中，能发诸疮。

石首鱼  ***************************
乾者名鲞，味甘，气平。形如白鱼，身弱骨细，鳞黄色如金，首有白石两枚，莹洁如玉，四月来自海洋，绵亘数里，其声如雷，海人取之，泼以淡水，皆圉圉无力，初水来而白者，甚佳。
主开胃，益气。
鲞：主炙食，能消瓜果成水，又治暴下痢，及卒腹胀不消。

鱤鱼  ***************************
味甘，气平。
主食之已呕，暖胃和平。

鲫鱼  ***************************
味甘，气温。喜偎泥，不食杂物，故为佳品。同蒜食，生热；同沙糖食，生疳虫；同芥菜食，成肿疾；同猪肝、鸡、雉、鹿肉食，生痈疽；同麦门冬食，害人。
主温中，益胃。猪脂煎灰服，治肠痈，和酱汁，涂诸疮。
按：鲫鱼属土，故有调胃益肠之功。多食，亦动火。

嘉鱼  ***************************
味甘，气温。首有黑点，长身细鳞，肉肥白如玉，味颇咸，食乳泉故也，众鱼莫及。
主劳瘦虚损，肾虚消渴。

鲂鱼  ***************************
一名鳊鱼，味甘，气温。小头缩颈，穹脊阔腹，扁身细鳞，其色青白，腹内有肪最美。
主和芥食，助肺气，去胃风，消穀；作鱠食，助脾气，令人能食。功与鲫同，疳痢人勿食。

鲈鱼  ***************************
味甘，气平。有小毒。出吴中，淞江尤盛。四五月方出，长仅数寸，状微似鳜，而色白有黑点，巨口细鳞，四鳃。
主补五脏，益筋骨，妊妇食，安胎。

鳜鱼  ***************************
味甘，气平。扁形阔腹，大口细鳞，有黑斑彩斑，色明为雄，晦为雌，皆有鬐鬣刺人，厚皮紧肉，肉中无细刺。
主腹内恶血，去腹内小虫，肠风下血。

鲨鱼  ***************************
味甘，气平。溪涧中小鱼也。长四五寸，头尾般大，□状似赤眼，身圆似鳝，厚肉，重唇，细鳞，黄白色，有黑斑点文，鬐刺甚硬，其尾不歧。
主暖中，益气。

鲦鱼  ***************************
味甘，气温。江湖中小鱼也。长仅数寸，形狭而扁，状如柳条，性好群游。
主暖胃，止冷泻。

乌鱼  ***************************
味甘，气寒。
主湿痹，五痔，下十种水气，及妊妇水肿。作鱠，与脚气人食良。

鳗鲡鱼  ***************************
味甘，气平。状如蛇，背有肉鬣至尾，无鳞，有舌，腹白，大者长数尺。背有黄脉者，名金丝鳗鲡。歙州出一种，背有五色文者，尤胜。腹有黑斑者，四目者，背有白点无鳃者，俱不可食。孕妇勿食。凡使，连骨，烧存性用。
主湿脚气，腰肾间湿，风痹，传尸，疰气，五痔，疮瘻，杀诸虫，及小儿劳疳，一切风瘙如虫行。
按：鳗鲡，与蛇同类，其功专在杀虫去风。

鳝鱼  ***************************
（附：尾血）
味甘，气大温。生水岸泥窟中。多食令人霍乱，时行病食之，多复。一种蛇变者，夜以灯照之，必项下有白点，通身浮水上，有毒害人。
主去十二经风邪，湿痹，除腹中冷气腹鸣，妇人产后诸虚，贴一切痔瘻、臁疮、引虫。
附：尾血，主口眼喎斜，同麝少许，左喎涂右，右喎涂左，正即洗去。耳痛，滴数滴入耳；鼻衄，滴数点入鼻；疹后生翳，点少许入目；赤疪，同蒜汁、墨汁频涂之。
按：鳝鱼，与蛇同形同性，其力在尾，故能走经脉，疗十二风邪，及口喎、耳目诸窍之病。风中血脉，则口眼喎斜，用血主之，从其类也。

鰌鱼  ***************************
味甘，气平。海鰌，生海中，极大；江鰌，生江中，长七八寸；泥鰌，生湖池，长三四寸，沉于泥中。
主暖中，益气，醒酒，解消渴。

鱣鱼  ***************************
即鳇鱼，味甘，气平。生江海深处，长二三丈，纯灰色，背有骨甲三行，鼻长有须，口近颌下，尾歧无鳞，张口接物，听其自入，世俗所谓鲟蝗鱼吃自来食，是矣。

鲟鱼  ***************************
味甘，气平。生江海深处。亦鱣属也，但背上无甲，骨不脆，色青碧，腹下色白，鼻长与身等，馀与鱣同。
按：鱣鱼、鲟鱼，食之动风气，发一切疮疥，多食生痰成症，作鮓味奇，亦不益人。

孩儿鱼  ***************************
味甘，有毒。
主瘕疾。

黄颡鱼  ***************************
味甘，气平。微毒。无鳞，似小鲇，腹下黄，背上青黄，腮下有二横骨，两须，有胃，群游作声轧轧。
主煮食，消水肿，利小便；烧灰，治瘰疬，久溃不收敛及诸恶疮。

河豚  ***************************
（附：肝及子）
味甘，气温。有毒。生吴、越最多。状如蚪斗，大者尺余，背色青白，有黄缕，无鳞、无鳃、无胆；一种色炎黑，有文点，毒尤甚。煮忌煤炱落中，与荆芥、菊花、桔梗、甘草、附子、乌头、相反，宜荻笋、蒌蒿，畏橄榄、甘蔗、芦根、粪汁。
主去湿气，理腰脚，去痔疾，杀虫。
附：肝及子，有大毒。主疥癣虫疮，同蜈蚣烧研，香油调搽之。

豚鱼  ***************************
味咸，气腥。生海中为海豚；生江中为江豚。舟人候之占风，其中有曲脂，点灯照樗蒲即明，照读书、工作即暗，俗言懒妇所化也，肉不中食，膏和石灰艌船良。
主飞尸，蛊毒，瘴疟，作脯食之。肪主疮癣，杀虫。

鲛鱼  ***************************
（附：皮）
味甘，气平。生近海诸郡。青目赤颊，背上有鬣，腹下有翅，味并肥美，南方珍之，大者尾长数丈，能伤人，种类状貌不一，皆皮上有沙，堪揩木如木贼，小者子随母行，惊即从口入母腹中。
主作鱠，补五脏，功亚于鲫。
附：皮，主治心气，鬼疰，蛊毒，食鱼鱠成积不消。

鲍鱼  ***************************
味辛，气臭而温。
主扑折瘀血，痹在四肢不散，女子崩血不止，煮羹通乳汁。

虾  ***************************
味甘，气温。有小毒。米虾、糠虾，以精粗名也；青虾、白虾，以色名也；梅虾，以梅雨时有也；泥虾、海虾以出产名也。有病人勿食，动风，发疮疥，冷积，小儿勿食。
主作羹，治鳖瘕，托痘疮，下乳汁。法制，壮阳，煮汁，吐风痰。捣膏，敷虫疽。

海䖳  ***************************
味咸，气温。
主妇人劳损，积血带下，小儿风疾，丹毒，汤火伤。

鲥鱼  ***************************
味甘，气平。
主补虚劳。蒸下油，瓶盛埋土中，取涂汤火伤甚效。

鱵鱼  ***************************
味甘，气平。大小异形，喙尖有一细黑骨如针。
主食之无疫。

石鮅鱼  ***************************
味甘，气平。有小毒。生南方溪涧中。长一寸，背里腹下赤，南方以作鮓。
主疮疥癣。

鲵鱼  ***************************
味甘。有毒。生山溪中。似鲇有四足，长尾，能上树，大旱则含水上山，以草覆身，张口，鸟来饮水，因吸食之，声如小儿。
主食之，已疫病。

鲇鱼  ***************************
味甘，气温。反荆芥。赤目、赤须、无鳃者，并杀人。合牛肝食，令人患风噎；合野猪肉食，令人吐泻；合鹿肉食，令人筋甲缩。
主水肿，利小便，五痔下血，同葱煮食之。

金鱼  ***************************
味甘、咸，气平。
主久痢禁口。

鲢鱼  ***************************
味甘，气温。
主温中，益食。多食，令人渴，发疮疥。

鳔胶  ***************************
味甘、咸，气平。以鱼肠造成者，黏物甚固。
主烧存性，治产难，及产后血运，破伤风搐，赤白崩中，便毒肿痛。

鱼鮓  ***************************
味甘、咸，气平。凡鮓，皆发疮疥。内有发，害人，不熟者，损脾胃。
主捣炙，傅虫疮，聤耳，痔瘻。

鱼鱠  ***************************
味甘，气温。凡诸鱼之鲜活者，薄切，洗净血腥，以蒜齑、姜、醋、五味和食之。但近夜勿食，不消成积；勿饮冷水，生虫；同乳酪食，令人霍乱；不可同瓜食。
主心下酸水，冷气，湿痹，伏梁气块，冷结痃癖，宜脚气风气人。
按：鱼鱠，非治病者也，谓有所主，亦用之使吐耳。予见患偏头风者，久药不愈，偶忍痛往外经营，舟中早起，坐船外漱口，忽闻水腥触喉，吐绿痰数升，病遂失。谓鱼鱠有所主，亦与此同。


卷之十一·介部  ——————————————————————————————————————————————————————————————————————————————————————————

龟甲  ***************************
（附：溺、血、肉）
味甘，气平。江湖皆有之。版当心前一处，四方透明，如琥珀色者最佳。其头方、脚短、壳圆、版白，为阳龟；头尖、脚长、壳长、版黄，为阴龟，阴人用阳，阳人用阴。版取败者，谓钻灼陈久如败也；一云煮过钻过者，性气不存，须自死枯败者。入药惟用水龟版。恶沙参、蜚蠊。凡使，止取底版，锯去四边，石上磨净，灰火炮过，涂酥炙黄，或酒炙、醋炙、脂炙、烧灰，各随本方。勿令中湿，中湿者有毒。
主骨蒸劳热，血麻痹，腰背疼，痎疟，去瘀血，止血痢，伤寒劳复，肌体寒热欲死，五痔，阴蚀，小儿囟不合，烧灰傅头疮不燥，妇人漏下赤白，产前后痢疾，难产，及阴痒。
按：龟，上下甲，古人通用，至《日华》始用版。夫龟属阴，而版乃阴中之至阴，大有补肾之功，故所主之病，皆肾虚所致，大凡滋阴降火之药，多寒凉损胃，惟龟甲有中州之甘味，真良品也。龟首，常藏向腹，能通任脉，取下甲以养阴；鹿鼻常反向尾，能通督脉，取上角以养阳，二物之寿，盖本诸此，其神灵所以独异也。
附：溺，荷叶盛之，以镜照之自出，或用棕搐鼻亦出。主滴耳，治聋；点舌下，治中风舌喑，小儿惊风不语；摩胸背，治龟胸、龟背。
按：龟尿走窍透骨，故主诸病。
附：血，味咸，气平。主涂脱肛。
附：肉，味甘、酸，气温。主酿酒，治大风瘫痪；煮食，除湿痹、风痹，寒嗽，泻血，痢血。

鳖甲  ***************************
味咸，气平。生各处，以岳州、沅江所出、有九肋者，生剔为上。三足、赤足者，腹下有卜字、王字、五字形者，头足不缩者，独目者，目四陷者，腹下红有蛇纹者，俱有毒，不可食，急埋深阱，免误后人。恶理石、矾石。凡使，坚积，醋煮；劳热，童便煮，须研极细用。又法，以煅灶灰一斗、酒五升，浸一夜，煮令烂如胶用，更佳；桑柴火，尤炒。
主老疟疟母，痃癖症瘕，骨节间劳热，伤寒阴毒腹痛，劳复，食复，肠痈，鼻瘜，阴蚀，痔核，扑损瘀血，石淋，妇人经闭，漏下五色，堕胎，小儿惊痫。
按：鳖甲，色青入肝，所主俱肝经血分之病，兼能益肾；龟甲，色黑入肾，所主俱肾经血分之病，兼能通心，盖介虫阴类也，主治阴经，各从其类耳。但鳖肉主聚，故凝滞；鳖甲主散，故疏利，亦不可不别也。

牡蛎  ***************************
味咸，气平、微寒。生海旁，附石而生。初如拳石。磈礌相连如房，四面渐长，至一二丈，每一房内有肉一块，每潮来，诸房皆开，有小虫入则合以充腹。取者，皆凿房，以烈火逼之，挑取其肉，最美而贵。入肾经血分，亦入肝、胆经。贝母为使，得甘草、牛膝、远志、蛇床子良，恶麻黄、辛夷、吴茱萸。凡使，不必论左顾，入盐一两，煮一时，再入火煅赤，研粉，以琥珀试之，随手走起者真也。
主伤寒寒热，温疟洒洒，除留热在关节，营卫虚热，去来不定，止消渴，疗咳嗽化痰，除心脾气痛，胁下痞热，定惊恚怒气，止盗汗，除老血，涩大小肠，男子虚劳鬼交，女子崩中带下，小儿惊痫，及痈肿、鼠瘻、瘿核。
按：牡蛎，咸能软坚，寒能除热，涩能回津，牡蛎之功毕矣。以柴胡引，去胁下硬；以茶引，消项上结核；以大黄引，消股间肿；以麻黄、蛇床子、乾姜佐，去阴汗；以地黄为使，益精、止小便；以杜仲合煎，固盗汗。凡病虚而多热者，宜用；虚寒者，忌之。

文蛤  ***************************
味咸，气平。生东海。其形一头小，一头大，壳有斑。海蛤，功用亦同。凡使，以半天河水煮三时，以枸杞汁拌匀，入竹筒内，蒸一伏时，捣用。
主化痰饮，消积聚，止消渴，咳逆，十二水满急痛，胸痛腰痛，胁胀，血痢，伤寒出汗不彻，抽搦，妇人血结胸，崩带。
按：文蛤，水族性寒，能利水胜热。伤寒病在阳，当以汗解，反以冷水噀之，或灌之，其热郁遏不出，意欲饮水而反不渴。盖水与邪气，渗入少阴，以其经脉上循喉咙，故意欲饮水，尚在经中，未入于里，故反不渴，斯时不用咸寒收阴泻阳，邪留变热，必致大渴引饮矣！则知文蛤专治内外水饮也，若服而不差，必水饮在膀胱，又以五苓为要。

石决明  ***************************
味咸，气平。形长如小蚌而扁，外皮甚粗，细孔杂杂，内则光耀，背侧一行有孔，如穿成者。凡使，以面裹煨熟，磨去粗皮，捣烂再研如面，方入药用。
主肝肺风热，青盲内障，骨蒸劳极，通五淋。
按：石决明，咸寒入血除热，所以主诸目；入肾补阴，故骨蒸劳热亦主之也。

真珠  ***************************
味咸、甘，气寒。蚌蛤无牝牡，雀所化成，故能生珠。凡蚌孕如怀胎，谓之珠胎。入心、肝经。凡使，以新完未经钻眼者，人乳浸三日，以豆腐煮过，研如粉用；不细，则伤人脏腑。
主安魂魄，去目翳，除耳聋，手足皮肤胪胀，止遗精白浊，解痘疔毒，治难产，下死胎、包衣，小儿惊热风痫。
按：真珠，为水精所孕，专能制火，且其性镇重，又能坠痰，故主心、肝二经之病。

鼋甲  ***************************
味甘，气平。凡使，炙黄酒浸，研用。
主外科一切恶疮用之。

蟹  ***************************
（附：爪、壳）
味甘、咸，气寒。有小毒。雄者脐长，雌者脐团，霜后方可食。其有足斑、目赤、独螯、独目，或两目相向，腹下有毛、腹中有骨、六足、四足者，并有大毒，不可食。孕妇食之，令子横生。
主解结散血，续筋骨，愈漆疮，解鳝鱼毒。
附：爪，主破宿血，堕胎，醋煎服。
附：壳，主烧存性，蜜调，涂冻疮、及蜂虿伤；酒服，治妇人儿枕痛。

蚌粉  ***************************
（附：肉）
味咸，气寒。生江湖。大者长七八寸，状如牡蛎辈；小者长三四寸，状如石决明辈，其肉可食，壳可为粉。蚬壳、瓦垄子，主治多同。
主解热，燥湿，化痰，湿肿，水嗽，擦阴疮。
附：肉，味甘、咸，气冷。主止渴，除热，解酒毒。

蛤蜊粉  ***************************
即海粉，味咸，气寒。生东南海中。白壳紫唇，大二三寸，火煅其壳作粉，不入煎剂。
主热痰，湿痰，老痰，疝气，白浊，带下；同香附末、姜汁调服，治心痛；油调，涂汤火伤。
按：蛤粉，乃肾经血分之药，故主湿嗽肾滑之疾；又寒制火，而咸润下，故能降焉；寒散热，而咸走血，故能消焉；坚者软之以咸，取其属水而性润也；湿者燥之以渗，取其经火化而利小便也。

马刀  ***************************
味辛，气微寒。有毒。生江湖。似蚌而小，形狭而长，其类甚多，长短大小，厚薄斜正，虽有不同，而性味功用则一也，凡使，用壳炼粉。
主水瘿、气瘿、痰饮。

田螺肉  ***************************
味甘，气大寒。
主利大小便，去腹中结热，脚气冲上，手足浮肿，用真珠、黄连末内入良；取汁注目中，止目热赤痛；捣烂贴脐，引热下行，止禁口痢；取水搽痔疮，烧研治瘰疬。

螺蛳  ***************************
（附：烂壳）
味甘，气寒。清明后，其中有虫，不可食。
主黄疸，水肿，反胃，痢疾，脱肛，痔漏，利大小便。
附：烂壳，主痰饮积，反胃脘痛，小儿哮疾，软疖。

淡菜  ***************************
味甘，气温。生东南海中。形状不典，而甚益人。
主□五脏，益阳事，理腰，脚气，腹中冷气，痃癖，瘿气。


卷之十二·虫部  ——————————————————————————————————————————————————————————————————————————————————————————

白殭蚕  ***************************
（附：缲丝）
味咸、辛，气平。有小毒。取头番自死者，白色条直为佳。恶桑螵蛸、桔梗、茯苓、茯神、萆薢。凡使，去丝绵、炒过用。
主散风痰，结核，瘰疬，喉痹，风虫齿痛，皮肤风疮，丹毒，阴痒，痰疟，症结，中风失音，崩中赤白，乳闭，产后腹痛，小儿惊痫夜啼，疳蚀。
按：殭蚕属火，兼土与金、木，老得金气，僵而不化。治喉痹下咽立效者，取其清化之气，从治相火、散浊逆结滞之痰也；系厥阴、阳明之药，故又治诸血、病疟、病疳病也。
附：缲丝，主消渴。
按：缲丝属火，能泄膀胱水中相火，以引清气上朝于舌，或以茧壳及丝棉煮汤饮之，亦可。

原蚕  ***************************
（附：原蚕沙、茧、蚕蜕）
味咸，气温。有小毒。系第二番养者，俗呼为晚蚕。凡使，去翅，炒用。
主壮阳事，止泄精，尿血，及暴风。
按：蚕娥：性淫，出茧即媾，至枯藁乃已，故阴部用之。
附：原蚕沙，味甘、辛，气温。凡使，晒乾，淘净，再晒。可久收不坏。主熨筋骨瘫缓，皮肤顽痹，腹内宿冷，冷血瘀血，症结、消渴，血崩。
按：蚕沙性燥，胜风去湿用之，煮酒，色味清美，又能却疾。
附：茧，味甘，气温。凡使，火煅用。主出痈肿头，一枚一头，二枚二头；止消渴，反胃，除蛔（注：原作「疣」，显误，改）虫，血淋，血崩，疳疮。
附：蚕蜕，味甘，气平。凡使，微炒用。主妇人血病，及目翳，疳疮。

蝉蜕  ***************************
味咸、甘，气寒。有数种，以形极大，声极高，一鸣而不停断者，入药最良。凡使，沸汤洗去泥土翅足，浆水煮过，晒乾用。
主头风眩晕，皮肤风热，痘疹痒，疮痒，除目翳，出音声，小儿惊痫，夜啼，催生。
按：蝉，乃土木馀气所化，饮风吸露，其气清虚，故能入肝，祛风散热，如小儿壮热惊痫是矣。催生者，取蜕脱之义也；其鸣清响，能发音声；其性善蜕，能脱翳障；其体轻浮，能发疮疹，功能各从其类耳。治夜啼，不去上截则不验。

崖蜜  ***************************
（附：蜜蜂子）
味甘，气平。
主和荣卫，润脏腑，通三焦，调脾胃。
按：崖蜜，生则性凉，故能清热；熟则性温，故能补中；甘而和平，故能解毒；柔而濡泽，故能润燥；缓可以去急，故能止心腹、肌肉、疮疡之痛；和可以致中，故能调和百药，而与甘草同功。
附：蜜蜂子，味甘，气平、微寒。有毒。蜂有土蜂、木蜂、黄蜂，子俱可食，蜂类同科，其性效亦不相远。畏黄芩、芍药、牡蛎、白前。凡使，以生姜、紫苏炒用。主大风，丹毒，风疹，下乳汁，及带下病。

蜜蜡  ***************************
（附：蜜白蜡）
即黄蜡，味甘，气微温。
主补中，续绝伤，肺虚咳嗽，下痢脓血，金疮。
附：蜜白蜡，主泄澼后重，见白脓，补绝伤，利小儿，止孕妇胎动，下血不绝。
按：蜜之气味俱厚，属乎阴也，故养脾；蜡之气味俱薄，属乎秋也，故养肺；厚者味甘，而性缓质柔，故润脏腑；薄者味淡，而性涩质坚，故止泄痢。

虫白蜡  ***************************
味甘，气温。
主生肌，止血，定痛，接筋骨。入丸散，杀瘵虫。
按：白蜡属金，禀收敛坚强之气，为外科要药，同合欢皮，入长肌膏中神效。

露蜂房  ***************************
味甘，气平。取山中悬于树上，得风露者。其房重重如楼台，名草蜂窠。凡使，炙用。
主合乱发、蛇皮，烧灰酒调，日二服，治恶疽、附骨痈，根在脏腑，历节肿出，疔肿恶脉。煎水漱齿，止风虫疼痛；又洗乳痈、蜂疔、喉痹。
按：露蜂房，外科用之，取其以毒攻毒，兼有杀虫之功。

桑螵蛸  ***************************
味咸、甘，气平。生桑枝上，螳螂子也。二三月採，肝、肾、命门药。畏旋覆花。凡使，热水浸淘七次，蒸过，火炙用，免令人泄。
主心神恍惚，阴痿梦遗，疝瘕，女子血闭，腰痛，通五淋，利小便。
按：桑螵蛸，大补肝肾，故男女肝肾诸病，不可阙也。如无桑上者，他树亦可。以炙桑根白皮佐之，桑根白皮行水，以接螵蛸就肾经也。

水蛭  ***************************
味咸、苦，气平。有毒。以水中得啮人，腹中有血者，干之为佳。肝经血分药。畏石灰、食盐。
主逐恶血，瘀血月闭，破血症积聚，堕胎。咂赤白游疹，及痈肿，毒肿，名曰蜞针。
按：水蛭，苦走血，咸胜血，与蜚虻同。然逐死血，不用草木者，以死血非生物不能活也。

䗪虫  ***************************
（即土鳖）
味咸，气寒。生鼠壤土中，及屋壁下。状似鼠妇，而大者寸余，形扁如鳖，无甲而有鳞，微有臭气，十月採，暴晒。畏皂荚、菖蒲、屋游。凡使，去足，焙用。
主破坚，下血，折伤接骨，须先将折骨整定方服，否则接错。
按：䗪虫，能去瘀血，仲景治杂病方及久病积结，有大黄䗪虫丸，又有大鳖甲丸，及妇人药并用之，以其有破坚下血之功也；又折伤瘀血作痛，用之尤验。但伤在筋骨脏腑，法当补养者，用此又无益矣。

蜚虻  ***************************
味苦，气微寒。有毒。大如蜜蜂，腹凹褊，微黄绿色。肝经血分药。凡使，入丸散，去翅足，炒熟用。
主破坚，下血，通九窍，开喉痹，消积聚，堕胎。
按：蜚虻，食血而治血，因其性而为用也。无己云：苦走血，血结不行，以苦攻之，故治蓄血者用虻䗪之咸寒，以软坚行血，而通荣卫，诸证自除矣。又治疟母，亦软坚行血之意也。

蜚蠊  ***************************
味辛、咸，气寒。生人家壁间灶下，多者聚至千百。身似蚕蛾，腹背俱赤，两翅能飞，喜灯火光，气甚臭，屎尤甚。
主瘀血，症坚寒热，喉咽闭，内寒无子。

鼠妇  ***************************
味酸，气温。生湿处瓮器底，及土坎中。大者长三四分，多足，似衣鱼稍大，灰色，背有横纹蹙起。
主久疟寒热，月闭，血瘕，利水道，堕胎，小儿惊风，鹅口疮，痘倒靥，解射工、蛛蜘毒，蚰蜒入耳。

蝼蝈  ***************************
味咸，气寒。短翅四足，穴土而居，吸风食土，喜就灯光，雄者善鸣而飞，入药用雄。凡使，去翅足，炒用。
主水肿，头面肿，利大小便，通石淋，产难，出肉中刺，溃痈肿，治瘰疬，下硬噎，除恶疮。
按：蝼蝈，自腰以前甚涩，能止大小便；自腰以后甚利，能下大小便。且性急于诸药，虚人勿轻用。

蟾蜍  ***************************
（附：蝌蚪）
味辛，气凉。微毒。生人家下湿处。形大，背上多痱磊，行极迟缓，不能跳跃，亦不解鸣；虾蟆多在陂泽，形小，皮上多黑斑点，能跳接百虫，举动极急，功用虽不相远，用者亦当分别。
主小儿劳瘦，疳虫、面黄癖气，烧灰傅一切有虫极痒恶疮。
按：蟾蜍土精，穴土食虫，故入胃经。退虚热，行湿气，杀虫䘌，而为疳病、痈疽要药，亦攻毒拔毒之能耳。
附：蝌蚪，主捣傅火飙热疮，及疥疮。

蟾酥  ***************************
味甘、辛，气温。有毒。取法：翻转向天，捏其眉稜，取白汁于油纸上，及桑叶上，置阴处，一宿即干。或以蒜及胡椒等辣物纳口中，则蟾身白汁出，以竹篦刮下，面和成块干之。不可入目，令人赤肿，以紫草汁洗点即消。俱端午日採用。
主一切恶疮，顽癣，虫牙，齿缝出血，纸絍蘸少许，按缝处即止；和牛酥、吴茱萸苗汁，调摩腰眼阴囊，治腰肾冷，助阳气；如脑疳，以乳汁调滴鼻中。

蛙  ***************************
味甘，气寒。有数种：一青蛙，形纯青色，嘴尖；一金线蛙，背作黄路，腹细；一石鸭，背绿肱长；一水鸡，腹大脊青。正月出者，不可食。
主利水，消肿，禁口毒痢，小儿疳瘦。捣汁服，解虾蟆瘟病，烧灰涂月蚀疮，产妇尤宜。

山蛤  ***************************
味甘，气温。生深山岩窦、泉水流处。似虾蟆而大，黄色，能吞气，饮风露，不食杂虫，土人往取，必于二伏时蛤夜出乘凉，夜半持火照之，初见不取，旋途方取之。连皮蒸食甚美。
主补虚损，小儿劳瘦，疳疾。
按：蛤，生极寒之地，犹畏炎暑而出，其为温补之物可知。《纲目》未详，今备补之。

蝎  ***************************
味甘、辛，气平。有毒。出青州。形紧小者良。入肝经。凡使，去足，焙用。
主中风半身不遂，口眼喎邪，语涩，手足抽掣，小儿惊痫，大人痃疟，耳聋，疝气，女人带下，阴脱。
按：蝎，色青属木，活风要药，故厥阴风木诸病主之，以其有辛温走散之性也。

蜈蚣  ***************************
味辛，气温。有毒。黑头赤足者良。畏蛞蝓、蜘蛛、鸡屎、桑根白皮、白盐。凡使，以薄荷叶火煨，去头、足、尾用。
主鬼疰，蛊毒，制诸蛇虫鱼毒，症积，邪疟，疗心腹寒热积，去恶血，堕胎，杀三虫，小儿惊痫风搐，脐风口噤，秃疮，瘰疬，便毒。
按：蜈蚣有毒，惟风气暴烈者可以当之，盖行而疾，惟风与蛇，蜈蚣能制蛇，故亦能截风。

蜘蛛  ***************************
气微寒，有小毒。种类甚多，惟身小尻大，腹内有苍黄脓者为佳。畏蔓菁、雄黄。凡使，取屋西结网者，去头、足，研膏用。
主大人小儿㿉，及小儿丁奚大腹，吸蜈蚣咬毒，汁涂蛇毒，疔肿，齿䘌，烧灰点，脱肛立收。

斑蝥  ***************************
味辛，气寒。有大毒。春食芫花，名芫青，青绿色，嘴尖，背上有一画黄；夏食葛花，名亭长，黑身赤头；秋食豆花，名斑蝥，黄斑色，背上有一画黄、一画黑，嘴尖处，有一小赤点；冬蛰地中，或墙石内，名地胆，黑头赤尾，额上有大红一点。马刀为使，畏巴豆、丹参、空青，恶曾青、甘草、豆花。凡使，并去翅足，糯米炒熟用；生则令人吐泄。
主鬼疰，蛊毒，鼠瘻，疽疔，堕胎。
按：斑蝥，专走下窍，瘰疬疔疽，莫不有根，以斑蝥、地胆制度如法，能使其根从小便中出，或如粉片，或如血块，或如烂肉，此其验也。但毒之行，小便必痛涩难当，以木通、滑石、灯心辈导之。

蚯蚓  ***************************
味咸，气寒。有小毒。入药用白颈，是其老者。取得去土盐之，日暴须臾成水。凡使，糯米泔浸一宿，无灰酒浸一宿，焙乾切，每一两以蜀椒、糯米各二钱半，同熬至米熟拣出用。或为末，或烧灰，或化水用。
主解诸热毒，伤寒伏热狂谬，阳毒，结胸，大腹，黄疸，利小便，脚风，头风，历节风，喉痹，秃疮，瘰疬，小儿卵肿。
按：蚯蚓，性寒而下行，寒故能解诸热疾，下行故能利小便，治足疾，而通经络也。

雀瓮  ***************************
味甘，气平。蚝虫老者，吐白汁于树间，凝聚渐坚如瓮，其瓮中子，雀喜食之，故名。惟取榴棘上者。
主蛊毒，鬼疰，喉痹，小儿脐风，急慢惊风，痫症。

粪蛆  ***************************
（附：马肉蛆、虾蟆肉蛆）
气寒。蝇之子也。古法治酱生蛆，以草乌切片投之；痈疽生蛆，以木香、槟榔末敷之；烂痘生蛆，以嫩柳叶铺卧引出，藜芦、贯众、白敛末、真香油调敷之。
主小儿诸疳积，疳疮，热病谵妄，毒痢作吐。
附：马肉蛆，主针箭入肉中，及取虫牙。
附：虾蟆肉蛆，主小儿诸疳。

蜻蛉  ***************************
味辛，气温。取青色大眼者，馀黄黑者不入药。
主补中，益阳，去冷气。

红娘子  ***************************
味苦，气平。有小毒。初生头方而扁，尖喙向下，六足，垂翼，黑色，及长则能飞，外翼灰黄，有黑斑，内翅五色相间，秋深生子在樗皮上，故又名樗鸡。凡使，去翅足，以糯米炒黄，或面炒黄，去米面用。不可近目。
主阴痿，益精强志，行瘀血，疗瘰疬，及目中结翳。

壁钱  ***************************
大如蜘蛛而形扁，斑色，八足而长，亦时脱壳，其膜色光白如茧，其虫有毒，咬人至死。以桑柴灰煎取汁，调白矾末敷之。
主喉痹，鼻衄，金疮出血不止，牙疳腐臭。

牛蝨  ***************************
主预解小儿痘疹毒，和米作饼，与儿空腹食之，终身可免痘疮之患。

蜣螂  ***************************
味咸，气寒。胃、大肠、肝经药。畏羊肉、角、石膏。凡使，端午自採取，蒸藏，临用去足，火炙，勿置水中，令人吐。
主小儿惊痫瘈瘲，腹胀寒热，大人癫疾阳狂，一切痔瘻，疔肿，附骨恶疽，堕胎，出箭簇。

蛴螬  ***************************
味咸，气微温。有毒。状如蚕而大，身短节促，足长有毛，生树根及粪土者，外黄内黑；生旧茅屋上者，外白内黯，皆湿热之气，薰蒸而成。蜚蠊为使，恶附子。凡使，收得阴乾，与糯米同炒，至米焦黑，拣去米及身上口畔肉毛，并黑尘，作三四截，研粉用。
主恶血血瘀，破折血，在胁下坚满痛，月闭，乳闭，取汁滴目，去青翳白膜，点喉痹即开。
按：蛴螬，能行血分，散结滞，故主诸血痹之病。

蘹香虫  ***************************
主小肠疝气。

枸杞虫  ***************************
味咸，气温。生枸杞上，食叶，状如蚕，为蛹时取之，晒乾收用。
主炙黄，和地黄末为丸，大起阳益精，治肾家风虚。

蜗牛  ***************************
味咸，气寒。有小毒。与蛞蝓一类二种，揹负壳者为蜗牛，无壳者为蛞蝓，以形圆而大者为胜。城墙阴处，一种扁而小者无力，不堪用。
主贼风喎僻，踠跌，脱肛，诸肿毒，痔漏，蜈蚣、蝎，虿毒，研烂涂之；发背，水浸一宿，取出涎水，调蛤粉傅之；小儿撮口脐风，去壳，研涂。
按：蜗牛，性禀阴湿之气而生，故味咸气寒，所以总除诸热。

衣鱼  ***************************
味咸，气温。衣中少，书卷中甚多。
主小儿脐风撮口，客忤天吊，风痫口喎，利小便。


卷之十二·人部  ——————————————————————————————————————————————————————————————————————————————————————————

人发  ***************************
味苦，气温。凡使，取二十岁男子，内外无病，于顶心剪下者。入丸药膏中，苦参水浸一宿，漉出，入瓶内，火煅赤，待冷研用。退落者亦同。
主五癃关格不通，止血运，血闷，血痢，合鸡子黄煎之；消为水，治小儿惊热；煎膏，长肉消瘀；烧灰，吹鼻止衄。
按：发乃血馀，《素问》云：属肾，以血者，水之类也。王冰注云；肾主髓，脑者髓之海，髓减则发素矣。《类苑》云：属心，禀火气而上生；须属肾，禀水气而下生；眉属肝，禀木气而侧生。故男子肾气外行而有须，女子、宦人则无须，而眉发不异也。时珍又面部分经而属，未免穿凿太甚。但肾为血类，心为血主，用之补血，以人补人，故有益于阴甚捷也。

头垢  ***************************
味咸、苦，气温。梳上者，名百齿霜。
主噎疾，劳复。

耳垢  ***************************
味咸、苦，气温。有毒。
主蛇虫、蜈蚣螫者，涂之良。

爪甲  ***************************
味甘，咸。凡使，烧存性用。
主烧灰酒服，催生，下胞，阴阳易；刮末，同津液点，去目翳飞丝；吹鼻，止衄血。

牙齿  ***************************
味甘、咸，气热。有毒。两旁曰牙，当中曰齿。凡使，烧灰用。
主除劳，治疟，蛊毒，乳痈，痘疮倒黶。

人中黄  ***************************
味苦，气寒。造法：以竹筒入甘草末于内，竹木塞两头，冬月浸粪缸中，立春取出，风处阴乾，取出晒乾用。
主天行热狂，五脏实热，蕈毒，恶疮。

人溺  ***************************
味咸，气寒。童子者佳。凡使，入姜汁、韭汁一二点，徐徐服之。
主咳嗽，肺痿，疟疾渴甚，明目，益声，血闷热狂，扑损瘀血作运，吐血，鼻衄，难产，胞衣不下。
按：小便，能滋阴降火，推陈致新，饮之入胃，随脾气上归于肺，下通水道而入膀胱，乃其旧路也，故治肺病，引火下行，盖人之精气，清者为血，浊者为气，浊之清者为津液，清之浊者为小便，小便与血同类，故病之虚热者伏以咸寒，使火不上炎，而血不妄溢，肺得复其清肃之常，是以诸血病资为上品。褚澄云：人喉有窍，毫发不停，血若渗入，咳无休止，惟饮溲溺，则百不一死；若服寒凉，百不一生。至仲景白通汤中，又是用为热药嚮导，而去格拒也。

溺白垽  ***************************
味咸，气平。以风日久乾者为良。
主传尸，热劳，肺痿，心膈热，消瘀血，治咽喉口齿疮，及疳䘌，诸窍出血。
按：溺白垽，能泻肝火、三焦火、膀胱火，从小便出，亦是入故道，而咸能润下走血也。

秋石  ***************************
味咸，气温。制法：秋月取童子溺，每缸入石膏末七钱，桑条搅，澄定，倾去清液，如此二三次，入秋露水一桶，搅澄，如此数次，滓秽涤净，咸味尽除，以重纸铺灰上晒乾，完全取起。轻清在上者为秋石，重浊在下者，刮去不用。
主虚劳，冷疾，小便遗数，漏精，白浊，骨蒸，坚块。
按：秋石，不如人中白，未经火煅，可无助虚阳、涸真水之患。惟虚冷者，服之可耳。

乳汁  ***************************
味甘、咸，气平。取无病妇人首生男儿，白稠者佳。
主补五脏，润毛肤，疗目赤痛多泪。
按：人乳，即人血，补血之功多，但无定性。其妇和平，饮食冲淡，其乳必平；其妇暴躁，饮酒食辛，或有火病，其乳必热。凡服乳须热饮，若晒乾为粉，入药更妙。惟脏寒人不宜。

津唾  ***************************
味甘、咸，气平。
主疮肿，疥癣，皶疱，五更未语者，频涂擦之；又明目退翳。
按：津唾，乃精气所化，凡目有云翳，每辰令人舌舔数次，久则真气熏及，自然毒散，翳退，其治疮肿等，亦是此意。

人气  ***************************
主下元虚冷，日令童男女以时隔衣进气脐中甚良；又骨节痹痛，令人更互呵熨，久久经络通透；鼻衄、金疮、嘘之，能令血断。
按：人在气中，气在人中，天地万物，无不须气以生。故老人虚人，与二八以前少阴同寝，藉其薰蒸，最为有益。但不可行淫丧宝，反自促死也。善导引术者，从子至巳，为生气之时；从午至亥，为死气之时。常以生气时鼻中引气，入多出少，闭而数之，从九九、八八、七七、六六、五五而止，乃微吐之，勿令耳闻，习之既熟，增至千数，便为胎息，神仙可期，但不可间断耳。

人胞  ***************************
味甘、咸，气温。凡使，取首生者佳。以米泔摆净，以竹器盛置长流水中，银针剔去筋膜，再以乳香酒洗过，竹笼烘乾，研末用。一云不必去筋膜。
主虚损劳惫，癫痫失志，及诸病渐瘦者。
按：人胞，乃天真元气所结，与金石草木不同，凡虚劳久病，佐以骨蒸之药，安心养血，益气填精，功胜他药百倍。或气虚，加补气药；血虚，加补血药，真有起死回生之力，正所谓补之以其类也。

淋石  ***************************
味咸，气温。系淫欲之人精气郁结，阴火煎熬，遂成坚质。
主磨水，仍出淋石，及噎病吐食。

阴毛  ***************************
主横生，逆生。以夫阴毛二七茎，烧研，猪膏和丸，如大豆大吞之。

死人枕  ***************************
取半朽者。
主鬼疰，石蛔，邪气入肝。
按：死人枕，徐嗣伯、刘大用用治鬼疰甚奇。夫鬼疰者，为邪鬼所凭，而致颜色、声音、形症、脉俱不合病。颜色不合于病者，面生五色，而含愧赧也；声音不合于病者，语言不伦于理，而涉幽微也；形不合于病者，动摇跳跃，而无内热也；证不合于病者，为患□异不合于病情也；脉不合于病者，乍大乍小，乍短乍长也，凡此五者，不必悉备，有一便是。是鬼病□，以鬼物引触出之，大泻数行自愈。愈后其枕仍送还原处，不然令人癫狂。但此物，有云系死人脑后骨者，有云系死人枕蓆之类者，似皆可用，不必拘也。


卷之十二·服用部  ——————————————————————————————————————————————————————————————————————————————————————————

褌裆  ***************************
凡使，取中近隐处者，男病用女，女病用男。
主烧灰服，治阴阳易，女劳复，女劳疸，及中恶鬼忤。
按：褌裆，常近阴处，用之以导阴气，而非补也。

病人衣  ***************************
主天行瘟疫，取初病人衣服，于甑上蒸过，则一家不染。

梳篦  ***************************
主活蝨入腹，成症瘕者，煮汁服之。

竹纸  ***************************
主包犬毛，烧末酒服，止疟。

漆器  ***************************
主烧烟，薰产妇血运，即苏。

箸  ***************************
主噫呃，以二箸十字横架，不拘茶水，每箸头吸一口，即止。

马绊绳、牛鼻牶  ***************************
主煎水，洗小儿痫。

草麻绳索  ***************************
主以绳度所住户中壁，屈绳结之，即断疫不染。

草鞋  ***************************
系路旁破者。凡使，取一双，洗净用。
主烧灰酒服，催生。
