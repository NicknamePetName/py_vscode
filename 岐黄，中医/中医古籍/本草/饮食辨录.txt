
序  ***************************
饮食为生人大欲，拂之则颠，纵之则流，诚不可不辨也。观经传所载，以及本草、职方、诸子百家，言饮食者甚繁。古人谓保寿有三，其一在腹中量所受，即是辨之明耳。吾乡前辈章杏云老先生，儒雅士也，本经术湛深之馀，手订《饮食辩》一书。上穷天文、日星、岁序、历算，下究草木、虫鱼、山海珍错。凡五行百产之精，一饮一食之微，无不源源本本，辨其性之刚柔燥湿，与其用之损益斟酌。条分缕析，较锺伯敬《遵生八笺》异曲同工矣。老先生积籍颇富，自少而壮而老，未尝一日废学。资敏善记，数千言过目一二遍，便能背诵永不忘。更精医理，家虽贫，曾不知阿堵为何物，闻相识有奇险症，蔽裘破盖，辄亲往无难色。指下活人无数，人望之如生佛。云是书之成，盖得自老先生博览群书，识之于心，笔之于简。不惟日追驹影，亦且夜费兰膏，孜孜矻矻，至老不倦。所著各种，皆经试验不爽，既考诸古，复证诸今，并非剿说雷同可比。老先生仁心为质，久欲以是编问世，若无力不能遂意，又不肯因人成事，在日仅镌半集辄止。老先生寿履耋耄，以无疾而终。夫乃知其得力于手订之功居多，是书不即现身说法者欤。殁后，板存半，稿存半。适有好善者求其后稿，续刻成编，昨问序于余。当夕，予就睡甫交睫，忽与老先生大令嗣，乃已故明经轩凌先生相晤于南柯下，渠似有所託之状。予醒而惊，恍然老先生英光慈范犹在目前。嗟乎！神物断无终埋，明珠自应合浦。老先生数十年攻苦，婆心济世，功当不朽。览斯编者，奉为饮食之经，即共跻夫仁寿之域，此其德泽之垂于无穷，亦岂予后学所能扬其万一哉！亦聊以志感慕不忘之意云尔。时道光三年岁次癸未浴佛节
同邑后学曹建顿首拜撰

调疾饮食辩述臆  ***************************
粤稽《周官》医师为医官长，其下四官：疾医疗疾，疡医疗疡，兽医疗兽，命之曰医，宜也；食医职司调食，不及药石之具，亦以医名，知饮食之关于疾病者大矣。故《鲁论》载不食之条，《大易》著观颐之训，虽无疾犹当谨之，况其在沉疴困顿间乎？杏云老人阅历病情五十馀载，见误于药饵者十五，误于饮食者亦十五。药饵之误，罪在医；饮食之误，罪在病人。而律以食医调食之皆，医者亦不得辞其责也。然食品繁多，讲求不易，自古医书谈此事者代不乏人，鲜有善本。独前明李氏《纲目》最称淹洽，而诠理多乖。爱不揣弇鄙，举世问食物分为六类，考订以《纲目》为宗，诠理则折衷于汉、魏、六朝、唐、宋、元、明数百家之说，期于得义理之安而后已。是役也，寒暑三更，稿凡五、六易，书成得二十万言。焚膏呵冻，挥翣驱蚊，悉老人亲添不律，无一人一日之助也。而其以辩名书者何？李氏博学多闻，于医术则未窥堂奥。盖自轩农肇立医经，传至宋时而统中绝。金、元、明，刘、张、朱、李、薛、赵、高、韩诸子，识趣卑陋，学植空疏。《纲目》为其所囿，全部论说物理病情，总不能出此数家之尘雾。此则如金在沙，非淘之汰之使沙尽，而金胡以见，岂好辩哉？实将拥慧中逵，为研蒐者清拓古开蒙之道，俾无愧于称师长也云尔。时皇清嘉庆十八年太岁在昭阳作噩皋月上淙。
翻阳杏云老人章穆

调疾饮食辩发凡  ***************************
病人饮食，藉以滋养胃气，宜行药力。故饮食得宜，足为药饵之助；失宜，则反与药饵为仇。乃世俗之弊则有二：饕餮之人，但贪口腹，不遵禁忌，误在放纵；谨慎之人，不知物理，概不敢食，误在拘泥。加之嗜好万有不齐，风土五方各别，误投害固非浅，而当食不食，坐失亦多矣。然毕竟谨慎者误小，放纵者误大。数十年中，常见用药不误而病日深者，皆不遵禁忌之人也。故书中谆恳言之，愿举世病人，各以生命为重，慎勿欺瞒医人，偷食不宜之物，以自丧其生，且令医人蒙不白之冤也。
食物有极宜病人，而俗医反以为大戒者；有极不宜病人，而反不戒者。是病人不知物性，医人更不知物性也。书中辩论处，必反复申明。其理固已，又必援引古训，或一、二家，或数家之说以证之，明吾辩之有所依据，非一人臆度之私也。愿举世医人，各以病人生命为重，慎毋偏执一知半解，悍然自是，致病人遭杀人不用刃之祸也。
历代医书本草，考据精详莫过于唐·陈藏器《拾遗》、甄权《药性》、宋·苏颂《图经》、掌禹钖《嘉祐》、寇宗奭《衍义》，明·李时珍《纲目》。而论食物稍详者，惟唐·孟诜《食疗》、南唐·陈士良《食性》、明·宁原《食鉴》、王颖《食物》。书中引证处，惟以《纲目》为主。其馀诸家，亦不下十之五、六。凡整篇整段及语关切要者，必标其名。间有节引一、二句，或合数家之论以成一说者，势不能一一标名，恐隔断文气，令读者目迷，非敢掠美也。
此书之作，虽全以《纲目》为主，而断制处，则不敢随声附和。盖考据之精，《纲目》为最，于理境则不能无欠也，明眼人自知之。
书中援引各家之说，十九非全录原文。其改窜删补处，取理明辞畅，使读者瞭然心目而已。盖古人千虑一失，义理或有未安，辞旨不无渗漏。鄙意欲明示后人，乃正以纳忠。古人九原可作，当亦相视而笑，莫逆于心也。
书中所录诸方，皆极平稳且应验，阅者随时检用，不须加减。以此乃医家、病家两用之书，家置一册，即得百千救急妙方。其因病制宜不可执泥者，乃医家变动不拘之活法，非人人所能用也，任是佳方，概不敢录。
书中辩论不厌详明，理也。而语多提撕儆戒，未免嫌于狂憨，盖非立异鸣高，亦力挽颓波，不得不然之势也。试观大司马九伐之法，载在《周官》。子舆氏则曰：「善战者服上刑。」矫时救弊之言，易于抗激古今，血性人往往如斯，惟读者谅其愚直而已。
书中所引医家论说，动关实用，不敢稍有舛讹。其经、史、子、集四库中典故，及稗官、野史、说部、丛书，不过借为考据，或偶然涉笔成趣。篇名、地名、人名、朝代，不无间有继谬。盖此书成于晚岁，学业久荒，又卷帙散亡，无片纸可供獭祭，惟读者谅其昏髦而已。
医书与儒书并重，故本朝进呈医家论著，亦得与《四库全书》并尘已览。武英殿书目中，皆蒙钦定考语，示其优劣。而《本草纲目》一书，《康熙字典》亦多采择。诸凡术艺家言，不得与焉。乾隆年间，复奉敕纂修《医宗金鉴》，薄海内外，无不钦遵。故此书所载典故，故藏冰、盐政、茶课、鱼课、历法、河工、牧政、马政等条，略于前代。而于本朝，谨遵乾隆年间钦定条例，详悉缮入，仰草野儒生共知损益百王之盛轨焉。其不能尽载者，《会典》久已颁行，朝野恪遵为成宪，留心有用之学者，可以全考也。

《内经》饮食宜忌  ***************************
《灵枢·五味》篇：黄帝曰：愿闻穀气有五味，其入五藏，分别奈何？伯高曰：胃者，五藏六府之海也，水穀皆入于胃，五藏六府皆禀气于胃。五味各走其所喜：穀味酸，先走肝；穀味苦，先走心；穀味甘，先走脾；穀味辛，先走肺；穀味咸，先走肾。穀气津液已行，营卫大通，乃化糟粕，以次传下。帝曰：营卫之行奈何？伯高曰：谷始入于胃，其精微者先出于胃之两焦，以溉五藏（之字当虚字看，先出于胃之两焦者，上下分行也。注家乃云「之，至也」，则是看作实字，如「之一邦」、「之三子告」之类，本文亦当「先出于胃」作一句，「之两焦」作一句理解，殊觉牵强），别出两行，营卫之道（必内溉五藏，然后能外濡躯壳，故曰别出也。两行者，营主血，卫主气，谷入于胃，则气血一时同受其荫，无先后之分，故曰两行。王太仆注云清者入营，浊者入胃是也）。其大气之抟而不行者，积于气海，出于肺，循咽喉，故呼则出，吸则入。天地之精气，其大数恒出三入一（人肖天地以生，故呼吸之气亦出三入一），故谷不入，半日则气衰，一日则气少矣（可知人无穀气则无胃气，无胃气则无呼吸。俗医遇病必戒食粥，是恐其益胃气？用炒米汤，是欲其无谓气？然则人必呼吸寂然，始为无病乎？无理，不通）。帝曰：谷之五味，可得闻乎？伯高曰：五穀：粳米甘，麻酸，大豆咸，麦苦，黄黍辛。五果：枣甘，李酸，慄咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。脾病者，宜食粳米饭、牛肉、枣、葵。心病者，宜食麦、羊肉、杏、薤。肾病者，宜食大豆黄卷、猪肉、慄、藿。肝病者，宜食麻、大肉、李、韭。肺病者，宜食黄黍、鸡肉、桃、葱。肝病禁辛、心病禁咸，脾病禁酸，肾病禁甘，肺病禁苦（此言五藏之虚，故以本行所属之味补之，而复禁其相剋，以免贼害。只甘、苦、酸、辛、咸五味，为一定之理，其诸物则万不可泥）。肝宜食甘（如肝木乘脾，非参、耆、甘草不能缓肝急是也），粳米饭、牛肉、枣、葵皆甘；心宜食酸（如心热不眠及汗出，非酸枣仁、竹菇不能安，不能敛是也），犬肉、麻、李、韭皆酸；脾宜食咸（如脾约便难，非苁蓉、芒硝不能润是也），大豆、豕肉、慄、藿皆咸；肺宜食苦（如肺实而壅，非黄芩、葶苈不能泄是也），麦、羊肉、杏、薤皆苦；肾宜食辛（如肾寒邪闭，非细辛、肉桂不能发是也），黄黍、鸡、桃、葱皆辛。（此言五藏之实，各引一、二病以示大概，而不能尽也。盖义理深微，病症又极其繁赜，从前注家亦未能尽合。此不过为病人饮食起见，期于显浅共喻，歧黄精理，总未深谈，故不赘陈以滋轇轕。
黄帝问于少俞曰：五味入于口也，各有所走，各有所病。酸走筋，多食之令人癃（闭也）；咸走血，多食之令人渴；辛走气，多食之令人洞心（心中空，如无物）；苦走骨，多食之令人变呕；甘走肉，多食之令人悗心（犹言厌厌，欲吐不吐。注家以为闷，非是）。余知其言也，不知其由，愿闻其故。少俞答曰：酸入于胃，其气涩以收，上之两焦，弗能出入也。不出即留于胃中，胃气和温，则下注膀胱。膀胱之胞薄以濡，得酸则缩绻，约而不通，水道不行，故癃。阴者，积筋之所终也，故酸入而走筋矣。咸入于胃，其气上走中焦，注于脉，则血气走之（谓走聚咸所），血与咸相得则凝，凝则胃中汁注之，注之则胃中竭，竭则咽路焦，故舌本干而渴。血脉者，中焦之道也，故咸入而走血矣。辛入于胃，其气走于上焦。上焦者，受气而荣诸阳也，姜韭之气熏之，营卫之气不时受，久留心下，故洞心。辛与气俱行，故辛入而与汗俱出。苦入于胃，五穀之气皆不能胜。苦入下脘，三焦之道皆闭而不通，故变呕。齿者，骨之所终也，故苦入而走骨。入而复出，知其走骨也（此义未晓）。甘入于胃，其气强小，不能上至于上焦，而与谷留于胃中者，令人柔润者也。胃柔则缓（犹言松软），缓则虫动，虫动则令人悗心。其气外通于肉，故甘走肉。
《素问·宣明五气》论曰：五味所入：酸入肝（肝属木，《洪范》曰：木曰曲直，曲直作酸），辛入肺（肺属金，金曰从革，从革作辛），苦入心（心属火，火曰炎上，炎上作苦），咸入肾（肾属水，水曰润下，润下作咸），甘入脾（脾属土，土爱稼穑，稼穑作甘）。五味所禁：辛走气，气病无多食辛（辛能令气散）；咸走血，血病无多食咸（咸能令血凝）；苦走骨，骨病无多食苦（苦能令骨重）；甘走肉，肉病无多食甘（甘壅气，能令腠理不通）；酸走筋，筋病无多食酸（酸能令筋挛）。
《灵枢·九针》篇曰：酸走筋，病在筋，无食酸；辛走气，病在气，无食辛；咸走骨，病在骨，无食咸；苦走血，病在血，无食苦（前言咸走血，谓其能凝血也。此云苦走血，心属火，主血脉，苦者火之化也）；甘走肉，病在肉，无食甘。口嗜而欲食之，不可多也，必使自裁。（前《五味》篇谓脾病宜食甘，心病宜食苦，肾病宜食咸，肝病宜食酸，肺病宜食辛，此则五藏皆曰不宜者，前主五藏之虚言，故宜以同气者补之；此主五藏之邪言，故不宜以同气者助之也）
《素问·至真要大论》曰：五味入胃，各归所喜，故酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。
《素问·生气通天论》曰：阴之所生，本在五味；阴之五宫，伤在五味（《六节藏象论》曰：天食人以五气，地食人以五味。天，阳也；地，阴也。故曰阴之所生）。是故味过于酸，肝气以津（张注曰：津，溢也。酸助肝助之太过，则肝气满而溢也），脾气乃绝（木过盛必伤土）；味过于咸，大骨气劳（注家皆云过咸则伤肾，故骨气困顿。夫咸本补肾，过咸固必有伤，然所伤必不在肾。下文曰「短肌，心气抑」，正其所伤也。观本句大字，劳字似亦指肾气过盛而言。盖肾乃作强之官，过盛则或力作无度，房事不节，皆得云劳，皆病情之所有，非咸仅伤肾也），短肌（注曰；咸凝血，血伤，故肌肉消缩。此则极是。试观体肥之人，多喜食淡。而嗜食咸者，任精神充实，肌肉必不能肥也），心气抑（火受水克）；味过于甘，心气喘满（甘能作胀，故上焦滞而心下满，非伤心也。心字只作胸字看。此与《伤寒论》治胸膈间痞，而名其方曰泻心者，同一理也），色黑，肾气不衡（肾属水，黑者水之色。衡，平也。肾气伤，故不得其平也）；味过于苦，脾气不濡（不润泽也），胃气乃厚（不能运化，则留滞而生胀满，故曰厚。按；前三藏俱是伤其所克，此味过于苦，火之化也，宜伤肺金，何以伤及脾胃？盖味苦者性必寒，苦寒肃杀，脾胃之所最恶也，故《五味》篇云：苦入于胃，五穀之气皆不能胜。穀气不能胜，非脾胃受邪而何？治热病不顾中气肆用寒凉者，其搏节之；学河间、丹溪者，尤宜痛改之）：味过于辛，筋脉沮弛（辛为金化，味辛者必伤肝木。肝主筋，筋得热而长，故弛。味辛者性必热，热则韧阳伤血，血被热劫而枯，故沮），精神乃央（辛散气，肺主气，气得热而耗，精神自然困顿。央犹殃也。前酸、咸、甘、苦皆只各伤一藏，此则伤及诸藏。治寒病不顾营阴，不保津液，肆用热毒者，其酌裁之。读《薛氏医案》《景岳全书》者，尤宜猛省之）。是故谨和五味，骨正筋柔，气血以流，腠理以密。（前三篇皆论五味之宜忌，此三篇则不论宜忌，即宜食者亦不可久而太过。妄用霸药之医人，与偏嗜厚味之病人，皆当铭诸座右）。
《素问·异法方宜论》曰：东方之域，天地之所生也，鱼盐之地，海滨傍水。其民食鱼而嗜咸，皆安其处，美其食。鱼者使人热中，咸者胜血，故其民皆黑色疏理，其病皆痈疡（皆字只作多字看）。西方者，金玉之域，沙石之处，天地之所收引也。其民陵居而多风，水土刚强，其民不依而褐荐，其民华食而脂肥，故邪不能伤其形体，其病生于内。北方者，天地所闭藏之域也。其地高陵居，风寒冰冽。其民乐野处而乳食，藏寒生满病。南方者，天地所长养，阳气之所盛处也。其地下，水土弱，雾露之所聚也。其民嗜酸而食胕，故其民皆致理而赤色，其病挛痹。中央者，其地平以湿，天地所以生万物也众。其民食杂而不劳，其病多痿厥寒热。故圣人杂合以治，各得其所宜，知治之大体也。（五方风土，饮食居处，嗜好既各不同，则其生病亦必不同，《左传》所以有河鱼腹疾之间也。然不可泥就一方而论，亦有山居泽居，膏粱藜藿之异，故篇未曰知治之大体。医者知此，可以窥测病情；病者知此，可以移换气血。凡六淫外入之症，与深邪痼疾久而不愈者，皆宜奉为圭臬也）


卷一（上）  ——————————————————————————————————————————————————————————————————————————————————————————

水  ***************************
天地间未有万物先有水，故水者万化之源也。水何以先乎万物，曰水即气也，气即水也，水为气所生，气又为水所生。试观一阳之气起于下，阴上遏之则气聚而为水（云雨之理）；一阴之气聚于上，阳下蒸之则水复散而为气（釜甑之理）。《易》乾之象曰：云行雨施，品物流行。盖气聚而为云雨，自无形而之有形，自有此有形之水，而太虚寥廓之中，生生化化不穷矣。其行于地也，流则为江河，为沟浍，大小皆流也；止则为行潦，为海水归墟，大小皆止也，上而有此云雨霜露，下如有此江湖河海。而水之类不齐，水之性味亦各异。《本草纲目》分为天水、地水两类，各辨其甘淡咸苦之味，而著其寒温良毒之性。自古谈物理者，未有若是其详且尽者也。况乎民非水火不生活，是平人、病人日不可离之物，医者可置焉不讲乎。谨依《纲目》，条例如下。

雨水  ***************************
《纲目》曰：立春雨水，宜煎发散及中气不足、清水不升之药。此说出虞抟《医学正传》，然不拘何日雨水。尚未落地，其性清真，用供病人饮食药饵，无不相宜。若夏秋暴雨，承取其水，冷如冰雪，煎时行暑热之药，更有应验。

露水  ***************************
夜中无云星光照，吸地中滋润之气，升于半空，降而为露。故阴晦之夕，及不见星光之所，如树下、屋中，虽地湿亦无露。其性属阴，最能长养万物（月能吸海水为潮汐，星能吸地气为霜露，故其性皆属阴，说见揭子宣《璇玑遗述》）。饮之能退大热，止消渴（出《本草拾遗》，凡有此二症，服药不效危急者，宜多用瓷盘承取，实有奇功）。秋露秉肃杀之气，宜煎润肺杀崇之药（出《医学正传》）。柏叶上露，能明目，旦旦洗之，热眼极效，寒者禁用（出《纲目》。《续齐谐记》曰：赤松先生八月一日取柏叶上露以明眼。《鸡蹠集》曰：八月一日作五明囊，盛百草露，可以明目。

雪水  ***************************
《尔雅》《释名》曰：雪，洗也（故洗涤冤诬，谓之昭雪），洗除瘴疠虫蝗也。《纲目》曰：雪花六出，阴之数也。冬至后三戊为腊，腊前三雪宜麦（《授时通考》载古谚曰：若要麦，腊月见三白）。瓦器盛，紧筑密封泥口避日（宜小口旧瓦罐未经盐者）。用藏一切果实，不生虫蠢。夏月置几席间，蝇自去。宜煎伤寒、火喝之药（伤寒即是热病）。《日用本草》曰：煎茶煮粥，能解热止渴。《本草拾遗》曰：解诸毒，治天行瘟疫，酒后暴热，黄瘅，小儿热痫。张从正曰：洗目，退赤热。

霜水  ***************************
霜即露也，然禀寒冷肃杀之气，结而为霜，其性极寒，较雪尤甚。凡雪水所主之病，霜皆能治之。而解毒退热之功，于时行瘟疫尤为亲切。收藏宜冬至后立春前，日未出时，用鸡翎扫取菘、芥叶上者，旧瓦器藏，如藏雪水法。《国语》：驷见而陨霜。注：房星见，在霜降节。今时霜降，太阳在房屋之后，法当昏见。然以距太阳不远，日入时房星已近地平，不能得见。以岁差逆数之，春秋鲁隐公元年已未，距今大清嘉庆十六年辛未，共二千五百三十三年。每年五十一抄，差一十二万九千一百八十三秒。度法收之，得三十六度弱。距度愈近，更不能得见。至于火见（心星也）而清风戒寒，天根见（氏星也）而不涸，皆与当时星度不合，不知何故。霜雪水，解春秋时行瘟疫、暑热、疟、痢等毒，实有奇效。而苦于无人收取，则危急时万不可得，医者所以宜司岁备物也。

冰  ***************************
篆文作仌，亦曰凌。南方地气暖，冬时虽有冰而不厚。藏之，春暖即融，亦仅如霜雪水耳。北方地气寒。河流彻底皆冻，车马可以通行。故《月令》：季冬之月，水泽腹坚。藏之，至夏不释，《诗·豳风》曰：二之日，凿冰冲仲；三之日，纳于凌阴（冰室）。《周礼·天官》：凌人掌冰，正岁十有二月，令斩冰，三其凌。凡内外饔之膳羞、祭祀、宾客无不用之。《左传》：古者日在北陆而藏冰，西陆朝觐而出之。其藏之也，深山穷谷，涸沍阴寒，于是乎取之。其出之也，朝之禄位，宾客丧祭，于是乎用之。其藏之也，黑牡、秬黍，以享司寒。其出之也，桃弧、棘矢，以除其灾。祭寒而藏之，献羔而启之，公始用之。火出而毕赋，自命夫、命妇至于老疾，无不受冰。山人取之，县人传之，舆人纳之，隶人藏之。夫冰以风壮，而以风出。其藏之也周，其用之也遍，则冬无愆阳，夏无伏阴，春无悽风，秋无苦雨，雷出不震，无灾霜雹，疠疾不降，民不夭札。
按：藏冰于冬，及夏而用，借其阴寒，以制暑热，理之所有也。故《拾遗》曰：去热烦。《日用本草》曰：解烦渴，消暑毒。《纲目》曰：治伤寒，阳毒，热甚昏迷。冰之用如此，已不可谓不大。且能杀蝗蝻。故《春秋》以冬燠无冰为灾，纪之者三。谓当寒不寒，恐为岁害也。独不知藏冰遂能无愆阳、伏阴、悽风、苦雨，乃至无雷震、无霜雹、无夭札疠疾。左氏之失也诬，此或其一也。本朝藏冰之制，伐冰取诸御河及龙王堂、莲花池。岁以冬至后半月，工部委司官一人，募夫伐取明净坚厚者，以方尺有五寸为块。紫禁城内窖五，藏冰二万五千块；景山西门外窖六，藏冰五万四千块；德胜门外窖三，藏冰二万六千七百块，以供各坛、庙祭祀暨内廷之用。德胜门外土窖二，藏冰四万块；正阳门外土窖二，藏冰六万块，以供公廨、官学及各衙门、各监狱官暑汤之用。凡陵寝祭祀，则藏冰于畿辅遵化州、蓟州、易州、丰润县等处。车驾巡幸直省，均由地方有司供用，无常数。惟热河定额二千块，喀喇河屯三百块，巴克什营、两间房、长山谷、桦榆沟、中关、小营、波罗河屯各一百块。又古者虽命夫、命妇至于老疾无不受冰，而藏冰则有品节，大夫非有采地者不得与焉。故《大学》孟献子曰：伐冰之家，不畜牛羊。不知冰既可为夏月消暑之用，先王之立此制，其理安在。今则户户可藏，且鬻于市，消融为水，热病人煮粥、煎茶诚佳。若整块冷食，不免败人脾胃，中寒者切戒。

江河长流水  ***************************
水以动为性，以润下为德，故水无不流。中国地势，西南高，东北下。故天下之水，皆发源于西南，而下注于东北江河。其最大者，江曰南条，河曰北条。江源出蜀之岷山，所汇之水，两川、滇、黔、两湖、两江，如洞庭、彭蠡诸巨浸皆纳焉。至浔阳而分九派，故曰九江。至南徐（今镇江府）而始入海。自源迄委，水程九千三百馀里。河流则来自塞外。《尔雅》曰：河出崑崙虚，色白。所渠并千七百一川，色黄。百里一小曲，千里一曲一直。邢□疏曰：河源出崑崙山下之基，其初纤微，源高激凑，故水色白。造所受渠多，凡一千七百併为一川，沙壤溷淆，故水色黄。《海内西经》曰：帝之下都，崑崙之虚，方八百里，高万仞。河水出东北隅，以行其北，西南又入渤海，又出海外，即西北，而北入禹所导积石山。又《北山经》云：敦梦山，敦梦水出焉，西注泑泽，出乎崑崙东北隅，实为河源。今注云：西北者，盖传写讹也。《汉书·西域传》：河有两源，一出葱岭，一出于阗。于阗在南山下，其河北流，与葱岭河合，东注蒲昌海。蒲昌一名盐泽，去玉门、阳关二百馀里，广紊三百里。其水亭居，冬夏不增减，皆以为潜行地下，南出积石，为中国河。又《山海经》云：不周山，东望泑泽，河水之所潜也。其源浑浑泡泡。郭注云：河出崑崙，潜行地下，至葱岭山、于阗国分流歧出，复合而东注泑泽，又复潜行，南出于积石，而为中国河，泑泽即蒲昌海也。古之谈河源者如此。元朝遣使逆流溯之，西南行，至一处名星宿海，云是河源。然星宿乃彼处众水所汇，其上游必复有源，则是河源远甚，莫可得而稽也。其行于塞外也，自南而北，凡六六大湾。其入中国也，由秦而晋而豫，过齐、鲁，入直隶，去海畦步不即入海，忽而后转，复北流二百馀里，及瀛洲今河间府而始入海。故人以自矜其有者，一遇高人而自丧，如河伯之自旋其面目也。究竟此乃游戏之笔。缘海岸陡绝，地高下之势使然耳。其源虽不可知，而自星宿海至直隶河间，已数万馀里矣。河既源远流长，挟沙而行，其水浑浊，故名黄河。其自积石、龙门下浮中国，在甘、陕、山西之地，束于万山不能旁决。至河南开封，建瓴而下（李青莲诗曰：黄河之水天上来），加以地势平衍，沙不积则顺轨安流，一积则顷刻旁溢。其决而南也，害在颖、毫、徐、宿；决而北也，害在曹、濮、单、郓。不知禹锡元圭而后，历夏、商、周一千馀岁，何以不闻河决？至敬王二十三年始决，自后代代有之，迄元、明、本朝，其决尤数，究在何理？说者曰：齐桓公任管仲，将九河故道尽垦为田，故下游无所泄。此说见《春秋纬宝乾图》，云移河为界，在齐吕填阏八流以自广。郑康成据此亦云：齐桓公塞八河，同为一河。郭注《尔雅》云九河，徒骇在今东平县，太史、马颊、覆釜俱不言所在，胡苏云在东莞县，简、絮、钩盘、鬲津，亦不言所在。邢昺引《汉书·沟洫志》疏之曰：成帝时，河堤都尉许商上书云：古记九河之名，有徒骇、胡苏、鬲津，今在成平、东光、鬲县界中。自鬲津以北至徒骇，其间相去二百馀里。是知九河所在，徒骇最北，鬲津最南。盖徒骇是河之本道，东出分为八支也。许商上言三河，下言三县，则徒骇在成平，胡苏在东光，鬲津在鬲县，其馀不复知也。然九河之次，从北而南既知三河，其馀六者亦可想见。太史、马颊、覆釜（即覆鬴），在东光之北，成平之南。简、絮、钩盘，在东光之南，鬲县之北。以今考之，九河故道皆在直隶河间。河之决，由沙壅，不关下游不泄。河决之所，在开、归、淮、徐等处，去海岱之邦远甚。且也禹之行水也，行其所无事也。苟拂其性而塞之，湍流之下，虽寻丈之渠，且无所施其知巧，况滔天之河，可塞其八而为一乎。观前乎禹者有鲧，筑堤障水，九载而绩用弗成；后乎禹者有梁武帝，欲以邻国为壑，浮山筑堰，而漂没田庐数十万顷，沉溺人民数十万家。是则齐桓公塞河之语，盖经生冒眛之谈，不足信也。曰若然，则八河何为而塞乎。不知高岸有时为谷，深谷有时为陵，此殆有天焉，非人力所能为也。不观今之黄河，日陡而南，旧河皆成陆路，谁塞之乎。惟其南徒，故前明之世，有欲引河与漕合流者。既以漕水千步百折，河流湍激，必不能按辔徐行。有欲引河与淮合流者，又以淮水独流，且有泛溢之患，加之以河，其泛溢也必更甚。今则黄淮已合关，而泛溢依旧。古治河之策有三：曰疏，曰浚，曰塞。疏在下游，分支洒泽（就所决之一处，暂开支河以杀水势，庶便于兴工，非欲坏山东田而寻九河故道也）；浚在河身，筑堤固岸，使水刷沙行也；塞，堙其决口也。治河之人，元总管贾鲁（事见《元史·河渠志》。当时史臣欧阳元，就贾公细询颠末，得其物料工费之全数，与分支、固岸、塞口之全法而备纪之，为前史之所未有）；至明代，贾鲁河已成陆地。其河臣则有徐武功有贞、潘尚书季训。此三人一出，而无河患者或三十馀年，或四、五十年。后之从事于斯者，皆取则焉，儒生伏处而谈经济、礼、乐、兵、农，或可得其要领，此事恐难究其十全也。
我朝河工政务，黄、淮二读为大，运河次之，永定河又次之。及南北诸条附流入海，分流济运者，咸受治焉。其职掌江南河道总督一人，掌黄、淮会流入海，洪泽湖、汕、黄济运，南北运河泄水行漕，及瓜州江工，支河湖港疏浚、堤防之事。所属河库道一人，司出纳河帑。淮徐河道一人，同知、通判、州同、州判、县丞、主簿共十六人分管。天津河道一人，同知、通判、二十四汛州同州判（每汛一人）、县丞、主簿、巡检，共五十四人分管。淮扬河道一人，同知、通判、三十八汛州同州判（每汛三人）、县丞、主簿、巡检、十四闸闸官，共一百六十九人分管。设河标兵二十三营，副将二人，参将二人，游击三人，都司三人，守备二十四人，千总二十七人，把总五十人，兵一万三千七十二人。山东河南河道总督一人，掌黄河南下、汶水分流、运河蓄泄及支河湖港疏浚、堤防之事。所属山东运河道一人，同知、通判、二十八汛州同州判（每汛三人）、县丞、主簿共百一十三人。又分理泉河州同、府经历、县丞、巡检、四十八闸闸官，共四十二人分管。兖沂曹兼管黄河道一人，同知、县丞、主簿、巡检、守备、千总、把总，共二十人分管。河南开归陈道一人，同知、通判、州判、县丞、主簿，共一十六人分管。彰卫怀道一人，同知、通判、县丞、主簿、巡检、典史、守备、千总、把总共三十八人分管。河标兵七营，副将一人，游击二人，都司二人，守备六人，千总十有二人，把总十有九人，兵三千二百五十五人。直隶总督兼河道总督一人，掌彰卫入运归海、永定河入淀、疏浚堤防之事。所属永定河道一人，同知、通判、州判、县丞、主簿、吏目，共十九人分管。通永河道一人，通知、通判、州同、州判、县丞，主簿共十六人分管。天津河道一人，同知、通判、州同、州判、县丞、主簿共十七人分管。天津河道一人，同知、通判、县丞、州判、主簿、巡检共十七人分管。清河道一人，同知、通判、州判、知县、县丞、主簿、巡检、典史，共二十一人分管。大广顺河道一人，同知、知县、县丞、典史、守备、千总、把总共四十九人分管。设督标兵十五营，副将一人，参将一人，游击三人，都司二人，守备五人，千总二十五人，把总四十五人，兵五千八百四十五人。
凡河兵，于绿营旗兵之外，别自为伍，专属河工调遣守汛防险之事。惟江南苇荡，营兵专司樵採，不与杂役。凡伕役，江南、山东、河南设堡夫；山东、江南设闸夫；直隶、山东设浅夫；河南设柳船长夫、桩埽夫；山东设摇夫、泉夫、坝夫、军夫、桥渡夫；直隶设□夫、防夫，各随其地之宜。凡工式，蓄泄以渐曰涵洞；束水曰堤；堤外重堤曰遥堤；堤外筑堤，伸河流绕堤而过曰越堤，亦曰月堤；兀立者曰缕堤；截流曰坝；泄涨者曰滚水坝，曰竹络坝；锐出河流，以分水势者矶咀坝；护堤曰埽，塌有鱼鳞、龙尾、丁头之别；双埽曰障，障有六稜、三稜、排木之异。他如以导大溜则有木龙、柳簰；以济覆舟则有救生桩木。凡经费，各工有修防、俸饷、役食、岁报、图册之费，江南河工有岁增五寸之费，山东有疏浚运河之费，各有常额。凡物材，苇、柳、秫稽论束，荷麻论斤，土论方，砖论块，石料分双、单，桩木别杉、杨，下至米汁、钉铁之属。有额者，岁办如额；无额者，需要之时，如数购备。凡修防，当冲溜须用长桩、大埽，岁加镶筑。费有定额者，曰岁修，或河流迁徒，或三汛届临偶被刷损，随时抢护。工费在五百两以内者，曰抢修。江南淮、运河堤，每岁增高五寸，亦曰岁修。其核费具题岁修。以十月抢修无定期，题销均以次年之四月。凡三汛，以清明节后二十日为桃汛；自桃汛后至立秋前为伏汛；自立秋至霜降为秋汛。届时该管官弁督率兵夫，多办物材，昼夜分防。有警则鸣金为号，附近兵夫协力抢护。凡疏浚，河道面必广、底必深。运土必于堤内，无堤者必去河百丈。运河岁小浚，间岁大浚；黄河无定期，遇沙停淤即浚。其法，或以勺，或以刮板，或以浚船，因地以制其宜。凡浚船以疏渝河道，柳船以运物材，垡船与船与浚船同，石船与柳船同。凡保固，黄河工程限一年，运河限三年，江南、河东、直隶、南运河同北运河限二年，永定诸河险工限一年，其馀平易工程并限三年。均以报竣之日起限，限内冲决，责承修督修官赔修。限外冲决，守汛官弁暨该管文武、沿河州县，皆分别议处。经制详明，超越前代如此。以故百馀年来，河流不无泛溢，而不为民害者，赖先事豫防之早，后事补救之速也。其前代河政，诸史河渠志载之甚详，均可考也。
目河而外流，水之大者，西则有泾、渭，东则有淮、济、汝、泗，南则有汉、沔、睢、漳，北则有桑乾、漕、濮。《内经》以此诸水分配人身十三经络，疑是后人伪造，非古圣人之言也。何则？诸水所经，不过《禹贡》九州腹内一线之地。碛路所回，三万馀里（就沙漠碛石言之如此，陈卧子诗曰：碛路西回三万里，青天遥挂白龙堆。若论北极至漠北穷荒，西极至阔滦海、大秦，犹不止此数）；沧溟所浮，数十馀国（此亦就历朝会典，声教所及，言之如此。朱从训诗云：海外波臣三十国，一时浴日颂唐尧。若论东极、南极远隔重洋之地，亦必不止此数，皆不共此水道。其民将无经络乎？将生于彼国，而效中国水道以为经络乎？抑将变而肖彼国之水道乎？此不待辨而明者也。又医书有东流水，亦尽可勿泥。盖中国地势，西高东下，水无有不下，故百川皆东汇于海。《易》曰：天与水违行。天西转，水东流，故曰违行，言其大概耳。就一处而言，则各有不同。塞外之水皆北流，西藏之水皆西流，姑勿深论。就中国而言，如吾乡饶、广、抚、建之水，皆西会于彭蠡；章、贡、虔、涂诸水，皆北会于彭蠡，又共西北流而入于江（《禹贡》曰：江水东汇，泽为彭蠡。误也。蔡虚斋曰：江西古苗地，禹迹或未亲履其处，故有此误，或然耳）。两粤及闽中之水，无甚大会，皆各自南流，或东流而入于海。浙东之水，皆东北会为太湖。浙西之水，亦东北会为浙江而入于海。益州之水，漾、沱、黑、白，四派分流，故名四川。此数千里之地，其水皆不尽向东流，皆不可为药饵、饮食乎？总之，长流之水合千派而不竭，纳众污而不垢。所以郭云纯《江赋》曰：咨五行之并用，实水德之灵长。随在可以汲取，养生疗疾无所不宜。古方云宜煎下行利导之药，理则然耳，但居近长流者，平时饮食无非此水，用以煎药，何独能速下乎？存其说而已矣。

溪涧急流水  ***************************
江河溪涧者，流水也。江河取其长，溪涧取其速，性顺而善下则同也。但山居者平日长饮此水，临病用之，未必遂有奇效，是亦不可全恃也。《尔雅》：山夹水，涧。陵夹水，□。杜预注《左传》：涧溪，沼沚之毛曰溪，亦涧也。李巡曰：水出于山，人于川为溪，皆急流之名也。

逆流水  ***************************
水无逆流之理，因流势本急，又遇河道转变之所，此岸顺流屈曲而下，则彼岸必逆流回旋而上，其逆者，顺之转也。水大弯长，可逆上一、二十里；水急弯陡，可成漩涡大数亩。《尔雅》曰过辨回川是也。古方用煎中风卒厥，及涌吐之药。然回旋逆上处，即秽污所聚处。汲取此水，非精细人不可用也。除煎药之外，一切饮食概不宜用。《诗·奏风》：溯洄从之，道阻且长；溯游从之，宛在水中央。《尔雅》曰：逆流而上，曰泝徊；顺流而下，曰泝游（泝同溯，又作溯）。孙炎《正义》曰：此顺逆指渡者，非言水之顺逆也。

劳水  ***************************
《伤寒论》名甘澜水。《纲目》曰：用流水置大盆中，以勺高扬千万遍，有沸泡相逐，乃取用之。水味咸而体重，劳之则甘而轻，取其不助肾气而益脾胃也（此解大误，总是取其善行不止，观下二方可见）。其来最古，《灵枢》治卫气常行于阳，不得入于阴，目不得瞑，多年不寐，半夏秫米汤：用千里长流水八升，扬之万遍，半夏五升，秫米一升，炊以苇薪，取汁一升，饮一小杯，以知为度。此欲行卫气，使得入于阴也。《伤寒论》治发汗后，脐下悸，茯苓桂枝甘草汤：茯苓一两，桂枝三钱，甘草二钱半，甘澜水煮服之。此欲假其善行，而去脐下蓄水也。凡病经络阻滞，及内有积水，中满胪胀等人，饮食之中能用此水，亦可以助药力也。

止水  ***************************
大而湖荡，小而陂塘，皆止水也。水性动，止而不行则静，拂其性矣。且四岸秽污，有纳而无出，故凡乡村饮此水者，其人丁必不繁盛，且多中满蛊胀，矧病人用之乎？

井泉水  ***************************
《世本》云：伯益始作井，或云黄帝穿井。《尔雅》云：泉一见一否为瀸（谓有时出，有时不出）。井一有水，一无水为瀱汐（谓夏有冬无）。滥，泉正出，涌出也（《诗》作槛，《大雅》曰：觱沸槛泉。《公羊传》作□泉。杜注云：直泉，涌也，直即正也）。沃泉，县出，下出也（《曹风》：冽彼下泉）。酒泉，穴出，仄出也（大东有冽酒泉）。归异，出同流肥（《邶风》：我思肥泉），瀵，大出尾下（郭注云：尾犹底也）。泉之名不同如此。盖泉者，地之气脉也，其大小视乎气脉之盛衰，优劣视乎气脉之清浊。
医书之用井水，随出初出曰新汲，出瓮未放曰无根（谓未曾放于落地），平旦首汲曰井华。平人、病人饮食药饵，新汲水最佳。盖夏月阳气用事，阴伏于下，井水极冷；冬月阴气用事，阳潜于下，井水微温，此皆地脉阴阳之正理。苦汲之既久，则失其本性，与地面停蓄者何殊？隔宿尤劣。然此皆小者。论其大要，第一直辨味，味甘而淡为优，咸者及作石气、泥气者为劣。次论色、色清如水晶为优；色白如米泔，及虽清而面有红、黄、紫沫者为劣。此数种水，其作石气、泥气及白如米泔者，由地脉实实不佳，必另凿他井得佳泉，乃可汲饮。否则，非居人之地，速宜迁去。伍子胥之治姑苏，白香山之治杭州，胥此为首务，不宜执改邑不改井之说也。至于味咸及水面浮沫之井，人烟稀少处仅无，通都大邑则十丸如此。此由居人稠密，粪秽杂污渍入泥土所致，虽地脉本旺，饮之者人户未尝凋敞。而明明秽物，岂可入口，况病人药饵乎？夫浚泄沟渠，清理街道，亦为民父母所有事，是在官兹土者，加之意焉。矧膏粱藜藿，富贵贫贱各殊，而井汲同受，王明之福，则为民亦以自为也。《纲目》曰：《河图括地象》云：九州殊题，水泉刚柔各异。青州角、征会，其气慓轻，人声急，其泉酸以苦；梁州商、征接，其气刚勇，人声塞，其泉苦以平；衮豫官、征会，其气平静，人声端，其泉甘以苦；雍冀商、羽合，其气驮烈，人声捷，其泉咸以辛。观此，知人赖水土以生，可不择乎？然九州水土固不同，就一处而言，相距咫尺即异，是又不可以执论也。
其新汲冷泉水之入药，《集简方》治中砒石毒，仓猝不能得药，速速多饮冷水，轻者得吐利即解，解后仍宜频饮，重者亦可缓死待救。然毒轻则解，毒重则膨胀而死，其死反速，此不可不知也。又治中乌啄毒（即川乌、草乌），方同上。《济急方》治中蒙汗毒，《经验方》治中煤炭烟毒（不速治，能杀人），均以冷水灌之。《千金方》治马汗或马毛入疮毒（其气入腹亦杀人），冷水浸之。不可浸者，不住手淋洗之。内饮美酒取醉，立瘥。《肘后方》治误服势药，或吐，或衄，或发狂：频饮冷水，以安为度。《保寿方》治疗疽恶疮初起，痛痒或麻木，身发寒热，乃极毒之候：急用针刺破，挤尽恶血，令人口噙冷水吮之，水温吐去，再噙吮，至痛痒皆住即愈。《延寿方》治鼻衄不止：冷水淋洗后项风池、风府，或浸湿布中贴之。《伤寒论》曰：病人慾饮水者，少少与之。不特伤寒，凡一切时行热病、瘟疫诸症，但大热大渴急欲得凉水者，均可用。宜频饮一、二口，不可顿饮过多。
其热而为汤，须极熟，故古名百沸汤，《伤寒论》名麻沸汤。《本草衍义》曰：能助阳气，行经络。《拾遗》治小儿客忤卒死，用瓦器盛热汤，隔衣熨其腹，冷即易，气通立苏。《嘉祐本草》治霍乱转筋，亦以器盛热汤熨之，仍令足踏热器，使足底热透，内服安和脾胃之药即愈。《千金方》治暑月暍死：以热汤徐徐灌之，略举其头，令汤入腹即苏。又治手指肿痛，热汤久浸。《延寿书》治金疮血不止，旧布蘸热汤合之。《纲目》曰：热汤善通经络，加以药力，其效更速。予每治寒湿，用艾煎汤。治风虚，用桑、槐、桃、柳、榆枝，或五加皮煎汤淋洗。按：此法触类变通，其用无尽。如治客忤，可用葱、韭。治转筋，可用五加、木瓜（用药煎汤，只蘸所隔之布，器内熨汤，但取其热，不必用药）。治暍死，可用蒜。治手指肿痛，可用大黄、地丁。治金疮血出，可用荆芥、白芷，不能枚举也。
又《本草拾遗》有生熟汤加盐引吐之法，原治误食毒物，胪胀，欲作霍乱（用冷水、沸汤各半相和，俗名阴阳水）。《纲目》遂谓其能通阴阳，升降清浊，誉之未免过情。盖果系热病，可全饮冷水。无热病而饮阴阳汤，往往有害。考其法始于陈藏器，自唐以前医书、本草并无之，不足信也。

诸水有毒  ***************************
《本草纲目》曰：
沙河中水，饮之令人瘖（声哑也）。
阴地流泉，行人饮之，成瘴疟，损脚力。
两山夹水及流水有声音者，久饮令人成瘿疾。
泽中停水，五、六月有鱼鳖精，饭之令人成瘕病。即无之，久停之水，总不宜入饮食、药饵。说见前止水条。
古井、眢井（井无栏谓之眢井，井栏古名银床。唐人句曰：井梧花落尽，一半在银床），久无人汲者，夏月行人纵渴甚，不可妄饮。有毒甚者，能杀人。《周易》所以云井道不可不革也。
温泉，《本草拾遗》曰：下有硫黄，即令水热，故温泉多作硫黄气。热甚处可燖猪、羊，熟鸡卵，非有疯癞病人，不宜轻入。《渔隐丛书》曰：天下温泉，惟黄山是朱砂泉，春时水色微红，长安骊山是矾石泉，俱不甚作气。有砒信处，亦有温泉，其水大毒。《本草会编》曰：卢山温泉，患疯癞及杨梅疮人，饱食入池，久浴至汗出乃止，旬日自愈。按：温泉天下有处甚多，其下不有硫黄，即有砒石，总皆有毒，浴且不宜轻入，况可入饮食、药饵乎？独骊山者可浴。白香山《长恨歌》曰：春寒赐浴华清池，温泉水滑洗凝脂。此乃地脉之奇也，他处慎之。
花瓶中水，饮之杀人，蜡梅尤甚。
炊汤（甑下水），洗面令人无颜色，洗体成癣，洗脚疼痛生疮。贫家以惜薪故，每用泡茶，病人切不宜饮也。
水经宿面上成五色者，有毒，不可入宿食，不可濯手足，与饮汤同。
春夏大雨，山水暴涨，有毒。山居别无他水可汲者，宜捣蒜或白矾末少许，投水缸中。已受其毒，梅叶煎汤解之。无梅叶，矾、蒜俱可。《本草会编》曰：昔在浔阳，忽一日城中马死数百。询之，云数日前，大雨洗出山中蛇虫之毒，马饮其水故也。
秋冬水涸，湖荡沟渠停蓄之水，虽无甚毒，极能作胀伤脾。泽居必须饮此水者，亦宜常捣矾、蒜投之。然住居此地，若无高阜可以凿井，常饮此水，其人丁总不繁盛，非乐土也。陆羽《茶经》，尚知辨天下性之美恶，况病人饮食、药饵，反不知辨，届不戾哉。（以上并见《本草纲目》）。

诸水治病  ***************************
地浆　亦曰土浆。此物最古，《名医别录》即有之。陶隐居曰：掘黄土地作坎，深三尺（一、二尺亦可），以新汲水沃入搅浊，少顷取清用之（病轻取清，重者连泥浊饮，力更大），能解一切卒急不可名状之恶毒。盖凡物遇土则化，香者不香，臭者不臭，坤德之所以能受也。若罗天益《卫生宝鉴》云：地属阴，于墙阴掘坎作地浆，乃阴中之阴，能泻阳中之阳。语乃大谬。作此须稍远居人，高阜洁净黄土地，常受风日雨露之所则佳。树下、墙阴、屋内，皆不可作。第一善解枫菌、土菌等毒，闭口椒毒，口吐白沫，身冷欲死（出《金匮要略》）；热毒烦渴（出《圣惠方》。天行热病及瘟疫尤佳）；乾霍乱病（即搅肠痧），胀痛不得吐泻，救迟则死，饮地浆三、五盏，以鸡羽探喉中，得吐即生。大忌米汤。尤忌姜汤，但一滴入口，则万不能救（出《千金方》）。误服或过服热药，烦躁瞀乱（出《肘后方》），中野芋毒、黄□鱼毒（《集简方》），并饮地浆则解。
酸浆《本草蒙筌》曰：炊粟米半熟，投冷水中，浸三、五日，待面生白花，味酢用之，古方凡用浆水者即此。性能调中，消宿食，解烦渴，止呕吐，并温服一盏。浸至臭败者不可用。城居挤粉店中，日日有之。乡居卒急不能得，勿用收豆腐之酸浆。此乃豆汁，非米汁也。然米浆亦不宜妄服。《衍义》曰：孕妇服，令儿骨瘦。饮多能绝产，醉后饮之失音。
齑水　《纲目》曰：此即作黄齑菜中酸水也，温饮能涌吐痰饮宿食，不可过多。
磨刀水　《纲目》曰：利小便，消热肿。《集简方》云：肛肿痛欲作痔疮，急取屠刀磨水，内服外洗，数日即效。《扁鹊方》云：盘肠生产，肠干不上，取磨刀水温润之。内服好磁石末。《救急方》云：蛇咬毒攻入腹，取刀于水中相磨，饮其汁活人。《心统》曰：耳中卒痛，取刀于粗石上磨汁，滴入即愈。
甑气水　《集简方》云：小儿唇面生疮，烂成臼孔，取蒸糯米甑篷滴下气水，日扫数次，数日即愈。无糯米，籼米、粟米俱可，但更须多上。
市门溺坑水　俗名沟尿。《本草拾遗》曰：能治消渴，饮一小盏，三、四度瘥。按：此物能解大毒，但须不近豆腐、酒店，又无燖猪血水者。又必晴日乃佳，雨后者无用。凡时行瘟疫，头项作肿，或生疙瘩，大热烦渴，吐血，便血，哮喘等症，取数升，烧铁一块令赤，投中淬之，少顷水清，饮数次可以起死。猪、牛瘟病，缚置坑中，捺其头于水内，使不得息，水自然入腹，一、二次便瘥。
缫丝汤　《纲目》曰：止消渴。
沤麻水　《别录》曰：止消渴。
浸蓝水　解毒退热，与蓝淀同，见后。

火  ***************************
《纲目》曰：水、火皆所以养民也。太古燧人氏钻木取火，教民熟食，使无腹疾。《周官》司烜氏以燧取明火于日鉴，取明水于月，以供祭祀。司爟氏掌火之政令，四时变国火以救民疾。春取榆、柳之火，夏取杏、枣之火，季夏取桑、柘，秋取槐、檩、冬取柞、楢之火。季春龙见于辰而出火，于时为暑。季秋龙伏于戍而纳火，于时为寒。后世寒食禁火，乃季春改火遗意，观唐时清明日，肠百寮新火，新字可见矣。俗作介推以是日焚死，故禁火，岂不谬哉。按：先王之世，火政如此，似乎近迂。且所云顺天道，而百工之作息皆因之，以免水旱灾□之流行，其理尤不可信。今惟戛石取火，或以玻璃照日取火，得火之由，只此二法。火几元日不新，于养生疗疾未见其害也。《纲目》论火乃远扯君火、相火，及周濂溪圣人定之以中正仁义而主静，朱紫阳人心、道心诸说，一派空谈，全无实际。医家不宜有此。盖火之忧劣，视乎薪炭，故桑树可以烹老龟，轩辕墓上千年华表可以照孤魅。次视乎文武久暂之候，故丹经有温养之义，内典有烈焰烧空之喻，而养生疗疾于此外，又奚足辩乎。

桑火  ***************************
诸木作薪，惟桑火最烈。故凡牛、羊、鸡、鸭老者，煮之不烂，得此即糜。熬鹿肉、虎骨等胶，得此比他薪较损，而得胶且多。宜煎一切补药，如地黄、二冬、牛膝之类，汁本难出，且补药宜熟也。况桑性能除风寒温痹诸病，此数种病人，不拘饮食、药饵，概宜用之。

竹火  ***************************
此火亦烈，但逊于桑耳，宜煎补药。

松火  ***************************
凡木供爨，此为最多。火性在紧缓间。又香窜之木，火亦窜，惟此与柏不窜，故可用。

诸杂木  ***************************
诸木火虽不能如桑火之烈，然桑薪不能常得，不拘何木，加而用之，火候既足，亦有同功也。

樟本火  ***************************
此薪中之最劣者。作饧作腐，草柴中但夹樟木叶数片，则满锅皆成清水。且釜中未沸，近底处先焦。故炼为樟脑，能于水中发火。若烹饪诸物，能令滋味全失，且带樟木气。病人切宜避之，为害不小也。杉木火较樟木之害稍杀，病人亦不宜用。

芦火  ***************************
其性柔缓，烹饪用之不助热，煎药不耗药力。故《灵枢》半夏秫米汤方后，曰烹以苇薪。获火同。

诸杂草火  ***************************
但香窜者，即不宜供病人之用。其馀性皆柔缓，可随便用。

萧艾蓠蓼诸火  ***************************
凡草木气香窜者，作薪火亦窜。观所烹蔬菜、鱼肉失味，茶无香，可见矣。不堪为病人饮食、药饵之用。

诸稻粱黍麦等穰火  ***************************
一名秆，俗呼禾秆、粟秆、麦秆。易烬多灰，火性极其柔缓，烹饪难熟，煎药岂能出汁。但火性既柔，则不耗药力，加而用之可也。

诸菽穰火  ***************************
一名其。陈思王诗：煮豆燃豆萁。火性紧而烈，又且难烬灰少。作饮食易糜，煎药出汁，又不助热，与木中桑火同佳品也。不拘黄、黑大豆，赤、白小豆，豌豆、豇豆同，落花生穰亦同。

诸麻穰火  ***************************
其火性虽平，不助热，苦其易烬。脂麻穰稍可，火麻尤易烬。病人饮食加而用之。

糠火  ***************************
砻糠供爨，有二用：一用风箱曳，搧焰甚烈，而火性不热，病人饮食、药饵俱不忌；一不用风箱，不能作焰，仅能煨养诸般食物，易糜而有味，但性较热，不宜煎滋阴补血之药。凡麦芒、秕豆、秕粟等，俱可燃，性亦彷彿。

白炭火  ***************************
用杂木煨糠火中，不使其燃，俟烟尽，闭窑灭火，其炭坚结，故俗呼硬炭。外有白粉者良，故名白炭。无白粉者多爆，其火甚烈，能使肉食易糜，药易出汁。但极热，平素饮食习用薪火者，骤遇炭火所烹，令人口糜舌烂，或咽痛，或鼻衄。凡肺热咳嗽，及天行热病人，切宜远之也。冬月烤火亦然。研末蜜丸含咽，治卒然咽喉闭塞。无白炭，烰炭亦可（《千金方》）。烧红，急研为末，陈香油调搽（愈陈愈佳），治汤火伤灼（《济急方》）。一种独木所烧，名鸡骨炭，能治跌扑伤损，见果类砂糖下。

杂木烰炭火  ***************************
较白炭稍不热，病人治食、煎药皆无所忌。栎炭尤佳。泡汤饮，或研末蜜丸含咽，治卒然失音。杉木炭最验，但勿用曾经水淬者，及竹炭皆不验。前咽喉闭塞方，无白炭，可代以烰炭。此则必用烰炭，不可代以白炭（《得效方》）。

煤炭火  ***************************
《纲目》曰：一名石炭，一名乌金石，即《拾遗记》之焦石。古人用以书字，故又名石墨。南北产处甚多。代薪炊爨，锻链铁石，大为民利。曹叔雅《异物志》云：豫章有石，黄色而理疏。张华谓之然石，以水灌之则热，可以烹鼎，冷则再灌。高安亦有之。按：高安、豫章，与吾饶接壤，不闻有水沃之然石，或古有今无乎（石灰初出窑时，坚硬仍如石体，扣之亦作石声，按之不热，遇水则烟焰陡发。榜人装载稍不检点，可以焚舟。张公、曹公得毋为人所愚，所云然石即此乎？高安、豫章多有灰窑）。有煤之山，必有乱石成行，高出土面。风雨之夕，火光炳耀，倏明倏灭者即是。其在土中，浅深不一，必作坎如井，少则二、三丈，多或十馀丈。得炭则为隧横人凿取，用修绠辘轳出之。有三种：一种色黑而黯者为红火炭，其焰色红，烟多易烬；一种深黑，光明如瑿者，为缘火炭，其焰色绿，烟少难烬；一种焰绿而更难烬者，名铁炭，惟供煅铁之用，炊爨者以价昂不能用也。三种炭火皆作硫黄气，性烈有毒，红火者尤烈。中其烟毒，能令人昏瞀，速以冷水灌之，移向风吹则解（一切烟毒皆宜解以冷水）。乍食煤火所烹之物，其害甚于白炭，病人概宜避之，煎药则断断不可。研末，同滑石末水调，或人尿调，可敷金疮血出不止（《医学集成》）。


卷一（下）  ——————————————————————————————————————————————————————————————————————————————————————————

油  ***************************
凡草木、豆果、蔬菜之实不能酿酒者，均可榨油，故油之类不一，而烹饪必资之，性之美恶可弗究乎。

脂麻油  ***************************
人馔能解饮食之毒。但性滑，蔬菜中过多则败脾。病人大便不解者，酌而用之。《别录》曰：主天行热闭，服一合，取利为度。《胎产须知》曰：漏胎难产，浆水先下，其胎乾涩不行，麻油半两，蜜一两，入汤煎数沸，顿服。《食疗本草》曰：通大肠热闭，治蛔攻心痛，麻油一合，鸡子两枚，芒硝一两，搅服。又总解百毒，香油灌之。又治盘肠生产，其肠不收，用油烧温，盆盛，令坐其中，食顷以灯草添鼻作嚏，立上。陈者外用作薄贴（膏药），愈陈愈妙，至一、二十年即是仙丹。能消肿解毒，散血生肌。但过陈者不宜耳（约二年为率，二年以外者，切勿入病人之撰）。

豆油  ***************************
熬熟入食料，比他油较美，而滑肠助热则同。凡草木之实，可榨油又可作酒者惟此，余皆各得其一也。

茶油  ***************************
此虽名茶，实非茗也。有二种：一种树高二三丈，生子反少；一种仅寻丈，生子反多。均可榨油。吾乡虔，吉、南、赣及湖南诸郡甚多，为利于民甚巨，肥腻不亚豆油，性亦热而滑。

芸薹油  ***************************
即菜子油，为诸油中第一劣物，能败阳发病，损精神又损腰脚，生寸白虫（见《食物本草》）。又能使女人不孕（见《纲目》。凡生产不顺，欲断产者，及师尼寡妇虑受私胎者，诸古方皆用油菜子，则不孕之说，岂虚语哉）。吾乡反贵之，呼真香油，而以搀和脂麻者为假香油（香油载在医书、本草，不知几千百见，皆谓脂麻油，无道及荟蔓者。市侩不知，以此为价之低昂，无足深责，医人岂皆无目，何竟愦愦也），认贼作子，认子作贼，可发轩渠。独其外用消肿解毒，与脂麻油同，亦愈陈愈妙，过陈者尤不可食。

乌桕油  ***************************
乌桕壳内之仁，其油之滑泄热毒，与桐油等。而壳外白皮另取入榨，名皮油，白腻如蜡，云可食，味肥美。然大热大毒则同，病人切戒。又此油亦可敷肿毒，亦愈陈愈妙。且能杀虫，凡头疮疥癞之有虫者（有虫则痒），敷之其功乃在脂麻、芸薹二油之上。

吉贝油  ***************************
即木棉子油。木棉花，本出缅甸、车师、八百媳妇等国，治末始入中土。原名古贝，番语也，后讹为吉贝。衣被天下之功固大，作油充食似非所长。而食之者云初食则泄，久食则不泄，性能暖肾，未知果否。大抵较乌桕稍不毒，而大热则断断如也。然患疮毒人，但行木棉地畔，触其气则肿痛倍加，是未尝不毒也。凡有病人，切不宜食。缅甸及交、广、滇、黔等处，地无霜雪，木棉有成大树者，名古贝。他处一岁一种者仅草本，名古终。盖一类二种也。
按：病人食料，脂麻油为上，茶油、豆油次之。若内伤诸病可以不戒肉食者，莫如猪油为妙。其乌桕、吉贝、芸薹等油，切宜严戒。虽然，凡油无不热，亦无不滑，忌者固忌，宜者亦勿过多。滑则败脾，热则助火，而肥酞入胃，足令诸药无功，病者毋过贪适口也。（油即火也。《博物志》曰：积油满千石，则自焚。古衡数小，得今三分之一也。今满三百石则焚，七十年中三见其事矣。而《别录》乃云：满百石则自焚。夫百石肆中常有之积，未见其焚。即以累黍成斤法算之，四钧为一石，百石当一万二千斤，所差亦不远。而齐、梁间衡数与今相较，仅得今秤四千余斤。然则此焚者，或天时、地气有不同乎？总之，积多且久必焚，观油纸置箱箧，遇湿热蒸之，则火自内发，可知油即火也）

盐  ***************************
《纲目》曰：一名鹾，天生曰卤，人生曰盐。《说文》：东方谓之斥《禹贡》曰：海滨广斥），西方谓之卤，河东谓之咸。咸字有二音二义：一音咸，盐味也；此音减，盐土也，咸地也。后人或作硷、作鹻，又或作[酉兼]、醶。醶字从酉，西方金也。《易》传曰：兑为泽，其于地也为刚卤。黄帝之臣夙沙氏始煮海为盐。管子亦曰；煮海为盐，其利通于天下。然盐不尽出于海，夙沙氏就其多者言，管子就齐国言也。市语隐其名曰海沙，不知古方士久已呼之。《周礼》：盐人掌盐之政令，祭祀共苦盐、散盐，宾客共形盐、散盐，王之膳羞共饴盐。苦盐名颗盐，出于池，皆成颗粒，未经炼治，其味咸苦。散盐名末盐，出于海及井，皆散末。形盐名丘盐，刻作虎形，或曰积卤自结，不烦丘刻。饴盐味咸而甘，或曰以饴煎治，非也。
盐品甚多：海盐取海水煎炼而成，今辽、蓟、山东、两淮、浙、闽、广南所出是也；井盐取井水煎炼而成，今四川、云、贵所出是也；池盐出河东、安邑、解州，疏卤地为畦，引池水注入，候南风大起，一夜结成，谓之盐风，海丰、深州亦或引海水入池晒成；幷州、河北皆硷盐也，刮取硷土煎炼而成；阶成、凤州皆崖盐也，生于土崖，状如白矾。此五种，皆食盐也（海盐、井盐、池盐、硷盐、崖盐，共五种）。上供国课，下济民用。海盐、井盐、硷盐出于人（煎治也，煎盐必以皂荚。盐成就焉，筹策数之。故司盐政、督厂灶之官，谓之治盐荚，或曰算盐荚），池盐、崖盐出于天（自然而成，不须煎炼）。又有戎盐生于土，伞子盐生于井，石盐生于石，木盐生于树，蓬盐生于草，造化之妙，诚难殚知也。
本朝盐政，凡沿海及有池井之地，听民辟地为场，置灶开畦为盐而售之商，或官出帑收盐授之商，而行之以盐课。大使掌其场地、交易、权衡之政令，运同、运判分司其地而纠察之。
长芦都转运盐使司所属分司，天津运同治场八，沧州运判治场二。兼辖山东都转运盐使司，所属分司滨乐运同、胶莱运判，各治场五。每场设大使（下同）。盐行直隶及河南开封、彰德、卫辉、陈州、怀庆，南阳府属之舞阳，许州属之临颖，共九十六万六千零四十六引，课入六十万零三百九十四两。山东盐行本省，及河南归德，江南宿州，徐州府属之铜、丰、沛、砀，正引五十五万，票引一十七万一千七百四十，课入二十四万五千六百八十八两。
两淮都转运盐使司所属分司，泰州运判治场十有二，通州运判治场十，淮安运判治场三。盐行江南之江宁、安庆、凤阳、庐州、池州、太平、宁国、颖州、淮安、扬州各府，六安、滁、和、泗、通、海各州，徐州属之邳、宿州、睢宁三州、县，江西之南昌、饶州、九江、南康、建昌、抚州、临江、吉安、瑞州、袁州，河南之汝宁府、光州，及湖南、湖北共一百六十八万五千四百九十二引，课入二百一十七万九千二百六十四两。
河东都转运盐使司中分司运同，治山西解州安邑，盐池一，设场三；陕西、甘肃定边大池一，设盐池大使，统隶于河东盐政；其灵州小池一，设盐池大使，别隶于陕甘总督兼甘肃巡抚。盐行河南之南阳，河南府陕、汝二州，许州属之襄城，陕西之西安、凤翔、同州府，邠、乾、商、兴安州，共四十二万六千九百四十七引，课入四十二万九千三百八十二两。陕甘盐行汉中、延安、鄜、绥德各府、州，共三万九千四百引，课入八千九百八十两；行兰州、巩昌、平凉、庆阳、宁夏、泰、阶各府、州，灵州、洮州各卫，共七万二千六百八十八引，课入二万零四百一十六两。
两浙盐驿道所属分司宁绍运副，治场二十，嘉松运判治场十有一，盐行本省及江南之苏州、松江、常州、镇江、徽州、太仓、广德，江西之广信等府、州，共正引七十万零四千六百九十八，票引十万零六百九十八，课入七十三万七千七百零五两。
福建盐法道所属盐场十有三，在内地者十有一，均不设盐课大使，其八场委简发试用官，三场委知县或首领佐贰官，令其场务。在台湾者二，以知府兼理之，统隶于闽浙总督。盐行本省，共九十四万六千四百八十五引，课入三十九万七千三百四十二两。
广东都转运盐使司所属分司惠、潮、汀、赣运同，治场十有三，盐行本省及江西之南安、赣州，福建之汀州，湖南之桂阳、彬各府、州，贵州之古州，共五十三万八千五百二十二引，课入四十六万八千七百八十七两；行广西共六万五千六百一十引，课入十二万三千七百八十二两。
四川驿盐道所属盐井七千七百有三井，大使十有二。盐行本省，及湖北之施南府，宜昌府属之鹤峰、长乐二县，云南之东州、昭通二府，曲靖府属之南宁、霑益、平彝三县，共一十一万五千一百八十五引，课入八万九千五百三十六两。
云南驿盐道所属盐课提举司三，分辖盐井十有六井，大使十有一。盐行本省，以道远不颁引，按井给票，课入二十六万一千六百四十三两。
贵州各府，近湖广者食淮盐，近四川者食川盐，不通商，不颁引，小民就近负贩而输税于官，布政司、盐驿道兼理之。课入七千六百一十五两各有奇。
盐课以乾隆十八年奏销册所定，天下直省总共行销六百三十八万四千二百三十一引，课入五百五十六万零五百四十两有奇以上。本朝盐政大略，其分行分征各细数，限于幅隘不能悉载。若夫历朝盐法，诸史食货志具存，留心有用之学者可以详考也。
按：盐生于海，生于池，生于崖、井，总不外《洪范》润下作咸之理。而草、木、土、石本备五味，草、木、土、石之酸、甘、辛、苦既所习见，而又何异乎咸？独是五味分配五行，其入食品也，酸、甘、辛、苦可有可无，咸则日用所不可缺。酸、甘、辛、苦各自成味，咸则能滋五味。酸、甘、辛、苦暂食则佳，多食则厌，久食则病，病而不辍其食则夭；咸则终身食之不厌不病，虽百穀为养生之本，非咸不能果腹。《别录》所以云坚肌骨，《拾遗》所以云令人壮健也。陶隐居乃云：西北人食不耐咸，故多寿少病；东南人喜咸，故少寿多病。悖理之言，至于此极。《素问·异法方宜论》亦只云东南人黑色疏理，病多痈疡，未尝言少寿也。而西方、北方亦必云病生于内，或藏寒生满病，未尝言不病而多寿也（全文已载卷首，可查阅）。使果北人必嗜淡，南人必嗜咸，何一母所生，其食性即不同？使果北人必寿，南人必夭，何一爨所供，其修短即悬绝？况欲以南北畛域齐亿兆人之嗜好，且齐其命数，不亦慎乎？试观力作之人多喜食咸，彼非咸则不能力作，肾之所以为作强之官也（咸走骨，咸补骨）。令人壮健之说，亦不信哉。又牛马食盐则肥健（业弦高之业者，遇羸瘦老牛，每日饲之以盐。旬月之间，牛必肥健，得价倍之。是盐乃补肾上药，延寿金丹也），橐驼嗜盐故多力。畜艾豭者，每饲必以盐，故一日数交而不疲，皆咸补肾之力也。人与诸物，灵蠢之性虽殊，血肉之躯则一，取彼证此，理岂难明。（我尝叹世间膏粱纨绔之子，见力作之人多喜食咸，彼则以食淡为高雅，食咸为村俗。视其形状丑弱尪羸，几于临风欲倒，而又多置妾媵，广田自荒；或且狎比娈童，狭邪渔色，必致精寒肾痿，不得不服补药、买春方。乌知有此绝妙春方而不能用，乃乞灵于鸦片、硫黄，以速其死，诚可悲而复可笑也）。杏云老人治病五十年矣，除血症、水肿、消渴、喘嗽而外，从未一申食咸之禁（过咸则劫血，又生水，又伤肺，故此数种病，食物宜比平人略淡）。盖他物恐其过食，此则万不能过也。彼嗜咸者遇咸物，正其本色，且太咸亦不能食。嗜淡者遇咸物，自不肯入口，安俟医人之琐琐哉。
《纲目》曰：盐之主病极多，补肾药用之者，咸走肾也；补心药用炒盐者，盐炒则苦，苦为火味，故入心也；积聚、结核用之者，咸软坚也；诸痈疽、眼目、血病用之者，咸走血也；诸风热用之者，咸消风散热也；大小便病用之者，咸润下也；诸齿病、骨病用之者，咸补肾，肾主骨也；发吐亦用炒盐者，苦以泄之也。唐柳子厚纂救死三方，一治搅肠痧即乾霍乱，腹中急痛，爪甲青色，上不得吐，下不得泻，四肢厥冷，魄汗淋漓，顷刻杀人。用盐一大匙，炒令通赤，研碎入童小便一大盏，冷服（无童便，大人尿亦可。但略带黄赤色者，即是有病之人，不可用），少顷得吐下即愈，不吐以鸡羽入喉探之。此症切忌米汁，尤忌姜汤。曾儿子之者，必死无救，切勿误治招谤。《救急方》治霍乱转筋欲死，或气已绝但腹有暖气者，以盐填脐中，炙盐上七壮，即苏。《子母秘录》治小儿脐风撮口。《药性本草》治小儿卒然不尿，顷刻杀人，方并同上。《儒门事亲》治病笑不休，形若疯狂：炒盐用流水煎沸啜之，探吐即愈。《外治》方治体如虫行：盐一斗，水一石，煎汤频浴之（此数大多，每浴一次，约水二斗、盐半斤是矣）。《经验方》治蚯蚓咬毒，眉发俱脱，形如大风，方同上。《奇疾方》治蝨出怪病，临卧遍身出蝨数升，每夕渐多，血肉俱坏，痛痒不可言状，昼夜号哭，舌尖出血，身齿俱黑，唇动鼻开，但饮盐醋汤十馀日即安。《肘后方》治肾风耳鸣，又治耳卒痛：盐五升蒸热，布包枕之，冷即易。《东阳方》治目中多泪。《直指方》治目翳初起，研生盐点之。《急救方》治牙龈宣露，食盐频搽，温水嗽之。《肘后方》治手足心毒，盐末、花椒末醋和敷。《外科精义》治溃痈作痒：以盐水抹其四围，或煮猪肉汁入少盐频洗。《千金方》治喉中生肉，渐碍饮食；《圣惠方》治帝锺垂长（俗名小舌），并用绵裹箸头蘸药频点。《易简方》治喉痹、乳蛾：盐煅赤，研，箸头点。《小品方》治面生酒齄：炒盐频擦如出血水，将盐按止。又治妇人阴户痒极难忍：生盐频搽。腹痛如绞，呕吐不休：炒盐包裹，隔衣熨之（凡寒气作痛，不拘炒饭、炒米、炒麦麸、炒葱，俱可解，借其暖气以散寒也。惟血凝气滞之痛，非炒盐，炒韭菜不验）。又《千金方》治蜂虿恶蝇叮螫，并用冷水沃洗，嚼盐涂之。《徐伯玉方》治毒蛇伤螫，方同上。但涂后宜灸三壮，灸后仍频涂之。《千金翼》治一切癣疮，食盐频擦之。

硷  ***************************
此非煎盐之硷，乃用炭灰及杂薪灰淋出。性能涌吐，去顽痰宿食。外用蚀疮疡，久烂死肌恶肉，点疣痣。饮食中用稍多，亦令人吐。其性甚烈，内外俱不宜轻用。石灰及煅灶中灰尤烈。

茶  ***************************
《纲目》曰：《尔雅》云檟、苦茶。郭注云即茶也。蜀人谓之苦茶，又名荈。陆羽曰：其名有五，一茶、二檟、三蔎、四名、五荈《丹铅录》云：茶即苦茶字，音涂。《诗》曰：「谁谓茶苦，其甘如荠」是也。颜师古云：茶陵（地名），汉时始转涂音为宅加切。是则茶即茶也。或言六经无茶字，未深考耳（观杨氏、颜氏二家之说，则六经有茶字。但考《尔雅》茶字凡两见，其「释草」云：茶，苦菜。郭注引《诗》谁谓茶苦释之。「释木」云；檟，苦茶。郭注云：叶可煮作羹饮，早採为茶，晚採为茗。是明明二物。恐苦茶之茶，可读宅加切；苦菜之茶，仍当作涂音。杨氏引《诗》之言，未免失考）。清明前採为上，穀雨前次之，此后皆老茗耳（此亦视乎南北地气，但卖者必曰雨前细茶。若清明前，叶尚未萌，未必可採）。採、蒸、揉、焙俱有法，详见《茶谱》。茶之税，始于唐德宗，盛于宋元，至我朝（时珍自谓明朝）乃与西番互市易马，遂为朝廷赋税之助，其利溥哉！
我《大清会典》所载茶课：凡山乡宜茶之地，土人莳茶为业者无征；惟商贾转运而售之民者，征其商曰茶课。榷茶之法，由户部颁引，州县官暨茶马司（甘肃五司以道府同知兼之）批验茶引所（江苏设大使一人），受而布之商。商採茶于山，及经过关津，居积待售于各府、州、县，运行于边界。土司皆凭引以为信，无引冒行者为私茶，私茶之禁与私盐同。茶引之颁于各省者，江苏、安徽、江西、浙江、湖南、湖北、陕西、甘肃、四川、云南、贵州，岁行三十六万四千九百四十有九引。已行之引，由所司照验截角，更颁新引。茶课之专入奏销者，陕、甘岁征银六千二百六十六两有奇，茶一十三万六千四百八十篦（十斤为篦）。四川岁征银五万九千七十两有奇。商有通负者，经理之官论。若江苏、安徽、浙江所属茶课，由经过关津验引征收，归入关税。江西、湖北、湖南暨贵州仁怀一县，归入杂税。云南归入田赋。其他直省不产茶，及虽产茶不颁引者，皆听民贩运，赋归关市，不列茶课。陕、甘茶商受引于本省，市茶于湖南，回经河南，由陕州照验出关，均不征课，惟行于陕、甘有征。其所赋篦茶，初制于关外互市以易番马，后停易马之令，所赋篦茶贮库发售。四川茶引行于外州、县者为内引，行于沿边者为边引，行于土司者为土引。其赋入不同，各酌土俗之宜，以定征输之等，此本朝茶课大略。
按凡饮，古人惟曰羹，不专用茶（羹者，诸饮之通称，不拘肉、菜、谷、果汁，皆可为之）。至唐始尚，卢金遂有《七碗》之诗。此后其品渐众。《纲目》曰：茶有雅州之蒙顶、石花、露芽、穀芽，建宁之北苑、龙团、凤团、东川之神泉、兽目，陕州之碧涧、明月，夔州之真香，邛州之火井、思安，黔阳之都濡，嘉州之峨嵋，沪州之纳溪，玉垒之沙坪，荆州之仙人掌，湖南之白露，长沙之铁色，蕲州之团面，寿州之黄芽，六安之英山、霍山，武昌之樊山，岳州之巴陵，辰州之淑浦，衡州之紫笋，福州之生芽，洪州之白露，又井之白毛，卢山之云雾，常州之阳羡，池州之九华，丫山之阳坡，袁州之界桥，睦州之鸠坑，宣州之阳坑，金华之举岩，会稽之日铸，皆产茶有名者。其他尚多，而猥杂更甚。盖茶产处既多，其所谓有名者，缘货者巧立名色。品茶之书，如陆羽之《茶经》、丁谓之《北苑茶录》、毛文锡之《茶谱》、蔡宗颜之《茶对》，大率皆如《笋谱》《菌谱》，为清客所矜夸而已耳。
其性但能去油腻，清头目，同川芎、葱白止头痛，浓煎吐风痰而已，他无所长，而其害则在刮削脏腑，消人腹内脂膏。嗜茶之人，营卫既伤，必面无血色，枯瘦痿黄。积伤既久，暗损寿元。有茶癖者，曾不悟也。试观餚馔中，无论猪、羊、牛肉，任十分膘肥，遇茶则油腻全无，滋味尽失。几案油腻用茶洗之，则油去如新。人乃血肉之躯，全赖脂膏充足，可胜此消伐乎？惟其如此，故西北塞外之民，日食牛羊、饮乳酪，非茶不能去肥壅而得其平。明之所以开互市、增国赋者，职是故也。中国食稻梁、饮酒醴，何取乎其消也。（观食肉饮乳宜茶之消，则平素食厚味，肥白娇嫩之人，亦必宜之。盖此等人脏气多壅，故多中风、痰厥之病，饮以浓茶，乃以偏救其偏之法，不可不知）每见嗜茶成癖者，必好食茶叶，甚至刻不可离（男子犹少，妇人极多），其人身必多病，所不待言。且必失财败事，久而不愈必死。若晦运将终，亦必不食茶叶，乃得身家安泰。然则茶也者，灾星厄难之媒也。文人之笔，如卢同《七碗》「两腋生风」，以为戏谈则可耳，肯为之夸色、夸香、夸味，作谱作经乎。苏颂《图经本草》乃至引毛文锡《茶谱》，谓蒙山中岭茶，得四两可以成仙，直到无稽吃语。其入药，自古本草皆不收，至苏恭《唐本草》、陈藏器《本草拾遗》始载。又有《神农食经》亦载之，此乃后人伪造，非上古之文也。盖载籍所传，自《郭注尔雅》以前，总无茶字，安得神农时即有之乎。（李笠翁《偶寄》曰：六经无茶字，《史记》、前后《汉书》亦无之。始见于陈寿《三国志·吴志·韦曜传》，曰：韦曜性不饮，每宴会，孙皓命以荈代酒。荈即茶也）自唐以后，医方用之者，皆只前所列去油垢、清头目、吐风痰而已。至宋·陈承《本草别说》云同醋煎治泄利，已无理不可信。杨士瀛《医说》又巧立姜茶治痢方，谓姜助阳、茶助阴，一寒一热调平阴阳，昔苏东坡用治文潞公有效。夫苏、文二公诚名士，诚贵人，而服药治病不论资格，苟药饵不当，恐二竖无知，非势力所能压也。医书论列诸方，多有某帝王、某卿相试验之说，竟是游方术士虚张声势，哄骗乡愚之法，可鄙可笑。且潞公偶然患病，偶然服药，正史既所不书，稗官野乘又复无有，数百年后之医何自而知？而士瀛言之，《纲目》信之，尤为不值一笑。即使果有，其所患必是寒痢，治之而愈者，得力于姜也。设为热痢，而欲借茶之寒（茶何曾寒），制姜之热，岂非梦梦？而今之愚俗，虽目不识丁，无不知姜茶治痢方者。遣至百用百误，而犹圭臬奉之，不可解也。且茶能令人不睡，此亦耗人精血，有消无息之验也。李廷飞《延寿书》曰饮茶宜少，不饮尤佳，空腹最忌，此见理之言。但茶不知始自何人，欲使举世不饮，实难劝喻。惟饮宜少宜清，忌多忌浓，或以他草本之可煎饮者代之，尤妙。（平时有平时之代法，遇一病有一病之代法。此非创论，《尔雅》注暨各本草甚多）若天渴症及诸热症发渴者，多饮此物，病更难愈，尤不可不代也。独茶子能治天白蚁，其症头中鸣响如虫蛀物声，蛀穿唇鼻则死。以茶子研末，频吹入鼻中。又俗传茶能解药，夫药有千百性，但补药忌茶之消，其他岂此一物所能尽解？然此或古医制病人少饮之法，其意甚佳，不必辩也。又俗尚陈茶，仅隔年或二年止矣，乃竟有陈至五、七年，一、二十年者，能令人立时失音或暴死。盖凡物过陈者皆有毒，愚俗何足以知之也。

代茶诸品（以下*至*橘饼汁）  ***************************
代茶诸品（以下*至*橘饼汁）

金银花叶  ***************************
《纲目》曰：诸藤右转，此独左旋，故名左缠藤。凌冬不调，故名忍冬藤。又名鹭鸶藤。其花初开色白，一、二日变黄，前后相续则黄白相间，故名金银花。处处皆有，蔓延篱落间。初夏开花，其气芳馥，连叶收採，曝乾备用，花叶与蔓功用如一（药中凡用一切草木之花，皆以半开者为上。若含苞时气尚未盈，大放后气又尽泄。此花柔细，势不能逐朵摘取，故净花每一斤，半开者不及数两，其馀非未成之嫩芯，即已过之残花。而俗医每尚净花，是为不知物理，且不知叶与蔓性虽稍有不同，解毒则一也）。《别录》曰：治寒热身肿，久服轻身益寿。《药性本草》曰：治腹中胀满，上气（喘），下澼（泄）。《本草拾遗》曰：浓煎多服，解热毒血痢。《纲目》曰：治尸疰鬼击，一切风湿，及痈疽疔疮，百般恶毒（尸疰见下。鬼击谓人忽然狂言，遍身青紫如被刑杖，用此藤浓煎酒服，取醉立愈）。又治百般肿毒，同甘草浓煎酒服（水煎则无力），常令醺醺，勿使间断，以愈为度。能解百药不能解之恶毒，为外科第一神方。《肘后方》治五种尸注（同疰）：一飞尸，游走皮肤，洞穿脏腑，每发刺痛，变动不常；二遁尸，附骨入肉，攻凿血脉，每见死人闻哀哭辄发；三风尸，浸淫四末，不知痛之所在，每遇风雪则发；四沉尸，缠结脏腑，冲引心胁绞痛，每遇寒冷则发；五尸注，举身沉重，精神错乱，常觉昏废，每遇节气则发。并是身中尸鬼勾引外邪为崇。宜用忍冬茎、叶，锉数斛，煎取汁去渣熬浓，和温酒下，以醉以度，每日三、四服。《选奇方》曰：恶疮不愈，用忍冬藤叶一大把，捣烂，雄黄五分，水二升，瓦罐煎，纸封七重，穿一孔，以疮对孔熏之，待黄水流出，用生肌药取效。《卫生易简方》曰：脚气痛引筋骨，一时卒不得药，取忍冬藤花、叶（无花亦可），煎酒热服，不计多少。（如有药，用羌活、独活、怀斥膝、生首乌各五钱，忍冬藤叶一两，尤效）凡此皆因病用。若平时代茶，气味芳甘，饮至二、三年不断，其人必不患天行瘟疫，必不患时毒热痢，必不患痈疽疔肿，必不患脚气肿满。若男女俱饮，又能戒食姜、椒、辣枚等恶物，所生子女必不厄于痘疮。无如为茶叶所误，不暇用此，且为《茶经》《茶录》及清客所误，不屑用此。陶隐居曰：忍冬既能治病，又可长年，且极易得，人多不用，而更求其难得者，贵远贱近，庸人之见大抵如斯。诚哉，是言也。

枸杞苗叶子  ***************************
《纲目》曰：《尔雅》作枸□，《别录》作枸忌。《诗·小雅》：集于苞杞。《陆疏》曰：一名苦杞，以其苗叶作蔬，味微苦也。《开宝本草》曰：枸杞无刺，有刺者溲疏也。《本草衍义》曰：枸杞一名枸棘，未有无刺者，但树小刺多，大则刺少。溲疏另是一物，子类枸杞，枝叶不类。所辨良是。苗、叶、根、皮、子俱可代茶常饮，久而不辍，必无皮肤、骨节诸风，及虚劳、吐血、目疾、痈疽、消渴等病。夫妇俱饮，其子女亦必无之。但苗、叶不滑，子多膏则滑，大便不结者忌之。此与忍冬俱易栽莳、繁衍，五、六月叶盛时援取曝乾用。

侧柏叶  ***************************
寇宗奭《本草衍义》曰：予官陕西，登山望柏，见千万株一一皆西指。《纲目》曰：凡木向阳，柏独指西，盖阴木而有贞德者，故其性凉，能入阴分而治吐血、衄血、痢血、崩中赤白、热痹（出《别录》）。治历节疼痛，止尿血（出《药性本草》）。作汤常服，杀五脏尸虫，益人（出《图经本草》）。
按：柏性有三异：凡木向阳而柏向阴，一也；凡气香者必入气分，柏香而反入血，二也；凡味辛者性必热，柏辛而反凉，三也。性极坚贞，故能耐久，吾饶城北，一株大可五、六人合抱，高六、七丈，团团如盖，故老言乃元、明以前物。考杜工部《古柏行》，所谓「孔明庙前有老柏，柯如青铜根如石。霜皮溜雨四十围，黛色参天二千尺」，则元、明以前之说不诬也。入药治病，大率皆凉血之效，而气香味辛得天地之正性，故又能治诸风、诸痹。煎汁代茶，久服必无上文所列诸病。即虚劳吐血、痔漏肠风二症，有父子、祖孙相传，世世不绝者，服此不辍，必断其根。且能使筋骨壮健，耳目聪明，令人高登上寿，至老不衰。其木虽难长，有子可种，山场宽广之家，虽欲植千万株，可唾手而办。惜皆为茶叶所误，举世无一人用之也。
其子之性尤佳（用须自採，肆中难得真者）。《本经》曰：治惊悸（善补心血故也），益气，除风湿，安五脏，久服令人润泽美色（有油故也），耳目聪明，不饥不老。《别录》曰：疔恍惚、虚损、历节，及腰中重病，益血止汗（此乃止汗第一药，汗为心液故也）。《药性本草》曰：治头风，腰肾中冷，膀胱冷浓宿水（清浊不分，尿如米泔及膏淋之类，故曰浓；柏性凉，何以反能治冷，气辛味香故也），兴阳道，益寿，祛百邪鬼魅，小儿惊痫。《纲目》曰：养心血，润肾燥，安魂定魄，益智宁神。凡心虚、血虚而燥者，用以代茶，比叶尤妙。

松叶  ***************************
载籍所传，皆松、柏并举。《诗》曰：祖徕之松，新甫之柏。《礼》曰：如松柏之有心也。《论语》曰：岁寒然后知松柏之后调也。实则松不抵柏远甚。柏树高大，任狂风不能拔折；松则易拔易折。柏虽老无枯枝败叶；松则常有。柏材锯板，滑腻如镜；松则砢礧多节，甚不美观。柏历数百年，绝无虫蠹；松则易生毛虫，每发则遍山皆是，食叶尽则气无所泄而树死。（《明史》：崇祯十六年癸末，南京孝陵松树为毛虫所食，望之如赭，树尽枯死）析材作屋、作棺，白蚁不蛀；松材稍遇湿气，即为招蚁之媒。是松种种不如柏也，独其叶、其花、其皮、其节、其脂入药治病，则与柏各有所长，难分轩轾。
叶煎汁代茶，可治风湿、诸疮，生毛发（出《别录》），疗恶疾（出《药总诀》，谓大风癞疾），治一切风疮（出《日华本草》），去风痛脚痹，杀米虫（人腹中有此虫，即好食生米，数年必死。出《纲目》）。《千金方》治中风口喎：松叶一斤捣烂，酒一斗浸二日，微火温一夜，初服半升，渐至一升，汗出即愈。又治中风三年（如此其久，宜和以养血之药如地黄、首乌等）。又治历节风痛、脚气、风痹、大风、癞疮，方并同上。其大风、风痹二症，非数十百斤不效，少则无功。其花上黄粉，可掺痘疮抓破溃烂。其皮节与脂，所主无非风疾，而松脂研细末（火煅过，退火气则可研），和生铜末可治金疮血出不止，乾掺之（出《经验方》）。其节（用有油者。凡用皮、叶，俱宜有油者。其无油者，谓之枞，入药无力。《尔雅》曰：枞，松叶柏身；桧，柏叶松身）酒煎服可治骨节痛风。炒微焦，乘热冲热酒服，可治阴毒腹痛（出《集简方》）。其层叠厚皮，可治堆皮疮，揭去一层又生一层，或痛或痒，总不收口：烧存性，研末，湿则乾掺，干则陈麻油调搽（出《得效方》）。若用以代茶，其味苦而涩，初颇难饮，久则稍可相安。凡有风癞诸病，皆系恶疾，非多服、久服不能取效（水煎代茶则效迟，酒煎常服则效速）。秦时毛女食松叶成仙之说，虽未必其然，而利骨节，长毛发，祛风愈病，则确乎有验，慎毋畏难而辍饮也。

五加根叶  ***************************
《纲目》曰：一枝五叶交加，故名五加。《丹铅录》作五佳。《炮炙论》作五花。《本经》名豺漆，《别录》名豺节，不知何义。根皮酒煎入药，疗痿躄，小儿三岁不能行（出《本经》）。主男子阴痿，囊下湿痒，小便馀沥，女人阴痒，腰脊痛，两脚疼痹，风弱五缓，坚筋骨，久服轻身耐老（出《别录》）。破逐恶风，四肢不遂，腰脚痠软，湿痹疼痛（出《药性本草》）。明目，治中风、骨节挛急、五劳七伤（出《日华本草》）、风痹、四肢拘挛（出《图经本草》）。并煎酒久服，作饭代茶，可免诸病，所不待言。耐老轻身，的的不妄。茎、叶功用相同。

槐枝叶花实  ***************************
俱可入药，俱可代茶，性相去不远。《纲目》曰：古作□。《周礼》：外朝之法，左九棘，孤、卿、大夫位焉，群士在其后；右九棘，公、侯、伯、子、男位焉，群吏在其后。面三槐，三公位焉，州长、众庶在其后。吴澄注曰：槐，怀也，怀来远人也。《春秋天命苞》曰：槐，归也。古者树槐听讼其下，使情归实也。《尔雅》曰：槐叶昼聂（合也）宵炕（开也），曰宁宫。《神农本经》曰：槐子主五内邪热，止涎唾（中州有热，则胃缓不能约束津液，故多涎唾，槐子治之。若无热病而多涎唾，乃脾虚不能收摄，食牛肉则愈，勿误用此），疗妇人子脏急痛（脐下痛连阴户者是，若不连阴户，乃小腹痛，非子宫也，当温药理其气，勿误用此）。《别录》曰：久服明目益气血，头不白，治五痔疮痿。其枝煎汤（加盐少许），可洗阴囊湿痒。煎酒疗大风，痿痹（宜久服）。根白皮煎汤频呷，治烂疮，喉痹寒热。《药性本草》曰：治口齿风疳䘌血，多服取效（根皮不能多得，叶、子但可）。《本草拾遗》曰：杀虫去风，明目除热泪（冷泪勿用）。头脑心胸间热风烦闷，风眩欲倒，吐涎如醉，瀁瀁如在车船之上。《日华本草》曰：花治五痔肠风，皮肤风热，赤白久痢。叶治小儿惊痫，壮热（非壮热者勿用）。根皮煎汤浸洗五痔，一切恶疮，妇人牝门痛痒。浓煎膏涂消痈肿，生肌止痛。《本草衍义》曰：疏导风热。《纲目》曰：花炒香频嚼，治肺热失音及喉痹。《图经本草》曰：青枝烧热揩牙，止风热及虫痛。《保寿堂方》曰：凡大痈大毒将发，觉有头运眼花、口乾舌苦、心惊背热、四肢麻木，即是其候（说症详确，习医者宜谨记）。急用槐子一大合，炒褐色，热酒一碗沃之，略煎，乘热饮，一汗即愈，未愈速速再作（神方也，但须及早，迟至二、三日则不能散矣）。《集验方》曰：咯血、吐血，槐花炒研，每服三钱，糯米饮下。舌衄，出血如线不止，槐花研末掺之。齿衄亦可。《箧中秘密方》曰：小便尿血，槐花炒，郁金煨，各一两研末，每服二、三钱，豆豉汤下。
按：槐治病之功如此，总不外乎退热疏风，凉血解毒，而上而热在喉舌，下而热在大肠，尤为专用。凡有诸病人，代茶多饮，功效如神。惟性能堕胎，故催生方中亦用之，妊妇不宜饮也。

麦门冬汁  ***************************
气味和平，功专补益，故仲景用治伤寒解后虚羸少气，及脉代结（歇至也），心动悸。《别录》谓能治胃络脉绝。质润多膏，故《巢氏病源》《千金》《外台》用治劳热，口乾燥渴。性近乎凉，故《拾遗》谓能止烦热。善入肺，故《日华本草》谓能止热嗽，定肺痿。作饮代茶，于一切虚热喘嗽，呼吸短气，脉弱神倦及热病后最宜。浓煎多饮，平人暑月代茶亦佳。注夏人，同五味子、甘草煎汁长饮尤妙。《纲目》曰：本作□，麦须也，省笔作门。此草之根，似麦粒而有须，又凌冬不调，故名。

天门冬汁  ***************************
《嘉祐本草》曰：《尔雅》云：□蘼，虋冬。注云：门冬也，一名满冬。《抱朴子》名颠棘，或名地门冬，或名筵门冬。《纲目》曰：《尔雅》云：髦，颠棘。或作天棘，乃门冬。其□蘼乃营实之苗，而《尔雅》指为门冬，盖古书之讹也。其根滋润多脂，味甘微苦，能润燥滋阴，清金降火。《别录》云：保定肺气，《蒙签》云：润肾燥，清热痰。《药性本草》云：治肺气咳逆，喘急，肺痈，肺痿。《本经》云：除诸风湿痹，强骨髓（天门冬善治风痹之血虚枯燥音，不能治湿）。
按：天门冬可入药，可代茶，可作果。然性平而缓，少则无功。凡肺肾二家咳喘，风痹之症，及老人痰火久咳者，并宜长久服。惟肺肾有寒，及大便滑者忌之。

地黄汁  ***************************
《尔雅》曰芋，又名芭。《本经》曰地髓。河南怀庆者佳。为填精补血之首，又为活血行血之良。其代茶也，于一切肾虚、血虚之近燥涸者、近热者，跌扑损伤，痈疽，目疾及妇人崩带胎产，并宜多饮。惟中州有湿者忌之。《时后方》曰；跌扑折伤筋骨，地黄捣烂，醋炒，乘热厚敷，日二次，外以杉木皮紧扎。《挑灯集异》曰：有人坠马，折伤手足痛甚。医云宜用生龟和药捣敷，龟已得矣，但药未备，未捣。夜见梦曰：勿害我命，我有奇方奉告，用生地黄一斤，生姜四两，酒糟一斤同捣，炒热罨之，冷即易。用之果愈。《圣济总录》曰：物伤睛突，但目系未断者，捣地黄，绵裹敷（此条不列补方者，以地黄填精补血，主病极多，难拘成法，故虽有佳方，一概不录）。其入药也，古名乾地黄，即肆中所售之生地，入药必须煎煮，即是熟地。如欲生用，须临时掘取，不曝，不见火煎，冷水捣汁。故《别录》云性大寒。宋仁宗病内热，求生地黄不得，即不用。以其非掘取之时，不许有司索之百姓。事见脱脱《宋史》。若肆中乾者，可称生地，则随时皆有，有何难得。俗医不知古方之用生地，乃是不见火煎之名，而以乾地黄入汤煎煮，谬云此乃生地，大寒不可轻服，不学面墙，聋瞽之谈，误人病症。考《神农本经》，只有乾地黄，其末曰：生者尤良。《名医别录》有生、干二地黄。生者则曰大寒，治妇人崩中血不止，产后血上薄心，胎动下血，堕坠踠折，瘀血，流血，衄血，吐血。又曰皆捣饮之，言不可见火煎也。所主诸病，一取其寒，一取其生性走而不宁。于乾者则曰：主男子五劳七伤，女子伤中，胞漏下血，补五脏内伤不足，通血脉，益气力，利耳目。是明明以既经煎煮，则温平而补，故无一语道及寒字（此即今医所用之生地，请细思之）。其书具在，有目者所共见也（此二书乃药性之开天鼻祖，后人只宜详考深玩，切勿妄肆讥评，以招端木氏不知量之责也）。自此而后，作本草者五十馀家，皆遵用生、干二味，并无蒸熟入药之法。其书亦具在，可考而知也。至宋时，添造一种熟地黄，始于《太平惠民和剂局方》。寇宗奭首先收入《本草衍义》。金之张元素乃云：脐下痛，非熟地黄不能除（诸家之言生地，似乎比芩、连更寒。元素之言熟地，竟至与桂、附同热。距知地黄气味甘平，纵寒不肃杀；本为阴药，纵温不燥烈。况脐下痛，果属肾脏阴寒，乃地气加天之渐，阳药中倘杂以归、地，能使桂、附不能成功，岂可用以为治？此理惟喻嘉言先生知之，《寓意草》中言之悉矣，元素庸下之资，何能梦见）。而元之李杲、朱震亨、王好古、戴元礼辈，群然附合。至明李时珍，载之《本草纲目》。薛己、张介宾等，遂纷纷议论，有谓宜用酒者，有谓宜用水者，有谓宜九蒸九曝者，有谓宜拌砂仁末者，只有谓不宜者，皆未见《本经》《别录》之文已尽地黄之用，徒为此纷呶，以误世也（读书不能详考深思，虽见亦如未见）。盖地黄蒸熟则滞膈伤中，无论治病何如，先已不宜于脾胃。今之常知六味、八味丸为补益者，至晚年成中风偏废，或水肿、气肿，不知凡几，乌知此物之为害也。追原祸本，总因畏生地之寒，故为辗转迁就，遂生如许葛藤。不知乾者煎汁，即是熟地，故《本经》别之曰：生者尤良。生地之寒，不可煎煮，故《别录》申之曰：皆捣饮之。读宋以后书人，乌足以知此。

甘草汁  ***************************
其味纯甘而厚，性极和平，能和百种峻厉之药，解一切急迫难解之毒，故《别录》称为国老。凡病内热烦渴，腹中急痛，虚羸惊悸，痈疽恶尰，肺痈肺痿，咽喉热痛等症，均为圣药，并宜浓煎汁代茶多饮。（腹痛加酒炒白芍药，惊悸加麦门冬，咽痛见下）《直指方》治热疮烦渴：甘草、瓜蒌根等分，浓煎汁服（即伤寒热病烦渴，此方亦妙。盖病而至于烦渴，其热已深，徒恃每日一服锱铢之药，万难胜病。幸而能饮，即是挽回津液之机。乃又以茶误事，愈加消伐，不死奚待。故此方代茶多饮，即是救命仙丹）。《伤寒论》治汗、下过度，脉结代，心动悸，炙甘草汤。虽用人参、姜、桂、麦冬、生地、麻仁、阿胶、大枣、酒诸品，而以甘草名方（此乃千古补方之祖），盖首重甘草。故全论言病，但涉于虚，所主方必定重用甘草。《千金方》用此治诸虚，脉微欲绝，更名复脉汤。《伤寒类要》治此，专用甘草一味，水煎常服，皆得仲景遗意。后世不知，只以人参为补，是未见古人用补之法也。又治少阴咽痛，亦用甘草一味，蜜水炙（此亦千古咽喉百方之祖）。或加桔梗半之。二方伐茶多饮，无不愈者。热甚加牛蒡子，再甚加黄连，寒痛加紫苏叶、薄荷叶。《圣济总录》治舌肿塞口（不急治、杀人）；甘草煎浓汤，漱饮，愈多愈妙。《千金方》解误服热药毒（如川乌、草乌、附子、姜、椒、巴豆等）：甘草、黑豆或绿豆浓煎汁，多饮。《百一选方》解初生胎毒：甘草浓汁，绵裹指蘸抹儿口中（无绵，新青布、红布俱可），一日数次。月内常常用之，令儿智慧无病，出痘稀少。若三、四岁儿，多生热疮，口气腥臭，小便常赤者，未经出痘，即是痘殇之先兆；既经出痘，又是将来虚劳夭折之先兆。速宜绝云茶汤，专以甘草代之（此物味甘，小儿喜欢）。《外科精要》治一切痈疽，甘草熬膏，用酒或白汤点下，勿计次数。（外科宜酒、不如即用酒煎甘草，或加金银花尤妙。水煎则无力。十分不能饮者，酒水各半煎之）《李迅痈疽方》治阴下悬痈：大甘草三两，水蘸湿，文武火慢慢炙之（炙即是焙），炙至中心润透，切片，酒煎汁。一日服尽，明日再作此方。不能速效，服至二十馀日，必消尽而愈。乃外科第一解危救急之方。咎殷《产宝》方治产难，交骨不开：大甘草五寸，柞木一尺，锉碎，新汲水三升半，入砂锅内，纸封三重，文武火煮取一升半，每饮一大杯至三、四杯，必下。按：柞木在在有之，高仅数尺，或丈馀，叶小有细齿，光滑而韧，五月开细白花，不结予，枝丫及叶俱有刺。《李楼奇方》治汤火伤的，甘草煎蜜涂之。《便用单方》曰：暑月辛苦力作，或负重远行，常带甘草，不时以数片含口中咽汁，则口不渴，少饮茶水，必不中赐而死，救命方也（侍候官府办公伕役，尤宜知此，宜广传）。按：甘草能愈诸病固已，无病之人，暑月常用代茶，可免天行热病，痈疽疮毒，三秋热痢，咽喉热痛等恶疾。但素患中满，及腹内有虫者、呕者，忌之。

芦根汁  ***************************
《纲目》曰：毛苌《诗疏》云：苇之初生曰葭，未秀曰芦，长成曰苇。《图经本草》曰：其茎都似竹，而叶抱茎生。《尔雅》注云：葭即芦也；苇即芦之长成者；菼，薍，似苇而小，江苏呼为乌□。或谓之䱉，即荻也（此非萧荻之获，《尔雅》邢疏曰：萧荻乃牛尾蒿，即《郊特牲》所谓□萧合膻香者是也）。至秋老又谓之萑《左传》：子太叔为政，盗取人于萑苻之泽）。蒹似萑而细长（此亦荻类，《尔雅》曰蒹□）。其花皆名芳（《唐本草》曰花名蓬□）。其萌皆名□，可食如茭、笋。其根似竹根而节疏，入药代茶，味甘平纯正，为退热除烦，止渴止呕（热呕）之上药，解一切鱼、鳖、虾、蟹、肉毒之神丹。《肘后方》治热病呕哕：芦根椎汁，频饮勿辍。若以童子小便煎服，其效尤速，（乾呕为呕，有物为吐，唐以前医书从不混称。至宋以后，始无区别。哕即呃逆也。《内经》《难经》《伤寒论》《金匮》《东阳》《深师》《千金》《外台》诸书，皆千百见，皆称哕不称呃逆。金元时始创呃逆之名，而以哕为乾呕。此《肘后方》乃晋人葛稚川所著，其呕、哕二字，当从前解）《金匮》治五噎吐逆，即上方。《千金方》治霍乱烦闷，芦根、麦门冬煎汤常饮。又《肘后》治伤寒解后食复、劳复。《外台》治骨蒸肺痿。《别录》治消渴客热。《唐本草》治伤寒内热，腹中虚热，不能下食。《药性本草》治大热噎哕（此吵亦即是呃逆，不可误作乾呕）。《日华本草》治时行热病、烦渴、热泻、热痢、孕中胎热。《食鉴本草》治小便热闭。《梅师方》治食肉中毒，不拘马、牛、羊、犬、鸡、雉，其症心下坚硬，腹胀、口乾、发热、妄语、吐血、便血。《千金方》治食河豚、站、鱯、虾、蟹等毒，并用芦根煮汁，不计多少，频饮之。此物味甘近补而不助邪，性凉善清而不伤胃，无病之人暑月常用代茶，暑热、疟、痢诸病，可以一概消除也。
芦叶陈者研末，可治痈疽久烂，葱叶、花椒煎汤洗净，以末掺之，甚效（出《乾坤秘韫》）。烧灰可治秃疮，盐汤洗净掺之（出《圣济总录》）。同白炭灰（芦灰十之八，炭灰十之二），开水淋汁，瓦罐煎，减十之八，可涂烂疮，蚀恶肉。蚀尽然后用生肌药。但其性猛厉，不可过用（出《肘后方》）。花能破血，凡吐血、衄血、血崩，但色带紫黑者，无不宜之。方用芦花、槐花、白鸡冠花、红花、茅花（一名芭茅，其叶能割人手）等分，水煎服。但芦花、茅花开不同时，得一味倍其数即有效（出《万表积善堂方》）。

土茯苓汁  ***************************
《纲目》曰：俗名冷饭团，又名山地慄。根形似萆薢，故又名土萆薢。《拾遗》名草禹馀粮，处处皆有。蔓生，茎有细点，叶不对节，厚滑如瑞香叶，根连缀而生。肉软味甘，可生啖，小儿喜食之。有赤、白二种，白者良。性能健脾胃，强筋骨，去风湿，利关节，止泄泻。治拘挛骨痛，恶疮痈疽，解汞粉、银朱毒。近有好淫之人，多生梅疮，又名霉疮，粤中尤甚。医用轻粉、银朱劫剂，五、七日即愈。毒气收闭，窜入经络之间，发此挛痛，为痈毒疳漏，轻者必成废人，重者即死。惟此物或单用，或和皂角子、五加皮、金银花、苦参，煎汁多饮。能饮者酒煎服，不能饮者水煎。和酒服常令醺醺，勿使间断。未服轻粉者半月，已服轻粉者一月可愈。古方有土茯苓一两，薏苡仁、金银花、防风、木瓜、木通、白藓皮各三钱，皂角子炒研四钱，甘草、当归各五钱，酒煎，一日三服。切忌饮茶，及牛、羊、鸡、鹅、鱼、鳖、虾、蟹、诸禽卵、烧酒、房室。救命金丹也。盖其性平味甘，能解大毒，不独梅疮，一切痈疽疔毒，结核瘿瘤，用以代茶或煎酒，皆有奇效，但须多饮，少则无功耳。

苎根皮叶汁  ***************************
《纲目》曰：苎可绩紵，故名。种之岁可三刈，宿根自生。一种不须再种。亦有野生者。其根皮治心膈间热，漏胎下血（体厚之人，孕中下血，宜用苎根水煎频饮，或和生地、黄芩尤佳。此血热也。若平素体薄而胎漏，为冲任虚，当补其气血，如耆、术、归、地、阿胶、杜仲之类，勿误用此），产前后心烦，天行热病，大烦大渴，误服热药毒气入心（令人瞀冒癫狂）。又治血热胎动（不论下血与否，出《日华本草》）。又治小便血淋（出《圣惠方》）。又通治诸般淋疾（出《斗门方》）。并煮汁代茶频饮之。又治痈疽发背，初起未成：苎根和醋捣极烂敷，日夜数易，肿消为度（出《图经本草》）。又治肛门热肿，及脏热脱肛，苎根捣烂坐之（出《濒湖集简方》）。又治咽喉骨哽，百方不下：苎根捣烂，搓丸如龙眼大，极力吞下，以汤送之（出《医方大成》）。苎麻可治喉痹乳蛾；烧烟，张口尽力吸入喉内，皮破血出立愈。又治风虚腰痛，新苎麻酒润湿，甑内蒸之，乘热紧束腰间（并出《便用单方》）。
叶功专散血，行一切败血。《纲目》曰：五月五日採，和石灰捣作团，遇金疮跌扑血出者，刮末敷立止，且易结痂。《永类钤方》曰：凡跌扑伤，瘀血在腹内，久不能行即死，苎叶、苏叶擂烂，流水绞汁服（不如酒），血皆化水而出。秋冬以根代之。又治热痢赤白：阴乾为末，冷水服二钱，戒食热物的（出《护命方》）。又治蛇咬，嫩叶捣汁和酒服，渣敷之（出《摘元方》）。按：苎叶虽能破血，而性味甘平，故饥年可以代粮。凡有血疾，常用代茶，皆有益无损也。

蓝叶汁  ***************************
《纲目》曰：《埤雅》云：《月令》：仲夏令民无刈蓝以染。郑康成以为恐伤生养之气。是刘蓝先王有禁，故字从监（刈蓝何以独伤生养之气，此理殆不可晓。至于字从监，或六书谐声之理。解为监禁，未免牵强）。《尔雅》曰：□，马蓝。《本经》收蓝实入药，列为上品。而蓝有五种：蓼蓝，子、叶皆如蓼，花浅红色；菘蓝，叶如白菘；马蓝，叶如苦荬，即《尔雅》注之大叶蓝，一名板蓝，花、子并如蓼蓝；吴蓝，长茎如蒿，叶如槐，而花色白；本蓝，长茎如决明，花淡红，叶亦如槐。《本经》所用蓝实，乃蓼蓝之子。云能解百毒，作丸服，杀蛊蚑疰鬼（鬼病有此三种：蛊即云、贵、两广人家所畜之蛊；蚑亦作魃，小儿鬼也，专害人家小儿；疰见鱼虫类鲛鱼条）。《药性本草》云：能填骨髓，明耳目，利脏腑，通关节，治经络中结气，使人健而少睡。《唐本草》云：疗肿毒。而诸蓝形状既各不侔，则其功用自有微别。然可以作淀则同一（淀或作淀，又作靛），味苦而甘、性寒则同，解百种恶药毒（如蛇虺、蜈松、斑蝥、蝎，误食则捣汁内服，被螫则外敷）、退一切大热（于天行狂热、班疹烦渴尤验、行一切败血（于跌扑、金疮，血闷欲死，及产后血晕尤验），亦无不同。则诸神通用，自无不可也。是则先王之世禁之者，此以时当仲夏，炎熇正盛，毒虫正多，意在留有用之物以救民疾。观「以染」二字，可见言不当为染色之小用也。不然长养之气，万物所共，何刈他草不禁，独禁蓝乎。凡有上文所列诸病，及游风热毒、热眼赤肿者，宜代茶久饮之。又治阴阳易病，伤寒初愈交合，馀热入里，必病手足拘挛，小腹急热，头重眼花，当汗之（此症满四日则死，死后必舌出口外数寸），蓝叶一两，雄鼠屎（两头尖者是）三、七枚，水煎热服，温覆取汗。（仲景原有烧褌散，取所交女子辉裆当阴处方五寸，烧灰水服取汗。女病用所交男子褌。如服之不愈，急用此方）又治惊痫发热；蓝叶煎汗，调牛黄未三、五分服。不发热者勿用（并出《圣惠方》）。又治热药过剂，烦闷欲死，捣蓝汁频服数升（出《肘后方》）。又治痘疮出不透稳，热不退：板兰根或叶一两，甘草三钱，煎汁入温酒一杯，鸡冠血数点，频服。（出钱氏小儿方）
其叶入窖入罨即为蓝靛，用以染布。靛缸面上浮泡，名靛花，干之为青黛；但靛内有石灰，内服不宜过多。外用及杀虫方中，其力更大。盖石灰，虫所最畏也。《圣惠方》治时行发热烦躁：蓝靛一杯，新汲水一杯，和服。《集简方》治天泡热疮及丹毒，蓝靛敷。《肘后方》治毒箭伤人：靛花和水饮，并敷。无则以新染蓝布未经入水者，热汤泡汁代之。《千金方》治口鼻急疳，数日即蚀尽肌肉而死，名走马疳：蓝靛敷，日夜十馀上，内服三黄解毒汤。又治腹中鳖瘕，按之有头足，能走动：靛花汁温饮一大杯，日二、三次。《圣济总录》治头疮烂痒，染缸内久罨臭靛频涂。《普济方》治误吞水蛭，青靛和水饮，即泻出。《摘元方》治产后热入血室发狂，四物汤和靛水服。华佗《中藏经》治肺热咳嗽，咯血：干靛花、杏仁、牡蛎粉各一两，研匀，黄蜡化和，作三十饼。每以一饼，用于柿半枚夹定，湿纸裹，煨香嚼食，粥饮下。《活人书》治热病发狂，靛花和水服。《古今录验》治诸毒虫伤：靛花末，雄黄末减半，毒轻则津唾调搽，重则内服外搽。《奇疾方》治应声虫，腹中有虫随人言语作声：靛花温饮，不计次数。此方较旧服雷丸方更验也。又解鳖毒，靛花水频饮。

车前叶实汁  ***************************
能清水道之热，治淋闭，利小便，分清浊，止水泄。解肝热，明目，治热眼久痛，云翳等病。又治产难（出《诗经注疏》）。凡有以上诸病，及素患难产人，均宜代茶多饮。有叶用叶，无叶用子。

桑叶汁  ***************************
详见果类桑椹下。性能逐水利湿，损人津液，中病即止，不宜多饮。

木槿花叶皮汁  ***************************
《纲目》曰：《尔雅》云：椴，木槿。榇，木槿。郭注云：别二名也。或呼曰及，亦曰王蒸。白曰椴，赤日榇。《诗》谓之舜花。其花颜色娇艳，朝开暮落。性凉能退热，治肠风下血，赤白痢，及血痢久而不愈，痢后热渴，风热瘾疹，大肠燥结，利小便，消疮肿，令人得睡（内热则不睡，木槿善清内热。若不睡而大便燥者、渴者，用之尤验）。凡有诸病人，宜代茶多饮。又可洗痔疮肿痛（出《直指方》，皮、叶俱可）。热泻脱江，洗后以白矾、五倍子、滑石末掺，或用多年陈脂麻油调大黄末搽（出《救急方》）。其花七月始开，红者是单瓣五出，白者千瓣。一种枝叶全似，而花红千瓣，四月即花，霜时方止，名扶桑，又名佛桑，又名朱槿。取其花或叶，同木芙蓉、牛蒡叶（无则以生大黄末代之）和蜜少许，同捣，可敷痈肿热疖（见《纲目》）。

脂麻汁  ***************************
汉时始自胡地入中国，故又名胡麻。叶名青蘘（见菜类）。茎名麻□，一名麻秸，有黑、白二类，四稜、六、八稜诸种。花有紫、白二色。《纲目》以为随土地之肥瘠而变，非也，种各不同也。又有一茎独上者，有分枝四散者，《纲目》以为随苗之稀稠而变，亦非也，白者独上，黑者分枝也。《证类本草》曰：俗传胡麻须夫妇同种则茂，故唐人诗曰：蓬髩荆钗世所稀，布裙犹是嫁时衣，胡麻好种无人种，合是归时底不归。性能解毒，又去风（不拘黑白）。又极多油，故能润燥。上治乾咳，下润大肠。若咳而痰清，及大便溏滑者忌之。而《食性本草》云初食则滑，久食则否，误也。《食鉴本草》曰：生者性凉而解毒，炒者性热而发病，蒸者性温而补益。然入药，可生用，或蒸用（陶隐居曰：蒸不熟，令人发落。《炮炙论》曰：宜酒拌湿，从已至亥为率）。点茶，或作果馅，或下酒、下饭，均须炒。不炒不香也。大抵炒者必热，一定之理。而摊晾去火气，或隔一二日方食，亦不甚热。《食疗本草》曰：生食能滑肠胃，去浮风，润肌肤（所以能去风者，总因其润也），食后生啖一合（宜研极细，无一粒完者方可。凡病人食脂麻，俱宜如此。此与诸米正相反，米完者作粥饭则益人，碾粉作粟糕则困脾胃；脂麻碾粉则无害，完者则败脾作泻）。乳母之子多食之，孩子永不生病（不生痈疽疔肿，及皮肤诸风病也。又生儿屡患痘殇者，其母尤宜多食之）。生嚼敷疮疖。又云久食抽人肌肉（脾胃燥热之人，食之则解毒、润肌肉；无燥热或中州有湿之人，久食则滑泄败脾胃。故云抽肌肉者，令人瘦也）。其汁停久者，饮之发霍乱。炒研点茶，闽、广最尚，客至无此不为恭敬。《日华本草》曰：润养肺气，乾咳无痰，及老人痰火久嗽，此茶最妙。《延寿书》曰：病风人，久食则步履端正，语言不蹇。《经验方》曰：妇人乳少，盐炒脂麻多食。《三因方》曰：误吞麦芒，在咽曰豆贼，在喉曰尸咽，脂麻茶常饮。《外台》方曰：小儿初生，预备红色或青色绸绢未见水者，甘草汁蘸湿。儿出胎时，急用此绢裹指入儿口中拭去污血。生嚼脂麻，同淡橄榄肉捣烂，绢包与儿吮之，解下胎毒，令儿无病，可免痘疮。汤火伤灼，生研脂麻涂（《肘后》治妇人阴痒生疮同）。
脂麻之用如此，而服食家有云服之不饥，可以辟穀者；有云长生不死者，皆荒诞之言也。而《本经》亦有补虚羸伤中，益气填脑髓，久服轻身不老之说，疑其另是一物。盖《本经》所说名巨胜，后人云即胡麻。若果即胡麻，《本经》乃上古之文，汉时始入中国之说，又当作何解乎。

小麦汁  ***************************
煮麦熟为度，淋家、汗家、渴家宜代茶多饮。

大麦汁  ***************************
肿胀病宜代茶多饮，亦治淋治渴。

黑豆汁  ***************************
能解毒，凡误服毒药及痈疽等毒，同甘草煎汁代茶，毒消即止，过多能败脾作泻。余见穀类。
绿豆汁　扁豆汁　粳米汁　糯米汁　粟米汁　秫米汁
见穀类诸饮、诸泔条下。

紫苏叶汁  ***************************
其味辛，故能发表；气香，故能理气；色紫，故能调血。凡肺寒咳嗽，胸膈胀满，痰气喘急，及妇人气滞血中，胀满疼痛，胎前产后，一切气血不调之症均宜。代茶饮，发散肺寒，宜同姜、宜同姜、葱煎汁。《纲目》曰：同橘皮、砂仁，则行气安胎（此三味乃治胎气作胀。若欲安胎，宜同归、地、阿胶、杜仲等）；同藿香、乌药，则温中止痛（此亦仅能理气。若欲温中，宜同姜、桂、砂仁、白蔻等）；同麻黄、香附，则发汗解肌（麻黄固能发汗，香附亦仅理气。若欲解肌，宜同白芷、葛根、姜、葱等）；同木瓜、厚朴，则散湿解暑，治霍乱脚气（此四病非紫苏所能治。湿宜木瓜、苍术，暑宜利水分消，霍乱宜安中理气，脚气宜祛风胜湿）；同川芎、当归，则和血散血；同桔梗、枳壳，则利膈宽肠；同杏仁、莱菔子，则消痰定喘（此三语确当）。《肘后方》曰：伤寒气喘不止，紫苏叶煎汁，稍稍饮之。霍乱胀满，不得吐下，生紫苏叶捣汁饮。无则以乾者煎汁。加陈皮、枳壳，亦治痢疾胀痛。《永类铃方》曰：金疮跌扑，血出不止，紫苏叶捣敷。无则以乾者研末掺。《必效方》曰：同生姜、半夏，治咽喉寒痛。同桔梗、牛蒡子，治咽喉热痛。《千金方》治疯狗、蛇虺咬伤：紫苏叶嚼封之（同生荆芥自嚼尤佳），一日十馀易。《金匮要略》曰：食蟹中毒，紫苏煎汁二升，频服（一般鱼虾毒俱可解）。《外科精义》曰：悬痈溃烂，紫苏捣封，虽肾囊全溃，肾子空悬者，亦可收功（紫苏叶皱而色紫，似人之肾囊，此医家用形之理也）。凡此皆调气调血之效。然气味俱厚，能耗人真气，凡作饮代茶，病去即止，不宜久服。《纲目》曰：散风寒，调和血气，宜用叶；清利上下，润燥定喘，宜用子。至于《药性本草》谓煮粥长食，令人肥白身香，《日华本草》谓补虚劳，肥健人，皆误矣。又不可同鲤鱼食。

薄荷汁  ***************************
《纲目》曰：《食性本草》作菝□。杨子云《甘泉赋》作茇萿。吕忱《字林》作茇䒷。《千金方》作番荷（番，古鄱字）。虽处处皆有，苏产者特良（药中非苏产者勿用）。其味甚辛，而性反凉，不惟不助热，转能散热。暑热症之宜汗解者，时行阴阳二毒，头痛如劈者，及头脑风热，舌胎语春，入药、代茶均不可少。又为口齿咽喉圣药（同甘草煎汁代茶）。然性专于散，未免耗气，不可多饮。《药性本草》曰：久病新愈，食之令人虚汗不止。虚弱人久食，发消渴。《外台》方：凡浴头面水入耳，致湿痒不已，鲜薄荷汁滴入即愈。（无鲜者，用干药研末吹之）。

莱菔汁  ***************************
《纲目》曰：《尔雅》曰：突，芦葩。邢疏曰：紫花菘。俗名温菘。大者为雹突（吾乡于诸物之大者皆曰雹头，盖本诸此）。又名芦菔。《广韵》曰：鲁人名□□，秦人名萝卜。《农书》曰：四时可种，春生者小，名破地锥；夏曰夏生；秋曰萝卡；冬日土酥。《图经》曰：有大、小二种，小者重一二斤，山东、河朔大者可至一秤。有长、圆二类，红、白二色。其红者，皮红肉白，色如握丹，然味短肉硬不堪啖。《汉书》注曰：南人呼为萝胸。《埤雅》曰莱菔。性能温中利气，快膈宽肠。生辛而升，食则嗳气；熟甘而降，食则泄气。大抵此物熟食甘多辛少，故同猪肉煮最宜。又解小麦毒，消豆腐积。（《延寿书》云解豆腐毒，非也。《本草会编》云消豆腐积，则是。豆腐醃熏乾硬，及肆中所售腐乾，皆难消化。但煮莱菔，随意食，生者亦可）然味虽甘，而纹形如车毅，老则中空似木通、防已，故性主行而不主补（药中原有用形之理。木通、防已，惟中空，故能行上下、走经络）。《唐本草》谓其肥健人，日华子谓其治劳嗽，皆非也。而朱震亨谬云属土，有金与水（此六字，实实费解），煮食过多，往往停滞成溢饮。夫消耗过甚，成中虚则有之，岂反停滞乎。古语云：上床萝卡下床姜。正取其消食也，在震亨，开口必欲扯入痰字，故捏造溢饮等字，乃医家之邪魔外道，切勿信之。其奈后世愚夫，惑于其说，名之曰土人参。而凡一切气滞胀满之病，畏不敢食，可笑可怪。杨文公《谈苑》云：种芋三十亩，可省米三十斛；种萝卡三十亩，计益米三十斛。可知此物果能消也。生食止消渴，除痰癖，开胸利膈，治噤口痢。杏云治痢数十年，不论噤口与否，必用生莱菔捣汁和药，无则以干莱菔丝煎汁代茶。其譁口者，生莱菔汁、生苦荬汁和热水服，往往得效。热甚者加梨汁，胃口不纳者略加熟薤汁。外用大蒜敷足心，或田螺敷脐下。无则以干莱菔丝煮汁多饮，获效者不止十人之九。又《普济方》治痢疾里急后重，及诸滞胀痛，痢后肠痛，并用生莱菔汁和炼蜜饮。又治喉痹肿痛，和皂角末少许服，吐之。《涉湖方》治食物作酸，生食莱菔或梗、叶俱可。又治满口烂疮，生莱菔汁频漱，取涎吐之。《普济方》治喉痹胀痛，生莱菔汁同牙皂末服，取吐。《摘元方》治大肠脱肛，肠中有滞气重坠，服升补收涩药不效者，生莱菔每日捣敷脐中。《折肱漫录》治翻花诸痔，莱菔煎汤，每日洗。《急救方》解中煤炭烟毒，捣汁灌，移向风吹即活。《如圣方》治偏正头痛，仰卧凳上，以鼻孔向天，莱菔汁滴鼻中。凡中气虚弱人勿生食，熟者亦不宜多。其酱藏、糟藏，及隔年萝卡丝，性味平和，百病不和，百病不忌。惟服地黄人忌食。
子治肺喘咳嗽，行气消肿，生研末，温水调服二三钱。能涌吐，凡伤寒热在膈上，反复颠倒，心中懊憹（即栀子症）。及卒中风痰，不省人事，搅肠痧痛，上下不通诸危急症，并宜用之。若服后如人行半里不吐，宜再服，或用鸡翅毛探之。张景岳曰：此物能涌吐，又能行气。凡停痰滞饮，吐之不尽者，必下行肠胃而去，其功殆胜于瓜蒂、藜芦。诚确论也。又凡诸般食物不消，莫如以此吐之，较消导方更捷、更稳。又栀子症用此，莫如即以栀子豉汤调之。又《折肱漫录》云：有仆妇患小便不通，诸药无效，一医以白萝卡子炒香，白汤服数钱，立通。此亦理之可信者也。以上用莱菔子诸方，治痰气宜炒，涌吐宜生。

芋汁  ***************************
《纲目》曰：《史记》卓文君曰：南山之下，野有蹲鸱，至死不饥。注曰：芋也。一名土芝。其大者，《后汉书》名芋渠，又名芋魁。《别录》曰：宽肠胃，充肌肤。《唐本草》曰：冷啖，或冷饮其汁，疗烦热，止热渴。《拾遗》曰：久食令人肥白，开胃，通肠闭，产妇食之破瘀血，饮汁止血渴（产后下血过多，血虚发热而渴，大便难，无外感症，为血渴）。《日华本草》曰：破宿血。和鱼羹食（鳜鱼、鳢鱼最佳），甚下气，调中补虚（凡脾虚不能摄气，因而作肿，服行气导滞药，则更虚更肿。遵补其脾，又壅而更肿。惟芋性能益脾而质滑，食之即消，乃治虚肿之妙品）。《衍义》曰：多食难在化，滞气困脾（此因过食致害，凡物皆有，不可不知）。
茎、叶俱可食，亦能除烦止渴。又疗妊妇心烦迷闷，胎动不安，煮汁饮。又同盐捣，敷蛇虫咬；同醋捣，消痈肿（出《日华本草》）。又可擦蜂螫（出《衍义》）。又生芋捣烂敷软疖（出《简便方》）。
凡此皆芋实有之功。而不独有功于病也，培壅足者，亩收一、二百斤。又耐水、耐旱。长啖不厌，粒食可无，其功乃在百穀之上。不知世人何故不肯种之，偶一歉收，即啼饥号寒，转死沟壑，不大可怪哉。
陶隐居曰：芋掘取不尽，遗种自生者，名相芋。又别有野芋，并杀人，慎不可食。又有一种土芋，《唐本草》曰：蔓生，根如小芋，肉白皮黄，梁、汉人呼黄独。《拾遗》曰：食之去热嗽，甘美不饥，厚人肠胃，可代谷。杜诗曰：长镵长镵白木柄，我今托子以为命。黄独无苗山雪盛，短褐单衣不掩胫。此非野芋一种，且蔓生不类芋，因根形似，故名土芋。无毒，且益人佳品也。

冬瓜汁  ***************************
《本经》曰白瓜，又名水芝。《广雅》曰地芝。《纲目》曰：冬瓜者，以其冬熟也。《齐民要术》曰：十月种者，结瓜肥好。二说皆误。此物夏时天气稍凉，瓜即黄落不成，可以冬种冬熟乎。蓏属有南瓜，有西瓜。南瓜之形扁者，或呼北瓜。则冬者，东之讹也，必曰冬种，附会，无理。
其味甘性凉，能除烦止渴，退热解暑，和中益气，利小便，消肿胀。生捣汁饮，治大热大渴。又治热痢噤口，生冬瓜汁、生莱菔汁和合饮。甚者加苦荬汁、梨汁。《古今录验》方治产后久病，津枯口燥，四肢浮肿：冬瓜一枚，黄土泥之，煨熟，绞汁饮。《兵部手集》治水肿危急：冬瓜任意食，愈多愈妙。《圣济总录》曰：水肿烦渴，小便少者，冬瓜内白瓤煮汁淡饮，以多为妙。如嫌味淡，可略加醋，不得加盐、加糖。《杨氏家藏方》治十种水气，浮肿喘急：冬瓜一枚，切盖，纳赤小豆三、五升于内，仍合盖，竹签签定，黄土包好，如包盐蛋，糯糠火煨极熟，切片，同豆焙乾为末，水丸。每服四、五钱，煎冬瓜子汤下，日三服，至小便利则渐减，以愈为度。《肘后方》治发背热肿：冬瓜截去头，合之。予意不如捣烂敷之。《小品方》治食鱼中毒，煮东瓜汁饮。凡热病后，及平人注夏，与体肥畏热者，宜长食（出《食疗本草》）。外用，切片蘸滑石末摩疿子，甚佳。又《海上名方》治积热泻利，冬瓜叶嫩心拖面煎饼食。无叶用瓜。又藤捣汁服，解木耳毒，用糖霜收者，名冬瓜饯，病人宜食。又冬爪内瓤，常用洗面，令人白净。

梅汁  ***************************
古作□，又作桌，又作某，象子在木上之形。后人作梅。然《书》之盐梅，《诗》之标梅，皆从木、每，则其来亦古矣。《尔雅》曰：梅，柟。孙炎《正义》曰：荆州曰梅，扬州曰柟。《纲目》曰：梅实酢，可以媒合众味，故名梅。《书》曰：若作和羹，尔维盐梅。《埠雅》曰：梅入北方变为杏。故《诗疏》曰：杏类也。此说殊不然。橘逾准而为枳，形既相似，花、实又复同时，谓之同类则可。梅、杏形既不似，花、实早晚更极相悬。杏花在开桃花之殿，梅花早者初冬即放。宋人句曰：十月先开岭上梅。迟亦不过冬至前后。杜工部《冬至》诗曰：岸容待腊将舒柳，山意冲寒欲放梅。惟其受气各殊，故荣枯节候各异。徒以其变杏谓为同类，则物之易地、易时而变者，多不可以理测，如雀、蛤、雉、蜃、鼠、鴽之属，皆可云同类乎？至因梅字，谓反梅为杏，反杏为梅，尤为拘泥。范石湖《梅谱》曰：江梅不经栽接，花小而香，子小而硬；消梅多液无渣；绿萼梅枝跗皆绿；重叶梅枝叶重叠，结实多双；红梅花红如杏；杏梅色淡，实扁而斑；鸳鸯梅一蒂双实。虽种类甚多，惟白花、单瓣者结子最繁。至于花色，俗竞繁华，惟红梅是艳。不知白花五出者，玉骨冰肌，寒香冷艳，其品尤绝高也。高青邱诗曰：琼姿只合在瑶台，谁向江南处处栽。雪满山中高士卧，月明林下美人来。林和靖诗曰：疏影横斜水清浅，暗香浮动月黄昏。逸韵孤芳。复乎不可尚已。
其子充果，可以香口，然味太酸，极不益人。《日华本草》曰：多食损齿伤筋（《素问》曰：酸走筋），蚀脾胃（梅能消肉，《本经》曰，去死肌，蚀恶肉。脾主肌肉，故外消肌肉者，必内伤脾胃），发膈上痰热（酸则聚饮，故发痰。酸为木味，木生火，故发热）。蜜饯、糖藏皆不为美。热病及表病人切忌。作饮代茶，不可过酸。《拾遗》曰：能收敛肺气，凡久嗽、久痢宜之（同乾姜止冷痢，同黄连止热痢）。又生津止渴，凡霍乱吐下、必烦，及受暑吐泻、汗出但渴者，皆津液受伤也，无不宜之（同粳米或糯米煮什，米熟为度）。病止即停，不宜过饮。惟暑月力作，及注夏人汗常大泄，不拘粥饮。茶汤中用数枚同煮，微带酸味，长饮极佳。入药：烟燻为乌梅，盐醃为白梅。能制虫，仲景治蛔厥，《食鉴本草》治蛔虫上行，皆用之。又《拾遗》用止吐逆，浓汁频饮一匕。又涌吐去涎。《圣济总录》用治喉痹乳蛾：白梅去核，包白矾半分，含什。甚者加炒盐、牙皂末各少许，捣为丸，噙汁咽。又蚀疮疡久烂，死肌恶肉，《刘涓子鬼遗方》用乌梅烧存性，研敷。又止血，《圣惠方》治血痢腹痛：乌梅肉、黄连末同捣为丸，米饮下。《食疗本草》治血崩不止：乌梅肉烧存性，研，米饮下。又治小便溺血，方同上，酒下。又解鱼毒、硫黄毒（水煎浓汁）。又《图经》治乳痈肿毒，《食物本草》治刀伤血出，均用白盐梅捣敷。又刺在肉中，捣敷即出。深不能出，亦不作脓（出《食疗本草》）。又解马汗入疮毒，刺破，挤去紫血，乌梅和醋捣敷（出《经验方》）。又开牙关紧闭，凡中风、惊痫、喉痹、痰厥等症，牙关不开，药不能入，梅肉擦牙龈，涎出即开。其叶，夏月衣生霉点，煎汤洗即去（并出《纲目》）。春夏山水暴涨，饮之令人吐泻，头痛恶寒，心烦拘急，日轻夜重，梅叶捣汁，和开水频饮（出《肘后方》）。

橄榄汁  ***************************
《纲目》曰：橄榄虽熟，其色亦青，故《梅圣俞集》名青果。初食苦涩，回味乃甘，故王稹《农书》名谏果，《记事珠》名忠果，比之忠言逆耳，久乃利于行也。一种方橄榄，出广西、西江峒中，有三角，或四角。《开宝本草》曰：树甚高，端直可爱，结子如河子，无稜瓣。《食疗本草》曰：《南州异物志》云：闽、广诸郡沿海浦屿间皆有。叶如榉柳。二月开花，八月成实。两头尖，核亦两头尖而有稜。核内有三窍，窍中有仁可食。《图经》曰：其树高峻，不可梯缘。採取者，但刻根下方寸许，纳盐于中，一夕子皆自落，树亦无损。枝节间有脂膏如桃胶，南人採取和枝、叶煎汁，可以□船，坚如油漆。性善消酒毒，解一切鱼鳖毒（生者最佳，无生者则用盐醃者，须加数倍）。凡鯸鲐鱼（河豚）、鲇鱼、黄䰲等（此皆有毒之鱼），入五、七枚同煮，最妙。中鱼、鳖毒，急嚼食，或捣汁煎饮（出《开宝本草》）。又治鱼骨哽咽，久不下（出《衍义》）。又解百毒（出《图经本草》）。作饮代茶，能生津液，止烦渴，治咽喉痛（出《纲目》）。《集效方》云：小儿初生，用橄榄一枚，烧存性，和朱砂一分，研末，另嚼生脂麻一口，唾和为丸如枣核大，绢包，安儿口中。待咂一个时辰，取下肠胃秽毒，令儿少疾，出痘亦稀。此方不用朱砂，以二、三年好徽墨代之，尤妙。盖墨乃油烟，色黑，善解血热。儿有胎毒，母血热也。能一月之内，每日用之，其功更大。以上诸方，无橄榄，均可以核代之。又核磨汁点目，可去翳。按：橄榄能解鱼毒，而诸书皆云其木作揖，拔著鱼背即浮出，则是江边渔子，可无须罾钓矣。恐无此理。又《延寿书》云：食橄榄，必过白露，始不发店（疟也）。是此物能发疟，患疟人不食为是。

梨汁  ***************************
《尔雅》曰：梨，山樆。疏曰：人植之曰梨，野生曰樆。《图经》曰：处处皆有，种类殊多。乳梨，皮厚肉实，味极长。鹅梨，皮薄浆多，味差短，香则过之。其馀水梨、消梨、紫糜梨、赤梨、青梨、茅梨、甘棠梨、御儿梨之类，俱不入药。一种桑梨，惟堪蒸煮食之。《纲目》曰：梨树，高二三丈，尖叶滑腻有细齿，二月开白花，六出如雪，上已无风则结实佳。故古谚曰：上已有风梨有蠢，中秋无月蚌无胎。《齐民要术》云：梨每颗十馀子，种之惟一二生梨，余皆生杜。杜，棠梨也，花叶似梨而小。梨品甚多，必棠梨或桑树接者，子乃早而佳。有青、黄、红、紫四色。乳梨即雪梨，鹅梨即绵梨，消梨即香水梨也，俱为上品。御儿梨一作语儿，地名也，在苏州嘉兴县，见《汉书》注（今嘉兴县不隶苏州）。其他青皮、早谷、半斤、沙糜诸品，皆粗涩不堪，只可蒸煮。一种醋梨，必换水煮熟则稍甘。昔人言梨，皆以常山、真定、山阳、钜野、雎阳，临淄、钜鹿、宏农、京兆、邺都、洛阳为美。盖梨性宜北土，南方仅宣城稍佳耳（吾乡南安、赣州一种瓜梨，皮厚必削去始可食，味则甘美不亚北产。若徽歙所出，则极淡不堪啖）。故《史记》云：淮北、荣南、河济之间千树梨，其人与千户侯等。
按：冬至阳生，而后自梅为始，凡花多五出，阳数也；梨花独六出，其得阴气可知，故梨性寒。而艳阳天气，丽紫嫣红，争妍斗巧，而梨花独全白，其禀金气可知，故梨性清肃下行而降肺火。凡秋后热痢口乾，生梨汁同莱菔汁频饮。时行热病，噤口热痢，痈疽热渴，生梨汁和生蔗汁饮。热嗽心烦，喉腥带血，咽喉热痛，生饮梨汁，或和炼熟蜜少许，或切片同炼熟蜜蒸半熟食。皆有起死之功，较一切苦寒败胃之药验而且稳。观《类编》所载：宋时有病恹恹无聊者，杨吉老断其三年当以疽死。后遇高僧教其多食消梨，梨尽则预储乾者泡汤饮汁食渣，期年颜貌腴泽，脉息和平。益阴退热，夫岂小补云乎哉。《食疗本草》曰：热结胸中滞涩者最宜。《普济方》曰：饮水梨汁和熟蜜熬（热甚者不必熬），热水或冷水不时调服。《图经》谓其不入药用，《衍义》谓其不能却疾，非确论也。惟《开宝本草》云：多食令人寒中萎困，金疮、乳妇、血虚者，尤不宜食。则持平之论（肺虚寒嗽痰清，小便色白，大便溏滑，背心畏寒，及脾虚饮食不化，腹痛呕泄诸症，更不宜食）。盖有一利必有一害，何物可以肆食，何物不对病可以误食乎？若味微酸或涩者，即为劣物，病人切忌。一种极涩，多渣无液，皮生黑点者，俗名糠头梨，涩肠难化，更不可食。
叶煮什饮，止霍乱吐泻。木锯为版片，可以锓字，与枣木同，古今载籍，藉以流传，为用更大。杏云生平癖嗜读书，于历算、岐黄二家之学尤喜钻研，间有管窥，悉已命笔。今此书已付梓人。此外，医学有《四诊述古》《伤寒则例》《医家三法》，历学、算学诸稿亦稍其梗概，未知何日得谋剞劂。其为寿之梨枣乎，抑灾梨祸枣乎？昔司马长卿慕人千载以前，鄙意乃窃效杨子云，慕人千载以后矣。梨乎，枣乎，其于我有缘乎。

枣汁  ***************************
《纲目》曰：《埤雅》：大曰枣，小曰棘。棘，酸枣也。枣树高，故重朿；棘树低，故并朿。朿音刺，如芒刺之刺，非约束之束。二木皆有刺，六书所谓会意也。古有巧对云：枣棘为薪，切断劈开成四束。命意虽巧，而识字未真。《图经》云：枣处处皆有，青州者特佳，晋、绛者虽大而味不及，江南所出，坚燥无脂。其种甚多。郭注《尔雅》云：壶枣大而锐，壶犹瓠也。边，要枣，细腰，今谓辘轳枣。□，白枣，子白乃熟。洗，大枣，出河东猗氏县，大如鸡卵。遵，羊枣，实小紫黑，俗名羊屎枣，即曾皙所嗜，味不甚佳。故盂子曰：羊枣所独也。□，酸枣，木小而实酢。还味，□枣，其味短。橛泄，苦枣，其味苦。皙，无实枣。杨彻，齐枣；煮、填枣，俱未详。枣木四月生叶，五月开小白花微青。《尔雅》所载之外，郭义恭《广志》有狗牙、鸡心、牛头、羊肉、猕猴、细腰、赤心、三星、骈白之名，又有木枣、氏枣、桂枣、夕枣、灌枣、墟枣、蒸枣、白枣、丹枣、棠枣、及安邑、信都诸枣。谷城紫枣，长二寸。密云小枣，核细味甘。《齐民要术》云：收枣须待全赤，日日曝而撼之，则红皱皮厚味长。半赤者，干即色黄，轻虚味短。
按：枣产处既多，种又各异，收藏之法又复不同，其性必不能画一。而其安中养脾胃之大致，则不甚相悬。诸本草谓入药必须青州所出，未免拘泥。大抵肉厚味长者力厚，肉虚味短者力薄，随症随方损益之，以适其宜可矣。其养脾胃，补气，生津液，主大惊（凡卒遇大惊，令人神气萧缩，气血分离，用数十枚煎汤饮。或干食，或和龙眼煎更佳，得睡即安），四肢重（脾主四肢，枣能健脾）。《别录》曰：除烦闷，疗心悬。《日华本草》曰：润脾肺，止虚嗽。《用药法象》曰：和阴阳，调荣卫。妇人脏躁，悲伤哭泣，状若鬼神，数欠者（呵欠），大枣十枚（似乎太少，当用二三十枚），小麦一升，甘草二两，水煎服。又解误食或多食花椒。毒令人气闭不能呼吸，但食枣即愈（出王璆《百选方》）。又小儿患秋痢，脾胃素虚者，与蛀枣食之（出《食疗本草》）。其为果饵也，《左传》曰：女贽不过榛、慄、枣、剺，以告虔也。用以代茶，百病脾胃不足，津液短少者均宜，每日枣一、二十枚煎汁饮，心脾二家虚弱无火者，同龙眼煎尤妙。然味过于甘，性偏于壅，多食助胀、生虫、损齿、滞膈，凡中满、虫病、齿病切忌之。生枣未经蒸煮，性尤劣，孙氏曰：人多食令热渴膨胀，动脏腑，损脾元，助湿热，凡羸瘦人切勿食之。其木与梨木同，可锓字印书，有功文教，较他木之为栋梁棺椁都，用尤大矣。

龙眼汁  ***************************
荔枝以粤东为胜，闽中次之。龙眼则闽中者绝佳。福州所产，壳薄如纸，核小如豆，虽焙乾，肉尚能满壳。《图经》曰：荔枝才过，龙眼即生，故南人呼荔奴。《南方草木状》名川弹子。又名骊珠，又名鲛泪，取其形之圆正如珠也。《蜀都赋》名龙目。《闽小记》曰：树似荔枝，枝叶略小，凌冬不调。然性极畏寒，惟岭外无霜雪之地可种，岭以北则绝无。结子甚繁。惟畏一种小虫，生枝叶间，尖喙，硬壳钻破，其壳则坠落不成，彼人名曰石背虫。周栋园先生初至闽，厅事前龙眼一株，实离离满树。问书吏曰：今年龙眼必熟？吏云：石背多，恐不熟。曰：十倍多，反不熟乎？吏曰：石背多。曰：十倍多，犹不满尔意，欲百倍、千倍乎？吏顿足，以手书空曰：石背，非十倍。细询之，始为捧腹。《纲目》曰：食品以荔枝为美，滋益则龙眼为良。荔枝性热，龙眼性平也。严用和《济生方》归脾汤用之，治思虑劳伤心脾，怔忡健忘，虚烦不眠，自汗惊悸，及久郁伤脾，木来乘土，心痛等症，大有殊功。
按：龙眼虽较荔枝稍为性平，然生于炎辄，秉亢阳之气，毕竟性热。若上文所列诸症，稍有火者，服之反能加剧。惟心脾血分虚而火不足者，宜服归脾汤，宜食龙眼，宜煎汁代茶。若妇人忧郁，小儿偶被大惊，致令神气失守，尤亟宜煎汤饮，或食之也。

柿汁  ***************************
详果类。

橘饼汁  ***************************
其性顺气和中快膈，凡喘嗽、胀满、痰气等症之属实者，代茶最宜。如属气虚，慎不可用。佛手片、金橘、香橼条等，同此。
以上代茶之物，虽有多种，而因病制宜，见诸家木草者尚多，不能枚举，明物理者临症自有变通。一可助药成功（其功实大于药饵）；一可缘此少饮茶汁，免其消伐。至若不论有病无病，可以长饮代茶者，性味皆极醇良，功能实非小补。安得举世尽废茶叶，而代以诸物，则却病长年之益，可坐而致矣。又古不专以茶代饮，故《尔雅》注疏但云可作羹饮，并代茶二字无之。由是以观《茶经》《茶录》，明理人不屑挂诸齿颊矣。

槟榔  ***************************
《纲目》曰：齐徐之才《药对》名宾门。司马相如《上林赋》曰仁频。颜师古注曰，即槟榔。又名洗瘴丹。有数种，尖圆如鸡心者为槟榔；圆而小者为山槟榔，又名药子；圆长而大者为猪槟榔，又名大腹子。《图经》以味甘者为山槟榔，涩者为猪槟榔。《炮炙论》以尖者为槟，圆者为榔。性能下气，利脏腑，御瘴。治里急后重，除心腹胀满。南人用当果食，无日不啖，必以扶留叶（又名卢都叶）、古贲或瓦屋子灰同啖（皆蚌名，见鱼虫类），吐出红水如鲜血，乃滑美不涩。罗大经《鹤林玉露》甚言其功，吴兴章杰《瘴说》又言久啖必有害。东阳卢和曰：槟榔本以祛瘴，有瘴诚不可缺，无瘴而食之，能无开门延寇之祸乎。
按：槟榔，闽粤人用以当茶，非当果也。凡客至，可不设茶，先出此为敬。而世俗女子受聘，谓之吃茶，以盘盒中有茶叶也。闽粤则概用槟榔，不用茶叶，非当茶乎？蛮烟瘴寸雨之地，诚不可少也。又《岭表录异》云：槟榔出自舶上，难得真者。交、广所生，皆大腹子也。然食者不甚分别，并有益无损，是其品类虽多，功用等耳。

菸叶  ***************************
自有明中叶以前，中国无吃烟者。成化而后，自东洋吕宋国阑入中土，名淡巴姑（巴一作把），彼处番语也。其国近台湾。初入时盛于福建，而后渐及于南北诸省。故天下货烟之人，福省为多；莳烟之地，亦福省为上。全闽山多土少，素号贫区，近一二百年渐致富厚，不可谓非菸叶之力也。今嗜者日众，上自公卿、大夫，下而舆抬、负贩，鲜有不吃。即至闺闼妇人，亦十之七八。每一城市、村镇，每岁卖烟之钱，较盐数倍。无怪闽人之坐兹致富。嗜之者云：宁可无饭，不可无烟。尝读王渔洋先生《池北偶谈》云：某年，与韩慕庐先生同典会试。公在闱中，酒盏、烟筒不去于手。戏询之曰：烟与酒，皆公熊鱼之嗜，倘必不得已而去，于斯二者何先？公沉思良久，曰：去酒。此正与宁无饭不可无烟之意同也。论其味辛气烈，自非和平之物，且他物虽烈，不过性恶损人而已，此则燃之以火熏其喉舌。以理揆之，其害当不崇朝而见，而嗜之者终身不断，未尝不高登耄耋，长育子孙。世有酒，人多成酒病，未有成烟病曾作何形症者，不可解也。其盛自明末隆、万时始。国初，曾奉严禁。然天下之大吃烟者，多未能遽止也。至康熙十六年，御史成其范因星变上疏，请兵讨吴逆（三桂），朝廷允其详，发兵从川、黔而进。一夜，兵宿贵州山中，忽受山岚瘴气，病者多人，惟嗜烟者不染（以故瘴疠之区在古最恶，宋人谚曰：春循梅新，与死为邻；高窦雷化，说著便怕。今不甚为害者，赖有此也）。缘此，遂弛菸禁，但敕有司每春出示，凡新垦山地始许种烟，成熟地亩不得擅种而已（此物最宜新垦之地，其色、香、味俱高绝）。以吾鄱而论，莳烟亩可得二三十金。而烟宜荒土，故人乐于开垦。近五十年来，野无旷土者，烟之力也。
其性既能辟瘴疠，则可以宽中调气，下食醒酒。故每食后、酒后吃烟，倍党腹内宽舒，精神疏爽，且又能辟恶气，凡医人入伤寒热病、时行瘟疫之房，必须吃烟，令从鼻出，可以不染。烟筒中油烟屎，能杀一切恶虫毒。被蛇咬者，急用冷水洗净，以此涂之。少顷，又洗又涂，痛减为度。刨烟时榨出油，可涂风疮、疥癞，及猪、犬、牛、马癞疮。
近二三十年，另创一种吃法：用铜制管，大其末如喇叭状，内贮少水。吸菸从水中过，一吸辄吹去，又入烟吸而吹之。少者八九吸，多或一二十吸，烟俱未烬，满地火点，有若列星，烟缕缕飞腾。无论暴珍天物，又最为火烛之媒。且其吹吸，形状丑恶，对之令人慾呕。吃水烟者，不曾知耻也。初乃西人作涌，故卖者曰兰州水烟。后乃处处有之，然亦不过优伶及衙门、长随、门役等人。一见水烟，则满地吹之，以示桃达不羁之状。此辈本无耻之人，不足深责。讵意十数年来，农工商贾吃者大半，即给绅士大夫亦被其染，渐至妇女，无所避忌。古称男女食不同器，今吃水烟者，岂但同器，较共牢合吾尤过之矣。嗟乎，此非甚不得已之事，何遂荡检逾闲至此极也。
又有一种鸦片烟（鸦片本名哑芙蓉，后讹为鸦，又书作阿，乃罂粟壳上之津液凝结而成。本肾家涩精兴阳补药，为房中术所必用。此烟实非鸦片所造，假其名耳），倡自闽粤，功令本有严禁，彼处凶顽，暋不畏也。或三五人，十馀人群聚而吃，誓同生死，易室宣淫。发觉到官，则逞凶拒捕，被获则骄首就戮。彼乃云此烟一吸，其乐逾于登仙，虽死不悔也（彼处淫娼吃此烟，虽日交数十人而不倦，云其乐较男子尤过之也）。近乃渐及各省，亦尚止衙门、长随、娼优等类。所幸者其价甚昂，且一吃不能复止（不吃则死）。计每日所需，非五、七百文不足。将来此风纵如水烟之盛，必不能人人皆吃，一不足虑也。又吃此烟者，初则壮健非常，三数年渐渐黧瘦，不久必髓竭精枯而死。坐拥厚赀而求快乐，讵知乃以求死，二不足虑，翻足快也。且一罹法网，则刑典随之，三不足虑，尤足快也。世传此烟乃远年塚墓棺底土淋汁所造，借人之精气以补人，故其效大而且远，此语殊不可信。闽、粤售者甚多，彼处坟茔岂尽任人刨挖，其子孙绝不照管，官府全无觉察？且棺底土有何精气，纵有亦是死气，何能如此之补。又俗传其灰能止久痢。夫痢而至于邪尽，当用补涩，方药甚多，何必弄巧逞奇，用及此物。迹是以观，补而至于鸦片烟，顷刻使人壮健，快乐逾干登仙，补之极矣，而数年即死。富贵之家，遇病惟信薛立斋、张景岳之言，不肯去邪，惟喜补塞，岂知其害较克伐尤惨也，宜憬然悟矣（吃邪片烟者，身本无病，且数年必死。若有病，宜散宜攻。而补以塞之，其死乃在一日、半日，迟亦不过三、五日。欲求如邪片烟之偷息数年，故可得已，故曰惨也）。
又有一种鼻菸，名虽为烟，实不用火，以辛香药碾为细末，置小饼内，就鼻吸之；颇觉爽快。然辛必热，香必窜，总为有损无益。且鼻通于脑，素有内热之人，断不宜近之也。

花椒末  ***************************
《乐雅》曰：檓，大椒。郭注云：椒树丛一实大者为檓。《诗》：椒聊之实，繁衍盈升。《陆疏》云：树似茱萸，有针刺，叶坚而滑泽。蜀人作茶，吴人作茗，皆合煮以为香。成臬诸山，有竹叶椒，树如蜀椒，热毒不宜入药，惟堪入食料，蒸鸡、豚，辛香可食。然不宜人。《纲目》曰：秦椒，花椒也。始产于秦，今处处有之。叶对生，尖而有刺。四月开细花。五月结实，生育熟红（椒以色红者为上，故本草曰：椒红俗呼大红袍），粒大，其目虽黑而不甚光（椒外面皮肉作两瓣，包核于内，老则绽开，皮红，核黑似人目内黑睛，故名椒目。不开者为闭口椒，有大毒，能杀人，药中、食中均宜拣去。中其毒者，食枣解之）。蜀产者名川椒，粒差小，皮红，目极光黑，气味亦佳。
按：椒性热而有毒，《本经》谓除风治寒痹，下气温中则是。又云久服轻身耐老，令人头不白，延年通神，则大不可信。《别录》云：治吐逆、疝瘕，去老血，发汗，杀鱼虫毒。《食疗本草》曰：主上气咳嗽，久风湿痹。《药性本草》曰：治恶风，遍身四肢痛痹，女有月闭不通（行血药内加此助之），腹中冷痛。《日华本草》曰：暖腰膝，缩小便，疗阴汗，去下焦肝肾沉寒。皆不可谓无功。然中病即止，不宜过服，过服则令人气闭，与闭口椒同。或发一切热病，如吐血、衄血、溲血、便血及疮疡、痈毒等症。其入食料，虽辛香有味，又解食毒，而热毒之害则同，不宜多食、久食。素患阴虚内热，及伤寒、热病、痈家、痘家、血家、渴家、汗家、女人崩漏、孕家，皆禁食。《上清诀》曰：凡吃饭过饱，心脑痞闷，水吞生椒一、二十枚即消（一切肉食及粢糕之类同治。俗医不知温中消食之理，专用山楂、麦芽、神麴伤其脾胃，致令清愈胀。近又创造焦查，将山查炒成炭，尤可笑可恶）。《证治要诀》曰：凡呕吐服药不纳者，必有蛔在膈间，但于药中加川椒少许，即虫伏而药可受（胃热者同黄连用，辛苦皆虫所畏也）。《本事方》曰：上逆作喘，或呃噎者，宜于补肾药中微加川椒，引之归下。盖川椒善温下焦，故《千金方》治冷气入阴囊，阴茎缩，疼痛欲死：川椒一二升，热水湿之，布裹置囊下及小腹，蒸之，冷即易（更宜内服温补肝肾之药，亦不可无川椒。如卒急不得川椒，用胡椒或葱、姜、韭和麦麸炒热俱可）。又治久冷下痢：川椒醋浸，焙，研末；小麦麸炒黄色，下水煎粥，入椒未一匕食。《斗门方》治腹内虚冷，令人不思饮食，或食而难化，或时作微痛，或清泄不止；川椒浆水浸一宿，每新汲水吞十数枚（此大误也，岂有饮冷水治冷疾之理。宜用开水，米饮更佳。又不如同白术、甘草、酒炒芍药研末，米饮下更佳）。又治虚冷少气（呼吸微弱无力也，乃下元气海虚寒所致）；川椒一两，酒三升，浸三日，随量饮数杯（更宜速进脾肾二家补药）。《独行方》治诸疮中风，令人口噤头摇，四肢搐溺，角弓反张，如破脑伤风状：椒末一升，酒拌湿，以面作饼，裹椒末如馅，勿令漏气，分二裹，灰火内煨熟，取出刺作孔，对疮口罨之，使椒气射入，冷即易。须臾疮中水出，遍身冷汗，立瘥（仍宜内服祛风托里酒药，如羌、独、荆、防、白芷、甘草、归、耆、乳、没、蜈蚣、山甲珠、蝉蜕等。破脑伤风亦宜此法）。《物类相感志》曰：凡生漆疮者，令人身肿溃烂，寒热，甚者眉发俱落，但以川椒末唾调涂鼻孔内外，即不生。已生者，煎汤浴之。
椒目性能利水。《千金方》治水肿胀满，椒目略炒，勿太熟，研末，每酒服方寸匕。

胡椒  ***************************
《证类本草》曰：《西阳杂俎》云：胡椒出摩伽佗国，名昧履支，蔓生，极柔弱。叶长寸半。有细条与叶齐，条条结子，两两相对。其叶昼开夜合，合则裹子于内。《纲目》曰：今南方诸国，及滇甫、海南皆有。蔓生，附树或作栅引之。叶如扁豆叶。正月开黄白花，结子累累，缠藤而生。生青熟红，青者更辣。五月採曝，皮皱如梧桐子。遍中国食品皆用之。味极辛，性大热，能走泄真气，助火发疮，伤目。《海药本草》曰：多食损肺，令人吐血。
按：胡椒之热较花椒尤甚，食料中些微用作调和，及不常用，尚无大害。若多而且久，其害不可胜言。平素阴虚内热，及一切血疾、目疾、咽喉疮疡、瘟疫、伤寒等病，女子胎孕、崩漏，即分毫不宜入口。而嗜之者惟取一时之适口，不悟其祸乃在终身。盖积热伤阴，暂时不觉，积之既久，或血疾缠绵，或目成瞽废，莫不以为病使之然，乌知致病者此也。独伤寒及时行瘟疫，误食胡椒（生姜、辣枚子同），内劫营阴，领邪深入。少则助热留邪，久而不愈（愈后且有时热时止，肌肤清削，盗汗不眠诸病，皆辛热伤营之症。所以古昔经方原有竹叶石膏成法，此在秦汉间，世无胡椒、辣枚子之祸，且有此方，何况今日。乃今之聋瞽，全然不知，只识四君、六君、八珍、十全大补等方，愈补愈伤，则十人中死者又复五、六，诚生民之大厄也）；多则必成不起。然其死在当时者少，在一旬或二旬前后者多，医者不知根究及此，病者更谁知归咎于此也。尤可恶者，俗传胡椒索面之方，但有感冒，不论是寒是热，皆肆食之，以为发散。如系寒邪，温散固所当用，而胡椒只能温中，不能发表（说在菜类葱，穀类小玫面索二条），倘为热病，反加以热物，害更何如。数十年中，屡见食此过多，一二日即死者。未死时，必唇焦舌黑，津液全无。此《灵枢》所谓阴竭也。阴竭者，血死也。血既枯而死，更有何药使之复生。又必昏冒无知，此华佗所谓胃烂也。胃俗名肚子，既为热物蒸烂，更有何药能令再生一肚。且死后必遍身青紫，与中砒毒无殊，可惨也。又有一可笑可恶之方，愚蠢之妇竞传胡椒炒鸡可以调经，可以种子，岂经水不调与不孕，尽属血寒？即使果寒，温暖血室，鸡己足矣，何必助这以椒。不寒而多食此，必致血枯经绝（俗名乾血劳），或热漏、热崩（虚而崩漏者可治，热而崩漏者难为），或成热劳吐血（性极伤肺故也），岂非无病求病，不死求死乎，胡椒之害，大概如此。至于一切寒病，本草载有多方，未必尽无功效，然其性太偏，不如花椒之稳，方概不录。

芥末  ***************************
白芥子生研末取辣，入食料辛辣如芥苔（芥菜嫩心也），颇爽口，宜拌猪羊肠肚食。然性热而散，耗气助火，食不可多，不可久。素有内热、血疾、目疾、咽喉疮疡、痘后、孕妇俱禁食。《千金方》用治痰在胸胁，咳嗽支满，上气多唾，每橘皮汤下芥末二三分。又利气散结，凡结核在项下、耳前后、胸胁者，药中均不可无此（体虚者炒用）。余见菜类。

诸香料  ***************************
其类不一，用处亦广，不拘肉食、菜食、果饵中均可加入。虽辛香者总不免于耗热，然所用不多，无甚损益，独浸酒饮，虚人忌之。又姜、桂古入併入食料，所谓老而愈辣也。今因价昂，用桂者少。蓼屡见于《礼记》，今亦不闻有用者。至若砂仁、白豆蔻、益智仁、草果、荜澄茄、吴茱萸、盐麸子、荜拨等，皆入食品。有癖嗜之者，多则耗气助火，少亦无甚损益也。


卷二  ——————————————————————————————————————————————————————————————————————————————————————————

穀类  ***************************
周人尊社稷以配天，必曰粒我蒸民，而后曰帝命率育。由是观之，洪荒之世，茹毛饮血，天札疵疠必不能无。自有神农，又有后稷教之树艺五俗，而含哺鼓腹之民，乃得遂生适性，共安于耕凿之乐矣。独是穀类甚繁，《周官》有五穀、六穀、九穀，《诗》有八谷、百穀。加以南北土产，各各不同，则繁而益繁矣。所以职方氏辨九州之谷，地官辨土宜穜稑种。播获宜知，养生疗疾即在其中也。

诸谷考  ***************************
郑康成《诗笺》曰：麻、黍、稷、麦、豆为五穀，稻、黍、稷、粱、麦、瓜为六穀，稷、秫，黍，稻，麻，大、小麦，大、小豆为九穀。其分别处，或有稻无麦，或稻、麦俱无，或无粱，或无麻，总皆未当。至杨泉《物理论》，谓稻、粱各二十种，蔬果之能助谷者各二十种，共为百穀，而麦、黍，稷并遗之，更为杜撰。盖《诗》之百穀，不过极言其多，必泥定其数以求解，则凿矣。此所考以八谷为主，而诸凡粒食，似已尽该，何劳辞费也。
粳米、籼米，即八谷之禾。粳，一名秔米。籼，一名占米。九、十月收者为粳，六、七月收者为籼。自唐以前，中国无夏熟之谷，故《豳风》曰十月纳禾稼，又曰十月获稻。始自闽人得种于占城国，宋真宗就闽中取三万斜，分给诸道种之。一说占城贡新米，真宗讶其早，贡使曰其国谷皆以六月熟，帝命明年贡谷，得数万斜，分给诸道为种。《纲目》曰有水、旱二种：南方土下涂泥，宜水稻；北方地平，宜旱稻。又真腊国有水稻高丈许，随水而长，（真腊在占城之西南，由中国开洋至占城，行丁未针；再由占城开洋至彼处，行坤申针。海程甚远，安得此种。则《禹贡》扬州之域，厥土惟涂泥，厥由惟下，下者复何忧涝岁乎）《图经》曰：一种香稻，长白如玉，可充御贡。按香稻今名白米，惟浙东、西可种。本朝苏、松、常、镇、杭、嘉、湖等郡，计田贡之，岁漕京、通二仓、用供内府光禄寺，以待王公、百官、各国贡使廪□之用，江苏六万九千四百四十七石，浙江三万零五百五十三石。又转输蓟州一千三百一十五石，易州四百五十石，用供陵寝官兵俸饷之用。民间日食则不能常得，以收成不及灿、粳之多也。性之中和，味之醇正，为百穀之首。其馀种类甚多，总不外乎灿、粳二类，详见钦定《授时通考》。
糯米，即八谷之稻。《纲目》曰：又名稌。《周颂》曰：丰年多黍多稌。《内则》曰：牛宜稌。《乐雅》曰：稌，稻。《开宝本草》曰：稻即糯也，其不黏者为秔。《说文》曰：沛国以稻为糯、秔。或以稻为诸谷之总称，非也。周官有稻人，汉有稻田使者，则非总称可知。且禾亦总名，《诗》八谷有禾，复有稻。又《论语》曰：食夫稻。言非常食之物，如粢糕之类，取其适口，非以养生，故孝子不忍为也。若作总名，是诸谷皆不食，可以枵腹三年乎？详说在掌禹饧《嘉祐本草》暨《本草纲目》。
粟米，即八谷之粱。《纲目》曰：陶隐居云梁米皆是粟类，考之《周礼》九穀有梁无粟可知。亦可为诸谷之总称。有粒大粒小，有毛无毛，青、黄、红、紫各种。穗大者长尺余、小者才一、二寸。获无早晚，早种早收，晚种晚收。《尔雅》曰：「虋，赤苗；芭，白苗」。郭注皆以为粱。「秬，黑黍；秠，一稃二米」。郭注皆以为黍。《诗》：维秬维秠，维糜维芑。是也。《尔雅翼》以秠为来牟，大误。
糯粟，《纲目》曰：《尔雅》曰：众秫。郭注云：黏粟也。苏恭《唐本草》曰：籼者为粟，糯者为秫。苏颂《图经》谓：「秫为黍为黏者。许慎《说文》谓：稷之黏者。崔豹《古今注》谓：稻之黏者。皆误也。然《离骚》屈原种秫，《明史》洪武四年禁民种秫，则秫似又为诸黏谷之总名也。
小麦，《周颂》曰来，一作䅘，有有芒、无芒二种，每种各有多类。详《授时通考》。
大麦，《周颂》曰牟，《孟子》作麰。有迟、早及落芒、不落芒数种，红、黄二色。其燕麦，穬麦各种，均各有大小之分，见后。
穄米，即八谷之稷，又名粢。《礼记》曰：稷曰次粢。《尔雅》曰：粢，稷。罗愿《尔雅翼》曰；稷、穄、粢，皆一物。语音之轻重不同耳。《纲目》曰：稷与黍，苗似粟而低，结子似粟而光滑，颗粒稍大似芦粟略小。其穗分枝而疏散，不若粟穗之丛聚攒族也。黏者为黍，不黏者为稷。为八谷之长，故祀穀神以稷配社，上古以烈山氏之子为谷主，至成汤时始易以后稷，皆有功农事者。稷主犹言谷主，穀类最多，举其长以概其馀也。二、三月种，四、五月即收，其获最先，故以长八谷。吴瑞《日用本草》、汪昂《本草备要》均误以芦粟为稷，未免臆说。
黏稷，即八谷之黍。按此二种，吾乡通呼水粟。盖黍、稷一类，但分黏、不黏，俗皆呼粟，又讹黍为水也。但《尔雅》既云「粢，稷也」，《礼记》亦云稷曰明粢，是黏者为稷，不黏者为黍。注家皆反其说，恐误也。存考。
麻，《诗》八谷曰禾、麻、菽、麦，后人以脂麻当之。脂麻木名胡麻，来自大宛，汉时始入中国，仅可榨油及作饼饵，不堪为饭，安得三代时即列于八谷。疑是火麻，即《本经》之大麻。《尔雅翼》谓之汉麻。《诗疏》曰枲麻，以其皮可作布及履索也。又曰牡麻，雌者名苴麻。《尔雅》曰：□，枲实。郭注曰：《仪礼》云：苴，麻之有蕡者。盖有子之麻为苴。广□即蕡字。故《尔雅》又曰：蕡，蔼。郭注曰：树实繁茂菴蔼。又曰：莩，麻母。郭注曰：苴麻之盛子者为莩。陶隐居以蕡为无子之麻，误矣。（《诗》咏桃夭，亦曰有蕡，其实蕡乃实多之象）且服食法有大麻子救饥方，其为八谷之麻无疑。
豆，即八谷之菽，本作□。《纲目》曰：谷之有荚者也。有大、小二类，大豆有黑、共、青、白诸色，早收、晚收数种；小豆有青、白、黄、绿、斑诸色，粒圆、粒长数种。其类甚多，张揖《广雅》曰：大谷，菽也，小豆，答也。董仲舒注《诗》八谷，亦曰菽是大豆，小豆名答。
按：小豆种类较大豆尤多，其扁豆、蚕豆、豌豆等，粒虽大，皆是答类。一种赤小豆，俗误以相思子当之，大非。此乃木实，半截红，半截黑，亦有全红者，其硬如铁木，团团如盖，密叶不调，人或植之门庭为玩，不可为谷也。沉自然诗曰：从此人间无别离，门前不种相思子。李义山诗曰：玲珑骰子安红豆，入骨相思知不知？不知即此木之子也。与赤小豆全不相涉，不知何时误起，必不可从（今药肆中尽是此物）。其赤小豆叶蔓似绿豆，花黄色，粒长，亦有圆者。秋种可和米作饭，极耐饥，故名饭豆。有青、赤二种，赤者即赤小豆，青者名白豆。

诸饭总说  ***************************
病人饮食，一欲其不改故常，则胃气安（病易治，药饵之外不必饮食为助，则饮食只如平时）；一欲其顿改故常，则脏气变（病难治，或不能多服药饵，则视其合病之饮食，变更平日，以助药力。此不特粥饭，凡茶、酒、蔬、果、鱼、肉，皆宜如此）。五穀虽曰中和，而稻、梁、黍、麦不一其种；南方、北方、水生、陆生，不一其地；播种、收获，节候早晚，不一其时，则其性又安能画一也？南人食米，北人食麦，均可滋生气血，长育子孙，亦且同登寿考，无方隅之异者，脏气习而相安也。平时既可养生，病时即可养病。而病人脾胃必逊于平人，南人米饭，平时爱食乾硬者，病时即不宜，伤寒、热病之后尤不宜，稍易以滋软，则无弊矣；北人面饭，平时爱食炙煿者，病时亦不宜，内伤虚热之症尤不宜，或发以酒酵，或隔汤蒸煮，则无弊矣。而米面及诸杂谷之可为饭者，有极佳，有极不佳，医家、病家，皆不可不知也。

白粳米饭　白籼米饭  ***************************
粳熟于秋，性稍凉；籼熟于夏，性稍温。总皆和平，但养胃和脾，粳力较胜而已。独伤寒久热之后，只宜食粥，不宜食乾饭，食之即反此。《内经》所戒，切勿犯之。又凡米新者，极香极甘，煮汁亦极浓，其和中益气之功，过于陈者。试观诸米、麦、黍、稷初登场时，作饧作酒，皆汁多味美，非新者力厚乎？稍久则渐少渐薄，非陈者不及新者之明验乎？世医乃谓新米堵气，病人及产后忌食，大不明理之言也。彼盖因诸本草有陈者最良之说，不知彼取陈者性凉，为热病而言（各本草陈米之上下文，皆有其语，请细阅之），岂禁食新者乎？惟汪颖《食物本草》曰：天生五穀，所以养人性，籼、粳得中和之气，同造化之功。忽而又曰：新米乍食动风气。如此美物，何陡然又有此害。问之汪公，亦难自解。
其为药，治生儿无皮，白籼米粉每日扑之（出《圣济总录》）。又治胎动腹痛，下黄水，粳米一升，黄耆六两，水七升，煎取二升，分四服（出《圣惠方》）。又治表虚漏汗不止，白米粉绢包扑之（出《肘后方》）。《元和纪用经》用麻黄、藁本、白芷各三两，米粉四两，扑之，尤妙。《伤寒论》名白粉。

红米饭  ***************************
此米气味亦颇不恶，而其不益脾胃实甚，病人及产妇食之，枯瘠尪羸，极难复旧。且糠喂猪，长毛不长肉；秆食牛马，足重难行。牛马之劣者，不择佳者，自不肯食之。而举世农家不察也，医家更不察也。自古医书、本草，皆云白为胜，独孟诜《食疗本草》异于众说，云：红米粒大而香，益人。《纲目》乃谓白米益胃，红米益脾，请问此是何理，更属杜撰。又凡药色白者入气，赤者入血。故医书有血病用红米之方。此以红、白分走气、血，较分走脾、胃之说，似乎近理。然性本不益人，诸方亦不足採。

粟米饭  ***************************
养脾胃，益气补虚，与籼、粳同。而性稍凉，烦渴、热淋、热痢，及诸病之属热者宜之。陈者至隔冬而止。二、三年者断不可作饭，气味极恶，最败胃气。又有食粟米即腹中微痛者，此脏气偏寒，非粟米之罪也。故久食则相安，而痛亦止。若病中，改食他谷可也。（中寒最宜小麦）

秫米饭  ***************************
味甘质软，但可作糕饵暂食，不宜作饭。常食难化，困脾。病人及小人忌之，曾发黄病者尤忌之。

糯米饭  ***************************
虽能清肺固表，但寒中难化，非肺热病人不宜食。借其秆卧，令人生癞。牛、马、猪、羊等圈中，亦不宜用。

大麦饭  ***************************
《食疗本草》曰：煮须极熟，带生则损人（诸饭皆然）。能健脾胃，行气消肿，止渴，止泄，久食令人肥白。麦蘖（芽也）消食，比穀芽倍猛，能败脾作泄，且耗散血气。观妇人产后子死乳不回，肿痛发寒热，及乳痈初起，麦芽五钱炒香，水煎顿服，立消，未消再作必愈，其耗何如。儿科视为泛常，肆用无忌，不知若干小儿受其害也。

小麦饭  ***************************
小麦宜于磨面，而《别录》云：作饭食，养肝气，止漏血（孕中下血名胎漏）、唾血（亦指孕妇言），能令女人易孕。（《别录》，陶隐居所辑。陶，齐、梁间人。此书乃汉、晋人语，不比后世医书。艰子者，盍仿而行之，事极不难且无损也）《纲目》曰：《素问》云麦属心，火之谷也。郑康成《诗笺》云：麦有莩甲，属木。《说文》云：麦属金。金旺而生，火旺而死。而《别录》云养肝气，与郑说合（麦能益血，所以养肝，非属木也）。《千金方》云养心气（亦益血之效，心主血脉也），与《素问》合。夷考其功，除烦、止渴、敛汗、利溲、止血，皆心病也。盖许以时，郑以形，《素问》以功耳，当以《素问》为准。又北方麦性平，南方者稍热，此地气使然，凡物皆同，匪独一麦也。近有强作解事者，云北方麦花皆夜开，故凉（北麦性稍平耳，亦不凉）；南方则昼开，故热。岂知北人食面，不助热、不发渴者，以习惯食之，何关花之昼夜。不观北人来南，常食面饭，皆南方昼花之麦，亦未尝发热、发渴，非胃气习而相安之明验乎。其作为汤面及饼饵，各处制法何止几千万种，性之优劣，当各随其和合之物，明理者自知之，难以悉数也。大抵汤食者醋佳，干食者酵佳耳。
其入药也，《奉亲书》治老人腹满、淋沥：小麦一升，通草二两，水三升，煮取一升饮。《刘涓子鬼遗方》治金疮肠出：小麦五升，水九升，煮取四升，滤取汁，待极冷，令病人卧席上，含汁噀之，或噀伤处，忽而又噀其头面，病人一惊，肠即一缩，俟渐入则噀其背。总勿令病人知，然后抬席四角，轻轻摇动，令其易入。若历时久，肠干滞不能入者，《千金方》用大麦米煮粥噀之，入则以新桑根皮作线缝口（口小者不必缝），热鸡血涂之，新湖绵烧灰（如无新绵，旧绢帛衣物亦可，沾油者勿用），同海螵蛸、生大黄研极细末，掺疮口，包好。十日内但可略食美物（海物最佳，如海参、鱼肚、蛏乾之类，及猪肉、鳜鱼），不宜过饱。未入时，切不可令閒人看视，妄语嘈杂，致令忧惶不能入，即死。又能止汗。古方用浮小麦，乃麦之未成者，殊属无谓。若云麦热麸凉，浮者取其有皮无肉，何如只用麦麸。予治汗症，但用陈麦，不论浮沉，无人不效。盖浮者肉既未成，皮亦无力也。面主呕吐不止，醋和作弹丸二、三十枚，先烧沸汤，入丸煮熟，漉出投浆水中，待温吞三、两枚，呕定，即不用复吞。未定，如人行一里再吞（出《兵部手集》）。又治虚寒白痢日久者，小麦面炒老黄色，以方寸匕和粥食，能疗百方不能止者（出《外台秘要》）。又治头皮虚肿，形如裹水，皮薄如纸，以口嚼面敷（出《梅师方》）。又治远行足研成泡，水调生面涂（出《海上方》。醋及尿调尤妙）。
麦奴，即麦穗之不结实，如被火烧有黑灰者。《千金方》暨朱奉议《南阳活人书》有黑奴丸，初虞世《古今录验》名水解丸，又名高棠丸。治阳毒、温毒热极发狂，发斑，热哑，大渴诸恶症；小麦奴、黄芩、大黄、麻黄、釜底墨、灶突墨、梁上尘等分为末，蜜丸弹子大，每服一丸。诚起死良方也。然非预备不能得，古人所以司岁备物也。

穬麦饭  ***************************
西北诸处种之，亦有大、小二种，皮稍厚。《别录》曰：穬大麦，作饭食，令人多力健行。萧炳《四声本草》曰：穬小麦，作饼食，补中。

燕麦粥  ***************************
西北一种燕麦，即《尔雅》之雀麦，一名蘥。其穗分数枝，子亦疏散，略似野麦。《唐本草》竟以为野麦。《纲目》至解为燕雀所食，均误也。作饭与大麦彷彿。燕小麦亦可作面，而性不及小麦。

稷米饭  ***************************
主安中益脾胃，凉血解暑。《纲目》曰：《吕氏春秋》云：饭之美者，阳山之穄。高诱注云：关西谓之广摩，冀州谓之聚。然味涩，性又近凉，气滞者、便难者、中寒者，均不宜食。

黍米饭  ***************************
即稷之黏者，凉而涩与稷同，而又难消化。热、泄、滑、汗等症，可以暂食，其馀百病忌之。《食疗本草》曰：久食缓人筋骨，小儿多食行迟。小猫、犬食之，其脚跼屈。醉卧其穰，令人生癞。

蜀黍饭  ***************************
《纲目》曰：俗名芦粟，又名蜀秫，又名高粱。《广雅》名木稷，又名荻粱。《食物本草》名芦穄。有籼、糯二种，红、黑二色。性虽温而味则涩，非滑症皆忌之。连壳研碎煮汁饮，止霍乱吐泻。久食亦败人筋骨。《博志》云：地种蜀黍，年久多蛇。

玉蜀黍饭  ***************************
《纲目》曰：似蜀黍而稍矮，六七月开花成族，如粃麦状。叶间别出一苞如稜，苞上出白须垂垂，久则苞裂子出，子大如芡实之小者。有红、白二色。一本生二三枚，或五六枚。山中呼为苞芦。作饭、作面俱可。性能开胃和中。其根、叶煮汁多饮，能利小便，治砂石淋。

菰米饭  ***************************
即茭草之实。《纲目》曰：《说文》曰彫苽，《唐韵》曰□胡，《管子》曰雁膳，孙炎《尔雅正义》曰茭米。《周札》供御，乃六穀、九穀之列，五饭之一，故《内则》曰：鱼宜菰。《西京杂记》「汉太液池边皆凋胡」，杜诗「波漂菰米沉云黑」，是也。气味甘凉无毒，能止烦渴，调肠胃，热病最宜。

黄蓬饭  ***************************
有二种，《尔雅》曰：啮，调蓬；荐，黍蓬。其蔓细而纠结，有如乱发，故发之未栉者曰蓬首。又轻虚风易拨之，随风飞去，故《诗》曰：首如飞蓬。吾乡讹为黄坯。荒年泽居，人採以为食。味极苦涩，故能除热，不免败胃，《拾遗》乃谓作饭无异粳米，必不然矣。病人勿食。

[艹/冂+又]草子饭  ***************************
《尔雅》曰皇守田。郭注云：一名守气。生废田中，似燕麦子，如凋胡，可食。《拾遗》曰：作饭，去热利肠胃。按：此物吾乡绝不之见，既云生废田，恐亦如王莽时之野谷，兵凶则有，太平则无耶？抑方隅之异，有生、有不生耶？

自然穀物  ***************************
《拾遗》曰：《博物志》云：东海洲上有草名筛草，又名自然谷，又名禹馀粮。结子如大麦，七月熟，民敛获，至冬乃尽，食之不饥轻身。李列《海药本草》曰：补虚乏，温肠胃，止呕逆，久食健人。据此二说，则极佳。而《纲目》引方正学诗：海边有草名海米，大非蓬蒿小非荠。妇女携篮昼作群，採摘仍于海中洗。归来涤釜炊松枝，煮米为饭充朝饥。莫辞苦涩咽不下，性命聊假须臾时。又似不佳。或者濒海可食之物不一耶？海边人当深考。大抵甘平则益，苦涩必损也。

米渣饭  ***************************
平人、病人总宜胃气充畅。胃气者，穀气也。今病而思食，胃气和也，医乃教人煮去米汁，或去二、三次，然后予之，云米汁堵气，不知甘香之气味全无，所食乃米渣也。岂万病尽由气多，尔之医病，总欲病人气绝乎。无理不通，可恨可杀。

隔宿饭  ***************************
饭以旋出甑为美，至隔宿必伤胃气，圣人所以食饐而餲不食也，可予病人乎。

再炊饭  ***************************
虽不隔宿，至冷而复饮，亦不宜食，炸炒必乾硬难化，重蒸则气味无存也。

青精饭  ***************************
出陶隐居《登真隐诀》，云神仙所食，言颇荒诞。《拾遗》曰：乌饭，用南烛枝、叶捣取汁，浸粳米，九浸九蒸九曝，米粒紧小，黑如瑿珠，作饭能益颜色，坚筋骨。按：南烛即南天烛，本肾家补药，坚筋骨之言或有可信。若今释家四月人日所作之青精饭，皆用糯米，採集杂木染成青色，病人断不宜食。

胡麻饭  ***************************
即脂麻，其内有油，伤脾败胃，令人作泄，本不堪作饭，只作果馅及榨油耳。乃亦云神仙所食，语更不经。诗文中至用为典故，自小说刘晨、阮肇入天台山始，岂可信之。又药肆一种胡麻，乃壁蝨。胡麻与脂麻名同，实非穀类，不入食品。
韩懋《医通》曰：凡造饭，用荷叶汤者宽中，芥菜汤者豁痰，紫苏汤者行气解肌，薄荷汤者去热，竹叶汤者解暑。按此法触类增加，不仅此数种。然必气味纯正，始可入撰。若辛酸苦劣与饮食不相投者，纵合病，只可入药，不宜入食，恐因此减膳，是弄巧反拙也。又古人左饭右羹，羹以养阳，食以养阴。若因病所宜，用各种蔬菜、鱼肉汁下之，是即古人之羹矣。不能悉载，明物理者自有化裁也。

白粳米粥　白籼米粥  ***************************
《尔雅》作：鬻，糜也。郭注曰：淖糜。又曰：餬，饘也。郭注曰：糜也。邢疏曰：稠者曰糜，淖者曰鬻。餬饘是其别名。《左传》曰：饘于是，鬻于是，以餬其口。刘熙《尔雅》《释名》：煮米使糜烂也。故凡食粥，必须久煎极烂，使无完米。性能养脾胃，生津液，利小便，消胀满，调中健脾，除烦止渴，利膈益气，推陈致新。万症皆宜，平人亦妙，其功不可殚述。《纲目》曰：每早食粥，胃中空无他杂物，穀气先入，所补不细。又极柔腻，与肠胃相得，最为饮食妙品。薄者为淖，凡病腹中气胀，小便不利，渴者，烦者，水泄者，及表虚不能大发汗者，乘热尽量啜之，初觉胀满，转瞬即快然矣。厚者为饘、为餬，凡病脾胃虚寒呕泄者，乘热渐次啜之，其效皆捷于药饵。又极虚久泄肠滑，随食随出，百药不能止者，作夹饮粥，食之即止。其法：用未经油腻瓦罐入米煮，俟米熟汁出，捞去米，再入米煮极稠食之。是两次米汁俱在一粥之中，真能回元气于无有之乡。此而不效，乃真死症也。无识之医，乃为首禁，谓其堵气。讵知其为行气通肠，利水消胀之第一物乎。故凡病未必遂无生机，无奈医者禁其食粥，又不能食乾饭，则胃气空虚，病必日甚。胃虚不能宣布传达，则药必无功。加以炒米汤，则胃气死矣。明理之人，广为传说，俾病人不致饿死，其功德必无量也。又粥之愈疾，全在于热。出锅即啜，啜时自觉阳和满腹，遍身汗意津津，乃有奇效。若稍冷，则真能堵气，慎不可啖。又热饮能解误服大黄，冷饮能解误服巴豆，均有神验。

粟米粥  ***************************
性能养脾胃，百病不忌。与籼米、粳米同，而粟熟于秋末冬初，秉清凉之气。故《别录》曰：养肾，去脾胃中热，利小便，解烦渴。又治热痢、热淋。韩懋《医通》曰：有人病淋，不肯服药，予令专啖粟米粥，绝去他味，旬余减，月馀痊。观此，则凡病症属热者，宜多啖之。

秫米粥  ***************************
性虽黏滞，煮为粥则易消，能清肺中百药不能清之热。《灵枢》治多年不寐，半夏汤中用之，取其益阴而清肺也。血淋、血痢、肺痈、肺痿、热、渴、烦、汗等症，均宜多食，中寒者切忌。

糯米粥  ***************************
秉秋金之气而成，质又黏滞，故性寒。功专补肺，治肺虚热咳。惟其补肺，故又能固表，肺主皮毛也。肺虚表热，漏汗不止最宜。肺寒咳嗽，表邪未散，脾虚饮食不化切忌。而《别录》谓其温中，令人多热，《纲目》乃误信之，力诋《图经》《食疗》性寒之说，为谬。至谓冷泄病及老人便数，皆食糯米即止，谬极，万不可信。

绿豆粥  ***************************
主解热毒，止烦渴。凡病稍近热者，无不宜之。平人暑月常食此粥，亦极佳。

大麦米粥  ***************************
磨如粟米大煮粥，主宽中下气。和熟蜜少许代茶饮，治淋痛（出《圣惠方》）。又久食治皮里膜外水气（出《圣济总录》）。
粥能滋养，虚实百病固已。若因病所宜，用果、菜、鱼、肉，及药物之可入食料者可煮食之，是饮食即药饵也，其功更奇更速。方书所载甚多，摘录数十种于后。

葱白粥  ***************************
细切葱白，俟粥将成时投入，煮熟热啜取汗，主散表寒，行气。又主胃寒呕吐、泄泻，气痢，腹痛。葱不宜过多。

薤白粥  ***************************
主奔豚冷气，胃寒吐逆，胸胁胀痛，老人冷痢。气实者略煮带生，虚人煮极熟用。

生姜粥  ***************************
主散表寒。又主胃寒吐逆，上气乾呕。又《奇效方》有神仙粥法，治感冒风寒，暑湿头疼、骨疼，四时疫气流行初起。用糯米半合，生姜五大片捣烂，共入沙锅内，水二升，煮至米熟，入连须葱十数茎，再煮稠，加真米醋二、三匕。乘热啜，温覆取汗。

花椒粥  ***************************
川产最妙，随处土产者亦可用，但宜陈耳。研末，纤少入粥，主胸腹胀满，冷痢刺痛。又主蛔虫上膈，烦躁吐涎。

苏子粥  ***************************
微炒研末入粥，主上气喘急，肺寒咳嗽，乾咳无痰，或用紫苏嫩叶切碎入粥，更能散寒。又消胎气胀满，行妇人一切血中之气。

杏仁粥  ***************************
去衣炒研入粥，主治同上。或加苏子。

莱菔粥  ***************************
主消食利膈，痢疾腹痛，里急后重。无莱菔时，以子炒研去油代之。或干莱菔丝切碎入粥亦妙。

菠薐粥  ***************************
切碎入粥煮烂，主大便燥结。

芥子粥  ***************************
炒研去油入粥，主豁痰利气。痰气甚者，芥子取辣用。取辣法：生芥子研末，以瓷瓯入沸汤内泡热，盛芥子，温水调如糊，湿纸封口，覆地上半刻许，取出辣如新芥菜。

麻仁粥  ***************************
主津枯便闭。用火麻仁炒，去壳研末入粥。或加皂角子炒熟同研。能治大肠风闭。皂角子减三分之二。

脂麻粥  ***************************
用黑芝麻炒，研极细入粥。不细则败脾作泄。主治同上。又主干咳无痰。痰清者忌食。

葱豉粥  ***************************
主发散表寒。

赤小豆粥  ***************************
即饭豆，主利小便，消水肿。又治脚气，用赤小豆多米二、三倍，先煮烂，捞去豆，然后入米煮食。

薏苡仁粥  ***************************
亦须多用苡仁，如煮赤豆粥法。主除湿，利腰脚。然性专下行，故久食令人身重，降令太过也。本草乃云久服轻身，不可误信。

郁李仁粥  ***************************
主消水肿，润肠通痹。

酸枣仁粥  ***************************
主胆虚烦热不寐，炒熟研末入粥。

小麦粥  ***************************
主宁神敛汗，止渴除烦。先煮小麦熟，捞去麦，取汁入米，煮粥食。陈者良。

莲子粉粥  ***************************
主健脾胃，止精滑泄利，气虚者用白莲，气血两虚者用红莲，去皮、心研为粉，同米煮。气滞中满，及大便涩者忌食。

芡实粉粥  ***************************
功用同上，力远不及。

菱实粉粥  ***************************
主益气健脾，厚肠胃，止暑泻，气滞者忌食。

薯蓣粉粥  ***************************
主益气健脾，固精滑，止久泻。气滞者、便难者皆忌食。

金樱子粥  ***************************
先用金樱子煮浓汁，布中滤去渣，入米煮粥。主肾虚精滑，泻利脱肛，妇人产后子肠不收。

百合粥  ***************************
主补脾肺，止虚汗、虚泻，定虚喘、虚嗽。

芋粥  ***************************
用生芋切细如芡实大，同米煮。主宽肠胃，益脾气，消虚肿，食滞者忌食。

藕粉粥  ***************************
主补心脾，涩精滑，及妇人产后血虚、血滞。内热人忌食。

葛粉粥  ***************************
主热病后津液不回，口中燥渴。此物能引津液上潮于口。生者尤佳。又解酒毒。

麦门冬粥  ***************************
用麦门冬杵烂，先煮浓汁去渣，入米煮。主热病后气虚，呼吸微弱（热则伤气），及津液不回，咽乾口渴，心烦不寐。又主肺热久嗽、虚喘、虚汗。

天门冬粥  ***************************
煮法如麦冬粥。主润肾燥，治老人痰瞅，及少年人乾咳。又补肾虚，治相火上炎，虚热，虚汗。

黄精粥  ***************************
切碎同米煮，主一切诸虚百损，不拘阴阳气血衰惫，无不宜之。

黄耆粥  ***************************
用北地真箭耆，味甜如蜜者，煮浓汁去渣，入米煮粥。主表虚自汗，痘疹不起，痈疽内溃，不能成浆，及一切虚阳下陷，子肠不收，脱肛等症。

龙眼粥  ***************************
主安心神，定魂魄，敛汗液。内有火者禁用。

腽肭脐粥  ***************************
主阳痿不举，精寒无子，火裹溏泄，及一切肾虚之症。

海参粥  ***************************
主一切肾阴亏损之症。

燕窝粥  ***************************
主一切气虚及表虚之症。

人参粥  ***************************
主一切脾肺气虚之症。

猪肾、羊肾、鹿肾粥  ***************************
主一切肾虚之症。鹿为最，羊次之，猪又次之。

猪肝、羊肝、鸡肝粥  ***************************
并主肝虚目暗，多年冷泪，瞳人散大，羞明怕日等症。羊为最，鸡次之，猪又次之。

羊汁、鸡汁粥  ***************************
并主劳损，又大补产后蓐劳。血分有火者禁用。又大补瘦人，肥人禁用。

鸭汁粥  ***************************
主虚劳，肺热咳嗽，肺痈，肺痿等症，又消水肿。

鲤鱼汁粥  ***************************
专消水肿，一斤以上者佳，愈大愈妙。勿去鳞。

牛乳、羊乳粥  ***************************
大补阴血，八月以后佳，春夏勿用。

酥蜜粥  ***************************
南方酥不可得，以牛、羊乳代之。酥宜多，蜜半之。又蜜须炼至滴水成珠，方同米煮。主养心肺，润脏腑燥涸，及一切津枯血少。又主肺虚久嗽，乾咳无痰。

炒面粥  ***************************
见前小麦下。

茴香粥  ***************************
平肝和胃，治胸隔胀痛，疝气偏坠，研末入粥。

甘松粥  ***************************
研末入粥，主胃寒作呕，脾气不运。又最能引胃气上升，令病人思食。

橘皮粥  ***************************
用陈广橘皮研末入粥，或漳州糖饯橘饼切碎，同米煮。治脾气不运，食物作胀。

石灰粥  ***************************
炒石灰和些须入粥，其味甚甘。然大热，能令人吐血、衄血、便血，不宜久食。惟寒湿作胀，腹中窄狭者，暂食最佳。
右所列粥五十馀种，大半出《本草纲目》，非杏云老人创造也。然实散见各书，乃历古相传之旧法，亦不自《纲目》始也。《素问·玉机真脏论》曰：粥浆入胃，泄注止，则虚者活。是以粥代参耆也。《伤寒论》桂枝汤方后曰：啜热稀粥一升，以助药力，取微似汗。是以粥代麻黄、葛根也，神明变化。触类引伸，虽千百种亦奚不可？其各种粥，通用白粳米或籼米，惟热病用粟米，表虚、肺热用糯米、秫米。妙用总在热啜，尤须久煮极烂。盖诸药温凉补泻，性各不同，一饮下咽，总由胃气传布，病人胃气既不能速行，停留片刻，药之气味即殊。试观平人饮食，偶有不顺，转瞬暖出，即成酸水。故凡用药，行速则有功，行迟则无力。古法所以有人行十里、五里、一里之限也。若其停蓄不行，变为酸水，尚何功效之与有。惟以穀气助其胃，以热气速其行，而桴鼓之应，乃退非汤剂所能及。此古人用粥治病之精理，千载无人道破者也。即使不以粥为药，亦必以食为天。水之与谷，实后天生命之原，无水穀，安望有生乎。今日禁人食粥之医，谓其堵气。请问此语见于何书、何人所说，尔自阅历以来，曾见何人受粥之害。盖彼不过借医餬口，何曾读书，不过人云亦云，何曾实有所见。虽死者目接于目，犹以为死于病耳。乌知其横遭饿死哉。愿遍天下医人，平心细绎之，清夜猛省之。

炒米汤  ***************************
此天下第一害人之物，宜痛心疾首与病家严申厉禁者也。今日禁人食粥之医，必教人食此，竟有炒五、七次至黑而成炭者。历观往古，风寒湿痹熨以炒米者有之，用为粥饭则未之前闻。至明李氏《纲目》始见，本朝陈飞霞小儿科再见。而李说乃云不去火气，令人作渴。夫既知炒之而热，能令人渴，其助热劫阴明矣，何如勿炒，自相矛盾，百口奚辨。试思米经火炒，煮之水清无汁，嗅之无气，食之无味，是去其甘香之正性，必不能充养脾胃，一也；味苦而淡，不能下咽，故常枵腹而胃气不充，药何由效，二也；性热伤阴，败人津液，三也；不能充养胃气，弱者将自此不复思食，强者得火气以助其热，必旋食旋饥，而又不许食粥饭，势必藉助于饼、饵、餺、飥诸不益人之物，病更难愈，四也；且也任如何摊晾，总不能去火气，病寒者害在伤胃，病热者必且留邪，五也。坐此五害，故凡死于病者十之一，死于药者十之三，死于炒米汤者十之六、七。设使不信。倘世有父母患病，为之子者先且自食二、三顿，此亦父饮药子先嚐之通议，视其口中尚能知味否，腹中尚能泰然否，精神尚能照旧否。如其无害，是杏云老人为谬言，可以等诸野田泄气，可将吾书焚之、弃之、酱瓿覆之。不然，平人且不能当其害，何况病人。当奉吾说为师之箴矣，当听吾言如朦之诵矣。

诸米饮  ***************************
凡诸米为饭，其汁为米饮，医书中用之甚多。然作饭之法，只煮半熟，捞出再蒸，则其饭软硬得所。病人所用之饮，捞去饭后，宜再煮数沸，然后服。否则其饮未熟，能生虫败胃，且令人肠胃收缩，食量减少。

粳米饮  ***************************
止渴除烦，热病渴不能止者，勿予茶水，以此代之极佳。无病之人，暑月代茶亦妙。浓者能止泻。籼米同。（以下诸饮、诸泔，俱宜多饮代茶，少则无济）

粟米饮  ***************************
热病小便不利，及霍乱烦躁、大渴（危症也，不能止者死），均为圣药。

秫米饮  ***************************
救霍乱烦渴，不如硬粟。止诸热渴及利小水，则过之。

糯米饮  ***************************
止消渴。又主霍乱烦躁，服诸饮不止者。古方：糯米三合，石蜜一合（此两粤山中野蜂所酿，味甘微苦，色微白，今名广蜜），水三升，同煮，至米成饭捞去之。频饮勿辍，得睡即愈。又暑月力作，及注夏之人，常饮代茶（秫米亦妙），能保肺气，固卫阳，胜于药肆燥热伤阴之药茶万万也。

大麦米米饮  ***************************
亦止消渴，又调中消胀极佳之品。

小麦米饮  ***************************
治暴淋，止虚汗，不必论浮沉。

诸米泔  ***************************
一名渖，洗米水也。医书曰淅二泔，淅亦洗也。《孟子》曰：接淅而行。二泔，先略洗一次，倾去水，再入水用力洗之，取其糠去而汁清也。

粳米泔  ***************************
代茶止消渴，利小便。

粟米泔  ***************************
亦止霍乱烦躁。《唐本草》曰：臭粟米泔，止消渴妙方也。按：此但当云隔宿酸泔，若臭则不堪用矣。

秫米泔  ***************************
烦渴身大热，饮诸泔不愈者用之。

糯米泔  ***************************
主治同上。
右诸饮、诸泔，性虽不无小异，而生津养胃则同，故主治不甚相远。但味皆淡，病人不能频饮者，可微加糖、蜜（须炼熟），或盐、醋。均须极少，多则穀味反为所夺，必无济矣。

酒  ***************************
北人呼为南酒，亦曰白酒。吾乡则呼水酒。《纲目》曰：清者曰酿，浊者曰盎；厚者曰醇，薄者曰醨；重酿曰耐，一宿曰醴；美曰醑；未榨曰醅；色红曰醍，绿曰醽，白曰醝。凡一切草木谷果之实无油者，均可酿酒。入药暨病人饮，糯米为胜。能宣布药力，通行经络，活血和营，上行头顶，外达皮肤，旁通四末。平时嗜饮，病时恶饮，病斯剧矣。若稍稍思饮，则剧者生矣。盖酒人以酒为命，病中思饮，即如不饮者之思粥饭，切勿禁之，但宜节耳。又单饮醇酒取醉，能治马汗入疮。此症最恶，凡患疮毒，一触马汗，立时肿痛倍加，或搐搦不省人事，不急救有死者。若猘犬伤，则最忌酒。《肘后方》云：能戒一年乃佳。若被蛇咬，宜以冷酒洗淋（出《广利方》）。若卒遇大惊而死，急以热酒灌一、二杯即苏（出《急救方》）。
若其腐肠乱性，助湿生虫，甚且败国亡家，招尤起祸，则占今戒之屡矣。诗歌既醉，书谨德将，不俟医家繁喙也。至若李氏《纲目》云天之美禄，浊俗俚言，见于何典。操觚著述之儒，乃挂诸齿，是犹孔北海之手荐，导人沉湎，乌可训乎。

淡酒  ***************************
酒人喜浓，而医家有用淡之法。其性极利小便，凡小便不利，及腹中有积水者，以甘淡酒荡至极热，乘热尽量饮之。酸者慎不可用，不热慎不可饮。初觉胀满，少顷尽从小便而出。酒去，腹中之水亦随以去，与啜热稀粥无二理，均妙方也。此法杏云屡用得效，及阅《东恒十书》，见王海藏云淡酒能利小便而速下，则已先得我心矣。然范汪《东阳方》治水肿，已有用薄酒之法，则海藏之言，盖有所本也。但须下水本多，酝酿日期满足。若临时搀入生水，及下水才一、二日，酝酿未到者，反能败脾作泄，切不可用。

淡酒稀粥说  ***************************
或问：淡酒、稀粥之利小便固已，设用稠粥、酽酒，亦有济乎？曰：不能。《内经》曰：膀胱者，州都之官，津液藏焉，气化则能出矣。凡饮食入腹，自咽喉以至大肠，皆有其入之之路，独膀胱只有下口，可决而出，无上口不能受以入。设有上口，则清浊一齐传入，水穀何自而分乎。故饮食初入胃中，传至幽门（胃之下口与小肠相接处），而下小肠，此二处水穀犹未分也。再传而下至阑门（小肠之下口与大肠相接处），其地前当脐，后当两肾之中，人身阳气发源于此，此处之热过于釜甑。谷被蒸而腐化，入大肠为干粪，水被蒸则化为升腾之气透出小肠，而布于三焦（人身大腔子，包罗脏腑之躯壳，统名三焦）。气既上腾胸胁间，如春夏时之地气，空濛翳塞，故曰上焦如雾也。至中焦，则积上、中二焦之热气，其气更热、更浓，凡躯壳之内，脏腑之外，受此热气，皆津津若汗珠，气复化为水也，故曰中焦如沤。沤者，水面浮泡，即形容汗珠之状也。至下焦，则积上、中、下三焦之热气，是又不仅如汗珠，而如汗之淋漓直下，故曰下焦如渎。渎者，江河之总名，水流之道也。此外正当膀胱之外，脂膜如絮，可以受如渎之水（此脂膜即[同：胰]也，惟其能受水，故售猪、羊[同：胰]者，以水淋之则倍重），民火又蒸之（总一肾中，阳气分立，心为君火，肾为相火，膀胱为民火。诸各色者，便于指称耳），于是气化之水，复化为气，渗入膀胱，出前阴而为小便矣。然则小便不利，由民火不旺，故不蒸，不蒸故聚[同：胰]之水不能化气，膀胱既无上口，空濛之气可蒸而入如渎之流，何自而入乎。不入膀胱，何自而出乎。是小便者。本由饮水入胃，传至小肠，受肾火之蒸，化气而出，复为躯壳所遏，如雾之气不得泄，又化为如沤、如渎之水，而聚于[同：胰]，再受民火之蒸，复化为气，始透入膀胱而为小便。故曰：州都之官（州都者，三焦之水悉聚于[同：胰]，有通都总汇之象），津液藏焉（藏者，[同：胰]能尽受三焦之水，有包藏含蓄之象），气化则能出矣（民火能蒸，聚[同：胰]之水则能复化为气，入膀胱而出前阴也）。今以淡酒、薄粥入胃则水多，水多则迫以不得不归小便之势。且也穀气助而胃气骤长，热气助而火气倍增，则无虑其进入大肠而为泄泻。是又迫以不得不蒸之势，而膀胱之化虽欲不速于平日，不可得矣。若稠粥，但益脾胃而果腹，且易饱不能多食；酽酒，但活血脉而通经，且易醉不能多饮。均之，水少与膀胱无涉，安望其气化速而小便多也。此经文气化能出精而又精之理。杏云为中人以下说法，煞费苦心，学者幸毋浑囵读过也。

糟  ***************************
一名粕，能温中消食，开胃健脾。既榨去酒，曲中毒烈亦微，又加油、盐，则酒毒全失（盐最能淡酒）又能醃藏鱼、肉、瓜、姜等物，病人食之，无所不宜。且酒之害在多，糟则非能多食之物，故为用胜于酒也。独糟姜性热，糟虾动风，各有所忌。其他一概不忌。淡糟和葱、韭、蒜、薤等炸食亦佳。外用罨跌扑损伤，风寒湿痹，蒸热糟加姜、韭等，捣烂厚罨患处，取效如神。烧酒糟亦可。

烧酒  ***************************
又名火酒，《饮膳正要》曰阿刺吉，番语也。盖此酒本非古法，无末，退罗及荷兰（皆东洋之国，近福建。荷兰即红毛番）等处人，始传其法于中上。凡水酒之害，烧酒均有之，而性之恶劣倍屣。耽饮太过，有七窍流血而死者，有二便出血而死者。或不即死而发为流注，疼痛过于刑夹（俗名流火，未有烧酒之前，世无其病。故古医书无其治，并无其名。以诸痹、诸疰及痛风、历节风法治之，皆不验。必壮年能断烧酒，或有愈者。老则必死于此）。然酒人酷嗜，不可挽回也。其丧躯命、损精神、招愆尤、膺恶疾，皆所自取，极无足惜。独其耗粒食、困民生，则为害于天下。古之所谓耕三馀一，耕九馀三者，今则绝无其事。偶有水旱偏灾，即烦有司之吁请，虞当宁之忧勤，而蠲赈频仍，害且及于天瘐，蠹国伤农，莫此为甚。而其为用于病，能行冷气，消水湿。凡涝岁民病身寒吐泻，及胀满腹中窄狭者，落水遇救腹中水吐之不尽者，频饮火酒，均小便利而愈也。至其害则不可胜言。凡有血疾人，不戒火酒，药必无功。风损及跌扑折伤筋骨，一饮火酒，必成废疾。孕妇好饮火酒，子多痘兀，及疮疡惊痫。男女俱嗜此者，其子女必凋零。若子孙又复嗜之，必至绝灭。无能饮三代不覆嗣者。杏云盖目击数十百家，故苦口言之。彼沉溺者，曷不屈指自计邻里、戚友，存者、灭者奚若，当亦憬然悟惕然思矣。至《耳剽集》所载：吴江知县周伟酷嗜烧酒，终日昏昏，颠罔可笑，未几醉死。设奠焚楮钱，棺中火发，亟救之，尸已烬矣。此殆天恶其昏德，故示罚于死后耶，固应得之罪也。
按：烧锅功令所禁，凡囤贮米麦至八石以上者予罪。而近来此风愈甚，每一城市、村镇，店至数十百家。每家所积，至数百千石。统计一岁之入，给饔飧者，三之一；作烧酒者，三之二。饮此酒者，每日二三次为撙节。不节，或五七次，十馀次，竟有入醉乡十年、二十年未醒者。较之古昔游惰之民，其为害不知若干倍展。伏读本朝敕修《明史》，见前明赋敛苛繁，几于敲骨取髓，民风凋弊，理有宜然。本朝定鼎，凡诸虐政，悉予蠲除，正供而外，无寸丝粒米之征求。迄今百七十年中，休养生息，大有频书。凡遇国家大庆，普免天下钱粮、潜米者，不知几千百万亿。偶有水旱偏灾，随在蠲赈者，又不知几千百万亿。而民积亦未见加盈，非此物之害，又谁之害钦。独是烧锅例禁虽严，实难认真办理，是不能不望于贤当事焉。考《酒诰》曰：群饮，汝勿佚，尽执拘以归予周，予其杀。此等人本圣世所必诛，虽待之过严，绝之过甚，不为虐也。

葡萄酒  ***************************
《纲目》曰：葡萄及藤，汁皆可酿酒。《梁四公子记》云：高昌献蒲桃干冻酒，入风谷冻成之，终年不坏。叶子奇《草木子》云：元朝于冀宁等路造蒲桃酒，久藏者中有一块，虽极寒，其馀皆冻，此独不冰，饮之令人透腋而死。又云：酒至二三年，皆有大毒。此说极是。微论蒲陶，凡诸谷所造，至隔年性必加烈，愈久愈烈。初饮不觉其醉，至出户遇风，酒性一发，猛不可当（北风犹可，南风更甚）。有醉死者，有成病者，病人切戒，不可犯之。至《史记·大宛列传》云：乌孙以西，地近匈奴，俗嗜饮，以葡萄为酒，富人藏至万馀石，久者数十年不败。此则何以不毒，殆水土使然，不可援以为例也。《饮膳正要》曰：蒲桃酒有数等，哈刺火者最烈，西番次之，平阳、太原又次之。总之，徒有麴蘖，而无穀味，不论新陈，病人概不可饮。又云：蒲桃久藏，不必加曲，亦自成酒，芳甘酷烈。《癸辛杂志》曰：梨久藏，亦不用曲自成美酒。《书》曰：若作酒醴，尔惟麴蘖。无麴蘖何以成酒，又何以酷耶，理不可晓矣。又凡诸果，皆可为酒。元人诗曰：洞庭春色应无价，多种黄柑作酒材。又西域葡萄烧酒，中国人饮之必醉死，《本草纲目》切戒之。

各种酒  ***************************
凡酒皆活血，而芦粟及稷、黍之酒仅滞血。凡酒皆利气，而荍麦及诸豆酒反壅气。凡酒皆热，而隔年酻酒尤热（俗名酒娘，酒之未下水者。味虽甘美，性则酷烈，饮之令人喉舌乾燥，多饮则腹痛、溺血），若今时所尚各种老酒，大率醲厚，加以辛热香窜之药，助火劫阴，损神耗气，倍于常酒。又绍兴酒，最为时尚，其味酸不成酸，涩不成涩，饮之令人头痛、口乾，曲性之烈可知矣。山西之汾酒，则又甚焉。又浙绍一种玉兰酒，一种会泉酒，暨吾江右之丁坊酒，虽味俱甘美，而性皆酷烈。又有一种金华酒，又名东阳酒，味极甘美，酒乃净酻，《食物本草》曰：入药最佳。然口乾、头痛，伤血之害，亦如吾乡之隔年酻酒。金华，即古兰陵也。李青莲诗所谓兰陵美酒郁金香者，徒以其气味耳，其性必不良也。入药之言，为北方专饮烧酒，无水酒处言之也。至于射洪酒，擅名天下，云夏月饮之，可以解暑。明人诗曰：六月江干冰雪凉，射洪春酒郁金香。自从筇竹通西夏，汉使年年出夜郎。盖此酒造法，传自西夷，汉武帝用事西南，而大宛、月氏、筇笮、康居，一时尽通中国，自博望候始，故诗云尔也。然天下未有性凉之酒，或以夏月伏阴在内，少饮不至大醉，稍觉适然耳。今嗜烧酒者，亦有解暑之说，亦犹是也。又若秦、蜀之咂嘛酒，晋、赵之襄陵酒，山东之秋露白，淮南之绿豆酒，燕、冀之薏苡酒，金陵之瓶酒，苏州之小瓶酒，处州之金盆露，皆载籍所传，均未之见。即如建昌之麻姑酒，近在跬步，亦未获沾唇，一以生平未出户庭，故见闻弇陋；一以量不胜蕉，故见如未见。总之，此物功过各半，损益兼行。造法虽多，均之热毒。为病人谋，莫如仿汉赐丞相上樽酒法，糯为上，稷为中，粟为下。设地处偏方，病人嗜酒，而酒不宜病，则惟略和以热水，使厚者薄，醇者酿，是调剂之良也。试观隔年酻酒，少饮亦热，倘以热水洽为酒汤，即至醉亦无害，是可以得酒之理矣。然获罪醉乡主人不小矣。
医书所载可以治病之酒，又有多种，摘录于左。

五加皮洒  ***************************
用五加皮煎浓汁酿酒，主一切风湿痿痹，壮筋骨，加怀牛膝更佳。

天门冬酒  ***************************
造法同上。主阴虚劳损，老人痰嗽。

地黄酒  ***************************
造法同。主补精血，壮筋骨。中满者勿服。或用地黄石臼内捣烂浸酒，亦佳。

枸杞酒  ***************************
造法同。主阴虚阳痿，精寒无子。或加地黄，或加桂。便溏忌。

当归酒  ***************************
造法同，主补血虚，行一切血滞，便溏忌用。

黄精酒  ***************************
捣烂煮汁酿酒，补益虚羸，调和血气。性无所偏，百病不忌。

龙眼酒  ***************************
主思虚伤脾，郁怒伤肝。与龙眼粥不同。此有酒力，故补而兼行；彼加穀味，故一于补。气滞痛胀者加木香，肝脾有火忌用。

巨胜酒  ***************************
即脂麻，每一升炒研，同生地黄三两，捣烂煮酒。主血虚风痒，及老人津枯便闭，乾咳无痰。

柏子仁酒  ***************************
炒研去油浸酒。主心脾血少，夜不安神，怔忡，盗汗，肌肤消削，眼倦无神。龙眼、麦冬、炒枣仁俱可随证加用。

蜜酒  ***************************
用沙蜜炼熟，和酒饮，主风诊、风癣，肌肤枯燥。或加猪脂，尤妙。肺热忌用。

海藻酒  ***************************
洗净煮酒频饮，勿令酒气间断，主益阴利血，散结消瘿。凡人身上有结核者，不拘痛与不痛，溃与未溃，均宜饮之。

菊花酒  ***************************
或煮酒，或煮汁酿酒，主去头风眩运，明目，除痿痹。

松液酒  ***************************
用嫩黄松香煮酒，频饮，勿令酒气间断。主一切大风顽痹，脚气不仁。松毛主眉发脱落，松节主骨节痛风。

槐枝酒  ***************************
用嫩槐枝，或根皮，或青叶煮酒熟，另以槐实炒香为末投之，频饮。主远年便血，大风痿痹。加地榆、生地黄、何首乌俱可。

木瓜酒  ***************************
用木瓜蒸熟煮酒，主补肝脾，舒筋挛，利腰脚，治转筋。病愈即止，不宜久服。

柏叶酒  ***************************
主风痹，历节疼痛加松节。又主远年便血，加槐实、地黄。

茴香酒  ***************************
主肝、脾、肾三经血凝气滞，胸胁腰腹胀满、刺痛，脚气攻心，疝气偏坠。

木香酒  ***************************
主胸腹胀满，一切气滞不行，研末浸酒。

缩砂酒  ***************************
用砂仁研粗末浸酒，主和胎气，除气腹痛，消食积。此与木香均不宜煮。

椒酒  ***************************
用川椒浸酒，不宜多，当使有椒气而无椒味。主冷气刺痛，胸腹胀满。

橘红酒  ***************************
用广陈皮浸酒，主一切气病。此物与酒相宜，《墨娥小录》曰：凡人家喜庆亲友馈酒，其味酸甜不一。杂贮之则酒败，以橘皮一、二两，煮热浸之，俱变为甘美。

蓼酒  ***************************
用蓼汁酿酒，不宜多。主中寒脾胃不健，饮食减少，胸腹刺痛。

金银花酒  ***************************
用连叶金银花（无花专用叶）煮酒，鲜者尤佳，主一切奇疡恶毒初起，服之则立消。已成脓，服之则易溃、易敛。古方同甘草煮酒，为外科起死回生之圣药。宜多饮，令酒气不断，病愈为度。若用水煎，则力缓无济。但其味太甘，病人不能多饮者，可略用盐、酱、小菜下之。

冬菊花酒  ***************************
此乃小朵菊花，非前之菊花也。有黄、白二色，俱可用，白者为胜。花开独晚，至冬犹不绝，故名冬菊。山居者，用盐醃可以点茶。性能治一切恶疔初起，浓煮酒，饮至尽醉，渣敷患处立消，外科救命仙丹也。无花用叶、用根俱验。

豆淋酒  ***************************
黑豆三升炒焦，以酒五升荡热沃之。主中风困笃，口噤口喎，背强瘛瘲，目眩头旋。又主产后瘀血。均须饮酒尽量，温覆取微似汗，极效。

麻仁酒  ***************************
用火麻子炒研煮酒，主脏燥便难。或加皂角子，炒研同煮。又主骨髓风毒，痛不能动。

红曲酒  ***************************
研末煮酒，主腹中积血，及妇人产后瘀血不行。加桂亦可。

花蛇酒  ***************************
主诸风顽痹，疥癞恶疮，瘫痪挛急。

蚺蛇酒  ***************************
每蛇一斤，同羌活四两煮酒。主诸风挛痹不仁，大风恶疾，历节痛风。

虎胫骨酒  ***************************
炙黄，研极细，绢包煮酒。主历节风痛，膝胫无力。加故纸、肉桂，主肾虚，膀胱寒痛。平素肺热者忌用。

羊羔酒  ***************************
用嫩肥羊煮如糜，搅酒饮。主阳虚，脾胃不健，肌肉消减，又主妇人产后蓐劳。平素有风损、疮疥人，切不可用，无徒羡党家风味也。
右诸酒，古方所载，殆千百种。此书为病人饮食而作，故与前诸粥皆取气味与饮食相近者录之。如五加皮、地黄、天冬、黄精、龙眼、当归、巨胜、枸杞、蜜酒之类，无病人饮之，亦有裨益。其辛酸苦劣诸物，虽各有治病之功，然是药方，非饮食也，概不利。又凡可入粥者，均可入酒；入酒者，亦可入粥。大抵欲行须酒，欲守须粥；入血宜酒，入气宜粥，因病而变通之可也。

饧  ***************************
诸谷果之无油者，可作酒，俱可作饧，糯米为胜。尔雅《释名》曰：清者为饴（吾乡呼小糖），稠者为场，稠而浊者为餺（吾乡呼水糖）。《离骚》谓之□□，本紫，拨而牵之则变白。古人清明、寒食食之。吹箫而卖，故唐宋诗词，卖饧箫皆点缀春景之句。其入药，能和胃补中，稼穑作甘之义也，仲景建中汤用之。又治蚊龙病，见芹菜下。多食伤脾败胃，作胀作泄。蘖性善消，故伤中耗气也。又甘能伤肾，又生虫。又经火炼，极助湿热。脾虚肾虚，中州有热及胀满者，虫病及齿病者，均切忌。

醋  ***************************
亦作酢，即醋字。《鲁论》曰醯，《伤寒论》《金匮》曰苦酒。诸谷粟皆可作，籼、粳米为上，小麦及糯米次之，余皆下矣。作法，有蒸熟者，有用生米者。入药宜米醋，陈者良。性能开胃进食，杀一切鱼、肉、菌、菜毒，添滋味。又能制面毒，凡面食入醋些须，食之即不作渴，味亦倍佳，是相制而又相成也。世医以其味酸，畏其收敛，严禁病人勿食。夫不宜酸敛者，惟外感宜散之症，虑其收住表邪，他病收住何物乎。且醋味虽酸，却能通窍。又最能散结气、行滞血，虽表症犹必用之，况其他乎。如菜类葱条下所载，《济生秘览》《千金》诸发表方皆用之，是也。此外尚多，不可枚举。观其消食积，攻气痞，止血运，破产后瘀血（以铁或砖瓦烧红，好醋淬之，令血晕者闻其气即醒，俗呼打醋炭。甚则醋煎荆芥，入酒壶中，以壶咀对鼻，急合其盖，令气入鼻中尤妙），治血凝气滞之痛（凡痛症药，如陈皮、白芍、白芷、香附、元胡、灵脂之类，均须醋制，非醋不能开气结也）。敛乎，散乎。外用散痈疽肿毒（外科敷药必用之物。久而不溃者，醋调雀屎，贴疮头即穿出。出《肘后方》），解蜘蛛、娱蚣、蛇、蝎、疯犬咬毒（并以醋磨生铁涂之，出《箧中方》，蒸跌扑损伤（出《日华本草》，白虎风痛，足上转筋（出《外台》方。并以旧棉絮浸醋中，甑上蒸热裹之），及各种风寒湿痹（出《近效方》），敛乎，散乎。《千金方》治鬼击卒死，不省人事，吹少许入鼻中即苏。霍乱心烦腹胀，饮之即定。且炙附子塞耳，能开气闭之聋。和釜底墨涂舌，可消卒急不消之肿。同葛根，葱白可疗肌解表。至于孙光宪《北梦琐言》，云一婢抱儿落炭火上烧灼，以醋和泥涂之，旋愈无痕；《洗冤录》曰醋和大黄末更佳，均之，其为敛乎，为散乎。又其散逆气，能止百方不能止之呕（见小麦下）。治胞衣不下，血满腹中，此死生呼吸之候，非散何以解救乎（用无名异一两，研末，鸭卵白调匀。温醋一盏吞之）。其馀用也，犹能治蝨出怪病，见首卷。《外台秘要》云：蠼螋尿疮绕身，匝则死，以燕巢土醋和，猪脂调敷。《肘后方》云：蝼蛄（即土狗）咬人痛甚，醋和石灰涂，立止。醋之为用如此，何者取其敛乎。即《尔雅》《释名》亦只云：醋，措也。能措置食毒也。未尝言收敛病邪也。盖醋成于酿造，与作酒、作豉同理，故味虽酸而性则散，比诸乌梅、五味生而酸者，迥不侔也。如果收敛，则虚汗，虚泄、阳脱、阴脱，百凡宜敛之症，何古今方书无一人用之。寇宗奭乃渭涂蜂虿毒为收，且引皱皮靴为喻，可谓不知物理。虽然，醋以酸而为散，奇矣。若夏秋暑热、疟、痢等病，汗出过多，其后病虽愈，而表虚漏汗或畏风者，久开难以聚阖也，任日服参、耆、燕窝、乌梅、五味，不如饮食调和，中略加醋即安。（海味尤佳：宜肉食者，海参、鱼肚、蛏乾之类；宜素食者，海藻、昆布、海带之类，取其益阴滋血，阳开阴阖之理也）杏云盖屡用之，无不效，且于注夏人，令其调和之中，常用此物，亦无不效。是醋也者，有邪则散邪，无邪则敛正，乃仙品也。独其久食令人筋骨无力，此则耗之太过，故血不荣于筋（《内经》曰：酸走筋），凡物过中皆有之害，醋肯任其辜乎。

酱  ***************************
此亦诸谷皆可作，而且有用鱼、肉作者。调和诸撰，虽无大益，亦丝毫无损。《尔雅》《释名》：曰：酱，将也。制饮食之毒，如将之平祸乱也。《鲁论》曰：不得其酱不食。其字所该者广。古人必有某酱如何造法，某物宜用某酱之方，不得其酱，则毒无所制，故圣人不食也。今人用酱，取其咸而且鲜，比盐较美而已。其制食毒之法及造法，一概失传。何故禁之。乃医人亦必禁之，不知何意。至《内则》：豕胾，芥酱；濡鸡，醢酱；濡鱼，卵酱；濡鳖；醢酱；鱼脍，芥酱：糜腥，醢酱；桃诸、梅诸，卵盐。虽著诸酱之用，亦略而不全。且观桃、梅之用盐，附于酱后，则用酱即与用盐同理也。故《仪礼》公食大夫三饭以侑酱。又曰：凡炙无酱。盖无咸味者，必濡酱；炙有咸味，故不复濡酱，其理亦同也。《纲目》曰：调水服，解砒毒。又，用榨去油脂麻枯滓，和面蒸罨作酱，味更鲜美。惟榆仁、茱萸、花椒等酱，不免热毒，不宜轻食。

酱油  ***************************
《毛诗》曰醓。用黑豆如作豉法，蒸罨生黄，入水加盐，曝。气味芳鲜，能引胃气，俗医谓其作嗽，禁人勿食，不知何本，不必信之。

附：酱藏诸物  ***************************
酱之藏物，比盐较鲜美，为胃气之所爱。天下土产可以酱藏者，不能悉数。病人爱食，即是渐进饮食之机。且咸物不能多食，些微不合，亦无大碍。惟酱越瓜性冷难化，极不益人（今之医者，专教病人食此），百病忌之。酱姜性热，热病忌之。

黄蒸  ***************************
用小麦面水调作饼，罨生黄衣，曝乾收藏。用时，水浸湿，加盐蒸熟（不蒸则带吝气）。可调和诸馔，即是作酱之法，此取其便也。

女曲  ***************************
以完全小麦蒸罨生黄，曝而收之。用同捣碎，加盐蒸食，以供缺酱时之用。有旨畜御冬之意，故名女曲。《拾遗》名□子。亦即作酱之法。此二物藏过冬者，能消食止泻（出《图经》）。为末米饮下，又治黄痹、黄汗，水煎绞汁服（出《必效方》）。

红曲  ***************************
《纲目》曰：红曲，古本草不载，法出近世，奇术也。其法：用白粳米一石五斗，水浸一宿，作饭。分作十五堆，入曲母三斤，搓令匀，并作一堆，以帛密覆。热即去帛摊开，觉温急急堆起，又密覆。次日午又作三堆，过一时分作五堆，再一时合作一堆，又过一时分作十五堆，稍温又作一堆，如此数次。第三日，用大桶盛新汲水，以竹箩盛曲作五、六分，蘸湿又作一堆，如前法分合为一次。至第四日，如前又蘸湿。若曲半浮半沉，再依前法作一次。又蘸，若曲尽浮，则成矣，日乾收之。性能消食、健脾、活血。煮酒饮，下产后瘀血。按：红曲性大消肉食，今人作鱼、肉鮓用之，较古之鮓稍易化。然总属生物，病人大忌。

附：神麴  ***************************
古无此药。《纲目》曰：昔人用曲，即造酒之曲。至宋贾思勰《齐民要求》始创造此，其法繁琐。叶氏《水云录》、甄权《药性论》，群相附合，云以五月五日、六月六日，或三伏日，用白面、青蒿汁、赤小豆末、杏仁泥、苍耳汁，蓼汁，和合作饼，罨生黄衣，爆炒用，名六神麴。盖以此配青龙、白虎、朱雀、元武、勾陈、腾蛇六神也。至倪维德《启微集》，乃云：生用能发生气，炒熟能攸暴气，百病皆治。张元素云：能养胃气。夫医非巫觋，安用六神医方治病，不过取温凉补泻之药，胜寒热虚实之病。乃牵扯六神，已极无理可笑。况青蒿、赤豆等物，何以即能配合六神。想创始者亦如青鸟家，扯河图、洛书等书，辄自以为深入理窟乎。今药肆所造，仅以麦麸少和面，水调作饼，炒黄色。云苏州出者名吴曲，四川出者名峡曲。价比白面数倍，医者受其欺而不悟，更不值一笑矣。

櫱米  ***************************
始见《别录》。《衍义》曰：粟蘖也。《唐本草》曰：《食经》用稻蘖，稻乃诸谷之总名。《纲目》曰：凡谷以水浸湿，候芽生去壳，炒研入药，皆主消导。而麦蘖性猛，中州实滞者可暂用。谷蘖性稍平，能快脾开胃，下气和中。小儿饮食不节，可和白术、山药、扁豆、莲肉、砂仁，加糖霜作饼饵食。《澹寮方》有穀神丸，用谷蘖米四两，入姜汁、盐少许，作饼焙乾，同甘草、白术各一两，砂仁三钱为末，白汤服。

面筋  ***************************
小麦面热而麸凉，洗面筋者，以麸入水揉擦，其近麸之面结而为筋，故凉。《食鉴本草》曰：宽中益气。《纲目》曰：解热和中，病人宜汤煮食，不宜干炸，平人不拘。

麨  ***************************
《尔雅》曰糗。《孟子》曰：舜之饭糗茹草。尔雅《释名》曰：糗，龋也。饭而磨之，使龋齿也。按：此或米或麦皆可作。吾乡以粳米蒸为饭，曝乾炒之，名曝米。或冬月蒸糯米，俟冻过，然后曝炒，名冻米。或以大麦生炒，不必蒸曝，名焦麦，均可。磑为细面，汤泡，加糖蜜食。不再炊煮，取其便也，故为舜微时所食。焦麦粉久食，最消腹中气胀。《拾遗》曰：性能健脾胃，解烦热，止泄利，实大肠。盖味甘气香，为脾胃之所爱，而与炒米之失去本性者，不可同年而语也。惟糯米作者难化。又固表，外感及中虚人忌之。俗以脂麻、黑豆、早糯米同磨粉食，名三合粉。云甚益人，则极不知物理者，详早糯米下。

粃  ***************************
《纲目》曰：诸谷粟之壳为糠，其近米之皮为粃。粃，薄之义也。味极甜，凶年可以济饥。《食物本草》曰：作粮食，能充滑肤体，可以颐养。按：此乃米之精华，实能益脾开胃，长肌肉，悦颜色。《史记》：陈平食糠核而肥。《晋书》：王戎子万，有美名，少而大肥。戎令食糠，而肥愈甚。皆粃也。古人互称。或蒸或炒，熟拌糖、蜜，或拌猪肉汁食。病后虚羸，肌肤枯瘠者，极宜之。以此乃米之皮，故长肌肉、润皮肤之力多也。

陈仓米  ***************************
一名陈廪米，一名老米，言其囤积仓廪陈久耳。乃又名火米，或以日久腐败，色红而黯，似乎烧灼，《汉书·文帝纪》曰粟红贯朽是也。《纲目》解为用火烧治，或火蒸治而成。夫烧则为灰，蒸则为饭，岂可复贮仓廪乎。此米气味俱尽，煮汁不浓，《别录》收为下品，取其冲淡而已。然伤脾败胃，故《食鉴本草》曰多食反饥，得之矣。又曰宽中消食，则未也（乃伤耗中气，非宽中也）。《千金方》治洞注下利，炒研末，米饮下。本是米，又用米饮下，正以制其耗也。日华子乃云：补五脏，涩肠胃。《食疗本草》至谓其补中益气，坚筋骨，起阳道。盖误以治泄为补为涩，大不明理之言也。仅可入开胃、消食、下利之药，断不可为粥饭。二三年者止矣，若至数年，虽入药且不堪矣。俗医用数十年陈谷，碾米以为妙药，大误。又此米只用籼、粳，而本草云陈粟米亦可，不知粟米陈至二年，其气味如□船之油灰，更伤脾胃，慎不可用。又有畲田火米，乃新垦之地（《尔雅》曰：二岁曰畲），用火烧过，然后插禾故名火米，与此不同。

早糯米  ***************************
此种与籼米同获，而质黏粒团皆如糯。自古医书、本草，暨《尔雅注疏》《说文》《物理论》《种植书》《农书》《齐民要术》、本朝钦定《授时通考》，均未齿及，其为无用之物，可知矣。而世俗甚珍之，云性暖健脾，补气，且和脂麻、黑豆为粮食这，名三合粉。不知健脾宜用籼、粳，取其性暖也。糯则性寒，黏滞难化，最能困脾。设有表虚自汗，火嗽喉腥，痈毒无脓，痘疮不起诸病，宜用寒糯，取其性凉也。无既用糯米之寒，又取其暖之理。且此米作饧，作酒俱少，每一斗不及寒糯九合，其无汁可知。又极易败场，可食一二日。酒则出缸即酸，或臭，或未出缸即已酸败。总不能醇正，其性不平和可知。味俱带涩，其壅气可知，加以脂麻、黑豆之滑泄，欲其补气健脾，实伤气害脾也。此理于诸书既无可考，请遍询作饧、作酒之人，果实有酸败无汁之事乎，抑杏云之好为异说，强词夺理乎。

饼饵总说  ***************************
束哲《饼赋》曰：三春之初，阴阳交际，寒气既消，温不至热，于时宴享，馒头宜设。炎律方回，纯阳布畅，服絺饮水，随阴而凉，此时为饼，莫若薄壮。商风既荐，大火西移，鸟鲁□毛，树木疏枝，淆馔尚温，则起溲可施。元冬猛寒，清晨之会，涕冻鼻中，霜成口外，充虚解渴，汤饼为最。此随四时气候，适饮食之寒温，非言物性也。若以物性论，四方饵饼制法何止万千。虽杨子《方言》《齐民要求》诸书，且不能得夫百一。然综其大概，不外乎米、面、麻、豆诸种，油、糖二料。病人以不食为佳。必欲食之，小麦面粉为上，米粉为中，麻、豆为下。以面粉易化不壅，米粉壅气困脾，麻、豆则败脾作泄也。调和之物，水与酵为优，油为劣。以水与酵不滑，油则滑而热也。肉食为馅者，随病有忌、有宜。糖则极不宜多，多则百病及平人皆忌。不能悉数，录常见之数种以见意，余可类推也。

蒸饼  ***************************
《饼赋》曰馒头，俗呼包子，乃小麦面发酵而成。面已过性，不助湿热，且易消化，百病不忌。性能消食导滞，养脾益胃，利三焦，通水道。又大消胀满，故古方治水肿、气肿，多以蒸饼打调和丸。长食尤佳，无馅者良。如用肉、菜、糖霜诸物为馅者，随病各有宜忌。泰考之，自得其全也。又烈火焙烧存性，热酒沃之，乘热饮酒，并食其焦黑之渣，极消病后虚肿（出《必效方》）。又治腋气，一名狐臭，《千金方》论作胡息，《教坊记》作温羝。用热蒸饼擘开，掺密陀僧细末钱许，紧挟，候冷弃之（出《奇效良方》）。

粢糕饵  ***************************
《纲目》曰：糯米粉作者曰粢，粳米粉合豆末作者曰饵，黍糯合粳米作者曰糕。吾乡则论所作之形：大块方正曰糕；小而圆扁曰粢，又曰粑，又曰果，岁终相饷曰年粑，或不设馅，或用糖霜及绿豆、赤豆、脂麻为馅，或以米面粉裹蔗糖、脂麻及肉、菜等作；长扁如梭形，中为折叠曰饺。新正则以糯粉裹蔗糖为小丸，煮、炸食，名元宵果。杨子云《方言》曰：饵，谓之糕，或曰粢，或曰□，或曰□。然则诸物本无一定之名也，刘郎不敢题糕，岂以子云之说，犹未足为典要乎？总难克化，且寒中滞气，有损无益也。

寒具  ***************************
一名捻头，一名环饼，一名繖子。《纲目》曰：服虔《通俗》曰餲，张揖《广雅》曰□□，《杂字诂解》曰膏环，《楚辞》曰粔粒。小麦面、糯米粉俱可作。《齐民要求》曰以牛、羊脂合作。吾乡以小麦作者为油繖，糯米作者为油粢、油团，油饺。均用油煎食，困脾作泄，极非所宜。糯粉尤甚。然其来甚古，郑康成注《周礼》云：寒具，米食也。又晋桓元宴客，盛陈名画、法书，客有食寒具不濯手者，污其画。元大不怿，自是宴客不设寒具。又苏东坡《寒具诗》曰：纤手搓来玉数寻，碧油煎出嫩黄深。夜来春睡无轻重，压扁佳人缠臂金。六经无糕字，乃有寒具乎，诗中豪聊以自解也。

餺飥  ***************************
或作䬪飥，又作不託。以小麦面入少油作饼，内包葱、韭，或糖或肉，炸食之，即《饼赋》牢九之类也。《丹铅录》曰：《饼赋》本作牢丸，乃汤饼也。《西阳杂俎》有笼上牢丸，汤中牢丸。苏文忠误以真一酒对牢九具。然《归田录》引《饼赋》馒头、薄持、起溲、牢九，作久近之久，安知段成式非误以牢九为牢。吾乡呼烧饼，亦曰火烧。观其名，知性之热矣。虽无大损，不宜多食。

馄饨  ***************************
馄亦作□。以小麦面和绿豆粉作薄皮、包葱、韭或肉，瀹食。或不用包，切肉、菜如糜，和绿豆粉为丸，入汤瀹之。其来亦古，唐宋时有尚家馄饨、庚家馄饨。每晨食之，谓之头脑汤。虽无甚益，然汤瀹则不热不滞，必无损也。

粽  ***************************
亦曰角黍，是以黍为之。今用糯米，裹以箬叶，如牛角形。五月五日设之，云屈原以是日溺死汩罗江，楚人怜其忠，投角黍以食蚊龙，免戕其尸也。一云蛟龙最畏糯米，故投之。性黏滞难化，病人勿食。

米粉索  ***************************
碾粉则壅气，米之本性也。而作索必入酸浆，更非脾胃所宜。山居者买肆中成排曝乾米粉，取其便宜又可久留，用以供客，亦或充馔。平人尚无大碍，病人食之则胃气不行，药多无效，且助胀困脾，乃真正堵气之物。而病人多嗜之，医人反不戒之，不可以理喻。况味甚不佳，何故群嗜，又不可以理解也。

小麦面索  ***************************
米粉索壅气，面索似不壅气。然未经发酵，令人作渴。多饮茶水，必破腹作泄，甚为腹胃之害。令人每遇有病，不论内伤、外感，必食此物。多入胡椒，辣味至不堪入口，云可以发散。甚或每日食之。其后虽遇明医，无可解救。而愚俗习为故常，不知归咎。五十年中，见死于此者，盖不止千百人矣。愿举世医人、病人猛省之，切戒之。推原其所以相习成俗之故，盖以病之中人，重症少，轻症多。轻症遇此，不过加重几分，未必尽死，遂自以为得计。若其症本重，未解表先伤其胃气，劫其营血，不死奚待哉。又市肆擀为薄饼，切作条者，名切面。其助热发渴，伤中作泄之害同。又平人、病人食索面，不助热，不发渴法：煮须极熟，令如糜，则受水足，入胃中不能复受水，津液不被其渗，故不发渴，且受调和，又须略入醋一、二匕，则面有所制，不助热，且倍添滋味。又须少用油，则不滑泄。今人食面，群嗜生食，好油腻，必不肯用醋，不可解也。

面饼  ***************************
水调生面，就釜烙为薄饼，或用糖、蜜蘸食，或包葱、韭诸菜诸肉食。北人以此为饭，南人习食粳米，病中食此，不免助热。

绿豆  ***************************
此诸豆中第一佳品也。《日用本草》曰：有二种，圆、小、色深绿者，名油绿豆；粒稍大、浅黄者，名官绿豆。官豆粉多。《开宝本草》曰：大者名植豆，小者佳。春、夏、秋皆可种。性凉而不伤胃，能退诸热，解百毒。凡热肿、热痢、热渴、热淋、痈疽、痘毒、癍疹、金石药发、误食砒信、误服热药，一切草、木、菌、蕈及自死禽兽等毒，无不宜之。然退热、解小毒宜煮汁饮。解大毒宜生研末，冷水调下。服之必吐，吐过又进，得倾囊而出，毒立解矣。再以甘草三四两，绿豆、黑豆各半升，煮浓汁频饮。不宜去皮。《夷坚志》解附子毒：绿豆、黑豆各数合，末服，并煮浓汁饮。《医学正传》治痘后痈毒：绿豆、黑豆、赤小豆等分为末，醋调，时时涂之。加生大黄更佳。《全婴心鉴》防痘入眼：绿豆七粒，令儿作七遍自投井中，回视七遍，则可免。《普济方》治消渴饮水：饮绿豆浓汁，并煮粥食。《集验方》治多食易饥：绿豆、大麦、糯米各一升，炒熟磨粉，白汤泡，尽量食，三五日见效。《食鉴本草》治湿疮不结痂：绿豆粉干扑，加海螵蛸末少许更妙。《外科精要》治恶疽五日内，防毒气内攻，护心散：绿豆粉一两，乳香半两，灯心同研，甘草煎浓汤，调服三四钱，日三、四次。若有呕逆症，是毒气攻气，更宜多服。《简易方》治暑月痱疮：绿豆、滑石末和匀，扑其甚处。不可全扑，闭住热气，必生他病。《直指方》治痘后目翳：绿豆皮、白菊花、穀精草等分，同柿饼煮。每食一二枚，日三次，并饮其汁。又《普济方》治赤痢经年：绿豆嫩英或叶，常煮食。无则以豆及芽代之。又叶能解草乌毒，误服者，捣汁或煮汁饮。中毒箭者，捣烂敷。

绿豆粉  ***************************
其退热解毒之功在皮，去皮澄粉则力减矣。然可为病人食料，如泡藕粉法食之。热病最宜，寒病亦不必忌，性本中和也。

绿豆粉皮粉索  ***************************
以铜锡器入沸汤，荡为薄皮，最为食中佳品。或以漏勺就沸汤作索，性虽同，稍难克化。

绿豆芽  ***************************
《纲目》曰：绿豆本佳，发芽则受湿热郁浥之气，未免发疮动气。试之殊不然，盖受湿热而发生，非受湿热而腐败也。亦病人食物之佳品。

黑大豆  ***************************
古名□，角曰荚，叶曰藿，茎曰萁。凡诸大豆，黄、黑、青数色，早收、晚收数种，皆有油，故性皆滑泄。但可点茶、下酒，不可为饭。诸小豆，赤、白、绿、豇、豌数种，皆无油，故可和米作饭，亦可单食济饥。《汜胜之种植书》反云大豆能保岁，可以备凶年，小豆不保岁，误说也。黑大豆性能解毒（同甘草煮），又为肾部引经。而炒食则动风发毒，煮食则败胃伤脾。故《灵枢·五味》篇不曰肾病宜食大豆，而曰大豆黄卷，意可知矣。而古方用为药物，亦多可取。《延年秘录》豆黄方：能益瘦人，长肌肉，填精髓（见雁肪下）。《千金》豆淋酒法：治中风及产后瘀血（见前）。《肘后》治腹中肠痛，胁痛：炒二升，酒五升，煮二升，顿服。又治误服巴豆泻不止，煮汁冷饮。此方又可解一切恶毒。《广利方》治脚气冲心，烦闷，不省人事：用一升煮汁服，未定再作。《东阳方》治新久水肿：大豆一斗，煮取汁八升，去豆，入薄酒八升，再煮取八升，顿服。水当从小便出。《外台》治瘟疫头身发肿：用二升，甘草一两，水煎，豆熟取汁频饮。《千金》治打伤头面青肿：豆黄末敷。《普济方》治痘疮湿烂：生研末敷。《产乳方》治子死腹中，母闷欲绝：黄大豆三升，醋煮汁服。《济急方》治蛇头指疮，臭烂痛甚：生研末入茧内，笼之。《急救方》治斑蝥毒：煮浓汁服。又可解草乌、附子毒。

大豆黄卷  ***************************
即大豆芽。豆有油，故滑泄。发芽则无害，故《内经》曰肾病宜食。然退热之功，远不及绿豆芽也。

黄豆  ***************************
有黑豆之害，而无其功。独其可以作纸，则为用于世甚大。作腐充馔，其小焉者也。晚收者粒加大，欲名泥豆。

青豆  ***************************
有早、晚二种，晚收者粒大，炒食香美。其害与黄、黑同。

黑料豆  ***************************
粒差小而多汁，作豉、作酱，较大豆稍浓，故名料豆。亦仅为肾部引经。煮食、炒食，害与大豆同。

煮豆法  ***************************
煮豆，甘草为上，蜜次之，蔗糖又次之，盐为下。然平人点茶宜甘，下酒宜咸。病人诸病宜甘，中满、呕症、虫症忌甘。肾病宜咸，血病忌咸。煮宜极熟，须频翻转之。旋煮旋食，能令人泄。必曝之，曝不宜过干，过干则坚硬难化，更伤脾作泻，且泻出完豆。用糖、蜜煮，稍多犹可。盐则极不宜多，愈咸愈硬，且发渴而多饮茶水，无不破腹之理。脾胃既伤，大便不结，药必无功。俗云豆能解药，职是故耳。此物总为无益，必欲食之，宜淡而润。又宜少，忌咸而干，又忌多。乡村蠢妇，至以醃菘、芥挤出之盐卤煮豆，又曝至硬如砂石，又无搏节，纵儿取食。其子女必皆鸠形鸽面，黄发枯皮。每云生来多病，鸟知此物之为害也。若炒豆，动风发病，肿毒遇之，脓血必无了期。十分痊愈者，可以复发。且作泄伤脾，过于煮豆。凡有病人，尤不宜食。

豆豉  ***************************
豆经范罨为豉，则不作泄，为食中佳品，百病不忌。有咸、淡二种。咸者但充食料。淡则能升能散：仲景栀豉汤用以涌吐，升也；《肘后》葱豉汤用以发表，散也。又治血分诸病，血痢刺痛，豉一升，水煎二沸，绞汁顿服。伤寒暴利，以薤白一握，水三升，煮薤熟，纳豉再煮，分二服（并出《药性论》）。舌上血出如针孔，豉一升，水煮，日三服。牙缝出血同（出葛氏方）。毛虫螫人，嚼豉敷之（出《外台秘要》）。又解砒毒，煎浓汁冷饮，以多为妙。

豆腐  ***************************
豆固有油，故伤脾作泄。为腐则油去豆存，不为大害。《延寿书》乃云中豆腐毒，莱菔解之，夫豆腐有何毒。《食鉴本草》云能宽中益血，消胀满，和脾胃，则又何曾有其功。譭誉皆失其平。总之，无益且无味，病人不宜多食。惟火嗽久而不愈者，以石膏所收豆腐，煮老（豆腐不入油、盐，久煮则老），加糖霜，每夜食，颇效。又治休息久痢，醋煎豆腐，每夜食，不可用油（出《得效方》）。有石膏、酸浆、盐卤、木叶各种收法，皆甚微少，入食料可不必拘。又豆腐浆，冷饮二、三升，能解砒毒。相传造法创自淮南王刘安。有《咏豆腐》诗云：旋乾磨里流琼液，煮月铛中滚雪花。亦小有风致。

豆腐乳  ***************************
以豆腐滤干，置生黄衣，入水，加酒糟、盐酱，藏久而腐熟。体质消融，酥腻有如乳酪，不愧腐乳之名。且香美能引胃气，令人甘食，极宜病人。世医乃重禁之，不可解也。

豆腐乾  ***************************
用布中包豆腐滤干，或淡、或加盐、或酱油浸。性与豆腐无异，而质硬难化则困脾，冷食尤甚，百病忌之。世医反不禁之，尤不可解也。又一种作法，可数月不坏，行旅齎之以致远，甚珍之。肾韧如牛革，更为劣物。

油豆腐  ***************************
以豆腐入沸油煎，则发大如面之得酵，最易消化，故不困脾作泄，与面筋同为素食佳品，和肉食亦佳。又豆腐所制食物，各处不同，难以悉数，大抵易化则宜，难化则忌也。

赤小豆  ***************************
性能逐水、利小便，水肿腹大极宜食。《纲目》曰：和鲤鱼、鲫鱼、黄雌鸡煮粥食，并利水消肿（鸡不如鸭）。又性善降，《食疗本草》曰，和鲤鱼煮食，治脚气。惟其逐水而降，故能劫津液，久食令人枯瘦身重，脾气不运，津枯血少者忌之。本草谓其健脾胃，以其粉多。然粉多者皆壅脾胃，虽虚亦勿多食。独其能通乳汁，《产书》单用煮汁饮。又生研末，醋调外敷痈疡、痄腮、疔肿甚效。又《千金方》治六畜肉毒：炒研末，水服三方寸七。

豇豆  ***************************
一名□豆，一名□豆。《纲目》曰：处处种之，蔓长丈馀。叶本大末小。花有红、白二色。荚有红、紫、青、斑数种，俱长尽余，必两两并垂。子长而微曲，如人肾形。嫩时充菜，老则收子，可菜、可果、可谷。有二种：一种宜风，必插竹引蔓使高，名豆荚棚，英条直；一种不必晾风，就地铺满，层层相压，荚皆纠曲，极肥厚，名缠地豇。性能和脏腑，止消渴。煮熟、日乾不拘，素食、肉食俱可。子能补肾健脾，止吐泻。然亦不免壅气，中满者忌之。《袖珍方》云：能解鼠莽毒，煮汁灌之。鼠莽即水莽，又作茧，亦名断肠草，生水沟内，似马齿苋，北方最多，南方亦间有。人、畜中其毒者，必死。北方宜广传也。

豌豆  ***************************
《纲目》曰：本出西域，故《尔雅》曰：戎菽渭之荏菽。《辽史》曰回鹘豆。《饮膳正要》曰回回豆。《唐史》曰毕豆。崔实《月令》曰跸豆。《拾遗》曰胡豆。《别录》曰青斑豆。《千金方》曰青小豆，又曰麻累。《邺中记》曰国豆，俗呼安豆。蔓长七八尺，有须，叶似蒺藜。二三月开花，淡紫色者豆粒小如药丸，白色者粒大如椿子。花并如蛾形，芳香可爱。结荚长一、二寸，每荚四、五枚。性能健脾止泻，功同扁豆而力过之。然亦壅气，气滞中满者勿食。《圣惠方》治霍乱吐泻，豌豆、香葇三两，煮汁，分二服（加草果、陈皮更佳）。

扁豆  ***************************
一名沿篱豆，一名蛾眉豆。嫩时食荚，老则食子，均如豇豆。荚有长、短各种，长者良。子有紫、白、斑诸色，白者良。荚充菜食，能消暑和中，解河豚毒（出《图经》）。子健脾胃，消暑止泄，同陈皮、草果仁、白术、车前子、木瓜研末服。亦治霍乱吐利，同香薷、紫苏叶、陈皮、草果，水煎频服（出《千金方》）。又治误服毒药堕胎，或已伤未堕，口噤，手强，头低，魄汗似中风，九死一生之候，煮浓汁频饮（出《永类钤方》）。又治禽兽肉毒，烧存性或生研末，冷水服（出《事林广记》）。又解砒霜毒，方同上。然亦壅气，中满者少食。

蚕豆  ***************************
《农书》曰：蚕时始熟，故名。性能快脾胃，利脏腑，故不壅气。炒食、煮食皆佳。《积善堂方》曰：有女子误吞针入腹，或教令煮蚕豆，同韭菜食，针自大便出。《食物本草》曰：其苗、叶能解酒醉不醒。

刀豆  ***************************
《西阳杂俎》曰乐浪有挟剑豆，即此。乐浪，古辽东，《后汉书》封公孙康为乐浪侯是也。荚长者盈尺，短或五六寸，形似腰刀。嫩时可醃、可酱、可煮，虽不佳，尚无大害。老则子大如拇指，味甘气恶，能令胃气逆上，必屡吐乃已。古方用治呃逆，乃「病在上，因而越之」之义，与用瓜蒂、藜芦同理。《纲目》乃谓其温中下气、利肠胃，误矣。

荍麦  ***************************
俗作荞，非。《尔雅》曰：荍，蚍衃，注曰：多华少叶，叶皆翘起。此物似之，故取以名。花时全不见叶，田陇间一望，平铺如三冬瑞雪。《诗·陈风》曰视尔如荍，亦言其多华也。若荞则大戟苗，一名泽漆。亦见《尔雅》，曰：荞，邛巨。与此无涉。《纲目》曰性主降气宽肠，故能炼肠胃滓滞，而治浊带泄利，腹痛上气之疾，气盛有湿热者宜之，若脾胃虚寒，食之则大泄元气，至言也。《食疗本草》曰实肠胃，益气力，续精神，则误说也。又痈疡未溃，食之必难作脓；已溃，食之则难收口。外科不拘何症，总为忌物。又不可同羊肉食。

苦荍麦  ***************************
此物似荍麦而苦恶，须蒸晾去其恶气，乃可磨粉食。贫有聊以济饥，实非穀类。《纲目》曰：多食败胃，动风动气，发诸病。黄病人尤忌，独噎隔症宜之。


卷三  ——————————————————————————————————————————————————————————————————————————————————————————

菜类  ***************************
养生以粒食为主，粒食而外，似无可烦注意也。然古圣王经理邦国，言饥而不敢忽乎谨，故艺草木于场圃，以备民食。小者可为百穀之辅，大者且济百穀之偏。菜之为益，岂浅鲜哉！又况《内则》详诸菜之名，《素问》明五菜之用，其于病也，所繫更大且多矣。至于谷之有诸粥、诸酒，是以谷代刀圭也。而菜者性备寒温，功兼补泻，因病而施，合宜而用，何莫非方剂之良也。若伕力有其偏，性有其毒，则古人炯戒具存，悉著于编览者，其无忽焉。

韭  ***************************
熟食甘温，益脾肾，助阳益阴，利气补血（宜极熟，不可带生）。故又名草锺乳，又名起阳草。生食辛热，破血行气，行一切败血，治胸胁血凝气滞诸痛，跌扑损伤，产后儿枕作痛。极走泄真气，凡症属虚者忌之。又多食伤目，生者尤甚。《千金方》治喘息欲绝，生韭汁频饮。又治喉肿：韭顺捣烂，炒熟敷，冷即易。又治百虫入耳，生韭汁灌之即出。《食医心镜》治卒然中恶，韭法灌鼻中。又治水穀痢疾：韭菜煮粥，或炸炒，任意食。赤白痢亦佳。《活人书》用治阴阳易，阴肿，小腹绞痛，头重眼花，顷刻不救：宜豭鼠屎十四枚（两头尖者），韭根一把，水二碗，煎七分，去滓，再煎二沸，温服。得汗即瘥，未汗再作。《简便方》治狾犬咬伤，七日必一发，须三七日不发，乃为真愈。初咬时，急于无风处冷水洗净，服生韭汁一碗，隔七日又一碗，四十九日共服七碗。须有二十日忌食酸咸，一百五十日忌闻金鼓声，一年忌食鱼腥，终身忌食狗肉。按：此法出《肘后方》，一本作薤汁，未知验否。而徐本斋云甚效，且随处皆有，故录之，为医药不便处救急之用。《摘元方》治产后怒哭伤肝，呕青绿水：韭汁一盏，入姜汁一匙，同饮。丹溪治产后血运：韭叶捣烂，入酒壶内，沃以热醋，将壶咀对鼻，频开合其盖，令气冲射入鼻中即醒。《千金方》治衄血不止：韭根、葱根同捣如枣大，塞鼻孔，频易，以止为度。又治刺伤中水肿痛，刺虽出，因盥濯为生水所伤，复作肿痛，不治必作脓溃：韭菜杵烂，炒热敷。跌扑伤亦可用，加醋更佳（若挑去刺时，淋以热尿，膈二、三日不见水，则无此患。刀伤亦然）。《濒湖方》治金疮血出：韭汁和风化石灰，晾乾为末敷。若用鸡骨炭、松香等分研末，生韭汁调作饼，临时再研细，敷金疮血不能止，尤妙。《备急方》用解肉脯毒。凡熟肉未冷，用密器盖过夜，丝毫不透风者，为郁肉；沾茅屋漏者，为漏脯，皆有毒。并捣韭汁生饮。又《千金方》：治食物中毒，不知其毒，当作何解法，饮生韭汗最佳。又凡诸病宜用细辛、牙皂搐鼻者，不如俱代以生韭汁更便更稳。《纲目》曰：《内则》韭曰丰本，言其美在黄也。大误。《本草衍义》曰：韭黄未出粪土，含抑郁未伸之气，病人切忌。此确论也。盖《礼》所谓丰本者，言其根茂可以屡剪，非贵其黄也。至郑康成谓葱变韭，《尔雅翼》谓老韭变苋，均幻谈也。
野生者名蒮，《尔雅》曰：蒮，山韭。其性不佳。
韭子温补下元，主梦中泄精，肝虚溺血（出《别录》）。暖腰膝，治梦与鬼交（出《日华本草》）。又主小便频数，梦中遗尿，及女人白带、白淫（出《本草纲目》）。又烧烟可熏虫牙（出《救急方》）。

葱  ***************************
《纲目》曰：一名菜伯，一名和事草，一名鹿胎，一名芤，草之有孔者也。有数种：一种名冬葱，又名冻葱，又名慈葱，无子，分根而种，颇易繁衍，吾乡呼四季葱；一种名汉葱，结子可种，宿根极可复裁。又有茖葱（野生之名。《尔雅》曰：茖，山葱）、楼葱、龙角、羊角、水晶等葱。其性熟甘温，能和中利气；生辛热，能通窍散寒。凡内有寒滞，外感风寒，人均宜食之。且热而不燥，故不劫阴。世俗治感冒风寒，妄用生姜、胡椒为食料，炮姜、附子、吴茱萸为药饵，劫阴伤液，致寒变为热，遂成不起者，比比然矣。不如《肘后》葱豉汤发散表寒，乃历古相传之妙法。而《千金》《外台》《活人》诸书，葱、鼓、葛根、白芷等，皆表病初起一定之方。无轻用姜、附、茱萸，先夺其营血，以为发汗散邪之理也。盖风寒外入为阳邪，发热恶寒为阳症，虽治寒以热，理所必然，而外解肌肤之表热，与内攻直中之阴寒，殊不可同年而语。病家每不知此，无足怪矣。医家而不知此，令人轻病致重，重病致死，尚得云医乎。清夜扪心，能无愧且惧乎。故《济生秘览》治时行感冒，头痛发热：葱二十根，碎切，和米煮粥，入醋少许，乘热食，汗出立解。又治各种伤寒初起，不能分别何经，亦用上方。《类要》治娠妊伤寒，尿血，赤斑变黑：葱一握，捣烂煮汁，热服尽，取汗。《千金方》治伤寒后交接劳复，腹痛阴肿：葱，和醋一盏，掏汁服，取汗。（此症若遇张景岳，必用右归饮。遇赵养葵，必用八味瓦。乌知此病由余邪乘虚内陷，故汗解之。与《外台》方之用竹皮二升，煎汁服，治馀热内陷，同一法也。古人精理，讵可以晓流俗哉？愿后人平心阅之，无偏执取咎也）至如《活人书》治伤寒头痛如劈：葱半斤，姜一两，水煎，分数服。此因表寒甚，故助之以姜，而葱多姜少，亦不致大伤阴分也。以上葱白散之用。而其开闭通窍也，《经验方》治小儿无故卒死：葱捣烂，纳入肛门及两鼻孔，气通或嚏即生。此法大人中恶卒死亦可用。《婴孩宝鉴》治小儿盘肠腹痛，内钓搐搦：葱汤洗儿腹，仍以葱炒热敷脐上，得尿即愈。《本事方》治小便闭胀：葱三斤，炒热帕包，更互熨小腹，气通即通。《外台》方治大小便闭：葱和醋炒，敷小腹，灸七壮。又治急淋阴肿，热葱捣贴脐上。《独行方》治气闭耳聋，生葱捣烂寒之。《全幼心鉴》治小儿胎热，不尿或不乳：葱白乳煎，灌数匙。良久未通，再灌。惟脐四旁青色及口撮者不治。《危氏方》治腹皮麻痹，煮葱多食自愈。《折肱漫录》载其家西宾，患水肿腹胀如豉，头面四肢俱肿，小便闭而大便泄，偶食葱煎豆腐，小便遂通，乃连食半生熟葱不辍，肿消而愈。开闭之功又如此。至其安和脏腑，华佗《中藏经》治脱阳危症，由大吐大泻（大汗后脱阳，勿用此方），及与女子交接后，四肢厥冷，不省人事，小腹阴茎搐缩，须臾不救：外以炒葱熨脐，内灌酒煎葱汁，阳回即活。《南阳活人书》治阴毒腹痛。四肢厥冷，唇青卵缩，六脉全伏：内服大剂四逆汤，外用葱炒热贴脐上，熨斗熨之，手足渐温必愈。若良久不温，不可救也。《深师方》治霍乱烦躁，坐卧不安。至危症也：葱二十茎捣，大枣二十枚擘，水煮，分二服。《食医心镜》治赤白痢腹痛：葱煮粥，日日食之。《瑞竹堂方》治卒急心痛，牙关紧闭，诸药不效：葱五根捣烂，以匙送入喉，灌以麻油四两，但得下咽即苏。不拘虫痛、积痛，皆下。又其于杂病也，《普济方》治阴囊肿痛，葱白、乳香捣涂。或煨葱半熟，入盐少许，捣涂。《千金方》治乳痈初起：生葱汁和热酒服，取汗。重者须二三次。医药不便处宜知。又治一切肿毒：葱汁渍，日四五度。《外台》治血痔痛甚：葱三斤，煮汤熏洗。《圣济总录》治疔疮恶肿：刺破，挤去败血，生葱、生蜜同捣，贴两时，用醋汤微温洗之。《洗冤录》治自刎将死：葱捣烂，炒热敷。又暑月热渴欲死，道中仓碎无水，嚼生葱二寸，和津嚥下，可抵饮水二升。《奇疾方》治血壅怪病，人身上忽然肉出如锥，痛痒不能饮食，名血壅，不速治，必溃为脓血：以赤皮葱烧灰淋洗，多饮鼓汁即安。韦宙《独行方》治水病足肿：煮汤浸足，日三五度。《永类钤方》用同蜜捣，敷肾囊，治小便不通。皆妙方也，又解钩吻、藜芦及桂毒。然亦走泄真气，凡体虚忌之。又不可同蜜食。又久食伤目。葱子功同韭子，而力不及。然治膀胱冷气作痛，力更胜于韭子也。

薤  ***************************
《尔雅》曰：[木|而/而]，鸿荟。邢疏曰：一名菜芝。《纲目》误混藠子为一。其叶似葱，中空无稜；根似小蒜，圆长。薤叶虽空而有三稜，全不似葱，且虯曲不能植立。色碧绿亦不似葱、藠之青。质极光滑，露难久伫，故輓歌曰薤露，喻人生之不久也。其根下子正圆如槠子，白色亦不似子之圆长。又谓薤收子宜火烘，故又名火葱。不知宜火烘者，即是汉葱。汉者，熯之讹也。薤子不必火烘。王氏《农书》曰：薤生则辛散，熟则甘补。凡气结中寒，胸痹刺痛，下焦冷滞，食薤宜带生；中虚脾阳不足，食少难化，久痢，冷泻，虚呃，宜煮极熟。《金匮》栝蒌薤白白酒汤（桥蒌实连皮、子一枚，薤白半升，白酒七升，煮二升。治胸痹痛彻心背，喘息咳唾，短气，喉中燥痒，不治则死，此方甚验）、《千金》半夏薤白汤（治前症，薤白四两，半夏一合，枳实半两，生姜一两，栝蒌实半枚连皮同捣烂，白酨浆三升，煮一升。注：白酨浆，酢浆也。盖醋瓮底之浑浊者）、《肘后》薤白一味生捣汁饮（治奔豚冷气），用其散也；范汪治产后冷痢，同羊肾煮食，用其补也。此外如《肘后》治中恶卒死，或先病，或本无病，寝寐奄忽而死，皆是中恶，生薤汁灌鼻中。《独行方》治霍乱乾呕：生薤一把，水煮，顿服。《心镜》治赤白痢：薤同米煮粥，每日食。《拾遗》治血痢，薤同黄蘖煮汁饮（热甚者宜黄连）。《梅师方》治患疮毒人，早行沾被冷露，肿痛，身发寒战，甚者杀：薤白煨熟捣烂，敷疮中，出水即愈。《圣惠方》治咽喉肿痛，薤白同醋捣敷。又治气闭呃逆，一息一声闻隔舍，水煮薤汁饮。然辛能助热，且耗散真气，凡内热及阴虚者忌之。《图经》乃云性冷，谬极矣。久食伤目，热中。

山薤  ***************************
《尔雅》曰：□，山[木/而/而]。《农书》：野薤。吾乡呼鸟蒜。山居者亦採以供馔。生麦畦中，根、叶俱似薤。但薤无花，不结实。此物抽苔开细碎紫花，结小实，气味似家薤。性宜亦略同，古方未经採用。

藠子  ***************************
一名荍子。《纲目》误以为薤，《图经》误以为蒜。其叶条直，不类薤之虯曲。根似葱，不似蒜，尤不似薤。叶老有筋，不堪食，惟根可醋浸、盐醃食，故吾乡呼藠头。性亦颇利气，但系生物，不宜多食。

蒜  ***************************
有大、小二种。《古今注》曰茹蒜。《说文》曰荤莱。《纲目》曰：炼形家以小蒜、大蒜、韭、芸薹、胡荽为荤，道家以韭、薤、蒜、荟苔、胡荽为五荤，佛家以大蒜、小蒜、兴渠（阿魏也）、慈葱、茖葱为五荤。《蜀本草》曰薍。《农书》曰泽蒜。《衍义》曰宅蒜，盖泽字之讹。以上诸名，皆小蒜也。叶如韭，根仅如薤。今所莳者为大蒜，本名葫，又名胡蒜，汉时始自西域入中国。二蒜生熟异性，其理与葱、韭、薤同。能温中化食，理脾胃，除邪痹，止霍乱，消胀满。凡酱藏、盐藏、醋浸蒜瓣，均能开胃进食。又能解各种毒：一面毒，食小麦面，捣蒜如泥，加盐、醋为调和，即不作渴。一水毒，春夏大雨暴涨，山中腐草、蛇虫诸毒，流入溪间或井中，饮之令人腹胀作泄，或食蒜，或每日捣蒜数瓣浸水缸中，俱解。一暑毒，叶石林《避暑录话》曰：一仆伕暑月驰马，忽扑地欲绝，用大蒜及道上热土同研烂，新汲水和，取汁，抉齿灌之即醒。一饮食腥膻虫鱼毒，鱼、肉腐败，捣生蒜入，臭气即为所掩，食之有味，且不伤人，《农书》所谓化腐臭为神奇，调鼎俎代盐醢也。一蛇毒，凡被毒蛇螫，急饮白芷、雄黄煎酒（白芷宜多，煎酒汁浓，尽量饮，略醒又进，常令醺醺，药气不断），多食生、熟大蒜，则毒不内攻入腹。《食疗本草》曰：蛇螫，用大蒜捣烂封之，日六、七易。另以蒜一升去皮，人乳二升，煮熟，空心顿服，明日又进。又以蒜一升捣烂，人尿一升，煮三、四沸，浸伤处。《梅师方》用独头蒜，同酸莓草（即破铜钱草）捣敷。一闭口椒毒（花椒闭口者有毒，能杀人。即开口者，药中、食中用之太过，中其毒亦可杀人，性热故也），煮蒜食（出《金匮》方）。一蟹毒，令人瞀乱发狂，或吐血，或便血、溺血（不急治亦杀人），蒜瓣煮汁饮。又治心腹冷痛，醋煮大蒜，每日食。又治血逆心痛，用行气散寒药不效者，生蒜捣汁频饮（并出《肘后方》）。又治气淋，腹胀，大便时闭时泄，小便淋沥，为气淋，大蒜煨热，每日空心食（出《集验方》）。又治暴下血，用滋阴凉血药愈甚者，大蒜五、七枚，去衣捣烂，豆豉数百粒，同捣为丸梧子大，每米饮下五、六十丸（出《衍义》）。又治肠毒下血，独头蒜煨热，同黄连末捣为丸，日日米饮服（出《济生方》）。又治积年心痛，煮蒜，勿著盐，饱食（出《兵部手集》）。又能吐虫、吐蛊。《纲目》曰：李延寿《南史》云：李道念病五年，丞相褚澄诊之云：食白瀹鸡子过多，取蒜一升，煮食，吐出鸡雏翅足俱全，凡十二枚而愈。《后汉书》云：一人病噎食不得下，华佗令饮蒜齑三升，立吐一蛇。《奇疾方》曰：人头面上有光，他人手近之如火炽者，中蛊也。蒜汁半两，和酒服，当吐物如蛇状。又云：眉光动摇，目光交睫，唤之不应，但能饮食，亦用前方。其外用也，一灸艾，疔肿、发背及一切内症用灸者，均必须此。有二法：李迅曰：蒜瓣切薄片如钱厚，炷火灸三壮一易，能使疮不开大，又能使内肉不坏，疮口易合。《外科精义》曰：用醋浸纸封疮上，视先干处为疮头。随疮头大小，以蒜十颗，淡豉数十粒，乳香一钱，同捣烂，敷疮头二分厚，著火灸之痛，灸至痒痒，炙至痛。一捣敷足心，治霍乱转筋，下利噤口恶症。又治伤寒久热，不省人事，四肢厥冷；又治鼻衄不止，皆能引热气下行。一捣敷脐中，治寒泻、冷痢，小儿脐风（敷讫灸之，灸至口中有蒜气则愈）。或用盐、蒜同捣敷脐，灸七壮。亦可治霍乱转筋。一汁㗜鼻中，治头风疼痛。一煨熟捣烂塞入肛门，治关格，大小便闭。一烧热揩牙，治胃火及虫牙肿痛。此物之功，在性热而能散热，故不劫阴，而反能解暑毒、蛇毒、麦毒及椒、蟹诸热毒。且外敷肿毒。盖肿毒属阳者，敷寒凉药本不为误，而热结则不散，愈用寒药冰之，则愈不散。惟大蒜捣汁和大黄末敷，或加醋，最为良法。（凡性热者，皆散寒，皆能助热，独此热而散热。即外敷足心、敷脐、纳下部、㗜鼻诸法，总一散热之效也）而其害则在熏辛荤臭，故多食耗气伤血，损目昏神。凡葱、韭、薤、胡荽、芥、莱菔等俱损目，惟蒜为最。《拾遗》乃云：初食昏目，久食反明目。大误。
蒜叶、蒜薹（即二、三月抽出之茎，俗名蒜心，又呼蒜苗），功不及蒜瓣，害亦少。杀干蒜梗、叶，煎汤洗冻疮，极佳。若每年至冬必冻者，于五月五日、六月六日，以此汤浸洗一次，即不冻。
孙氏曰：大蒜不可同生鱼食（鱼鱠、鱼鮓皆生物），令人阴核作痛。又不可同蜜食。
野生者名蒚。《尔雅》曰：蒚，山蒜。

姜  ***************************
《说文》作䕬。此物性极刚猛，亦极偏僻。散寒发表者其功，助热劫阴者其害。入食料，在平人为佳品，在病人为忌物。平人胃气总宜温暖，不宜寒凉，故为佳品（胃中非温暖之气不能蒸腐食物）。且又能杀腥膻，添滋味。《吕氏春秋》曰：和之美者，杨朴（地名）之姜，人多爱之。而遂狎之，不知其偏于辛而无回味，即偏于热而无回性也。食之断不宜多，断不宜久。夫性稍偏于温，久食犹有积温成热之害，故《内经》曰：气增而久，夭之由也。况极辛大热乎。孙氏曰：多食姜，患眼损寿，减筋力。《纲目》曰：食姜久，积热害目（蒜性热而散热，故不积热。食蒜昏目，不食则愈。食姜害目，必生胬肉，起红筋，无药可解）。此皆为平人言。若其于病，则惟感冒寒邪，借其辛热而解表；胃寒呕吐，借其温中而散逆；虫症，借其辛热以制虫，其他万千病症属内伤者，并无用表散之法，亦无不重阴血之理，其为大禁，不待言矣。若属外感，似乎宜散，而姜性偏热，止能散寒，不能散风、暑、湿、燥、火（外感原有此六症，《素问》名曰六淫之邪，非仅一寒气能伤人也）。多服生姜、炮姜，营血受伤，津液被劫，外感变为内伤，虽有良医，无从解救。至《论语》记圣人饮食，不曰必以姜食，亦不曰无姜不食，而曰不撤姜食。撤字从手，捡而去之也。盖指圣人作客而言。凡作客者，于主人所设，各随其便，不宜当食讲究烹调。《曲礼》曰：毋絮羹，毋歠醢。絮羹、歠醢，是临食时加入调和，撤姜是临食时捡去调和，皆非作客之礼。姜虽有害，少食亦自不妨。调和之内业已有姜，圣人必不于食时令其捡去，但不多食而已。然则此句当连下句成文，始为通贯，今竟解作无姜不食。其误亦不始于《朱子集注》，汉、晋人注疏，已有通神明、去秽恶之说。而汉人则又出于《神农本草经》，秽恶作臭恶，言能调和滋味也。而通神明殊不可解，神明指人身何物。盖此书传自上古，其中为后人附益处甚多，须善读也。而陶隐居曰：久食少志伤心气，辛辣物惟此为常，故《论语》云：不撤姜食。言可常食。但不可多。既云久食有害，又云可常食；既云可常食，又云不可多，曲为汉人文过，遂不自觉其言之矛盾也。若《朱子语录》，则亦曰秋姜夭人天年，是亦明知其非佳物也。不知《大学》可增可改，《易》之象数可亡，《诗》之小序可削，《春秋》之三传可背，此不过汉人误注，何必不可正之也。又有善啖此物不见其害者，往年一佣工，每日可食生姜二、三斤。此乃藏气极偏，不可以常理论。如夏辣之日服锺乳不热，周维岳之饮酒数瓮不醉，举以藉口者，皆自伐其生机也。然力既刚猛，用之得当，治病未尝无功。凡寒嗽，痰澼卒倒，心痞呕哕，胸胁胀满，冷痢冷泻，及诸虚寒无火之症，均必需之。《急救方》治冻死救活及尚未死者：生姜二两，陈皮五钱，煎汤频服。《扶寿方》治刀斧伤：生姜捣烂敷。《易简方》治跌扑伤：和面捣烂，炒热罨。《元和纪用经》治寒呕不止，橘皮四钱，甘草、生姜各二钱，半夏三钱，煎汤分三次服。《衍义》治寒眼肿痛，鼻塞泪流，古铜钱刮姜汁点之。若畏点姜汁，宜内服羌、独、荆、防、菊花、白芷、蔓荆子、蝉蜕、当归、蒺藜散之，连服数剂，无不愈者。夏子益《奇疾方》治产妇用力太过，垂出肉线长三、四尺，触之痛引心腹；用老姜连皮三斤，入麻油二斤，拌炒至干（油恐是二两，若二斤不能令乾），绢袋盛作二包，轻轻盘起肉线，作三团，纳入产户。以姜袋就近熏之，冷则更换，至二日夜可收入，且不可断，断则死。又脉溢怪病，毛窍血出不止，皮胀如鼓，目、鼻、口俱胀合：生姜自然汁和水各半盏，服即安。至陶华《伤寒六书》用擦舌胎变黑，《普济方》用治口疮、牙痛，《杨氏医说》姜茶治痢方，并无理不通。又方广云能治乾霍乱，尤为谬极。乾霍乱即搅肠痧，但一滴姜汤入口，即必死无救。凡腹中急痛，不叶不泻者切戒之（吐泻者即非此症，生姜、砂糖、陈皮同煎服最佳）。又孕妇食之，令儿盈指（枝指也），且助胎热，令儿多疾。痈疡人食之，则生恶肉。
姜皮，性较姜稍平，能行气消胀。《拾遗》乃云皮性凉，用姜要热则去皮，要冷则留皮，大谬。岂有姜而可用为冷药乎。

芥  ***************************
《农书》曰：其味辛烈，菜中之介然者。《纲目》曰：芥有数种：青芥，又名刺芥，叶有柔毛，大芥，又名皱叶芥，色深绿，叶有皱纹。马芥，叶有花歧。紫芥，茎叶皆紫，石芥，低小，其性彷彿。能豁痰利气，然助热伤中，损神耗气动血，热病及气虚人切忌。叶煎汤可洗漆疮。三月起苔，取嫩心，瀹存性，入瓶中罨一、二日，辣尤甚，谓之芥蓝。姜、桂之性，老而愈辣，此独嫩者最辣，食之令人涕泪齐出，耗气助火倍于老芥。《埠雅》曰：望梅津生，食芥泪坠，五液之自外至者也；慕而涎垂，愧而汁出，五液之自内生者也。若用盐水煮熟，曝乾，再蒸、曝之，俗名盐菜，辣味全失，病人可食。其子古方用之，能散寒、利气、豁痰。今惟用白芥子矣。《岭表录异》曰：南土芥子大如鸡卵，未知果否。

白芥  ***************************
性与芥同，热过之。《纲目》曰：其种来自西戎而盛于蜀，故又名胡芥，又名蜀芥。子白色，取辣入食料，甚辛美。入药能温中下气，豁痰消肿。《圣惠方》治喉痹肿痛：辣芥子末醋调取汁，点入痈喉内，待喉内鸣，却用陈麻骨烧烟吸入，立愈。《千金翼》治痈肿热毒，芥子末同柏叶捣涂。《摘元方》治腰脊胀痛（气滞在经络，故胀），芥子末酒调敷（外用新麻布酒喷湿，火上烘热，紧束之，立愈）。《濒湖方》治肿毒初起，醋调芥子末涂。《济生方》治身体麻木，方同上。取辣法，见二卷芥子粥条。

菘  ***************************
又名白菜，又名黄牙菜。叶层层相裹，一株重一、二斤。北方者可至十馀斤。秋末即为晚菘，寒早也。南方秋后始栽，正月犹可食。性味甘平，能和中退热，止渴除烦。惟药中用甘草者忌食。陶隐居曰：张仲景言甘草同藩菜食，令病不除。故《千金》《外台》诸方后多忌之，以此也。叶生捣涂漆疮，胜于芥汁。又可点飞丝入目。又涂小儿赤游丹，火行于上下，至心则死（出《子母秘录》）。又有黑菘、白菘二种。白菘圆茎者名箭杆菜，扁茎者为瓦沟菜。黑菘圆茎者名瓢儿菜，扁茎者名春不老。味远不及菘，性亦和平。惟暑月所种白菘，每日浇灌，成于人力非时催逼，且受湿热郁蒸之气，病人食之多腹胀作泄，并生病后虚肿不时，所以不食也。

芸薹  ***************************
《埤雅》名台菜，《胡居士方》名寒菜，又名胡菜。《沛县志》名蔓芥。俗呼油菜。菜中贱品也。菘菜之佳者收子稍老，或地土不宜，皆变为油菜。而油菜不能变菘，亦犹籼白米之渐变为红，红米不能变白。盖不能葆其本真，则必流乾污下，人与物同也。苗、叶味短且伤血，惟春初嫩茎味鲜腴。近人因子可榨油，种之甚广。春时花放阡陌间，如给孤祗园，现黄全世界，足供玩赏。《閒情偶寄》云：香风导酒客寻帘，锦蝶与游人争路。《食疗本草》曰：损阳气，发疮，患腰脚人食之加剧。又生腹内诸虫。独能外治疮疡，孙氏曰：赤游风丹，取叶捣敷即愈。亦可捣汁服。又手足瘭疽，四肢肩背累累如赤豆，掐之汁出，油菜叶煮汁服。并食其叶数顿，少用盐酱，无叶用子研水服。又异疽似痈而小，脓如小豆汁，挤去复满。油菜叶捣，煨热布包，更互熨，不过二三度。无叶用于者（并出《千金方》）。豌豆斑疮，煎汁洗（出《外台秘要》）。子破血、消肿及游风丹毒、热肿方中用之。性能伤妇人子宫。古方经水行后，服四物汤加油菜子，能断产，极非佳物也。又妇人方用子十五粒（何其少也），研末酒服，云催生神效，似乎难信。但产难大事，此物易得，且必无他害，存其方加而用之，以备缓急可也。

莱菔  ***************************
见一卷。

芜菁  ***************************
《唐本草》曰蔓菁。《食疗本草》曰九英菘。掌禹饧曰：《尔雅》云：须，蕵芜。《诗·穀风》曰：採葑採菲。毛苌注曰：葑，须也。《尔雅正义》曰：一名葑苁。《礼·坊记》注曰：葑，蔓菁也。《诗疏》曰：即芜菁也。杨氏《方言》曰：蘴、荛，蔓菁也。陈、楚谓之蘴，齐、鲁谓之荛，关西谓之芜菁，赵、魏谓之大芥。《尔雅》注曰：葑，须也，芜菁也。蕵芜，葑苁也，蘴、荛也，大芥也，一物也。《嘉话录》曰：诸葛武候令兵士种之，故又名诸葛菜。取其四时根叶俱可啖也。至《三国》史谓先主闭门种芜菁，不过自韬，非有取于此也。南方种者缘少，《唐本草》谓北土无菘，有人将子往种二年，尽变为芜菁。若将芜菁子南种，亦二年尽变为菘。误说也。菘菜北土极多且美，南方远不及北产，且每年必有大半变为芸薹，不变芜菁。又《别录》列芜菁、莱菔为同条，或以其根、叶皆可食也，后人遂以为一物，亦误也。《纲目》曰：芜菁是芥属，莱菔是菘属。亦误也。莱菔与菘，根、叶、花、实俱不相似。但所云芜菁根长而白，味辛苦，茎粗，叶大而厚，夏初起苔，黄花四出，子亦如芥，则诠解明晰。
《食物本草》曰：性能止渴，消食下气，去心腹冷痛，热毒风肿，乳痈寒热，止嗽。其性当冷。或云温者，恐误也。予意此菜性必微温，观所主之病可知矣。温而又能止渴者，津汁多，如莱菔亦有止渴之效也。治热毒者，辛能散，如大蒜亦能消痈肿也。苦以为冷，则世间岂有味辛而性冷者乎？子明目，压油涂头，能变蒜发。（少年发白也，《辍耕录》作算发，谓心多思虑所致，实乃禀气也。出《东斋纪事》）

蕹菜  ***************************
宜湿地，《南方草木状》曰：甫人编苇为筏，浮水上种之，不须土养。性滑利，能和中解热，大便不快及闭结者宜多食。叶妙于梗，又能解野葛毒。《纲目》曰：《唐瑶方》捣汁和酒饮，治产难。滑可知矣。

菠薐  ***************************
一名菠菜，《证类本草》曰：刘禹钖云出颇陵国，讹为菠薐，误也。菠者其名，薐者，因其子有梭角如菱芰也。《唐会要》曰：太宗时，尼波罗国献菠稜菜，类红蓝花。《纲目》曰：有雌雄，就茎间开碎红花，攒簇不显，实似蒺藜。亦误也。菠薐花全绿，与叶同色。类红蓝花者，谓其茎、叶之形，非谓花色也。但有雄雌，雄者开花无子，雌者结子无花，异物也。种之难出，有云必过月朔乃生，试之不然。性甘凉而滑，调中止泻，润燥利脏腑，开胸膈。张子和曰：久患大便滞涩者宜常食。《食性本草》曰：令人脚弱，发腰痛。俗医云：发疮毒。皆大不然。惟素病腹冷者，久食破腹，则或有之。

苋  ***************************
《尔雅》曰：蒉，赤苋。《蜀本草》谓有六种。白苋稍耐老，赤苋、紫苋不堪久食。味虽甘平，性则冷利，能滑肠破血，脾胃虚弱，下元不固，胎前及男、妇血分素虚者，均忌之。又不可同鳖食，生鳖之说或末必然，有毒则确也。凡病人，惟血痢初起，产后瘀血不行宜之。《谈野翁方》用以煎汤洗漆疮。《集验方》治蛇咬，用紫苋捣汁，服一升，渣敷之。其子，一名莫。能明目去翳，取其形色如目珠之光黑，与青葙子、鸡冠子之明目同一理。然苋实，《本经》谓久服益气力，轻身。《日华本草》谓益精血，则实能补肾矣。肝虚目暗者，宜多用之。

莙薘  ***************************
一名菾菜。《纲目》曰：二月下种，宿根亦自生。叶青白，如白菘而短，生熟皆可食。四月开细白花。结实如茱萸梂而轻虚，黄色，内有细子。根白色。《嘉祐本草》曰：性凉，内热人宜食，素患腹冷者忌之。《别录》曰：生捣汁饮，治时行壮热，解热毒风肿。《唐本草》曰：夏月作粥食，解热毒，止热痢（甚者亦宜生饮其汁）。敷炙疮及汤火伤，止痛易瘥。

莴苣  ***************************
《纲目》曰，一名千金菜。有三种：青者名莴苣；紫者名紫苣，叶光滑；白者名白苣，叶有细毛。《农书》谓之石芭。《诗疏》曰：青州谓之芭，其根、叶折之有白汁黏手。诸本草云苦寒、苦冷，投过也。味甘淡微苦，性亦和平，热病最宜，能通乳汁，利小便。《食鉴本草》曰：解热毒、酒毒，利大小肠，令人齿白。《拾遗》曰：利五脏，通经脉，开胸膈。紫者有毒，入烧炼用。《丹房鉴源》曰：和土作器，火煅如铜。《墨客挥犀》曰：莴苣自莴国来（此国诸史无考）。性有毒，百虫不敢近，蛇虺触之则目不见物。谬说也。此菜无毒。《纲目》曰：一名生菜，宜生食，不宜蒸煮。亦误也。此菜生熟皆佳。其叶渐剥梗渐高，可一、二尺，名莴笋。削去外皮，盐醃、酱藏、糖蜜饯皆脆美。但稍难克化，脾胃虚寒人忌食。

苦荬  ***************************
《纲目》曰：《本经》曰茶，《说文》曰□。又名游冬，又名苦苣，又名褊芭，又名老鹳菜，又名天香菜《诗》曰：谁谓茶苦。注：苦菜也。陶隐居曰：苦菜即茗。《唐本草》曰：苦菜即苦荬（苦蘵亦名苦菜，与此不同，见后），茗乃木类。《尔雅·释草》云：荼，苦菜。即此。《释木》云：檟，苦荼。即茗。二物全别，陶说误矣。叶狭长有丫歧，淡碧色。茎中空，折之亦有白汁。黄花如野菊，结子如茼蒿子，有毛如絮。味苦平，性凉，能凉血解毒，平素血热好生疮毒人宜长久食。主肠澼，热痢，热淋，热渴，霍乱后胃气烦逆，天行热病。凡有以上诸病人，尤宜多食。或生食，或生饮其汁，可以起死。《本经》曰：久食安心益气。《嘉祐本草》曰：性虽冷，甚益人。《洞天保生经》曰：夏三月宜食苦荬，能益心，和血通气。《菽园杂记》曰：痔疮痛，宜苦荬煎汤频熏洗，可解毒止痛。生捣敷一切痈疡疔肿，捣汁和酒饮，渣敷之。《治对》曰：恶疮多服取效（出《经验方》）。又能拔疔肿，取白汁厚涂（出《拾遗》）。又可敷蛇咬（出日华子），及壶蜂叮螫（出《摘元方》。壶蜂言其大也。《离骚》曰：南方元蜂若壶）。又解沙蝨毒。此物在水中，细小不可见，人澡遇之，钻入皮里。初得赤如黍豆，痛如刺。三日后发寒热，成疮毒，入骨则死。岭南多此。但以茅叶刮去，苦荬生汁涂（出《肘后方》）。又治喉痹肿痛：生苦荬汁，灯心汤泡捻取汁，各半盏和服（出《普济方》）。又白汁可点疣子（出《衍义》）。又治血尿，血淋，血痢，并生饮汁。其根，《嘉祐本草》云：煮汁饮，退骨蒸。盖性主凉血，善入阴经，宜有此效，但必多服耳。

荠  ***************************
《纲目》曰：释家谓其茎作挑灯杖，可辟虫、蛾，故称护生草。俗呼地菜。有大、小二种。小者名沙荠，大荠稍大。其茎硬而有毛者，名菥蓂。《尔雅》曰：菥蓂，大荠。《本经》名大蕺《吴普本草》曰：一名菥目，一名荣目，一名马驹，一名马辛。亦可食。皆以冬至后生苗。叶末圆长，近本处有刻缺，类黄瓜菜。春暮起茎五、六寸。开细白花。结荚如小萍而有三角荚，内细子如葶苈子。子名□《诗》曰：谁谓荼苦，其甘如荠。性能补肝，利五脏，功专利目，眼生翳膜者，宜长久食之。子为末，每夜点大眦，涩痛忍之，能退翳，消胬肉（出《圣济总录》）。又《三因方》治肿满腹大，四肢枯瘦，溺涩难便：葶苈子、荠菜根等分为末，丸如弹子大，每服一丸，橘皮汤下。

马齿苋  ***************************
《纲目》曰：《别录》名马苋。初生小莩甲似苋实，非苋类。《图经》名五行草，内有水银，曝之难燥，故又名长命菜。叶有大、小二种，俗呼大叶者为㹠耳草，小叶者为鼠齿苋。《宝藏论》《八宝灵变篇》併名马齿龙牙，又名五方草。方士隐其名，曰九头狮子草。与龙须草为同类。马齿苋生阴湿地，能变龙须草；龙须草生乾地，亦变马齿苋。处处有之，野生，亦可种莳。作蔬宜大叶者，嫩而有味。入药则取小叶。《雷公炮炙论》曰：凡使勿用大叶，内无水银。指入药而言。味酸性寒，能解百毒，暑月宜多食，好生疮毒人尤宜多食。又能散血消肿，利肠，滑胎，通淋，治产后虚汗（生捣汁和热水服。出《妇人良方》）。《产宝》方治产后血痢：生捣汁三合，煎沸，和熟蜜一合服。《经验方》治痔疮初起：马齿苋煮熟食，以汤熏洗，一月不断，愈。《濒湖方》治肛门肿痛：马齿苋同三叶酸莓等分，煎汤熏洗，日二次。《圣惠方》治小儿热淋，生捣汁饮。《海上方》治蛀脚臁疮（久烂生虫为蛀），研末蜜调敷（此菜耐燥，难以研末，不如和蜜捣烂。乾者略以水润，亦可捣也）。和生猪脂，可敷反花恶疮。《灵苑方》治毛虫螫痛，生捣涂。又痘后馀毒生手足者，可废人肢体；生头项、腹背、胸胁者，可杀人。稚时每见先君朴阉公，以投猪蹄煮烂一两，和马齿苋四两，捣如泥封之，皆愈。自后遇此，如法治之，无不愈者。又《唐书·顺宗纪》：帝居谅阴，不御酒肉，惟食马齿苋。此物虽微，亦曾入天厨供御膳矣。

黄瓜菜  ***************************
一名黄花菜。春初生野田卑湿处，小科如荠。四月开黄花。《食物本草》曰：味甘微苦。作羹甚美。能退内热，通结气，利肠胃。热病后宜食，热结者尤宜多食。又煮汁饮，治虎咬伤。渣敷伤处，立止疼痛。或以饲豕，可辟瘟。饲鹅儿易长大。

苦菜  ***************************
《纲目》曰：《本经》名败酱，又名鹿肠。《别录》曰鹿首，又名泽败。一名苦菜，与苦荬、龙葵同。又名苦蘵，与酸浆、黄除同，俱名同物异也。春初生苗，深秋始调（此误也，苦菜凌冬不凋）。叶狭长有锯齿，面深青，背浅。夏秋起茎，高二、三尺，数寸一节，节间生叶，四周如繖（即伞字）。开白花成簇。作菜食，味微苦，气如陈败酱，故名。性能退热排脓散血，破多年凝血，消痈疽焮肿，治赤眼、障膜、胬肉。凡热病在血分或吐衄者，宜多食。痈疽，痘后，平素好生疮毒，及久热伤眼者，更宜多食。

竹鸡菜  ***************************
《纲目》曰：一名鸭跖草，又名蓝姑草，又名碧蝉花。处处有之。夏初生苗，紫茎（亦有绿茎者），竹叶。嫩时可充菜食。五月开花如蛾形。两叶如翅，碧色可爱。按碧乃浅绿，江淹《别赋》春草碧色是也。此花翠蓝色，非碧也。味微苦，性寒。《拾遗》曰：消疔肿，治丹毒，发热，大腹热肿，热痢，热淋，痈疽等毒。并宜煮汁饮，或作蔬食。肿毒则内服、外敷。《日华本草》曰：和赤小豆煮食，饮其汁，下热肿水气，除湿痹，利小便热闭。又消喉痹。寒痹及中寒人忌之。

蘩缕  ***************************
《纲目》曰：《尔雅》云：䘒，䕅[羊易]。郭注曰鸡肠草，误。《千金方》曰滋草，言其易长也。俗呼鹅肠菜。古乐府曰：为乐当及时，何能待来滋。滋即此草也（此解牵强。今兹、来兹，诗文常用字面，若加点作滋，则不可解。）《唐本》《图经》皆误以为鸡肠草，不知《别录》列蘩缕于菜，列鸡肠于草，明是二物，形相似耳。蘩缕蔓方，折之中空，内有一缕，故名。花黄、白二色。鸡肠蔓圆不空，花紫，内无缕。蘩缕能破血。《别录》曰：治恶疮，痔久不愈。《拾遗》曰：产后宜食，既去瘀血，又能通乳。若腹中血积成块不下，酒炒绞汁温服，即可取下。《食疗本草》曰：恶疮，捣汁涂，五月五日者神效。《东阳方》治淋闭，常煮汁饮。血淋尤妙。但作蔬不宜久食，伤血故也。

苜蓿  ***************************
《纲目》曰：《尔雅翼》作木粟，因其米可炊饭也。《尔雅》注作牧宿。《西京杂记》曰：乐游苑多苜蓿，风在其间，常萧萧然。日照其花有光彩，故名光风草，又名怀风草。茂陵人呼连枝草。张骞使西域始得其种，见《史记·大宛列传》。今北土处处有之，年年自生，岁可三刈。嫩则作蔬，老则以饲牛马。明汤胤绩《塞上诗》曰：苜蓿含花草露斑，奚奴扰扰出沙湾。尘飞大夏三千里，泥满东风十二閒。按：苜蓿贱而易得如此。又苦而无味，故贫士之家曰苜蓿斋。头唐薛令之为东宫侍读，官署閒冷，作诗曰：盘中何所有，苜蓿长阑干。长平声，作上声误。阑干，横斜也。言物既微贱，烹饪割切又失宜，极形贫家况味也。或加木旁作栏杆，尤大谬。又广文署亦曰苜蓿斋。明沉自然，赠以教职而参戎幕府者，曰：苜蓿阶庭春渐肥，榆关滇海雁书稀。管城亦有封侯骨，磨盾看君试短衣。足令读书人增气。其性，《别录》曰：安中利人，可久食。《食疗本草》曰：补五脏，轻身健人。又曰：少食好，多则冷气入筋中，令人瘦。以理揆之，苦寒之物必不能中和，惟热病及素有内热人宜之。《衍义》曰：利大、小肠。《食疗》亦曰：去脾胃间邪热。其根，《唐本草》曰：热病烦满，小便赤，发黄者，捣汁一升服，得吐、利则愈。《纲目》曰：捣汁煎饮，治砂石淋痛，皆有验也。

藤菜  ***************************
《尔雅》曰：蔠葵，繁露。一名承露。《别录》名天葵，《食鉴本草》名藤葵，释家呼御菜，俗呼胭脂菜。有二种：一种味酸如马齿苋者，吾乡呼木耳菜。《纲目》曰：三月种，五月蔓延，叶似杏叶而肥厚，故名木耳。软滑性凉，利大、小肠，脾冷人不可食。《别录》曰：滑中解热。陶隐居曰：被狗咬者食之，终身不愈。一种味甘平不酸者，叶薄而长，不似木耳菜之圆厚，性较优。亦能解热利肠。不助脾冷。

头发菜  ***************************
此菜惟甘、陕最多，南方绝无。蔓细如发，故名头发。予曾食其乾者，味鲜腴草比。《閒情偶寄》亦称为蔬菜之首。吾老友有官关中者，询之彼处医人，云：熟食能清肝肾之热，生用盐、醋醃拌，下气和中。此菜味甘而滑，定能清热。色深绿近黑，定人肝肾。虽陈者犹带芳香，定能调气。此医盖明于物理者也。

萱  ***************************
《说文》曰忘忧，《古今注》名丹棘，《风土记》曰：妊妇佩之生男，故名宜男。《毛诗》作谖。性喜阴湿，故云焉得谖草，言树之背。嫩叶及花皆可食，花为胜。市肆乾者名金针。味甘性凉，能去热，除烦渴，利胸膈，治小便赤涩。均宜煮汁淡饮，勿用油、盐。同猪肉煮，安脏腑，滋气血。根下砂石淋，又治酒瘅身黄，生捣汁和热水服（出《拾遗》）。又治乳痈初起，擂酒服，渣敷之（出《纲目》）。吾乡有先辈云：忧岂可以食物忘者，此物殆昏人神知故耳。语虽有理，加之萱草则误也。《延寿书》乃云：食之令人昏然如醉。夫萱乃常食之物，从无此害。此则造言生事，厚诬萱草者也。或曰萱叶食之如此，亦未闻也。

葵  ***************************
一名滑菜，又曰露葵。《纲目》曰：採葵必待露解，故曰露葵。非也。必带露採，始可曰露葵。杜工部诗云：山中习静观朝槿，松下清斋折露葵。是也。有紫茎、白茎二种，白者良。大叶小花，花黄紫色，叶如丝瓜。叶小者名鸭脚葵。迟早皆可种，故有春、秋、冬葵之名。《素问》五菜为充之一也。古人以为百菜主，故《农书》曰：蔬茹之佳品，民生之资益。今人不复食，亦无种者。性凉滑，《图经》曰：妊妇食之，胎滑易产。《本草会编》曰：除客热，治恶疮，散脓血，小儿热毒下利，丹毒，并宜之。张从正曰：久病大便滞涩者，宜食葵，滑以养窍也。《外台秘要》曰：痘疮发斑，煮葵叶同蒜齑啖，则止。《奇疾方》曰：人手足忽长倒生肉刺，如锥痛不可忍，但食葵即愈。然《食疗本草》谓其发宿病，天行病后食之，令人失明。又葵心及黄背、紫茎者，皆有毒。又不可同鲤鱼、黍米及鮓鱼食。又被疯犬咬者，永不可食，食之即发。根治胎漏下血。《千金方》用葵根烧灰酒，服方寸匕。葵能滑胎，根反固胎，亦犹麻黄之根，赤豆之叶，皆与其本物相反，物理原有如此。又葵子一两，榆白皮二两，煎汁顿服，可治胎干难产（出《便用方》）。

蜀葵  ***************************
《尔雅》曰：□，戎葵。郭注云：蜀葵也。《尔雅翼》曰吴葵。又作胡葵。《纲目》曰：《夏小正》四月吴葵华，即此。形似葵，叶有歧丫。嫩时充菜茹，老则茎高五六尺，花似木槿，有深红、浅红、紫、黑、白，千瓣、单瓣之异。性味功用如葵，亦能退热解毒，滑窍易产，润燥通淋。《千金方》云：被狗咬者（不论疯与不疯）食之，一生不愈。久食钝人志性。

胡荽  ***************************
《说文》作□。《纲目》曰：本作□荽，俗误作芫。《拾遗》曰：石勒时讳胡字，呼香荽。《日用本草》以为藠子，云：根、苗如蒜。大误。其气荤辛香烈，经霜则色微紫，故入心、脾、肺血分，外达皮肤，生熟皆可食。痘出不快者，杨士瀛《直指方》用酒煎胡荽喷，或浴之（此法反惹外风加感冒，大不佳。不如内服药中加入少许更稳、更捷，麻症更宜。《嘉祐本草）亦云发痧疹）。凡麻痘之家，床榻间宜多挂此菜。无则以子研末撒之。可辟汗臭、狐臭、天癸、淫泆，一切秽气。又治肺寒咳嗽，煮汁饮。又解盅毒：用根捣汁半升，和酒眼（出《必效方》。蛇螫：合口椒研末，同苗捣敷（出《千金方》）。食肉中毒，下血不止，面色痿黄：子一升，煮汁俟冷，分二次服（出《食疗本草》）。肠风下血：子研末，以米面饼裹食（出《普济方》）。痔疮疼痛：子研末，空心温酒服二钱，数服效（出《海上方》）。痔漏、脱肛：子一升，粟糠一升，乳香少许，同入小口瓶内，烧烟燻（出《儒门事亲》）。牙痛百药不止，子煎汁含漱（出《外台秘要》）。但气味俱厚，荤辛耗散，凡虚弱人不宜用。又患脚气及金疮者，药中有牡丹皮、白术者，均切忌。《拾遗》曰：不可同邪蒿食，令人汗臭难产。汗臭犹小，难产则关系大矣。总之，耗血伤气之物，虽无邪蒿，妊妇亦不宜食。又食猪肉不宜食此，能烂人脐。又不可用鮓鱼食。

茼蒿  ***************************
叶似蒿，花黄如单瓣野菊。掌禹锡曰：多食动风动气，燻人心，令人气满。孙氏曰：安心气，养脾胃，消痰饮，利肠胃。盖此物煮极熟，能温中下气。气滞胀满者食之，气从下泄而解。有升必有降也。虚人食之反作胀。掌氏指气虚者言，孙氏指气滞者言也。而僭上之物动风动气，亦理所有也。又性善升者必发，患疮毒人忌之。

邪蒿  ***************************
《纲目》曰：四月生苗，似青蒿，叶纹皆邪，色浅不臭，生熟皆可食。《食医心鉴》曰：煮食治五脏恶邪气。大约辛香能宽中理气耳。又治热中大渴，肠澼，暴疾。辛温之物，安能有此功用。虚病及热病忌之，勿为所误。《齐书》：邢峙以经授太子，厨宰进邪蒿，令去之，曰：此菜有不正之名，殿下不宜食。显宗闻而嘉之。

青蒿  ***************************
《本经》名方溃，又名草蒿。《尔雅》曰：蒿，□。孙注曰：荆、楚之间呼蒿为□。又曰：蔚、牡□。郭注曰：无子为蔚。《诗·蓼莪》曰：匪莪伊蔚。《蜀本草》曰：《鹿鸣》章食野之蒿者，即此。嫩时醋醃为殖，颇香美。《纲目》曰：诸蒿叶背白，此独青，故名。《衍义》曰：陕西银、缓间，蒿丛中一、两茎独深青，谓之香蒿。深秋众黄，此犹如故，恐古人所用在此。性能退骨蒸劳热，虚劳盗汗。凡久热不愈，及屡愈屡发者，作蔬常食，或熬膏服，皆良，《本经》亦云治留热在骨节间，不知何故列为下品也。

白蒿  ***************************
《尔雅》曰：蘩，皤蒿。又名由胡。《食疗本草》曰：蒌蒿，一曰□，一曰藾，一曰萧。吾乡呼蓠蒿。叶如细艾，气亦似之，有白毛。故古诗云：同心托萧艾，一器戒薰莸。《诗疏》曰：先众草而生。香美可食，生熟皆宜。《纲目》曰：陆生熏辛，不及水生者香美。《诗·鹿呜》「食野之苹」，陆蒿也。「于以采蘩，于沼于沚」；《左传》苹蘩蕴藻，皆水蒿也。性能温中，开胃下气，利膈，解河豚鱼毒。然辛温香窜，耗气昏神，助火动风，发毒，皆所不免。凡中气虚弱，及素有内热，风损、血疾人均不宜食。痘后、痈疽、疮疥，及天行热病后，虽已痊愈，未满半年者，食之即发。而《本经》收为上品，云补中益气，疗心悬善饥，此物正令人嘈杂易饥，何相反若是。或者《本经》白蒿别是一物，诸家之训皆误，亦示可知。盖皤即白也，《尔雅》既曰：「蘩，皤蒿」，又曰：「苹，藾萧」，是明明二种，不得合为一物。且蒿之类不一，《尔雅》曰：繁之丑，秋为蒿。郭注曰：春时各有种类，至秋通呼为蒿。考《唐书》德宗御经筵，问宰臣曰：呦呦鹿鸣，食野之苹。苹是何草？杨珏以藾萧对。帝曰：《诗疏》云叶圆花白，似非藾萧。恐《诗疏》所云，即《本经》之白蒿。存之以俟博识。

椿芽  ***************************
《纲目》曰：《禹贡》作杶，《左传》作□，《集韵》作□，为材之最美，又多寿。其嫩芽，瀹食、醃食味并佳。《食疗本草》曰：多食动风壅气，令人神昏血气微。《生生编》曰：瀹食消风祛毒。揆诸理，气味熏辛之物，昏神耗气，助火发疮，皆所必至，当以《食疗》之说为是。

水芹  ***************************
《纲目》曰：古作□，后省文作芹（鲁颂曰：思乐泮水，薄採其芹。则芹字亦古矣）。性冷滑如葵，故《尔雅》谓之楚葵（此误也，芹不冷滑）。《吕氏春秋》曰：菜之美者，云梦之芹。云梦，楚地。楚有蕲州、蕲水县。《尔雅翼》曰：因其地多产蕲，故名。据此，则芹字不从芹，亦不从□，当作蕲矣。然芹音勤，蕲音淇，二字原不相涉。且《晋书·地理志》：豫州所属，谯郡有蕲县，弋阳郡有蕲春县。岂亦因其产芹乎？诸书皆附会《吕览》之言而误也。又徐锴注《说文》曰：蕲字从草，从□。考诸书无□字，惟《说文》别出䓄字。据此，则蕲州当作芹州，或作䓄州矣。亦误也。此菜有赤、白二种。《延寿书》曰：赤者害人。白者，《本经》言能保血、养精、益气，语不可信。《纲目》引《诗》「觱沸槛泉，言採其採」，及杜工部香芹碧涧羹，谓皆美芹之功，亦不可从。盖其形状气味，皆似芎藭，性能僭上，上盛下虚人食之，多走泄真气。若夙有头痛、头眩，及上焦火重，常患咽喉、口齿疮痛人，尤不宜食。《金匮》言春、秋二时，蚊龙带精入芹菜（《纲目》曰：非蚊龙，乃晰䏢、蛇虺之属，极是），人食之，面首青色，腹满如孕，名蛟龙病，当服硬饧三、二升，吐出蛟龙乃愈。大抵此物香窜辛烈，温中、理气、开胃、引清气上行则有之，其性必不平和。故《列子》曰蜇口惨腹，凡病属虚者忌之。惟生捣汁饮，能治小便淋痛。又治小便出血，日二、三合（出《圣惠方》）。

旱芹  ***************************
《唐本草》人生堇，《尔雅》曰：啮，苦堇。郭注云：即堇葵也。《纲目》曰：乌头苗，亦名堇。与此不同。《嘉祐本草》曰：此《内则》所谓堇、荁、枌、榆也。气味辛香，与芎藭更相近，俗呼川芎芹。昏神耗气，助上焦火，比水芹加甚，上盛下虚人尤不宜食。《淮南万毕术》云：生捣汁，可涂蛇咬。《纲目》云：芹菜花紫色，黄者有毒杀人。今旱芹花皆黄，未闻有毒。不知古人误乎，抑传写之讹乎。存考。

马蕲  ***************************
《尔雅》曰：茭，牛蕲。孙炎《正义》曰：一名马蕲。郑樵《通志》作胡芹。俗呼野茴香。《纲目》曰：三四月生卑湿地，一本丛生如蒿，自毛蒙茸。叶似水芹而小。五六月开细碎如蛇床花。结实似莳萝子。作菜食，益脾胃，利胸膈，祛冷气。此物气香而性热，寒病则宜，热病忌之。子醋炒、研末服，治寒气心痛（出《食疗本草》）。

茴香  ***************************
又作蘹香，俗呼小茴。子名八月珠。陶隐居曰：煮臭肉，入少许即不臭。臭酱入末，即变为香，故名茴香。苗粗茎丝叶，嫩时可为蔬。气香而不窜，味辛而不烈，佳品也。《药性本草》曰：煮食治卒恶心（心中似嘈杂非嘈杂，似胀满非胀满，欲吐又不能吐，为恶心。卒恶心者，谓本无其病，仓卒而起也）。腹中不安。《食疗本草》曰：卒肾气冲胁，如刀刺痛，喘息不得，生捣汁，和热酒服。《图经》曰：《范汪方》疗恶毒痈肿，或连阴卵髀间（腿骨）疼痛挛急，牵入小腹，一宿即杀人：用茴香苗、叶，捣汁一升，和酒服（范汪时一升，以《晋书·律历志），积一千四百四十一寸斛率，用刘徽考定《九章·商功》法算之，得今时官量三合二勺有奇），日三四次。渣敷之。冬月用根（无根用子，以上诸方皆然）。子温丹田、肾脏，治膀胱冷气，疝气，偏坠，肾寒腰痛如刺，腰胁胀痛、刺痛，茴香一两，枳壳五钱，各炒为末，每酒服二钱（出《袖珍方》）。又治便数，茴香入盐少许，同炒为末，糯米和山药作糕，蘸食（出《摘元方》）。又治蛇咬久烂，茴香同白芷研末敷（出《千金方》）。
番舶上八角茴香，近时粤东、西俱有，俗呼大茴。形虽不同，功用相近。然味辛性热加甚。

莳萝  ***************************
《开宝本草》名慈谋勒，俗亦呼小茴香。形状、气味皆似茴香，而味加辛，性加烈。《纲目》曰：苗作蔬食，下气利膈。子治一切气病，《拾遗》曰：主腹冷气胀，两胁痞满，霍乱呕逆。杀鱼、肉毒。添滋味。研末酒服二钱，治内挫腰痛（出《永类钤方》）。

罗勒  ***************************
《邺中记》曰：石勒时改呼香菜。吾乡呼香草。《嘉祐本草》曰：一名兰香。叶形如紫苏，色不紫，香闻二十步。作蔬食，调中消食，去恶气，消水气，宜生食（不如熟食）。多食涩营卫，壅关节，令人血脉不行。又动风发脚气。《纲目》曰：此菜能和血润燥，《嘉祐》谓其壅涩，非也。按：此物辛香性热，多食则伤阴血，非壅涩也。《纲目》谓其和血，亦非辛热之物所能，与《嘉祐》两失之矣。子大如蚤，褐色，能治翳，可安三、五枚入目中，少顷湿胀，与翳俱出（目中不可著一尘，独此可安三五枚。然但能取去热泪去翳则不能）。陶隐居曰：羖羊角、马蹄烧作灰，撒湿地遍踏之，即生罗勒，俗呼西王母菜。是此物无种自生，未知果否。

紫苏、薄荷  ***************************
并见一卷

胡萝卜  ***************************
元时始自胡地入中国，根似小莱菔，故名。色赤。煮熟能下气补中，利胸膈。今惟用盐醃，生食质硬难化，病人不宜。

草豉  ***************************
《拾遗》曰：生巴西诸国。叶似韭，豉出花中。主调中开胃，去恶气。按此菜南方绝无，观其所主，性必辛温，热病忌之。

蔊菜  ***************************
《拾遗》名□菜，又名辣米菜。《纲目》曰：蔊味辛辣如火烘，故名。考《唐韵》《玉篇》并无□字，止有蔊字，则□乃蔊之讹，生南方小草也。冬月布地丛生，长二三寸，柔梗细叶，二月开小黄花，结荚长一二分，内有细子。野人连根、叶食，味极辛辣。林洪《山家清供》曰：朱文公每酒后喜食此。考亭食性如此，格物之儒乃不知物理乎。寄语谈道学人，他事效之，此事切勿效之，况在酒后乎。稍有内热者，是自速其死也。《拾遗》又曰：主久寒冷气，饮食不消。李鹏飞曰：蔊菜拌生蜜汋食，爽口。然发痼疾，生热病（好食辛辣人爱其爽口，与服春方人喜其纵欲，事不同而理则一。发疾，异日之忧，何暇计哉）。此物性味若此，设使内无寒冷食积，长食、多食何处著落。劫阴助火，理势必然。《素问》曰：人年四十，阴气自半。阴气者，精与血也。一身之中，百年之内，本自无多，加以辛热，日日劫之，岂长有生命之理哉？司空表圣曰：六龙飞辔长相窘，更忍乘危自著鞭。言之可为寒心也。

辣枚子  ***************************
近数十年，群嗜一物，名辣枚，又名辣椒，亦蔊菜之类也。叶如薝卜而薄，枝干高尺余，四五月开小白花。结子前后相续，初青后赤。味辛辣如火，食之令人唇舌作肿，而嗜者众。或盐醃，或生食，或拌盐豉炸食，不少间断。至秋时最后生者，色青不赤，日乾碾粉，犹作酱食。其形状不一，有本大末小者，有本小末大者，有大如拇指，长一二寸者，有小如筋头，短仅一二分者，有四稜如柿实形者，有圆如红琅玕、火齐珠者，植盆中为玩可也。今食者十之七八，而痔疮、便血、吐血，及小儿痘殇亦多十之七八（父母嗜食辛辣，其精血必热，故遗害于儿女）。夫先师所慎者三，疾居其一。《乡党》一章，所载不食之物多端，虽未尝作疾，犹当谨之，况明明有害而反嗜之哉。明理之人，饮食以冲淡和平为正。醲厚之味，久必伤生；毒劣之物，嗜之损寿。乃食此而不尽夭者，以体无内热也。若有内热，死安能不速耶。读吾书者，幸毋倔强也。

蕨  ***************************
《尔雅》曰：蕨，櫅。《埤雅》曰：初生无叶，状如人足之蹶（此解牵强。蕨初生如人手之握，苏长公句曰：竹笋初抽黄犊角，蕨芽已作小儿拳。则体物之工也）。周秦曰蕨，齐鲁曰櫅，苗曰蕨萁。《拾遗》曰：多食消阳气，弱人脚，令人好睡。澄粉食性稍平。《食疗本草》曰：多食令人目暗鼻塞，有冷气人食之腹痛。《纲目》曰：蕨性冷滑，能利水道，泄阳气，降而不升也。然饥年赖以存活，又不无济世之功矣。热病或可，寒病忌之。

水蕨  ***************************
似蕨，生水中，又名□。《纲目》曰：《吕氏春秋》云：菜之美者，云梦之□。治腹中痞块，淡煮食，一二日即下。忌杂食一月馀。攻痞之物，必不和平，病人无痞，不必食之。

薇  ***************************
《尔雅》曰垂水。孙炎《正义》曰：生水旁，枝叶垂于水，故名。《纲目》曰：生麦田原野。《诗》曰：山有蕨薇。非水草也。一名野豌豆。蜀人谓之巢菜。蔓、叶皆似豌豆。其藋作蔬，味颇佳。《诗》曰：薇亦柔止。《礼》曰：芼豕以薇。皆此物。《诗疏》以为迷蕨（迷蕨似蕨而色紫，有花歧，味苦不堪食。非蕨类），《通志》以为金樱苗，皆误也。《拾遗》曰：蒸食利人，久食调中，利大小肠。《海药本草》曰：利水道，下浮肿，百病不忌。

翘摇  ***************************
《尔雅》曰：柱夫，摇车。郭注曰：俗呼翘摇车，《拾遗》曰：幽州谓之苕摇。《纲目》曰：苏子瞻云；菜之美者，蜀乡之巢。盖《诗疏》有大巢、小巢二种，小巢即此，大巢乃薇也。生稻田中。一名漂摇草，一名野蚕豆。作羹甚美。《食疗本草》曰：利五脏，止烦渴，去热风，令人轻健。长食不厌，甚益人。又疗五种黄病，每日食之，以愈为度。

鹿藿  ***************************
《尔雅》曰：蔨，鹿藿，其实莥。郭注云：鹿豆根黄而香。《纲目》曰：豆叶曰藿，此叶鹿喜食之，故名。俗呼荳豆。《野菜谱》名野绿豆。生麦地及野中。苗、叶似绿豆，引蔓，三月开淡粉紫花，结小荚子，大如椒目，黑色。可煮，亦可碾粉。
按：此与薇、翘摇三物，所在皆有，形略相似，但翘摇蔓细而短，此稍长大。《本经》收为下品，后世本草皆失载，至《纲目》始著其形状，云治盅毒，女子腰腹疼，肠痈，瘰疬，疬疡风。主治如此，其性必不平和，病人不宜轻食。

蕺  ***************************
俗呼鱼腥草，气恶也。《唐本草》曰：葅菜生湿地则引蔓，叶似荞麦，茎紫赤。《纲目》曰：叶似荇，三角，半红半青。陶隐居曰：蕺不利人脚。《食疗本草》曰：小儿食之，三岁不能行。久食损阳气，消精髓。孙氏曰：脚气人食之，永不愈。然能治疗疮发背，捣敷（出《积德堂方》）。又治蛇咬，同皱面草（即杜牛膝）、槐树叶、草决明同捣，涂（出《救急方》）。

灰藋  ***************************
梁简文帝《劝医》文作灰涤，俗讹为灰条。《炮炙论》名金锁天。《纲目》曰：所在有之，二月生苗，茎有紫红线梭，叶尖有刺，面青背白，中心嫩叶背面皆有白灰。三月皆老不堪食。性能杀虫。

秦荻藜  ***************************
《山海经》所谓秦山有草，名曰藜，如荻。今所在皆有。《食疗本草》曰：菜中最为香美。性能破气，疗心腹冷胀。

藜  ***************************
即灰□之红心者，故又名鹤顶草，又名胭脂菜。嫩时可食，老则茎可为杖。刘向校书天禄阁，太乙下观，吹杖头出火，所谓太乙燃藜者是也。《诗》：南山有苔，北山有菜。《陆疏》曰：菜，藜也。性亦不过杀虫。灰藋、秦荻藜皆藜类，皆非佳物，病人忌食。

藿  ***************************
豆叶名藿，贫贱所食。而豆有多种，其性大同中亦有小异，分列于左。然《左传》肉食不能谋，谋及藿食，元微之诗野蔬充膳甘长藿，皆犹孟子之言茹草，泛言蔬菜，不专指豆叶。盖训诂家必云豆叶，临文可以勿泥也。

黑大豆叶  ***************************
嫩者充菜茹，能解毒退热。生捣敷蛇咬，频易取瘥。

赤小豆叶  ***************************
煮食明目，去烦热，止小便数。《纲目》曰：赤豆利小便，叶反止小便，犹麻发汗而根止汗也，物理之异如此。

绿豆叶  ***************************
退热解毒之功，在黑豆叶上，暑月常食最宜。又疗霍乱吐泻、烦渴危症，生捣绞汁，加醋少许，温服绝佳。

白豆叶  ***************************
即饭豆，利脏腑，下气。

豌豆叶  ***************************
味甘滑在诸藿上，其利脏腑、止烦渴亦在翘摇上。

蚕豆叶  ***************************
亦能退热除烦，又主酒醉不醒。

扁豆叶  ***************************
煮食治霍乱吐下不止。吐下后转筋，生捣绞汁，少加醋，温服，立止。亦可敷蛇咬。

荞麦苗叶  ***************************
《药性本草》曰：作菜食，下气。多食作泄。尤不可生食，动刺风，令人身痒。

脂麻苗叶  ***************************
一名青蘘。《本经》曰：治风寒湿痹，益气补虚，坚筋骨。《纲目》曰：祛风解毒，润肠。嫩苗，《别录》名梦神。取子种之，苗出即採。甚滑美，亦能补益。又治崩中，血凝注腹中成块，不速治杀人：叶生捣汁半升，温服，立愈。无脂麻叶，用苎麻叶。无苎麻叶，用苎麻根皮。又治食物碍咽不下，及飞丝入喉，生嚼脂麻叶，满口吞之。

地黄苗  ***************************
在在有之。根入药用，以河南怀庆者为胜。苗则随处皆可食也。《礼》曰羊苄豕薇，其充菜茹久矣。春初生最早。叶深绿如小芥，有皱纹。带生食，不入油腻。能活血行血，产后及痈疽、疮疥、便血、吐衄、跌扑伤疼血在腹者宜之。煮极熟，加油腻或同猪、羊、牛、鸡、鸭肉煮，能养阴益血，填精补髓，胎前及诸虚百损、骨蒸劳热、蓐劳，凡虚在血分者，无不宜之。《抱朴子》曰：饲五十岁老马，能使生驹，又过一百三十年乃死。虽未必如此其神，有益无损则确也。

牛膝苗  ***************************
《本经》名百倍，《广雅》名牛茎，《救荒本草》名山苋菜，又名对节草。《纲目》曰：所在有之。方茎肿节。叶似苋，对生。性专下行，壮筋骨，活血行血。凡痛风寒痹，腰膝疼痛无力，及妇人经血凝闭、症瘕血块，跌扑损伤，痈疽初起，均宜多食。《肘后方》治小便不利，茎中痛欲死，酒煮服。《直指方》治溺血，及五淋砂石，水煮服。又可外治折伤闪肭（出《简易方》），金疮作痛（出《梅师方》），卒得恶疮，不识何症（出《千金方》），并捣敷。又治胞衣不下：无苗用根，八两（上诸方俱可用根），葵子一合，水煎，分三眼（出《延年方》）。又治乳蛾、乳痹，捣汁和陈醋饮（出《肘后方》）。又治老疟不止：酒煎浓汁，尽量服，不过三度必愈（同上）。又治妇人阴痛，方同上（出《千金方》）。又连根、叶捣酒挤汁，治猪瘟喉肿（出《得效方》）。

枸杞苗  ***************************
子填精益髓，补也。根退骨蒸劳热，亦清而补也。嫩苗充菜，味苦微甘。日华子曰：补五功七伤，去皮肤、骨节间风，消热毒痈肿，明目，去头风，凉血，和脏腑，止消渴。热病后、产后、痘后、痈疮后，及一切虚劳客热，均宜多食。或和羊肉、鸭肉作羹食，尤佳。

五加苗  ***************************
其味辛甘，气芬馥，作蔬多食，下气开胃，去上焦头项诸风，行中焦腰肾胸胁诸气，外解皮肤风热。余详一卷。

罂粟  ***************************
子有油，故作粥食能润，主反胃、隔噎，久泻肠枯。壳能涩，主肺虚久嗽，肾虚精滑，脾虚久泄、脱肛。苗作蔬，能除热开胃，润燥厚肠。同猪、羊肉煮，补久病赢瘦，肌肉不生，极佳之品。花本绛红，烂漫时能变五色，故又名丽春，又名虞美人。结子似小罂，罂中子如粟粒，故名。其津液为阿芙蓉，又名阿片，讹为鸦片，又讹为哑芙蓉。能补肾涩精。房中术及阿片烟，皆实非此，假其名耳。

菊苗  ***************************
《纲目》曰：《尔雅》曰治蔷。《本经》曰节华。《抱朴子》曰周盈。《埤雅》曰：本作蘜，穷也。《月令》：九月，蘜有黄华，花事至此穷尽也。种甚多，刘蒙泉、史正志、范石湖皆有《菊谱》。范谱曰：甘菊有邓州黄、邓州白（入药、充蔬皆取此二色，余不堪用）。嫩苗、花叶，均可炸食。《博物志》曰：苦者名薏，有毒，不可食。按：菊苗盐醃、糖蜜饯，皆美过于诸蒿。且又有去头目风热，明目，调四肢，疗湿痹。升而不僭，香而不窜，佳品也。

车前苗  ***************************
《本经》曰当道。《尔雅》曰：芣苜，马舄，车前。《诗疏》曰：牛舌，嫩苗作蔬，大滑。《纲目》曰：《山居录》有种车前作菜法。性能利小便，通五淋，治尿血，凡水道有热人宜之。陶隐居曰：主泄精。《衍义》曰：车前作菜，食便觉小便不禁，陶说误矣。不知陶盖指水脏有热者言，热去泄精自止，非谓其能涩虚滑也（无苗用子，同茯苓研末服）。又《诗》：采采芣苜。注云：能利产。故《梅师方》治孕妇热淋，《子母秘录》治横产不下，皆用其子，则何不于临月时多食其苗。又治热眼久痛，或生云翳。肝肾补方中均须其子。唐张籍诗云：开州五月车前子，作药人皆道有神。惭愧文君怜病眼，三千里外寄閒人。又治夏月水泻注下，清浊不分：车前子研末，米饭下。

竹笋  ***************************
《尔雅》曰：竹萌。《说文》曰：竹胎。《简谱》曰：竹芽。《神异经》曰：竹子。《坤雅》曰：旬内为笋，旬外为竹，故从旬。旬有六日而齐母也，俗作笋，非。《纲目》曰：从旬，谐声也。顾凯之、僧赞宁皆有《笋谱》。赞宁《谱》曰：江南、湖南人于竹行鞭时，掘取嫩者为鞭笋，冬月取未出土得为冬笋。《东观汉记》谓之苞笋。并可鲜食，为珍味。其次则曝乾者，为玉版笋、明笋、火笋，盐曝者为盐笋，并可为蔬食。採宜避风日，见风则本竖。入水则肉硬，脱壳煮则失味，生著刃则失柔。煮宜久，生必损人（病人尤宜久煮）。味莶者戟人咽，先以灰汤煮过，再煮。《诗》曰：其蔌伊何，维笋及蒲。《礼》曰：加豆之实，笋葅鱼醢。则笋之充食久矣。
按：诸笋，《别录》谓其益气利水，可久食。《吴氏本草》谓淡竹、甘竹、苦竹笋，冬笋、鞭笋皆可久食，均不可信。盖笋味虽鲜脆，而锐上之性耗气损神。滑肠败胃，平人可以暂食，病人则断不宜，况可久乎？冬笋稍平，春笋更劣。故《食物本草》用以发痘，《纲目》极訾之，目为刮肠篦，不为无见。（笋性锐上，痘症必下身浆满，上身不起者宜之。又伤中气，令人作泄，必脾胃索强、大便燥结者始可用之。俗医一例混施，及至贻误，犹不解其故也）至于明笋、盐笋，病人反可食。盖盐笋经汤煮，加以久浸，又得咸味相制，锐上之性，化为平和，明笋亦经煮浸，再用白矾代盐醃藏，用时又须久浸去矾，始柔软可食，名虽为笋，笋之性味全无，加以调和，反无大碍。《日用本草》曰笋同羊肝食，令人目盲。又凡食笋，用麻油调和，其害略减。观榨麻油枯滓撒竹林，竹死，可知其性所畏矣。又《海槎录》曰：交广人用沸汤泡笋，冷水浸二、三日，缕如丝，醋煮，曝乾，味美可食，且能止渴解醒，豁痰利气。又小竹笋为□。《尔雅》曰：□，箭明。郭注云：笋属也。《周礼》曰：□葅雁醢。又市肆一种青干笋，青如旋掘，庖人用配燕窝，云性大补，亦属谬谈。

芦笋  ***************************
《食鉴本草》曰：消膈间客热（同麦门冬、甘草煎汁多饮），利小便，解河豚及诸鱼鳖毒。按此物不能常得，芦根可以代之。

蒲笋  ***************************
一名蒲蒻，即香蒲嫩苗，味甘平。《本经》曰：主口中烂臭，坚齿明目。《食物本草》曰：生啖止消渴。《饮膳正要》曰：熟食补中益气，和血脉。《产乳全书》曰：捣汁服，治孕妇劳热烦躁，胎动下血，绝佳品也。又《野菜谱》有蒲儿根，然则根亦可食，无笋用以代之。

茭笋  ***************************
一名菰笋，即茭草之嫩苗。味极甘淡，性亦和平，而《食物本草》及《图经》皆极言其冷。《拾遗》曰：作蔬食去烦热，止渴，除目黄，利大小便，止热淋。均生捣汁，和热水频饮。夫功效如此，性非不凉，而甘淡和平，与苦寒伤胃者，迥不侔也。

菰手  ***************************
《蜀本草》曰：菰生三年，中心起白苔如藕，似小儿臂，而白软堪淡，名菰首。《图经》曰：此名茭白（《通志》亦作茭白），生熟皆可食，甚甜美。又名菰手，作首者非。《尔雅》曰：出隧，蘧蔬。郭注云：生茭草中，状如土菌，味甜滑。《广雅》曰：氍㲣。《食物本草》曰：能去胸心浮热。《拾遗》曰：煮食止渴及小儿暑泄（大人亦宜）。菰手之小者，臂内有黑灰，名乌郁，俗名茭粑。味甘而涩。煨熟或和面作饼食，止水泄绝佳。

芡茎  ***************************
《图经》曰：一名蒍，一名[艹/耿]菜，一名䓈菜。味极甘平，质极柔嫩。生食止渴除烦，退膈间客热；煮熟补脾开胃，益气生津。凉不伤气，补不助邪，佳品也。根煮食能消小腹气块，及偏坠作痛（见《法天生意》）。

菱茎  ***************************
菱为果中佳品，茎则苦涩不堪食，惟暑泄脾虚者，同粳米煮粥食（一取其涩，一清暑也）。余病忌之。性忌铁，宜手掐断，瓦罐内煮。

藕  ***************************
详果类。

蓴  ***************************
《纲目》曰：本作药，一名茆，一名水葵。颜之推《家训》曰：蔡朗父名药，改蓴为露葵。《蜀本草》曰：叶如凫葵，浮水面。三月至八月，茎细如钗股，短长随水深浅，名丝蓴，味甘体软。九、十月，茎粗硬。冬时萌在土中，粗短，名瑰蓴。叶如荇而圆，形似马蹄。茎紫色，大如箸，柔滑可羹。
按：蓴味甘而生于水，性近寒凉。《日华本草》谓其治热瘅，厚肠胃，逐水解毒。《唐本草》亦云久食宜人，主胃虚不能下食。而工藏器、孟诜皆言不堪食，陈说至云食之多死，未免过情。且张翰因秋风起而思蓴鲈，则必为吴中常食之物，岂遂害人至死乎？亦岂有性味甘平，反杀人乎？当以《日华》《唐本》之言为正。

莕  ***************************
一名凫葵。《纲目》曰：《尔雅》云：莕，接余。其叶苻。则凫当作苻。《说文》谓之䖂。《楚辞》谓之屏风，紫茎屏风文绿波是也。《诗·周南》作荇菜。杜诗云：水荇牵风翠带长。谓其茎也。叶似蓴，微尖，故《野菜谱》名靥子菜。与蓴同类异种，性亦彷彿，能去热，治消渴，利小便。

苹  ***************************
《拾遗》名芣菜。杨升庵《卮言》名四叶菜。又名田字草。《韩诗外传》《曜仙真隐书》《名医别录》《唐本草》诸书，所载蓴、　莕、藏形色不一。独《纲目》考订加详，曰：叶大如指顶，面青背紫，有细纹，四叶合成一叶，中折十字，如田字形者，苹也。叶径一、二寸，有一缺而形圆者，蓴也。似蓴而稍尖长者，苹也。花并有黄、白二色，不结实。叶径四、五寸，花黄，结实如小角黍者，苹蓬草也。《尔雅》曰：萍，蓱。其大者苹。后人注《诗》「于以採苹」，皆因之大误。萍无根，浮泛水面，苹根连水底，二物绝不相侔。《吕氏春秋》曰：菜之美者，崑崙之苹。《吴氏本草》曰：甘寒而滑。主暴热，下水气，利小便，止消渴。《山海经》曰：食之已劳。

水藻  ***************************
《诗》曰：于以採藻，于彼行潦。《陆疏》曰：有二种：一种叶如鸡苏，茎如箸，长四、五尺。一种叶如蓬蒿，茎如钗股，渭之聚藻。并挼去腥气，糁蒸食，滑美。荆、扬人以济饥。《尔雅》作□，曰：莙，牛□。郭注云：江东呼马□。《纲目》曰水藻，叶长二、三寸，两两对生。一种聚藻，叶细如丝，节节连生，即蕴也，俗名鳃草，又名牛尾藻。一节长数寸，长者二、三十节，可食。按藻、蕴一类二种，吾乡俱呼须草。其马藻根连水底，不可移栽；聚藻无根，不借土养，池沼及鱼缸内皆可畜之。味甘气腥，性寒而滑，主治暴热、热利、热淋，止消渴，甚佳。寒病大忌。孙氏曰：极冷，无过于此。凡热毒疮肿及丹毒，捣敷，干即易，其效无比。

海藻  ***************************
《纲目》曰：《尔雅》曰：□，海藻。郭注云：一名海萝。《本经》曰：落首。别录曰：藫。《拾遗》曰：有二种：马尾藻生浅水，如短马尾，细叶，黑色。大叶藻生深海，新罗诸国取以货之四方。形似水藻，功用不同。水藻生淡水，性冷，但能退热。此生咸水，故能软坚益血，亦能泄热利水。《本经》曰：消瘿瘤结气，散项下硬核痈肿，破症瘕坚气，治腹中上下雷鸣，下十二水肿。凡病血亏气滞者宜食之。

海蕴  ***************************
《纲目》曰：縕，乱丝也。此叶似之，故名。与海藻同种异类，犹水藻之有水蕴也。功同海藻。

海带  ***************************
《嘉祐本草》曰：似海藻而粗，柔韧而长。用以下水，甚佳。又能凉血补血，催生，妇女宜食，阴虚血热者尤宜多食。

昆布  ***************************
《吴氏本草》曰：一名纶布。《纲目》曰：生登、莱者，搓如绳；生闽、浙者，大叶如菜。然今肆中昆布，薄如菘菜叶，青黄色，全无布形。而海带之阔者，俗名海布，狭者乃为海带。恐《尔雅》纶似纶、组似组者，指此二种。其似海藻与菘者，皆别为一物，不可知也。但海中诸菜，性味相近，软坚散结、下气利水，均有同功。而《食物本草》谓海中菜皆损人，北人食之必生病，极为无理。海物皆软坚利水，且能益血养阴。惟近海人食过于多，则咸能劫血，其害不在北方也。

沙著  ***************************
《纲目》曰：《岭表录异》云：生海岸沙中，春吐苗，心如骨，白而劲，可作酒筹。採者须轻步速拨之，若闻行声，即缩入沙中不可得，异物也。（寒外一种雪莲，亦能缩入土中）《海药本草》曰：治水肿结气，宿滞不消，腹中虚鸣。

紫菜  ***************************
一名紫䓴。《纲目》曰：生闽、粤海边。大叶而薄。彼人搓成饼，曝乾华之。色紫。病瘿瘤及脚气者宜之，咸故软坚，滑能利下也。

石蓴  ***************************
《拾遗》曰：生南海，附石而生。形似紫菜，色青。主下水，利不便。《海药本草》曰：煮汁饮，下结气。此二物食过多，令人腹痛，饮热醋少许即解。

石花菜  ***************************
《纲目》曰：生南海沙石中。高二三寸，似珊瑚，故又名琼枝。有红、白二色。沸汤泡胀，入姜、醋甚脆美。根埋土中可复生。一种稍粗者，名鸡脚菜，味更佳。二物久浸，皆化成胶。郭景纯《江赋》所谓土肉石华者是也。《食鉴本草》曰：甘咸大寒滑，去上焦浮热，发下部虚，确论也。今人暑月用以煮鱼，其胶如冬天鱼冻。鱼性热，石花寒，两物相合，想当两无弊也。

鹿角菜  ***************************
《南越志》曰：一名猴葵。《纲目》曰：生东南海中崖石间。长三四寸，大如铁线，分丫如鹿角，紫黄锴。土人採曝货之。水浸则发大如新，醋拌食滑美。久浸亦化为胶。《食性本草》曰：去热风，退骨蒸劳热。久食治虚劳肺痿。《食疗本草》曰：丈夫不可久食（指无热病者言），损腰肾，令人脚冷。
按：此与石花、鸡脚一类三种，养阴退热，可以通用。虚寒人均宜戒也。

龙须菜  ***************************
《纲目》曰：生东南海边石上。丛生，无枝叶，状如柳根之须，长者尺余，白色。醋拌、肉煮皆可食。性能消瘿结，解热气，利小便。《博物志》之石发似指此物，与苔类之石发名同物异也。

芋  ***************************
详见—卷。

甘薯  ***************************
又名翻薯，其蔓宜数翻动，否则节节生薯。力分而薯小矣。味甘美，性能健脾胃，补虚乏，强肾阴。长食代粮，可以辟穀。《南方草木状》《本草纲目》《说铃》皆极言其功，为天下第一利济无穷之物。较芋尤美，芋须培壅，此得培壅更佳，无培壅所收亦倍于芋，且十脱于禾稻。芋耐旱，须沃壤沙土，倘硬黄土地，亦不能耐。此不论地土，均能耐旱，均可多收。但不能耐水，此可择地而种，淹处少，不淹处多也。芋长食未能胜于米麦。此物长食使人多寿（此薯原出吕宋国，其地专食甘薯，不食五穀，人多寿考。或谓其人多寿，乃水土所生，未必由甘薯之力。不知食物为后天生命之源，甘薯设非佳物，水土生之，甘薯亦必害之，今食甘薯而得此，水土之功即甘薯之功也），且不劳而得。乃种莳者仅一闽省，近数十年，江西吉、赣、南、宁、南、瑞、袁、临、抚、建诸郡，亦稍稍种之。自吾饶以西以北，甘受水旱凶灾之苦，无一人肯试种之，岂不怪哉，岂不怪哉！忆乾隆四五十年间，因河南旱灾，普行蠲赈，旋发胬金收买闽中薯种，择老农若干人，至豫省教民种莳。嗣命天下有司，每春出示，普劝各直省农民广种。迄今二三十年，竟无一人遵而行之。使果遵而行之，何水旱之足忧哉。又其最小行鞭之薯，可以捣澄为粉。苗、叶煮食甚佳，糁蒸尤美，取以饲豕，可代米麦，余用犹有如此。诚哉，其利济无穷也。

薯蓣  ***************************
一名玉延。《图经》曰：江、闽人呼为薯，音殊，或音诸，语音之轻重也。《衍义》曰：唐代宗讳预，改为薯药。宋英宗讳署，改为山药。尽失当日本名。有大、小二种：大者盈握而轻松，小者才如拇指而结实，俱长尺余。一种山中自生，不假培壅者，更结实，名山薯。俗误呼甘薯为山薯，盖翻字之转而讹也。一种扁阔如姜者，一枚可重数斤。俱不及小者力厚。性能安心神，健脾胃，强肾阴。凡虚劳赢瘦、盗汗、怔忡等症，宜多食。味甘微涩，凡脾虚久泻、肾虚精滑、便数等症，尤宜多食。此与芋皆补气补血上品。而主治不同者：芋甘而滑，故能利肠胃；此甘而涩，故能固肾脾也。鲜者能散血消肿。痈疡初起，同鲫鱼捣烂，加醋敷，可以内消。已溃者，周围束之，亦能使根脚易歛。《食疗本草》曰：山药不宜和面作䬪飥，令人作胀。

百合  ***************************
《纲目》曰：《韩诗外传》名强瞿。俗名强仇，又名摩罗，又名重相，又名中逢花。《吴氏本草》名重迈，又名中庭。或名蒜脑薯，因其根形相似也。顾野王《玉篇》曰：□，百合蒜也。竟呼为蒜，则比之不伦矣。性能温肺补肺，上虚嗽，健脾胃，安心神。凡脾、肺、心三脏气分虚者，宜食之。《别录》谓其治浮肿，消胀满。《元和纪用经》用桑白皮三两、汉防己两半、茯苓、郁李仁、百合各一两，治水肿。每日一服，忌食盐。《药性本草》曰：治百邪鬼魅，涕泪不止。故王右丞诗曰：果堪止泪无，欲纵望江目。温肺宜同蜜煮。补诸虚宜猪、牛、羊肉煮。生者可捣涂天泡湿疮（出《濒湖方》）。又治骨哽久不下：百合五两，和蜜捣，围颈项，包住，不过三、五次必下（出《圣济总录》）。

山丹卷丹  ***************************
此百合同类异种也。《纲目》曰：叶短而阔，白花者，百合也；叶长而狭，红花者，山丹也；叶似山丹而茎高，四月结子在枝间，七、八月乃开黄花，带红色有黑点者，卷丹也。三物功用相近。入药用百合，充食可不必拘。《纲目》谓山丹与百合迥别，卷丹似百合，不堪食，未为确论。至陶隐居云蚯蚓所化，更属幻谈。

瓠  ***************************
《国语》曰苦瓠，亦曰苦匏。《诗》曰：匏有苦叶。瓠本甘美，间有苦者。以人畜践踏其苗，或壅以牛马粪，皆能变苦。若瓠甘，叶亦甘。《诗》曰：幡幡瓠叶，採之亨之。《尔雅》曰：瓠，栖瓣。郭注云：瓠中瓣也。《诗》云：齿如瓠栖（今《硕人》篇作瓠犀）。性滑而降，故能下水通淋，治四肢面目浮肿，石水腹大。味甘而平，故能和中退热，治胃虚饮食不进。煮汁淡饮，除注夏热渴，解热烦。凡有以上诸病人，宜多食。

壶卢  ***************************
《说文》曰瓠瓜，《论语》曰匏瓜。《纲目》曰：壶，酒器。卢，饮器。此物各象其形，故名。《诗·豳风》曰：八月断壶。俗作葫芦，非。葫，蒜名。芦，草名也。圆者曰匏，亦曰□。凡蓏属皆得称瓜，故曰匏瓜、瓠瓜。《说文》曰：瓠，匏也。又曰：瓢，瓠也。后人以长如越瓜者为瓠，瓠之一头有腹长柄者为悬瓠，无柄而形扁者为匏，匏之有短柄大腹者为壶卢，壶之细腰者为蒲芦。各分名色，其实一也。
按：壶与瓠一类各种，性味诚不相远。蔡虚斋据《埤雅》「匏短瓠长，匏苦瓠甘」，谓为二物。且引《论语》」繫而不食」以证之。不思瓠亦可称苦，《国语》：苦瓠不材于人，共济而已。盖匏有甘、苦，瓠亦有甘、苦，故可互称。其一种生成味苦绝无甘者，乃别为一物，形似瓠，《本经》谓之瓠[蒌瓜]。不以匏名，安得云匏苦瓠甘乎。又匏可为樽，古人之祭天地及婚礼合卺用之。然《公刘》篇酌之用匏，则燕饮亦用之矣。又《风俗通》曰：烧穰可以杀瓠。注曰：黍穰也。故云：畜瓠之家不烧穰，种瓜之家不焚漆。物性相制也。

冬瓜  ***************************
见一卷。

南瓜  ***************************
味甘色黄。凡脾虚、久疟、久利宜食。俗医谓其有毒，非也。味过于甘，故性偏于壅。痈疽、痘疹、痢疾初起诸症忌之者，壅则生脓，壅则滞气。与忌白术同理，非毒也。凡嗜食此者，加细切，葱叶或花椒末为调和，则无弊矣。气滞中满，及素患脚气、黄瘅者忌食（此二症虽已愈多年，犹当忌之）。又不可同羊肉食。其内穰治铳子入肉，厚封之即出。

丝瓜  ***************************
《事类合壁》曰天罗，又曰布衣。《本事方》曰天丝瓜，又曰蛮瓜。有二种：一种瘦长者为丝瓜，一种粗短者为蛮瓜。又曰鱼鰦，或作虞刺。《食物本草》曰：痘疹及脚痈方中用之。性能解毒退热，利肠胃，和胎气。气味甘平，百病不忌，热病及痘疹、肿毒尤宜。或多饮其汁，能解大毒。《生生编》谓其暖肾助阳，俗医谓其化痰，均大误（此物捻之绵软，形如已痿之阳，故善能痿阳）。《直指方》治痈疽疮口大深不能歛合，捣汁频抹。丹溪治玉茎疮溃：捣汁，和五倍子末频搽。《普济方》治喉闭肿痛，捣汁饮。又稀痘诸方用其藤上须，不验，不足录也。

苦瓜  ***************************
《纲目》曰：《救荒木草》名锦荔枝，又名癞葡萄。《星槎胜览》曰：苏门答刺一种瓜若荔枝，未剖臭如烂蒜，剖开香甜可口。或即苦瓜也。按：此瓜嫩时色青，味极苦，能除邪热，解劳乏，清心明目。老则色红，味极甘，能益肝肾，壮阳明目。一物前后补泻二用，皆有奇功，异品也。暑月不拘有热无热，宜多食。目疾人更宜多食。

越瓜  ***************************
《食物本草》名梢瓜，又名菜瓜。味虽甘淡，而质硬难化，能败脾伤胃。《开宝本草》曰：利肠胃，止烦渴。盖指病热者言。然清凉退热之物甚多，何需乎此。故《食物本草》谓其冷中，令人心痛。又令人脚弱不能行。总一败阳伤胃之害也。霍乱人犯之则难救。萧子真曰：久食烂人眼，观驴马食之眼烂可知。盐醃、酱藏皆不为美。百病忌之。平人食多，秋来亦不免疟、痢。俗医乃令病人专食酱瓜，大误。患疮毒人食之，令难收口。至劣物也。

黄瓜  ***************************
本名胡瓜，石勒时讳胡，改呼此。《食鉴本草》曰：清热，解渴，利水。然寒中损胃伤脾作泄之害，与越瓜同。《食疗本草》曰：生食多食发疟病，动疰气，败阳气，损阴血，发脚气，虚肿百病，小儿食之生疳虫。天行病后尤不可食，食之即发。《千金方》用治热水浮肿，服温暖药转甚者：胡瓜一枚，连穰与子醋煮至烂，空心尽食之《海上名方》用治热利，嫩黄瓜同蜜生食。《医林集要》治咽喉热肿；老黄瓜开一盖去子，入火硝，填满阴乾，候硝透出，取吹之，《寿域神方》用治火眼赤肿：取硝点之，亦可用皮硝。《医方摘元》治汤火伤灼；老黄瓜入瓶内封，挂檐下，待成水，取刷之。按：此物虽入药用，然舍此数方而外，不宜滥试。又不可同落花生食。

茄  ***************************
《纲目》曰：《拾遗》名落苏，未详其义。《五代贻子录》云酪酥，言其味甘也，穿凿之至。《太平御览》名崑崙瓜。《开宝本草》曰：多食动气，发疮及痼疾。李鹏飞曰：秋后食多损目。《生生编》曰：女子食多伤子宫（妇人不孕及数堕胎者切戒）。《西阳杂俎》言其厚肠胃，大非，茄性滑败肠胃也。今人或切碎曝乾醃食，或摘下即拌盐生食，未经蒸煮，辣味全在，伤人更甚。

木耳  ***************************
一名木□，一名木蛾。性之良毒，视所生之木。而山中人不知，往往杂採而食，甚或贪一时之口腹，损百年之身命。谨依本草考订如左。所不能尽知者，惟自爱之人谨之可也。至若市肆所售，从无一人中毒，岂不由业此者择木而伐，非零星杂凑者比哉。观此，木耳可食不可食之理，较然矣。
《名医别录》曰：五木耳生犍为山谷。二月多雨时，採即曝乾。陶隐居曰：五木耳不言何木，惟老桑树上有，青、黄、赤、白者，湿软者，人採以作菹耳。《唐本草》曰：桑、槐、楮、榆、柳为五木耳，并堪啖。《纲目》曰：木耳各木皆生，今货者亦多杂木，惟桑、柳、楮、榆之耳为多云。按：五木耳者，取其最良有益于病也。其馀杂耳，货者井由伐木酿埋，既已择去有毒之木，虽无大益，亦不至伤人。然非湿热郁蒸之气不生，故皆有毒无益。其性专走血分，非血病人不宜多食也。

桑耳  ***************************
《本经》曰：治妇人漏下赤白，血病，症瘕，阴痛。凡女人血病及肠风、痔痿（不拘男女）宜之。

槐耳  ***************************
亦主血病，而槐性本清大肠之热，故于肠风、五痔为更宜。又《圣惠方》治月水不断，劳损黄瘦，暂止复发，槐耳炒黄色，赤石脂各一两，为末，每食前热酒下二钱。按：赤石脂难得，以海螵蛸代之更佳。如无槐耳，用他木耳加醋炒槐米一两，亦可。

榆耳  ***************************
亦主血病。《淮南万毕术》云可辟穀不饥，幻谈也。

柳耳  ***************************
《生生编》曰补胃理气，恐未必然。又《活人心镜》治反胃吐涎，用柳耳或柳菰五、七枚，煎服。

柘耳  ***************************
《纲目》曰：反胃、咳唾脓血，柘耳一两，研，百齿霜二钱（梳篦上垢腻），糊丸梧子大，每服三十丸。按：百齿霜最令人吐，今反以治反胃，或有深意。然非唾脓血者，毋轻试也。

楮耳  ***************************
诸书原缺。又不拘何木耳，冷水浸噙，皆治胃火牙疼。

杉菌  ***************************
《图经本草》曰：即杉树上木耳，治心脾气痛。

枫耳  ***************************
食之令人狂笑不休，不速解杀人。

地耳  ***************************
生卑湿地，不假木气，状如木耳，春夏时雨过即生，俗名地踏菇。亦土菌之类。中其毒亦杀人，《别录》乃云明目益气，令人有子，无理之极。但食之有死有不死，亦似土菌，可竟以为佳物乎。

石耳  ***************************
生天台、四明、黄山，及巴西诸山石岩上，卢山亦多。石之精华所发。形似木耳，性则判若天渊。《日用本草》曰：久食益颜色，令人耐饥，大小便少。《纲目》曰：益精明目。又治泻血、脱肛、热淋，热痢。
按：木将枯朽，受天地湿蒸之气，精华外泄，而为木耳。木在脏肝，在体为血，故性专走血分。肆中所售杂耳，既不害人，入药无不可用。而桑耳、柘耳之补血，槐耳之凉血，非他耳所及。临病觅之，万不能得，幸肠风、崩漏均可缓治。三十年前，曾令患肠风者隔冬觅得槐树一株，去皮，任春雨淋洒，久晴则覆以草，不使过干。至初夏，天气倏晴倏雨，隔数日以清糯米粥洒之，遂生多耳，用之神验。病深者盍仿而行之？所费无多，且次年复生，可以待用，不仅愈一疾也。
诸耳有毒　《金匮要略》曰：木耳赤色及仰生者，并不可食。《拾遗》曰：採归色变者，夜视有光者，欲烂无虫者，皆有毒。
解毒法　《拾遗》曰：中木耳毒，生捣冬瓜蔓汁，饮之。然不能随时随地皆有，不如地浆灌之最妙（见一卷），粪汁亦可。

香菇  ***************************
一名香蕈，一名香菌，一名树鸡，一名木㙡。本无种类，感湿热之气而生，形色气味亦无一定。大率有毒。宋人陈仁玉作《菌谱》，云有九种：一曰合蕈，二曰稠膏，三曰松蕈，四曰麦蕈，五曰玉蕈，六曰黄蕈，七曰紫蕈，八曰四季蕈，九曰鹅膏蕈。生孟溪、五台、天台、括苍诸名山。芳香气味，莫与伦比。然此不过山家之清供，富室之珍餚已耳，于养生治病无关也，概置不录。所辩者，肆中处处皆有，常食之菇也。此菇系伐木罨造，木本无毒，加以糯米汁引之（糯米之性速朽，故诸果见之即烂，古方有猪、羊血拌糯米饭，干笋包之埋土中种灵芝之法，与此理同），食之无害。然湿热之毒，总不能无。中气弱者，下元虚冷者，及疮疡、痘后，均不宜食。（菇禀木气而生，故善升。《易》曰：地中生木，升。愈升则中下愈弱，必头眩鼻衄，或足不能行。菇成于一二日，其生最捷，故善发。疮疡、痘后，虽痊愈，食之必复作脓）诸本草有云益气补虚者，有云食之不饥者，皆非见理之言也。近或用以发痘，亦当论其上下：必上部头面未起始可，若上部已发，下部未发者，大不宜也。

蘑菇  ***************************
长二三寸，本小末大，中空如玉簪花，气味香美，价亦极昂。寻常之菇，有木处皆有。此惟生于山东，淮北，然湿热之毒及善发善升之性，无异地菇。《生生编》曰：益肠胃，化痰理气。误说也。《饮膳正要》曰：动气发病，不可多食。则正论也。

羊肚菜  ***************************
此菇状如羊肚，有蜂窠眼，味极鲜腴，食之终日不饥，然不恒有。明季岁饥，各处皆生此菜，至秋谷熟则无参。此上苍救济灾黎，不可以常理论也。见朱竹垞《静志居诗话》。

鸡㙡  ***************************
生滇南沙地，大头高脚，土人以充方物，性近香菇。

雷菌  ***************************
广西横州，遇雷雨过即生，须速採，稍迟即腐或老。作羹甚美。然湿热郁蒸之气暴长暴消，性又在香菇下矣。

雚菌  ***************************
此物《本经》所收，不著形状。陶隐居曰：生鹳屎中。（附会之谈，何处有许多鹳屎）为末和猪肉食，可杀蛔虫。《唐本草》曰：渤海芦苇中咸所卤化，非鹳屎也。观其所主之病，知性之劣矣。

竹蓐  ***************************
《拾遗》作竹肉，云：生苦竹枝上，如鸡子，似肉脔，有大毒，须灰汁煮二三度，然后可食。否则戟人喉出血，手爪尽脱，是其害过于砒、鸩。本草犹云能治痢，好奇无理。

土菌  ***************************
《尔雅》曰：中馗，菌也。孙炎注曰地蕈。或曰地鸡，亦曰獐头。《食物本草》曰：菇子，其生与地耳同理，而湿热之毒过之，味虽鲜美，性则恶极，自爱之人断不肯食。而愚俗嗜之，岁有死者。推原其故，每云死者不能辨识，误食恶菇。彼则别择精详，无何而善辨者亦死矣。其辨之之法，云色红黄者、背无鸡丝坼纹者不可食而已。讵知此物本无种类，湿热之气倏长倏消，受气轻者，食之或不尽死，遂侈为善辨。一遇气重，则身命殉之，安能遍告天下愚夫愚妇。阴司菇子鬼，尽是阳间善辨菇子之人。其不善辨者，不敢食也。至诸本草皆云，蛇虫从下过则有毒，是菇本无毒，杀人者乃蛇毒矣。无理不通，相沿千百载，无不随声附和，极为可笑。夫百果百菜皆生于原野，蛇虫无地不有，独不过其下乎。何以千万年来，从未闻何年何地，有何人食某谷某果某菜而中蛇毒者？（谷菜犹可，果中樱桃、杨梅、蒲桃，蛇最喜食，盖无一树一架不经蛇过者）夫天下有毒之物多矣，岂必蛇虫。而蛇之毒在口，被螫者轻者肿溃，重则立死，中其涎毒也。自涎而外，一身首尾尽可抚摩。乞儿终日弄之且食之，药剂亦多用之，岂一过即毒人至死乎（蛇有不可食、不可入药者，无不可弄）。盖菇之毒在湿热，全不关乎蛇虫。菇之难辨在无种，亦难拘以形状。《本草拾遗》虽载办法，亦不能尽。附录于左：夜中有光者，烂不生虫者，煮不熟者，煮汤照人无影者，上有毛者，下无纹者，仰卷者，色赤者，并杀人。《食物本草》曰：煮菇以姜屑、饭粒投入，色变黑者有毒。中其毒，以地浆及粪汁解之（地浆最妙）。张景岳曰：解菇毒以大剂补中燥湿之药，如理中之类，加姜、附服之。此言极有理。予意略加黄连，寒温并行，湿热两解，似为更妥（清明前菇毒乃寒湿，勿用黄连）。即饮地浆得吐后，亦宜多服此药，乃善后之良策也。

制造诸菜  ***************************
●盐藏
凡菜不经烹饪，旋採旋用盐醃，概非病人所宜。若久藏者，浥郁之气更伤胃气。惟蒜苗、蒜梗、葱、韭等稍可，又难克化，则亦非佳物也。北地一种大头菜，其叶甚佳，根如莱菔，味美而质硬，病人爱食，细切如缕，可以不忌。
●酱藏
见二卷。
●醋藏
醋用于调和则佳，专食味过厚，病人即素性爱酸，亦宜少食。惟醋浸蒜瓣，味甘不酸，可以开胃下气，令人思食。
●糟藏
见二卷。
●黄齑菜
不拘何菜，以煮饭热米饮浸一二日，色变黄，味微酸，加盐食，颇爽口。此菜虽微，其来古矣，性亦无益有损。
面筋　豆腐　豆腐皮　豆腐乾　豆腐乳　油豆腐　绿豆芽　大豆黄卷、豉豆荚　扁豆荚
并见穀类。


卷四  ——————————————————————————————————————————————————————————————————————————————————————————

果类  ***************************
谷、菜皆以养生，诚不可缺。若夫果仅用之交际，供妇人之蛰而已，其轻重相较悬绝也。然《周官·太宰》以九职任万民，其二曰园圃树草木。职方氏辨五地所宜之果。场人掌场圃，果蓏珍异之物。笾人掌笾实，馈实之笾，复有加笾。《内则》楂、梨、枣、慄、瓜、桃诸果，皆列庶羞，是养与宾祭所必需，宜圣王之注意也。至其品类甚繁，补泻温凉不一，为利不少，为害亦多，可寘焉弗讲欤。独不知《素问》五果为助，何取乎桃、李、杏也。意者轩农之世，九州犹未尽入版图，故殊方所产，圣人亦未必悉知耶。读《内经》者，师其意而勿泥其物，斯为善学古人矣。

梅梨枣  ***************************
并见一卷。

慄  ***************************
《纲目》曰：《说文》作□，象花实下垂之状。木高二三丈。花作条如箸，可点灯。子苞生，多刺如蝟毛，有青、黄、赤三色。九月苞裂子出，大者为板栗，中心扁者为慄楔。《图经》曰：所在皆有，衮州、宣州为胜。叶似橡栎。《诗疏》曰：虽五方皆有，周、秦、吴、扬特饶。濮阳、范阳者甜美，他方不及也。《衍义》曰：慄欲干收，宜曝或风乾。欲生收，宜润沙藏，至夏犹新。生食质硬难化，极不宜人。惟能活血，治腰脚病，古跌扑方用之。《纲目》曰：食生慄须细嚼乃有益。苏子由诗曰：老去自添腰脚病，山翁食慄旧传方。客来为说晨兴晚，三咽彼收白玉浆。熟食补脾肾，厚肠胃，耐饥。昔有患内寒暴泄如注者，食煨慄二三十枚，顿愈。慄于五果属水，水潦之年，则慄不熟，故《素问》以为肾之果。然其味甘多咸少，毕竟补脾胃之力为优，故能厚肠胃、耐饥。《农书》云：《史记》载，秦饥，应候请发五苑枣、慄赈之。
按：慄诚佳果，而生食难化困脾，熟食壅气，亦不免困脾，食之总不宜过多。若脾虚不运饮食难化人忌生，气滞中满人忌熟。惟心悬善饥，及脾肾两虚常病滑泄，乃为宜食之物。其木至数十年将老，勿俟其枯，锯之，留本一二尺，则复发新枝，不数年，居然大树，又可结子数十年。复锯复生。故古者宗庙神主，以慄木为之名慄主者，取其一本相传，生生不已也。树既可久，结实又多，故《国策》苏秦说燕王曰：燕北有枣、慄，民虽不田作而足食。《史记》曰：燕、秦千树慄，其人与千户侯等。慄楔、慄荴（壳内薄皮）及球壳、根皮悉入药用，均不甚验，方概不录。

榛  ***************************
《纲目》曰：《尔雅翼》云：郑康成注《礼记》榛、慄、枣、剺，言关中鄜、坊甚多。关中，秦地，故字从秦。一名山慄。圆而末尖者为锥慄，小如指顶者为茅慄，即《尔雅》之糯慄。又名□慄，《诗·皇矣》：其灌其□。又名栭慄，《礼·内则》：芝，柄，菱，椇。《图经》曰：桂阳有□慄，树低小，丛生，实大如杏仁（处处皆有，不独桂阳）。又有奥慄，子亦小。或云即□也。《诗》：树之□慄（今《楚丘》篇作榛慄）。《陆疏》曰：榛有两种：一种枝叶、球实皆如慄而子小，树亦低小；一种高丈馀，子如胡桃，久留易油坏（此另是一物，《陆疏》误也，榛无油，与胡桃迥别）。性与大慄彷彿，而生食较大慄稍易消，熟食稍不壅气。《开宝本草》曰：益气力，实肠胃，耐饥健行。《日华本草》曰：调中补胃。皆言熟食之功也。而同破故纸、山茱萸、杜仲、怀牛膝等为丸久服，实能益肾，脚弱人最宜。其功胜于大慄。

柿  ***************************
俗作柿，非。柿音沛，削木屑也。《纲目》作□，亦俗字也。《隋书》：文帝将伐陈，造舟于水次，木柿蔽江而下。《晋书》王□伐吴，亦有造舟河干，木柿蔽江事。《图经》曰：□有多种：红林，所在皆有；朱□，出华山，略圆小，味甘美；黄林，生汴、洛诸州；□□，色青，可生啖。又有一种小者，谓之软枣，俗呼牛奶□。世传□有七绝：一多寿，二多阴，三无鸟巢，四无虫蠹，五霜叶可玩，六可款嘉宾，七落叶肥滑，可以临书。《纲目》曰：□大者如碟，八稜，稍扁；其次如拳；小或如鸡子、牛心、鹿心。一种小如钱者，谓之猴枣。皆以核少为佳。生食，《别录》谓治肠胃不足，除胃热，止口乾，解酒毒。而《拾遗》云：饮酒食林，令人易醉。则解酒之言，误矣。性冷，故陶隐居云：多食令人腹痛。又不可同蟹食。干□性稍平，《日华本草》曰：能健脾胃，涩肠（凡病大便滑泄者宜之，涩者忌食），止渴，治怔忡健忘、肺痿、咳嗽、血淋、肠澼（均煎汁久饮，生者亦可）。其精华外溢，结而为霜，味尤甘美，能清上焦心肺之热，生津止渴，宁嗽，治咽喉口舌疮痛。方勺《泊宅编》曰：脏毒下血，干□烧存性，研末米饮下，每服二钱。《经验方》曰：有人三世死于反胃，后得一方，以干□同饭食，绝不饮水，遂愈。《食疗本草》曰：捣和酒服更佳。又曰：脾虚，腹皮浇薄，饮食不消，随食随出，时泄时止，用干□三斤，酥一斤（无酥亦可），蜜半斤炼熟，同□饼贮不津器中，每日空心食三五枚。又小儿秋痢脾虚，及大人脾肾不足常病滑泄：□饼捣烂，同粳米煮粥食。又解桐油毒，干食。盖其味醇正甘美，故能补心、脾、肺之虚；质滋润多膏，故能入血；味甘而涩，故能上止虚嗽，下止虚痢。然甘则生虫助胀，涩则闭邪，中满及虫症，嗽、痢初起，邪气未尽，大便燥结，皆不宜用。惟其甘而健脾胃，故饥年可以代粮。《明史》：孙传庭督秦师讨贼，以士卒饥疲，主固守。杨嗣昌为本兵，一日发马上红旗六道督战。公不得已，引兵出潼关，而兵以无饷而譁。时□正熟，乃就食之，谓之□园之役。蒂能止呕逆，煮汁饮。其木于皮外画作花卉、人物，鸟兽形，以刀刻之，深一二分许，久之，内中纹理即如所刻，锯板作器，甚美观。
一种□□，《纲目》曰：树矮小，故谓之卑。他□生青熟黄赤，此虽熟亦青黑，故又名绿□、青□、乌□、花□。浸汁可染罾网、折扇，或染苎布，作衣颇爽汗，谓之□漆，或曰□油。其□只可生啖，不能干收。味极涩，性尤冷，凡有病人，概不宜食。

君迁子  ***************************
《纲目》曰：即㮕枣。《千金方》作软枣。《齐民要术》名红蓝枣。《广志》名梬枣。司马温公《名苑》名牛□。木类□，叶稍长，结实小而长，形似牛奶，熟则紫黑，味甘美。一种小如指头者尤美。《日用本草》名丁香□。《拾遗》曰：君迁之名，始见于左思《吴都赋》「平仲君迁」是也。子中有白浆如乳，性极益人，善止消渴，去烦热，令人润泽。《海药本草》曰：令人轻健。《救荒本草》以为即羊屎枣，误矣。羊屎乃枣类，此因其形圆长似枣，故名枣，实□类也。

橘  ***************************
《纲目》曰：橘与柑、柚，三者相类而实不同。橘实小，味微酢，皮薄而红，味辛苦。柑稍大，味甘，皮厚而黄，味甘辛。柚大小如橙，味酢，皮最厚，味亦甘辛。宋·韩彦直《橘谱》云：橘出苏州、台州，西出荆州，南出闽、广、抚州，皆不如温州最胜。柑品有八，橘品十有四：黄橘扁小，多香雾，橘之上品也；朱橘色赤如火；绿橘绀碧可爱，霜前色味已佳；乳橘状如乳柑，皮硬瓤多，味极酸；塌橘大而扁，外绿心红，瓣大多液，经春乃甘美；包橘外薄内盈，其瓣隔皮可数；绵橘软美可爱，而不多结；沙橘细小甘美；油橘皮极光滑，中坚外黑，橘之下品也；早黄橘秋半已丹；冻橘八月始花，冬实春採；穿心橘大而心虚可穿；荔枝橘肤理致密，形如荔枝（前云橘品十四，所列只十三）。橘下埋死鼠则结实多，故《物类相感志》云：橘借尸荣。又《周礼》：橘逾淮而为枳，地气使然也。
按：橘色赤而不黄，味甘而不酢。黄者、酢者，皆柑类也。橘皮气味最薄，入药者悉柑皮也。而自古本草皆曰陈橘皮，不闻呼柑皮，大抵柑、橘古人互称，其性相似，亦可以互用，原无一定之区别也。但瓤味厚者，皮力薄；瓤味薄者，皮力厚。丰兹啬彼，凡物皆然，匪独一橘也。且今富贵家所尚橘红，云化州所出名化红，不知其皆橙皮所造，橘皮安得如许之大且厚。即是，则橙、橘亦可互称，况柑、橘乎。不观金章宗之《咏橘樽·生查子》曰：风流紫府郎，痛饮笥纱岸。柔软九回肠，冷怯玻璃碗。纤纤白玉葱，分破黄金弹。借取洞庭春，飞上桃花面。橘樽之制，取皮面光滑之橙，刮去内瓤，俟稍干，随意捻成方圆，瓜瓣之形，可以为樽、罍、盒、盎。橘小而皮薄，不能也。然不曰橙樽而曰橘樽，亦橙、橘互称之一证矣。其瓤充果食。《日华本草》曰止消渴，开胃，除胸中膈气，极是。而陶隐居曰食之多痰，《纲目》曰橘皮下气消痰，其肉聚饮生痰，皆误也。《本草拾遗》曰酸者聚痰，此则或然。甘者和中开胃，止渴行气，最为果中妙品，无生痰之理。且柑、橘、橙、柚俱走气分，与痰无涉。自陶隐居倡之，《拾遗》《纲目》和之，后世遂误以橘皮为消痰之药。（此说在《纲目》以前，如六君子、二陈等瞎方皆是，陶氏、陈氏不得辞其罪也）而所谓化红者，无不诩为消痰上品，富贵家或藉以锦袱，或束以□丝，或韬以沉、檀、金、玉之椟，群相矜尚。不知其皆各处土产橙皮，去白久压，以取平正，不即曝乾，失其本性，毫无功力。（纵有功力，亦只行气，断不能消痰）贵耳贱目，徒为奸贾所愚而已。至东垣李杲，又创为异论，曰：留白则补脾胃，去白则理肺气，同白术则补脾胃，同甘草则补肺。一能导胸中寒邪，二破滞气，三补脾胃，多服、久服能损人元气。夫既补脾胃又补肺，是能益人，何以多服、久服又忽而损人。然而破滞气之药，必不能补，补脾、补肺之谈，竟是梦中呓语。《纲目》既知其治百病总是取其理气，而于此等自相矛盾之邪说，不知驳正，且复表章之，眶中尚有瞳子耶。
又添造一种青皮，亦在宋、元间，古方绝无用者。李杲云足厥阴肝引经之药，朱震亨云肝胆二经气分之药，盖以其色青属木，故入肝胆。不知其色青者，由未黄先摘，非如青靛、青蒿、柴胡之类，始终青色，异于众草，故入肝胆之经。医家原有用色之理，如赤多入血，白多入气，黑多入肾或止血，黄多入中州，青多入肝胆，大概如此，而不可泥者甚多。信如所云青皮入肝胆，则天下万草万木秉水土之间色（水黑土黄，合二色则为青，故画家以靛青、藤黄和合为绿），其始也无不色青，无不入肝胆乎，《纲目》又曰：青皮色青气烈，能发汗，此杨士瀛之妙论，世人罕知。荒诞之言出于理外，世人诚不得而知也。若论其性，当如枳实之于枳壳，未曾黄熟，行气之力较猛耳，与发汗何涉。然市肆所售，皆先时坠落不成之柑橘，内瓤尚不可食，皮岂有力。试思青皮、陈皮价值相等，陈皮瓤既可食，皮乃弃物，又复得钱，而未黄之先皮，虽可充青皮，瓤不可食，谁肯专为此皮弃其半价，预先採摘。此眼前易见之理，著书之人尚自不知，而纷纷议论，留许多梦话贻误后人，可笑之至也。

柑  ***************************
《开宝本草》曰：柑霜前酸，霜后甜，故字从甘（终不及橘）。《纲目》曰：汉李衡种柑于武陵洲上，号千头木奴。《橘谱》云：乳柑出温州，泥山为最，味如乳酷彼人呼真柑。木婆娑，叶纤长，实圆正，肤理如泽，大六寸，皮薄不黏瓣，食之无滓，子甚少，一颗仅二三枚，亦有全无者，擘之香雾喷人，柑中绝品也。生枝柑、微酸，必久留枝间，味乃变甘。海红柑，树小而颗大，有围及尺者，皮厚色红，可久藏，今狮头柑是也。洞庭柑，出洞庭山，皮细味美，熟最早。甜柑，类洞庭而大，每颗必八瓣。木柑，皮粗瓣大少液。朱柑，色红瓣大味酸。馒头柑，近蒂起一包如馒头尖，味香美。
按：韩《谱》名橘，而柑亦载其中，其无大分别可知。瓤性与橘同，而不能如橘之醇正。《开宝本草》曰：解肠胃热毒，止渴，利小便。又云：多食令人肺冷生痰，发癖疾，泄大肠，发阴汗。今食者并无此害，盖柑、橘、橙、柚，不拘味甘、酸、苦，皆带微辛，故总皆理气，无助冷生痰之理。《集效方》曰：柑、橘瓣阴乾烧存笥，研末，温酒服二钱，可催生。恐此物浆多滓少，既阴乾又烧之，失其性矣。素患难产人，不如预先食之，盖能利气，又利小便。
核又治疝气，则其性专走前阴，催生之言可信。叶（不拘柑、橘）和酒捣饮，治肺痈脓血（出《经验良方》）。其刺和叶煮豆腐食，治风热牙疼，呼吸畏风。热甚加石膏末煮。煎酒服，治乳痈初起，浓煎，尽量饮，未消再作（出《必救方》）。

橙  ***************************
《纲目》曰：一名金球，一名鹄壳。《埤雅》曰：柚属也。叶有两刻缺，如两段。亦有气臭者。大小有各种。色黄皮厚，多㾦㿔。可芼鲜，可为菹醢，可作酱齑，可蜜饯、糖藏。性能降气利膈宽中。《衍义》曰：宿酒未解，食之速醒。
按：橙味酢而苦，惟广南者味甘。一种金钱橙，绕脐起圆晕如钱，气清芬，肉酸苦。此物性猛烈，走泄真气，不比柑、橘之和平。凡气虚人不宜食，气虚有火人尤不宜食也。

柚  ***************************
《纲目》曰：《尔雅》作□，又曰椵，又曰条，又曰□　《食性本草》曰朱栾，又曰臭橙。《广雅》作镭柚。《唐本草》作壶柑。其大有围一二尺者，形之圆长，皮之光皱，亦有多种。橙属皮皱而香，瓤味辛苦。柚属皮粗而臭，瓤味甘。
按：古人之分橙、柚如此。然《禹贡》：扬州厥包橘、柚。孔安国注云：小者橘，大者柚，皆柑属也。是则诸物本可互称，其性柑、橘和平，登、柚猛烈，故《本草衍义》辩其皮谓不可混用。后世以柚皮为橘皮，贻无穷之害。盖病有虚实，体有强弱，一猛一平，诚不可混用。彼矜尚化红者，可废然反矣（化红皆柚皮、橙皮所造）。

龙眼  ***************************
见一卷。

荔枝  ***************************
《图经》曰：荔，劦也，与劙同。其实未熟时，枝虽弱，蒂牢不可脱，採取者必劙断其枝，故名。司马相如《上林赋》作离枝。其品以闽中为第一，蔡君谟谱其种至三十馀品。蜀中次之，岭南为下。结子甚繁，大树可至百斛。种始传于汉世，初出岭南，后至蜀。故左思《蜀都赋》云：旁挺龙目，侧生荔枝。《纲目》曰：荔枝炎方之果，性最畏寒，易种而根浮，然能耐久，有数百年犹结实者。生时肉白，干则红，日晒、火烘、卤浸、蜜饯，皆可致远。白香山《图序》云：荔枝生巴峡，树团团如盖，叶如冬青，花如橘而春荣，实如丹而夏熟，朵如葡萄，实如枇杷，壳如红缯，膜如紫绡，肉白如冰雪，液甘如醴酪。大略如彼，其实过之。若离本枝，一日色变，二日香变，三日味变，四五日色、香、味尽去矣。蔡谱云：荔枝以甘味，然干百树莫有同者，奇品也。若麝香触之，则花、实尽落。《海药本草》曰：荔枝人未採时，百虫不敢近。人才採，则鸟雀、蝙蝠之类无不伤残。故必合众手，日中採尽。
按：今广南荔枝绝佳，而诸书皆云闽为上，蜀次之，广为下。或者闽中得蔡君谟之《谱》，蜀中得白香山之《图》，一经品题，便作佳士，物以人重，未可知也。惟其色、香、味易变，故唐时以马递上供。杜牧之诗曰：一骑红尘妃子笑，无人知是荔枝来。其性少食则止烦渴，多则令人醺然如醉，且反发烦渴口乾、鼻血（出《延寿书》）、龈肿口痛。凡病齿[既/虫]及肺热人，皆不可食（出《纲目》）。乾者虽稍平，然助热生虫，掼齿伤肺亦同。入药治病痘疮出不快，或颜色灰白，或浆汁不满，或为秽气所触，出而复收：连壳剥开，酒煎温饮，并食其肉（出闻人规《痘疹论》）。呃逆不止：用七枚，连皮、核，烧存性，研末，白汤下，立止（出《医方摘要》）。或同硫黄、乳香，烧烟吸之。疔疮恶肿：和白盐梅各三枚，捣贴疔上，根即出（出《济生方》）。风热牙疼：擘开壳，入盐少许，煨，研，擦之（出《集效方》）。或不用盐，单用荔枝煨、研，亦可（出《普济方》）。荔枝性热本伤齿，反用以治齿，火郁发之之义，乃服寒凉药不效之妙方。俗医谓其酸敛，盖不明物理之言也。
其核醋炒为末，治心脾气痛，每热酒服二钱（出《易简方》）。同香附子等分醋炒为末，治妇人血滞作痛（出《妇人良方》）。又治㿗疝肿痛：同茴香各醋炒，加木香（勿炒），研末，每服二钱，日三服。寒甚者加桂、附，虚者加破故纸（出《必效方》）。盖荔枝每结必双，皮红皱，似人之肾囊，核圆长似肾子，而煨炒则气香，故入气分治㿗疝也。

胡桃  ***************************
《名物志》名羌桃，俗呼核桃。《纲目》曰：其叶长四五寸，似大青叶，对生，颇作恶气。三月开花，如慄花。结实如桃，熟时沤烂皮肉，取核为果，故名核桃。
按：胡桃性热，其壳外皮肉，可染帛作缁，又能黑发，故入肾而治虚寒。外皮并壳内薄皮，味俱极涩，故能上收久嗽痰喘之肺气，下收精寒滑泄之肾气。又有油，故能润肺而治无痰之乾咳。古有黄柏无知母，破故纸无胡桃，犹水母无虾之说，盖破故纸温补肾阳，胡桃亦补肾阳，相须为用，治肾气虚寒，不为大谬。乃自明以来，劈空造出命门之说，云居两肾之中，为人身生命之源，相火之主。（《难经》而后，已有左为肾，右为命门之说，至明又变为此说）立青娥丸、胡桃丸等方，皆用胡桃。《纲目》备著其说，谓命门非脂非肉，形如胡桃仁，故用胡桃，全然杜撰。其流弊遂有薛已、张景岳、赵养葵诸子，妄立真阴、真阳、先天、太极名色。甚且谓孔门一贯儒、释、道三教之传，皆在此命门之内。如讲学家一味空谈，全无实际。国朝自吕留良焚骨后，禁绝其书，不独儒者知务真修，即医者亦觇实学。（赵养葵医书，即吕留良评点，名天盖楼《医贯》。未奉严禁时，曾及见之，全部盲辞瞎辩，高谈性命。人胸中一无知识，于此可以概见。今例禁其书，既不许行世，又有喻嘉言，周禹载，徐灵胎、汪苓友、叶天士诸先生，出而阐明轩岐之学，故元、明一切浮泛无根之谈，至本朝而熄）不知命门二字，本出《内经·灵枢·根结》篇，曰：太阳根于至阴（穴名，在足小指甲后），结于命门。命门者，目也。经文明白如此，造作空言者，岂未之见乎？抑欺后人之必不见乎？至胡桃之充果食，肺燥、肾寒者宜之（润肺宜去衣，温肾宜留衣），肺肾有热者忌之。《食物本草》谓多食动肾火，则是。《开宝本草》谓多食动风，脱人眉，同酒食多，令人吐血，亦理之所有。孙氏则谓其性冷滑，大误。盖有油故滑大肠，非冷也。

橄榄  ***************************
见一卷。

枇杷  ***************************
《衍义》云：叶形似琵琶，故名。昔有误书枇杷作琵琶者，或诮之曰：枇杷不是此琵琶，只为当年识字差。若使琵琶能结果，满城箫管尽开花。然如《衍义》所云，则枇杷作琵琶不为别字。而《六书正讹》以为枇杷本即乐器，不可别作琵琶。尔雅《释名》则曰：枇杷，胡琴也。推手前曰批，却手后曰把。从手不从木。（批字同批写之批，把字同把持之把）则书枇杷作琵琶，误；书反把作枇杷，亦误矣。性专入肺，能止渴下气，利肺气，止呕逆，主上焦热（出《日华本草》）。久患肺嗽人宜之。而味兼酸则不纯正。《食物本草》曰：同热面食，令人患热。叶治肺热久嗽，又治时行温热，呃逆，呕吐，泡浓汁代茶饮。木皮煎汁冷饮，止吐逆不下食，能疔百药不能止者。（出《千金方》）。

安石榴  ***************************
名义不可晓。《博物志》谓出涂林安石国，汉张骞使西域得来。《齐民要术》谓种榴必须安石块于根下，则结实多，故名安石，皆附会之言。考张骞使西域事，出《史记·大宛列传》，只有安息国，无安石国，云安息在大月氏西，其俗土著耕田，以银为钱，钱如其王面，王死则更铸，效王面焉。汉使至安息，其王发使随汉使来献大鸟卵如瓮，未及安石榴。至使者得诸种于外国，亦只云自乌孙以西，俗嗜蒲桃酒，马嗜苜蓿，汉使取其实来，于是天子始种蒲桃、首蓿（此事亦在张骞卒后数年），亦未及安石榴。乃今草木谷果之来自外夷者，悉云张骞出使得种，恐西域不通舟楫，万里驰驱，马烦车殆，不能携带许多物件也。《纲目》曰：《广雅》名苦榴。《古今注》名丹若。吴越王钱鏐改名金罂。《西阳杂俎》名天浆。树低小丛生。（一种海石榴，仅长尺许即结实，可盆植为玩）花有红、黄、白三色，千瓣、单瓣二种（千瓣者不结实）。实有甜、酸、苦三种，子有红、白二类（白者名水晶石榴，味最甘，性亦稍平不热）。每颗分数房，有膜膈之，子满其中。秋后皮裂子见，乃可食。按：榴性大热，极伤人肺，损人齿，发咽喉热痛。《别录》谓解咽喉燥渴，大误。朱震亨谓恋滞成痰，更为谬极（震亨无痰字不开口）。皮极涩，止肠滑久痢。根能杀虫。千叶不结实者，其花止吐血、衄血。

桃  ***************************
《纲目》曰：桃易种、实早，类甚多，花有红、白、紫、碧、千瓣、单瓣之殊（诸桃花总皆艳治，因其开早，寂寞春光藉以点缀，故诗人吟咏多及之。大抵实早者花必迟，实迟者花反早。又视乎其地，白香山诗曰：城中二月芳菲尽，山寺桃花始半开。惟白桃、碧桃独标雅淡，惜不免繁缛，且无香耳），实有大、小、方、扁、有毛、无毛、酸、甘、苦之别（扁桃味甘，油桃无毛，味亦甘。其馀诸桃，毛厚者必酸苦，毛稀者必甘甜），时有夏、秋、冬熟之异（冬桃一名仙人桃，一名西王母桃，一名崑崙桃，因其实大而色赤，极美观，故命以美名也），色有红、绯、绀、碧、金、银、胭脂诸品。惟一种毛桃，即《尔雅》之禠桃，多毛味恶，其仁充满。（《尔雅》注云：食者必去毛，故名榹。然诸桃皆须去毛。《内则》云：桃曰胆之）杨铁崖、宋景濂集，并载元朝御库蟠桃核大如碗。《拾遗记》载汉明帝时，常山巨桃霜后始花，次年夏乃熟。《元中记》载积石之桃，大如斗斛。《西阳杂俎》载九嶷桃核，半扇可容一升。蜀后主桃核，半扇可容五升，贮水则变为酒。悉属幻谈。昔人谓桃为仙果，然性不佳，多食令人膨胀，生痈疖。按《纲目》之言极是。且又难克化，伤脾胃，生腹中长虫，疟、痢人食之加倍难愈。《素问》列为五果，云肺病宜食，切不可从。至《尔雅》注，谓冬桃能解劳热，尤不可信。
惟核中仁，能破瘀血，开血闭，消症瘕，润大肠，破蓄血。仲景治伤寒蓄血如狂抵当汤，妇人伤寒热入血室桃仁承气汤，皆用之。
其实著树干枯，经冬不落者，名桃枭（悬挂为枭，故罪人悬首示从日枭首），又名桃奴，又名桃景，又名神桃，又名鬼髑髅。《本经》谓能杀百鬼精魅，《圣济总录》用治鬼疟，均不验。盖此物小时不成则坠，大时不成则反不坠，性本如此，非有异也。
惟桃花《本经》谓能杀疰鬼，《杜阳杂编》谓能治肝伤血闭之疯狂，极可信。有此病者，宜广收用之，或为末，或和米面作饼，或辅以他药为丸。缘花乃精华所发，不比桃奴，为未成之实。
况此木性专辟恶，《山海经》神荼、郁垒居东海度索山蟠桃树下，主领众鬼之说，虽不足深信，而古人悬桃极于户以辟邪，后人或作桃梗、桃⿱艹⿰辛人、桃橛、桃符，岁终则更换，有新桃换旧符之句。溯厥由来，在周、秦以上（《战国策》中已有其语，故识在周、秦以上）。故《礼》曰：王吊则巫祝以桃前引，以辟不祥。
其叶可蒸汗，凡天行热病，暨伤寒连发汗而汗不出者，死症也，《备急方》用水二石，煎叶取汁，置床箦下，厚被覆盖，蒸之，少时汗出遍身至两足，渐去其覆。《小品方》用炭数十斤，烧地令热，以水少洒之，布干叶于上，厚三四寸，安席叶上，温覆卧之。此二法蒸得汗，皆就被中粉之，汗收尽始可去覆。后法更佳。无桃叶，柏叶、麦麸皆可代。而《纲目》引《梁书》徐文伯蒸范云，谓其二年后当不起，至期果死之事，谓不俟汗出时日，先期劫病，贻害无穷，似不可信。盖伤寒得汗，惟恐不早，有何时日可俟。且此法原治屡发汗而汗不出之危症，非可以服药发汗而求速效也。
桃枝、桃根、桃胶，古方并用均不验，不录。

李  ***************************
《纲目》曰：李之种近百，子之形状大上斑驳，时之早晚，味之甘、酸、苦、涩，各各不同。今人用盐醃、蜜饯、糖藏为果。惟曝乾白李、荐酒、作飣皆佳。按：李味既不佳，性又难化，困脾生虫，作胀损人，较桃尤甚。《素问》列为五果，因味酸，故以配肝，切不可泥。《食物本草》曰：和蜜食，损人五脏。究之其性本劣，即不合蜜食，亦何尝无损。果中极劣之物。与桃、杏、糠头梨，均妇人、小儿之灾星厄鬼也。

郁李  ***************************
《纲目》曰：《本经》名爵李。《诗疏》名雀李。《别录》名郁李，又名车下李。《尔雅》名常橡。（或讹为唐棣，非也。唐棣乃枎栘，白杨树也）《嘉祐本草》曰：郭注《尔雅》云：棠棣，子如樱桃，可食。《陆疏》棠棣之华，鄂不□□，云：白棣也，似李而小，一名萸李。
按：雀李、郁李二种，雀李树稍大，多野生，子苦涩不堪食，李邮侯所谓树在道旁而多子，必苦李是也；郁李树仅数尺，子可食，园林多种之，无野生者，较大李稍松脆，易消化，故为害亦少杀。且核中仁可入药，治大腹水肿，四肢面目浮肿，利膀眺水道（出《本经D，肠中结气，关格不通（出《药性本草D，润大肠燥涩（出《用药法象川，并擂水服。《纲目》引钱乙治一乳妇，因惊而目张不瞑，酒煮郁李仁，尽醉饮之。以为恐则气结胆横，郁李性降而去结，随酒人胆，使胆下而目乃得瞑，为得治病之法，诚有然矣。
杏
有数种：金杏色黄，白杏色青白，红杏色赤，奈杏青黄，沙杏肉中有沙。味甘带酢，又名甜梅。树高大，可三四丈。三春花纹，虽艳冶如桃，而杰阁危楼，此花能出乎其表，则繁华富丽中，自有尊严体态。故春风得意，曰杏花春雨江南。而明人之咏藏青坞阁上美人诗曰：一点好春藏不得，楼头半露杏花放。此虽借喻美人，亦可见杏树之高，非桃李匹矣！其性一无可取，《别录》曰：多食伤筋骨。扁鹊曰：动宿疾，令人目盲，须眉脱落。《食鉴本草》曰：孕妇、产妇尤忌。《衍义》曰：诸杏皆热，小儿食之生痈疮，成膈热。《素问》以皮赤味苦，于五行宜配火，故以为心之果。万不可泥。
杏仁入药，性专泄肺。《药性本草》曰：治咳嗽上气、喘促。又有油，故能润肺燥，开声音。《千金方》治咳逆。《圣济总录》治喘急。《食医心鉴》治喘促浮肿，皆独用之。而伤寒无汗而喘，麻黄汤亦用之。（皮毛肺之合，表邪闭于肺，故喘，麻黄、杏仁皆泄肺也）不喘者去之，其理较然矣。而后世妄人，造杏金丹，託名左慈秘术，云：服之万病皆愈，久服通灵不死，寿互千万。又託名青城山皇姑示梦，云：久服令人聪明，老而壮健，夏姬鸡皮三少，乃服杏仁所致。又立万病丸、补肺丸等方（泄肺之药，讵可用以补肺），种种荒诞之辞。《纲目》既加驳正，以为古方之用杏仁，皆用其毒（杏仁非有毒，不能毒狗），而又详列诸方，殊不可解。独徐之才《药对》，谓能解锡毒。凡锡器盛酒、煎药，不宜停久，久则有毒杀人。中其毒与砒毒同。砒，锡根也。宜研杏仁服。物性相制，不可以理测也。

樱桃  ***************************
《本草衍义》曰：一名含桃，《礼》：仲春，天子以含桃荐宗庙。故王右丞诗曰：才是寝园春荐后，非关御苑鸟御残。《纲目》曰：颗如璎珠，故名樱。《说文》作莺。《尔雅》曰：楔，荆桃。郭注曰：即樱桃也。味甘，又呼崖蜜。树不甚高，春初开白花，叶园而尖，有细齿。《山家清供》曰：熟时遇雨，则内生小虫。必以水浸使虫出，乃可食。性大热，朱震亨云：患喘嗽人，食之立病，有死者。《儒门事亲》云：舞水一富家，二子骄纵，日啖樱桃一二升。半月后，长者发肺痿，少者发肺痈，俱死。受其热者，惟多啖蔗汁可略解。右丞诗曰：饱食不须愁内热，大官还有蔗浆寒（天子之庖，曰大官厨）。其叶，《图经》谓可治蛇咬，捣汁服，并敷之。

杨梅  ***************************
一名朹子。《纲目》曰：水杨子名朹，此实似之，故名。叶似瑞香。冬月不调，二月开花、结实，五月熟。有红、白、紫三色，红胜于白，紫胜于红。性虽较樱桃稍平，能止胃寒呕哕，消食解渴（出《开宝本草》）。然助热伤筋、发疮、损齿之害，亦不能无。《博物志》云瘴地多产，岂佳物乎。而钱鹤滩诗曰：西州一䖷蒲桃酿，南国千头荔子香。又曰：华清妃子如相见，添得红尘一倍忙。比之蒲桃、荔枝，文人游戏之笔也。

林檎  ***************************
一名来禽，一名文林郎果。《拾遗》曰：其树从河中浮来，有文林郎拾得种之，故名。洪玉父曰：唐高宗时，诚王李谨得五色林檎以贡，帝悦，赐谨为文林郎。河中浮树已属荒唐，既为亲王，又赐郎署，尤不可信。物名不可解者甚多，何必强为之说。《纲目》曰：林檎即奈之圆小者，味甘而带酸涩，色有红、紫、金、黑，又有水林檎、蜜林檎诸种。性总之无益，《开宝本草》云：多食弱人筋脉，生疮疖，滞膈生痰，令人好唾。《图经》曰能治消渴，为其酸也。《食疗》曰主水穀痢，止泄精，为其涩也。然性既不佳，恐害多利少，他药甚多，何必此也。

奈  ***************************
一名频婆，梵语也。《食性本草》曰有三种：大而长者为奈，小而圆者为林檎，皆夏熟；小而味涩者为梣，秋熟，故又名楸子。《纲目》曰有赤、白、青三色，夏熟至冬熟数种。《白孔六帖》言凉州白奈，大如兔头。《西京杂记》言上林苑紫奈大如升，皆异种也。《广志》曰西方最多，每冬曝乾为脯，至数十百斛，谓之频婆粮，或取为豉。按：奈虽较林檎稍甘，亦未能全不酸涩。《别录》谓食多令人肺壅胪胀，病人尤忌，极是。而《食疗》云补中和脾，《千金方》云益心气，耐饥，治食饱气壅不通，则为大误。盖味涩者必难化，故耐饥，非益心也。酸涩之物，必不醇正，病人极不宜食，矧可入药乎。

海红  ***************************
一名海棠梨，一名西府海棠。《纲目》曰：郑樵《通志》云：海棠之子名海红，即《尔雅》赤棠也。沉立《海棠记》云：蜀中最盛，江南者花差小。木类梨，坚而多节。二月开花五出，初若胭脂点点，大放则渐成缬晕。有紫须，三萼、五萼成簇。落则有若宿妆淡粉，不香。惟蜀之嘉州者有香。一种垂丝海堂，树小，枝干柔弱，花皆向下。一种贴梗海棠，附于作花，花皆无附。此二种因花相似，故名海棠，实非同类。其甘棠、沙棠二种，虽同类而各种。（海棠木通身是节，不堪锯板作器。沙棠则为美材，作舟尤美。李青莲诗曰：木兰之楫沙棠舟，玉箫金管坐两头）按：海棠古人皆曰无香，故彭渊材以为三恨：一鲥鱼多刺，二海棠无香，三曾子固不能诗。恐亦文人游戏，未足据为定论。予家旧有一株，高三四丈，花开蜂蝶纷然满树，不右桃李之过门不入。日晏露晞，不觉其香。使至其下，则清芬扑鼻，始知苏长公诗：东风嫋嫋泛崇光，香雾空濛月转廊（香雾俗本误作花雾，则与第三句重一花字，近体诗此等字断不可重，说见唐太宗御制诗集。苏公博学大儒，岂犹不知而犯此病乎）。只恐夜深花睡去，故烧高烛照红妆。古人盖实有所见，非泛为花月间评也。然则海棠不必嘉州，处处皆香。点缀春光，与桃杏堪称鼎足。而桃则妖淫，杏亦繁缛，惟海棠于繁华富丽中，独标雅韵。陆放翁诗云：走马碧鸡坊里去，被人唤作海棠颠。良有以也。子大如樱桃，味酸涩不宜食。《饮膳正要》云能止泄痢，涩故也。

木瓜  ***************************
《尔雅》曰：楙，木瓜。郭注云：实如小瓜，味酢可食。《纲目》曰：食有鼻，叶光而厚，味不木者为木瓜；圆小，味木而酢涩者为木桃；似木瓜而无鼻，大于木瓜，味涩者为木李。一类三种，故诗曰投我以木瓜、投我以木桃、投我以木李。（此诗乃卫文公毁感齐候驱狄城楚丘之德而作，孔子曰：吾于木瓜见苞苴之礼行焉。朱子注《诗》，以为不知所指，又作男女赠答之辞，未审何意）三种皆可蜜渍为果，或蒸烂同蜜捣，为煎点汤食，故古人用相赠答。《图经》曰：处处皆有，宣城者特佳。实初成时，剪纸为花黏于上，久则其文如生，用充土贡，故有宣城花木瓜之号。其性，《别录》曰：主湿瘅脚气，霍乱吐下，转筋不止。《拾遗》曰：脚气冲心者（此症至险，不速治则死），以嫩木瓜一枚，勿犯铁器（性最忌铁），去子煎服。胃寒呕逆，同生姜煎服。水泻后渴不止，作饮服。《日华本草》曰：治水肿及奔豚气，心腹痛。《汤液本草》曰：去湿和脾胃，治腹胀善噫，心下烦痞（均同苍术、草果服）。陶隐居曰：转筋，呼木瓜名，或书土作木瓜字，皆愈。此理殆不可晓。故《圣惠方》治霍乱转筋，独用木瓜一两，酒一升，煎服（加白术、草果、扁豆、生姜各三钱，更佳）。不饮酒者，水煎加酒服，另用木瓜煎浓汁，浸青布，乘热紧裹其足，立愈。《千金方》治小儿洞利（大泻也），木爪煎浓汁服（加米，或陈皮，或姜，尤妙。大人亦可用），盖其味酸气馥。《衍义》以为得木之正，故能舒畅肝气，调和脾胃。而酸能益筋益血，故凡腰肾脚膝无力，皆必用之。然多食不免有害，《食疗本草》曰损齿伤骨（更伤肉伤筋）。《卫生宝鉴》曰太保刘仲海，日食蜜煎木瓜三五枚，忽病淋疾，以问罗天益，天益曰食酸所致，辍食自愈。《纲目》引经文释之，曰多食酸令人癃（闭也），酸入于胃，其气涩以收，膀胱得酸则缩卷，约而不通，故水道不利。与《食疗》之言，皆有至理，不可不知也。

山楂  ***************************
《纲目》曰：《尔雅》名朹子，又曰檕梅。《图经》误为棠梂子（梂乃栎子）。《唐本草》误为赤瓜子，乃赤枣之讹（《桂海虞衡志》有赤枣子）。又曰鼠楂、羊梂。《得效方》曰猴楂。盖此物野生，猴、鼠、羊喜食之也。《日用本草》曰茅楂。《食鉴本草》曰山里果。《百一选方》曰山里红。俗作山楂。查乃水中浮木，省文别字也。古方未见，惟陶隐居用以煎汁洗漆疮。性善消肉积（煮诸肉，入数枚则易烂。然其汁如清水，全无滋味），攻坚破积，败人津液，耗人腹内脂膏。病人虽有食积、血积，但脾胃虚弱者即禁用。今医视为泛常，肆用无忌，儿科尤甚，且助之麦芽，虽日杀人，而不知其致死之由。《日用本草》曰消食补脾。《本草补遗》曰健胃行气，忽而又曰妇人产后儿枕痛，煎汁和砂糖服立下，则其为克伐攻下之药明矣。所以《食鉴本草》曰化血块、气块，《纲目》曰消肉积、症瘕痞满、滞血胀痛。此而谓之为补，岂不谬极。独其能发痘疮出不快者：山查五枚，煎酒服（出《得效方》）。痘疹乾黑危困：紫草煎酒，调山查末一钱（出《心鉴》，体虚者加补托药，火甚者加清凉药）。其用糖蜜饯为果实，则性稍平，中州有滞者宜之，脾胃虚弱者忌之。
又有一种楂子，又名和圆子，即《诗》之木桃；一种榠楂，又名瘙楂，又名蛮楂，又名木梨，即《诗》之木李，皆木瓜之同类异种。性亦与木瓜彷彿。古人亦充果实。《内则》楂梨钻之者，此二种也。故木瓜章连类而及，名虽俱同楂字，实非山楂之类也。

橡子  ***************************
《嘉祐本草》曰：《尔雅》云：栩，抒（又作芋）。又曰栎。其实梂。《诗·唐风》云：集于苞栩。《秦风》云：山有苞栎。《陆疏》曰：柞栎也。子名皂，亦曰皂斗，可染皂也（《说文》作橡斗）。《纲目》曰有二种：一种不结实者名棫，《诗》曰：瑟彼柞棫。一种结实者名栩，叶如槠。文理皆斜，实如荔枝核有尖，蒂有斗，包其半截，故曰橡斗、皂斗。山人取实，捣浸为粉，去其涩味，曝乾，可久留充果菜。木坚实，有斑文点点。《周礼·职方氏》山林宜皂物，柞慄之属是也。《唐本草》曰：橡实止下利，厚肠胃。《日华本草》曰：涩肠止泻，可以御饥。按：橡实性微温，味苦而极涩，凡内有食滞或气滞，大便不快者忌食。其入药用，必实实脾虚滑脱，如水穀下利，日夜数十行，或久痢、脱肛者始可。非此则塞住邪气，为害不小。《千金方》治石痈坚硬如石，用橡子蘸醋，青石上磨汁涂，勿计次数，不内消即成脓溃，妙方也。（用醋捣烂厚敷亦可）
《衍义》曰：栎木高大而坚，不堪充材，但为炭最佳。不知栎炭固佳，而其木性坚而韧，极难断折，大用可为栎梁，小用或锯为扁挑，足以担荷重任。或作车槓（又名车手），足以行地无疆（南方独推车，其力全在两槓）；或作牛曳之水车，且足以补救天工。非橡、槲等难折之木，孰克胜其任乎。而古云枯樗散栎为不材，枯樗则实不材，栎也者不愧长材，无嫌短驭。谓之不材，冤乎哉。

槲子  ***************************
《纲目》曰：槲亦有二种，一种小者丛生，名枹（吾郡鄱阳、乐平、浮梁，遍山皆是。此种因其与柞栎同类，名曰柞柴。隔岁斫伐，售与景德镇，故瓷器有柴窑、柞窑之别）；一种大者，名大叶栎。又名栎□子，又名槲□，又名朴□，并见《尔雅》。八九月满树皆黄，足为秋山点缀。刘禹钖诗云：枫叶初丹槲叶黄，河阳愁鬓恰新霜。实之性味与栎无异。（槲，吾乡呼栎子。上条之栎，吾乡呼为楮子，大误。楮乃穀树所结之实，其叶花歧而有毛，皮可造纸。斫之内有白汁，画家用以黏金箔）

苦槠子  ***************************
《纲目》曰：树全似慄，但凌冬不调。结实圆而有尖，褐色，外有绿苞，霜后苞裂子出。生食苦涩，煮、炒乃稍甘。亦可捣粉充果、菜食。性亦涩肠止泄，虚滑者宜，有邪者切忌。嫩叶用新鲜猪油炒熟，冷水浸，贴臁疮久烂，一日数易（出《日用本草》）。木极耐腐湿。郭注《山海经》云可作屋柱、棺材。又极难烬，不可为薪。用作门扇，可御火灾。

甜槠子  ***************************
一名钩慄。《拾遗》名巢钩子。冬月不凋，子圆而小。又有雀子，形相似而圆黑。按：甜槠子壳光黑而硬，大如小豌豆，有尖。一名铁槠。味较橡、槲、槠稍甘，亦不免涩性。亦仅涩肠止泄，故《拾遗》云食之不饥，厚肠胃，故也。木条直易长，数十年可长三四丈，围五六尺，松杉虽一二百年不及也。又子落地自生。一种不烦再种，取大者为梁栋，小者转盼又覆成林。材木之利，莫过于此。吾乡惟兵田彭姓戚家有之，高楼大厦，绵亘数百间，胥此木所造。他处则弥望荒山，绝无种者，不可解也。而彭姓亦仅原有之三处，此外绝不补种一山，尤不可解也。

榧子  ***************************
《纲目》曰：《本经》虫部有彼子。《尔雅》：披，亦名煔。叶似杉，木如柏。《唐本草》曰：彼当从木作披，《本经》误入虫部。《别录》有榧实。又名棑华。《拾遗》曰：棑与榧同，即《本经》之柀子也，棑华即榧子之花。《尔雅翼》曰：披似杉木，有文采，绝难长。有牝牡，牡者华，牝者实。大如枣核，有尖者，有不尖者，无稜，壳薄，黄白色仁可生啖，炒食更香美。性能杀虫，又有油能润肺，凡虫病及乾咳无痰者可食。然性甚热，脾肺有热者忌之。《日用本草》曰：同鹅肉食，令人生断节风。《物类相感志》曰其皮反绿豆，同食杀人，皆不可不知也。

海松子  ***************************
一名新罗松子。《纲目》曰：出辽东及云南，一鬣五叶，球内子大如巴豆。有三稜，一头尖，炒食甘香，久留易油坏。性能润肺，治诸燥结咳嗽。《开宝本草》云：主骨节间风、头眩，去死肌，润五脏。《外台》治乾咳无痰，松子仁一两，胡桃二两，去衣研膏，和熟蜜半两，每食后开水服二钱。钱乙小儿方治肺寒久嗽，松子仁五十个，百部炒三钱，麻黄二钱，杏仁去衣四十个，同白糖杆为丸，每含化数丸（如果肺寒，宜略加乾姜）。《衍义》治大便虚秘：松子、柏子、麻子同研膏，蜜丸梧子大，每黄耆汤下五十丸（宜当归黄耆汤）。《海药本草》曰、松子味虽美，多食发热毒。《列仙传》谓偓佺、赤松子皆服此得仙，幻谈也。

梧桐子  ***************************
《图经》曰：《诗·小雅》：其桐其椅，其实离离。《国风》：椅桐梓漆。《陆疏》谓梓实桐皮为椅，即梧桐。陶隐居谓白桐为椅，盖二桐俱有子，俱可为琴瑟。《尔雅》曰：榇，梧。郭注云：即梧桐。又曰荣桐木。邢疏曰：与榇桐一也。《遁甲书》云：梧桐可知月闰，无闰则十二叶对生，一边六叶；有闰则十三叶。视其小者，则知闰在何月，故曰梧桐不生则九州异。（闰月之理，肇自《尚书·尧典》，以闰月定四时成岁，而其置闰之法不传。《左传》曰：举正于中。谓以中气定月建，如雨水必在正月，春分必在二月。又曰归馀于终，谓有闰之年，以最后一月为闰月。然《春秋》纪闰，又未尝用此。后世以无中气三月为闰。而自东汉刘洪以前，不知月行有迟疾。自北周张子信以前，不知日行有盈缩。所谓无中气者，乃平朔，非定朔。以二差加减之，无中气，或有中气，故置闰多讹。而日非朔不食，月非望不食。古历推之，日食或在晦，或在月之二日；月食或在望前、望后。又或当食不食，不当食而食。前史纷纷议论，以为人主求治太急则食早，政务废弛则食迟。而当食不食，谀者或以为祥，谏者又以为天厌其德，故不示儆。若不当食而食，更属不祥之至。岂知皆由不知定朔，故朔不准，非日月有异步，算之讹也。至唐初李淳风《麟德历》，始用定朔，一行《开元大衍历》因之，然犹不知盈缩迟疾之法。有平、立、定三差，则其数未确，故不免间有微差。元郭若思太史《授时历》出，始为历学集大成之书。其法以岁策三百六十五万二千四百二十五分，所谓濿盈也，与十二朔策三百五十四万三千六百七十一分一十六秒相减，所谓朔虚也，馀数一十万八千七百五十三分八十四秒，为太阴十二周天不及太阳一周天之数，为岁闰。以所求年岁前十一月恒气冬至距经朔之日数时刻，为闰余。闰余满一十八万六千五百五十二分零九秒，为闰准。其年必有闰月。积满二十九万五千三百零五分九十三秒，得一朔策，为当闰之月，其月必无中气。若小余些微，不及闰准者，为闰在次年，本年必无闰月。而我朝兼用中历、西历，测算之精，亘古莫比。盖历家稍有差错，必积及而始知。故阅数十年，或百年一修改，其数必加密。至我朝至精至密，无以复加矣。法以康熙二十三年甲子为历元，定为周天三百六十入算，化为一百二十九万六千秒，不用古法三百六十五度四分度之一，省却许多轇轕。岁周三百六十五日二四二一八七五，此小余系五小时三刻三分四十五秒。将时、刻、分化秒，用万分通之，日法除之，得此数。盖缘通风纳子之法，五小时三刻三分四十五秒，应化为二万零九百二十五秒，与万相乘为实，以日法八万六千四百秒，为法除之，得二四二一八七五，以定朔定炁。算至无中炁之月，为闰月，永无差错。西法、回回法置闰，皆以日计，每年大小余不满八万六千四百秒，为平年。满此数，则多一日为闰年。积一百二十八年，而馀数满二百六十七万八千四百秒，共闰三十一日，以日法八六四乘所闰之日，亦恰得二百六十七万八千四百秒。两数齐同，除之恰尽。中法则以月纪，炁盈朔虚，每岁差十日弱。积至无中气三月，节气趱后十四日有奇。加一闰月，节气又趱前十四日有奇。虽终古无两数齐同之理。而古历立排章纪闰之法，以十九年为一章，而得闰者七。今法推之，其数亦间有未确。是知以日纪闰，从太阳，其数乃天造地设，不容增损，以月纪闰，从太阴，乃不关昼夜寒暑之事，治历明时者，可不必讲。然从太阳之理，著于西法，实不始于西人。宋太史令沉存中《梦溪笔谈》，已有不用闰月之说，在西法末入中国之前六七百年。国初游子六先生《天经或问》，亦有治历当以太阳为主，不当从太阴而加闰月。此时初用西法，草野犹未得知，而所见与西法同。而儒虽巧，二先生亦中国之人杰也，区区一木，能知闰月乎？其所知者，古之经朔欤？今之定朔欤？夫蓂荚生阶，屈轶指侫，乃一见不再见之事，后人或难考其真伪。梧桐处处皆有，试执而数之，果枝枝叶叶均有一定之数欤？然则何曾有知闰之事，腐儒幻谈也）《纲目》曰：梧桐直而无节，肌理细紧。叶似白桐略小。花细下垂。荚长三寸，五片合成，老则裂开如箕，名□鄂。子缀于两傍，或五、六、三、四枚，大如胡椒，皮皱。性喜向阳，故《诗》曰：梧桐生矣，于彼朝阳。其生也晚，春始叶，早秋即凋，故谚云：梧桐一叶落，天下尽知秋。材中琴瑟，《齐民要术》云：生山石间者，音更清响。按：梧桐材则极美，子充食甚不佳。古方虽用治口疮，方不验。多食令人耳聋，素有耳病人，不宜入口也。

金樱子  ***************************
《开宝本草》名刺梨子，又名山石榴，又名山鸡头子。《千金食忌》名竹荚子。《图经》曰：枝叶类蔷薇，有刺。四月开白花，结子如小石榴，亦有刺。《纲目》曰：其实中核细而有毛，味甚涩。《蜀本草》曰：止脾泄不利，涩精滑。《证类本草》曰：《梦溪笔谈》云：金樱子止遗泄，取其涩也。今人待红熟时採摘，则味甘不涩，惟当取半黄者用之。《衍义》曰：採须霜熟，不熟反令人利。按：金樱黄熟者熬膏作饧，味虽甘美，亦有微涩，但不若生者之甚耳。用充果饵则可，若入涩精止利之药，宜带生，《笔谈》之言极是。寇氏反云生者利，误说也。朱震亨则云：人身经隧以通畅为和平，味者用金樱涩之，自作不靖，咎将谁执。不知平人以通畅为和平，滑脱之人则又以秘密为和平，一物一用，一病一药，安可概论也。若无滑脱之病，而求涩精以纵欲，是真自作不靖矣。然慎恤膏、硫黄、鸦片，人且甘之如醴，况金樱其小焉者乎，戒之曷胜戒耶。

枸杞子  ***************************
陕西、甘肃者为上，实类蒲桃，肉厚味甘，糖蜜饯为果饵，可致远。他处者，小才如豆，肉薄子多，不堪作果，入药亦远逊。性补肝肾，为强阴益精，补血明目之要药。然质润而滑，大肠不结者忌之。苗作蔬，根、叶代茶，俱有益，见总类菜类。

覆盆子  ***************************
《尔雅》曰：□，蒛葐。《纲目》曰大麦莓，又曰插田藨，又曰乌藨子，以其熟于初夏也。蔓生有细刺。叶如野蔷薇，纹皱。子似桑堪而圆，每茎四五枚，或七八枚，大如樱桃。过熟则就枝生蛆，须半熟採。味甘不酸，可入药，可作果饵。能补肾精虚竭阴痿（出《药性本草》）。同蜜煎膏，补肺气虚寒（出《衍义》）。俱宜多服。
一种逢□子，枝、叶、花、实俱相似，而熟于秋末，味微酸。《本经》虽收为上品，而强阴补肾之力，终逊覆盆。《尔雅》邢疏以为蓬蘽即覆盆苗。又有一种悬钩子，即《尔雅》之「□，山莓」也。郭注云木莓，《图经》曰树莓。其本乃小树，不作藤蔓，子稍大，味亦微酸，力则远逊覆盆。一种蛇藨，又名蚕莓，《尔雅》谓之藨。虽蔓生，而就地节节生根，节上生枝，长尺许，一茎只结一枚。《本草会编》谓之地蒲。性冷，多食作胀，但能治天行热病口乾，频食一二枚（出《伤寒类要》）。
按：覆盆子固补肾上药。《图经》谓研末，用男饮乳浸汁，滴目中，可治天行目暗及青盲。《夷坚志》谓可治烂弦风痒有虫，取叶咀嚼取汁，皂纱矇眼，注汁渍之，则虫从纱出。理或然也。

桑椹  ***************************
《图经》曰：《尔雅》有女桑、檿桑、桋桑、山桑数种。椹作葚。《纲目》曰：白桑叶大而厚，鸡桑叶花而薄，子桑先椹后叶，山桑叶尖而长。
按：桑虽有多种，而叶皆可养蚕，衣被天下之功诚大。檿桑又可为弓，《礼》所谓「桑弧蓬矢」，周宣王时童谣所谓「檿弧萁服」是也。其入药也，根皮枝叶皆有所用。
根皮，《别录》云：去肺中水气，唾血，热渴，水肿胀满，作线缝金疮。《药性本草》曰：治肺气喘嗽，虚劳客热。《纲目》曰：泻肺，利大小肠，降气散血。
嫩枝，《图经》曰：治脚气、风气，四肢拘挛，久服终身不患偏风（并宜浸酒）。
叶（凉肺宜用经霜老叶，治风宜用嫩者），《唐本草》曰：煮浓汁多服，除脚气水肿。《食疗本草》曰：煎饮代茶，止热渴（同米煎更妙）。《日华本草》曰：嫩叶煎酒服，利关节，治一切风。捣烂蒸罯痛风取汗，扑损瘀血。《纲目》曰：代茶饮，治劳热咳嗽。《本经》曰：除寒热，出汗（出汗当是汗出，传写之讹也。人有身无他病，但每夜盗汗如洗，久久不成虚劳，必成肺痿。用经霜桑叶为末，米饮调，临卧服五钱，数服无不愈者）。盖其性凉善降，又能泻肺逐水，又善祛风湿、利关节。而于治目则全无干涉，自古作本草者数十家，并无一字道及。至明周宪王《普济方》，创造逐月某日洗眼之法，后人附和，洗眼方中无不用之，绝无一验。又或更换日期，各创一法，事同巫觋，全非医理。《纲目》缘此，于桑叶条下，添入明目二字。今俗至以桑木作盆洗面，云亦能明目，极为可笑。予所见遵依日期洗至数年而瞽者二人。又误信此说，每日勤洗，不肯复用他药，以致久痛成瞽者亦二人。盖逐水之药必伤睛，不瞽奚待也。
桑椹，质润多膏。《唐本草》谓能止消渴，《纲目》谓能解酒毒，尚或可信。而《拾遗》云能安魂魄，令人聪明不老，则误说也。大抵此物质润则助湿，味淡则败脾。或用糖蜜饯为果饵，燥涸之人无害。非然者，不寒中作泄，即滑精成痿。观《诗》咏「吁嗟女兮，无与士耽」，而兴之曰：「吁嗟鸠兮，无食桑椹」，意可知矣。妇人同鸭卵食则难产，岂佳物乎？

无花果  ***************************
《纲目》曰：《便民图纂》名映日果，《广州志》名优昙钵，《西阳杂徂》名阿驵。树高五六尺，叶如花构，五月不花而实，似木馒头而虚软。味甘无子，能治五痔及咽喉痛。《食物本草》曰涩肠止泄利。但性寒，中寒者忌食。叶可熏洗痔疮。

木馒头  ***************************
一名鬼馒头。《拾遗》曰木莲，藤名薛荔，夤缘树木墙垣，岁久枝叶繁茂。生子似莲房，打破有白汁，中有细子。《纲目》曰：其蔓四时不凋，厚叶坚强。不花而实，实如莲蓬，又如无花果，满腹细子，一子一须。（子分数房，每房形状各异，或如稻如麦，或如荍如粟。俚人用以占岁，视其何状多者，则来年必熟。然试之不验）性能壮阳固精（同补肾药为丸），消肿散毒，止血，下乳。治久痢，肠痔。《集简方》治妇人乳少：木莲二枚，猪前蹄一枚，煮食，饮汁尽。无子妇人食之，亦有乳。（煮宜用酒，得鲜虾数十枚同煮，更妙。如无鲜虾，用于虾米，或干海虾，俱可）《外科精义》治痈疽初起，不问生于何处：木莲四十九个（太多）石臼捣，入热酒一二壶，温服尽，出汗即消。《图经本草》治痈疽：用叶生捣，热酒绞汁，入蜜少许，顿服数升，渣敷患处。二法皆妙，医药不便处宜知。夏月採实，捣磨澄粉，明亮如水晶，加盐、醋或糖霜食，名凉粉。纵恣者爱食，谨慎者畏不敢食。不知多食此物而寒中腹痛，或吐泻者，由冷水之害。设使热食，何害之有。天下壮阳涩精之物，断不能凉散；凉血解毒之物，断不能温补。唯此兼之，乃上等通才妙品，岂反害人乎。
叶可治血淋涩痛，新汲水捣汁，可解砒毒（宜服数升）。实可治妇人白带、白淫，及血崩多年不愈（煅存性，研末）。其藤老则生鳞，苍古可爱。宋人句曰：「烟黏薛荔龙鳞软，雨压芭蕉凤尾垂」是也。

枳□子  ***************************
《纲目》曰：徐锴注《说文》云：枳枸，又作□□，其枝虯曲，故《广志》名木珊瑚，又名交加枝，又名□□。其子形如鸡脚，故大苏文集名鸡距子，又名鸡爪子，又名棘枸子。实味甘，故《广记》名蜜□□，又名蜜屈律。《拾遗》名木蜜、木饧。《曲礼》云：妇人之贽，枳榛脩脯。《唐本草》曰：其树名白石木，叶如桑柘，子作房似珊瑚，核在其端，甘美可食。《图经》曰：即《小雅》南山有枸也。《陆疏》曰：□□，树高大如白杨，所在皆有。按：枳□，古以为妇人之贽，然大树绝少，吾鄱惟义城村刘姓宅后一株，高数丈。性能止渴除烦，去膈热，润五脏。又解酒毒。枝叶前膏，味亦甜美。《食疗本草》曰：屋外有此树，屋内酿酒多不佳。造屋用此木为梁柱，则屋内酿酒不成。询诸义城村人，曰信然。

椰子  ***************************
《纲目》曰：司马相如《上林赋》名胥余，又作胥耶，果之最大者。其树初栽，置盐根下则易茂。大至如斗，方结实。高五六丈，直上无枝。叶长四五尺，在木杪。二月开花成穗，出于叶间，长二三尺，大如五斗器。实缀穗间，一穗数枚，六七月熟。有粗皮包之，皮内有核，甚坚硬，厚二三分。破之有白肉如凝雪，味甘美如牛乳。肉空处有浆数合，清美如酒。壳磨光有斑缬，横破可作壶爵，纵破可作瓢杓。内瓤能益气（出《开宝本草》），治风（出《食物本草》）。浆止消渴（出《开宝本草》），治吐血、水肿，去风热（出《海药本草》）。壳治杨梅疮筋骨痛，烧存性，临服时再炒，研末，滚酒服二三钱，暖覆取汗，痛立止（出《纲目》）。为酒器，遇毒则沸起，或破裂（出《衍义》）。按：椰子大如人头，有两眼。《南方草木状》云：昔林邑王与越王有怨，使刺客乘醉取其首，悬树间，化为此果，故呼越王头，其浆犹带酒器。幻谈也。《旧唐书》云番人取其花，造酒饮之亦醉。后人缘此，误以为椰杯注水成酒，不知椰杯但能试毒，其变水为酒者，青田核也。《纲目》曰：《古今注》云：乌孙国有青田核，状如核桃，大容数斗，注水则变为酒，味醇美，随注随成，但不可留久。（此乃必无之理，但其说已久，诗赋中至用为典故，故不足信也）《寰宇志》云：缅甸有树，高五六丈，结实如椰子，土人以罐盛曲悬实下，划其汁，流罐中即成酒，名树头酒。或不用曲。取其汁可熬白糖。其树即贝树，叶可写书。《一统志》云：琼州有严树，捣其皮叶，和米，或入石榴花叶，数日成酒。《梁书》云：顿逊国有酒树，取花汁注杯中，数日成酒。此皆椰浆、椰花之类也。

使君子  ***************************
《纲目》曰：《南方草木状》名留求子。性能健脾胃，除虚热，杀虫，治小儿百病。凡味甘者多生虫，酸辛苦者始能杀虫。惟此与榧子，甘而杀虫，异物也。而榧性大热，多食有损，非使君子之匹也。《开宝本草》曰：潘州郭使君治小儿，多用此，故名使君。主治小儿五疳、白浊（溺如米泔），止泻利。按：小儿多因饮食夹杂，致生疳虫、虚热、泄利、白浊等症，他杀虫药必伤脾胃，难多服。此物味甘，名虽为药，实属果饵，可以多服，既能愈病，又复健脾，极宜常煨与儿食之。

落花生  ***************************
此物不知始出何地，自古本草皆不载，近种者甚多，炒食甘香可口，又可榨油。惟其多油，故能润燥，治乾咳无痰，与松子相近。而炒食则发痈脓，其害与炒豆亦相去不远。凡疮疡、麻、痘，虽已痊愈，未满百日犹不宜食。又不宜与胡瓜同食。汪訒庵收入《本草备要》，甚言其功，未免过誉。又云开胃进食，更属非是。有油之物皆败脾胃也，所以食多令人口不知味。种法，二月下种，自四月至八九月，叶间接续开细黄花，跗长寸许，柔弱如丝。花落后，节间另出一小茎如棘刺，钻入土中生子。有一节二节者，有三四节者。或离土远，或遇天旱土乾，其刺不能入土，即不能结子。非花已落地，犹能不假母气而生子也。然则落花生之名，盖误呼矣。

恍榔面  ***************************
《纲目》曰桄榔木，《临海异物志》名姑郎，《洛阳伽蓝记》名面木，杨升庵《卮言》名董棕，又名铁木。《海槎录》云：其身直如棕榈、椰子，树杪挺出数枝，开花成穗，绿色。结子如青珠，每条百馀颗，一树百馀条，团团悬挂若伞。《图经本草》曰：岭南州郡皆有之。其木坚硬，斫其皮，内有细面，大者至数石，食之不饥。皮柔韧可作绠。叶下有须如马尾，咸水浸之，即粗胀而更韧。彼人用缚海舶，不用铁钉。《拾遗》曰：其木刚利如铁，可作钐锄，遇湿更坚。《海药本草》曰：粉味腴美，性能补益虚损，治腰脚无力，佳物也。

莎木面  ***************************
《纲目》曰：《海药本草》作莎木，此字韵书不载，惟孙愐《唐韵》莎字注云树似桄榔，则莎当作莎，以其叶离披如莎衣也。又名欀木。张勃《吴录·地理志》云：皮中有白粉，可作饵食。《卮言》云榱木即桄榔，误矣。左思《吴都赋》云：面有桄榔。又有文、欀、桢、橿。既是一物，不应两出。《海药本草》曰：莎木生南中八郡，树高十许丈，大四五围，叶生其杪，两边行列如鸟翼。皮中有面石许，滑美胜于桄榔。面性温，能补虚冷。又刘欣期《交州记》，云都勾树亦有面可食，《纲目》以为即欀木，未知果否，存考。

黄精  ***************************
《纲目》曰：其性大补中州脾胃，故名黄精。《瑞草经》曰黄芝，《五符经》曰戊己芝，皆此意也。叶似竹，或二三叶，四五叶，对节生。《别录》名兔竹，又曰鹿竹，又曰重楼，又曰鸡格。子圆而连缀，故《广雅》曰垂珠，又曰龙衔。根似姜，故《蒙荃》曰野生姜。长食不害，可以救荒辟穀，故《蒙荃》曰米餔，《别录》曰救穷草，又曰仙人馀粮。《拾遗》曰有二种：一种叶对节者，名正精，力厚。一种不对者，名偏精，力薄。《图经本草》曰：三月生，苗高一二尺，茎梗柔脆，四月开青自花，结子白如黍米，亦有无子者。其苗嫩时，可充菜茹，名毕菜（山中人呼笔管菜，是毕乃笔之讹也）。《嘉祐本草》曰：服黄精，花胜于实，服实胜于根。但花生者十斛，干之才得五六斤，又必须服至十年乃有益，非大有力者，不能办也。按此乃好奇之说，极不可信。黄精之力全在于根，谓茎叶花实均可服饵，均能补益则可，谓胜于根则不可。盖凡诸草之根，如菜中之薯蓣、甘薯、芋魁、百合、莱菔，药中之地黄、门冬、何首乌、牛膝等，其枝叶花实俱可食，俱有用，而力并逊于根。所以然者，精华既注于根，则凡茎叶等自不能及，丰此者不得不啬彼，造化之理，本如是也。又《别录》谓二月採根，亦非，宜七月以后採之。蒸曝久服，能补中益气，除风湿、安脏腑，补劳伤，助筋骨，益脾胃，润心肺（出《日华本草》）。《圣济总录》有治大风癞疮方：用黄精纳粟米中，蒸至米熟，时时食之（黄精宜蒸极熟。《食疗本草》曰：带生则戟人喉，此乃仅同粟米蒸熟，黄精尚末半熟，或借其戟喉之力以祛风乎。且与《别录》除风湿之言相合。有此患者，久服之）。至于《博物志》：太阳之草名黄精，食之可以长生；太阳之草名钩吻，食之入口即死。陶隐居缘此，遂谓二物相似。《炮炙论》《蜀本草》群以为然。《唐本草》《本草拾遗》并云钩吻即野葛，与黄精极不相似。《纲目》曰：《博物志》但举阴阳二草，言其良毒之性异，未尝曰形同也。考《神农本经》《吴普本草》，并言钩吻是野葛，蔓生，茎如箭，是二物明明不相似也。当以《拾遗》《唐本》之言为正。

莲  ***************************
菡萏，其实莲，其根藕，其中药，菂中薏。郭注云：蔤乃花下白蒻在泥中者（初生嫩藕，俗名藕鞭，又名藕尖）。莲乃房也，药乃子也，薏乃中心苦也。别名芙蓉。（古诗曰：涉江採芙蓉。又拒霜花名木芙蓉，以其色丽如莲花也）《纲目》曰：北人以藕为荷，亦以莲为荷，蜀人以藕为茄，此皆习俗传误也。陆机《诗疏》曰：其茎为荷，其花未放为菡萏，已放为芙蕖。《尔雅》以荷为根名，《蜀本草》以荷为叶名，《诗疏》以荷为茎名，茎有负荷之义，当从《诗疏》。按：《尔雅》首举荷字，下文曰其茎、其叶、其本、其华、其实、其根，诸其字皆指荷字，是明明以荷字为总名，何尝以为根名？至独以为茎名目，《诗疏》而外，绝不经见。《纲目》以负荷解之，极为欠妥。盖荷花之荷平声，负荷之荷上声。不知根、叶、花、实，古人互称者甚多，何必强为区别。宋人句曰：风蒲猎猎弄轻柔，欲立蜻蜒不自由。五月临平山下路，藕花无数满汀洲。明人句曰：歌扇旧分桃叶渡，钓船还傍藕花居。又曰：接天莲叶无穷碧，映日荷花别样红。李青莲句曰：若耶溪边採莲女，笑隔荷花共人语。是藕可名花，荷亦可名花，莲又可名叶。其他互用者，不可枚举。其生也，仲春初发，茎弱不能出水，叶甚小，谓之贴水荷钱。至孟夏，茎渐粗，叶渐大，乃能出水，亭亭如盖。明人句曰：春色阑珊四月天，数声啼鸟落花前。荷因有热先擎盖，柳为无寒尽脱绵。生肥泽者藕，粗长可及丈，茎亦不下六七尺。故梁武旁《西洲曲》曰：採莲南塘秋，莲花过人头。至李青莲诗：莲花十丈藕如船，恐非实有也。一种千叶莲，重薹攒簇，不结子。一种并蒂莲，一茎两朵并开。一种金莲色黄，碧莲色绿，绣莲五色如绣。一种睡莲，夜缩入水。其单瓣莲，花昼开夜合，有红白二色：白花者，莲藕俱佳，结子差少；红花者，子多，藕味少逊。其花侵晨浥露，谓之初日芙蓉。不独色娇，香尤韵绝。近午则香渐敛，而暮霭澄江，晚风送馥。其叶香亦不在花香之下，盖花香早、叶香暮也。叶形如仰盂，不倾不倚。虽生于水而不沾水，横塘雨过，如珠之走盘。盖惟不沾则不重，故不倾而倚也。泊乎霜后茎枯，秋江夜雨，犹足以滴碎乡心，惊回旅梦，有梧桐之箫瑟所不得拟其幽，芭蕉之淅沥所不得侔其韵者。李于田先生绝句云：孤阁临流混太清，烟波渺渺抱重城。西风莫遣枯荷尽，醉客重来听雨声。
莲实，《尔雅》曰：的，薂。郭注曰：即莲实。《本经》曰：藕实，又名水芝，又名泽芝。味甘而涩，性温。不宜生食，能动气作胀。必须煮至极烂，不烂则难以困脾。（入丸散药则不宜煮去汁，只去衣蒸熟，去心，焙研用）性能补中养神益气（出《本经》）。主伤中五脏不足（出《食疗本草》），止虚痢及泄精。多食令人欢喜（出《日华本草》），交心肾，厚肠胃，固精气，止脾泄久痢、赤白浊、女人带下崩中（出《纲目》）。捣碎，和米作粥饭食，轻身益气，令人强健（出《诗经注疏》）。又疗胸胃寒冷逆噫不止：莲肉炒香二两，丁香一钱，研末，米饮下方寸匕或二匕（出《元和纪用经》）。按：莲肉大补心脾之气，兼能补血，凡产后虚脱及一切虚寒滑脱者，切不宜食。《食疗本草》乃云：诸鸟、猿猴藏莲子于石室至三百年者，人得食之，永远不老。请问此物何处寻觅，假令有之，又如何辨别，古今来谁曾试验。又云：雁食之不化粪，于田野山岩之中，人得之，每旦空腹食十枚，便身轻如雁，能登高嘱远。皆荒诞之言也。
又石莲子，乃秋后老莲落水，沉没泥中多年者。（莲壳极坚，故种者必剁去始出。不然，浸泥水中虽十年，不芽亦不坏）味变极苦，则甘温之性亦变寒凉。莲本补脾胃，味既变苦，故入中州而除胃火，为治噤口热痢之神药。《别录》以寻常壳坚黑者为石莲，则凡莲实未有不俟壳坚而可收採者。其性温而涩，痢疾虽已向愈，馀热未尽者犹忌之，可用为治热痢之药乎？俗医又误以煎盐之石莲，为治痢之石莲（今药肆中尽是此物）。此乃木生，因其形似莲，故名石莲。名是实非，岂可误用？欲得真者，宜嘱冬时掘藕之人，便中捡取。但新者多，陈者少耳。
莲薏，味苦性寒，功专凉血。治产后血渴，生研末，米饮服二钱（出《药性本草》）。又善清心去热，治劳心吐血，研末，每以一二钱，搅糯米粥食。又有劳心即泄精者，食此粥亦极效。
莲蕊、须，味苦，能止肾热泄精、血崩、吐血。《纲目》以为与莲子同功，大误。莲子温而涩，此寒而涩也。
莲房，一名莲蓬，苦而极涩。烧存性能止血崩、下血、溺血（出《纲目》）。又治胎漏下血（烧，研末，面糊丸，每阿胶三五钱煮酒，下百丸。出《集验方》）。生煮酒则反消瘀散血，治血胀腹痛，胞衣不下。又解菰子毒，水煮汁服（出《拾遗》。

荷叶  ***************************
《本经》《别录》俱不收。至唐陈藏器《本草拾遗》载其功用，云散瘀血，治血胀腹痛，下胞衣，解野菌毒，则是与莲蓬同，其言有理。乃又忽云荷蒂能去恶血，留好血，可以安胎，后人遵而用之，绝无一验。（荷蒂七枚泡水，安胎之方，举世庸医，及穷乡僻壤妇人女子，无不知之。迨至屡用屡不效，而犹视为秘室。与朱震亨白术、黄芩安胎圣药，产后虽有他症，以末治之诸邪说，均为流俗口头常话，盖无日而不误人者也）。《日华本草》云能破血落胎。以理揆之，消瘀散血之药既下胞衣，则落胎之言可信，岂可反用以安胎。乃俗医误用，而胎不尽落者，以其少也。设使多用屡用，无不落之理。所以《圣惠方》治跌扑损伤，恶血攻心，闷乱疼痛，用乾荷叶烧存性，研末，童便服二钱，日三服。《集简方》治刀斧伤，新鲜荷叶捣烂，炒热封。无则乾者研末，醋和韭汁调敷。《医垒元戎》治阴肿痛痒，荷叶、浮萍、蛇床子煎汤频洗（一切风疮痒俱可用）。《济生方》治吐血、衄血，四生丸：生荷叶、生柏叶、生地黄等分，生艾叶减五之四，同捣，水煎服。以上诸方，皆取其散血也。迨金时，张元素创造枳术丸方，用荷叶包饭，烧之为丸，则不知何意。至元朝李杲，解为荷叶形如仰盂，象震木，用入此方，乃升发足少阳甲木、手少阳三焦生发之气，此气既升，胃气何由不升。不知脾胃属土，补脾胃必须升发木气，其理安在。且全部《东垣十书》，所立数百千方，不论温凉补泻，每方必有升麻、柴胡、葛根、苍术升散药，或一二味，或四味全用。乃至治天行疙瘩、大头症，亦用升麻、苍术、荷叶三味，名曰清震汤，名其病曰雷头风。升麻、荷叶助其上盛之阳邪，苍术燥其垂竭之阴液，畔道离经，至此而极。后世无目之人，犹亟称之，岂不悲哉！此症之生，其气最恶，死最速。回忆生平，凡数见，治之惟以退热、消风、解毒为主者，则十全八九；服清震汤者，则百无一生。予盖目击数十百人矣。愿举世业医之人，讲求《内经·热病论》《刺热论》诸篇之实理，《伤寒论》《金匮》之实法，更远而参《深师》《肘后》《东阳》《千金》《外台》《活人》诸书之变，近而考方有执、喻嘉言、徐灵胎、汪苓友、叶夭士诸子之通，勿为金、元、明空言所蔽，邪说所迷，斯足以挽回劫运，利济苍生，为彼苍之肖子矣。

藕  ***************************
古方谓藕热节凉，极不可信，大抵性皆热。生食或捣汁和酒饮，能破血消瘀。和梨汁治吐血不止。庞氏方治产后闷乱：用生地黄冷水浸捣绞汁，和生藕汁等分，加童便服。又治小便血淋：即上方加生蒲桃汁，等分。又治跌打，瘀血积在胸腹作痛，唾血，生藕汁频饮（加生地黄、牛膝，捣汁服，更佳。出《千金方》又解蟹毒令人腹痛、便血，吐血，又解水莽草毒。均即上方藕汁一味（出《圣惠方》。又治尘芒入目，生耦汁滴入即出。蒸熟食，健脾益心，补气血。《本经》曰：久食令人心欢。古诗云：一湾西子臂，七窍比干心。亦用形之理也，然性更热。凡脾热易肌，及肺热咳嗽、吐血，心热惊悸，梦遗者，慎不可食。《普济方》治手足冻疮坼裂溃烂，熟藕捣烂敷之，性可知矣。

菱  ***************************
俗呼菱角。《别录》名芰角。《风俗通》名水慄，又名沙角。《纲目》曰：《武陵记》以三角者为芰，两角者为菱。《左传》：屈到嗜芰，召宗老，曰：祭我必以芰。及祥，将荐芰，其子屈建命去之，以为不以私欲干国之典。不知疱人共好羞，情礼之至也，屈建乃未之知乎！《尔雅》谓之蕨□。《说文》曰：菱，楚曰芰，秦曰薢茩。大非。薢茩亦见《尔雅》，曰英茪，郭注曰芵明。许氏盖因蕨□、芵明音相近而讹也。《丹铅录》以芰为鸡头，引《离骚》缉芰荷以为衣，谓菱叶不可为衣，亦非。芰荷乃覆莲花之叶，莲花每朵必有一叶与之共节而生，若擎盖然。其名为芰，与菱芰为芰，名同物异，见《埤雅》。杨氏失考，故误以鸡头当之也。其生也，二月生蔓浮水，叶下之茎有股如虾股。四五月开小白花，夜开昼合，随月而转（惟其向月，故美人之镜取以为名。唐人之咏昭君曰：汉国明妃去不还，马□絃索向阴山。匣中纵有菱花镜，羞对单于照旧颜）。实或三角、四角、两角，或圆而无角。野菱实差小，嫩时食宜生，老则宜熟，味在莲子之上。泽居者舂去壳，曝乾，久留为饭为果，可代粮。其茎和米作饭，可度歉岁。家菱种于陂塘，叶、实俱大，角软而脆，弯卷如弓，色有青、红、紫，颇美观，味则远逊野菱。按：菱实，熟食能益气安中，健脾解暑。而性平不热，久食无热中之患。平素大便溏者最宜。多食其功在莲子之上。但涩而壅气，与莲子同。生食解暑，治伤寒积热，止消渴，解酒毒，则非生莲肉所能及。惟气滞中满人忌熟，中寒胃弱人忌生。《食疗本草》曰：生菱肉性冷，多食令人腹胀痛，或吐利，乾姜煎酒服，或吴茱萸为末服，解之。予意不如砂仁、草果，或白豆蔻、陈橘皮、广木香等为末服，更佳。可温中调气，开胃醒脾。不独生菱，即食多熟菱，壅气作胀或腹痛，及一切瓜桃生冷所伤，均可治，方更稳也。

芡  ***************************
《纲目》曰：《本经》名鸡头，又名雁喙。《古今注》曰雁头。《韩文公集》曰鸿头。《庄子·无鬼篇》曰鸡雍。《管子·五行篇》曰卵菱。实味微甘而涩，能止泄、益肾，治小便不禁、遗精、带下、白浊。《衍义》：难消化，多食伤脾胃。陶隐居曰：小儿多食令不长。按：芡实较莲肉、菱肉更涩，而无其甘，且质粗而硬，寇氏伤脾之说，确乎可信。《唐本草》乃云益人胜于菱肉，则大误矣。而孙升《谈圃》以为芡本不益人，俗称水硫黄者，人之食芡，必咀嚼终日，故能使华液流通，转相灌溉。矛盾之言，极为可笑。未以本不益人之物，只多其咀嚼，便变为有益，是世间诸物不论性味功能，只粗硬耐咀，即为佳品，有是理乎？药中用为止涩，夫尝无效；作果多食，甚不相宜。小儿尤忌，陶氏不长之言非谬也。乃今富贵家群尚之，可嗤也。
其茎其根充蔬，生熟皆有益，见菜类。叶可下胞衣：全者一片（破缺者无用），水煎或酒煮服（出《急救方》）。

葧脐  ***************************
《纲目》曰：《别录》名乌芋。《尔雅》名凫茈，后讹为凫茨。《通志》作地慄。《日用本草》曰：小者名凫花，大者名地慄。《衍义》曰：皮厚色黑，肉硬而白者为猪葧脐。皮薄色紫，肉软而脆者为羊葧脐。按：葧脐，野生者小而硬，种莳时加以培壅则大而脆。性冷难化。《别录》云：温中益气。《日华本草》云：开胃下食。《图经》云：厚人肠胃。皆误。《食疗本草》云：除实热，夙有冷气人食之，必腹胀气满，食多脐下结痛。此正论也。入药用，能消铜。小儿误吞铜钱，捣汁细细呷之（出《百一选方》）。又破血，《博济方》名黑三稜。《神秘方》用治大便下血：捣汁和酒，日二三服。《经验方》用治赤白痢：完好者烧酒浸泥封瓶口，每取二枚，细嚼，原酒下。又解砒信毒，捣汁灌之。多服取效，少则无功。煨熟食，性平不冷，且易消化，然未必遂能温补也。又野生小如豆者，捣，澄粉，诸胆汁浸，曝乾，点目可除热眼云翳，久点取效（出《备急方》）。

慈姑  ***************************
《别录》名藉姑，又名水萍。《图经》名河凫茈，又名地慄。苗名剪刀草。《救荒本草》名箭搭草。《唐本草》名搓丫草。《日华本草》名燕尾草。《纲目》曰：生浅水中（四时不干处生更多）。人亦种之。三月生苗，青茎中空，有稜，叶前尖后歧（略似半夏叶）。霜后叶枯，掘为果，须灰汤煮熟，乃不麻涩戟人咽。性极不宜人，《食疗本草》云：多食损齿，发脚气，瘫痪风损，令人乾呕。然可治病，《日华本草》曰：解百毒，治产后血闷攻心欲死，催生下胞衣，俱捣汁，服一升。又可下石淋（一升太多，约服一合可也）。《图经》曰：叶可捣涂诸疮恶肿，小儿赤游丹毒。又可敷蛇咬。
又有山慈菇，因根形似，故名，实非同类。但入药用，不堪作果。

葡萄  ***************************
《纲目》曰：《史记》作蒲陶，《汉书》作蒲桃。有数种，圆者名草龙珠，长者名马乳蒲桃，白者名水晶蒲桃，黑者名紫蒲桃，蜀中有绿蒲桃，云南者大如枣，波斯者大如鸡卵，西边有琐琐葡萄，小如五味子而无核。按：蒲桃，西北产者肉厚味甘，生食或糖饯皆佳。东南所产肉薄子多，味酸多甘少。其性，生者能除烦解渴，逐水利小便（出《别录》）。又治血淋涩痛，生蒲桃、生地黄、生藕，各捣自然汁等分，相和，荡微温，频服一杯。无生蒲桃，用藤煮浓汁（出《千金方》）。又治痘疮不出，煎酒服（出《图经》。若充果，不宜多食，令人烦闷。糖藏者稍佳，然表病人亦不宜食，酸主敛也。又可作酒，见穀类。《物类相感志》云：甘草作钉，刺之立死。人麝香于皮内，则结子皆带香气，爱憎之异如此。又《延寿书》云：蒲桃架下不可饮酒，恐虫屎伤人。此虫大而且多，螫人有毒。且蛇最喜上架食其子，坐卧其下，难免不测之祸。庭院间不宜植之。陆士衡诗「渴不饮盗泉水，热不息恶木阴」者，此也。

蘡薁  ***************************
《纲目》曰即野蒲桃。唐诗注曰山蒲桃。《广雅》名婴舌。蔓、叶及花略似蒲桃，实小而圆，味更酸。《豳风》所谓六月食郁及蘡者也。病人忌食。藤可治热病，乾呕呃逆，四肢厥冷：煎浓汁，频呷之（出《肘后方》）。根可治赤游风毒，红肿痛痒，不速治杀人，捣涂之（出《变通要法》）。以上二方，无野者，均可代以家者，但力少逊耳。

西瓜  ***************************
一名寒瓜，有二种：一种瓜大可径尺，子少，其瓤津多味美，有红白二色，谓之食瓜，北土者为上，南方远不及也。一种瓜差小，瓤淡微酸，子反多，北土者子大无味，南方者子小，炒食甘香，谓之子瓜。瓤性极寒，《日用本草》谓其能除烦止渴，解暑热，则是。《食鉴本草》谓其能宽中下气，则非。《食物本草》曰：西瓜性寒解热，有天生白虎汤之号。然亦不宜多食。按：天生白虎汤诚非虚誉，凡患实热症及脾胃索强者，食之颇有殊效。若虚热，或资禀弱，或夙有冷病人，即不宜入口。至于伏暑之时，爱其寒凉适口，取快一时，而疟、痢、霍乱诸病必随之，可不慎欤。又不可同油饼及一切鱼、肉、鸡鸭卵食，更败脾肾，令人腹痛呕泄。（解多食成病，见下甜瓜）。
瓜子仁有油，《纲目》曰清肺润肠，语可信。《食疗本草》曰补中，则必无之理也。今嗜之者众，性平味淡，无甚损益。欲医用童女口中剥出仁入补药，极为可笑。又云动火，亦非也。

甜瓜  ***************************
《纲目》曰：瓜类不同，大曰瓜，小曰瓞。《尔雅》曰：瓞、瓝，其绍瓞。子曰□，肉曰瓤。跗曰环，脱处也。蒂曰疐，系蔓处也。以状得名，则有龙肝、虎掌、兔头、狸首、羊髓、蜜筒之称。以色得名，则有乌瓜、白团、黄□、白□、小青、大斑之别。《唐志》以辽东、敦煌、庐江者为胜。而瓜州之大瓜，阳城之御瓜，蜀之温瓜，永嘉之寒瓜，亦各有优劣也。甘肃甜瓜，皮瓤皆甘，过于糖蜜。浙中阴瓜，色若黄金。性亦仅能止渴除烦，解实热而已。而《衍义》云：暑月食之，永不中暑。误矣。大抵利害与西瓜同。孙氏曰：多食发黄瘅。病后食之，令胃寒呕吐（不特此也，能使中寒肚腹胀痛，四肢虚肿）。脚气人食之，病永不除。《食疗本草》云：多食破腹作泄，令人手足无力，阴下湿痒，动宿冷，成症癖。
解多食作胀法，食盐花少许即消。《纲目》曰：《博物志》言以冷水浸足至膝，可啖瓜数十枚至项，其啖愈多，水皆作瓜气，物性之异也。予意瓜最畏麝，触之则一蒂不收。又畏酒，熏之则烂。凡解瓜积，莫如饮热酒（烧酒尤妙），及水服麝香，胜于食盐渍水也。然仅能消不消之瓜积，不能救瓜性之寒。不如砂仁、白豆蔻、乾姜、吴茱萸、川椒之类，或理中汤加砂仁、白蔻治之。（解过食西瓜、胡瓜、越瓜同）
蒂味极苦，《千金方》名瓜丁，又曰苦丁香。性能发吐，仲景有瓜蒂散。又治热病发黄，《千金翼》用瓜蒂为末吹鼻，取出黄水乃愈。又治鼻中瘜肉，《圣惠方》用瓜蒂、白矾各半钱为末，绵裹塞之。子中仁，诸本草载有多用，率皆不验，大约如西瓜子也。

甘蔗  ***************************
《纲目》曰：《南方草木状》作竿蔗，《离骚》《汉书》皆作甘朽。畦种，每节庶出一苗（故字从庶，说见《野史》）。茎似竹而内实，大者围数寸，长六七尺，叶如芦。王灼《糖霜谱》云：蔗有四种：一曰杜蔗，茎瘦皮硬，汁极甘醇，专用作糖。一曰西蔗。一曰蜡蔗，又名荻蔗，皮稍松，可生啖，亦可作糖。一曰红蔗，又名紫蔗，又名昆仓蔗，皮肉松脆，味差淡，只可生啖，不堪作糖。其性，秋时新出者热，至冬梢平，春时更平，不寒不热。《日华本草》曰：性冷除烦热。《纲目》引王右丞「大官还有蔗浆寒」之句，以为性寒能泻火，皆误也。《别录》曰：甘和中，助脾气。《日用本草》曰：多食发虚热，动衄血。新蔗实然，可知性必不寒矣。梢头数节，味极淡，近中则汁多味厚，至根汁虽少，而味愈厚，故凡喻后胜于前者，谓之倒啖蔗，渐入佳境。《梅师方》治胃寒吐食：蔗汁七升，姜汁二合，细呷之（胃热者不宜用）《肘后方》治乾呕不息，即上方。此皆《别录》和中之理，不然甘者呕家所忌也。《外台方》治伤寒发热口乾，甘蔗任啖不禁，此盖藉其冷汁以折热（不能去热能折热，不必用开水泡）。且缘此少饮茶水，可免伤脾，惜乎暑热病发时，此物即红腐无汁，故其救病之功绝少。蔗渣烧烟能损目，目疾人宜远之。

砂糖  ***************************
蔗性本温，煎炼成糖则近热。《唐本草》谓其冷利，治心腹热胀，大谬。《食疗本草》曰：性温不冷，多食令人生长虫，消肌肉，助胀肋呕，发疳䘌。同鲫鱼食生疳虫，同笋食成积。凡疳虫、胀满呕吐及齿病人忌食。而其为用，《纲目》云：和中助脾，缓肝气。盖温则能和，甘则能缓，凡腹中急痛，宜砂糖泡水热服，加木香或枳壳尤妙。又能破血，妇人产后血滞，宜搅热酒服二三次，但不宜多。《神授方》治跌扑伤筋折骨：鸡骨炭（独木柴所烧之炭，圆如鸡骨，故名。其炭坚结，掷地有声者佳，松如麸炭者不堪用）不拘多少，烧令内外通赤，入研槽中，同砂糖急研令稀稠得所，乘热敷之。《日华本草》曰：除大小肠热，解酒，亦误矣。

白糖  ***************************
一名糖霜，一名白砂糖，一名乳糖。用紫砂糖煎炼，加牛羊乳（今惟用猪油），俟其凝结，逐层刮取，洁白如霜。吾乡吉、赣、虔、宁诸郡，及浙、闽、粤东皆产，潮州者为上。性较紫砂糖稍平。《食疗本草》曰：润肺生津。《纲目》曰：润肺消痰治嗽，和中助脾缓肝。《唐本草》亦谓其冷利，能治热胀，大非。多食助热助胀、损齿生虫之害，与紫砂糖同。盖蔗性本平，加以火炼为砂糖则热，再经煎炼始为白糖，性反稍平者，得力于乳及猪脂之润也，故有润燥生津消痰治嗽诸用。独其能消蛋积，凡诸禽卵与此同食，味佳而易化。食卵成积，泡浓汤热饮之，立消。此则物理之难究者也。

冰糖  ***************************
一名石蜜。王灼《糖霜谱》曰：唐大历间，有邹和尚者来往蜀之遂宁伞山，始传造法。故甘蔗所在植之，独福建、四明、番禺、广汉、遂宁有冰糖。紫色及如水晶者为上，深琥珀色次之，浅黄又次之，浅白为下。按：冰糖，闽之福、漳二州为上，色皆莹白，其块大者可数斤。诸本草皆与白糖同列，盖其性亦略同也。

糖藏诸物  ***************************
●佛手柑
《图经》曰枸橼，一名香橼（今俗误以橙为香橼）。闽、广、江南皆有之（性最畏寒，惟闽、广及虔、吉、宁、赣诸州可种，他处仅盆植，冬月移置暖室，亦不能耐久）。叶如橙，结实皮肉相连，味短而香芬绝胜。《纲目》曰：其树必近水乃生，实如人手有指，故名佛手（亦有仅分数稜，无指如人手之握者，俗呼佛拳）。置之几案，清香袭人。若以蒂插芋上，可经久不瘪。捣蒜罨其蒂，则香更充溢。切作薄片，或雕镂花鸟，糖蜜藏之，香味颇胜。其性行气和中快膈，与橙、橘无异耳。
●金柑
《纲目》曰：《橘谱》名金橘，《汉书》名卢橘，《广州志》名夏橘，《北户录》名山橘，《魏王花木志》名给客橘。《文选》注以枇杷为卢橘，司马相如《上林赋》卢橘、枇杷并列，则非一物明矣。其树不甚高大。结实大者径寸，小者如指头，形圆长不一。味酸甘而气芳馥，生食不佳，蜜饯糖藏则美。一种山金柑，小如豆，俗名金豆，一枚只有一核。亦可糖蜜渍为果，性与柑、橘彷彿。一种形圆长如牛乳，过冬不摘，至春复青，次秋则又与新生者同时黄熟。岁岁如此，可历数年不坠，愈久则味愈佳，名长生果。返老还童，真草木中之仙品矣。
●橘饼
闽之福、漳、汀、泉等州，以全橘压扁，糖霜饯之为橘饼，漳州者为最，甘香可口，数十年前，惟有大者。近乃群尚小者，名金钱橘饼，其气味远逊大者。盖此乃黄落不成之橘，巧立金钱之号以欺人，而人遂受其欺，亦可见俗情之愚矣。大者行气和中快膈之功，较佛手金柑稍猛。
●香橙皮
橙味酸苦，其皮糖饯为果，颇可食，名香圆条。邻邑都昌所出，味美无渣。然气味最厚，气滞者则宜，虚人则忌。盐醃力稍平，虚病人总不宜食也。
●天门冬
见一卷。
●桂花
可糖藏，亦可盐醃，或点茶，或浸酒，或入果饵。性近热，又近耗，虚而有热者忌之。
●玫魂花
玫瑰，紫玉也。此花色紫，香而艳，故名。果品中常用之物，无甚损益。其牡丹、芍药诸花，皆入食品，性皆彷彿。
●珍珠兰
香气甚浓，性热而耗，点茶作果，所用无多，无所损益。
●松花
取花上黄粉点茶，别是一般风味。但不能停久，和白糖作饼，稍可久留。性能润肺。酿酒服可疏风。取初抽嫩心，状如鼠尾者，捣碎浸酒服，治风眩头运，肿痹，皮肤[疒/帬]急（出《元和纪用经》。
●蔷薇花
野者生篱落间。栽莳者，花重蔓香艳。根能止久泄，治下虚小便不禁，《千金方》《圣惠方》并用，煮酒服。又为口疮圣药（野生单瓣，根亦可用）。花糖藏入食品，甚馥郁。南番蔷薇露香尤甚，云是此花之露水，非也。盖以花入甑，蒸取其汁。凡玫瑰、茉莉、珠兰、桂花、莲花、牡丹、芍药，均可作露。其香太重，性热而耗，气虚有火人忌之。
●栀子花
佛书名薝卜。含苞时即有小虫如尘，在内食其心。虽盐醃糖藏，常食无损。然有虫即有毒，病人勿食。
●茉莉花
根可合蒙汗药，花可引蜈蚣，其毒何如，病人勿食。

诸粉  ***************************
●葛粉
葛根可绩布，又可澄粉。生者可食，性味辛凉，能退肌肤大热，引津液上潮于口。澄粉性平，能止烦渴，解酒毒，表热烦躁，呕家及酒客宜之，入药治时气、伤寒壮热，头痛如劈：生汁一大盏，豉一合，同煎，分三服，汗出即瘥，未瘥再作。心烦加生栀子十枚（《圣惠方》）。热呕不息，生汁一升服（《肘后方》）。又治烦躁热渴（《外台方》。烦躁咽乾：生黄耆、生甘草、生葛各二两，煎汤顿服（《元和纪用经》。热毒下血：生葛汁、生地黄汁等分，生藕汁减四之三，和服（《梅师方》。如无生者，用乾葛则力减，宜加分两，但孕妇不宜用。《拾遗》曰：能堕胎。按：仲景葛根汤本太阳表药，明说：太阳病，头痛无汗，项背强[几][几]，恶风者，葛根汤主之。而张元素谬云阳明表药，仲景用之者，为断太阳入阳明之路。若太阳初病，便服葛根，反引邪入阳明。夫仲景方书之祖，同一葛根，仲景既用为断路之兵，何以他人用，忽变为引路之贼。即如上文所列之方，皆治伤寒初起危症，若为此等邪说所误，畏不敢用，岂不酿成大患耶。其详说在《伤寒则例》《医家三法》二稿。
●藕粉
藕能入血而助热，澄粉则稍平，然热病亦不宜食。
●绿豆粉
见穀类。
●蕨粉
见菜类。

诸果有毒  ***************************
《本草纲目》曰：凡果末成核者，食之令人发痈疖及寒热。落地经宿，有恶虫缘过者，令人患九漏，或至杀人。双仁者、双蒂者、沉水者（此不可泥，质重必沉），并有毒杀人。凡果异常者（谓大小及形色），根下必有毒蛇，食之杀人（光怪陆离者毒者尤烈）。
通解食果成积不消，首麝香，次则热酒。解冷物所伤，见菱实及甜瓜条下。解热物所伤，如安石榴、樱桃、榧子、藕、蔗，当随证立方，从容调理，不能预定成法。盖冷之害浅，热之害深也。若一时救急，甘草浓汁，或桔梗甘草汤，或梨汁，或黑豆、绿豆汁俱可。


卷之五  ——————————————————————————————————————————————————————————————————————————————————————————

鸟兽类  ***************************
古圣王制物，以前民用，而物亦得并生于天地之间，诚以取有时、用有节。仁人君子为天地惜生，即为我身惜福。而《周礼》疱人供六畜、六禽、六兽，凡以为祭礼宾客，辩其死生鲜薨，非为朵颐也。故夫不麛、不卵、不杀胎、不歼夭、不覆巢，仁之至、义之尽矣。若乃豢养之物，生杀随心，无故不宰之。谓何，微独亏仁，亦且越分。而其为用于病，不得已也。藉以肆其残杀，是我欲求生彼先死。医者而出于此，夫岂爱人以德欤。即贵人贱畜之理，亦岂如是欤。

鸡  ***************************
《纲目》曰：《尔雅》云：鸡大者曰蜀，未成鸡⿱日内，高三尺曰□，雉之暮子为戮。郭注曰：今呼小鸡亦曰戮。《广志》曰：小者曰荆，其雏曰□。（此误也，□即□字。《尔雅》云：生哺□。注曰：鸟子须母哺之。生噣难。注曰：能自食。鸡不须母哺，当名雏，不当曰□）《韩诗外传》曰：鸡有五德：平头戴冠，文也；足传距，武也；遇敌敢斗，勇也；见食相告，仁也；夜不失时，信也。其鸣声最长大，故《中孚》之上九曰：翰音登于天。注曰：鸡肥则声长。或曰：鸡鸣必振其羽。是音随翰出也：《春秋题辞》曰：鸡为积阳，故阳出鸡鸣，以类感也。朝鲜鸡尾长三四尺，南越长鸣鸡昼夜蹄叫，南海石鸡潮至则鸣，蜀中鸦鸡、楚中伧鸡并高三四尺（吾乡泰和鸡亦然），江南矮鸡脚二寸，在卦属巽（故善动风，朱震亨乃云属土，扯入湿字、痰字，狗屁不通），在星应昂。凡群鸡夜鸣为荒鸡，主不祥。黄昏独啼，主有天恩（此更不祥，主有死丧）。老鸡能人言，雌鸡雄鸣，雄鸡生卵，并杀之则已（皆极不祥，宜反躬思过，修德弭灾，未必杀鸡则已。而雌鸡雄鸣，更不祥之至。《书·牧誓》曰：牝鸡无晨，牝鸡之晨，惟家之索）。按：此物质禀阳精，性属风木。《易林》曰：巽为鸡。《淮南万毕术》言：焚其羽，可致风。性专补血暖肝，凡肝虚血少，及胎产后血分虚寒，宜食三年（《拾遗》曰：雄鸡三年者，能为鬼神所役）阉鸡或雌鸡（老鸡有毒杀人，见《洗冤录》。愚俗反云大补，虽不尽死，致病则多矣。故食鸡必取三年以内）。亦主男子肝肾阳虚，伤中羸弱（雄鸡有毒，病人忌食。而古方有用之者，误也）。《姚僧坦方》治男女诸虚，及产后虚弱：同生地黄、饴糖煮食，勿用盐。既取其补血，用饴糖不如用盐。《食疗本草》曰：煮宜极烂，不则反损人。然动风助火，发毒生虫，凡内外诸病无不忌之（平素好食鸡者，若无吐衄血、痔、风损，必有目疾。血热则生风，肝热则伤目）。而《内则》云：濡鸡醢酱实蓼。鸡性本热，可助之以蓼乎？此与今之愚妇，用胡椒炒鸡，治月事不调者何异？古人不可尽信如此。
血，治鬼击卒死：用大雄鸡破开，拓心下，取血滴口中。缢死心中犹温者：男用雌，女用雄鸡血，灌数匕（俱出《肘后方》）。触犯土木神煞，腹中急痛，唇面手足爪青，雄鸡血涂太阳、眉心。金疮肠出，纳入涂疮口（出《生生编》）。《临桂杂志》曰：一人夜炊，有蜈蚣在吹筒内，惊窜入喉，渐下胸膈。用生鸡血灌之，更饮菜子油一二钱，少顷必和油、血吐出，续饮雄黄水解其毒。或用生鸡卵，取白，吞数枚，复啖生油一碗，亦必吐出。
肝，治肝虚目暗，常入粥食（出《养老书》。加沙苑蒺藜尤妙）。小儿疳眼紧闭不开，久之必瞽。男用雌，女用雄鸡肝，焙，研末，另研草决明、石决明、萆薢、蔓荆子末各七分，和匀，分数次服（出《秘授奇方》。鸡一身惟肝能治疳明目，且无毒。《内则》仅云不可食，亦误。
胆，点热眼流泪，尘沙眯目。
卵，极伤目，又难克化，痈疡疮肿，目疾及中寒人，宜终身戒（诸禽卵同）。
卵黄，伤寒少阴病，心烦不得卧，黄连阿胶汤用之，取其养阴也。（此症难辨，方又宜加减，故不录）又治娠妊伤胎，血下不止，血尽则子死难出。《普济方》用鸡子黄十四枚，煮熟，捻为细粉，入好酒内，再煮二三沸服，未瘥再作。又解误服斑蝥、芫青毒欲死者：生鸡、鸭卵，鸭卵尤佳，连灌五六枚，得吐即愈。刘禹钖《传信方》治疮疡久不收口：用五枚，煮熟去白，乱发如鸡子大一团，共熬，候焦尽油出，取油去火毒，涂疮上，掺以苦参细末（热甚者，不如大黄，或滑石末。如无热，但不能生肌，不如海螵蛸）。耳疳出汁，此油涂（出《谈野翁方》）。
卵白，治产后血运，身痉，目上，不知人：鸡子白去黄，入醋少许，调荆芥末二钱服（出《衍义》。面生疮疱：醋浸鸡子，密封二七日，壳软取白涂（出《肘后方》）。黯䵟丑陋：酒浸鸡子，密封四七日，每夜以一枚取白涂面（出《普济方》）。凡诸禽卵，其白性冷，故食之寒中难化。又可解热毒，涂疮肿，手指上生蛇头疔：以诸卵开一小孔，入白矾末二钱、蜈蚣末三分、雄黄末三分，套患指上，面糊封口，须臾卵热如火，易之，至三枚愈矣。鸭卵尤佳。
抱出鸡子壳，治痘疮倒陷、便血、昏沉恶症：新瓦焙存性，去膜研，酒服二钱。并涂风池、胸背，下疳蚀烂，外肾痈疮，俱用陈香油调涂（出《医林正宗》）。
抱出鸡卵壳中皮，俗名凤凰衣，治久咳气结，同麻黄、紫苑研末服（出《名医别录》。
膍胵内黄衣（膍胵即脾，黄内黄衣即胃。凡羽族脾胃，皆紧相黏著，俗名为肫），俗名鸡内金。《别录》云：止小便频数。日华子云：治泄精、溺血、崩带、肠风。其味本涩，尚可信也。《纲目》用治喉痹、乳蛾。《千金方》用治反胃，及噤口痢疾。《经验方》用治走马牙疳，又治发背。《摄生方》用治疣目、治骨哽。欲医用消食积，皆极无理，方亦不验，不录。
鸡屎，《素问》作矢，有鸡矢醴，以鸡矢炒香，煎酒服，治鼓胀朝食不能暮食。后人附益，至主百十馀病，甚属无谓，方概不录。
燖鸡汤，《经验方》用治消渴，滤澄服，不过二鸡愈。小儿头生疮疖久不愈，连洗数次即愈。
夏子益《奇疾方》云：肉坏怪病，口鼻出腥臭水，盛碗内变为铁色，鱼虾走跳，捉之化为水，但多食鸡肉即愈。寒疮怪病，遍身生疮如猫眼有光，无脓血，痛痒不常，但多食鸡、鱼、葱、韭自愈。《肘后方》治打伤胸肋、四肢：乌鸡连毛捣，入醋和匀敷，新布紧札之。《乾坤生意》用反毛鸡治反胃，《纲目》曰泰和一二十年老鸡能发痘疮，并无理（此二方本不应录出，因恐人误用，故存之以纠其谬也）。又古有鸡卜，又有鸡骨占年之法，又食虫蚁，为人除害，是小物含灵且有功也。若为口腹杀之，非吉祥之事也。
又按：诸凡禽兽，即各有一定之性，必不因毛色而异，但纯色者佳，驳色者劣耳。而各本草皆言，鸡黄色补脾，白色补肺，黑色补肾，是禽兽本无一定之性，因羽毛之五色而入五脏，然则斑驳者具二三色，将分入二三脏乎？抑一无所入乎？且野生之物，形色皆有一定，何以不闻鹭能补肺，鸦能补肾乎？语有似是而非者，此类是也。

雉  ***************************
汉吕后名雉，改呼野鸡。文彩五色，故又名华虫。其名曰虽。《诗》曰：有鷕雉鸣。雌雄相诱曰雊。《月令》：季冬之月，雉雊。《诗》：雉之朝雊，尚求其雌。《书·高宗彤日》：越有雊雄。《左传》：少皥以鸟名官，五雉为五工正。注曰：五方之雉有五种，东方曰鶅，西方曰鷷，南方曰鸐（《尔雅》；南方曰□），北方曰鵗。伊、洛而南，素质五采成章曰翠。翠与鸐最华美，故以饰后夫人之服。《礼·玉藻》：王后禕衣，夫人揄狄（与鸐同）。注曰：禕即翬也。禕衣元质而画翠，揄狄青质而画狄。骆宾王檄：践元后于翠狄。江淮而南，青质五色曰鹞，朱黄小冠日□，黄色自呼日鳪，长尾走且鸣日鷮。《诗》：依彼平林，有集为鷮。注：尾长五六尺，白日鵫，黑日海。又有雗、山、泽诸种。《尔雅翼》曰：泽雉：十步一啄，百部一饮，分守疆界，不相侵越。《抱朴子》曰：南越多白雉。然则成王时，越裳氏（今安南，即交趾国）贡此，乃贡土物，非献祥瑞也。《礼记》：雉曰疏趾。注：雉肥则足开。又菰食雉羹。注：二物相宜。又夏宜□□。注：□于雉；□，乾鱼。《埤雅》曰：蛇交雉则生蜃。《月令》：孟冬，雉入大水为蜃。《类书》曰：蛇交雉则生□，即蜃也。《俊灵机要》曰：正月，蛇与雉交生卵，遇雷入土为蛇，经二三百年成蛟。《述异记》曰：江淮中有兽名能，蛇所化也，冬则为雉，夏复为蛇。晋时武库有雉，张华曰：蛇所化也，视之，果得蛇蜕。此物既化蛇、化蜃，又与蛇交而生□、生蜃，有毒甚矣。平人且不宜食，况病人乎？动风发毒，助火生虫之害，较家鸡殆过焉。《食疗本草》曰：与菌、蕈、木耳同食，令人立下血，或生痔。收荍麦食，生肥虫。同葱食，生寸白虫。自死爪甲不伸者杀人（此诸禽所同，而雉为甚）。

鹜  ***************************
《说文》曰鸭，《尔雅》曰舒凫，《广雅》曰[末鳥]鸥。《衍义》曰：王勃《膝王阁序》落霞与孤骛齐飞，飞野鸭。《纲目》曰：《曲礼》：执匹。注：双骛。《周礼》：庶人执骛。《尸子》曰：野鸭为凫，家鸭为骛。骛不能飞，如庶人卑末，守耕稼而已，故以为贽，岂野鸭乎？《左传》：公膳曰双鸡，饔人窃更之以骛。亦岂野鸭乎。且《离骚》云将与骐骥并轨乎，将与鸡、骛争食，宁昂昂若千里驹乎，将泛泛若水中之凫乎。凫、骛并举，将俱为野鸭乎。其性善清肺金，除内热，故治虚劳咳嗽，吐血（同海参煮食）。又善浮水，故治水肿，老者愈加，雄者亦可。
血，乘热生饮，解野葛、砒霜、生金毒。又治中恶卒死，及血痢热在肠中久不愈，滚酒服（出《摘元方》）。
卵，难克化，伤目，生脓发毒，过于鸡卵。盐藏、糟藏、灰包、石灰包，其法多端，总之无益。又合桑椹，令人生子不顺，妇人切戒。抱卵闻砻磨声，则毈而不成。
屎名鸭通（马屎亦名通），可和鸡子白涂恶疮肿毒（出《食疗本草》。《格古编》曰：水中砂内产金，不可捞取，鸭屎内淘之。

凫  ***************************
《诗疏》曰野鸭，又名野骛，《尔雅》曰：□，沉凫。后人或作晨凫，谓其飞必以晨也。《食疗本草》曰：冬月食之，能补中益气。盖其飞之劲疾，凡羽族皆莫能比，由力大筋强，故能补益。《天文测食篇》曰月一日夜行二万六千里，与飞凫同算。比喻虽极无理，然可知凫飞之速矣。《日华子》曰不可合胡桃、木耳、豆豉食，则亦未尝不热也。

鹅  ***************************
一名家雁。《尔雅》名舒雁，郭注曰：江东呼为□。其鸣应更。性惟食草，不食生虫。而《纲目》谓善啖蛇蚓，能制射工（水虫名，含沙射人影，能令人病，故以事诬人者，谓之影射），辟虫虺，未必然也。《别录》曰：利五脏，《食疗本草》曰：性冷，解热毒。韩□《医通》曰：疏风。均大误。《纲目》曰：鹅，气味俱厚，发风发疮，莫此为甚。火熏尤毒。则正论也。
又鹅、鸭臎（尾肉）皆不可食。（《内则》作翠，曰舒雁、野凫翠勿食）鸭翠不过腥臊，鹅翠则最毒。
卵，伤目，难化困脾，生脓发毒，较鸡鸭卵尤甚。《食疗》亦云补中益气，悉属谬言。凡有病人，概宜严戒。
一种野鹅，《尔雅》名鵱鷜，性较家鹅略平。

雁  ***************************
大者曰鸿，亦曰阳鸟。《禹贡》：彭蠡既潴，阳鸟攸居。其脚趾间有幕相连。《尔雅》曰：凫、雁丑其足蹼。注曰：蹼属相著。（凡水禽如鹅、骛之类，足多蹼，故云凫、雁丑）其踵企，注曰：飞则伸脚。鸟雀丑其掌缩。注曰：飞则缩脚。其栖宿常在浅水。《诗·九□》章：鸿飞遵渚，鸿飞遵陆。《禽经》曰：□以水言，自北而南。□以山言，自南而北。注曰：□、□皆雁字，冬则南北集于水，故字从干；夏则北翥集于山岸，故字从岸。雁有四德：寒则南来，热则北往，信也。飞有序，而前鸣后和，礼也。失偶不再配，节也。夜则群宿，而一奴巡警；昼则衔芦，以避缯缴，知也。其南也，止于衡阳。衡山以南，两粤、岭、海、滇、黔之地则无雁。故王勃《滕王阁序》曰：雁阵惊寒，声断衡阳之浦。杨升庵《黄夫人诗》曰：雁飞曾不到衡阳，锦字何由寄永昌。其北也，历朝使命往来，往往远涉穷荒绝漠，无人曾见雁在何处度暑。《山海经》云：雁门山，雁出其间。在高柳北（今山西。《梁州记》云），梁州界有雁塞山，山有大池，雁集其间，故名。然亦非度暑之地。其传书也，始自汉人之讹匈奴，云天子于苑中射雁，得苏武所寄帛书云云，与鲤鱼传书全属子虚乌有，后世遂用为故典。凡音书得达曰鳞鸿有便，否则曰雁杳鱼沉。古诗云：天上多鸿雁，河中足鲤鱼。其行肩随有序，故兄弟曰雁行。其不再配，故婚姻之礼纳采奠雁。《诗》曰：雍雍鸣雁，旭日始旦。士而归妻，迨水未泮。其飞极高，不可射取之，多畜媒诱之。或俟其栖宿，以矰缴、火器得之。故杨子《法言》曰：鸿飞冥冥，弋人何纂焉（或作何慕）。而《国策》：楚人之告顷襄王，鶀雁、青首、罗□，张而射之，可以囊载，左萦而右拂之，泗上诸侯可一旦而尽。盖喻耳。《左传》：卫懿公戒孙文子、宁惠子食（戒，约也），日旰不召，而射雁于囿中。亦极言其嬉游无度，语言不信，与孟子之讥学奕不专，心驰于外，意同也。至于「将翱将翔，戈凫与雁」，乃就昧旦时飞鸣入耳者，以相劝勉。盖诗家即景生情之笔，可射不可射，不必论矣。又《曲礼》凡贽大夫雁，取其知时而有序也。又白雁，古以为珍，《左传》：曹伯阳好田弋，鄙人公孙疆献白雁，使为司城。或以为瑞，明世宗西内营斋，媚臣屡献白鹿、白雁。然《谈苑》云：北方有白雁，小于常雁，秋深则至。故元顺帝既失燕都，旋舆大漠，其中国之旧臣焰以诗曰：金舆玉辂无消息，肠断西风白雁飞。明人《白雁诗）曰：锦瑟夜调水作柱，玉关晨度雪沾衣。天涯兄弟离群久，皓首江湖犹未归。是又自有种类，非珍非瑞也。（诸史《四夷列传》有五色雁，区区白雁，何瑞何珍）
肉，利藏腑，壮筋骨，鲜者、烟燻者俱佳。
肪和豆黄作丸，补劳瘦。（肪，脂膏也。豆黄，用黑豆蒸熟，罨生黄衣，为末，雁油调作丸，极补瘦人，肥人忌服。无雁油，猪板油亦可）
《淮南万毕术》曰：鸿毛作囊，可以渡江。果尔，似较胜中流一瓠也。又道家以雁为天厌，戒勿食。解者以为因其行有序，非也。盖以其失偶不再配，食其一，则其一孤飞独宿，为可悯耳。古诗云：莫打南来雁，从他向北飞。打时双打取，莫遣两分离。诵之心恻也。

天鹅  ***************************
一名鹄，大于雁。僧赞宁曰：凡物大者皆以天名也。《尔雅翼》曰即鹤，非也。鹄亦大于鹤。杜诗：黄鹄高于五尺童。有黄、白、苍诸色。其飞更高不可射。《楚辞》曰：黄鹄一举兮知山川之纡曲，再举兮识天地之盈虚。《史记·陈涉世家》曰：燕雀安知鸿鹄之志。皆言其飞之高远也。而射者取以为的，云设鹄命中。《中庸》曰：失诸正鸽。盖举难射者以为期也。《饮膳正要》曰：一种大金头鹅，最佳。一种小者。又一种最小者，仅如凫，骛皆不及。《纲目》曰：食之益气力，利藏腑。按：此物似鹅而食鱼虾，恐不免亦有小毒，凡患风损疮疡人，不食为是。绒毛可贴金疮；可为服饰，名天鹅绒。

竹鸡  ***************************
（下下品）
其鸣曰：泥滑滑。蜀人呼鸡头鹘。《拾遗》名山菌子（菌乃毒物，观其名知其性矣）。性一无可取。又多食半夏苗，故有毒。唐小说曰：崔魏公常中其毒暴死，太医梁新捣姜汁灌之，始苏。又谚云：家有竹鸡啼，白蚁化为泥。或云能辟蜰虫（即壁蝨），皆不足信也。

鹧鸪  ***************************
《禽经》曰：越雉飞必南翥。注曰：虽东西回翔，开翅之始，必南向江、广、闽、蜀。俱有似母鸡，头类鹑，臆前有白圆点，背毛紫赤。郑谷以《咏鹧鸪》诗得名，呼郑鹧鸪。其诗曰：暖戏烟芜锦翼齐，品流应得近山鸡。山鸡即□难、锦鸡也，未免过誉。其鸣曰：钩輈格磔。又曰：行不得也哥哥。《唐本草》曰：能解野葛、菌子、生金毒。日华子曰：治虫毒欲死。《食疗本草》曰：利五脏，益心力。似为佳物，然亦喜食半夏苗。宋杨元之因多食，致咽喉生疮，脓血不止，杨吉老令啖姜至一斤乃愈（此法不佳，学者勿为所误。必清凉解毒，佐以姜乃可）。则亦不宜轻食也。

鹑  ***************************
《纲目》曰：鹑无常居有常匹，随地而安。故《庄子》曰：圣人鹑居。其行，遇小草亦旋辟之，可谓淳矣，子曰鳼，俗呼鹌鹑，乃田鼠所化之鴽。极小子名鷃，名□，又名□。《礼》曰：鹑羹鴽酿之蓼。《尔雅》曰：鴽，鴾母。注曰：□也。鹑乃虾蟆所化。《尔雅》曰：鹩，鹑。其雄鶛牝痹。注曰：□属。则非一物可知。鹑体稍大，头细尾秃，有圆斑点。夜则群飞，昼则草伏。人或畜以赌斗。（化鴽化鹑，虽古有其语，然实各有种类，非尽由变化（嘉祐本草》曰：补五脏，实筋骨，耐寒暑，消结热。《衍义》曰：小儿患疳，及热利五色，食之良。董炳《集验方》：魏秀才妻病大腹水肿，偶食鹑，遂小便出白液而愈。但此鸟禀性淳良，与人无害，若无以上诸病，不宜戕害之也。

鸽  ***************************
《纲目》曰：张九龄以鸽传书，名曰飞奴。人家畜之，亦有野鸽。毛羽有青、白、皂、绿、斑驳诸色，眼目有大、小、黄、赤、绿数等。性能暖肾益精，调中补气血。又能解毒，治恶疮癣疥（性热之物，岂能解毒，大误）。血，热饮解百药及诸虫毒（此则或然，血乃阴液也）。卵，解痘毒（尤不可信，凡卵皆生脓发毒）。然性偏补阳，脾肾有火，及痘疮血热者，切忌。屎，名左盘龙，治阴毒腹痛，服姜、附不效者，炒黄，热酒泡服，颇佳。

雀  ***************************
《纲目》曰：栖宿檐瓦，故名瓦雀。酧酢阶除，故名宾雀。老而斑，为麻雀。小而黄口，为黄雀。其行跃而不步，故凡有喜庆，自谦曰雀跃。其视惊瞿，其目夜盲。《月令》：季秋雀入大水为蛤。（《临海异物志》云：南海有黄雀鱼，常以六月化为雀，十月入海，复化为鱼。则化蛤者，殆此类欤。若家雀则未尝变化，肉与卵虽能壮阳道，暖腰肾，补精血，然非多食不能取效。此物甚小，不戕若干物命，始能一纵淫欲，仁者必不为也。若为子嗣起见，则壮阳补肾之药极多，更不宜先自败德，坏其积福之基。粪名白丁香，可点顽疮不溃，蚀烂疮死肌恶肉。又点目，蚀胬肉，去螺旋。

斑鸠  ***************************
有二种：一种有斑者名斑鸠，尾短，故又名斑佳（音追，鸟尾秃为佳。《范汪方》作锦鸠。《尔雅》曰：佳其□□。郭注曰：祐鸠。一种无斑者为鹁鸠，又名[葵鳥]。《纲目》曰：又名荆鸠、楚鸠、役鸠、糠鸠，又名郎臬、辟皋。《尔雅》曰：鶌鸠，鹘鵃。掌禹钖曰：春分化为黄褐侯（鸟名，似斑鸠，毛绿色），秋复为斑佳。误也。此鸟不能变化。春暮将雏，雌雄拍翅作声相诱，故《月令》：季春鸣鸠拂其羽。性□而孝，能反哺，有定匹，必双栖并宿。天将雨，则雄逐其雌，霁则呼而反之。拙于为巢，仅架数茎，往往堕卵。警于避祸，巢幽篁密树，人偶见之，即啣其于或卵而去。其食不噎，故古礼罗氏献鸠以养国老，仲秋送年老者以鸠杖。王右丞诗曰：鸠形将刻杖，龟壳用支床。示祝老人健饭之意。故名祝鸠，一名鹪鸠。《左传》昭十七年，郯子来朝，昭子问焉，曰：我先祖少□氏以鸟纪官，祝鸠司徒，鴡鸠司马，鳲鸠司空，爽鸠司寇，鹘鸠司土，五鸠以鸠氏、聚民。可见鸠有多种。注家以爽鸠、鹘鸠为鹰、鵰。《嘉祐本草》曰：食之明目，益气助阴阳。恐此鸟在处所产不多，用为补益，必非一二枚所能，枉伤物命而已。《周礼》一书，至未可信也，宜存。又有一种，黑色，似鸐鹆而小，亦名鸠。《月令》仲春鹰化为鸠，晴霁则无声，阴晦则鸣，曰：滴流流，雨必至。诗赋中所谓鸠唤雨者是也。明人之讥万安曰：春来风雨寻常事，莫把天恩作己恩。咏鸠句也，非斑鸠、鹁鸠之同类也。

鸊鷉  ***************************
《尔雅》曰须羸，《食疗本草》曰刁鸭，《日用本草》曰䴇[丁鳥]。《纲目》曰油鸭，则非。油鸭亦生于水，善没不善鸣，冬月肥，脂肉腥臊无味。油涂刀剑不锈。此鸟名⿱扎鸟子，《饮膳正要》曰：水⿱扎鸟，餍暮肥美，油不可涂刀剑。善鸣，宋人诗曰：绿阴鸣⿱扎鸟静频嘶。而《英华集》云：马衔苜蓿叶，剑莹鸊鷉膏。郭注《尔雅》亦曰：膏中莹刀。皆误以油鸭为鸊鷉。南方最多，北方亦有。郅支单于之地，有水名鸊鷉泉。李义山《上契苾何力》诗曰：日晚鸊鷉泉畔猎，路人遥识郅都鹰，或作鸊鹈，罗邺诗曰：腊晴江暖鸊鹈飞。误，鹈亦水鸟，另是一种。《诗》：维鹈在梁。注曰：淘河，大鸟也。鸊鶷性能滋补，然食鱼虾，不免于热，阴虚血热及诸热病忌之。且每岁惟暮春一二十日可得（俗云此时眼瞎），过此则高飞不可罗致，性虽滋补，不能长食。况热则有毒，其身又小，一簋须费十馀命，补物甚多，何必此也。
以上鸟类。

豕  ***************************
《纲目》曰：牡曰豭，牝曰豝，曰䝏，牡去势曰豶。四蹢（猪蹄曰蹢，《诗》曰：有豕白蹢），曰豥。高五尺曰䝈。其子曰豚（亦作㹠），曰□（《尔雅》曰：彘子猪）一子曰特，二子曰师，三子曰㠟，末子曰麽生。三月曰豨。幽、冀统名豭，关东、西曰彘，吴、楚曰豨，汉阳以大者为豝（野猪亦曰豝、日㠟，《诗》：一发五豝，一发五㠟），齐、徐以小者为䝒。《内则》曰刚鬣，又曰腯肥。《古今注》曰参军。此物性本无毒，不甚害人，然除润燥泽肌肤而外，亦无大益。乃诸书甚言其害，《千金方》又云能补肾气虚竭，悉属过情。汪訒庵《本草备要》为持平之论，訒庵曰：《别录》云：猪肉闭血脉、弱筋骨、虚人肌。陶隐居云：猪为用最多，惟肉不可食。孙思邈曰：久食令人少子，发宿病，筋骨碎痛。孟诜云：久食杀药（此则诚然），动风发疾。韩□云：凡肉皆补，惟猪肉无补。李时珍云：云南猪味厚汁浓，其毒尤甚。然今人常食，内滋外腴，子孙繁衍，未见为害。又云：合黄豆、荞麦、葵菜、吴茱萸、牛肉、羊肝、龟、鳖、鲫鱼、鸡卵食，皆有毒，而餚馔中合食者甚多，亦未见为害也。大抵肉能补肉，故丰肌体、泽皮肤，又能润肠胃、生津液。惟多食生痰生湿，动风助热，伤风寒及诸病初起为大忌耳。伤寒忌之者，以其补肌固表，油腻黏缠，表邪不能解散也（格言）。病初愈忌之者（病字亦指伤寒外感，内伤本不忌肉），肠胃久枯（热久则津枯），难受肥浓厚味也（《内经·热病论》云：热病虽愈，食肉则复，多食则遗。犯者甚多，有因而致死者，切戒病后食肉，毋早毋多也。然此乃通言诸禽兽肉，非专指猪肉）。又猪肉惟助风寒湿痰，若燥痰乾咳、老人久咳，正需滋润，亦不忌也。訒庵此说，可云正当详明。然病人总不宜肆食。至于脾虚久泄，及夏月水泻，或药中用乌梅、桔梗者，均切忌。又不可同胡荽食，能烂人脐。又猪黄膘者，皮肉皆黄，及肉中有米粒者，平人、病人均不可食。《说文》曰：「豕食于星下则生息米」，故肉米一名星。而《内则》：豕望视而交睫，腥。言其气腥耳。注家因食于星下之说，以腥字去月旁，附会息米之星，大误。信如其言，请问「牛夜鸣则庮；羊冷毛而毳，膻；狗赤股而躁，臊；鸟□色而沙鸣，郁；马黑脊而般臂，漏」五句，当作何解？
猪头肉，难克化，病人忌食。
脂（腹内板油），能润燥，治肺热久咳暴瘖：炼去渣，入白蜜等分，再炼，不时挑服一匕。老人枯瘦，大便常结，津液素少者，亦可常服（出《万氏方》）。胎干难产（浆水先下儿不下，故胎干），搅热酒多服。亦治衣不下（出徐之才《药对》）。五种瘅黄，便燥结者：猪脂一味，温热服，日三，得利乃愈（出《肘后方》）。又能杀虫，治食发成瘕，心腹作痛，咽间如虫上下，嗜食香油者：酒煎猪油，日三服（出《食医心镜》）。妇人胃气下泄，阴吹甚喧：《医匮》猪膏发煎用猪油、人发同煎，至发焦捞去之，频服（此症有因子宫热者，勿服此方）。发背、发乳诸急毒：新鲜猪油切薄片，冷水浸贴，日易四五十片（出《急救方》）。熬膏（和紫草、白蜡、黄丹）贴诸疮久不敛口（出《外科大成》）。
脑髓，《孙氏食忌》曰：损男子阳道，临房不能行事，酒后尤忌。亦败女子胎元，孕妇更忌。《礼》曰：食豚去脑。（诸畜、诸兽、诸禽脑髓亦然）
血，多食令人作泄，然有三用：一治中满腹胀，朝食不能暮食，《李楼奇方》用不见盐水猪血，候凝，漉成片者，晒乾为末，酒服取泄。一治卒下血不止，《千金方》用酒炒猪血食（炒宜老）。一解射网毒（即草乌）。跌打，医人往往妄用，毒人至死。《肘后方》用猪血乘热生饮，他禽兽血俱可。心血能治惊痫（一切心经药均可用为嚮导）。尾血能发痘疮，《肘后方》治中恶卒死，饮以㹠尾血，并缚㹠作枕。
蹄，豭猪前足良，能下乳汁，见四卷。
乳，能预防惊痫，生儿屡患此者，未弥月时，勿俟病发，饮之可免。（取猪乳法：预先训养母猪，俊豚饮乳时，倒提后足挤之，非此法不能得也）
舌，能开胃口、添饮食，内伤食物无味者宜之。（百兽舌皆佳）
石子（即牡猪外肾，不俟满月割去，故名豚卵），能除阴茎中痛，及阴阳易，小儿急痛，热酒生吞二枚。（猪小者可吞五六枚，或十枚）
其馀，则心补心（主虚汗惊悸，多梦怔忡），肺补肺（主虚劳咳嗽，肺痈肺痿），肝补肝（主肝虚目暗，黄瘦疳劳），肾补肾（主耳聋腰痛，阴痿遗精，及产后蓐劳诸虚），脬补脬（主梦中遗溺，产后溺床，及便溺床症。又可浮水，《明纪》载建文四年，北兵至江浒，舟皆拘于南岸不得渡，有军士出干猪脬十馀，纳气其中，环繫腰胫，泅水而渡，夺南舟以济），胃补胃（主气虚泄泻，饮食减少），筋补筋（主膝胫无力，酒煮常食），肉补肉（见前汪论）。而有不尽然者，脾伤脾（连帖，即脾也，败人中气，令人泄），[月臣]伤[月臣]（又作胰，亦令人泄。此物形如薄絮，本草皆云肾间脂膜，非也，乃肠外脂膜。极败肾阳，肾为胃关，故令人泄，诸兽[月臣]同），肠伤肠（煮不烂，或食多亦令人泄），髓伤髓，血伤血（并见前），则不可例论也。又多年䝏猪及艾豭，皆极损人且无味，病人切戒。（艾，老也。《左传》曰：曷归吾艾豭。则言其善淫也）醃熏者名火肉，味甚佳而性滑，大便闭结宜之，不结忌之。《李楼奇方》用火肉煨熟食，《简便单方》用多年火腿脚骨煮汁饮，均可治噤口痢。《洗冤录》治箭镞不出：刮人爪甲末，同肥火肉捣敷，经宿即出。鲜者切薄片贴汤火伤，及疮疡不能敛口，炙热贴打伤青肿，均外治妙方（并出《千金方》。胆，《元和纪用经》曰：小儿初生，以猪胆汁入汤浴之，不患疮毒。又点洗热眼肿痛。又可导大肠热闭，用竹筒插入肛门灌之。胆皮搓为两股绳，焙乾，灯上烧灰，可点热翳。

羊  ***************************
《纲目》曰：白牡羊曰羝、曰羒，牝曰[羊字]、曰牂。黑牡羊曰羭、曰羖。多毛曰羖䍽。（《图经》曰：毛长尺余，北人引羊以此为首羊头。《衍义》曰：生陕西、河东，毛长而狠健，入药供馔，在诸羊上。每二岁一剪其毛。为膻物，名绵羊）胡羊曰□羺。无角曰[羊童]、曰[羊童]。角不齐曰觤。三□曰羷。去势曰羯。黄腹曰羳。其子曰羔，生五月曰羜，六月曰□，七月曰□，未足岁曰䍮。六尺日羬。《内则》曰柔毛。《古今注》日长髯主簿。性本淳良，不知《史记·项羽本纪》，宋义下令军中，何以曰猛如虎，狠如羊。又哈密卫大尾羊，羊尾重一二十斤。《唐书·四夷列传》曰灵羊，云可疗毒，《方国志》云：大食国胡羊，尾如扇，每春割取其脂，复满又割，不割则胀死。《水东日记》云：庄浪卫近雪山亦有，名饕羊。《广志》云：西北一种羊大如驴。临洮亦有大羊，名洮羊，一种[此/羊]羊，皮蹄坚利如刃，可割黍。一种封羊，背有肉峰如驼，名驼羊，出凉州。又有一种地生羊，刘郁《使西域记》云：种羊脐于上，溉以水，闻雷即生脐与地连，惊以木声脐断，便能行啮草。《渊颖集》云种胫骨，一云种角。《北户录》但云羔生土中，不言所种何物。又有獖羊，乃土之精，季桓子尝掘地得之，以问孔子。按：羊种类虽多，惟以北产为胜。盖其性喜寒恶热，大江以南则生息寡，北地则繁孕。四月而生，岁可三产。皮可裘，毛可为毡罽，又绩为氆氇、譁叽等物，衣被天下。
肉，性暖，益脾胃，实腠理。北地苦寒，非食此不能御冻。久食令人肥白。又补产后诸虚，《金匮》当归生姜羊肉汤，为产后虚寒，心腹急痛之圣药：羊肉一斤，水一斗，煮取六升，入当归五两，黄耆八两，生姜六两，煮至二升，分四服。（汉时三两，只得今时一两，三升变得一升。今货布及大泉五十、五铢、半两等钱币，内有存者，可考也）《胡洽方》去黄耆，《千金方》加芍药。寒不甚者，姜宜减半，微有热即禁用。又主病后肌肉不生，精神不复（久疟后尤宜）。又同花椒、茴香食，治寒疝气痛，及一切阳分虚寒之病。但不可同荞麦食。一种毛结不解，羸瘦者，其气味亦不佳。《内则》曰：羊冷毛而毳，膻。究之羊肉膻。唐薛纬诗曰：一揲膻根数十皴。《文海披沙》注云：羊肉也。
脂，同肉性。血，生饮治产后血闷欲死，解丹石、硫黄、砒信、野葛、胡蔓草（即水茧）诸毒，并生饮。乳，润心肺，解消渴，补虚劳，益精血。《经验方》云：中蜘蛛毒，遍身生丝，羊乳一升饮之。亦治反胃燥结。脑髓损人，心补心，肺补肺，肾补肾，肝补肝（其治肝虚目疾，远胜猪肝。《唐本草》云：热病后失明，羊肝七枚生食，神效），胆点目过于猪胆，胃补胃，脬补脬，舌开胃进食，[同：胰]损人。
李杲曰：人参补气，羊肉补形。故凡虚病，平日体瘦者宜，肥者忌。性极暖，故虚寒者宜，虚热者忌。食之之时，秋分以后宜，春分以后忌。热病后、天行病后、患疮疡及孕妇（胎宫最不宜热）均切戒。又羊肉既补形体，故壅经络，凡皮肤筋骨有风损者，一生不可食。又忌铜器煮。生食为脍，《外台》方治虚寒反胃，和蒜、薤食。又治肾虚阳痿，每食半斤，三日一度。《论语》曰：脍不厌细。《内则》曰：肉腥，细者为脍，大者为轩。《少仪》曰：牛与羊、鱼之腥，聂而切之为脍。其性不免有害，不宜多食，详鱼脍条。《紫桃轩杂缀》谓：羊肠干之，劲韧可作弹絮弓弦。
此物能知母恩，跪而饮乳，则人有愧之者矣。见人慾杀，即衔刀跪，哀鸣乞免，其情又可惨矣。凡市肆已杀者，非为一人，我虽不食，彼亦不能复生，若仅充一已之疱，仁人君子必不忍肆其屠割也。宋仁宗忍饥戒杀，史册传为千古美谈。彼帝王也，且犹如此，我辈薄福贫儒，敢不效之。

牛  ***************************
稼穑之本也，天子无故不忍宰，祭礼非天神不敢歆，岂供饕餮之口乎。杀牛者一生困厄，后代凋零（纵不灭绝亦不昌）。不食牛肉者，鬼神敬之，凶祸远之。（凡遇天行瘟疫，自古不入不食牛肉之家。《宣室志》曰：夜叉错居人间则生疫病，惟畏不食牛肉之人。杏云一生治气候病，留心访问，此语确乎可信。乃今之戒食牛、犬者曰：牢字从牛，狱字从犬，不食牛、犬，牢狱永远。夫食牛、犬者多矣，岂人人尽罹犴狴，言其反觉无征，令人不信。在为是说者，从字形发论，必自以为巧思，不知牢狱本古人预閒牲畜之物，故从牛从犬。《国策》曰：亡羊而补牢。《诗曰：执豕于牢。《晋书·天文志》曰：娄三星为天狱，主苑牧牺牲。故牛羊古即谓之牲牢，有太牢、少牢之分，非专以禁闭罪人为牢狱也）肉，健脾胃，治虚痢，止涎唾，不可谓不效，而虽验不稳。（脾胃虽虚而有湿，虚痢邪气未尽，涎唾虽多不关中气不摄，皆忌食牛肉，故云不稳）至朱震亨倒仓法，无理不通。乃自明以后，医书群附和之。我朝先辈谓其于人腹中作把戏（见《说铃》）。独其乳最佳，能补虚羸，治消渴，解热毒，润肌肤，滋大肠，治气痢、黄疸、反胃，及一切燥涸不症。朱震亨曰：凡病燥结，宜牛羊乳，不宜用人乳。人乳有饮食之毒，七情之火也。不谓震亨能作此语，与李杲云羊肉补形，同一偶中。然患风损人血虚又不可用此。牛羊总动风也。
其种类有二：一种名水牛，又曰吴牛。性宜水而畏热，故曰吴牛喘月，误以为日也。一种名[牛秦]牛。肉与乳俱[牛秦]牛佳，水牛劣。本草反云水牛佳，大误。《纲目》曰：[牛秦]牛小，水牛大。[牛秦]牛有黄、黑、赤、白、驳数色。水牛惟苍色。间有白者，郁林人曰周留。（然则古牺牛尚黑、尚白、尚赤，皆[牛秦]牛也，岂反以不美者供祭乎）肉嫩者佳，老则无味，故《王制》：祭天地之牛角茧栗，宗庙之牛角握。广南有稷牛，即《尔雅》注之果下牛，一名□牛，《王会编》曰纨牙。《曲礼》名一元大武。牡者曰特、曰牯、曰犅、曰㹍，牝者曰㸺、曰牸。七尺曰犉。南牛曰[牛吴]，北牛曰[牛秦]。黑曰□，白曰□，赤曰[牛辛]，驳曰犁。去势曰犍、曰犗。无角曰童牛。子曰犊，二岁曰㸽（《说文》：二岁曰㸬），三岁曰犙，四岁曰牭，五岁曰[牛介]，六岁曰䖚。《说文》：牛鸣曰牷。吕忱《字林》曰：牛鸣曰□。《尔雅》有□、犦、犩、犣、□诸种，皆野兽之似牛者，实非牛也。《易传》曰：坤为牛。又曰：服牛乘马，引重致远。盖取诸随。《世本》曰：黄帝臣胲作服牛。（古人之于牛，但供牺牲、服輗軏而已。其用于耕，不知始自何时。或谓《左传》公孙枝两手秉两耒而耕，则当时尚无耕牛，其用当在秦汉以后。然圣门冉耕字伯牛，司马牛名犁，则秦汉时已有之矣）又观《庄子》牺牛、耕牛之喻，知古人宰杀者惟牺牛，耕牛必不杀也。不然，尽力南亩，不免于屠；被文绣，餍刍藁，亦不过一割。是耕牛不及牺牛远矣，漆园何故羡之。纯色曰牺，《曲礼》曰：天子祭以牺牛，必合本朝所尚之色也。（夏尚□，殷尚□，周尚[牛辛]）诸侯以肥牛，但取肥腯，不择毛色也。大夫以索牛，求得即是。故《左传》：齐侯伐莱，莱人赂以索马牛。杜注：拣择佳者为索。或曰以绳繫马牛，非也。《纂文》曰：牛羊无角为洿；角长为□。吴牛角长者可为功，其值可抵一牛。《考工记》曰：角长二尺有五寸，谓之牛。戴牛，《周官》作载牛，曰：牛人掌养国之公牛，祭祀供享牛、求牛，宾客供积膳牛，军事供犒牛，丧事供奠牛，军旅供兵车之牛。牛角长二尺五寸，三色不失，谓之载牛。
本朝于内务府衙门，置庆丰司专司牧政。设内三圈于西华门外，养牛十有二，□牛六，牡牛三，青牛一，乳牛无定数，视用乳之多寡。设外三圈于南苑，养扇牛八，乳牛同内圈。又专供乳饼之牛百，别为一圈。又设牛、羊牧群于张家口外，养牛三万，以百二十为一群；养二十一万，以四百为一群。设羊群百一十于达里岗崖，每群以五百为率。设牛群五于养什木，每群扇牛五，牡牛五，乳牛九十。内圈不足，取诸外圈。外圈不足，取诸张家口外。凡京城内外各圈，设厩长、厩副等官，厩丁，司刍、司菽、牡丁等役。张家口外设总管、副管、效力，芼贴式、协领等官。大内四季警神供全牛，以至犒赉牛羊，均由内外各牧所供奉。凡刍菽由各厩长册呈本司，移会计司令各黄庄供给。供给不敷，于户部支领，或动帑採买。刍计束，菽计升。每岁于三月十五日后，四月初一日前，出牧于南苑宽间丰草之地，停给刍菽。至九月二十五日后，十月十五日前，各归原圈饲养。惟内圈牛，及乌珠穆秦羊，长给刍菽，不令出牧。凡内外各圈，视牛犊毙损之多寡，以为功过。游牧诸群，每三年三牛孳生一犊，三年三羊孳生二羔，阙少者治罪。凡牛皮、羊毛交武备院，羊皮及牛、羊，变价银交广储司库，均无定额。惟游牧总管，岁交牛皮八百，小牛皮二千，犊皮二百。此本朝牧政大略。
凡相牛法，眼欲大，胫欲长，股欲阔，尾欲长，毛欲密，齿欲白，耳角欲相近。面短、尾竖、毛赤，并短寿。角冷有病，鼻上白畏热，眼下旋毛妨主，耳后旋毛招贼。溺不前射，无力。后胯间窄狭，行迟。《内则》曰牛夜鸣则庮，臭也。《相牛经》曰：牛歧胡寿（注曰：牵两腋分为三）。眼大，眼去角近，眼中有白脉贯瞳，头骨长大，皆行騪。壁堂头阔（脚股间），倚头如绊马，骤而正（未详）。膺庭欲广（胸前），夭关欲成（未详），俊骨欲垂（脊骨当腰处前低后高），捶头欲高（未详），百体欲紧，兰株欲大（尾根骨），丰岳欲大（膝骨），垂星欲有怒肉（蹄上肉突起，能覆蹄），力柱欲而成（力柱骨当軏处成圆也），悬蹄欲如八字（蹄后），阴虹属颈千（牡牛自阴旁起双筋至颈者良。千，未详），阳盐欲广（尾前至两腋骨）。牛常作欲鸣不鸣者，腹内有黄也。《纲目》曰：马病长卧者死，阳败也；牛病长立者死，阴败也。马起先前足，卧先后足，从阳也；牛起先后足，卧先前足，从阴也。
疥牛，食之成癞。独肝、白首者，并杀人。瘟牛肉，令人生疔死。
皮熬胶，即《别录》之阿胶，又名黄明胶。性大补血分，今惟用以黏物。牛腹中有黄则羸瘦，其气香味苦，专治热痰，退肝胆热。胆入生南星末，阴乾，可代牛黄。角，退热凉血化斑，可代犀角，诸兽角同。屎，治恶犬咬伤痛极，旋痾出热屎敷之即止。又治烂疮不敛，及痘疮溃烂。乾者烧灰，掺之即结痂（并出《千金方》。硝牛皮灶突上烟，胶和樟脑、硫黄（青靛调涂）治秃疮（出《近效方》）。

犬  ***************************
牛虽能耕种，而无恋主之枕。犬则尽忠所事，不以盛衰改节，不以贫富易心。且也赴汤蹈火，以殉主难，彰彰奇蹟，载籍频书。食其食者死其事，人且愧焉，牛敢比乎。即或平居无事，而儆夜司阍，皆出于绝无所为。又或山居野处，微独宵小潜踪，即狐魅亦因之敛迹。折冲御侮，为劳极不小矣。帷盖之恩，宜与马同其厚也。（《礼》曰敝盖不弃，为埋狗也。畜而有功于人，即自死，犹不忍食之）若乃刀锯屠焉，鼎镬烹焉，罪岂应得。而本草盛言其有功于病，恐亦馋心涎口之谈。至术家取犬血以厌精魅，更属不然。夫精魅之敢干与否，视乎其人，何关犬血。而名号颇多，见传记者皆足以资考订也。《本经》曰狗。《星禽图》亦曰娄金狗齐。俗呼地羊。《尔雅》曰：犬生一子曰□（亦曰[犭豪]），二子曰师，三子曰从，绝有力曰狣，未成毫曰狗。《说文》曰：多毛曰□，亦曰庞。《诗·召南》：无使□也吠。猛能逐虎，曰研。（《虎荟》载：辽兴宗出猎，遇三虎，纵犬获之）吠不止曰鎚。长喙曰猃。短喙曰猲，《诗·秦风》：载猃歇骄。去势曰猗。高四尺曰獒，《书》：西旅底贡厥獒，太保乃作旅獒。小而善猎为卢，《说文》作□《诗疏》曰田犬）。上党者为最，故曰韩卢。《诗·齐风》卢令令、卢重□、卢重环。《广雅》曰：殷曰虞，晋曰獒（提弥明之卫赵盾，晋人曰：君之獒不若臣之獒），楚茹黄，韩卢，宋□（亦作鹊）。其食不避秽，卧不择地，为物苟且，故《韩非子》曰：蝇营狗苟。其鸣曰吠，噬曰咋。张牙而吠，作欲噬状，曰狺。《说文》作㹞。人以声使之搏噬，曰嗾。狂犬曰猘，亦曰瘛。《左传》：卫子木曰：国狗之瘛，无不噬也。又宋人逐瘛犬，入于华臣之室，国人从之，华臣疑其攻己，遂奔陈。《后汉书》曰：帝高辛氏有狗名⿰鱼止瓠，文五色。时犬戎兵强，募能得犬戎吴将军首者，妻以少女。⿰鱼止瓠得之，于是少女从⿰鱼止瓠，生男女十二人，后子孙繁盛。《内则》曰：狗赤股而躁，臊。
凡热病后（即伤寒），食犬肉死。犬有病者，瘦骨立者，赤眼者，猘者，自死者，并毒人至死。
犬老而瘦，腹中生痞，名狗宝。本草云能治隔噎，然试之不验。《拾遗》曰：十年青盲，取白犬生子目未开时乳频点，狗子目开即愈。如此其神，未经试验。然点一切肝虚目疾，则屡用有效也。溺及胆汁点洗热眼，亦胜于诸溺、诸胆。屎可敷疔疮恶肿（出《圣惠方》）。头骨，和猫头骨煅研，能治疮疡久不收口。身上蝇五七枚，擂酒服，或和保元汤，能托痘疮不起，冬月在狗耳中（并出《易简方》）。《大唐杂录》谓：春州人以狗肠为琵琶弦，声甚姜楚，未知果否。

马  ***************************
其名见传记者极多，不能尽载。《易传》曰：乾为马，为驳马。疏曰：有牙如锯，能食虎豹。（按：此说出《尔雅》，曰：驳如马，能食虎豹。云如马，则明明非马。然则能食虎豹者，另是一物。《易》所谓驳马者，毛色斑驳也。注家误引。锯，《尔雅》作倨，古字通用也）又曰：坤，元亨，利牝马之贞。王粥《文言注》，以为随事取象，不知何义，或谓马孕则不再交，此亦诸兽所同。《纲目》曰：牡曰骘，牝曰騇、曰课、曰草。去势曰骟。一岁曰䭴，二岁曰驹，三岁曰騑，四岁曰駣，八岁曰□。善行曰骏，行钝曰驽。有德曰骥。八尺曰駥。《天文图说》：辰为马精。归有光曰：龙与马同气也。《周礼·瘦人》：马八尺以上为龙，七尺以上为□，六尺以上为马。六马，注：玉辂驾种马，戎辂驾戎马，金辂驾齐马，象辂驾道马，田辂驾田马，驽马给宫中之役。《史记·大宛列传》：汉得大宛汗血马，名天马。《汉书》曰：元狩二年，马生余吾水中。元鼎四年，马生渥洼水中。此盖野马之良者，献者神其说，故云从水中出也。又伯乐善相马，能得其神骏于牝牡骥黄之外，故云伯乐一过冀北，而马群遂空。《相马经》曰：马头为王欲方，目为丞相欲明，脊为将军欲强，腹为城郭欲张，四下为令欲长，眼欲高框，鼻孔欲大，鼻头有王字、火字，口中赤，膝骨圆而张，两耳相去近，前竖尖而厚，皆良马也。又有三羸：大头小颈一，弱脊大腹二，小颈大蹄三。又有五驽：大头缓耳一（缓软也），长颈不折二，短上长下三（身短足长），大胳短胁四，浅髋薄髀五。《后汉书》：武帝时，善相马者东门京作《铜马法》献之，诏立于鲁班门外，更名金马门。《国宪家猷》曰：马口中黑者，曰衔乌，短寿；白额入口者，曰梅雁，亦曰的卢，妨主。《尔雅》曰：马回毛在膺，宜乘。郭注引伯乐《相马法》曰：旋毛在腹下如乳者，千里马。其在肘后减阳，在千茀方，在背阕广。郭注、邢疏亦不能悉。又蚕亦与马同气，故《周礼》禁原蚕。原，再养也，一名晚蚕。物不能两大，蚕多则马耗，故禁之也。马疲曰虺聩，乃人病之通名，非专言马病。又古人用马，宗庙齐毫（尚纯），戎事齐力（尚疾），并见《尔雅》。又惟驾车不单骑，至赵武灵王胡服行边，始习用单骑法。驾车，一车四马，故马以驷名。《天文图说》房星为天驷。亦以四数。《论语》：有马千驷。欲知马之老少，但视其齿。《穀梁传》：荀息左手掌马，右手奉璧，曰：璧则犹是也，而马齿加长矣。
性极有毒，鞍下肉尤毒。《别录》谓能补虚，大误。凡洗血不净者，盖釜煮者，能令人病。无夜眼者，黑头者，自死者，并杀人。秦穆公曰：食马肉不饮酒，杀人。《食疗本草》曰：中马肉毒，饮清酒则解，饮浊酒则加。《纲目》曰：饮菜菔汁，食杏仁，皆可解。
乳，性凉，能清热。然多饮令人瘦，亦劣物也。汉时以马乳造酒，置挏马之官。今口外诸处尚有之。明人拟《辽宫辞》曰：磔犬烧羊挏乳酒，君臣团坐笑传怀。
血与汗，均有大毒，入人肉则死。患疮毒者，触其气则剧。陶隐居曰：马汗、马毛并尿屎，患疮毒人概不宜近。总宜热饮甘醇美酒，取醉取汗。《博济方》曰：以黄丹炒，令紫色，白矾末等分，水调涂疮口。《灵苑方》曰：生乌头末涂，多饮热醇酒，疮中出黄水即愈。谷水酒条，《食疗本草》曰：马汗气人疮欲死者，烧粟秆淋汁浸洗。
俗传肺最毒，而肝实有大毒。《纲目》曰：汉武帝云：食肉无食马肝。韦庄云：食马留肝。又文成侯食马肝而死。大抵马本毒物，不独肝与肺不可食也。
其为用有功军国，杜工部诗云：所向无空阔，真堪托死生。明人诗曰：力尽犹腾踔，功高几溃围。故《礼》曰：敝帷不弃，为埋马也。
本朝马政，隶兵部车驾司。凡八旗马，每岁季春，由部以出牧之数具奏。并列副都统名，请每翼简用一人掌出牧事。每旗视马多寡，拨委官兵，陆续领赴口外牧场牧养，听副都统管辖调动。至八九月归牧回京，由都察院验肥瘠，副都统及官兵议叙议处有差。出牧橐驼亦如之。陕西、甘州、凉州、西宁、肃州，各设牧场，以游击为总统。场分五群，各以千、把总为牧长，外委为牧副，兵为牧丁。每群牧马二百四十匹。岁课孳生，三马得一，至三岁齐其母。橐驼，五驼得一，五岁齐母。计其盈亏为赏罚，差为三等。凡直省营马，提督二十匹，总兵十有六，副将十有二，参将八，游击六，都司、守备各四，千总、把总各二，兵自马步各半，至马一步九，每兵一匹刍选秣之数（谓之马乾），具册报部，岁终奏销。官兵每用，朋扣俸饷。存营马阙，动支买补。报毙各限以数，福建岁准九百三十五匹，广东九百二十一匹，直隶及余省均不得过十分之三。又限以年，江南江西、福建、浙江、湖北、湖南、四川、广东、广西、云南、贵州俱三年，直隶、山东、山西、河南、陕西、甘肃俱五年。未及期毙者，责赔其买补。各按省按年定价有差，具册报部题销。此营马之制。若上用之马，于内务府设上驷院，特简大臣兼管院事（无定郎）卿二人掌群牧之政，所属左司郎中侍卫员外郎主事掌赏罚，右司侍卫员外郎主事掌俸饷刍菽，堂主事掌章奏文移，笔贴式掌□译。又侍卫二十一人掌侍直内，八人兼试御马，司鞍长二人，司鞍八人，司辔二十人。皇子每位司鞍二人，司辔八人，掌服驾。凡圉牧，设内厩于皇城外，外厩于南苑，设牧群于盛京及张家口外。内厩御马、副马、川马各一厩，均无定数；仗马一厩七十匹；公马五厩，厩各二匹，附橐驼十匹；架车马二厩，厩各马五十匹，驘五十匹。外厩御马、内马（克卸马之选及皇子乘骑，谓之内马）。凡六厩，内挏马（取乳之马）一群，腾马四，牝马三十有六，余无定数。安西公马一厩二百匹，应差巡马二百十匹。
附各厩：大凌河，牧马二十四群，扇马十群，每君附驼三匹。张家口外上都达布逊诺尔，牧马百三十四群，扇马二十四群，扇驼六群。达里冈崖，牝马六十群，走马一群，牝驼十有六群。乌良海，牝马三群以上。各牧群，每群马自二百匹至五百匹，驼自百匹至二百匹不等。凡典牧，设正副牧长牧副等官，牧丁百名。内外厩，每厩设厩长、厩副等官，厩丁二十人，草夫自十四人至四十四人不等，共五百八十六人。驾车马二厩，各厩骁骑四十人。大凌河设总管、翼领、效力、笔贴式等官。每群设正副牧长、牧副。扇马每群牧丁二十人，牝马各十五人。上都达布逊诺尔设总管、副管、翼领、笔贴式，达里冈崖设翼领、效力、笔贴式。每群设牧长、牧副，每厩群牧丁十人，马群七人。凡捍牧，专司巡群缉匪，以防盗窃，各设防御骁骑校、护军校等官，护军共四百四十馀人。凡考牧，内外厩院卿，岁一按视，各牧群三岁一验，驼群六岁一验，各具生息耗损实数以闻。闻惟院囿挏马岁阅，三岁一奏，不议赏罚。其馀，通计百匹内疲瘠、毙损一二匹，厩牧长副议赏；三四匹，免议；五六匹议罚；六匹以上，议赔生息。上都达布逊诺尔、达里冈崖，每三岁，牝马三匹额生驹一。大凌河，每三岁，牝马五匹额生驹二。浮额百六十匹以上、八十匹以下、一匹以上，阙额百匹以上、五十匹以上、一匹以上，分为三等，牧长、牧副赏罚有差。凡出牧，岁四月朔以内，外厩公马四百匹，就草张家口外。九月望回厩。南苑六厩，巡群马以九十匹，挏马全群，即南苑就草，出入期亦如之。凡刍菽、黑豆、穀草均令各庄输纳，仓米由会计司行户部支取。如豆、穀草不敷用，由会计司转行广储司支银和买。岁于秋季预计一年应用之数，行取分给。凡供直马日，以内厩御马四，齐其毛，具鞍辔，立院门外。行幸驻□，以御马六，立园门右直班，侍卫、司鞍、司辔，咸侍恭遇。车驾巡幸日，以十马备上乘御，由掌御马大臣奏请，于御马内择其最良者以从，其需用驾车马、公马，及橐驼之数，附疏以闻。凡用马，岁四孟月敬神，用青白马二。皇子婚礼，荐币以马，既婚乃给乘马。公主釐降，荐市以马、驼，生于弥月，以马克赏。分封王、贝勒、贝子，给马、驼。公给马，直省将军、都统、副都统、总督、巡抚、提督、总兵入觐，各赐马。朝鲜国使臣来朝如之，均选公马之良者给用。凡禂马，岁春秋二季，祷马于神，系绛帛于御马三十匹，以为识。大凌河扇马系青帛者，亦三十匹。牝马群系绛帛者，一千三百匹，青帛者百七十六匹。仗马厩附养四色马四十匹（堂子青马，天命黑马，香初黄马，蒙古花马）。堂子率以十匹诣神前，受釐系绿帛。凡马医，设医长，蒙古二人；医师，蒙古十有八人；癞医六人；兽医，汉十有六人，主治马、驼之疾。由本院行所司支取药物，岁终会计，次年二月奏销。凡京师各厩，及在外牧群马、驼皮革，均由各衙门送院，用左司印记，转交武备院，覈收无定额。

驴  ***************************
《衍义》云：驴肉动风，肥者尤甚。日华子云止一切风，误也。《食疗本草》曰：脂，和生花椒捣，绵裹塞耳，治老聋。《千金方》曰：和盐少许，注目眦，治胬肉，日三次，一月瘥。《纲目》曰：热驴血，和麻油一盏，搅去沫，煮熟即成白色，能利大小肠，润燥结。《李楼奇方》曰：生驴皮，朴硝醃过，烧灰，油调，搽中皮癣，名一扫光。煞胶，入补血药。在处皆可用，山东东阿者为最，故名阿胶。后世医书，谓齐水为地之经脉，至东阿潜行地下，故阿井之水作胶，大补女人经血。若无好阿胶，不如牛胶。盖阿胶本用牛皮，不用驴皮。《别录》云：阿胶出东阿县，煮牛皮作之。《图经》云：牛胶只取黏物，制作不精耳（今之阿胶，制作更极不精）。锦囊诗曰：系蟹悬门除鬼疾，画驴挂壁止儿啼。注云：小儿夜间拗哭，素纸墨画大驴，倒悬卧室即止。厌胜之求，理所有也。

骤  ***************************
《纲目》曰：古作驘。其类有五：牡驴交马而生为骡，牡马交驴而生为駃騠，牡驴交牛而生为□[馬百]，牡牛交驴而生为䮰[馬蒙]，牡牛交马而生为駏驉。今通呼为骡。其肉有毒不宜食。又凡牛、马、驴、犬、羊等肉，孕妇概不宜食。骡则后有锁骨不能开，故不孳孕，妇女尤不宜食。不拘有娠无娠，食之必有产厄。又《吕氏春秋》载：赵简子杀白骡，疗其臣阳城渠胥之疾。不信何疾，总属幻谈，医家勿为所误。

驼  ***************************
《史记·大宛列传》作□他，《汉书·西域传》曰：鄯善国多馲駞。又作橐驼。后讹为骆驼。又作骆駞。《纲目》曰：驼，马身羊头，长项垂耳，脚三节，背有两肉峰如鞍。性耐寒恶热。粪烟如狼烟直上。能负千斤，日行二三百里。又能知泉源水脉，凡伏流人所不知，视驼足踏处，掘之即得水。夏日热风将至，驼先聚鸣，埋口鼻于地避之。其卧而腹不著地，屈足露明者为明驼，最能行远。于闻有风脚驼，疾如风，日行千里。《西域传》云：大月氏独峰驼，背上一峰隆起，若封土然，故呼封牛，亦曰[牛庸]牛。《穆天子传》曰物牛，《尔雅》曰犦牛。《北史》曰：滑国有两脚驼。按：马鞍下、牛轭下肉均有毒，而独峰驼峰绝美，为八珍珠味之一。其馀，驼肉性可疗久痔。《开宝本草》曰：炙热摩顽痹风痒，恶疮毒肿，去死肌，舒筋皮挛缩，治筋骨踠损。曰华子曰：敷一切风疾，皮肤痹急，恶疮漏烂，长食壮筋骨，润皮肤。乳，补中益气，滋血脉，佳物也。

虎  ***************************
《纲目》曰：杨雄《方言》云：陈、魏之间名李父。江、淮、南雄曰李耳，或曰䖘[疒/斯]。关东西曰伯都。《左传》作于菟。《汉书》作乌⿱山⿲彳黑攵。《肘后方》曰大虫。蜀中呼老虫。《尔雅》曰：虎，窃毛（浅也）谓之□猫，黑色曰□，白色曰甝。似虎而五指曰貙，似虎而非真曰彪（彪乃虎子。卢蒲癸之卜庆封曰：虎离穴，彪见血），似虎而有角曰虒。丛山密蒨皆有，为山兽之雄，故呼山君。胸有威骨，形如乙字。其出则风先之。《易文言》曰：风从虎，怒则威张。《诗》曰：阚如虓虎。性贪，《颐》六四曰：虎视眈眈，其欲逐逐。若平时无虎之地，忽有虎久停不去，主水旱。谚云：虎踏荒。（古诗云：寅年足虎狠。故禳虎青词曰：虽是寅年之足，或有数存，去其乙字之威，尚祈神力）虎为西方金神，性大热，故《易卦通验》云：立秋虎始啸。《月令》仲冬虎始交。《食疗本草》曰：食之已疟，辟精魅。入山虎见畏之而已，他无所长。骨熬胶，治风损痹痛，筋骨无力，虚寒者颇效。若内热及平素肺热咳嗽者，服之即剧。盖其性热而属金，故专助肺火也。其肾不近腰脊，故击之则折。俗云：铜头铁额豆腐腰。《禽虫述》曰：象口隐于鼻，虎肾悬于腹。虎，害人之兽，然山中他兽害稼，虎至则敛迹，是亦有功农事，故先王有祭虎迎猫之礼也。猫似虎而小。首似猫，能噬兽，不噬人，《诗》曰有猫有虎是也。《郊特性》曰：迎猫，为其食田鼠也；迎虎，为其食田豕也。按：古者大蜡、八蜡之祭也，主先啬而祭司啬，祭百种以报啬。先啬一，司啬二，农三，邮表畷四，猫虎五，坊六，水庸七，昆虫八。圣人之重民事如此。然虎噬兽，乃至敢于噬人，较他兽之害稼，尤为可恶，岂可迎之。本朝设立三旗虎枪营，以公、侯、领侍卫内大臣一人为总统，以内大臣、都统、前锋护军统领、副都统、侍卫叄六人，旗为总领。三旗各以二百人为虎枪，各以七人为长，七人为副长，恭遇车驾巡狩日，以十人佩虎于前，导侍卫前行走。安营后，侦虎豹出入，备伏弩箭、犁刃。行田遇大兽，则列枪从之。奉旨杀虎，或追踪，或寻山，得实具奏，有旨则杀虎以献。如差往畿辅近地，或口外杀虎，量地远近，奏请简总统或总领酌带虎枪人随往，所以重除民害。观此，先王为小利而迎大害，非善政矣。

豹  ***************************
《禽虫述》曰：虎生三子，一名豹。果尔，宜豹少虎多，今山中乃豹多，恐别是一种也。《纲目》曰：形似虎而小，白面团头，文如金钱，或如艾叶，甚华美。《列女传》曰：南山之豹，隐雾雨以泽其衣毛，故以喻潜修之学者。西域有金钱豹，文如金钱。海中有水豹。《梦溪笔谈》曰：秦人呼豹为程。《列子》曰：青宁生程，程生马《甚不可信》。东人呼失利孙，又曰失刺孙。今口外一种裘，与此同名异物，而温厚华美过之，价亦极昂。本朝曾有御史，请禁三品以下不得服用。王渔洋先生戏作绝句云：京堂詹翰两衙门，齐脱貂裘猞利孙。昨夜明月风露冷，满朝谁不怨葵尊（上疏御史之别号也，见《分甘余话》）。字作猞，不作失。《革》九五曰：大人虎变。其文炳也。君子豹变。其文蔚也。《本草衍义》曰：此圣人假喻，非果能变形也。至《诗》之赤豹，《山海经》之元豹，《尔雅》之白豹，皆不常有。其胎至美，为八珍味之一。《别录》曰：豹肉能安五脏，续绝伤，轻身益气，冬食尤佳。日华子曰：壮筋骨，强志气，耐寒暑，令人猛健。《食疗本草》曰：令人志气粗豪。其有益审矣。若夫虎豹皮毛之为服饰，《郊特牲》曰：虎豹之皮，示服猛也。《玉藻》曰：君羔幦虎，大夫、士鹿幦豹犆。君之右虎裘。注：幦，覆轼也。犆，绿也（俗名镶边）。又《唐风》有豹裘、豹祛。《左传》：楚灵王著豹舄，卫庄公为虎幄。又古人以饰讲席，名曰臬比。唐戴叔伦诗曰：猊座翻萧瑟，臬比喜接连。《庄子》作臬。毗。亦用以战，《左传》：公子偃自雱门蒙臬比以犯齐师。又胥臣蒙马以虎皮战楚。究之此物，仅可美观，不宜常用。《起居杂记》曰：虎豹皮上睡，令人神惊。毛入疮，有大毒。

象  ***************************
《北户录》名伽耶。《拾遗》曰：象具十二生肖肉，惟鼻是其本肉，煮食、糟食皆美。其腋下毛白处名象白，为八珍味之一。《纲目》曰：象出交、广、云南山中，及西域诸国，力能负重。《内典》曰：水行龙力大，陆行象力大。酋长则饰而乘之。《春秋远斗枢》曰：摇光之精，散而为象。足之所履，能知地中虚实，故天子卤簿，用为前导。又可用以战，《左传》：定公四年，吴师及郢，楚子使针尹固执燧象以奔吴师（以火驱象行）。明傅友德伐云南，元梁王把匝刺瓦尔密，驱象阵如城以战。《大宛转》云：身毒国人乘象以战，有灰、白二色，形体臃肿，身长丈馀，高称之。目才若豕，四足如柱，无指而有爪甲，耳下軃。鼻大如臂，长至地，其端甚深，可以开合，中有肉爪，能拾针芥，饮食皆以鼻捲入口，一身之力全在于此，故伤之则死。耳后有穴，内空皮薄，刺之亦死。他处皮肉，割之阅宿，则创复合，故外科用以生肌。性畏鼠，见地有鼠迹，即终日不敢动。又畏猪。山中有象，最害田禾。岛夷缚豚于树，使喔喔不绝声，象则怖而远遁。明威宁伯王越平两广，夷人乘象以战，乃不见小豚数千纵之，象果披靡。口有食齿，两吻另出两牙夹鼻，雄者长六七尺，雌亦尺余。其牙遇雷则生纹理，落则自埋之。人取以为器，八材之中居其一（珠、象、玉、石、金、木、草、羽）。《诗·泮水）章：元龟象齿。《通鉴》前编曰：纣为象箸，箕子叹曰：必且为玉杯。其来古矣。至于象床、象尊、象邸、象揥、象弭、象辂、象笏，皆载籍所传。独象箸遇饮食有毒则变黑，是有大用，不比他器仅美观也。交牝在水中，以胸相贴，与他兽异。《说文》曰：三年一乳。或云五岁始产。寿可一二千岁。解人事，识人言（安禄山命元宗舞象，擎杯进酒，象掷杯跳跃，掀翻御案。元季，五象不拜明太祖。李自成兵破北都，过象房，群象哀鸣，泪下如雨）。肉味虽不恶，然多食令人体重。《日华本草》曰：煮汁饮，能通小便。烧灰服，又能缩小便。其胆不居腹内，宋太宗后苑象毙，剖之不得其胆。徐铉曰：在前左足。索之果然。问：何以知之？曰：象胆随四时而移，春在前左足，夏在右足，秋后左，冬后右。此时二月，故知在前左也。其说盖本于《春秋运斗枢》也。

野猪  ***************************
《纲目》曰：形似猪，大牙长出口外数寸。能与虎斗。有重数百斤者。性能益五脏，令人肥。日华子曰：炙食治肠风下血，不过十顿愈。脂炼净，和酒日三服，令妇人多乳。

豪猪  ***************************
《纲目》曰：《唐本草》作蒿猪。《星经图》曰壁水貐，故又呼豲貐。《通志》曰山猪。又曰□猪。郭璞曰：吴楚呼鸾猪。无雌雄，自为牝牡。极害稼。项脊有棘鬣，能激以射入。肉有毒有无益。

熊  ***************************
《述异记》：在陆曰熊，在水曰能。《纲目》曰：俗呼猪熊，小者为狗熊。罴为马熊、人熊。（狒狒亦名人熊，俗呼野人，与此不同）状如大豕，毛黑，竖目，人足。春夏膘肥。每升木自投于地以取快，为跌膘，《庄子》「熊经鸟申」是也。冬月蛰藏不食，饥则舐其掌，故掌尤美，名熊蹯，为八珍味之一。胸前有脂白如玉，味亦美。臑之难熟，故楚成王遇弑，冀得外救，请待熊蹯熟，食之而死也。刘向《新序》曰：纣以熊蹯不熟而杀疱人。《左传》曰：晋灵公以熊蹯不熟而杀宰夫。其行虽远，必有跧伏之所，在石岩枯木，山中人名熊馆。《搜神记》曰：熊居树穴中，人击树呼「子路」则出，不呼则不动。熊与罴皆壮毅之物，故《书》以喻不二心之臣，而《诗》以为男子之祥也。肉补虚羸，治风痹筋骨不仁，杀劳虫，强志气。脂与肉同。刘河间曰：熊肉振羸，兔目明视，取其有馀以补不足。此言甚当。凡用补者，理均如是也。罴头高脚长，敢猛多力，能拔树木，虎亦畏之。遇人则立而攫。或云即雄熊。《诗疏》谓之黄熊。《尔雅》曰：罴，如熊，黄白文。肉粗而味稍减，功用则同。按：熊肉之补，过于鹿。惟素有痼疾人，食之即终身不愈。一种小而黄赤者，名魋。《尔雅》曰：窃毛而黄。郭注曰：赤黄色。故又名赤熊，性亦彷彿。

鹿  ***************************
《尔雅》曰：鹿，牡麚，牝麀，其子麛（亦曰□），其迹速绝有力□。《澹寮方》曰斑龙。《纲目》曰：牡者有角，夏至则解，黄质白斑。牝者无角，小而无斑，毛杂黄白。孕六月而生。性淫，一牡常交数牝。《述异记》曰：鹿千岁而苍，又五百岁而白，又五百岁而元。《周语》穆公征犬戎，得四白鹿以归。《名苑》曰：鹿之大者曰麈，尾生长毛。群鹿随之，视其尾为准。故晋人挥麈清谈。肉补中益气，强五藏，起虚羸，调血脉。尾肉尤佳，为八珍味之一。头肉主阳虚，夜梦鬼交。蹄肉主诸风，脚膝疼痛，肝肾亏损，下元痿弱。血大补阴虚，止腰疼、鼻衄，添精益血，治肺痿吐血，崩中漏下。又解一切金石药毒。均宜乘热生饮。肾壮阳补肾。筋壮筋骨，续绝伤。角熬胶治肝肾亏损，精虚血少。或细锉，炒黄色，碾为粉，名鹿角霜。亦补肝肾，又能发痘，消肿毒，治女人白浊，角下茸为补肝肾之首，盖鹿卧则运尾闾通督脉（蜷曲如环），督主一身之阳，故性属阳而多寿，阳虚最宜。然血肉有情之物，与金石草木燥热之性迥殊，即或阴阳两虚亦不忌。

麋  ***************************
《尔雅》曰：麋，牡麔，牝麎，其子□，其迹躔绝有力狄。《纲目》曰：鹿居山性阳，故夏至阳极而角解；麋居泽性阴，故冬至阴极而角解。麋似鹿，毛青黑，肉蹄，目下有两窍为夜目。《淮南子》曰：孕女见麋，子生四目。孕女论胎教之理，本不宜见异形诸物，而子生四目，则诸史所载人疴，未之或见也。（《周礼》方相氏黄金四目，先儒以为刘歆杜撰）其血肉、脂膏、茸角，性与鹿同。而鹿补阳，既不害于阴；麋补阴，亦何害于阳。乃《别录》云：麋脂不可近阴，令阴痿。孟诜云：麋肉多食，令人房事软弱。使果如此，何以又曰添精暖肾乎。《纲目》反以二说为是，非见理之言也。且鹿补阳之物，宜强阴，而鹿茸、鹿脂、鹿齿，诸本草亦有痿阴之语，又当作何解。陶隐居于麋脂则曰：当作令阴不痿。亦属强为之说。夫麋性诚补，未必近阴即可不痿。我辈读古人书，其合理者从之，不合理者置之，不必过信过疑，自蹈尘雾，孟子所以有不如无书之叹也。又麋、鹿皆能害稼，故《春秋》庄公十七书年多麋。

麞  ***************************
《尔雅》曰麕，又作麏，牡麌，牝麜，其子□，其迹解绝有力豣。大者曰麃，故又曰：麠，大麃，牛尾一角。汉武帝郊雍得之，《汉书·郊祀志》遂以为麟，谀辞也。《纲目》曰：麞似鹿而小，无角，黄黑色，雄者有牙出口外，无香。有香者麝也。肉补五脏，壮筋骨，同鹿肉而力小。又能通乳。全麞酒煮，每顿食。又能祛风。《拾遗》曰：人心粗莽，麞心、肝焙乾为末，酒服，一具即胆小。若素怯者，服之则转怯不知所为。窃谓人之勇怯，由于赋界。欲变化之，当以礼教，岂药物所能转移乎？如果不虚，施之不可化诲之悍妇，可以济礼教之穷矣。

麂  ***************************
《纲目》曰：似麞而小，牡者有短角，黧色，脚矮而力劲。善跳越。肉性与麞同，又能治五痔。皮作靴、袜，极佳。谚云：公麞母麂。谓麂即牝麞，大误。一种稍大者名麖，一种大而毛长者名□。《尔雅》云：□，旄毛狗足。《山海经》云：女几之山多麖麂。今市肆所售鹿筋，蹄脚甚小，多是麞、麂等筋。既亦能壮筋骨，凡腰膝疼痛，下元痿弱者，宜多食。又道书谓麋、鹿、麞、麂皆无魂，杀之不知寻冤仇对报，幻谈也。君子之于禽兽，不忍妄杀耳，岂畏其魂哉，又岂欺其无魂而肆杀哉。

麝  ***************************
《尔雅》曰射父、麕足。俗呼香麞，形似也。其香能通窍，消瓜果积。肉食之，不畏蛇虫（出《食疗本草》），消腹中症块（出《本草纲目》）。

狐  ***************************
《纲目》曰：有黄、黑、白三色。声如婴儿。气极臊烈。腋毛纯白，曰狐白。集以为裘，极华极暖，故有天子狐白裘，诸侯狐青裘之制。然白处甚少，欲成一裘，须千狐之腋。故合众美以成一事，谓之集腋。又《国策》曰：千羊之皮，不如一狐之腋。言可贵之物，不论大小也。《白虎通》曰：九尾狐见，主王者子孙繁息。德至，鸟鲁则见。《说文》曰：狐有三德：其色中和，小前大后，死则首丘（《广志》）：狐死首丘，豹死首山）。或云狐知上伏，不度阡陌。或云狐善听冰，故北方每冬河冻，每旦必视狐迹，迳过不返，车马始可通行；若至中流以回，冰犹未坚，履之必陷。或云狐有媚珠，明神宗时，妖贼王希贤遇猎者逐狐，覆庇之，狐德之赠以珠。其后聚众谋叛，遇不可招致之人，则持珠玩弄凝想，其人必闻异香，无不倾心投顺，谓之闻教。一说狐断昆赠希贤，非珠也。或云能击尾出火，故《史记·陈涉世家》使人篝火作狐鸣以惑众（此狐典最古者）。至于大禹之娶涂山，散宜生之青翰，抑又古矣。或云狐魅畏狗（此道力尚浅者）。或云狐至百岁，礼北斗化为人。或云狐三百岁为天狐，天神敬之。或云狐能修炼成道者名□狐，生而灵异，至三十岁则能幻化，他种狐不能也。或云狐以积功累行成道者乃得仙，然事极难，非数百年不可。其幻媚採补者，捷径法也，但可修成内丹，长生不死耳。然人乘其睡，窃而吞之，则人得寿而狐死。或云狐千岁为淫妇，百岁为美女（出《玄中记》。或云狐乃先古之淫妇，名阿紫，故今犹以自称。其性多疑，故临事不决曰狐疑。其心精进猛勇，不甘以兽自待，必欲学人，往往成人。且必欲学仙，往往成真，得道长仍。故我之人倘能如此，何学问之足道哉。北方最多（北人语曰：无狐魅不成村），南方亦间有。其居处有亲疏眷属，其待人知恩仇报复。予所知，静处一室，总不为祸崇者。数处所见，呈幻惑，令人笑，令人怒，令人敬，令人思，令人无可奈何者数事，总由德不胜妖，于狐奚责。或以宿缘宿冤所结，于狐奚仇奚恩。昔有能诗之狐，与俗子交好，或诘之，狐应以诗曰：久陪香案侪仙吏，偶蹑尘□魅阮郎。可谓善于解嘲。必欲克疱，恐遭恶谑，猎人不必慕之也。

狸  ***************************
俗呼野猫。《字林》曰豾狸。《尔雅》曰：狸，其足蹯（有掌曰蹯），其迹[禸]（印地有指爪痕曰[禸]）。《纲目》曰：有数种：一种毛杂黄黑，圆头大尾者为猫狸，其头面斑文拉杂如鬼，《原壤歌》曰狸首之斑然者是也。善窃鸡鸭，气臊臭不中食。一种斑如貙虎。尖头方口者为虎狸，肉不臊可食，一种似虎狸，尾有黑白钱文相间者，为九节狸，皮可为裘，《宋史》安陆州贡野猫、花猫者是也。一种文如豹，作麝香气者为香狸，即灵猫也。一种白面，尾如牛者为牛尾狸，亦曰玉面狸。味绝佳，冬食尤美（俗谚曰：天上龙肉，地下狸肉）。洪容斋所谓沙地马蹄鳖，雪天牛尾猫，盖江西土产也。一种最小，黄斑色者名犱，亦可食，能治肠风、痔瘻及鼠痿。《图经》曰：作羹臛食，不过三顿愈。按：狸亦能为魅，但伎俩不及狐耳。《内则》曰：食狸去脊。不知何义。

貉  ***************************
《纲目》曰：状如狸，头锐鼻尖，斑色。毛深厚可为裘。性好睡。与獾同穴而各处。《图经》曰：能补元脏虚寒及女子虚惫。《考工记》曰：貉逾汶则死。地气使然也。

猯  ***************************
一名獾㹠，一名猪獾。《尔雅》曰：貒子䝏。《纲目》曰：形似小猪，体肥行钝耳聋，见人乃走。《唐本草》曰：水胀垂死者，作羹食大效。《食疗本草》曰：赤白久痢，煮熟，露一宿，空腹和酱食，一顿即瘥。瘦人食之长肌肉。《衍义》亦曰：最益瘦人。《日用本草》曰：治咳逆劳热。

獾  ***************************
即狗獾。《尔雅》曰：貈子貆。郭注曰：雌者为□。《诗》：不狩不猎，胡瞻尔庭有悬貆兮。蜀人呼天狗。《纲目》曰：形似小狗而肥，尖喙短足，深毛褐色，可为裘。性近猪獾，而又能杀疳虫，小儿羸弱宜之。

豺  ***************************
《尔雅》曰：豺，狗足。《纲目》：状如狗，胡俗名豺狗。前矮后高，长尾，黄褐色，牙如锥，体细瘦而猛健，虎亦畏之。声如犬吠，人恶之，以为不祥。《尔雅翼》曰：俗传狗为豺之舅，见狗辄跪。《埤雅》曰：豺体极瘦，故俗云骨瘦如豺，后人误作柴。肉臊臭，且能损精神，消肌肉，极不宜食。按：豺肉固不佳，然山中有虎，豺则俊于路，遇孤行客，或前导，或后随之，虎不敢出，至无虎处乃别去，是乃仁兽，大有功于人者也。古以豺狼比恶人，狼则当受，豺则诬也。《孟子》亦曰：嫂溺不援，是豺狼也。不以辞害意，可矣。

狼  ***************************
又名毛狗。《尔雅》曰：狼，牡獾牝狼，其子徼绝有力迅。《纲目》曰：形如狗，锐头尖喙，高前广后，毛杂黄黑，亦有苍灰色者。声能大能小，能作儿啼以魅人。善窃鸡鸭，北方狼能食人，故《史记·项羽本纪》曰：贪如狼。其肠直，鸣则后窍皆沸，故粪为烽燧，直上不挠。老则其胡如袋，碍行步，故东人之于周公，有跋胡疐尾之咏。又狼短后足，不利上山；狈短前足，不利下山。相负而行则两便，故相比为奸曰狼狈。又仓猝失措亦曰狼狈，《唐书·德宗本纪》：泾原兵过京师，怒赏薄，作乱，拥朱泚为主，劫琼林大盈库。帝召禁军无应者，狼狈出奔奉天。《饮膳正要》曰：狼肉补五脏，厚肠胃，腹有冷积者宜之。膏能润燥，涂恶疮。惟肠不佳。《内则》曰：食狼去肠。《续博物志》云：唐时有物名狼筋，又作狼中，状如大蜗，两头光，黄色。有段祐失金帛，集奴婢于庭焚之。一婢脸瞤动（《拾遗》曰脚挛缩），乃窃物者。此术者所为，未必实有其物。《尔雅翼》谓为狼䏶中筋，误矣。狼乃兽类，腹中安得有䏶也。

兔  ***************************
《内则》曰：兔曰明视。《尔雅》曰：兔子，嬔（俗呼□）。其迹迒，绝有力欣。狡兔日□，曰毚。《诗》：跃跃毚兔，遇犬获之。《事类合璧》曰：兔大如猫，形似鼠，尾短，耳大而锐，上唇缺而无脾，前足短，尻有九窍。舐雄豪而孕，五月而吐子。大者名□。王廷相《雅述》曰：兔以潦为鳖，鳖以旱为兔。荧惑不明，则雉生兔。似未可信。《拾遗》曰：久食绝人血脉，损元气，败阳道。性冷故也。然《纲目》谓能凉血，解热毒，利大肠。《药性本草》谓能稀痘（痘疮毒盛及痘后馀毒均宜食）。刘纯《治例》曰：反胃结肠甚者，食兔肉极佳。大抵内热则宜，内寒则忌。又《纲目》曰：兔血解胎中热毒，可催生（和热酒生饮）。肝退肝热，补肝虚，为明目圣药。《食疗本草》曰：生食更佳。屎名望月砂，亦解肝热，为明目去翳之妙品。《内则》：食兔去尻。

鼠  ***************************
《纲目》曰：鼠寿长，故称老鼠。岭南人食而讳之，称家鹿。尖喙善穴，故称䶆鼠。性多疑，故《史记》曰首鼠（首无定向，持两端也）。有齿无牙（前门曰齿，两吻曰牙）。前爪四（偶数属阴），后爪五（奇数属阳。胡子时取象于鼠。前四刻为昨夜之阴，后四刻为今日之阳也）。孕一月而生，多者六、七子。獠人取初生未生毛者，蜜养之，用献亲宾。食之声犹唧唧，名蜜唧。《食疗本草》曰：牡鼠肉（牝者无用）和五味食，治小儿疳瘦。《图经》曰：主骨蒸劳极，四肢劳瘦。盖性能通肾，又善缘善穿。凡肾虚耳聋，及骨属屈伸不利者，食此皆有裨益。惟骨能令人瘦，不可食。然可治齿落不生，及小儿齿迟。《拾遗》用雄鼠脊骨研末，频擦之。《炮炙论》曰：长齿生牙，赖雄鼠之脊骨。胆，滴目治青盲不见，滴耳治聋。（《外科大成》云：老聋者，耳内有虫，滴鼠胆则可取而出。未知果否。或云鼠胆随死辄消，不易得者，误说也）《抱朴子》曰：鼠三百岁，善凭人而卜，名仲能，能知一年吉凶，及千里外事。
一种名䶆[鼠曷]，最害禾稼。能化鲤鱼，鲤鱼亦能化此。孙愐曰：小鼠也，相衔而行。秦时有鼠数十万，相衔害稼。十六国时，数十万相衔渡江，食禾稻殆尽。按：此害之水处常有，但不若是之多耳。故老言，康熙戊戌，吾鄱亦有此鼠大害禾豆。一夕，遇雷雨尽化鲤鱼。网之，有鱼首鼠身者，有全身皆鱼而鼠足犹在者。
一种名地鼠，又名鼩鼱，穴居洲渚，大为芦荻之害。
一种名田鼠，又名隐鼠，又名鼢鼠，又名鼹鼠。最善穴，能壅土成坌。既害稼，又极害堤堰。《月令》：季春田鼠化为鴽。《夏小正》：八月鴽为鼠。是二物交化，如鹰、鸠也。刘青田《咏猫》诗曰：碧眼乌圆食有鱼，仰看蝴蝶坐阶除。东风漾漾吹花影，一任春来鼠化鴽。隆庆辛末夏秋大水，蕲黄濒江之地，鼢鼠遍野，皆䲙鱼所化，食芦、稼尽。刘积《霏雪录》曰：䲙鱼能化鼢鼠，鼢鼠亦化䲙鱼。
一种名石鼠，《周易》作硕鼠，《广雅》作□鼠，《埤雅》作雀鼠，《唐韵》作□鼠。居树孔中。耳似兔。尾有长毛，人取以饰帽。青黄色，间有白者。善鸣能跳，接树枝如飞鸟。又能人立，交前足而舞。好食粟、豆，亦食花，食呜廊，呼椒鼠。或驯养之，冬月偎人怀袖，可扑家鼠。范石湖《桂海虞衡志》云：宾州石鼠，专食山豆根，其肝可治咽喉[米感]痹。
一种名竹䶉，又名竹㹠。生竹林，食竹根，穴居。大如兔，肉肥美，能补中益气，解毒。
一种名土拨鼠，即《唐书》之鼤鼥鼠，《唐韵》谓之[鼠菐]鼥，蒙古呼答刺不花。《拾遗》曰：生西番，形如獭。肉甚肥美，能治瘻疮。《饮膳正要》曰：虽肥而味短，难克化，动风。二说未知孰是。
一种名鼵鼠，《禹贡》导渭自鸟鼠同穴，即此。郭璞曰：在今陇西首阳山之西南。鸟名䳜，状如家雀，黄黑色。鼠名鼵，状如家鼠而微黄，尾短。鸟居穴外，鼠居穴内。
一种名黄鼠，韩文作礼鼠。又曰拱鼠，见人则交其前足如拱揖状乃走。《诗》所谓相鼠有体，人而无礼者也。又名鼲鼠，辽人呼貔狸，或曰毗离，或曰毗令邦。出辽东、太原、大同、延安、绥德，及沙漠诸地。黄色，短足善走，极肥。穴居也。土窖如床榻，牝牡同居。秋时蓄粟、豆、草木之实以御冬，各为小窖别贮之。人以水灌穴捕之。味美而脆，性能润肺生津。熬膏贴疮肿，解毒止痛。皮可为裘。辽、金、元时，饲以羊乳，用供上膳，或千里馈遗。按：此鼠所储榛、慄，皆先食劣者，而蓄其佳者。人或掘而取之，则此鼠之食。自悬树枝以死，其情大可惨矣。官府禁不许取，卒不能禁。夫一鼠所储之物，能值几何，而乃忍心冒禁取之，人心残恶鄙琐，至于此极。道书云：圣人躬修至德，能使万物尊我、亲物；今乃以至微之利，使其仇我、恨我。匪独亏爱物之仁，实亦不自爱矣。
一种名□，即《尔雅》之比肩兽，与邛邛、巨虚比者。又名蹶。塞北谓之跳兔。形色皆似兔，长尾，尾端有毛。跃而不步，前足仅寸，后足逾尺。一跳六、七步，止即蹶仆。土人掘食。性无考。
一种名貂鼠，《尔雅翼》作栗鼠，又作松狗，以其好食慄及松皮也。《说文》曰：出丁零国。或云即《元史》之东印度国，耶律文正公遇冉端之地。非也，印度在西域。今口外诸处，及盛京、朝鲜皆有之。肉味甘平，性亦滋补。皮为裘极佳，又耐久。《国策》苏秦黑貂之裘敝，黄金百两尽，盖极言候命之久也。有黄、紫、黑、白诸色。《纲目》曰：得风更暖，著水不濡，遇雪即消，佛面如焰，拭眯立出，珍物也。汉制，侍中冠金璫饰首，前插貂尾，加以附蝉，取其内劲而外温，故曰金貂。陆放翁诗曰：食肉定知无骨相，珥貂空自谎头颅。是也。
一种名鼪鼠，一名鼬鼠，一名地猴，一名□鼠，一名鼠狼。黄色，身尾长尺有咫。极臊臭，不可食。但能食大蛇，又扑鼠最健，《庄子》所谓骐骥不如狸鼪者也。
一名鼷鼠，又曰甘口鼠。极细小，仅如拇指。啮人不痛。善食人畜皮肤成疮，故《尔雅》云：有螫毒。《左传》云食郊牛角者，即此物。此鼠之最小者。
一种名鼹鼠，又名偃鼠，又名鼠母。陶隐居曰：大如水牛，形似猪，足似象，灰赤色，胸尾皆白，有力而钝。一名隐鼠。肉味似牛。其精溺一滴落地，即成一小鼠。《拾遗》曰：此是兽类，非鼠也。陶言精溺成鼠，遍访山人无其事。按：《异物志》云：鼠母头足似鼠，口锐，苍色，大如牛而畏狗。见则有水灾，《晋书》云：宣城郡出隐鼠，大如牛，形似鼠，脚类象而马蹄，灰赤色，胸尾白，有力而钝。《金楼子》云：晋宁县境出大鼠，状如牛，谓之偃牛。毛落田间，悉成小鼠。《梁书》：倭国（即日本国）有山鼠如牛，又有大蛇能吞之。皆与陶说大同小异。又《尔雅》云：□鼠似鼠而马蹄，一岁千斤，秦人谓之小驴。即此物也。陈氏以陶说为谬，不知陶盖有所本也。且出则有灾，非岁岁常有之事，可征信于山人乎？《庄子》亦曰：僵鼠饮河，不过满腹。可云非鼠之俦乎？此鼠之最大者。
一种名鼨鼠，大如拳，文如豹，汉武帝曾获得以问终军者。
一种名□鼠，《说文》曰：一名瘑鼠。亦有斑文。
以上皆《本草纲目》所载，考据可谓详矣。又曰《尔雅》《说文》鼠类鼸、鼶、鼮、鼣、鼭、鼤、䶅、䶈八种，皆无考证。（《语林》：唐辛怡谏为职方，获异鼠大如拳，豹首虎臆。怡谏以为鼮鼠。卢若虚曰：非也，此《说文》所谓鼨鼠，豹文而形小。又汉世祖会灵台，得鼠如豹文，光荧泽。窦仪曰：此鼮鼠也，见《尔雅》。然则八种之中，鼮鼠曾有考证）古人记载，后世未能悉知；后世所知，古亦未能尽载，可见学问无穷也。

蝟  ***************************
《纲目》曰：《尔雅》曰：汇□，毛刺。俗名刺老鼠。陶隐居曰：此物能跳入虎耳，而见鹊即仰腹受啄。《阴符经》曰：禽之制在气，不论大小也。《淮南子》曰：蝟使虎申，蛇令豹止。皮主五痔及肠风下血。《外台》方用治狾犬伤，同人发等分，烧灰，水服。内宜酒煮。《食疗本草》曰：肥下焦，理胃气，令人能食。《拾遗》曰：反胃宜食之，亦主痔血。骨误食，令人肌肉消削，骨节缩小。胆能止泪。董炳《集验方》治痘后风热，两睑红烂，眵泪不止。点入眼甚痒，数次即愈。此方较胜于乌鸦胆也。

猩猩  ***************************
古作狌。《纲目》曰：自《尔雅》《逸周书》而下，说猩猩者数十家，并云能言。《礼记》亦曰能言。《尔雅》曰：猩猩，小而好啼。郭注亦曰能言。而郭义恭《广志》云不能言。《山海经》云能识人言。《尔雅翼》曰：古今说猩猩者，如豕、如狗、如猴。今之说猩猩者，与狒狒不相远。云如妇人被发袒足，群行，遇人则以手掩其阴。亦谓之野人。按：狒狒食人，猩猩不食人。猩猩出哀牢夷、交趾、封溪诸处。状如狗及猕猴，耳如豕，人面人足，黄毛长发。声如儿啼，亦如犬。人以酒及木展置道侧诱之，即呼人祖先姓名而骂。顷复尝酒著屐，醉中倾跌，因而被擒，槛养之。将烹则推其肥者，泣而遣之。（见酒与展，何以即知主者姓名，且知其祖先，至神至怪。卒以贪酒致败，所谓猩猩知往而不知来也。又有兽名格，形似猩猩，见人不惊避，常至人家，与人狎处。苟欲害之，才举念，即疾走不复来，此则非猩猩所能及矣）血染红不黯，然必先问其数，许多则多，许少则少。杀时不胜捶掠，许至一斗乃已。盖尝思之：此物遇人能掩其阴，知有礼也；临诀而泣，知有义也；至于见酒与展，能识主者姓名，且知其祖先，则智在物先也；死后流血多寡听其自主，尤怪而又怪也，且许多必多，许少必少，亦不可谓非信也。又且不为人害，何忍食之。乃以血之有用，肉之适口，卒不免于杀身。悲夫！语云：士不幸而有才，女不幸而有貌。古诗云：翠死因毛贵，龟亡为壳灵。不如无用物，安乐过平生。读说猩猩书，不禁惘然也。王渔洋之吊淮阴侯曰：到头锺室恨功狗。竟何如杜工部之吊王昭君曰：千载琵琶作胡语，分明怨恨曲中论。皆可为猩猩惜也。《吕氏春秋》曰：肉之美者，猩猩之唇，獾灌之炙。《纲目》曰：食之不昧（猩猩犹惺惺也，不愧其名）不饥，令人善走，穷年无厌，可以辟穀（出《逸书》《山海经》《水经》）
自猩猩而外，兽之形似人者，《本草纲目》有寓类，言其似人而寄于兽也。《尔雅》于猩猩、猿猱之类，亦曰寓属。邢疏以为因其寄寓木上，故曰寓。
一曰猕猴，《史记》曰沐猴性好拭面如沐也。《说文》曰：为，猴。为字，篆文象形也。《庄子》曰狙，《格古论》曰胡孙，俗作猢狲，柳文曰王孙，《倦游录》曰马留。眼如愁胡，而颊陷有□（藏食处也），故俗云尖咀缩腮。尾短无毛，手足如人，声嗝嗝若咳。《毛诗草虫经》曰：鸣[虫|每/心][虫|每/心]而悲。性躁动。生相聚，死则群守之，冀其复生。亦知埋葬，埋必露尾，仍守之不去。风过尾摇，以为复生也，急出之，出而又埋，埋而又出，至腐败乃已。此虽至愚，亦见其情之挚矣。唐纪昭宗有弄猴称供奉，每朝贺必随百官行礼。后朱温篡位，猴于班部中望见，即奋跃上殿击之，被杀，降贼诸臣愧之。又有翁弄猴乞食于长安市，久之翁死，猴守之不去，人咸义之，为葬其尸乃去。雄者稍大。驯养者知与人合，手爪取物甚捷，而不能解结（类也）。人以绳对之作结，则骇愕如失魂魄。又最畏蛇。畜马之家必畜牝猴，云天癸落草上，马食之无疫。或云马昼行劳苦，夜倦多眠，血凝聚蹄甲成鸡眼，则行步畏疼，不堪驰骤。猴性好动，置厩中扰马，使不久眠，非取其天癸也。
一种似猴多髯者，为豦。《尔雅》曰迅头。《山海经》名举父，郭注曰：大如狗，黄黑色，好奋头举石掷人。
一种似猴而大者，为□。善摄持人物，纯牡无牝，故又名□父，亦名猳□（兽之牡者为猳）。摄入妇女，为偶生子。《山堂肆考》曰：猴至百岁变为□。误也。《神异经》云：西方有兽为蟕，大如驴，状如猴，纯牝无牡。常俟要路，执男子合之而孕。此亦□类，而牝牡相反者。
一种大而尾长赤目者，为禹。《尔雅翼》曰：义兽也，人扑其一，则举群啼而相赴，虽杀之不去。大者名然禺，小者名□名蜼。或作[犭畾]，又作狖，又作狖[鼠穴]。南人名曰仙猴。郭璞曰果然，俗作猓然。出西南山中。居树上，老者居其巅，少者以次而下。得食传递而上，先让老者，老者食之，以次及少者。若食少则少者不食，不使老者饥也。状如猿，白面黑颊多髯，而毛彩斑斓，鼻仰向天。尾长于身，末分两歧，雨则以歧塞鼻，故《尔雅》曰：蜼仰鼻而长尾。其行也，老者前，少者后。食相让，居相爱，生相聚，死相赴。柳子所谓仁义礼让孝慈。故古者画蜼为宗彝也。或言即犹豫之犹，盖其性多疑，见人则登木，上下不定，故以比心疑不决者。然《尔雅》云：犹，如鹿。邢疏曰：□属。则犹非蜼可知。
一种名蒙颂，又名蒙贵。《尔雅》曰：猱状。乃蜼之最小者。出交趾。紫黑色。畜以扑鼠，胜于畜猫。
一种名□猢，《说文》作□鼊。黑身，白腰如束带，手有长白毛如执笏。《蜀地志》云：□猢似猴而最捷，腾越树枝如飞鸟。
一种似猴而金尾者，名狨，又名猱。《诗》曰：毋教猱升木。古文作□。《谈苑》云：出川、陕山中，名金线狨。轻捷善缘木。甚爱其尾，中射则自啮坏之。宋时三品以上许用狨座者，此也。
一种似猴而长臂者，为猨，又作猿。出川、广，有青、白、元、黄、绯数种。或言其两臂可以相通，故又名通臂猿，误也。其性静而仁慈。善行气导引，故多寿。常居树上，著地即泄泻死。其鸣声悽切，入人肝脾，动人羁旅之思。一鸣三声，末后一声尤惨。故杜诗曰：听猿实下三声泪。故明诗曰：巫峡江陵一水分，猿啼两岸夜成群。遥知月下孤臣泪，才过三声不可闻。王询《手记》曰：广人言猿初生纯雄无雌，毛黑。老则变黄，溃去阴囊，转雄为雌，与黑者交而孕。数百岁又变白。《纲目》以为与《列子》貐变为猿，《庄子》獱狚以猿为雌之说相合，语当不妄。宋王仁裕畜一猿名野宾，久而作诗放之，末联曰：三秋果熟松梢健，任抱高枝彻晓吟。后过璠塚，遇一猿跃而前迎，呼野宾即噭应哀鸣不忍去。仁裕作诗伤日：璠塚祠前汉水滨，山猿连臂下嶙峋。渐来仔细觅前客，认得依稀是野宾。目宿久无羁绁梦。林栖那复稻粱身。数声肠断连云叫，知是难忘旧主人。
一种似猴而大，能食猿猴者，为独。猿猴见之皆跪，战慄不敢仰视。独一一揣摩，择最肥者，以片石置其顶，即俯伏待啖，不敢动，不敢鸣。共性独，他兽不敢与之为伍，又残贼其同类。独夫之义，盖取诸此。
一种似猴而大又似人者，《尔雅》曰狒狒，又作□。《说文》曰□。又作□。《山海经》曰枭羊。《方舆志》曰野人。俗呼人熊。披发迅走，能食人。宋建武中，獠人进雌雄二头，人面，红赤色，有尾，能人言。帝问土人丁銮，銮曰：善知生死，力负千钩。反踵无膝，睡则倚树。获人则握其臂，先笑而后食之。上唇甚长，笑则反掩其目。人以竹筒贯臂诱之，俟其笑，抽手以锥钉其唇著额，而后取之。郭赞曰：狒狒怪兽，披发掺竹。获人则笑，唇蔽其目。终亦号咷，反为我戮。其发长可为髲。血堪染绯，饮之使人见鬼。
一种名□，上黄下黑，食母。
一种似狒狒而性善不食人者，力能伏虎、豹，声似人言语，然啁哳不可辨。雄曰山丈，好折扇。雌曰山姑，好花粉。（《海录杂事》亦有山丈、山姑，乃独足鬼妖物也，与此不同）人遇而馈之。昼则辟除猛兽，导人行；夜则引入巢穴宿，虎狼不敢窥。
至于《述异记》之山都，能变化隐形；《神异经》之山操，即山魈，犯之使人发寒热，惟畏爆竹□煿声；《北山经》之山[犭軍]，见则天下大风；《幽明录》之木客，能与人交易而不见其形，死亦殡殓（旧云鄱阳山中多木客，或云赣州兴国山中亦有，乃秦时造阿房宫，採木之匠与野兽交而孕育者。今吾乡绝不闻有此）；以及《周礼》之良方，《国语》之□、罔两，皆怪物也。又如《白泽图》之彭候，生于千岁之木，状如黑狗，食之使人志壮；《江邻几杂志》之封，肉似小儿手，无指，身无血，食之使人多力；《山海经》之视肉，状如牛肝，有两目，食之不尽，复生如初，尤希奇不经见，虽有功用，难深信也。（以上并见《本草纲目》。而微有不同者，则杏云杂採诸书补之也）惟猕猴以下数种，《纲目》并详其性味。以予论之，猛兽之攻，为其害兽；猛鸟之攻，为其害禽。如豦也、独也、□也、狒狒也，尽族而歼之，不为忍也。所以圣人仁育万物而不废秋官者，杀所当杀也。若乃如果然之仁让孝慈，山姑、山丈之利济行旅，通臂猿之毓德潜修，以及击贼之忠、守尸之义、恋主之忱，人且不能学之，敢杀之食之乎。即如猕猴、蒙颂、□猢、金尾狨之类，大都与人无害，与世无争。蟕之与□，乃至与人相乱，似乎大害于人，而一无雌不以雌兽匹，一无雄不与雄兽偶，必合以人者，诚造物弄奇。自开辟以至于今，未之或改，而其种未绝也。盖尝思之，□□、□□、□□、□□，以马、牛、驴杂合之种，且不能滋息，况兽与人合，仅可以长存，理诚难测，故云造物弄奇。且也犬戎见诸《周纪》，廪君载在《汉书》今西藏之中有马哈沁，荒彝而外有垂尾之民，其先皆兽种也。夫又安知千百年后，此等似人之形、过人之德之兽，不胥入于人类乎。猎而食之，恶乎其可。夫束草象人以葬，仲尼且谓其无后，况生而肖人形、具人性者乎。语云：善猎者必不善终。《庄子》云：有机心者必有机事。举凡鸟、兽、虫、鱼，何物不知贪生，何物可以轻杀，是又不论似人与否也。或曰蒐苗獮狩，圣世之经，何乃以猎为大戒？不知四时之狩，所以讲武，非为从禽。故宁范我驰驱，不忧终日无获。且深林大薮，丑类必多，虑其为害于人物，驱而杀之，是即秋官冥氏、翨氏之遗意焉，不可援以为例也。
吾乡有善火枪者，百发百中。年五十馀，病谵语，自云：有千百鸟啄其头目、胸背，又有千百兽噆其胫股、阴囊。呼号痛楚，昼夜不休，至十馀日，九窍流血而死。
邻邑万年王姓者，善火枪，无虚发。一日携枪击飞鸟，枪喑不鸣，火绳亦灭。遥见隔陇有人工作，就与语、倚枪于肩，枪忽轰然一发，枪子从右耳根入左脑，出入处孔仅如锥，出处击去脑骨一片，大如盏。其人倒地，爬搔泥土至成坑坎，手爪爬至见骨，堕落数枚，亦不自知。血流斗许，阅数十刻乃死。枪子中人，如遇霹雳，声发即死，不能移一步，不能出一声。此独可延数十刻之久者，盖其生平快意于铅子者甚多，鬼神故迟其死，使备尝此中之况味也。
数十年前，有善设机械获禽兽者。一日见墓间有兽穴，设套筒于穴口。初更往视，套筒已发，被野兽拖入穴内，乃卧地入手牵之。不意穴内有人执其手向内曳，手冷如冰，其人急向外曳，极力不能出，同伴者助之始出。烛之，自指至臂黑如烟煤，一臂遂庭。久之双臂俱废，终身不复能设机械矣。
三十年前，郡城石灰巷墙圮数丈，压死五人。其三人不知谁何，二人者予所素识，盖善设机械获鸟兽之人也。此墙亦天之机械也，彼适遇之。漆园之戒，信矣夫。

震肉  ***************************
此六畜为天雷震死者。《纲目》曰：《雷书》云：食震肉令人成大风病。语甚有理。《拾遗》曰：小儿夜惊，及大人因惊失心者，作脯食之良。病由惊得及治以雷，是或一道也。

酪  ***************************
一名湩诸乳之总称也。《纲目》曰：诸畜乳皆可造酪。《臞仙神隐》曰：造法，用乳半勺，锅内炒过，入余乳熬数十沸，常以勺纵横搅，倾出罐盛。待冷，掠取浮皮作酥。入旧酪少许，纸封罐口，即成酪。又以酪曝之，掠去浮皮，再曝再掠，至皮尽，入锅略炒，又曝至干，可作块，名乾酪。日华子曰：性能止烦渴，解热闷及心膈热痛。《纲目》曰：润燥利大肠，生精血，补虚损，壮颜色。又消热肿，止热痛：以酪熬热，入盐少许摩之。《食疗本草》曰：内寒及患痢人忌食。又不可同醋食。

酥  ***************************
一名酥油，塞北名马思哥油。南方无酥，用油作饼饵，亦曰起酥，误也。凡药有用酥炙者，宜以乳代，切勿因起酥二字误用油也。《神隐书》曰：造法，用造酩所掠浮皮再熬，候油出去渣，又略熬即成。此乃酪之精华，酪所主病，此皆能治。又能除肺热，止热咳、吐血。又止急痛。（心腹痛则饮之，疮疡痛则摩之）《唐本草》曰性与酪异，非也。

醍醐  ***************************
世间味美莫过于此，故释氏以喻悟道后之景象，曰醍醐灌顶，甘露洒心。《衍义》曰：酪面浮皮为酥，酥熬之面上如油者为醍醐。《唐本草》曰：好酥一石，只得三四升。孙氏曰：能填精髓，久服延年。《本草会编》：酥、酪、醍醐，性皆润滑，宜于血虚、血热枯燥之人，功不甚相远。俱不可同生鱼、鲞、生肉（脍）食，能变虫。

诸鸟有毒  ***************************
鸟死目闭，足缩不伸，爪拳不开。白鸟黑首，黑鸟白首。三足，四距，六趾，四翼。异形异色。五色备。

诸兽有毒  ***************************
牛独肝。羊独角。黑牛白头。黑羊白头。猪、牛、羊心肝有孔。白马黑头。白马青蹄。马无夜眼。马鞍下黑肉。马肺，马肝，马血。马生角。牛肝。狗肠。牛轭下黑肉。牛马生疔死。六畜瘟死、疥癞死。兽自死首北向，死而口不闭。狾犬。犬有悬蹄。鹿白臆，鹿文如豹。诸畜带龙形。兽歧尾，兽足赤，兽并头。诸畜肉中有米星。禽兽肝青（肉亦勿食）。中毒箭死。米瓮中肉脯（凡脯不宜安放米瓮）。脯沾茅屋漏。郁肉（煮肉熟未冷，用密器盖不透风者为郁肉）。诸肉熟血不断。祭肉自动，诸脏腑著草自动。脯曝不燥。生肉不敛水。得盐、醋不变色。煮不熟，煮熟不敛水。堕地不沾泥。落水浮。肉经宿尚暖。与犬犬不食（凡肉疑有毒，以此法试之，极验极稳）。以上并不可食，杀人，病人，令人生恶疔大毒，或发旧病，终身不愈。
诸心损心，肝损肝（此二者言多食久食之害），诸脾损脾，诸胰滑肠作泄，诸髓败阳损精，诸血败血伤血，臭脯痿人阴，伤女子胎，令人生水病（此五者不论多寡久暂，总不宜食）。春不食肝，夏不食心，秋不食肺，冬不食肾，四季不食脾（此不必拘，惟脾总不宜食）。

解诸毒法（不拘自死、瘟死等物）  ***************************
总解诸肉毒：六畜干屎末，伏龙肝末，黄檗末，赤小豆烧末，东壁土末，苦参末，生白扁豆末，并水调服，不拘分两。淡豆豉开水浸，擂布中绞汁。饮人乳，以多为妙。人头垢一钱，水调服，入喉即吐，能起死人。（女人发上有油，其头垢不可用）真阿魏开水化服亦妙。
马肉毒：美酒最佳，次则嚼生杏仁，饮菜菔、芦根汁、甘草汁。
马肝毒：猪骨灰，牡鼠屎，狗屎灰，豆豉末，人头垢，并水服。
食马、牛肉生疔（此旦生夕死之症）：冬菊花煎酒最妙（无花用叶，无叶用根）。次则泽兰叶或根煎酒，石菖蒲根、叶捣，冲热酒。又次则甘草煎浓汤，猪牙灰水服。
牛肉毒：猪脂化开水饮。甘草汁，猪牙灰水服。
独肝牛毒：人乳，多饮。
狗肉毒：生杏仁，研水服。
羊肉毒：甘草，煎浓汁服。
猪肉毒：生韭汁，皮硝化水，浓细茶俱可。
漏脯、郁肉、米瓮肉毒：黑大豆汁，冷饮。
药箭肉毒：先服盐汤一、二盏，后煮黑豆浓汁，尽饮。
食肉过伤：本畜骨灰，水服。生韭汁，芫荽煎汁（无则用子，宜多饮。善治中毒下血不止），浓细茶，阿魏煎汁，俱可。
食肉不消：还饮本汁，食本兽脑，均非佳法。莫如生韭汁，浓茶，阿魏，或人头垢吐之，尤妙。或山查同白糖煎浓汁，频饮，亦佳。
食诸卵不消：饮白糖水，真米醋。
以上并出《本草纲目》，其不同者，杏云所订补也。


卷之六（上）  ——————————————————————————————————————————————————————————————————————————————————————————

鱼虫类  ***************************
古者□人掌以时鱼，鳖人掌取互物，以时簎鱼鳖龟蜃，川衡掌川泽之禁，祭祀宾客，供其鱼□蜃蛤，不妄取也。故宣公夏滥于泗渊，里革断其罟而弃之，以为山不槎蘖，泽不伐夭，鱼禁鲲鲕，兽长□□，鸟翼□卵，虫舍蚔蝝，古之训也。后世则不然，既已焚林而狩，即无妨竭泽而渔，□罗□□，无日不施，遑问水虫之孕哉。虽然，雀鷃蜩[范/虫]，并列宾筵；蚔醢□□，同登鼎俎。后人且不若是其馋，古人贪而无艺，一至此乎。是记为病人而设，常食之品，可以供我朵颐；因病而施，更且借为药物。其馀一概略之，不谋与庖丁作食谱也。

鲤鱼  ***************************
为诸鱼之长，其脊鳞三十六片鲤三十六鳞为老阴，龙下一鳞为老阳，故皆能变化，老变而少不变也。段成式《寄温庭筠》诗云：三十六鳞充使时，数番犹得表相思。宋景文诗云：君轩恋结萧萧马，尺素愁凭六六鱼。并用鲤鱼传书故事也），极大不过三十六斤。阴数之尽，能变至阳，故飞越江河，上龙门即化为龙。（《汉书·地理志》注曰：交州有龙门，水深百寻，鱼跃过此，雷为烧尾，即化为龙。不得过者，□腮点额而已。故唐人比进士登科为登龙门。《后汉书》：李膺负重名，被其接见者，谓之登龙门。注：龙门在绛州。按：龙门见《禹贡》，本河流入中国之所，故唐人有河鲤登龙门诗，作蜂州者是。然鲤鱼化龙，亦无人确见其在何处。交州近海或别有一龙门，亦未可知）然涝岁鼠能化鲤，旱岁鲤亦化鼠，此则不可解也。《纲目》曰：《古今注》云：衮州人呼赤鲤为元驹，白鲤为黄骥，黄鲤为黄骓，因古有仙人琴高乘鲤鱼飞昇之说，故命以马名也。性能逐水消肿，利小便。《东阳方》治水肿，醋煮鲤鱼食。《外台》方同赤小豆煮食，饮汁尽，日一作。《医方摘要》要一斤重者（凡用鲤鱼治病，必满一斤，小则无力）破开，不见水及盐，以生白矾二钱，研末入腹内，火纸包裹，陈米醋和黄土泥之，煨熟食。盖鱼生于水，故能治水（凡鱼皆然，鲤力为大）。元儒刘因曰：不能有以胜彼之气，即不能生于其气之中，而物之与是气俱生者，夫固必使有用于是气也。又治久肿，恶风入腹，及女人产门牝户翻肿，腹内掣痛，嘘吸短气咳嗽者。《外台》方用一尺五寸大鲤鱼，入人尿浸一宿，平旦以旧木篦从头贯至尾，煮熟去皮，空心顿食，勿用盐。（鲤性动风，今反用以治风，洵属奇剂）然助热生风，发疮发毒，凡风损、疮疡、疟、痢，及一切热病天行病后、痘后，或阴虚火旺，并宿有症瘕之人，概宜严戒。《食疗本草》曰：鲤鱼脊上两筋及黑血并有毒，溪涧中者毒在脑，俱不可食。中其毒者，浮萍煎汁饮（出《折肱漫录》）。又煎炙烟入目，能损明。陶隐居曰：山上水中者，慎不可食。胆滴目治赤肿，滴耳治聋。齿治石淋（小便内溺出砂石）。《古今录验》方用鲤鱼齿一升研末，三年陈醋和服，分三日服尽。《外台》方用酒服。盖尿中砂石乃膀胱热气所结，自无形而之有形也，用鲤鱼齿，亦是通调水道之意。

鲩鱼  ***************************
一名草鱼，一名鰀鱼，《尔雅》注作□鱼，俗呼晚鱼。春时鲤鱼散子浅水中，水退子干，不以时出，复涨始生者为晚。形似鲤，身稍圆，性较鲤鱼稍不毒。然鱼皆热，动风发毒之害亦不能无。《纲目》曰：暖胃和中。《延寿书》曰：能发诸疮。合二说观之，始为定论。

青鱼  ***************************
亦作鲭，古之所谓五侯鲭者是也。大者名鳞，形似鲩而背青。较鲩又稍佳，能止冷泻，治脚气、脚弱，湿痹，益气力。然鱼性总热，亦不宜久食。胆同黄连末点眼治赤肿，同胆矾点喉，吐喉痹痰涎，在诸鱼胆之上。《开宝本草》曰：眼睛汁注目能夜视。《纲目》曰：头中魫骨蒸熟，色如琥珀，大者可作饮器，能解蛊毒。

鲻鱼  ***************************
形似青鱼，背色更深，故名鲻。其子满腹，粤人呼子鱼。性喜食泥，肉味肥美。《开宝本草》曰：开胃利五脏，令人肥健。然亦不免于热，阴虚、热病人不宜。

白鱼  ***************************
一作鮊，又名□鱼（当作髚）。形扁腹窄，白色，细鳞，有光头。尾向上，火之象也；善跃，火之性也。武王白鱼入舟，即此。动风助火，发毒生脓，较他鱼尤甚。《日用本草》曰：调五脏，理经络。日华子曰：补肝明目，助血脉。皆误也。又云，隔宿者令人腹冷。更为非理。（鱼者热中，《内经》明训，无令人腹冷之理）《纲目》既知其非，复云比他鱼似可食，是为见理不真也。

鱤鱼  ***************************
一名黄颊鱼，又曰[魚舀]鱼。《纲目》曰：贪食无厌曰[魚舀]，此鱼啖鱼，最毒也。又名鳏鱼，性好独行也。《诗》曰：其鱼鲂鳏。又其游行觅食，虽夜不停，故儆夜木梆，刻作此行。《山海经》曰：姑儿之山多鱤鱼。头似鲩而口大，颊似鲇而色黄，鳞似鳟而稍细，大者可一二百斤。力量猛，触箔即穿，跃可至寻丈。食之已呕，止冷泻，暖中益胃。按：此诸有鳞鱼皆有之功，中寒人宜之者也。然性热已在言外矣。

鲫鱼  ***************************
《纲目》曰：又名鲋鱼。《吕氏春秋》曰：鱼之美者，洞庭之鲋。《埤雅》曰：鲫，即也。鲋，附也。此鱼旅行，相即而相附也。形似小鲤，腹稍阔。生肥水者，脊微黑，味甚佳，头味尤胜。性喜偎泥，故能益胃。治久虚冷痢、冷泻。《蜀本草》云：夏月热利亦可食。盖此鱼食草，夏月草茂食足，味更美耳。朱震亨曰：诸鱼属火，独鲫属土，故能调胃宽肠，多食亦能动火。夫调胃宽肠信有之，属土之说，岂其然乎。若因其偎泥，则凡鲇、鱯之类皆偎泥。皆属土乎。既且属土，何以又动火乎？又胯上便毒，同山药捣敷（出《医林要集》）。手足瘭疽累累如赤豆，掐之汁出：大鲫鱼一尾，乱发如鸡子大一团，猪脂一升，同煎膏涂（出《千金方》外科，有鲫鱼膏，凡疔疽皆用）。张鼎曰：药中用麦门冬者忌食。

䲙鱼  ***************************
本草作鰟魮鲫，吾乡直呼鰟魮鱼，不以鲫名也。《纲目》曰：形似小鳊，非鲫类，甚薄无肉，鱼之最下者。或谓即《尔雅》之鳜鯞。郭注曰妾鱼、婢鱼，似鲋子而黑。《古今注》曰青衣鱼。皆贱之之辞也。味既不佳，性又无取，动风发毒助火，在诸鱼之上，凡有纤微疮毒，食之即发。又复生虫，百病不宜也。又能化鼠害稼。

鲂鱼  ***************************
《尔雅》曰：鲂，魾。又名鳊鱼。《纲目》曰：鲂，方也。鳊，扁也。其状方，其形扁也。小头缩项（苏长公退庵诗曰：百丈休牵上濑船，一钩独钓缩头），穹脊阔腹，扁身细鳞，其色青白，腹内有肪，味最鲜美。又有一种脊更隆，有鬣连尾如鳊蝠翼，黑质赤章，色如因火，名火烧鳊。较白鳊更大，有二三十斤者，故诗曰鲂鱼頳尾。注家必欲牵合正意，曰鱼劳则尾赤，不知本有此种，且诗人感物造端，名曰兴体，可以关合正意者固多，其不相关合者亦不少，何必强为之说哉。《食疗本草》曰：调胃助脾，止冷泻，令人能食，热病及疳痢人忌之。

鱮鱼  ***************************
又名鲢。《纲目》曰：酒之美者曰鱮，鱼之美者曰鱮。《埤雅》曰：性好群行相与也，故曰⿱⿱艹一⿱口土。相连也，故曰鲢。状如鳙而头小，细鳞肥腹，色白。能温中开胃，止冷泻。多食令人热渴，又发疮疥，热病忌之。

鳙鱼  ***************************
形全似鲢，但头大而且肥。俗误呼鲢胖头，盖缘《诗疏》有鱮似鲂而大头之语，故沿误也。不知鲢乃鱮鱼，头不胖，色白；此鱼色微青，头胖。一名馐鱼。郑康成《诗注》作溶鱼。性与鲢不甚相远，热病、风损、疮疡均忌。又此鱼目旁有曲骨如乙字，《礼记》曰：食鱼去乙。或曰鱼肠名鲴，又名乙。《礼》所谓去乙者，去肠也，泛指诸鱼，非专谓鳙也，其理较优。性惟食草，不食小鱼。山居凿池畜养，苗尽是此种，极易长大，为利亦溥也。

鳟鱼  ***************************
又名鮅鱼，形似鯶而鳞细，青质赤章，身圆长，有赤脉贯目，故又名赤眼鱼。《尔雅正义》：鳟好独行，自尊而必者，故名。性总不离乎热。《纲目》曰：暖胃和中，多食动风热，发疮癣。因其身有赤斑与癣相似，故能发癣，此理须知。

鳜鱼  ***************************
一名罽鱼，一名水豚。《纲目》曰：罽，[糹罽]也。其斑文如织[糹罽]也。日华子曰：味如豚，故名水豚。《开宝本草》曰：昔有仙人刘凭尝食石桂鱼。桂、鳜同音，当即是此。（鳜鱼之色黑者，目光如漆，俗呼石鳜。其色白者目不光，俗呼泥鳜。则石桂乃石鳜之讹，审矣）其形扁，腹阔大口细鳞，背有鬐鬣，厚皮紧肉，肉中无细刺。肚味亦佳，善啖小鱼。夏居石穴，冬则偎泥罧，鱼之沉下者也，故性不甚热。（鱼之善跃与浮游水面者，热最甚，鱤鱼、白鱼、鲦鱼、鲚鱼之属是也。不善跃而游水者，热稍平，青鱼、鲫鱼、鲂鱼、鲩鱼之属是也。其不能跃而沉水底偎泥者，热最轻，或竟不热，鳜鱼、□鱼、鳢鱼、鳅鱼之属是也。考鱼性者，当以此为率）他鱼皆贵大，此则小者最佳，至二三斤以上，则气膻味减。性能补虚劳，益脾胃（出《食疗本草》）。又去腹中恶血，杀腹内小虫（出《开宝本草》）。又治肠风泻血（出《日华本草》）。凡有以上诸虚、诸病人宜食。又张杲《医说》，云越州邵氏女病劳瘵累年，偶食鳜鱼羹遂愈，正与补虚杀虫之说相合。又其尾贴小儿软疖甚效，又与去恶血之言相合。诚水族之良也。

□鱼  ***************************
俗作鯮（俗书□、□等字，皆省作宗，不可从）。生江湖水深阔处。似鱤鱼，体圆厚，长身细鳞，背黄腹白。善啖小鱼。其喙甚长，如吹喇叭之状，故呼喇叭。《食疗本草》曰：补五脏，益筋骨，和脾胃，止冷泻。曝乾更香美。按此物虽佳，阴虚热病亦不宜过食，鱼总热也。

鲈鱼  ***************************
《纲目》曰：鲈出吴中，淞江龙盛。长仅数寸，似鳜而色白，有黑点，巨口细鳞，四腮，故呼四腮鱼。《南郡记》曰：吴人献鲈鱼羹于隋炀帝，帝曰：金齑玉鱠，东南佳味也。《嘉定本草》曰：补五脏，益筋骨，和肠胃，治水气。《衍义》曰：益肝肾。《食疗》曰：能安胎。中其毒，芦根汁解之。禹锡曰：多食发痃癖、疮肿。又不可同乳酪食。按诸家说，鲈鱼似乎甚美，何以有毒，何以发病伤人，非热中之明验乎。纵能滋补，病人总不宜也。

鲥鱼  ***************************
《食鉴本草》曰：初夏时有，余月则无，故名。《纲目》曰：出江东，每四月鲚鱼出后即出，人甚珍之。应天府（今江宁府）以充御贡。似鲂稍狭，白色如银，肉中细刺极多。渔人以丝网沉水取之，一鳞挂丝，即不复动。《禽虫述》曰：鲥鱼胃丝而不动，护其鳞也。故其美在鳞。味甚肥，然过肥令人嫌厌。彭渊材至以鲥鱼多刺为三恨之一，文人游戏之笔也。其性一无可取，能发痼疾，动疳虫，又能生疫病。蜀人呼为瘟鱼。《说铃》曰：多出鲥鱼之岁，必有瘟疫。非虚语也。独其油瓶盛埋土中，涂汤火伤颇效。

鲚鱼  ***************************
一名鮆，一名望鱼。《异物志》云是鰽鸟所化，腹中尚有鸟肾，故又名鰽鱼。幻说也。状狭长如削木片，亦如薄篾，又如长薄尖刀，故又名魛鱼。《尔雅》曰：鮤，鱴刀。吾乡名鲚花。细鳞白色，腹下快利如刀，肉如纸薄，细刺极多。性能助火生风。发疮发疥，亦发瘟疫，凡纤微有病患人，概不宜食。又此鱼出多，一冬鱼出必少，来春病发必多。是不惟害人，且害其同类，真劣物也。

鲦鱼  ***************************
《尔雅》曰：鮂，黑鲻。郭注曰：即白鲦。一名䱗鱼。吾乡呼䱗子鱼。长仅数寸，形狭而扁如柳叶，好群行。《荀子》曰：鲦，浮扬之鱼也。王右丞曰轻鲦出水，言其浮游善跃也。《纲目》曰：暖胃，止冷泻。然鱼浮者热必甚，热在上焦，及口齿、咽喉、头面、耳目有病者，不宜也。

鱵鱼  ***************************
《临海异物志》名铜哾鱼。俗名姜公鱼，云姜太公钓针所化。吾乡呼针公鱼，则姜乃针之讹耳。形似鱠残，但不及其荧白。啄前刺如针。《东山经》曰：[氵只]水北注于湖，中多箴鱼，状如鲦，其啄如针，食之无疫。按：此鱼之辟瘟疫，实有奇功。若冬月多收淡乾者，夏秋食之，不惟无疫，即痢疾盛行时，亦不传染。已染者食之易愈。又能消肿胀，不拘气肿、水肿，微加盐、醋、葱、姜，以愈为度。

鲨鱼  ***************************
《尔雅》曰：鲨，鮀。郭注曰吹沙。一名沙鰮。俗呼沙沟鱼，又名阿浪鱼，又名船碇鱼。《纲目》误以杜父于为船碇，曰：大者仅四五寸，小才一二寸，体圆似鳝，厚肉细鳞，黄白色，间黑斑点，背有鬐刺甚硬，其尾不歧，小时即有子，其肉食之暖中益气。据此说，明系鮀鱼，非杜父也。其性热而有毒，能动风助火，发毒生虫，暖中诚有之，益气则未也。又此与海中沙鱼，名同物异。

石首鱼  ***************************
《纲目》曰：《岭表录异》作石头鱼，《拾遗记》名鮸鱼，《浙江省志》名江鱼，《临海异物志》名黄花鱼。乾者为鲞鱼（不用盐醃，淡曝为鲞）。一作鳞。《尔雅翼》曰：诸鱼嘉乾者皆为誊，石首最美，故得专称。白者佳，故呼白誊。露风则变红色，朱味也。生东南海中，形似白鱼，扁身弱骨，细鳞黄色如金，首有白石二枚，莹洁如玉。至秋化为冠凫（此凫头中亦有石，故疑此鱼所化，其实非也）。腹中白鳔可作胶。《异物志》云：小者名䠓水，其次名春来。田九成《游览志》云：每四月来自海洋，绵亘数里，其声如雷。海人以竹筒探水底，闻声乃下网截流取之。泼以淡水，皆圉圉无力。初水来者甚佳，二水、三水鱼渐小，味渐减矣。俗云来鲥去鲞，谓春时泝流而上为鲥，至四月上而返下为鲞，误也。此与鳔鱼形状种类各异，且鲥能发瘟疫，此则能治病补虚，性又大不相同。《开宝本草》曰：鲜者同蓴菜作羹，开胃益气（非益气，调气也，性大能益血）。曝乾白鲞，能消瓜果积，及诸生冷食滞。治下利及腹胀不消。陆文量《椒园杂记》云：痢疾最忌油腻生冷，惟白鲞宜食。盖鲞饮咸水，性不热，且无脂不腻，故无热中之患，而能消胀理脾胃也。今人食鲞，必和猪肉煮，味极鲜肥。若以治痢，宜单煮加盐、醋，不得见肉。

嘉鱼  ***************************
一名丙穴鱼，左思《蜀都赋》云：嘉鱼出于丙穴。李善注云：丙日出穴。或云穴向丙耳，鱼岂能择日而出耶。《拾遗》曰：燕避戊己，鹤知夜半。见《抱朴子》。于鱼独不知丙日耶。《纲目》曰：嘉，美也。河阳呼鮇鱼，言味美也。蜀人呼拙鱼，言性钝也。按：丙穴之说不一，《文选》注曰在汉中沔县，有二所。《水经》曰：丙水出丙穴，穴口向丙。据此，则丙日之说非也。黄雀曰：蜀中丙穴甚多，嘉州、雅州、梁山、大邑皆有，不独汉中也。诸穴所向，岂能画一，则向丙之说，亦非也。任豫《益州记》云：嘉鱼，蜀郡处处有之。状如鲤，鳞细如鳟，肉肥美，食乳泉，出丙穴。《夔州府志》云：春社前出，秋社后归。身长细鳞，首有黑点，肉白如玉，食盐泉，味颇咸。范石湖《虞衡志》曰：梧州人为鮓以饷远。《岭表录异》曰：苍梧戎县出嘉鱼，似鳟而肥美，是则粤西亦有之。出于丙穴之说，亦大不然也。《食疗本草》曰：常于崖下食乳石沫，故能滋补，暖胃止冷泻。《拾遗》曰：治肾虚消渴，劳瘦虚损。误也。鱼性本热，加以乳石更热，内寒极宜，内热及疮疡宜戒之，岂可反用以治虚劳、消渴乎。

比目鱼  ***************************
《纲目》曰：比，并也。鱼各一目，相併而行也。《尔雅》所谓东方有比目鱼，不比不行，其名曰鲽是也。《北户录》谓之鰜，《吴都赋》谓之魪，《上林赋》谓之魼，《临海志》名婢□，《风土记》名奴□，《南越志》名版鱼，《异物志》名箬叶，皆因形也。俗呼鞵底鱼。《食疗本草》曰：补虚益气力，多食动气，按：此鱼多食难克化，其性则能补血也。

鳢鱼  ***************************
《本经》名蠡鱼，小者名鮦。《尔雅》曰鳢，郭注曰：鮦也；邢疏曰：即䱰鱼也。又曰鲤，大者鮦，小者鮵。《埤雅》曰元鳢。《图经》曰黑鳢。又曰乌鳢，又曰文鱼。吾乡呼乌鱼，或曰墨鱼。《诗》注以为鲩鱼，大误。《纲目》曰：首有七星，夜朝北斗，知君臣之礼，故名。与蛇通气，体圆细鳞，黑色有斑，绝似蝮蛇，有舌有齿有肚，背腹有鬣连尾，尾不歧。善啖小鱼。生止水者，自食其子至尽。冬时水涸，不随水去，伏泥中，可以陆处。肉紧味短，食品最劣。道家以为水厌，戒不可食。《衍义》曰：发痼疾。《食鉴》曰：有毒无益。《别录》曰：有疮者食之，令瘢白。皆言其害也。然《本经》曰：疗五痔，治湿痹，面目浮肿。陶隐居曰：和赤小豆煮，消肿满。《食疗》曰：下大小便，壅气、及脚气、风气。《图经》曰：主妊娠有水气。《食医心镜》曰：一斤以上者，煮汁和冬瓜、葱白食，能救水气将死。其效皆不虚也。《医方摘要》曰：除夕黄昏时，用大乌鱼一尾，小者二三尾煮汤，浴儿遍身，七窍俱到，可以免痘，不可嫌腥洗去。如不信，留一手或一足勿洗，出痘时此处必多。此方云异人所传，未经试验。又治一切风疮、顽癣、疥癞年久者：用黑火柴头鱼一尾（即鳢鱼）去肠肚，以苍耳叶填满，外以苍耳子安锅底，略著水（不如酒），置鱼于上，慢火蒸熟，去皮骨，淡食，勿用盐酱，日一作，以愈为度（出《医方集要》）。其胆味甘不苦，能治喉痹将死，点少许即愈，或水调灌之（出《灵苑方》）。
以上有鳞鱼。

鳗鲡  ***************************
一名白□，一名蛇鱼，乾者名风鳗（臭腐无味，病人勿食）。《说文》曰：鲡与鳢同。赵辟公《杂记》曰：此鱼有雄无雌，以影漫于鳢鱼，其子皆附鳢鬐而生。或云鲇亦产鳗。陶隐居云：能上树食藤花。均属幻谈。《食疗本草》曰：歙州出一种五色者，最难得。谬说也。《日用本草》曰腹下有黑斑者，《夷坚续志》曰背有白点者、无腮者，《本草会编》曰重二三斤者、水行昂首者，均不可食，能杀人，况五色乎。《尔雅》邢疏，亦有此说，切勿为其所误。《纲目》曰：鳗鲡所主，传尸鬼疰，小儿疳劳，虫攻心痛，女人阴疮虫痒，一切风瘙如虫行，疬疡疮痿诸病，及烧烟燻蚊令化为水，熏毡、裘辟蛀，置箱箧断蠹。其功专在杀虫去风耳。与蛇同气，故主治亦同。按《日华本草》曰：治劳损，暖腰膝，起阳。《食疗本草》曰：和五味食，甚补益。盖凡物脂肥者皆补，鳗鲡脂膏最厚，性虽有毒，却能补虚冶瘵，通经络，壮筋骨，即《稽神录》所载金山渔者捞得病瘵女子，食以鳗鲡遂愈之说，亦由得力于补，岂尽关杀虫哉。惟孕妇食之令儿多疾，同银杏食令人患软风，性有毒故也。《折肱漫录》曰：大鳗鱼骨一条连头，新瓦煅存性，为末，砂糖搅淡姜汤下，可治噤口痢。理可信，存以备急可也。或不用姜，以黄连汤下更稳。

□鱼  ***************************
俗作鳝，非。黄质黑章，故称黄□。刘向《异苑》作黄鳃。形似蛇，夏出冬蛰，体多涎沫，类鳗而无鬣。小者佳，大者有毒，愈大愈毒，能杀人，亦类鳗。《纲目》曰：血治口眼喎斜，同麝香少许，左喎涂右，右喎涂左，正即洗去。又治耳痛，滴之。又治痘后目翳，又治目中出痘，初见时急点之，即可拔去。大抵□善穿穴，无足而窜，与蛇同性，故能走经络，去风邪，及口喎、耳目诸窍之病。按《纲目》之言是已，然亦忘其能补。《拾遗》曰：补虚损，益血气，通经络，壮筋骸，祛风邪，却湿痹，又治产后恶露淋沥不止。凡病在经络及血分，与筋无力、阴虚血热者宜之。亦不免有毒，夜以灯照，通身浮水面者，项下有白点者，能跳跃嗛火者，皆是蛇种（蛇与□交），并杀人。中其毒者，食蟹解之（出《集见方》）。天行病后尤不可食。

鰌鱼  ***************************
俗作鳅，非。《尔雅》曰：鰼，鳅。郭注曰：泥鳅。有二种，一种似鳝，青黑色，背有鬐，肉少刺多，味亦短，名刺鳅；一种背青腹白，无鬐刺，亨小肉鬣，肉厚味美，名肉鳅。《纲目》曰：暖中益气。吴球曰：调中收痔。按：鰌之功用不止此，凡养阴益血，通经络，攻疮毒，补虚羸，壮筋骨之效，均与鳗、鳝同。（凡草作藤蔓者，皆能走经络，治筋骨之病，形相似也。鱼之有鳗、鳝、鰌三种，其形亦同，故俱能通经络、壮筋骨）而鳗、鳝之良者有益，毒者害人，鰌则有良无毒，其品乃在鳗、鳝之上。石痈坚硬，凡大痈大毒，血不成脓，痘不成浆，俗医用黄䱇、鲤鱼、鸡汁等毒物发之，未免贻后日之患。不如此鱼加酒煮食，饮其汁，效更速而无弊也。又《普济方》治消渴，沃焦散：鰌鱼阴乾去头、尾，烧灰，乾荷叶等分为末，每服二钱，日三服，新汲水下。又海鰌生海中，初生未开目时，即长数十丈，或百馀丈，而且风雷云雾随之，然游至浅水，人力得而制之，云味极肥美。予曾见其截骨一段，长尺余，大可盈拱，重至数十斤，此或别是一种神物，因其形长而无鳞无足，故命以鰌名，非鰌类也。至《水经》曰：海鰌入穴则潮涌，出穴则潮退，出入有节，故潮有时。此极言海鰌之大，不知潮随月吸也。

鱠残鱼  ***************************
《博物志》曰：吴王阖闾江行，食鱠，弃其馀于水，化此鱼，或又作越王，故名鱠残。又名王余，或又作僧宝志，皆幻说也。外无鳞，内无刺，莹白如银，故又名银鱼。《纲目》曰：出苏松、浙江等处，大者长四五寸，彼人尤重小者，曝乾以货四方。按：此鱼吾乡亦多有，小者才寸余，今市肆以江南泗州为最。《食鉴本草》曰：宽中益胃，滋气血，养阴阳，百病无忌。

春鱼  ***************************
小鱼也。《纲目》以为鱊鱼，非也。鱊鱼亦见《尔雅》，曰「鱊鮬，鳜鯞」，味不佳。此鱼味绝佳，作腊名鹅毛脡（淡干为腊）。性能滋气血，养阴阳，和中益气，令人喜悦。《纲目》曰：《北户录》云：出恩州，盐藏（不如淡曝），其细如毛。《广志》曰：武阳小鱼大如针，一斤千头，蜀人以为酱。《一统志》曰：广东阳江县最多，兴国州诸处亦有。按：此鱼春末夏初多出。或曰鳢鱼苗，大误。此自一种小鱼，非鱼苗也。俗呼□鱼，亦误。□乃鱼苗之通称，见《家语》：鱼之大者为□，小者为□。是也。

鮧鱼  ***************************
一名鲇鱼。俗作[nián]，非。一名鯷鱼。《纲目》曰：鲇鱼无鳞，大头偃额，大口大腹，背无鬐鬣，有齿有须有胃，多涎沫。生流水者，色青白，即《尔雅》之鰋鱼。生止水者，色青黄，即《尔雅》之鲇鱼。大抵鰋与鲇一种二类。又有八须者，味较美。陶隐居曰：作□补人。苏恭曰：疗水肿，利小便。均谬说也。此鱼煮时火候不足，能戟人喉舌，与鱯鱼、黄䰲、鰟魮四种，为水中至毒之物。且背色青，腹中子色全绿，木之象也，故最能动风发毒。不拘内外、寒热、虚实百病，概不宜食，疮疡、风损尤切忌之，平人亦勿多食。同甘草煮杀人。八须者更毒。其尾可贴口跟喎斜，此乃外治，以风引风之意也。《图经》曰：寒而有毒，赤目、赤腮及无腮者，并杀人。

鱯鱼  ***************************
一名[魚果]鱼，一名䲚鱼，一名鮠鱼，又作鮰鱼。《尔雅》曰：魾大鱯小者鮡。性略似鲇而毒加甚，秦人谓其发癞。《图经》曰：能合人生癞，发痼疾。盖气腥而且膻，故动风发毒为最，平人、病人概不宜食。

黄䰲鱼  ***************************
《纲目》曰：一名䱀䰲，或析而呼之，曰黄䱀、黄䰲。《诗》曰鱨，注曰黄颊。又名黄颡。《陆疏》作黄杨。形似小鲇，色黄不似，腮下有二横骨，两旁各有一硬刺，背有刺鬐，刺皆锯齿，螫人极痛（令人发寒热，以头垢擦之立止）。两须，亦有八须者。群游作声，过罾、钓出水时，作声如轧轧。动风发毒，无异鲇、鱯。《日用本草》谓其去风，《普济方》用治消渴，均大谬。《纲目》谓能消水肿，又敷瘰疬、恶疮久不收口，亦难深信。总之有毒之物，病人切忌。《铁围山丛谈》云：食黄鱨鱼，不可用姜调和。又不得犯荆芥，可杀人。中其毒，多饮地浆解之。

杜父鱼  ***************************
《临海异物志》名伏念鱼，又名黄□鱼，吾乡亦呼黄□。见人则倒竖其身，以首插入泥中。《纲目》误以为船碇，说见前。此鱼仅长二三寸，大头阔口，色青黄，背上有鬐刺螫人，皆类黄□。独其尾歧，身有黑斑为异（亦有无斑者），盖黄□之同类异种也。三四月子满腹，肉味颇佳。性则动风发毒。《拾遗》曰能治小儿差颓（阴核一大一小也）：用此鱼擘开口，咬其大者七下即消。

鱣鱼  ***************************
《纲目》曰：其脂色黄如蜡，故《食疗》名黄鱼，《太平御览》名蜡鱼。肉色白，故俗称玉版鱼。脂肉皆夜视有光，故《异物志》名含光鱼。生江、淮、河、海深处。无鳞，大鱼也。状似鲟，色灰白，背有骨印三行，鼻长有须，口近颔下。其出常以二三月，其居在矶石湍流。其食张口听其自入，故云鲟鱑鱼吃自来食。其行在水底，去地数寸。渔人载糗粮于舟，以小钩千百，况水取之。一钩著身，摆播求脱，所触诸钩皆著，随其奔逸，止则牵掣，使行至数日困惫，乃逐渐曳至洲渚捞取。小者近百斤，大者长二三丈，至千斤。脂肉层层相间，气甚腥，味肥美。脊骨及鼻，并鬐、腮皆脆软可食。肚与子，盐藏作鲞俱佳。鳔可作胶，性能肥人，利五脏，多食难克化。按：凡物脂肥者皆补，黄鱼脂肉相间，其利脏腑，自不待言。然过肥必壅，且夜视有光者皆有毒，疮疡、风损人不宜食也。

鲟鱼  ***************************
《纲目》曰，一名鱏鱼，一名碧鱼，一名鲔鱼，一名鲟鳇。《月令》：季春，天子荐鲔于寝庙。《周礼》：渔人荐王鲔。《尔雅》曰：鮥，鮛鲔。郭注云：大者名王鲔，小者名鮛鲔，更小者名鮥子。李奇《汉书注》曰：周、洛曰鲔，蜀曰䱭鰽。《诗经疏义》曰：辽东、登、莱人名引鱼。又名牛鱼，又名扇鱼。《饮膳正要》曰：辽人名乞里麻。背如龙，长一二丈，生大水中。春时出而浮水，见日则目眩，状如鱣而背无骨印，色青碧，腹白，鼻长等身，口在颌下，颊有青斑如梅花，尾歧。肉白，味亚于鱣，鬣骨不脆。《尔雅》邢疏曰：今登、莱、辽东人呼尉鱼，或呼仲明。仲明者，乐浪尉也，溺死海中，化此鱼。幻说也。《尔雅翼》云：鲟状如鬵鼎，上大下小，大头哆口，似铁兜鍪。鳔可作胶，亦能化龙。按：鲟首即化龙，所谓鬵鼎、兜鍪者，皆比拟不切。《拾遗》曰：补虚益气，令人肥健。《食疗》曰：煮汁饮，治血淋。然动风发毒，久食令人心痛、腰痛，小儿食之成症瘕及咳嗽。同干笋食，发瘫痪。则其性虽滋补，为害亦不浅也。

䱱鱼  ***************************
一名人鱼，一名孩儿鱼。陶隐居曰：似鯷而有四足，声如小儿。其膏燃灯难消耗，秦始皇骊山塚中人膏是也。按：塚中灯，古用漆，所谓苍梧故隧漆灯明者，舜陵也。后世用鱼油，所谓隧道鱼灯膏不烬者，陈友谅墓也。然漆易乾燥，鱼油易臭腐成水，均不能耐久，且诸史礼志皆不言其制度。吾郡前明淮藩诸园寝，乾隆戊子、己丑间多遭匪窃刨挖，并无隧灯形迹，恐悉属子虚也。而唐人之咏双桧，所谓长明灯是前朝焰，曾昭青青年少时者，盖指佛火而言。其油可以添换，与隧灯迥殊也。《纲目》曰：孩儿鱼有二种，皆类鲇、鮠。一种生江湖，腹有翅如足，腮颊轧轧如儿啼者，䱱鱼也。一种生溪涧，形声皆同，而能上树者，鲵鱼也。《稽神录》云：谢仲玉见妇人出没水中（胸有两大乳，故似妇人），腰以下皆鱼者，白鱀也。（吾乡彭蠡湖亦有，极膻不可食，但可熬油耳）《述异记》云：查道使高丽，见海沙中一妇人，肘后有红鬣者，海中别种人鱼，非䱱、鲵、白鱀类也。《山海经》云：决水多人鱼，状如鯷，四足，音如小儿，食之无瘕疾。又云：休水北注于洛，中多䱱鱼，状如蜇而长距足白，食之无蛊疾，可以御兵。

鲵鱼  ***************************
亦名人鱼，与海中鲸鲵名同物异，《纲目》曰：《异物志》云：蜀人名魶鱼，秦人名鳎鱼。《尔雅》云：大者曰鰕。郭注云：似鲇有四足，前足似猴，后足似狗，声如儿啼，长八九尺。《蜀志》云：雅州西山峡水出魶鱼，似鲇有足，能缘木。《山海经》云，决水有人鱼，状如䱱，食之已疫。按：䱱、鲵二种，古医书、本草皆不载，惟《拾遗》有鲵鱼，《纲目》益以䱱鱼，皆据《山海经》著其功用。而形既似鲇、鮠，又有声，又有足，其有毒确矣。病人不食为是，慎勿过信古人，至噬脐之悔也。

乌鲫鱼  ***************************
一名海墨鱼。乌铡之名，本出《素问》，后人讹为乌贼。《南越志》附会其说，云自浮水上飞乌见而啄之，即卷取入水食之，故名乌贼，言其为乌之贼害也。《图经》曰：腹中血及胆色如墨，故名乌。可书契卷以欺人，逾年则迹灭，惟存空纸，故名贼。亦属附会。又陶隐居、《蜀本草》《图经》皆言是鹞［「所化，《唐本草》辟之甚是，《嘉佑本草》反以为非，云鹦乌似鹃。夫此鱼一岁所出，不知几千百亿兆，安得有许多[暴鸟]乌。《尔雅翼》亦云：九月寒乌入水化此鱼，不言何鸟，悉属子虚。《拾遗》谓秦王东游弃算袋所化，尤荒诞不经。《日华本草》曰：有两长须，遇风则以须下碇，或挂石上如缆，故又名缆鱼。《日用本草》曰：盐者名明鲞，淡干名脯鲞。不知海物本咸，无须盐料，因出时遇阴雨，不能即曝，故以盐收之，腐臭无味。《图经》曰：乌鲗形如革囊，口在腹下，八足聚于口旁，两须如带甚长。只有一骨，形如小梭，白脆如通草，层层有纹。其肉，《别录》云益气强志，非也。日华子云益血，通月经，则是凡阴虚血少，及妇人胎前产后，吐血便血诸症宜之。惜煮之不烂，血虚而中气不足者，但饮汁，勿食其肉，免致困脾。煮宜酒，既助其力，又添滋味。《闽小记》曰：用黄泥包，糠火煨熟，芼以五味，则糜烂可食。骨名海螵蛸，《本经》曰：主女子赤白，漏下经汁（赤白者崩带也。漏下经汁者，经水淋沥不止，或一月二三行也），血闭，阴蚀肿痛（内服外敷），寒热，症瘕，无子。《别录》曰：主惊气入腹（大惊卒恐，气血分离。《内经》明训，治之不得其法则死。补药中必须如此，切勿用辰砂、金、银、琥珀等重坠以速之，所以然者，惊伤胆，此物补血补肝，肝胆相连，故同治），腹痛环脐，丈夫阴中肿痛，令人有子，又止疮多脓汁不燥（凡疮疡肿水多，非此不能生肌合口，外科圣药）。《日华本草》曰：疗血崩（最为要药）。《食疗本草》曰：久服益精（即《本经》主无子，《别录》令人有子之理，所以然者，精由血化也）。又主眼中热泪，研末和诸胆汁点，及一切浮翳，和蜜点。（眼科内服之方，亦不可少此。凡羞明，视物无力，迎风冷泪，青盲、雀目及内障、外障，皆系肝虚，丸药中必须此物）《纲目》曰：主女子血枯（方见后），唾血下血（不论男女），跌伤出血（金刃伤同，伤时急以热尿淋之，海螵蛸细末敷疮口，即不肿痛、不作脓，以后不宜见水。若已犯水洗及他药者，即不宜用此）。又治女人阴户嫁痛（交接后忽而肿痛名嫁痛，虽屡产者亦有此病，不必尽是新婚，勿误会嫁字。云嫁痛者，谓其痛由交媾，如初嫁时景状，所以别于不因交媾而痛也。盖新婚非病，不须治疗，此乃肝热，不治可成脓肿。用此研末，涂入户内，溺后又涂，以愈为度）。同鸡子黄涂小儿重舌、鹅口。同蒲黄末敷舌肿出血，及牙缝出血。同槐花末吹鼻止衄。同麝香吹耳，治聤耳多脓。《素问》曰：有病胸胁支满者，妨于食，病至则先闻腥臊臭，出清液，先唾血，四肢清（冷也），目眩，时时前后血，病名血枯。得之年少时，有所大脱血，或醉入房中，气竭肝伤，故月事衰少不来。治之以四乌鲗骨一□茹（茜草也），丸以雀卵，饮以鲍鱼汁，乃治血枯第一神方。《经验方》治小便血溺：同赤茯苓等分为末，生地、黄柏、车前煎浓汤下，每服三钱，日三服。《圣惠方》治卒然吐血：研末，米饮服二钱。《直指方》治肠风、脏毒，内痔日久，多食易饥：先用海螵蛸炙黄为末，每服一钱，木贼汤下（不如槐花），后服黄连猪脏丸。《普济方》治疗疮恶肿初起者：刺破，挤尽恶血，至鲜血出，研末掺，其疔自出。《经验方》治疳眼流泪：同牡蛎等分研末，每服三钱，猪肝一两煮食，久服取效。《海上方》治赤翳，攀睛贯瞳：海螵蛸一钱，辰砂三分，研细，黄蜡少许化和，临卧以黍米大一丸揉入眦中，天明温水洗之，名照水丹。或不用黄蜡，加猪胆皮烧灰频点，更效。《眼科秘籍》：海螵蛸、炉甘石、滑石等分，点多年烂弦，甚效。痒者加真胆矾十之一。《杨氏家藏方》：海螵蛸半斤研末，黄蜡三两和作饼，每用七八钱，同猪肝二两，批开掺药札定，煮食之，饮汁尽，勿食蜡渣，治青盲、雀目。均妙方也。而其馀用，又可杀虫。《拾遗》曰：春夏时井中生小虫，投骨于中，虫尽死。按：此物既补血虚，又主上下血热妄行，复治症瘕血闭（女子血闭，月事不行，久则不治，必须此物为君，随症辅以他药）。是其于血能行能止，可谓通才。乃张鼎云久服绝嗣无子，吴瑞云动风，皆属妄谈，切勿为其所误。

柔鱼  ***************************
《图经》曰：柔鱼似乌鲗，但无螵蛸。越人重之而不著其性味。予意既无螵蛸，便非同类。虽养阴益血，海物均有同功，而力必不及乌鲗也。

章鱼  ***************************
《临海异物志》名[佶/魚]，又名章举。韩昌黎谓以怪自呈者，即此。《图经》曰：似乌鲗而差大，更珍好。《纲目》曰：补血益气，闽、粤人食其鲜者，味如水母。非也，味如鲜乌鲗耳。李九华曰：章鱼冷而不泄。亦非也，海物味咸能养血，故性平不热，何至于冷。

鲛鱼  ***************************
《纲目》曰：一名沙鱼，一名䱜鱼，一名鳆鱼，一名溜鱼。段成式云：其力强健，称为河伯健儿。《唐本草》云形似鳖，无脚有尾，非也。此鱼有数种，形并似鲮鲤，不似鳖。青目红颊，背有长鬣，腹有翅。大者尾长数尺，能伤人。身如珍珠斑，其文似鹿者，名鹿沙，一曰白沙。能变鹿似虎者，名虎沙。一曰胡沙，能变虎。（《说铃》曰：沙鱼所变之虎，其斑文直，最善噬人。惟初变时，乍履砂石，其足畏疼，易于制伏）鼻前有骨如斧，能击物坏舟者，名锯沙，又名挺额，又名□䱜。沉怀远《南越志》云：环雷鱼，䱜鱼也。长丈许。腹有两洞，贮水养子，一洞容二子，朝从口出，暮还入母腹。《拾遗》亦云：子随母行，惊即入母腹。其肉，《食疗》云补五脏，《图经》云甚益人。翅剥去外骨，莹白如料丝，不受调和，味殊淡。皮可饰刀把，粗糙堪揩木，治骨角如木贼也。《别录》云：治心气、鬼疰、蛊毒、吐血。（此四种病，实为灵药）又烧研水服，解鯸鮧毒（即河豚，惟此物及芦根、橄榄木与核可解。恐一时缺乏，急觅刀剑有此皮为饰者，炒，研末服）。《千金方》治鬼疰：鲛鱼皮、炙龙角、犀角、鹿角、麝香、蜈蚣、雄黄、朱砂、乾姜、蜀椒、蘘荷根等分为末，酒服方寸匕，日三服，亦可佩之。按：鬼疰最恶，其症腹中作痛，时发时止。药不能除，禳不能解，久则必死，死则其骨肉一人继病。杀人愈多，疰愈灵，愈难制伏，必至灭门。惜龙角、犀角难得，予意用羚羊角、狸血（《外台》治尸疰，有狸骨散方），或虎睛、虎爪等代之，亦系血肉有情。（凡邪祟病，非藏伏肝内，非血肉腥膻，不达病所；非神灵威猛，不能驱除。故《伤寒论》有小紫胡加龙骨牡蛎法，为后人治祟诸方之祖也）

江豚  ***************************
又名江猪，又名水猪，又名馋鱼。《魏武帝食制》名䰽䱐，生海中者为海豚。《纲目》误以为鱀鱼，云胸有两乳，形似人。不知鱀色白，即《尔雅》之是鱁，其逐波而行，一浮一沉，顺风而拜，胸有乳如妇人。此物远望如猪，色黑，无妇人乳，逆风而拜，同出同没。《拾遗》曰：海豚生海中，候风潮出没，形如豚，鼻在脑上作声，喷水直上。其子数万，随母而行。人取子系水中，母自来就而取之。江豚生江中，形略小，吾乡彭蠡湖亦多有。夏出冬蛰，舟人候之以占风：无风不出，若风雨将至，则先有数枚浮游水面，其首所望处，即雨阵自其方起，迨风雨大至，则千百齐出矣。腹中有脂，点灯照摴蒱、赌博即明，照读书、工作则暗，故俗言懒妇所化，肉味如水牛肉，能治飞尸、蛊毒、瘴疟，作脯食。油可摩恶疮、疥癣、痔痿、犬马病疥。

海鹞鱼  ***************************
此鱼有肉翅能飞，故名海鹞。《纲目》曰：形团似荷叶，故名荷叶鱼。又名邵阳鱼，《食鉴本草》作少阳，吾乡呼邵荷皮。又名石砺，又名鯆魮鱼，又名鲼鱼，又名蕃□鱼。生海中者围七八尺，生江湖者略小。无鳞无足，背青腹白，口在腹下，目在背心，尾长有节。陶隐居曰：其肉不益人。宁源曰：能治白浊膏淋，茎中涩痛。按：此鱼极有毒，除白浊外，病人忌食。一说此鱼具十二生肖肉，蛇肉在尾，去尾则无毒，大不然也。尾刺如剑，两傍有锯齿，伤人至死。（海獭皮炙焦研末，醋调敷可解，外以海獭皮包之）若候人溺处，以尾刺钉其地，令人阴肿痛，发寒热。然则非仅恶毒，亦妖物也，可轻食乎。

河豚鱼  ***************************
一作魨。《纲目》曰：《炮炙论》名鲑鱼，《拾遗》名嗔鱼，《日华本草》名鰗鮧鱼，《食疗》名鯸鮧，又作鯸鲐，俗名气包鱼，又名吹肚鱼。严有翼《艺苑雌黄》云：河魨，水族之奇味，世传其杀人。余守丹阳宣城，见土人户户食之，但用菘菜、蒌蒿、荻芽同煮，未有死者。然鱼之无腮、无胆、有声音、目能脡者皆杀人，河魨备此数者，可云无毒乎。《衍义》：河豚有大毒，味虽美，修治失法，食之杀人，厚生者宜远之。至言也。陆云士《离亭燕》词曰：三月桃花春水，网撤江鲜初起。不使纤尘沾鼎俎，乳炙西施甚美。下箸且徘徊，此事不如己矣。昨日传闻，西第醉饱，翻成涕泪。子孝臣忠千古事，只是难拚一死。口腹亦何为，竟肯轻生如此。此盖因倪鸿宝先生有「将无忠义事，不及食河魨」之句而作也。忆乾隆丙子，邻居李姓者六人共食河豚，一人食多毒先发，急觅芦根，以昏夜不能卒得而死，舌出口外，遍身青黑，腹胀，即似河豚。其五人毒后发，皆得芦根煮汁饮之，泻紫黑血斗许而解，然皆大病月馀。世传煮忌梁上尘落釜内，又忌洗血不净。然食者皆知此忌，而有死有不死，与食菰子同。中其毒者，以芦根、荻芽、橄榄木或核、甘蔗、槐化、粪汁解之。而可解不可解，亦与食菰子同。又食河豚鱼，不可服荆芥风药，《夷坚志》《辍耕录》均有其语。《延寿书》云：诸无鳞鱼，皆忌荆芥。《韦航细谈》亦云：凡鱼不论有鳞无鳞，无不忌荆芥。语皆有理。《物类相感志》仅云河豚宜同荆芥煮三五次，换水再煮则无毒，切勿轻同。《拾遗》曰：肝与子有大毒，入口烂舌，入腹烂肠，无药可解。今人不敢食肝、子，则盐醃货之，食而不死者固多，死者亦时有，但贪口腹者讳言之。苏长公云味美可值一死，乃戏言耳。《开宝本草》乃谓其有补虚疗疾之用，岂遂无他药而以杀人之物治病，医家好奇之过乃至于此，乌可训乎。《稗史》曰同鸭卵食则不毒，未知果否。
以上无鳞鱼。

鱁鱼  ***************************
有二种：一种工匠所用，可作胶黏物者，名鱼鳔，乃海鱼腹内白脬，中空如泡，形似壶卢。一种入食品者，乃海鱼之胃，名鱼肚。《唐韵》《梦溪笔谈》皆云鱼肠。肠胃相连，鱼大者或肠亦可食。性能益气补血，壮筋骨，续绝伤，妇人血分素虚者，崩中赤白带下者，胎漏每月下血者，生儿屡患脐风者，男子精亏血少者，并宜食之。（以上诸病宜用鱼肚）又能散瘀血，及折伤出血：炒研末，酒和生藕汁下。《产宝》方治产后搐搦：鱼鳔一两螺粉炒，去粉研末，分三服，蝉蜕煎浓汤下。不如当归、生地黄、荆芥、防风、蝉蜕煎酒下。《事林广记》治产后血运：鱼鳔同蒲黄炒，去蒲黄，研末，酒和童便调服三五钱，亦宜。加当归、荆芥，以愈为度。刘伯温《多能鄙事》治经血逆行：鱼胶蛤粉炒，新湖棉烧灰等分，每服二钱，秫米饮下。危氏香胶散治破伤风搐：鱼胶同白芷末炒，麝香少许，研末，苏木煎酒调下，每服二三钱。仍用醋煮鱼胶封疮口。《保命集》治破伤风寒热、口噤、搐搦者：加蜈蚣二条炒，同研，以羌、独、荆、防等分，煎酒调下，每服二钱（此症口乾者不治）。《经验方》治呕血不止：鱼胶炒研末。甘蔗节三十五枚捣，取汁调服二钱。《直指方》治便毒肿痛：醋煮鱼胶，乘热捣烂贴之。又可贴露蜞，即羊核。又可贴小儿软疖。又《普济方》用治折伤，均妙方也。（以上诸方宜用鱼鳔）

鲍鱼  ***************************
《礼记》曰□鱼，又曰□，又曰腊，又曰鲞，《魏武帝食制》名萧折鱼，俗名乾鱼，又名法鱼，又名虾鱼。不拘鱼之种类，淡曝不用盐醃。其气腥臭如尸，故秦始皇崩于沙丘后，车载鲍鱼以乱其臭。《礼》鲍鱼不登于俎，昔文王使太公傅太子发，太子嗜鲍鱼，公勿与，曰：岂有非礼而可以养太子者哉。性能散血，又能止血，又能生血。凡踠折瘀血在腹内、四肢不散者，女子崩中血不止者，均宜煮什，微加醋饮，不得用盐（出《别录》）。又治女子血枯（出《素问》）。又治水肿、气肿。陈者良，未隔冬者勿用，隔两冬者太陈，亦勿用。又同葱、豉、酒煮食，饮其汁，能通乳（出《纲目》。杂虾曝者尤良）。但杂鰟魮、鲇、鱯、黄䰲、鲚鱼者均有毒，仅供食料，不堪疗疾。又孕妇不宜食，李九华曰：令子多疾。又今市肆所售鲍鱼，用充海错，乃海鱼之乾者，亦属佳品，上文血分诸病，亦能治之，但不能消胀耳。

咸鱼  ***************************
又名䱒鱼，又名鰎鱼。咸甚者能劫血，病人忌食。微咸者好。醋烹之能开胃进食，病人宜之。若用烟燻者名烘鱼，其气芳馥，更为佳品。但鲇、鱯、鰟魮、黄䰲、鲚鱼之类，亦宜避之。煎咸鱼之油，能治小儿头疮出脓水。微加醋烹，俟鱼熟，取油涂甚妙。

糟鱼  ***************************
凡物糟藏者，皆能开胃进食，糟鱼更在诸品之上。但杂虾者则动风发毒，痈疡、风损忌之。若糟鲇、鱯等，则诸病忌之。

鮺鱼  ***************************
俗作鮓，大者曰鮺，小者曰[魚岑]。《尔雅》《释名》：鮺，酝也。以盐糁酝酿面电也。其性大不宜人。今人率用红曲，稍易消，他无益等也。《日用本草》曰：损人脾胃。《拾遗》曰：发疮疥，鮺内有发害人。《纲目》曰：不可同生胡荽、葵、菜、豆、藿、麦、酱食，令人病。同蜂蜜食，令人暴死。无鳞鱼作鮺，尤不堪食。凡有病人，概宜远之也。

鱼鱠  ***************************
又名鱼生。《纲目》曰：旋烹不熟，食犹害人，况鱼鱠肉生，损人尤甚，为症瘕，为痼疾，为奇病，皆所不免。昔有食此致病者，用药下出鱠□，已变虫形。而《本草拾遗》暨《食物本草》谓其能治多病，均不足信。至汪颖谓亲见一妇人病吞酸，因食鱼鱠而愈，尤为无理。大抵此物自古有之，屡见经传。今北人常食，未必人人皆病。而现已有之病，及大病、久病、新愈之人，则断断不宜犯也。

鱼子  ***************************
一名苏，一名䲑。《尔雅》曰：鲲，鱼子。故《国语》云鱼禁鲲鲕也。性之良毒，视乎其鱼。然多食，久食令人作胀，则诸鱼子所同。且不受调和，既无宜，又无味，病人何必食之。而《圣济总录》治目翳，用已生出在水中鱼子半两和药，亦好奇之过也。
以上鱼杂。

鱼胆  ***************************
诸鱼胆并明目去翳，又治喉痹，又主鱼骨哽咽。青鱼、鲤鱼为上，而鳢鱼胆乃能救喉痹将死，洵妙药也。鲇、鱯胆不可用。

鱼魫  ***************************
《纲目》曰：鱼脑骨曰□，曰丁。尾骨曰魩，曰丙。肠曰鲴，曰乙。身骨曰鲠，曰刺。脬曰鳔，曰白。翅曰鬐，曰鬣。子曰鮇，曰䲑。《拾遗》曰：鱼魫能消毒。《延寿书》曰；解蛊毒，作器盛食，遇蛊则裂。青鱼魫最良。

鱼鳞  ***************************
《纲目》曰；食鱼中毒烦乱，或成症积，烧灰水服二钱。《别录》曰：治鱼骨哽。方同上。

鱼油  ***************************
《拾遗》曰：能治症癖，腥臭鱼油二斤，盛铜器内，炷火令暖，隔纸熨症上，昼夜勿息。一法用旧棉絮一块，入鱼油内浸透，置症所，熨斗炷火熨之，日一作，久熨取效。又涂六畜疥癞。然灯损人目。
以上四种非食品也，以其出于鱼而各有所用，故附之鱼后。至历朝渔者有税曰鱼课，明代多设河伯所大使以征之，本朝泽梁无禁，惟留江西二所，广东三所，余皆裁革，岁课三江、两湖、闽、粤，共仅二万四千四百一十二两有奇。

龟  ***************************
非宜食之物，而古人用以治病，摘录于左。色黑者良，黄者劣，故《古今注》名元衣督邮。《唐本草》曰：龟肉酿酒服，治大风缓急，四肢拘挛，多年瘫痪不收。《便民食疗方》曰：和葱、酱煮食，补阴降火，治虚劳咳血、咯血，咳嗽寒热。又主久嗽不瘥。胆汁治痘后目肿，及一切热眼。尿滴耳治聋，点目退赤热，点舌下治中风不语。甲补阴益血。今人惟取下版熬胶用，以龟运任脉，故能补阴。任脉行身之前，故不用上甲，而用下版也。又治产难交骨不开，《子母秘录》用龟甲烧存性，研末，酒服方寸匕。《摘元方》用全具酥炙（不如酒炙），妇人发一握烧灰，川芎、当归各一两，同研末，每服七钱，人行五里许再服必生。盖妇人胎产以冲任二脉为主，交骨不开用龟版，一取其通任脉，一以骨治骨也。龟版有纵横缝，生卵时，其近后直缝自开，卵始得出。尝目睹之，始知古人制方用药煞精理。而陈飞霞云：阳开阴阖，交骨不开宜用附、桂等阳药，不宜用龟版阴药。是为不知医理。其性虽补阴，却偏于阴而消败阳气，凡食龟肉，服龟版胶，必十分阴虚阳盛始可。若阴阳两虚，切勿轻试。且也麟、凤、龟、龙称为四瑞，亦曰四灵，故其为物神灵而多寿。其色黑。元也；其身介，武也。故北方龟、蛇，星象命名元武。而凡有生之物，生前有此躯壳，死则如蜕去之，龟则死犹恋形。故其朽甲，先王用以钻灼而卜，可以观兆决疑。药中用之过剂，往往成症瘕，生怪病，恋形故也。非甚不得已，不宜妄杀也。
《大戴礼》曰：甲虫三百六十，而龟为长。其名号颇多，《尔雅》龟有十种，后人亦未能考其全。《纲目》曰：其形象离，其神应坎。上隆而文以法天，下平而理以法地。蛇头龙颈，外骨内肉，肠属于首，能通任脉。广肩大腰，卵生思抱，其息以耳。（此说不然，龟纳鼻息，故能通任。若息以耳，则与任脉不相涉矣）雌雄交尾，亦与蛇相匹。或云大腰无雄者，谬也。（古有大腰无雄，细腰无雌之说，谓龟鳖之类皆雌，蜂虿之类皆雄，非定论也）今人视其底以别雌雄。《抱朴子》云：千岁灵龟，五色具焉。如玉如石，变化莫测，或大或小，或游莲叶之上，或伏蓍丛之下。至《搜神记》谓黄赭入山迷路，为鄱阳故事，恐属子虚。凡龟闻铁声则伏，被蚊噆则死，香油涂眼则入水不沉，老桑煮则易烂，故云祸桑树以烹老龟，皆物理相制也。甲，《本经》名神屋，《图经》曰漏天机。上下甲俱全曰龟筒。生于山者，西秦最广，故又名龟。
一种名灵龟，即《尔雅》之蟕蠵，《汉书》谓之灵蠵，又名蠵。其大者名屓屭（一作贔屭），又名□□，又作霸下，多力，人立背上，可负以行。今碑趺刻作此状，取其力能负重也。或云此乃龙生九子之一，非龟也。甲黄而光莹，用嵌器物，可乱玳瑁。血治毒箭伤闷绝者，和酒饮之（出《日华本草》）。
一种绿毛龟，古以为神物，南齐永明中有献者，今则可以畜养而得，非神也。蕲州以充方物，养者取自溪涧，畜水缸中，饲以鱼虾，冬则去水。久久生毛，中有金线，脊骨三稜，底如象牙色，大如钱。他龟久养亦生毛，但大而无金线。刘氏先天丸用之，云通任脉，补阴阳，未免好奇，方不录。但置额上，可断邪疟。收书笥可辟蠹（出《蒙荃》）。
一种呷蛇龟，日华子作夹蛇。《尔雅》曰摄龟，注曰陵龟。《抱朴子》作蠳龟。陶隐居作鸯龟，云：小龟也，狭身长尾。用卜吉凶，与他龟相反。《唐本草》云：其腹折，见蛇则呷而食之。肉与甲均有毒不堪食，但佩之辟蛇而已。
一种三足龟，名贲。《山海经》云：任水西注伊水中，多三足龟，食之无大疾，可以已肿。《唐书》云：先天二年，江州献六眼龟。《宋书》云：太始二年，东阳太守刘勰献六目龟。郭景纯《江赋》有之（《尔雅》注亦有之。敬新磨口号曰：睡一觉抵别人三觉）。《明会典》云：暹罗国贡六足龟。《宋史》云：赵霆献两头龟。皆不常有之物，遇之不宜轻食也，虽三足龟《山海经》有已肿之言，例以三足鳖之杀人，其说讵可信乎。
一种名鴞龟，生南海，与《山海经》所云杻阳之山，怪水出焉，中多旋龟，鸟首蛇尾者，盖同类也。旋龟，云佩之已聋。鴞龟，《拾遗》用治产难，临月佩之，临时用甲烧研酒服。其肉性味无考，必非佳品也。（以上并出《本草纲目》）
至《尔雅》以俯仰、前后、左右释其形状，有灵、谢、果、猎类。若之名，《周礼》有天地四方之属。《春秋》：盗窃宝玉大弓。《公羊传》释宝为龟。《周易》或益之十朋之龟。《汉书》释之曰：元龟尺二寸，直一千百六十，为尺贝；公龟九寸，直五百，为壮贝；侯龟七寸，直三百，为公贝；子龟五寸，直一百，为小贝，皆十朋为宝，四品。（王梅溪字龟年，名十朋，取此义）古人之重龟如此。若其用以卜也，古者国有守龟，名之曰蔡，有疑则灼之。故曰：蔡，祭也，致敬于鬼神，以决所疑也。或曰：蔡，察也，卜而察其疑也。《史记．龟策传》曰：略闻夏、殷欲卜者，乃取蓍、龟，已则弃去之，以为龟藏则不灵，蓍久则不神。至周之卜官，乃宝藏蓍、龟。灼龟观兆，变化无穷。是以周公卜三龟，而武王有瘳。纣为暴虐，而元龟不吉。晋文将定襄王之位，卜得黄帝之兆（《左传》曰：得黄帝战于坂泉之兆），卒受彤弓之病。献公贪骊姬之色，卜而兆有口象，其祸竟流五世。（奚齐、卓子、惠、怀，至文公乃定，共五主，非五代也）楚灵将背周室，卜而龟逆（《左传》曰：灵王卜曰：余尚得天下。不吉，投龟。询天而呼曰：是区区者，而不余卑，余必自取之），终受乾溪之败。君子谓夫轻卜筮，无神明者，悖。故《书》建稽疑，五谋而卜筮居其二，五占从其多，明有而不专之道也。其措辞析理为至当。而褚先生续之云：能得名龟者，财物归之，家必大富至千万。一曰北斗龟，二曰南辰龟，三曰五星龟，四曰八风龟，五曰二十八宿龟，六曰日月龟，七曰九州龟，八曰玉龟。凡八名龟，各有文在腹下，文云云者，某龟也。取此龟不必满尺二寸，民人得长七八寸，可宝矣。又云：神龟出江水中，庐江郡岁时取生龟尺二寸者二十枚献于太卜官。龟千岁乃满尺二寸。又云：取前足臑骨穿佩之，取龟置室西北隅悬之，入深山大林不惑。又云：南方老人取龟支床足，老人死移床，龟尚生不死。龟能行气导引。近世江上有得名龟，畜置之，家因大富。欲遣去，人教杀之勿遣，遣之破人家。龟见梦曰：送我水中，无杀我也。其家终杀之。杀之后，身死，家不利。又云：宋元王时，渔者得神龟，龟见梦元王求脱，王召博士卫平，告以梦，平与王反复数千言，劝王留神龟，杀而藏之，以为国重宝。其后战胜攻取，莫如元王。元王之时，卫平相宋，宋国最强，龟之力也。其祝龟之辞，称为玉灵夫子且托为孔子之言讚叹之曰：神龟知吉凶。而见杀骨植空枯，犹日辱于三足之乌，月见食于虾蟆。荒诞之言，不足信也。

玳瑁  ***************************
即玳瑁，龟之别种也。《虞衡志》曰：生海洋深处，似龟而壳稍长，背有甲十三片，黑白斑文相错，裙边缺如锯齿，无足而有四鬣，鬣有鳞，斑文如甲。海人养以盐水，饲以小鱼。每月必有一日不食，或云遇庚、申日则不食。曰玳瑁斋。《埤雅》曰：玳瑁不再交，卵生影抱，谓之护卵。《南方异物志》曰：大者如籧篨，背上有鳞大如扇，煮柔作器，光辉有色，古人以为笄。豪贵者或以饰梁栋，沉佺期诗：海燕双栖玳瑁梁。《开宝本草》曰：生饮其血，解百药毒。仇士良曰：肉煮食，逐邪热，利大小肠，行气血。《日华本草》曰：生取甲（入药必须生者，凡作成器物，皆经蒸煮，用之无效）磨汁服，消痈毒，止惊痫。《纲目》曰：治急惊客忤，伤寒结热狂言。又治时行热病发斑，闻人规《痘疹论》曰：全生犀角磨汁一合，入猪心血少许，紫草汁五匙，治痘疹血热黑陷。亦可预解痘毒。

鳖  ***************************
《纲目》曰：鳖行蹩躄，故名。俗呼团鱼。《淮南子》曰：鳖无耳而神守，故名神守。《埤雅》曰：鱼满三千六百，则蛟龙引之而飞，置鳖守之则免，故名神守。《古今注》名河伯从事。陆生水居，穹脊连胁，四缘有肉裙，以目为听，纯雌无雄，以蛇及鼋为匹。（鳖有雌雄，亦视腹文为别，但与蛇及鼋交耳）故《万毕术》云：烧鼋脂可以致鳖。（烧蛇脂不能致鳖，然则气相感召，非以其与鼋交也）卵生，其抱以目，随日影而望之。在水中，上必有浮沫、名鳖津，人望津抚掌作声取之。性畏蚊，叮之则死。入蚊煮得易烂，而其骨甲又可熏蚊，令化为水。肉，《图经》云：性冷损人。《拾遗》用治热气湿痹。戴元礼云：性热，其阳气聚于上甲，久食令人生发背。按：鳖背，青木之色也。木性善升，故冬月蛰于沙泥，其背上如盏大一块常燥不湿，人以是寻得之，阳气聚于上甲之说，不为无见。性有毒，孙思邈谓同芥子食，令人生恶疮，则生发背之言，不为无本。戴氏所论确矣。俗医反云滋阴，大谬。虽作臛为八珍味之一，然痈疽、痘后、热病后，平素血热、阴虚火旺及症瘕之人，概不宜食。孕妇食之，令人短项，多食或竟生鳖。《拾遗》曰：《内则》食鳖去丑，谓项下软骨如龟形者也。凡三足、赤足、独目者，头足不缩者，目凹陷者，无裙者，腹下有王字、十字、蛇纹者，旱鳖在山上者，并杀人。究之此物本有毒，其不犯此数种而外，亦间有能害人者。平人亦宜少食，病人不食为是。中其毒者，芦笋煮汁解之，无则用芦根。《折肱漫录》曰：中鳖毒，蓝汁可解，无则以染布缸内靛花代之。又不可同见菜食。陶隐居曰：锉鳖肉，包以赤苋，置湿地经旬，皆成小鳖。此说虽未必尽然，而同食必有害则确也。又同薄荷食亦害人。小者味美而毒轻，愈大愈毒无味。洪容斋所谓沙地马蹄鳖是也。而《国语》：公父文伯饮南宫敬叔酒，露睹父为客，羞鳖焉小，睹父怒，曰将使鳖长而后食之，遂出，盖北人远于水，不知水族之味也。
甲能治老疟，攻疟母，及痃癖症积：生取炙黄色，研末服（出《时后方》）。又治骨蒸发热：童便浸二三日煮，再用酒炙黄，研末服。又治痈疽久不收口，用生肌药不效者，烧存性，研末掺（出《怪症奇方》）。又治人咬指欲脱，方同上，鳖壳亦可（出《摘元方》）。头治产后阴脱，及脱肛不收，烧灰傅（出《千金方》）。取其善缩也。卵盐藏煨食，止久痢（出《纲目》）。
一种无裙，头足不缩者名纳，一作魶（与鲵同名）。一种三足者，《尔雅》曰：鳖三足，能。《山海经》曰：从山多三足鳖，食之无蛊疫。切不可信。一种小如钱、赤如血者，《淮南子》曰朱鳖，浮水必有大雨。《拾遗》曰佩之刀剑不能伤，女人有媚色，未必然也。此三种皆有毒杀人。一种六足者，能吐珠，《山海经》《吕氏春秋》《一统志》皆有其语。然《埤雅》曰：蚌珠在腹，鳖珠在足。果尔，何以能吐也。《纲目》曰：食之辟疫疬。此岂寻常之物，恶得而食之也。
至于鳖之抱卵以目，听亦有目，是其精神全注于目也。故多年老鳖，腹内聚成鳖宝，如一二寸小人，眉目、衣冠、履袜悉具。纪晓岚先生《滦阳消夏录》言亲见之，予外氏家亦有，先慈氏亦亲见之。其他得此者，吾乡有数处，皆以杀鳖而得。旧传生得此者，割人臂上皮纳入之，可以洞见地下之物，以鳖之精华在目也。此说未知果否，然其为物则极奇矣。（鳖腹中有宝，其背必隆起，较他鳖为高。旧传杀此鳖者，其祸必至灭门，验之吾乡数处，信然。积善之家，谅不遇此，然食鳖者则当知之也）《夷坚志》曰：乾道中，崑山有老叟梦大舟内无数缧绁罪人哀呼求救。次早启户，堤下果有泊舟，视之皆鳖也。问其值，索钱三万，如数与之，尽放诸河。夜复梦数百披甲人列拜门外，谢再生恩。且曰：令翁一生无疾，寿终昇天，子孙大富。五世后如其言。又闻数十年前，吾乡有严翁者，素称好善。一夕梦绿衫白裙女子，拜床下求救。明日邻翁得大鳖招翁饮，翁至其家，鳖尚未烹，向翁延颈点头，翁恍疑昨梦，赎而纵之，遂终身不食鳖。今其子孙数十人皆不食，尚云乃繁盛，书香奕叶也。以此推之，鳖能聚精会神，结为奇宝，是水族有灵之物也。故于临危能知求救，则其死后必解寻仇，且非餚馔必需之品，可以少食，可以不食，不宜恣肆，以口腹结冤家也。（冤家二字，非杏云摭拾外氏迂谈。医家本有来生对报之训，见《金匮玉函经》解饮食之毒条，又陶隐居亦云妄杀鸡、犬、牛、羊，于亡魂皆有愆责，皆古医书之语。仁爱之人，自不以为河汉也）

鼋  ***************************
亦名河伯从事，俗呼癞团鱼。《说文》曰：鼋，大鳖也。《图经》曰：生南方江湖中，大者围一二丈。南人捕食之。肉五色而白处最多。卵圆大如鸡、鸭卵，产山崖或洲渚土窟中，人寻得辄有数百枚，煮之其白不凝。《拾遗》曰：性至难死，剔其肉尽，口犹咬物，可张鸟鸢。《纲目》曰：介虫惟鼋最大，故字从元，形似鳖，背有[月畾][月鬼]，大头黄颈，肠属于首。其诞育也，雄鸣上风，雌鸣下风，风化而孕。其赋形也，颈足皆方，口如血盆。随月浮水，月沉则没。其脂摩铁则明，得火可融铁。《月令》：季夏之月，命渔师伐蛟取鼍，登龟取鼋，以其为人害也。按：鼋，水族巨物，冬则蛰于江水深处，至清明后散而之诸大泽中，如楚之洞庭，吾乡之彭蠡，游行觅食。其出也，千百为群，蔽江而上。此数日，往来舟楫皆停泊小港避之。至霜降时，水涸天寒，仍入江潜伏不出矣。此数月，舟行夜不敢露坐，昼不敢灌足于水。又不敢炙煿腥膻，鼋闻其气即出。盖此物能食人，故呼为水老虎。其力之大，差与比伦，又且便捷过于猿猱，万斛之舟能坏之，竹木[疒/日/羽]筏长百馀丈者，能折之。舟人遇此，皆抛撒米粒，焚香罗拜，寂不敢哔。操舟为业暨贸敢江湖者，终身不敢食其肉，并不敢食鳖肉。虽至远方，不敢斥其名，称为老爷，并鳖亦呼老爷。盖鼋与鳖同类，故亦与鳖交。论其食人，大为人害，然榜人尝语予曰：凡舟子谋害孤客取财者，不愁天理王法不容，但恐老爷难见。是乃神道设教，可藉以儆凶顽。无怪左蠡之滨，老爷庙香火之盛，血食所宜有也。乾隆庚辰，青湖夏姓戚家尝获大鼋，予曾食之，腥膻无味，此或烹饪失宜。鼋羹为八珍味之一。《左传》：楚人献鼋于郑灵公，子公之食指动，示子家，曰必尝异物，公故弗与，子公染食于鼎而食，遂酿弑君之祸。
其性有毒，病人概不宜食。陶隐居曰：食之补益。此物多力而趫健，又且多寿，揆诸熊肉振羸之义，所言或当不谬。又云能变为魅，非魅也，鼋为灵物，不甘鼎俎，复仇也。凡脔割其肉，偶一落地沾泥，任洗濯百遍，食之必至杀人。即醃熏乾肉，任悬挂甚高，无人时能垂长至地沾惹泥土，闻入声遽缩如初，此肉食之无得免者，其灵异何如。又肉色黄者有大毒。邻邑都昌江姓村疃，地滨彭蠡，乾隆辛亥夏，见大黄鼋浮游稻田浅水，群以火器击毙。村中男妇食者百十人，皆患黄汗症，以常法治之不愈，死者五人，其馀皆委顿数月，老弱者至连年始愈。戒之戒之。

蟹  ***************************
蟹足名跪，六跪双螫，壳名匡。《礼》：蚕则绩而蟹有匡。《纲目》曰：傅肱《蟹谱》云：蟹，水虫也，故字从虫，亦鱼属也，故亦从鱼。以其横行，则曰螃蟹。以其行声，则曰郭索（出杨子《方言》）。以其外骨，则曰介士。以其内空，则曰无肠公子（见《抱朴子》）。雄曰蜋螘，雌曰博带（见《广雅》）。《清异录》曰含黄伯。《诗人玉屑》曰内黄侯。曾文清《谢路宪送蟹》评：从来叹赏内黄侯，风味尊前第一流。只合蹒跚付汤鼎，不须辛苦上糟丘。种类极多。《图经》云：六足者名蛫，四足者名□，皆有大毒。壳阔而多黄者，名[艹/舒]螯，最利，断物如芟。扁而大，后足阔者，名蝤蛑，南人谓之拨掉子，一名蟳。两螯如手，力至强，能与虎斗，虎不如也。一螯大一螯小者，名拥剑，一名桀步。常以大螯斗，小螯食。又名执火，螯赤也。最小无毛者，名蟛螖。《尔雅》曰：H螖蠌，小者蟧。似蟛螖而大，名蟛蜞，不可食。蔡谟初渡江，误食几死。叹曰：读《尔雅》不熟，为学者所之也雄者脐长，雌者脐团。腹黄应月盈亏。生沙穴中，见人便走者，名沙狗两螯极小如石者，名蚌江。海中蟹大如钱，腹下复有小蟹如榆荚者，名蟹奴，又名寄居蟹。腹内有白虫如木鳖子者，及居蚌腹者，名蛎奴。以上并不可食。似膨蜞而生海中，潮至则出穴者，名望潮。生溪涧石中，小而壳坚赤者，名石蟹，并可食。
按：蟹之类既繁，则识之难尽。《图经》《纲目》虽各有考订，亦未能全。其诸蟹之性，俱动风发毒，在虾之上，虽诗词中以把盏持螯为韵事，而病人概不宜食。痈疡、风损及血疾、目疾人，尤不宜。其色生青熟赤，与虾同。宋人诗曰：水清讵免双螯黑，秋老难逃一背红。盖讥朱勔之贪横必败也。其用能续绝伤。跪折筋绝骨脱者，《唐瑶方》：生蟹捣烂，和热酒，连饮数碗，渣敷之，半日许骨内谷谷有声即愈。乾者煅存性，研末服，亦佳。又能开血闭，消儿枕，堕死胎。《千金》蟹爪散：蟹爪研末二合，桂心、瞿麦各一两，牛膝二两，俱为末，空心酒服一钱（似太少）。又能安生胎，《千金》神造汤：蟹爪敲碎一升，甘草二尺，流水一斗，苇薪煮至三升，入阿胶三两烊尽，顿服。困不能服者，灌入即效。此方治闪折伤胎，子死腹内，或双胎一死一生，服之令死者出，生者安。又解□鱼毒，《集验方》曰：食蟹即愈。又治漆疮，鲜者捣涂，乾者研末水调敷。又治小儿解囟不合，《衍义》用蟹螯同白芨末捣敷，以愈为度。仍内服肝肾补药。又盐蟹汁淡，喉痹肿痛，含口内细细嚥之。壳，烧烟能熏壁蝨。陶隐居曰：独螯、独目、两目相向、六足、四足、腹下有毛、腹中生骨、头背有星点、足斑、目赤者，并杀人。冬瓜汁、紫苏汁、蒜汁、豉汁、芦根汁、藕汁，皆可解之。张鼎曰：孕妇食蟹，令子横生。《纲目》曰：同柿食动风。蝑蟹法（藏蟹曰蝑）：盐藏、糟藏、酒浸、酱汁浸，皆佳，久留易沙，见灯亦沙。（蟹性夜喜就光，取之者燃灯于水次，则群蟹自来，故见灯即沙。蝑法不拘日夜，必点灯炤而蝑之，则以后见灯不沙）得椒易䐈。得皂荚或蒜可免沙、䐈。得白芷则黄不散。取蟹之时，《衍义》曰：八九月为蟹浪，其黄满腹。陶隐居曰：未被霜者甚有毒，究之此物本有毒，春夏固不宜，霜后亦未尝不毒也。

虾  ***************************
一作虾。介虫之小者。首似龙，身似蚱蜢，磔须钺鼻，皆有断节，尾有硬鳞，前四小足两钳，后两大足善跃。每九、十月有雾，则虾出必广。盖有一种飞虫名天虾，雾时则群堕水中，化为虾也。然亦自生子，子在腹下，两边排列。味甚鲜美。性则动风发毒，助火生虫。（数十年前，邻居取虾为业者，冬月每顿食之。一夜腹痛不可忍，吐出小虫，急煮苦栋根皮服之，吐泻交作，下血数升，血中有天虾虫千百）平人不宜过食，疮疡、风损、血疾、目疾人尤忌之。糟藏最美。蒸曝去壳名虾米者次之。陶隐居曰：无须及腹下通黑者，煮之色白者，并不可食。《拾遗》曰：和热饭作鮺，味虽美，能毒人至死。其用则能托痘疮：凡真正虚寒塌陷者，大鲜虾数头捣烂，热酒和服。如山居不可卒得，干虾米亦可，但力缓耳。内有毒火者，慎不可用。又能下乳汁，方同上，但宜多食耳。又能补肾兴阳（并出《纲目》）。又外治血风、臁疮，同黄丹捣贴，日一换（出《集简方》）。

海虾  ***************************
《纲目》曰：《尔雅》名鰝，《拾遗》谓之红虾。小者长一二尺，大者可至丈馀。其壳每节可作大灯笼一枚。《岭表录异》云：其色如朱。又闽中有五色虾，长尺余。彼人两两干之，名对虾，用供上馔。按：海虾，肆中乾者长不过二三寸，味极鲜美，性有小毒。而生于咸水，则能养阴益血，故助热生风发毒之害，与淡水虾不同。《拾遗》曰：治头疮，去癣疥、风瘙、身痒。盖此数者皆血中风热，虾性动风，而出咸水者能益血，故反以治风，理可信也。又闽中一种龙虾，长二三尺，首全似龙。周栎园先生曰：望之如钱塘破阵，擘青天飞去时，令人敬畏。初不敢食，后见群食，亦尝试之，味殊淡耳。

蚌  ***************************
陶隐居曰：雉入大水为蜃，即蚌也。按：蜃有二，一蛟蜃，一蛤蜃。雉能化蛇，又产蛟，其所化乃蛟蜃，非蛤蜃也。陶说误。但雀入大水为蛤，乃蚌属耳。《纲目》曰：蚌类甚多，长者曰蚌，圆者曰蛤。今混呼蚌蛤，非也。其肉，日华子曰：除烦，解热毒，治血崩带下。入黄连末，取汁点眼赤。《洗冤录》曰：入冰片末少许，化汁涂汤火伤。《食疗》曰：除热，解酒毒。《拾遗》曰：明目，除湿，主妇人劳损下血有热者。然性偏冷，故《衍义》曰：多食发风动冷气。凡诸蚌蛤肉，性皆冷，能动风，中寒及风损人忌之。而《拾遗》所谓除湿者，凡水生之物皆能胜湿也。刘因曰：鱼、鳖、蠃、蚬治湿气而生于水，麝香、羚羊治石气而生于山。朱震亨乃云：寇氏止言冷不言湿，湿生热，热久则气上升而生痰生风，何冷之有。夫蚌能胜湿，岂反生湿；性本冷，岂反生热。《纲目》于此等邪说，不知驳正，乃复混同引入，使稂莠乱苗，可谓无识。盖震亨全然聋瞽，其于百病，尽扯入痰字，故先著湿字，辗转牵引，可鄙可恶。壳，烧研为粉，名蚌灰，用饰墙垣，闉墓扩，如用石灰。亦可入药。日华子曰：治诸疳，止利。醋调敷痈肿。《纲目》曰：解热燥湿，止白浊带下，除湿肿水[口敕]（咳而面肿，小便不利，胸膈间有水气者，为水[口敕]），明目，擦阴疮、湿疮、痱痒。《寿域神方》用治脚指间湿烂。痒者加枯矾，痛甚者加滑石。

马刀  ***************************
《纲目》曰：《尔雅》曰：蜌，□。《说文》曰：修为□，圆为[虫矞]，《周礼》曰：脾折□醢。江汉人呼单母，汴人呼[火臿]岸，《吴普本草》曰齐蛤，《别录》曰马蛤，陶隐居曰蝏䗒。形似蚌而小，狭长。其壳粉有毒。得水烂人肠，又曰得水良。《唐本草》曰：得火良（既系毒物，得水、得火皆不得云良）。肉性同蚌肉。按：马刀壳粉，既云能烘人肠，合诸《本经》能杀禽兽贼鼠之语，明明大毒之物，肉又安能如蚌肉之无毒乎，不宜轻食。

[虫咸]䗯  ***************************
《嘉祐本草》曰生䗯，《水土记》曰[虫咸]蛤，《衍义》曰：形似马刀，肉性冷。多食发风，亦非佳物也。

蚬  ***************************
《纲目》曰：蚬，晛也。《诗》：见晛曰消；见晛曰流。注：日初出也。此蚌壳内光耀，故名。《隋书》：刘臻父显，嗜蚬，呼扁螺。大、小、厚、薄不一。《拾遗》曰：壳外黑色能候风雨，以壳飞。《图经》曰：下湿气，通乳。糟食，或糟煮食良。日华子曰：去热明目，利小便，解湿毒、酒毒目黄，并煮食。生浸汁饮，止消渴。壳粉，治火郁颈□、吞酸及火[口敕]，掺一切湿疮。
以上江湖溪涧淡水所出之蚌。

珍珠牡  ***************************
一作真珠，《禹贡》作□珠。按：珠古出于合浦，今则闽、粤沿海各有珠池，蜑人以採珠为业，取之于海，亦不尽取于池。汉马援征交趾征则、征贰，立铜柱于珠崖，为华夷之界。珠崖隶粤西，或作朱崖，古採珠之地也。初，援之出也，后车载薏苡辟瘴。及其归也，梁松以薏苡为明珠，因以得谤。究之，珠亦非尽出于海，处处老蚌中皆有。即《禹贡》淮夷□珠，言淮夷所贡，未尝言他处不产。且□亦诸蚌、诸蛤总名，亦未言何蚌所出，但光明圆大者为难得耳。《冀越集》《格古论》《埤雅》诸书，各有所考，均未能详，且不甚确，不足录也。大抵蚌阴类而生于水，感月之光彩而孕珠，故古谚云：上巳有风梨有蠹，中秋无月蚌无胎。此农家候某日阴晴以卜岁之意，未必以中秋一夕之月为胎也。惟其如此，故珠为水月之精华。其用于除烦退热，安神镇惊，皆阴分之病，宜有验也。眼科用以点目去翳者，借其光明莹彻也。而外科生肌药亦用之，殊无取矣。其肉食之，养阴退热之效，加速动风助冷之害，亦与诸蚌同也。

石决明  ***************************
《日华本草》名九孔螺，壳名千里光。《图经》曰：七孔、九孔者良。《衍义》曰：登、莱海边甚多。肉与壳两可用，功力相同。按：石决明为眼科圣药，退肝热，补肝虚，治青盲翳障，内服、外点。而《别录》谓久服益精轻身，《海药本草》谓能治骨蒸劳极，《纲目》曰通五淋，皆不虚也。惜乎远海之地，但得其壳，不能食其肉也。

蛤蜊  ***************************
《本草会编》曰：生江南海中，紫唇白壳，大二三寸。闽、淅人以充海错，曝乾货之远方。掌禹锡曰：肉久食能润五脏，止消渴，治妇人血块。盖海物味咸能益血，故润燥；能软坚，故破块。而《纲目》混引高武《痘疹正宗》之说，曰海错发疹，多致伤损脾胃，生痰作呕、作泻，大谬。海错发疹，见于何书；伤损脾胃，是何理解。且谓古方痘毒入目，以蛤蜊汁点之者，大为不可。（古方生蛤蜊入黄连末一分，候水出点目眦。远海之地用蚌蛤或田螺。痒者入胆矾一分，同黄连末取水点。此不专治痘毒，一切赤眼肿痛皆佳，惟寒眼忌用）云蛤蜊虽寒，而湿中有火，既云寒，何以又有火，且水生者皆能胜湿，此何以又有湿，又何以生痰，与前条朱震亨之言如出一口。因思古人良法美意，遭后世聋瞽败坏者，不知凡几，可胜浩叹。蛤粉，《纲目》曰：能解热利湿，定喘[口敕]，消浮肿，利小便，解结气，消瘿核，及妇人一切血病。又曰：蛤粉，《衍义》谓众蛤之灰，近乃专用蛤蜊，然货者亦多杂治蚌、蛤、蚶、蛎诸壳为之。但性味咸寒，不甚相远，功能软散，小异大同。不比江湖淡水所出，仅能清热利湿而已也。此论可谓周知物理，洞悉病情。何以引用各书，遂至不分美恶，糠粃混收，不可解也。

蛏  ***************************
《纲目》曰：海中小蚌也，形长短大小不一，与马刀、[虫咸]、蚬相似。闽、粤人以田种之，名蛏田。小者为蛏苗，曝者名蛏乾。《嘉祐本草》曰：蛏性补虚，止冷利，治妇人产后虚损。按：此养阴益血之功也，海物均有，而蛏为重。《食疗本草》曰：天行热病及伤寒后，慎不可食。

车螯  ***************************
俗讹为昌蛾，又名蜃。《纲目》曰：《周礼》：鳖人掌互物（介虫名互），春献鳖、蜃，秋献龟、鱼。则蜃似为诸蛤通名，不专指车螯。故郭注《尔雅》「蚌，含浆」，云：即蜃也。《拾遗》曰：生海中是大蛤。能吐气成楼台，春夏岛溆间，常有此气（蜃楼海市，蛟蜃也，非蛤蜃）。《尔雅翼》曰；雀入淮为蛤，雉入海为蜃。蜃，大蛤也。（雉所化亦是蛟蜃，且《吕氏》月令只云水，未尝分别淮、海，今《戴记》因之）肉可食。壳可饰器物，色紫，璀灿如玉，斑点如花，故蜃之小者名玉珧。《图经》曰：肉似蛤蜊而坚硬。《食疗本草》曰：性冷，不宜多食。按：车螯性虽冷，而能解毒，痈肿初起宜食。《水土记》曰：似车螯而角不正者名移角，壳薄者名姑劳，小者名羊蹄，肉性皆与车螯彷彿。

魁蛤  ***************************
即《尔雅》注之蚶，一作□，《尔雅》曰魁陆。《纲目》曰：魁者，羹斗之名，蛤形肖之，故名。（故字从斗从鬼，诡声也。北斗魁杓，亦取其形似也）《岭表录异》曰：南人名空慈子，尚书卢钧以其壳似瓦屋之垄，改名瓦屋子，又名瓦垄子。广人重其肉，呼为天脔，又曰蜜丁。《说文》曰：老伏翼（即蝙蝠）化为魁蛤，故又名伏老。《临海异物志》曰：蚶之大者，径四寸，肉味极佳。浙东以田种之，名蚶田。其性，张鼎曰：寒能润五脏，止消渴，利关节。《拾遗》曰：温，能治腰脊冷风，利五脏，健胃，令人能食。《四声本草》曰：温中消食，起阳，凡食讫以饭压之，否则令人口乾。三说寒温互异。然日华子用其壳，火煅醋淬，治血气、冷气、症癖，性温确矣。而又能润燥止渴者，海物味咸，能益阴滋血，故虽温不燥耳。其壳可饰器物，今名螺钿，盖即车渠、贝子之同类也。（《书》大传西伯既勘黎，纣囚之羑里，散宜生之江汉之滨，得大贝如大车之渠，以赎其罪，故名车渠）并附于左。
车渠，见《韵会》。刘积《霏雪录》名海扇。《纲目》曰：此瓦垄之大者，长二三尺，阔尺许，厚二三寸。壳外沟垄如蚶而深大，皆纵文如瓦沟，无横文。壳内白皙如玉，番人以饰器物。《丹铅录》曰：车渠作杯，注酒满过一分不溢。性大寒，能安神镇心，解百药毒及虫螫，同玳瑁、人乳磨，等分服。
贝子，《别录》名贝齿，日华子名白贝，俗名海肥。《图经》曰：今多穿与小儿戏弄，画家用以砑物。《纲目》曰：古者货贝而宝龟，用为交易，以二为朋（《诗·菁莪》：锡我百朋。注曰：两贝为朋）。一为庄，四庄为手，四手为苗，五苗为索。贝形大如拇指，长寸许，腹背皆白，背隆如龟，腹下两开，相向有齿刻如鱼齿，其中肉如蝌蚪，有首尾。《尔雅》云：贝在陆曰□，在水曰蜬，大曰□，小曰□，黑曰元曰贻，黄质白文曰余□，白质黄文曰余泉，博而頯曰蚆，大而险曰蜠，小而椭曰□。又古有《相贝经》云：朱仲受之于琴高，以遗会稽太守严助曰：径尺之贝，三代正瑞，灵奇秘宝。次则盈尺，状如赤电黑云者，为紫贝，素质红章为朱贝，青池绿文为缓贝，黑文黄画为霞贝，紫贝愈疾，朱贝明目，绶贝消气胀，霞贝服蛆虫。虽不能延龄增寿，其御害一也。复有下此者，膺喙蝉脊，但逐湿去水，无奇功也。贝之大者如轮，可以明目。南海贝如朱砾白驳，性寒味甘，可止水毒。浮贝使人寡欲，勿近妇人（果尔，何以反勿近妇人，岂欲其多欲乎），黑白各半是也。濯贝使人善惊，勿近童子，黄唇齿有赤驳是也。虽贝使人病疟，黑鼻无皮是也。皭贝使人胎消，勿近孕妇，赤常通脊是也。惠贝使人善忘，赤炽内壳有赤络是也。醟贝使童子愚，女人淫，青唇赤鼻是也。碧贝使人盗，脊上有缕勾唇，雨则重，霁则轻是也。委贝使人恶，夜行能辟百兽鬼魅，赤而中圆，雨则轻，霁则重是也。其性，陶隐居谓点目去翳，《药性本草》谓能治伤寒狂热，《海药本草》谓能下水气，消浮肿。又有紫贝，《唐本草》曰：形如贝子而大，背有紫斑，南夷以为货布。《纲目》曰：《诗疏》云：紫贝质白如玉，紫点为文，行列相当。大者径一尺七八寸。交趾、九真以为杯盘。性能去目翳，消小儿斑疹。
按：贝子、车渠皆瓦垄之别种，而瓦垄肉可食，且益人。贝子、车渠之肉，医书、本草未尝道及，或者不可食欤。抑壳可宝，肉逐为其所掩，因置而弗道欤。至于车渠之列于七宝（车渠、玳瑁、珠、贝、珊瑚、猫儿眼、瑟瑟为七宝，加祖母绿为八宝，加火齐为九宝，加通天犀为十宝），今犹有能辨之者。贝子之用于交易，在古为然，观财、货、宝、贯、买、卖、贾、价、贩、贮、贵、贱、质、贷、赠、贶、赂、遗、赏、赐、賵、赆、赉、齎等字皆从贝，可知矣。后世惟云南用之。明珠、沐英之开府滇黔也，史臣赞曰：不独贝、金、象、齿来自殊方，抑且金马、碧鸡入参侍从。然古之用贝，夏、殷以前不可考已。《说文》曰：古者以贝为货，至秦始废贝行钱。然周已有太公九府圜法［以下阙文］


卷之六（下）  ——————————————————————————————————————————————————————————————————————————————————————————

蟾蜍  ***************************
一名[艹/吉瓜][酋黾]，一名䗇□，俗呼癞虾蟆。《图经》曰：蟾蜍多在篱落卑湿处，形大，背有痱㿔，行极迟钝，不能跃，亦不能鸣。而《别录》云虾蟆一名蟾蜍，非也。虾蟆多在陂泽，形小，皮上无痱㿔，有黑斑点，能跳接百虫。二物虽同类而各种。且《尔雅》：□[酋黾]，蟾诸。郭注云：似虾蟆，居陆地。则非一物，明矣。《纲目》曰：詹诸，或作蟾□。其声詹诸，其皮鼋□，其行[KT][KT]。《诗》云：得此□[KT]。《韩诗》注云：蟾蜍也。（《新台》篇作戚施，非此二字）后世名苦□，其声也。又名蚵蚾，其皮柯礧也。《说文》云：三足者为蟾。《抱朴子》云：三足者能食山精鬼魅。至千岁，头上有角，腹下有丹书，食之可仙。（凡三足及异形之物皆有毒杀人，慎不可食）术家取以起雾祈雨，辟兵解缚。陶隐居云：五月五日取蟾蜍五枚，反缚置室中，明旦视缚自解者，取为术用，能使人缚亦自解。
按：蟾蜍本有灵异，其三足及有角有丹书者，非常有之物，可无深论。而寻常四足之蟾，聚置密器，任如何覆盖，必能渐次逸去。惟置高处不近土，则不能去，故俗传其能土遁，术家用之，或以此乎。论其充馔，似非所宜。而能为用于病。陶隐居曰：温病发斑困笃者，去肠生捣食一二枚，无不愈者。《拾遗》曰：不能食，捣烂绞汁服。（入酒一二盏同捣，乃有汁，且于斑疹更为亲切）。或烧末服。《全婴方》治小儿疳利，腹大黄瘦，头生疮结（羊核也）；用大蟾蜍去首、足、肠，清油涂，阴阳瓦炙熟食（酒烹，或醋烹更佳），服五六枚必形容改变而愈。《外台》方治小儿脐疮出水久不愈者：蟾蜍烧末，同牡砺等分掺。《锦囊秘览》治附骨坏疽脓血不已：大蟾蜍一枚，乱发如鸡子大一团，猪油四两，熬枯去渣，冷定，先以川乌、桑白皮煎水洗，试干，龙骨末掺四围（此物难得，海螵蛸、炉甘石可代），前膏贴之。《医林集要》治发背初起：用大蟾蜍缚置疮上，蟾必昏愦，放水中救其命，再易一枚，至三四枚，蟾久伏不昏愦，则毒散矣。势重者，破开乘热连肠肚合疮上，少顷必臭，再易二三次愈。或剥皮剪小孔，乘热贴。余居士用大蟾蜍用石灰捣烂敷，频易取瘥。（此方宜酌用，恐石灰伤肉后难合口。然坚肿过甚，或四围麻木，非此无功）《肘后方》治狾犬咬伤，每七日一发，咬时急视头上，有血发一二茎拔去，生食蟾蜍脍，亦可烧炙食，勿令本人知，后不再发。《备急方》治闪折骨伤：大蟾蜍捣烂敷，劈竹裹缚。又治痔疮：蟾蜍火煅存性为末，猪广肠一段，札定两头，煮熟切碎，蘸蟾末食，三四次愈。《得效方》治大风疠疾：蟾蜍泥包煨熟，煎酒尽量饮，不拘次数。又蟾腹硕大，由其自运气鼓之，欲其胀则顷刻而胀，欲其消亦顷刻而消，故可治气肿。或乾蟾入汤剂，或为末，或煮炙其肉食，皆佳。但性能闭小便，凡诸病小便短赤者，药饵、饮食皆不宜犯此。又凡腹下无八字者，赤者，皆有毒，不可食。又眉间白汁名蟾酥，入外科方，能拔毒去死肌，又能治喉痹、乳蛾。《活人心镜》用真蟾酥、草乌尖、牙皂等分为末，每用半分，点患处立效。

虾蟆  ***************************
《尔雅》曰蟼蟆，一作虾䗫。《拾遗》：陶氏以蟾蜍注虾蟆，遂致混无区别。虾蟆居水，背有黑点，身小，能跳能鸣。蟾蜍居陆，身大，背无黑点而有痱㿔，不能鸣跳，又有蛙蛤、蝼蝈、长肱、石版、蠼子诸类，或生陂涧，或在沟渠。《周礼》：蝈人掌去蛙邑。注云：焚牡菊灰洒之则死。按：蛙黾与人无害，何故杀之。若恶其聒耳，则其声皆在田野，宫禁深沉，谅必无此，何至以此等琐事，上廑庙谟，且为之设官，明系汉人搀杂，不足信也。《炮炙论》曰：虾蟆有数种：一种黑虎，身小嘴黑，脚有斑；一种蚼黄，脚前大后小，斑色，有尾；一种黄□，遍身黄，有脐带，带中常出水；一种蝼蝈，即夜鸣，腰细口大，苍黑色；一种蟾，即黄斑，头上有肉角；其虾蟆腹下有斑，脚短不能鸣。
按：虾蟆，《拾遗》谓能鸣，《炮炙论》谓不能鸣，盖此物繁多，有能鸣，有不能鸣。其名亦随人所命，大抵虾蟆之类鸣声小而长，蛙之类鸣声大而短也。《月令》：孟夏蝼蝈鸣，仲夏仅舌无声。注谓皆指虾蟆，不如今训诂家以反舌属鸟为是。其性较蟾更热，闭人水道尤甚（详见下蛙条）。平人且不宜食，何况病人。《本经》谓食之不患热病，《药性本草》谓能治热肿、热结，《日华本草》谓其解烦热、治热狂，皆大误，不可信。惟生捣敷蛇咬，腹中肝治蛇咬人，牙在肉中，痛不可忍，捣烂敷之立出。癞虾蟆更佳。剥下皮，乘热贴小儿疖毒。胆治小儿忽然失音，不啼不乳，点舌上即出声（取善鸣者）。

蛙  ***************************
《别录》名长股，俗名田鸡，又名水鸡，又名青鸡。《尔雅》曰：在水曰黾。郭注曰：耿黾似青蛙，一名土鸭。在山岩名石蛤，又名石鸡，又名蛤鱼，又名哇鱼，又名石鸭。《图经》曰：处处有之。似虾蟆，背色青绿，故曰青蛙。亦有背上作黄路者，谓之金线蛙。鸣声壮大，不相接续，亦不群噪。（今俗混呼虾䗫。《汉书》：武帝元鼎元年秋，蛙与虾䗫群斗。明明二种矣）《纲目》曰：诸物形称虽异，功用则同。
按：蛙与虾蟆各种，性皆大热有毒，无甚功用。日华子、寇宗奭皆谓其能解毒，《纲目》至云性同螺蚌（其热似鱼，而鱼不过助火。即鲇鱯之类，亦不过动风发毒。此物助热，至闭人水道，使热内结而不可解，猥云寒同螺蚌乎），苏颂云能补虚损，宜产妇，尽属谬谈。《延寿书》云：蛙骨热食之，小便苦淋，食多令人尿闭，有至死者。妊娠食蛙，令人短寿。此系正论，惜骨热二字，又开疑窦。食蛙尿闭者，何尝食骨，可见肉寒骨热之说皆误。《近效方》曰：食虾蟆尿闭，浓煎豆豉汤，频饮可解。而陈嘉谟谓天行面赤项肿名虾蟆瘟，生捣金线蛙，水调绞汁空腹饮，极效。此乃恶症，若能救疗，诚为至美，但恐以热济热，遂至不可挽回。如果他药不效，不得不一试之，故存其方以备急。若其充馔适口，嗜食者甚多，暗受其害者亦极不少。杏云以其死可惨，不忍食；性热害人，不敢食。而《纲目》引《东方朔传》，云长安水多蛙鱼，得以家及人足，谓古昔已常食之如鱼。秦中自古帝王州，四塞河山，土肥地广，岂借区区之蛙以为足乎。一种小而有尾者，名溪狗，性大毒。一种大者（《文字集略》曰：大如屦）名田父，能食蛇。蛇本食蛙，此反食蛇，性尤毒，杀人。其子名蝌蚪，《山海经》曰活师，《尔雅》曰活东，又曰悬针，俗名水仙子，又曰虾蟆台。《纲目》曰：蝌蚪，亦名蛞斗，虾蟆、青蛙之子也。初春蛙、蟆曳肠于水际草上，缠绕如索，渐见黑点，至春水生，鸣以聒之，则蝌蚪出，谓之聒子，故曰虾蟆声抱也。其子似河豚，青黑色。古有蝌蚪书，其点画似之，故曰虫书。始则有尾无足，渐大则足生尾脱。《古今注》曰元鱼闻雷则尾脱，非也。陆佃《农书》曰：二月大尽则先生前足，小尽则先生后足。观此，知蛙黾之鸣，即蛙黾之生也。先王之世，乃设官以杀之，其于不夭夭、不杀胎之义谓何哉。且也每鸣在分前，必复有春寒，播种宜迟；在分后则寒气已尽，播种宜早。鸣声多而达旦，岁必丰；少而中宵即止，岁必歉。今夜不鸣，来日必雨。久雨忽鸣，来日必晴。故章孝标诗云：田家无五行，水旱卜蛙声。范石湖诗曰：薄雾哇声连晚闹，今年田稻十分收。是乃天之所以鼓荡阳气，预报凶丰者也。圣人明于物理，肯尽族而歼之乎。又《考工记》谓蛙黾之属以脰鸣，亦非也。

海参  ***************************
此不知海中何虫。俗云蛭，非也。形相似耳。有数种，以曝乾色黑，坚如木石，一枚重半斤以上者为佳，名大乌，肉厚味美。其次则遍身生刺，一枚重二三两者，肉不及大乌之厚，味则相等，名刺参，又名鹦哥嘴。虽干而不甚坚硬形扁者，名草鞵底，肉薄无味。生北海辽渖者为上，登、莱、青州者次之，其东南闽、粤所出下矣。性能养血养阴，补诸虚百损。凡人参、沙参、丹参、元参之类皆补，此亦肉食之补者，故命以参名也。虚劳咯血咳嗽，同老鸭煮。妇人产后蓐劳，同羊肉煮食，并饮其汁。老人风秘，及中风瘫痪，肌肤羸瘦，筋骨无力，同羖、猪蹄脚煮食，火腿尤佳。《说铃》曰：海参形似男阳，可以补肾兴阳。信如其说，当同鸡或羊肉或大鲜虾煮。盖其性虽养阴，而不寒冷，故辅以阳分之味，亦能助阳也。又风秘，内食海参，宜外用导法，肥皂荚杵烂，塞入肛门。

燕窝  ***************************
此亦不知何物。《闽部疏》曰是海燕啣脍残鱼所作。人慾其来，刻桐木作雌雄二燕形投井中，则群燕自来作窝。一说此燕不至人家，作窝于海崖石上，大寻得取之。又一说虽作窝于海崖，却不黏著石上，燕每渡海，以此为舟。此则孩稚之语，海外风涛，不知其几千百里，岂此戋戋之物所能渡乎。性能补气。凡脾肺虚弱及一切虚在气分者宜之。又能固表，表虚漏汗畏风者宜之。最佳者每枚可重一两以上，白色如银，琼州人呼为崖燕，力尤大。一种色微红者，食品所贱，名血燕，云能兼补血分。有表邪人切忌。

海䖳  ***************************
《岭录》曰：闽人曰䖳，或作蜇。广人曰水母。《异苑》名石镜。《拾遗》名樗蒲鱼。《纲目》曰；形浑然凝结，无头、足、口、眼，腹下如悬絮，色红紫。群虾附之，咂其涎沫，浮汎如飞。为潮所拥，虾去而䖳不得归，因割取之，故《海错志》名虾肋。《江赋》曰水母、目虾。浸以石灰、矾水，色变白，生切和盐、醋食，可下酒。其厚者名䖳头，色紫不变，气甚腥。《拾遗》曰：能治妇人劳损，积血带下。醋浸贴汤火伤。《异苑》曰：疗河鱼腹疾。其症腹胀如鼓似水肿，四肢消瘦，不思饮食。《左传》楚子问于萧子曰：河鱼腹疾奈何。盖泽居者坐卧卑湿，多食鱼虾，症多患此，故名。
按：海䖳生于咸水，色又红紫，故专主血分之病。又能去湿而解久食鱼虾之积毒，诚佳物也。但入馔不拘厚薄，宜生食。治病宜厚者，力胜，酒煮熟食之。□天锡诗曰：霞衣褪色脂流滑，琼缕烹香酒力醒。亦熟食也。

蜂蜜  ***************************
《本经》名石蜜，又名岩蜜，又名石饴，以其生于岩石间也。《拾遗》曰：《博物志》云：南方诸山幽僻处出蜜蜡，在绝岩石壁，非攀缘所及，于山顶以篮舆悬下取之。蜂去，有小鸟如雀啄食其馀，名灵雀。至春蜂归如旧。人占护其处，各有主者，谓之蜜塞。《纲目》曰：陈氏所谓灵雀者，每正月则于岩石间寻求安处，雀止，蜂亦随而止，故呼为蜜母。
按：闽、广天气不寒，故有野蜜。他处皆家畜之。入药以野蜜为胜，故本草多言石蜜、岩蜜，入食料则不拘。《图经》曰：近世宣州有黄连蜜，色黄味微苦。雍、洛间有梨花蜜，白如凝脂。毫州太清宫有桧花蜜，色微赤。柘城有何首乌蜜，色更赤。并蜂採花作之，蜜性各随花性之温凉也。愚极谬极。蜂无处不到，其于诸花无时不採，岂有一岁之中，专俟某花开放之数日，守此一树採以酿蜜，他树毫无沾惹，他时绝不採酿之理乎。黄连、桧花、梨花，何首乌者，因蜜败变色变味，巧立名色以求售，著书立说者亦堕其术中乎。诸家论蜜，有云色青色绿者，有云味酸味莶者，不知蜜以味甘、色白或黄赤、带沙者为正，不沙者伪也，味杂色改者败也。採割之时，秋冬为上，味既醇正，又可久留。春夏易败不堪，而《食物本草》谓冬夏为上，误也。一种微苦者，石蜜也，入药最佳，俗呼广蜜。其馀诸蜜，《别录》云微温，刘完素云蜂寒而蜜温，有谓其性凉者，大误也。盖蜜成于群蜂所酿，其势丛杂有火之象，断无不热之理。而蜂本有毒之物，聚众毒而为蜜，尤断无反凉之理。《纲目》曰生凉熟温，尤为大误。《食疗》曰西蜜凉，南蜜热，川蜜温，亦误也。王充《论衡》曰：蜂虿禀太阳火气而生，故毒在尾。蜜为蜂液，食多则有毒，炼过则无毒矣。此见理之言也。生蜜之热，犹生酒之酷烈。熟蜜之平，犹酒之得煮沸而平。试观生蜜食多，令人咽间作热火[口敕]者，或动血，或失音，或唇舌咽喉作肿，熟蜜则无此害，可云生凉熟温乎。凡热在脾肺及中满，并内有虫之人，概不宜食。每见世医治[口敕]误于性凉之说，用以润肺，反以助火伤肺，愿切戒之。孙思邈曰：同生葱、莴苣食令人下利，同鮺食令人暴亡。其功用有四：和中、解毒、缓急、润燥。《本经》曰：安五脏，益气补中，止痛解毒，和百药。《别录》曰：养脾气，除心烦。《伤寒论》有蜜煎导法，治久热津枯，大便秘结。《产书》治产后作渴，热水调熟蜜饮。《海上方》治胎干难产：蜂蜜、真香油各一碗，煎数沸服。《心镜》治痘痂不落作痒：汤调石蜜，时时刷之，加大黄末更佳。又治瘾疹瘙痒，酒和熟蜜饮。观其所治诸病，用虽有四，润燥之力为多也。而《本经》有和百药三字，后世丸药遂不用之，亦误也。盖本经所谓和者，犹甘草之和也。若肾虚症、中满，及虫症、堵湿热忌滋润等症，所主之药皆蜂蜜之仇家敌国，岂可一例用之。或水丸，或米面糊，或蒸饼，或阿胶、鹿胶等化水均可和丸。古丸药法皆如此，其书具在，可以检阅。后世拘拘此物，小则减药力，大或与病相反，令人加病。至于炮制诸药，蜜炙者无非取其滋润，肺燥咳嗽之用沙参，上气喘促之用桑皮，蜜炙宜也。若黄耆则固卫阳、实肌表，甘草则建中气、助脾元，安所取于蜜乎。古法皆以水润透黄耆，或以酒润透炙之，于固表托里之剂为更宜也。今则定用蜜炙，吾不知始自何人。附论于此，愿举世医人三反之。
其渣滓为蜡。《本经》曰：主下利脓血，补中，续绝伤。《别录》曰：疗泄澼后重见白脓。（此症有数年不愈者，失调或至于死。但炼黄蜡服之，病愈为度。妙法也）《药性本草》曰：治孕妇胎动下血欲死，黄蜡四五钱，好酒煎化服，立瘥。《千金方》治热利及产后热利：黄蜡棋子大二块，阿胶二钱，当归二钱，黄连三钱，黄柏一钱，陈廪米半升，水三升，先煎米至一升，入药再煎温服（热不甚者，黄连酌减）。华陀治下利食入即吐：蜜蜡方寸大一块，鸡子黄一个，石蜜、苦酒、发灰、黄连末各半鸡子壳，先煎蜜蜡、苦酒、鸡子令匀，乃纳连、发，熬至可丸，二日服尽。又治肺虚热咳，烦满乾渴，体倦肌瘦，发热减食：黄蜡八两，熔作一百二十丸，蛤粉四两为衣（试蛤粉味不咸者，乃淡水蚌蛤，不堪用，以牡蛎粉代之），胡桃半个细嚼，温水下一丸（出《普济方》）。又治肝虚雀目：黄蜡不拘多少，熔化，入蛤粉相和（不如石决明），每用三四钱，以猪肝二两批开，掺药在内，麻线札定煮熟，乘热蒸眼，至温食之，饮汁尽，日二次，病愈为度（出《集验方》）。又治臁胫烂疮：杨、柳、槐、椿、楝五枝，同荆芥煎汤洗，试干，以黄蜡摊油纸上（宜略加陈脂麻油），比疮略宽，贴十层，每三日一洗，除去靠里一层，一月全愈（出《医林集要》）。按：蜡与蜜同出于蜂，蜜味至甘，蜡味至淡，故云淡如嚼蜡。而淡者功用反胜于浓，奇物也。《洗冤录》曰：黄蜡炒鸡食，令人胀闷，三日而食。解法，用冬葵子一二合，研碎煎，饮之即下。
蜂子，一名范，又作[范/虫]）。《礼》曰：范则冠而蝉有緌。《图经》曰：即蜜蜂之子，如蚕蛹而色白，在蜜脾中。（蜂之酿蜜，有鬣层层比附，如牛羊腹内百叶，又有孔，故曰蜜脾）岭南人油炒食之。《纲目》曰：蜂蛹未生翅足时，古人以供食。《礼记》有雀、鷃、蜩、范是也。按：蜂蛹今不闻有食者，古人馋口，乃至是乎。况其性有毒（土蜂、黄蜂诸蛹，古皆食之，性尤毒），虽《本经》《别录》言其功用，不足录也。

蚳醢  ***************************
此蚁卵所作之酱，见《周礼》馈食之豆，蜃、蚳盐醢。《纲目》曰：蚁亦作螘，又名元驹，大者曰蚍蜉，亦曰马蚁，赤者名□，飞者名熨。杨子《方言》曰：齐、鲁谓之蚼蟓，梁、益谓之元蚼，幽、燕谓之蛾蛘。《夏小正》：十二月，元蚼奔。蚁喜酣战，故有马驹之称。有大、小、黑、白、黄、赤数种。穴居卵生。其居有等，行有队。能知雨候，春出冬蛰，壅土成坌，曰蚁封、蚁侄、蚁塿、蚁塚。卵名蚳，山人掘之，可至斗石。古人食之，今惟南夷食之。刘恂《岭表录异》云：交、广溪峒，酋长取以为酱，云味甚鲜美。
按：天生万物，幺麽至蚁极矣，乃亦以人之口腹，使不得安其生。溪峒蛮夷无足深怪，不知古昔圣人何以亦出于此耶。称此以求，嗜壁蝨、嗜疮痂、嗜爪甲、嗜粪浸脂麻、嗜妇人月水，均非异事矣。或曰蚳醢不宜食固已，然古人既已充馔，安必后人之不食。其性究竟何如，曰天下力大莫过于蚁，聚最小者二三十头，不及一分之重，而一蚁能举二三分重之物。准此为率，人有七尺之躯，拔山扛鼎易易耳。故习武之人，旧有擂赤蚁和酒服之方，云使人多力。然少年曾服此药，至老死时停尸不得过一日，过一日则筋肉腐败不能治手，其毒何如，可以例蚳醢矣。《纲目》又曰：《北史·五行志》：拓拔魏时，兖州有赤蚁与黑蚁斗，长六七步，阔四寸。观此，则《离骚》所谓南方赤蚁若象，元蜂若壶者，非寓言也。大误之极，夫史所谓长阔者，谓其攒聚之多也，岂谓一蚁有如许之长阔乎。信如此云，请问若象之蚁，生于何地，谁曾见之乎。

蛇  ***************************
第蛇之类，不下百馀种，加以各处土产不同，一种之中又有多种。可食者假其毒以攻毒，治大风疥癞，中风瘫痪，疔疮恶肿，发背痈疽，风瘙瘾疹，惊风搐搦，瘰疬漏疮，杨梅结毒，痘疮倒陷，半身枯死，骨节痹痛不仁，筋急屈伸不遂，筋软无力，不能履地，不能久立，皆有奇功。盖蛇与鳗、鱓同气，其形长瘦，似人身上之筋，故能强筋而治筋病，与本草藤蔓诸物皆能强筋通脉络者，理同也。又善窜善钻，故能攻坚散结，治一切痈疡疔肿。皮数脱，故能治皮肤疮疥瘾疹。不可食者能毒人，至死无药可解。且化人血肉为水，仅存白骨，辨之不可不审也。然种类既多，万难尽识，如遇恶症不得不用，宜博访本土之人，远方来者其言未可遽信，恐土产不同也。一家之书不可尽信，恐临时检阅，所见不多，难免耳食也。第一能辨者弄蛇之丐，次则山中惯食蛇肉之人，再证以本草医书，然后用之，慎无轻率从事也。予生长城市，见蛇本少，平素谘询本土可食不可食之蛇，略具梗概如左。天下之大，未知可以相例否。
一种色苍，身有黑斑，腹下白者，俗名笋壳斑，毒最轻。一种色苍无斑，首无冠，眉心无王字，俗名灰色蛇，毒亦轻。此二种肉可食，又可以攻病。一种状如灰色蛇，眉间有王字，大者首有冠，见人则昂首喷涎，人不避则竖立数尺与人相比，避之则又逐人，其颔怒张阔五七寸，夜则嗛火，俗名犁头蛇，又名煽头风。毒极重，螫人至死，食之化人血肉，至恶之物也。一种色全黑，腹下白如银；一种色深黑而暗，腹下黄，俗皆呼乌蛇。此二种，大者头亦有冠，螫人至死，即不死亦百药不能治，溃烂终身。蛇类黑色者毒必重，而乌梢蛇能治病，乃另是一种奇物，详见后。慎勿以他黑色者例之，凡色黑即万不可食也。一种小如指，长仅数寸，色苍麻，俗名麻七寸。又名烂肚蛇，因其腹下常有血如烂疮。极喜螫人，幸犹易治，然不可食，能杀人。一种红黑节节相间，即本草之赤□蛇；一种黄黑节节相间，即本草之黄颔蛇，俗皆名竹节蛇。《纲目》言二蛇最为不毒，《肘后》《千金》《外台》《梅师》诸方，皆用为药，且用其所吞蛙、鼠，甚不可信。食其肉，皆杀人。螫人亦死。一种青黑节节相间，即《肘后》之竹节蛇。一种色全青，即《肘后》之青蝰蛇。一种色青，近尾三四寸有红黑点，即《纲目》之熇尾蛇。此三种极毒，螫人立死。若螫手足指，勿俟其肿，急断去之。不可断，剐去其肉，可以保命。否则不能解救。一种青黑相杂，不分竹节，名菜花蛇，毒亦重，不可食。古方亦用之，切不可信。凡此皆众说相同，其言的的不谬。至若医书、本草，虽不能尽无讹误，而合理可从者亦不少。是皆古人嘉惠后人之盛心也，备列于编，俾资考订焉。
白花蛇出蕲州，故名蕲蛇。《衍义》曰：诸蛇鼻皆向上，此独向下，故呼蹇鼻蛇。《纲目》曰：花蛇湖、蜀皆有（黔中亦多），蕲州者绝佳，然不多产。市肆所售，官司所取，皆自江南兴国州来。其状龙头虎尾，黑质白花，胁有二十四方胜，复有念珠斑，口有四长牙，尾上有佛指甲，长一二分，肠形如连珠。取得劙去肠，洗净盘定，札缚炕干，可以致远。（若欲久留，以瓷罐盛，泥头勿露风，如藏烧酒法，可数年不坏）虽枯眼光不陷，故《尔雅翼》云：蛇死目皆闭，惟蕲蛇目开。舒、蕲两界者，则一开一闭。螫人甚毒。入药供食，大能治病。《图经》云：头尾各一尺有大毒，宜去之。其搜风攻毒，活络舒筋，较诸蛇为胜。入人屋中，作烂瓜气。性善螫人而毒重。若用新鲜者，以砖烧红，置蛇于上，好醋沃之，盆覆一夜，如此三次，去骨芼以五味食之，较乾枯者力尤胜。《圣济总录》曰：乾花蛇，春、秋酒浸三宿，夏一宿，冬五宿，炭火焙乾用。（此不必拘，以润透为限。焙宜极熟，不可带生）
乌梢蛇，一名黑花蛇。《开宝本草》曰：出商洛山谷，背有三稜，色黑如漆，性善不噬物。《图经》曰：蕲、黄诸州亦有。《乾宁记》曰：此蛇不食生命，身黑而光，头圆尾尖，眼有赤光，至死不陷。重七钱至一两者为上，十两至一镒次之，粗大者力弥减也。《衍义》曰：剑脊乌梢蛇，能穿小钱一百文者佳。亦有长丈馀者。《纲目》曰：有二种，一种剑脊细尾者为上；一种长大无剑脊尾粗者，名风梢蛇，亦可治病而力不及。按：黑色蛇除此二种外，均杀人，慎不可食。此二种既云性善，毒宜较轻，何以刘纯《治例》及《乾坤秘韫》，皆用其肉喂鸡，然后食鸡治病。考方书用此法，盖因物性极毒，不敢经食其肉，不得已辗转迂回，而出于此。乃不施于性恶之蛇，而施于此，或者以其不噬人，不食生命，为善而毒亦无异他乌蛇之甚乎，用宜审慎也。又俗传乌蛇行过之路，草俱变黑者，乃为至宝，幻谈也。
金蛇。《图经》曰：出宾州、澄州。大如中指，长尺许，身作金色、有白光者名银蛇。俱能解毒。近信州上饶县出一种金星地鳝，酷似此蛇，亦能解毒。《纲目》曰：《岭表录异》云：金蛇一名地鳝，白者名锡蛇，黔州者佳，桂州次之。大如拇指，长尺许。能解众毒，除邪热。据此，则地鳝即金蛇，非二物矣。《拾遗》曰：岭南多毒，解毒之药，金蛇、白药是也。元儒刘因之产，盖本诸此。
水蛇，一名公蛎蛇。《纲目》曰：在在水中有之，大如鳝，黄黑色，有缬纹，啮人不甚毒。陶隐居言能化鳢者，此也。水中又有一种泥蛇，黑色，成群啮人，甚毒。刘松篁《经验方》用治天蛇毒（天蛇见后）：水蛇皮去头尾，用中段包手指，自能束紧，外以纸护之即愈。愈后解视皮肉，宛然有一小蛇，头目俱全。按：此种，古人治病但用其皮。《圣惠方》治消渴，亦只用皮（方不甚佳，不录）。想其肉不可食矣。
黄喉蛇，即黄颔蛇。
赤楝蛇，即赤□蛇，又名桑根蛇，俱已见前，皆大毒杀人，而诸家方中用之，已属非是，且用自死者，其好奇无理，尤为可笑，《千金方》乃至用自死黄颔、赤□，烧焦为末，治疯犬咬伤。此乃必死恶症，救宜极早，庶可回生。乃欲寻自死蛇，知在何年何地乎。古人有如此奇方，后人不知驳正，反笔载之，更奇而又奇也。况自死禽兽犹且害人，蛇本毒物，加以自死，其毒何知，可酿酒，可入丸散乎。（医书每用自死龟板，似亦非理）至于救疯犬伤，不拘何蛇，可食者食之，以头尾烧焦为末，涂患处。毒蛇不可食者，外用涂之皆可。
蝮蛇，又名反鼻。陶隐居曰：蝮蛇，黄黑色如土，白斑，黄颔尖口。蛇类甚众，独此与□及青蛙三种为最恶，被螫者不即疗多死（即疗亦难必生）。《唐本草》曰：蝮蛇作地色，鼻反口长，身短，头尾相似，山南汉、沔多有。一名虺，非二种也。《纲目》曰：蝮与□，陶氏言二种，苏氏言一种。按《尔雅》云：蝮□身博三寸，首大如擘。是以为一种。郭注云：此自一种，名为蝮□。细颈大头，色如绶文，文间有毛如猪鬣，大者长七八尺。一名反鼻，鼻上有针。颜师古曰：蝮长大，□短小，自不难辨。是又以为二种。考《尔雅》□，□。郭注曰：蝮属，最有毒。恐此等恶蛇，不惟不止一种，并不止二种也。《拾遗》曰：诸蛇卵生，此独胎生。其毒著手断手，著足断足，或令人全身糜烂。或吐涎于草上，著人成疮，身肿溃烂，极难治疗，名蛇漠疮（当作沫）。治法与蛇螫同。《抱朴子》曰：被蝮啮者，即时以刀割去疮肉，投地沸如火炙，须臾焦尽，人乃得活。王充《论衡》曰：蝮蛇禀太阳火气而生，其毒最烈。按：蝮之毒如此，而《别录》《拾遗》《药性本草》并用以酿酒，治大风疠疾，五痔肠风，恶疮，顽痹，半枯死等病，恐其难信。《纲目》曰：疠疾，感天气肃杀之气而成恶疾也；蝮蛇，禀阴阳毒烈之气而生恶物也，非恶物不能攻恶疾。语虽有理，终不宜轻用，故不敢列其方。必不得已而用，非访来阅历之人不可。
又有一种千岁蝮，生东间（湖、蜀、黔中皆有，非独东间也），状如蝮而短，居树上，有四脚，能跳来啮人，啮已还树。作声曰斫木斫木者，不可救也。若云博叔博叔者，尚可治之。用细辛、雄黄等分为末，急敷之，日三四易，缓则不救。《洗冤录》曰：被蝮啮死，急以白芷一味为末，麦门冬汤下即活。《纲目》曰：《字林》云：一种名□听，形如蜥蜴，出魏兴。其啮人已，还树垂头听闻器声乃去。其状头尾一般大，如捣衣杵，长一二尺，名合木蛇。《谈野翁方》名斫木蛇，又名望板归。救之用嫩黄荆叶捣烂，敷伤处。
又有一种怪蛇，居木杪，人行其下，则从高堕地，碎为数片。人不顾而去则免，若以手拾其一片，则数片立时合为一蛇，啮人立死，其速无比。此亦山行者所宜知也。
两头蛇。《尔雅》曰：中央有枳首蛇，中国之异气也。注：枳，两也。《纲目》曰：郭注云：江东人呼越王约发，亦名弩弦。《博物志》云：鳖食牛血所化。然自有种类，非尽化生也。《岭表录异》云：岭外极多，长尺余，大如小指，背有绵文，腹下鲜红，人习见不以为异。《尔雅翼》云：宁国甚多，数十同穴，黑鳞白章。又一种大如蚯蚓，有鳞，其尾如首。张耒《杂志》云：黄州者大如蚯蚓，云是老蚓所化，行甚钝，不类蛇。《南越志》云：无毒，夷人食之。按：两头蛇，何等戾气，古云见之者死，故孙叔敖杀而埋之。可食乎，适成其为夷人也。
天蛇。《纲目》曰：《梦溪笔谈》云：天蛇生幽暗之地，雨后则出，越人深畏之。大如箸而扁，长三四尺，色黄赤。浇以醋则消，石灰掺之亦死。人被其螫，一为露水所濡，则遍身溃烂。广西一吏患此，医以药敷之，钳出十馀蛇，而疾终不起。又钱塘一田夫病癞，通身溃烂。西溪寺僧视之曰：此天蛇毒，非癞也。以秦皮煮汁一斗，令其恣饮，初日减半，三日全愈。按：天蛇毒外治，何不即用醋及石灰，宜必有效。予每思天蛇螫者，疮中有蛇，与□犬伤者腹中生狗，其理无异。但天蛇毒服秦皮，可不出蛇而安，不则出十馀蛇而亦死，未知可以相例否。（□犬伤，亦有小便内出十馀狗而不得生者）
蓝蛇，《拾遗》曰生苍梧诸县。状如蝮，腰有约文。从约截断，用前头为药可毒人至死，以后尾作餔食即解。奇物也，故岭南人呼为蓝药。

蚺蛇  ***************************
生交、广山中，故名南蛇。行不举首，故又名埋头蛇。《酉阳杂俎》曰：长十丈，能吞鹿。鹿消尽，乃绕树而使腹中之骨穿鳞而出，养疮时甚肥美。《纲目》曰：《录异》记云：大者长五六丈，围四五尺，身有斑纹如故绵缬。在山中俟鹿吞之，蛇遂羸瘦，鹿消乃肥壮。《海槎录》云：蚺蛇吞鹿及山马，从后脚入，毒气呵及，角自解脱。《王济手记》云：广州山中出蚺蛇，大者长十馀丈。食獐鹿，骨、角俱糜化。人采葛塞穴口，蛇嗅之即靡，乃发穴取之。范石湖《虞衡志》云：塞兵捕蚺蛇，满头插花，蛇即注视不动，乃逼而断其首。《山海经》云：巴蛇吞象，三年而出其骨。君子服之，无心腹之疾。郭注云：今蚺蛇即其类也。按《说铃》曰：蚺蛇性好淫，猺妇怀利刃入山，蛇即绕而淫之，其交以尾，交时昏然如醉，因断其首。见人头插花杂，以为妇人，即注视不动，投以妇人中衣，即以首入其中嗅之，皆可就而取之。
其肉极肥美，有小毒，然食之可辟瘟疫瘴疠（出《食疗本草》《药性本草》），除手足痛风，杀三虫，去死肌，治皮肤风毒厉风，疥癣恶疮（出《纲目》）。又治狂犬毒，多食蚺蛇肉即解。无则以干脯为末，水服五分，日三服（似太少，宜每服五钱）。无蚺，他蛇亦可（出《外台秘要》）。故柳子厚《捕蛇者说》曰：永州之野产异蛇，黑质白章，出草木尽死（他家说蚺蛇，并无此语）。然得而腊之，以为饵，可已大风挛踠。
其胆上旬近头，中旬近心，下旬近尾。诸本草并云亦能治风，又点目肿翳障，及小儿疳痢、牙疳，皆不言其活血。惟《拾遗》云：破血，止血利，杀虫蛊。此胆取下时，其跳掷可至寻丈，历数刻之久，渐跳渐低，乃取而悬之。未乾时，嚮明照看，其中汁上下奔走若飞。盖其性善动不停，故能治血凝气滞。金疮杖疮，跌扑闷绝者，酒和服立醒。明杨中愍公直言受杖，其戚好赠以蚺蛇胆，公笑曰：椒山自有胆也。《图经》曰：雷州蛇户，五月五日舁蛇入官取胆，取讫缝创口放之。他日捕之，蛇远远露腹以示无胆。取后可活三年。《纲目》曰：无论破腹取胆万无再活之理，即有之，南人嗜蛇，搜取无不至，肯容蚺之再活露腹乎。
蚺好淫之物，其油反能萎阳。《庭闻述略》曰：明武宗宿豹房，刘瑾以蚺蛇油萎其阳，遂不入内宫而出游宣府。此物理之难究者。
蚺蛇无鳞。一种有鳞者，巨蟒也，长丈馀。《方舆胜览》曰：鳞蛇出安南、云南镇康、临安、沅江、孟养诸处，有黄黑二色。又有四足，能食麋鹿。春冬居出，夏秋居水。有毒伤人。土人亦食其肉，取胆治病。按：蚺蛇虽有毒不重，且能治多病。此蛇既毒重伤人，又有鳞有足，与蚺绝不相侔，不宜轻食。

附：蛇蜕  ***************************
《本经》名龙衣，又名弓衣。《别录》名蛇符。《吴普本草》名蛇筋。《图经》曰：蛇触不洁即蜕，太饱亦蜕。（八九月将蛰亦蜕）陶隐居曰：蛇□形短，其蜕少见。草中惟有长者，多是黄颔、赤□辈，不能辨别，但取完全者用之。雷斆曰：凡使勿用青、黄、苍色，以白如银者为佳。《纲目》曰：入药有四义：一辟恶，取其变化性灵也，故治邪辟鬼魅、癫狂、蛊、疟诸疾；二去风，取其属巽，又善窜也，故治惊□、癜驳、喉舌诸疾；三杀虫，故治恶疮、痔漏、癣疥诸疾；四有脱义，故治胎产、皮肤诸疾。外此者，蛇善摇头弄舌，故治小儿瘛瘲，摇头弄舌。蛇蜕连目俱蜕，故治目中翳障。蛇为北方元武星象，故治肾风、肾火、耳中大痛（如有虫行，或流血，或干痛。《医方摘要》用蛇蜕全者烧存性，研末吹之）。又《千金方》治小儿口紧不乳，及重舌、木舌：蛇蜕全者煅存性，研末敷，并乳调敷少许。又《圣济总录》治石痈无脓，坚硬如石，醋浸蛇蜕贴之。又治妇人难产，以全蜕绢袋盛，绕腰繫之，临产煎汤频浴产门。又烧灰，东向酒服方寸匕（出《元和纪用经方》）。又久疟连年，用蛇蜕全者，取头塞左耳，尾塞右耳，身佩怀中（出《必效方》）。
《本草纲目》蛇蜕曰：蛇字古作它，俗作虵（此亦古字），有馀、移、佗三音。岭南人长食，呼为茅鳝。《山海经》云：海外西南人呼虫为蛇，以蛇为鱼。蛇在禽为翼火，在卦为巽风，在神为元武，在物为毒虫，有水、火、草、木、土五种（出《北户录》，青、黄、赤、白、黑、金、翠、斑、蓝诸色。毒虫也，而有无毒者（金蛇、水蛇）。鳞虫也，而有生毛者（蝮蛇，见前。又《山海经》云：长蛇毛如彘）。卵生也，而有胎生者（蝮蛇）。腹行也，而有四足者（鳞蛇、千岁蝮，并见前）。又有冠者（如鸡冠，黑色不拘何种，有冠者即能杀人，慎不可食），角者（一种名三角蛇，有角。一种名骨咄犀，又曰骨笃犀。《唐书》载古都国产此，则骨咄、骨笃及古都之讹也。《辍耕录》曰：骨咄犀，大蛇之角也。能解蛊毒如犀角，故名。《松漠纪闻》曰：骨咄犀，文如象牙，带黄色，无价之宝也。《明会典》曰：蛇角出哈密卫。《西域记》曰：骨笃犀出西番。曹昭《格古论》曰：骨笃犀，色如碧玉，微黄，扣之声亦如玉，嗅之有香，烧之不臭，最贵重。能消肿解毒。按：此另是一种异蛇，非诸蛇大者皆有角也。其蛇大如蚺，数十步触其毒气立死。西人设弩取之。不拘痈疽恶毒，以角一片安患处，即牢不可脱，少顷毒为所吸，角热如火，毒尽角自落，即愈。以角浸冷水中去其毒，可以复用。真无价之宝也。见《说铃》），翼者（《西山经》云：大华山有蛇，六足四翼，名肥蚣），飞者（《海内南经》曰：柴桑多飞蛇），兽首者（《大荒西经》曰：出肃慎国，名琴蛇），人面者（《江湖纪闻》曰：出岭表，能呼人姓名，害人，惟畏蜈蚣），两首者（见前），两身者（《北山经》曰：浑浑之山，有蛇曰肥螿，一首两身，见则大汗。《管子》曰：涸水之精名曰蟡，状如蛇，一首两身），歧尾者（《广志》曰：出云南），钩尾者（张文仲曰：能钩人、兽入水食之），熇尾者（见前），柂形者（张文仲曰：啮人必死），杵形者（即合木蛇，见前）。又有青蝰、白蝰、苍□、文蝮、白颈、黑甲、赤目、黄口（张文仲曰：此皆蛇之至毒者。又南方有蚼蛇，人若伤之不死，终身俟其主，虽百从人中能取之，必避百里外乃免）。其舌双（《物理论》曰：舌者心苗，心火旺于巳，故蛇舌双。按：此解矇混，是为不知物理。盖造物赋形，只有四象，曰圆，曰扁，曰尖，曰长。任奇形怪状，万变不同，总不出乎四者之外。圆象金，扁象水，尖象火，长象木。火善上，水善下，金善合，木善分。蛇身长，木也。木在天为风，故中蛇毒为风毒。木在体为筋，在窍为目，故被螫者，其肿痛不漫延肌肉，随筋而行。若不急加札缚，纵伤在足趾，顷刻过膝，顷刻上股，入腹伤肝则死。初螫时肿痛未形，目即茫无所见，视一物皆有数形，一人皆有数体，甚者一物为十馀物，一人为十馀人。木之分，舌之所以双也。试观木由一木而干，由干而枝，枝复有孙枝，孙枝又有无数小枝。大树一章，其分也不可以计。故治蛇伤，雄黄、羖羊角、白芷、苍耳、荆芥、穿山甲、蜈蚣均治风之药，而用蛇治病，亦能主大风疠疾、中风风痹、半身枯死者，以风治风，同气相求也。然则其舌双者，分之象也。猥云巳火，火何以必双乎。知此，而蛇之所以毒与解蛇毒，皆得其理乎），其耳聋（《埤雅》曰：蛇聋虎齆），其听以目（出《埤雅》），其蟠向壬（出《淮南子》），其毒在涎（弄舌者对其口唾之，则以后永不噬人，或云洗去其涎，或云去其齿，皆谬也），其珠在口（《埤雅》曰：龙珠在颔，蛇珠在口，怀珠蛇必喜投暗，见人张口，吐气如烬），其行也纡（草行则径直如天，亦不尽纡），其食也吞（有齿无牙），皮数解脱（《变化论》曰：龙易骨，蛇易皮），性晓方药（出《异苑》）。蛇交则雄入雌腹（非也，其交雌先竖立，雄昂首向上就之，相扭结如绳状，可立人行十步之久，倒地复如之，至三四次，则雄尾入雌尾内数寸。段成式曰：人见蛇交，三年死。李鹏飞曰：主有喜庆）。交雉则生蟂生蜃。又以龟、鳖为雌，与鳝、鳢能气，入水交石斑鱼，入山与孔雀匹（《禽经》曰：鹊见蛇则噪而奔，孔见蛇则喜而跃）。竹化蛇（见《异苑》）。蛇化雉（见雉条）。夔怜蛇，蛇怜风（出《庄子》）。水蛇化鳝（能通身浮水面，慎不可食）。螣蛇化龙。腾蛇听孕（出《变化论》。《抱朴子》亦曰螣蛇不交）。元蛇吞麈，巴蛇吞象。鸩步则蛇出（出《禽经》，鸩能禹步禁咒，使大石自转，取蛇食之）。□鸣则蛇结（伯劳也）。颧、鹤、鹰、鹘、鶖，鸟之食蛇者也；虎、猴、麂、麝、牛，兽之食蛇者也。内解蛇毒之药，则雄黄、蜈蚣、穿山甲、贝母、大蒜、薤白、苍耳、蒲公英。（尤莫如白芷、荆芥，或煎酒，或为末。毒重者，不住服之，免使入腹。如溃烂日久，药中无白芷，万不能愈）外敷蛇毒之药，则人津唾、齿垽、韭汁、细辛、姜黄、豆叶、苎叶（酒煎汁服，渣敷患处）、黄荆叶、慈姑叶、雄黄、蜈蚣（烧，研末涂）、虾蟆（捣烂敷）是也。（亦不可离白芷、荆芥。近有一药，螫时冷水洗净，钳去蛇齿，以烟筒内油烟屎擦之，擦久又洗，洗净又擦，最佳。若有亲人，尤不如令其口噙酽烧酒吮之。吮数口吐去，勿使一滴入喉。又噙又吮，以痛减为度。得多人更换吮咂尤妙。《肘后方》云：用鸡卵轻敲一小孔，合疮口甚佳。又蚤休，一名紫河车，俗名七叶一枝花，生深山不闻金鼓声者，醋磨频搽，亦外解蛇毒圣药。但极难得，人家栽莳者不甚效也。有歌云：七叶一枝花，深山是我家，有人寻得见，那伯斗大蛇。《肘后方》云：被毒蛇螫，急掘地作坑埋伤处，紧筑其土，毒即入土中，良久痛减乃出。蛇疮未愈，禁热食，食之即发。又被蛇螫，不可渡水，渡水则痛加甚。若乘船渡，可杀人）
以上杂虫类。

附识  ***************************
按：龟蛇上应北方星象，且能变化，是灵物也，无故诚不宜轻杀。然龟不为人害，蛇中有干岁蝮，居树间无因肆毒，必听哭声乃始快意；人面妖蛇，呼人姓名，致人于死。世间恶物，至于此极，其害较诸魑魅魍魉，奚啻十倍。不知大禹铸鼎，以辟神奸，亦曾及此物否。又有蚼蛇，偶被人伤，虽百里犹寻主者，是知有冤仇报复也。人灵于物，且贵于物者也，独不知冤仇报复那。鄙性不喜杀生，每以此物虽死，不蔽其辜，见辄杀之，自以为非过举也。近闻良友之规曰：蛇之能起恶疾，子所知也。啮人者，以人逐之急，或误践之，啮以求脱，非害人也。徒以人面、蜊□之数种，迁怒于多蛇，何度量之不广也。且子言鼎象，抑亦闻神禹之碑乎。昔者禹迹遍于九州，见蛇为人害，立碑西土，以制其毒。迄今碑所烈焰炽腾之，夕诘旦视之，其前后数百步，积蛇骨尺有咫。此其妙用，较九金铸丑为尤巨也。然四千馀岁矣，蝮□未绝于天下，子欲使举世尽无蛇患，不知天生千百如子者，能杀尽天下之蛇否。予闻之汗赧，因思理有偏全，又有精细，不学面墙之人，见其偏未见其全，自以为有见；知其粗不知其精，自以为能知。如予者，适成其识趣之卑且陋也，附此以识愧。
解鱼虫诸毒并辨毒法，散见各条。
