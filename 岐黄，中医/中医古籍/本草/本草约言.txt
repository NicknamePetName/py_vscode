
药性本草约言序  ***************************
夫人凭车而历坦道，登舟而泛安澜，情与境俱适。逮至临大行，孟门、瞿塘、滟澦则靡不惕然惊而又幅脱焉，辔委焉，橹折而帆破焉，则其呼号必倍，而垂援也必力，何也？安危异也。故古先圣人，惟稷教稼，惟契明伦，而神农氏独于洪荒已前，举凡若草、若木、若虫鱼玉石之类，无不备尝而昭示之，宁舍教养而为此不急之务哉，诚旷观天下业已茹毛饮血，老死不相往来，一切经纶徐听之，异日而独是风者、寒者、暑者、湿者，与夫喜、怒、忧、思、悲、惊、恐者，氓之蚩蚩，何所不有，须臾之间，生死判焉，而得不力为垂援，其如此呼号望救者，何哉？故医之道，倍急于教养，而功亦与稷契等。昔人称山中相业，良不诬也。自是陶弘景而后，增补非一，有所谓唐本，蜀本计一十六家，而言亦弥广。馀生也晚，幸秘笈无不发之藏，故余得游息其间，积有年所，时就本草中辑其日用不可缺者分为二种，且别以类志，约也。韦编几绝，丹黄斑驳不复识，因思神农生人之泽，昭垂万祀，而全本浩汗难竟，则斯帙也，其径捷，其功逸，其神不劳，寓目之馀，条分缕指，无不备具。所谓开卷一读，生气满堂者，其在斯乎，因命曰《约言》。公之海内，庶几案头箧际可披可携，一切苦卷帙之繁者，不至尘封简蠹矣乎。嗣是求之《素问》《灵枢》诸书，不可谓非登高行远之助云，不然嶮巇在前，风波在后，而弃尔，辅舍尔，楫将车覆康庄，舟横野渡矣。冀其终逾绝险，转危为安也，有是理哉。今天下司农、司铎，盖不乏人，而神农一任，所繫尤急，则翼斯人于不死，而因以仰赞稷契之功，端在是矣。毋曰非博观也，而忽之。
古吴薛己立斋甫题


药性本草约言卷之一·草部  ——————————————————————————————————————————————————————————————————————————————————————————

人参  ***************************
味甘、微苦，气温微寒，无毒，阳中微阴，可升可降。生津液而止渴，益元气而和中。运用之性颇缓，补益之性尤充。但虚火可御，而实火难用。以其甘能生血，故有通脉之功。人以形言，参者，参也。补人元气，有参赞之功。人参和细辛可久留不蛀。人参但入肺经，助肺气而通经活血，乃气中之血药也。《补遗》所谓入手太阴，而能补阴火者，正此意。生脉散用之，亦以其通经活血，则动脉自生。古方解散药及行表药中多用此者，亦取其通经而走表也。其云肺寒用之者，盖以肺寒则血脉濡滞而行迟，假参之力，而通经血活，则元气发生而充长矣。肺热伤肺者，盖其肺热，则气血激行，再加通迅，则助其激速，而肺气不能无耗损矣。又补上焦元气，须升麻为引用。与黄耆同用，则助其补表。与白术同用，则助其补中。与熟地同用，而佐以茯苓，则助补下焦而益肾。医者但泥于作饱而不敢用，盖不知少服，则滋壅不行，多则反宣通而不滞矣。然与藜芦相反。又当去芦用，不去令人吐。
又云：肺热宜沙参。盖沙参味苦微寒，能补五脏之阳故也。
按：《集要》注云：肺受寒邪，及短气虚喘宜用。肺受火邪喘嗽，及阴虚火动，劳嗽吐血勿用。盖人参入手太阴而能补火，故肺受火邪者忌之。此说固是，然安知寒热之中犹有虚实之别也。肺中实热忌之固宜，肺中虚热用亦何害。况东垣有言，人参、黄耆、甘草三味，退虚火之圣药也。
丹溪亦云，虚火可补，参、术之类是也。以此观之，若退虚火，岂寒凉助水之药可制，必资甘温补阳之剂，补足元阳，则火自退耳。正经所谓，温能除大热是也。大抵人参补虚，虚寒可补，虚热亦可补。气虚宜用，血虚亦宜用。但恐阴虚火动，劳嗽吐血，病久虚甚者，不能抵其补耳，非谓不可补也。如仲景治亡血脉虚，非不知动火也，用此以补之，谓气虚血弱，补气则血自生，阴生于阳，甘能生血故也。葛可久治劳瘵，大吐血后，亦非不知由火载血上也，用此一味煎服，名曰独参汤，盖以血脱，须先益其气耳。丹溪治劳嗽火盛之邪，制琼玉膏以为之君，或此单熬，亦曰人参膏类，服后肺火反除，嗽病渐愈者，又非虚火可补之明验耶？不特此也。
古方书云，诸痛不宜服参、耆。此亦指暴病气实者而言。若久病气虚而痛，何常拘此？东垣治中汤，同乾姜用，治腹痛吐逆者，亦谓里虚则痛，补不足也。东垣以参、耆、甘草为退火圣药。盖火与元气不两立，补足元阳，虚火自退耳。忌五灵脂。

黄耆  ***************************
味甘，气微温，无毒，阳也，可升可降，入手少阳经及手足太阴经。温肉分而实腠理，益元气而补三焦，内托阴症之疮疡，外固表虚而汗出。补阴气内损之脉虚，治阳气下陷之热炽。黄耆虽属内、外、三焦通用之药，其实托裹固表为专，而补中益气兼之。种有三品，惟绵耆极佳。世採茵蓿根假充谋利，不知此坚脆味苦，能令人瘦，绵耆柔软味甘，能令人肥，不可不察。治疮疡生用，补虚损蜜炒用。性畏防风，得防风而功愈大。
黄耆甘温，大补阳虚自汗。如痈疽已溃，用此从里托毒而出，又能生肌收口，补表故也。大抵表邪旺者不可用，用之反助邪气。阴虚者宜少用，用之则升气于表，而内反虚耗矣。又表虚有邪，发汗不出者，服此自汗。
服黄耆而表虚自汗者，如伤寒脉虚涩，血少不能作汗。用黄耆建中汤和荣卫，自然汗出邪退之类。治气虚盗汗并自汗，又治皮肤痛，则表药可知。又治咯血，柔脾胃，是又为中州药也。又治伤寒尺脉不至，又补肾脏之元气，以为里药，乃是上、中、下、内、外、三焦之药也。然肥白人，及气虚而多汗者，服之有功。若苍黑人，肾气有馀而未虚者，服之必满闷不安，以其性寒而闭气也。
按：参、耆甘温，俱能补益，但参惟益元气补中，耆兼补卫实表，所补既略异，共剂岂无分。如内伤，脾胃衰弱，饮食怕进，怠惰嗜卧，发热恶寒，呕吐泄泻，及胀满痞寒，力乏形瘦，脉微，神短等证。宜补中益气，当以人参加重为君，黄耆减轻为臣。若表虚腠理不密，自汗盗汗，渐至亡阳，并诸溃疡，多耗脓血；婴儿痘疹，未灌全浆；一切阴毒不起之症，又宜实卫固荣，须让黄耆倍用为主，人参少入为辅。

甘草  ***************************
味甘，气平寒温，无毒，阳也，可升可降，入足厥阴、太阴、少阴经。生之则寒，炙之则温。生则分身、梢而泻火，炙则健脾胃而和中。解百毒而有效，协诸药而无争。以其甘能缓急，故有国老之称。梢止茎中之涩痛，节消疮毒之肿结，二者生用之能也。然味甘而性壅，故中满者忌之。甘草味甘缓而补，有调和相协之义，缓、和、补三字，尽其用也。生用性寒，能泻胃火，解热毒。诸痈疽疮疡，红肿未溃者，宜生用。其已溃与不红肿者，宜蜜炙用。炙用性大缓，能和诸药性，能解百药毒，宜少不宜多，多则泥膈而不思饮食，抑恐缓药力而少效。脾虚者宜此补之。若脾胃气有馀，与心下满及肿胀，痢疾初作，皆不可用。下焦药中亦宜少用，恐太缓不能自达也。与海藻、大戟、芫花、甘遂相反，切宜忌之。悬痈单服即散，凡毒生阴囊后、肛门前，谓之悬痈。以大黄纹者五钱，酒前服下，即散。咽痛旋咽能除。同桔梗治肺痿脓血齐来，同生姜止下痢赤白杂至，小儿初生加黄连煎汤拭口，有益饮馔。中毒伴黑豆煮汗，恣饮无虞。砒毒亦能解。但诸呕家忌煎尝。凡用纯寒、纯热之药，必用甘草以缓其力。寒热相杂药，亦用甘草调和其性。如附子理中用甘草，恐其僣上。调胃承气用甘草，恐其速下。是皆缓之，非谓和也。小柴胡有柴胡、黄芩之寒，人参、半夏之温，内用甘草，此却调和之意，非谓缓也。
按：五味之用，苦直行而泻，辛横行而散，甘上行而发，酸束而收敛，咸止而软坚。甘草味之极甘者，当云上发可也，《本草》反言温中下气，何耶？盖甘有升降浮沉，可上可下，可内可外，有和有缓，有补有泻，居中之道尽矣。

白术  ***************************
味苦、甘、微辛，气温，无毒，阴中之阳，可升可降，入足阳明、太阴经。其用在表，去诸经风湿，有汗则止，无汗则发。其用在中，主呕逆泄利，去湿强脾，开胃进食，和中益气。其用在下，利腰脐间血，通水道。故曰上而皮毛，中而心胃，下而腰脐，在血主血，在气主气，其信然矣。佐黄芩则能安胎，君枳实则能消痞。若气滞气闭腹痛等候，宜禁用之。白术本燥，又谓利腰脐间血，益津液者何？然脾胃运，能滋生血气，腰脐间血自利，津液从此益矣。补脾胃而除中湿，味辛亦能消虚痰。故与二陈同用，则健胃消食，化痰除湿；与芍药、川归、枳实、生地之类同用，则补脾而消脾家湿；再加乾姜，去脾家寒湿；与黄耆、芍药等同用，有汗则止；少加辛散之味，无汗则发也。有片术、腿术，片者大而气味和平，腿者味薄而气燥。凡用惟白为胜，仍觅歙者尤良。咀妇人乳汁润之，制其性也。润过、陈壁和炒，窃彼气焉。入心、脾、胃、三焦四经，须仗防风、地榆引使。凡用二术，忌食桃、李、雀、蛤。腹中有动气者，亦不宜用。
手足懒举，贪眠，多服亦善。饮食怕进，发热，倍用正宜。间发痎疟殊功，卒暴注泻立效。或四制研散敛汗，出东垣方。或单味粥丸调脾。出丹溪方。奔豚积忌煎。因燥消肾，痈疽毒禁用，为多生脓。驱胃脘食积痰涎，消脐腹水肿胀满。哮喘误服，壅窒难当。
按：白术既燥，《本草》又言生津，何也？盖脾恶湿，脾湿既胜，则气不得施化，津何由生？故膀胱津液之府，气化出焉。今用白术以燥其湿，则气得周流，津液亦随气化而出矣。日华子谓白术利小水，正以此也。如茯苓亦系渗淡之药，谓之能生津液，义与此同。
江云：白术大抵是除湿利水道之剂，《本草》言益津液亦误矣。

苍求  ***************************
味苦、甘、辛，气温，无毒，阴中之阳，可升可降，入足阳明、太阴经。散风寒湿气，辟山岚瘴气，无分表里，疗重痛于身首，散结肿于皮肤，最能发汗，消积滞而除腹胀，快脾胃而进饮食，尤能宽中。其性本燥，长于治湿。然气味辛烈，除上焦湿气之功尤切，米水浸炒，佐以黄柏，健行下焦，治股足湿热之妙剂也。
辛温散邪，苦以燥湿，二者尽之。
因气味辛烈，故发甚速，除上焦湿，其功最大。若补中焦除湿，力小于白术。又盐水炒，佐以黄柏、石膏、牛膝，下行之药引用，则治下元湿疾。入平胃散，能祛中焦湿证，而平胃中有馀之气。入葱白、麻黄之类，则能散肉分至皮肤之表。
丹溪谓腹中窄狭须用者，以其辛散也。大抵心腹胀痛必有湿，实邪者用之，则邪散而湿除，即宽。若虚闷痛者用之，则耗其气血，燥其津液，虚火益动而愈闷。不如调其正气，则闷自是而散矣。
疏通腠理，抑平胃气，发汗除湿之圣药也。
陶节庵九味羌活汤用之，以燥膀胱之湿热。仲景白虎汤用之，以开湿热之表邪。特中焦燥结，虚汗多者不宜用。
按：二术功用颇同，俱能补脾燥湿。俱白术者补性多，且有敛汗之功。苍者治性多，惟专发汗之能。凡入剂中，不可代用。

山药  ***************************
味甘，气平微凉，无毒，阳中微阴，可升可降，入手太阴经。上气不足之头眩，中气不足之虚羸，下气不足之泄精，凉而能补之药也。
江云：山药专能补胃。
《赋》云：益气补中，去头面游风眩运，强阴清热，疗皮肤肌肉虚羸。
山药甘温能补，入肺经而补心肺，滋肾养脾，三焦之润剂也，然补肺为多。盖肺主诸气，今益气以滋肾化源，故主补虚羸，除泄精等候。补肺为多，肺居上部，主皮毛，故主头面皮肤等疾。山药属土而有金与水，大补阴气，能消虚肿硬。
经曰：虚之所在，邪必凑之，著而不去，其病为实。非肿硬之谓乎？故补则留滞自不容不行。旧名薯蓣因上字犯宋英宗讳，下字犯唐代宗名，故改此。
一云：山药能消肿硬者，以益气补中也，气补则邪滞自不容以不行。

当归  ***************************
味甘、辛，气温，无毒，阳也，可升可降，入手少阴、足太阴、厥阴经。血结滞而能散，血不足而能补，血枯燥而能润，血散乱而能抚，此全体之能也。析而论之，各有优劣，根升而梢降，身缓而守中，善走者长于活血之效，善守者长于养血之功。气血皆乱，服之即定，能使气血各有所归，故谓之当归。畏菖蒲、海藻，恶湿面。凡使，先去尘并头尖硬处一分。诸血症皆用当归，但流通而无定，由其味带辛甘，而气畅也，重能补血耳。随所引到，而各有用焉。与白术、芍药、生熟地同用，则滋阴补肾；与川芎同用，能上行头角，治血虚头痛；再入芍药、木香少许，则生肝血以养心血；同诸血药入以薏苡仁、川牛膝，则下行足膝，而治血不荣筋；同诸血药入以人参、川乌、乌药、薏苡仁之类，则能营于一身之表，以治一身筋寒湿痛。
大抵用在参、耆，皆能补血；在大黄、牵牛，皆能破血。从桂、附、茱萸则热，从大黄、芒硝则寒。
酒蒸又治头痛，以诸头痛皆属肝木，故以血药主之。但大便泄者不宜用，以活血助泻故也。
又云：当归、地黄恋膈引痰，如上焦痰嗽者忌之。
按：经云：主咳逆上气。议者以当归血药，如何治胸中气也？不知当归非独主血，味兼辛散，乃为血中气药。况咳逆上气，非止一端，亦有阴虚，阳无所附以致然者。今用血药补阴，与阳齐等，则血和而气降矣。《本经》所谓，义或由斯。
又云：川归力刚可攻，秦归力柔堪补。凡觅极病优劣，当分行表酒洗片时，行上酒渍一宿。体肥痰盛，姜汁渍，宜曝乾。

白芍药  ***************************
味苦、酸，气微寒，有小毒，阴也，可升可降，入手足太阴经，及足厥阴经。收阴气而补血，治血虚腹痛之功；扶阳气而健脾，治脾虚下痢之效；收肺气而敛汗，抑肝邪而缓中。血虚及寒人禁服，故曰减芍药以避中寒。江云：伐肝木，泻脾火，疗血虚之腹痛。芍药酸寒收敛之剂，扶阳收阴，助脾泻肝之要药也。腹中虚痛，脾经也，损其肝者缓其中，即调血也。然酸寒乃收敛之剂，其云可升，须以酒浸用之，以借升发也。酒浸炒，与白术同用，则能补脾；与川芎同用，则能泻肝；与苍术同用，则能补气。又下痢腹痛者宜用之，盖由肠胃湿热，用此收敛之剂，则脾胃得正，而邪毒不能作兴矣。又治血虚腹痛，以其补虚，抑且以收敛之酸寒，和湿热之炽盛，则湿热自是而释矣。然须得炙甘草为佐。夏月腹痛少加黄芩，恶热而痛加黄檗，恶寒腹痛加肉桂，痢而腹中痛者炒用，后重生用。有赤、白、红三种，今之市者，皆採红种，并非真白芍也。没药、乌药、雷丸为之使。腹中虚痛本属脾，以其泻肝经之邪，而补中焦脾气也。
丹溪云：芍药惟治血虚腹痛，余腹痛皆不可治。以诸痛喜辛散，芍药酸收故也。又产后不可便用，以酸寒能伐生发之性也。
脾经之药，赤应南方，能泻能散，生用正宜；白应西方，能补能收，酒炒才妙。
又云：若补虚，酒浸日曝，勿见火。恶石斛，畏硝石、鳖甲、小蓟，反藜芦。
按：酸涩为收，今《本经》有「利小便」一句者，何也？盖芍药非能利小便也，以肾主大小二便，既用此以益阴滋湿，故小便得通也。

赤芍药  ***************************
气味行经同于白芍。散滞血，泻血中之热火，行结气，利小便之淋癃，以其绦赤，不与白者同功。赤者泻热，而白者补虚；赤者能泻肝家火，而白者能除肝经邪。故暴赤眼者，或洗或服，皆当用赤芍。又能消痈肿，破积坚。

熟地黄  ***************************
味甘、微苦，气微温，无毒，味厚气薄，阳中之阴，降也，入手足少阴、厥阴经。活血气，增填骨髓，滋肾水，补益真阴。治伤寒后，胫股之最痛；疗新产后，脐痛之难禁。退虚热而润燥，补败血而调经。盖其性能泥隔，膈气不利者，宜活法而酌斟。
此补肾之圣药。虽云补五脏内伤，要惟补肾之功居多，故凡滋阴补肾丸用之为君，盖肾主骨髓。
《本草》云：能填骨髓，助筋骨。胞漏下血，与腰痛、脐下痛等候，俱肾气不足也，皆补之。性颇寒、泥滞，故用醇酒洗过，或用姜汁炒，或同附子用，不惟行滞，乃能引导入肾，故下元衰者须用之。又能填骨髓，长肌肉，尺脉微者，桂、附相宜，尺脉旺者，以黄檗、知母兼用，则滋阴降火补肾。此剂泥膈，不宜独用。若犯铁器，令人消肾。又忌莱菔，能耗诸血，见之则无补血之功矣。生地亦然。初採得以水试之，浮者天黄，沉者地黄，半浮沉者人黄，惟地黄独优，取用。畏芜荑，恶贝母。得麦冬、清酒善为引导，拌姜汁炒，下胸膈痰。如上达补头脑虚，或外行润皮肤燥，必须酒浸，方促效臻。
生则气大寒而凉血，熟则微温而补肾。又脉洪实者，宜用生地；若脉虚者，宜用熟地。治外治上，以酒浸之。

生地黄  ***************************
味甘、苦，气大寒，无毒，阴也，降也，入手太阴、少阴经。生新血能补真阴，疗折伤兼行瘀血，除五心之烦热，凉诸经之血热，故有凉血之功。然其性大寒，胃气涉虚者，不可轻用。
生地性寒，凉血为最，故凡妇人血崩、吐衄、溺血、便血、产后血攻心，及胎动下血，皆多属热，血热则妄行，此药俱能凉之。
性大寒，较熟地则宣通而不泥滞，能凉血疏血，故心家血热，折伤瘀血，留血衄血，吐血之实热者，或凝滞者，皆当用之。其或虚而生热者，不可多用，以其性大寒故也。惟劳倦伤脾而热者当用。妇人崩中血不止，及产后血上攻心闷绝，胎动下血，及老人津液枯竭，大肠结燥，便不润者，皆当用之。又实脾药中，姜制用二三分，以固脾气，使脾家永不受邪。东垣言其泻脾土之湿热，湿热除则脾气固矣。但不可多用，恐其太寒，以倒脾气尔。溺血、便血亦治之。生地能生精血，用天门冬引入所生之地。熟地能补精血，用麦门冬引入所生之地。

川芎  ***************************
味辛，气温，无毒，阳也，可升可降，入手足厥阴经、少阳经。本经药。助清阳而开郁气，活滞血而养新血。散肝经风邪外侵，止少阳首痛如裂。上行头目，下行血海，血中之气药也。不可多服，多服则走真气。
川芎一味，辛散能助血流行，血中之气药也。上行头目，助清阳，久服致气暴亡，以其味辛性温也。以他药佐使则可服，中病则已，亦不可多服。多服久服俱令人卒暴死。过于走散故也。非惟味辛性温者必上升而散，川芎味辛性温，但能升散，而不能下守，胡能下行血海以养新血？四物汤用之者，特取其辛温而行血药之滞尔。滞行而新血亦得以养，非真用此辛温走散之剂以养下元之血也。其能止头痛者，正以其馀者能散，不足者能引清血归肝而下行也。古人所谓血中之气药，信哉。惟其血中气药，故痈疽药中多用之者，以其入心而能散耳。盖心帅气而行血，芎入心则助心帅气而行血，气血行则心火散，邪气不留而痈疽亦解矣。
畏黄连，白芷为之使。根生坚大而重者，名芎藭。以川蜀者为胜，故今通谓川芎。为风药血药之君，走经络之痛。小者名抚芎。贯芎是茎间上升之气所结，故能散头面之风及开郁。
妇人经住验胎法：研为末，空心浓煎艾汤下一匙，腹内微动是有胎也。

麻子仁  ***************************
味甘，气平，无毒，阳中之阴，可升可降，入足太阴、手阳明经。活血脉，去皮肤之风湿。除热燥，润大肠之便秘。亦能催生，治横逆产。
火麻仁补中益气，润胃利六腑之燥坚，治阳明汗多胃热，逐水破积。落入土者损人，不用入药。用法：炒、研、掺煎药，浮面取其油效速，既蓖麻子也。火麻仁润肠胃，取肉为丸。

菟丝子  ***************************
味甘辛，气平温，无毒，阳也，可升可降，入足少阴、厥阴经。坚筋骨，除腰膝之冷痛。强阴气，止阴寒之泄精。
《发明》云：补肾经虚寒之药。《本草》主续绝伤，补不足，强阴坚骨，主茎中精寒自出，溺有馀沥，鬼交泄精。又治男妇虚冷劳伤，腰膝冷痛，消渴热中，泄精尿血。大略补肾虚寒之功多矣。薯蓣为之使。凡用先以水洗去沙，次用酒浸蒸数次，候熟杵作饼晒乾，研末入丸散。

牛膝  ***************************
味苦、酸，气平，无毒，阴也，降也，入足少阴肾。强阴气而益精，活滞血而生血。治淋症结肿于阴茎，疗痿痹拘挛于股节，引诸药性能下行，治腰腿不宜缺用。
《发明》云：牛膝能引诸药下行而滋阴活血，若脾虚清气下陷泄利及腿膝湿肿者皆不可用。有雌雄二样，雌牛膝小，节细茎青，坚脆无力。雄牛膝大，茎紫根长，柔润有功。凡用去芦，酒浸洗。忌龟甲，畏白藓皮，忌食牛肉。

肉苁蓉  ***************************
味甘、酸、咸，气微温，无毒，阳中之阴，降也，入手厥阴命门、足太阳膀胱命门。相火不足者，以此补之。入冲任而补血，走水脏而生精，故治精血之虚漏，腰膝之冷痛，女子绝阴不产，男子绝阳不兴。以其峻补精血，骤用反致动大便之变耳。凡用宜去鳞甲，酒洗。大壮元气，疗妇人症瘕，崩中赤白带下，除膀胱邪热。方形肉厚扁者佳。
按：今人每用此以补肾，不知此特助老人命门火衰，若青年服之，相火愈炽，于肾无益。
《发明》云：苁蓉属土，有水与火，入肾而峻补精血，益水中之火。用清酒浸去浮甲，劈破中心，去白膜一重如竹丝样，此隔人心气不散，令人上气闭，刷去，蒸半日，用酥炙最妙。
锁阳补阳益气，可代苁蓉，治虚而润大便燥结，不燥者勿用。

破故纸  ***************************
味苦、辛，气大温，无毒，阴中之阳，可升可降。治四肢之痠痛，腰膝之冷痛，阳事之衰惫，肾冷之流精。江云：补精髓劳伤。炒香为度。
此味性本燥，又名补骨脂，恶甘草，忌羊肉，酒浸一宿，东流水洗，蒸半日，日乾。乃是少阴肾经之温药，亦入足太阴脾，主男子劳伤，下元虚冷，添精益气。《发明》云：此补肾家虚冷药。

远志  ***************************
味苦，气温，无毒，阴中之阳，可升可降。通塞而利滞，畅外而慧中，理心神之惊悸，去耳目之昏聋。
《发明》云：苦入心而滋朋，温能兼补，手足少阴经药也。《本草》主利九窍，宁心神，益智慧，聪明耳目，健志不忘，及小儿客忤。此皆主手少阴，安定心神之专功也。又壮阳道，长肌肉，助筋骨，及妇人血噤失音。久服延年，悦颜色。此皆温补兼滋足少阴之功也。又兼治皮肤中热，面目黄，抑亦苦能清热欤。
江云：凡使先去心，否则令人烦。去心后用热甘草汤浸一宿，漉起曝乾用。

石菖蒲  ***************************
味辛、苦，气温，无毒，阳中之阴，可升可降，入手少阴心、足太阳膀胱。利四肢能除湿痹，运枢纽能出音声，通脉隧能明耳目，开心孔能益聪明，疗鬼气而导滞，泄逆气而宽中，除身表之疮毒，杀腹中之诸虫。
主手足湿痹，可使屈伸。贴发背痈疽，能消肿毒。下气除烦闷，杀虫愈疮疥。鬼击懵死难苏，急灌生汁。温疟积热不解，宜浴浓汤。单味入酒煎，疗血海败，併产后下血不止。细末铺席上卧，治遍身毒及不痒发痛疮疡。
《发明》云：菖蒲辛温，通神明，开心帅气之圣药也。故《本草》主开心孔，通九窍，聪明耳目，出音声。主耳鸣聋，苏鬼击懵死，此通神开心之专功也。又疗风寒湿痹，难屈伸，下咳逆上气，利四肢，补五脏，疗疮毒恶疮，杀诸虫，除烦闷，小儿温疟积热不解，女人血海冷败。更长于治风湿，乃辛温，散气之兼功也。
秦艽为之使，恶麻黄，忌饴糖、羊肉，勿犯铁。入药去根毛，捣碎使。

五味子  ***************************
味酸，气温，无毒，味厚于气，阴也，降也。滋肾经不足之水，收肺气耗散之金，除烦热生津止渴，补虚劳益气强阴。多服之则闭住其邪，反致虚热，盖收补之骤也。
《发明》云：肺肾二经药也，在上则滋源，在下则补肾。其味酸咸苦辛甘，全者真也。
以味酸苦甘而微带辛，故能引酸苦入肺肾，以收敛肺气而滋肾水，其止咳益气收肺之力，除烦生津补虚滋肾之功，又以其酸亦能强筋，又治痃癖霍乱转筋，皆由滋肺以平肝也。消酒毒者，酒热伤肺，得此收敛，则肺气敛而热邪失矣。又消水肿腹胀者，能收湿也。其曰下气，盖肺苦气上，惟其收敛肺气，则气自下矣。
江云：养五脏。抑以五味兼能入五脏，与须佐以各经药。
夏月困乏无力，用此与参、耆、麦冬，稍加黄檗煎服，使人精神顿加，两足筋力涌出。寒月与乾姜同用，治肺咳嗽。又火盛嗽，骤用寒药恐相逆，须此酸收而降之。宜少用，多则不惟收敛太骤，抑且酸能吊痰，引其嗽也。小儿尤甚。肺火郁者禁用。肺邪甚，及风寒咳嗽痰火宜用。黄色南五味，取其辛甘稍重而能散耳。若虚损劳伤，北五味最妙。南五味治风寒咳嗽，北五味治虚损劳伤，各有所长，不可混用。北五味色黑味重，苁蓉为之使，恶萎蕤，胜乌头。

紫菀  ***************************
味辛，气温，无毒，阳中之阴，可升可降。肺病咳嗽，痰涎肺痿，咳唾脓血。入胸膈快而不燥，利肺气散而能泄。
江云：治嗽消痰，必须酒洗。
《发明》云：清肺润肺之要药也。其咳逆肺痿云云，乃辛散气而苦泄火，清肺之用也。其调中止渴，润肌添髓，乃温补润肺之功也。

款冬花  ***************************
味辛甘，气温，无毒，阳也，可升可降。疗肺经之痈痿，及气逆之喘嗽。
江云：除痰止嗽。
《发明》云：温肺止嗽之用为专。
凡使，用甘草汤浸一宿，待乾揉碎煎。微见花未舒者佳。杏仁为之使，得紫菀良，然所恶所畏居多，止可专与人参、麦门冬、百合，补肺药中则有功，若与黄连、黄芩、贝母、麻黄，泻心肺之药同用则非也。故沉氏款花膏内，止同人参、甘、桔耳。

百合  ***************************
味甘，气平，无毒，阳中微阴，降也。治伤寒百合之奇邪，疗神昏狂乱之鬼击，除心腹不利之胀满，下肺脏热壅之气逆。花白者入药佳。江云：敛肺之痿衰。

马兜铃  ***************************
味苦，气平微寒，无毒，阴也，降也。能清肺金之热，故为喘嗽之需。
即木香之子。
《发明》云：马兜铃苦寒，清肺安肺之要药也。
江云：止嗽，肺虚可治。用时去革膜，只取向里扁子入药。微炒为妙。

半夏  ***************************
味辛、微苦，生则气微寒，熟则气微温，有毒，阳中之阴，入足阳明、少阳、太阴经。除湿化痰涎，大和脾胃气。痰厥及头痛，非此莫能治。辛燥性非良，枯渴方宜忌。
江云：姜汁消痰，汗竭禁用。
妊妇用，须姜炒。常用亦以姜、矾、甘草煮之。忌羊肉、羊血、饴糖。射干、柴胡为使。
《发明》云：半夏辛燥，和健脾胃，化痰之要药也。盖湿伤脾而生痰，此能燥湿，所以化痰而益脾，以辛燥能逐寒而散结。
性燥而能燥湿，乃健脾胃之药也。今人多用其化痰，不知半夏性燥而能去湿痰，故脾胃得之而健也。其于痰不属于湿者，亦何与焉。诸血症、妊妇，及少阳伤寒而渴，与夫诸渴症，并不可服。由其性燥，损血耗血，而燥精液故也。惟气证发渴者不忌，盖动火上盛而然，惟气调则动火亦伏而不渴矣。固非津液虚耗，及火邪作燥，而有妨于半夏也。
以除湿为足太阳，以止吐为足阳明。助柴胡主恶寒，是又为足少阳也。助黄芩主去热，是又为足阳明也。寒热往来，在半表里，故用此有各半之意。
经云：半夏治痰，泄痰之标，非泄痰之本，本者肾也。肾主五液，化为五湿，入口为唾，入肝为泣，入心为汗，入肺为涕，入脾为痰。痰者，因咳而动脾之湿也。半夏除湿，故泄痰之标。

天南星  ***************************
味苦、辛，气平，有毒，阴中之阳，可升可降，入足太阴脾、手太阴肺。驱表里之风痰，破胸膈之气结，通牙关之噤闭。因其性之燥烈。
江云：风痰主药，牛胆制之。
《发明》云：南星苦辛，行肺经能消风，降痰下气破结。
胆星消风痰尤妙。畏附子、乾姜、生姜。入药炮用。

贝母  ***************************
味辛、苦，气平微寒，无毒，阳中微阴，可升可降，入手太阴肺、少阴心、足少阳胆。利涩滞而散结气，除烦热而润心肺。所以治嗽消痰，其性长于活利。
江云：治胸膈痰气最妙，止嗽性纯。厚朴、白蔹为之使，反乌头，畏秦艽、矾石。用去心。若独颗不能两片者，名丹龙眼，不可入药。
《发明》云：辛能散郁，苦能下气，故凡心中不和而生诸疾者，皆当用之。《本草》主伤寒烦热，淋沥邪气，疝瘕喉痹，乳痈金疮，腹中心下结实，皆散邪开郁之功也。又主咳嗽上气，烦渴消痰，润心肺，乃其下气之力也。然散郁结之功为多。
与连翘同用，治颈瘤。烧灰敷于恶疮，而能敛口。皆取辛能散结而苦降火，则气血调畅而疮口自敛矣，非贝母性本收敛而敛之也。

瓜蒌子  ***************************
味甘、微苦，气微寒，无毒，阳中微阴，降也，入手太阴、足少阳经。润肺而降气，有下痰治嗽之妙。行结而利滞，有通乳消肿之功。以其性之润下，故能洗涤胸中垢腻，为治消渴之神药也。江云：下气定喘，治痰嗽要药，亦疗结胸。
味甘性润，甘能补肺，润能降气，胸有痰者，以肺受火迫，失降下之令，今得甘缓润下之助，则痰自降，宜其为治嗽之要也。润肺能生津，又能治消渴。
仲景论少阳证口渴，小柴胡内以此易半夏，其能润肺生津可见。
其种有二，红而小者为栝蒌，黄而大者为瓜蒌。天花粉即其根也。

黑附子  ***************************
味大辛，气大热，有大毒，纯阳之药，浮中沉，无所不至，故为诸经引用之药。疗寒气凝涩，有温中之妙。除手足厥逆，有回阳之功。入坚结，有破散之勇。走经络，有通达之权。然不可多用，经曰：壮火食气故也。又少阴受寒小腹痛，必用之药。
附子大辛热，除六腑沉寒，回三阳厥逆，悍烈之性，浮中有沉，行而不守，仲景八味丸用之，为少阴之嚮导，其补自是地黄，若因以附子为补，误矣。附子走而不守，取健悍走下之性，以行地黄之滞耳。凡使，童便煮而浸之，以杀其毒，且可助下行之力，入盐尤捷。入足少阴肾、太阴脾，补命门衰败之火，以生脾土。仲景四逆汤用之，以回肾气；理中汤用之，以补脾；八味丸又用之，补肾脾。人每以其伯道废弃而不用，不知附子止为引经之药，入于人参、乾姜、白术，气分之药，则引气而行；入于熟地、丹皮、茱萸，血分之药，则引血而走。顾人用之合否何如耳。天雄性味与附子同，而回阳之功不及附子，但除风寒湿痹，破坚结利关节为长。

乾姜  ***************************
生则味辛，气大热；炮则味苦而大温；炒黑则苦而温矣。盖假火以杀其性也。无毒，味薄气厚，阳中之阳也，生则浮，熟则守，可升可降，入手太阴肺、阳明大肠、足太阴脾、少阴肾。生则逐寒邪而发表，炮则除胃冷而守中。炮熟与补阴同用，治血虚发热之妙。炒黑与凉血同用，疗血热溢泄之功。治血虚，引血药入气分而生血。疗血热，引凉药与火性而相从。亦去寒邪呕吐而止腹痛。
生用，入发散药，能利肺气而治嗽。熟用，入补中药，能和脾家虚寒。入补阴药，能治血虚发热，故产后发热当用之。又入肾中，燥下湿，此又湿同寒治也。又治沉寒痼冷，肾中无阳，脉气欲绝者，黑附子为引用。又多用能耗元气，盖辛以散之，则壮火食气故也。须以生甘草缓之。
能利肺气，寒嗽须仗五味子相助。炮用则止而不移，所以能治里寒，非若附子行而不止也。用止血，须炒令黑。
乾姜补脾，而东垣又言泄脾者何？盖「泄」之一字，非泄脾之正气，是泄脾中寒湿之邪也。生用味辛，能发散寒邪行表，与水姜同功。熟用带苦，能除胃中冷，守中之功，与生者异。姜皮作散，堪消浮肿，故五皮散用之。
《发明》云：乾姜与生姜同治，而辛热过之。发散寒邪，大温中气。

生姜  ***************************
味辛，气温，无毒，气味俱轻，阳也，可升可降。制半夏，有解毒之功；佐大枣，有厚肠之力。入胸腹，散逆气之呕哕；达玄府，散风寒之抑郁。江云：姜汁消痰止呕吐，暖脾胃，辛以散之。欲热则去皮，去皮则守中而热存。要冷则留皮，留皮则行表而热散，非皮本之冷也。
辛属心肺，甘温属脾胃，心肺得其所胜，则气通而宣畅，主宰而精灵，故能通神明，神明通，则心气益胜，而一身之气皆为吾所使，而亦胜矣。一身之气胜，则中焦之元气亦定，而脾胃出纳之令行，邪气不能容矣，故能去秽恶。抑且辛甘发散，又能散在表、在上之邪也。
春初食，辟疠助生发。秋后食，泄气损寿元。夜气收敛，尤忌食。大冬食之避寒。宜少食。

良姜  ***************************
味辛，气热，无毒，阳也，可升可降。温脾胃，有除呕吐之功。快逆气，能消宿食之效。出高良郡，故名之。入足阳明胃、太阴脾。治心腹逆冷，气痛攻冲，及呕食翻胃，霍乱转筋。健脾暖胃，消宿食，解酒毒，下气止泻痢。
气味辛热，能温脾胃而散邪，故凡有寒邪停冷之候者，宜服。若肺胃中有热者，忌之。脾胃火不足者，用此以消阴翳。至于火证燥结，不可妄投。

草豆蔻  ***************************
味辛，气温，无毒，阳也，可升可降，入足太阴、阳明经。去脾胃积滞之寒邪，止心腹新旧之冷痛。《赋》云：安心腹之痛，去脾胃之寒。气热味辛，治风寒客邪在胃，痛及呕吐，一切冷气。面裹煨熟用。《衍义》谓：虚弱不能食者，宜此。恐不如白豆蔻为良。

白豆蔻  ***************************
味苦、辛，气大温，无毒，阳也，可升可降，入手太阴经。破肺中滞气，退目中云气，散胸中冷气，补上焦元气，化穀气之不消，止胃冷之吐逆。
主冷气吐逆，消穀下气，皆辛温逐寒之力也。去白睛翳膜，乃肺气虚寒故耳。若红膜不宜用。大抵胃冷宜服，胃火上炎而呕逆不可用，肺热禁用之。
白入肺，自有清高之气，若草豆蔻，则专入脾胃，而其气味又燥烈于白者，虚弱人止宜用白为良。
江云：下气宽中，又能消食。壳方黄，似龙眼，微锐，外稜似栀子稜方真，市家以草仁代，宜辨。

砂仁  ***************************
味辛、苦，气温，无毒，阳中之阴也，可升可降。消宿食，快脾胃之滞气。疗虚寒，止肠中之泄利。入手足太阴、阳明、太阳经、足少阴经。
《赋》云：理脾胃而行滞气，吐泻兼医。
又能安胎止痛，行气故也。
日华子云：治一切霍乱心腹痛。其能止痛，行气药可见矣。又以止痢药中用之，盖亦取其止痛行气之意。虽其性辛温，以热攻热，乃所以为顺治也。又为化酒食之剂，惟其辛温行气，则气行而酒食亦化矣。又咳嗽上气，是肺受风寒，以辛散之。若肺有伏火，禁用。
妊妇因气动胎，痛不可忍，炒熟捣为末，酒调服二钱。
液云：与白檀、豆蔻为使，则入肺；与人参、益智为使，则入脾；与黄檗、茯苓为使，则入肾；与赤白石脂为使，则入大小肠。

茴香  ***************************
味辛，气平，无毒，阳中之阴，可升可降，入手足少阴、太阳经。开胃口而下食，止呕吐而调中，疝气急痛可疗，脚气上逆能攻，破一切之臭气，除下焦之冷气，此最药也。
辛能散邪，以上诸症，大抵是辛香能逐散邪气耳。炒黄色，碎用。又名怀香子。
江云：木瓜理下焦脚气之湿痛，茴香治疝气腰肾之虚痛。

麻黄  ***************************
味苦、甘，气温，无毒，阴中之阳，升也，入手太阴经。通玄府，治伤寒血涩之身疼。开腠理，疗伤寒阳郁之表热。故能散荣中之寒，泄卫中之实，疗足太阳经无汗之表药也。根节又有止汗之功。一物之性，有不同如此。
《珍珠囊》云：其形中空，散寒邪而发表，其节中闭，止盗汗而固虚。
惟在表，真有寒邪者，宜用汗之。其或寒邪在里，或表虚之人，或阴虚发热，或伤风有汗，或伤食等证，虽有发热恶寒，其不头痛身疼而拘急，六脉不浮紧甚者，皆不可用。虽可汗之症，亦不可过服。盖汗乃心之液，过汗则心家易涸，而心血亦为之动矣，或至亡阳，甚至衄血不止。丹溪尝以麻黄、人参同用，亦攻补法也。
凡用去节，煮二三沸，去上沫，否则令心烦闷。厚朴为之使，恶辛夷、石韦。
《汤液》云：麻黄泄卫实，桂枝治卫虚，二者虽太阳经药，以其在太阳地分耳，其本病实荣卫药也。肺主卫，心主荣，麻寅肺之剂，故冬月伤寒用麻黄，伤风而咳用桂枝，即汤液之源也。

葛根  ***************************
味甘、辛，气平，性温浮，无毒，阳也，升也，入手足阳明经。发阳明之风寒，解肌表之壮热，疗头颅之苦痛，止胃虚之消渴，解酒中之苛热，治往来之温疟。生根汁大寒，可治天行时病。头痛如欲破者，连须葱白汤饮之。又不已者，葛根葱白汤用之如神。然太阳初病，未入阳明而头痛者，未可便服葛根以发之，恐引贼入家也。
若额颅痛者可服之。又其气轻浮鼓舞，能升提胃气上行，及益阳生津，但不可多服，恐损胃气。葛花消酒毒。用葛花并小豆花晒乾为末，饮酒不知醉。

升麻  ***************************
味甘、苦，气平微寒，无毒，阳中之阴，入足阳明经及手阳明、太阴经。散阳明之风邪，解肌肉之浮热，治咽喉之肿毒，疗肺痿之脓血。升阳气于至阴之下，因名曰升麻。令人中气骤升，不可多服。升麻，亦阳明经药也。若初病太阳，亦不可便服升麻。其治喉痛口疮等候，皆升麻解毒之能也。
引葱白，散手阳明之风邪；引石膏，止足阳明之齿痛；引地黄诸药入阳明，以治吐衄；引参、耆于上达，以益元气。若补脾胃，非此为引则不能补。
医书皆以为元气不足者，用此于阴中升阳，非也。惟阳气下陷者，可用此升提之。若元气不足者，升之则下虚，而元气益不足矣。慎之。形轻黑坚为上，去黑皮及腐者用。
按：吐衄血，犀角地黄汤主之，夫犀角乃阳明经药也。
江云：如无犀角，以升麻代之。夫二物性味相远，何以代之？不过知升麻亦阳明经药，用之以引地黄及他药入阳明耳。
《发明》云：升麻升散之功最大，解脾胃肌肉间热，散手足阳明经风邪药也。

羌活  ***************************
味苦、甘、辛，气平微温，无毒，阴中之阳，升也，入手足太阳、足厥阴。太阳本经药也。散肌表八风之邪，利周身百节之痛，排巨阳肉腐之疽，除新旧风湿之症。
《发明》云：羌活治风之要药。
又云：治湿者，风能胜湿也。故《汤液》治太阳经头痛，肢节及周身尽痛。
又云：贼风失音不语等候，皆风邪风湿所致，惟辛温而气味轻浮，故能散肌表八风诸邪，而周身骨节痛与痈肿等，因于风湿者悉除矣。若血虚不能荣筋，肢节筋骨痠疼者宜审用。或挟风湿者，血药中兼用。治风邪在表、在上，此要药也。
用虽与独活同功，然羌活主上行，其气雄；独活主下行，其气细，为不同耳。此九味汤专以此为君，而不及独活也。汗多过膝者，不宜多服。

防风  ***************************
味甘、辛，气温，无毒，阳也，升也，入足太阳经。乃卒伍卑贱之职，随所引而至之者也。开腠理，荡肌表之风邪。泻肺实，散头目之滞气。乃风药中之润剂也。误服泻人上焦元气。
《发明》云：防风气温而浮，治风通用，除上焦在表风邪为最，兼治下焦风湿。尽其用矣。除上焦风邪仙药，故误服泻人上焦元气，可见上焦有实风邪者方可用之。
珍云：身去身半已上风邪，梢去身半已下风邪。
心云：又去湿之仙药也，风能胜湿尔。诸风药皆然。
得泽泻、藁本，疗风；得当归、芍药、阳起石、禹馀粮，疗妇人子脏风。
凡用，去芦并钗股。

独活  ***************************
味苦，甘，气平微温，阴中之阳，可升可降。盖其气不若羌活之雄，故亦可降。入足少阴经。去风寒湿气，两足拘挛，疗诸风掉眩，颈项难伸。加细辛止风寒之齿痛，及本经之头痛。得风不摇，无风自摇，故名独摇草，与羌活原无二种，后人分用，紫色而节密者为羌活，黄色而作块者为独活。羌活气雄，独活气细，故雄者入足太阳，而细者入足少阴也。去皮净用。

藁本  ***************************
味辛、苦，气温，无毒，气厚味薄，阳也，升也，入足太阳经。大寒气客于巨阳之经，苦头痛流于巅顶之上，辟雾露之蒙郁，发风邪之飘扬。
太阳经风药，治寒邪结郁于本经，又专治本经头痛。其气雄壮，能引诸药上至巅顶。又治头面及遍身皮肤风湿瘙痒。

天麻  ***************************
味辛、甘，气平，无毒，阳也，升也。疗大人风热头眩，治小儿风痫惊悸，祛风麻痹不仁，主瘫痪语言不遂。凡使，勿误用御风草，与之相似，误服令人有结胀之患。其真者，破之自然明亮有色。诸证皆风湿所为，天麻则主风湿之药也。入足厥阴肝、太阳膀胱。凡用，湿草纸包煨用。
东垣曰：眼黑头旋，乃风虚内作，非天麻不能除。其苗名定风草，独不为风所动，乃治内风之神效也。又名赤箭。赤箭、天麻本一物，然赤箭则言苗，有自表入里之功，天麻则言根，有自内达外之用。根则抽苗，径直而上，苗则结子，成熟而落，从干中而下至上而生，以此推之，可识其内外主治之理。

菊花  ***************************
味苦、甘，气平寒，无毒，阴中之阳，升也。散八风上注之头眩，止两目欲脱之泪出。
入手厥阴、手少阴、太阴经。
野菊味苦，胃气反伤；园菊味甘，阴血兼补。去梗酒洗，速达上行。
能补阴。单叶花小而黄，味甘而应候开者入药。野菊味苦者，名苦薏，大伤胃气，不用。此剂能明目聪耳，及胸中烦热，盖数症皆由水不足而风火上盛，故得补阴之剂则水盛而火自熄矣。抑且肾窍通耳，目中黑睛属肾，肾气盛则窍通睛明，清气升则头目清、烦热降。
《发明》云：菊花甘寒，益血驱风，清头目之的药也。

白附子  ***************************
味甘、辛，气温，有小毒，阳也，升也。驱风湿而除血痹，行药势而利诸经。
《发明》云：白附子辛温纯阳，能上升行药之势，故主面上百病，可作面脂。主心痛血痹。又主中风失音，一切冷风气。入药炮用。

威灵仙  ***************************
味苦、辛，气温，无毒，阴中之阳，可升可降，通行十二经之药也。外而身表，去久客之风邪；内而胸腹，治不利之痰气。外而身表，走腰足而为之先；去腰膝冷痛。内而胸腹，入大肠而为之最。去大肠风。因其宣快之能，故有虚中之畏。苏长公每用，同牛膝治脚疾，有验。铁脚者佳，不闻水声产者良。威灵仙专疏风湿冷气而不滞，治痛风之要药也。在上疼者尤效。须量病人稍虚者即禁用之。忌茗及面汤、牛乳、黑丑。

薏苡仁  ***************************
味甘，气微寒，无毒，阳中微阴，可升可降，入手足太阴、阳明、足厥阴经。外而身表，有去湿之妙；内而肠胃，有进食之能。外而身表，疏渗而不发；内而肠胃，和利而不争。又治痿痈于肺脏，能治水气而精神。盖其势力缓薄，倍用于他药方精。
专疗湿痹，且治肺痈。筋急拘孪，屈伸不便者最效。湿痹证。咳嗽，涕唾脓血并出者极佳。肺痈证。除筋骨邪入作痛，消皮肤水溢发肿。久服益气轻身，多服开胃进食。
《发明》云：薏仁古方用治心肺，《本草》专主除湿健脾，不及于肺，然益肺之功在其中矣。故《本草》主风湿痹，筋急拘挛，利肠胃，消水肿，进食，久服轻身益气，此除湿健脾之功也。脾土健，则肺金滋其化养，不为湿热所伤，故肺金自益。凡痰唾咳嗽上气，肺痿肺痈吐脓血，方中多用之，良有以也。
按：《衍义》云：《本经》谓主筋急拘挛，须分两等，大筋缩短拘急不伸，此是因热拘挛，故此可用，倘若因寒筋急，不可用也。
江云：受湿者，亦能筋缓。
再按：丹溪曰：寒则筋急，热则筋缩，急因于坚强，缩因于短促。若受湿则弛，弛因于宽长。然寒与湿未尝不挟热，而三者又未始不因于湿，薏仁去湿要药也。以《衍义》观之，则筋病因热可用；以丹溪观之，则筋病因寒、因热、因湿，皆可用也。盖寒而留久，亦变而为热，况外寒与热，皆由内湿启之，方能成病。内湿病者，酒面为多，而鱼与肉继以成之，若甘滑、陈久、烧炙、辛香、乾硬之物，皆致湿之因也。戒之，慎之。

细辛  ***************************
味辛，气温，无毒，阳也，升也，入手足少阴经。温腹内之阴寒，破胸中之结滞，止少阴之头痛，当少用之，独活为使。散诸经之风气，治邪在里之表药也。
香味俱细而缓，故入少阴。若太阳则羌活，阳明则白芷，太阴则苍术，厥阴则川芎、吴茱萸，少阳则柴胡，用者随经不可差也。
细辛以辛温，故能温阴经、散寒水，以去内寒也。
江云：发少阴汗而止头痛，兼医咳嗽。仲景治少阴症，麻黄附子细辛汤，治邪在里之表药有以也。去头面风痛不可缺。若头目诸症，因火热属阳经者不可用。单服末不过半钱，多服气闷。

白芷  ***************************
味辛，气温，无毒，阳也，升也，入手足阳明经。头风目疾能攻，皮肤燥痒可疗，阳明头痛非此不除，通治本经风邪之药。排脓生肌，疗疮疡邪气之需。活血胜湿，主带下赤白之妙。阳明气血之海，故主女子崩漏赤白。血闭阴肿，多属阳明，此能止之。
微带甘泥，故辛温而走于肌肉，只治足阳明头痛，而不治他经也。此剂最能排脓长肉，而散面上风邪，及诸疮疡，皆当以此为佐。又能止崩，又以为手太阴引经之剂，意者味辛，更能入肺故耳。
《发明》云：白芷辛温而轻升，走肌达于头面，阳明经解利之要药也。

柴胡  ***************************
味苦，气平微寒，无毒，气味俱轻，阴中之阳，升也，入手足少阳、厥阴经。左右两傍胁下痛，日晡潮热往来生，在脏调经内主血，在肌主气上行经，散胸腹之结热，引清气之上腾，本经头痛宜用，寒热邪气增。
《发明》云：柴胡气味轻清，能引清气上行，而顺阳道解肌发表，其专功也。
经云：在经主气，在脏调经者，气薄能行经故耳。愚谓：阳道升而阴道降，又何气血经脉之不顺且调哉？本经并无一字治劳，今治劳方中多用之者，由其能提清气以祛邪热耳。若真脏亏损，复受火热，因虚致劳，须审用之。故用于清阳下陷则可，若用于下元虚绝则不可。仲景治伤寒寒热往来如疟，及温疟等证，正为合宜。畏藜芦，使半夏。又治疟必用之剂也。在脏主血，在经主气，亦妇人胎前产后血热必用之药也。泻肝火，去心下痰结烦热，同黄连猪胆汁炒。为佐。治疮疡，散诸经血凝气聚，与连翘同功。伤寒门诚为要剂，瘟疟证可作主力。经脉不调，和四物、秦艽、牡丹皮，治之最效。产后积血，佐巴豆、三稜、莪术，攻之则安。伤寒杂症，妇女月经，适来适断，俱小柴胡主之。加四物、秦艽、丹皮之类，同为调经之剂。

前胡  ***************************
味苦，气微寒，无毒，味薄气清，阴中之阳，可升可降。疗胸膈痞满，消痰下气，治伤寒寒热。推陈致新，除内结热之药也。
《发明》云：前胡专散气清痰，以半夏为使。入足厥阴肝、足阳明胃、手太阴肺。止嗽除痰，解热开胃，伤热之病多用之。野蒿根与之甚相似，只是味粗酸，若误用，令人胃反不爱食。

旋覆花（一名金沸草）  ***************************
味咸、甘，气温，有小毒，阴中之阳，可升可降，入手太阴、阳明、足太阴、厥阴经。去头面之风邪，散胸中之气结，膈上痰逆能消，膀胱水畜能折。深黄色呼为金钱花。此消痰导饮散利之剂，故《本草》主结气，消膈上痰结如胶，膀胱留饮，风气湿痹。云云。其消痰导饮、散结利气可知矣。病人稍涉虚者，不宜多服，利大肠故也。伤寒汗下后，心下痞坚，噫气不除者宜此。

桔梗  ***************************
味苦、辛，气微温，有小毒，阴中之阳，升也。止咽痛，兼除鼻塞。利膈气，仍治肺痈。一诸药之舟楫，一肺部之引经。凡使，去芦，米泔浸一宿。焙乾用。畏白芨、龙眼、龙胆。能开提气血，气药中宜用之。然为舟楫之剂，若上壅火升，及下逼之人勿用。加葱白、石膏，则能升气于至阴之下，亦上升也。能治气血凝滞而痰壅等疾者，盖以开提气血，则痰亦自是而疏通耳。故疮疖痈疽，及在表实证，皆当用之。然必假是以为舟楫，载诸药而上行表分，使气血流通，而结核为之自释。开胸膈，除上气壅；清头目，散表寒邪。与国老同为舟楫，引将军可使上行。解利小儿惊痫，开提男子血气。得牡蛎、远志，仍治恚怒；得硝石、石膏，可治伤寒。
江云：化痰顺气。

秦艽  ***************************
味苦、辛，气平温，无毒，阴中之阳，可升可降，手阳明经也。除四肢风湿若懈，疗遍体黄疸如金，阳明湿热。去大肠之风毒，主传尸之骨蒸，以苦能解热。散而能渗之药也。菖蒲为之使。
《发明》云：秦艽主风湿之药，而活血劳筋，手足不随妙药。盖血活则风灭，湿去则筋荣，故疗风不问新久。通身挛急，肢节痛为专治。
江云：除骨节之疼痛。

茵陈蒿  ***************************
味苦、微辛，气平微寒，无毒，阴中微阳，可升可降，入足太阳经。通腠理，主黄疸怫热于肌表。利小便，主黄疸结热于腹中。因其上下分消之妙，故有专治湿热之功。
惟入足太阳经，专利水道治黄。遍身风痒，疮疥不计多少，煎浓汁洗之立差。
此虽主风湿寒热，然除湿清热之用多。

牛蒡子  ***************************
味辛，气平，无毒，阳也。散结热而消疮毒，和咽膈而流风壅。咳嗽伤肺，肺壅。牛蒡子辛平润肺，散气解毒尽之。一名恶实，又名鼠黏子。须捣碎用之。

苎根  ***************************
味甘，气大寒，无毒，阳中之阴，可升可降。除消渴之症，解病热之属，天行热疾。安女人之胎动。傅小儿之丹毒。
苎属水，而有土与金，大补肺金，而行滞血。其根善能安胎，汁疗渴，解时疫甚验。大抵苎根甘寒解热毒，润烦燥，故主傅小儿赤游丹毒，并痈疽发背，或发乳旁，捣傅之俱验。亦罯毒箭蛇虫咬。罯，音掩，覆也。

蒲公英  ***************************
味甘，气平，无毒，阳也，可升可降，入阳明、太阴经。行滞气而消结肿，化热毒而疗痈疮，化毒行滞，乃为妙剂，妇人乳肿，更为奇药。一名地丁。
蒲公英攻坚散滞，故《本草》主妇人乳痈肿，煮汁少佐以酒饮及封之，立消。细锉同忍冬煎汁，加醇酒服亦妙。若傅疔肿诸疮及恶刺，有奇功。

紫草  ***************************
味苦，气寒，无毒，阴也，可升可降。解疮毒，发内里之痘疹。利水道，除腹中之积热。
紫草苦寒，惟清热消毒为专，又利九窍，通水道，兼能除湿也。

玄胡索  ***************************
味辛、苦，气寒，无毒，阳中之阴，可升可降。破结血而止痛，活滞血而调经，治产后败血之要药也。
《珍珠囊》云：活精血，疗产后之疾。调月水，主胎前之证。即延胡索因避宋讳，改玄为延。专止痛调经，及产后诸疾，为女中之要药，亦治男子心气小腹痛。
玄胡索辛温入肺脾，主破血滞之药也，兼止痛。

红花  ***************************
味辛、苦，气温，无毒，阳中之阴，可升可降。逐腹中恶血，而补血虚之虚。除产后败血，而止血晕之晕。多用则能破血，少用入心养血，与当归同功。一名红蓝花。入足厥阴、手少阴经。辛温则血调和，故少用能养血。过于辛温，则血走散，故多用能破血。此产后血晕口噤，腹内恶血，胎死腹中，并酒煮服。又通经药中宜服之，然行血为专。
东垣曰：补血虚，盖兼补血药用之，斯行血养血，而有补血之功也。《本草》言其止产后败血者，血既已败，用此而行败血，有何止血之意也？
《发明》云：红花辛温，血中之气药也，主于行药。

牡丹皮  ***************************
味辛、苦，气寒，无毒，阳中之阴，可升可降，入手厥阴、足少阴经。凉血热，止上逆之吐衄；泻阳火，治无汗之骨蒸。除肠胃之瘀血，破女子之坚瘕。
意者，丹皮养真血而去坏血，固真气而行结气，故能如此。
《发明》云：丹皮苦寒，泻阴中之火，能养真血而去坏血。苦而兼辛，能固真气而行结气。盖血之所患者，火也，惟能泻阴火，故治吐衄血，为必用之药。所谓养真血也，去瘀血留舍于肠胃者，去坏血也，坏血去而真血自生矣。又症瘕、五劳骨热、腰痛，女子经闭血沥，皆荣中血少而热气郁结，真气日耗也。今苦以泄火，辛以散邪，则结气行而真气亦固矣。要之，滋阴养血，必用之药也。

益母草  ***************************
味辛、甘，气微温，无毒，阳也，可升可降。主欲产胎滞而不行，疗新产血滞而不利，行血活血而不伤。亦能养血。已产未产之良剂，通为治血之需，更有调气之义。
按：日华子云：有活血行气补阴之功，调胎产要药也，故云益母。主安胎，去死胎，行瘀血，生新血。妇人胎产所恃者，血气也，胎前无滞，产后无亏，行中有补也。入阴分六经，治女人经候不调，及胎前产后一切诸疾之要药也。端午连根收拔，风际阴乾，忌犯铁器。单用最效，或研罗细末，炼蜜为丸。或捣煎浓汤，熬成膏汁，总调胎产诸症。

泽兰叶  ***************************
味苦、甘，气微温，无毒，阴中之阳，可升可降。消水气，四肢之浮肿可疗；行滞血，妇人之产后尤要。入手太阳小肠，通肝脾之血，产前后百病俱治。
泽兰调气血，利关窍，尤宜女人，胎前产后诸症要药。

三稜  ***************************
味苦、辛，气平，无毒，阴中之阳，可升可降。消坚固之症积，破瘀血之结滞，既为治血之需，又破血中滞气。入足太阴脾。火炮制使。色白属气，故破血中之气，然破积，气虚者勿用。

姜黄  ***************************
味辛、苦，气温，无毒，阳中之阴，可升可降。散结气，疗心腹之胀满；破瘀血，通女子之月经。辛温能散，治气为最，故主心腹结积，消痈肿，治症瘕，及扑损瘀血等证，皆辛能散也。其功力烈于郁金。入足阳明经。

蒲黄  ***************************
味甘、淡，气平，无毒，阳中之阴，降也。生之则行，炒之则止。炒则止诸血之妄行，生则消瘀血之结滞。以其生用，又有渗湿之能，故治膀胱血结，而窍涩不利。入足厥阴肝。
《发明》云：蒲黄味甘色黄，足太阴经药，血病必用之药也。市者多以黄柏末假之，极害人。

艾叶  ***************************
味苦，生则气微寒，熟则气微温，阴中之阳，无毒，可升可降。生则止诸血之溢泄，熟则温五内之湿寒。辟恶气，除腹痛而有效；固胎气，治胎漏而能安。疗䘌疮于下部，灸百病之灵丹。入足厥阴肝，温足太阴脾。
《发明》云：灸诸经穴病为专，入药次之。病人齿无色，舌上白，喜睡，不知痛痒处，或下痢，此䘌虫食下部也，急治之，以竹筒一头纳下部孔中，一头烧艾令烟入，更少入雄黄良。

郁金  ***************************
味辛、苦，气寒，无毒，阳中之阴，可升可降。丹溪云：上行之药也。除失血，凉心热之征；散宿血，开郁遏之验。入手少阴心。乃清凉泻火之品。色赤蝉肚者佳，今之市者皆姜黄也。治诸般血证。
《发明》云：苦辛轻散，凉心经下气之药。盖心主血，血热则瘀血不归经，此能凉而散之。
丹溪云：性轻扬。因轻扬之性，古人用以治郁遏。单用亦可治妇人宿血结聚，温醋磨服之。

香附子  ***************************
味苦、辛，气温，无毒，阴中之阳，可升可降。入血分而行滞血，入气分而行滞气。因有行滞之能，故为开郁之剂。炒黑又能止血，乃血中之气药也。能引血药至气分而生血，故曰妇人之仙药也。一名沙草根。勿犯铁器。或用醋煮。引至气分而生血，此阳生阴长之义。
气重味轻而辛散，妇人之胜药也。盖妇人心性偏执，每多郁滞，所谓多气少血者此也。此药为能疏气散郁，气疏郁散，则新血自生，而百体和矣。其性热，用童便煮过。乌药其佐使也。
用治崩漏，是益气而止血也。又能逐去凝血，是推陈也。与巴豆止泄泻、通大便同意。入手太阴、足阳明、厥阴经。《本经》不言治崩漏，后人多用之，诚非血虚崩漏所宜。亦以气郁血瘀淋沥不止者，此能疏之，瘀血去而新血自生矣，此所谓益气而止血也。要之，止血之功居多，而逐血之功居少；破气之功居多，而益气之功居少。女子大抵气多血少，用之消气止血为最耳。专主发散，是以用酒炒，收敛其气，用童便制，降其燥性。火燥少血之人，并新产气耗之妇，亦所禁服。

木香  ***************************
味辛、苦，气温，无毒，阳中之阴，降也。和胃气之不和，行肝气之郁折，泄肺气之上壅，散冷气之内结。故曰调诸气之不可无，泄肺气之不可缺。
苦入心，辛入肺，故能入心而调诸气，胸腹中壅滞及冷气者多用之。经络中气滞痰结者，亦当用之。而以为行肝经气者何哉？盖心乃一身之主，气血之所听命者也。心有主，则能帅气，肺气调，则肝家动火自伏。惟人有怒气，则肝气拂逆，而反忤其元气。况心有纵肝之情而不能制，则肝于是乎盛矣。于此得木香之苦辛温散，入心则心气疏畅，气亦纵而疏畅矣。气疏畅，则肝气之拂逆者自是其无有矣。实心之行夫肝气，非肝气之自行也。又煨用能实大肠，多用能泄肺气。东垣以黄连制之，盖气行过于通畅，不无走泄之患也。
此剂非真有补，抑以能散滞调气，而补益在其中，须佐以补药可也。散寒滞，得陈皮、生姜、豆蔻更佳。破气降气，使槟榔尤速。

紫苏子  ***************************
味辛、甘，气温，无毒，阳也，降也。下逆气喘急，有润肺之能；消痰气呕吐，有利肠之妙。炒研入嗽家要药。
散气甚捷，气虚而胸满者宜慎用，或参补剂兼用可也。

莪术  ***************************
味辛、甘，气温，无毒，阳中之阴，可升可降。消心腹之聚瘕，破诸气之固结。既为治气之需，又破气中之血。入足阳明经。与三稜功用大率相同，但破血中气、气中血为少异耳。二味欲先入血则醋炒，欲先入气则火炮用之。
色黑属血分，以其辛温，破气中之血药也。今治积聚诸气为要药，女科中多用之。入气药仍发诸香，虽为泄剂，亦能益气。故孙用和治气短不接续，大小七香丸、集香丸散，及汤内多用此。然必气不续者用之可，若肺虚短气不可用。亦治小儿食积。

黄连  ***************************
味苦，气寒，无毒，阴也，降也，入手少阴经。泻心火，消心下痞滞之疾；主肠癖，除胃中混杂之红。治目疾暴发宜用，疗疮疡首尾俱同。得酒性之浮，除上热而有效；假姜汁之辛，开热郁而有功。恶猪肉。忌冷水。解巴豆毒。
味苦性寒，以姜汁炒用则止呕、清心、清胃，且治一切时气，又解诸般恶毒。盖以姜汁炒，则和其寒而性轻，抑且小变其性，以引至热处，而使之驯化，不使其有牴牾之患也。其如欲上清头目，口疮之类，酒炒尤佳。如欲去下元之热，生用亦可。或谓治消中，涤暑，治烦躁，疗疮疡，皆以其清心、清胃也。又谓厚肠胃，盖肠胃为湿热所扰，而为痢、为痛，得此苦寒之剂，则湿热除而痛去，脾胃自是而厚矣，非谓药有厚肠胃也。苟或中有虚寒作泻者，不可误用。又与木香同用，消心下痞满。同吴茱萸炒，治肝火兼胁与小腹边痛。其伏梁心积，当此少用之。如停食受寒，及伤寒早下所致者，其可用此固冷之剂哉。
又曰：除肠红，因湿热者为宜。若阴虚下血，及损脾而血不归脾者，则不可用也。又入少阴经，性苦燥，故入心，火就燥也。然泻心火，又除脾家湿热，非有二也。盖苦以泻心，实所以泻脾，为子能令母实，实则泻其子，泻脾即所以泻心也。又苦入心，寒除热，大黄、黄连之苦，以导泻心下之虚热。治赤眼，乳汁浸点。

黄芩  ***************************
味苦，气平寒，无毒，阴也，可升可降，轻薄者，入手太阴经；细实者，入手足阳明经。中枯而飘者，泻肺火，消痰利气；细实而坚者，泻大肠火，养阴退热。中枯而飘者，除风湿留热于肌表；细实而坚者，滋化元退热于膀胱。
黄芩苦寒，乃肺家本药。盖肺苦气上逆，急食苦以泻之。枯飘者名宿芩，入肺经，酒炒上行，主上部积血，而消膈上热痰。细实者名子芩，入大肠，除腹痛后重，而治下痢脓血。与芍药、甘草同用，又主安胎圣药，以清热降火故也。又得厚朴、黄连，止腹痛。得五味子、牡蒙、牡蛎，令人有子。得黄耆、白蔹、赤小豆，疗鼠瘻。缩砂安胎，治痛行气；黄芩安胎，降火下行。若血虚而胎不安者，阿胶主之。

知母  ***************************
味苦、微辛，气寒，无毒，味厚，阴也，足少阴本经之药也，又入手太阴。泻肾火，滋肾之水。润肺燥，清肺之金。退邪气不解之烦热，疗虚劳有汗之骨蒸。勿犯铁器，犯之损肾。
知母苦寒，滋阴降火，乃肾家本经药也。味带辛，又入肺而润燥，则金清而水源益滋，自能制火，故肾虚火动而消渴烦渴，及虚火干肺而咳嗽者，皆当用之。其或肺中停寒而嗽者，及肾气虚脱无火证，而尺脉微弱者，皆不宜用。
心云：泻足阳明胃火热。盖阳明亦属燥金也，热邪入胃，故白虎汤中用此。治不眠之烦躁，佐石膏以清胃之源，而烦躁自止，故云治消渴者亦此也。
补肾水，泻无根火邪；消浮肿，为利小便佐使，初痢脐下痛者能却，久疟心烦热者堪除。治有汗骨蒸热痨，疗往来传尸疰病。润燥解渴，患人口乾，宜倍用之。止咳消痰，久服不宜，令人作泻。引经上颈，酒炒才升。益肾滋阴，盐炒便入。阴虚火动。溺炒降下。阳实水燥，蜜炙润中。黄檗均同四制，滋阴降火良方。

瓜蒌根  ***************************
味苦，气寒，无毒，阴也，降也。行津液之固结，降烦热之燔腾，故除消渴引饮，及疸发如金。疗疮疡有消肿毒之验，行滞血有通月水之征。苦而不燥，寒而不停，除血中郁热之圣药也。即天花粉，亦名栝蒌根。
苦寒纯阴，能降火行津液，故主消渴，身黄，通月水，止小便利等，皆苦能入心、降火，行津之力也。又排脓消肿，及热狂时疾，以能降火生津，则血脉通而热毒解矣。如脾气虚寒诸证，不渴不烦热者禁用。枸杞为之使，恶乾姜，反乌头，畏牛膝、乾漆。

玄参  ***************************
味苦、咸，气微寒，无毒，阴也，可升可降，入足少阴经。热结聚而能疗，热散漫而能清，寒热兼而神昏可愈，劳热盛而水竭堪凭，乃枢机之剂，管领诸气上下，肃清而不浊。以此论之，治空中氤氲之气，散无根浮游之火，此为圣药也。恶黄耆、乾姜、大枣、山茱萸，反藜芦。用时勿令犯铜。强阴益精，补肾明目。治伤寒身热肢满，忽忽如不知人。疗温疟寒热往来，洒洒时常发颤。除女人产乳余疾，祛男子骨蒸传尸，逐肠内血瘕坚症，散颈下痰核痈肿。
玄参咸入肾，而苦降火，足少阴之剂，故强阴明目，补虚劳骨蒸，以其入阴经也。治伤寒忽忽，温疟洒洒，由苦寒能降火也。又主积聚血瘕，颈核痈肿，产乳余疾，以咸能走荣而软坚也。风药中多用之，故《活人》治伤寒阳毒，用玄参升麻汤。治汗吐下后毒不散，即知肃清枢机之剂。以此论之，治空中氤氲之气，无根之火，以玄参为圣药也。
东垣云：治结热毒痈，清利咽膈。
江云：逐热以清班嚥下，乃少阴经穴道。

苦参  ***************************
味苦，气寒，无毒，阴也，降也。疗黄疸湿热而有效，主狂乱疫热而有功。除疡癞热风之毒，止肠癖热痢之红。玄参为之使，恶贝母、菟丝，反藜芦。凡使，先须用糯米浓泔浸一宿。少入汤用，多作丸服或浸酒。属水而有火，能峻补阴气，或得之而腰重者，以其气降而不升也，非伤肾之谓也。治大风有功，况风热细疹乎。少阴肾经之君药也。
《发明》云：气味苦寒，能除湿降火，时方多用，治痈肿疮癞，此专功也。时疫狂躁垂死，或用此酒煮吐之，或煎服汗之皆愈。

草龙胆  ***************************
味苦、涩，气大寒，无毒，阴也，降也。去肝经之邪热，胃中之伏热，下焦之湿热。得酒浸而佐柴胡，有除目中热毒之妙。其气大寒，空心勿饵。
疗湿肿脚气，止小儿惊痫。
《发明》云：此退肝经邪，兼除下焦湿，然益肝胆为专，故主惊痫客忤。皆肝经风药，湿肿脚气良，由苦寒除热，风以胜湿也。又治目赤肿，睛胀，瘀肉高起，痛甚，酒浸佐柴胡，治眼必用之药。以目属肝，能退肝经热邪耳。
纯阴上行，外行须酒浸。空腹勿服，令人遗溺，亦苦寒下泄之过。入足厥阴、少阳、少阴经。贯众为之使，恶防葵、地黄。

连翘  ***************************
味苦，气平微寒，无毒，阴也，气味俱轻，可升可降，通行诸经之药。疗疮疡之结热，诸经之客热，心经之郁热，下焦之淋热，既有清热之功，又有散结之妙，亦奇药也。
性凉而轻散，故能散心经客热，降脾胃湿热，消诸经痈肿，为疮家圣药。其通淋利水，乃降湿热之功。消痈肿瘰疬，由轻散之力，除心家客热也。
治诸血证，以防风为上使，连翘为中使，地榆为下使，不可不知。惟实者宜用之。
又除六经热，与柴胡同功。但此治血热，柴胡治气热，为少异耳。

地榆  ***************************
味苦、甘、酸，气微寒，无毒，阴也，降也。主下部积热之血痢，止下焦不禁之月经。入手阳明、足厥阴经。地榆虽理血病，性沉寒，惟治下焦，故主妇人崩带，月水不止，肠风下血，痔瘻热泻，血痢等证，皆下部血热也。若清气下陷，虚寒人水泻，及冷痢、白痢等疾宜忌之。

青黛  ***************************
味咸、甘，气寒，无毒，阳中之阴，可升可降。收五脏之郁热，泻肝经之积热，疗天行之疫热，去小儿之肝热。入手太阴、足厥阴经。治小儿疳痢羸瘦，毛焦骨热尤良。亦消食积，杀恶虫，物化为水。

天门冬  ***************************
味苦、甘，气大寒，无毒，气薄味厚，阴也，降也，入手太阴、足厥阴经。致津液能止燥渴，强骨髓能补精源。肺受火邪而喘嗽可疗，血热侵肺而吐衄可蠲。但专泄而不收，故寒多人禁服。忌食鲤鱼。地黄、贝母为之使。
《发明》云：苦甘而寒冷能补，故保定肺气，清肺热之功居多。肺热清，故咳逆喘急皆定。暴风湿偏痹属肺热者亦消矣。金清滋水化源，故通肾气，强骨髓，生津而消渴自止。热清气宁，则血归经，而妄行吐衄淋沥亦止，小便亦利矣。肺热清，则大肠润而燥结除也。肺主皮毛，故能养肌肤，悦颜色。冷而能补，故镇心而润五脏。亦以肺为五脏华盖，主持诸气，故耳「保定」二字，即润之之义也。
同参、耆煎服定虚喘促。和姜、蜜熬膏，破顽痰癖。天门冬自然汁三碗，姜汁半碗，蜜一碗，共和匀煎膏。单味研末调酒，久久益气延年。又治肺痈肺痿。盖苦泄滞血，甘助元气，寒去肺热，此三者天门冬之功焉。虚热者加用正宜，虚寒者切禁莫服，因专泄不能专收故耳。脾虚者亦禁服。若治肺虚劳嗽，又不如麦冬之补也，或兼用之亦可。

麦门冬  ***************************
味甘、微苦，气平微寒，无毒，阳中微阴，降也，入手太阴、少阴经。退肺中隐伏之火，生肺中不足之金。止燥渴；阴得其养；补虚劳，热不能侵。除心经客热，安神益气；滋肾水化源，强阴益精。去心焙乾用。地黄、车前为使。畏苦参、木耳，恶苦瓜、款冬。经枯乳汁不行，堪资作引。肺燥咳声连发，须仗为君。加五味、人参，三者名生脉散子，专补元气。与地黄、阿胶、麻仁共用，能润经益血，复脉通心。肺燥气热，以酸收之，以甘缓之，门冬之甘，润肺除热。
按：《本经》用治脾胃多，后人用治心肺之功居多，故云肺中伏火，伏火既去，则肺金生而心亦清，心清而神亦保安矣。惟肺金生，则金能生水，又能强阴益精。心清神安，则气血和畅，又能治血妄行。然又能复脉者，何也？盖心生脉，而百脉皆朝于肺经，若润其肺，清其心，则脉亦调和，气无所阻，必听命以遂脉之通畅，此复脉不可缺也。
按：天门冬併入手太阴经，而能驱烦解渴，止咳消痰，功用略同。然麦冬兼行手少阴，每每清心降火，使肺不犯于贼邪，故止咳立效。天门复走足少阴，屡屡滋阴助元，令肺得全其母气，故消痰殊功。盖痰系津液凝成，肾司津液者也，燥盛则凝，润多则化。天门润剂，且复走肾，津液纵凝，亦能化解。麦冬滋润虽同，经络兼行则异。故上而止咳，麦门少胜；下而消痰，天门为尚。
先哲云：痰之标在脾，痰之本在肾。
又云：半夏能治痰之标，不能治痰之本。以是观之，则天门能治痰之本，不能治痰之标，非但与麦门殊，亦与半夏异也。天门冬止痰嗽而润心肺，引熟地而至所补之地。麦门冬生脉清心，止烦渴而除肺热，引生地而至所生之处。

泽泻  ***************************
味甘、咸，气平，无毒，阳中之阴，降也，入足太阳、少阴经。去胞垢而生新水，退阴汗而止虚烦。主小便赤涩仙药，疗水病湿肿灵丹。咸味涌泄为阴。泽泻之咸，以泄伏水，滑利窍，故能除湿、通淋、止渴。治水肿，止泻痢，以猪苓佐之。无此疾者，服之令人眼疾。盖以眼中有水，属膀胱，过于分利，则膀胱水涸而火生矣。故下虚之人不宜服之。仲景八味丸用之者，不过接引桂、附等，归就肾经耳。其止阴汗、生新血、补阴不足、止泄精，恐非渗泄之剂所能治也。又淋渴、水肿，肾虚所致者，皆不可用。惟下焦湿热，致精泄者用之当。留垢，即腹中陈久积物也。以其味咸能泻伏水，故去胞中留垢。除湿行水之捷药也。东垣取其能退肾邪，《本草》称其补虚明目，恐皆非也。久服令人面光，且令无子。六味丸用之者，以其渗脾湿，退肾火，为嚮导耳。亦不宜多用服。

车前子  ***************************
味甘、咸，气寒，无毒，阳中之阴，降也。导肝热之上冲，治眼目之赤痛。除湿气之内郁，利小便之淋癃。虽利小便而不走气，实与茯苓同功。一名牛舌草，又谓虾蟆衣。咸寒兼甘，通利中有补，所谓利小便而不走气也。入手太阳、太阴、足厥阴经。其利水除湿，通淋利便，乃通利水道之力。若强阴益精，令人有子。止遗精、白浊、尿血，治肝中风热冲目赤痛障翳，补五脏。虽咸寒泻火，而滋阴除湿之功多矣。以甘草梢佐之，除茎中浊痛，配菟丝、枸杞子之类，能滋肾补阴壮阳，非止利水而已。
《本草》指其尤能明目，何也？大凡逐水之剂，俱损于目，惟此最能解肝与小肠之热，热退目愈，如锅底抽薪，非谓泄水目愈也。细类葶苈。採择端阳。专入膀胱，兼疗肝脏。

木通  ***************************
味甘，气平寒，无毒，阳中之阴，降也。泻小肠火积而不散，利不便热结而不通。泻小肠火，无他药可比。利小便闭，与琥珀同功。

大戟  ***************************
味苦、甘，气大寒，有毒，味厚，阴也，降也。泻积水之肿满，破瘀血之坚症。泻积水损肺之气，破瘀血堕胎之形。即泽漆根。与甘遂同为泄水药。以苦燥能胜湿利下也，故主十二水腹满急痛。利大小肠，逐瘀血，破症结，堕胎孕，皆利下之用也。量人虚实，勿轻服之。

甘遂  ***************************
味苦、甘，气大寒，有毒，味厚，阴也，降也。破诸滞疏泄而不停，透三焦直往而无碍，治水长于收决，用当审其利害。
专行水攻决为用，故能通水直透所结处。阴乾连珠者良。瓜蒂为之使，恶远志，反甘草。

黑牵牛  ***************************
味辛，气热，有毒，阳也，降也。导水湿肿满，泄肺气窒塞。行水气有通利之雄，泄肺气有耗散之失。入手太阳、阳明、足阳明经。有黑白二种，黑者入药，炒用。此味感南方火热之化，得辛辣之味，久嚼猛烈雄壮，然辛以入肺，但能泻气中湿热，不能泻血中湿热。况湿从下受，下焦主血，是血中之湿，宜用苦寒之味，今反以辛药泻之，是血病泻气，使气血俱虚，伤人必矣。若病湿胜，气不能施化，致二便不通，则宜用之，气病者无多食辛，此味辛辣雄烈，比诸辛药泻气尤甚，不可轻用。

葶苈  ***************************
味辛、苦，气大寒，无毒，阳中之阴，降也。甜者主治亦同，但其性稍缓于此。泄水气之横流，疗遍身之浮肿，降肺气之奔迫，下痰气之汹涌。性极峻泄，虚者勿用。
江云：泻肺喘而利小便。炒须纸隔。入手太阴、少阴、足太阴、太阳经。
专行水走泄，兼利肺气，有甜苦两般，苦者行水走泄迅速，壮人证重者宜之，以苦下泄也。甜者形瘦证轻者宜之，以甜行泄少缓。但《本经》只言苦辛，则甜者缓，而不复入泄利药也。

恆山  ***************************
味苦、辛，气寒，有毒，阴中之阳，升也。吐胸膈之顽痰，截诸疟之邪气。虽有劫病之功，当为虚者之忌。乃蜀漆根也。入足厥阴经。忌崧菜、鸡肉、葱。服此忌茶茗。形如鸡骨者良。恆山属金，有火与水，性暴悍，善驱逐，伤人真气，病者虚怯勿轻用。惟截疟为专，然必露冷过宿，勿热服及多服。

草果  ***************************
味辛，气温，无毒，阳也，可升可降。散脾胃之寒，消久停之食，截老疟之痰，止呕吐之疾。入足阳明、太阴经。
草果辛热，专导滞逐邪，故消宿食，除胀满，去邪气，却冷痛。同砂仁温中，同青皮泄肝邪，佐常山截疫疟。然辛烈过甚，大耗元阳，虚弱人禁用。
按：东垣诸书，所以诸药性之升降浮沉，大抵不离于气味阴阳之道，故阳药多浮，阴药多沉，阴中之阳能升，阳中之阴能降，此造化自然之理也。或阳沉而阴浮，阳中之阴能升，阴中之阳能降，而又不拘于气味阴阳者，此根梢之上下，形质之重轻，地土之南北，时月之寒暑，禀赋不同各有优劣。故今所注药性，因其体用之能，故不拘于彼也。

通草  ***************************
味甘、平，性微寒，无毒，降也，阳中之阴也。其用有二：阴窍涩而不利，水肿闭而不行。涩闭两俱立验，因有通草之名。
《赋》云：退肿而闭癃舒泰，利水而阴窍通和。

大黄  ***************************
味苦，气大寒，无毒，味极厚，阴中之阴。其性走而不守，入手足阳明经。通肠胃诸物之壅塞，泄脏腑结热之熏蒸。荡涤峻快，推陈致新。故曰夺土郁而无壅滞，定祸乱以致太平。
苦寒而决泄者也。生用则通肠胃壅塞结热，熟用能治诸毒疮疽，久不收口。盖以诸毒疮疡，皆属心火，大黄熟用，则能泻心，抑且宣气消痈，而除结热也。酒浸入太阳经，酒洗入阳明经，余经不用。有实邪者二三剂亦可，虚弱者一剂亦须慎之。
按：仲景治心气不足，吐血衄血，泻心用大黄、黄芩、黄连。夫心气既虚，不用补而用泻，何也？此因少阴经阴气不足，而本脏之阳气尤甚，热邪乘虚而客之，致阴血不宁，妄行吐衄。今以苦泄其热，使之和平，即以苦补其心，则血归经而自安矣，一举两得。有是症者，用之辄效，在量其人之虚实可也。

川乌  ***************************
味辛，性温，有毒，浮也，阳中之阳也。其用有二：散诸风之寒邪，破诸积之冷痛。
乌头辛热行经，故散诸风寒邪，破诸积冷痛。

天雄  ***************************
补上焦之阳乏。侧子主痈肿与湿风。
按：天雄长而尖，其气亲上，故补上焦阳虚，凡风寒痹属上焦者，用此为良。
附子矮而圆，其气亲下，故能补下焦阳虚，凡沉寒痼冷，下元虚脱者，用之为当。乌头原生苗脑，得母之气守而不移，故散胸腹风寒冷痹，破心腹积聚为最。
附子旁有小颗名侧子，辛热大毒，与附子同，以旁生体无定，在其气轻扬，宜发四肢充皮毛，为风疹妙药。

海藻  ***************************
味苦、咸，性寒，无毒，沉也，阴中之阴也。其用有二：利水道，通闭结之便；泄水气，消遍身之肿。又云：散瘿破气，治疝无难。海藻咸能软坚，故主消瘰疬瘿瘤。昆布系海菜，与海藻相近同功。

萎蕤  ***************************
味甘、平，性温，无毒，降也，阳中之阴也。其用有四：理风淫于四末，除眦烂于双睛，男子湿注腰痛能痊，女子面注黑䵟可灭。
萎蕤润肺，除虚热之药。盖润肺以滋水之化源，故能补虚除热。

沙参  ***************************
主诸疝之绞痛，疥癣恶疮，兼消肿以排脓，资调五脏。
《发明》云：沙参补五脏之阴，然益肺养肝之功为专。《本草》主补中，益肺气，安五脏，久服利人。此补五脏之阴也，而盖肺肝自在其中。

汉防己  ***************************
除脚气，行十二之经；补膀胱，为下湿之治。上治风，下治湿，故云通行十二经。防己须治脚气湿热，必须真正。
防己气寒苦辛，阳中之阴，治腰以下至足湿热肿盛，补膀胱，去留热，通行十二经，及治中风手脚挛急。
按：木汉二防己，即是根苗为名。汉主水气，木主风气。
苦寒以除湿，辛以散风寒，治下部湿热居多，兼治上部风热，但上湿热可用，下焦湿属虚寒者审用之。

何首乌  ***************************
味甘、苦、涩，气微温，无毒。有雌雄二种，雌者淡白，雄者浅红，雌雄相兼，功效乃获。主瘰疬痈肿，疗头面风疮，长筋骨，悦颜色，益气血，止心痛，久服添精，令人有子，妇人带下，为末酒调。原名交藤，一名夜合，因何公服之，白发变黑，故改名为何首乌也。
何首乌十二经络所不收，观其藤夜交，乃阴分补血之药也。滋阴则消疮肿，养血则黑毛发，美容颜，补老瘦，利腰膝，及妇人产后带下诸血疾，酒调服。久服长筋骨，益精髓，延年。老年服食尤为至要。
《发明》云：除风湿，益血气之药。用竹刀切，米泔浸一宿，木杵捣，忌犯铁器，及猪羊血、萝卜。赤白合用为妙。茯苓为之使。
《经验》云；治恶疟诸药不效，用何首乌一两作一剂水煎，发日加酒二盏，空心温服，立愈。或加三四钱入治疟药内，尤效。《本草》原无此法，今屡验，补入以济人之苦疟。
一云：只用水盅半，煎一盅，去渣露一夜，发日空心温服，治久疟立愈。

使君子  ***************************
味甘，气温，无毒。用须慢火微煨，去壳，便可嚼食，或和诸药凭作散丸。去白虫而除五疳，杀蛔虫而止泻痢。因郭使君用治小儿，后人竟名之曰使君子。入足太阳、阳明经。专治小儿疳积，故主小儿五疳，小便白浊如泔，杀虫治泻痢。小儿每岁止用二个。每食损胃，令人发哕。

肉豆蔻  ***************************
属金与土，温中补脾。
日华子称其下气，以脾得补而善运化，气自下也。多服则泄气，得中则和平其气。
又名肉果。入足阳明、太阴经。为脾胃虚冷，泻痢不愈之要药，小儿伤乳吐泻尤为至要。但未去之积，不可以此先涩。以糯米粉裹熟用，勿犯铁器。气味辛热，能温肠胃，逐寒气。面煨亦可。

芦荟  ***************************
入足厥阴肝、手少阴心。明目镇心，杀虫疗疥癣。难得其真。
《发明》云：苦寒消风热，小儿热疳圣药。

阿魏  ***************************
主传尸而破虫积。银屑安五脏而可镇惊。阿魏散邪气，消坚积。入手足阳明经。体性极臭，而能止臭，亦奇物也。

胡黄连  ***************************
疗骨热，疳痢清宁。
《发明》云：胡黄连苦能清热，多理小儿。

巴戟  ***************************
入手足少阴经。甘温补肾家虚寒为最，辛兼润脏而散风邪。
《本草》称其安五脏，补中益气，强阴助阳。但其性多热，同黄柏、知母，则强阴；同苁蓉、锁阳则助阳，贵乎用之之人。用热远热，用寒远寒耳。治阴疝白浊，补肾尤滋。

石斛  ***************************
甘能养脾胃，清虚热，平补下焦肾脏元气居多。入足阳明胃、少阴肾。治脚软，主伤中，补五脏虚劳羸瘦，强阴下气，平胃长肌，逐皮肤邪热。酒洗蒸用。丹溪取其独用为妙。

续断  ***************************
入足少阴肾、太阳膀胱。主伤寒，补不足，益气力，续筋骨，止痛生肌，及腕折恶血腰痛，女人胎漏尿血，及产后诸病，暖子宫。味甘、辛，性温，地黄为之使，恶雷丸。
《发明》云：此活血养血，兼滋阴补气之药。要之，续补伤损血脉筋骨之用为专。

骨碎补  ***************************
味苦，性温，无毒，入足少阴肾。最能固齿杀虫，不惟疗跌打损伤，又治骨中毒风，气血疼痛。
《发明》云：专主破血，亦能止血。故主补骨节伤碎，折伤为专功。

佛耳草  ***************************
消痰涎而咳嗽可止，升肺气而寒邪就温。
《发明》云：气热味酸，入手太阴经。热能温肺寒，故主寒嗽及痰。除肺中寒，大升肺气。宜少用，过服损目。款冬花为使。

忍冬草  ***************************
散肿消痈，疮疡莫缺。
一名金银花，一名鹭鸶藤。入手太阴经。时方专治痈疽要药，未成毒即散，已成毒则溃。

荜拨  ***************************
辛烈大温，走泄冷气。

灯心  ***************************
属金与火，利水清热。

夏桔草  ***************************
三四月开花，夏至时候即枯。盖禀纯阳之气，得阴气则枯也。入足阳明胃、厥阴肝。不特冶瘰疬瘿瘤，散血破症，生肌解毒，疗脚肿轻身之品。

御米壳（即罂粟壳）  ***************************
味酸、涩，主收，固气。主虚劳久嗽，湿热久痢，用以止之。若初病即用，反致他患。罂粟入手阳明、太阳经。治翻胃，胸中痰滞，及丹石发毒。和竹沥煮粥食极美。又服此药后，诸药鲜能获效，慎之。

山豆根  ***************************
苦寒。解热毒，止咽喉肿痛之圣药也。取汁服之。磨水噙亦妙。入手太阴肺、少阴心。除热消肿，能吐痰诞。

大风子  ***************************

苍耳子  ***************************
风家要药。

蛇床子  ***************************
苦而辛甘，阴中之阳。益阴分中阳道，故主男子阳痿不起，妇人阴中肿痛。令子脏热，敛阴汗，阴间湿痒。
又入手太阴肺、足少阴肾。肺主皮毛，治风湿疮疥。服之壮颜色，强肾，令人有子。

石韦  ***************************
甘苦寒。大约清热利水，故主膀胱热满，五癃淋闭不通。

萆薢  ***************************
长于去湿。

瞿麦  ***************************
专主通利，治血通淋而最捷。

地肤子  ***************************
味苦，气寒。利水道，除湿热。

百部  ***************************
主肺热。止久嗽为专功。

甘松  ***************************

三奈  ***************************
入手太阴肺。虽为开胃止哕，大都耗气。且诸香真安息能杀虫止劳，余皆开窍惹劳。虚损之人宜间与食之也。

木贼  ***************************
益肝胆，明目。

大小蓟  ***************************
能养精安孕，止吐衄血崩。

茅根  ***************************
止吐衄血，取汁煎尝。

白头翁  ***************************
味苦，性温，无毒，可升可降，阴中之阳也。其用有四：傅男子阴疝偏肿，治小儿头秃膻腥，鼻衄血无此不效，痢赤毒有此获功。


药性本草约言卷之二·木部  ——————————————————————————————————————————————————————————————————————————————————————————

枸杞子  ***************************
味苦、甘，气寒，无毒，阳中之阴，可升可降，入足少阴，厥阴经。明目疾，生目之血。除肾燥，益肾之精。江云：补漏精。入丸最妙。
添精固髓，健骨强筋。滋阴不致阳衰，兴阳常使阳举，更止消渴，尤补劳伤。
甘泉州出者妙。至于土产，止于利大小肠，明目清心，除烦热而已。根名地骨皮，入手太阴肺、手少阳三焦、足少阴肾。除热清肺，治咳嗽，凉血凉骨之品。其馀大率与子同功。《发明》云：枸杞子补肾之功大。

山茱萸  ***************************
味酸、涩，气平，微温，无毒，阴中之阳，可升可降，入足厥阴、少阴经。秘精髓，补水脏之损；暖腰膝，壮下身之罢。
《发明》云：味酸入肝，为能益肝以收滑，固精补肾经之本也。八味丸中用之，取其收涩以固精耳。
所用暖腰膝，壮元阳，必投入血分及肝肾二家引经之药，方尽其长。其核最能滑精，故用之必去。
亦能止小便利，以其味酸也。

杜仲  ***************************
味辛、甘，气温平，无毒，阳也，可升可降，入足少阴肾。止肾虚之腰痛，除下弱之脚疼。
《发明》云：杜仲益肾气助下焦之要药也。故《本草》主腰脊痛，补中益气，坚筋骨强志，皆益肾之功。又除阴下湿痒，小便馀沥，脚中痠疼，皆助下之力也。姜汁炒去丝用。与牛膝交相为功。

茯神  ***************************
味甘、淡，气平，无毒，阳中之阴，可升可降。疗眩晕，定上气之乱；安神志，益心气之虚。
江云：定心安神。
《赋》云：治风眩心虚，安痫定志，止心下急痛，惊悸虚劳。

酸枣仁  ***************************
味酸，气平，无毒，阴也，可升可降，入手少阴心、足少阳胆、厥阴肝。助中正之腑，益君主之官，故疗胆志弱怯，而止心气虚烦。胆热多睡，生用之效；胆虚不寐，熟用之功。又能收虚汗。
《发明》云：枣仁安和五脏，大补心脾。然补心脾之功居多。盖心主血，脾裹血，惟大补心脾，则血归心脾而神志宁，五脏得血而养者，亦安和矣。故《本草》主烦心不得眠者，血少故耳。若心脾血足，而五脏安和，则睡卧自宁矣。
又方书云：胆虚不眠，寒也，炒香为末，竹叶汤调服。云胆虚者，肝与胆相为表里，血虚则肝亦虚，肝虚则胆安得而独旺乎？
又云：胆实多睡，热也，生用为末，茶姜汁调下。夫谓胆热多睡者，盖胆热由于肝气大旺，肝旺则木邪加克脾土，脾主四肢，又主困倦，所以令人多睡。盖枣仁秋成者也，生则全得金气，而能制肝木，肝木有制，则脾不受侮，而运行不睡矣。

柏子仁  ***************************
味甘、辛，气平，无毒，阳也，可升可降，入手少阴心、足太阴脾、少阴肾。暖骨髓，润肾经之燥。安神志，益心气之虚。
江云：养心脾而有益。
《发明》云：润肾之药也。盖肾苦燥，藉此甘辛润之，自能生益精血，则五脏安和，而凡虚损等症亦治。目得血而能明，耳得血而能聪。心神足，惊悸恍惚自定矣。

桑白皮  ***************************
味甘，气寒，无毒，阳中之阴，降也，入手太阴经。导肺腑之喘渴，泄肺水之虚浮，咳嗽唾血者可用，痰盛气逆者宜投。
甘则能补虚，寒则能利水，故《珍珠囊》曰：益元气不足，而补中虚；泻肺气有馀，而止咳嗽。其说当矣。
江云：除肺中水。
又云：泻肺气之有馀。盖气余为火，是辛以泻肺火也。然肺中有水，则停湿而生痰，痰生热而伤肺，是以咳嗽唾血、热渴劳伤之候作矣。今言除水气，正所以泻火邪也。湿热生痰，嗽而伤肺，此为要药。若劳极之咳，又当用润肺补肺之剂，如款冬花、紫菀、沙参之类也。

竹沥  ***************************
味甘，气寒，无毒，阳中之阴，可升可降，入手太阴肺、足少阴肾、太阴脾。但润用颇缓，欲行经络，须以姜汁传送。涤脏腑之烦热，化内外之虚痰，痰在四肢者，非此不去，痰迷心窍者，用之能安。中风失音能治，痰盛气虚可用。
竹沥味甘性缓，能除阴虚之有大热者。
《本草》云：大寒者，言其功也，非以气言，不然人吃笋自幼至老，可无一人因笋寒而有病，沥即笋之液，况假火而成，何寒之有？
竹沥烧取与荆沥同，横锯截尺余，直劈作数块，两砖架起，紧火中烘，沥从两头流出，每沥一杯，加生姜自然汁二匙。却阴虚发热，理中风噤牙。小儿天吊惊痫，入口便定。妇人胎产闷晕，下咽即苏。止惊悸，破痰涎。痰在手足四肢，非此不达；痰在皮里膜外，有此可驱。但俗反以大寒置疑不用，不知系火煅出，又佐姜汁，有何寒乎？
丹溪云：虚痰用竹沥，实痰用荆沥，二味开经络、行血气要药也。俱加姜汁传送。

荆沥  ***************************
味苦，气寒，无毒，阴也，降也。助以姜汁之辛，又行经络，涤心胃之烦热，化经络之风痰。人虚胃弱者勿用，痰盛气实者能安。

桂  ***************************
味甘、辛，气大热，有小毒，阳也。可升可降。大抵重厚者易于下行，轻薄者长于上升，此天地亲上亲下之道也。桂入手少阴，枝入足太阳经。入三焦，散寒邪而利气，莫如肉桂。达身表，散风邪而解肌，还须桂枝。入血脉有通利之妙，佐百药有宣导之奇。
欲补肾以下行，须用肉桂。如上升而发表，桂枝可通。
桂有四等，在下最厚者，曰肉桂，气热味重，堪疗下焦寒冷，并秋冬腹内冷痛。泄奔豚，利水道，温筋暖脏，破血通经。经云：气厚则发热。是也。去其粗皮，而留其近木之味重而最精者，曰桂心，入二三分于补阴药中，则能行地黄之滞而补肾。由其味辛属肺，而能生肾水，性温行血，而能通凝滞也。在中次厚者，曰官桂，由桂多品，而取其品之高也，主中焦有寒。在上薄者，曰薄桂，走肩臂而行肢节之凝滞，肩臂引经多用之。其在嫩枝之最薄者，曰桂枝，伤寒、伤风之有汗者宜用之，以微解表也，非固表也，惟有汗者，表虚而邪微，故用此气薄辛甘之剂，以轻散之，岂有辛甘之剂能固表哉？
按：《本经》谓桂止烦出汗。仲景言伤寒无汗，不得服桂枝。
江云：汗过多者，桂枝甘草汤，是又用其敛汗，何也？盖桂善通血脉，《本经》言止烦出汗者，非桂能开腠理而发出汗也，以调其荣血，则卫气自和，邪无容地，遂自汗出而解矣。
仲景言汗多用桂枝者，亦非枝能闭腠理而止住汗也，盖卫有风邪，故病自汗，以桂枝调荣卫而发其邪，邪去则表密而汗自敛矣，亦甘辛发散之义也。
桂有小毒，亦从类化，与黄芩、黄连为使，小毒何施？与乌头、附子为使，全得熟性。与参、冬、甘草同用，能调中益气，实卫护荣。与柴胡、紫石英、乾地黄同用，却去吐逆。与巴豆、硇砂、乾漆、穿山甲、水蛭、虻虫有毒之类同用，则小毒化为大毒矣。春夏禁服，秋冬宜煎。
壮年命门火旺者忌服。惟老弱幼小，命门火衰，不能生土，完穀不化，肾虚，产后下元不足，荣卫衰微者之要药也。

吴茱萸  ***************************
味辛、苦，气热，有小毒，阳中之阴，可升可降。然下气最速，亦长于降也。入足太阴、少阴、厥阴经。咽嗌寒气，噎寒而不通；胸中冷气，闭塞而不利；脾胃停冷，腹痛而不任；心气刺痛，成阵而不止；寒中三阴，脚气乘虚而上冲；冷结下焦，疝气控睾而内迫。睾，音高，阴丸也。《本草》云：温中，下气。惟温中，故主太阴脾经。能下气，又兼理肺气。或云：逐膀胱受湿，阴囊作疝痛。入厥阴、少阴经也，故又能折肝木之性，而治吞吐酸水。厥阴风邪头痛，用之为引。凡用，先于汤中浸去苦烈，凡亦七过始可用。此物下气最速，肠虚之人不宜多服，服之鸣肠愈甚。又辛热，久服恐损元气。又止赤白痢，香连丸是也。

益智  ***************************
味辛，气温，无毒，阳也。可升可降，入手足太阴、足少阴经。本是脾经药，摄涎唾，止呕哕，调诸气于三焦，固遗精，缩小便，疗虚寒于水脏。
《发明》云：益智子气热味辛，主君相二火不足，温脾肾虚寒。又辛入肺而调气，有母子相关之义。心肺肾脾三焦有寒邪，及虚寒者，用之为当也。故《本草》主遗精虚漏，小便馀沥，是益肾之虚寒也。若肾经相火动，而致遗沥等候，禁用之。
液云：益气安神，补不足，安三焦。是补元气虚寒，心火相火之不足也。若心经与三焦火动者，用之反耗元气。治脾胃中寒邪，故能和中益气。而多唾属寒者亦治之，是主足太阴经药也。而脾家有湿热痰火，又不当用。至若能调诸气，是辛以散肺经之寒气，而肺热者又禁之。要之，君相二火，脾土之母也。益火之源以消阴翳，则脾胃之寒邪悉去矣。脾者，肺金之母也。脾胃之寒邪去，而肺气自调矣。肺气调，而滋水之化源，肾气自益矣。此母子相关之义，故云益智。
江云：止呕吐而清小便之频数。凡用，去皮，盐水炒，入药用。治虚寒之症，当于补药内兼用之，勿多服。老人小便多者，取二十四枚打碎，入盐少许，同煎服之，奇效。

丁香  ***************************
味辛，气温，无毒，阳也，可升可降。温胃寒之呕逆，散肾气之奔豚。
入手足太阴、足阳明、少阴经。人知其能快脾止呕，不知能消冷痰痃癖。人知其能调气定痛，不知能除冷劳奔豚。若胃中有热，肺中有火者，勿轻用。
《发明》云：辛以发泄肺气，温能补胃暖肾。以生姜汁和，拔去白发，涂孔中，即异常黑。

藿香  ***************************
味辛，气微温，阳也，可升可降，入手足太阴经。开胃口，能进饮食；止霍乱，仍除呕逆。去枝茎用叶，以其芳馨之气，助脾故也。
治吐逆最要之药也。
《十书》云：温中快气。此四字足以该于手足太阴之经矣。故入乌药顺气则补肺，入黄耆、四君子则补脾，入人参养胃，及正气散，则开胃也。
《发明》云：藿香甘温，入脾而助脾，开胃之功居多，兼之辛温入肺，而补卫快气。

蔓荆子  ***************************
味苦、辛，气温微寒，无毒，阴中之阳，升也，入足太阳经。风在表而能散，热在上而能清，止头痛兼除昏闷，去目赤又治腰痛。拣净，杵碎用。
《发明》云：蔓荆子辛温兼苦寒，能凉诸经血而散风邪之药也。其头沉昏闷目赤等候，皆诸经血热而风淫所致也，此能凉之散之，则诸风悉去矣。要之，清头目风邪为的药也。胃冷人不可服，恐生痰疾。

五加皮  ***************************
味辛、苦，气温微寒，无毒，阳中之阴，可升可降，入足少阴肾。坚筋骨之缓弱，利周身之血气，去固结之风湿，疗日久之痛痹。酿酒饮治风痹，四肢拘挛。远志为之使。叶採作蔬食，散风疹于一身。根茎煎酒尝，治风痹于四末。五加皮辛温，散风益血之剂，故《本草》治心腹腰膝痛，强筋坚骨，及疽疮、阴痿、囊湿，小儿脚软，女人阴痒、阴蚀，且延年益寿。其散风益血，大略见矣。

乳香  ***************************
味辛、苦，气温，无毒，阳中之阴，可升可降。行结肿，消疮毒之用；利血气，止诸痛之需。乳香温经散气，故能定诸痛，疗恶疮而调血气也。
定手足十二经之痛，随上下部引经药用之，而尤益肾，补精束胎，然多服胎亦有损。

没药  ***************************
味苦、辛，气平，无毒，阴中之阳，可升可降。内可治于脏腑，外可治于诸经，利诸血之壅滞，治诸血而难禁。
江云：乳香、没药而定痛，服多损骨。
《本草》云：亦疗妇人产后血气痛，入足阳明胃，与乳香同为定痛之药。能通宣气血，故与乳香同用，能止壅滞之痛。
《发明》云：疏经络、行气血之药。

苏木  ***************************
味甘、咸、酸，气平，无毒，阳中之阴，可升可降。破疮疡死血，非此无功。除产后败血，有此立验。不但此，及一切跌扑损伤金疮，用以去瘀血，和新血，皆不可无。又月水不调者用之。入药惟取中心煎酒，专行积血。同防风，散表里风气。调乳香，治口噤风邪。
《发明》云：苏木行血散滞之用，故主破积血。产后血胀闷欲死者，水煮苦酒五两，取浓汁服。

琥珀  ***************************
味甘、辛，气平，无毒，阳也，降也。破瘀血之症结，利小便之淋癃，定心志而神惊者可疗，燥脾湿而血少者难同。
琥珀治荣，而安神利水，其消瘀血，破症结。即治荣也。
琥珀属阳与金，古方用为利小便以燥脾土有功，盖脾能运化，肺自下降，故小便可通。若因血少不利者，用之反致燥急之苦。

侧柏叶  ***************************
味苦、涩，气微温，无毒，阴中之阳，可升可降，味苦而涩，气温而快，极有止血之功，而无壅滞之害。
《发明》云：凉血燥湿，补阴之要药。故主吐血、衄血及痢血，崩中赤白，轻身益气，令人耐寒暑等证，皆凉血补阴之功也。
柏属阴与金，性善守，故採其叶，随月建方，取其多得月令之气。此补阴之要药，其性多燥，久服大益脾土以滋其肺，尤能清血分。

枳壳  ***************************
味苦、酸、辛，气微寒，无毒，阴中微阳，可升可降。去心下痞塞之痰，泄腹中滞塞之气，推胸膈久宿之食，削腹中远年之积，疏风痒疮疹盈肌，破诸气走痛如刺。误犯诛罚无辜之条，必伤胸中至高之气。泻痰下气，破结之药，故能宽肠利膈，亦去宿粪，又主遍身风痒疮疹等疾，以其高主皮毛、胸膈之病也。实证宜用，虚证不宜用之，以损气故也。配桔梗消膈上之痞，佐白术能安胎，同甘草能瘦胎，和黄连能灭痔。但多用损至高之气，久泻不实者亦忌用。陈久者良。参苏败毒散，一切用之，亦以其能疏皮毛、胸膈之病也。

厚朴  ***************************
味苦、辛，气温，无毒，阴中之阳，可升可降。散结气而调中，温脾胃而燥湿，泄有馀之胀满，治内伤之吐痢，极有消散之功，误服夺人元气。
厚朴属土而有火，气药之温，而能散胃中之实，故主腹胀也。平胃散用之，以佐苍术，正为泻上焦之湿，平胃土不使太过，以至于和而已。若以为温补而泛用之，非矣。
气分中药，入足阳明、太阴经，能降胸中之气。止呕清痰之要药。大抵专治腹胀结气，以辛温能散，苦能泄耳。春夏秋常用，冬间及气虚人，与胃中无实邪胀气者不宜服。孕妇忌之。与枳实、大黄同用，则能泄实满，是消痰下气也。与陈皮、苍术同用则能除湿满，是温中益气也。与解利药同用，则治伤寒头痛。与治痢同用，则厚肠胃。盖用苦则泄，用温则补也。乾姜为之使，恶泽泻、寒水石、硝石。姜汁炒用。

乌药  ***************************
味辛，气温，无毒，阳也，可升可降，入足阳明、少阴经。行中焦滞气之抑遏，散下焦冷气之攻冲。
味辛而薄，性轻，热而散，气胜于味也。佐香附专治妇人诸般气证。用于风药，则能疏风。用于胀满，则能降气。用于气阻，则能发散，且疏风寒，又治腹疼。乃疏风散寒之剂，正以其热而辛散也。此药味薄，无滋益人，但取辛散凝滞而已，不可多用。香附治内，内和而外自释也；乌药疏散宣通，其尤畅于香附也。又去小儿积聚蛔虫，亦以疏气散寒故也。

大腹皮  ***************************
味辛，气温，无毒，阳也，可升可降。疏脏气之壅滞，消水气之虚浮。下气疏脾胃有馀之气，故腹胀满及浮肿者用之，气虚者不可用。入足太阴、阳明经。宽胸理气之要药也。子即大腹子，比槟榔大而扁，通大小肠，健脾开胃。俱要酒洗，后又以乌豆汁洗净方可用。
《发明》：云：乃疏泄气之药，虚者禁服。其云健脾开胃调中者，得非邪气散，壅滞去，则胸中气调，胃气开而脾气亦健欤。要之，非真补剂也。

槟榔  ***************************
味辛、苦，气温，无毒，阳中之阴，降也。入胸腹，破滞气而不停；入肠胃，逐痰癖而直下。故坠诸药，性如铁石，而治后重，验如马奔。入手足阳明经。味苦涩而微带辛，其性沉如铁石，故能调诸药下行逐水，攻脚气治里急后重如神，取其坠也，非取其破气也，故兼木香用之，然后可耳。又谓其能破滞气，泄胸中至高之气，何也？亦以其性沉重坠，气下行则郁滞之气散，而至高之气下矣。
一云能杀寸白虫，非杀虫也，以其性下坠，能逐虫下行也。广闽多服之者，亦以地暖淫蒸，居民气多上盛，故服此以降之耳。久服损真气，多服泻至高之气，较之青皮、枳实尤甚。

沉香  ***************************
味辛，气温，无毒，阳也，可升可降。上而至天，下而至泉之药也。行滞气有细密之功，调诸气无耗散之失，暖腰膝有壮阳之征，疗风水有消毒之义。入足少阴、手厥阴经。最能降痰。不见火用更妙。
江云：坠气补肾，有降无升。

枳实  ***************************
味苦、酸，气温，无毒，阴也，降也。消心下之胀满，泄胸中之痞急，逐内蓄之痰饮，破久停之宿食。入足阳明、太阴、手少阴经。以柴胡、黄芩、竹茹佐之则温胆，以白术、二陈佐之则消痰。非白术不能去湿，非枳实不能消痞。
性酷而速下，能消实痞，去坚结之功多，若云益气利五脏，必主以参、术、枣、姜之类，斯能安胃益气，若佐以厚朴、硝、磺之类，则又破血而散结。要之，结痞散除，则胃气得养，五脏亦利，而血亦滋生矣。此亦拨乱反正之意也。
江云：枳壳、枳实一物也，壳大、性详而缓，治高高者主气，治在胸膈。实小、性酷而速，治下下者主血，治在心腹。壳治胸膈，故胸中痞，肺气结也，有桔梗枳壳汤。实治心腹，故心下痞，脾气积也，有白术枳实汤。盖白术补脾，枳实去脾经积血，脾无积血，则不痞也。

黄柏  ***************************
味苦、微辛，气寒，无毒，阴也，降也，足少阴、太阳药也。泻下焦隐伏之龙火，安上出虚哕之蛔虫，脐下痛单制而能除，肾不足生用而能补，痿蹷除湿药不可缺。
味辛性寒，走少阴而泻火。今人谓其补弱，非也。特以肾家火旺，两尺脉盛，而为身热、为眼痛、为喉痹诸疾者，用其泻火，则肾亦坚固，而无狂荡之患矣，岂诚有补肾之功哉。故肾家无火，而两尺脉微弱，或左尺独旺者，皆不宜用。《内经》所谓强肾之阴，热之犹可。此又不可不知。
加黄耆汤中，使足膝气力涌出，痿蹷即差。和苍术散内，即二妙散。裨下焦湿热，散行肿胀易退。佐泽泻，利小便赤涩。配细辛，擦舌颊红疮。解消渴，除骨蒸，肠风连下血者立效，热痢先见血者殊功。去脐腹内虚疼，逐膀胱中结热，女子带漏亦可治之。
蛔得甘则动，得苦则安，又能安蛔者，苦以降之也。治痿蹷者，苦以降湿也。

山栀子  ***************************
味苦，气寒，无毒，阴也，降也，入手太阴经。疗心中懊憹，颠倒而不得眠；治脐下血滞，小便而不得利。疗湿热内郁而发黄，治邪气上冲而目赤。易老云：轻虚而象肺，色赤而象火，又能泻肺中之火。家园者不入药，七稜九稜者良。加生姜、橘皮，治呕哕不已；加厚朴、枳实，除腹满而烦；加茵陈治湿热发黄；加甘草治少气虚满；加香豉去心内烦燥；加姜汁治心腹久疼。去皮治心胸热，留皮去肌表热。止血用炒黑色，去热用微炒或生。
轻浮而苦寒，专主肺经至高之分而泻肺中之火。
或云利小便，实非利小便，清肺也。肺气清而化膀胱之水，小水得此气化而出也。又能开郁通淋，治脐下血滞，及治块中之火，以其屈曲下行，降火甚速耳。大病后若亡血亡津液，胃腑无润养，内生虚热烦渴者，非此不能除。胃热大呕者，用之以止吐。胃寒多呕者，用之反致吐。

槐花  ***************************
味苦，气平寒，无毒，阴也，降也。湿郁热而生虫，大肠癖而为痔，风内抟而下血，热内扰而成痢。亦治妇人崩血不止。炒黄用，能凉大肠热，理肠风泻血，止痔血，并赤白痢，胃脘痛，亦杀虫，及皮肤风。初起肿毒，用净槐花四五两炒，用头生酒一二碗煎，热服，得汗即效。

竹茹  ***************************
味苦，气微寒，无毒，阴也，可升可降。除胃热之呕哕，止邪热之血衄。
竹茹即竹皮。皮茹削去青色，惟取向里黄皮。主胃热饱逆殊功，疗噎膈呕哕神效。
江云：治心烦之呕哕，卵肿疼而倍加。

䈽竹  ***************************
味苦、甘，气平寒，无毒，阴中微阳，可升可降。疗心经之烦热，止气逆之呕吐。
《本草》云：䈽竹、淡竹为上，苦竹次之，余不入药。或云苦竹、紫竹，苦辛而膻，不堪入药。
东坡云：淡竹者，对苦竹为文，除苦竹之外，皆淡竹也。逐上气咳逆喘促，退虚热烦躁不眠。专凉心经，尤却风痉。
《发明》云：惟䈽竹、水竹，味淡兼甜，治病为最，筀竹、[鼠离]竹次之，余不堪用。
日华子云：淡竹及根，消痰治热狂烦闷，中风失音，并孕妇头旋倒地，小儿惊痫天吊，茎叶同用。根主消渴，散毒补虚，实通神明，轻身益气。

天竹黄  ***************************
味甘，寒，无毒。主小儿惊风天吊，疗虚人卒暴中风，镇心明目，解热驱邪。
竹黄系即内黄粉，旋飞尘沙结成老竹间，或可得形类黄土，一名竹膏，人多烧诸骨及葛粉等杂之。入足少阳、手少阴经。除惊解烦，小儿多方用之。须辨其片片若竹节者为妙。竹笋益气托痘疮，止渴利小水。

樗皮  ***************************
味苦、涩，气寒，有小毒，味厚，阴也，降也。治虚滑血液皆止，涩两窍前后同功。
即臭椿根皮，其性凉而能涩血。樗木臭疏而有荚，椿木香实而无荚，以此为辨。
樗白皮亦滋阴脏之用，故专主女人月信过度，带漏崩中，又主赤白久痢，及肠滑痔疾，泻血不住。
樗皮涩精而止泻。

诃黎勒（即诃子）  ***************************
味苦、酸，气温，无毒，味厚，阴也，降也。苦而能降，酸而能涩，故有固滑泄、止久痢、涩肠之功，除肠满、止咳嗽、泄气之力。收敛降火，急于下行。元气怯弱，不可多饵。入足厥阴、阳明、少阴、手太阴、阳明经。六稜黑色肉厚者良。入药须用湿面裹煨熟，不尔致胀。去核取皮用。味苦酸涩，有收敛降火之功。性急喜降，气实者宜之，气虚者恐反泄，不宜多服。未熟时风飘坠者，谓之随风子，尤珍贵。
初泻痢不宜骤用，恐积未尽去也。《本草》不入嗽药，以其味不大酸耳，然入之甚验，无妨。
痰嗽咽喉不利，含二三枚殊胜。

茯苓  ***************************
味甘、淡，气平，无毒，阳中之阴，降也。白者入手太阴、足太阳、少阳经，赤者入手少阳、少阴、足太阴经。利小便有除留饮之效，伐肾邪有生新血之功，故除口舌之乾燥，神志之怔忡。赤者破结血而泻火，白者调脾气而和中。忌醋及酸物。中有赤筋最损目，用宜去之。淡利窍，甘助阳，乃除湿行水之圣药也。又赤者能利水，白者能补脾，是知赤泻小肠之火，固能分利，不知白者润肺生津，赤能分利也，故此剂以分利为主，莫如用白。或谓阴虚未为相宜，以其渗淡也，不知气重者主气，味重者助血，茯苓虽渗淡，而其味尚甘，于阴虚者亦无害也。况佐人参等补剂下行，亦能补虚而固肾矣。特猪苓一剂，诚为渗淡，而阴虚者，为当忌也。
通使不走精气，功并车前；利血仅在腰脐，效同白术。暴病有馀相宜，久病不足切禁。如小便利数者服之，大损人目；汗多人服之，则损元气夭人寿。
东垣云：其用有六：利窍而除湿，益气而和中，小便多而能止，大便结而能通，心惊悸而能保，津液少而能生。若兼补阴之剂，则小便多而能止，但不宜入燥剂中用耳。
《发明》云：淡而能渗，甘而能补，除湿胜药也。惟能渗，故能行水利小便；惟能补，故能和中益脾。自其渗中焦之水，则水饮停心者悉除，中气和，脾脏益而津液亦生矣，又何口焦舌乾烦渴之有？自其渗下焦之水，则邪水悉去，真水得养，腰脐家血亦利，津道自行。所谓长阴益气力，泻之即所以安之也。

猪苓  ***************************
味甘、苦而淡，气平，无毒，阳中之阴，降也，入足太阳、少阴经。除湿肿，体用兼备；利小便，气味俱长。一于渗淡，能利而已，下虚者皆不可用，盖有损而无益也。诸药性皆曰甘能助阳，岂真味甘而有助哉？或谓其止遗精者，盖谓脾家有湿，流入肾经，因而渗泄用之，于渗湿药中，遂能中病，故以为能止遗精耳，非真能补肾也。其曰消渴利水肿是矣，然亦不可主剂，但可佐泽泻而已。若渴与肿，肾虚所致者用之，恐虚其虚也。大抵行水之功多，久服必损肾气，昏人目。
今之吐泻药，俱用五苓散，皆谓脾胃之湿，赖猪苓、泽泻以去之，似为脾胃药也，不知二味消水，固能燥脾，水尽则反损肾昏目。

巴豆  ***************************
味辛，气热，有大毒，阳也，降也。生用之急，熟用之缓。削坚积，荡脏腑之沉寒；通闭塞，利水穀之道路。斩关夺门之将，不可轻用。凡用，去心、皮。生则温，熟则寒。味辛性烈，有荡涤攻击之能。若急攻，为通利水穀之方，则去皮、心、膜、油，生用。若缓治，为消磨坚积之剂，则炒烟出，令紫黑色，研用。可以通肠，可以止泻。盖通因通用之意，世所不知也。
江云：健脾开胃，益血脉，非真补也。盖能荡秽消积，则推陈致新，而脾胃从此和，血脉亦自此益矣，故云，可以通肠，可以止泄。
丹溪云：去胃中寒积、食积，无寒者勿用。中巴豆毒者，以黄连汁、大豆汁解之。

乾漆  ***************************
味辛、咸，气温，有毒，阳中之阴，降也。削年深坚结之沉积，破日久秘结之瘀血。入手足阳明、手太阳经。去肠胃瘀血症瘕，功烈于苏木，特除九种心疼，杀三虫。炒令烟尽入药，半夏为之使，畏鸡子及蟹，忌油腻。
乾漆虽用为去积滞之药，然其性急而能飞补。盖积滞去后，而补性内行，用之当中节耳。故《本经》称其消痞结症瘕。云云。而又称其主绝伤补中，续筋骨，填髓脑，安五脏。意可知矣。要之，消导后即有补意，非真谓之补剂也。

芫花  ***************************
味辛、苦，气温，有毒，阳中之阴，降也。内而三焦，外而身表，泄水气之横流，下逆气之奔扰，泻湿利水为要。凡用，微熬不可近眼。久服令人虚。

地骨皮  ***************************
味苦、平，性寒，无毒，升也，阴也。其用有二：疗在表无定之风邪，主传尸有汗之骨蒸。
《发明》云：地骨皮苦寒除热，滋阴之要药。

川椒  ***************************
味辛，大热，有毒，浮也，阳中之阳也。其用有二：用之于上，退两目之翳膜；用之于下，除六腑之沉寒。蜀椒辛能润肺肾而散寒邪，热以助心阳而温胃除湿。多食乏气，十月食之伤心，以其辛散故也。杏仁为之使，畏款冬、雄黄。去壳及目，取红入药。

胡椒  ***************************
味辛，热。逐寒利气之用，久服大伤肺及大肠经，必致肠风脏毒。
荜澄茄辛散快气，乃胡椒之嫩者。胡椒逐肠胃之寒邪，用多耗血。

金樱子  ***************************
味甘、微涩，气温平，无毒。涩精滑自流，梦中泄精，止小便数，去睡后尿遗，杀寸白虫，塞休息痢。捣烂绞汁，用有两般，熬稠糖入酒鲜黄，调铁粉染须润黑。
《发明》云：金樱子酸涩收敛之剂。花收染皓发亦验，根煮杀蛔虫尤灵，皮治带下崩中，炒过煎服即止。

茶茗  ***************************
苦、甘、微寒，专上清头目。世医执《本草》以苦泄下行之说，如何头目得清？不知头目不清，由热气上熏，用苦以泄之，则热降而上清矣。茶茗体轻而气浮，芽萌得春生之气，味虽苦而气则薄，故汤液以清头目为主，解烦渴，利小水，逐痰涎热，令人少睡。饮之宜热，冷饮则聚痰，多饮则少睡，久服则消脂，苦泄之故也。不宜空腹饮。亦解煎炒毒。
一云：酒后频饮，大伤脾肾。盖肾水不足，不能胜酒，复饮茶太过，则大伤脾气，肾又受湿，遂成脾泄也。胃实者宜用，脾虚者忌之。

桑寄生  ***************************
除风湿，益血脉之剂。《本草》言其味苦甘平，无毒。故主腰痛，去风痹，健筋骨，充肌肤，女人崩中，内伤不足，产后余疾，下乳汁，小儿背强，痈肿。大略去风湿，以益血脉可见矣。其实明目轻身通神，然卒难得真者，断其茎而视之，其色深黄者为辨。若真下咽必神验。忌见火。

棕榈灰  ***************************
止带崩肠风下血。棕榈子苦涩，能益血，故《本草》主涩肠止泻痢。肠风崩中带下，而能养血。

郁李仁  ***************************
破血润燥，利水之用，入手阳明大肠。润肠破血，通五脏膀胱急痛，中风药中不可缺者。能理胸膈痰气，润下。

榧实  ***************************
属土与金，有火，不可多啖，多则热矣。肺家果也，引火入肺，则大肠受伤。治寸白虫及五痔，食之愈。又过多滑肠。

皂荚  ***************************
疏气导痰之要药，而疏散之力居多，故能开闭结。亦能豁风痰。

苏合香  ***************************
甘温而性走窜，若和药为丸，能开关通窍，逐寒中冷风，此为专功。然肺胃风热盛者忌之。

京墨  ***************************
止吐血，水能制火。

辛夷  ***************************
辛温入肺，能散风邪，通鼻塞，治肺气之不清者。

芜夷  ***************************
辛散，治风湿寒之用。
入手足太阴经。消疳杀虫，疮癣风热。

木鳖子  ***************************
扫疥如神。


药性本草约言卷之二·果部  ——————————————————————————————————————————————————————————————————————————————————————————

大枣  ***************************
味甘，气温平，无毒，阳也，可升可降，入足太阴经。养脾胃而益气，助十二经脉而生津。
通九窍略亚菖蒲，和百药不让甘草。杀乌头毒。中满及牙病忌之，亦不宜合生葱食。入药擘去核。

杏仁  ***************************
味甘、苦，气温，有小毒，阳中之阴，可升可降，入手太阴经。散肺经之寒邪，下喘嗽之逆气，消心下之急满，以能下气。润大肠之气秘。《发明》云：杏仁专入肺经，乃利下之剂。
杏仁下喘，治气也；桃仁疗狂，治血也。俱治大便秘，常以气血分之。昼便难，阳气也；夜便难，阴血也。年高便秘不泄者，脉浮在气，杏仁、陈皮，脉沉在血，桃仁、陈皮。陈皮入肺与大肠，为表里，故用为使。
杏仁、栝蒌仁，均能治痰者也。杏仁主散痰，从腠理中发散而去，表虚者忌服；蒌仁敛痰，从肠胃中滑润而流，里虚者忌服。若痰盛，表里俱实者，二味并用。汤浸去皮尖用，两仁者杀人。可毒狗。

木瓜  ***************************
味酸，气温，无毒，阴中之阳，可升可降，入足太阴、厥阴经。养肝气而益筋，和脾胃而去湿，脚气湿肿得此能安，筋病转急非此莫治，湿之为病。腰肾脚膝无力，不可缺也。凡用，勿犯铁器，用石捣。香薷饮用之，专和脾胃，培植肺气，除夏间之湿，生至微之金，脾胃和而肺金亦益。木瓜味得木之正，故行肝，益筋与血，又风木能胜湿。

桃仁  ***************************
味苦、甘，气平，无毒，阴中之阳，可升可降，入手足厥阴经。苦以破滞血，疗诸经久畜之血结；甘以生新血，润大肠血秘之便难。以汤退去尖皮，研如泥用。
桃仁苦重于甘，用破血为专也。然治血闭血结，须分虚实，实者宜，虚者亦不可也，但用滋血补血之剂，则自濡润而无闭结之患矣。
《衍义》云：老人虚秘，与柏子仁、火麻仁、松子仁等分同研，熔白蜡和丸如桐子大，以少黄丹汤下。

陈皮  ***************************
味辛、苦，气温，无毒，阳中之阴，可升可降。留白者补胃和中，去白者消痰泄气。
辛散苦泄，而气温兼补，顾兼用之药何如，与白术、半夏同用，则渗湿而健脾胃；与甘草、白术同用，则补脾胃；无甘草、白术而多用独用，则泄肺损脾；与苍术、厚朴同用，能去中脘以上至胸膈之邪，而平胃气；再加葱白、麻黄之类，则能散肉分至皮表有馀之邪。
又云：君白术则益脾，单则损脾，佐甘草则补肺，否则泻肺，同竹茹治饱逆因热，同乾姜治饱逆因寒，加青皮减半去滞气，推陈致新，大抵能散能泄之用居多。入足阳明、太阴经，去白入手太阴经。盐炒者最能降气。如药中多用人参，以此同入，定不饱胀。中燥之人少服。隔年者方可用。去白者曰橘红，性热，能除寒发表；带白者性温，能理脾胃而和中。

青皮  ***************************
味苦、辛，气寒，无毒，阴中之阳，入足厥阴经、手少阳经。破滞气愈低而愈效，削坚积愈下而愈良，引诸药至厥阴之分，下饮食入太阴之仓。与橘皮同种。
青皮疏利肝邪，故能削坚积而破滞气也。坚积，即小腹中温疟热盛，缠久不愈，必结癖块者是也。滞气即左肋下郁怒痛甚者。
陈皮治高气，青皮治低气，虚弱者少用，治胁痛醋炒为佳。又伏胆家动火惊证药，用二三分可也。
有滞气则破滞气，无滞气则损真气。肝经引经药也，破肝气使之下行，故柴胡疏上焦之肝气，青皮理下焦之肝气，下引饮食入脾，故清脾饮多用之，然久服则大损脾气，老年之人忌之。

枇杷叶  ***************************
味苦、甘，气平凉，无毒，阴中之阳，降也。下胃热之气逆，为呕吐之奇方。入手太阴肺。
枇杷叶偏理肺脏，故主下气哕呕不止，主和胃止泻，又主肺风热嗽有功。用须刷去背毛，蜜炙入药，不然反惹嗽也。肉味酸甘，滋润五脏，少食止吐血止渴，多食发热发痰。

乌梅  ***************************
味酸，气平，无毒，阴也，降也。收上奔之肺气，涩不禁之下痢，除邪气之烦热，疗津虚之渴疾。入手太阴肺、足少阴肾。熏干为乌梅，以盐为白梅，亦入除痰药，去枝用。
乌梅酸能敛肺气，主安蛔止便血。疟痢未久者，又未可以此收敛也。白梅亦除痰药，擦中风牙关紧急。
又方　治一切恶疮肉出，以乌梅烧为灰末傅上，恶肉立尽。

藕实（即莲子也）  ***************************
味甘、涩，气平寒，无毒。生食微动气，蒸食能养神。食不去心，恐成卒暴霍乱。取心生研，亦止产后渴消。产后瘀血去多而渴，研汁服效。利益十二经脉血气，安静上下君相火邪，禁精泄，清心，去腰痛，止痢。搀煮粥，搀粳米煮。渐开耳目聪明；磨作饭，顿令肢体强健；蜡蜜丸服，耐老不飢；日服如常，退怒生喜。
江云：莲肉开胃进食，汤泡去皮。
莲子入手少阴、足厥阴、阳明、太阴经。清心醒脾，补中养神，进饮食，止泻痢、腰痛、泄精。
新出水卷荷，丹溪专取治产晕，以其清通之气，能升发也。大叶，东垣取包饭作丸，能引阴浊中清气上升。〔房〕洗痔漏。〔藕〕解酒毒，消瘀血，止痛生肌，产后血闷，久食令人喜。并生用。熟专开胃补五脏。其节汁治上部所见诸血，收涩之味也。藕能解酒云云瘀血者，以其寒故也。产中忌食诸生冷，惟藕不忌，亦以甘寒能疗血闷故耳。
《集注》云：荷叶及房皆破血，胎衣不下，酒煮服之。

石莲子  ***************************
蓬中黑干沉水，置盐卤中能浮者。入手少阴、足阳明、太阳经，开胃进食，清心解烦，专治噤口痢，及湿热渗入膀胱，白浊淋沥等疾。其味苦无毒，去壳用。

覆盆子  ***************************
味甘，气平微热，无毒，入足少阴肾。治肾虚精竭阴痿，男妇食之有子。
《发明》云：甘平能补，佐巴戟能补肾。

梨  ***************************
梨者，利也。性冷利，流利下行也。所赖以滋益者，味甘寒能润心肺耳。故除渴消痰止嗽，多啖令人寒中。产后与金疮并属血虚，与脾虚者忌之。

芡实  ***************************
脾肺二经药，故主湿痹腰膝疼，益精气，补中强志，老人食之延寿。

荔枝核  ***************************
煅存性，酒调，治卒心痛、疝痛。
壳烧，痘疹解秽气。

龙眼肉  ***************************
补益心脾，故归脾汤、补心丹多用之，功与人参并。若膈食、膈气之症，与大枣同用，则䐜胀反增，盖甘温能作胀也。

柿  ***************************
属金而有土，有收之义。止血治嗽，亦可为助，又能除腹中宿血。干饼治小儿痢尤佳。

樱桃  ***************************
属火而有土，性大热而发湿，有热病与嗽喘者，得之立死，又能致小儿之病。予友因血虚内热，多食此物，先发渴，后发肿，遂致不救。

山楂  ***************************
味甘，气平温，无毒，阳也，可升可降。消食积，有开胃之功；化滞血，无推荡之害。入足阳明、太阴经。泄利用之则止，已成之积、产科用之，则除未去之疼，在小儿尤为要药。青者尤为有力。
江云：山楂消食，小儿多食无妨。
《发明》云：山楂虽云疏胃健脾，然从木性味酸，亦疏肝气，故主消食行结气，去食积痰，小儿宿食积，主脾胃也。消滞血，疗㿗疝，及产妇儿枕痛，疏理肝气也。


药性本草约言卷之二·菜部  ——————————————————————————————————————————————————————————————————————————————————————————

葱白  ***************************
味辛，气温，无毒，阳也，升也，入手太阴、足阳明经。散阳明面风若肿，疗伤寒首痛如破。脚气奔豚气，连须煎可除；蛇伤蚯蚓伤，和盐酱即解。大抵功专发散，食多昏神。病人气虚，尤勿沾口。同密松菜食，致杀人。

薄荷  ***************************
味辛、苦，气凉，无毒，阳中之阴，入手太阴、厥阴经。清利六阳之会首，祛除诸热之风邪。出姑苏黉地者，真龙脑薄荷，以其辛凉，透顶鼻间也。
薄荷惟辛凉而轻浮，乃上行之药，故能清利六阳，而驱上部诸热也。其清风消肿，引诸药入荣卫，能发毒汗，通利关节，中风失音，及小儿风涎，惊风壮热，云云。皆其辛凉轻散之功也。夫病人新瘥勿多食，令虚汗出不止。猫食之即醉。

荆芥  ***************************
味辛、苦，气温，无毒，阳中之阴，升也。发玄府，疗邪风之首痛；通血脉，治血风之眩晕。性凉而轻，能凉血疏风，诸疮疡风热，皆当用之。一名假苏。取花实成穗者暴乾用。《本草》主头风眩晕，妇人血风，产后血晕，云云。皆其凉血疏风之功也。
产后血晕，捣末，童便调，热服二钱，如神。口噤者，挑齿灌之。
产后中风，口噤强直，荆芥、当归等，名荆归汤，又名愈风汤，治产后惊风反张，神效。
经络不见于传，大抵入手太阴肺、阳明大肠。其穗治产晕如神。今人但遇风症，即用荆、防，不知风在皮里膜外者，非荆芥不能发泄，非若防风之入肉骨也。有汗者不宜多服。无畏忌。陈久者良。

紫苏  ***************************
味辛、甘，气温，无毒，阳也，可升可降，入手太阳、少阴、太阴经。散寒气于肌表，利结气于胸腹。气味轻清，亚于麻黄，不敢用麻黄者，以此代之。双面紫者为妙。苏子散气尤捷，或参补剂中用之则可。性热能散上膈及在表寒邪，以其性轻浮也。东垣言其下气者，由其性热而散，为能散气故耳。气虚者不可用，以散气故。苏子尤其。俗医不分虚实，但见胸满者，多用此剂，慎之。

香薷  ***************************
味辛，气微温，无毒，阳也，可升可降，入手太阴、足阳明经。调中气而止霍乱，除烦热而清暑气，利小便之不行，治水饮之四溢。
香薷属金与水，而有彻上彻下之功，治水肿、利小便甚捷，助肺家清化之气，故能治暑，使火不得烁金也。又治口气甚捷，盖口臭是脾有郁火溢入肺中，失其和美清甘之意，而浊气上干故也。消暑毒，与白扁豆同功。热服泻之。
按：时方多治暑邪，而《本经》不言。要之，霍乱吐下，必是因暑湿邪而作者耳。
出自江右，硬梗石生者良。若土香薷软苗者，不过解暑，其他无效，最能损真气。

萝卜子  ***************************
味辛、甘，气平，无毒，阳也，降也。下肺气之喘嗽，消肠胃之食滞。入手足太阴经。治喘消食，除胀下气。水研服，吐风痰；醋研涂，消肿毒。
莱菔辛温，大略耗血消导，故主大下气，消穀食，去痰癖，止咳嗽，解面毒，生捣汁服主消渴。
又云：散气用生姜，下气用莱菔。但煮多食，停膈间成溢饮病，以熟则味甘多而辛少故也。
东垣云：亦去膨胀。

白芥子  ***************************
味辛，气温，无毒。去疰气，辟鬼邪，除久疟蒸成癖块，去皮里膜外痰涎。故三子养亲方中用萝卜子消食，苏子定喘，此能消痰，皆切中老人病也。菜却冷气，安五脏。

冬葵子  ***************************
味甘，气寒，无毒。治五癃而利小便，下乳汁而疗产难。
葵子性滑利，能宣导积壅，不益人。妇人难产，取一二合打碎，水煮服之效。又凡妇人倒生，手足冷，口噤，以葵炒令黄，捣末二钱，酒调服，则顺。又小儿死腹中，葵子末酒调服。若口噤不开，撬口灌之，药下即活。

大蒜  ***************************
性热喜散，善化肉，故人喜食，然伤脾耗气，伤肝损目，令人面无颜色，积久自见。

韭  ***************************
属金而有水与土，性急，取汁细呷之，可下膈中瘀血，甚效。多食则昏神，其子止精滑甚良。

冬瓜  ***************************
性走而急，久病与阴虚者忌之。《衍义》谓其分散热毒气者，取其走而性急也。未被霜而食之，令人成反胃病，惟差五淋。

甜瓜蒂  ***************************
极苦性急，堪为膈间涌吐之剂，凡胸中寒邪，膈间痰塞，与夫食物病在胸膈中者，皆吐越之。胃弱者勿用，设有当吐者，以他药代之。又名苦丁香。入足阳明、手太阴经。


药性本草约言卷之二·米穀部  ——————————————————————————————————————————————————————————————————————————————————————————

饴糖  ***************************
味甘，气微温，无毒，阳中之阴，可升可降。除烦止渴，益气和中。足太阴经药，糯与粟米作者佳，余不堪用。
《内经》曰：脾欲缓，急食甘以缓之。饴糖、大枣之甘，以缓中也，亦能消痰润肺，但中满呕家切忌之。仲景谓呕家不可用建中汤，以甘故也。
丹溪云：大发湿中之热。
糖多食能生胃中之火，此损齿之因，非土制水，乃湿土生火也。食枣多者齿病龋，亦此意焉。

白扁豆  ***************************
味甘，气微温，无毒，阳也，可升可降。消暑气，有解毒之能；和中气，有厚肠之益。霍乱吐泻能除，河豚酒毒并解。加十味香薷饮内，治暑殊功；佐参苓白术散中，止泻立效。痢疾不止者，服之可愈；病久脾虚者，倍用甚宜。能健脾养胃而愈百病。去壳姜汁炒用。气味甘温，能和中下气，故主霍乱吐逆不止。云云。

米醋  ***************************
味酸，气温，无毒，阴中之阳，可升可降。消痈肿，敛咽喉之疮；破积血，治血逆之晕。入药惟米造者良，年久者更佳。忌食蛤肉。多食损齿、损筋骨。
渍黄柏皮含之，愈口疮。煮香附子丸服，除郁痛。煎大黄劫痃癖如神，磨南星敷瘤肿立效。驱胃脘气痛，并坚积症块气疼，搀剂吞服。治产后血晕，及损伤金疮血晕，淬气熏蒸。
《发明》云：醋味酸而收涩，故能散水气，消痈肿，杀邪毒，敛咽疮等证。用石煅红，烧醋淬之。

神麴  ***************************
味甘，气温，无毒，阳也，可升可降。消食化滞，与麦糵同；益胃调中，优于麦糵。入足太阴、阳明经。止泻化水穀，破症逐积痰，疗妇人胎动不安，治小儿腹大胸满。入药须炒黄色。少助天五真气。酒麴味辛，性大温，能驱冷气，尤消宿食，健脾之药也。陈久者良，炒令香用。酒麴，指麸曲也。

麦糵面  ***************************
味咸、甘，气温，无毒，阴中之阳，可升可降。有健脾开胃之能，兼消食化滞之妙。
初熟人多炒而食之有火，能生热病。水浸之生芽为糵，化宿食，宽胀满，行上焦之滞血，除腹中之寒鸣，然多用久服消肾。炒黄色，捣细，取面用之。

浮小麦  ***************************
止汗养心，须加酸枣。
茅草根止吐衄血，取汁煎尝。茅草根系草部。

酒  ***************************
味苦、甘、辛，气大热，有毒。主杀百邪恶毒气，能行药势，走诸经。辛者能散，可以通行一身之表，至极高之分；苦者能下；甘者能缓而居中；淡则利小便而速下也。少饮则养脾扶肝，厚肠胃，御风寒雾气，恣饮则大伤肺气，助火生痰，变为诸病。

蜜糖  ***************************
味辛，气平微温，无毒。益气补中，润燥解毒，养脾胃而却痫痓，止肠癖而除口疮，心腹卒痛即驱，五脏不足俱补。补阴丸用，取甘缓能化，可达下焦。点眼膏搀，因百花酿成，能生神气。蜜导通大便久闭，蜜浆解虚热骤生。食多亦生诸风，七月忌食生蜜。


药性本草约言卷之二·金石部  ——————————————————————————————————————————————————————————————————————————————————————————

朱砂  ***************************
味甘，微寒，无毒，阳中之阴，降也。心经惊热，非此不除；神志昏乱，有此立效。
江云：辰砂大镇惊痰，末入汤调。
《发明》云：丹砂色赤，象火主心，故专能镇养心神，而除心热。能除心热，以甘寒故也。惟辰州者最胜，故谓之辰砂。

石膏  ***************************
味甘、辛，气大寒，无毒，阳中之阴，可升可降，入手太阴、少阳、足阳明经。泻阳明热蒸而汗出，药名白虎；发伤寒郁而无汗，方用青龙。发阳郁，除烦躁于肌表；泻胃热，止消渴于胸中；夺甘食，应如桴鼓；清肺热，捷若飚风。畏铁。
风，阳邪也。寒，阴邪也。风则伤寒，寒则伤阴，阴阳两伤，则非轻剂所能独散也，必须轻重之剂，以同散之，乃得阴阳邪散，而荣卫俱和。是以大青龙汤，以石膏为使，石膏乃重剂，而又专达肌表者也。
若伤寒热病，大汗后脉洪大，口舌燥，头痛，大渴不已，白虎汤服之无不效。石膏为白虎汤之君主也。如有脾胃虚劳，形体病症，初得之时，与此有馀之症同者，误服之则不可胜救矣。甘能缓脾益气，止渴生津；辛能解肌出汗，上行至头。又辛寒入手太阴，辛甘除三焦大热。然乃阳明大寒之药，能伤胃气，令人不食，非腹有极热者，不可轻用。此物太阴之精，配竹叶则入于心，配知母则通于胃，配黄连则入于三焦，配黄芩、知母则入于肺。

赤石脂  ***************************
味甘、辛、酸，气温，无毒，阳中之阴，降也。固肠胃，有收敛之能；下胎衣，无推荡之峻。
足少阴肾经之君药也。
涩可去脱，石脂为收敛之剂，胞衣不出，涩剂何以下之？赤者入丙，白者入庚。
石脂虽有五色，各补五脏不同，总系收敛之剂，惟赤白二脂入药居多。
珍云：赤白石脂俱甘酸，阳中之阴能固脱。
赤能疗腹痛泄泻，下痢赤白，女子崩中带下，男子漏浊遗精。
赤白石脂以舌试之，黏著者佳。凡使，研如粉，新汲水飞三度，澄者去之，取飞过者任用。忌食卵味。
经云：筛末用。畏黄芩、芫花，恶大黄。

滑石  ***************************
味甘，气寒，无毒，阳中之阴，降也，入足太阳、阴明经。利水道，除湿而定六腑；泄逆气，降火而解烦渴。小便多而渴者，尤宜忌之。
滑石属金，而有土与水，惟资其利窍去湿热而已。细腻洁白者为佳，粗顽青黑者勿用。研细水飞净服。滑能利窍，以通水道，为至燥之剂。又性沉重，能泄上气，而令下行。
丹溪云：无甘草以和之勿用，能燥湿，分水道，实大肠，化食毒，行积滞，逐凝血，解烦渴，补脾胃，降妄火之圣药也。因其滑利，故加滑名，主产难滑胎。妊妇忌服。
按：滑石治渴，非实能止渴也，资其利窍，渗去湿热，则脾气冲和，而渴自止耳。假如天令湿淫大过，人患小便不利而渴，正宜用以渗泄之，渴自不生。若或无湿，小便不利而渴者，则知内有燥热，燥宜滋润，苟误服之，亡其津液，而渴友盛矣。宁不犯禁乎。
性既滑利，不可与淡渗同用，气虚者兼人参、甘草用之。逐凝血，消食毒，亦取其利下耳。实大肠者，以其去湿也。

芒硝  ***************************
味苦、辛、咸，气寒，有毒，阴也，降也。除积热，有峻泄之勇；破宿血，有洗涤之功。水煎朴硝倾水盆中，结芒者是。朴硝开积聚而停痰可化，硝石止烦渴而热毒皆通。热淫于内，治以咸寒，芒硝之咸，以攻蕴热。
丹溪云：治胞衣不下，以童便调芒硝一二钱，热服之立下。

玄明粉  ***************************
味辛、甘，气寒，无毒，阳中之阴，降也。去胃中之实热，荡肠中之宿垢，其妙不可尽述。大抵用此而代盆硝也。盆硝即芒硝。玄明粉乃朴硝炼成者。
玄明粉治实热实火则宜，然性大寒，若治阴毒及阴症，杀人甚速。此非伏阳不可也。

白矾  ***************************
酸、咸、寒，收涩，能清热。或生或煅，随轻重应用。并研细末，任作汤丸散。
《药性》云：除风消痰止渴。
稀涎散同皂荚研服，吐风痰，通窍神方。蜡矾丸和蜜蜡丸吞，平痈肿，护膜要剂。久服损心肺、伤骨。恶牡蛎，畏麻黄。甘草为之使，蛇咬蝎螫，烧刀头令赤，置矾其上，看成汁，热滴咬处立差。螫音食，虫行毒。

枯矾  ***************************
吐痰湿而杀虫。

青礞石  ***************************
走下之性，坠痰为最，亦消积滞，故滚痰丸必用。火链金色为妙。若病久气虚者，虽有积滞，亦宜慎用。入手足阳明及手太阴经。最能荡涤宿垢之痰。金石之药，固不宜多服。近世不论虚实，但见痰火，则以滚痰治之，元气日削，害人不浅也。慎之。但用，贵煅极精，研极细。

阳起石  ***************************
性温而味咸，助阳气暖水脏之用也。

硇砂  ***************************
能烂肉，为外科要药。

雄黄  ***************************
只是辟邪解毒之物。
江云：解毒消痰。

硫黄  ***************************
杀虫扫疥暖中。

东壁土  ***************************
取扶益脾胃，以类相属也。取多年壁土研细，和白术炒，专止注泻。炒壁土止泻，取土气以助胃气。

铁锈水  ***************************
开结，取性重以坠坚。

石钟乳  ***************************
补阳衰而治虚。石钟乳为剽悍之剂。凡药气之偏者，可暂而不可久，石药又偏之甚者也。自唐以来，感于方士服食致长生之说，以石药体厚气厚，于以成俗，斯民何辜，受此气悍之祸也。

伏龙肝  ***************************
疗产难和吐血。伏龙肝，灶中土也。味辛微温，微毒，消痈肿，催生下胞，止血崩。

代赭石  ***************************
怯则气浮，重剂以镇之。代赭之重，以镇虚逆。出代州，甚色赤，故名代赭石。能堕胎而崩漏可攻。须用火煅，醋淬七遍，研，水飞。味甘寒，无毒。

硼砂  ***************************
攻喉痹而止嗽消痰。硼砂出南蛮者，色重黑，其味和，其效速。出西戎者，其色白，其味杂，其功缓，不堪入药。

胆矾  ***************************
主痰气诸痫，更除热毒。胆矾，《图经》作「石胆」。生于铜坑中，採得煎炼而成。消热毒，疗诸风瘫痪，可吐风痰。

水银  ***************************
杀虫而下死胎。必须唾制。除疥虫与疮疡。水银即朱砂液，能化金银成泥，名「汞」，畏磁石。难产可用催生。味辛寒，有毒。

轻粉  ***************************
疗肌疮而长肉。轻粉，水银飞炼成者。能杀诸疥癣。善治儿疳。

铁浆  ***************************
味甘，无毒。取铁浸之经久，色青沫出可染皂者为铁浆。治癫狂。拍作片段，置醋糟中积久，衣刮取者为胤铁粉。安心志。

金箔  ***************************
亦镇心府之神志。热病而阳病发狂，人粪汁安免；产后和打扑伤损，童男溺可容。人溺降火滋阴甚速，童便为佳。童溺气凉无毒，剪除首尾，或搀药同服，或单味竟吞。劳热咳嗽能驱，鼻红吐衄堪止。治扑损瘀血作痛，和酒立可消除。疗产后败血攻心，温饮能压下。难产胎衣不下，煎同姜、葱。毒蛇狂犬咬伤，热淋患处。童便产后下盏，压下败血恶物，不致他病。热中，多方用之。

食盐  ***************************
味咸，气寒，无毒。可洗下部䘌疮，能吐中焦痰癖，苏心腹卒痛，止齿缝来血，驱蚯蚓毒伤。用化汤中洗沃，杀鬼虫邪疰。病嗽水肿禁尝，少用接药入肾，过多喜咳伤金，又令失色黑肤，更致损筋走血。


药性本草约言卷之二·人部  ——————————————————————————————————————————————————————————————————————————————————————————

乳汁  ***************************
乃血液化生，用补血生津为良。

人发  ***************************
乃血之馀，而补阴之功最捷。
乱发烧灰研末，调方寸匕，治鼻衄欲死者立效，更以末吹鼻中。又小儿胎发丸，与童男女剃下者，尤堪治失血。又乱发和诸药熬膏，长肉消瘀血。又多产妇人发作灰，和龟甲灰，和剂酒服三四钱，善治难产。

轮回酒  ***************************
乃自己尿。荡涤肠胃。暴发赤眼，亦可洗明。

秋石  ***************************
滋阳固肾之妙药。古方以枣肉捣丸，温酒送下，滋肾水，返本还元，养丹田，归根覆命，安和五脏，润泽三焦，消咳逆稠痰，退骨蒸邪热，积块软坚堪用，鼓胀代盐可尝，明目清心，延年益寿。秋石属金与水，故能益肺补肾，还人真元。须用阴阳炼者，兼而服之，得坎离既济之义。苏东坡有炼法、服法，可用。

紫河车  ***************************
人身精血之所成，故其入剂，自能补气血，达于脏腑经络，而其益无方。


药性本草约言卷之二·禽兽部  ——————————————————————————————————————————————————————————————————————————————————————————

鸡  ***************************
属土有金与木火，惟毛色之乌者，其象属水，是五行全具，治疗惟此为优。盖鸡属巽，位乎东方，五更阳升从此位，鸡感其气而鸣，故主阳，主动，又属木主风，故其性动风患，若患筋挛者忌之。味属火，病骨热者宜戒。雄鸡皆然，惟丹色者为甚。
又云：诸鸡肉补虚羸最要，故食治方中多用之。

阿胶  ***************************
味甘、辛，气微温，无毒，阳也，可升可降，入手太阴、足少阴、厥阴经。和血脉，益肝之损；定喘促，补肺之虚。止胎漏，安胎最妙；除腹痛，治痢尤宜。
阿胶能补肺气，养肝血补虚，故止血安胎，止嗽止痢，治痿等剂皆用之。其嗽、痢、血证，惟久而虚者宜之。若邪盛而初发者，皆不可用，恐强闭其邪，致生他证也。《发明》云：阿胶养肝益肺，兼滋肾水，故水弱火盛，金虚之候，用之为当。

犀角  ***************************
味苦、酸、咸，气寒，无毒，阳中之阴，可升可降。杀诸物之苛毒，解伤寒温疫之热毒，散血溢之奇毒，消疮疡之肿毒。杀诸物，谓杀钩吻、鸩羽、蛇毒。钩吻，叶似黄精，有大毒，食之入口即死。治畜血分三部：上焦畜血，用犀角地黄汤；中焦畜血，用桃仁承气汤；下焦用抵当丸。其地黄汤中用犀角者，以其凉而能散瘀血。若肺火燥热发者，用之反害。
丹溪云：属阳，性走散，痘疮后用此散馀毒。著无馀毒，而血虚或燥热者不宜用。
按：犀角性能走散，兼以寒能清热，故其治若此。入药用牯者，须用生角，乌色，未经汤水浸煮。若磨服，取角尖为佳。盖鹿取茸，犀取尖，精锐之力尽在是。

牛黄  ***************************
惟入肝经，专主除风惊病。
大小人狂热惊痫强痓，卒中不语，非此不效。其品有三四，惟神牛吐出取者，名子黄，为上。其外有膜包如蒜头，中如鸡子黄，薄叠体轻，闻有香气，揩指甲上其色通透，置舌上先苦后甘，清凉透心，方为真也。与人参、牡丹皮、石菖蒲同用则利人，若与牛膝同用则无益，盖以其所畏也。又龙骨、地黄遇之，则二物皆不能成功，盖以其所恶也。牛膝指草木而言。

龙骨  ***************************
收敛神气之物，故能固大肠活脱，止梦寐泄精，女子赤白带下。
《本经》云：涩可以去脱而固气。尽其用矣。

虎骨  ***************************
辛以散风邪。治疗有二义：盖风从虎，故治风痹，凡上部风气恶疮等疾，用虎头骨，以风行于头也；虎力健，故主壮筋骨，亦以力行于足也。

鹿茸  ***************************
气温而味咸，为助阳扶阴之剂。

鹿角胶  ***************************
益气大补虚羸，主伤中劳绝，腰痛等疾。

麋茸鹿茸  ***************************
固二种，而其功用亦别，麋补阳，鹿补阴，盖麋冬至解角则属阳矣，鹿夏至解角则属阴矣。其性热，故其功甚捷。大凡含血之物，肉差易长，其次角难长，最后骨难长，如人自胚胎至成人，二十年骨髓方坚，惟二茸自生则坚，不两月长大，至一二十斤，其坚如石，凡骨角之生长神奇，莫甚于此，且诸兽之角，终其身不一易，惟此物一年一易者。盖其性热，生生不已，气化浓密，所以能补骨血，坚阳道，强精髓也。乘其未老时，茸端如玛瑙红玉，长可数寸，破中如朽木者佳。

驴肉  ***************************
解心烦，安心气，防发痼疾。动风淫，宜少食。

羊肉  ***************************
味甘热，补中益气，开胃肥健。其胫骨，牙齿疏豁者，炙为末擦之。其羊头凉，治骨蒸脑热。其肝胆明目。

猪肤  ***************************
猪，水畜也。其气先肾，故猪肤能解少阴客热，治少阴病下痢咽痛，胸满心烦。仲景制猪肤汤，义本诸此。


药性本草约言卷之二·虫鱼部  ——————————————————————————————————————————————————————————————————————————————————————————

白殭蚕  ***************************
味咸、辛，气平微温，无毒，阴中之阳，升也。去皮肤风动若虫行，散痰气结滞如果槟。
《发明》云：僵而不化，逐风湿之要药。

五灵脂  ***************************
味甘，气温，无毒，阳也，可升可降。调结血，治产妇之晕；活积血，通女子之经；治诸血，别有调气之妙；主疗心腹泠气。止诸痛，更有速愈之征。妇人心痛、血气剌痛甚效。
《发明》云：行经血有功，不能生血，治女科为专。行血生用，止血须炒用。通女人经闭，亦能止血，又定产妇血晕昏闷，及血气剌痛，以其甘温。
灵脂出北地，乃号寒虫粪也。先以酒研飞炼，令去沙石佳。

牡蛎粉  ***************************
味咸，气平微寒，无毒，阴也，可升可降，入足少阴经。固女子赤白带下，涩男子梦寐遗精，实玄府不实汗泄，软积血不软坚症。烧白捣细用。能软积血，是咸能软坚也。软坚收敛之剂，以柴胡引之，能去胁下硬；以茶引之，能消结核；以大黄引之，能消股间肿；以贝母为使，能消积癖痰结；以地黄为使，能益精、收涩、止便多。本肾经之药也。
东垣云：牡蛎涩精而收虚汗，捣粉粉身治大人小儿盗汗。

水蛭  ***************************
味咸、苦，气平微寒，有毒，阴也，降也。入坚结，利若锋针；破瘀血，快如砭石。
苦走血，咸胜血，虻虫、水蛭之苦咸以除蓄血，加麝香酒调下，蓄血立行，故抵当汤中用水蛭、虻虫，以咸苦泄蓄血也。
经云：有故无殒。虽可用之，亦不甚安，莫若四物汤，加酒浸大黄，各半下之尤妙。
凡用，烈日曝乾，腹中有子者去之，锉细，炒黄色令熟，不尔，入腹生子为害。

龟甲  ***************************
味咸、甘，气平，无毒，阴中之阳也。专补阴衰，借性气引达诸药；善滋肾损，仗功力复足真元。漏下崩带并驱，症瘕痎疟咸却。伤寒劳复，或肌体寒热欲死者殊功；腰背痠痛，及手足重弱难举者立效。治小儿囟门不合，理女人湿痒阴疮。逐瘀血积凝，续筋骨断绝。因其性灵于物，方家多用补心。补阴力猛，而兼去瘀血。
夫龟禀北方阴气而生。为阴中至阴之物，故能大补阴，而治阴血不足，是以下焦滋补丸药多用为君。惟自败者血肉渗尽，性气全具，非特补足真元，抑且引达诸药，若钻灼过者，不足取也。凡用，酥炙或猪脂醇酒皆可。恶沙参，畏狗胆。十二月忌食，犯则伤人。

鳖甲  ***************************
疗虚劳而去骨中之热，理温疟而消腹内之症。
江云：截疟消痈。必须醋炙。
《发明》云：亦滋阴除热解毒之用。其肉益肺补金。其甲九肋者，治劳嗽，除骨热。醋炙黄用。亦不宜与鸡子同食。

鲫鱼  ***************************
诸鱼皆属火，惟鲫鱼属土，故能入阳明，而有调胃实肠之功。若多之，未尝不助火也。

鲤鱼  ***************************
生深泽，系至阴之物，治疗多除湿下气。

蚯蚓  ***************************
咸寒，属土与水。大解诸热毒，时行温病。去泥擂碎，水沃饮之。白颈者良。又治肾脏风下疰病。凡使，须用盐以制之。又其粪出韭地上者，取煅乾研末，每两入轻粉二钱，生桐油调，凡人下体生成片湿毒疮，流水不止，痛痒不禁，涂之立愈。
《发明》云：蚯蚓咸寒，能清热毒，行湿之用。

虾蟆  ***************************
属土与水，味甘性寒，南人多食之。《本草》言可食，解劳热者，盖是或炙、或干、或烧灰，和药用之，非若世人煮之为美，以助湿火。此物久则湿以化热，土气自然有火也。人患齿缝中出血，以纸紝子蘸于酥少许，按之立止。
丹溪亦云：煮食发湿，不宜食之。

蛤蚌蛳蚬  ***************************
大同小异，属金而有水木土。《衍义》言冷而不言湿，多食发疾，以其湿中有火，久则气上升而不降。因湿生痰，痰生热，热生风矣。何冷之有？

桑螵蛸  ***************************
（即螳螂子。惟生桑树上者入药。）
益阴脏之剂，故主女人血闭腰痛，男子虚损失精遗溺。通五淋利小水，久服益气养神。

全蝎  ***************************
治风要药。小儿惊搐，方多用之。

蜜蜡  ***************************
味甘，气微温，无毒。益气止泻痢，补中续绝伤。熔裹牛黄丸，隔寒凉脾胃无损；嚼为断谷药，度荒歉肠胃不飢。
煎蜜，得之陈则色黄，新则色白，《本经》条中只言白，不言黄者，盖用蜜宜陈，用蜡宜新也。一说蜡熔纳水中十数遍即白，乃蜡之精英，故入药胜，《本经》所取亦或在此。


食物本草卷之三·水部  ——————————————————————————————————————————————————————————————————————————————————————————

井水  ***************************
新汲即用，利人疗病。平旦第一汲者为井华水，又与诸水不同。凡井水有远从地脉来者为上，有从近处江河中渗来者欠佳。又城市人家稠密，沟渠污水杂入井中成硷，用须煎滚，停顿一时，候硷下坠，取上面清水用之。否则气味俱恶，而煎茶、酿酒、作豆腐三事尤不堪也。又雨后其水浑浊，须擂桃杏仁，连汁投入水中搅匀，少时则浑浊坠底矣。
《易》曰：井泥不食。谨之。

千里水  ***************************
即远来流水也，从西来者谓之东流水。二水味平无毒，主病后虚弱，及荡涤邪秽。扬乏过万，名曰甘烂水，以木盆盛水，杓扬之，泡起作珠子数千颗击，取煮药治霍乱，及入膀胱奔豚气，用之殊胜。诚与诸水不同，炼云母粉用之，即其验也。
古云流水不腐。但江河水善恶有不可知者，昔年予在浔州，忽一日城中马死数百，询之云数日前有雨，洗出山谷中蛇虫之毒，马饮其水而致然也，不可不知。

秋露水  ***************************
味甘，平，无毒。在百草头上者，愈百病，止消渴，令人身轻不飢，肌肉悦泽。柏叶上者明目，百花上者益颜色。

腊雪水  ***************************
甘，大寒，解天行时疫及一切毒。淹藏果实良。
春雪水生虫不用。

乳穴水  ***************************
乃岩穴中涓涓而出之水，秤之重于它水，煎沸上有盐花，味温甘无毒，肥健人，令能食，体润不老，与乳同功。取以作饭及酿酒，大有益也。穴有小鱼补人，见鱼部。

寒泉水  ***************************
味甘，平，无毒，主消渴反胃，去热淋及暑痢，兼洗漆疮，射痈肿，令散下热气，利小便，并宜饮之。

夏冰  ***************************
味甘，大寒，无毒。去热除烦。暑月食之，与气候相反，入腹冷热相激，非所宜也。止可隐映饮食，取其气之冷耳。若敲碎食之，暂时爽快，久当成疾。

温泉水  ***************************
性热，有毒，切不可饮。
一云：下有硫黄，即令水热。当其热处，可燖猪羊。主治风顽痹，浴之可除。庐山下有温泉池，往来方士教令患疥癞及杨梅疮者，饱食入池久浴，得汗出乃止，旬日诸疮自愈。然水有硫黄臭气，故应愈诸风恶疾，体虚者毋得轻入。

浆水  ***************************
以粟米或仓米饮酿成者。味甘酸，微温，无毒。调中引气，宣和强力，通关开胃，止霍乱泄痢，消宿食，解烦，去睡，止呕，白肤。体似冰者至冷。妊娠忌食。不可同李子食，令吐利。
丹溪云：浆水性冷善走，化滞物，消解烦渴，宜作粥，薄暮食之。去睡，理脏腑。

热汤  ***************************
须百沸过，若半沸者食之病胀。患霍乱手足转筋者，以铜瓦器盛汤熨脐，效。

繁露水  ***************************
是秋露繁浓时水也。作盘以收之，煎令稠食之，延年不飢。以之造酒，名秋露白，味最香冽。

梅雨水  ***************************
洗癣疥，灭瘢痕，入酱令易熟，沾衣便腐，浣垢如灰汁，有异它水。

半天河水  ***************************
即上天雨泽水也。治心病、鬼疰、狂、邪气、恶毒。

冬霜水  ***************************
寒，无毒，团食者主解酒热，伤寒鼻塞，酒后面赤。

雹水  ***************************
酱味不正，当时取一二升内瓮中，即如本味。

方诸水  ***************************
味甘，寒，无毒，主明目定心，去小儿热烦，止渴。方诸，大蚌也。
《周礼》：明诸承水于月，谓之方诸。陈馔以为玄酒。

花水  ***************************
平，无毒。主渴。远行无水，和苦栝蒌为丸。服之永无渴。

粮罂水  ***************************
味辛，平，小毒。主鬼气中恶，疰忤心腹痛，恶梦鬼神，进一合，多饮令人心闷。
又云：洗眼见鬼。出古塚物罂中。

甑气水  ***************************
主长毛发。以物于炊饭时承取沐头，令发长密黑润。不能多得。朝朝梳摩小儿头，渐觉有益。

生熟汤  ***************************
味咸，无毒。熬盐投中饮之，吐宿食毒恶物，消气胪胀，亦主痰疟，调中消食。又人大醉，及食瓜果过度，以生熟汤浸身，汤皆为酒及瓜果气味。

屋漏水  ***************************
大有毒，误食必生恶疾，以洗犬咬疮可即愈。

猪槽水  ***************************
无毒，治诸蛊毒蛇咬，可浸疮。

溺坑水  ***************************
无毒，主消渴，解河豚鱼毒。

盐胆水  ***************************
味咸、苦，有大毒。此水盐初熟，槽中沥黑汁也。人与六畜皆不可食。

塚井水  ***************************
有毒，人中之不活。欲入者，先试以鸡毛，如直下者无毒，如回旋而舞者则有毒，先以热醋数斗投井，可入。

洗碗水  ***************************
主恶疮久不差者，煎沸以盐投中，洗之立效。

蟹膏水  ***************************
以膏投漆中化为水，古人用和药。又蚯蚓去泥，以盐涂之，或内入葱中化为水。主天行诸热病，癫痫等疾。又涂丹毒，并傅漆疮，效。

阴地流泉水  ***************************
饮之令人发疟瘴，又损脚令软。
又云：饮泽中停水，令人生瘕病。

卤水  ***************************
味苦、咸，无毒。主大热消渴，狂烦，除邪，及下蛊毒，柔肌肤去湿热，消痰磨积块，洗涤垢腻。勿过服，顿损人。

地浆水  ***************************
气寒，无毒。掘地作坎，以水沃其中，搅令浊，俄顷取之。主解中诸毒烦闷，山中菌毒。又枫树上菌食之，令人笑不止，饮此解之。

清明水  ***************************

穀雨水  ***************************
味甘。取长江者为良。以之造酒可储久，色泔味冽。此水盖取其时候之气耳。

炊汤水  ***************************
经宿，洗面无颜色，洗身成癣。

甘露水  ***************************

醴泉水  ***************************
味甘美，无毒。食之润五脏，长年不飢。主胸膈诸热，明目止渴。此水不可易得，附录之以备参考。
上诸水日常所用，人多忽之，殊不知天之生人，水穀以养之，故曰水去则荣散，谷消则卫亡。
仲景曰：水入于经，其血乃成，谷入于卫，脉道乃行。水之于人，不亦重乎。故人之形体有厚薄，年寿有长短，多由于水土禀受滋养之不同，验之南北水土人物可见矣。


食物本草卷之三·谷部  ——————————————————————————————————————————————————————————————————————————————————————————

粳米  ***************************
味甘、苦，平，无毒。主益气，止烦，止泄痢，壮筋骨，通血脉，和五脏，补益胃气，真功莫及。小儿初生，煮粥汁如乳，量与食，开胃助穀神，甚佳。合芡实煮粥食之，益精强志，耳目聪明。新者乍食，亦少动风气，陈者更下气，病人尤宜服。苍耳人食之急心痛。有早中晚三收，以白晚米为第一。各处所产，种数甚多，气味不能无少异，而亦不大相远也。天生五穀所以养人，得之则生，不得则死，此其得天地中和之气，同造化生育之功，故不比他物可名言也。《本草》所主在药，故略耳。

粟米  ***************************
味咸，气微寒，无毒。主养肾气，去脾胃热，益气。陈者味苦，主胃热消渴，利小便，止痢，压丹石毒，解小麦毒。煮粥性暖，初生小儿，研细煮粥如乳，每少与饮之，助穀神，达肠胃，甚佳。不可与杏仁同食，令人吐泄。粟类多种，此则北人所常食者是也。又舂为粉食，主气弱食不消化，呕逆，解诸毒。又蒸作糗食，味甘苦寒。
又云：酸寒，主寒中，除热渴，解积实大肠。一种糯粟即秫也。余见黍米下。

糯米  ***************************
味苦、甘，温，无毒。主温中，令人多热，大便坚。此《本草》经文也。
诸家有云：性微寒，妊娠与杂肉食不利于。久食身软，以缓筋也。
又云：寒，使人多睡，发风动气，壅经络气，止霍乱。
又云：凉，补中益气，行荣卫中积血。所论盖不同也。夫所谓不利、缓筋、多睡之类，以其性懦所致。若谓因其性寒，糯米造酒最宜，岂寒乎？农家于冬月用作糍喂牛，免冻伤最验。是则糯米之性，当如经文所言。

黍米  ***************************
味甘，温，无毒。主益气补中，多热令人烦。
又云：性寒，有小毒，不可久食，昏五脏，令人好睡，小儿食之不能行，缓人筋骨，绝血脉。不可与白酒、葵菜、牛肉同食。有丹黑数种，比粟米略大，今北地所种多是秫（音术黍，）最黏，又名黄糯，只以作酒，谓之黄米酒。此米且动风，人少食。

秫米  ***************************
味甘，微寒，止寒热，利大肠，疗漆疮，杀疮疥毒，热壅五脏气，动风。作饭最黏，惟可作酒汁，亦少。

黄粱米  ***************************
味甘，平，无毒。益气和中，止泄痢，去风湿痹。其穗大毛长，穀米俱粗于白粱，食之香美，逾于诸粱，号为竹根黄。其青白二色微凉，惟此甘平，岂非得中和之正气多耶？

白粱米  ***************************
味甘，微寒，无毒。主除热，益气，移五脏气，续筋骨，止烦满。其穗大多毛且长，谷粗扁长，不似粟圆，米亦白而大，食之香美，次于黄粱，亦堪作粉。

青粱米  ***************************
味甘，微寒，无毒。主胃痹，热中消渴，止泄痢，利小便。益气补中，健脾，止泄精，轻身。
一云：此米醋浸三日，百蒸百曝，裹藏远行，一餐可度数日。其穀穗有毛，微青而细，早熟少收。夏月食之极清凉，但味短而涩，色恶，不如黄白粱，故人少种。

稷米  ***************************
味甘，无毒。益气，补不足。
又云：冷，治热，发冷病气，解瓠毒。以其早熟，又香可爱，因以供祭。然味淡，诸谷之中，此为下苗种者，惟以防荒年耳。

陈廪米  ***************************
味咸、酸，温，无毒。主下气除烦渴，调胃止泄泻。
又云：廪米有粳有粟，诸家并不说何米，然二米陈者性冷，频食令人自利，此说与上经文稍戾。

秫薥  ***************************
谷之最长，米粒亦大而多者。北地种之，以备缺粮，否则喂牛马也，南人呼为穄。主霍乱吐泻。

香稻米  ***************************
味甘，软，其气甜香可爱，有红白二种，又有一类红长者，三粒仅一寸许，比它谷晚收。开胃益中，滑涩补精，但人不常食，亦不多种也。

茭米  ***************************
生湖泊中，性微寒，无毒，古人以为养馔，作饭亦脆涩。

[艹/冂+又]米  ***************************
味甘，寒，无毒。主利肠胃，久食不飢，去热益人，可为饭。生水田中，苗子似小麦而小，四月熟。[艹/冂+又]，音罔。

蓬草米  ***************************
作饭食之，无异粳米。俭年物也。

狼屋子米  ***************************
作黍食之，令人不飢。生泽地中。

稗子米  ***************************
味脆气辛，可以为饭。

秕米  ***************************
味甘，平，通肠开胃，下气磨积块。制作糗食，延年不飢。充滑肤体，可以顺养。昔陈平食糠而肥。秕米即精米上细糠也。

小麦  ***************************
味甘，微寒，无毒。除热，止燥渴咽乾，利小便，养肝气，止漏血唾血。秋种冬长，春秀夏实，具四时之气，为五穀之贵。有地暖春种夏收者，气不足，有小毒。面味甘，温，补虚养气，实肤体，厚五脏肠胃，强气力。然性壅热，少动风气。不可与菜同食，萝卜能解面毒，同食最宜。

面筋  ***************************
以麸洗去皮为之，性与面仍相类，且难化。
丹溪曰：面热而麸凉。若用麦以代谷，须晒令燥，以少水润之，舂去外皮，煮以为饭，食之庶无面热之患。愚以东南地本卑湿，又雨水频多，麦已受湿，又不曾出汗，食之故作渴，动风气，助湿发热。西北地本高燥，雨水又少，麦不受湿，复入地窖出汗，至八九月食之，又北人禀厚少湿，宜其常食而不病也。

大麦  ***************************
味咸、甘，温，微寒，无毒。主消渴除热，益气调中。
又云：令人多热，为五穀长，平胃消食，疗胀。暴食亦似脚软，以其下气也。久食甚宜，人头发不白，补虚劳，壮血脉，益颜色，实五脏，止泄，令人肥白滑肌。为面胜小麦，无燥病。
丹溪云：初熟时，人因缺谷，多炒而食之，有火能生热病。
江云：久食多食，能消肾，戒之。

荞麦  ***************************
味甘，平、寒，无毒。实肠胃，益气，久食动风，令人头眩。和猪肉食，令人患热风。脱人眉须。虽动诸病，犹锉丹石，炼五脏滓秽。俗谓，一年沉滞，积在肠胃间，食此麦乃消去。

黑大豆  ***************************
味甘，平，无毒。炒食去水肿，消穀，止膝痛腹胀，除湿痹。乍食体重。忌食猪肉。十岁以下小儿勿食，恐一时食猪肉，壅气至危。煮食及饮汁凉，下热气、酒毒，及乌、附、丹石诸毒，除胸胃中热，大小便血，散五脏结气。一种小黑豆最佳。
陶节庵以黑豆入盐煮，时常食之，谓能补肾。盖豆味咸，肾之谷，又形类肾，黑色属水也，妙哉。

白豆  ***************************
平，无毒。补五脏益中，助经脉调和，暖肠胃，杀鬼气。浙东一种，味甚胜，用以作酱作腐极佳，比之水白豆相似而不及也。青黄斑等豆，《本草》不著，大率相类，亦不及也。

赤小豆  ***************************
味甘、酸，平，无毒。主下水，消热毒，排脓血，止泄，利小便，去胀满，除消渴，下乳汁。久食虚人，令枯瘦。解小麦毒。和鲤鱼煮食，愈脚气水肿。痢后气满不能食者，宜煮食之。不可同鱼鮓食。

绿豆  ***************************
味甘，寒，无毒。主治消渴，丹毒，烦热，风疹。补益，和五脏，行经脉，解食物诸药毒，发动风气，消肿下气。若欲去病，须不去皮，盖皮寒肉平。煮食作饼炙佳。
一云：为粉荡皮，能解酒毒。以水调服之，亦能解菰砒毒。

豌豆  ***************************
味甘，平，无毒。调顺荣卫，益中平气。
江云：发气疾。

扁豆  ***************************
味甘，气微温。主和中下气，治霍乱吐痢不止，杀一切草木及酒毒。生嚼及煎汤服，亦解河豚毒。叶主霍乱，花主女子赤白下，乾末米饮和服之。有黑白二种，黑者少冷，入药俱用白者。患寒热病，及患冷气人不可食。

蚕豆  ***************************
味甘，温，气微辛。主快胃，利五脏。或点茶，或炒食佳。又有筋豆、蛾眉豆、虎爪豆、羊眼豆、豇豆、劳豆类，只可茶食而已。一种刀豆，长尺许，可入酱用之。

罂粟  ***************************
味甘，平，无毒。行风气，逐邪热，疗反胃，胸中痰滞，丹石发动，不下食。和竹沥煮粥食极佳，然性寒，以有竹沥利大小肠，不宜多食。又过度，则动膀胱气。粟壳性涩，止泄痢，涩肠，今人虚劳嗽者，多用止嗽，及湿热泄痢者，用止痢。劫病之功虽急，杀人如剑，戒之。

芝麻  ***************************
味甘，气寒，无毒。治虚劳，滑肠胃，行风气，通血脉，去头浮风，润肌肤。乳母食之，小儿不生热病。又生嚼，傅小儿头上诸疮良。

胡麻  ***************************
味甘，气平，无毒。一名巨胜，苗名青蘘。

麻蕡  ***************************
味辛，气平，有毒。主劳伤，利脏，下血，寒气，破积，止痹，散脓。多食令见鬼狂走。久服通神明，轻身。麻子味甘平，无毒，入足太阴经、手阳明经。《诗》所谓丘中有麻是也。

穬麦  ***************************
味甘，微温，无毒。主轻身，除热。久服令人多力健行。作糵温，消食和中。作饼食不动气，甚益人。穬，音巩。

[艹/冏]实  ***************************
味苦，平，无毒。主赤白冷痢，破痈肿，亦可食。[艹/冏]，音明。
上五穀乃天生养人之物，但人之种艺，一则取其资生之功，二则计其肥家之利，南之粳，北之粟，功利两全，故多种食之，如黄粱甚美而益人，故有膏粱之称，人则以其费地薄收而不种，识者凡穀类当不计其利，惟取其能养人者，多种而食之可也。


食物本草卷之三·菜部  ——————————————————————————————————————————————————————————————————————————————————————————

萝卜  ***************************
味甘，温、平，无毒。散气，及炮煮食，大下气，消穀，去痰癖，利关节，炼五脏恶气，治面并豆腐毒，止咳嗽，疗肺痿吐血，温中补不足。肥健人，令肤肌白细。生汁主消渴，噤口痢大验。同猪羊肉鲫鱼煮食更补益。服地黄、何首乌者，食之发白。其茎叶气性大率相类。
丹溪云：熟者多食，停滞膈间成溢饮，以其甘多辛少也。《本草》谓之莱菔。
《衍义》云：散气用生姜，下气用莱菔。子治喘嗽，下气消食。水研服，吐风痰。醋研涂，消肿毒。一种胡萝卜，味甘而用不及。

韭菜  ***************************
味辛、微酸，温，无毒，归心。安和五脏六腑，除胸中热，下气，令人能食，利病，人可久食。
江云：益阳，止泄、尿血，暖腰膝，除胸腹冷痛痃癖。春食香，夏食臭，冬食动宿饮，五月食昏人乏力。不可合牛肉食，酒后忌食。
丹溪云：韭汁冷饮，下膈中瘀血甚验，以其属金而有水与土。其性急，又能充肝气。多食则昏神。其子治虚劳损肾梦泄良。又未出土者为韭黄，食之即滞气，最不宜人。花食之动风，根治诸癣。大抵葱韭皆常食，但葱冷而韭温，于人有益。

薤  ***************************
味辛、苦，气温，入手阳明经，无毒。主金疮疮败，轻身不飢，耐老。宜心归骨，菜芝也。除寒热，去水气，温中散结，利病人，止久痢冷泄，赤白带，通神安魂魄，益气续筋骨，解毒，骨鲠食之即下。有赤白二种，白者补而美，赤者主金疮风，苦而无味。
江云：白色者最好，虽有辛而不晕五脏。
溪云：凡用葱、薤，皆去青留白，以白冷而青热也。故断赤痢方，取薤白同黄檗煮服之，言性冷而解毒矣。又治霍乱乾呕不息，煮汁又治疥疮，捣汁又治犬虎咬，又治产后诸痢，并汤火伤。但发热病不宜多食，又不可与牛肉同食，令人作症瘕也。

葱  ***************************
叶温，白与须平，味辛，无毒。主明目，补中不足。其茎白，入手太阴经、足阳明经。可作汤，主伤寒寒热，中风面目肿，骨肉疼，喉痹不通，安胎，归目，除肝邪，利五脏，益瞳精，杀百药毒，通大小肠，疗霍乱转筋，奔豚气，脚气，心腹痛，目眩，及心迷闷，止衄，杀一切鱼肉毒，又治打扑损，并刀杖疮。连根用，主伤寒头痛如破。又茎叶用盐研，贴蛇虫伤，水肿痛，治蚯蚓毒。此冻葱也，经冬不调、不结子，分茎莳种，茎叶俱软，气味香佳，食用最宜。忌与蜜同食。有一种楼葱，即龙角葱，亦冻类。又胡葱、汉葱、茖葱，数种不同，大抵以发散为功，多食昏人神，只调和食品可也。

蔓菁  ***************************
味温，无毒。利五脏，消食益气，令人肥健，可常食。北方种之甚多，春食苗，夏食心，秋食茎，冬食根，菜中最有益于用者。南方地不同，所种形类已变矣。

菘菜  ***************************
味甘，温，无毒。利肠胃，除烦，解酒渴，去鱼腥，消食下气，治瘴，止热嗽、胸膈闷。不益人，食之觉冷，姜能制之。
一云：夏至前食，发皮肤风痒，动气发病。紫花菘行风气，去邪热。花糟食甚美。服甘草勿食，令病不愈。北人往南，患足疾者勿食。牛肚菘叶最厚，味甘；紫菘叶薄细，味少苦；白菘似蔓菁，犹一类也。北地无菘，有种者形亦变。

芥菜  ***************************
味辛，气温，无毒。归鼻，除肾邪，利九窍，明耳目，安中，除邪气，止咳嗽冷气，去头面风。多食动风气，发丹石。不可同兔肉食，生恶疮。同鲫鱼食，发水肿。子主傅射工，及疰气、疝气，发汗，胸膈痰冷，面黄。又和药为膏治骨节痛。
丹溪云：痰在皮里膜外，非此不能达。又游肿诸毒，为末，猪胆和如泥傅之。但其类多，青芥叶粗大，味辣。好紫芥作虀佳，白芥尤辛美，俱入药。出太原。

苋菜  ***************************
味甘，寒，无毒。通九窍。
江云：食动风，令人烦闷，冷中损腹。子主青盲白翳，明目除邪，利大小便，去寒热杀蛔虫。久服益气力，不飢轻身。叶忌与鳖同食。
丹溪云：苋有六种，人苋、赤苋、白苋、紫苋、五色苋，其一即马齿苋也，下血，又入血分，且善走。马齿苋同食下胎妙，临产煮食易产。又有野生一种灰条苋，亦可食，亦入药。

马齿苋  ***************************
味酸，气寒，性滑，无毒。主目盲白翳，利大小便，止赤白下，去寒热，杀诸虫，止渴，破症结痈疮。服之长年不老。和梳垢，封丁肿。又烧为灰，和陈醋滓，先灸丁肿以封之，根即出。又傅豌豆疮，良。生捣汁服，当利下恶物，去白虫，亦治疳痢，又主三十六种风结疮。以一釜煮，澄清，内蜡三两重，煎成膏，涂之又涂，白秃湿癣，傅杖疮，又疗多年恶疮，又治马咬，马汗，射工毒。一种叶大者不堪，一种叶小、节间有水银者可用。去茎用叶。此菜感阴气之多而生，食之宜和以蒜，余见苋菜下。

胡荽  ***************************
味辛，气温，微毒。主消穀，治五脏，补不足，利大小肠，通小腹气，通心窍，拔四肢热，止头痛。久食损人精神，令人多忘，发腋臭、口臭、脚气、金疮。久病人食之脚弱，根发痼疾。子主小儿秃疮，油煎傅之，亦主蛊五痔，及食肉中毒，吐下血不止，煮冷取汁服。又治小儿痘疹不出，欲令速出，用酒煎沸，勿令泄气，候冷去滓，微微从项以下喷身令遍，除面不喷，包暖即出。

葵菜  ***************************
味甘，气寒，阴中之阳，无毒。为百菜长，滑利不可多食，能宣导积壅，主客热，利小便，治恶疮及带下，散脓血恶汁。煮食主丹石、发结热。叶烧为末，傅金疮。捣碎傅火疮。炙煮与小儿食，治热毒。下痢及大小丹痢，捣汁服。孕煮食之易产。其心伤人，勿食。其叶皆黄、茎赤者勿食。不可与鲤鱼、黍米同食。天行症后，食之失明。花治淋涩水肿，催生落胎，并一切疮疥，小儿风疹。子花有五色，赤者治赤带，白者治白带，空心酒调末服之。又赤治血燥，白治气燥并痎疟。
又冬葵子，秋种经冬至春作子者，主脏腑寒热，羸瘦，五癃，利小便，疗妇入乳难，下乳汁，久服坚骨长肌肉，轻身延年。产难取一二合杵破，水煮服之。痈疖未溃者，水吞三五粒，便作头脓出。根主恶疮，疗淋，利小便，服丹石人宜之。

小蒜  ***************************
味辛，温，有小毒。归皮肾。主霍乱腹中不安，消穀，理胃温中，除邪痹毒气，丁疮等毒。
华佗用蒜薤吐人恶物，云是此。
又云：大蒜久食损人目，伤肝，不可与鱼脍同食。

大蒜  ***************************
味辛，气温，有毒，属火。主散痈肿䘌疮，除风邪，杀毒气，消食下气，健胃善化肉，行湿破冷气，烂痃癖，辟温疫气、瘴气，伏邪恶蛊毒、蛇虫溪毒，治中暑毒、霍乱转筋腹痛。烂嚼温水送之。又鼻衄不止，捣碎涂脚心，止即拂去。醋浸经年者良。此物性热，气极晕，煮为羹臛极俊美，熏气亦微下气，温中消穀。虽曰人喜食，多于暑月，但生食、久食伤肝气，损目明，面无颜色，又伤肺伤脾，引痰，宜戒之。叶亦可食，独子者攻毒。如痈疽发背，恶疮肿核初发，取紫皮独头者，切片贴肿心，炷艾灸其上，觉痛即起，焦者用新者再灸，疮初痛者灸不痛，不痛者灸痛，痒者亦如之，以多灸为良，无不效者。疣赘之类，亦依此灸之。

茄  ***************************
味甘，寒。患冷人不可多食，熟者少食无畏，多食损人动气，发疮及痼疾，菜中惟此物无益。
丹溪谓：茄属土，故甘，而喜降火药中用。根煎汤洗足疮，蒂烧灰治口疮，甚效。皆甘以缓火之意。

菠薐菜  ***************************
冷，微毒。利五脏，通肠胃热，解酒毒。北人多食肉面，食此则平；南人多食鱼鳖水米，食此则冷。不可多食，冷大小肠，发腰痛，令人脚弱不能行。
江云：服丹石人食之佳。
刘禹锡《佳话录》云：此菜来自西域颇稜国，误呼菠薐，艺苑雌黄亦云。

苦荬  ***************************
冷，无毒。疗面目黄，强力止困傅蛇虫咬良。又汁傅丁肿根即出。坏蚕蛾。

莙薘  ***************************
味平，微毒。补中下气，理脾胃，去头风，利五脏冷气。多食则动气，先患腹冷人食之破腹。茎灰淋汁，洗衣白如玉色。

荠莱  ***************************
味甘，气温，无毒。主利肝气，和中。其实名菥蓂子，主明目，目暴赤痛，去瘴翳。根汁点目中亦效。烧灰治赤白痢。菥蓂，音锡觅。

紫菀  ***************************
味苦、辛，温，无毒。主咳嗽寒热结气，去蛊毒痿蹷，安五脏，疗咳唾脓血，补虚劳，消痰止渴，润肌肤，添骨髓。连根叶採之，醋浸，入少盐，收藏待用。其味辛香甚佳，号名仙菜。性怕盐，多则腐也。

百合  ***************************
味甘，平，无毒。主邪气腹胀浮肿，心痛，乳难喉痹，利大小便，补中益气，止颠狂涕泪，定心志，杀蛊毒，疗痈肿、产后血病。蒸煮食之，和肉更佳。捣粉作面食，最益于人。

枸杞  ***************************
味苦，寒，根大寒，子微寒，无毒。无刺者是。其茎叶补气益精，除风明目，坚筋骨，补劳伤，强阴道，久食令人长寿。根名地骨。
寇宗奭曰：枸杞当用梗皮，地骨当用根皮，枸杞子当用其红实。
谚云：去家千里，莫食枸杞。言其补益强盛，无所为也。和羊肉作羹食，和粳米煮粥食，入葱豉五味，补虚劳尤胜。南丘多枸杞。村人多寿，食其水土也。润州大井有老枸杞树，井水益人，名著天下。与乳酪忌。

龩菜  ***************************
味甘，无毒。主女子崩中带下，止血养精，保血脉益气，令人肥健嗜食。又止烦热渴，去伏热，杀药毒。置酒酱中香美，和醋食亦滋人。但损齿生黑。作虀葅煮食、生啖并得。一种荻龩用根，一种赤龩用茎叶。水龩水滑地所生者，不及高田者宜人。三月、八月勿食，恐病蛟龙瘕。（龩芹同。）

⿱艹滋菜（即莙薘）  ***************************
味甘、苦，大寒。主时行壮热，解风热毒，止热毒痢，开胃通膈，又治小儿热。其花白，妇人食之宜。（⿱艹滋，音甜。）

茼蒿  ***************************
平。主安气，养脾胃，消水饮。多食动风气，熏心，令气满。

蕨  ***************************
味甘，寒，滑。去暴热，利水道，令人睡，弱阳。小儿食之，脚弱不能行。
丹溪云：寒。补五脏不足，气壅经络筋骨间，毒气。令人消阳事，令眼暗，鼻中塞，发落，非良物也。又冷气人食之，多腹胀。
《搜神记》曰：郗鉴镇丹徒，二月出猎，有甲士折一枝食之，觉心中淡淡成疾，后吐出一小蛇，悬屋前，渐干成蕨，遂明此物不可生食也。今人遇荒年，多取其根，捣洗作粉，代粮度活，终羸弱不养人。一种名薇，亦蕨类。

茭白  ***************************
味甘，冷。去烦热。
江云：主五脏邪气，肠胃痼热，心胸浮热，消渴利小便。多食令人下焦冷，发冷气，伤阳道。不可同蜜食。糟食之甚佳。

紫菜  ***************************
味甘，寒。下热解烦，疗瘿瘤结气。不可多食，令人腹痛发气，吐白沫，饮少醋即消。其中有小螺狮损人，须择出，凡海菜皆然。

鹿角菜  ***************************
大寒，无毒。又云微毒。下热风气，疗小儿骨蒸，解面热。不可久食，发痼疾，损经络血气，令脚冷痹，损腰肾，少颜色。

白苣  ***************************
味苦，寒。一云平。补筋骨，利五脏，开胸膈壅气，通经络，止脾气，令人齿白，聪明少睡，可常食。产后不可食，令人寒中，小肠痛。患冷人食即冷腹。叶心抽苔，名莴笋，或醃或糟，曝乾食之甚佳。一种莴苣，一种苦苣，治丁肿、诸痢。

石耳  ***************************
石崖上所生者，出天台山、庐山等名山。《灵苑方》中，名曰灵芝。
味甘，平，无毒。久食延年，益颜色，至老不改。令人不飢，大小便亦少。
一云性冷。

苦芙  ***************************
味苦，寒。主面目遍身漆疮，并丹毒。生山谷下湿处，浙东人清明节争取嫩者生食，以为一年不生疮疥。又煎汤洗痔疮甚验。芙，袄夭二音。

山药  ***************************
味温，平，无毒。主伤中，补虚羸，除寒热邪气，补中益气力，长肌肉。
丹溪云：主头面游风，头风眼眩，下气，止腰痛，补劳瘦，充五脏，除烦热，强阴。久服耳目聪明，轻身不飢，延年。生山中者良。
江云：安魂魄，镇心神。
《本草》谓之薯蓣，江南人呼为藷，南地种之，但性冷于北地者耳。

芋  ***************************
一名土芝，一名蹲鸱。
味平。水田宜种之，茎可作羹臛及葅。
江云：愈蜂螫。其头大者为魁，小者为子，荒年可以度飢。小儿食之，滞胃气。有风疾者忌食之。

雍菜  ***************************
味甘，平，无毒。蔓生，花白。摘其苗以土壅之即活。与野葛相伏，取汁滴野葛即死。
张司空云：魏武帝啖野葛至尺许。应是先食此菜无害也。
一名瓮菜。

决明菜  ***************************
明目清心，去头眩风。味甘，温。苗高三二尺，春取为蔬，花子可点茶，又堪入蜜煎。

芎苗  ***************************
味辛，温，无毒。主咳逆，定惊风，辟邪恶，除蛊毒鬼疰，去三虫。久服通神。川中产者良。本地者点茶，亦清头目。

蔊菜  ***************************
味辛。生山谷泉石间，根叶皆可食，根尤佳。（蔊，音空。）

荇菜  ***************************
生湖陂中，叶紫赤圆，径寸余，浮水面，茎如钗股，上青下白。
《诗》云：参差荇菜者。是也。可醃为葅。

羊蹄菜  ***************************
味苦，寒，无毒。根用醋磨涂癣疥速效。治疬疡风，并大便卒涩结不通，喉痹卒不能语，肠风痔泻血，产后风。锉根取汁煎服殊验。
江曰：言採其遂即此。
注云：恶菜也。

蒟蒻  ***************************
味辛，寒。叶与天南星相似，但茎斑花紫，南星茎无斑，花黄为异耳。性冷。主消渴。採其根捣碎，以灰汁煮之成饼，五味调和为茹食。又蜀人取以作酱，味酢美。

地蚕  ***************************
生郊野麦园中，叶如薄荷，少狭而尖，亦微皱，欠光泽，根白色，状如蚕。四月採根，以滚水瀹之，和以盐为菜茹。

假苏  ***************************
味辛，温，无毒。主除寒热，鼠瘻瘰疬生疮，破结聚气，下瘀血，除湿痹，辟邪气，通利血脉，传送五脏，能发汗动渴，消除冷风，治头风眩晕，妇人血风等为要药。治产后血晕，併产后中风，身僵直者，捣为末，童便调热服。口噤者挑齿灌之，或灌鼻中，神效。末和醋傅丁肿风毒即差。初生新嫩，辛香可啖，人取以作生菜。即今之荆芥也。

紫苏  ***************************
味辛、甘，气温。主下气，除寒中，解肌发表，通心经，治心腹胀满，开胃下食，止脚气，通大小肠。煮汁饮之治蟹毒。子尤良，主肺气喘急咳逆，润心肺，消痰气，腰脚中湿风结气，调中下气，止霍乱呕吐反胃，利大小便，破症结，消五膈。又杵为末，酒调服，治梦泄。有数种，面背皆紫者佳。一种水苏，主吐血、衄血、血崩、血痢，产后中风，下气，辟口臭，去毒恶气。久服通神明，轻身耐老。
一名鸡苏。

薄荷  ***************************
味辛、苦，气凉、温，无毒，入手太阴经、厥阴经。主贼风伤寒，发汗，通利关节，伤风头脑痛，及小儿风涎，惊风壮热。乃上行之药，能引诸药入荣卫。又主风气壅，并下气，消宿食恶气，心腹胀满，霍乱，骨蒸劳热。用其汁与众药熬为膏。亦堪生食。新大病差人勿食，令汗出不止。猫食之即醉。一种名石薄荷，又云龙脑薄荷、南薄荷。

香薷  ***************************
味辛，气微温，无毒。主霍乱腹痛吐下，下气除烦热，调中温胃，治伤暑，利小便，散水肿。又治口气。人家暑月多煮以代茶，可无热病。一种香菜，味甘可食。三月种之。

笋  ***************************
味甘，微寒，无毒。主消渴，利水道，下气除烦热，理风热脚气。多食动气，发冷气冷症。蒸煮弥熟弥佳。苦笋味苦寒，治不睡，去面目并舌上黄，利九窍，消渴明目，解酒毒，不发痰，除烦热出汗，治中风失音。此笋有二种，一出江西、福建，粗大，味苦，不堪食。一出浙江，味微苦，呼为甜苦笋，食品所贵。䈽笋味蔹难食，主消渴，益气力，补虚下气。多食发气胀。淡笋即中母笋，味甘，主消痰，除热狂壮热，头痛头风，并妊人头旋倒地，惊悸，温疫迷闷，小儿惊痫天吊等症。多食发背闷脚气。箭笋新可食，作笋乾佳，但硬难化，不可与小儿食。青笋味甘，止肺痿唾血，鼻衄，治五痔并妊娠。猫笋味甘，温。生于冬，不出土者曰冬笋，小儿痘疹不出，煮粥食解毒，有发生之意。䈽笋味亦然。大抵笋类甚多，滋味甚爽，人喜食之，但性冷且难化，不益脾胃，是宜少食也。
又尝有一医，说有人素患痰，食笋而愈。

冬瓜  ***************************
味甘，微寒。主除小腹水胀，利小便，止渴，益气耐老，除满，去头面热。热者食之佳，冷者食之瘦。又炼五脏，以其下气也。欲轻健者食之，欲肥胖者勿食。
丹溪云：冬瓜性走而急，久病及阴虚者忌食之。霜降后方可食，不然令人成反胃病。又差五淋。患背痈，削片置疮上，分败热毒。

稍瓜  ***************************
味甘，寒。利肠去烦热，止渴利小便，解酒热，宣泄热气。多食动气，发疮，冷中，令脐下症痛，及虚弱不能行。不益小儿。不可同乳酪鮓食及空心食，令胃脘痛。
江云：和饭并虀作鮓食，亦益脾胃。

甜瓜  ***************************
寒，无毒。少食止渴，除烦热，利小便，通三焦壅塞气，夏月不中暑气，兼主口鼻疮。多食令阴下湿痒，生疮，动宿冷病，并虚热，手脚无力。破腹落水沉者、双顶双蒂者，皆有毒，切不可食。瓜蒂主身面四肢浮肿，下水杀蛊毒，咳逆上气，风痫喉风，痰涎暴塞，及食诸果病在胸腹中，皆吐下之。去鼻中息肉，疗黄疸及暴急黄。花主心痛咳逆。

黄瓜  ***************************
味甘，寒，有毒。不可多食，动寒热，多疟疾，发百病，积瘀热，发疰气，令人虚热上逆，发脚气疮疥，不益人，小儿尤忌。滑中生疳虫。不可与醋同食。

丝瓜  ***************************
《本草》诸书无考，惟豆疮及脚痈方烧灰用之。此其性冷解毒，粥锅内煮熟，姜醋食，同鸡、鸭、猪肉炒食佳。枯者去皮及子，用瓤涤器。

[鼠曷]子  ***************************
苦者气寒，有毒。主大水，面目四肢浮肿，下水，令人吐。甜者性冷，无毒。又云微毒。除烦止渴，治心热，利水道，调心肺，治石淋，吐蛔虫，压丹石。若患脚气、虚胀、冷气人，食之病增。此物夏熟，形长尺余，两头相似者是也。

葫芦  ***************************
夏秋间熟，形圆而扁，性味与[鼠曷]子相类。

蓴  ***************************
味甘，寒，无毒。主消渴，热痹。同鲫鱼作羹食佳。下水利小便，解百药毒及蛊气，下气止呕。其性滑，不益脾，多食发痔，损胃及齿、发、面色。

金鸡瓜  ***************************
味甘，平，无毒。主五痔，头风，小腹拘急，和五脏，醒酒。其木造屋，则屋中酒味皆淡。

姜  ***************************
味辛、甘，微温。主伤寒头痛，鼻塞上气，入肺开胃口，益脾胃，散风寒痰嗽，止呕吐之圣药，通神明，去秽恶。子姜性热，母姜存皮性微温，去皮性热。无病之人，夜间勿食。盖夜气收敛，姜动气故也。

豆腐  ***************************
性冷而动气。
江云：有毒。发肾气头风疮疥，杏仁可解。又萝卜同食，亦解其毒。

咸豆豉  ***************************
味甘、咸，无毒。主解烦热，调中发散，通关节。性烈杀腥气。其法用黑豆，酒醋浸，蒸曝乾，以香油和，再蒸曝，凡三遍，量入盐并椒末、乾生姜、陈皮屑和藏。食之宜病人。

蕈  ***************************
地生者为菌，木生者为檽，江南人呼为蕈。
味咸、甘，平、微温，小毒。主心痛，温中，去蛇螫毒、蛔虫、寸白虫诸虫。
一曰菰子，生于深山烂枫木上，小于菌而薄，黄黑色，味甚香美者为香蕈，最为佳品。
有一种曰鸡腿蘑菰。其它或在地或在树，地生者多毒，往往杀人，土人自能识。凡夜有光者，煮不熟者，煮讫其汤照人无影，欲烂无虫者，俱有毒。夏秋者多毒，以蛇虫行故也。此物皆湿热化生之物，煮之宜切以姜及投饭粒试之，如黑则有毒，否则食之无害。
《本草注》谓：九菌皆发五脏，壅经络，动痔病，昏多睡，背膊四肢无力，又多发冷气。大抵食之不甚益人也。

木耳  ***************************
凡木上所生者曰木耳，主益气轻身强志。
江云：平利五脏，宣肠胃气，排毒气，压丹石热，又主血衄。不可多食。桑槐上者佳，余动风气，发痼疾，令肋下急，损经络，令背膊闷。枫木上者食之，令人笑不止，地浆解之。一人患痔，诸药不效，用木耳同它物煮羹食而愈。极验。但它物今失记矣。桑木味甘有毒。黑者主女子赤白带下，症瘕阴痛，阴阳寒热，无子，月水不调。其黄熟白者，止泄益气。金色者，治癖饮积聚。
《赋》云：寒，无毒，主消渴。
经云：甘、辛，无毒，主益志轻身。
溪云：温，微毒。止肠风泻血，妇人心腹痛，治五痔。柘木上者，次于桑槐耳。主五痔心痛，女子阴中疮痛，又治风，破血益力。楮耳，人常食之，并榆柳耳，名具五耳，而功用无所另著。余不俱有耳，若木之气性本良者，亦可食。

蒌蒿  ***************************
味甘、辛。生水泽中，叶似艾，青白色，长数寸，食之香脆而美，叶可为茹。
一种莪蒿，亦美菜。
一种邪蒿，作羹臛佳。

苦菜  ***************************
味苦，寒，无毒。主五脏邪气，厌谷胃痹，肠癖渴热，中疾，恶疮。久服安心益气，聪察少卧，轻身耐老，耐飢寒。此菜生北地方，冬即凋；生南地，则冬夏常青。《月令》所谓：苦菜秀者。是也。即今之荼也。出山田及泽中，得霜甜脆而美。

马兰  ***************************
味辛，温。生水泽，採为菜茹。根治呕血，擂汁饮之立止。

蘩蒌  ***************************
味酸，气平，无毒。主积年恶疮不愈，有神效。又主破血，宜产妇。口齿方，烧灰或作末，揩齿宣露。治淋，取满两手，以水煮服。此菜生田野中，人取以作羹，或生食之，或煮食，益人。即鸡肠草也。

蕺菜  ***************************
味辛，微温。主蠼螋溺疮，多食令人气喘。

东风菜  ***************************
味甘，寒，无毒。主风毒壅热，头痛目眩，肝热眼赤。入羹臛煮食甚美。此菜生平泽，茎高二三尺，叶似杏叶，而长极厚软，上有细毛，先春而生，故有东风之号。

油菜  ***************************
味甘。主滑胃，通结气，利大小便。冬种春长，形色俱似白菜，根微紫，抽嫩心，开黄花，取其苔为菜茹，甚佳。子枯，取以榨油，味如麻油，但略黄耳。
一种黄瓜菜，形似油菜，但味少苦，野生平泽中，取为羹茹，亦甚香美。

藕丝菜  ***************************
味甘，寒。解热渴烦毒，下瘀血。即鸡头子管也。

莫菜  ***************************
味酢而滑，生水浸湿地。去皮肤风热。茎大如箸，赤节，节一叶，似柳叶，厚而长有毛刺，可为羹，始生又可生食。

白花菜  ***************************
味甘，气臭，性寒。生食苦，醃以为葅。动风气，下气滞脏腑。多食令人胃闷满，伤脾。
一种黄花菜，同此类。

苹  ***************************
味辛、酸，寒，无毒。主暴热身痒，下水气，胜酒，长鬚发，止消渴，下气。久服轻身。季春始生，可糁蒸为茹。
《诗》所谓：採苹採藻，以供祭者。是也。
昔楚昭王渡江，获苹实如斗，剖而食之，甜如蜜。即此。但不可多得也。
苹有三种。
藻
有二种，皆可食。熟挼去腥气，米面糁蒸为茹，甚佳美，饥年以充食。
一种海藻，味苦、咸，寒，无毒。主瘿瘤气，颈下核，破散结气痈肿，症瘕坚气，腹中上下鸣，下十二水肿，疗皮间积聚暴溃，留气热结，利小便。
一名海带。

蒲蒻  ***************************
味甘，微寒。主消渴。生啖之脆美。
《诗》云：维笋及蒲。是也。

蓼  ***************************
味辛，气温，无毒。主明目温中，耐风寒，下水气，面目浮肿，痈疡瘰疬，归鼻除肾气。叶归舌，除大小肠气，利中，霍乱转筋。多取煮汤，及热捋脚。又捣傅小儿头疮。马蓼，去肠中蛭虫。水蓼，捣傅蛇咬。又煮渍脚捋之，消脚气肿。脚痛成疮，频淋洗之。此菜人所多食，或暴乾亦佳。

葛根  ***************************
味甘，寒，无毒。主痈肿恶疮。冬月取生者，以水中揉出粉成垛，煎沸汤擘块，下汤中良久，色如胶，其体甚韧，以蜜汤中拌食之，用姜屑尤佳。治中热酒渴病，多食利小便，亦能使人利切。以茶食亦甘美。又生者煨熟极补人。

白蘘荷  ***************************
微温。主中蛊及疟。有赤白二种，根茎叶可为葅。

胡葱  ***************************
味辛，温、平。消穀下气，杀虫。久食伤神损性，令人多忘，损目明，尤发痼疾。患胡臭人不可食，令转甚。

鹿葱  ***************************
味甘，凉，无毒。根治沙淋，下水气，主酒疸。黄色通身者，取根捣汁服。嫩苗煮食，又主小便涩，身体烦热。〔花〕名宜男，炒以点茶，又安五脏，利心志，令人好欢乐忘忧，轻身明目，利胸膈，甚佳。
《诗》曰：焉得谖草。即此也。俗呼为萱花菜。

芸薹  ***************************
味辛，温，无毒。主风游丹肿乳痈。煮食主腰脚痹，破症瘕结血。多食损阳气，发疮，口齿痛，又生腹中诸虫。

堇莱  ***************************
味甘，寒，无毒。主蛇蝎毒及痈肿。此菜野生，久食除心烦热，令人身体懈惰，多睡。
江云：苦。主寒热，功同香茂。

苜蓿  ***************************
味甘、淡。嫩採食之，利大小肠。煮羹甚香美。干食益人。

落葵  ***************************
味酸，寒，无毒。主滑中散热。子主悦泽人面。人被犬咬，食此菜终身不差。

秦荻藜  ***************************
味辛，温，无毒。主心腹冷胀，下气消食。于生菜中最香美，甚破气。又名五辛菜。

甘蓝  ***************************
平。补骨髓，利脏腑并关节，通经络中结气，明耳目，健人少睡，益心力，壮筋骨，治黄毒，煮作葅食，去心结伏气。

翘摇菜  ***************************
味辛，平，无毒。主破血止血，生肌肉。生菜食之，又主五种黄病。煮熟甚益人，和五脏，明耳目，去热风，令人轻健。长食不厌。此菜生平泽，紫花蔓生，如劳豆是也。

荏菜  ***************************
味辛，温，无毒。主调中，去臭气。子主咳逆下气，温中补体。可以榨油。生食止渴润肺，亦可休粮。

罗勒菜  ***************************
味辛，温，微毒。调中消食，去恶气，消水气。宜生食。多食壅关节，涩荣卫，令血脉不行，动风发脚气。疗齿根烂疮，为灰用甚良。子主目翳，风赤眵泪。根主小儿黄烂疮，烧灰傅之。北人呼为兰香是也。
上诸菜皆地产阴物，所以养阴，固宜食之。
丹溪云：司疏泄者，菜也。谓之蔬，有疏通之义焉。食之则肠胃宣畅，而无壅滞之患。先儒曰：人若咬得菜根断，则百事可做。故食菜既足以养身，又可以养德也。


食物本草卷之三·果部  ——————————————————————————————————————————————————————————————————————————————————————————

藕  ***************************
味甘，平、寒，无毒。主热渴烦闷，产后血闷，散血生肌，止泄，解酒毒，开胃，止怒，久食心欢。产后忌生冷，惟藕不忌，以其破血也。蒸煮熟则开胃，甚补五脏，实下焦。与蜜同食，令腹脏肥，不生虫。白莲者尤佳。

莲子  ***************************
味甘，平、寒，无毒。补中，安心神，养气力，益经脉，除百病，止渴止痢，治腰痛泄精。久服轻身耐老，延年不飢。多食令人喜。生者动气胀人，熟者良，并宜去心。叶及房皆破血，胎衣不下，酒煮服之。叶蒂味苦，主安胎，去恶血，留好血，血痢煮服之。花忌地黄、蒜，镇心轻身，益色驻颜。

枣  ***************************
生者味甘、平，无毒。多食令人寒热腹胀，滑肠难化，羸瘦人尤不可食。熟者味甘，温，无毒。主心腹邪气，安中补虚，益气养脾，助十二经，平胃气，通九窍，润心肺，止嗽，补少气、少津液，身中不足，大惊，四肢重。和百药久服，轻身延年。
江云：多食动风、动嗽。三年陈者核中仁，主腹痛恶气。枣类甚多，大抵以青州所出者，肉厚为最。不可同生葱食。中满者与牙痛者，俱不可食。小儿多食，生疳损齿。
丹溪云：枣属土而有火，味甘性缓。
经云：甘先入脾。又谓：补脾未尝用甘。今人食甘多者，惟脾受病。小儿苦患秋痢与虫，食之良。

慄  ***************************
味咸，气温，无毒。主益气，厚肠胃，补肾气腰脚无力，破痃癖，治血大效。生则发气，熟则滞气。或日暴乾，或灰火中煨，令汗出，或以润砂藏之，或袋盛当风悬之，并令去其水气。食之良，此乃果中最有益者。当中一子，名慄楔，尤好，治血更效。宣州及北地所产小者为胜，余虽有数种，实一类也。小儿不宜多食，难化。患风水病者不宜食，以其味咸也。戒之！壳煮汁饮之，止反胃消渴。

葡萄  ***************************
味甘，平，无毒。主筋骨湿痹，益气力，令人肥健耐寒，利小便，疮疹不发。取其子汁酿酒甚美。不可多食。其形色非一类，大抵功用有优劣也。
丹溪云：葡萄能下走渗道，西北人禀厚食之无恙，东南人食多则病热矣。

柿  ***************************
味甘，气寒，无毒，属阴。主通耳鼻气，补劳润心肺，止渴涩肠，疗肺痿、心热嗽，消痰开胃，治吐血。乌柿，火熏捻作饼者。温，止痢，及润声喉，杀虫。于柿，日暴乾者。微冷，厚肠胃，涩中健脾，润声喉，杀虫。多食去面皯及腹中宿血。酥蜜煎食益脾。若风中自乾者亦动风。黄柿，将熟未熟者为黄柿，和米粉蒸作糕，小儿食之止痢。红柿，树上红熟者。冷，解酒毒。
江云：非也。止口渴，厌胃热。饮酒食之，心痛直至死，且易醉。〔醂柿〕水养者。入盐有毒，涩下焦，健脾胃，消宿血。〔朱柿〕，小而红圆可爱者，甚甘美。〔牛奶柿〕小而似牛奶者。至冷，不可多食。今人火乾者名柿花，货之四方，多用以喂小儿，止泻痢，益脾肺。盖亦经火焙，性不冷矣。〔[犭喿]柿〕即绿柿，惟堪生啖，性冷更甚，去胃热，压丹石药，利水，解酒毒，久食令人寒中。
丹溪云：柿属金而有土，为阴，而有收之意，止血治嗽，亦可为助。同蟹食，即腹痛大泻。

桃  ***************************
味甘、酸，热，微毒。益色辟邪，发丹石毒。多食令人有热。服术人忌食。又不可与鳖同食，食之浴水成淋病。其类甚多。
〔仁〕味苦、甘，气平，苦重于甘，阴中阳也，无毒，入手足厥阴经。主瘀血血闭，血结血燥，症瘕邪气，杀小虫，通润大便，除卒暴击血，通月水，止痛。苦以破滞血，甘以生新血。〔花〕味苦。杀疰恶鬼，令人好颜色，除水肿石淋，利大小便，杀三虫。酒浸服之除百病。〔桃枭〕即桃实，著树不落实中者，正月採之。主杀百鬼精物，五毒不祥，疗中恶腹痛，破血。有人吐血，诸药不效，取此烧灰存性，米汤调服，立愈。[桃虫〕杀鬼邪恶不祥。〔叶〕味苦，主除尸虫，出疮中虫。〔桃胶〕下石淋破血，炼之保中不飢，轻身忍风寒。〔茎与皮〕味苦、辛，除邪鬼中恶腹痛，去胃中热。盖桃乃五木之精，仙木也，少则华盛，实甘且大，蟠桃之说有自来矣。

杏  ***************************
味甘、酸，热，有毒。多食伤筋骨，伤神，盲目，小儿尤不可食，致疡痈及上膈热。
〔仁〕味甘、苦，气温，有小毒，入手太阴经。主咳逆上气，雷鸣喉痹，下气定喘，润心肺，散肺经风寒咳嗽，消心下急满痛，散结润燥，产乳金疮，寒心奔豚等疾。
丹溪云：性热，因寒者可用。
东垣云：杏仁下喘治气也，桃仁疗狂治血也，俱治大便燥，但有血气之分耳。花，味苦，主补不足，女子伤中，寒热痹，厥逆。

石榴  ***************************
味甘、酸，无毒。主疗咽燥渴。多食损入肺，齿令黑。酸者止痢涩肠，漏精；甜者理乳，压丹石毒。有子白而大者，名水晶榴，味甘美。
丹溪曰：榴者，留也。味酸性滞，恋膈成痰。东行根，疗蛔虫寸白。花百叶者，主心热吐血及衄血，干之作末，吹鼻中立差。金疮刀斧伤破流血，和石灰捣末，傅上即愈。

梨  ***************************
味甘、微酸，气寒。主热嗽，止渴，利大小便，除客热，止心烦，通胃中痞塞热结。多食令人寒中，金疮乳妇尤不可食，以血虚也。久食则动脾，惟病酒烦渴，食之甚佳，亦不能却疾。种类甚多，此则乳梨、鹅梨、消梨近是矣。乳梨出宣城，皮厚肉实，味长；鹅梨出西北州郡，皮薄浆多，味差，而香则过之；消梨甘，南北各处所出，有味甚美，而大至一二斤者。余如水梨、紫糜梨、赤梨、青梨、棠梨、御儿梨、花梨、茅梨之类，未闻入药。
丹溪云：梨者，利也。流利下行之谓也。

李  ***************************
味苦、酸，平、温，无毒。除痼热，调中益气。不可多食，令人虚热。不可与蜜及雀肉食，损五脏。种类甚多，有绿李、黄李、紫李、生李、水李、麦李、赤李、剥李、房陵李、朱仲李、马肝李、牛心李、朝天李、胭脂李、蜜李、鼠李、青葱李、炭李、道州李、翠李、十月李，俱可食，而不可多也。
〔仁〕苦，平，无毒。主僵仆跻瘀血骨痛。根皮大寒，主消渴，止心烦逆，奔豚气。

奈子  ***************************
味苦、涩，寒。多食令人胀。
江云：治饱食后肺壅气胀。

胡桃  ***************************
味甘，平，气温，无毒。食之令人肥健，润肌黑发。补下元亦用之。多食利小便，动风生痰，助肾火。
江云：去五痔，通血脉。食酸齿齼者，细嚼解之。
丹溪云：属土而有火，性热。
《本草》言甘平，是无热也。
液云：脱眉动风。非热何以伤肺？

杨梅  ***************************
味酸，温，无毒。去痰去呕，消食下酒，和五脏，除烦愤恶气，甚能止痢。多食令人伤热，亦能损齿及筋骨也。

林檎  ***************************
味酸、甘，温。发热涩气，止泄痢遗精，霍乱肚痛，消食止渴。多食令人睡，发冷痰，生痈疖，脉闭不行。

橄榄  ***************************
味酸、涩、甘，温，无毒。主消酒开胃，下气止泄，解鱼毒。尤解鯸鲐鱼毒。〔核中仁〕去唇吻燥痛。
丹溪云：味涩而生甘，醉饱宜之，然性热，多食能致上壅。核分二瓣，蜜渍食佳。

西瓜  ***************************
味淡、甘，寒。压烦热，消暑毒，疗喉痹，有天生白虎汤之号。多食作泄痢。与油饼之类同食，损胃。
一种名杨溪瓜，秋生冬熟，形略长扁而大，瓤色胭红，味胜西瓜，可留至次年夏间。
或曰：是异人所遗之种也。

枇杷  ***************************
味甘、酸，寒，无毒。利五脏，润肺下气，止呕止渴。多食发痰热。不可与炙肉、面同食，令人发黄病。〔叶〕味苦，气平，无毒。拂去毛用。主卒呕啘不止，不下食，治肺热久嗽，并渴疾。又疗妇人产后口于。其木白皮，亦主吐逆，不下食。

榧子  ***************************
味甘，无毒。主五痔，去三虫，蛊毒鬼疰，令人能食，消穀助筋骨，行荣卫，明目轻身。有患寸白虫者，化虫为水。多食不发病。
江云：五痔人常食之则愈，过多则滑肠。粗榧其木相似，但理粗、色赤，其子稍肥大，仅圆不尖。《本草》有彼子，味温有毒，主腹中邪气，去三虫，蛇螫蛊毒，鬼疰伏尸。
又《尔雅》云：彼当作柀，木似柏，子名榧。盖柀子即粗榧也。
丹溪云：榧，肺家果也。火炒食之，香酥甘美，但引火入肺，大肠受伤。

梅  ***************************
味酸，平，无毒。生食之止渴，损齿伤骨。
一云：利筋骨，蚀肺胃，令人膈发虚热，服黄精人尤不可食。〔乌梅〕暖，无毒。主下气，除烦热，收肺气，安心，止痢涩肠，消酒毒，去痰，治疟瘴麻痹霍乱，虚劳骨蒸。多食不宜。〔白梅〕盐醃暴乾者。《本草》只用乌梅。白梅研，傅刀箭伤，止血。刺在肉中，嚼封之即出。乳痈肿毒，杵烂贴，佳。又和药点痣。
书云：若作和羹尔，惟盐梅者。是也。

芡  ***************************
味甘，气平，无毒。主湿痹腰脊脚痛，补中益精，开胃助气。小儿食之不长。蒸曝作粉食良。生食动风气，多食不益，膈胃且难化。
一云：令膈上热。

樱桃  ***************************
味甘，温。主调中益脾，令人好颜色，止痢并泄精。多食发虚热。
丹溪言：大热而发湿。
日华子言：微毒。食多令人吐。
《衍义》言：小儿食之过多，无不作热。旧有热病与嗽喘者，食之立病。

菱角  ***************************
味甘，平，无毒，主安中，补五脏，不飢轻身。四角、三角曰芰，两角曰菱。
又云：芰实作粉，蜜和食之，可休粮。此物最不宜人，多食令脏腑冷，损阳气，阴不强，不益脾，且难化，惟解丹石毒。生者、熟者食致胀满，用姜酒一二杯解之。不可合白蜜食，令生虫。

荔枝  ***************************
味甘、微酸，温，无毒。止烦渴，美颜色，通神健气。极甘美，益人，食之不厌，然太多亦发虚热，饮蜜浆一杯即解。
丹溪言：此果肉属阳，主散无形质之滞气，故能消瘤赘赤肿。以核慢火中烧存性为末，酒调服，治心痛及小肠气。

圆眼  ***************************
味甘，平，无毒。主五脏邪气，安志压食，故医方归脾汤用之。除蛊毒，久服轻身不老，通神明。
一名益智，闽中出者味胜，生食不及荔枝，故曰荔奴。

松子  ***************************
味甘，温，无毒。主风寒气，虚羸少气，补不足。服食有法。
《列仙传》言：偓佺好食松子，能飞走及奔马。一种海松子，主骨节风，头眩，去死肌白发，散水气，润五脏，不飢。

榛子  ***************************
味甘，平，无毒。益气力，实肠胃，调中不飢，健行，甚验。

槟榔  ***************************
味辛，温，无毒。消穀逐水，除痰癖，泄满破气，宣脏腑壅滞，坠诸药下行，杀三虫及寸白。多食伤真气。闽广人取蒟酱叶裹槟榔，食之辛香，膈间爽快，加蚬灰更佳，但吐红不雅。一名扶留，所谓「槟榔为命杂扶留。」是也。

黄精  ***************************
味甘，平，无毒。补中益气，除风湿，益脾润肺。九蒸九曝食之。又言：饵之可以长生。

木瓜  ***************************
味酸，温，无毒。主湿痹脚气，霍乱吐下，转筋不止。禀得木之正，故入肝，利筋骨，及血病腰腿无力，调荣卫，助穀气，驱湿，滋脾益肺。辛香，去恶心呕逆，膈痰，心中酸水。多食酸，能损齿。以蜜作煎、作糕，供汤食佳。凡用，勿犯刀铁。

橙皮  ***************************
味苦、辛，温。散肠胃恶气，消食，去恶心，及胃中浮风气，醒宿酒。或单食，或和盐及蜜食，或作酱醋及和五味，入鱼肉菜中食甚香美，且杀虫鱼毒。其瓤挼去酸水，细切，盐蜜煎食，去胃中恶气浮风。有大小二种，皮厚皱者佳。

橘  ***************************
味辛、苦，温，无毒。主胸中瘕热逆气，利水穀，除膈间痰，导滞气，止呕咳吐逆，霍乱泄泻。久服去臭，下气通神，去寸白，理肺气脾胃，降痰消食。〔青橘叶〕导胸胁逆气，行肝气。乳肿痛及胁痈药中，用之以行经。〔核〕治腰痛，膀胱气痛。肾冷，炒，去壳，研，酒调服。〔青皮〕味苦、辛，气寒，足厥阴经引经药，入手少阳经。主气滞，消食，破积结隔气。治小腹痛须用之。泻肝气。治胁痛须醋炒用。勿多服，损人真气。陈皮治高，青皮治低。

柑  ***************************
味甘，大寒。主利肠胃中毒热，解丹石，止暴渴，利小便。多食令入脾冷，发痼癖，大肠泄。山柑皮，疗喉痛。余不堪。

土瓜  ***************************
味苦、甘，寒，无毒。主消渴内痹，月闭带下，益气行乳，止小便，疗口疮。久食发脚气不能行。

山楂  ***************************
味酸，无毒。健脾消食，去积行结气，催疮痛。治儿枕痛，浓煎汁，入蔗糖调服，立效。小儿食之更宜。

甘蔗  ***************************
味甘，平，无毒。主下气和中，助脾气，利大肠病。反胃取捣汁，和姜汁服之愈。
江云：疗发热口乾，小便涩。

落花生  ***************************
藤蔓茎叶似扁豆，开花落地，一花就地结一果，大如桃，深秋取食之，味甘美异常，人所珍重。

椰子肉  ***************************
益气治风。浆似酒，饮之不醉。主消渴，吐血，水肿，去风热。涂头益发令黑。
丹溪云：椰子生海外极热之地，土人赖此解夏月毒渴。天之生物，各因其材。多食动气。壳为酒器，酒有毒则沸起。今人或漆或镶，殊失其义。

槠子  ***************************
味苦、涩。止泄痢，破除恶血，止渴。食之不飢，健行。有甜苦二种。制作粉食、糕食，甚佳。槠，音珠。俗呼苦槠、甜槠，木作屋柱。

覆盆子  ***************************
味甘、酸，气平、微热，无毒。主轻身益气，令发不白，颜色好。又主男子肾虚精竭阴痿，女子食之有子。熟时软红可爱，五月採之，失採则枝就生虫。制为蜜煎食更佳。

凫茨  ***************************
味苦、甘，微寒，无毒。主消渴痹热，温中益气。作粉食之，厚人肠胃不飢，服丹石人尤宜。
江云：不可多食。相传谓凫茨性善毁铜，著之皆碎，未尝试。即今荸脐也。

茨菰  ***************************
味甘。主百毒。产后血闷攻心欲死，产难胎衣不出，捣汁服之愈。多食令人患脚，又发脚气瘫缓风，损齿，令人失颜色，皮肉乾燥。卒食之令人呕水。

豆蔻  ***************************
味辛，温，无毒。主温中，心腹痛，呕吐，去口臭气。鲜食佳。

庵罗果  ***************************
味甘，温。食之止渴，动风气时症，及饱食后不可食。又不可与大蒜辛物同食，令人患黄病。树生，状似林檎。

梧桐子  ***************************
四月开淡黄小花，如枣花，枝头出丝堕地，或油沾衣履，五六月结子，人收炒作果。多食亦动风气。《月令》所谓：清明之日，桐始华者。即此。

茱萸  ***************************
味辛、苦，大热，无毒。
江云：吴生者，味辛，温，大热，有小毒。主温中下气，止痛，咳逆寒热，除湿痹，逐风邪开腠理，去痰癖，腹内绞痛，诸冷食不消，中恶心腹痛，逆气，利小便。
又云：此物最下气速肠，虚人服之愈甚。〔根〕杀三虫，治喉痹，止泄泻，食不消，疗经产余血，并白癣。
乡人一时仓卒无药，用此多愈，山间之至宝也。

皂荚子  ***************************
炒，舂去赤皮，仁将水浸软，煮熟，以糖蜜渍之，甚疏导五脏风热壅气，辟邪气瘴气，有验。

榲桲  ***************************
味酸、甘，微温，无毒。主温中下气，消食，除心间醋水。食之须去净浮毛，否则损入肺，令嗽。榲桲，音温孛，似山楂而小，树如林檎。

金樱子  ***************************
味酸、涩，平，无毒。疗脾泄下痢，止小便，利涩精。久服令人耐寒轻身，杀寸白虫。和铁粉可以染发。去子留皮，熬成稀膏，用暖酒服，其功不可尽载。

楮实  ***************************
味甘，寒，无毒。主阴痿，水肿，益气，充肌肤，明目。久服不飢不老，轻身。其实初夏生，如弹丸，至六七月渐深红色，成熟可制食之。〔叶〕主小儿身热，食不生肌。可作浴汤，又主恶疮，生肉。〔皮〕主逐水，利小便。〔茎〕主瘾疹痒，单用煮汤浴之。〔汁〕主涂癣。
一云：投数枚煮肉易烂。与柏实皆可食。

猕猴桃  ***************************
味酸、甘，寒，无毒。止暴渴，解烦热，冷脾胃，动溲僻，压丹石，下石淋热壅。不可多食，令人脏寒泄。此桃考之《本草》，言藤生附树，叶圆有毛，其形似鸡卵大，其皮褐色，经霜始甘美，可食。
《衍义》言：生则极酸，十月烂熟始食。

羊桃  ***************************
味甘、寒，主熛热风水积聚。
《诗》名苌楚。疑与猕猴桃类。

羊枣  ***************************
实小黑而圆，又谓之羊矢枣。

桑椹  ***************************
味甘、寒。主消渴。或暴乾和蜜食之。令人聪明，安魂镇神。不可与小儿食，令心寒。《诗》注言：鸠食堪多则致醉。物类之相制也，有如此夫。

银杏  ***************************
味甘、苦，平，无毒。生痰动风气。与鳗鱼同食，令人软风。小儿食之发惊。银杏又名鸭脚，因其叶形名之。

无花果  ***************************
味甘。开胃，止泄痢。色如青李而稍长。

柚（橘类）  ***************************
《本草》谓橘柚一物，考之郭璞曰：柚似橙而大于橘。《吕氏春秋》曰：果之美者，有江浦之橘，云梦之柚。《楚辞》亦然。
日华子云：柚子无毒，治妊孕人吃食少，并口淡。去胃中恶气，消食，去肠胃气，解酒毒，治饮酒人口气。柚橘二物分矣，附之以俟知者择焉。
上诸果皆地产阴物，虽各有阴阳寒热之分，大率言之阴物，所以养阴人病，多属阴虚宜食之。然果食则生冷，或成湿热，干则硬燥难化，而成积聚，小儿尤忌。故「火熟先君子，果熟后君子」之说，古人致谨，良有以也。但四方果类甚多，土产各有所宜，名色各有所异，气味各有所投，不复悉云。


食物本草卷之四·禽部  ——————————————————————————————————————————————————————————————————————————————————————————

鹅肉  ***************************
利五脏，解烦止渴。白者胜。
又云：性泠，不可多食，令人霍乱，发痼疾。〔白鹅膏〕，气微寒，无毒。主耳卒聋。以食之，又润皮肤。〔毛〕主射工水毒。又饮其血及涂身，又主小儿惊痫极者。又烧灰，主噎。苍者，有毒，发疮脓。〔卵〕温，补中益气，补五脏，多食发痼疾。

鸭肉  ***************************
补虚除热，和脏腑，利水道，消胀，止惊痫，解丹毒，止痢血，解毒。〔头〕治水肿，白鸭尤佳。〔屎〕杀石药毒，解结缚，散蓄热，主热毒痢，为末水调服之。热肿毒疮和鸡卵白傅之。又傅蛐蟮咬疮良。黄雌鸭最补，绿头、青头鸭佳，黑鸭滑中，发冷痢脚气。〔卵〕微寒，主心膈热，发气，并冷疾。小儿食之脚软。盐醃者稍可。肉与卵并不可同鳖肉食，害人。

鸡  ***************************
补虚羸甚要。属巽，巽为风，故有风病人食之无不发作。〔丹雄鸡〕味甘，气微温，无毒。一云有小毒。主女人崩中漏下，赤白沃，补虚弱，温中止血，通神杀毒，辟不祥。〔冠血〕益气，主乳难，疗白癜风，诸疮。人自缢死，心下温者，刺血滴口中，男雌女雄。百虫入耳中，滴之即出。〔头〕主杀鬼。〔乌雄鸡肉〕微温，无毒。主补虚弱，止心腹痛，安胎，疗折伤，痹病。〔胆〕主疗目不明，肌疮。〔心〕主五邪。〔肝及左翅毛〕主起阴。〔冠血〕主乳难。〔血〕主踒折骨痛，及痿痹。〔肪〕主耳聋。〔肠〕主遗溺，小便数不禁。〔肫内黄皮〕微寒。主泄痢，小便遗溺，除热止烦，并尿血，崩中带下。〔屎白〕微寒。主消渴，伤寒寒热，破石淋，及转筋，灭瘢痕，傅风痛。〔白雄鸡肉〕味酸，微温，主下气，疗狂邪，安五脏，伤中消渴，调中，利小便，去丹毒。三年者，能为鬼神所使。〔黑雌鸡肉〕味甘，温，无毒。主风寒湿痹，安胎，止产后下血，虚羸五缓六急，安心定志，除邪辟恶，腹痛，及痿折骨痛，乳难。〔翮羽〕主下血闭。〔黄雌鸡肉〕味甘、酸，温、平，无毒。主伤中消渴，小便数不禁，肠澼泄痢，补益五脏，续绝伤，添精髓，止劳劣，助阳利水肿。〔筋骨〕主小儿羸瘦，食不生肌。〔鸡子〕主除热，火疮，痫痉。可作琥珀神物。〔卵白〕微寒。疗目热赤痛，除心下伏热，止烦满咳逆，小儿下泄，妇人产难，胞衣不出。醯渍之疗黄疸，破大烦热。〔卵中白皮〕主久咳结气，麻黄、紫菀和服之，立愈。凡鸡以光粉和饮喂之，后取食，人尤补益。卵黄，温。卵白，微寒。黄鸡所下者为最。
《素问》曰：阴不足，补之以血。鸡卵，血也。卵不可多食，动风气，有毒，醋解之。抱鸡肉不可食，发疽。鸡具五色者，勿食焉。乌鸡白头者，又不可与蒜、薤、芥菜、李子，牛肉、犬肉汁、肝、肾同食，各致病。小儿五岁以下，不可与鸡肉食，令生虫。妊娠食，亦令子腹内生虫。
丹溪言：鸡助肝火。
《衍义》云：鸡动风者，亦习俗所移。然鸡属土，而有金与木火，性补，故助湿中之火，病邪得之，为有助而病剧也。

鹜肪  ***************************
味甘，无毒。主风虚寒热。考之《礼》云：庶人执鹜。
尹子云：野鸭为凫，家鸭为鹜。
王勃《滕王阁序》又谓：「落霞与孤鹜齐飞」。则野鸭亦谓之鹜。
唐本《别录》云：鸭肪主水肿。
陶隐居言：此鹜为家鸭肪，用者择之。

野鸭  ***************************
凉，无毒。补中益气，助力，大益病人，消食，杀十二种虫。又多年小热疮，多食即差。一种小者，名刀鸭，味最重，食之更补人虚。九月后至立春前食之，绝胜家鸭。不可与木耳、胡桃、豆豉同食。又一种名油鸭，味更佳。

鸠  ***************************
味甘，气平，无毒。主明目补气，助阴阳。有有斑者、有无斑者，大者、小者之不一，其用一也。
《诗》名鵻。又睢鸠，水鸟也。

鹁鸽  ***************************
肉暖无毒。调精益气，解一切药毒，食之益人。若服药人食之，减药力无效。又治恶疮、疥癣、风瘙、白癞、疬疡风。炒，酒服之。白色者佳。

雁  ***************************
味甘，气平，无毒。主风挛拘偏枯，气不通利。久服益气，不飢，轻身耐老。六月勿食，伤神气。一种鸨，无后趾，亦雁类。

鹌鹑  ***************************
味甘，平。补五脏，益中续气，实筋骨，耐寒温，消结热。小豆和生姜煮食之，止泄痢。酥煎令人下焦肥。与猪肉同食，令人生小黑子。和菌子食，发痔。小儿患疳及下痢五色，旦旦食之有效。春月勿食。《本草》言虾蟆所化。
《素问》曰：田鼠化为鴽。即鹑也。
寇宗奭曰：鹑有雌雄，卵生，非化也。

雉肉  ***************************
味酸，微寒，无毒。
一云：温，微毒。补中益气力，止泄，利小便，多除蚁瘻。又治消渴，饮水无度。雉和盐豉作羹食，又治脾胃气虚，下利日夜不止，肠滑不下食良。
又云：虽野味之贵，食之损多益少，九月、十一月食之有补，余月有小毒，发五痔、疥疮。又不可与胡桃、木耳、菌蕈同食，发痔疾，立下血。有痼疾不可食。一种微小于雉，走而且鸣，《诗》所谓：有集维鷮。是也。

锦鸡肉  ***************************
食之令人聪明文采。形状略似雄雉，毛羽皆作圆斑点，尾倍长，嗉有肉绶，晴则舒于外，人谓之吐锦。

练鹊  ***************************
味甘，平、温，无毒。主益气，治风疾。冬春间取食之。

鹧鸪  ***************************
味甘，温，无毒。主补五脏，益心力，解野葛、蛇、菌等毒，及瘟瘴病久而危者。合毛熬酒渍之，或生捣汁服良。脂，泽手不裂。食之忌笋。

雀肉（小雀也）  ***************************
大温，无毒。起阳道，益精髓，暖腰膝，令有子。冬月者良，取其阴阳未决也。〔卵〕味酸，气温，无毒。主下气，男子阳痿不起强之，令热多精有子。〔脑〕主耳聋，涂冻疮立差。〔头血〕主雀盲，鸡矇眼是也。〔雄雀屎〕名白丁香，两头尖者是。五月取之良，研如粉，煎甘草汤，浸一宿，干任用。疗目赤痛、生胬肉、赤白膜、赤脉贯瞳，用男首生乳和如薄泥，点之即消，神效。决痈疖，涂之立溃。女下带，血溺不利，蜜和丸服。又急黄欲危，以两枚研，水温服，愈。龋齿有虫，痛，用绵裹塞孔内，日一二易之。喉痹口噤，研调，温水灌之半钱匕。又除疝瘕烂，痃癖诸块，伏梁。一种似雀而小，八九月间群飞田间，谓之黄雀，亦可食，用稍不及。

蒿雀  ***************************
味甘，温。益阳道。〔脑〕涂冻疮，手足不皲。此雀青黑，在蒿间垧野弥多，食之美于诸雀，性极热，最补益人。皲，音军，冻裂也。

鹊  ***************************
一名干鹊，一名喜鹊。雄者肉味甘，气寒，无毒。烧作灰，以石投中，散解者，雄。
又曰：凡乌左翼覆右者，雄；右翼覆左者，雌。雄鹊，主石淋，消结热。烧作灰，淋取汁饮之，石即下。〔巢〕多年者，疗颠狂鬼魅，及蛊毒等。烧之，仍呼祟物名号。亦傅瘻疮，良。

鸲鹆肉  ***************************
味甘，平，无毒。主五痔，止血。炙食，或为散饮服之。又治老嗽，及吃噫。〔目睛〕和乳汁点眼中，能见烟霄外物。（吃，口急也。噫，音隘，饱食息。）

白鷳肉  ***************************
可食。《本草》谓其堪畜养，或疑即白雉也。

鸳鸯  ***************************
味咸，平，有小毒。主诸瘻，疥癣。以酒浸，炙热，傅其上，冷即易。
一云：食其肉，令人患大风。

[鱼纳][火臿]  ***************************
味甘，平，无毒。治惊邪，及中水中短狐疾。

鸬鷀肉  ***************************
冷，微毒。〔头骨〕主鲠及噎。烧服之。〔屎〕治小儿疳、蛔。

鹤  ***************************
味咸，平，无毒。〔血〕主益气力，补劳乏，去风益肺。〔肫中沙石子〕，磨服，治蛊毒邪。鹤有玄、有黄、有白、有苍，白者良。

乌鸦  ***************************
平，无毒。治瘦咳嗽，骨蒸劳。〔目睛〕注目中治目。一种慈鸦，味酸、咸，平，无毒。用皆同。
《诗》所谓：弁彼[犭軍]斯。是也。

鹳  ***************************
味甘，无毒。〔脚〕〔嘴〕主喉痹，飞尸，蛇虺咬，及小儿秘癖，大腹痞满，并煮汁服之。
又云：鹳骨大寒，治尸疰腹痛。炙令黄为末，空心暖酒服方寸匕。又云：有小毒，杀树木。沐汤中著少许，令毛发尽脱，更不生。入药用白者良。

鹰肉  ***************************
食之主邪魅，五痔。〔屎〕主伤挞，灭瘢。合殭蚕衣鱼为膏甚验。〔眼睛〕和乳汁研之，夜三注眼中，三日见碧霄中物。一种鹞，与鹰同。
《诗》云：鴥彼晨风。亦此类鸇也。

鸢  ***************************
其飞戾于天。《本草》谓之鸱。味咸，平，无毒。主头风眩，颠倒痫疾。得之者宜藏其首。

鹘鵃（鸠类）  ***************************
肉味咸，平，无毒。助气益脾胃，主头风眩。煮炙食之，顿尽一枚，至效。一种鸷鸟名鹘，不同此类。

啄木鸟  ***************************
平，无毒。主痔瘻。烧灰酒服之。牙齿疳䘌蚛牙，烧末内牙齿孔中。
《淮南子》云：啄木愈龋。蚛，音冲，虫食物也。

黄鸟  ***************************
味甘，温，平，无毒。补阳益脾。此鸟感阴气先鸣，所以补人。

天鹅  ***************************
味甘，平，无毒。性冷。醃炙佳。绒毛疗刀杖疮立愈。

鹬肉  ***************************
甚缓。食之补虚。

鹗肉  ***************************
肥美。古人重其炙。主鼠瘻。〔目〕吞之，令人夜中见物。又名鱼鹰。

百舌  ***************************
主虫咬。炙食之。亦主小儿久不语。

鹭鸶  ***************************
味咸，平，无毒。主瘦虚，益脾补气。炙食之。一种白鹤子，脚黄，形似鹭，但头上无毵毛袅耳。又红鹤，形亦相类。

山鹧  ***************************
味甘，温。食之解诸果毒。一种阳鹊，形色相似。

竹鸡  ***************************
味甘，平，无毒。主野鸡病，杀虫。煮炙食之。又名山菌子，言味美如菌也。

歇鸡  ***************************
味甘，无毒。食之令人勇健肥润。

麦鸡  ***************************
味甘，温。补虚益脾。

苍鸡  ***************************
味甘，温。主杀虫，蛊毒。状如鹤大，两颊红，顶无丹。

秧鸡  ***************************
味甘，温。治蚁瘻。

英鸡  ***************************
味甘，温，无毒。主益阳道，补虚损，令人肥健悦泽，能食，不患冷，常有实气而不发也。

鹈鸪  ***************************
味咸，平，无毒。主赤白久痢成疳者。嘴烧灰为末，服方寸匕愈。又名淘河，俗呼误为鮀鹤。
《诗》所谓：维鹈在梁也。

巧妇鸟  ***************************
主聪明。炙食之甚美。即鹪鹩也。其雏化而为雕，故《百语》曰：鹪鹩生雕。言始小而终大也。雕一种，黑色，食草，似鹰而大，善鸷，谓之皂雕，用与鹰同。

秃鶖  ***************************
味咸，微寒。主中虫鱼毒。嘴治鱼骨鲠。状如鹤而大，长颈赤目，头高六七尺。
《诗》所谓：有鶖在梁者。是也。

桑扈  ***************************
味甘，温，无毒。主肌羸虚弱，益脾泽肤。此鸟不粟食，喜盗膏脂而食之，所以于人有补。又名窃脂，俗呼青嘴又名蜡嘴。

鱼狗（即翠鸟）  ***************************
味咸，无毒。主鲠，及鱼骨刺入肉不可出，痛甚者。烧令黑，为末，顿服之。煮汁饮亦佳。

鸊鷉  ***************************
〔膏〕主耳聋，滴耳中。又主刀剑，令不锈。水鸟也，如鸠，鸭脚连尾，不能陆行，常在水中。人至即沉，或击之便起。又名䴇[丁鳥]。

鵁鶄（水鸟）  ***************************
可食。似鸭，绿毛。相传人家养以压火灵。恐未必有此者。

鸥  ***************************
味甘，无毒。主躁渴狂邪。五味醃炙食之。

布穀  ***************************
味甘，温。主安神定志，令人少睡。

燕屎  ***************************
味辛，气平，有毒。主蛊毒鬼疰，逐不祥邪气，破五癃，利小便。〔窝〕与屎同。多以作汤浴小儿，治惊邪。〔卵〕主水浮肿。〔肉〕出痔虫。

伏翼  ***************************
味咸，平，无毒。主目瞑，明目，夜视有精光。久服令人喜乐，媚好无忧，延寿。又治五淋，利水道。取血滴目，令人夜中见物。〔粪〕名夜明砂。味辛，寒，无毒。主面痈肿，皮肤洗洗时痛，腹中血气，破寒热积聚，除惊悸，去面黑皯。炒服，治瘰疬。烧灰，酒服方寸匕，治子死腹中。又小儿无辜，熬捣为散，任意拌饭与食之。又治疳。皯，音绀。面黑气也。

孔雀  ***************************
味咸，无毒。又云凉，微毒。解药毒、蛊毒。〔血〕治毒药。生饮良。〔屎〕微寒。主女子崩中带下，小便不利。〔尾〕不可入目，昏翳人眼。此禽因雷声而孕。或言血即鸩毒也。

鹦鹉  ***************************
味甘，温。主虚嗽。此鸟足四趾齐分，两脸俱动如人目，与众鸟异。有白者、绀绿者、苍黑者。白者良。养久能人言。

寒号虫（鸟类）  ***************************
状如小鸡，四足，肉翅，不能远飞。肉味甘，食之益人。〔粪〕名五灵脂。味甘，温，无毒。主疗心腹冷气，小儿五疳，辟疫，治肠风，通利气脉，女子月闭。

鸀鳿鸟（音烛玉）  ***************************
主溪毒、砂蝨、水弩、射工、蝈等病。肉亦可食。
上诸禽有毒，形色异常，白身玄首，玄身白首，及死不伸足、不闭目之类，有毒。
记曰：天产作阳，地产作阴。禽兽皆天地生物，而禽卵生、羽飞，又阳中之阳。虽气味各有阴热之分，大概肉所以养阳。然人之身，阳常有馀，阴常不足，阳足而复补阳，阴益亏矣。
丹溪曰：诸肉能助起湿中之火，久而生病。
《素问》曰：膏粱之变，足生大丁。故禽之肉虽益人，亦不宜多食也。


食物本草卷之四·兽部  ——————————————————————————————————————————————————————————————————————————————————————————

鹿肉  ***************************
温。补中，强五脏，益气力，调血脉。生者疗中风口偏，割薄之，左患右贴，右患左贴，正即除之。〔髓〕味甘，气温。主女男伤中绝脉，筋骨急痛，咳逆。以酒和服之。地黄炙煎作膏，填骨髓。蜜煮壮阳令有子。〔头〕主消渴，夜梦鬼物，及烦惫。〔肾〕平。补肾气，壮阳，安五脏。作酒及煮粥服。〔筋〕主劳损续绝。〔骨〕主虚劳。作酒饮，去风补髓。〔脂〕主痈肿死肌，温中，四肢不随，风头，通腠理。
一云：不可近阴，令痿。殊不知鹿性淫乐，食之起阴，何以言痿？是令阴不痿也。〔血〕主阴痿，补虚，止腰痛，肺痿吐衄，崩中带下。和酒饮之。
江云：诸气痛欲危者，饮之立止，至效。〔齿〕主留血气，鼠瘻，心腹痛。〔骨〕味甘，微热，无毒。安胎下气，杀鬼精物，久服耐老。〔茸〕味甘、酸。又云：苦、辛，气温，无毒。主漏下恶血，溺血，破留血在腹，散石淋痈肿，骨中热疽痒，治寒热惊痫，虚劳洒洒如疟，羸瘦，四肢痠疼，腰脊痛，脚膝无力，小便利，泄精，女人崩中，赤白带下，益气强志，生齿不老。〔角〕味咸，气温。主恶疮痈肿，逐邪恶气，留血在阴中，小腹血急痛，腰脊痛，折伤恶血，尿血，轻身益气，强筋骨，补绝伤。又妇人梦与鬼交者，取末，和清酒服之，即出鬼精。鹿之一身皆益人，野族第一品也。或脯、或煮、或蒸，俱和酒食之为良。

水牛肉  ***************************
味甘，平，无毒。一云：冷，微毒。止消渴，并吐泄，安中益气，养脾胃。〔心〕主虚忘。〔肝〕主明目。〔肾〕主补肾气，益精。〔齿〕主小儿牛痫。〔髓〕味甘，温。主安五脏，平三焦，温骨髓，补中，续绝伤，益气，止泄利，消渴。以酒服之良。〔角〕疗时气寒热头痛。〔牛角腮〕味苦，气温，性涩，无毒。下闭血，瘀血疼痛，女人带下，血崩不止。〔胆〕味苦，气大寒。可丸药。又除心腹热，渴，利，口焦燥，益目精。〔尿〕寒。主水肿恶气。用涂门户、著壁上者燔之，主鼠瘻、恶疮。

犍牛  ***************************
黄者肉平。一云：温，无毒。又云微毒。消水肿，除湿气，补虚损，益腰脚，强筋骨，壮健人。亦发药动病，黑者尤甚。俱不如水牛佳。〔头〕〔蹄〕主下热风水气，大腹肿，小便涩。患冷人勿食。〔脑〕主消渴，风眩。〔肝及百叶〕主热气水气，丹毒，解酒劳并痢。〔五脏〕主五脏，平三焦。〔骨髓〕温，无毒。止吐衄，崩中带下，肠风下血，并水泻。〔肚〕主消渴，风眩，补五脏。〔肾〕补肾髓，安五脏，平三焦，温中。〔鼻〕通乳汁。〔茎〕主漏下，妇人赤白带下，无子。牝牛不及牡牛，黑牛不及黄牛。独肝及自死者，并疟病后，皆不可食。又不可与黍米、韭、薤同食。

羊肉  ***************************
味甘，大热，无毒。主缓中，字乳余疾，头脑大风汗出，虚劳寒热，开胃，补中益气，肥健人，安心止惊。
江云：羊肉比人参、黄耆，参、耆补气，羊肉补形。〔头肉〕凉。主骨蒸脑热，缓中安心止惊。热病后宜食，冷病人不宜食。〔脑〕发风，若和酒食则迷人心。〔五脏〕温。平五脏。〔肺〕补肺，主咳嗽，止渴，小便数。〔心〕止忧恚膈气，补心。肺有孔者勿食。〔肝〕明目，主肝风虚热，目赤睛痛。〔肾〕补肾气，益精髓，壮阳健胃，补虚损，止小便，盗汗，耳聋。〔髓〕味甘，温。主男女伤中，阴气不足，利血脉，益经气。以酒服之。〔齿〕主小儿羊痫寒热。〔胆〕主青盲，明目。又疗时行热燥疮并淋湿。又点眼中赤障、白膜、风泪。又解蛊毒。〔皮〕补虚劳，去一切脚中虚风。〔血〕主妇人产后血虚晕。〔胫骨〕治牙齿疏豁。〔羚羊角〕味咸、苦，气寒，无毒，属木，入厥阴经。主明目，益气，起阴，去恶血注下，辟蛊毒恶鬼不祥，安心气，常不魔寐，疗伤寒，时气寒热，热在肌肤，温风注毒伏在骨间，除邪气惊梦狂越，僻谬小儿惊痫，治山瘴，散产后血冲心烦闷。烧末，酒服之。又治食噎不通。久服强筋骨，轻身益气，利丈夫。羖羊角用同。此羊谓北地青羊也。若南羊则多受湿，湿则有毒。又山中吃毒草，故不堪用。若言其味，则浙东一种山羊，味甚甘美。诸家谓南羊味淡，或见之未悉，南人食之甚补益，但以其能发病者，皆不可食，犯之即验。此其不及北羊也。北地一种无角大白羊，食之甚胜。又同、华之间，卧沙细肋，角低小者，供馔在诸羊之上，医家诸汤丸用之即效。

山羊  ***************************
《尔雅》谓之羱羊，有筋力，甚能陟险峻，生深山谷穴中，皮中制靴履，味甘于家羊，用亦如之。又野外黄羊同。

狗肉  ***************************
味咸、酸，温。主安五脏，补绝伤，轻身，益气力、血脉，厚肠胃，实下焦，暖腰膝，填精髓。
一云：所补在血，去血不益人。〔心〕主忧恚气，降邪。〔脑〕主头风痹，下部䘌疮，鼻中息肉。〔头骨〕主金疮，止血。〔胆〕主明目，痂疡恶疮。〔脚蹄〕主下乳。〔齿〕主癫痫寒热，卒风疿。〔乳汁〕主青盲。取白犬生子目未开时汁注目中，疗十年盲。犬子目开即差。〔牡狗阴茎〕味咸，平，无毒。主伤中，阴痿不起，令强热大，生子，除女子带下十二疾。白狗、乌狗入药，牡者胜。
又云：黄狗大补，白、黑次之，余者微补。犬欲癫者不可食，阴虚发热人与妊娠勿食。不可炙食，致消渴。又不可与蒜同食，顿损人。常见人食犬者，多致病，南人为甚。大抵人之虚，多是阴虚，犬肉补阳，世俗往往用此，不知其害，审之。

山狗獾  ***************************
形如家狗，脚微短，好鲜食果食，味甘美，皮可为裘，有数种，在处有之，蜀中出者名天狗。

猪肉  ***************************
味苦，微寒。主闭血脉，弱筋骨，发痰，令人少子。食之暴肥，以其风虚故也。疟病、金疮勿食。不可同牛肉食，生寸白虫。同荞麦食，患热风，脱鬚眉。〔豚卵〕味甘温，无毒。主惊痫癫疾，鬼疰蛊毒，除寒热，奔豚五癃，邪气挛缩。〔悬蹄〕主五痔，伏热在肠，肠痈内蚀。〔四足〕主伤挞诸败疮，下乳汁。〔心〕主惊邪忧恚，血不足，补虚劣。多食耗心气。不可同茱萸食。〔肚〕微温。补中益气，止渴利，主骨蒸热劳，杀劳虫，补羸，助血脉，止痢。四季宜食。〔肺〕微寒。能补肺。不可同白花菜食，令滞气发霍。〔肝〕温。主脚气，冷泄赤白，脏虚。不可同鱼子食。〔肾〕冷。和理肾气，通利膀胱，补虚劳，消积滞。冬不可食，损真气，发虚壅。〔脾〕主脾胃虚热。〔舌〕健脾补不足，令人能食。〔头〕补虚乏，去惊痫、五痔。煮极熟食之。〔脑〕不可食。〔鬐脂〕主生发。〔脂膏〕主恶疮，利血脉，解风热，皮肤风，润肺，解斑猫、芫青毒。腊月者杀虫。忌食乌梅。〔皮〕味甘，寒。猪水畜，其气先入肾，解少阴客热。加白蜜食，润燥除烦。加米粉，益气断痢。〔肠脏〕主下焦虚竭，大小肠风热，宜食之。

野猪肉  ***************************
味甘。补肌肤，令人肥腻，补五脏，止肠风下血，及癫痫病，不发风气。尚胜家猪。
液云：微动风。雌者尤美。青蹄者勿食。肪膏酒浸食之，令妇人多乳，连进十日，可供三四孩儿，本来无乳者，亦有三岁者。胆中有黄，黄味辛、甘，气平，无毒。主金疮，止血生肌，疗癫痫及鬼疰。此物多是射而得之，射药之毒中入其肉，不可不虑。

麂  ***************************
味甘，平，无毒。主五痔病。燥出，以姜醋进之，大有效。多食动痼疾。
江云：凉有毒，能堕胎发疥疮。

麖  ***************************
似麂而大，肉稍粗，气味亦同麂也。

獐肉  ***************************
味甘，温，无毒。补益五脏。八月至十一月食之甚姜，馀日食之动气。又瘦恶疮者食之发痼疾。心粗豪人宜食之，减其性。胆小人食之愈怯。与鸽食，成症。〔髓〕益气力，悦泽人面。〔脐下麝香〕味辛，气温，无毒，主辟恶气，杀鬼精物，瘟疟，蛊毒，痫痓，去三虫，疗诸凶邪鬼气，中恶心腹暴痛，胀急痞满风毒，妇人产难，堕胎，疗蛇毒。

麋肉  ***************************
益气补中，治腰脚。
一云：微补五脏不足。多食令人弱房事，发脚气，不可近阴，令痿。夫麋性与鹿性一同淫乐，又辛温补益之物，是令阴不痿也。意当时写《本草》者，逸其字，以讹传讹，大率类此，孟子言：尽信书则不如无书。是矣。用者酌之。〔脂〕辛，温。主疮肿死肌，寒风湿痹，四肢拘缓不收，风头肿气，通腠理。〔角〕味甘。主痹，止血，补虚劳，益气力，填骨髓，暖腰膝，壮阳道。茸尤良。
按：《月令》：「冬至一阳生，麋角解。夏至一阴生，鹿角解。」麋茸利补阳，鹿茸利补阴。不可合虾及生菜、梅、李果实同食。

獾猪肉  ***************************
甘美。作羹臛食之，下水肿，大效。
江云：味酸，平。主丹石热及久患赤白痢。瘦人食之，长肌肉，肥白。〔脂〕主传尸鬼气，肺痿气急。酒食之。〔胞〕吐蛊虫。

豪猪肉  ***************************
甘美多膏。利大肠。不可多食，发风气，令人虚。

兔肉  ***************************
味辛，平，无毒。主补中益气。
江云：寒。主热气湿痹，治消渴。久食弱阳，损元气血脉，令人阴痿。与姜同食，令心痛。妊娠不可食，令子缺唇。〔头骨〕主头眩痛颠疾。〔骨〕主热中消渴。〔肝〕主目暗。不可与鸡肉、芥菜、胡桃、柑橘同食。

驴肉  ***************************
凉，无毒。主风狂忧愁不乐，能安心气。乌驴佳。一云：食之动风，脂尤甚。屡试验。
诸家云：治风恐未可凭，其用乌驴者，盖因水色以制热，则生风之意。凡腹内物食之，皆令筋急。尿屎皆入药。

虎肉  ***************************
味酸，平。主恶心欲呕，益气力，治疟。又食之入山，虎畏之。辟三十六种精魅。药箭射毒入骨肉，食之不可不虑。

熊肉  ***************************
味甘，寒，微温，无毒。主风痹筋骨不仁，五脏腹中积聚，寒热羸瘦，头疡白秃，面皯疱。久服强志，不飢轻身。有痼疾者食之，终身不能除。〔胆〕味苦，气寒。主时气盛热，变为黄疸。小儿惊痫、五疳，杀虫。治恶疮。又久痔不差，涂之神效。其胆春在首，夏在腹，秋在左足，冬在右足。此兽能举木引气，冬蛰不食，飢则自舐其掌。故其美在掌，久食之可御风寒诸疾。宜孟子取之。疱，音咆。面皮生气疱也。

白马肉  ***************************
味辛、苦，冷。主热下气，长筋强腰脊，壮健强志，轻身不飢。
江云：有小毒。主肠中热。凡用，须以水挼洗数次，去净血，再以好酒洗，方煮之，更入酒，煮熟可食。饮好酒数杯解之乃佳。〔茎〕味咸、甘，平，无毒。主伤中绝脉，男子阴痿不起坚长，益气长肌肉，肥健生子，小儿惊痫。阴乾入药。〔肺〕主寒热。〔心〕主喜忘。患痢人勿食。〔眼〕主惊痫，腹满，疟疾。〔悬蹄〕主惊邪瘈瘲，乳难，衄血，内漏崩，辟恶气鬼毒，蛊疰不祥。〔齿〕主小儿马痫。水磨服。〔头骨〕主令人不睡。〔鬐毛〕主女子崩中赤白。〔膏〕主生发。〔脯〕疗寒热痿痹。〔溺〕味辛，微寒。主消渴，破症坚积聚，男子伏梁积疝，妇人瘕疾。铜器盛饮之。又治鳖瘕。又洗头疮白秃。〔屎〕名马通。微温。主妇人崩中，止渴，及吐下血，鼻衄，金疮止血。〔肝〕大毒，食而死者多矣。故曰食马留肝。凡马肉与苍耳同食，十有九死。与生姜同食，生气嗽。又不可与仓米同食。仓米恐是苍耳也。妊妇并有疮疥者不可食。白马黑蹄，头青蹄黑，脊而斑，凡形色异常者，皆不可食。牝马并各色马，诸书不载，大率一类，而不及白牡马也。瘈瘲，音掣纵。癫痫病者，手足筋挛掣纵也。

豹肉  ***************************
味咸，平，无毒。主安五脏，补绝伤，轻身益气。久服利人，耐寒暑。〔脂〕合生发膏，朝涂暮生，〔齿骨〕极坚，人诈为佛牙。

象肉  ***************************
味淡，多食令人体重。〔牙〕无毒。主诸铁及杂物入肉，刮取屑，细研，和水傅刺上，即出。〔身〕具百兽肉，惟鼻是其本肉。〔胆〕随四时所在四腿，春前左，夏前右，秋后左，冬后右。主目疾。和乳滴目中。
江云：喉中刺痛，用旧牙梳屑，研水饮之。小便不通，生煎服之。小便多，烧灰饮下。

獭肉  ***************************
味甘，寒。疗时气，〔肝〕味甘，有毒。主鬼疰蛊毒，却鱼鲠，止久嗽。烧服之。〔胆〕主明目。涂酒杯唇上，酒稍高于杯唇。分杯之说，误也。〔屎〕主鱼脐疮，研傅之。

豺肉  ***************************
味酸。食之无益。〔皮〕性热。主冷痹脚气。炙，缠病上，即差。

狼  ***************************
味辛。老狼颔下有悬肉，行善顾，疾则不能。䏶中筋如织络，小囊大似鸭卵，作声诸窍皆沸。粪烟直上，烽火用之。昔言狼、狈是二物，狈前二足绝短，先知食之所在，指以示狼，狼负以行，匪狼不能动。肉皆可食。

罴  ***************************
大于熊，貔似虎，猫似虎而浅毛，三兽俱阳物，用同熊、虎。

狐  ***************************
味甘，寒，有毒。主补虚劳，治恶疮疥。作臛食之。〔阴茎〕味甘，有毒。主女子绝产、阴痒，小儿阴㿗卵肿。〔雄狐粪〕烧之，辟瘟疫恶病。〔头〕烧以辟邪。〔心肝〕生服治妖魅。〔肝〕烧灰治风。

狸肉  ***************************
味似狐。疗诸疰五痔。作羹臛食之。〔骨〕味甘，温，无毒。主风疰、尸疰、鬼疰，在皮中淫跃如针刺者，心腹痛，走无常处，及鼠瘻恶疮。头骨尤良。炙骨和麝香、雄黄为丸，治痔瘻甚效。〔粪〕烧灰，主寒热鬼疟发无期度者极验。狸类甚多，有玉面狸、九节狸、风狸、香狸，食品佳者也。

猯肉  ***************************
〔胞膏〕味甘，平，无毒。主上气之气咳逆，酒和服之。又水肿不差者，以肉作羹臛食之。胞干磨服，吐蛊毒并效。猯，音湍。状似小猪。即猪灌也。

猴肉  ***************************
味酸，平，无毒。主诸风劳。酿酒弥佳。〔乾脯〕主久疟。〔头骨〕主瘴魅。〔手〕主小儿惊痫口襟。〔屎〕主蜘蛛咬。〔皮〕主马疫气。

麈肉  ***************************
味如牛。脂甘过之。皮可为靴。尾能辟尘。山牛也。

家猫肉  ***************************
甘、微酸。主劳瘵。

鼹鼠  ***************************
味咸，无毒。主痈疽诸瘻，蚀恶疮，阴䘌烂疮。鼺鼠主堕胎，易产。一种竹䶉，食笋，味佳。它如貂鼠、黄鼠狼，俱入药。
江云：鼠胆治耳聋，但取而不得耳。

果然肉  ***************************
味咸，无毒。主瘴疟寒热。煮食之。狨兽，主五野鸡病，狒狒，血饮之可见鬼。三种皆类猴，而用稍异，故并录之。自呼曰果然，捕一，举群相赴不去。鼻孔仰天，尾长过身，末有歧，遇雨以尾塞鼻。

貂泽膏  ***************************
罕有真者，虽有亦不多，用者慎焉。彼麒麟、驺虞、神龙之肉，人亦岂易得而醢之哉？
上诸兽肉，如热血不断，落水浮，及形色异常之类者，皆有毒，不可食。孔子：「色恶不食，臭恶不食，不时不食。」是也。
江曰：肉虽多，不使胜食气，盖人食以穀气为主，一或过焉，适足以伤人，非养生之道矣，况望其有所补乎？夫人虽不如孔子之圣，而自昧昧于饮食之节，以自戕其生，尚亦不悟，何哉？宜合禽类后之说观之。


食物本草卷之四·鱼部  ——————————————————————————————————————————————————————————————————————————————————————————

鲫鱼  ***************************
味甘，温，无毒，主诸恶疮。烧以酱汁和涂之，或取猪脂煎用。又主肠痈。合蒪作羹，主胃弱不下食，调中下气，补虚。作脍主肠癖，水穀不调，及赤白久痢。又酿白矾烧灰，治肠风血痢。又开其腹，内少盐烧之，治齿痛。
丹溪云：诸鱼皆属火，惟鲫鱼属土，故能入阳明，有调胃实肠之功。多食亦能动火。不可与砂糖、蒜、芥、猪肝、雉肉同食。

鲤鱼  ***************************
味甘，寒，无毒。肉烧灰，治咳逆气喘。煮食之，疗水肿脚满，下气。又安胎，治怀妊身肿。又天行病后，与原有症疾人，皆不可食。肉忌葵菜，子忌猪肝，同食俱害人。〔头〕有毒。〔胆〕主目热赤痛，青盲明目，久服强悍益志气，滴耳聋，小儿热肿涂之。

鲥鱼  ***************************
平。补虚劳。稍发疳痼。

鲂鱼  ***************************
调胃气，理五脏。和芥子酱食之，助肺气，去胃家风。消穀不化者，作脍食，助脾气，令人能食。作羹臛食，宜人。

鲟鱼  ***************************
味甘，平。益气补虚，肥健人。其子肥美，杀腹内小虫。

蠡鱼  ***************************
味甘，寒，无毒。主湿痹，面目肿胀，大小便壅塞，疗五痔出血。取鱼肠以五味炙令香，以绵裹，内穀道中，食顷虫即出。又脚气风气，作脍食之良。
丹溪云：癞疾用此鱼，以代蛇之或缺，是亦去风。古方有单用黑蠡汤安胎，是妊娠亦可食也。
一云：亦发痼疾。诸鱼胆皆苦，惟此胆甘可食。

甝鱼  ***************************
味平，甘，无毒。开胃利脏。久食肥健。此鱼食泥，不忌药。

鲈鱼  ***************************
平。补五脏，益筋骨，和肠胃，安胎，治水气。食之宜人，作鮓尤良，暴乾甚香美。虽有小毒，不致发病。
一云：发痃癖及疮肿。不可与乳酪同食。中其毒，以芦根汁解之。

河豚鱼  ***************************
味甘，温，有大毒。主补虚，理腰脚，痔疾，杀虫。其味极美。肝尤毒。然修治不法，食之杀人。橄榄、芦根、粪水解之。

石首鱼  ***************************
味甘，无毒。开胃益气。乾者为鲞鱼，消宿食，消瓜成水。主中恶暴痢。用大麦秆包，不露风，陈久愈好，否则发红失味。
江云：鱼首有石如棋子，磨服治淋。

鲚鱼  ***************************
发疥。

青鱼  ***************************
甘，平，无毒。一云：微毒。主湿痹脚气，虚弱烦闷，益气力。忌蒜、葵。

鲇鱼  ***************************
甘，无毒，一云：有毒。主水浮肿病，利小便。忌牛肝。魤鱼似鲇，美且益人，下膀胱水，动痼疾，不可与野猪、野雉同食。赤目、赤须、无腮者不可食。二鱼寒而有毒，非嘉物也。

白鱼  ***************************
味甘，平，无毒。主开胃，助脾消食，补肝明目，去水气。令人肥健。五味蒸煮食之良。若经宿食之，腹泠生病。或醃、或糟，皆可。人患疮疖食之，甚发脓。灸疮食之不发。

鳗鲡鱼  ***************************
味甘，有毒。一云：平，微毒。主五痔疮瘻，腰背湿风痹，常如水洗，及湿脚气，一切风瘙如虫行者，杀诸虫、诸草石药毒。劳瘵人食之杀虫。昔有女子患传尸劳，其家以之活钉棺中，弃之江流，以绝此病。流至金山，有人引崖开视之，女人犹活，因取置渔舍，多得鳗鲡食之，病愈。后为渔人妻。此说见《稽神录》。

鳝鱼  ***************************
味甘，大温，无毒。主补中益气血，除腹中冷气腹鸣，产前、产后病淋沥。瘦弱，血气不调，宜食。若过多，令霍乱。时行病起，食之再发。

鳙鱼  ***************************
格额目旁有骨，名乙。
《礼》云：鱼去乙。
一云：东海䓪鱼也。食之别无功用。
又云：池塘所蓄，头大细鳞者，甘平益人。一种鲢鱼，似鳙，头小色白，性急味胜。

鲩鱼  ***************************
无毒。胆最苦。治喉痹飞尸。

鳜鱼  ***************************
味甘，无毒。去腹内恶血及小虫，益气力，令人肥健。
一云：平，稍有毒。益脾胃。

昌候鱼  ***************************
味甘，平，无毒。益气肥健。〔子〕有毒。令人痢下。

鯮鱼  ***************************
平。补五脏，益筋骨，和脾胃。多食宜人，作鮓尤佳。暴乾甚香美。不毒，亦不发病。

嘉鱼  ***************************
味甘，温，无毒。一云微毒。食之令人肥健悦泽。此乃乳穴中小鱼，常饮乳水，所以益人。味甚珍美，力强于乳。
《诗》所谓：南有嘉鱼。注言：出于沔南之丙穴。是也。

乌贼鱼  ***************************
味咸，平。主益气强志，通月经。
《素问》云：主女子血枯。

章举鱼  ***************************
一名石矩。比乌贼鱼差大，味更珍好。

黄颊鱼  ***************************
味甘，平，无毒。醒酒，不益人。
一云能祛风。

比目鱼  ***************************
平。补虚益气力。多食稍动风。

鮰鱼  ***************************
味美。膘可作胶。与鱁鮧鱼白相似。

⿰马义阳鱼  ***************************
有毒。主瘴疟。尾有刺，人犯之至死。

鮹鱼  ***************************
味甘，平，无毒。主五野鸡，痔下血，瘀血。

鱣鱼  ***************************
无毒。〔肝〕主恶疮癣疥。
《诗》言：鱣鲔发发。即今之鳇鱼也。

鲨鱼  ***************************
平。补五脏，主蛊气蛊疰。与鲛鱼同。

鲎鱼  ***************************
平，微毒。疗痔杀虫。多食发嗽并疮癣。鲎，音壳。

鲭鱼  ***************************
味甘，平，无毒。〔肉〕主脚气湿痹。〔眼睛〕主能夜视。〔头中枕〕磨服，主心腹痛。〔胆〕主目暗，并涂恶疮。贯矾主喉痹，神效。

蟹  ***************************
类甚多。〔螃蟹〕味甘，寒，有毒。一云凉。主胸中热，解结散血，愈漆疮，养筋益气，理经脉。乃食品之佳味，最宜人。须是八月一日蟹吃稻芒后方可食，霜后更佳，已前食之有毒。独螯、独目、两目相向者，皆有大毒，不可食。有风疾人，并孕妇不可食。藕、蒜汁、冬瓜汁、紫苏，俱解蟹毒。〔蠘蟹〕壳阔多黄，其螯无毛，最锐，食之行风气。〔蝤蛑蟹〕扁而大，性冷无毒。解热气，小儿痞气。〔蟛蜞蟹〕小毒。食之令人吐痢，与蟛螖蟹同。〔拥剑蟹〕一大螯待斗，一小螯供食。余者皆有毒，不可食，误中者急以黑豆汁解之。其黄能化漆为水。脚中髓并壳中黄熬为末，内金疮中能续断筋。〔爪〕主堕胎，破宿血，产后血闷。酒及煮汤煎服，良。

鳖  ***************************
味甘。主补阴，调中益气，去热气血热，湿痹，腹中症热，妇人带下羸瘦。然性冷，久食损人。妊娠不可食。忌苋菜。又头足不缩、独目、目陷、腹下红，及有十字、五字、王字等形者，俱有大毒，不可食。误中者，以黄耆、吴蓝煎汤解之。〔甲〕味咸，平，无毒。主心腹症瘕，坚积寒热，去痞、息肉、阴蚀、痔、恶肉，消疮肿，疗瘟疟，劳瘦骨热，小儿胁坚，妇人漏下五色，弱瘦堕胎。〔头〕烧灰主小儿诸疾。脱肛，血可涂之。丈夫阴头痈，取甲一枚烧灰，和鸡卵白傅之。产难食灰立出。

车螯  ***************************
冷，无毒。解酒毒，酒渴，消渴。不可多食。

蚶  ***************************
味甘，温，无毒。主心腹冷气，腰脊冷风，利五脏，益血，温中起阳，消食健脾，令人能食。

蛏  ***************************
甘，温，无毒。补虚，产后虚损。主冷痢，邪热烦闷。疫后忌食。

淡菜  ***************************
温，无毒。补五脏虚损劳，理腰脚气，益阳事，消食，除腹中冷，消痃癖，润毛发。产后血结冷痛，崩中带下漏下，男子久痢，并宜食之。煮以五味更妙，虽形状不典，甚益人。

蛤蜊  ***************************
性冷，无毒。
丹溪云：湿中有火，止消渴，开冒，解酒毒，主老癖能为寒热者，及妇人血块，煮食之。此物虽冷，然与丹石相反，食之令腹结痛。汤火伤，壳烧灰，油调搽，神效。

蚬  ***************************
冷，无毒。辟时气，开胃，压丹石，去暴热，明目利水，下脚气湿毒，解酒毒，目黄。多食发嗽，并冷气消肾。

虾  ***************************
平。主五野鸡病。动风发疥。小儿食之，令脚屈不能行。生水田沟渠中。小者有小毒。海虾长一尺，作鮓毒人至死。

石决明  ***************************
味咸，平、寒，无毒。主目翳痛，青盲。久服益精轻身。

马刀  ***************************
味辛，微寒，有毒。主漏下赤白，寒热石淋。杀禽兽贼鼠。

田螺  ***************************
气大寒。主目热赤痛，取黄连末内其中，汁出用以注目。生津，取汁饮之治消渴。又利大小便，腹中结热，脚气上冲，脚手浮肿，解酒过多，喉舌生疮。碎其肉傅热疮烂。壳烧末主反胃。煮汁治急黄。螺蛳用同。海螺治目痛。

牡蛎  ***************************
味咸，气平、微寒，无毒，入足少阴经。主伤寒寒热，温疟洒洒，惊恚怒气，除拘缓、瘰疬、痈肿、喉痹、鼠瘻，女子带下赤白，心胁气结痛，除老血，软积痞。咸能软坚也。涩大小肠，止大小便，疗鬼交泄精。久服强骨节，杀邪鬼，延年。和杜仲服，止盗汗。和麻黄根、蛇床子、乾姜为粉，去阴汗。引以柴胡，能去胁硬；引以茶清，能消结核。引以大黄，能除股肿。地黄为之使，能益精，取涩止小便，本肾经药也。

蚌  ***************************
性冷，无毒。无妇人虚劳下血，并痔瘻，血崩带下，止消渴，除烦热，压丹石毒。以黄连末内之，取汁点赤暗眼，良。烂壳饮下，治反胃痰饮。又蚌粉治疳止痢，醋调傅痈肿。

龟肉  ***************************
味咸、甘，平。一云酸、温。食之令人身轻不飢，益气资智，令人能食，酿酒主风脚软弱，并脱肛。〔溺〕主耳聋，又疗久嗽，断疟。〔甲〕止漏下赤白，破症瘕，痎疟，五痔，阴蚀湿痒，瘫缓，四肢重弱，小儿囟不合，头疮难燥，女子阴疮，心腹痛，腰背痠疼，骨中寒热，伤寒劳复，或肌体寒热欲死。大有补阴之功。力猛兼去瘀血，续筋骨，治劳倦。盖龟乃阴中至阴之物，禀北方之气而生，故能补阴血亏，补心，并效。

江豚  ***************************
味咸，无毒。肉主飞尸蛊毒，瘴疟。〔肪〕摩恶疮。与海豚同。

蛙  ***************************
味甘，寒，无毒。主小儿赤气，肌疮脐伤，止痛，气不足。取以五味醃炙，酒食之良。

蛤蚧  ***************************
咸，平，小毒。主久肺劳传尸，杀鬼邪，疗嗽，下淋通水道。

水母  ***************************
味咸，无毒。主生气，妇人劳损血带，小儿风疾丹毒。

鲮鲤甲肉  ***************************
主五邪惊啼悲伤，疗蚁瘻。

贝子  ***************************
咸，平，有毒。主目翳，鬼疰蛊毒，腹痛下血，五癃，利水道，除寒热温疰，解肌散结热。一种紫贝，圆大，明目去热毒。

鼋肉  ***************************
补虚。味似鼍。鼍肉主少气吸吸，足不立地。甲俱入药。

玳瑁  ***************************
寒，无毒。主解百药毒。血可生饮。

海蛤  ***************************
味苦、咸，平，无毒。主咳逆上气，喘息烦满，胸膈寒热，疗阴痿。与文蛤、魁蛤用稍同。

虾蟆  ***************************
辛，寒，有毒。主邪气，破症坚血，痈肿阴疮。服之不患热病。〔肪〕可合玉。〔子、蝌蚪〕用胡桃肉皮和为泥，染髭发，不变。

鱼脍  ***************************
乃诸鱼所作之脍。味甘，温，补。去冷气湿痹，除喉中气结，心下酸水，腹中伏梁，冷痃结癖，疝气，补腰脚，起阳道。鲫鱼脍，主肠癖，水穀不调下利，小儿大人丹毒风痃。鲤鱼脍，主冷气块结在心腹。并宜蒜、薤食之。以菰菜为羹，谓之金羹玉脍，开胃口，利大小肠。以蔓菁煮去腥。凡物，脑能消毒，所以食脍，必鱼头羹也。近夜食不消，马鞭草汁能消之，饮水令成虫。病起食之令胃弱。不宜同乳酪食，令霍乱也。
又云：不可同蒜食。予昔寓苍梧，见一妇人患吞酸，诸药不效，一日食鱼脍遂愈。盖以辛辣有劫病之功也。凡脍，若鱼本佳者，脍亦佳。

鱼鮓  ***************************
诸鱼所作之鮓。不益脾胃，皆发疥。鲤鱼鮓，忌青豆、赤豆。鲭鱼鮓，忌胡荽、羊肉。鮓中有虾者、蜜瓶盛者，不可食。
上诸鱼，有毒，目有睫，目能开合，二目不同，逆腮、全腮、无腮，脑中白连珠，连鳞，白鬐，腹下丹字形状异常者，并杀人。海产皆发霍，多食令吐利。凡中毒，以生芦根、马鞭草取汁，大豆、陈皮、大黄煮汁，并解之。
《素问》曰：鱼热中。
丹溪曰：鱼在水无一息之停，令之动火。
孟子曰：舍鱼而取熊掌。良有以也，食者节焉。


食物本草卷之四·味部  ——————————————————————————————————————————————————————————————————————————————————————————

盐  ***************************
味咸，气寒，无毒。主杀鬼蛊邪疰毒气，下部䘌疮，吐胸中痰癖，止心腹卒痛，坚齿，止齿缝出血。中蚯蚓毒，化汤中洗沃之。又用接药入肾，利小便，明目，止风泪。多食伤肺喜咳，又令人失色肤黑，走血损筋。病嗽及水者宜禁之。一种戎盐，其用稍同。

酱  ***************************
味酸、咸。气汁利。除热止烦满，杀百药、鱼肉菜蕈及汤火、蛇虫等毒。纯豆者佳，豆面合作及纯面者俱不及。面酱不宜煮鲫鱼，食之令人生喉疮。

醋  ***************************
味酸，温，无毒。主消痈肿，敛咽疮，散水气，杀邪毒，一切鱼肉菜毒，治产后并金疮伤损血晕，下气除烦，破症块坚积，妇人心痛血气。酸益血也，米造者良，穀气全也。多食损牙齿、筋骨、胃脏、颜色。治口疮，以醋渍黄檗皮，含之愈。此酸收之物，致病以渐，不宜和蛤食，不可不知。

川椒  ***************************
味辛，气温、大热，有毒。主邪气咳逆，温中明目，逐骨节皮肤死肌，寒湿痹痛，下气，除六腑寒冷，伤寒温疟，大风汗不出，心腹冷气痛，除齿痛，壮阳，疗阴汗，缩小便，开腠理，通血脉，坚齿发，杀鬼疰蛊毒，虫鱼蛇毒。久服之头不白，轻身增年。多食令人乏气。凡用，须择去闭口者及目尽，微炒，令出汗，舂之，取红末用。〔目〕味苦、辛，有小毒。能行水，治水蛊。又治盗汗尤切。炒，为细末，以生猪上唇煎汤，调半钱匕，临睡服，效。

秦椒  ***************************
味苦、辛，温，有毒。主风邪气，温中，除寒痹，坚齿发，明目去云膜，女人月闭，产后恶血，久痢腹冷痛，利五脏。此椒味劣，不及川椒。一种野椒，採之炒鸡鸭之类，香美殊胜。

胡椒  ***************************
味辛，大温，无毒。属火而有金，性燥。主下气，去冷痰，温中，除脏腑风冷，止霍乱及冷痢，杀一切鱼、肉、鳖、蕈等毒。
丹溪云：胡椒性燥，辛辣快膈，人喜食之，大肠肺气脾胃积久成病，凡气痛而食之，愈是大祸也。

豆豉  ***************************
味苦，寒，无毒。主伤寒头痛，瘴气恶毒燥闷，虚劳喘吸，疟疾骨蒸，去心中懊恼，发汗，杀六畜毒，及中毒药、蛊气。各处所造不一，蒲州尤佳。

蜜  ***************************
味甘、平，无毒，微温。主心腹邪气，安五脏，益气补中，止痛解毒，除众疾，和百药，养脾气，明耳目，除心烦，饮食不下，肠澼，肌痛，口疮。有出崖石上者，树木上者，土中者，人养者，皆随地土人事所出不同，诸家辩论未的，要之，当以花为主。出野之中，花色良，毒甚杂，蜂必採，其粪秽方得成蜜，其间必有制伏之妙，不得而知。故夏冬为上，秋次之，春则易变而酸。闽广蜜极热，以其龙荔、草果、槟榔花类热多，雪霜亦少故也。川蜜温，西南之蜜则凉矣。色白味甜，汁浓而砂，所以入药。忌葱、莴苣。
丹溪云：蜜喜入脾，食多之害必生于脾。东南地卑湿，禀气薄土，生火宜也。

砂糖  ***************************
味甘，寒，无毒。性冷利。主心肺大肠热，和中助脾，杀蛊，解酒毒。多食损齿，发疳，心痛，生虫消肌，小儿尤忌。同鲫鱼食，成疳虫。同笋食，笋不化成症。同葵菜食，生流澼。
丹溪云：砂糖甘，属土，甘生湿，湿生胃中之火，所以损齿也。

饴糖  ***************************
味甘，温，无毒，入足太阴经。有紫色湿软者，有白色枯硬者。主补虚乏，止渴消，去恶血，润肺和脾胃。鱼骨鲠喉中及误吞钱环，服之出。中满不宜用。呕吐家忌之。仲景谓呕家不可用建中汤，以甘故也。糯与粟米作者佳，余不堪用。多食发脾风。
丹溪云：大发湿中之热。

芥辣  ***************************
芥菜子研之作酱，香辛。通五脏。归鼻眼。又可藏冬瓜。

茴香  ***************************
味辛，平，无毒。主破一切臭气，开胃下气，止呕吐霍乱，调中止痛，主脚气，膀胱冷气肿痛，或连阴髀引入小腹不可忍，肾劳㿗疝，及恶毒肿痛。

莳萝  ***************************
辛，温。杀鱼肉毒，健脾，腹冷食不消，霍逆肾气，小儿胀。

砂仁  ***************************
味辛，温，无毒。主下气消食，脾胃气结，冷泻腹痛。

杏仁  ***************************
味甘、苦，有小毒。主下气，润心肺，散风寒咳嗽，消心下急痛，散结润燥，通大肠秘。双仁、半生熟者勿食。忌粟米。

梅仁  ***************************
味酸，无毒。能除烦热。

香油  ***************************
冷，无毒。发冷疾，滑骨髓，发脏腑渴，困脾，下三焦热毒气，通大小肠，杀五黄及蛔心痛，并一切虫。生则冷，熟则热。治饮食物，须逐日熬熟用之，经宿则动气，有齿牙脾胃疾者不可食。
丹溪曰：香油须炒芝麻取之，人食之美不致病。若又煎炼食之，与火无异。予以芝麻大寒，炒而取油，其性仍冷，复经煎炼固热矣，未必至于无异于火。丹溪救时之弊，其忧深言切如此。

酒  ***************************
辛，热，有毒。
海藏云：古人惟以麦造麴酿黍，已为辛热有毒，严戒如此。况今之酝者，加以乌头、巴豆、姜、桂之类大毒大热之药，以增其气味，益加辛热之馀烈，岂不伤冲和，损精神，涸劳卫，竭天癸，夭人寿耶？
江云：能行诸经而不止，与附子相同，味辛者能散，味苦者能下，味甘者居下而缓也。为导引，可以通行一身之表，至极高之分。若味淡者，则利小便而速下也。
丹溪云：《本草》止言其热而有毒，不言其湿热，湿中发热，近于相火，大醉后振寒战慄者可见矣。
又云：酒性喜升，气必随之，痰郁于上，溺涩于下，肺受贼邪，全体大燥，恣饮寒凉，其热内郁，肺气得热，必大伤耗。其始也，病浅，或呕吐，或自汗，或疮疥，或鼻皶，或自泄，或心脾痛，尚可散而出也。其久也，病深，或为消渴，为内疽，为肺痿，为内痔，为鼓胀，为失明，为哮喘，为劳嗽，为癫痫，为难名之病，倘非具眼，未易处治，可不谨乎。

糟  ***************************
味咸。温中消食，杀鱼腥，去菜毒，润皮肤，调脏腑。

茶  ***************************
晚採粗者曰茗，味甘、苦，微寒，无毒。主瘻疮，利小便，去痰热渴，令人少睡。早採细者曰茶，主下气消食。已上《本草》所载，后代诸家及《茶经》《茶谱》《茶录》等书，论悉备矣。近世人所用蒙山茶，性温治病，因以名显。其它曰宜兴茶、陆安茶、东白山茶、神华山茶、龙井茶、闽蜡茶、蜀苦茶、宝庆茶、庐山云雾茶，俱以味佳，得名品类。土产各有所宜，性味不能无少异。大抵茶能清热止渴，下气除痰，醒睡，消食解腻，清头目，利小便。热饮宜人，冷饮聚痰。久饮损人，去人脂，令人瘦。又尝闻一人好食烧鹅，日常不缺，医者谓其必生脾肺痈疽，后卒不病。访知此人，每夜必啜凉茶一碗解之故也。茶能解炙炒之毒，于此可见。

面  ***************************
味甘，温。调中下气，开胃，化水穀，消宿食，主霍乱，心膈气痰，破症结，去冷气，治赤白痢，治小儿腹坚大如盘，落胎，下鬼胎。六畜胀者，煮汁灌之愈。人反闷满胃，效神于药。

酥  ***************************
微寒，甘肥。补五脏，利大肠，主口疮。〔酪〕味甘、酸，寒，无毒。主热毒，止渴，解散发利，除胸中虚热，身面上热疮、肌疮。〔醍醐〕主风邪痹气，通润骨髓。〔乳腐〕润五脏，利大小便，益十二经脉。微动气。四种皆一物所造，牛乳、羊乳、马乳，或各或合为之。四种之中，牛乳为上，羊次之，马又次之。而驴乳性冷，不堪入品矣。众乳之功，总不及人乳。昔张苍无齿，置乳妻十数人，无食尽饱，后年八十馀，尚为相，视事耳目精神过于少年。生子数人。颐养之妙也。

辣米  ***************************
味辛辣，气大热，有毒。破气烧脾，发五痔痈疡，昏耳目，致浮肿虚恚。〔子〕榨油，味甘温，又愈百病。
上五味所以调和饮食，日用不可无者。
《素问》曰：阴之所生，本在五味。人之五宫，伤在五味。盖人之有生，赖乳哺水穀之养，而阴始成。乳哺水穀五味具焉，非阴之所生于五味乎。五味益五脏，过则伤焉。如甘喜入脾，过食甘则脾伤。苦喜入心，过食苦则心伤。咸喜入肾，过食咸则肾伤。酸喜入肝，过食酸则肝伤。辛喜入肺，过食辛则肺伤。非五宫之伤于五味乎。况酱醋之味，皆人为之，尤能伤人。故曰厚味发热。人若纵口腹之慾，饮食无节，未有不致病而夭其天年者矣。故饭糗茹草不害虞舜，恶酒菲食不害夏禹，蔬食菜羹不害孔子。夫圣人尚如此，况其下者乎？所以然者，又在于养心，养心莫善于寡欲。欲者，饮食类也。饮食不可绝，而可寡也。览者宜自得焉。
