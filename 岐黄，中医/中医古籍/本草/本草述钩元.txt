
武进阳湖合志  ***************************
杨时泰，字穆如，嘉庆己卯举人，工医事。自明已来，江南言医者，类宗周慎斋。慎斋善以五行制化、阴阳升降，推人脏气而为剂量准。雍正已后，变而宗张路玉，则主于随病立方，遇病辄历试以方。迨试遍，则束手。时泰于医，深得慎斋阃奥，尤善以脉之并见变见，揣测人脏腑寒热虚实。其用药一准刘若金，备得金元四家补泻开合精理。凡值错杂难明病，每每敛数味成方。一若抉而去者，人咸推服焉。以道光丙戌大挑一等，署山东莘县知县卒。著有本草述钩元，即约刘若金之书而剃其繁芜者也。
自序  ***************************
道光六年丙戌，余在京师，馆于成果亭中丞家，瞿丽江比部持此书未订本见赠。翻阅数过，爱不能释，遂手自装订。暇即就其中论义，删而约之。历丁亥戊子，乃并其前后征引各条，旋就辑次。业未卒，自都还南，馆于泰属之康二如鹾尹署。二如喜谈医，馆政最简，遂出全力掇拾此编。其年冬，手钞卷数自后半起，历庚辛壬三载告成，犹病其末数卷未归一律也。
道光癸巳十一月十二日冬至节杨时泰识
邹序  ***************************
道寓于物，而物不足以该道。理宣于言，而言不足以尽理。此言医者所以滞于言，不免害于理也。世言某物可治某病，及如法治之，而效者仅一，不效者恒九。则不得不深辨其所当然，各辨其所以然。言之缕缕，载之陈陈，古书所以简，今书所以繁矣。简则难明，繁则易讹。欲求繁简之得宜，必明乎道之所归而无歧，要于理之至当而有断。此杨君穆如于本草述所以有钩元之作也。
夫本草湛深简古，洵三代以来师弟以口耳相授受者。两汉而下。仲景、元化扬其波，贞白约其流，甄权、日华助其澜，慎微畅其归，皆于物之体用符节相应处，指其所当然而已。金元四家颇欲明其所以然，而不校其性情功用之贴切于病机病情，凭空结撰属金属木、入肺入肝诸语以连络之，谓有分派配合之妙，恐后人之滞于言者贻误不少。
潜江刘若金先生著本草述，其旨以药物生成之时度、五气、五味、五色，以明阴阳之升降。实欲贯串四家，联成一线。惜文辞蔓衍，读者几莫测其所归。杨君以博雅通儒，精治素理，为之去繁就简，汰其冗者十之四，达其理者十之六，而其旨粲然益明。择精语详，了如指掌。
厥后为令山左，循声卓著。以良吏而兼良医，活人无算。惜乎簿书劳瘁，不禄以终。未及以所著付梓人，藏稿于家者几十余载。会君门人伍仲常秘读奉讳归里，惧是书之湮没，竭力谋剞劂。予喜是书之有成也，爰濡笔而为之序。
道光壬寅八月中秋节毗陵邹澍谨序
本草述初刻陆序  ***************************
故司寇潜江云密刘公，道德洽闻，以刚肠直节名于海内。年登八十，称耇造慭遗之老。生平于书，无所不读，而尤笃好轩岐之学。探赜反约，竭三十年之力而本草述成。其曰述者，本经合论，曲鬯旁通，以明夫不居作者，骥夙获撰杖，辱公呼为小友。甲辰阳月，访公于家。公神明不衰，剧谈弥夕。酒阑烛灺，自云：不佞壮而多病，以医药自辅。看题处方，良用娱慰。虽古人之好煅好屐，诚弗若也。笔其所见，幸底于成。子其为我序之。諈诿郑重而别。
逾年乙巳，公正星辰之位。又逾年，乃克为序。序曰：本草，古三坟之书，秦火所未焚者也。汉平帝征天下，通知逸经、古记、天文、历算、钟律、小学、史篇、方术、本草，及以《孝经》《尔雅》教授者，在所为驾一封轺传，遣诣京师。而本草之名始著。梁《七录》载神农本草三卷，汉之张机、华佗著其论，梁之陶宏景增其注，唐之苏、陈补其阙，宋之刘翰集其成，明之王氏、李氏、缪氏广其目。而本草之书乃备。
《神农本草》，朱字，譬则经也。诸家增补，朱墨错互，譬则传注笺疏也。医之为道，五运六气，相为负胜。人固有之，物亦宜然。葶苈死于盛夏，款冬菀于霜雪，寒暑之异也。鸡逾岭而黑，鸜鹆逾岭而白，山川之异也。酒饮之一石而不乱，有濡辄颠眩者；漆终日搏洒无害，有触之疮烂者，禀赋之异也。黄精、钩吻，一物而异性；乌头、附子，同生而异用，药之以好辨而为功也。岭南多毒，而有金蛇、白药以治毒；湖南多气，而有姜、橘、茱萸以治气。鱼、鳖、螺、蚬，治湿气而生于水；麝香、羚羊，治石毒而生于山，药之以相胜而为用也。触类引伸，引绳切墨，沉研钻极，割剥理解，剟后说之蹖驳，入先圣之阃奥。公之德远矣。
余于是窃有说也。始余读本草，而有未合也。已而读《内经》，而无不合也。已而更读《易》，而益无不合也。《内经》以人之一身，合周天三百六十度，此乾坤之策也。本草凡天施地生、水火土石、飞走草木，此万物之数，万一千二百之五十策也。神而明之，以观其会通。得意忘言，而遗筌蹄。公之述本草也，其在斯乎？其在斯乎？
唐宋以来，名臣留心医道者，余得三人焉。狄梁公功在社稷，勋业盖代，而有胸后下针、鼻端疣落之术；陆宣公经济宏深，有唐龟鉴，而有谪居荒陬、集录古方之事；范文正出入将相，先忧后乐，而有不为宰相则为名医之愿。公心三公之心，学三公之学，归欤投老，区区以方技自见。研露点笔，十易削藁。后之君子，读其书而论其世，可以知其为人也。若余也，采天随之杞菊，制颓龄于刀圭。窃公绪余，附于应璩百一之义，其戋戋者耳。聊藉斯文，托公书以不朽而已。
康熙丙午仲冬月竟陵吴骥谨序
本草述初刻高序  ***************************
太极之理，一阴一阳尽之矣。其一动一静，互为其根，则阳中之阴，阴中之阳尽之矣。天地之阴阳，不得不散而为五行者，所谓质具于地，气行于天，不遗于一物，乃其不穷于六合者也。然则人之阴阳，其得之以为脏腑、气血、营卫者，不由是乎？然则草木、虫鱼、鸟兽、金石、水土，其得之以为温凉、寒热、燥湿、升降者，不由是乎？虽然，阳阴易辨。所谓阳中之阴、阴中之阳，则微妙难言。以神农、黄帝之神圣，口咀内视，针引石砭，求其分际，察其脉络，而后能得焉。乃庸工妄人，卤莽从事，何其谬也。诚欲详审乎阳中之阴、阴中之阳者，亦惟察端于万物，共此一太极，与一物各有一太极之理，而知人性之与四时通，及药性之与五脏六腑通，其理一也。夫人性之通于四时，与药性之通于五脏六腑者，自其禀天地之气以成形，而性即具之。故动静相反也，而互为其根。阴阳相判也，而互为其宅。所谓五行一阴阳也，阴阳一太极也，太极一无极也，此万殊而一本也。大造有气化之本，然而生人生物，胥不外此。其于人也，备阴阳之太极，而五脏六腑具焉。于物也，又各分太极之阴阳，而若气若味分焉。此一本而万殊也。溯而为一，体之立也。而万之用无乎不具，散而为万，用之行也。而一之体未尝不存。
轩岐之圣，生而知之。张洁古、李东垣、王海藏、朱丹溪诸贤，阐而明之。彼其于先天后天妙合化醇之故。所谓微妙而难言者，有以神而明之矣。庸工不察，而立言之家又往往择焉而不精，语焉而不详。求其参互于阳阴交错之故，以消息乎盈虚之间，盖戛戛乎其难之。此大司寇潜江刘云密先生本草述之所为作也。
先生在前朝，举天启乙丑进士。起家县令，历监司。忤时拂衣，以正气名闻天下。崇祯末，一再膺荐，后驱驰闽海间。见柄政下移，知事不可为。即于学易之年，坚乞骸骨归。自号蠡园逸叟，隐居著书三十载，而于是编尤加意焉。盖其存心济物，不获见诸行事，而寓意于此也。其学博，其识精，故能辨别本草禀受之性，以窥阴阳之奥，而得其合同而化之原。乃编采诸家方论，权衡而上下之，即世所奉为金科玉律如李东璧氏本草《纲目》，亦时有去取焉。观止矣，蔑以加矣。令嗣涟水明府，令淳安之三年，政通人和，无夭札疵疠之患。其有得于家学渊源者不浅，而欲俾斯民共跻于仁寿之域。
属余较而梓之。家弟言扬适司铎是邦，相助订正，以迄有成是仁术也。夫先生有范文正公良相良医之愿，乃不克如文正之以功业见，而徒寄情于方书，则其时为之欤。后之读是书者，可以论其世矣。
康熙己卯夏六月天贶节嘉兴后学高佑釲谨序
本草述初刻毛序  ***************************
康熙庚辰冬，偶问道青溪。时刘涟水明府莅任五载，颂声翕然。访余邸舍，以尊人云密先生所著本草述见示，相属为序。余性椎鲁，少于岐黄家言未暇寓目。后偶读嵇叔夜养生论，谓豆令人重，榆令人瞑，合欢蠲忿，萱草忘忧。而柳子厚论服食书亦云，凡言丹砂者以类芙蓉，言当归者以类马尾蚕首，附子八角，甘遂赤肤。始念古之高人名士，于方书药性，未尝不加考核。兼以遘咯血之疾，遂潜心本草诸书。窃谓《素问》《难经》，犹儒者之六艺也。《本草》犹《尔雅》之笺注虫鱼，以为六艺羽翼者也。考汉末不过三百六十五种，至有明李东璧搜葺至一千八百九十二种，可谓明备。蔑以加矣。
然或阴中之阳、阳中之阴，以及气味之升降、物理之疑似，不无毫厘千里者。先生一一举而订定之。阅岁者三十，属笔者八十余万言。变通于意象之中，神明于言诠之表。令初学引伸触类，了若指掌焉。允矣神农氏之功臣，东垣、丹溪诸子之益友也哉。
先生以明进士，官至司寇。值明季丧乱，杜门高尚，以至没身。而其抑郁侘傺之况，所以销岁月而葆天真者，精力皆萃于此书。与唐之陆宣公谪居荒僻，忧谗畏讥，不敢著书，止集录古方以为救济苍生之助，仿佛略同。然宣公之书不能家传户习，而先生所述，直与《素问》《难经》相表里，其功效尤为过之。至若涟水明府清俸之余，几不能给朝夕，而损赀剞劂，以表扬先泽。所谓孝子不匮，永锡尔类，读之者亲亲仁民之思，亦可油然而生矣。
康熙三十九年长至后一日遂安后学毛际可撰
本草述翻刻吴序（节录）  ***************************
《神农本草》为三坟之一，《汉书》始著其名。隋《经籍志》《神农本草经》三卷，与今分上中下三品者相合。修是经者，有《桐君采药录》二卷、《雷公药对》二卷，古已逸其书，《汉邕本草》七卷，名仅见于《隋志》，魏《李当之本草》三卷，《吴普本草》六卷，今广内皆不存。《本经》所采药，凡三百五十六品，梁陶宏景增而倍之，谓之《名医别录》。厥后或朝命增修，或名医附益，至明东璧李氏集其成，曰本草《纲目》，凡千八百余种。而本草于是乎大备。然遗憾时复不免。
潜江先生述此书，竭三十年精力，别具匠心，自成一子。其大要宗乎《本经》，旁及名论。经之以药，纬之以方。（二句增入。）。折衷古今同异之说而钩距之，辨百物禀气之原，推脏腑病气之变。气以生物，物以制气。精深微妙，一一参契于《灵》《素》而详说焉，岂《纲目》诸书所能及哉。
独怪原书梓于康熙己卯，迄今甫逾百年，乃业此者至不能举其名。岂速化之术深中人心，而择精语详者多惮烦焉不暇及。然则功利之惑人，此亦其一端也。余既笃好是书，思欲广其传而不能，得薛氏授梓，而深为业此者幸也，于是乎序。
嘉庆十五年岁次庚午仲春月阳湖后学吴宁澜谨序
附论药品序次  ***************************
本草述目录，与《纲目》先后多有互异。按先生此书，发前人所未发。即药品去留、体裁、位置，俱自成一家，并不依傍前刻。兹臆测先后互异处，似俱有微意存焉。附识数则于下。
土部蚯蚓泥，《纲目》在粪坑底泥前，今次于后。盖与乌爹泥俱名泥，实非泥也。至《纲目》伏龙肝后，墨次之。今伏龙肝、百草霜、釜脐墨相次，以俱灶中物也。墨则成于人工，且胶烟杂和，故又次之。
金部亦铜屑，《纲目》列自然铜之先，今更置之，先自然也。又黄丹、粉锡同出于铅，黄丹以醋点成，粉锡以醋养火，今人以作粉，不尽者炒成丹。《纲目》先粉锡，似谓丹出于粉也。先生先黄丹，盖取醋点者为佳。
石部丹砂为上药，故冠诸石之首。水银从丹砂出，故次之。汞粉、粉霜、灵砂又从砂汞出，故又次之。自雄黄至石英，皆石与石类。《纲目》以石英为玉类，列于石前，不如丹砂之当也。至石英、钟乳、余粮，皆石气所凝。《纲目》钟乳在浮石前，余粮在赭石后，今俱同类相次。
山草部贯众、仙茅、白头翁、白芨，《纲目》俱列芩、连前，今概置于后。胡黄连《纲目》列黄连后，今列仙茅前。其间进退，尚多不同《纲目》。
芳草部《纲目》蛇床子在芎䓖后，荜茇在益智后，兰草、泽兰在藿香后。今蛇床子、兰草、泽兰，俱列水苏之后，以沮洳下湿所产，同类相附，抑其芳烈不同于藿、薷、薄、芥、诸苏也。至白豆蔻、草豆蔻、肉豆蔻，名同实异，连类比附，昭其辨也。《纲目》异是。
隰草部菴䕡非上品药，《纲目》列于第二。今抑之，使与马蔺、萹蓄为伍。菊居首，艾蒿次之。至《纲目》有蠡实，苏恭云：即马蔺子。苏颂云：蠡草花实皆入药。先生则曰：蠡草主治不概见，而花则仅见于淋证及疝耳。又曰：《本草》以治疝归实，乃方书治疝，尽主于花。故改蠡实为马蔺花。又蕺百合、蒲公英，《纲目》在菜部，先生移入隰草部。按蕺《说文》训菹菜，《纲目》遂列菜部。但左传云：蘋蘩蕰藻之菜。今何尝不入水草部，乃疑于蕺耶？百合生山隰间，虽可采食，实隰草也。盖本草可为菜食者多，但非韭芥之类，必待人种者，俱当还其山隰之本然。蒲公英亦其例矣。
毒草部《纲目》狼牙在商陆后，泽漆在大戟后，续随子在甘遂后，常山在蓖麻后，白附子在草乌后，半夏在天南星后。今大率与《纲目》异。
蔓草部《纲目》有白蔹，今附白芨后。至五龙草《纲目》不载，亦自昔《本草》所无。先生以其治痈毒神验，故补入。
石草部末列马勃、卷柏，盖卷柏生于石，即石草也。马勃发于湿地，亦地锦之类也。《纲目》别列苔草部，夫苔亦草中之一，岂能别异于草，自为一部乎？故削之。
谷部《纲目》先粟，次粱，次秫，先生特更易之，粟为主，粱、秫皆附见。以粱即粟之粗，而秫即粟之粘者，甚合于粟为黍、稷、粱、秫总称之义。至豆为五谷之一，《纲目》列于薏仁、罂粟后，诚为失伦。先生特列于粟与粱、粳之前，盖以古称菽、粟，菽在粟先。而高粱、小米，五谷之别种，不可与豆衡也。至舂杵头糠，《纲目》在谷部末烧酒后，今改列诸曲之次，麦芽、饴糖及醋、酒、烧酒之前。盖诸曲不离五谷本质，糠应次之。若麦芽、饴糠、醋、酒，则谷之变化，尽离其质矣。
果之味部，《纲目》列胡椒于吴茱萸、食茱萸之前。二茱萸皆椒类而产中土，今列蜀椒之次。胡椒来自舶上，番产也，故又次之。
香木部檀香、降真香以上，皆木之生而香者。乌药最下，故殿之。乳香、没药之下，皆木之液而香者。梧桐泪、枫香脂最下，故殿之。《纲目》以枫香脂先于没药，失其等矣。
乔木部自黄柏以至巴豆，皆取木之或本或叶或子入药，至漆则取其汁矣，故列于末。《纲目》乃居漆于海桐、楝、槐之前。寓木部《纲目》雷丸在桑寄生前。桑寄生寄于桑，雷丸寄于竹，等寄也。乔苞则有辨矣，故先生更之。
介部龟为四灵之一，故首之。《纲目》次玳瑁，玳瑁殊方所产也，今居介部之末。
禽部《纲目》先水禽，今先家禽。且先德禽，而林禽、水禽次焉。
兽部《纲目》先豕，今先马，而牛、羊、豕、狗依乎牲之序。其山林诸兽则次焉。
天一生水，故水部居本草之首。本草所以养人也，人为贵，故人部居本草之终。铜山西崩，洛钟东应，古人于胞衣致意焉。今人血、人骨、人势、人胆等《纲目》载之，奈何以所以仁人者害人乎？种种概从删削。用意微矣。
方书充栋，独先生此书，自成一子，非所例亦非所伍。于药品或先后焉，别其序也。于主治或更置焉，由所专以及所兼也。于畏、恶、使或去取焉，存可信、删不可信也。于禁忌、修治则殿焉，尽人事以全先天之功用也。于引据诸子百家多阙焉，但取实用、无事夸博也。于附方或前后互见焉，先本治又证所从治也。于所引书，或有翦裁，非复则类，笔削间有微意也。视《纲目》徒部署整齐饰观有余矣。
海昌后学陈訏言扬氏谨识

卷一·水部  ——————————————————————————————————————————————————————————————————————————————————————————

雨水  ***************************
立春节雨水。梅雨水，芒种后逢壬日入梅，小暑后逢壬为出梅。液雨水，立冬后十日入液，至小雪为出液，得雨谓之液雨。（《广笔记》）
〔论〕立春节雨水，宜煎发散及补中益气药。（濒湖）　为其得春升生发之气也。（虞抟）　梅雨水多由湿热之气郁遏熏蒸，酿为霏雨。人受其气则生病，物受其气则生霉。观此水不可造酒醋，则梅雨水不宜用矣。（濒湖）液雨水主杀百虫。宜煎杀虫、消积药。（又）因此雨在严冬，百虫际此而伏蛰耳。（又）
潦水  ***************************
淫雨为潦，故雨水降注谓之潦。（濒湖）
气味甘平。宜煎调脾胃、去湿热之药。仲景治伤寒瘀热发黄，麻黄连轺赤小豆汤，煎用潦水。取其味薄而不助湿气，利热也。（无己）
露水  ***************************
气味甘平。禀肃杀之气。宜煎润肺、杀祟药，及调疥癣虫癞诸散药。百草头上露，止消渴。乘未晞时，以盘收取。煎如饴，愈百疾。秋露造酒清冽。（濒湖）
腊雪水  ***************************
冬至后第三戊为腊。凡花五出，雪花六出，阴之成数也。用净瓶收之，筑实，密封瓶口。置阴室中，不见日色。
气味甘冷。解一切毒。治天行时气瘟疫，小儿热痫狂啼，大人丹石发动，酒后暴热，黄疸，仍小温服之。宜煎伤寒火暍药。抹痱亦良。
流水  ***************************
千里、东流二水，皆堪荡涤邪秽，煎煮汤药。劳水即扬泛水，仲景谓之甘澜水。用流水二斗，置大盆中，以勺高扬千万遍，有沸珠相逐，乃取煎药。盖水性本咸而体重，劳之则甘而轻。取其不助肾气而益脾胃也。虞抟云：甘澜水甘温而性柔，煎伤寒阴证等药用之。顺流水性顺而下流，治下焦腰膝证，及通利二便药用之。急流水其性急速而下达，故通二便及风痹药用之。逆流水（洄澜之水也。），性逆而倒上，故发吐痰饮药用之。
井泉水  ***************************
反酌而倾曰倒流，出甃未放曰无根，随时初出曰新汲，将旦首汲曰井华。凡饮水疗疾，皆取新汲清泉，不用停污浊暖，非直无效，亦且损人。（禹锡）　新汲井华水，取天一真气浮于水面。用煎补阴之剂，及炼丹煮茗。性味同于雪水也。（虞抟）
麻知几《水解》云：昔尝过访灵台太史，见铜壶之漏水焉。太史召司水者，曰：此水已三周环，水滑则漏迅，漏迅则刻差，当易新水。因悟曰：天下之水，用之灭火则同，濡槁则同，至于性从地变，质与物迁，未尝同也。故蜀江濯锦则鲜；济源烹楮则皛；南阳之潭渐于菊，其人多寿；辽东之涧通于参，其人多发；晋之山产礬石，泉可愈疽；戎之麓伏硫黄，汤可浴疠；扬子宜荈；淮莱宜醪；沧卤能盐；阿井能胶；澡垢以污，茂田以苦，瘿消于藻带之波，痰破于半夏之洳。冰水咽而霍乱息，流水饮而癃閟通，雪水洗目而赤退，咸水濯肌而疮干。菜之为齑，铁之为浆，曲之为酒，糵之为醋，千派万种，言不可尽。至于井水一物，尚列数名，况其他乎？昔有患小溲閟者，众不能瘥，子和易以长川之急流煎前药，一饮立溲，此正与《灵枢》治不瞑用千里流水煎半夏汤同意。后之用水者，当以子和之法为制矣。
地浆  ***************************
亦曰土浆。掘黄土地作坎，深三尺，以新汲水沃入搅浊。少顷取清用之。（贞白）
气味甘寒。解中毒烦闷，并一切鱼肉、果菜、药物、诸菌毒，治霍乱及中暍猝死者。中暑霍乱，乃暑热内伤，七神迷乱所致。阴气静则神藏，躁则消亡。地浆作于墙阴坎中，为阴中之阴，能泻阳中之阳也。（濒湖）　干霍乱病，不吐不利，胀痛欲死，服地浆三五盏即愈。大忌米汤。中砒霜毒，地浆调铅粉，服之立解。
百沸汤  ***************************
一名麻沸汤，又名太和汤。汤须百沸者佳。若半沸者饮之，反伤元气作胀。（汪颖）
气味甘平。助阳气，行经络。患风冷气痹人，以热汤淋脚至膝上，厚覆取汗周身。然别有药，亦假阳气而行耳。（宗奭）四时暴泄，肢冷腹疼，深汤中坐。浸至腹上，频频作之，生阳诸药，无速于此。虚寒人始坐汤中必颤，仍常令人伺守之。（又）　初感风寒，头痛憎寒者，用水七碗，烧锅令赤，投水于内，取起再烧再投，如此七次，名沸汤。乘热饮一碗，衣被覆头，取汗神效。暑月暍死，热汤徐徐灌之，小举其头，令汤入腹即苏。
生熟汤  ***************************
以新汲水合百沸汤和匀。一名阴阳水。
气味甘咸。凡霍乱及呕吐，不能纳食及药，危甚者，先饮数口即定。凡痰疟，及宿食毒恶之物胪胀，欲作霍乱者，即以盐投生熟汤中，进一二升，令吐尽痰食，便愈。上焦主纳，中焦腐化，下焦主出，三焦通利，阴阳调和，升降周流，则脏腑畅达。一失其道，二气淆乱，浊阴不降，清阳不升，故发为霍乱呕吐之病。饮此汤辄定者，分其阴阳使得和平也。（濒湖）
甑气水  ***************************
蒸糯米时，甑篷四边滴下气水，以盘承取用之。
主治小儿诸疳，遍身或面上生疮，烂成孔臼如大人杨梅疮者。取此水扫疮上，数日即效。百药不效者，用之神妙。
磨刀水  ***************************
气味咸寒。主治利小便，消热肿。肛门肿痛，欲作痔疮，急取屠刀磨水服，甚效。盘肠生产，干不上者，以磨刀水少润肠，煎好磁石一杯，温服，自然收上。（《扁鹊方》）
浸蓝水  ***************************
味辛苦，气寒。除热，解毒，杀虫。误吞水蛭成积，胀痛黄瘦者，饮之取下，则愈。
染布水  ***************************
咽喉病及噎疾，温服一钟良。
〔论〕濒湖言，二水皆取蓝及石灰杀虫解毒之义。顾蓝之治，功在能大布生阳之气。至于杀虫，亦即在大布生阳中。（义详蓝下。）。如止以杀虫为功，是言其末而遗其本也。
粳米淅二泔水  ***************************
第二次洗米水，清而可用，故名。
气味甘寒。清热，止烦渴，利小便，凉血。
黏米泔水  ***************************
气味甘凉。益气，止烦渴霍乱，解毒。食鸭肉不消者，顿饮一盏即消。
缫丝汤  ***************************
以甃瓶收，密封，埋净土中。经久愈妙。
止消渴，大验。
洗儿汤  ***************************
主治　胎衣不下。服一盏，勿令知之。

卷二·火部  ——————————————————————————————————————————————————————————————————————————————————————————

桑柴火  ***************************
凡一切补药诸膏，宜此火煎之。一切仙药，不得桑煎不服。桑乃箕星之精，能助药力，除风寒痹诸痛，久服终身不患风疾故也。（抱朴子）　桑火灸治痈疽发背不起，瘀肉不腐，及阴疮瘰疬流注，臁疮顽疮，燃火吹灭，日灸二次。未溃拔毒止痛，已溃补接阳气，去腐生肌。火以畅达拔引郁毒，此从治之法也。（丹溪）　桑木能利关节，养津液。得火则拔引毒气，祛逐风寒，所以能去腐生新。（濒湖）　但不可点艾伤肌。
炭火  ***************************
栎炭火宜煅炼一切金石药。烰炭火宜烹煎焙炙百药丸散。烧木为炭，木久则腐，而炭入土不腐者，木有生性，炭无生性也。葬家用炭，能使虫蚁不入，竹木之根自回，亦缘其无生性耳。（濒湖）　白虎风痛，日夜走注，百节如啮者，取炭灰五升，蚯蚓屎一升，红花七捻，和熬，以醋拌之，用故布包二包，更互熨痛处，取效。
芦火、竹火  ***************************
宜煎一切滋补药。火用陈芦枯竹，取其不强，不损药力也；桑柴火取其能助药力；烰炭取其力慢；栎炭取其力紧；温养用糠及马屎牛屎者，取其缓而能使药力匀遍也。（濒湖）　凡服汤药，虽品物专精，修治如法，而煎药者卤莽造次，用水不良，火候失度，则药亦无功。观夫茶味之美恶，饭味之甘餲，皆系于水火烹饪之得失，即可推矣。是以煎药须用深罐密封，新水活火，先武后文，如法服之，未有不效者。（又）
艾火  ***************************
主灸百病。若灸诸风冷疾，入硫黄末少许，尤良。凡灸艾火者，宜用阳燧火珠承日，取太阳真火，其次则钻槐取火，为良。若猝急难备，即用真麻油灯，或蜡烛火。以艾茎烧点于炷，滋润灸疮，至愈不痛也。其戛金击石钻燧入木之火，皆不可用。盖火无体，因物以为体。金石之火，烈于草木之火。其入木者，松火难瘥，柏火伤神多汗，桑火伤肌肉，柘火伤气脉，枣火伤内吐血，橘火伤营卫经络，榆火伤骨失志，竹火伤脉损目也。（濒湖）
附录：阳燧。即周礼夫燧火镜也。取铜铸成，其面凹，摩热向日，以艾承之则得火。（濒湖）
灯火  ***************************
油能去风解毒。火能通经。凡灯惟胡麻油、苏子油燃者，能明目治病。其诸鱼油、诸禽兽油、诸菜子油、棉油、桐油、豆油、石脑油诸灯，烟皆能损目，亦不治病。（濒湖）
主治小儿惊风昏迷搐搦窜视诸病。凡诸惊仰向后者，灯火淬其囟门、两眉际之上下。眼翻不下者，亦淬其脐之上下。不省人事者，淬其手足心及心之上下。手拳不开、目往上者，淬其顶心、两手心。撮口出白沫者，淬其口上下及手足心。
头风胀痛，视头额太阳络脉盛处，以灯心蘸麻油点灯淬之良。外痔肿痛者，亦淬之。小儿初生，因冒寒气欲绝者，勿断脐，急烘絮包之。将胎衣烘热，用灯炷于脐下往来燎之，暖气入腹内，气回自苏。又烧铜匙柄熨烙眼弦内，去风退赤，甚妙。搅肠痧痛，阴阳腹痛，手足冷，但身上有红点，以灯草蘸油点火，淬于点上。

卷三·土部  ——————————————————————————————————————————————————————————————————————————————————————————

黄土  ***************************
三尺以上曰粪，三尺以下曰土。凡用当去其恶物，勿令入客水。（藏器）
气味甘平。主治泄痢冷热赤白，腹内热毒绞结痛，下血。（取干土，水煮三五沸，绞去滓，暖服一二升。）。又解诸药毒，中肉毒，合口椒毒，野菌毒。宋皇子病瘛疭（拘急为瘛，张纵为疭。俗谓之搐。），钱仲阳进黄土汤而愈。神宗问疾愈之故，对曰：以土胜水，水得其平，则风自退耳。（《钱乙传》）　吴少师因夏月出师燥渴，饮涧水一杯，似有物入咽，遂得疾。数月消瘦，每饮食入咽，如万虫攒攻，且痒且痛。张鸡峰（名锐，著有《备急方》。）诊之，令明旦勿食，取行路黄土，入温酒二升搅之，投药百粒饮之，觉痛几不堪。及登溷，下马蝗千余，半已困死。吴亦惫甚，调理三日乃安。此证虫入人脏，势必孳生，饥则聚咂精血，饱则散处脏腑。苟知杀之而不能扫取，终无益也。今枵腹以诱之，投其所喜，俾之乘饥毕集，一洗而空之，诚善术也。（《夷坚志》）　小儿乌痧惊风，遍身都乌者，急推向下，将黄土一碗，捣末，入久醋一钟，炒热包定熨之，引下至足，刺破为妙。肉痔肿痛，朝阳黄土、黄连末、皮硝各一两，用猪胆汁同研如泥，每日旋丸枣大，纳入肛内。过一夜，随大便去之。内服乌梅、黄连二味丸药。
东壁土  ***************************
向东先见晓日，得初阳少火之气者。若当午向南，则壮火气衰。不用。（宗奭）
气味甘温。治下部疮，脱肛，止泄痢、霍乱烦闷及温疟。昔一女忽嗜河泥，日食数碗。以壁间败土调水饮之，遂愈。脾胃湿多，吐泻霍乱者，东壁土新汲水搅化，澄清服之。盖脾土喜燥而恶湿，取太阳真火所照之土，引真火生发之气，补土而胜湿，则吐泻自止也。《岭南方》治瘴疟，香椿散内用南壁土，近治反胃呕吐用西壁土。或取离火所照之气，或取西方收敛之气，皆不过借气补脾而已。（濒湖）　下部生疮，湿气侵脾也。得阳气之壮，故能燥湿除疮。脱肛亦大肠湿热所致，甘温而燥，故亦主之。其止泄痢、霍乱烦闷者，甘能补脾胃，温能和中也。又土得太阳初气，能祛暑湿之邪，故主温疟。（仲淳）　肛门凸出，故屋东壁上土一升，研末，以长皂荚挹末粉之。仍炙皂荚，更互熨之。
道上热土  ***************************
猝中暑热，搅土浆与服，即解。夏月暍死，取十字道上热土，围脐旁，令人撒热尿于中。仍用热土、大蒜等分，捣汁去渣灌之，即活。
粪坑底泥  ***************************
大寒。治发背诸恶疮，阴干为末，新水调敷，其痛立止。治疔肿，粪下土、蝉蜕、全蝎等分，捣作钱大饼，香油煎滚，温服，以渣敷疮四围，疔自出。（《圣济录》）又法，以热粪盛核桃壳内，覆疔肿上，根即烂出。（仲淳）
蚯蚓泥  ***************************
气味甘酸寒。治赤白久热痢，取一升，炒烟尽，沃汁半升，滤净饮之。一切丹毒，水和蚯蚓泥敷之。反胃转食，地龙粪一两，木香三钱，大黄七钱，为末，每服五钱，无根水调一二服，神效。忌煎煿酒醋椒姜热物。足臁烂疮，韭地上蚯蚓粪，干研，入轻粉，清油调敷。下部杨梅结毒，韭地上蚯蚓泥、硫黄，等分研匀，用泥封固作团，煨过，取出研细，生桐油调搽。
〔论〕蚯蚓孟夏始出，仲冬蛰结。雨则先出，晴则夜鸣。似有成质于阴，化气于阳，而能得气之先者。郭璞赞为土精。土固阴阳合和而成，不可谓其专属阴寒也。所食槁壤，固已脱化于寒水之气。而其转化以出者，即脱化之所余。夫土本主湿，而反能行湿者，为其阴阳相丽也。更即脱化而出者，乘于转化之气，以行湿而清热，其功不较捷乎哉？（《经》言三阳结谓之隔。是以反胃转食方，以地龙粪为君，与杨梅结毒用此治邪毒之结同一义。）。又按，《纲目》一名六一泥，盖谓六味（礬石、黄礬、蚯蚓粪、咸土盐各一两，黄泥一斤。）同为末，捣和成泥，用以固济炼药之盒耳。若独以此名归之蚓粪，似未尽然。
虚寒滑利，不宜用。（仲淳）
乌爹泥  ***************************
一名孩儿茶。出南番爪哇、暹罗诸国。今云南、老挝暮云场地方造之。取细茶末入竹筒中，坚塞两头，埋污泥沟中，日久取出，捣汁熬制而成。其块小而润泽者为上，块大而焦枯者次之。（濒湖）　按此味用之内治者绝少。
味苦涩，气平寒。清上膈热，化痰生津，涂金疮、一切诸疮，生肌定痛，止血收湿。得污泥中至阴之气，而能凉血清热。苦能燥，涩能敛，故主收湿气。（仲淳）　同薄荷叶、细茶为末，蜜丸，饭后含化三五粒，能消痰。牙疳口疮，孩儿茶、硼砂等分为末，搽之。下疳阴疮，孩儿茶一钱，真珠一分，片脑半分，为末傅之。诸肿毒，孩儿茶、蝉蜕各等分，为细末，雄猪胆汁调敷，效。脱肛气热，孩儿茶二分，雄胆五分，片脑一分，为末，人乳调搽肛上，热汁自下而肛收也。亦治痔疮。
伏龙肝  ***************************
此灶中对釜月下黄土也。以灶有神，故迂隐其名耳。（贞白）　勿误用灶下土。其伏龙肝是十年以来灶额内火气积久自结，如赤色石，中黄，形貌八棱。取得研细，水飞用之。（雷敩）　按二说不同，然如陶说者殊多。
味辛，气微温。主咳逆上气，吐血衄血，肠风尿血，泄精，及妇人崩带，妊娠时疫热病令胎不安，催生下衣，又治小儿夜啼，大人中风不语，狂颠中恶，猝魇蛊毒，及诸疮、痈肿毒气。（调醋涂之。）。有火土相生之妙，燥可去湿，故为止血之圣药，而治崩漏虚脱者。（《阆风》）　吐血久不止，伏龙肝二钱，米饮调下即止。下血，伏龙肝、熟地、白术、附子、阿胶、黄芩各三两，灶中黄土半斤，水煎服。女子血漏，伏龙肝半两，阿胶、蚕沙炒，各一两，为末。每空腹酒服二三钱，以知为度。赤白带下，日久黄瘁，六脉微涩，伏龙肝、棕榈灰、梁上尘，各炒令烟尽，等分为末。入龙脑、麝香各少许。每服三钱，温酒或淡醋汤下。一年者半月可安。妊娠热病，伏龙肝末一鸡子许，水调服之。仍以水和涂脐方寸，干又上。中风口噤不语，心烦恍惚。，手足不随。，或腹中痛满，或绝而复苏。伏龙肝末五升，水八升，搅，澄清服。反胃吐食。灶中土年久者，为末，米饮服三钱。此方亦治胃虚者。小儿丹毒。多年灶下黄土末，和屋漏水傅之。新汲水亦可，鸡子白或油亦可。干即易。臁疮久烂。灶内黄土年久者，研细，加黄柏、黄丹、赤石脂、轻粉末等分，清油调入油绢中贴之，勿动，数日愈。纵痒，忍之良。
〔论〕伏龙肝乃脾与肝之剂。盖取火土相生，以为各证之主治。在人身惟脾胃应之。更为中土之主。以司其用者，不在风化之肝乎，第火土相生之义。如以为燥可去湿，犹止得其肤而未悉其微也。夫脾胃固司湿土之化，而同乾健之运。所以然者，有水中之真火，为之母气也。如土不得水中之火，则湿土无以行其化。水即不得土为之主，而寒水亦无以行其化。是水土合德以立地者，由是而两困也。致令一阴之为独使者，下失水之母气，中失土之用气。不病于风之虚以为风眚，而还以侮所胜之土乎？（此本钱仲阳黄土治瘛疭之义而大畅之。）故必本火土相生之义，俾水土各奠其位。又必因水土合德之义，俾土木互相为用。乃全其中土生育之化，是则黄土之用。非漫然去湿也，正欲用阳以化阴，而俾湿化得行也，湿化行而血乃化。所以治血证者，非以止涩为功，盖补其生化之原，乃为固脱耳。推之女子崩带，男子泄精胥效矣。亦非用其燥也，更欲化阴以和阳，而俾风化得平也，风化平而气乃和。所以疗风证者，非以疏散为功，盖益其合化之原，乃为静风耳。推之狂颠蛊毒，中恶猝魇可愈矣。或曰：补土多用燥湿之剂，如白术等味，与兹种何别，而迥殊若是？曰：治血证多不用术者，恐其燥阴而反剧耳。此味固用阳以化阴，非燥阴之剂也。先哲审处，夫岂苟然而已？
阴虚吐血者勿用，以其中有火气也。痈肿毒盛难消者，不得独用。（仲淳）
〔修治〕水飞二次，令干。
百草霜、釜脐墨  ***************************
百草霜乃灶额及烟炉中墨烟。其质轻细，一名灶突墨。釜脐墨一名釜月中墨。又名锅底墨。二物功用大同。惟南阳伤寒黑奴丸两用之。（门）
味辛，气温。二物与梁上倒挂尘，皆是烟气结成，但其体质有轻虚结实之异。重者归中下二焦，轻者入心肺之分。（濒湖）　止上下诸血，治妇人崩带胎产诸病，伤寒阳毒发狂，黄疸，疟痢，噎膈，咽喉口舌一切诸疮，消化积滞（入下食药中用。）　方书治吐咯下血，血积，伤饮食，及食滞成痢，并食滞腹痛，大便秘结，舌肿喉痹，咽痛缠喉等病。咯血。用生姜一片，蘸百草霜含咽。如霜已淡，吐出再蘸。姜已无味，吐出易之。吐血止后，百草霜同生地等味煎服。肠风下血，香附末加百草霜米饮调服。入麝香少许，其应尤捷。崩中。百草霜二钱，狗胆汁拌匀。分二服，当归酒下。胎动下血，或胎已死。百草霜二钱，棕灰一钱，伏龙肝五钱，为末。每服一二钱，白汤入酒及童便调下。胎产逆生横生瘦胎，及虚损经病不调崩中。百草霜、白芷等分为末。每服二钱，童便、醋各少许调匀。热汤化服。舌肿起如猪胞，忽硬，逡巡塞闷杀人。用釜下墨末，醋调厚傅舌上下，须臾即消。若先决去血，更傅之，尤佳。咽中结块，不通水食。百草霜蜜和丸芡子大。每新汲水化一丸灌下，甚者不过二丸。转筋入腹。釜底墨末和酒服一钱。霍乱吐下。锅底煤五分，灶额上墨五分，百沸汤一盏，急搅数千下，以碗覆之，通口服一二口，立止。
〔论〕夫水属黑色，而火化之精微者仍归于黑，似有归其所始之义。故先哲多用百草霜、釜底墨治诸血证。盖血原从水化，而水之能化血者，又真火成之也。其病于血者，真水不足而邪火有余也。兹味治血，取其由水而化血，又由血而归水，故能疗血之病于火者。又凡见血者，敷之即止，即不必血之病于火者而皆治之。总由水火合化之元，更取水火转化之气，原非用于止涩。由水火转化之气，更取水火蜕化之妙，亦且用之益虚。故无寒热而从主剂以奏效，握枢机以转关。推之所治各证，莫不皆然。会心人当自得之，不必沾沾于火化从治夫热也。（濒湖言，黑奴治阳毒发斑，以麻黄、大黄攻解三焦结热，而霜墨尘兼取火化从治也。）
用涂金疮，生肌止血。但勿入傅疮药中，其黑入肉如黥，不能去也。（仲淳）
墨  ***************************
惟松烟墨入药。（烧取松烟，用梣皮汁解胶和造，或加香药等物。）亦须年还为佳。粗者多以窑突中墨烟，再三入麻油，用火烧过造之。墨光虽黑，不可用。
气味辛温。止血生肌，合金疮，治产后血晕崩中，猝下血。（醋磨服之。）又止血痢，及小儿客忤（捣筛温水服之。）　物芒入目，点摩瞳子上即出。属金而有火。入药甚助补性。（丹溪）　吐血急欲止之，用血余灰二钱，阿胶白汤化二钱，入童便、生藕汁、刺蓟汁、生地汁各一杯。仍用好墨磨浓黑。顿温服。按《准绳》前段用醋制大黄等味，入血分，引血下行，使转逆为顺。此法极稳，而功亦未尝不捷。或以炒黑大黄存性为主，辅以炒黑栀子、香附等味，奏效不爽。此方用墨，若非的系松烟，难必其不以误用为咎也。
〔辨治〕不问徽墨、京墨油烟，但光如漆且香者，勿用。汤药、磨服、丸散，火煅，细研，或水浸软，纸包煨，剉。
石碱  ***************************
其状如石，类碱，故名。出山东济宁诸处。造法：采蒿蓼之属，开窖浸水，漉起，晒干烧灰，以原水淋汁，每百斤入粉面二三斤，久则凝淀如石。连汁货之四方，浣衣发面，甚获利也。他处以灶灰淋浓汁，亦去垢发面。（濒湖）
味辛苦，气温，微毒。去湿热，止心痛，消痰，磨积块，去食滞，洗涤垢腻。量虚实用，过服损人。（丹溪）　同石灰烂肌肉，溃痈疽、瘰疬，去瘀肉，点痣黡疣赘、痔核，神效。（濒湖）　能消能降，肠胃中之垢腻能洗涤之。（《类明》）
消积破气，石碱三钱，山查三两，阿魏五钱，半夏皂荚水制过一两，为末。以阿魏化醋，煮糊丸服。一切目疾，白碱拣去黑碎者，厚纸七层包，挂风处四十九日，取研极细，日日点之。痣黡疣赘，花碱、矿灰，以小麦秆灰汁煎二味，令干，等分为末。针刺破，水调点之，三日三上，即去。须新合乃效。虫牙疼痛，花碱填孔内，立止。
阴湿之性，润下软坚，故于肠胃不宜，食之使人泄泻。作泻胃薄者忌之。（仲淳）

卷四·金部  ——————————————————————————————————————————————————————————————————————————————————————————

金箔  ***************************
凡使金银铜铁，只可浑安在药中，借气生药力而已，勿入药服，能消人脂。
气味辛平，生者有毒。主治镇精神，坚骨髓，利五脏邪气，疗小儿惊伤，镇心安魂魄，治风痫失志，癫痫风热，上气咳嗽，伤寒肺损吐血，骨蒸劳极作渴。方书治中风振颤，惊狂谵妄，消瘅，咽喉生疮。西方之行，性能制木，故疗肝胆风淫之病。（濒湖）　制木而为木之主，即能镇心，心肝为子母之脏也。（仲淳）
入至宝丹，治中风不语，气绝中恶，蛊毒尸疰，难产血晕等证。入牛黄清心丸，治诸风缓纵不随，语言蹇涩，恍惚怔忡，痰涎壅塞，惊恐怕怖，或喜怒无时，颠狂昏乱。入紫雪，治内外烦热，口舌生疮，狂叫呼走，瘴疫毒疠猝死，温疟尸疰蛊毒，猝黄，小儿惊痫百病。（红雪治疗略同。）　金箔镇心丸，治小儿风壅痰热，惊悸谵妄，心神不宁。磨细屑，挑开疔头没入，能拔疔根。作针针疔疮，纳药拔疔。
〔论〕金具五行之一，人生得之以为肺，肺气固先入心，而还入肾。入心为火之妻，入肾为水之母，以合水火之交。故《别录》首主镇精神，坚骨髓，而惊风癫痫上气之治，皆以其禀肃杀之气，而受制者风木耳。所治诸证，乃风之淫气。然亦本于肺金之虚，致肝木侮其所不胜。用金箔以助肺之虚，而肝木自平。非此味之治功专于肝也。其治伤寒肺损而吐血者，阳不能为阴之政，（元气为水中之火。《经》云：出地者阴中之阳，阳予之政，阴为之主。）而阴无以自主也，然则此味谓之补肺阳可矣。
金禀中宫阴己之气，其性本刚，服之伤肌损骨。（服一二分则心腹剜痛、肠胃如裂而毙。）惟作箔入药，可为镇心安神之用。如并无惊邪外入者，更非金箔所宜。（仲淳）　凡用金箔，须辨出铜箔。（濒湖）
银箔  ***************************
味辛，气平。主治与金箔不远。同能平肝。过服亦能伤肝。
〔论〕前哲多以生金为有毒，惟百炼者堪服，而生银则无毒。濒湖之说甚辨，谓验试中毒与否，必藉银物。以银之与毒，其气原不相容，而即为色变也。然有异者，金畏水银。水银入肉，令人筋挛。惟以金物久久熨之，水银当出蚀金。候金色白是也。至于作银箔者，又借水银煎消制之。是金银之所喜忌，即一水银而迥殊矣。奈何谓金银性味如一，而毫无差别哉？　又按金禀中宫阴土之气，银禀西方辛阴之神。金气合于土，而银气纯乎金。海藏故独言白银属肺也，濒湖又独言银能伤肝者，以金气合于土，斯能媾肺于肝而使之平，不得言伤肝耳。
自然铜  ***************************
出铜坑中，以其未经矿炼，故名自然。独孤滔谓多年矿气结成，得铜之精气，是或然也。有两三种：一种大如麻黍，或多方解，累累相缀，至如斗大，色煌煌明烂如黄金鍮石，入药最上；一种成块，大小不定，亦光明而赤；一种如姜铁屎之类，又有如不冶而成者，皆出铜坑中，击之易碎，或黄赤，或青赤，炼之乃成铜。今人多以銗石为自然铜，烧之成青焰如硫黄，此亦有二三种，但俱畏火，不等于自然铜之须火煅也。即此可辨。
味辛，气平凉。主折伤，续筋骨，散血止痛。禀土金之气以生，入血行血，为续筋接骨之神药。（仲淳）　接骨之功，与铜屑同。但不可常服，即便理气活血为要。（濒湖）　打扑损伤，自然铜研细，水飞过，同当归、没药各半钱，以酒调服。仍手摩病处。同乳香、没药、䗪虫五铢，古钱、麻皮灰、血竭、胎骨作丸，煎当归、地黄、续断、牛膝、丹皮、红花浓汤送下。治跌扑损伤，或金刃伤骨断筋，皆效。
〔论〕自然铜非火煅不可。凡诸损药必热，能生气血以接骨。此物火金相煽，燥热愈甚。先哲云：凡刀斧跌磕，闪肭脱臼者，初时不可便用自然铜，久后方可用之。折骨者，宜便用之。若不折骨、不碎骨，则不可用。然则兹物续筋骨，乃其所长，若非骨折、骨碎，尚不须此。即宜用而辄早，犹以贻患也。
凡损伤病，妙在补气血，不宜求速效。多用自然铜，往往致成痼疾。盖骨之上下相合处，有臼有杵。使脱臼之骨未归其窠，而早用自然铜续之，则终身不能屈伸如意。接骨药用自然铜，非煅不可。若新出火者，火金毒气相煽，更挟香药热毒，虽有接骨之功，燥散之祸，甚于刀剑，戒之。（丹溪）
〔修治〕火煅醋淬七次，细研水飞用。
赤铜屑  ***************************
铜有赤白青色不一，惟赤者入药。其屑即打铜落下者。或以红铜火煅水淬，亦自落下。（濒湖）
气味苦平。主治同自然铜。能銲人骨。凡六畜有损者，细研酒服，直入骨损处。畜死，取骨视之，犹有銲痕可验。（藏器）　同五倍子，能染须发。
〔修治〕水淘净，用好酒入砂锅内炒，见火星，取研末用。打熟铜，不堪用。
铜青  ***************************
即铜器上绿色。一名铜绿。铜之精华也。不问生熟铜皆有。近以醋制生绿货之。
气味酸平。主治风痰，明目，妇人血气心痛，合金疮，止血，治恶疮、疳疮，杀虫。铜之液气所结。酸而有小毒。能入肝胆。故吐利风痰，明目杀疳，皆疗肝胆之病也。铜青涂木，入水不腐。痰涎潮盛，猝中不语，及一切风瘫，用生铜绿二两，研细水化，去石，慢火熬干，取辰日辰时辰位上修合。再研入麝香一分，糯粉糊丸弹子大，阴干。猝中者，每丸作二服，薄荷酒研下。余风朱砂酒化下。吐出青碧涎，泻下恶物，大效。如治小儿，用绿云丹，铜绿不计多少，研粉，醋面糊丸芡子大，每薄荷酒化服一丸，须臾吐涎如胶，神效。走马牙疳，用溺桶中白垢火煅一钱，入铜绿三分，麝香一分半，傅之立愈。鼻疳青金散，用铜青、生礬各一钱，为末，每取少许，傅鼻下。又兰香散，兰香叶（菜名）烧灰二钱，铜青半钱，轻粉二字，为细末，令匀。看疮大小，干贴之。按铜青之治疳疮，乃土虚而木斯侮之，但治其标之急者。
〔论〕铜禀土中阴气以生，青则其英华所结而透出于外者。凡铜入地久，或沃以咸酸之味，便生青。是能达其辛中之酸于肺，乃更畅其酸中之辛于肝。正由肺而得肝之化气入肝而致肺之用者。（本仲淳）人身肺属金，肝属木。肺喜酸收，肝喜辛散，正金木相媾之元机也。铜固金类，今用醋制生绿，正金媾于木而吐其精液也。（铜属五金之一，何以独媾于木？盖五金惟黄金为之长，而铜则与黄金同，故字从金同也。）媾木而化其精微，所以治中风之痰涎潮盛，乃其的对。盖用其化气，非以金克木而侮其所胜也。铜青涂木则入水不腐者，木为金之匹，因木得媾于金，而木乃裕其化气，水为金之子，因金已媾于木，而水更育其子气。生化归于一气，是以不为水所腐也。其能明目者，肝窍开于木。又主风烂眼泪出，总不离血脏之风以为治也。兹品从金所吐之精液以治木眚，用疗风脏之血，未有如是之亲切者，所以《别录》首主妇人血气心痛耳。又按诸疳皆脾胃病，内亡精液之所作也。夫小儿肾阴原不足，独赖脾阴与胃阳表里，以为生化之地。疳证之作，因种种伤其脾阴，致胃阳独亢。是宜大补脾阴，又须理会阳生阴长之妙。令阴裕，有化原。盖足三阴同起于下，而脾阴之益，难以取效旦夕。须少少同肾肝药，以为益脾阴地，则庶几奏效也。
铅  ***************************
五金之祖。（雌黄乃金之苗，而中有铅气，是黄金之祖矣。银坑有铅，是白金之祖矣。信铅杂铜，是赤金之祖矣。与锡同气，是青金之祖矣。）能伏五金而死八石，故有五金狴犴追魂使者之称。（土宿真君）　朱砂伏于铅而死于硫，硫恋于铅而伏于硇，铁恋于磁而死于铅，雄恋于铅而死于五脂（盖赤石脂之类。）。故金公变化最多，一变而成胡粉，再变而成黄丹，三变而成密陀僧，四变而为白霜。（又）　多出银矿之所。性濡而滑，色黑而淄。凡煎银制矿必用之。（《仙制本草》）
气味甘寒，有小毒。降热坠痰，镇心安神，主反胃呕哕，消渴风痫，明目固牙，乌须发，炙熨蛇蜴所伤，及解金石药毒。铅秉北方癸水之气，阴极之精，其体重实，其性濡滑，其色黑，内通于肾，有镇坠归下之功。（濒湖）　得汞交感，即能治一切阴阳混淆，上盛下虚，气升不降，发为呕吐眩晕，噎膈反胃，危笃诸疾。但不可多服。（性带阴毒，恐伤心胃。濒湖）　铅变化为胡粉、黄丹、密陀僧、铅白霜，其功皆与铅同。但胡粉入气分，黄丹入血分，密陀僧镇坠下行，铅白霜专治上焦胸膈，此为异耳。（又）　禀先天壬癸之气以生，一者数之始，水者物之初，故曰天一生水。中含生气，为万物先。第壬金为清，癸水为浊。清为阳气，浊为阴质。阳气为生，阴质有毒。范以法象，招摄阴阳。烹炼得宜，是成丹药，饵之仙去。（仲淳）　铅本先天真水，性含生气而属至阴，故能降热坠痰以疗所患也。（又）　五行万物中，能解一切毒气者，无过先天生气，土中冲气，铅兼有之，故又为解诸毒之首药。（又）　入养正丹，治一切上盛下虚，孤阳浮越，烦躁面赤，恍惚惊惕，呕吐反胃等证。盖用以镇坠阳气，使火入阴分，则上焦得宁，而后可随证以施治也。入黑锡丹，治一切下元虚冷，阳气垂绝，阴阳将离，及沉寒痼冷诸病，另治真头痛。盖从阳生阴长之义，直补下元之阳而归之，全赖黑铅至阴归下，先扼其要而为主脑。若但补下元之阴，则缓而莫济也。养正丹（治上盛下虚，气不升降，元阳亏损，气短身羸，及中风潮涎，不省人事，伤寒阴盛，自汗唇青，妇人血海久冷。），水银、黑锡（去滓，净秤）、硫黄、朱砂，研细，各一两。用黑盏一只，先熔黑铅成汁，次下水银，以柳条搅，次下朱砂搅，令不见星子，下火少时，方入硫末，急搅成汁，和匀。如有焰，以醋洒之。候冷取出，研极细。糯饭糊丸绿豆大。每服三十丸，盐汤、枣汤任下。黑锡丹（治诸逆冲上，痰气壅塞，心火炎盛，肾水枯竭，一应下虚之症，及妇人血海久冷，赤白带下。），炮附子、沉香、胡卢巴（酒浸炒）、阳起石（研细水飞）、破故纸、舶茴香、煨肉蔻、木香、金铃子（蒸去皮核），各一两，硫黄、黑锡（去滓秤）各二两。用黑盏或新铁铫，先如常法，熔结黑锡、硫黄砂子，摊地上，出火毒。研极细，并与余药细末和匀。自朝至暮，研至黑光色为度，酒糊丸梧子大，阴干，入布袋内，擦令光莹。每空心服四十丸，盐姜汤或枣汤下，女人艾枣汤下。抱胆丸，治一切癫痫风狂，或因惊恐怖畏所致，及妇人产后血虚，惊气入心，并室女经脉通行，惊邪蕴结。水银二两，朱砂细研一两，黑铅一两半，乳香细研一两。先将黑铅入铫内，下水银结成砂子，次下朱砂滴乳，乘热用柳木捶，研匀如鸡头子大。每服一丸，空心，井花水下。病者得睡，切莫惊动，觉来即安。再一丸，可除根。多年反胃不止，紫背铅二两，石亭脂（即硫之多赤者。）二两，盐卤五两，烧铅以卤汁淬尽，与亭脂同炒，焰起挑于水上，焰止研匀，蒸饼和丸梧子大。每服二十丸，石莲、干柿煎汤下。久患风痫，吐沫翻目抽掣者。黑铅、水银结砂、炮南星各一两，为末，糯饭丸绿豆大。一岁一丸，乳汁下。肾脏气发攻心，面黑欲死，又诸气奔豚喘急。铅二两，石亭脂二两，木香一两，麝香一钱。先化铅炒干，入亭脂急炒，焰起以醋喷之，倾入地坑覆住，待冷取研，粟饭丸芡子大。每用二丸，热酒化服，取汗。或下或通气即愈。如大便不通，再用一丸，入元明粉五分服。揩牙乌须固齿，黑锡一斤，炒灰，埋地中五日，入升麻、细辛、诃子同炒黑。日用揩牙，百日效。解砒霜毒，燥烦如狂，心腹疼痛，四肢厥冷，命在须臾。黑铅四两，磨水一碗灌之。
〔论〕铅禀北方癸水之气，而属至阴。凡在上之阳偏胜以为病者，非此至阴而归原之品，莫能疗之。第癸水为浊，浊为阴质。历按五行所生，皆以五阳配五阴，乃得展转相生。铅属阴质，其生气全藉于阳。故硫铅交感交化，乃真自然之妙。如铅丹则铅中入硫硝，制炒有法，庶可治疗诸病。即铅霜亦由铅汞结砂，二气交感，吐出精英，尚不似极阴之重滞也。
铅气沉重，未经烹炼，癸水之阴质尚存，多服损伤心脾。（金石与人身气血异，《悟真篇》云：非类难为巧是已。）凡脾胃虚寒，阳火不足，饮食不化，下部阴湿诸证，法咸忌之。（仲淳）
〔修治〕凡入药，用铁铫熔化，泻新瓦上，滤去渣脚。如此数次，取净者用。
铅霜  ***************************
一名铅白霜。取铅杂水银十五分之一合炼，作片如钱，有孔穿成串，用瓦盆盛生醋，横铅串于盆，离醋三寸，仍以瓦盆覆之。置阴处，候生霜，刷下，仍合住。（濒湖）
气味甘酸，性极冷。消痰。（治风痰。）去膈热涎塞，胸膈烦闷，治中风痰实，消瘅风惊谵妄，（婴孺惊滞药用之尤多。）疗舌病及咽喉证。铅霜乃铅假汞气交感，因醋以拔其英华，道家谓之神符白雪。病在上焦者，宜此清镇之。（濒湖）
凡中风惊悸，未有不由痰热所生，胸膈烦闷多渴，亦火热炎灼所致。铅霜甘寒，能除热生津，并治吐逆，镇惊去怯。（仲淳）　铅霜涂木瓜，即失酸味，金克木也。（宗奭）　痰饮　化涎散，治热痰，利胸膈，止烦渴。凝水石煅一两，铅霜、马牙消、雄黄俱另研各一钱，枯礬、炙甘草各二钱半，龙脑少许，为细末，研匀。每服一钱，水调下。小儿风热痰涎，用沙糖水调服半钱。此药大凉，不可多服。法制半夏，消饮化痰，壮脾顺气。用大半夏汤泡洗七遍，浓米泔浸一日夜。每半夏一两，用白礬一两半，研细。温水化浸半夏，水出两指许，频搅。冬月放暖处，浸五日夜。取出焙干，再用铅霜一钱，温水化浸一日夜，通七日尽取出。后用浆水慢火煮，弗令滚。候浆水极热，取出焙干，瓷器收贮。每服一二粒，食后细嚼，温姜汤下。谵妄　镇心丸，治心风，狂言多惊，迷闷恍惚。牛黄、铅霜、铁粉各七钱半，朱砂水飞，龙齿、天竺黄各研细，龙胆草、远志肉、干地黄各半两，金箔五十片，人参、茯神、犀角屑各一两。为细末，和匀，炼蜜丸小豆大。每服七丸，竹叶汤下。惊　铁粉散，治风惊。铁粉、朱砂、铅霜、天竺黄，用竹沥汤调下，每服五分。消瘅　甘露丸，解壅毒，退风热，治口舌干燥。寒水石煅二斤，马牙消三两，铅霜、炙甘草、龙脑各七钱半。为细末，研匀，糯饭和丸弹子大。每取半丸，食后用新汲水磨化服。木舌　马牙消丸。马牙消七钱半，铅霜、元精石、寒水石、麝香、大黄各五钱，枯礬一钱二分，炙甘草二钱半。为细末，研匀，炼蜜丸如小弹子大。每含一丸咽津。此证甘露丸亦治之。绿云散，治舌上生疮。铜绿、铅霜各等分，同研极细，每用少许，掺舌上。咽喉　龙麝聚圣丹，治心脾客热，毒气攻冲咽喉，赤肿疼痛，或成喉痹，或结硬不消，经久不瘥，或舌本肿胀，满口生疮，饮食难进。南硼砂、川芎各一两，生地黄、犀角屑、羚羊角屑、元参、桔梗、升麻、连翘、琥珀、铅霜各五钱，人参、赤苓、马牙消、脑子、麝香各三钱，朱砂牛黄各二钱。为细末，炼蜜丸，每两作十丸，用金箔五十片为衣。每服一丸，薄荷汤或新汲水化下。或细嚼，或噙化，津液咽下，皆可。祛毒牛黄丸，治咽喉肿痛，舌本强硬，满口生疮，涎潮喘急，饮食难进，胸膈不利。牛黄三钱半，人参、琥珀、犀角细末、硼砂、生地、桔梗各半两，雄黄飞一两，元参、升麻各三钱，蛤粉水飞四两，寒水石煅二两，朱砂研飞七钱，铅霜、脑子各一钱。为细末，炼蜜丸如小弹子大，金箔为衣，瓷器收贮。每服一丸，薄荷汤或新汲水化，食后日进二三服。噙化亦得。黄耆散，治咽喉生疮痛疼。黄耆、槟榔、牛蒡、紫菀、栀仁、赤苓、生甘草各半两，元参、麦冬各一两，升麻、黄芩各三钱。剉碎。每服一钱，水一盏，煎六分，温服。桃红散，治咽疮肿赤紫色，嗌痛咽物有妨。金银箔各十片，铅霜少许，寒水石四两，元精石二两，（二味捣碎，入一盒子内，煅令通赤。取出，埋土中，出火毒。研细。）马牙消、朱砂、炙甘草各一两。为细末，研匀。每服一字，甘草水调下。或以稀糯粥丸如豌豆大，含化津咽。喉痹肿痛。铅霜、甘草半两，青黛一两。为末，醋糊丸芡子大。每含咽一丸，立效。悬痈肿痛。铅霜一分，生、炙甘草一分。为末，绵裹含咽。口干龈烂，气臭血出，不拘大人小儿，铅霜、铜绿各二钱，白礬豆许，为末扫之。
小儿惊热。（心肺积热，夜卧多惊。）铅霜、牛黄各半分，铁粉一分。研匀。每服一字，竹沥调下。惊风痫疾，喉闭牙紧。铅霜一字，蟾酥少许。为末。乌梅肉蘸药，于龈上揩之，仍吹通关药，良久便开。
〔论〕铅本天一坎水所凝，而为五金之祖。是金在水中，所谓壬金为阳而气能上交者也。水银出于丹砂，离中之坎。内蕴金精，乃坎水之母气也。其性又能下交二者，因变化而吐其精华。则以至阴精气，感乎离中之坎以下行。而坎水母气本于离者，却能感壬金之阳而合之，如之何不治上焦心肺之热乎？即挟肝火，亦藉其清镇而降坠矣。
其性极冷，非久服常用之物，病已即去之。胃弱脾虚肠滑者，不宜。风寒咳嗽多痰者，并忌。（仲淳）
铅丹  ***************************
一名黄丹。可入丸散，熬膏药，不入汤用。炒铅丹法。用铅一斤，土硫黄十两，消石一两。熔铅成汁，下醋点之，滚沸时，下硫一块，少顷下硝少许。沸定，再点醋，依前下少许黄硝。待为末，即成丹。（《会典》云：黑铅一斤，烧丹一斤五钱三分。）若转丹为铅，只用连须葱白汁拌丹慢煎，煅成金汁，倾出即还铅矣。（濒湖）　今人以作铅粉，不尽者用消石、礬石炒成丹。（又）
味微辛咸，气微寒。体重，性沉。内走血分。伏砒，制硇、硫。内服，治吐逆胃反，惊痫癫疾，除热下气。（《本经》）　除消渴，消积痢久积及疟，止衄血并痔证下血不止，疗热毒脐挛，（当脐挛急而痛，是阴阳不得升降也。）中恶心腹胀痛，能固气敛神气，坠痰，杀虫，治疳疾。（诸本草）　外傅生肌止痛止血，诸疮金疮汤火疮，或煎膏用之。能解热拔毒，长肉去瘀，故治恶疮肿毒，及入膏药，为外科必用之药。（濒湖）　鼻衄初出，多不能止，此肺金受相火所制也。用黄丹吹入鼻中。吐逆不止。北黄丹四两，米醋半升，煎干。炭火三秤，就铫内煅红。冷定为末，粟米饭丸梧子大。每服七丸，醋汤下。小儿瘅疟，壮热不寒。黄丹二钱，蜜水和服。冷者酒服。温疟不止。黄丹炒半两，青蒿童便浸二两，为末。每服二钱，寒多酒服，热多茶服。反胃气逆胃虚。铅丹二两，白礬二两，生石亭脂半两。先以丹、礬研匀，入坩锅内，用炭半秤煅赤。更养一夜，出毒两日，入亭脂同研。粟米饭和丸，绿豆大。每日米饮下十五丸。风痫发止。铅丹二两，白礬二两。为末。用三角砖相斗，以七层纸铺砖上，铺丹于纸上，铺礬丹上。用柳木柴十斤，烧过为度，取研。每服二钱，温酒下。眼生珠管。铅丹半两，鲤鱼胆汁和如膏，日点三五次。咽喉肿痛，追风散。用黄丹、朴硝、牙皂煅、砂仁壳煅各五钱，为细末。每以鹅毛蘸药少许，傅舌上下及肿处，后以温水灌漱。外痔肿痛。黄丹、滑石等分为末，新汲水调，日五上之。
〔论〕夫就铅霜而言，铅汞固为一气之交感矣。（即取水银粉毒，用黑铅作壶，煮土茯苓酒服之，是交感之一证。）就铅丹而言，铅合硫硝炒制。是何一水一火，其交感又如是耶？（硫恋于铅，硫又能死铅。铅得硫则化，即治溲闭一案可验，详见硫黄条。然解硫毒者，还用黑铅煎汤解之。）盖天一生水，地二生火，在人身水火同宫，故硫与铅交感而交化。至阳者恋乎阴而得所归，至阴者合于阳而行其化。阳得所归则火降，阴行其化则水升。水火之气和，而气血亦和。此铅丹所以能除热下气，治吐逆反胃及惊痫癫狂烦渴诸疾，而外傅疮疡更效也。又按铅丹主治有数证，可以参其微义。如齿衄属肾虚者，服凉药反甚，宜盐汤下安肾丸，间进黑锡丹。此因火乘水虚而上，或兼痰气壅塞，必用铅硫结砂子者为主剂，而和以温补肾气，方能奏功。至神效方治痔疾下血不止，固以猬皮为痔证专剂矣。其用白礬者，是收阴于亢阳之中，以散阳邪而救真阴也。用绿礬火煅者，俾之理脾阴，和脾气，转为血脏地也。入伏龙肝者，更欲用阳以化阴，俾湿化行而血乃化。且又不属燥剂，而铅丹则固相助为理者也。又治八般头风，用草乌尖、细辛，必入铅丹少许以和血，正为风脏即血脏也。消瘅证心中热渴欲饮者，用乌金散，止铅丹、细墨二味合治也。久痢脐腹撮痛者，治以圣饼子，乃铅丹合于定粉、陀僧、硫黄、轻粉，同为相感相交之气味以化其积滞也。内治数证，举此可以类推。
吐逆由于胃虚，及因寒发吐者，皆不宜服。（仲淳）
〔修治〕货者多以盐硝、砂石杂之。凡入药，用水漂去硝盐，飞去砂石。澄干，微火炒紫色，地上去火毒用。
〔总论铅霜、铅丹、灵砂〕黑锡之用，杂水银作片，醋薰成霜者，名铅白霜。合硫硝制为末者，名曰铅丹。而汞合硫以煅升者，为灵砂。又汞合于硝礬煅升者，为轻粉。铅霜、铅丹、灵砂，似其主治不远，但铅霜惟取坎离之纯阴，其所交感而出为精华者，以故上焦热可使清降，上焦热所生痰可使镇坠。是病于阳之偏胜，乃其对待。至铅丹取铅同宫之阳以化阴，石硫是也，更藉消石之苦温而上胜者，同硫气以升阳，使至阴随阳以升，而清坠上焦之亢阳，所谓藉升以为降也。是病于阴不升而阳不降者，此其中的之治。若灵砂则治上盛下虚者，阳极于上，阴竭于下，阴阳将离而欲绝，最为危笃，故取阳中之阴下行者，阴中之阳上行者，两相感而两相结，以交水火而媾阴阳，所谓斡旋于俄顷，徐为养阴驭阳之计者也。
铅粉  ***************************
化铅为之变黑而白，古人名铅为黑锡，故名粉锡。又名胡粉、官粉、光粉、水粉、定粉、瓦粉、白粉。金陵、杭州、韶州、辰州皆造之。其色带青。造法，每铅百斤，熔化，削成薄片，卷作筒，安木甑内，甑下甑中各安醋一瓶，外以盐泥固济，纸封甑缝，风炉安火四面。养一七，便扫入水缸内，依旧封养。次次如此，铅尽为度。不尽者炒作黄丹。每粉一斤，入豆粉二两，蛤粉四两，水内搅匀，澄去清水，用细灰按成沟。纸隔数层，置粉于上，将干，截成瓦定形，待干收起。（濒湖）　桂林所作铅粉最有名，谓之桂粉，以黑铅着糟瓮中罨化之。（虞衡志）
嵩阳产铅，居民多造胡粉。其法铅块悬酒缸内，封固四十九日，开之则化为粉矣。化不白者，炒为黄丹。黄丹渣为密陀僧。三物收利甚溥。（《余冬录》）
味甘辛，气寒凉。入气分。主积聚不消，疗症瘕，去鳖瘕，治久积痢，坠痰消胀，杀虫，疗恶疮痈肿瘘烂，疮中出水，汤火干湿癣疮，及股内阴下湿痒且臭，诸狐臭。（或干掺，或猪脂、牛脂调傅之）更治小儿疳气，无辜疳痢，（痢而腹胀，曰无辜疳。）及疳疮耳后月蚀。内服外傅咸宜。其体用虽与铅及黄丹同，而无硝盐火烧之性。内有豆粉、蛤粉杂之，止能入气分，不能入血分。此为稍异。服之大便色黑者，还其本质，所谓色坏还为铅也。亦可入膏药，代黄丹用（濒湖）。久痢成疳者，胡粉和水及鸡子白服，以粪黑为度。为其杀虫而止痢也（藏器）。无辜疳，下痢赤白，胡粉熟蒸，熬令色黑，米饮服半钱。小儿腹胀，或腹皮青色，不速治必死。胡粉盐熬色变，以摩腹上。小儿丹毒，胡粉唾和，从外至内傅之良。久痢赤白，脐腹撮痛。圣饼子。用定粉、密陀僧、硫黄各三钱，黄丹二钱，轻粉少许。为末，入白面四钱匕，滴水丸如指头大，捻成饼，阴干。食前温浆水磨下，大便黑色为效。休息痢羸瘦。黄连去须为末，定粉研，各半两，大枣二十枚，去核舂如泥，铺纸上，入二味药裹之，烧令通赤。取出候冷，细研。每服使精羊肉半斤，切片，掺散药三钱于上，湿纸裹，烧熟，放冷食之效。腹中鳖症，胡粉黍米淋汁，温服大效。妇人心痛急者，官粉为末，葱汁和丸小豆大。每服七丸，黄酒下即止。火烧疮，胡粉和羊髓涂上封之。干湿癣，胡臭，若股内阴下常湿且臭，或作疮，以定粉一物掺之瘥。齿缝出血，胡粉半两，麝香半钱，为末，卧时揩牙。从高坠扑，瘀血抢心，面青气短欲死。胡粉一钱，和水服即安。接骨续筋，止痛活血。定粉、当归各一钱，硼砂钱半。为末。每服一钱，苏木煎汤调下，仍频饮汤。
〔论〕铅本阴寒重坠之性质，蒸罨为粉，由黑而白，是变化奇矣。第其法或安醋瓶于内，或着糟罋，或悬酒缸中，皆假其气以成变化，致重坠之质轻，阴寒之气和。且色黑化白，是金在水中者出现金相，以为气分之用。故能消积聚，疗症瘕。盖积聚即阴气凝结之所致，而症瘕又即积聚之久而成形者也。此味根至阴而有变化，以达夫阴气，故奏效如此。如小儿疳病，类由于脾阴大伤，阴气伤则有积。积滞不能化，类下恶物而为疳痢，久则化而为虫。故能治积聚症瘕者，即其能治小儿疳气，并炒焦能止疳痢而杀三虫者也。凡久痢赤白，脐腹撮痛，及休息痢羸瘦者，为有久积未消之故。非从至阴而有变化之气如兹粉者，不能奏同气相求之功。第阴气为病，即已不离血分矣。濒湖乃谓止入气分者，宜指血中之气而言。盖凡有形而成积聚者，皆血之病也。若离血以言气，则人身岂有分离之气血哉？虽能消疳逐积，杀虫止痢，然其性冷，走而不守，脾胃虚弱者不宜用，娠妇忌之。（仲淳）
密陀僧  ***************************
一名炉底。是银铅脚。岭南、闽中银铜冶处有之。其初采矿时，银铜相杂，先以铅同煎炼，银随铅出。又采山木叶烧灰，开地作炉，填灰其中，置银铅于灰上，更加火煅。铅渗灰下，银住灰上。罢火候冷，出银。其灰池感铅银气，置之，积久成密陀僧。（颂）　取于银冶者，亦甚难得。今人多取销银铺炉底用之。（濒湖）　按银铺有分金炉，市匠将银油及倾银坏罐，共捶成末，搅铅子拌匀，置分金炉上。火煅出铅后，用大锅一口，入灰满锅，将所烧出铅置锅内灰上，用炭火煅化，则银在灰上，铅坠灰底，即陀僧。与银冶之灰池煅法，得银上而铅下者无异。
味咸辛甘，气平，有小毒。治久痢五痔。（牡酒肠血气五种。）疗惊痫，并咳嗽，呕逆吐痰，反胃，消渴，疟疾，下痢，止血，杀虫，消肿毒，治诸疮，去面上瘢䵟。并膏药用之。感铅银之气，其性重坠下沉，直走下焦。（濒湖）　惊气入心络，喑不能言，用密陀僧末一匕，茶调服即愈。昔有人伐薪，为狼所逐，而得是疾，或授此方而愈。又一军校采藤，逢恶蛇，病此，亦用之而愈。盖惊则气乱，陀僧之重以去怯而平肝也。（《夷坚志》）　其功力与铅丹同，故膏药中用以代之。痰结胸中不散，密陀僧一两，醋、水各一盏，煎干为末。每服二钱，以酒水各一小盏。煎一盏，温服。少顷当吐出痰涎为妙。肠风痔瘘，铜青、密陀僧各一钱，麝香少许，为末，津和涂之。骨疽出骨，（一名多骨疮，不时出细骨。）乃母受胎未及一月，与父交合，感其精气而然。以密陀僧末，桐油调匀，摊贴之，即愈。血风臁疮，密陀僧用香油磨化，油纸摊膏，反复贴之。
〔论〕濒湖谓密陀僧重坠，直走下焦，能效坠痰止吐消积等证之用。殊不知铅本至阴，其下行者乃返其所自始也。阴之不得下行而返其所始者，由于阴不足也。如久痢是伤其阴气也，如惊痫是阴不足不能为阳之守，以病于惊，不能达阳之用，以病于痫也。又如反胃亦是阴不足而不能下归，以致阳上逆也。陀僧所治诸证，大都不越于斯义。
密陀僧惟治䵟[黑曾]，（面黑气也。）傅面外。今人无复用以服食者。大都可外傅，不可内服。此药难得真者。销银炉底乃硝铜之气所结，能烂一切物，故益不宜轻用。（仲淳）
〔修治〕炉底坚重，碎之如金色者佳。外敷生用，内服火煅黄色，细研。
铁  ***************************
铁受太阳之气，始生之初，卤石产焉。百五十年而成磁石，二百年孕而成铁，（取磁石碎之，内有铁片可验。）又二百年，不经采炼而成铜，铜复化为白金，白金化为黄金，是铁与金银同一根源也。（《土宿本草》）　铁禀太阳之气，而阴气不交，故燥而不洁。性与锡相得。管子云：上有赭，下有铁。（又）
●铁粉
此乃钢铁飞炼而成者。今人多取杂铁作屑飞之，其体重，真钢者不尔也。（恭）
味咸，气平。主治镇心化痰，抑肝邪，特异。惊痫发热，铁粉水调少许服之。急惊涎潮，壮热闷乱。铁粉二钱，朱砂一钱，为末，每服一字，薄荷汤调下。
●针砂
此作针家磨鑢细末也。须真钢砂乃堪用。人多以柔铁砂杂和之，（柔铁即熟铁。）飞为粉，人莫能辨。亦堪染皂。
气味主治，功同铁粉。消积聚、肿满、黄疸，平肝气，散瘿。入丹溪小温中丸，治胀满。此属脾虚不能运化，不可下之。肿胀药制法，用滴醋煮半日，去铁针，取醋和蒸饼为丸，每姜汤服三四十丸，以效为度。亦只借铁气耳。（《永类方》）水肿尿少，针砂醋煮炒干，猪苓、生地龙、各三钱，为末，葱涎研和傅脐中，约厚寸许，缚之，待小便多为度，日二易之。入甘遂更妙。泄泻无度，诸药不效，方同上，不用甘遂。二治须详，使水化又使水止，俱用此一方，并次方不用甘遂，其义谓何，则可以知针砂之所主矣。脾劳黄病，针砂四两，醋炒七次，干漆烧存性二钱，香附三钱，平胃散五钱。为末，蒸饼丸梧子大，任汤使下。项下气瘿，针砂入水缸中浸之，饮食皆用此水，十日一换针砂，半年自消散。
〔论〕铁禀太阳之气，而阴气不交，故治水肿较诸药为胜。即胀满而不属于水者，亦须之。以脾气不运而胀，多因于阴中无阳而湿不化也。针砂燥阴而化湿，正缘纯禀太阳之气，而不与阴气交。所以食盐则犯其所忌，而病反增剧耳。
凡去肿药用针砂及铁蛾入丸子者，一生须断盐。盖盐性濡润，肿若再作，不可为矣。（仲南）
〔修事〕煎汁服之，不留滞于脏腑。但借铁虎之气以制肝木，使不能克脾土。土不受邪，则水自消矣。（日华子）凡铁精、铁粉、铁华粉、针砂、铁浆，入药皆同此意。（又）
●铁华粉
此铁之精华。制法取钢煅作叶，如笏或团，平面磨错，令光净，以盐水洒之，于醋罋中阴处埋之。百日，铁上衣生，即成粉矣。刮取细捣筛，入乳钵研如面，和合诸药为丸散。（志）
气味咸平。功用强于铁粉。止惊悸虚痫，镇五脏，去邪气。
●生铁落
生铁四十斤，入火烧赤沸，砧上煅之，有花出，如兰如蛾，纷纷堕地，是名铁落。用水二斗，煮取一斗。
味辛甘，气平。平肝去怯，治善怒发狂，主惊邪癫痫，小儿客忤。炒热投酒中饮，疗贼风痉。《素问》：怒狂者，此病安生？曰：生于阳也。阳气者暴折而不决，故善怒，病名阳厥。治之当以生铁落为饮。夫生铁落者，下气疾也。按肝主怒，又十二经皆取决于胆。肝胆郁怒之火，以生铁落为饮治之，正取金能制木之义。
●铁锈
此铁上赤衣也，刮下用。（藏器）
味辛苦，气寒。平肝坠热。主治恶疮疥癣，（和油涂之。）消疮肿口舌疮。
醋磨，涂蜈蚣咬。铁锈水和药服，性沉重，最能坠热开结有神。（陶华）　铁锈得金气之精华，善能平木，治疔肿，盖疔肿未有不因肝经风热所致者。（仲淳）
秘法，取露天入土者，研极细，同蟾酥、冰麝，以金针刺入疔中，令至根，然后以药塞入，能拔疔根。（又）　疔肿初起，用多年土内锈钉，火煅醋淬，刮下锈末，不论遍次，煅取收之。每取少许，人乳和，挑破傅之。仍炒研二钱，以齑水煎滚，待冷调服。重舌肿胀，铁锈锁烧红，打下锈，研末，水调一钱，噙咽。
●铁浆
以生铁渍水服，是谓铁浆。旋入新水，日久铁上生黄膏，其力愈胜。（承）
气味咸寒。镇心明目。主癫痫发热，急黄狂走，六畜颠狂，兼解诸毒入腹。凡为蛇犬虎狼毒刺恶虫等所啮，服之毒不入肉也。
●铁秤锤
气味辛温。喉痹肿痛，菖蒲根嚼汁，烧秤锤淬一杯饮之。咽痛或生息肉舌肿，秤锤烧赤，淬醋一杯咽之。阴癣顽疮，用秤锤烧红，淬入米泔中百次，乘热熏洗有效。别傅杀虫凉血药弥佳。
濒湖云：凡诸草木药，皆忌铁器，而补肾药尤忌之，否则反消肝肾。子肝伤气，母气愈虚矣。（子能盗母气故云。）
〔总论〕铁之为物，居金之首。燥而不洁，故用之必取其精纯者，钢是也。其铁粉、针砂，必用钢。日华犹以留滞脏腑为虑，但取浸汁，借其气以为用而已。至于铁华粉、铁浆，固亦不取其质，而取其精矣。第此物禀太阳之气，而阴气不交。如用非所宜，或宜而过剂，不惟消肾之阴，且以竭肝之阳。濒湖消肾肝数语，不独为修治者云也。

卷五·石部  ——————————————————————————————————————————————————————————————————————————————————————————

丹砂  ***************************
一名朱砂。上品。生于辰、锦二州石穴。产五溪山峒者，得正南之气，为上。麻阳（即古锦州地。）诸山，与五溪相接者次之。有石砂、土砂、溪砂之殊。石砂最上者为光明砂，此天地自然之宝。在石室间，生雪床之上。（采之者寻石脉，穴地数十丈始见。其苗乃白石，谓之朱砂床。）如初生芙蓉，光明外澈。细者环拱，大者处中，有辰居之象。其箭镞连床者，紫黯若铁色而莹彻，碎之崭岩作墙壁，又如云母石，成层可析者，真辰砂也。得此者带之辟恶，为上。其次或出石中，或出水内，形块大者如拇指，小如杏仁，光明无杂，名马牙砂。二种俗间少有。（颂）　色紫不染纸者，为旧坑砂，乃上品。色鲜染纸者，为新坑砂，次之。石片棱角生青光，为下品。（颂）　交州、桂州所出，但是座上及打石得，形似芙蓉，头面光明者，亦入上品。颗粒通明者，为中品。片段不明彻者，为下品。（又）
雍州所产，大者数十百两，作块黑暗，少墙壁，不堪入药。别有越砂，大者如拳，小者如鸡鸭卵。形虽大，共杂土石，不如细而明净者。土砂生于土穴中，溪砂生溪州砂石中，俱土石相杂，不入服饵用。（又）玩诸说，则砂不必较大小，但取无砂土相杂、光明莹彻而不黑暗者为贵。
味甘，气微寒。心经血分主药。主命门有余。生砂性寒而无毒，入火则热而有毒，能杀人。物性逐火而变也。恶磁石。《本经》主身体五脏百病。养精神，安魂魄，益气明目，杀精魅邪恶鬼。久服通神明。通血脉，解烦热，治惊痫，并解小儿胎毒、痘毒。丹砂纯阴，纳浮溜之火而安神明。凡心热者，非此不除。（东垣）　丹砂体阳而性阴，外显丹色，内含真汞。其气不热而寒，离中有阴也。其味不苦而甘，火中有土也。（濒湖）　禀地二之气以生，（阴火之少。）兼得乎天七之气以成。（阳火之少。）色赤法火，中含水液。为龙为汞，亦曰阴精。七为阳火之少，故味甘微寒而无毒也。（仲淳）　同远志、龙骨之类则养心气，同当归、丹参之类则养心血，同枸杞、地黄之类则养肾，同厚朴、川椒之类则养脾，同南星、川乌之类则祛风。可以明目，可以安胎，可以解毒，可以发汗，随佐使而见功。（濒湖）　儿初生时，研丹砂，飞极细如尘，以甘草、生地浓煎，调分许服之，止胎惊，解胎毒。同真珠、琥珀、金箔、牛黄、生犀角、天竺黄、滑石末，治小儿急惊有神。入六一散，治暑气伏于心经，神昏口渴，及泄泻如火热。入补心丹，镇心神，定魂魄。入乳香托里散，散痈疽热毒，发热疼痛，及毒气攻心，发谵语。三皇真人炼丹方，丹砂一斤，研末重筛，以醇酒沃之如泥状。盛以铜盘，置高阁上，勿令妇人见。燥则复以酒沃令如泥，阴雨疾风则藏之。尽酒三斗，乃曝之。三百日当紫色。斋戒沐浴七日，静室饭丸麻子大。常以平旦向日吞三丸。一月三虫出，半年诸病瘥，一年须发黑，三年神人至。按砂中有汞，伏火者徒存其枯阳。而汞离于砂者，又阴毒为盛。如斯服食，原是阳中含阴，益令阴和于阳，诚有大益。神注丹方，白茯苓四两，酒煮，软竹刀切片，阴干，为末，入朱砂末二钱，以乳香水打糊，丸梧子大，朱砂末二钱为衣。阳日二丸，阴日一丸。要秘精，新汲水下。要逆气过精，温酒下。（《元戎》）按茯苓本阳以吸阴，丹砂本阴以充阳。所说秘精及逆气过精，煞有至理。预解痘毒，初发时，或未出时。以朱砂末半钱，蜜水调服。多者可少，少者可无，重者可轻。（丹溪）按好古言丹砂主命门有余，其义正合。归神丹，治一切惊忧思虑多忘，及一切心气不足，癫痫狂乱。豮猪心二个，切，入大朱砂二两，灯心三两在内，麻扎。石器煮一伏时，取砂为末，以茯神末二两，酒打薄糊，丸梧子大。每服九丸至十五丸，麦冬汤下。甚者乳香、人参汤下。按心气、心血，治心者类能分之。不知丹砂之所主者神。神属阴，却用之以补心气。谓火得水以为主，而火之用乃充也。妊妇胎动，朱砂末一钱，和鸡子白三枚，搅匀，顿服。胎死即出，未死即安。小儿惊热，夜卧多啼。朱砂半两，牛黄一分，为末。每服一字，犀角磨水调下。
〔论〕夫人与万物，尽造化于水火二气。而水火同宫，所谓坎离是也。惟丹砂之受铸最完，内含金精，禀气于甲。（土宿真君言丹砂受青阳之气。）本风升之木，可使水腾于火中。本燥降之金，可使火范于水外。水火自有升降，而金木又升降乎水火，皆不离中土以为升降，是非受铸最完者乎？《本经》谓丹砂养精神，何以明之？《经》曰：两神相搏，合而成形，常先身生，是谓精。又曰：两精相搏谓之神。夫阴阳原从混沌一气而分，分者未尝不合也。故曰两神相搏，就其分而合之处，即有精矣，此是相搏谓之精。而曰常先身生者，固指先天而言，《内经》所谓化生精也。既成形以后，落于后天，清浊分而动静殊矣。不名为阴阳，名为水火矣。《经》曰：水火者，阴阳之征兆。言其落于形气也，故曰两精。第火中有水，水中有火。虽曰两精，而实相交。此由精以化神者也，《内经》所谓精归化也。先哲有云：心为离火，内阴而外阳。肾为坎水，内阳而外阴。内者是神是主，外者是气是用。故心以神为主，阳为用，肾以志为主，阴为用。阳则气也火也，阴则精也水也。夫水火之奠于上下者，此一精而分为两也，动静根于清浊之分者也。水火之主于其中者，此两精而搏为一也，升降妙于动静之中者也。若使火中无水以为神，则动无静以为君，将有升无降。水中无火以为神，则静无动以为用，将有降无升，而气化息矣。（动无静以为君，静无动以为用二语，方说得神字出。）《经》曰：出入废，则神机化灭。夫有升降，则出入不废。有出入，则升降不息。出入固形中之气，升降则气中之神也。一则曰两神相搏，合而成形，常先身生谓之精。一则曰水之精为志，火之精为神，两精相搏谓之神。是则天地之有造有化，原始要终，总归之神而已。而人身中之有造有化者，亦同之天地而已矣。人身心藏神，（天地之神归之虚空，人身之神归之虚灵。）《经》故曰：心者，生之本，神之变也。盖其虚而能灵，动以静君者，仿佛乎老子之所谓虚而不诎动而愈出者也。丹砂内蕴真汞，外显丹象。由内所蕴之水以归火，而火应水以下藏。由外所显之火以召水，而水应火以上际。以水而归火，由火而召水。水火既济，是用养神而益心，即以养精而益肾也。其又云安魂魄者，《经》曰：随神往来为之魂，并精而出入者谓之魄。是魂魄即不外于精神矣。《丹书》日乌月兔说云：阳无阴则不能自耀其魂，（故名雌火。）阴无阳则不能自荧其魄。（故名雄金。）即耀魂荧魄二语，知安魂魄不外于养精神矣。更以龙从火里出，虎向水中生参之，盖肝木（龙）乘至阴而升于阳，得合于心包络以媾肺者，因离（火）中之阴，俾木复乘阴精以变化也；肺金（虎）乘至阳而降于阴，得合三焦以媾肝者，因坎（水）中之阳，俾金复乘阳精以鼓荡也。若是则水火交而金木自并，金木并而水火之交愈固。总不越于水火既济，总不越于一心。如丹砂之受铸于造化者，于心最切。有不由心而收精神魂魄之益者哉？精神魂魄益，而身体五脏百病胥治矣。（子由云：四大之内，中黄为戊己，精神即坎离，魂魄作金木，内外合成丹，婴儿方养育。斯义可证。）抑气为精之先，试更畅之。《经云》：肾者，精之处。是肾固藏精，其所以能化精者，原本于肾之气，而肾气又本于金，故道家曰：铅中有银也，离中之有水也。亦以金而水得宅于火中也。汞本于金精，故其色白。人身之精，亦犹是耳。砂中有汞，乃是真精之化。原心包络之血，下归于冲。而仍由气以化精者，以肺气还归于肾元。金精由火以归水，故由赤而白也。若是则举精气神合一之微，皆在斯矣。
〔修治〕入药只宜生用。一经火炼，饵之杀人。（盖离中有阴火，炼则纯阳无阴。燥烈为祸，饵之无一克免者。）　研须万遍，要若轻尘，以磁石吸去铁气。
水银  ***************************
一曰汞。出于丹砂为真汞。取汞法，用磁罐二个，掘地成坎，开深可容二罐。先埋一罐于底，四围土筑稳实，内盛水满。仍用一罐，入朱砂半满，上加敲碎瓦粒，扎铁线髻一圆，闭塞罐口。倒覆下罐之上，两口相对，盐泥固缝。以熟炭火先文后武，炼一炷香久，其砂尽出，水银流于下罐水内。复起罐，拣出皮壳，入新朱砂，固济再煅。每好砂一两，常煅出七八钱，低者仅五六钱。水银从丹砂中出者，色微红，收得后，葫芦贮之，免遗失。若先以紫背天葵，并夜交藤自然汁二味，同煮一伏时，其毒自退。若修十两，二汁合七镒。
气味辛寒，有毒。主治利水道，去热毒，镇坠痰逆，呕吐反胃，安神镇心。治恶疮瘑疥，杀虫，疗小儿惊热潮涎。禀至阴之气而有毒，故味辛气寒。入口为厉，外治且不可乱投，何况内服。（仲淳）　水银乃至阴之精，禀沉着之性。得凡火煅炼，则飞腾灵变。得人气熏蒸，则入骨钻筋，绝阳蚀脑。阴毒之物，无似之者。六朝以下，服食贪生，致成废笃，不知若干人。但其治病之功，自不可掩。同黑铅结砂，则镇坠痰涎。同硫黄结砂，则拯救危病。乃真应变之兵。在用者得其肯綮耳。（濒湖）　养正丹，治上盛下虚，气不升降，元阳亏损，气短身羸，及中风涎潮，不省人事，伤寒阴盛，自汗唇青，妇人血海久冷。水银一两，黑锡去滓净秤一两，硫黄研、朱砂研细各一两。用黑盏一只，先熔黑铅成汁，次下水银，以柳条搅，次下朱砂，搅令不见星子。下火少时，方入硫末，急搅成汁，和匀。如有焰以醋洒之。候冷取出，研极细，煮糯米糊丸绿豆大。每服二三十丸，盐汤、枣汤任下。小儿急惊，用坠痰涎。水银半两，生南星一两，麝香半分，为末。入石脑油同捣和丸绿豆大。每服一丸，薄荷汤下。失心风疾，水银一两，藕节八个，研成砂子，丸如芡子大，每服二丸，磨刀水下一二服。恶肉毒疮。一女子腕软处生物如黄豆，半在肉中，红紫色，痛甚，诸药不效。一方士以水银四两，白纸二张揉熟，蘸水银擦之，三日自落。
〔论〕水银同黑铅结砂，何以能镇坠痰逆？盖痰为液所化，而主五液者肾也。铅禀北方癸水之气，阴极之精，能摄液而归肾。水银为离中之坎，与铅气交感，自同气相求以归于下。但痰之原在肾，而液之化为痰也，则在上。痰之由热化者，以心火为主。丹砂法火主心，汞蕴于其内，是水在火中也。得火中之水以祛热，而痰之上逆者，乃得顺下而坠之矣。戴原礼治中风痰壅甚者，间投养正丹，较铅霜之主痰实烦闷，更有硫、砂二味，此非阴阳交补也。盖铅归于肾以宅阴，而硫恋于铅以同归。汞固感乎同气之铅砂，亦趋乎同气之硫，（人生结胎之始，先生命门。天一生水，壬为阳水，配丁之阴火而生丙，然后生心。即此则砂亦趋于同气之硫，其义可思。）正治上实下虚之的剂也。夫上焦痰热甚者，固属下之阴虚甚，然又非纯阴之剂所能坠，必藉阳之所归，因而导之，仿佛于从治之法，始能奏功于危笃耳。但本方四味等分，如阴虚而阳盛，硫砂止宜居其少半。即阴阳两虚，硫砂亦宜如其半而止。防其虚阳愈僭，而上逆愈甚也。（灵砂分两，汞八，硫二可仿。）　水银乃砂中之汞，取汞离砂，则为纯阴矣。（观取者用水下承以招之，使烟飞于上，汞满于下可见。）天地间宁独纯阳之性为毒？纯阴之性，其毒等也。其入骨蚀脑者，骨为肾之余，脑为髓之充，髓为骨之精，皆其以同气致害也。人死而入水银，能不即腐者，以血肉之躯属阴，此纯阴之气能全之也。知此则偏胜之阴，洵无似之者矣。
水银入耳，能食人脑至尽。入肉，令百节挛缩，倒阴绝阳。患疮疥人涂之，性滑重，直入肉，宜谨之。头疮切不可用，恐入经络，必缓筋骨。是外治亦未可乱投也。妇人误服，多致绝孕。（仲淳）
〔辨治〕凡使，弗用草汞，（取之细叶马齿苋者。）并旧朱漆中者、或经别药制过者、在尸中过半生半死者。（雷公）　得铅则凝，得硫则结，并枣肉、人唾研则散，得紫河车则伏，得川椒则收。别法，煅为腻粉、粉霜。
水银粉  ***************************
一名轻粉，言其质也。一名腻粉，言其性也。即水银升炼者，故名汞粉。又名峭粉，言其状也。升炼轻粉，分红白两种。白者用水银一两，白礬、焰消各二两，皂礬、海盐各一两，同研不见星，贮罐内。先以滑石九两，研细水飞，晒干再研。更以黑铅四两，分作数块，打成薄片。一层滑石，一层铅片，铺置药上，筑极实，上余空数寸，使药气易转，以盏盖罐口。先于灰火中徐煨罐底，听罐内无声，乃扎定之，用盐泥封固罐口。先用底火一炷香，次用二寸火，渐至三寸火二炷香。用火时，以凉水常擦盏内。火足，（即一炷、二炷香之谓。）去火冷定，药升盏上及空处矣。红者只用水银一两，焰消、白礬各二两，同研极细，升炼法悉与白同。即釜碗之内亦可升取，并不必水擦釜顶也。前法用滑石、黑铅为匮，则盐礬咸涩之味，俱从铅石拔尽，功力转更神异。但火候以缓为贵，取药以少为良。此为丹家不传之秘。（子由）　水银粉合二礬、盐硝而升者，嫩色黄，老色白，取用贵黄不贵白也。仅合白礬、消石而升者，嫩色赤，老色紫，取用贵嫩不贵老也。其质本有能升之澒，（汞同。）而所显之色，与味之醇烈，即缘盐礬、消石合化以成紫白赤黄。但味醇则气清而色黄赤，味烈则气浊而色紫白，黄赤点饵咸宜。近世以味醇黄嫩者点疮毒顽肉，赤嫩者弥诸疮毒肤皮，捷如影响。（又）　诸礬不与水银相合，而绿礬和盐能制水银成粉，何也？盖水银者，金之魂魄。绿礬者，铁之精华。二气同根，是以暂制成粉，无盐则色不白。（《海客论》）
气味辛冷，有燥毒。升也，浮也。黄连、土茯苓、陈酱、黑铅、铁浆可制其毒。畏磁石、石黄。忌一切血。外傅，杀疮疥癣虫、风痒瘰疬、下疳阴疮一切毒疮，去风杀虫。内治下膈涎，通大肠，转消痰积，（如治疠风遇仙散，用以驱诸药入阳明经，开其风热拂郁，逐出恶风臭毒，杀所生之虫，循经上行至牙齿耎薄之分而出之。此可类推。）止血痢，疗水肿鼓胀，及小儿瘛疭疳瘅。用水银粉洁净淫疮，取效固速。第骨髓与形脏之至毒，从经气会归于胃，循胃上口而出，多致口舌烂龈。（人卧，气归于脏而会于胃。胃气上熏，毒不得泄。故并发于口舌。）惟卧时衔管，则毒气从外泄，斯无糜烂之患矣。（子由）　轻粉利大肠，东垣又云抑肺而敛肛门，何也？盖轻粉经火本燥，原自水银，性冷，用之于润药则利，用之于涩药则止。所以又能消水肿，止血痢，吐风涎。要之虚病禁用，实者亦量用之。（文清）　小儿涎喘，服药不退者，用无雄鸡子一个，取清，入轻粉抄十钱，拌和，银器盛，置汤瓶上蒸熟。三岁儿尽食，当吐痰或泄而愈。气实者乃可用。大小便闭，胀满欲死，二三日则杀人。腻粉一钱，生麻油一合，相和空心服。大便壅结，腻粉二钱，黄丹一钱，为末，每米饮服一钱。消中嗜食，不生肌肉，多因外伤脾热，内积忧思，啖食咸物及面，致脾胃干燥，饮食倍常，大便反坚，小便无度。用轻粉一钱为末，姜汁拌匀，长流水下，齿浮是效，后服猪䐗丸补之。一切虚风，不二散。用腻粉一两，汤煎二度，如麻脚，慢火焙干，麝香半两细研，每服一字，温水调下。水气肿满，汞粉一钱，乌鸡子去黄盛粉，蒸饼包，蒸熟取出。苦葶苈炒一钱，同蒸饼杵丸，绿豆大。每车前汤下三五丸，日三服，神效。
〔论〕水银在丹砂中，伏火则溜汞于下。同他药炼之，则结粉于上。历稽升汞粉者，多不能离礬、硝二味。盖其收痰涎摄水，缘与焰消得火性之升举者，故转润下而成炎上，以结于极顶。此频湖所谓化纯阴为燥烈，其性走而不守者也。然小儿急惊，又取其能下膈涎。因痰涎为水液所结，汞固砂中金精，为水母，与铅交感，最能下坠。假礬石、火消煅炼，使阴滞之质化于阳浮之气，能直就膈上而下其痰涎者此耳。寇氏谓惊为心气不足，切宜禁此。不知惟慢惊属火，土虚者忌之。若急惊则因于热盛生痰，痰盛生惊。先哲谓治惊先豁痰，焉得禁此？但其燥烈，未可独任。惟多同辛凉用之，乃为适宜。（如比金丸，轻粉、滑石、南星、青黛。又利金丸，轻粉、青黛、牵牛末、天竺黄。）　又按水银为阴毒之物，入肉令百节挛缩，倒阴绝阳，而礬石又最能燥水伤骨，是皆损人之真阴者也。礬石本铁之精，铁禀太阳之气，与阴气不交。其性燥而不洁，固宜礬石之燥烈也。况加以焰消辛苦大温，见火焰起，燥火合气以同煅炼乎。夫物性随所感而移，纯阴化燥，理固不谬，加以入骨挛筋之性，贻害可胜言哉！方书乃止以烈火煅炼为言，或又止以汞毒为言，彼灵砂非烈火煅炼者耶？独无汞毒耶？守一说而失之目睫，可笑也！
水银乃至阴毒物。加以盐礬，炼为轻粉。加以硫黄，升为银朱。轻飞灵变，化纯阴为燥烈。其性走而不守，善劫痰涎，消积滞。故水肿、风痰、湿热、毒疮被劫，涎从齿龈而出，邪郁暂开，疾亦因愈。若服之或误或过，则毒气窜入经络筋骨，莫之能出。痰涎既去，血液耗亡，筋失所养，变为挛痛，发为痈疳，或手足皲裂，虫癣顽痹，经年累月，遂成废痼，其害无穷。（濒湖）　凡闭结由于血虚，小儿疳病，脾胃两虚，慢惊，痰涎上壅，杨梅结毒，发于气虚久病者，咸忌。（仲淳）腻粉善下小儿膈涎瘛疭，但多用有损。若惊风属心气不足者，下之则里虚，惊气入心，必死。（文清）
〔辨治〕真水银粉，体轻色白，如雪片可爱，撮些须放铜铁器内，置火上化无痕。假者多搀石膏，焚之有滓。亦有搀朴消者，须细辨之。大都如法自制乃可用，市肆中物，不可凭也。
附取轻粉毒方　出山黑铅五斤，打壶一把，盛烧酒十五斤，纳土茯苓半斤，乳香三钱，封固，重汤煮一日夜，埋土中，出火毒。每日早晚任性饮数杯后，用瓦盆接小便，自有粉出为验，服至筋骨不痛乃止。
粉霜  ***************************
以汞粉转升成霜，一名水银霜，又名白灵砂。崔氏造霜法：用水银十两，配石硫黄十两，各以一铛熬之。良久，汞熟硫溶，急倾入一铛，（稍缓即不相入）仍急搅之。良久，硫成灰，水银不见，乃下伏龙肝末十两，盐末一两搅之。别以盐末铺铛底一分，入药在上。又以盐末盖面一分，瓦盆覆之，盐土和泥涂缝，炭火煅一伏时，先文后武，开盆刷下。凡一转后，分旧土为四分，以一分和霜，入盐末二两，如前法飞之讫。又以土一分，盐末二两，和飞如前。凡四转，土尽，更用新土。如此七转，乃成霜，用之。
气味辛温，有毒。畏荞麦秆灰、硫黄。主治下痰涎，消积滞，利水。与轻粉同功。（濒湖）　轻粉、粉霜，亦能洁净腑，去膀胱中垢腻。既毒而损齿，宜少用之。（洁古）　小儿燥渴。粉霜一字，大儿半钱，莲化汤调下，冬月用莲肉。风热惊狂，神白丹，治伤寒积热，及风生惊搐，或如狂病，药不效。粉霜一两，以白面六钱，和作饼子，炙熟同研。轻粉半两，铅白霜二钱半，为末，滴水丸梧子大。每服十丸至十五丸，米饮下。
〔论〕濒湖所云粉霜，是从汞粉转升成霜者也。其述崔氏造霜法，乃即未成汞粉而造成粉霜者也。寻绎制法，似与升水银成粉之法。化纯阴为燥烈者，犹有不同，而濒湖谓其与轻粉同功，殊未细审也。试以方书疗滞下久积，全属五色脓血，或如烂鱼肠，并无大便，肠中搅痛不可忍者，用粉霜、轻粉、朱砂、硇砂、白丁香、乳香、巴豆诸味，是其以行积为功，却与轻粉并用，即此一证。合之躁渴惊狂两方。便可推求其精义矣。
灵砂  ***************************
以至阳勾至阴，脱阴反阳，故曰灵砂。（濒湖）　升灵砂法：用新锅安逍遥炉上，密揩锅底，文火下烧。入硫黄二两，溶化，投水银半斤，以铁匙急搅作青砂头。如有焰起，喷醋解之。待汞不见星，取出细研，盛入水火鼎内，盐泥固济，下以自然火升之，乾水十二盏为度，取出，如束针纹者成矣。（胡寅）　未升鼎者，谓之青金丹头。已升鼎者，乃曰灵砂。（《庚辛玉册》）
气味甘温。急救治五脏百病，养神，安魂魄，益气明目，通血脉，止烦满，益精神。久服通神明，令人心灵。（唐慎微）主上盛下虚，痰涎壅盛，头旋吐逆，霍乱反胃，心腹冷痛。升降阴阳，既济水火，调和五脏，辅助元气，（研末糯糊为丸，枣汤服，或参汤。）最能镇坠，神丹也。（濒湖）
硫为阳精，汞乃阴精，纯阴纯阳，二体相合。故能夺造化之妙，而升降阴阳，既济水火，为扶危拯急之神丹，但不可久服耳。（又）　此药有配合阴阳之妙，治久患反胃，及一切吐逆，小儿惊吐，其效如神。以阴阳水送之尤妙。（东坡）　灵砂窃阴阳之妙，藉以坠阳交阴，除邪养正，真有神功。（仲淳）　专治虚人夜不得睡，梦中惊魇，自汗忪（音忠。心动，惶遽也。）悸。灵砂二钱研，人参半钱，枣仁一钱，为末，枣肉丸绿豆大。临卧，枣汤吞五七粒。虚惫便浊，滴地成霜。用莲肉、干藕节、龙骨、远志各一两，枯白礬、灵砂各二钱半，为细末，糯米糊丸梧子大。每服十五丸，食前白汤下。上二证皆病于元气之孤危，由于升降不前者。九窍出血，因暴惊而得，其脉虚者，灵砂丹三十粒，人参汤下，三服愈。此证不可认作血热妄行而用凉药，何者？惊则气浮，神魂发越，阳气暴壅故也。得镇坠则神魂复安，而血自循经矣。
〔论〕硫恋于铅，则硫为阴中之阳。汞出砂中，见火则出，是为阳中之阴。硫固阳之动，汞亦阴之动者也。《经》曰：两精相搏谓之神。俱取阴阳之动者，使二气相感而即以相应，能疗上实下虚之笃证，故曰灵砂。人知阳动阴静，殊不知阴阳俱有动静也。夫铅霜、铅丹，功略相似，何兹丹独以灵名？盖铅霜（铅杂汞合炼作片，醋熏成霜。）为二宫之一，气相应也，铅丹（铅合硫、消制为末。）为同宫之二气相合也。惟灵砂既为二宫，（水中之火，火中之水）又属二气，（阴中之阳，阳中之阴。）特以两精相搏，能转上下之元机，故非灵不足以命之。升灵砂法：君以水银，佐以石硫。盖取阳中之阴所化者为主，而和以阴中之阳所化者，俾之二气交以为升降也。（夫硫汞制而成形谓之丹基，可以变化五行，炼成九还，岂不能握升降之枢哉？）汞乃阳中之阴，离中之坎也。离得坎为用，而离之化乃神。然离原在坎中，如硫是也，阳火出于地中，故离得坎以神其化。不得坎中之离以合之，则至阳出于至阴之化机不畅。是以汞多于硫者，由阴畅阳也。少用硫以和离者，取其化原在是耳。即此参之，则人身阳中之阴，诚为补后天、疗虚羸之要会。凡虚中生火如溢血等证，宜于要会留心。如止从先天元阴处调剂，恐缓不及事，且亦未能中病之肯要也。又按上实下虚，类本于阴虚，《经》云：人年四十则阴气自半，六十阴气大衰，下虚上实。如灵砂所疗，又下虚上实之极，而阴阳将离绝者也。制灵砂法，汞八两，硫止二两，固知所本矣。
此药虽曰升降阴阳，既济心肾，然硫汞有毒性，亦下坠，救急则可，补养无功。胃虚呕吐，伤暑霍乱，肺热生痰者禁。凡病属于虚，非关骤发者，咸在所忌。（仲淳）
雄黄  ***************************
出武都山者，（今阶州）纯而无杂，其赤如鸡冠，光明煜煜，乃可用。其但纯黄似雌黄，色无光者，不任作仙药，可合理病药耳。（抱朴子）　雄黄生山之阳，生山阴者为雌黄。
气温，味苦辛，有毒。（按性温而不热，何毒之有？若服食家伏火者则有毒。）气味俱厚，升也，阳也。入足阳明、足厥阴经。秉火金之性，得正阳之气以生。察其功用，应是辛苦温之药，《本经》《别录》言甘寒者，非也。《本经》主寒热鼠瘘，恶疮疽痔死肌，杀精物恶鬼邪气百虫毒。诸本草治鼻中瘜肉，及绝筋破骨，百节中大风，积聚癖气，中恶腹痛鬼疰，风邪癫痫岚瘴，一切虫兽毒，杀诸蛇虺毒，搜肝气，泻肝风，消痰积，治饮酒成癖，化腹中瘀血，杀劳虫疳虫。入肝经气分，故肝风肝气，惊痫痰涎，及头痛眩晕，暑疟泄痢，积聚诸病，用之有殊功，又能化血为水。（濒湖）　虞雍公暑痢，连月不瘥。忽梦至一处，见如仙官者延之坐。壁间有药方云：暑毒在脾，湿气连脚，不泄则痢，不痢则疟。独炼雄黄，蒸饼和药，别作治疗。医家大错，公依方用雄黄水飞九度，竹筒盛，蒸七次，研末，蒸饼和丸梧子大。每甘草汤下七丸，日三服愈。（《夷坚志》）　《周礼》：疡医疗疡，以五毒攻之。康成注云：医方有五毒之药，作之合黄堥，（即今有盖瓦合。）置石胆、丹砂、雄黄、礬石、磁石其中，烧之三日夜，其烟上着，鸡羽扫取以注疮，恶肉破骨则尽出也。杨嵎少时，疡生于颊，连齿辅车外。肿若覆瓯，溃出脓血，痛楚，百疗不瘥。依郑法烧药注之，少顷朽骨连牙溃出。其效若此。（颂）　同红白药子、白芨、白蔹、乳香、没药、冰片，傅一切肿痛痈疽。研末入猪胆内，套指头上，治天蛇疔毒发于中指。同金头蜈蚣、牛角䚡、猪悬蹄、猬皮、象牙末、黄蜡、白礬，治通肠漏。同漆叶、苦参、刺蒺藜、白芷、荆芥、天麻、鳖虱、胡麻、半枝莲、豨莶、百部、天冬，治大麻风眉毛脱落。偏头风痛，因肝风者，用雄黄、细辛等分为末，每以一字吹鼻，左痛吹右，右痛吹左，此方用于寒冬及春寒未透之候更宜。胁下痃癖，及伤饮食，煮黄丸。用雄黄一两，巴豆五钱，同研。入白面二两，滴水为丸，梧子大。每服二十四丸，浆水煮三十沸，入冷浆水沉冷吞下，以利为度，如神。症瘕积聚。雄黄二两为末，水飞九度，入新竹筒内，以蒸饼一块塞口，蒸七度。用好粉脂一两，和丸绿豆大。每服七丸，酒下，日三服。结阴便血。雄黄不拘多少，入枣内，线系定，煎汤。用铅一两化汁，倾入汤内同煮。自早至晚，不住添沸汤。取出为末，共枣杵和丸，梧子大。每服三十丸，煎黑铅汤空心下，只三服止。小儿痘疔。雄黄一钱，紫草三钱，为末，胭脂汁调，先以银簪挑破搽之，极妙。
〔论〕《丹方鉴源》云：雄黄千年，化为黄金。《别录》云：山有金，金精重则生雌黄。若是则生山之阳者为雄，禀金之气也。生山之阴者为雌，孕金之精也。夫金禀中宫阴己之气，而其气却资始于阳。雄黄于金，虽未全其化气，然已赋其始气。缪氏所谓禀火金之性，得正阳之气以生，斯言中矣。正阳之义若何？曰：天一之壬水召丁，乃丙随于丁，而心以成；丙火召辛，庚又随于辛，而肺以成。然则人身之气，非火召金而金应火以为正阳之气乎？雄黄适得阳气之正，而非其偏者。然正阳之气，又非离于阴者也。如丙之召辛，辛之归丙，本以一气相感应。此品得其气，而味始辛后苦，是固阴之归于阳也。其色如鸡冠，而明彻有光，又阳之化乎阴也。用以治疗诸疾，协于同气之阴阳，则相合而化以为理；值于戾气之阴阳，即以其化而理者并化其戾，更化其戾而毒者矣。（修真家藉以合丹，正为化阴以归阳，取其还于一也。非离阴以存阳，致其累于偏也。）观此味能散风毒、伤寒阴毒、伏暑毒、湿热毒、辛毒、积热毒，使非召阴以归，化阴以行，安能咸宜若是哉？然则海藏何止以搜肝风为言？曰：出地之风，乃元气之别使也。火之召金而布天气者，不能外于风木。金之从火而归地气者，亦不外于风木。故曰一阴为独使也。（雄黄疗肝风。其自阳召阴，是能治风淫。其由阳化阴，是能治风虚。但从其所主之剂何如耳。）如在下，水中之火有金，为一阴化原而使其上。在上，火中之水有金，又为一阴化原而使其下。能上则火金合而气布也，能下则水金合而血化也。是金之所媾，本不外木，木之所媾，本不离金。况庚之随辛者，还即召乙，如之何不专言肝乎？（方治如中风呕吐，鼻衄头痛，脚气，破伤风，癫痫，种种皆系于肝。又如痰饮、喘症、吐利，及胀满、积聚、胃脘之走气，痃癖、瘀血及虫，或由气以病液，或由血以壅癖，皆不外于血脏之肝。）《本经》所主寒热鼠瘘，恶疮疽痔，固皆戾气之病于血者，遇正阳之气而自化。即推之死肌鼻瘜，暨绝筋破骨，亦因正阳之气以归真阴，所谓非其种者，自锄而去之矣。更若百虫蛇虺之必辟，固以气相制伏之理。至于能辟精物邪魅者，以精物邪魅，皆幽阴之气不化。如五行中禀正阳之气，则亦以阳明之气伏之矣。（如谵妄之太一备急散、太一神精丹、八毒赤丸、雄朱散，皆治尸疰等症，而用雄黄更专。可见此味果得阳气之正，能化幽阴邪气也。）
〔辨治〕形块如丹砂，明彻不夹石者真。有青黑色而坚者名熏黄，形色似真而气臭者名臭黄，并不入服食，只可疗疮疥。其臭以醋洗之便去，最足乱真，宜辨。取透明色鲜红质嫩者，研如飞尘，水飞数次。
金牙石  ***************************
阳石也。生蜀郡溪谷中，近雍州亦有之。如金色者良。在蜀汉江岸间打出者，内即金色。岸摧入水，年久者多黑色。
味咸甘，气平。主鬼疰毒虫诸疰，治厉风，并一切冷风气，筋骨挛急，腰脚不遂。烧浸酒服，暖腰膝，补水脏，平惊悸，及小儿惊痫。惟酒散及五疰丸用之。（贞白）　《肘后》治风毒厥，有大小金牙酒，但浸其汁饮之。《千金》治风毒及鬼疰、南方瘴气传尸等，各有大小金牙散。（颂）　风疰百病，虚劳湿冷，缓弱不仁，不能行步，用小金牙酒。金牙石、细辛、莽草、防风、地肤子、地黄、附子、茵芋、续断、蜀椒、蒴藋根各四两，独活一斤。金牙捣末，别盛练囊，余皆薄切，同入一大囊，以清酒四斗渍之，密器泥口，四宿酒成。温服二合，日二次，取效。
〔论〕金牙为阳石。固受金气之精而凝结者，大约由气而兼血，以为周身之益。如金牙酒于振颤，太一神精丹于谵妄，可以识气血精微之用。所谓暖腰膝、补水脏者，是其具体。而治一切冷风气，筋骨挛急，腰脚不遂，并愈惊悸者，致其用也。
石膏  ***************************
其性大寒如水，故名寒水石，与凝水石同名异物。丹溪云：石膏兼质与能而得名。苟非有膏，岂能为固济丹炉之用？昔人以方解石当之，误矣。膏味甘辛，本阳明经药。阳明主肌肉，其甘也能缓脾益气，止渴去火，其辛也能解肌出汗，上行至头，又入手太阴、少阳。彼方解石止有体重质坚性寒而已，求其有膏而可为三经之主治者焉在哉？
附石膏、理石、长石、方解石辨。石膏有软硬二种。软者大块生于石中，作层如压扁米糕形。每层厚数寸，有红白二色，红者不可服。白者洁净，细纹短密如束针，正如凝成白蜡状，松软易碎，烧之即白烂如粉。其中明洁，又色带微青。而纹长细如白丝者，理石也，与软石膏一物二种。碎之则形色如一，不可辨矣。硬石膏作块而生，直理起棱，如马齿坚白。击之则段，段横解，光亮如云母、白石英，有墙壁。烧之亦易散，仍硬不作粉。其似硬石膏成块，击之块块方解，墙壁光明者，乃方解石也。烧之则散，亦不烂，与硬石膏一类二种。碎之则形色如一，不可辨矣。自来皆以硬者为石膏，软者为寒水石。至丹溪始断然以软者为石膏，而后人遵用有验，千古之惑始明。盖昔人所谓寒水石者，即软石膏也。所谓硬石膏者，乃长石也。石膏、理石、长石、方解石四种，性气皆寒，俱能去大热结气，但石膏又能解肌发汗为异耳。理石即石膏之类，长石即方石之类，俱可代用。（濒湖）　按软石膏与硬石膏之别，一生石中作层，一作块而生，即此已得其概。至理石之别于软石膏，以其色微青，不如软石膏雪白。其文细而长，不如软石膏短密耳。
味辛甘淡，气寒，气味俱薄，体重而沉。阴中之阳，可升可降。乃足阳明胃经大寒药，并入手太阴、少阳经气分。善除胃热。主中风寒热，心下逆气惊喘，口干舌焦，不能息，腹中坚痛。（《本经》）治伤寒阳明经肌肉壮热，头痛目痛，鼻干不眠，口渴饮水。又温热病烦热而渴，脉洪大且数而长者。又伤暑、伏暑、暑疟为要药。更疗阳毒发斑本经热头痛，及头风旋晕，齿痛消渴，嘈杂腹胀。泻胃上痰热食积，清肺热烦逆暴气高喘，咽热。除三焦大热，皮肤热，骨蒸热，并乍寒乍热。（诸本草）　方书治消瘅痰饮，虚劳燥咳，齿鼻病，痉厥瘛疭，虚烦，霍乱，水肿胀满，呕吐，噫，吐血溲血，痹痿，疠风，痫，黄疸，遗精。禀金水之正，得天地至清至寒之气。故辛能解肌，甘能缓热。大寒而兼辛甘，则能除大热。所主诸证，多由足阳明邪热炽盛所致。其手太阴肺、手少阳三焦，固其同气以为病者也。（仲淳）　按伤寒太阳证，惟风寒郁热之甚，投大青龙汤。先哲譬之亢热已极，一雨而凉者，正谓石膏气极清寒，味却甘辛，为从阴达阳之剂。入肺胃而散其郁热，与麻桂相助为理，以尽解表之功。又阳明经中热，发热更恶热，躁，日晡潮热，肌肉壮热，小便赤浊，大渴引饮，自汗，当用石膏，若无以上诸证勿服之。石膏善治阳明本经头痛牙痛，止消渴，去中暑潮热。然能寒胃，令人不食。非腹有极热者，不宜轻用。（洁古）　石膏发汗，辛寒入手太阴经。邪热在阳明，肺受火制，故用辛寒以清之。若伤寒热病，大汗后脉洪大，口舌燥，头痛，大汗不已，或着暑热，身疼倦怠，服白虎汤无有不效。（海藏）大抵伤寒之用石膏，惟大青龙解阴寒所郁之躁热。至于阳明诸证之治，是皆直涤其本经之热耳。若夫暑证，则亦不离于胃也。海藏又云：伤寒表证，发热恶热而渴，与杂证同，但头痛、身热、目痛、鼻干、不得卧，乃阳明经病也。杂病里证发热恶热而渴，但目赤者，病藏也。手太阴气不足，不能管领阳气也。治暑疟及斑毒，此为要药。值热盛邪炽各证，起死回生，功同金液。若用之鲜少，则难责其功（仲淳）。除热泻火，非甘寒不可。故有大热，脉洪大，服苦寒剂而热不退者，加石膏。如证退而脉数不退，洪大而病有加者，宜减苦寒加石膏。如大便软或泄者，加桔梗，食后服。此药误用，为害非细，用者旋旋加之。如食少者，不可用石膏。石膏善能去脉数，如病退而脉数不退者，不治。（洁古）　《古今录验方》治诸蒸病有五蒸汤，亦是白虎加人参、茯苓、地黄、葛根，因病加减。《外台秘要》治骨蒸劳热久嗽，用石膏文如束针者一斤，粉甘草一两，细研如面，日以水调三四服。杨寺丞女病骨蒸，内热外寒，众医不瘥，用此方而体遂凉。按此皆少壮肺胃火盛能食而病者也，若衰暮及气血虚胃弱者，恐非所宜。（濒湖）　仲景白虎汤专解阳明邪热，其证头疼壮热，口渴烦躁，鼻干，目眴眴不得眠，畏人声、木声，畏火。若劳役人病此，元气先虚者，可加人参，名人参白虎汤。发斑、阳毒盛者，白虎加麦冬、竹叶。以石膏为君，自一两至四两，麦冬亦如之，知母自七钱至二两，竹叶自百片至四百片，粳米自一大撮至四大撮。甚则更加连、柏、芩，名三黄石膏汤。自一剂至四剂。妇人妊娠病此者亦同。伤寒汗后，烦热不解，竹叶石膏汤主之。痧疹发热，口渴唇焦，咳嗽多嚏，或多痰，或作泄，竹叶石膏汤加赤柽木两许，贝母、栝蒌根各二三钱主之。发斑亦同。甚者加三黄。暑疟，头痛壮热，多汗发渴，亦用竹叶石膏汤二三剂主之。虚者加人参，后随证施治。按此是暑疟，暑气本与心包络之气相感，而包络又与胃相应。石膏入手少阳三焦，固与手厥阴包络为表里者，况其又入胃乎！此所以为暑病要药。中暑，用白虎汤。虚者加人参。太阳中暍，亦用竹叶石膏汤。胃家实热，或嘈杂、消渴、善饥、齿痛，皆须竹叶石膏汤主之。研为末，醋丸绿豆大，以泻胃火、痰火、食积，殊验。（丹溪）　风热心躁，口干狂言，浑身壮热。熟石膏半斤，入甘草末、天竺黄各二两，龙脑二分，糯米糕丸弹子大，蜜水磨下。热劳，附骨蒸热，四肢微瘦，有汗，脉长者，石膏散主之。石膏一味，细末如面，每夕新汲水服方寸匕，取身无热为度。按热劳之证，不尽属于阴虚，亦有阳邪外袭，传入于骨，不能泄越，内作骨蒸，令人先寒后热，久久渐成羸瘦。有汗者胃家实也，脉长者阳邪证也，石膏散主之。东垣言血虚身热，证象白虎，误服白虎者，必死。此惟新产失血，饥困劳倦之病为然。若内热而有汗，脉长，则不在所禁也。寻常搽牙，石膏、补骨脂同为末用之。
〔论〕三焦为气之所终始。始之者在命门，生之者在胃，统之者在肺。其由下而上也，自命门以极于肺。由上而下也，复自肺以归命门。而总不离于胃，却又以三焦为下而上、上而下者之主也。（三焦为命门元气之使。）惟三焦之气根于至阴。际于至阳。而石膏萃清寒之精，有合于三焦元气根于至阴者。其味辛甘发散，更有合于由至阴而彻至阳者。然则石膏之致其清寒于肺胃，固犹是元气之上布，但阴胜于阳耳。其举甘寒之气钟为甘辛，阴得随阳而入胃至肺以际于天。举甘辛之冲味致其清寒，阳得随阴而由肺降胃以极于地。是其所疗诸证，似以三焦为体，肺胃为用。而三焦为元气之别使，亦自完其阴中达阳之用也。顾何以又为阳明主药？盖缘水火之气附于中土以为用耳。（如伤寒传经由太阳而次阳明，可以思矣。）《本经》首主中风者，其义云何？曰：人生有形，不离阴阳。阴不足而阳有余，即谓风之淫。阳不足而阴有余，即谓风之虚。兹味之阴有余者，正以对待阳有余之证而治其风淫也。（真阴之丽于阳以升者，易为六淫之所侵，七情之所耗。侵之耗之，阳乃独亢而化风矣，是为风之淫。淫者，阴不能为阳守也。）方书主治诸证，属于风者强半，而热即次之。（能化亢阳之淫气而静其风，更能散风化之厉气而除其热。）凡热留而不散，致销烁真阴已甚，非此不能息酷烈之焰，而置清冷之渊。缪氏所谓功同金液，且云用之鲜少难责其功也。夫人身元气之用，用于离中。坎以心为火主，而火实藉水以为用也。元气之根，根于坎中。离以肾为水主，而水实藉火以为体也。三焦主元气，而元气之根柢在命门。然则投此清寒之气味，得不留意于三焦之根柢，而只于足阳明胃经论治哉？（兹味从皮肤而散热，即从阳归阴之功。从骨空而祛热，即从阴达阳之功。举五脏六腑，或气或血，皮肤、脉、肉、筋、脑髓、骨与胞皆及之。）或曰：元气之说是矣，第其为胃经大寒药而用之，有宜有忌者何故？曰：石膏所宜，正以救元气也。盖阳炽于肺胃之间，则火与元气不两立。《经》所谓至阳盛，则地气不足。故宜石膏以泻阳而存阴。至其所忌，亦以救元气也。盖肺胃之阳未亢，相火即是元气。《经》所谓通天者，生之本。故忌石膏，以存阳而达阴也。审于斯义，则中土握升降之枢以为元气转关者，其宜否当自了然。东垣所云立夏前不宜多服，正为宜升之时耳。虽然，用此味全要认定是气分除热之药，与血分全无涉。即其能退数脉，亦以甘味为血生化之原，更有辛以达之，而气为血主，正合于《内经》化原之义。先哲谓血虚发热禁用者，又恐气虚不能胜此味，更绝血之化原耳。即如除热不偏用苦寒，因苦寒固入血分，令阳之郁者愈不得散，亦欲救化原之意也。若夫内伤之证，（食积痰火。）由于阳分壅遏其正气，以成有余之热者，皆能治之。如头痛、齿痛是也。若由于元气不足以生痰热，则未可概施。又如内伤消渴，有劳伤脾脏，以致心火乘土，善消水谷为糟粕，而不能化为精血以养五脏者，与内伤实热之消渴，自难例治。然则何以三焦蒸热在脏腑之中者亦用石膏？曰：诸蒸皆因热病后食肉饮酒，或犯房事而成。（五蒸汤分属脏腑形证，投治药味，历历不同。具见《准绳·虚劳》中。）惟于益气补血中，更入石膏以清散其结热。如虚烦消瘅之治，诸方固可稽也。故在胃气虚者不可投。至气血不足而有结热在气分者，果使补泻得宜，主辅中节。安能惩噎废食，舍此中病之味哉！
石膏本解实热，祛暑气，散邪热，止渴除烦之要药。温热二病，多兼阳明。若头痛遍身骨痛而不渴不引饮者，邪在太阳也，未传阳明，不当用。七八日来，邪已结里，有燥粪，往来寒热，宜下者，弗用。暑气兼湿作泻，脾胃弱甚者，弗用。疟邪不在阳明则不渴，亦不宜用。产后寒热由于血虚，或恶露未尽，骨蒸劳热，由于阴精不足，而不由于外感，并弗误用。（仲淳）
〔辨治〕生石中作层者真。石臼中捣成粉，密绢罗过，生甘草水飞过，水澄令干，重研用之。近人因其性寒，火煅过用，或糖拌炒过，则不妨脾胃。作散者煅熟，入煎剂半生半熟。凡入煎剂，碎之如粟米大，先煮数十沸，乃入余药。以其气味难出故也。
滑石  ***************************
广之桂林各邑及猺峒中皆出之，山东蓬莱县桂府村所出者亦佳。（濒湖）
味甘淡，气寒。入足太阳膀胱经，兼入足阳明、手少阴、太阳、阳明经。主荡胃中积聚寒热，去留结，利中，通九窍六腑津液。和血脉，益精气，解燥渴，除膈上烦热，疗身热，泄澼，利小便癃闭、淋沥及黄疸、水肿、脚气。兼滑女子难产，下乳汁，妊娠小便转脬。治前阴窍塞不利。性沉重，能泄上气，令下行，用质之药。故利窍不与诸淡渗药同。（洁古）　属金而有土与水，无甘草以和之弗用。（金水相生，必藉于土。）能燥湿，分水道，实大肠。（二句相因而言，湿燥则水道分，水道分则大肠自实。）化食毒，行积滞，逐凝血，解烦渴，补脾胃，降心火之要药也。（丹溪）　滑石甘淡入胃，渗走经络，游溢津气，上输于肺，下通膀胱。肺主皮毛，为水之上源。膀胱司津液，气化则能出。故滑石上能发表，（去上中之热与湿。）下利水道，（去中下之热与湿。）为荡热燥湿之剂。热散则三焦宁而表里和，湿去则阑门通而阴阳利。河间用益元通治表里上下诸病，盖是此意。（濒湖）　滑石，石中之得冲气者。滑以利诸窍，通壅滞，下垢腻；甘以和胃气；寒以散积热。甘寒滑利以合其用，是为祛暑散热，利水除湿，消积滞，利下窍之要药。（仲淳）　益元散（又名六一散、天水散、太白散。）：解中暑、伤寒、疫疠，饥饱劳损，忧愁思虑，惊恐悲怒，传染并汗后遗热劳复诸疾。兼解两感伤寒，百药酒食邪热毒。治劳伤虚损，内伤阴痿，惊悸健忘，痫瘛烦满，短气痰嗽，肌肉疼痛，腹胀闷痛，淋闭涩痛，服石石淋。凡身热呕吐，泄泻肠澼，下利赤白。除烦热，及胸中积聚寒热。止渴消蓄水，妇人产后损液，血虚热甚。催生下乳，治吹乳乳痈，牙疮齿疳。此药大养脾肾之气，通九窍六腑，去留结，益精气，壮筋骨，和气通经脉，消水谷，保真元，明耳目，安魂定魄，强志轻身，耐劳役饥渴，乃神验之仙药也。白滑石水飞过六两，粉甘草一两，为末。每服三钱，蜜少许，温水调下。实热，用新汲水调下。解利，用葱豉汤下。通乳，用猪肉面汤调下。催生，用香油浆下。凡难产或死胎不下，皆由风热燥涩，结滞紧敛，不能舒缓故也。此药力至，则结滞顿开而瘥矣。（河间）　如用以治痢，照《雷公炮制》用丹皮同煮过，加丹砂水飞细末，每两一钱，名辰砂六一散。治心经伏暑，下利纯血，烦躁口渴，神昏不爽。（仲淳）
〔论〕滑石属金而有土与水，夫色白者金也，味甘者土也，气寒者水也。金水相生，必藉土以致其用。《经》曰：味归形，形归气。是味之甘者，归于质之白。质之白者，归于气之寒也。由土而金，由金而水，此岂徒以滑窍利水尽其用哉？《本经》谓其荡胃中积聚寒热，益精气。《别录》曰：令人利中。其义可参也。盖其坚贞之性，本属坤贞。而柔腻之质，又得坤柔。合之以为滑利，所以奏功若此。人身寒热积聚，本由气以有形，而脾胃患湿，又即积聚之气所化也。滑石由质以化气，俾湿去而中土得司运化之职。上至于肺以生金，还降入胃以行水。化则九窍六腑津液通而经脉舒，脾气益畅矣。此所谓益精气、补脾胃者也。肺阴下降，则心火降矣。又其所谓大养脾肾之气者，缘水土合德以立地。而合以为体者，实分以为用。湿为土病，水在土中也。即为水病，土又在水中也。湿行而水道分，脾与肾胥受其益。即《本经》所云益精气者，固已包举于此矣。又其能在去留滞。留滞之去，即以益脾气，降心火，养肾气。此中煞有妙理，知此则可以善其用，而不徒以去结行滞当之。大抵人身百病，疗之者勿论寒热虚实之剂，俱能兼于清中道。清中道有用其气者，有用其味者，有用其质者。如滑石则质以化气，而效更捷。试举其同用诸方，如寒凉宣泄，用之固多，乃在温热（辛温，如胃脘痛之星半安中汤、白螺壳丸，胁痛之木通散，膏淋之沉香丸；辛热，如中风之三因白散，中暑之大黄龙丸，劳淋之生附散。）及补养（如痰饮之半夏利膈丸，霍乱之桂苓白术散、桂苓甘露饮，胀满之甘露饮，劳淋之黄耆汤、地黄丸。），而亦同用之。正以人之血气为病，留结于中道者，宁独热实为然？即虚寒而患于中道之留滞者，亦自不少。知虚寒亦藉以为用，则可以神而明之，为中道利矣。观于治滞下，益元散一入红曲以和血行滞，名清六丸；一入干姜以正气辟湿，名温六丸。或清或温，因名思义。是寒与热，俱藉为理也。
缪氏：病因阴精不足而内热，致小水短赤不利，或烦或渴，身热由于阴虚火炽者，皆禁。脾肾俱虚者，虽作泻，弗服。中气虚陷宜升者，所宜致慎。多服使人小便多，精窍滑。（士材）
〔辨治〕取白如凝脂、极软滑者用。若理粗质硬、色青有黑点者，谓之斑石，不入药。水飞过用。或有宜如雷公制者，因其证也。
五色石脂  ***************************
皆揭两石中取之。（承）　膏之凝者曰脂，此物性粘，固济炉鼎甚良，盖兼体用而名也。（濒湖）　今人惟用赤白二脂，余三色无正用，但黑石脂入画眉耳。（贞白）
五种气味俱甘平。各随五色补五脏。治黄疸泻痢，肠澼脓血，阴蚀，下血赤白。久服补髓益气，肥健不饥。膏释脂凝，皆肌肉中液也，肌肉有余则其气扬于外，凝中大有不凝义。世人止知固济，未尽石脂大体，三复《本经》自见。（不远）
●赤石脂
赤白皆以理腻、粘舌、缀唇者为上。（宗奭）赤者色如绛、滑如脂者良。
味甘酸辛，气大温。气薄味厚，降而能收，阳中阴也。入手阳明大肠，兼入手足少阴经。主养心气，益精神，五脏虚乏。疗腹痛肠澼，下痢赤白，小便利，收脱肛。并女子崩中漏下，难产，胞衣不出。久服补髓，好颜色，益智不饥。
●白石脂
味甘酸辛，气温平。性入同赤脂。主养肺气，厚肠，补骨髓。疗五脏惊悸不足，心下烦。止腹痛，下水，小肠澼。热溏，便脓血。入大肠，止泻更良。并治女子崩中漏下，赤白淫。赤白石脂，俱阳中之阴，甘酸而固脱。（洁古）　其固肠胃，有收敛之能。而下胎衣，无推荡之峻。（东垣）　赤入丙，白入庚。（海藏）　三石脂皆手足阳明药，味甘气温，体重性涩。涩而重，故能收湿止血而固下。甘而温，故能益气生肌而调中。中者，肠胃、肌肉、惊悸、黄疸是也。下者，肠澼、泄痢、崩带、失精是也。赤白二种，一入气分，一入血分，故时用尚之（濒湖）。涩可去脱，凡大小肠下后虚脱，非涩剂无以固之。故石脂主肠澼、冷痢，及女子崩漏之病。顾何以又主难产，下胞衣？因其体重下降，而酸辛能化恶血，恶血化则胞胎无阻滞之患。东垣所谓胞衣不出，涩剂可以下之，此之谓也。凡久泻下焦虚脱，其他固涩之药，性多轻浮，不能达下，惟石脂体重而涩，直入下焦阴分，故为要药。（仲淳）　反胃吐食，上好赤石脂为末，蜜丸梧子大，每空心姜汤下一二十丸。先以津吞巴豆仁一枚，勿令破，后乃服药。痰饮，吐水无时。此缘饮冷过度，脾胃气弱，不能消化。饮食入胃，变成冷水，反吐不停。赤石脂散主之。赤石脂一斤捣筛，服方寸匕，饮酒自任，稍加至三七服，尽一斤则终身不吐痰水，又不下利。病人虚者宜之。心痛彻背。赤石脂、干姜、蜀椒各四分，附子炮二分，乌头炮一分。为末，蜜丸梧子大。先食，服一丸。不住，稍增之。须知心痛彻背，皆太阳寒水上凌，非泛泛心痛之谓。经水过多。赤石脂、破故纸一两，为末，每服三钱，米饮下。
〔论〕石脂五色，各养五脏之气。而补髓之用，《别录》独以青白赤者当之。盖石中之脂，如骨中之髓，故揭两石中取此，必以粘缀唇舌者为上。《内经》曰：人始生，先成精，精成而脑髓生。然则髓者，精气之所化，气化之所凝，从阴中蓄阳，故上归于脑。《本经》取其补髓，非取其精气所化，气化所凝，如阴中蓄阳，以化而能归于凝，凝而未离于化者乎？（若是，则焉得以涩能固脱尽之？）今所用石脂，惟赤者居多。以其甘温合而得阳之化，又酸辛合而能散能收也。历观方书诸证之治，凡取其收涩者，未尝不有化之用存于其中。就以泻痢一证而言，如寒者温药散之，既藉此以化血分之凝，而即为收涩；即热者用寒药祛热，而亦不舍此味，盖恐寒剂与热乖忤，更藉此气化者，引寒导热，是亦因化为收也。明于一证之寒热皆宜，可推类以尽他证矣。又《本经》言其补髓，即继之以益气，不可谓其专入血分。但属血分之病，由阳中之阴能行其化耳。盖阳中之阴能行其化，是即可以益精而化髓，髓盈而气益盛矣。方书有专取其补髓益气者，如养气丹、震灵丹可据也。兹味非取其能收，盖取其精气之所化。而得化之精气，有若凝为脂者，以对待涣散之气，不能翕聚以为病者。是则犹非取其脂也，取其化脂之气，能为涣散之气用耳。即其能疗腹痛肠澼下利，可以思能化能收之功。不然腹痛澼利，可仅仅以收为功也乎？即此以推，则其治女子崩漏，真是妙剂。盖崩漏虽多属虚，然有挟瘀者，或有挟热者，此味可投之咸宜矣。《本草》《别录》本其精气之所凝为脂，遂明其有补髓之功。修真者云：气盛则精盈。兹品由气化而脂凝，非由气盛精盈之义乎？《经》云：精成而脑髓生。故《别录》首言益精，而后云久服补髓也。又《本草》《别录》首云养心气，次即言益精。（心属阳中之太阳，虽离中有坎，而阳实其主也，故曰养心气。肾属阴中之至阴，虽坎中有离，而阴实其主也，故曰益精。）人身坎离交媾之乡，阴阳非涣然二也。修真者曰：气盛则精盈，精盈则气盛。是精与气合一之义。心肾第为主耳，不得以气专属心，精专属肾也。赤石脂能于阳中行阴之化以下归，即于阴中致阳之化以上济。阴阳不忒，而精乃益，甄氏故谓补五脏虚乏云。
缪氏：火热暴注者不宜。滞下非的受寒邪，下利白积者，不宜。
〔修治〕凡使，研如粉，新汲水飞过三次，晒干用。（敩）　亦有火煅水飞者。（濒湖）
阳起石  ***************************
云母根也。生泰山、齐山山谷及琅琊，今惟出齐州。（即济南府历城）其山常暖，冬不积雪。每岁初冬，州官监取。积久穴深，鑱凿他石，得之甚难。以白色明莹、云头雨脚、轻松若狼牙者为上。黄色者亦重，其上犹带云母者，称绝品也。（《别录》、颂。）　起为阳石。齐州拣金山出者最胜。其尖似箭簇者力强，如狗牙者力微。置雪中倏然没迹，写纸上飘然飞举者真。（《庚辛玉册》）
气味咸温。右肾命门气分药也。桑螵蛸为之使。恶泽泻、菌桂、雷丸、石葵蛇蜕，畏菟丝。忌羊血。补命门不足，治阴痿不起，及腰疼膝冷湿痹，妇人子宫久冷，冷症寒瘕，止月水不定，并结气寒热，腹疼无子。男妇下部虚冷，肾气乏绝，子脏久寒者用之。然石药冷热皆有毒，亦宜斟酌。（宗奭）且非久服之物。（濒湖）　喉痹为相火急速之病。相火，龙火也，宜以火逐之。一人病缠喉风，表里皆肿，药不能下。用凉药灌鼻中，下十余行，外以阳起石、伏龙肝等分研细，新汲水调，日扫百遍。三日热始退，肿始消。此亦从治之道也。（子和）
阳在外，阴之使也。阴在内，阳之守也。阴者藏精而起亟，阳者卫外而为固。阳起两得之。（子由）　禀纯阳之气以生。《本经》云：气微温。然观出石之山，大雪不凝，则其温气，当不甚微矣。咸温入右肾，补助阳气，为除积寒宿血留滞下焦之圣药。（仲淳）　阴痿不起，精寒无嗣者，同温补药服之，能令阳道丰隆。总治男子九丑之疾，使人有子。
〔论〕凡物之禀阳气盛者，无不上行，此山气有独钟而凝为斯石。（如温泉之类，不多有。）用之者惟取其气，故以轻松若狼牙，着纸即飞举者为佳。夫阳火出于地中，宜其补命门不足，起阴痿，暖子宫，为男女下焦之圣药。种种证治，皆取其上升之阳，动而不诎之气化，以对待之。第苏颂时已谓难得，迄今用其赝者，不如弗用之为愈也。阴虚火旺者忌之。阳痿属于失志（火气闭密不得发越而然。），崩漏由于火盛者，并不得服（仲淳）。
〔修治〕不入汤煎。火煅透红，研极细如面，水飞过，日干用。
白石英  ***************************
出华阴山谷及泰山，虢州、雒州亦有。近取泽州者为胜。大如指，六棱如削，白澈有光，长五六寸者弥佳。
味甘辛，气微温。手太阴、阳明气分药。主消渴，阴痿不足，治胸膈间久寒，益气，除风湿痹，补五脏，下气，疗肺痿并肺痈吐脓，咳逆上气，实大肠，治喘咳嗽血。（诸本草）湿可去枯，紫白石英之类是也。（藏器）　色相莹如华萼，质可入肾，色可入肺，中含火气可逐寒。故主肾气不周于胸而消渴，天癸枯竭而阴痿不足，肺不容平而咳逆上气，气无帅制而痹闭不舒，火失修容而胸膈久寒等证。（子由）　风虚冷痹，肾虚耳聋，益精保神，治诸阳不足。白石英三两，火煅，酒淬三次，瓶中密封，弗泄气。每早温服一钟，以少饭压之。一法，磁石火煅，醋淬五次，白石英各五两，绢袋盛浸一升酒中，五六日。温服将尽，更添酒。
〔论〕《本经》《别录》、甄权多以白石英色归于金而治肺病矣。夫五行中金为水母，而人身中金水又若互相子母者。然观二阴至肺，肾脉之由肺而至心也，俾火不刑金，而金为火妻，以布其气化。是则肺得司主气之职以益四脏者，岂不更藉于水哉？凡石为阴中之阳，兹种之由肾益肺者，盖又互相子母之义，有合于阴中之阳耳。《别录》云：治肺痿，惟虚者始宜，如由热而成非可概予。至于肺痈吐脓咳逆，自为的对矣。苏颂曰：《乳石论》以钟乳为乳，白石英为石。是六英之贵，惟白石也。又曰：乳者阳中之阴，石者阴中之阳。故阳生十一月后甲子服乳，阴生五月后甲子服石。然而相反畏恶，动则为害不浅。故乳石之发，方治虽多，罕有济者，诚不可轻饵也。盖金石悍气，有病则病当之，病去则阴气受之，不可不慎。
〔修治〕坩锅内火煅酒淬三次用，修治如法。中病即止，毋过剂焉。
紫石英  ***************************
出泰山山谷。其色淡紫而质莹彻，随其小大，皆具五棱，两头如箭簇。比之白石英，其力当倍。（覈）　产处甚多。或形甚环玮，或色深特好，或甚光明，但小而黑，或芒角甚佳而小薄，必以五棱如削，紫色达头，如樗蒲者乃良。（《太平御览》）
味甘辛，气温。味厚于气，阳中之阴，降也。入手少阴、手厥阴、足厥阴经。长石为之使。畏扁青、附子，恶鮀甲、黄连、麦句姜。主心腹咳逆邪气。疗上气心腹痛，寒热邪气结气。治女子风寒在子宫，绝孕十年无子。补心气不足，定惊悸，安魂魄，填下焦，止消渴，除胃中久寒，散痈肿。久服温中。方书治气证胀满，痫证惊悸，泄泻赤白浊。虚而惊悸不安者，宜加用之。女子服之有子。（权）　其性镇重，其气暖补。故心神不安，肝血不足，及女子血海虚寒不孕者，为要药。（仲淳）　得茯苓、人参，疗心中结气。得天雄、菖蒲，疗霍乱。虚劳惊悸，补虚止惊，令人能食。紫石英五两，打如豆大，水淘一遍。以水一斗，煮取三升，细细服。或煮粥食。水尽可再煎之。同白薇、艾叶、白胶、当归、山萸、川芎、香附，治子宫虚寒，绝孕无子。
〔论〕紫为赤黑相间之色，子由举似坎离交会，庶几与石英主治，能中病情。何以言之？盖坎中有离，则阴得阳以化。夫水者，气之所以孕育也，而却借于阳之能化阴，离中有坎，则阳得阴以裕。夫火者，气之所以昌大也，而却借于阴之能裕阳。是水合于火而气生，火合于水而气化。所谓坎离交会也，能生即能化，能化即能生。是物具足水火合和之神机，其所谓补不足者，正补夫水火合和之气耳。分阅三焦主治，在上则补心气，定惊悸，在下则填下焦，疗子宫风寒，在中则除胃中久寒，久服温中。皆取其精悍之气化，为清粹者适。有合于坎之会离，离之会坎，大为人身真元之助也，（如寒热邪气，寒邪胀满，皆不足所受之妄象。又如惊悸、劣弱、泄泻、思虑过度、浊证，皆不足所见之虚象。此品悉由坎离交会之元以为化，以为生，故能治之。）惟以补元气为其主。故温寒清热之味，皆得需之以奏功。（见睍丸，治寒气久结而胀满。风引汤，又治痫证之属热者。）《别录》独言补心气者，以坎离交会而心气具足，盖离得会坎则心血足，但离借坎以为用，总归于补心气耳。
缪氏：只可暂用，不宜久服。凡石类皆然，不独石英一物也。
妇人绝孕，由于阴虚火旺，不能摄受精气者忌。
〔修治〕火煅醋淬七遍，研末，水飞三四次，晒干入药。过服紫石英，设乍寒乍热者，饮酒遂解。
石钟乳  ***************************
产处不一。《桂海志》：宜融山洞石穴中，钟乳甚多。仰视石脉涌起处，即有乳床，白如玉雪，乳床下垂如倒生山峰。峰端渐锐，且长若冰柱。柱端轻薄，中空如鹅翎。乳水滴沥不已，且滴且凝。此乳之最精者，以竹管仰承取之。而炼冶家又以鹅管之端，尤轻明如云母爪甲者为胜。光润而薄如罗纹、鸟翮、蝉翼，一切皆成白色者，可服。非若此者，慎弗服之，杀人甚于鸩毒。（孙真人）　如蝉翼者上，爪甲者次，鹅管者下。（萧炳）　一法，取韶州钟乳，无问厚薄，但令颜色明净光泽者，即堪入炼，惟黄赤二色不任用。今人但以鹅管中空者为最，故一名鹅管石。（李补阙）
味甘辛，气温。其性得火则有大毒。主咳逆上气，益元气，安五脏，补虚损，治脚弱疼冷，下焦伤竭。强阴，疗泄精。久服令人有子。除寒嗽，并消渴引饮。同诸药，治虚劳肺病，元气虚，咳嗽血，及肠胃虚冷滞下，真元虚滑泄精。乳乃石之灵液，具山体之全，故功力勇悍乃尔，须真病命门火衰者宜之，否则当审。（子由、濒湖。）　凡服乳三日，即三日补之。服十日，即十日补之。欲饱食，以牛羊獐鹿等骨煎汁，任意作羹啜之。勿食仓米、臭肉，及犯房事。一月后精气满盛，百脉流遍，身体觉热，绕脐肉起。此为得力，可稍近房事，不可频数，令药气顿竭，弥更害人，戒之慎之。（濒湖）　得牛黄、白蜡、象牙末、真珠、乳香、没药、龟板、桦皮灰（俱存性研细。）、枯礬、蛀竹屑、红铅，治广疮结毒，烂坏鼻梁，及阴蚀阳物，有神。风虚劳损，腰脚无力，钟乳煎。用钟乳粉炼成者三两，以夹练袋盛之，牛乳一大升，煎减三之一。去袋饮乳，分二服，日一作。不吐不利，虚冷人微溏无苦。一袋可煮三十度，即力尽，别作袋。每煎讫，须濯净，令通气。其渣和面喂鸡，生子食之。（崔尚书方。）　一切劳嗽，胸膈痞满，焚香透膈散。用鹅管石、雄黄、佛耳草、款冬花等分，为末。每用一钱，安香炉上焚之。以筒吸烟入喉中，日二次。肺虚喘急，连绵不息。生钟乳粉光明者五钱，蜡三两化和，饭甑内蒸熟，研丸梧子大，每温水下一丸。按生乳必肺虚极者，乃可一投，未可概用。
〔论〕石禀精悍之气以结，质最坚重，是固居其浊而类为阴也。至精悍之气透化为乳，则居其清者，斯名之为阳，而大能益气矣。然则钟乳不为阴中之阳乎？肺虚极者，用补肺中阳气，更大壮下焦元气。非真病于阳虚者，不可轻服。即服之中病，且当终身忌术，缘术能动钟乳也。（如火微，必借风鼓之而后发火，盛则一鼓之即不可向迩，义固如此。）《种树书》云：凡果树作穴，纳钟乳末少许，固密，则子多而味美；纳少许于老树根皮间，则树复茂。移此于人身，其为元气之助，功岂鲜哉？然而石药气悍，易伤阴气。服久则营卫不从，变生他证。若阴虚人误投，尤为抱薪救火也。
《物类相感志》：服钟乳，忌参术，犯者多死。凡人阳明气衰，用此合诸药以救衰疾，平则止，夫何不可？昧者因其阳气暴充，藉耽淫泆，致精气暗损，石气独存，孤阳愈炽。久之营卫不从，发为淋渴，变为痈疽，是果乳石之过耶？抑人之自取耶？先哲致戒者，多不能备录。（濒湖）
〔修治〕李补阙服乳法。取韶州钟乳，无问厚薄，但颜色明净光泽者（黄赤二色不用。），置金银器中。大铛着水，沉器煮之，令如鱼眼沸，水减即添。乳少三日夜，乳多七日夜。候干，色变黄白，即熟。如疑生，煮满十日更佳。取出去水，更以清水煮半日，其水色清不变，即止，乳无毒矣。入瓷钵中，玉槌着水研之。觉干涩，即添水，常令如稀米泔状。研至四五日，揩之光腻如书中白鱼，便以水洗之。不随水落者即熟，落者更研。乃澄取，曝干。每用一钱半，温酒调，空腹服，兼和丸散用。其煮乳黄浊水，切弗服，服之损咽伤肺，令人头痛，或下利不止。其有犯者，但食猪肉解之。卢子由云：《经》言水势劣火，结为高山乳质，全类似水，而勇悍独专，宁非火胜水劣乎？修治用水煮，仍交水火以济之，水胜于火所以少平勇悍也。今世火煅，反助勇悍，故多石毒燃烧之患。
太一余粮  ***************************
与禹余粮同一种类，生太一山谷者曰太一余粮，土气之专精也。（生东海池泽者曰禹余粮，是得水气之专精者。）　今惟会稽、王屋、泽路诸山时有之。外裹若甲，甲中有白，白中有黄似鸡子黄，而重重如叶子雌黄，轻敲便碎如粉。设其中无黄，但有黄浊水，是为石黄水。更有凝结如石者，为石中黄，非太一余粮也。（覈）
气味甘平。主治咳逆上气，症瘕血闭漏下，除邪气肢节不利。久服耐寒暑不饥。益脾，安脏气，镇五脏，定六腑。（诸本草）卢氏子由曰：太一即太乙，气之始也。块然独存而无所不存，故能镇定。中黄敦艮之止，对待肺金不能收敛下降，而致咳逆上气。若症瘕血闭者，气不呴运也；漏下淋漓者，气不收摄也。太一能令元气屈曲而出，使凝闭漏下者，不得不随之呴运抑扬，所谓欲治其血先调其气。设元真萎顿，则邪气外薄。太一能畅真气，则邪气自不相容矣。肢体不利者，气壅之也。太一黄中通理，宣气四达。气拒而固，不受寒暑；气充而实，不苦饥虚矣。
〔修治〕用黑豆、黄精各五合，水二斗，煮取五升，置瓷锅中，下余粮四两煮之，旋添，汁尽为度，药气香如新米矣。捣之，又研万杵方用。（敩）
禹余粮  ***************************
绩平水土，有如神禹，故名。出东海池泽，凡山岛中池泽亦有之。形如鹅鸭卵，裹壳重叠，中有黄色细末，如蒲黄，无沙者佳。近出茅山池泽中者极精好，状如牛黄，重重甲错。其佳处乃紫色靡靡如面，嚼之无碜（碜，食有沙也。）。
味甘咸，气平寒。治咳逆、寒热、烦满。主崩中，下赤白，血闭，症瘕，大热。疗小腹痛结烦疼。炼饵服之不饥。方书治气证胀满，咳嗽遗矢，癫，泄泻，血痢遗精。禹余粮，水土之精气所钟，土劣水势偏，得水气之专精者也。气味甘寒，对待火热及水土浊邪（聚为寒热，为咳逆，为烦满，为赤白，为血闭，为症瘕。），或肾形无坚固性，致洪水泛滥者。（子由）　伤寒下痢不止，心下痞硬，利在下焦者。赤石脂、禹余粮各一斤，并碎之，水六升，煮取一升，去渣，分再服。崩漏五色，使人无子。禹余粮、赤石脂、牡蛎各煅研，乌贼骨、伏龙肝、桂心等分，为末，每温酒服方寸匕。忌葱蒜。产后烦躁。禹余粮一枚，入地埋一半，紧筑，炭灰一斤煅之，湿土罨一宿，打破，去外面石，取里面细者，研水淘五七度，日干，再研万遍。用甘草汤服二钱，一服立效。
〔论〕余粮二种，咸钟水土精气融结成形，而禹余偏得水气之专精者。夫甘寒除热，即草木类能奏功。惟是水之精，假合于土，以全地道之生化。则其具足水流土止生化离合之精气，谅非草木所得侪。故能益下焦阴虚而除烦热痛结，如女子产后烦躁，投之立效，是一的证也。禹粮能除下焦阴中之邪，赤脂能收下焦阴中之气，故相合以成镇固之功。
〔修治〕细研，水淘取汁，澄之，勿令有沙土可也。
浮石  ***************************
又曰水花。江海间细沙水沫，凝聚日久结成。有细孔如蛀窠，体虚而轻，白色。海中者味咸，入药更良。（濒湖）
气味咸平。治疝气，化老痰，消积块及瘤瘿结核，下气，治淋。浮石色白体轻，肺之象也；气味咸寒，润下之用也。故入肺除痰热，止咳软坚，清其上源，又治诸淋。（濒湖）　肝属木，当浮而反沉；肺属金，当沉而反浮。何也？肝实而肺虚也。故石入水则沉，而南海有浮水之石；木入水则浮，而南海有沉水之香。虚实之反如此。（余㻐）血淋沙淋，小便涩痛。浮石为末，每服二钱，生甘草汤调服。石淋破血。浮石满一手，为末。以水三升，醋一升，和煮二升，澄清，每服一升。小肠疝气，茎缩囊肿者。用海浮石、香附等分，为末，每服二钱，姜汁调下。头核脑痹（头枕后生痰核，正者为脑，侧者为痹。）。白浮石烧存性，为末，入轻粉少许，麻油调涂。弗用手按，按之即涨。或加焙干黄牛粪尤好。亦治头[疒/其]。
〔论〕敌金丸用浮石治疝气（见《准绳》。），盖疝属水脏偶结之邪，亦似有中痼而不得即散者，然却非本来沉痼之疾也。即此种水气之偶结似石而甚轻虚，还不离于浮聚之气者，以对待之。本气味咸寒以入水脏，取其结之出于偶然而散之。还即以其偶然，固藉气以为推移耳。至于治老痰积块，消痰瘿结核，似亦不越前义。《日华子》更云治淋，想于沙石之淋尤宜。
磁石  ***************************
亦名慈石。生于有铁处。铁受太阳之气，其始一百五十年而成磁石，又二百年孕而成铁。石中有孔，孔中有黄赤色，其上有细毛者，功用更胜。（颂）　一种元石，与磁石相似而色较黑，不能吸铁。盖磁石生山之阴有铁处，元石生山之阳有铜处。形虽相似，性则不同。
味辛气咸，微温，有小毒。气味俱厚，沉而降，阳中阴也。入足少阴，兼入足厥阴经。主养肾气，补男子肾虚风虚，强骨气，通关节，明目聪耳。治周痹风湿，肢节中痛，洗洗酸消。又身强腰中不利，加而用之。止金创血，炼水饮之。亦令人有子，并疗小儿惊痫。不徒养肾气，亦能填精髓，肾虚耳聋目昏者倚之。（宗奭）　得金水之气以生，色黑而入肾，故治肾家诸病。一士子频病目，渐觉昏翳，用东垣羌活胜风汤加减与服，而磁朱佐之，两月遂如故。盖磁石入肾，镇养真精，使神水不外移；朱砂入心，镇养心血，使邪火不上侵；而佐以神曲，消化滞气。生熟并用，温养脾胃发生之气。方见千金神曲丸。（濒湖）　慈母，铁子也。慈之㶸铁，互为嘘吸。无情之情，气相感召。所主诸证，皆以类推，亦属假借。（子由）　诸药石皆有毒，且不宜久服。独磁石性禀冲和，无猛悍之气，更有补肾益精之功。老人耳聋。磁石一斤捣末，水淘去赤汁，绵裹之，猪肾一具细切，以水五升煮石，取二升，入肾，下盐豉。作羹食之，米煮粥食亦可。阳事不起。磁石五升研，清酒渍二七日。每服三合，日三夜一。小儿惊痫。磁石捣末，炼水饮之。金疮血出。磁石末敷之，止痛断血。
〔论〕慈石孕二百年而成铁，则其生化之气所毕萃者金也。肾水之母气所独钟，而感召特异，故能益肾之气以疗虚，（此石本坚贞之气，为铁之母。其益肾气，固有迥异于他味者。是以虚劳方中有磁石丸，治肾痿消痹。肾气虚损者有肾沥散，以慈石为君。）即其上通耳目之窍而益聪明，固可思矣。夫肾气，阴中之阳也，肾气足是以更疗风虚。盖肾乃肝之化原，肾气虚而肝亦因之。风属阳也，肝之气虚，故曰风虚。张鸡峰有云：臂细无力，不能任重者，此乃肝肾气虚，风邪客于营卫之间，使气血不能周养故也。肝主项背与臂膊，肾主腰胯与脚膝。此证乃肝气偏虚，宜专补肝补肾。鸡峰此说，不正与《本经》所指周痹风湿，肢节中痛，不可持物，洗洗酸消者相发明欤？《别录》消痈肿、鼠瘘、颈核，此皆通关节之所及。而其本由于补肾虚风虚，如止补肾虚而不补风虚，则亦不能通关节以疗诸证矣。盖肝以肾为体，肾又以肝为用也。总之慈石主治所以于肾气为切者，由其肾中母气，确有感召之精，能通于气血之中耳。如止云重可去怯，不泛然而同诸石之用哉？
又按独孤滔云：慈石乃坚顽之物，无融化之气，止可假其气，不可服食。是以缪氏云：用之渍酒，优于丸散。观慈石丸治精气虚极，乃以酒煮碎磁，良久，尝之酒有石味。将石拌诸药，晒干，再拌，再晒，如此数次。务令石味入诸药中，和透。更以此酒搜和诸药为丸，庶几得之。
〔辨治〕能悬吸针虚连三四者佳。火煅醋淬九次，细研水飞，或炼汁饮之。
代赭石  ***************************
赭者，红黑之间色也。出代郡。一名土朱，一名铁朱。代产难得，择取石上文头有如浮沤丁者，谓之丁头代赭。色如鸡冠，且有润泽，染爪甲不渝者良。
味苦甘，气平寒。气薄味厚，阴也，降也。入手少阴、手足厥阴经。干姜为之使。畏天雄、附子。治鬼疰贼风，腹中毒邪气，除五脏血脉中热，镇虚逆，大人小儿惊气入腹，女子崩漏带下，安胎。代赭，阳石也。（《外丹本草》）　怯则气浮，代赭之重以镇之。伤寒汗吐下后，心下痞硬，噫气不除者，主旋覆代赭汤。（好古）　小儿泻后，眼上，三日不乳，目黄如金，气将绝。此慢惊风也，宜治肝。用水飞代赭末，每服五分，冬瓜仁煎汤调下愈。急慢惊风，吊眼撮口，搐搦不定。代赭石火烧醋淬十次，细研水飞，日干。每服一钱或半钱，真金煎汤调下。连进三服，脚胫上有赤斑，此惊气已出，病当安也。无斑点者不可治。堕胎下血不止。代赭末一钱，生地汁半盏调服，日三五次，以瘥为度。血崩。赭石火煅醋淬七次，为末，白汤服二钱。诸丹热毒。赭石、青黛各二钱，滑石、荆芥各一钱，为末。每服钱半，蜜水调下，仍外敷之。
〔论〕人身肝脏之气，由阴而升阳者也。升而不能合于天气之阳，则病于风。《本经》赭石主治，首言鬼疰贼风，以鬼疰乃元气虚怯之幻象，惟于补益中佐此以镇虚怯，则肝之惊风自平。何以能之？盖赭石一名铁朱，本金气之化。（山上有赭，其下有铁。）金属天气，而赭色化赤则从火。是金火合德以畅卫而达营，即木之所以得媾于金而风平者，不仅如铁锈之以金制木也，若是，则赭石固气分之剂矣，何以能效血分之功欤？曰：阳中之太阳，心也。而生血却在此心，肺合而气盛，气盛而血生，俾清中之浊入胃至脾，而肝乃得司其藏血之职。安得谓清镇气化不能为血化之地欤？或曰：小儿惊痫，固知病及风木矣。女子崩带，亦专属风木之病欤？曰：风脏即血脏，血之不获宁谧者，多本脏风木摇之耳。此味以镇浮而平风，则血不溢，是固然之化机也，但先气而及血。故方书用疗血证者，惟崩漏及之。以女子之血有余，而气之病于不足以为血患者多也。明于此，则知所以用赭石矣。濒湖专以为血分药，不知养气丹之用五石，代赭与焉。其所主治曰：诸虚百损，真阳不固，上实下虚，气不升降，或喘或促。一切体弱气虚之人如此，则非气分药乎？且又曰：并治妇人血海冷惫诸证。是非由气而及血之证欤？况《外丹本草》固以谓为阳石矣。
下部虚寒者不宜。阳虚阴痿者忌。（仲淳）
〔修治〕煅赤醋淬，三次或七次，研末水飞。取其相制，并为肝经血分引用也。（濒湖）　以酒醋煮之，插铁钉于内，扇之成汁。（《相感志》）
石绿  ***************************
石绿，阴石也。生铜坑中。铜得紫阳之气而生绿，绿久则成石，谓之石绿。而铜生于中，与空青、曾青同一根源也。今人呼为大绿。（濒湖）
性有小毒。吐风痰甚效。吐风痰法。拣石绿精好者，研筛水飞，再研。如风痰眩闷，取二三钱，同龙脑三四豆许研匀，薄荷汁合酒温调服之。偃卧须臾，涎自口角流出，不致呕吐，功胜他药。（颂）　按此味善吐风痰，以其为铜之祖，气取金气之精，能使木平者，莫是过也。合龙脑名碧霞散，不可以治湿痰。惟同附子尖、乌头尖、蝎梢用者，名碧霞丹，乃可治之。中风之痰，风湿有异，此阳中阴中之分也，世人愦愦者多。
石胆  ***************************
胆以色味命名。因其质似礬，俗呼胆礬。出蒲州山穴中，鸭嘴色者为上；产羌里者色少黑，次之；信州又次之。是物生于石，其经煎炼者即多伪。但以火烧之成汁者，必伪也。涂于铜铁上，烧之红者，真也。又以铜器盛水，投少许入中，水色不变青碧，数日不异者，真也。（濒湖）　成块若鸡卵，圆大色青，碧如琉璃，击之纵横解皆成叠。有铜坑内生者，亦可煎炼而成。今市多以醋揉青礬假充，不可不辨。（嘉谟）
味酸涩，气寒，有毒。入少阳胆经。明目，治目痛及诸痫痉，女子阴蚀痛，并崩中下血。（《本经》）入吐风痰药最快，散症积咳逆上气，疗喉蛾，化鼻中瘜肉，鼠瘘恶疮。胆礬乃铜之精液，其性收敛上行。能涌风热痰涎，发散风木相火，又能杀虫，故治咽喉口齿疮毒有奇功。（濒湖）　喉痹极速垂死方。用真鸭嘴胆礬末，醋调灌之。大吐胶痰数升，即瘥。蛊胀及水肿。用胆礬明亮如翠琉璃者，米醋煮，以君臣之药佐服，胜于铁砂、铁蛾，以其入肝胆制脾块故也。魏清臣消肿黑丸子，即用此。
〔论〕胆礬气寒，味酸涩，而涩较胜。据其气味，乃是阴不得阳以畅，阳即不得阴以和，总未离于出地之初气耳，故以对待相火之上逆而化为风淫者。其色青，其味酸涩，似独全乎出地风木之气化，而还以收降其风邪也。第风木之用，以升出为其能达阴于阳，而酸收乃其体之根于最初者耳。有收敛于阴，乃能宣散于阳。方书用治胀满黄疸，及去齿风、缠喉风等证，皆由收敛以致宣散之功，是由体而达诸用者也。
再喉痹一症，用胆礬亦宜审处。楼全善有云：喉痹恶寒者，皆是寒折热。寒闭于外，热郁于内。切忌胆礬酸寒等剂点喉，反使阳郁不伸，为患加剧。然则此味宜于不恶寒之喉痹，乃阴不能蓄阳之痹，是风淫也。其恶寒之喉痹，乃阳不能达阴之痹，是风虚也。此味能散风木相火，若恶寒之喉痹，原因郁热，非属相火，宜消阴伸阳，不宜收阳助阴，投剂者可弗审诸？
礞石  ***************************
有青白二种，青者佳。取青黑而坚细者打开，中有白星点，煅后则星黄如麸金。其无星点者，不入药。（濒湖）
味辛咸，气平。其性下行，阴也，沉也。乃厥阴肝经药。主治积痰惊痫，咳嗽喘急，能坠结聚之痰留滞脏腑。礞石乃治惊利痰之圣药。风木太过，来制脾土。气不运化，积滞生痰，壅塞上中二焦，变生风热诸病。故宜此药重坠，制以消石。其性疏快，使木平气下而痰积通利，诸证自除。（濒湖）　吐痰在水上，以石末糁之，痰即随水而下，其沉坠之性可知。（又）　得焰消，能利湿热痰积从大肠而出。因湿热盛而皮肤生疮者，一利即愈。（《入门》）　性非胃家所好，气弱脾虚者不宜久服。丹溪言：一老人忽病目盲，乃大虚证，医与礞石药服之，至夜而死，是可戒也。（濒湖）　按痰有二因。如脾胃积滞生痰，或多食酒面湿热之物，以致胶固稠粘，咯唾难出者，用之豁痰利窍，除热泄结，应如桴鼓；至于阴虚火炎，煎熬津液，凝结为痰，或发热声哑，痰血杂出者，误投则脾胃先败。
〔论〕礞石以青者为佳。而石中更取白星点者，犹是以金平木之义。即隐君所制滚痰丸，亦非徒取其重坠，犹是木平气下之义也。观其治中风痰塞，则可见矣。
〔修治〕以礞石四两打碎，入消石四两拌匀，置大坩锅内，炭火十五斤，簇定，煅至硝尽，其色如金为度。取出，研末水飞，去硝毒，晒干用。
砒石  ***************************
出信州，故呼信石。更有隐信字为人言者。信州玉山砒井，官封甚严。取时坑中有浊绿水，先绞水尽，然后下凿。其生砒不夹石者，色赤甚于雄黄，谓之砒黄。今市货者，取山中夹有砂石之砒，烧烟，飞作白霜，乃碎屑而芒刺，谓之砒霜。古方并不入药，惟炼丹石家用之。
味苦酸辛，气大热，有大毒。畏绿豆、冷水。砒黄治疟疾，砒霜除[鼻勾]喘痰积，主恶疮、瘰疬、腐肉。（和诸药敷之自然蚀落。）治蛇尿着人，手足肿痛，肉烂，指节脱落。（取砒为末，以胶清调涂，即瘥。）　其燥烈纯热之性，与烧酒、焰消同气。寒疾湿痰，被其劫而拂郁顿开。凡痰疟及[鼻勾]喘用之，真有劫病立地之效。但须冷水吞之，不可饮食杯勺之物。静卧一日或一夜，亦不作吐。少物引发，即作吐也。（濒湖）　痰喘[鼻勾]䶎，天雨便发，坐卧不得，饮食不进。此肺窍久积冷痰，不可遇阴气触动也。用淡豆豉一两，蒸捣如泥，入砒末一钱，枯白礬三钱，丸绿豆大。每用冷茶、冷水送下七丸。甚者九丸，小儿五丸。即高枕仰卧，忌食热物，一服即愈。服至七八次，吐出恶痰数升，药性亦随去，即断根矣。走马牙疳恶疮。砒石铜绿等分，为末，摊纸上贴之，神效。项上瘰疬。砒黄研末，浓墨汁丸梧子大。铫内炒干，竹筒盛之。每用针破，将药半丸贴之，自落，蚀尽为度。一切漏疮有孔。用信石新瓦火煅研末，津调少许，粘纸捻上，插入，蚀去恶管，漏多弗齐上，最妙。
〔论〕砒霜大热大毒，有决壅溃瘀之能。吞以冷水则差，杀其热毒而得用其枭以取胜。如近火则益恣其虐焰，取害尤速。夫既为大热大毒之药，只宜以救偏至之疾。如寒痰湿痰类以溃阴凝之坚，非藉阳毒之厚者不可也。今人辄用之治疟，是以必死之药，治必不死之病，缪氏所言洵然。
砒黄大热大毒，砒霜加以火煅，其毒尤烈。人服至一钱许，必死。得酒及烧酒则腐烂肠胃，顷刻杀人，虽绿豆、冷水，亦难解。此药止宜于山野藜藿之人，若嗜酒膏粱者用之，不慎口欲，疾亦再作。凡头疮及诸疮见血者不可用此，毒入经，必杀人。（濒湖）
〔修治〕此物不入汤饮，惟入丹丸。如入药，醋煮杀毒用。即用霜，亦须兼煎绿豆汁及冷水饮之。
花乳石  ***************************
黄石中间有淡白点，以此得花之名。《图经》作花蕊石。（宗奭）
味酸涩，气平。厥阴经血分药。主金疮出血，疗妇人血晕恶血，及一切失血伤损。治内漏目翳，又能下死胎，落胞衣，去恶血。恶血化，则胎与胞无阻滞之患。东垣所谓胞衣不出，涩剂可以下之，故赤石脂亦能下胞胎，与此同义。（濒湖）　合硫黄同煅研末，傅金疮神效。人有仓猝中金刃，不及煅治者，但刮末傅之亦效。（颂）　花蕊石，阴石也。其功专于止血，能使血化为水，酸以收之也（濒湖）。花乳石是酸辛温之药，功专止血，而酸敛之气复能化瘀，故傅金疮即合，仍不作脓也。（仲淳）　花蕊石散，治一切金刃箭簇、及打扑伤损、狗咬至死者，急以药掺伤处，其血化为黄水，再掺便活，更不疼痛。如内损血入脏腑，煎童便入酒少许，热调一钱服，立效。畜牲牴伤，肠出不损者，急纳入，桑白皮线缝之，掺药，血止立活。妇人产后败血不尽，血晕，恶血奔心，胎死腹中，胎衣不下，但心头温暖者，急以童便调服一钱，取下恶物如猪肝，终身不患血风、血气。若膈上有血化为黄水，即时吐出，或随小便出甚效。用硫黄四两，花蕊石一两，并为粗末，拌匀，瓦罐盛之，胶泥固济，日干，安在砖上（砖上书八卦五行字。），用炭一秤，簇匝。从巳午时自下生火煅，至炭消，冷定取出，为细末，瓶收用。多年障翳。花乳石水飞焙、防风、川芎、牛蒡、甘菊、白附子各一两，炙甘草半两，为末，每服半钱，腊茶下。
〔论〕花乳石类产于西土，其于血证似能以化瘀为止。其或得于以母气召子之义乎？凡人不属阴虚而患于血逆者应有瘀，用花乳石以化为止，有奇效。如花乳石散所疗产后瘀血危证，遂令终身不患血风、血气。盖兹味之化瘀，似有以还其血之元。既不属强止之，亦不属峻导以重虚之。临证者审所应投，岂不藉其奏功匆遽乎？夫血逆之不属阴虚者，多属气虚不能引血以归经，此固另有补气之剂而禁用寒凉矣。然又有偶感寒凉而血泣以逆者，则补气犹宜少待，如兹味当为应候之良剂也。
凡虚劳吐血，多是火炎迫血上行。除是膈上原有瘀血停凝者，乃可暂用，亦须多服童便。若无瘀血，则不宜内服，至因火炎血溢以致吐血。不属内伤血凝，胸膈板痛者，忌之。（仲淳）
〔修治〕凡入丸散，以罐固济，顶火煅过，出火毒，研细水飞，晒干用。
石燕  ***************************
状如蚬蛤，色如土，坚重如石。永州祁阳县西北十里有土冈，掘深丈余取之。（恭）　祁阳县江畔沙滩上有之。或云生洞中。采无时。（颂）石燕有二。一种石类，即是此药。状类燕而有文，圆大为雄，长小为雌。一种禽类，乃钟乳穴中石燕似蝙蝠者。食乳汁，能飞。见禽部。（濒湖）
气味甘凉。主疗眼目障翳，诸般淋沥，久患消渴，脏腑频泻，肠风痔瘘，年久不瘥，面色虚黄，饮食无味，妇人月水湛浊，赤白带下多年者。每日磨汁饮之。一枚用三日，以此为准。亦可为末，水飞过，每日服半钱至一钱，米饮服至一月，诸疾悉平。（濒湖）　石燕乃利窍行湿热之物。观治疝方，有用川乌、川楝、茴香破其外寒，而石燕、土狗辈利其郁热者，知兹味能利窍行湿于下焦也。小便淋痛。石燕七枚，捣黍米大，新桑根白皮三两，剉。拌匀，分七帖。每帖用水一盏，煎七分，空心午前服。牢牙止痛。石燕三对，火煅醋淬七次，青盐、乳香各一两，细辛半两，为末揩之，荆芥汤漱口。一方，去乳香、细辛，加麝香。齿疏不坚。石燕五对，火煅醋淬七次，为末。青盐、麝香各少许，研匀。日用，揩牙后以温酒漱咽之。
〔论〕石燕得土气之精专，而气味甘凉。即一二单方多属骨之合肾以为治，是濒湖所列诸疾效，当不谬也。
蛇含石  ***************************
是冬月蛇蛰时所含土，到春发蛰吐之而去者。大如弹丸，坚如石，外黄内黑色。（颂）
昔人每用蛇黄，后因其难得，遂以蛇含石代之。

卷六·卤石部  ——————————————————————————————————————————————————————————————————————————————————————————

食盐  ***************************
盐品甚多。海盐取海卤煎炼而成，今辽冀山东淮浙闽广所出是也；井盐取井卤煎炼，今四川云南所出是也；池盐出河东安邑西夏灵州，今惟解州种之。疏卤地为畦陇而堑围之，引清水注入，久则色赤。待夏秋南风大起，则一夜结成，谓之盐南风。亦忌浊水淤淀盐脉也；（海盐深州者亦引海水入池晒成。）又碱盐刮取碱土煎炼而成；（并州河北所出。）崖盐生于土崖之间，状如白礬，亦名生盐。（阶成凤川所出）此五种皆食盐也。海盐、井盐、碱盐三者出于人，池盐、崖盐二者出于天。此外又有崖盐生于山崖，戎盐生于土中，伞子盐生于井，石盐生于石，木盐生于树，蓬盐生于草。造化生物之妙，诚难殚知。（濒湖）
按诸盐以大盐为胜。即河东解池印盐也。此盐最精好，得南风急则宿夕而成，谓之种盐。夫海盐从海卤煎炼，遇南风急，盐复回卤，正与解池之必须南风而后成盐者绝异。即此可以参大盐为胜之义。
●大盐
味咸，微苦，微甘，微辛，气寒。漏芦为之使。主助水脏，凉血润燥，和脏腑。除中恶心痛，肠胃结热喘逆，胸中病，令人吐。并治霍乱腹痛，腹胀气满。除积聚及伤饮食，吐胸中痰癖，及一切时气风热痰饮关格诸病。除风邪，止风泪邪气，疗疝气，通大小便，明目固齿，坚肌骨，定痛止痒。（诸本草）　夫水周流于天地之间，润下之性，无所不在。其味作咸，凝结为盐，亦无所不在。在人刖血脉应之。盐之气味咸腥，人之血亦咸腥。咸走血，血病无多食盐，多食则脉凝泣而变色，从其类也。煎盐者用皂角收之，故盐之味微辛。辛走肺，咸走肾。喘嗽水肿消渴者，盐为大忌。或引痰吐，或泣血脉，或助水邪故也。然盐为百病之主，百病无不用之。补肾药用盐汤者，引入本脏也；而补心补脾药，亦须用炒盐。其治积聚结核，以能软坚也；治诸痈疽眼目及血病，以其走血也；治诸风热病，以寒胜热也；治大小便病，以能润下也；治骨病齿病，以肾主骨、咸入骨也；吐药用之者，咸引水聚也；（能收豆腐与此同义。）诸蛊及虫伤用之者，取其解毒也。（濒湖）　中恶心痛，或连腰脐。取盐如鸡子大，青布裹，烧赤，纳酒中，顿服，当吐恶物愈。霍乱心腹痛。炒盐三钱，以炒砂仁末五钱泡汤，井水澄，冷灌下效。凡霍乱上不可吐，下不可利，出冷汗三大斗许，气即绝。此方入口即吐，绝气复通。（《柳州纂》方）一法，用盐一大匙熬黄，童便一升，合和温服。少顷吐下即愈。霍乱转筋欲死，气绝，腹有暖气者。以盐填脐中，灸盐上七壮即苏。按治霍乱，多取盐以上涌下泄，要亦不外于阴阳合化也。胸中痰饮，伤寒热病，疟疾，须吐者，并以盐汤吐之。心腹胀坚，痛闷欲死。盐五合，水一升，煎服。吐下即定，不吐更服。积聚二贤散。橘红一斤，甘草四两，盐五钱。用水三四碗，从早煮至夜，以烂为度。水干则添水，晒干为末。淡姜汤调下。有块者，加姜黄半两同前药煮；气滞，加香附二两同前药煮；气虚，加沉香半两另入；噤口痢，加莲肉二两另入。酒食过度，胸膈膨满，口吐清水，一切积聚，法制槟榔散。鸡心槟榔一两切块，砂仁、白蔻仁、丁香切细、粉草各一两，橘红、生姜切细各半斤，盐二两。用河水两碗，浸一宿。次日入砂锅内，慢火煮干，焙过瓶收。每服一撮，细嚼酒下。按心腹胀坚及积聚，皆元阳不得元阴之化也。惟伤食则是确然有形者，故用破坚温行之剂。然必合于咸寒，使阳得阴化而后行，皆不徒以软坚为功也。齿[匿/虫]齿动。盐半两，皂荚两挺，同烧赤，研。夜夜揩齿，一月后并瘥，其齿牢固。目中泪出。盐点目中，冷水洗，数次瘥。口鼻急疳，蚀烂腐臭。斗子盐、白面等分，为末吹之。
〔论〕盐本润下之水而作咸，《经》曰：在天为寒，在地为水，在脏为肾。肾为人生之元阴，而元阳出焉。夫水火者，阴阳之征兆也。先明水火之相胜，即明水火之相济，然后阴阳之合而分、分而合者可明，而盐之能主百病者亦可明。《经》曰：南方赤色，入通于心，其味苦。又在天为热，在地为火，在脏为心。又热伤气，寒胜热，苦伤气，咸胜苦。是非水之胜火乎？顾心虚即以炒盐补之，其义何也？心主火，其充在血脉。（既曰充在血脉，则所谓火之灵者，岂徒在气乎？夫心所以生血，谓离中有坎也。盐之气味咸腥，人之血亦咸腥。取盐入生血之心，非同气相求欤？）心虚者血脉不充也，血脉不充而后阳偏胜。《经》所谓壮火食气，热伤气，苦伤气也。以炒盐之咸补其血，则火得水济而阳不偏胜。《经》所谓少火生气，寒胜热，咸胜苦也。是相胜而乃以相济者也。《经》曰：心之病在五脏。夫五脏属阴气主之，能使心充于血脉，而五脏之阴气不伤，则阴之为阳守者，六腑胥受其益矣，试以脏言之。《经》云：脾色黄，宜食咸。启元子谓肾为胃关，脾与胃合，假咸软以利其关。关利而胃气乃行，胃行而脾气方化，是脾之宜咸者即以利胃。（凡六腑之益先因于各脏者可推。）　如《本经》所治肠胃结热，及霍乱伤食腹胀满，类皆可推脾肾同气以求之矣。胸中为肺所治，痰热诸证乃元阳不得元阴以化，故液结为痰耳。盐能吐之者，元阳得阴以化，不徒以涌泄为功也。至于能通大便，亦当推肺肾同气以求之矣。元阳得化于元阴，则目病之因于肝眚者，风泪邪气可止，又并风邪疝气而治之。至胆为中精之腑，亦当推肝肾同气以求之矣。若心小肠肾膀胱，固皆以同气相求者。盐之能利小水，其又何疑？总之，五脏之阴气不可伤，伤则失守而阴虚。阴虚则无气，无气则死。善理病者就元阴以保元阳，可举一盐之治，通于他味矣。
《别录》云：多食伤肺喜咳。多食，令人失色肤黑，损筋力。（保升）
〔修治〕人多以礬硝灰石之类杂之。入药须以水化，澄去脚滓，煎炼白色乃良。
戎盐  ***************************
即青盐。来自羌戎胡地。又名羌盐、胡盐。北海青，南海赤。（指西海之南北而言。）此戎盐之青赤二色者，医方但用青盐，而不用红盐，不知二盐皆名戎盐也。（《西凉记》：青盐池出盐正方半寸，其形如石，甚甜美。《北户录》：张掖池中出桃花盐，色如桃花，随月盈缩。）赞云：盐山二岳，二色为质。赤者如丹，黑者如漆。或称戎盐，可以疗疾。此说亦惟赤黑二色，不言白者。盖白者乃光明盐，而青盐、赤盐则戎盐也。（本濒湖）
气味咸寒。功同食盐。不经煎炼而味咸带甘，入药似胜。主助水脏，益精气，明目疗目痛心腹痛，溺血吐血，齿舌出血。除五脏症结，心腹积聚，坚肌骨，去毒蛊。（诸本草）　方书治眩晕胀满，腰痛遗精，白浊劳淋。小便不禁。戎盐甘咸，功在却血入肾，治目中瘀赤涩昏。二盐并用方　荔核散，治疝气，阴核肿大，痛不可忍。新荔枝核十四枚烧灰存性、八角茴香（炒）、
沉香、木香、青盐、食盐各一钱，川楝肉、小茴香各二钱，为细末。每服三钱，空心热酒调服。牢牙明目。青盐二两，白盐四两，川椒四两，煎汁，拌盐炒干。日用揩牙洗目，永无齿疾目疾。单用白盐方（据李氏谓光明盐，未知浙闽白盐即号光明否，当再稽考。）　漏精白浊。雪白盐一两，筑紧固济，煅一日，出火毒，白茯苓、山药各一两，为末，枣肉和蜜丸梧子大。每枣汤下三十丸。此方甘以济咸，脾肾两得。
〔论〕戎盐从西戎来，同是润下之气所凝，而产于极西，寒水孕于母气，故入药似胜，且疗诸血证，非食盐所及。夫用戎盐入温补药，藉元阴之气和阳而归诸阴也，如治聋鸣眩晕沉香磁石丸，及老人腰痛二至丸是；或阴阳均配而用，以至阳根于至阴也，如治白淫之锁精丸是；入固脱药，所以和阴使为阳守也，如治遗精之水中金丹是；或入于活血中，成元阴之本以和血也，如治肾劳淋沥之地黄丸是。推此可以尽其变矣。
〔修治〕温水洗去尘土净，晒干入药。
凝水石  ***************************
亦名寒水石，即盐精石。（一名泥精，昔人谓之盐枕，今人谓之盐根。）生于卤地积盐之下，大块有齿棱，如马牙消。清莹如水晶，亦有带青黑色者。打破皆方，暑月回润，入水浸久亦化。苏颂注元精石，谓解池有盐精石，味更咸苦，乃元精之类。固是物也。（濒湖）
寒水石有二，一是软石膏，一是凝水石。唐宋以来，诸家不详本文盐精之说，遂误以石膏、方解石为寒水石，而盐精之寒水绝不知用，此千载之误也。然则古方所用寒水石，正即此种凝水石。唐宋诸方寒水石是石膏，近方寒水石则是长石、方解石耳。（参用濒湖）
味辛咸甘，气大寒。《本经》主治身热，腹中积聚邪气，皮中如火烧，烦满。（水饮之。）除时气热盛，五脏伏热，胃中热，止渴凉血，降火止牙疼，坚牙明目。入肾走血，除热之功，同于诸盐。《经》曰：小热之气，凉以和之；大热之气，寒以取之。又曰：热淫于内，治以咸寒。凝水石大寒微咸，故主疗如上。（濒湖、仲淳。）
〔论〕苏氏以凝水石为元精之类，而东璧氏遂无分别。今细绎之，同中觉有异处。观二石之释名，同禀水气，而凝水止曰寒水，元精则曰太乙元精；同为盐结，而凝水止曰盐精，元精则曰阴精。岂得谓无少异乎？说见元精石条。
能除有余邪热，凡阴虚火旺，咳嗽吐血多痰，潮热骨蒸，并脾胃作泻者，慎弗误服。（仲淳）
〔修治〕每凝水十两，须用生姜二十两捣取自然汁煮干，研粉用。
元精石  ***************************
一名太乙元精石，又曰阴精石。乃咸卤津液流渗入土，年久结成石片。大者如杏叶，小者如鱼鳞，悉皆六出，（禀积阴之气，象老阴之数。）尖角端正如龟甲状，色绿而莹澈。（蒲解出者，其色青白通澈；蜀中赤盐之液所结者，色稍红光。）叩之则直理而坼，坼处亦六角，如柳叶大。烧过则悉解坼，片片相离，白如霜雪，平洁可爱。今世所用元精，乃绛州所出绛石，非元精也。（濒湖）
味甘咸，气温，性降。伏硫黄、丹砂。主除风冷邪气，湿痹，心腹积聚冷气，止头痛。合诸药，治伤寒阴毒证，又治上盛下虚，痰结目障翳，木舌咽喉疮。来复丹，（申铁饔）同硫黄、消石用，治上盛下虚，救阴助阳，有扶危拯逆之功。凡缓急诸病，但有胃气，服此丹无不获安。正阳丹，治伤寒三日，头疼壮热，四肢不利。元精石、消石、硫黄各二两，硇砂二两，细研，入瓶固济。以炭火半斤，于瓶子周一寸熁之。约近半日，候药青紫色，住火。待冷取出，用腊雪水拌匀，仍入罐子，置屋后北阴下阴干，又入地埋二七日。取出研细，面糊丸，芡实大。先用热水浴后，以艾汤研下一丸，衣盖取汗瘥。
〔论〕元精石为积阴之气所结，角皆六出，是老阴也，阴之极然后生阳，此阴阳之元机。故其用多主归气于肾，以其同于至阴而有阳也。至阴之所归而阳随之，所以除风冷诸气，而《开宝》并云益精气也。来复丹治上实下虚，大是妙剂。盖下虚用硫归之，不得至阴，则阳不还其宅；上实用消散之，不得至阴之归，则阳不降于下。即入正阳丹治伤寒阴毒，亦同此意。然则木舌喉疮，何仍用之以疗热乎？曰：此二治俱有寒水石、牙消以去其热矣，其用元精石亦犹是引阳归阴之义。先哲立方，岂苟然而已。且其气不寒而温，温不与热同，如春温之气继于冬寒之后。所谓阳之初复，去寒不甚远耳。
朴消  ***************************
消硝通生于卤地，状似末盐，见水即消，又能消化诸物，故谓之消。此种本体未化，故谓之朴。凡牛马诸皮，须此治熟。俗又有盐消、皮消之称。（志）　消有三品。生西蜀者川消，最胜；生河东者盐消，次之。生河北青齐者，俗呼土消。斥卤之地，人多刮扫煎汁，经宿结成。犹有沙土猥杂，其色黄白。《别录》云：朴消黄者伤人，赤者杀人。须再以水煎化，澄去渣脚。入萝卜数枚同煮熟，去萝卜，倾入盆中。经宿则结成白消，如冰如蜡，故呼盆消。齐卫之消则底多，上面生细芒如锋，《别录》所谓芒消是也；川晋之硝则底少，面上生牙如圭，角作六棱，洞澈可爱，《嘉祐》所谓马牙消是也，状如白石英，又名英消。二消之底，则通名朴消也。取芒消、英消，再三以萝卜煎炼，去咸味，即为甜消。（中风活命金丹中用之。）以二消置风日中，吹去水气，则轻白如粉，为风化消。以朴消、芒消、英消同甘草煎过，鼎罐升煅，则为元明粉。唐宋诸人不知诸消皆是一物，但有精粗之异，谬猜乱度，殊无指归。
（濒湖）
●朴消
味苦咸，气寒，有小毒。朴消澄下，硝之粗者也，其质重浊。芒消、牙消结于上，硝之精者也，其质清明。甜消、风化消则又芒消、牙消之去气味而甘缓轻爽者。故朴消止可施于卤莽之人，及敷涂之药。若汤散服饵，必须芒消、牙消为佳。仲景《伤寒论》只用芒消，不用朴消，正此义。（濒湖）　按各本草，朴消主治，与芒消不远，惟《本经》朴消所治者六腑耳。第如承气入胃，皆以芒消，则朴消不必更列可也。
味苦辛咸，气大寒，有小毒。气薄味厚，沉而降，阴也。
除邪气，治百病，逐五脏积聚，结固留癖，久热胃闭。疗腹热胀，并大小便不通。破五淋，及留血闭绝，痰实结搏。通经脉，推陈致新，利女子月水。治时疾壅热头痛，下瘰疬黄疸病。。）
●马牙消
即英消也。味咸微甘，气大寒。功同芒消，末筛点眼赤，去肿涩障翳泪痛。消禀太阴之精，水之子也。味咸气寒，走血而润下。荡涤三焦肠胃实热，阳强之病，乃折治火邪药也。唐时紫雪、红雪、碧雪皆用此消炼成，通治积热诸病有神效。（濒湖）　《经》云：咸味下泄为阴。又云：热淫于内，治以咸寒。气坚者以咸软之，热盛者以寒消之。故陷胸、承气，皆用芒消以软坚去实。（无己）　承气用芒消治大便难，夫以在下言之，则便溺俱阴。以前后言之，则前气后血。以肾言之，肾总主大小便。溺涩便秘，俱为火盛水少。《经》云：热淫于内，治以咸寒，佐之以苦。故芒消、大黄相须为使也。本草言芒消利小便而堕胎，然伤寒妊娠可下者，用此兼大黄引之，直入大肠润燥软坚泻热，而母子俱安。《经》所云有故无陨，亦无陨也。（海藏）　甘露饮，治热壅，凉胸膈，驱积滞。芒消一斤，用蜜十二两。冬加一两和匀，入新竹筒内，勿令满。（半筒以上即止。）蒸之，令有药处在饭内，虚处出其上。待饭熟取出，绵滤入瓷钵中，竹篦搅勿停手。待凝，收入瓷盒。每卧时含半匙，渐渐咽之。如要通转，即多服之。关格不通，二便闭胀欲死，两三日则杀人。芒消三两，泡汤一升服，取吐即通。小儿赤游，行于体上下，至心即死。以芒消纳汤中，取浓汁，拭丹上。
〔论〕消生于斥卤之地，乃水土合德以立地，其气上蒸而出者也。水为至阴，土为太阴，能入阴分而逐阳结。盖本于阴阳征兆之初气以为感化。（不等于他物咸寒但以气味论功。）即金石犹为之消，而非徒以相胜为功。谓其走血者，血固真阴之化醇，同气相求也。既走阴分而取以化阳毒者，缘阳邪结于阴分而不散，则能蚀真阴以为大患，惟此消化之以全阴也。夫消性固趋于阴，而阴之所药归者阳，又感上蒸之气，故目鼻口舌咽喉尤其奏功之地。大约热从乎湿，与热从乎风者，胥治，不止如本草数条也。凡病有阴不能为阳之守，而阳亢还以乘阴者，在阴固伤；有阴不得受阳之化，而阴郁还以结阳者，其阴愈伤。种种为患，咸藉此阴阳感化之初气消释最捷。（如热渴消瘅，面热唇焦，咽燥舌肿，口疮喉痹，目赤鼻衄，颔颊结硬，以至谵狂惊痫，刚痉关隔，瘴疠疫毒，斑烂痈疽等症，一皆阴伤于阳而结之甚者。）《本经》首曰：治百病，除寒热邪气。则已知其所主治侈矣。第元阳之虚者，是为禁药。而元阴虚者，投此至阴之化气，反为绝其生化之元，贻害不小也。
热结不至坚者，不可用。（无己）　用以涤肠中宿垢，破坚积热块。孕妇惟三四月及七八月不可用，余皆无妨。（洁古）
●风化消
制法：悬芒消于风日中，消尽水气，自成轻飘白粉。或以瓷瓶盛挂檐下，待消渗出瓶外，刮下收之。
甘缓轻浮，治上焦心肺痰热而不泄利。主上焦风热，小儿惊热膈痰，清肺解暑，去眼睑赤肿，（人乳和涂。）及头面暴热肿痛。煎黄连，点赤目。
●元明粉
〔缪氏简误总论〕硝者消也。究其功用，无坚不磨，无结不散，无热不荡，无积不摧。故仲景承气汤用之。非邪结下焦，坚实不可按者，不用。恐其误伐下焦真阴故也。若病不由于邪热深固，闭结难通，断弗轻投。至于血涸津枯以致燥结，阴虚精乏以致骨蒸，火炎于上以致头痛目昏聋渴咽痛吐衄咳嗽痰壅类实等证，切戒勿误。虽悔难追。
消石  ***************************
一名焰消，即火消。诸卤地皆产之，河北庆阳诸县，及蜀中尤多。秋冬遍地生白，扫取煎炼而成。货者苟且，多不洁净，须再以水煎化，倾盆中一夜结成。又名生消，谓炼过生出之消也。澄在下者，状如朴消。结在上者，或有锋芒，或如圭棱。故消石亦有芒消、牙消之名，与朴消之芒牙同称，而水火之性则异也。（濒湖）　诸消自晋唐以来，诸家执名而猜，都无定见。不知消有水火二种，形质虽同，性气迥别。惟《本经》朴消、消石二条为正。神农所列朴消，即水消也，有二种。煎炼结出细芒者为芒消，结出马牙者为牙消。其凝底成块者，通为朴消，其气味皆咸而寒。神农所列消石，即火消也，亦有二种。煎炼结出细芒者，亦名芒消，结出马牙者，亦名牙消，又名生消，其凝底成块者，通为消石，其气味皆辛苦而大温。以此为正。（又）　消石，阴石也。此非石类，乃咸卤煎成。南地不产也。（崔昉）
●消石
辛苦微咸，有小毒。阴中阳也。火为之使。主散热行结，治伏暑伤冷，霍乱吐利。破积块，散痰饮。疗肾虚气逆头痛，湿热黄疸，女劳黑疸，风热喉痹，赤眼肿痛，重舌鹅口，发背初起。得陈皮，性疏爽。
●生消
味辛苦，气大温。治风热癫痫，小儿惊邪瘛疭，风眩头痛，肺壅，耳聋口疮，喉痹咽塞，牙颔肿痛，目赤热，多眵泪。与硫黄同用，则配类二气，均调阴阳，有升降水火之功，治冷热缓急之病。煅制礞石，则除积滞痰饮。盖硫黄之性暖而利，其性下行。消石之性暖而散，其性上行。礞石之性寒而下，消石之性暖而上。一升一降，一阴一阳，此制方之妙也。（濒湖）　凡辛苦物，未有大寒者，是物得火焰生，与樟脑火酒性同。《本经》《别录》言其性寒者，误也。今兵家火药，用消石者，直入云汉，性升可知。（濒湖）　脑痛欲死，鼻投消末，是亦取其上升辛散，乃从治之义。（《炮炙论》序）　菑川王美人怀子不乳，淳于意药之，旋乳。诊其脉躁，躁者有余病。即饮以消石一剂，出血豆，比五六七枚而安。此去结之验也。（《史记》）　甘露丸，治伏暑泻痢，及肠风下血，或酒毒下血。一服效，远年者不过三服。消石、舶硫黄各一两，白礬、滑石半两，飞面四两。为末，滴水丸梧子大。每新汲水下三五十丸。黄家日晡发热及恶寒，此为女劳得之，膀胱急，少腹满，身尽黄，额上黑，足下热，因作黑疸，腹胀如水，大便黑，时溏，非水也，腹满者难治，用消石礬石散。消礬等分，烧为末，以大麦粥汁和服方寸匕，日三。病随大小便去。小便黄，大便黑，是其候也。此乃本礬石寒水之气以归阴，而即以燥湿。同消石升水中之火以达阳，而并以化湿。亦治湿热之一则也。喉痹及缠喉风，玉钥匙。用焰消一两半，硼砂半两，白僵蚕一钱，脑子一字，为末吹之。此用消石为主，佐硼砂以除痰热，僵蚕去风，更合龙脑以开壅结，又治风热之一端也。重舌鹅口，竹沥同焰消点之。内外障翳，三五月不效者，一点复明。焰消一两，铜器熔化，入黄丹二分，片脑二分，铜匙急钞入罐收之。每点少许，神效。发背初起，恶寒啬啬，或已生疮肿瘾疹。消石三两，暖水一升泡化。青布折三重，温拓赤处，热即换，频易取瘥。
〔论〕消石从火，性升而散。（水中之火自上升以为散也。）主治气分之邪热，不同于朴消入血。又本出地之初阳，以真气而散邪结，不等于朴消之以胜气而为化也。其同硫黄用，名二气丹。（治中脘痞结或呕或滞。）升降水火之功，尤切于伏暑伤冷，致二气交错以为病者。以暑之中，先于心胞。惟硫消二味，一降阳而归之，一升阳而散之，乃为最切也。（硫黄入命门，补真火，其用流动，故曰降而归之。伏暑伤心包，俾之降归命门，正一气相召也。且有消石以升散之，故曰升降二气。若伏暑有腹胀疼痛者，更入滑石以利滞热，加白礬以收阴化阳，庶乎伏者不留耳。是以玉龙丸又为要剂。）按二气、来复及大黄龙三方，用硫消等分，至玉真丸治肾气不足，气逆上行头痛苦甚者，则硫倍于消，缘玉真意主归补肾气于下，而上逆之阳，第藉消石升散之，更入石膏以降火，半夏以散结耳。
〔朴消、消石总论〕朴消、消石，咸生卤地，假水火二大以为形质，但胜劣有异，故水火之用迥别。水消火劣水势，故火体似藏而水用独著；火消水劣火势，故水体似藏而火用独著。第二消初生卤地，消石色白易炼，朴消黄赤必再三煎炼始成也。（子由）　朴消属水，味咸而气寒。其性下走，不能上升，阴中之阴也。故惟荡涤肠胃积滞，折治三焦邪火。消石属火，味辛带苦微咸，而气大温，其性上升，水中之火也。故能破积散坚，治诸热病，升散三焦火郁，调和脏腑虚寒。（濒湖）　按朴消、消石，二者同原于水，同归于治热。但水消治热之结，结则多属血分，所谓阴不降而阳不化者也。能行阴中之阳结，则阴降而阳化矣。火消治热之郁，郁者多属气分，所谓阳不升而阴不畅者也。能达阳中之阴郁，则阳化而阴畅矣。即就其味辨之，亦有大异者。水消以咸胜，却微带苦，本于咸而就下，即以归火之原也。火消以辛胜，咸味大逊于水消，而苦稍加之，本于辛而际上，正以达火之用也，火用达则苦较胜矣。更有的然知其用殊者，火消投之火中则焰生，水消则否。入火生焰者，与火同气也；入火不谐者，水固胜火也。二者俱以消名，俱能破坚开结，但审夫证治之孰宜降而行，孰宜升而散，以分用之可耳。盖天地间生人年物，未有不本于水火者。生之者水火，则化之者又焉能外夫水火之气？卢氏谓二消之分水火，宛如太极之分阴阳。而阴中有阳，阳中有阴，此坎离互根之妙。即如水消以寒化热，以咸化坚，固不徒纯阴而已，夫孤阴岂能化阳之结？此又东璧氏之所未发也。元明粉同甘草坚炼升煅，用之所以代芒消等之峻。而焰消修治，熔化时投入甘草，即伏火。可见水火二气，俱归于士也。
硇砂  ***************************
以北庭山（即今西域火州。）出者为上，故名北庭砂。火焰山（即北庭。）中常有烟气涌起，而无云雾。至夕光焰若炬火，照见禽鼠皆赤色。采硇砂者，乘木屐取之，若皮底即焦矣。（《行程记》）　临洮兰县有洞出硇砂。（《一统志》）今西凉夏国，及河东陕西近边州郡亦有之。西戎来者颗块光明，大者如拳，重三五两。小者如指面，入药最紧。边界出者，杂碎如麻豆粒，又夹砂石，用之须水飞，澄去土石讫，亦无力，彼人谓之气砂。（颂）
味酸咸苦辛，气大热，有大毒。能消五金八石，腐坏人肠胃。中其毒者，生绿豆研汁饮一二升解之。畏浆水，忌羊血。（权）
主治男妇羸瘦，痰气郁结，坚积，噎膈症瘕，积痢骨鲠。去目翳胬肉，及恶疮瘜肉，除痣黡疣赘。（诸本草）　凡噎膈反胃，积块内症，多由七情饮食所致。痰气郁结，遂成有形，妨碍道路，吐食痛胀。非用硇砂消化，岂能去之？其性善烂金银铜锡，疱人煮硬肉，入硇少许即烂。所谓化人心为血者，亦甚言其不可多服耳。（濒湖）　硇砂破坚癖，不可独用，须辅入群队药中。作散外治，亦须与牛黄、龙脑、铅华、象牙末等同用。（洁古、仲淳。）　虽能攻化有形癖结，然多食坏人肠胃。惟去恶肉及恶疮瘜肉目翳胬肉，是其所长。（仲淳）　损目生瘀，赤胬不退。杏仁百粒，蒸熟去皮尖，研，滤取净汁，入硇砂末一分，水煮化。日点一二次自落。鼻中瘜肉。硇砂合明礬、牛黄、铅粉、真珠、象牙末点之即落。面上疣目。硇砂少许，硼砂、铁锈、麝香等分，研。搽三次自落，急以甘草汁浸洗。
〔论〕北庭砂秉阴石之气，含阳毒之精。（所云有毒皆指阳毒。）凡沉冷结积诸证，由阴之不化以为痼病者，非此不能透入痼阴而致阳之化也。濒湖言此乃卤汁所结，出于青海，与月华相射而生，附盐以成质者，彼人淋炼成之。果如此则又为至阴之精，其毒属阴矣，何以治诸沉冷之疾哉？窃意西人用以当盐者，即彼中淋炼之卤汁。而阳毒能腐人肠胃者，乃北庭所产之砂也。其性味阴阳迥殊，而施治有若冰炭。因未亲履其地，当俟后以确见而实证者云。
〔修治〕用黄丹、石灰作柜，煅赤使用，并无毒。（黄丹乃铅炼就者，铅属至阴故可解硇之阳毒。）世人自疑烂肉，然刀刃所伤，以之罨傅，当时生痂。（《日华子》）　硇砂透物，又号透骨将军。用黝罐盛悬火上则常干，或加干姜同收亦良。若近冷及得湿，即化为水，或渗湿也，此亦阳极遇阴即化之义。
蓬砂  ***************************
即硼砂。生西南番。有黄白二种，西者白如明礬，南者黄如桃胶，皆是炼结成。西者柔物去垢，杀五金，与消石同功，又与砒石相得也。
味甘微咸，气凉。主上焦痰热喉痹，破症结，除噎膈，消障翳。散瘀血阴㿉，疗骨鲠恶疮及口齿诸病。凡喉中肿痛，膈上痰热初觉，便含化硼砂咽津，不成喉痹也。（宗奭）　硼砂味咸气凉，色白质轻，能去胸膈上焦肺分之痰热。《素问》云：热淫于内，治以咸寒。以甘缓之是也。其性能柔五金而去垢腻，故噎膈积聚骨鲠结核恶肉阴㿉用之者，取其柔物也。痰热眼目障翳用之者，取其去垢也。（濒湖）　一人骨鲠咽中，百计不下，取南蓬砂含化咽汁，脱然而失。此软坚之征也。（《夷坚志》）　同龙脑、人中白、青黛为末，敷口舌疮。破棺丹，治咽喉肿痛。用蓬砂、白梅等分，捣丸芡子大，每噙化一丸。小儿阴㿉，肿大不消。硼砂一分，水研涂之，大效。胬肉瘀突。南硼砂黄色者一钱，龙脑香少许，研末，灯草蘸点之。
〔修治〕白如明礬者良。研如飞尘用。
石硫黄  ***************************
出南海诸番，岭外州郡或有而不甚佳。鹅黄者名昆仑，黄赤色者名石亭脂，青色者名冬结石，半白半黑者名神惊石，并不堪入药。一种水硫黄，出广南及资州，溪涧中流出，以茅收取熬出，号真珠黄，气腥臭，止入疮药，亦可煎炼成汁，模写作器，如鹅子黄色。（颂）　有土石二种。石硫黄生南海琉球山中，土硫黄生广南。嚼之无声者佳，舶上倭硫黄亦佳。（《庚辛玉册》）
味酸，气温，大热有毒。气味俱厚，纯阳之物也。入手厥阴经。主疗心腹积聚，邪气冷癖在胁，咳逆上气，及腰肾久冷，脚冷疼弱无力。除冷风顽痹寒热，虚寒久痢滑泄，霍乱。续阳气暴绝，治阴毒伤寒，小儿慢惊，妇人阴蚀疽痔恶血。坚筋骨，除头秃。能化金银铜铁等物。（诸本草）　凡人下元虚冷，元气将绝，久患寒泄，脾胃虚弱，垂命欲尽，服之无不效。但当中病便已，不可尽剂。如病势危急，可加丸数，少则不效，仍加附子干姜肉桂服。硫黄亦号将军，功能破邪归正，返滞还清，挺出阳精，消化阴魄而生魂。（好古）　秉纯阳之精，赋大热之性，能补命门真火不足。其性虽热，而疏利大肠，又与燥涩者不同。盖亦效危妙药也。但炼制久服，则有偏胜之害。（濒湖）　硫黄伏生于石下，阳气溶液，凝结而就。其性大热，火炼服之，多发背疽。（孙升）　金液丹，乃硫黄炼成纯阳之物，有痼冷者所宜。今夏至人多服之，反为大患。（《泊宅编》）　昔有人病不得溲，卧则微通，立则不能涓滴，遍用通利不效。其人平日常服黑锡丹，因悟此必结砂时，硫飞去铅不死，铅砂入膀胱，卧则偏重犹可溲，立则正塞水道，故不通耳。取金液丹三百粒，分十服，煎瞿麦汤下。铅得硫气则化，累累水道下，病遂愈。（《夷坚志》）　早衰齿落不已，以生硫黄入猪脏中煮熟捣丸，或入蒸饼，丸梧子大，随意服之。管范云：猪肪能制硫黄，此用猪脏尤妙。昔有遵服，年逾九十犹健。后醉牛血，洞泄如金水死。（《类编》）　石硫黄偏得山石剽悍之性，阳燧为体，动流为用。气禀火温，味兼木酸。盖木从火得，风自火出故耳。《本经》主妇人阴蚀疽痔，及恶血为眚，无以奉发美毛，正骨柔筋者，悉属阴凝至坚。对待治之，阳生阴长，阳杀阴藏矣。阴证伤寒，厥逆烦躁，腹痛无脉，危甚者。舶上硫黄为末，艾汤服三钱，得睡汗出而愈。一切冷气积块作痛，硫黄、焰消各四两结砂，青皮、陈皮各四两，为末，糊丸梧子大，每空心米饮下三十丸。元脏久冷，腹痛虚泄里急，玉粉丹。生硫黄五两，青盐一两细研，蒸饼丸绿豆大。每服五丸，空心热酒下，以食压之。伏暑伤冷，二气交错，中脘痞结，或泄或呕，或霍乱厥逆，二气丹。硫黄、消石等分，研末，石器炒成沙，再研，糯米糊丸梧子大。每服四十丸，新井水下。老人冷秘风秘，或泄泻。硫黄柳木槌研细，半夏汤泡七次焙研，等分。生姜自然汁调蒸饼，和杵百下，丸梧子大。每服十五丸至二十丸，空心温酒或姜汤下，妇人醋汤下。此药暖元脏，除积冷，温脾胃，进饮食，治心腹一切痃癖冷气。酒鳖气鳖，嗜酒任气，血凝于气，则为气鳖，其痼冷败血，入酒则为血鳖，摇头掉尾，大者如鳖，小者如钱，上侵人喉，下蚀人肛，或附胁背，或隐肠腹。用生硫黄末，老酒调下，常服之。一切恶疮，真君妙神散。用好硫黄三两，荞麦粉二两，为末，井水和捏作小饼，日干收之。临用细研，新汲水调傅之，痛者即不痛，不痛者即痛而愈。
〔论〕硫黄入先天真火之窟以消阴翳，阳燧为体，动流为用。其所主治，当绎前哲痼冷二字，并好古所谓破邪归正，返滞还清之义。（产硫之处，必有温泉作硫黄气。其性味大热，而为纯阳之物，宜于痼冷可知。）夫水火二气相反，而乃以相合。硫黄为至阳之精，实乃阴中之阳。其化铅与五金也，固感于所自始之阴而合和以化之，非止以猛毒而制所不胜也。即其恋于铅也，义固可思矣。（石硫黄的入命门，为水中之阳。义具铅总按中。）
〔辨治〕入药，取颗块莹净光腻色黄者，夹土及石者不用。凡入丸散，须以萝卜剜空，入硫合定，糠火煨熟，去其臭气。次以紫背浮萍同煮过，消其火毒。更以皂荚汤淘之，去其紫黑浆，方用。一法，打碎，盛绢袋，用无灰酒煮三伏时用。又，消石能化硫为水，以筒盛硫，埋马粪中一月，亦成水，名硫黄液。
礬石  ***************************
礬有五种，初生皆石，采得烧炼乃成礬。（恭、颂。）　惟白者方士谓之白君。出晋地者上，青州、吴中者次之。色洁白为雪礬；质光明为明礬，亦名云母礬；文如束针，状如粉扑者，为波斯白礬。入药并良。（濒湖）　煅枯者名巴石，轻白者名柳絮礬。（又）
味咸酸涩，气寒。主胸中痰癖，除风去热，消风痰热痰，风热喉痛，疗不恶寒喉痹，中风痰厥，风痰痫病。治阴蚀恶疮，去鼻中息肉，悬痈垂长，目翳胬肉，反胃呕吐。除固热在骨髓，暖水藏，疗泄利赤白浊，愈下血。又治女劳疸，交接劳复。其性燥急，收涩解毒，除热坠浊。（仲淳）　多服损人心肺，却水故也。（水化书纸上，干则水不能濡，故知其性却水，治膈下涎药多用者为此。宗奭）久服伤人骨。本除热在骨髓，多服则反伤骨。本能却水消痰，多服反伤心肺。（门）　凡病痈疽发背，一切肿毒，不问老少，皆宜服黄礬丸。（今名蜡礬丸。）服至一两以上，无不作效，最止疼痛，不动脏腑，活人无算。用明礬一两生研，黄蜡七钱，溶化和丸梧子大。每服十丸，渐加至二十丸，熟水下。未破则消，已破即合。如服金石发疮者，引以白礬末一二匙，温酒调下，三五服效。有人遍身生疮，状如蛇头，服此亦效。但一日中服近百粒则有力，不惟止痛生肌，兼防毒气内攻护膜，（膜苟不破虽剧必瘥。）止泻托里化脓之功甚大。服至半斤尤佳。皮肤疥癣脓窠坐板肥疳等疮，各合所宜以资之。用以制半夏，能散湿痰，及食积痰，兼除五饮。同焰消，可烧水银成粉，治一切疮中有虫。中风痰厥，四肢不收，气闭膈塞者。白礬一两，牙皂五钱，为末，每服一钱，温水调下，吐痰为度。喉痈乳蛾。白礬三钱，银铫内熔化，（忌用铜铁。）入劈开巴豆三粒，煎干去豆，研礬末。用鹅翎吹入喉，流出热涎立愈，甚者以醋调灌之。名通关散。木舌肿强，白礬、桂心，等分为末，安舌下。鼻中息肉。明礬一两，蓖麻仁七个，盐梅肉五个，麝香二字，杵丸。绵裹塞之，化水自下。口舌生疮，下虚上壅，用白礬泡汤濯足。脚气冲心，白礬三两，水一斗五升，煎沸浸洗。妇人阴脱作痒，礬石烧研，空心酒服方寸匕，日三。按上二方，收阴而归元。此方因肾为真阴之元，即以归元者疗之，非取其酸涩固脱也。反胃呕吐。白礬、硫黄各二两，铫内烧过，入朱砂一分，为末，面糊丸，小豆大，每姜汤下十五丸。此方收阴归元，引阳亦归元，煞有妙义。妇人黄疸，经水不调，房事触犯所致。白礬、黄蜡各半两，陈橘皮三钱，为末，蜡丸梧子大。每服五十丸，以滋血汤或调经汤下。按世知此方为痈疽护膜，而不知此证用之，正可参究。交接劳复，卵肿或缩入，腹痛欲绝。礬石一分，消三分，大麦粥清服方寸匕，日三，热毒从二便出。此与女劳黄疸治同，但分两及制法有异。益知白礬之奏功于肾如是，犹可以酸涩固脱尽之耶？　虚惫便浊，滴地成霜。莲肉、干藕节、龙骨、远志各一两，枯白礬、灵砂各二钱半，为细末，糯米糊丸梧子大。每服十五丸，食前白汤下。疔肿恶疮，临时用生礬、黄丹等分，以三棱针刺血待尽傅之，不过三上，决愈。
〔论〕白礬气寒，其味咸少而酸涩为多。寒者水气，合之咸味，以归于木酸金涩。夫酸者阴中之阳，未能大畅以达其阴也。涩者阳中之阴，未能大畅以和其阳也。阴之在下者，既不得藉阳以达，致阴之在下而欲上者，又不能即和于阳以化。是则白礬性味，为至阴结于寒水，而只以成其润下之用无疑。（即治小儿口疮及脚气冲心，俱用礬汤浴足。又二便不通，女子阴脱等证用之，则专于润下可知。）然何以又曰性燥？盖惟只成其润下之用，则在上阳中之阴少，故曰燥。本燥金（色白味涩。）以成寒水，而专归于下，故每用之收水，寇氏固谓多服有伤心肺也。（至阴结于寒水，是谓收阴。本燥金之气以成寒水之归下，是谓上燥。燥又助之收也，总归于收阴，不则仍为金生水矣。）夫阴阳本不宜相离，兹味之收阴，不似离于阳乎？抑知非真阴之能离于真阳，亦非真阳之可以离真阴也。其收阴一似令阳失所依者，乃阳之邪也。乃阳亢而为风，风更鼓阳以伤其寒水所化之液，凝而为痰，大蚀真阴，而并令真阳失所归者也。人身惟寒水为至阴之初气，而至阳出焉。阴中之阳得升于天表以行其化，而至阴之精气，亦依阳以上而为之行其化，是即为阳中之阴矣。如六淫七情，一伤其阳中之阴，则阳无以行其化。淫而为风，风之厉气，既已鼓阳而伤阴。举寒化之液，燥而为痰。而寒水所化之痰，复以滋热而蚀阴，将使至阴初气赋在五脏者，无不受伤，此《内经》所谓失守而阴虚也。斯时即欲抑阳而益阴，犹水沃石耳。盖未能消痰，则风之壅也不静。未能静风，则阳之狂也不化。惟投此收阴归元而离于阳者，俾阴气有主，令寒水所凝之痰自消，而亢阳失恃。是由祛痰而风静，由静风而阳化也。（收阴即以全寒水之初气，使阴不受蚀于阳邪耳。如治外证之阴蚀恶疮，举同斯义。）阳化即邪散，而真阳亦得依真阴以归其元矣。真阳随阴而降，是阳中之阴得行其化，还归于寒水之至阴，《别录》所谓除固热在骨髓也；寒水至阴之中，至阳亦得所宅而畅其气化，《日华子》所谓暖水脏也。然则斯味收阴于亢阳之中，以散阳邪而救真阴，是其首功。及归元阴于最初之地，以裕阴化而畅元阳，是其全功。夫至阳本出于阴中，兹味反全至阴于阳中，人身阴阳以合而神其分之用，兹味乃似由离而效其合之用也。方书凡治风热痰痫喉舌耳鼻为病，皆收真阴于亢阳之中。而治其飚焰之上行极者，统由阴之不能引阳而下也。惟第病于热，犹属阴虚不能驭阳。若风痰相煽而剧，则阳之蚀阴急矣。（《本经》故主阴蚀恶疮。）用此味收阴以消痰，总归于寒水得收以获奇效。即中风之投稀涎，亦此义也。又凡治口疮脚气（浴足。）下血（断红丸、鲫鱼方。）泻痢（大断下子午丸。）痔浊等证，亦皆收阴以归阳。即俾阳能化阴，而转为阳生之本也。女劳疸治以消石、白礬者，一取出地之初阳，升散肾中之郁阴，一取归地之元阴，专补肾中之虚阳，均不得以上治概其功也。总之，白礬疗风热之痰，不疗寒湿之痰；其治风也，治内淫之风，不治外受之风；其除热也，止除元阴受伤之热，不除外邪所郁之热。此身半以上之治也。至疗下血，乃疗阳虚而阴微之血，不疗寒泣及湿滞之血；其补阳也，直补阴虚而真元不归之阳，不补阴郁而元气不达之阳；其化阴也，即化气盛而血能化精之阴，不化气虚而血不裕气之阴。此身半以下之治也。或曰：礬性燥急，何以不治湿痰？不知性即燥急，亦止成收阴下归之用，不能藉之燥湿也。世医因泻利黄疸赤白浊阴蚀恶疮等证，多由于湿热，遂入于湿热以言治。岂知白礬之所以治，迥乎不同，可以寻《准绳》而得之矣。
其性燥急而能劫水，用之贵得所宜，咽喉痛者尤宜审之。目痛由阴虚血热，而不由胬肉，及有外障者，不宜用。泄痢湿热方炽，积滞正多，误用收涩，为害不少。（仲淳）
〔修治〕色白光明者佳。细研入罐，火煅半日。色如轻粉者名枯礬。惟化痰生用。治齿痛喉痹，棉裹生含咽之。

卷七·山草部  ——————————————————————————————————————————————————————————————————————————————————————————

甘草  ***************************
气味甘平。生则微凉，味不佳。炙则温。气薄味厚，可升可降，阴中阳也。入足太阴、厥阴，通入手足十二经。术、苦参、干漆为之使。恶远志，反大戟、芫花、甘遂、海藻。
主治和诸药，（热药得之缓其热，寒药得之缓其寒，寒热相杂用之得其平。）补正气，解诸味及百药毒。（诸毒遇土则化，甘草为土精，故能化毒，解一切邪气。）生用泻心火及诸火热，（分身、梢用。）熟用补三焦元气，散表寒，除邪热，去咽痛，缓正气，养阴血，（补伤寒瘥后血虚。）补脾胃，润肺。吐肺痿之脓血，消五发之疮疽。（海藏）　甘而缓，故能泻热而补阳。甘缓善解诸急，故即舒阳以裕阴，所由治诸经急痛。凡心火乘脾，腹中急痛，腹皮急缩者，宜倍用之。甘温能除大热。（凡阳虚之热宜甘温，阴虚之火则宜甘寒。两者或误，去之远矣。东垣用甘温以缓正气，养阴血，的为精诣。误者用以疗阴虚血衰，失之远矣。）五味之用，苦泄，辛散，酸收，咸润下而敛，甘上行而发，而本草言甘草下气，何也？盖甘味入中，有升降浮沉，可上可下，可外可内，有和有缓，有补有泻，居中之道尽矣。仲景附子理中汤用甘草，恐其僭上也；调胃承气用甘草，恐其速下也。此缓之之意。小柴胡有柴芩之寒，参半之温，用甘草和之。建中汤用之以补中而缓脾急，凤髓丹用之以缓肾急而生元气，乃甘补之意。（泻火义自明。）又能引诸药直至病所，以甘味入脾，归其所喜，此升降浮沉之理。（海藏）　中乌头、巴豆毒，甘草入腹即定。古称大豆汁解百药毒，试之每不效。加入甘草为甘豆汤，其验乃奇。（《千金》）此方亦救中砒毒者。佐黄耆、防风能运毒走表，为痘疹气血两虚者，首尾必资之剂。得白芍则补脾，甲己化土故也。同人参、黄耆、白术、当归、大枣、麦冬，加升麻、柴胡，为补中益气药，专理饥饱劳役，内伤阳气下陷发热。同人参、干姜、肉桂则温中。同麦冬、苏子、枇杷叶则下气。同黄连、芍药、升麻、滑石，解热毒滞下。同桔梗、元参、大力子、栝蒌根，清利咽喉虚热。同人参、菖蒲、益智、远志、龙眼肉治健忘。同麦冬、石膏、知母、竹叶，除烦闷燥渴，头疼解肌。同黄连、木通、赤芍、生地，泻心经有余之火。同预知子、贯众，解一切蛊毒。
〔附方〕肺痿吐涎沫头眩，小便数而不咳者，其人不渴，肺中冷也，甘草干姜汤温之。炙草四两，炮干姜二两，水三升，煮一升五合，分服。肺痿久嗽，涕唾多，骨节烦闷，寒热。以炙甘草三两捣为末，每日取小便三合，调末一钱服之。
〔论〕甘草独以甘擅名，《别录》谓其为九土之精，能治七十二种乳石毒，解千二百般草木毒，是一和足以概众美矣。第就和之中，其功有缓。而缓之中，其功又有泻。就缓泻之中，其功更有补也。东垣云：脾胃不足而心火乘脾，火性苦急，赖此缓之。此火非可以苦寒泻，即以甘平而和缓者泻之。（后天阳气之原出于胃，虽土以火为母，而心火更以土为化原，脾胃虚则心火之化原绝，故母反索救于子以乘脾也。心火乘脾，阳不能生阴而反厉阴，惟甘温能缓正气，即以养阴血，是又可通于养心血之义矣。）一炙则为甘温，即以补阳之不足矣。
●梢
生者治胸中积热，去茎中痛，加酒煮元胡索、苦楝子尤妙。（元素）用于下焦宜梢子者，缘概用恐太缓，不能达也。
●头
生者能行足厥阴、阳明污浊血，消肿导毒。（丹溪）　宜入吐药。（濒湖）
缪氏云：中满者忌之。呕家酒家诸湿肿满及胀满，咸不宜服。诸解利药中，宜少用，恐缓而少效。即补药中，亦不宜多用，恐恋膈不思食。脾虚者固宜用之，若脾胃气有余，与痢疾初起，皆不可用。（嵩）
〔修治〕大至径寸而结紧，横有断纹者佳。炙者用长流水蘸湿，频烤至熟，刮去赤皮。
黄耆  ***************************
（一作黄芪）
本出蜀郡、汉中，今惟白水、原州、华原山谷者最胜，宜宁二州者亦佳。八月采根，长二三尺，紧实若箭干，皮色黄褐，折之柔韧如绵，肉理中黄外白，嚼之甘美可口。若坚脆味苦者，即苜蓿根也，勿误用。（别说出绵上者为良，盖以地产言也。若以柔韧为绵，则伪者亦柔韧，但当以坚脆而味苦者为别耳。）木耆草形类真相似，只是生时叶短根黄耳。（之颐）
味甘，气微温。气厚于味，可升可降，阴中阳也。入手足太阴气分，又入手少阳、足少阴命门，兼入手阳明经。茯苓为之使。恶龟甲、白藓皮。甘温纯阳，主益肺气，温分肉，实皮毛间腠理虚，大补表之元气虚弱。通和阳气，利阴气，泄火邪。能活血脉生血，助胃气。（治脾胃虚弱，脉弦，血脉不行，羸瘦腹痛。）益三焦元阳，补五脏诸虚不足，丈夫虚损羸瘦，短气虚喘，肾衰耳聋，泻久肠风，老人气虚肠閟。更治虚烦肌热，虚劳自汗盗汗。若表虚有邪，发汗不出，服之自汗。并内托阴疽，排脓止痛，长肉生肌，为疮家圣药。又治女子月候不匀，血崩带下，胎前产后气耗血虚。疗小儿百病。方书治消瘅，中风著痹挛痿，鹤膝风，脚气。吐血咳血，鼻衄溲血诸见血证。黄疸水肿，伤暑疟头痛心痛胃脘痛腹痛腰痛，身重颤振眩晕，惊悸痞厥恶寒，往来寒热，发热，破伤风不能食，滞下。赤白浊淋，小便不通，遗精，疝。黄耆独茎丛生，作叶扶疏。百本戴在首，如卫气出目行头。（卫出下焦，其行始于睛明穴。）自上而下，从外而内，百骸百脉，咸卫外而固矣。其行可久可速，能知卫气出入之道路，便能了知黄耆之功用矣。（卢不远）补三焦，实卫气，与桂同功。特比桂甘平，不辛热为异耳。盖桂则通血脉，能破血而实卫气，芪则益气也。（东垣）　其治气虚盗汗，并自汗及肤痛，是皮表之药；治咯血柔脾胃，是中州之药；治伤寒尺脉不至，补肾脏元气，是里药。乃上中下内外三焦之药也。（好古）　参耆俱益虚损，但人参惟补元气调中，黄耆兼补卫气实表。如共剂而用，须别主辅。凡内伤脾胃，发热恶寒，怠惰嗜卧，呕吐泄泻，及胀满痞塞，形羸力乏，脉微神短，参为君，芪为臣；若表虚而自汗盗汗，渐至亡阳，诸溃疡多耗脓血，婴儿痘疹未灌全浆，一切阴毒不起之疾，治之又须实卫护营，当以耆为君，参为臣。（嘉谟）　防风能制黄耆，黄耆得防风，其功愈大，（助真气以周于身，亦有治风之功。）乃相畏而相使也。唐柳太后病风不能言，脉沉口噤，许允宗制黄耆防风汤数斛，于床下蒸之，药入腠理，周时而瘥。凡小儿脾胃伏火，劳役不足而成慢惊，当于心经中，以甘温补土之源，更于脾土中，以甘寒泻火，以酸凉补金，使金旺火衰，风木自平，用黄耆汤。炙黄耆二钱，人参一钱，炙草五分，白芍五分，水一大盏，煎半盏，温服。在补中益气汤，甘温能除大热，为治劳倦发热之要剂。同生熟地黄芩连柏当归，加枣仁炒研，为治阴虚盗汗之正法。本方去三黄，加人参、五味、枣仁，治表虚自汗。同桂枝、白芍、防风、炙草，能实表，治表虚畏风，伤风自汗。与茅术、生地等分，黄柏、牛膝减半，作丸，治积年湿毒臁疮，百药不效。同白芷、白芨、甘草、银花、皂角刺，排脓止痛。同人参、甘草，为除躁热肌热之圣药，又治天行痘疮阳虚无热证。
〔附方〕小便不通。绵耆二钱，水二盏，煎一盏，温服，小儿减半。气虚白浊。黄耆盐炒五钱，茯苓一两，为末。每服一钱，白汤下。老人閟塞。绵耆五钱，陈皮去白五钱，为末。每服三钱，用大麻子一合研烂，以水滤浆，煎至乳起，入白蜜一匙，再煎沸，调药。空心服，甚者不过二服。此药不冷不热，常服无閟塞之患。肠风泻血。黄耆、黄连，等分为末，面糊丸绿豆大。每服三十丸，米饮下。咳嗽脓血咽干，乃虚中有热，不可服凉药。以好黄耆四两，甘草一两，为末。每服二钱，点汤服。胎动不安，腹痛，下黄汁。黄耆、川芎各一两，糯米一合，水一升，煎半升，分服。
〔论〕黄耆甘温，禀中土之气味。花至七月开，而根以八月采。中黄外白，是由脾胃以至于肺，为是物之功用，其入手足太阴气分宜矣。乃以为更入三焦命门者，原其所自始也。其言益卫气，又曰益胃气者，原其生化之地也。《经》曰：人受气于谷，谷入于胃，以传于肺，五脏六腑，皆以受气。又曰：肺气从太阴而行之，其行也，以息往来。又曰：宗气积于胸中，出于喉咙，以贯心脉而行呼吸。然则胃为后天生气之原，而脏腑之所以受气者，皆统于主气之肺。肺之所以主气者，本于息之往来。而其所由以息往来，又本于水火升降贯心脉而行呼吸也。肺司卫气之行，而其气更原于肾。《经》曰：卫气昼行于阳，夜行于阴。尝从足少阴之分间，行于五脏六腑。（卫出下焦，乃足太阳膀胱。膀胱属肾，而肺之以息往来者，又根于肾。）又曰：少阳（三焦也。）属肾，肾上连肺。是则卫气之布，皆司于肺者，岂不合于三焦之气，而本于肾中之命门乎？夫三焦为元气之别使，《经》尝言之。然非主气之肺统之，则无以神三焦为使之气化，俾气之自下而上者，复自上而下，自内而外者，复自外而内。《经》固谓三焦属肾，肾上连肺也。是则黄耆之补气，原合胃与三焦，以为周身之利益矣。第阳气卫外而为固，而洁古乃推其化血生血岂卫外之阳反能生阴哉？不知云雾不精，则白露不降。惟分肉腠理之间，可以征元气之充与否。若分肉腠理一有不充，即是膻中之气化不足，而云雾不精也。真阳不充，则阴气何以滋？阴气不滋，而阳气何以四布乎？试就其益卫而即能生血者参之，可知血固液所化，液即气所化也。（《经》曰；三焦出气以温肌肉，充皮肤，为其津，其流而不行者为液。又曰：卫气先行皮肤，先充络脉，络脉先盛，故卫气已平，营气乃满，而经脉乃大盛，经脉盛则并纳于卫任而为海。）营气之化，根于卫气之充。不可识耆之益表气，通阳和，即以滋营而和经，俾藏于卫任，达之命门，以归元阳而疗诸虚乎？（世止言黄耆补气，讵知化血生血，乃所以竟其气之用耳。即东垣所云泻阴火，是指内伤阳气下陷而为虚热，非阴分相火之火也，亦是由气化血之义。然则用耆不可但执补气之说，而必究其功用之精微矣。）试更以阴生阳，阳化阴，分合之义言之，《经》曰：水火者，阴阳之征兆也。金木者，生成之终始也。是则合肾与脾以上于肺者，肝也，合心与胃以至于肝者，肺也。肝得乎水中之火，故为阴中之少阳而主升。如水不足，是本先拨也，即水中之火郁亦病乎升之机而气病者也。肺得乎火中之水，故为阳中之少阴而主降。如火不足，是本先拨也，即火中之水郁亦病乎降之机而气病者也。若脾固以水为体，以火为用，坎中之离，借风木以上交。故脾能化气于上，而胃为表以达之。胃则以火为体，以水为用，离中之坎，借燥金以下交。故胃能化血以下，而脾为里以统之。夫肝挟肾与脾以至于肺者，因肺为肾之母也。肺挟心与胃以至于肝者，因肝为心之母也。若脾与胃，执升降之枢，以为子母之权舆者也。故上而至天，下而际地焉。黄耆之功，正有体立而用以行者。盖阳中太阳合于阳中之少阴，使阳得化阴而随阴以降，此其所以自上而下自外而内也。知此则《别录》益气，更曰利阴气，甄权所主虚喘肾衰耳聋，皆可明其功矣。总之，黄耆补肺而利阴，不治阳有余而阴不足之病，乃治阳不足而阴亦不利之病。观方书所治，固主益气，然于血分多有功，津液汗溺为病，需之不少。则以肺阳裕而阴生，肺阴降而阳随，为自上而下自外而内之权舆焉？又《本经》首主痈疽，久败疮，排脓止痛，此由气及血，以至于分肉也。至大风癞疾，并妇人子脏风邪，皆缘阴气虚以为风也。他如逐五脏间恶血，破症癖瘰疬瘿赘，治肠风血崩带下，其由阳及阴之功，种种明著矣。人身天气，由化而生。（与地气由生而化者不同。）如肺阴下降而生血，其絪緼变化之地在膻中。（膻中固肺所治。）中焦之营血，此为橐籥。能使胃阳不亢，而气得下行者，非肺之力欤？知肺之力，则知耆之功用矣。抑《经》曰卫出下焦，然则黄耆益卫气，其自上而下者，必先自下而上也。其自外而内者，必先自内而外也。洁古谓耆为足太阳发表药，缘卫气由足太阳而达之天表也。试参虚损有膀胱热而尿血不止者，入黄耆于蒲黄丸中以补下焦之卫，而后清热如地麦辈，始得奏功。盖不止用耆以补虚，固藉其升阳以达表，然后水腑之热可除也。明于阳气下陷之义，则知阳不得正其治于上，阴即不能顺其化于下矣。
缪氏曰：凡气实内塞，胸膈闭闷，肠胃有积滞，及多怒肝气不和者，勿服。其阳盛阴虚，或上焦热甚、下焦虚寒者，忌之。痘疮血分热甚者，禁用。
〔修治〕去头，刮皮。治痈疽，生用；治肺气虚，蜜炙用；治下虚，盐水或蒸或炒用。
人参  ***************************
《春秋运斗经》：摇光星散而为人参，故名神草。《人参赞》：三桠五叶，背阳向阴，欲来求我，椵树相寻。（多生于深山背阴近椵树下湿润处。）春生苗，三四月有花。（细小如粟，蕊如丝，紫白色。）秋后结子。（七八枚如大豆，生青，熟红自落。）采根于秋冬则坚实，春夏虚软。昔多用潞州上党紫团参，产于紫团山，紫色稍扁。又百济参白坚且圆，名曰条参。（俗名羊角参。）辽东参黄润，纤长有须，（俗名黄参。）独胜。高丽参近紫，体虚。新罗参亚黄味薄，肖人形者神，其类鸡腿者力洪。（嘉谟）　今所用者皆是辽参。其高丽、百济、新罗三国皆属于朝鲜，其参犹来中国互市。辽参连皮者，黄润色如防风，去皮者坚白如粉。伪作者皆采沙参、荠苨、桔梗根、乱之，但沙参体虚无心而味淡，荠苨体虚无心，桔梗体坚有心而味苦，人参体实有心而味甘，微带苦，自有余味。其他作伪者不少，须详审之。（濒湖）
根味甘微苦，气微寒微温。（微寒者春之寒也，微温者亦春之温也。神农直指所禀曰微寒，《别录》兼言功用，又曰微温。寒温虽别，言微则一也。）生用气凉，熟用气温。味甘补阳，微苦补阴。苦甘温合，则又补阳中之阴、阴中之阳。（气主生物，本乎天。味主成物，本乎地。气味生成，阴阳之造化也。凉者高秋清肃之气，天之阴也，其性降；温者阳春生发之气，天之阳也，其性升；甘者湿土化成之味，地之阳也，其性浮；微苦者火土相生之味，地之阴也，其性沉。）气味俱薄。（气之薄者，生降熟升。味之薄者，生升熟降。如土虚火旺之病，则宜生参凉薄之气以泻火补土，是纯用其气也。脾虚肺怯之病，则宜熟参甘温之味以补土而生金，是纯用其味也。）入手太阴肺经。（人参益元气，肺脾先受之，以入五脏。五脏俱入，则诸虚皆补。其功效难以数例定也，且有患证同而可补不可补迥殊，又一证而前不可补后复可补，更难定何证必用参也。惟当熟参诸论而变化之，以尽其功。）主治补五脏，（其生处背阳向阴，当入五脏，以类相从也。人身卫气，日行于阳道则寤，夜入于五脏则寐。凡病剧张皇，不能假寐者，人参入口便得安寝。此即入脏养阴之明征。）安精神，定魂魄，止惊悸，开心益智。（心藏神，肝藏魂，肺藏魄，肾藏精与志，脾藏意与智。心肾虚则精神不安矣，肝肺虚则魂魄不定矣。惊悸为心脾二经病，心脾之气强，则心窍通利，能思而智益深矣。）久服轻身延年，（《本经》）调中保中守神。治脾胃阳气不足，开胃气，主肺气虚促，短气少气，补中缓中，通血脉，能回阳气于垂绝，却虚邪于俄顷。（炼膏服，回元气于无何有之乡。凡病后虚气，及肺虚咳嗽者宜之。若气虚有火，合天门冬膏对服。）疗五劳七伤虚损，肠胃中冷气，心腹鼓痛，胸膈逆满，痰弱呕哕。消胸中痰，泻心肺脾胃中火邪，止渴生津液。（诸本草）　补肺中元气，肺气旺则四脏之气皆旺，精自生而形自盛，肺主诸气故也。仲景法，病人汗后身热亡血脉沉迟者，下利身凉脉微血虚者，并加人参。古人血脱益气，故补气用人参，血虚者亦须用之。（东垣）　人参补五脏之阳，沙参补五脏之阴。虽补五脏，亦须各用本脏药，佐使引之。（海藏）　用黄柏佐人参，（东垣）治相火乘脾，身热而烦，气高而喘，头痛而渴，脉洪而大者。合麦味为生脉散，（孙真人方。）治夏月热伤元气，致汗大泄，欲成痿厥者。此皆补天元之真气，非补热火也。《经》曰：阴虚则无气，无气则死。盖人身之真阳，由阴中以上升，此地气上为云，阳之升者，即阴之升也。真阴由阳中以降，此天气下为雨，阴之降者，即阳之降也。五脏属阴，乃曰补五脏之阳者，盖补阴中之阳也。真阳由阴而升，真阴由阳而降，然后地天交而营卫乃大通，以奉生身。人参阳中含阴，正合于阳中之阴以交于阴中之阳而大益真元。故能回元气于无何有之乡，而补天元之真气也。得升麻引用，补上焦元气，泻肺中之火。得茯苓引用，（合熟地尤佳。）补下焦元气，泻肾中之火。得麦冬则生脉，得干姜则补气。（洁古）　同黄耆用，补表虚。同白术用，助脾胃。同枣仁、龙眼肉、白芍、甘草、大枣，补脾阴。同白术、茯苓、炙草、木瓜、藿香，止虚烦躁。同白术、黄耆、芍药，治自汗。同黄耆、芍药、五味，治汗多亡阳。同沉香、白芍，治真气虚气不归元，因而胸胁逆满。同茯苓、远志、益智、枣仁、麦冬，治恍惚惊悸，魂魄不定。同沉香、茯神，治心虚而邪客之作痛。同牛黄、犀角、天竺黄、钩藤钩、朱砂、雄黄、真珠、茯神、远志，治惊痫。同附子、白术、芍药、甘草、茯苓，治慢惊慢脾风。同黄耆、天冬、五味、牛膝、枸杞、菖蒲，治中风不语。肾气衰阳痿，以之为君，加鹿茸、巴戟、苁蓉、五味、菟丝、山萸、地黄、麦冬、枸杞、杜仲、柏子仁，为扶衰之要剂，令人有子。同附子、肉桂、麦冬、五味，治房劳过度，脱阳欲绝，下部虚冷。同附子、五味子，治阳气脱，温肠胃中冷。同附子、干姜、肉桂，治寒厥指爪青黯，便清蜷卧。同干姜、白术、炙草，治中寒泄泻，下利清谷，甚则加肉桂、附子。同白术、吴萸，治脾泻久不止。君五味、吴萸、骨脂、肉蔻，治肾泻。同白芍、炙草，治血虚心腹鼓痛。君五味、麦冬，治肺虚气喘。夏月服之，益气除热止消渴。加白术，又治中暑伤气倦怠。君藿香、木瓜、橘红，治胃虚呕吐。如妊娠呕吐，加竹茹枇、杷叶。同橘皮、木瓜、竹茹、紫苏、白术，治恶阻安胎。热多者去白术紫苏，加麦冬。同鹿胶、杜仲、续断、当归、熟地、生地，治胎漏不安。去生地加苏木，治负重努力，内伤失血。同地黄、阿胶、麦冬、山萸、五味、杜仲、续断，治血崩。加牛膝、大蓟、鹿胶，治血淋。同乳香、朱砂、鸡子白、姜汁三匙调匀，别用当归两许煎浓，同吞，治横生倒养难产神效。同苏木、当归、童便煎服，治产后血晕。同石菖蒲、莲肉等分，水煎，治产后不语。同姜皮各两许，水煎，露一宿，五更温服，治气虚久疟不止。同鳖甲、青皮、干漆、䗪虫、肉桂、牡蛎、射干，消疟母。同黄连、红曲、白芍、滑石、升麻，治滞下腹痛赤色。同黄连、乌梅、莲肉、升麻、滑石、肉豆蔻，治滞下久不止。同甘菊、枸杞、地黄、当归、柴胡、蒺藜、甘草则明目。同黄柏、黄耆、白术、麦冬、五味、白芍、木瓜、薏米、茯苓治痿。同五加皮、白鲜皮、石南叶、石斛、秦艽、木瓜、薏苡、萆薢、牛膝、沉香、菖蒲、二术治痹。在白虎汤，治劳伤元气人患热病渴甚并头疼。在败毒散，治气虚人患四时不正寒气。在参苏饮，治肺虚人伤风。
〔附方〕人参膏。用人参十两，细切，以活水二十盏浸透，入银石器内，桑柴火缓缓煎取十盏。滤汁，再以水十盏，煎取五盏，与前汁合煎成膏，瓶收，随病作汤使。丹溪云：多欲之人，肾气衰惫，咳嗽不止，用生姜、橘皮煎汤，化膏服之。浦江郑五月患痢，又犯房室，忽昏晕不知人，手撒目暗，自汗遗尿，喉中痰鸣如拽锯，脉大无伦。此阴亏阳绝之证也。急煎大料人参膏，仍与灸气海十八壮，右手能动。再三壮，唇口微动。遂与膏服一盏，半夜后，又服三盏，眼能动。尽三斤方能言而索粥，尽五斤而痢止，至十斤而全安。此证不止肾阴受伤，阴中之真阳亦几几欲绝，多服参膏而愈，则人参还元以益阴中之阳明矣。夹阴伤寒，（先因欲事，后感寒邪。）阴盛阳衰，六脉沉伏，小腹绞痛，四肢逆冷，呕吐清水，非此药无以回阳。人参、干姜炮各一两，生附子一枚，破作八片，水四升半，煎一升，顿服，脉出身温即愈。此证阴邪胜阳，用参补肾阳，必更同于姜附者，期补元阳以化阴邪而已，与前阴亏阳绝之治，大相悬殊。房后困倦。人参七钱，陈皮一钱，水一盏半，煎八分，食前温服，日再。此亦补阴中阳，阴中阳乃元气也。心下结气，（由思虑过多，气不以时行而结滞。）凡心下硬，按之则无，常觉膨满，多食则吐，气引前后，噫呃不除。用人参一两，橘皮去白四两，为末，炼蜜丸梧子大，每米饮下五六十丸。前益肾，阴中之阳，此益心，阳中之阴，止皆用人参、陈皮，因心肾阴阳互宅，惟参能善其根阴根阳之用，故无异味耳。但前以补困倦，故人参大倍于陈皮，后以行结气，而陈皮胜于参也。怔忡目汗。（此心气不足也。）人参半两，当归半两，用豮猪腰子二个，以水二碗，煮至一碗半，取腰子细切，人参、当归同煎至八分。空心吃腰子，以汁送下。其滓焙干为末，以山药末作糊，丸绿豆大。每服五十丸，食远枣汤下，两服即愈。（神济大师）一加乳香二钱。是方投参归必同于猪肾者，以元气为阴中之阳，藉之使益肾也。先空心服汁，次丸其渣食远服，取培中气以益肺之元气也。产后诸虚，发热自汗。人参、当归等分，为末。用猪腰子一个，去膜，切小片。以水三升，糯米半合，葱白二茎，煮米熟。取汁一盏，入药煎至八分，食前温服。此与怔忡自汗，同用参归猪肾者，同是元气有损，皆根于肾故也。产后去血，何以亦补元气？缘血化于阳中之阴，而阳中之阴，原根于阴中之阳也。加用糯米、葱白者，以去血则宜益脾，自汗则宜于补元气。中寓透阳于阴之义，俾滞血得化而阴为阳守也。喘急欲绝，上气鸣息者。人参末，汤服方寸匕，日五六服效。夫参补五脏，而肺先受之。以元气根于肾，主于心，而肺统之以归下也。产后发喘，乃血入肺窍，危证也。人参末一两，苏木二两，用水合童便二碗，煮汁一碗，调参末服，神效。此用参以补虚而归气之元，但加苏木以化滞血，俾阴得化，能随阳行耳。霍乱呕恶。人参二两，水一盏半，煎汁一盏，入鸡子白一枚，再煎，温服。此证霍乱，止言呕恶，是但有逆上而不降，故用归元之真阳如参者以为降也。但元气之降，先本于升，故又用象天如鸡子之白，举清阳而上浮者，以为升地，俾和上逆之气而下也。反胃呕吐，饮食入口即吐，困弱无力，垂死者。上党人参三两，拍破，水一升，煎取四合，热服，日再。兼以人参汁，入粟米、鸡子白、薤白煮粥与啖。（方出李绛《兵部手集》，公每言此药难可为俦。）胃寒气满，不能传化，易饥不能食。人参末二钱，生附子五分，生姜二钱，水七合，煎二合，鸡子清一枚打转，空心服之。脾胃虚弱，不思饮食。生姜半斤取汁，白蜜十两，人参末四两，银锅煎成膏，每米饮调服一匙。
〔论〕本经言人参，首及补五脏，以其补元气也。夫元气本于阴中之阳，人参以背阳向阴之产，而采于秋冬，非阳之出于阴中者乎？惟本阴中之阳而合乎肾，更入阳中之阴而合乎肺，遂合于二阴之至肺者，以返其所自始，所自生，故能回阳气于垂绝，却虚邪于俄顷也。顾气之补五脏者，必先至于中土，而乃及于四脏。以中土之胃，能行气于三阴三阳。而合胃之脾，尤为能胃行气于三阴三阳也。知胃阳之气，必根于脾阴之气，则肺本于阴中之阳，以入于阳中之阴。而后阴阳合而气生，阴阳和而气畅者，其义可识取矣。人生有形，形立于气。五脏为形躯之主，元气又为五脏之主。此味由元气以补五脏，由五脏以益形躯。正《经》所谓形与气俱，使神内藏者也。（《经》云：失神者死，得神者生。何者为神？曰：血气已和，营卫已通，五脏舍心，魂魄毕具，乃成为人。百岁五脏皆虚，神气皆去，形骸独居而终矣。即是以征人参之功，则所谓安精神，定魂魄，开心益智，而补气即益血者，乃由元气以益五脏也。又所主劳伤虚损男妇一切虚证，乃由五脏以益形骸也。）形不离气，神不去形，甄权谓参能守神者，职是故耳。第《别录》既言调中，甄权又曰保中，《日华》云治气先言调中，而洁古更云补中缓中。举所云中者，将专指中土而言乎？夫谓中土，非形气之中不可。但兹味保中，即随以守神二字，则有超于形以为言者。《经》曰：根于中者，命曰神机。此云中，盖合于脏分有五之中，此云机尤妙于气与神凝以为机也。是则所谓中者，岂执于有形之中土哉？且所谓神者，何也？人生有形，不离阴阳。《经》曰：阴阳者，神明之府也。又曰：阴阳不测之谓神，两精相搏之谓神。人参能合于人身阴中之阳以生元气，即更合于阳中之阴以化元气。谓非阴阳之不测不可，谓非阴阳之相搏不可，惟守神以全形，而神之由气而守者，又先至肺及脾，以达余脏。即就形而指中土以为中也，亦无不可尔。人参入肺，乃能补五脏者，由肺主呼吸，以神其升降，使元气由地至天，自天归地，循环不息也。（《难经》曰：脐间动气者，人之元气，呼吸之门。吴梅坡曰：左肾属水，阴之阖也，降也；右肾属火，阳之辟也，升也。惟此一元之气，有一动一静于其间，方启膈间肺动以为呼吸。况《经》言二阴至肺，且言少阳属肾乎。）呼吸之气，上统于肺，而实下本于肾。又心之总系，贯肺通喉，而息由以生。《经》曰：宗气积于胸中，出于喉咙，以贯心脉而行呼吸。则此水火同宫，高下相召之元气，以为呼吸者。肺固下本于肾，而又上主于心。盖以气者火之灵，《经》所谓五脏舍心者，此耳。然则真气（即元气。）即水火同宫、阴阳合和之气也。《本经》云人参微寒者，独指参之所禀，肺原于肾也。《别录》又言微温者，详于参之所合，肺媾于肝也。人身元真，在肾则寒化，其气藏；在心则热化，其气浮；在肝则温化，其气升；在肺则凉化，其气降；在脾则冲和之化，其气备。夫偏寒偏热者，水火独至之气也；微温微寒者，水火合和之气也。备者不偏于寒，不偏于热，而得乎粹然冲和之气。（虽胃与心肺在上而营诸阳，然阳中有阴，非偏于阳也。）参之性味，缪氏云寒不甚寒，则近于温，温不甚温，则近于寒。非独得其补真气，而为开胃益脾之精义乎？第人参既备冲和之气，而合于脾胃，又何以专言入肺？盖肾之藏者，上合于肝之升，而气乃际于天，如心之浮者，不合于肺之降，则不际于地，而升降之机息。惟肺为阳中之阴，乃能主持阴中之阳，而运升降于不息焉。世医谓气为阳，而不知皆冲和之气，可哂也。
用参宜忌　缪氏云：人参本补五脏真阳之气者也。若夫虚羸尫怯，饥饱劳役，努力失血，以致阳气短乏，陷入阴分，发热倦怠，四肢无力，或中热伤暑，无气以动，或呕吐泄泻，霍乱转筋，胃弱不纳，脾虚不磨，或真阳衰少，肾气乏绝，阳道不举，完谷不化，下痢清水，中风失音，产后气喘，小儿慢惊，吐泻不止，痘后气虚，溃疡长肉等证，投之靡不立效。所不利者，惟是火炎气上，如咳嗽吐痰，吐衄劳瘵，内热骨蒸，阴虚火动之候，又有痧疹初发，斑点未形，伤寒始作，邪热方炽，若误投之，鲜克免者。李月池云：凡人面白、面黄、面青、黧悴者，皆脾肺肾气不足，可用也；面赤、面黑者，气壮神强，不可用也。脉之浮而芤濡虚大，迟缓无力，沉而迟涩弱细，结代无力者，皆虚而不足，可用也。若弦长紧实，滑数有力者，皆火郁内实，不可用也。（以上合色脉。）洁古谓喘嗽勿用者，痰实气壅之喘也。若肾虚气短喘促者，必用也。仲景谓肺寒而咳勿用者，寒束热邪、壅郁在肺之咳也。若自汗恶寒而咳者，必用也。东垣谓久病郁热在肺勿用者，乃火郁于内，宜发不宜补也。若肺虚火旺，气短自汗者，必用也。丹溪言诸痛不可骤用者，乃邪气方锐，宜散不宜补也。若里虚吐利，及久病胃弱，虚痛喜按者，必用也。节斋谓阴虚火旺勿用者，乃血虚火亢，能食，脉弦而数，凉之则伤胃，温之则伤肺，不受补者也。若自汗气短，肢寒脉虚者，必用也。如此详审，则人参之可用不可用，思过半矣。（以上辨形证。）
〔后论〕先哲云：虚火可补。参芪之属，实火可泻。芩连之属，四语还费商酌，必须精晰火与热之辨而后可。夫寒暑燥湿风火，天之阴阳也，而人合之。（风寒在下，燥热在上，湿气在中，火游行其间。）《经》云：东方生风，南方生热，西方生燥，北方生寒，中央生湿，各正其位。而独火无所主者，岂非由阴而生阳，即由阳而化阴，游行于风热湿燥寒之间以为用乎？人身惟阳之由阴而生，复由阴而化者，始名为少火。若离阴以为阳生，则生之原绝。离阴以为阳化，则化之机穷。得不谓之壮火乎？故少火能生气者，阴合阳而气生也。壮火反食气者，阳离阴而气尽也。《经》故曰：阴虚则无气，无气则死矣。即斯以明虚火实火之治。假如形证与脉俱处其不足，只属阳分之虚，而无干于阴虚，是为虚热，（即后阳虚生寒，寒生湿，湿生热。）可补阳也。（参耆任用。）若由真阴之虚以致阳不足者，是谓虚火，（即后阴虚生火，火生燥，燥生风是也。）必补阴而并裕阳。苦寒固未宜，若竟以参耆补之，恐甘温只以益阳，反损其阳生之原也。是则可投参耆者，乃止属阳分之虚，名为虚热，不名为虚火也。又如形证与脉俱据其有余，止属阳分之实，而无干于阴虚，是为实热，可泻阳也。（芩连任用。）若由至阳之盛以致阴不足者，是谓实火，必抑阳而并滋阴。辛热固不宜，即概以芩连泻之，恐苦寒反致劫阴，先绝其阳化之原也。
是则可用芩连者，乃止属阳分之实，名为实热，不名为实火也。总之，虚实两治，一干于阴虚，便费商酌有如此者，更专言虚火之治。凡人身半以下属阴，身半以上属阳，假如阴分阳虚，不由真阴之虚而致之，则当直补先天之真阳，如桂附之属，参耆可以佐之。一由于阴虚而致者，即当以养阴为主，而寓扶阳之义，独任参耆，非的剂也。又如阳分阴虚，不由至阳之盛而致之，则当滋益后天之元阴，如归芍之类，参耆亦可以佐之。一由于至阳盛而致者，即当以抑阳为主，而寓生阴之义，参耆正以贻害耳。至阴阳各分之中，又各有阴阳，何者？劳倦饮食，损伤气分，固有阴气阳气之分。而思虑色欲，损伤血分，又有阴血阳血之异。盖血阴气阳者，分阴分阳之义。而气血各有阴阳者，阴阳互根之理也。大法阳气虚者，宜桂附兼参耆峻补；阴气虚者，参术、甘草缓而益之；阴分血虚者，生地、元参、龟板、知柏补之；阳分血虚者，茯苓参归远志之类补之。此实前人之所未发也。统治诸证，总先明于火与热之分。先哲言阳虚生寒，寒生湿，湿生热；阴虚生火，火生燥，燥生风。此火热之介，然而不移者，火固热也，第所谓少火者，乃阴中之真阳，不指气之热者以名火也。若指气之热者以为火，是属壮火而非少火矣。所谓肺热还伤肺者，乃肺热干于阴之证，此属虚火不可投参者也。所谓养正邪自除者，乃肺热无干于阴分之证，此属虚热可以投参者也。大都人身诸病，干于阴分者居其强半。故肺热还伤肺之言，未可概非。至人身虚病无干于阴分，而止属阳分者虽少，亦确有之。故养正邪自除之言，间亦中的，总先明于虚热虚火之辨而可已。参之用舍，惟血证最宜分明。仁斋云：人身之血，赖气升降。气清则和，气浊则乱。故凡治血逆者，莫先清气。又云：血遇热则宣流，故止血多用凉药。然亦有气虚挟寒，阴阳不能相守，荣气虚散，血亦错行，所谓阳虚阴必走是也。此证必外有虚冷之状，法当温中，使血自归于经络。统绎二义，其治悬若冰炭。然同是血帅于气，气为血先之义耳。所谓气清则和者，阳得阴以为守，则阳中之阴降，阴降而阳随之，是之谓和，和则不逆矣。浊者阳不得阴以为守，因僭越而上亢，是之谓乱，乱则何所不至而成逆矣。至于气虚者，血不得其统驭之主而亦妄行，犹所谓无主乃乱也。同是血逆，而治有不得不异者，故肺热干于阴，与无干于阴，固参用舍之分。至于血证虽有异治，然俱已伤其阴矣，又惟气浊气虚之分，必从主乎血者以为治柄也。气之清浊虚实，最关于血者，其义何如？曰：凡人气有营卫之分，气之阳属卫，阴属营，阳先而阴从之。故卫气先行皮肤，先充脉络。脉络先盛，卫气已平，营气乃满，而经脉乃大盛。即此可知阳为阴之先，血乃气之充。气之清浊虚实，最与血相关也。治血证辄言引血归经，归经者云何？《经》曰：胃者水谷气血之海。胃之所出气血者，（如行路从某道出之出。）经隧也。经隧者，五脏六腑之大络也。又曰：五脏之道，皆出于经隧，以行血气。血气不和，百病乃生，是故守经隧焉。即此观之，则气之浊、气之虚者，即所谓血气不和，而百病生者也，皆不得至于经而行其血气者也。然必本于气，能化血之脏以取责焉。盖气之浊与气之虚，举不能入心而为血之主，入脾而为血之统，入肝而为血之藏，又焉能入于经隧，以归五脏六腑之大络乎？人身之血，固无处不周。然脏腑之络，系于经络，而经隧之能通血气者，尤在于气为之主，此所以责其本而治肺也。然则归经是其末图，求本惟在治肺，是乃所谓善守经隧者矣。
〔修治〕以其生时背阳，故不喜见风日。凡生用宜㕮咀，熟用宜隔纸焙之，或熟酒润透，㕮咀焙熟用。并忌铁器。
●参芦
气味苦温。人参入手太阴、补阴中之阳者也，芦则反是。大泻太阴之阳，主吐虚劳痰饮。（弱者以参芦代瓜蒂。）一女子性躁，味厚，炎月因大怒而呃作，举身跳动，昏不知人。丹溪用人参芦半两，逆流水一盏半，煎一碗饮之。大吐顽痰数碗，大汗，昏睡一日而安。此证暴因怒逆，肝木乘火侮肺，故呃大作而神昏。参芦善吐痰，尽则气降而火衰，金气复位。即此可见大泻太阴之阳。一人作劳发疟，服疟药变为热病，舌短痰嗽，六脉洪数而滑。此痰蓄胸中，非吐不愈。以参芦汤加竹沥二服，涌出胶痰三块。次与人参、黄耆、当归，煮服半月乃安。
沙参  ***************************
出淄、齐、潞、随、江淮、荆湖州郡沙碛中。根长尺许，若黄土地中者，根则短小。根茎俱有白汁如乳，故一名羊乳。八九月采者白而实，春月采者微黄而虚。干时宛似人参，中黄外白，但体轻松，味淡而短耳。（覈）　今世所用者，不知为何许物。（之颐）
根味甘微苦，气微寒。（苦者味之阴，寒者气之阴，甘乃土之冲气所化。合斯三者，故能补五脏之阴。）足厥阴本经药，（养肝之功居多。）又为脾经气分药，更入手太阴经。主治补中，清肺热益肺气，疗胸痹结热，邪气头疼，散血结，养肝气，宣五脏风气，治久咳肺痿，皮间邪热，惊气，（常欲眠而多惊烦者最宜。又惊气上逆，不能呴之使下者，功用颇捷。）疝气。方书治中风咯血，著痹谵妄。肺寒者用人参，肺热者用沙参代之，取其味甘也。（洁古）　人参甘苦温，其体重实，专补脾胃元气，因而益肺与肾，故内伤元气者宜之。沙参甘淡而寒，其体轻虚，专补肺气，因而益脾与肾，故金受火克者宜之。同天麦冬、百部、五味、桑白皮，治肺痿肺热。同贝母、枇杷叶、栝蒌、甘草、桑白皮、百部、天冬、款冬花，治久嗽。
〔附方〕猝得疝气，小腹及阴中相引，痛如绞，自汗出，欲死者。沙参捣筛为末，酒服方寸匕。妇人白带。（多因七情内伤或下元虚冷所致。）沙参为末，每服二钱，米饮调下。
〔论〕沙参秋采则白实，春则虚黄，是明得容平金令，在土气成功之后者。其味先甘微苦，其气微寒。甘味归土，而合微寒之气，则专于脾之气化而上达。（故《本经》言益肺气先之以补中。）即曰有微苦，亦反为甘用，以致其上清之化也。洁古谓疗肺热，与《本经》言益肺气，非有相戾。盖阴阳和而气乃生，阴阳和而气乃运。肺主气而曰太阴者，阳中有阴也。阳不足则甘温补之，阴不足则甘寒补之。第沙参益肺阴气，何又为厥阴本经药？曰：肝合于肾，本阴中之阳上升以致于胃，而后天之气乃生。是肝上媾于肺者，阳也，而阴随之矣。肺合于心，本阳中之阴下降以致于脾，而后天之血乃成。是肺下媾于肝者，阴也，而阳随之矣。若肺阳亢而阴微，则木无以媾于金，而金亦不得媾于木。不惟肝血无以藏，即肝气亦无以养矣。（惟肺之阳气合于阴，而后气能呴之。肺之阴气和于阳，而后血能濡之。）此味本容平性质，茎根皆有白汁，不可思金气溢润于风木之脏，而胸痹结热之所以散、血结之所以治乎？（夫肺主气，而《本经》乃首治血结，盖本肺阴下降入心之义，是则金木媾而阴阳和矣。）凡药入肺经气分而兼益血者，即于肝有专功，不独一沙参为然也。又脾与肾脉俱至于肺，所云脾气散精，上归于肺，此由下而升者也。又云：伤肺者，脾气不守，胃气不清，经气不为使。此由上而降者也。医者能识脾肺升降以尽其变，则思过半矣。
〔修治〕白实味甘者良。水洗，去芦用。
桔梗  ***************************
八月采根，如指大，边白中微黄，有心，味苦而辛，苦为胜。若无心味甜者，荠苨耳。有一种木梗真同桔梗，只是咬之腥涩不堪为异。
根苦辛甘平，微温，味厚气轻。入手太阴肺经气分及少阴经，兼入足阳明经。主治喉咽痛，肺热气促嗽逆，除鼻塞，清利头目，口舌生疮，赤目肿痛，肺部风热，胸膈滞气及痛，疗胸胁痛如刀刺，胸腹胀满，肠鸣幽幽，惊恐悸气，下一切气。（肺金得令则浊气自下行。）破血积气，消聚痰涎，治肺痈养血排脓，补内漏。桔梗利胸中之气，能开提气血。盖中焦为气所从出之处，如有痰水饮食压在气上，惟用桔梗开通壅塞之道，升提其气上行，能使痰水饮食降下也。干咳嗽，由痰火之邪郁在肺中，宜苦桔以开之。痢疾腹痛，乃肺金之气郁在大肠，亦宜苦桔开之，后用痢药。（丹溪）　与甘草同行，为舟楫之剂。诸药有此一味，不能下沉。（洁古）　胸中痞满不通，同枳壳用，取其通肺利膈下气也；寒实结胸，同贝母、巴豆用，取其温中消谷破积也；肺痈唾脓，同甘草用，取其苦辛清肺，甘温泻火，又能排脓血、补内漏也；少阴咽痛，亦用甘桔，取其苦辛散寒，甘平除热，合用能调寒热也。后人通治咽喉口舌诸病，加荆防连翘，名如圣汤。（濒湖）　与牡蛎、远志同用，疗恚怒；与石膏、葱白同用，能升气于至阴之下；与消黄同用，能引至胸中至高之分，利五脏肠胃。
〔论〕桔梗色白，而心微黄，质禀金气。其味先苦后辛，化火者仍归于金。是苦而胜者，正金气之归元，乃还而大畅其横遍之用耳。盖由辛宣而苦泻，以至于地，使无有壅阏，旋归辛宣者，统其气化而至于天。故能开提气血，为诸药之任载。惟兼升降而尽其功于辛宣，与上升之剂不同。所主咽痛鼻塞肺热咳逆奔促，乃其专功。至如余证，由其能行上行表，使气血流通耳。海藏谓入足少阴者，以桔梗固气分药，而肾为气之元，苦则至下也。（方书治脚气剂中有桔梗，须空心服，益证此味之入肾矣。丹溪云：脚气湿者，须先升提之。不用升柴，而以此代，其义可思。）　桔梗与紫菀，味俱先苦后辛，苦胜辛劣。而紫菀之苦尤胜。但桔梗质白属金，从金化火，仍归于金。是金能用火，金为主也。紫菀色紫属火，即从火生苦，苦为胜而终之以微金。是金火为用，火又主也。若诃子止有涩而无辛，其苦味最胜，则是金从火为用也。
下虚及怒气上升，（嵩）又凡气逆不得下降者，弗用。攻补下焦药中，勿入。（仲淳）
〔修治〕去头及两畔附枝，米泔浸一宿，焙干。
荠苨  ***************************
苗似桔梗，根似沙参，故奸商通以乱人参。又名杏参，即杏叶沙参也。一名白面。根茎色青白，叶似杏叶而小，微尖，面背白。杪间开五瓣白碗子花，亦有碧色者。根形如野胡萝卜，颇肥，皮色灰黝，中间白毛。根有一芦三四芦者，独芦佳。
根气味甘寒。主解百药毒，杀蛊毒，治热狂温疾，利肺气和中，明目止痛，治消瘅，封疔肿，窨毒箭，疗蛇虫咬（诸本草）
一药而兼解众毒者，惟荠苨。汁浓饮二升，或煮嚼之，亦可作散。
〔附方〕疔疮肿毒。生荠苨根捣汁服一合，以滓敷之，不过三度。解诸蛊毒。荠苨根捣末，饮服方寸匕，立瘥。强中消渴，茎长兴盛，不交精出，消渴之后，即发痈疽，（由恣意色欲或饵金石所致。）用荠苨丸。荠苨、大豆、茯神、石斛、磁石、熟地、元参、栝蒌根、地骨皮、鹿茸各一两，人参、沉香各五钱，为末，以猪䐗治净煮烂，杵和丸，梧子大。每服七十丸，空心盐汤下。又猪肾荠苨汤。用猪肾一具，荠苨、石膏各三两，人参、茯苓、磁石、知母、黄芩、葛根、栝蒌根、甘草各二两，黑大豆一升，水一斗半。先煮猪肾、大豆，取汁一斗，去渣下药，再煮三升，分三服。（后人名石子荠苨汤。）
〔论〕桔梗与荠苨，形似相乱。第桔梗味苦辛，荠苨味甘寒。因味以别之，固易明也。荠苨与沙参，根后相似，亦就其味别之。沙参甘淡而寒，且有言其甘而微苦者，若荠苨根味甜绝甘，能解毒，绝甘而且寒者，更解百药之毒热也。（沙参甘而微苦，即不能解百毒。故用荠苨须究其形似，更精审于味，庶乎无误。）
萎蕤  ***************************
即玉竹。一名地节。
〔辨疑〕萎蕤《本经》与女萎同条，其后又出加圈女萎一条。濒湖谓《本经》女萎，乃《尔雅》委萎，（即《别录》萎蕤。）上古钞写，讹为女萎耳。其后条加圈之女萎，则固与萎蕤殊者，乃蔓草也。夫萎蕤叶长而狭，茎干似黄精，强直似竹有节，其根黄色，横行如荻根及菖蒲，概节平直多脂，虽燥亦柔，须节冗密，宛如冠缨下垂，而有威仪之象，故《别录》以葳蕤名之。女萎似白蔹而蔓生，用苗不用根，味辛气温，主治霍乱泄痢，与萎蕤之甘平者迥异。又治目疾有蕤仁，另是一种，非萎蕤之实也。
根气味甘平，为胃与脾之药，能升能降，阳中阴也。《本经》主中风暴热，不能动摇，跌筋结肉，诸不足。久服好颜色，润泽，轻身不老。各本草补中益气，调血气，益精，疗胃虚乏。主风淫四末，润肌肤，去黑䵟，除烦闷，止消渴，润心肺。治心腹结气虚热，疗湿毒腰痛，暖腰膝，除风温时疾寒热，及劳疟寒热痹。惟有热不可服。
〔论〕五方正气味云：胃土戊，其本气平，其兼气温凉寒热。脾土己，其本味咸，其兼味辛甘酸苦。此与中土生甘、在味为甘之说异。盖五行以胜己者为主、以己所胜者为用云：脾味本咸者，就其所用而言也。萎蕤气平味甘，的为中土正剂。其功补中益气，而《本经》独以中风暴热为首治者，以中土职生化之权，全赖风木为独使，从生化之地，神其升降，以全其终始阴阳，而营卫乃大通，故木之味亦甘，即己所胜者为用之义也。然则是物禀土为木用，木又用土之气化，如之何不首以治风为功乎？人身土木不相为病，则生机全。若土木不相为用，则生理绝。此物就中土而神其升降，故所治皆土木交用之明征。（跌筋结肉是也。）大抵肝脾和而气血生，凡病于肝脾之不和者，此味似为要药。或曰：一阴为独使，固以风升为达阳矣。其能使阴降而阳随者，肺也，何以亦系于肝乎？曰：金以己所胜者为用，其味酸，是金亦必合于木以为降也。谓其就中土而神其升降，岂曰不然？　阳主升，阳升而后阴随之。阴主降，阴降而后阳从之。阴阳即营卫之先天，营卫即阴阳之后天也。故土木之用，惟是升降相合以尽其变而已。兹味就阴中达阳而阴随之以极上，所以除烦闷，止消渴，润心肺；就阳中达阴而阳随之以极下，所以治湿毒，腰痛虚损，腰脚痛。又治脚弱，挛痹，气上，大鳖甲汤用之。至如脾胃本病，有漏气证麦冬汤，（此证身背热，肘臂牵痛，其气不续，膈间厌闷，食入则先呕而后泻。此风热闭其腠理，经气失道，邪气内着故也。）走哺证人参汤，（此证下焦实热，其气内结，不下泌糟粕，而淤浊反蒸于胃，故二便不通，气逆不续，呕逆不禁也。）咸用之。脾胃标病，有治热痹（饥肉热极，体上如鼠走，唇口反坏，皮肤色变。）石南散中用之。肝之本病，有治风惊（手足颤掉，神昏错乱。）金箔散。肝之子病，有治心脏中风犀角丸。二方举用之。又如营卫交病，为时疾寒热，及劳疟寒热痹，无不用之。种种治疗，无非土木之交相为用也。粗者不察，漫拟之盛德君子无往不宜，适供喷饭。
〔修治〕采根，以竹片刮去节皮，洗净，蜜水浸一宿，蒸后焙用。
知母  ***************************
形似菖蒲而柔润，叶至难死，掘出复生，须枯燥乃止。（即此可知为至阴之味。）二八月采根，曝干用。
根气寒味甘，大苦兼辛。气味俱厚，沉而降，阴也。又云：阴中微阳。肾经本药，入足阳明、手太阴经气分。《本经》主消渴热中，除邪热，肢体浮肿，下水，补不足，益气。诸本草泻膀胱热，肾之邪火有余，滋肾阴，除肺热，疗肾虚火炎肺嗽，或心烦躁闷，并治足阳明火热，伤寒久疟，烦热及骨，热劳往来，肾气劳损，憎寒虚烦，又安胎，止子烦，并产后蓐劳。久服泄。方书治喘淋口病，中风伤暑，发热呕吐，头痛腰痛，小便不通，伤燥热厥，呃逆溲血，身体痛痹，痿厥脚气，瘛疭烦悸，盗汗不得卧，怠惰嗜卧不能食，遗精诸证。知母禀天一水德，体用具备，故主濡润燥渴，对待热中。其润下水道者，缘水得母气，母气之脏真高于肺，以行营卫阴阳，乃能游溢通调转输决渎耳。（之颐）　知母其用有四：泻无根之肾火，疗有汗之骨蒸，止虚劳之热，滋化源之阴。仲景用入白虎，治不得眠者，烦躁也。烦出于肺，躁出于肾。故君以石膏，佐以知母，清肾之源。缓以粳甘，使不速下也。凡病小便闭塞而渴者，热在上焦气分，宜清肺中伏热，用气味俱薄之药以滋化源。若热在下焦血分而不渴者，宜滋真水，使阴气行而阳自化，用黄柏、知母是也。（东垣）　知母下润肾燥而滋阴，上清肺金而泻火，乃二经气分药，黄柏则是肾经血分药，故二药必相须而行。（濒湖）　与茯苓同用，清下焦热。与黄芩同用，清上焦热。（希周）　入白虎汤，解伤寒阳明证，口渴头疼，烦热，鼻干不得眠。加竹叶麦冬，名竹叶石膏汤，治阳明经前证，大渴饮引，头疼欲破，因作劳而得者。加人参，名人参白虎汤，汗后烦热不解，亦用之。同麦冬、石膏、贝母、橘红、鳖甲、青蒿、牛膝，治久疟烦热而渴。同贝母、天冬、麦冬、沙参、甘草、桑白皮、枇杷叶、五味子、百部，治阴虚咳嗽。同黄柏、车前、木通、天冬、生甘草，治强阳不痿。
〔附方〕久近痰嗽，自胸膈下塞停饮，至于脏腑。用知母、贝母各一两，为末，巴豆三十枚，去油，研匀。每服一字，用姜三片，二面蘸药，细嚼咽下，便睡。次早必泻一行，其嗽立止。壮人乃用之。（一方不用巴豆。）　久嗽气急。知母去毛切，五钱，隔纸炒，杏仁五钱，姜水泡去皮尖，焙。以水一钟半，煎一钟，食远温服。次以萝卜子、杏仁，等分，为末，米糊丸，服五十丸，姜汤下，以绝命根。
〔论〕知母苦寒相合，固为肾剂。第其味甘而苦，苦复兼辛。虽苦居其胜，然以甘始而以辛终，不谓之入肺胃气分不可也。（四月花则气畅于火，八月实则气孕于金。）《本经》谓其补不足益气，乃除从邪气肢体浮肿下水来，厥有深旨。《经》曰：三焦者，中渎之府，水道出焉，属膀胱，是孤之府也，是六腑之所与合者。夫三焦相火，本气之元，乃属膀胱而行水化，膀胱固属肾也。《经》又云：二阴至肺，其气归膀胱，外连脾胃合之。所谓饮入于胃，游溢输脾，脾气散精，上归于肺，通调水道，下输膀胱。水精四布，五经并行。不即可明于除邪气肢体浮肿之义乎？盖水化即气化也，兹味之功，由胃肺合而致其苦寒之用于上，即由肺胃合而达其苦寒之化于下，故能泻膀胱热及肾之相火有余者。《本经》即下水以明其补不足益气，正以由阳滋阴，即由阴存阳，与所言阴虚则无气、无气则死之旨合也。至如火炎肺嗽，消渴热中，心烦躁闷，肾气劳损，热劳（患人虚而口干者加用之。）骨蒸等病，皆因清热以致其益气之功，不止于以寒对热而已。又伤寒久疟，有伤于后天气血，以累及先天，必藉此金水滋生之味，乃可胜邪热而还真阴。盖天一真阴，实后天生气之元，《经》所云益气者此耳。但苦寒性味，用者当审所宜，勿致反损中土生气，而绝阴化于阳之本也。
缪氏曰：阳痿及易举易痿，脾弱不消，胃虚不纳，肾虚溏泄等证，法并禁用。
〔修治〕拣肥润里白者，去毛，切。上行用酒浸焙干，下行则盐水润焙。勿犯铁器。
肉苁蓉  ***************************
之颐云：柔红美满，膏释脂凝，肉之体也。濒湖言其性补而不峻，故有从容之名。旧说野马遗沥所生，今西人云多生大木间，及土堑垣中，乃知自有种类。陇西出者，其形扁，色黄柔润，多花而味甘，余产皆不及。盖是物以极西产者为良，为其得金气之厚也。（亦如杞子必取河西之意。）
味甘酸咸，气微温。肾经血分药也，入心胞络、命门、肾。相火不足者，以此补之。强阴益精气，益髓补中。主男子绝阳不兴，女子绝阴不产。疗五劳七伤，养五脏，长肌肉。治膀胱邪气腰痛，男子泄精血遗沥。除茎中寒热痛，女子症瘕血崩，带下阴痛。（诸本草）　属土而有水与火，峻补精血，骤用反动大便。（丹溪）　凡服苁蓉以治肾，必妨心。（海藏）　独用数两，浸去咸味，并去鳞甲及中心膜，淡白酒煮烂，顿食，治老人便燥闭结有神。老人虚人汗多便闭。肉苁蓉酒浸焙二两，沉香研末一两，麻子仁汁打糊丸梧子大。每服七八十丸，白汤下。强精健髓。肉苁蓉、鳝鱼二味为末，黄精汁丸，服之力可十倍。（《干宁记》）　同牛膝浸酒服，益肾。同人参、鹿茸、牡狗阴茎、白胶、杜仲、补骨脂，主男子阳痿，老人阳衰，一切肾虚腰痛，兼令人有子。同地黄、枸杞、牛膝、鳖甲、天冬、麦冬、当归、白胶、杜仲、青蒿、五味子、山萸、黄柏，治五劳七伤，茎中寒热痛，妇人症瘕。
〔论〕肉苁蓉味甘，气微温，得天之阳气。然更酸咸，得地之阴气。酸咸本甘温以化，又产于西土，达土金之气以为生化精血之本，可以识从阳生阴之义焉。（盖营气化于宗气者，缘肺阴下降入心，合于离中之坎以生血，俾清中之浊入于中焦之胃以化血，乃统于脾，纳于肝，归于肾之血海而能化精。）夫气血生化，在中土乃更有金天之专气入心生血以致之，则其气化浓厚，本浊阴之下降而生化愈滋，所以能峻补精血也。顾何以又补命火？缘入心生血者，主于心包络，而包络乃命门相火之原，况肾脉原至于肺，肺气原通于命门乎。但相火原出肾肝，是先天之化源。而后天水谷之精气，本于中土以为化化生生者，却更以心肺为化原。由是观之，其由肺而至心包络，由包络而生命门者，乃气化之权舆。其由胃而脾，由脾而肝肾，乃化血化精之次第。然总由于气化而已。化血化精之次第，何以总归于气化？盖人身上有气海，肺气下降入心，是金合于火以孕水也。火因金而和于水则气化，气之化者生血，血从液化而色赤者，水因金而从火也。下有血海，肺气下降归肾，是金亲于水以宅火也。水因金而和于火则气盛，气之盛者生精，精从血化而色白者，火因水而从金也。若是则气之下降归肾者，先由气降入心也。气之下盛化精者，先由气化生血也。（火因金而和于水，则气化生血；水因金而和于火，则气盛化精。盖水火乃气之元，惟金以和之，故肺为气主。总谓之气化，即是化血化精之次第。金气厚而归土，亦归其气之所生也。）大抵苁蓉益阳中之阴，令肾肝阴气自裕。《经》曰：天气盛则地气不足。谓阳中之阴不足，而阳偏胜也。阳中之阴足，则地气之化裕，而阴中之阳益强，非泛等于补阳之剂。又其功从上而下，不得泛同于益精之品，而止以为入肾也。又脑为髓海，而兹味益髓。夫髓具于肾，何以至于极上之脑而为之海？岂非阴统于阳，而精盈则气盛，遂俾阴中之阳更还于至阳之地乎？所谓总根于气化者，始之终之，皆不能越矣。用益肾阳，世概与骨脂例视。讵知骨脂由归阳以化精髓，从阳化阴。苁蓉则由精血之益以归阳，从阴生阳也。从阴生阳，洵当补而不峻矣。
缪氏云：泄泻禁用。阳强易兴而精不固者忌。
〔修治〕酒浸一宿，刷去浮甲，劈破，去中心白膜如竹丝草样，不尔令人上气不散。再用酒洗，浸透切片，仍酒拌蒸之，从午至酉，取出焙干用。忌铁器。
锁阳  ***************************
产肃州及陕西。即苁蓉之类。出土如笋，上丰下俭，鳞甲栉比，筋脉连络，绝类男阳。土人掘取，洗涤去皮，薄切晒干市之。
气味甘咸温。宜入足少阴经。大补阴气，益精血固精，利大便，（虚人燥结者，啖之可代苁蓉，煮粥弥佳。不燥结者勿用。）润燥养筋，治痿弱。取坚而肥者，烧酒浸七次，焙七次，为末服之，能益气。
天麻  ***************************
《本经》曰赤箭。一名定风草。春生苗如芍药，独抽一茎，高三四尺，茎中空，色正赤，宛如箭干，且有羽者，有风不动，无风自摇。四月梢头成穗，作灰白花，结实如楝子，至秋不落，却透空入茎中，还筒而下，潜生土内。根如芋，去根三五寸，有游子十二枚，环列如卫，皆有细根，虽相须而实不相连。大者重半斤，或五六两，皮色黄白，名曰龙皮肉，即天麻也。《本经》名概根苗，后人分苗曰赤箭，根曰天麻，功力稍有同异故耳。有御风草与赤箭相似，独茎，色青斑，叶背黄白，兼有青点，随风动摇，子不还筒。治疗稍合，补益大乖异矣。
味辛甘而缓，气平，浮而升，阳也。肝经气分药。助阳气，主风虚眩晕头痛，（眼黑头旋，风虚内作，非天麻不能治。）及痰热上壅头痛及眩，并善惊失志，语多恍惚。补劳伤，利腰膝，强筋力。逐诸风湿，（久服天麻叶，遍身有发红丹者，是祛风之验也。）治麻痹拘挛，冷气㿏痹，瘫缓不随。通血脉，利关窍。定小儿风痫惊气，通女子经脉。肝虚不足者，天麻、芎䓖以补之。（能达风化即是补。）更疗风热头痛，或语言不遂。（东垣）　同术、半夏、黄芩、前胡、橘皮、茯苓，治痰厥头痛。同术、橘皮、茯苓、车前，治饮在心下作支满。同南星、前胡、橘皮、白前，消一切风痰。
〔附方〕天麻丸，消风化痰，清利头目，宽胸利膈，治心忪烦闷，头晕欲倒，项急肩背拘倦，神昏多睡，肢节烦痛，皮肤瘙痒，偏正头痛，鼻齆，面目虚浮，并宜服之。天麻五钱，芎䓖二两，为末，炼蜜丸，如芡子大。每食后嚼一丸，茶酒任下。
〔论〕天麻神于治内风。内风者，虚风也。夫人身惟是阴阳合和以为气，而风木由阴以达阳。故阴虚则风实，阳虚则风虚。虚风为病，有因清阳不升，浊阴不降，肝木失其生发之气而致者。有因脾胃为病，使土败木侮而生虚风者。是则虚风之故，不第病于郁而不达，即侮所不胜而亦然也。此品赤箭为苗，天麻为根。根则抽苗径直而上，有自内达外之理。苗则结子熟落，还返干中而下，有自表入里之功。其有风不动，无风自摇，与独活同，而所以畅风化镇风变者则大异。盖能畅风化，乃自内达外之理，升也；能镇风变，乃自表入里之功，降也。就其为升为降，已并赤箭之功，尽归于天麻。不可谓根之用，止能自内达外，而不擅归根之妙矣。故治眩晕惊痫，乃风虚之不能达于阳者，用之自内达外，即不外乎自表入里之体。（疗风证亦曰天麻、防风辛温散之，非真散也，就风邪之不得狂即为散耳。）又治风湿挛痹瘫缓，此风虚之不能宣于阴者，藉之自表入里，即具有自内达外之用。（风脏即血脏，故肝主经络。风化能宣于阴，即所谓通血脉利关窍是也。）是则天麻之功，可止以治风为言乎？或问木乘土虚，似木居其实矣，何以亦曰虚风？不知风木之气，虽本于先天生气，实与后天中气相驭而行。若中土虚衰，即风木之化原已伤，得不谓之风虚乎？（清阳之能升能降，全藉中土为枢。凡土衰木侮之病，不知补脾育肝，而但事苦寒以伐肝，多致夭枉。所以罗氏治虚风之义，即助阳气一语足以尽之。）顾何以阳实之风而亦用之？曰：人身风化，与元气并行，阴即随阳以为守。《经》曰：虚者属真气，实者属邪气。若真气得所守，而邪气不自散乎？是以投之阳虚，固为的治。即投之阳实，亦藉其有风不动之气机，以妙夫关捩之用矣。（寇氏故云必须他药相佐使，盖攻补殊剂，皆得用之以尽其变也。）
〔辨治〕采后曝干，肉色坚白如羊角，呼羊角天麻。蒸过，黄皱如干瓜者，俗呼酱瓜天麻。皆可用。一种形尖而空薄如元参状者，不堪用。
〔修事〕天麻十两，剉，安于瓶中。用蒺藜子一镒，缓火熬焦，盖于天麻上，以三重纸封系，从巳至未。取出蒺藜，炒过，盖系如前。凡七遍。用布拭上气汗，刀劈焙干，单捣用。（此雷敩法。治风痹药，须如此修事。）用治肝经风虚，洗净，以湿纸包，于糠火中煨熟，取出切片，酒浸一宿，焙干用。
术  ***************************
苍术苦辛气烈，白术苦甘气和，宋以来始各自施用。秋采者佳，春采者虚软易坏。苍术处处有之，白术吴越有之。浙产为云头术，颇肥大，种由粪力也，易润油。歙产名狗头术，虽瘦小，得土气充，甚燥，其白胜于浙术。宁国昌化池州者，并同歙术，境相邻也。
●白术
味甘微辛而苦，气温，味厚气薄，阳中阴也，可升可降。入足阳明太阴、足厥阴少阴、手太阳少阳经。主治除湿益气，和中补阳，理胃益脾，进食消谷。生脾津，除胃热，（盖脾之阴不化，则津不生，气不行，而热还归于胃也。）止渴。消湿痰虚痰，逐水饮，驱宿滞。治心下湿痞水痞，胃脘虚痛寒痛，心腹胀满，水肿腹满。止脾虚呕逆，湿泻水泻，并泻痢，多年气痢。止肌热，愈四肢困倦嗜卧，目不能开。逐皮间风水结肿，消足胫水肿。治冷气痃癖气块，利腰脐间血。并卫脉为病，逆气里急，脐腹痛。补肝风虚，温中止汗。利水道，上而皮毛，中而心胸，下而腰脐之间。在气主气，在血主血。（海藏）　佐黄芩，安胎。佐枳实，消痞。配二陈，健脾消食，化痰除湿。与归芍生地之类同用，能补脾家之血。合干姜，逐脾家寒湿。和枳实姜连，除脾中湿热。与耆芍等同用，有汗即止。少入辛散药，无汗则发。（述）
〔附方〕洁古枳术丸，消痞强胃，久服令人食自不停。白术黄壁土炒一两，枳实麸炒一两，为末，荷叶包饭，烧熟捣和丸梧子大，每白汤下五十丸。气滞，加橘皮一两。有火，加黄连一两。有痰，加半夏一两。有寒，加干姜五钱，木香三钱。有食，加神曲、麦芽各五钱。用白术方。不能备录，今但摘其治泻。有所因不同而所和之味亦异者，即类推之，可以善术之用也。脾虚泄泻。白术五钱，白芍一两，冬月加肉豆蔻煨，为末，米饮丸梧子大。每米饮下五十丸，日二服。湿泻暑泻。白术、车前子等分，炒为末，白汤下二三钱。久泻滑肠。白术炒、茯苓各一两，糯米炒二两，为末。枣肉拌食，或丸服之。老小滑泻。白术半斤，黄土炒过，山药四两，炒为末，饭丸。量人大小，米汤服。或加人参三钱。老人常泻。白术二两，黄土拌蒸，焙干去土，苍术五钱，泔浸炒，茯苓一两，为末，米糊丸，梧子大。每米汤下七八十丸。泻血萎黄，肠风痔漏，脱肛，积年不瘥者。白术一斤，黄土炒过研末，干地黄半斤，饭上蒸熟，捣和，干则少入酒，丸梧子大。每用米饮下五十丸，日三服。
〔论〕人身元气，每困于湿，湿除则气益。惟白术于坤顺之体，具乾健之用，不等于淡味渗湿，风剂燥湿。故洁古论术，首以除湿益气归之。夫脾为湿主、湿困，是阴中之阳困，苟不得胃脘之健阳以召之，将何以为胃行气于三阳三阴乎？惟术能健胃阳，以化脾阴，而召阴中之阳，乃为表里相应。水火互召，元气于是畅，于是益。且脾主地气，胃主天气，脾不得天气之召，则地气不上行，胃不得地气之和，则天气不下施。（《内经》论脾胃切切于天气地气之分，因谓其主升降之化也。）至地气上与天气和，则所谓上焦合而营诸阳，总归于阳之能施能化。所以一切主治，阴固在阳中而不尸其功，况诸证非病于阳之不能健运，即阴之不得阳以运化者也。（大抵白术之用在除湿，胃之功至于脾也。除湿而即能益气，由脾而归胃也。益气而便能和血，表里相应，水火互召也。海藏所谓在气主气，在血主血者，不可相提并论，以阴从阳化而不尸其功也。）　其所入之经，先胃及脾。其他所入之经，又由脾胃以及之。历审诸治，总由宣天气之阳，以化地气之阴，阴阳和而气乃行。由真气以化谷气，即由谷气以充真气，俾中土气交能行升降之化，为后天补接良剂，而于老人更切也。洁古谓下行则用之者，以足三阴同起于下，益脾者即能与肝肾俱，（胃得地气之和以下施故也。）由脾胃而达肾肝之阴。海藏故云：补肝经风虚，又治冲脉逆气里急及脐腹痛也。惟阴虚而阳炽者，投此味则相反若冰炭。（阴已虚而更燥之，阳已炽而更益之，可乎？）每见粗工治阴虚证，亦用参术理脾，大属梦梦。《经》曰：脏腑各因其经而受气于阳明，故为胃行其津液。盖气阳也，各脏腑之阳，皆禀于胃经者，血脉之所注阴也。各脏腑之阴，皆原于脾，脏腑各因脾之经，而乃受气于阳明者，以阳原出于阴中也。因脾之经而必行其津液者，经脉固液所化也。（脾患于湿，则阴不化，而津液不生。白术之理胃益脾，能令生津以通经，乃得由经以达气。）《经》曰：四肢皆禀气于胃，今脾不能为胃行其津液，四肢不得禀水谷气。气日以衰，脉道不利，筋骨肌肉皆无气以生。玩此数语，则白术之理胃，以其健阳，而真气并于谷气，能行于诸脏腑也。其能行于诸脏腑者，以其健胃阳，而即能化脾阴，致其津液，以荣血脉、通经隧也。《经》曰：五脏皆禀气于胃，而不得至经，必因于脾，乃得禀也。数语透露极矣。白术以除湿益气为功，则凡湿皆用术乎？曰：湿分内外，尤别寒热。属于寒是阳郁阴中而不升也，阴之所蓄则气虚矣；属于热是阴困阳中而不降也，阳之所并则气实矣。虚实皆属气，气之虚实皆化湿。但实者邪气之实也，尚可投术以益气乎？夫湿为地气，阳蓄于阴，是地气因天气之郁而不化。阴困于阳，是地气受天气之并而不化。总之化湿者皆阴，而阴之所以化湿者，皆本于阳之不能化。惟一虚一实，而投治乃殊。虚者补正以益气，如白术、茯苓是也。实者除邪以益气，如连柏栀黄皆可燥湿，不执二术为用也。夫气者，水所生阴生阳也，液者，气所化阳化阴也。气能化液，何湿之有？如气虚不能化，补其阳而液自化矣。（液之所化，即气之所到也。）至气实而不化者，不等于真气之不足，乃病于真气之受伤，必先除其所伤之邪。盖抑阳则阴化，（阴受并于阳则亦不化故也。）阴化则液行，液行则湿除，湿除则气益矣。（气与湿不能相离以为本，除湿益气，亦不能相离以为用。特益正除邪，贵于适事为故耳。）　第寒热虚实之用术，如斯较然，而又谓其能治风证，何也？曰：风亦有别。阳虚阴蓄，阴固非真阴也，阴久不化，则阳从之而化风，是谓风虚，所宜活血（即气能化液也。）以化阴，而补其风虚者也；（白术补肝风虚。）阳盛阴困，阳固非真阳也，阳久不化，则阴从之而化风，是谓风实，所宜清气以化阳，而疏其风实者也。（风皆属阳。风虚者，阳从乎阴以病血也，故应治血；风实者，阴从乎阳以病气也，故应治气。）二治于兹味宜否，所当酌处矣。总之，因湿化热，因热化湿，皆患于阴不得阳以化。太阴之脾不能行其液以通经脉而增湿，致胃气不能达于三阴三阳以增热。展转相因，为病乃剧耳。《经》曰：经隧者，气血所从出之道也。气血之道壅，而经络阻绝，如卒中之类，孰非热化湿、湿更化热以亡其阴之为病乎？又如反胃中满，非皆湿热驯致以至此极乎？丹溪所以云人身湿热为病居多也。抑白术主治，有腹满呕逆等证，固非湿热欤？曰：此皆阳虚化湿之的对。至阳盛而热化湿者，当先责其本于热。惟皆本于阳之不能化阴，故虽投剂清热，以期阴之能化，而或攻或补，又不可伤其真阳以绝化原，故亦有不能舍术之时也。湿热之证，无如七情所伤者，伤于阴而不能化阳，以致气郁成湿，湿郁化热。但究其本，是阴气有伤，非若阴盛蓄阳之湿热也，虽不宜寒降，宜除湿理脾，其可投二术之辛燥以亡阴乎？此证关于神思，乃阳中之阴伤，虽曰不宜凑阳，而宜裕阴和气，却不可以纯阴濡剂绝其化原，即二冬犹虑其滞阳也。近代程若水，每用茯神、石枣、丹皮滋阴降火，茯苓、薏仁、木瓜、车前健脾行湿，佐山查、石菖蒲以行湿滞，殊有理会。斯证患之者最多，因误治而夭枉者不少，故特表而出之。人身之病，惟痰为多，而为害最甚。自真阴虚损之火痰，先以补益真阴为急。外困六淫之气痰，先以祛除外邪为急。饮食积聚之郁痰，先以导散郁滞为急。此外，凡内伤中气而为虚痰，为湿痰，未有不以理中气为本者也。盖不补脾气，则液不化，痰不行。不行不化，将脾胃之气愈困，而不能行气于阴阳。即经隧之道塞，而不能通营血以归于血海。将下焦之元阴愈虚，上焦之虚热更生，真阴日亏，而真阳日惫，是惟老人最甚。此际健脾行痰者，无过白术而已。然须的审其可投而投之，抑或其初未可，而需后乃可，庶几信心以奏效也。
缪氏云：术燥肾而闭气，肝肾有动气，脐间筑筑者，勿服。刘涓子云：痈疽溃疡，服之反生脓作痛。
〔修治〕弗用油者。去皮切片，米泔水浸透，晒干。陈壁土裹，蒸晒九次。洗净，仍晒干。用此法，窃土气以助脾。入乳汁润之，制其性也。脾病则陈壁土炒。其脾虚而气滞者，枳实煎水渍炒，或香附煎水渍炒。枳术丸用白术，须以紫苏、薄荷、黄芩、肉桂汤煮过。
00苍术
（一名赤术）
味甘微苦而辛，气温，可升可降，阴中阳也。入足太阴阳明手太阴阳明太阳之经。禀初夏之气以生，其味苦甘而浓，其气芳烈而温，其性纯阳而健。为除风痹之上药，安脾胃之神品。（仲淳）　主治除湿，（其体轻浮，气力雄壮，能去皮肤间腠理湿。）发汗。（与白术止汗特异。）总解诸郁，（痰、火、湿、食、气、血六郁，皆因传化失常，不得升降，病在中焦。苍术气味辛烈，强胃强脾，发谷之气，能径入诸经，疏泄阳明之湿，通行敛涩，故郁散而平。）疏滞宽中，强胃安脾。治湿痰留饮，心下急满，水肿胀满，或挟瘀血成窠囊。止寒湿呕逆，下泄冷痢。治痿疗疸，及风寒湿痹，更脾湿下流，浊淋带下，（仁斋谓脾精不禁，小便漏浊淋不止，腰背酸疼，宜用苍术以敛脾精。所谓敛者，即除湿而不使脾淫。同于东垣除湿下安太阴之义，非别有收敛之功也。）阴寒疝气。腹中窄狭者，须用之。（洁古）　引以黄柏、牛膝、石膏下行之药，治下焦湿。同白术，治胫足湿肿。入平胃散，去中焦湿，平胃中有余之气。入葱白、麻黄之类，能散肉分至皮表之邪。同人参、茯苓、白芍、甘草、橘皮、莲肉、缩砂，为调中之正法，健脾，开胃，消饮食。同藿香、橘皮、茯苓、人参、木瓜、猪苓、泽泻、缩砂，治霍乱转筋吐泻。同干葛、防风、茯苓、炙草、猪苓、泽泻、车前，治湿泻若雷奔。同秦艽、萆薢、木瓜、薏仁、石斛、桑寄生、石菖蒲、黄耆、地黄、甘草、晚蚕砂、桂枝，治一切痛痹，及关节不利。热者去桂枝，加黄柏。得黄柏、牛膝、木瓜、石斛，能健步潜行。得苦参、牡蛎，治小儿胃家湿热，饮食不生肌肉。君人参、芍药、木瓜、薏仁、茯苓、桑皮、赤豆、车前、橘皮，佐以猪苓、泽泻，治一切水肿。日重倍人参，夜重加地黄、芍药，俱与术倍。君枳实、半夏、橘皮、砂仁、人参，除心腹胀满，消宿食，开胃，去痰涎，除伤食发寒热，及泄泻。同人参、橘皮、茯苓、木瓜、藿香，治反胃吐逆。因寒加生姜，因热加竹茹、枇杷叶、逆水芦根。同麦冬、石斛、黄柏、白芍、木瓜、薏仁、五味子，为治痿要药。同生姜、藿香、槟榔，治山岚瘴气。同四物、麦冬、荆芥、防风、地榆，治肠风下血。同补骨脂、川椒、茴香、青盐、川楝子、黄柏，治疝。
〔附方〕治蛊胀由于脾虚有湿者。真茅术末，每清晨米饮调三钱。服不数月，强健如故。苍术丸。老年常服，饮啖可过少壮。真茅术四斤，如法洗浸，去皮切片，以桑椹、怀生地、何首乌各一斤，熬浓汁，至无味而止，去渣滤清，下苍术浸之，晒干复浸，汁尽为度。研末，又以人乳拌匀，晒干数次，约重数两，炼蜜丸，白汤或酒吞数钱。治痹，可令年老身轻，矫捷甚于少年。真茅术十斤，洗净，先以米泔浸三宿，再用蜜酒浸一宿。去皮，用黑豆一层，拌苍术一层。蒸二次，再用蜜酒蒸一次。用河水砂锅内熬浓汁，去渣，隔汤煮，滴水成珠为度。每膏一斤，和炼蜜一斤。白汤调服。《本事方》治停饮澼囊，去湿崇土以填窠臼。用苍术一斤，去皮切片，为末。油麻五钱，水二盏，研滤汁。大枣五十枚，煮去皮核。捣和丸梧子大。每空腹温服五十丸，增至一二百丸。初服必觉微燥，以山栀子末沸汤点服解之。三月疾除。忌桃、李、雀肉。
〔论〕白术之味始甘，次有微辛，后归于苦，苦味居多。苦从火化，火乃土之母也，故为健脾胃之主。苍术始甘，次苦，后归于辛，辛味居多。辛从金化，金乃土之子也，故能行脾胃之化。盖脾不主湿，则阴气无以达于阳，而卫气先病，营即随之。苍术之能发谷气，犹水谷悍气，剽疾滑利，先卫而后营，与白术之健运于中者自别。有谓其气极雄壮通行脾肾者，讵知脾与三阴同居于下，脾阴至肺，肾阴亦至于肺。脾之至阴，藉燥而辛烈者，以发谷气，俾上行至肺而肾亦至矣。且谷气发越，则凡阳明之气所至者皆能至之，丹溪所谓上中下除湿皆可用也。
阴虚便燥，渴而火亢者，忌之。血虚怯弱，及七情气闷者，慎用。虚火动而痞闷，愈宜远。
〔辨治〕出茅山。细而带糖香味甘者真。米泔浸洗极净，刮去皮，拌黑豆蒸引之，合水气也。又拌蜜酒蒸，又拌人乳透蒸，皆润之使更合于金气而不燥也。凡三次蒸时，须烘晒极干，气方透。胎中酒蒸，平用泔制。（能）
缪氏云：二术俱为阳草，故祛邪之功胜，而益阴之效亏。药性偏长，物无兼力，此物生自然之道也。凡脏皆属阴，若脾虚无湿者用之，反损脾阴而竭津液，此最易误。
〔总论〕术之用，补中益气，力优在白；除湿快气，能专于苍。所谓祛邪之功胜，而益阴之效亏者，当以坐苍，不得概蔽之白。至于燥肾闭气，又宜坐白，不能混及于苍。（前人以枳实佐白术，良有深意。）凡病脾土虚者，无论湿邪之有无，白术皆所急需，但不宜于胃有实热者耳。
狗脊  ***************************
黑色，长三四寸，形如拇脂，又似狗脊。凸凹巃嵸，有硬黑须簇之，其肉青绿色。春秋采根，曝干用。又一种有金黄毛如狗形，皆可入药。勿用透山藤根，形状相似，只是入顶苦不可饵也。（敩）
味苦甘平，气微温。苦燥湿，甘益血，温养气，是补而能走之药。入足少阴。萆薢为之使。恶败酱、莎草。治腰背强，关机缓急，周痹寒湿膝痛，并脚弱毒风软脚，肾气虚弱，及风邪淋露，少气目暗，（濒湖谓治风虚。）又女子伤中关节重。强肝肾，续筋骨，补益男子，颇利老人，并治失溺不节。主肝肾体用权衡形脏之关机者。（之颐）　得牛膝、菟丝、地黄、山萸、白胶、杜仲，固精强骨壮腰肾。得沉香、牛膝、石斛、木瓜、白鲜皮、菊花、五加皮、漆叶、蒺藜子，能通利关节，除五缓六急。
〔论〕狗脊之用，在《本经》关机缓急一语。人身八溪，（即八虚，两肘、两腋、两髀、两腘也。）为关机之室。一溪有邪气恶血住留，则伤乎经络，而上下各关机举为之不利，不利即缓急。夫经脉固所以利关节者也，然则关机之利，能不根治于大会之地乎？《内经》谓大关节在腰脊，以腰为肾府，脊乃足太阳之所行。此一脏一腑，系人身根带。而肾中冲脉，实又为经脉之海。（丹溪治人右手疼痛挛拳因湿气，以二陈加金毛狗脊、杜仲、川芎、升麻，可知兹味宜于湿，而于阴气不足之湿乃为中病。惟经脉之海，总属于肾中冲脉，故又以之治手也。）然则八溪虽为关机之室，而腰脊尤居关节之大者。所以行血气，营阴阳，濡筋骨而利关节，胥属肾与膀胱也。即《经》所云肾有邪则气留于两腘，可知关机之室如两腘者，尤以肾为主矣。又如脚弱并毒风软脚，皆由大关节之处有邪气恶血留滞，故在下之经脉有伤而见于脚者，其关机不利如是耳。夫《别录》既言风邪淋露少气目暗，（目睛神水，固属胆汁，然化原在肾水。水郁而风木不能达之于上，故目暗。此皆经脉不利之故，以三阴经脉从下而上也。）甄权又言毒风软脚肾气虚弱，即此知狗脊之功，专主下焦肝肾之阴气。《本经》谓颇利老人，缘老人下焦之阴气虚，多有不利故也。抑《本经》但言寒湿，而《别录》、甄权又出风邪、毒风之治，有二道欤？要知肾者水脏，全藉风木以达阳而化阴，风木虚则阳不达，阳不达则阴不化。而寒湿病乎血，病乎血则风化自病而为风邪，久之为毒风，还病于肾脏而为风毒，或化为湿热以成种种肝病，皆坐风虚而已。此味能益肾气，使阳得达而阴得化。用之者主辅得宜，（病各有所因，则剂各有所主。）有何关节不利而风湿不瘳乎？
缪氏云：肾虚有热，小水不利，或短涩赤黄，口舌干，皆忌。
〔修治〕去毛须，剉，酒浸一夕用。
巴戟天  ***************************
出蜀中者佳。经冬不凋，根如连珠。以肉厚者为胜，因方家多取紫色。（原无紫色。）土人采根，同黑豆煮紫，殊失气味。一种山葎根极相似，但色白，土人以醋煮之，杂巴戟内，莫能辨识。但击破之，紫而鲜洁者伪也。其中虽紫，又有微白，糁如粉色而理小暗者真也。
味辛苦微甘，气微温。主大风邪气，阴痿不起。强筋骨，安五脏，补中增志。益气利男子，治夜梦精泄。强阴，下气补血海。益精，愈小腹及阴中相引痛。去风癞及头面游风，疗脚气。方书治中风劳倦，虚劳肾气虚而恶寒眩晕，及虚逆咳喘，（元阳虚者。）腰痛，积聚痹痿不能食，消瘅泄泻，溲血淋浊，小便不禁，疝，并治目疾耳聋。病人虚损者，加用。覆盆子为之使。恶雷丸、丹参。得黄柏、橘核、荔枝核、牛膝、川萆薢、木瓜、金铃子、生地黄，治疝气因于肾虚。得五味、苁蓉、鹿茸、山萸、柏仁、故纸、杞子，治阴痿。去茸苁，加黄柏、牛膝、麦冬、生地、车前，治阴虚白浊久不愈。得鹿角、柏仁、远志、莲须、覆盆、天冬、黄柏，治夜梦鬼交泄精。同甘菊、蒺藜、石菖蒲、何首乌、黑豆、山萸、天冬，治头面上风。
〔附方〕嗜酒后患脚气。巴戟五钱，糯米同炒，米微转色，去米不用，大黄一两剉炒。同为末，熟蜜丸。温水服五七十丸，仍禁酒，遂愈。（嗜酒而病脚气，此为湿热。大黄除湿热者也，同巴戟用之，缘入肾肝而达其气，俾除湿热之味得以奏功。即此以推疝气、白浊、夜梦泄精等治，亦不能专恃此味，必本其所受之因而投剂，用此以达下焦之主气可也。）
〔论〕巴戟之味，由苦而辛，辛中亦有苦，味尽处略有甘。夫苦为火味，阳火出于地，为命门真火，所云非苦无以至地也。辛为金味，上行为天气，合于人身之肺，所云非辛无以至天也。辛由于苦，则元气之体。苦合之辛，则元气之用。况其温者，又出地之始气，更合于经冬不凋以观，非禀阴中之真阳而裕有元气之体用者乎？《本经》首治大风邪气，（阳陷化邪。）阴痿不起，（用阳不达。）言其用也。由用而及体，故归之补中增志益气。甄权则首指其体，如治鬼交精泄，以关元、中极之间，下于肾三寸，男精女血，皆藏于此。赖其上有肾中命门，实司元气者下而锁钥之，所谓气能摄精也。至言风癞之治，则并及用矣。其他种种治效，总不外此体用间元气之益耳。夫元气乃阴中之阳，不能离于阴以为阳，故不得漫用辛热以耗阴。此味虽曰益阳，却从阴中完其体、致其用，非辛热之伦可比。如熟地黄，补阴而发阳者也，可助之发阳于阴中。如覆盆子、骨碎补，由阳而强阴者也，可合之强阴于阳中。至如阳虚生寒，投以辛热之桂附。阳虚郁热，投以苦寒之连柏。俱有不舍兹味者。总为元气之主剂，立其主而后辛热可以去寒，苦寒可以清热也。人身元气，上际于天，下极于地。巴戟既裕元气之体用，即亦能如元气之所周，随寒热而咸宜，故治疗颇多。（不第如头面游风，小腹，及阴中引痛，与脚气而已也。）至《本经》首言大风邪气，诸本草亦以疗风为言，斯义最宜循绎。《经》曰：出地者，阴中之阳，阳予之正，阴为之主。夫风化司出地者也，此品虽微，却有阳予正、阴为主之义。所谓发阳于阴中，即强阴于阳中也。故不但能补元阳，且补血海益精，皆有兼功焉。（人身水火合化以为气，更藉金木交媾，乃得合化焉。巴戟达元气于上，即达肝之气化于肺；达元气于下，即达肺之气化于肝。肝为血海，通于三焦之命门，合相火而行血海之化。既肺媾于肝，而血海不补乎？）夫肾元中，有精化气者，先天也，有气化精者，后天也。肺为气主，巴戟以由苦而辛者，达元气之用于上。即由苦中之辛而归于甘，以达元气之用于下。肺直媾于肝，得归血海而化精，乃从阳而生阴之剂。（即此之谓强阴，谓下气，又谓益精，不止于能固精而已也。）与从阴而生阳之味，各有所宜，不得混视也。巴戟疗男子泄精，主于元气能固精之义也。第气与精交相益，而交相病。如元气虚而精不固，是由气以病精，属阳虚；（或劳伤中气并劳伤命门之阳。）若元精虚而气不固，是由精以病气，属阴虚。（不止于色欲，举六淫七情，皆得以伤精。）阳虚者气不足，阴虚者火有余。二者皆病于元气，却未可概从补气论治，更当参者。太极未分阴阳，合为一气，此所谓两神相搏也。太极一判，清升浊降。然清者不能离阴以为上际，浊者不能离阳以为下蟠，此所谓两精相搏也，乃《经》又独以神属心者。正谓一气止是阴阳，阴阳止分动静，静者阖而动者辟，阖者气之守，辟者气之倡也。故精必归之气，气尤归之神，又未可止于元气求责也。
缪氏云：凡相火炽盛，思欲不得，便赤口苦，目昏目痛，烦躁口渴，大便燥闭，法咸忌之。
〔修治〕同枸杞子汤浸一宿，漉出，再用酒浸一时，更拌菊花，熬令焦黄，去菊，拭干用。此雷公法。用紫黑沉大穿心者，不用色黄而细者。捶去心，酒浸，焙。
远志  ***************************
三月开白花，根长及尺。四月采根，曝用。
味苦微辛，气温芳烈。苦泄热，温壮气，辛散郁。肾经气分药。（苗短根长，司肾之物。肾有相火，苦温者入之。）　藏于肾而用于心。（之颐）　主治强志补中，定心气，止惊悸，治健忘，益智慧，利九窍，聪耳明目，除邪气，去心下膈气，小便赤浊，及肾积奔豚。又远志酒治一切痈疽，奇效。同枣仁、茯神、人参、地黄、丹砂，为镇心定惊要药。同人参、柏仁、枣仁、麦冬、五味、归身、益智、茯苓神、生地、甘草、沉香，治心气弱，心血少，馁怯易惊，梦寐多魇，神不守舍，怔忡健忘，失志阳痿。同茯神、人参、白术、炙草、枣仁、木香、龙眼肉，能归脾益智。入当归六黄汤，止阴虚盗汗。
〔附方〕远志酒。凡一切痈疽发背疖毒，有死血阴毒在中则不痛，傅之即痛。有忧恚等气积怒攻，则痛不可忍，傅之即不痛。或蕴热在内，热逼人手不可忍，傅之即清凉。或气虚冷溃而不敛，傅之即敛。此方极验。若七情内郁，不问虚实寒热，治之皆愈。用远志不拘多少，米泔浸洗，捶去心，为末。每服三钱，温酒一盏调，澄少顷，饮其清，以渣傅患处。小便赤浊。远志八两，茯神、益智各二两，为末，酒糊丸梧子大。每空心枣汤下五十丸。
〔论〕远志独以益志见长者，以志固静中之动机，所谓阴中阳也。此味苦而至地，乃本于气之温者，感于离阳以上越，有合于人身阴中之阳。阳之初动，以效其离火之用动而不诎者。（先哲谓肾气不足加熟地、远志、丹皮。）观其采根，定以孟夏，非阳之动而欲畅者，此固乘之以出乎？《经》曰：营卫留于下，久之不以时上，故善忘。此味之治善忘，固为其举精气以上奉也。然则远志信为肾经气分药，乃又谓其入心归血者，（丹溪）盖能于至阴之地以发阳，还能于至阳之地以宅阴也。（虽为肾家气分药，而最能宁心，以其入心归血也。盖血者，真阴之化醇，入心归血，正于至阳之地宅阴，动又以静为君也。）其益智慧者，以精气上奉于心，而精中伎巧之出，并之而上也。之颐云：藏于肾而用于心一语，庶几微中矣。人身止是水火二气。肾气者，水中火也。心血者，火中水也。能使肾气上奉于心，则水亦随火以升矣。水随火升，即能使心血下达于肾，而火亦随水以降矣。历参所疗诸证，如强志定气，可以识升者机。如赤浊奔豚，可以识降者机。至于调气之道，在和阴阳。远志能开郁者，亦其升降阴阳之功也。枣仁治心，乃入脾胆血分者，炒熟则香甘而仍有酸意。盖肝胆以脾为用，熟枣仁香醒脾困，甘生脾血，而又有酸以收其耗散之气，使血归于脾。脾之脉固注心者也，所以亦曰补心。大约远志乃先天化原，枣仁乃后天化原，故二味俱用以益心。（二味入补心药须以血药为主。）
缪氏云：心有实火，应用黄连、生地者，禁与术等补阳气药同用。
〔修治〕去骨取皮，甘草汤渍一宿，（因苦下行，以甘缓之，使上发也。）漉出，曝干用。
淫羊藿  ***************************
（即仙灵脾）
江东、陕西、汉中、湖湘间皆有之。生大山中，一根数茎，茎粗如线，高一二尺，一茎二桠，一桠三叶，叶长二三寸，如杏叶及豆藿，面光背淡，甚薄而细，齿有微刺。
气味甘香辛温。辛润肾，甘温益阳气。可升可降，阳也。真阳不足者宜之。入手厥阴，为补命门三焦要药，亦入足少阴厥阴。主治阴痿绝伤，茎中痛，利小便，益气力，强志。（《本经》）丈夫绝阳无子，女人绝阴无子。老人昏耄，中年健忘。一切冷风劳气，筋骨挛急，四肢不仁。补腰膝，强心力。入补中益气汤，治气虚而阳道不兴。盖人自有生以后，一切真阳，皆托于后天之气。用补中加入此味，引之归元裕阳，还以同升，则真阳乃毕畅也。与白蒺藜、甘枸杞、苁蓉、五味、牛膝、山萸同用，为补阳妙剂。
〔论〕淫羊藿入命门而补真阳。夫肾命真阳即人身之元气也，凡绝阳绝阴诸病，不本之元气，何以嘘之于既槁乎？至于茎中痛，小便不利，皆肝肾气虚所致。如能入肾而助元阳，即是补肾气，而肾肝固同治者已。其味甘香，而微有辛温。甘归中土，举水火二气，由此为权舆。此品正以甘香，故能奏后天之功于绝阳绝阴，不概同于补阳之味。其于人之真阳不足者，既能使天气达地以嘘其枯，而真阳具足者，又能使地气际天以畅厥用。如老人昏耄，中年健忘，皆元阳之衰败而不能上升者也。以是思功，功可知矣。须知此味以降为升，其升由于能降也。
缪氏云：虚阳易举，强阳不痿，梦遗不止，便赤口干者，并忌。
〔修治〕以夹刀剪去叶之四畔花枝。每斤用羊脂四两拌炒，脂尽为度。山药、紫芝为之使。得酒良。（据此是止用叶。必得茎叶俱全，一一如濒湖所说者乃真。）
元参  ***************************
茎方作节，紫赤有细毛，叶似芍药。七月开白花，或茄色，花端丛刺。刺端有钩。八月结黑子。宜三八月采根用。味苦咸，气微寒。苦下气，寒除热，咸润下而软坚。足少阴肾经君药。主治补肾气，除阴中气分游火，清三焦气，散游风。疗热风头痛，明目，（以为少阴君药，次之即肝，故目疾虚实皆用之。）祛喉舌浮热为病。育阴气，除心烦。治暴结热，解斑毒，通小便血滞，散瘤瘘瘰疬。（散火之功，守真言结核是火病。）方书主消瘅中风虚劳伤燥发热，著痹惊悸盗汗，口耳唇齿皮肤诸热为病。元参乃枢机之剂，管领诸气上下，肃清而不浊，风药中多用之。治上焦空中氤氲之气、无根之火为圣药。又补肾中氤氲之气，降阴火奔腾。同升麻、甘草等分，水煎，治发斑咽痛。同鼠粘子，半生半炒各两许，为末，新汲水服，治急喉痹风。同地黄、甘菊、蒺藜、杞子、柴胡，能明目。同贝母、连翘、甘草、薄荷、栝蒌根、夏枯草，治瘰疬。同知母、麦冬、竹叶，治伤寒阳毒，汗下后热毒不散，心烦懊憹不得眠，心神颠倒欲绝。同黄连、大黄等分，蜜丸，治三焦积热。同升麻、大黄、犀角，治胃热发斑。同贝母、花粉、芩、连、枳、桔、升麻、甘草，治上焦热痰盛而作渴，口舌肿痛。同升麻、犀角、黄芩、甘草、桔梗、赤芍、贯众，治心脾壅热，舌上生疮，木舌舌肿，或连颊项肿痛。（以上实热，以下虚热。）　入天王补心丹，除怔忡，定惊悸，祛烦热，疗咽干，育养心神。入清热补气汤，治中气虚热，口舌如无皮状，或发热作渴。入清热补血汤，治口舌生疮，体倦少食，日晡益甚，或目涩热痛。
〔论〕元参色黑为水，润下本咸，味苦气寒，为足少阴的剂。与地黄功同益肾，而元参所主者阴气也。地黄壮水以制火，元参则管领诸气，举浮游之火或炎或聚者，能清而散之。之颐曰：已向乎阳，（为其味苦。）未离于阴，（为其寒气。）俨似少阴之枢象，殆具备少阴之体用者。其补肾气，是补肾气方萌之机兆，非补肾脏欲藏之形质也。凡病本于气化热者，此能致其至阴于气分。故热所结之气，不限上下，不分虚实，随其或主或辅，而皆可肃清。（凡热遇至阴之气而即化。）夫实为邪气实，除邪不能尽藉乎此，而以此味之阴气化气之并于邪者；虚为正气虚，补正亦不能尽藉乎此，而以此味之阴气助气之歉于正者。元参之能事如是，用之者宜量其所长也。缪氏谓元参禀水气而兼得春阳之和，此与风药中多用之义正合。（海藏）
虚而寒者切禁。凡血少目昏，停饮支满，腹痛泄泻，并不宜服。（仲淳）
〔修治〕黑润者佳。酒洗，去尘土，酒拌蒸，切片晒干。极忌铜铁。入滋阴剂，须蒸晒过，差减寒性。
地榆  ***************************
一名酸赭。
根味微苦酸，气微寒。气薄味厚，沉而降，阴也。入足厥阴少阴、手足阳明经。专主下焦血。治下部积热血痢，并肠风下血，女子月经不止，血崩，（古者断下多用之。）产前后诸血疾，小儿疳痢，止痔瘘脓血。补绝伤，主内漏，止血不足。（《别录》）治胆气不足。（东垣）　同樗皮，治赤白痢。得银花等分，佐以芍药、甘草、枳壳、黄连、乌梅，治血痢。如热在心经，下痢纯鲜血，则加生犀角汁十五匙。神验。
〔附方〕血痢不止。地榆晒研，每用二钱，掺在羊血上，炙熟食之，以捻头煎汤送下。久病肠风，痛痒不止。地榆五钱，苍术一两，水煎，空心日一服。结阴下血，腹痛不已。地榆四两，炙甘草三两，每服五钱，水一盏，入缩砂四七枚，煎一盏半，分二服。
〔论〕地榆当七月而花实，乘金之收气以降，故其用在根。其根外黑内红，合于子之紫黑色。盖本于至阴之肾，而布地道生育之化，宜于血痢崩漏之属热而虚者，为其微寒而带补也。（故断下多用，而热痢不可骤用。）第其以纯阴对待积热，亦宜有以佐之。如血痢不止，合于羊血。久病肠风，合于苍术。结阴下血，合于炙草、缩砂。即三方推之，以尽其用可也。
缪氏云：凡虚寒作泄，白痢胃弱，及胎产泄泻，血崩，脾虚作泄，法并禁服。
〔修治〕切之如绵者良。酒洗。治大小便血证。止血取上截切片炒用。其杪则能行血，不可不知。
丹参  ***************************
根长尺余，皮丹肉紫。（卖家多染色，须辨之。）冬采者良。去芦用。
气味苦平，微温。入手足少阴、手足厥阴经。（心之所主者血也，心虚则邪气客之，为烦满结气。肝虚则热甚风生，气血凝滞，为症瘕寒热积聚。肾虚而寒，湿邪客之，则腰脊强脚痹。入三经而除所苦，诸证自平。）　主心腹邪气，肠鸣幽幽如走水，去心腹痼气结气，通利关脉，益气养血，养神定志。治寒热积聚，破症除瘕，疗冷热劳，骨节疼痛，腰脊强脚痹。除风邪留热，风痹足软。（渍酒饮。）调妇女经脉不匀，胎产血崩带下，及血邪心烦。久服多眼赤。（故应性热。）　方书治中风发热，水肿吐血，胁痛著痹，痫悸健忘，消瘅。活血，通心包络，治疝痛。（濒湖）　一味丹参散，功同四物汤。以其破宿血，补新血，安生胎，落死胎，止崩带，调经脉故也。（又）　入天王补心丹则补心。同牛膝、地黄、黄耆、黄柏，能健步。同鳖甲、牡蛎、丹皮、青蒿、延胡、牛膝、干漆、水赤蓼子，主心腹痼疾结气，寒热积聚，破症除瘕。同麦冬、沙参、五味子、甘草、青蒿、栝蒌，止烦满。同牛膝、萆薢、木瓜、豨莶、杜仲、续断，主腰脊强脚痹，除风邪留热。同人参、麦冬、枣仁、地黄，益气养血。独用一两为末，热酒每服二钱，主寒疝，少腹及阴相引痛，自汗出欲死。丹参散。治妇人经脉不调，（或前或后，或多或少。）产前胎不安，产后恶血不下，兼治冷热劳，腰脊痛，骨节烦疼。用丹参洗净切晒，为末。每服二钱，温酒调下。落胎下血。丹参十二两，酒五升，煮取三升，温服一升，日三服。亦可水煮。
〔论〕丹参皮丹肉紫而味苦，为火之用药。据其奏效，似通利关脉一语足以概之。然《别录》谓其养血，《本经》且谓益气，而先哲又以养神定志归之，其义何若？盖此味水火之二气具足。其开花成穗，自三月以至九月，正《经》所谓夏月蕃秀使气得泄者。而采根必以冬时，岂非反所自始，为得全金水之气以昌木火之用乎？惟其如是，故宿血宜破，新血宜生，生胎宜安，死胎宜落，自有合于天然之生化，而不戾其所宜者。（血原于水，而成于火。此味由生血化血之全功，而通利关脉。其通利不可与破气之味同论。）夫水中有火而气生，水上合于火而气化，气化即化血；火中有水而血生，火下合于水而血化，血化即化精。（要本于肺气下归命门，然后血化精。）此品水中有火，而水至于火以达其气化。气之所化，则血之滞者行，枯者生。能化能生，政通利关脉之本也。人身之先天，惟此阴阳具于肾。人身之后天，惟此气血主于心。气血一息不周，则阴阳之元化病矣。惟心主实握由气化血之权，故其变化而赤者，虽属于中焦气化，实主于心及包络，是主血之地乃为血所生化之先天。然则流贯一身而无微不彻，无气不随者，可不寻绎其生化之先天，而漫言何脏统血、何脏藏血哉？明乎此，则益气养血皆可得其主脑，而善用以奏功矣。
缪氏云：妊娠无故勿服。
紫参  ***************************
又名牡蒙。六月采根，晒干。皮色红紫，肉带红白。
苦辛微寒。气味俱厚，阴也，降也。入足厥阴，亦入足阳明。为除热散结逐血之要药。主心腹积聚，寒热邪气。（皆因于血之滞。）通九窍，利大小便。治肠胃大热，血痢吐衄，肠中聚血，妇人血闭。治诸血病，及痈肿积块之属厥阴者。疗金疮，破血生肌肉，止渴，补虚益气。佐甘草，治下利纯血腹痛，名紫参汤。吐血不止，用紫参、阿胶、甘草等分，为末，乌梅汤或糯米汤服一二钱。
〔论〕紫参专入血分，而血分之治，专主其滞者，何也？以此品五月开花，虽苦寒而实透于至阳之气化以出。即采根亦以六月阳极之候，非因其乘阳气以化阴者，入血而奏宣瘀和血之功乎？若止用其苦寒以对待血滞，虽有大热，恐不免犯寒泣之忌矣。况补虚益气，如苏恭所说，岂能责之苦寒乎？由斯绎之，则兹味不甚寒而能疗大热之溢血，亦善物也。
黄连  ***************************
雅州、眉州者良。有二种。一根粗无毛，有连珠，形如鹰爪，其质坚实，其色深黄。一无珠多毛，中虚，色淡黄。用各有所宜。（覈）　节多坚重，相击有声。色鲜明如赤金者善；芦多者劣；瘦小须多者，不堪入药。（《原始》）
根味苦而厚，气寒而降，性冷而燥。阴也。入手少阴经，（苦入心，火就燥）并入手阳明、足少阳厥阴、足阳明太阴。经冬不凋，寒水之象。有节色黄，中土之制。心之用药也。（复）　镇肝凉血，（本寒水之化以入心，故能凉血。凉血即所以镇肝。）调胃厚肠。主治郁热在中，烦燥消渴，或兀兀欲吐，心下痞满，（仲景治九种心下痞，五等泻心汤，皆用之。）吞酸吐酸。或卒心痛，并胁及小腹边痛，热呕热泻，一切湿热，腹痛热痢，五脏冷热，久下泄澼脓血。疗暑毒，及一切天行热毒，诸疮疡毒。治热气目痛眦伤泪出，又小儿疳气，妇人阴中肿痛。（诸本草）　能泻心火，故本草言其宁神，治惊悸、安神定惊等丸皆用之。（嵩）　凡治血病，防风为上使，黄连为中使，（泻心实泻脾，故目为中焦使药。）地榆为下使。（海藏）盖心为血主，黄连本寒水之化以入心，正所以调血而治肠澼诸病也。伤寒留蓄恶血，内外俱热，有证与少阳相似者，如服小柴胡不效，当以黄连一分、赤茯苓半分，入灯心煎与之。又大小产热入血室，小柴胡力所不及者，于内加五灵脂，仍以黄连、赤苓佐之。盖心主血，而连苓皆清心凉血之剂也。（仁斋）　黄连入中土气分，去湿热而泻心火。若脾胃气虚不能转运者，以茯苓、黄芩代之。（丹溪）　丹溪治食积丸，首用黄连。以吴萸制连而治左，以益智制连而治右。佐以枳壳，消痞甚速。用姜汁制炒，治上焦痰火。（嘉谟）　同木香用，治心下痞，并肠中积滞，为腹痛下痢之要药。同吴萸用，治肝火，兼胁与小腹边痛，又为吞吐酸水要药。（嵩）　黄连为病酒之仙药，滞下之神草。六经所至，各有殊功。（仲淳）　诸苦寒药多泄，惟连柏性冷而燥，能降火去湿而止泻痢，故治痢以之为君。盖治痢惟宜辛苦寒药，辛能发散，开通郁结，苦能燥湿，寒能胜热，使气宣平而已。（守真）　下痢，胃口热，噤口者，用黄连人参煎汤，终日呷之。如吐，再强饮，但得一呷下咽便好。（丹溪）　以黄土、姜汁、酒、蜜四炒为君，使君子为臣，酒白芍为佐，木香为使，治小儿五疳。以吴萸同炒，加木香等分，生大黄倍之，水丸，治五痢。（韩[矛/心]）　治痢，用干姜、黄连，名姜连散。治消渴，用酒蒸黄连。治口疮，用细辛、黄连。不独相制，而无偏胜之患。亦审其受病之浅深、脏腑之上下以制使也。同赤柽叶入三黄石膏汤，治痧疹已透而烦燥不止。入当归六黄汤，加枣仁、龙眼，治盗汗。同地黄、甘菊、荆芥穗、甘草梢、柴胡、川芎、木通、蝉蜕，治风热上攻，目赤痛。同芍药、扁豆、莲子、升麻、滑石、甘草、红曲，治一切滞下脓血。同槐花、枳壳、乳香、没药，治滞下纯血腹痛。同人参、莲子，治虚人患痢，及老人、产妇滞下不止。同麦冬、五味，治卒消渴，小便多。同五谷虫、芦荟、白芜荑、青黛、白槿花、白芙蓉花，治小儿一切疳热。
〔附方〕香连丸。治赤白诸痢，里急后重，腹痛。用宣黄连、青木香等分，捣筛，白蜜丸梧子大。每服二三十丸下，日再服，神效。久冷者，以煨蒜捣和丸之。此李绛兵部手集方。《易简》治痢，黄连用吴萸炒过四两，木香面煨过一两，粟米饭丸。丹溪用治噤口痢，加石莲肉。王氏治痢，渴加乌梅肉，以阿胶化和为丸。秘传香连丸。治气痢后重。（《济生方》）黄连四两，木香二两，生姜四两。以姜铺砂锅底，次铺连，上铺香，入新汲水三碗煮。焙研，醋调仓米糊为丸。如常日服五次。变通丸。治赤白下痢日夜无度，及肠风下血。用川黄连去毛，吴萸汤泡过，各二两。同炒香拣出，各为末，以粟米饭和丸，梧子大，水收。每服三十丸。赤痢，甘草汤下黄连丸。白痢，姜汤下吴萸丸。赤白痢，各用十五丸，米汤下。姜黄散。用宣连一两，生姜四两，同以文火炒至姜脆，各自拣出为末。水泄，用姜末。脾泄，用连末。每服二钱，空心白汤下。甚者不过二服。亦治痢疾。蒜连丸。治脏毒下血。用独囊蒜煨捣，和黄连末为丸。日日米汤服之。按黄连为痢疾要药，而香连之制，升以佐降，真有妙理。盖痢病概本于肺气不行，木香能除肺中滞气。夫以寒理热，更调升降，而除其滞气，故此方永利也。后之或用姜，或用茱，亦自有别。生姜由肺而胃，助苦寒以达气，而热乃行，似于气分居多。吴萸由肝而脾，助苦燥以除湿，而热乃清，似于血分为多，以湿热固在血分也。至于伏暑用酒煮，为干于心胞络，胞络主血也。久冷及脏毒下血，并用煨蒜和丸，为其辛热喜散，更能通五脏而清血分之滞着也。
〔论〕黄连本寒水至阴气味，而色象与告成之时，俱归中土。（其花黄，六月结黄实，根亦黄，六七月根紧乃堪采。）盖寒水不假黄婆，则何以得交于火？此天然妙理，在物性亦有然者也。（离中裕坎，丁壬有合也。肾脉支者注胸中，而脾与肝肾同上行，脾脉注于心中。）先哲曰：心是天真神机开发之本，胃是谷气充大真气之标。标本相得，则膻中所留宗气，（即督脉之注于胸中者。）乃能流布四脏而不为病。（即真气与谷气并而充身之谓。）然则胃中谷气所以充大宗气，而脾脉之合肾肝以注心者，岂不为心之用欤？心之用病，是即病乎心也。海藏云：黄连泻心，其实泻脾。丹溪谓黄连治病，在清心胃。皆非臆说。夫人身一水不胜二火，而六淫七情之与正气戾者，即化为热。从六淫则由肺而胃，（肺阴不降入心，则清中之浊不能入胃而生血，以还为心病。）从七情则由心而胃。此味主治，皆本于阳中之太阳不能合于寒水真阴以为病者。（阳中阴少，则气郁而化热，热郁久则化湿。惟黄连本寒水之化，以为中土之用。其性味兼得乎燥金，故于郁热、湿热之病，最为中的。）抑心之用病，莫先于中土，而黄连治热之郁、郁而化湿者，亦莫先于中土，正对待以奏功也，能致寒水之化以归中土。若风木本达寒水之化以上奉者，是以肝病即次及之。而又谓其能厚肠胃者，以燥性即在苦寒中。而手足阳明皆燥金，同气相求故也。
缪氏云：凡病人血少气虚，脾胃薄弱，泄泻腹痛者，犯之危殆。服时大忌猪肉。惟实热盛者宜服。若胃中停食受寒，及伤寒下早致痞，俱不可用。除肠红因湿热者固宜。若阴虚下血，及损脾血下者，俱禁用。
〔修治〕入痢疾药，取真川连折之中有孔，色如赤金者。去须切片，分开粗细，各置姜汁透，用绵纸衬。先用山黄土炒干，研细，再炒至将红，以连片隔纸放土上，炒干，再拌姜汁。切不可用水，纸焦易新者。如是九次为度。若赤痢，则用湿槐花拌炒。至于治本脏之火，则生用。治肝胆实火，以猪胆汁浸炒。治肝胆虚火，醋浸炒。治上焦之火，则酒炒。治中焦火，姜汁炒。治下焦火，盐水炒，朴硝炒。治气分湿热之火，以吴萸汤浸炒。治血分块中伏火，干漆水炒。诸法不独为之导引。盖辛热能制其苦寒，盐寒能制其燥性。用者详之。
黄芩  ***************************
圆者名子芩。新根内实，其直者条芩，破者名宿芩，乃旧根。中空外黄内黝，即今片芩。
气寒，味苦平。可升可降，阳中阴也。入手太阴气分，并入手少阴少阳太阳阳明经，亦入足少阳经。《本经》治诸热黄疸，肠澼泻痢。逐水，下血闭，恶疮疽蚀火疡。（凡诸疮痛不可忍者，宜芩连苦寒之药。详上下、分身梢及引经药用之。）　泻肺火，清上部。除天表风热，皮肤间风热风湿，目中赤肿。利胸中气，消上膈痰热，及头痛。并火逆肺咳肺痿喉腥，并失血证，瘀血壅盛，非此不除。上部积血，假之消散。（上行用酒炒。）疗热毒骨蒸，（肺主气，终始三焦，三焦以肾与膀胱为气之资始，故有热毒骨蒸之证治也。）寒热往来。除脾经诸湿，胃中热，肠胃不利，小腹挟热㽲痛。利小肠，益膀胱寒水，愈五淋，及女子血闭淋露，下血安胎，（能降上中二焦之火，使之下行故也。）产后养阴退阳。（诸本草）　中空而烂者名腐肠，泻肺受火邪气逆，消膈上痰热，及胃中湿热黄疸；中破而飘者名宿芩，泻肺利气，除时行风湿，热邪在表，寒热往来，诸疮乳痈背发，疔肿火疡，用之排脓，一切上部湿热，痰热积血，假此降散；细实直而坚者名条芩，泻大肠火，逐水消谷，止热泻，下痢脓血，腹痛后重，养阴退阳；圆而坚者子芩，去膀胱热，利小肠，治五淋小腹绞痛，及女子血闭下血。（门）　肺主气，热伤气，故身体麻木。又五臭入肺为腥，黄芩之苦寒，能泻火补气而利肺，故治喉中辛臭。（天益）　骨蒸发热，肤如火燎，六脉浮洪，烦躁引饮而昼盛者，此气分热也，宜泻肺，用一味黄芩汤。片芩一两，水二钟，煎一钟，顿服愈。（濒湖）　片芩泻肺火，须用桑白皮佐之。若肺虚者，多用则伤肺，必先以天冬保定肺气而后用之。（丹溪）　得川芎调，平心血。心平而热自退，血不妄行。得白术，为安胎圣药。俗以黄芩为寒而不敢用，不知胎孕宜清热凉血。血不妄行，乃得养胎。（丹溪）　下痢脓血，腹痛后重，身热久不能止者，与芍药、甘草同用之。（洁古）　风热有痰，眉眶作痛，用酒浸黄芩，同白芷、天麻等分，为末。每服二钱，茶调下。同芍药、炙草、黄连、升麻、防风、车前子，治湿热作泄，腹痛。同芍药、黄连、炙草、升麻、滑石，治滞下腹痛。同芍药、麦冬、白术，能安胎清热。
〔论〕罗天益云：肺主气，热伤气。黄芩能泻火益气而利肺，则其为肺经气分药无疑。《本经》首言治诸热，是举其功之大概也。次即承以黄疸、肠澼、泄痢，是就诸热之中，举其病于湿热者而言也。又次承以逐水下血闭，则其功专于湿热明矣。第湿热与气分之热，是一是二欤？曰：黄芩专主上焦之阳，阳中之阴药也。人生阴阳生化之机，在下焦阴中有阳而气生，在上焦阳中有阴而气化。使阳不得阴以化，则热能化湿。是湿热之治，正气化之所以得行耳。惟从阳实之初证而言，则为气分之热。从阳实阴虚以致气不能化之后证而言，则为湿热。虽治稍有别，而其病于气者，无二义也。大抵肺热除，则肺阴下降入心，以和于孕坎之离，膻中（心主之宫城。）之气自降而入胃，以和胃阳而与脾阴表里。手太阳小肠，心之腑也，固与肺同司上焦之气化者，即皆相因以及之。是黄芩治肺气分之热为专功，而大肠即次之。清心胃之热则由肺而及，（未有肺热而心胃能清者。）利小肠膀胱，又由心胃之治而及也。（未有心胃留热而血能和，血不和而水道能清者。）能治心胃小肠，则并入血分而治血。盖肺阴下降于心胃，即气之所以化血者。（心主血，而胃阳合于脾阴，鼓煽阴阳，即其使液化血者也。又小肠为气化之腑，心胃因肺阴降而气中之血赖以资生。能生即能化，小肠之气化，即资之以行。如所治上部瘀积，及女子血闭淋露下血，固皆气化之自应者。盖阳中阴化，而气化乃行，气化行而水道乃畅，水与血是二是一，斯义固可参也。其又能疗失血诸证者，总因阴得育于阳中耳。）又足三阴并至于肺，肺阴下降，即是还返其真阴之元，故能滋化原而补膀胱寒水。但此味惟治三焦之实热，若三焦火郁而为病，则以升为治，不宜投苦寒降剂。即肺热属气虚者，亦未可妄投。以气属阳，阳主升，若奉上者微而反降之，是虚其虚也。（是以老人慎用。）夫人身湿热之症，类居强半。芩与连虽俱治湿热，而黄芩治由热而化湿者，黄连则治由湿而化热者。《内经》谓治病必求其本，是芩连两味未可滚同而施用也。至于芩之治湿热，又云疗风湿者，以其味苦寒而色乃黄，本由胃至肺之用，且黄中有绿，实寓震坤相见妙理。合于由胃至肺，而肝实达之。（后天之气，本于胃中谷气以至肺。而谷气能合于膻中宗气以至肺者，乃属于肝。此正所谓元气、胃气、风升之气合而为一者。）又虽苦多甘少，实则自苦归甘。胃资于肝，举其苦寒者，上而效用于肺，以清其气分之热，是在中土中而有风木之用，故谓其能除表热。又曰除风热，且曰除风湿也。试参小柴胡汤之除寒热，芩岂专属胆药者？固为胆之至于胃以上达肺者，热郁而不清耳。肝胆清热之剂，须分气血。如栀子为血分药，入厥阴肝，薛立斋每同丹皮用之，犹黄芩之入胆而并柴胡。其义正可相参尔。
缪氏云：能损胃气而伤脾阴，脾肺虚热者忌。凡中寒泄泻腹痛，法并禁用。
〔修治〕寻常生用，或水炒去寒性亦可。上行，酒浸切炒。下行，便浸炒。除肝胆火，猪胆汁拌炒。更有用吴萸制芩者，欲其入肝散滞火也。
秦艽  ***************************
产于秦中。根长尺余，粗细不等，土黄色而相交纠，故名。春秋采根，阴干用。右列者不堪入药，令人发脚气病也。
气微温，味苦平兼辛。阴中微阳，可升可降，降多于升。入手足阳明经。
菖蒲为之使。《本经》主寒热邪气，寒湿风痹，肢节痛，下水利小便。疗风无问久新，通身挛急，除阳明风湿及热，手足不遂，口噤，养血荣筋。益胆气，泄热，除虚劳发热骨蒸，酒疸黄疸，肠风泻血。（诸本草）　入手足阳明，兼入肝胆。故手足不遂，黄疸烦渴之病须之，取其去阳明之湿热。阳明有湿则身体酸疼烦热，有热则日晡潮热骨蒸。所以《圣惠方》俱用艽。（濒湖）　胸中热结，宜前胡。经络热结，宜秦艽。（《阆风》）　人身直者为经，横者为络，络之下注者为孙。肌腠之邪多从孙入，次薄于络，复溜于经，渐传腑脏。秦艽罗纹错综如织，象形，从治法也。（复）　根有罗纹左旋者入药。盖天道左旋，而人生气从之。邪气伤人，逆乎天道，以致内闭九窍，外壅肌肉，卫气散解。是以《本经》用治寒热邪气，或风寒湿痹，致骨节水道反从地道右旋者。《别录》诸家，用治转胞口噤，目暗耳鸣，即九窍内闭也；痈疽黄疸，传尸骨蒸，即肌肉外壅也；手足不遂，通身挛急，即卫气散解也。（之颐）　奏艽为风药中润剂，散药中补剂。故养血有功，而中风恒用之。同干葛、黄连、茵陈、五味、扁豆、木香、苜蓿，治酒疸。同薏仁、木瓜、苍术、黄柏、五加皮、牛膝，治下部湿热作疼，或生湿疮。
〔附方〕急劳烦热，身体酸疼，用秦艽、柴胡各一两，甘草五钱，为细末。每服三钱，白汤送下。小儿骨蒸潮热，减食瘦弱。用秦艽、炙甘草各一两，每用一二钱，水煎服之。钱乙加薄荷五钱。上二方俱用甘草，俾合之化血。而前有柴胡，后加薄荷，不离风木以行湿土之用，相助为理也。黄疸，皮肤眼睛如金色，小便赤。取秦艽五两，牛乳三升，煮取一升，去渣，纳芒消一两，分作三服。此孙真人方。秦艽恶牛乳，然治黄疸又同用之，须参。小便艰难，或转胞腹满闷，不急疗杀人。用秦艽加冬葵子等分，为末，酒服一匙。
〔论〕秦艽罗纹错综如织，象形以治经络之病者也。夫三阴经自下而上，所以达阳。三阳经自上而下，所以达阴。艽本微温之气，其味苦优而辛逊之，苦先而辛继之，是自下而上也。然温气出自地，辛味根于苦，升已而降，自返其始，则又是自上而下也。出地之风，能举阴以升，而还能合阴以降，则天地气达，而三阴三阳之经，无或壅遏以为病矣。夫肢节痛似为湿病，通身挛急是为风病，而独以风剂名此味，正谓风虚则天气不达于上而病于湿，风淫则地气不达于下而病于风。总藉出地之风化，以一升一降转旋之。所以纹贵左旋者，以人身之阳（离阴则无阳。）自左而升，升者谓天。（肝居左，主人身血分。故阳之升者，必由于左。）升已而降，降者谓地。阴降而阳随之，俱返其所自始也。使不本于天气之左旋以为东升，乌能俾阳之不离于阴者遂得右旋以降，且返其所始而转旋不息乎？抑所谓错综如织，象形以治经络之病者。《经》云：阴气从足上行至头，（阴升。）而下行循臂至指端。阳气从手上行至头，而下行至足。（阳降。）盖阴本下降，而阴之升者，乃随阳以升。阳本上升，而阳之降者，乃和阴以降。就此而推错综微义，则知人身经络有阳之顺而升，乃得阴之逆而上；有阴之顺而降，乃得阳之逆而下。是阴阳之分者，顺不俱顺，逆不俱逆。而阴阳之合者，逆者不得不从乎顺，顺者不得不从乎逆。造化元机，付于人身者如此，而是物错综之形，适有合焉，不尽如诸风剂但以生升为功也。至于兹味治病，本草独以风湿为言。因风湿固即阴阳之正气所化，（人身惟是水火二气，而水火之体物不遗者土也。《内经·太阴阳明之异》曰：阳者天气也，阴者地气也。夫天包地外，而地气贯于天之中。地有经水，犹人有经脉。故此风湿二气，为阴阳之最先流通于经络以为生之本者。）亦即阴阳之戾气所病。（阳受风气，阴受湿气，此阴阳之戾气为病于经络者。）举其最切者言之，即可以包诸证之所用矣。或谓艽治足阳明风热，如头风口噤，其有湿则为身体酸疼烦热，有热则为日晡潮热骨蒸，又湿热如黄疸酒疸，以及手阳明所患，如下牙痛肠风泻血等证，是亦关于经络乎？岂知人身气血，惟责化原于中土，而中土必资于活络之风化。以土木交相为用，而互相为病也。如风热病于肝，自刑于胃土。湿热病于胃，亦自及于肝，而还乘于胃土，故胃土藉此味最切。（其治风木湿土合病，有养血活络之功。缘血生于胃、纳于肝也。）此味当与柴胡殊用，而并有功于胃，况乎手阳明本于足阳明以下行，尤为乙庚之合者哉！彼夫肠风泻血为病，乃肝之经络不能纳血，而风淫于肠胃，使血溢于所合之腑耳。然则胃为气血所生之地，而风木尤为生化之本，此其一征矣。
〔修治〕拭去黄白毛，水洗去土用。
柴胡  ***************************
关陕江湖间近道皆有，而银州者为胜。今延安神木县五原城所产，长尺余，微白且软，最不易得。北地产者亦如前胡而软，入药亦良。南土所产者正如蒿根，强硬不堪使。二八月采根，曝用。十一月根生白蒻，香美可食。二月生苗甚香，其苗有如韭叶者，竹叶者，竹叶为胜，其如邪蒿者下也。银州所产白色者，治劳蒸用之，取其入肺而质稍实不轻散也。（濒湖）　茎长皮赤软细者，名软柴胡，能主血和肝。黑色肥短硬苗者，主发表退热。（嵩）
根味苦有甘，气微寒。气味俱轻，阴中之阳，升也。手足少阳厥阴四经引经药。半夏为之使。行手足少阳佐以黄芩，行手足厥阴佐以黄连。（濒湖）　升清阳，达胃气，推陈致新，宣畅气血。治阳气下陷，去心腹肠胃结气，胸中邪气。除心下痞，胸膈痛，两胁刺痛，胆瘅痛。止偏头痛，目昏赤痛，头昏眩晕，耳聋耳鸣。除湿痹拘挛，散肝胆三焦包络相火，清肌热，寒热往来，早晨潮热。并治疟及肥气，寒热热劳，骨节烦痛，升散瘕疝积聚。又主女子胎前产后诸热，热入血室，经水不调，小儿痘疹余热，五疳羸热。（诸本草）　禀少阳之气，动于子而发于寅。故得从坚凝闭密之地，正中直达，万化为之一新。（复。观于子月即生白蒻，其他草木动机未有如是之早呈其倪者。）　生值一阳元始，当入少阳宣甲胆气。用自下而上，以奉春升之发陈。顾虽曰一阳，实含全体。不独自下而上，且可自内而外焉。（如不能自下而上，致不得从内而外者宜之。如已能自下而上，不能从内而外者非所宜也。）　足少阳，主东方分之气也。在经主气，在脏主血。（脏居经脉之内，以达阴气。经居脏腑之外，以达阳气。故曰在经主气，在脏主血，谓柴胡能和解半表半里者此也。）柴胡气微寒而味薄，故能行经，是主气也。佐以三棱、广术、巴豆之类，又能消坚积，是主血也。（好古）　能引诸药入营卫。（陈士良）　凡外感内伤，及温疟往来寒热，胸中邪气，胸胁满疼，诸痰热结气，五脏游气，皆在经而未入于脏也，宜此行经和中解肌，佐以人参适宜。凡妇人经脉不调，用小柴胡合四物，加秦艽、丹皮辈调之。若有血积，更加三棱、莪术之类。又经行适外感热入血室，夜潮谵语，及胎前产后感冒时行寒热，不可汗吐下者，用小柴胡合四物四君和之。又大肠停水，作胀发黄，疝瘕积聚，热劳，骨节烦疼，湿痹拘挛，皆在脏而为血分疾也，宜此宣畅血脉，佐以黄芩尤妙。（文清）　去心下痰结热烦，用黄连为佐。劳疟热时如火热从髓出，如用刚剂，则气血愈亏，必致枯瘦。盖热有在皮肤，在脏腑，在骨髓，非柴胡不能治。若得银柴胡，只须一服便效。（濒湖）　同四物去当归，加泽兰、益母草、青蒿，治热入血室。同升麻、葛根等，能升阳散火。同生地、黄柏、黄连、甘草、甘菊、元参、连翘、羌活、荆芥穗，治暴赤眼。入小柴胡汤，治伤寒往来寒热，口苦耳聋，胸胁痛无汗，又治少阳经疟，亦治似疟非疟，大便不实，邪不在阳明者。入大柴胡汤，治伤寒表里俱急。
〔附方〕解痢伤寒余热，（邪入经络，体瘦肌热，用此推陈致新。）及时气伏暑仓卒并治。柴胡四两，甘草一两。每服三钱，水一盏，煎服。小儿骨热，遍身如火，日渐黄瘦，盗汗，咳嗽烦渴。柴胡四两，丹砂三两，为末，獖猪胆汁拌和，饭上蒸熟，丸绿豆大。每服一丸，桃仁乌梅汤下，日三服。虚劳发热。柴胡、人参等分，每服三钱，姜枣同煎服。湿热黄疸。柴胡一两，甘草二钱半，作一剂。以水一碗，白茅根一握，煎至七分。任意时时服尽。
〔论〕柴胡为少阳胆经药。甲木者，少阳春升之气。胆气春升，则万化从之，所以十一脏皆取决于胆也。夫胆属六腑之阳，而为地气之所生，《经》曰：脑、髓、骨、脉、胆、女子胞，此六者，地气之所生也，皆藏于阴而象于地，故藏而不泻。又曰：胆者中精之腑。谓五腑皆行其浊化，而此独藏其精液也。人身春升之气，奋决而出，以首畅万化，正《经》所谓阳予之正、阴为之主者。故五腑根五脏之阴以达阳，而胆即本腑之阴以达阳。五腑达其阳化而用在泻，胆腑亦达其阳化而用在不泻。此乃半表半里之义，而柴胡为和解半表半里之剂也。其又为肝之引经药者，夫肝下合于任，上会于督，与命门相火通。本脏固有阴阳也，然胆为甲阳，肝为乙阴。阳为阴先，阴随阳转，所谓始于泉，下引阴气，鼓舞而升举之，在天地人之上者甲也。故柴胡能和少阳胆气，即为肝之引经药也。其更属手少阳厥阴引经者，以三焦为元气之父，包络为阴血之母。气血父母，即不外乎水火，水得交于火则气生，火得交于水则血生。此味引阴气而上，使水得交于火，升降相因，（三阴之气至于肺，而阳中之阴自降，阳亦随阴以降矣。）引阳气而下，使火得交于水，夫非手少阳厥阴之化欤？要知柴胡和解少阳，乃从泉下而畅其生化者。是以功力所著，非徒畅阳，实能举阴。非徒畅郁阳以化滞阴，更俾阳倡而阴随和之。故如郁气不达，化原不新，在肝胆则益，由肝胆而之脾胃则益，由脾胃还之肝胆并之他脏则亦益，所谓春气升而万物安者也。然则六气之郁，升降俱不前，柴胡并能转其枢欤？曰：升降不前，是当审乎谁为窒之者，而尤必参阴阳之虚实以为治也。盖下之阴裕，必藉阳之先导以为上际。上之阳裕，亦必资阴之先导以为下蟠。此阴阳相依，以妙于升降，原有不得不然者。如下之阴不能裕阳，上之阳不能裕阴，则升降之化原先亏，可期其升降相因以妙于气化之推移乎？审是则柴胡为用，在于阳气之不达。而阳气不达，本于阴气之不纾。倘使阴气已虚，本之则无，何可辄事升阳乎？又如元气下脱，虚火上炎，以及阴虚发热（此非气聚血凝以致病乎寒热者。）等类，非可妄投矣。
缪氏云：柴胡性升而发散，病人虚而气升者，忌之。呕吐及阴虚火炎者，同禁。第虚劳一证，因虚而凝结其气血者固多，此不生则不化也。亦有外淫内伤，先凝结其气血以致虚者，此不化则不生也。酌主使而用之得宜，亦何可少。
〔辨治〕其根似芦，头有赤毛。其梢如鼠尾，长一二尺，（独窠长者好。）香味甚佳。凡使，上升用根，酒渍；中行、下降用梢，宜生。外感生用；内伤升气，酒炒三遍。有咳汗者，蜜水炒。勿令犯火力，便少效。
前胡  ***************************
最上者出吴中、吴兴，其越衢婺睦等处者皆好。七八月采之，外黑里白。又寿春生者气更芳烈，味亦浓苦，疗痰下气最胜。鄜延来者大类柴胡，（此即所谓北柴胡。）但柴胡色赤而脆，前胡色黄而软，为不同。
根味甘辛有苦，气微寒。入手太阴、手少阳、足阳明经。阳中之阴，降也。
主治破结下气，推陈致新。（气下则火降，痰亦降矣，所以有推陈致新之绩，为痰气要药。）散心腹结气，膈上热实。疗痰满，胸胁中痞，反胃呕逆，气喘咳嗽，痰厥头风痛。治伤寒寒热，及时气内外俱热，热邪骨节烦闷，并小儿一切疳气。同白前、杏仁、桑白皮、桔梗、甘草，能豁风热痰壅喘嗽，下气。同羌活、葛根、柴胡、黄芩、栝蒌根，治时疫寒热。入礞石滚痰丸，代黄芩，治一切实痰有殊功。
〔论〕柴胡始苦而后微甘，是从下而上。前胡折之有香气，其味始甘，次辛，辛后有苦。苦胜，而甘不敌辛，又不敌甘。本香甘入脾，辛甘发散者，致其苦泻之用，是从上而下。缪氏谓为得土金之气，而感秋冬之令者是也。（即其采根于七八月可征。）第柴胡自下而上，致其用于胃与肺，而前胡之自上而下者，亦致其用于胃与肺。故所治胸胁痞满，心腹结气，及寒热邪气等病，功用概同。而实有不同者，一升阳于上，为元气之春夏；一降阳于下，为元气之秋冬也。大抵前胡下气之功，先在散结。（凡阴之不降，皆由阳结，散结者就阳中而散之，故能与柴胡皆致其功于胃与肺也。）凡外淫之侵其正气者，皆能令结。但邪盛而暴者，为即结，邪轻而缓者，久则结。气结则化热，必藉此散结之用，使邪得去而后可以奏功。即内伤气实而结者，亦堪推此义以投之。惟中气虚而结，与阴虚而气结为病者，未可漫尝尔。
缪氏云：前胡能散有余之邪热实痰，而不可施诸气虚血少之病。凡虚火煎阴，凝痰发咳，或气虚不归，而致胸胁逆满，及内热心烦，虽现寒热，而非外感者，并禁。
〔辨治〕野蒿根其形真似前胡，只是味粗酸苦，若误用令人反胃不受食。真前胡味甘微苦，皮黑肉白，有香气。凡使，水洗，刮去黑皮并芦，或用竹沥浸润晒干。
防风  ***************************
出齐州龙山者最胜，青兖淄州者亦佳。九月采用。（不止用根，故通身采。）味辛而甘，气温而浮。气厚味薄，升也，阳也。手足太阳经本药，又行足阳明、太阴二经，为肝经气分药。（洁古更言治上焦风邪，泻肺实，其义可合为一欤？盖肺统气者也，气者，水火之所合化也。气所合化之经，手足太阳是也。至于行足阳明、太阴，即以《经》言伤肺之义参之。《经》曰：夫伤肺者，脾气不守，胃气不清，经气不为使，真脏坏决，经脉傍绝，五脏漏泄，不衄则呕。即此数语，可以明于合一，且了然于诸上焦见血之义矣。）《本经》主大风头眩痛，恶风，风邪目瞀盲，并风行周身，骨节疼痛。治上焦风邪，泻肺实，除烦满胁痛，四肢挛急，搜肝气，通利关脉，散经络中留湿，头目中滞气，上部见血。（诸本草）　身半以上用身，身半以下用梢。为治风去湿之仙药，除上焦在表风邪为最，兼治下焦风湿。（洁古　嵩）　风药中润剂，治一身尽痛。乃卒伍卑贱之职，随所引而辄至。若补脾胃，非此引用不行。钱乙泻黄散，倍用防风，乃于土中泻木也。（盖风木之邪不化，便侮其所胜而病于土。能升阳以达中土之气，则土木各正其所司之位矣。）凡脊痛项强不可回顾，腰似折、项似拔者，乃手足太阳证，正当用防风。凡疮在胸膈以上，虽无手足太阳证，亦当用之。（为能散结去上部风也。）病人身体拘倦者，风也，诸疮见此证，亦须用之。（东垣）　亦入治风痹药用。若入大风疠风药中，须加杀虫活血药，不可纯任风剂。同黄耆、芍药，能实表止汗。同荆芥穗、白芷、生地、地榆、黄耆，治破伤风有神。同桔梗、甘草、紫苏、杏仁、桑白皮、细辛，解利伤风。以薄荷换紫苏，加石膏，兼除风热。用麻黄易紫苏，治风寒郁于腠理，皮肤致密无汗。
〔附方〕破伤中风，牙关紧急。天南星、防风等分，为末，每服二三匙，用童便五升，煎至四升。分二服即止。妇人崩中。用防风去芦头，炙赤为末，每服一钱，以面糊酒调下，更以面糊酒投之，累验。一方加炒黑蒲黄等分。
〔论〕防风先辛而后甘，辛又胜于甘。谓其防上焦风邪泻肺实者，确论也，何以为手足太阳本经药？盖风木即继寒水之后。《经》曰：卫出下焦，本阴中之阳气，以际于极上，而肺统之。此所谓风升之气，即元气也。主肺表之风剂，岂得不本于首出之根蒂哉？其行足阳明、太阴者，亦缘升阳之剂，即以达中土之气。东垣谓风升之气、元气、胃气，当作一体而论，故补脾胃药非此引用不行。（盖风木藉土以为用，而即能使土木不相侵者，惟此味独擅其长。）惟其由肺以合于脾胃，故能通利五脏关脉，散经络中留湿。（以脾胃行气于三阴三阳故也。）夫肝主经络，防风气味，皆属风升，又为肝经气分药，故风行周身，本于善行数变，而此亦随其所行以为治也。
羌活、防风，通行经络，有不能不少为区别者。羌活味辛苦，苦多而辛少。防风味辛甘，辛多而甘少。本乎地者亲下，非苦无以至地。本乎天者亲上，非辛无以至天。盖手足太阳相表里，一水一火攸分。羌活达其气于水中，散其阴之结。防风则畅其气于火中，而散其阳之结。（故谓除上焦风邪而泻肺实。）阳结即肺实，所谓肺阳盛而肺阴虚是也。（以风邪而云结者，阳不得阴以化也。第四时之风，因于四时之气，故必因其气以为施治。惟类中风证，止从阳不得阴以化，更不得阴以守之治法耳。）要知羌活非不除风，然其所治之风是湿化风，本于阴也；防风非不行湿，然其所治之湿是风化湿，本于阳也。惟二经原表里相须，而风湿亦相因为病。故羌活散湿以化风，时与防风合而奏散风之功；防风祛风以行湿，时与羌活协而为除湿之助。所以用之概为风剂耳。凡人病于风，则元气即因之以病，元气病而元阴亦因之以病。（风木为化阴之地，而风淫还以蚀阴。）故人身血之为病，类先病于元气以及元阴，是即风化湿之证也。如《本经》所主大风头眩痛、恶风、风邪目盲无见等证，是非风化湿之证欤？至于通利五脏关脉及散经络中留滞，不与《本经》所主相发明欤？更如洁古主治上部见血，亦可以前义推求之矣。（参观下羌活论自明。）
缪氏云：凡南方中风及头痛，不因风寒，溏泄不因寒湿，或气升作呕，火升发嗽，盗汗自汗，二便闭涩等病，犯之增剧。诸病血虚痉急，小儿脾虚发搐，慢惊慢脾风，咸在所忌。
〔辨治〕质实而润，头节坚者良。去芦并叉头叉尾及形弯者弗用，能令人吐。
羌活、独活  ***************************
一茎直上，不为风摇，故称独活。《本经》独活一名羌活，为其生于羌地也。陶隐居言羌活出羌地，而益州、西川者为独活，是一物而二种矣。濒湖历据诸说，谓独与一类二种，以中国者为独活，西羌者为羌活，入用微有不同，后人判为二物者，非矣。又川中羌所产独活，另是一种，并属可用。
●羌活
根性温，味苦辛。气味俱薄，浮而升，阳也。手足太阳行经风药，并入足厥阴、少阴经气分。治风邪在表在上，去膀胱并肾间风邪，太阳经头痛，（巨阳从头走足，惟厥阴与督脉会于巅，逆而上行，诸阳不得下，故令痛也。）周身尽痛，骨节痛，项强脊痛。并搜肝风，泻肝气，（泻青丸用之为其壬乙同归也。）治诸风掉眩，口面㖞斜。凡风湿相乘，或风寒湿痹，酸痛不仁，筋骨挛拳，遍身㿏痹血癞。（虽不治血虚筋燥，然挟风湿者，亦可于血药中兼用。）并散痈疽败血。（诸本草）　羌活气清属阳，善行气分，舒而不敛，升而能沉，雄而善散，故入手足太阳以理游风。其功用与独活虽若不同，实互相表里。（士材）　骨乃少阴肾之合，羌活虽为太阳风药，而太阳、少阴相表里，羌活亦入之。但专力于达巨阳之气分，而少阴血分当推独活耳。所以治历节风痛，必兼羌独二味，并用松节。羌独防三味，统理脊痛项强督脉为病。以足太阳夹督而行，会督者二手太阳，又会诸阳于督之大椎，故三味并为治督之剂。（东垣）　升举中焦，用柴胡、升麻。升举下焦，则藁本、羌活。
●独活
根味苦辛甘，气温。气厚味薄，沉而升，阴中阳也。足少阴行经气分之药。《本经》主风寒所击，金疮止痛，奔豚痫痉，女子疝瘕。治一切风并气，筋骨挛拳，骨节酸痛，中风湿冷，奔喘逆气，皮肤苦痒，手足挛痛。祛足少阴伏风，百节痛风。（此伏风深入骨节者。）凡两足寒湿痹不能动止，非此不治。与细辛同用，止少阴经头痛，疗劳损风毒齿痛。（诸本草）　独活气浊属阴，善行血分。敛而能舒，沉而能升，缓而善搜，可助表虚，故入太阴肺、少阴肾以理伏风。（士材）　独活细而低，治足少阴伏风，而不治太阳。（东垣）
〔羌独活总论〕羌浮而升，独沉而升。（《主治秘诀》）　羌活气雄，故大无不通，小无不入。治足太阳风湿相搏，头痛肢节痛，一身尽痛，为却乱反正之主药。独活气细，细者治足少阴伏风头痛，两足湿痹不能动止，而不治太阳之证。（好古）　羌入太阳，独入少阴。一表一里，似气血之原已分矣。后人用治三时寒疾，以代麻黄、桂枝。有孕妇初春外寒，病于足太阳腑，为头痛骨痛。更病于足少阴脏，为腰痛。表里俱病，气血两伤。此本麻黄、桂心所治病，而药在所禁。但用羌活为君，入太阳，独活为臣，以入肾，一剂便效。同白术、苍术、秦艽、生地、薏仁、木瓜、石斛、黄柏，治下部一切风湿湿热。同生地、赤芍、甘草、丹皮、石膏等，治风热上攻牙肿痛。
〔论〕羌活性温，本地中首出之气。其味始苦，次辛，苦多辛少，辛后又有甘。是首出之气，本于味苦之入地者以上行。更辛甘合，而上行之气乃畅。所以为手足太阳行经风药，能大畅寒水之郁而宣其化也。其治督脉为病脊强而厥者，以督为人身之真阳，此品能达真阳以散寒郁也。又治风湿（盖肾之真阳不畅，水郁即化湿。羌活从风化以畅水中之阳，正所以除湿。即举外受之湿，皆能治之也。）而通经络者，以营行脉中，每患于湿以为血病，血病则邪气恶血住留而经络伤，伤则不能行血气而营阴阳，故患为诸痹。甚且不得濡筋骨，利关节，致骨节酸痛，屈伸不利而拘挛矣。（即病于脊痛项强，不可回顾，腰似折，项似拔，皆其由湿以化风者。）羌活本风升之阳，从寒水中达阳以化湿，亦即畅阴以和风。而藏血之肝，实司风化以主经络者，遂并太阳而效其用焉。（凡便秘属风者，方药中类用羌活，即此可悟风血相关之义。盖便秘患于燥，燥者血不足，用羌活举阴以升而裕血之用。原非以燥湿为功，要知风和则血裕，风淫则血燥。羌活不徒达阳以化湿，亦且畅阴以和风，可漫以风剂例视乎哉？）夫风阳而寒湿阴，羌活固畅阴以达阳矣，乃如防风之冶，反以泻阳实而令阳畅者，何也？盖人身风升之气，与元气无二，畅阴以达阳者，固所以裕元气，俾阳出阴中而上际。其升之机藉于肝，至泻阳以蓄阴者，更所以裕元气，俾阳依于阴以下蟠。其降之机举在肺，如肺实不泻，是所谓升降不前气交有变也。至二味之能通经络，防风则自上而达于周身，羌活则自下而上以及周身，其亦区以别矣。抑先天之元阴，水也，后天之真阴，血也。羌之达阳以畅阴，与防之泻阳以蓄阴，总乃阳之不离于阴以为用，非泛然谓风剂便通经络也。试观防风主上部见血，而羌活能治血癞及痈疽败血，则可知斯义之不爽矣。独活为肾药，肾乃阴中之至阴。独活能絪緼至阴中之阳化，以裕足太阳之气化而上际通天。言其通经络之功，固不如羌活。第其入至阴之地，即寒水而裕风化。又就风木而达水化。所谓不争下流者，独活有焉。即《本经》主治诸证，可以参其首功矣。
缪氏云：羌独活本祛风散寒除湿之要品，但《本经》《别录》并主中风及诸风，用者宜审。夫真中风，惟西北高寒之地表虚者当之。往往猝中，或口眼歪斜，或口噤不语，或手足瘫痪、左右不仁，或刚痉柔痉，（即角弓反张。）此药与风药并用可也。若夫吴楚闽越百粤鬼方梁州之域，从无刚劲之风，多有湿热之患，质脆气虚，多热多痰。其患中风如前等病，外证虽一一相似，而其中实非，此则内伤虚邪与外淫实邪，或攻或补，迥若天渊。若误用风药虚虚，贻祸不小。又有血虚头痛，及遍身疼痛骨痛因而寒热者，此属内证，误用反致作剧。
〔辨治〕羌活形细而多节，（《易简方》云须用紫色有蚕头鞭节者。）软润，气息极猛烈。独活色微白，形虚大。（《易简》云有臼如鬼眼。）为用亦相似，而小不如。（陶隐居）　独活自蜀来者，稍类羌活而极大，气亦芳烈，又有槐叶气者，用之极验。（苏颂）　去皮及腐朽者用。独活易蛀，宜密器藏之。（此亦验真伪之一端。）
苦参  ***************************
河北生者无花子。五六十月采根，曝干用。
味至苦，气寒而沉，纯阴之剂。足少阴肾经君药也。苦燥湿，兼泄气分之热，寒以除血分之热。热生风，湿生虫，故又能治风杀虫。惟肾水弱而相火旺者，用之相宜。疗时气恶病，大热狂邪，或结胸壮热。行结热，心腹结气积聚，小腹积热苦痛。利疸热，逐水。治伏热肠澼，热毒风。皮肤烦燥，生疮，（《古今方》治风热疮疹最多。）赤癞眉脱，及下部[匿/虫]。（诸本草）　炒存性，米饮服，杀疳虫。渍酒饮，治疥杀虫，又治疠风鼻。方书治消瘅痿厥，中风虚劳，虚烦盗汗，胀满痰饮，身体痛着痹，滞下痔疮，小便不通及不禁。禀润下之寒化，合从至阴，对待火热为因、积聚为证者。（之颐）苦参峻补阴气，（子午乃少阴君火对化，故苦参、黄柏之苦寒，皆能补肾。）或得之而致腰重者，因其气降而不升，非伤肾之谓也。（丹溪）　本草又谓苦参养肝胆，平胃气，《本经》更言补中。盖血热不能养肝胆，则风木自来侮土，而胃气不平，即以病于中气，三者常相因也。同胡麻、刺蒺藜、荆芥穗、甘菊、豨莶、白芷、当归、川芎、地黄、天冬、首乌、牛膝、漆叶、秦艽、龙胆草，治大麻风。同牡蛎粉、白术、青黛，治童子胃热，羸瘦疳蛔。腊月米醋渍入瓮中，封固。主一切天行热病，头疼口渴身热。饮碗许，得吐则愈，汗亦如之。热病狂邪，不避水火，欲杀人。苦参末，蜜丸梧子大。每服十丸，薄荷汤下。亦可为末二钱煎服。天行病四五日，结胸满痛壮热者，苦参一两，以醋三升，煮取一升二合，饮之取吐，即愈。小腹热痛，青黑或赤色，不能喘者。苦参一两，醋一升半，煎八合，分二服。遍身风疹，（胸颈脐腹及近隐处皆然。）痒痛不可忍，（始而痒，抓之则痛。渐渐赤烂，遍体无皮，发肿，流脓水。）作丹毒治愈甚。惟用皂角二两，水一升揉摅取汁，瓦器熬成膏，和苦参末一两，丸梧子大。温汤下三十丸，仍以苦参煎水洗之，湿烂者末渗之，次日即愈。此味解热杀虫，治疥洗热疮甚效。大风癞疾。苦参五两，切，以好酒三斗渍三十日。每饮一合，日三服，常服不绝。若觉痹即瘥。又方，苦参末二两，以猪肚盛之，缝合煮熟，取出去药。先饿一日，次早先饮新水一盏，将猪肚食之，如吐再食。待一二时，以肉汤调无忧散五七钱服，取出大小虫一二万为效。后以不蛀皂角一斤，去皮子煮汁，入苦参末调糊。下首乌末二两，防风末一两半，当归末一两，芍药末五钱，人参末三钱，丸梧子大。每服三五十丸，温酒或茶下，日三服。仍用麻黄、苦参、荆芥、煎水洗之。肾脏风毒，及心肺积热，皮肤生疥癞，瘙痒，时出黄水，并大风手足坏烂，一切风疾。苦参三十一两，荆芥穗十六两，为末，水糊丸梧子大。每服三十丸，茶下。
〔论〕苦参味至苦，气复寒。夫苦为火味，肾中原有真阳，故味之苦者入之。况苦味禀乎寒水之气化，其气味固有专至者，所谓纯阴而气降，止宜于肾水弱而相火旺之人，皆确论也。其治热毒风之义，更为可参。盖风者，阳之淫气，即阳之郁气。气郁化风，渐已化为热矣，是浅而病乎卫者也。由卫及营以病乎血，积久而热之壅者，更就血中而为毒。热毒之所化，遂病乎肾肝之真阴而为热毒风。（气郁化风者，即已化热气之热不去，因病乎血热之在血中者。久而又不去，遂能蚀血，故曰热毒。热毒原是风毒，故曰热毒风。其病变固有浅深也。）故风热在卫，止散阳郁之邪而清其气。热毒蚀阴，必直驱其伤阴之邪，而用至阴以胜之，如苦参辈是也。第洁古谓为纯阴，而透以气沉二字，可悟。苦参、元参，均之入肾，而却有迥殊之用存焉。使与病证不相对待，将沉寒直入命门，痼冷大伤元阳矣，其可漫投乎哉？又生地、苦参凉血，一则虑其寒滞于中，一则虑其寒沉于下。若风之化热，热又鼓风，而未至为热毒风者，则本柴胡四物为用，丹栀翘甘辈颇为适宜，（薛新甫法，血分热者，四物加丹皮，或小柴胡加山栀芎归，能清肝凉血。又四物加翘甘，能生血清热。如风热则用小柴胡加防翘。此可以思营卫之分矣。总之，血热为病，不能舍血药，即芍地虑其滞，而芎归固不可少也。）如苦参犹可需次以投也。
缪氏云：虽能泄血中之热而除虫疠，然大苦大寒，久服能损肾气。肝肾虚而无大热者，弗服。火衰精冷，真元不足，及年高之人，不可用。（濒湖）
〔修治〕少入汤剂，多作丸服。用糯米泔浸一宿，蒸三时久，晒干。治疮浸酒，治肠风炒至烟起为末。
升麻  ***************************
蜀川者佳。根如蒿，多须而紫黑细小，极坚，削去皮青绿色者谓之鸡骨升麻，功力殊胜。虚大黄白色者，不堪用。一种外黑里白，质虽紧实，谓之鬼脸升麻；一种纯青色，质亦坚，功力俱逊。川产青绿者。
根味微苦甘，气平性温。气味俱薄，浮而升，阳也。为足阳明、太阴引经的药。得葱白、白芷，亦入手阳明、太阴经。升清阳，奉生气。治阳陷眩晕，举久泄下痢后重，遗浊带下崩中，血淋下血。并发散本经风邪，解肌肉风热。消斑疹及游风肿毒，辟时气毒疠邪气，蛊毒入口皆吐。疗喉痛口疮，牙根烂臭。又治小儿热壅惊痫。（诸本草）　其用有四。手足阳明引经，一也；升阳气于至阴之下，二也；去至高之上及皮肤风邪，三也；治阳明头痛，四也。补脾胃药非此引用不效，治脾痹非其梢不能除。（洁古）　引参耆上行，补卫气之散而实其表。又缓带脉之缩急，又凡胃虚伤冷，郁遏阳气于脾土者，宜升麻、葛根以升散其火郁。（东垣）　凡醉饱房劳，阳气致陷于至下之乡，或呕吐下痢过伤，而小腹急痛，或大小便难，腰滞而后重窘迫，或疮肿下陷黑紫，并湿盛脾痹者，非此无以升提发散、扶正而驱邪也。（能）　升麻葛根汤，本发散阳明风寒药也。用治阳气郁遏，及元气下陷诸病，时行赤眼，殊效。一人寒月哭母受冷，遂病寒中，食无姜蒜，不能一啜。至夏酷暑，又多饮水，兼怀怫郁。因病右腰一点胀痛，牵引右胁，上至胸口，则必卧下。大便里急后重，频欲登圊，小便长而数。或吞酸吐水，或作泻，厥逆阳痿。得酒得热，病亦稍止。但受寒食寒，或入房劳役，或怒或饥，即时举发。一止则诸证泯然，甚则日发数次。服温脾胜湿滋补消导诸药，皆微止随发。此乃饥饱劳逸，内伤元气，清阳陷遏不能上升所致也。遂用升麻葛根汤合四君加柴胡、苍术、黄耆煎服，仍饮酒一二杯助之。其药入腹，即觉清气上行，胸膈爽快，手足和暖，头目精明，诸证如扫。每发一服即止，若减升葛，或不饮酒，则效便迟。大抵人年五十以后，其气消者多，长者少，降者多，升者少，秋冬之令多，春夏之令少。若禀受弱而有前诸证者，并宜此药活法治之。同郁金服，治蛊毒，不吐则下。（毒在上用升麻吐之，在腹用郁金下之，或合二物服之。）　君人参、莲肉，拣绿色升麻醋炒，治噤口利有神。同石膏、知母、麦冬、竹叶，治阳明热极发斑，头疼口渴。同荆防芩甘白芷，去皮肤风邪。同葛根、荆芥、菊花、甘草，解肌肉间风热，兼发浮汗。同生地、麦冬、元参、连翘、甘草、葛根，治牙根浮烂恶臭。同生地、麦冬、牛膝、蒲黄，治小儿尿血。同黄连、红曲、滑石、白芍、莲肉、甘草，治一切滞下为要药。升麻葛根汤，散胃经热邪，发斑疹，及天行豌豆疮。（水煎，棉沾湿之。）引葱白，散手阳明风邪。引石膏，止阳明齿痛。或加生地、麦冬、知母、丹皮、黄柏、连翘、元参弥良。入升阳散火汤，治阳气郁遏，及元气不足，阳气下陷。为小儿斑疹及痘疮圣药，未见点时可用，见标后不可用。
〔论〕升麻禀春阳之气以生，华于夏，（四月。）实于季夏后，（六月。）是气畅于火而宿于土也。其实黑色，其根紫黑色，是畅于火宿于土者，归根于至阴之水也。本水土合德以立地，然后火土合德以际天。即其气味之薄，先苦后甘者，非从下而上，毕达其升浮之功乎？夫升阳气于至阴之下，何以与中土相关？盖胃之阳根于脾之阴，而脾与肝肾同会于关元。（《经》云：脐下三寸，关元也。三结交者，阳明太阴也。）升麻直入阳明太阴之元，引清气以上行，即并五脏六腑之气，随胃气而上奉之矣。此治阳陷如泄痢后重及崩带诸证，诚如濒湖所云也。
缪氏云：凡吐衄咳嗽，阴虚火动，气逆呕吐，及惊悸怔忡，癫狂等病，咸忌。
〔辨治〕质轻而坚，色黑者佳。，发散生用，补中酒炒，止咳汗蜜炒，治滞下醋拌炒。
延胡索  ***************************
根丛生蔓延，状似半夏，黄色。立夏掘起，阴干者良。
味苦微辛微甘，气温。可升可降，阴中阳也。入手足太阴厥阴，亦入手少阴经。活血化气，治心气小腹痛，膜外气块痛。理肾气，止暴腰痛。通经络，活精血，调女子月经，腹中结块，崩中淋露，产后诸血病，血晕，暴血冲上，并扑损瘀血。（诸本草）　专治一身上下诸痛。（濒湖）　以一春而备四气。叶必三之，具木生数。（复）　以言疾疚之证，因主治之功力判属血中气药，气中用药。盖气主嘘之，血主濡之。气之所不嘘，即血之所不濡也。如腹中结块，膜络症瘕，此血留营实之为因。如胪腹气块盘绕疝㿗，此气滞卫实之为因。如崩中淋露晕衄冲暴，此血菀营泣之为因。如奔豚逆厥百体疼烦，此气弛卫薄之为因。元胡立鼓血中之气，震行气中之用。虚则补，实则平，推陈致新之良物也。（之颐）气之所不嘘，即血之所不濡，二语历参医案可见。有如食荞面而怒，痛于胃脘当心，医用吐下行气化滞药，反吐且便秘。盖不知气之所留，即病乎血也。以此味为末，温酒调服愈。又衰年病痢腹痛几危，此湿热伤气，即病乎血凝也，亦用此末米饮调服愈。又遍体痛极，治以中风中湿脚气俱不应。盖冷滞乎气，即泣其血也。同当归、桂心为末，温酒调服愈。又有导引失节肢节拘挛者，亦用此末而愈。然则就气病以泣血，欲活血而即化气者，元胡果为要剂矣。君生地、当归、牛膝、益母草、童便，主产后血晕有神。得四物、白胶、牛膝、香附，主妇人经阻，少腹作痛，或结块。
〔附方〕膜外气疼及气块。元胡不拘多少，为末。猪胰一具，切作块子，炙熟，蘸末频食之。疝气危急。元胡盐炒，全蝎去毒生用，等分为末。每服半钱，空心盐酒下。偏正头痛不可忍，元胡七枚，青黛二钱，牙皂二个去皮子，为末，水和丸，如杏仁大。每以水化一丸，灌入鼻内，随左右，口咬铜钱一个，当有涎出成盆而愈。
〔论〕延胡栽种于寒露前，饱历三冬，春后始苗，蕴酿乎阴气为最厚。及其苗而蔓，叶而花，具周于一春，甫立夏而即掘其根以用，是蕴酿乎金水，而全畅于敷和之木，得阴中之少阳以为用。采时不使受火气者，正以不伤金、不泄木为大畅，二者之大化也。夫水与血是一是二，金孕水之元，木达水之化，岂非血为体，而血中之气即其用欤？之颐判为血中气药，气中用药，最为中的。不得同于破血之剂，更不得以疏气耗气诬之。且血属阴下也，气属阳上也。此味先苦而居多，辛次之，只有苦之半，又次微甘，是从阴中致阳之用，还以达阴之化者也。
缪氏云：性味辛走，凡崩中淋露，应行清热而补气者，及经事先期，一切血热为病者，宜禁。
〔修治〕取粒粒金黄色者。行血酒制，止血醋炒，破血生用，调血炒用。
贝母  ***************************
二月生苗，叶随苗出。七月开花碧绿，形如百合，斜悬向下，上有红脉似人肺。八月采根，根有瓣子黄白色，如聚贝子。一种子在根下，如芋子，正白色，连累相着而可分解。
气味苦平，微寒。阴中微阳，可升可降，阴也。入手太阴少阴，为肺经气分药。润肺清心，开郁结，和中气，除邪气烦热，心下实满，胸胁逆气，涤热消痰，疗喘嗽红痰。治产难及胞衣不下，下乳汁。凡疔肿瘤疡，可以托里护心，收敛解毒。（诸本草）方书治虚劳（消痰止嗽，和中气，安五脏，为怯证之要药。）疟喑鼻衄舌衄自汗小便不通淋鼻病舌病。肺有热因而生痰，或为热邪所干，喘嗽烦闷，必此主之，其性专能散结除热。（仲淳）　能散心胸郁结之气，用治心中不快多愁郁者，殊有功。（承）　俗以半夏有毒，用贝母代之。夫贝母乃太阴肺药，半夏乃太阴阳明脾胃药，如何可代？若虚劳咳嗽，吐血咯血，肺痿肺痈，妇人乳痈痈疽，及诸郁证，皆须贝母为向导，而忌半夏。至于脾胃湿热，涎化为痰，久则生火，痰火上攻，昏愦僵仆蹇涩诸证，此非贝母可代。（石山）　同参术用，行补不腻。与归芍用，行气和荣。助知母疗肺疾而滋阴，得厚朴开脾郁而清气。合芩连能清火郁，偕黄柏可疗诸疮。君元参立消喉痹，臣桔梗便治肺痈。同连翘主项下瘤瘿，和抚芎解遍身气痛。烧灰油调，敷恶疮人面。作末酒服，下难产胞衣。（能）　孕妇咳嗽。贝母去心，麸炒黄为末，沙糖拌，丸芡子大。每含咽一丸，神效。小儿晬嗽。（百日内咳嗽痰壅。）贝母五钱，生炙甘草各一钱，为末，沙糖丸芡子大。每米饮化下一丸。化痰降气，止咳解郁，消食除胀。用贝母去心一两，姜制厚朴五钱，蜜丸梧子大。每白汤下五十丸，有奇效。便痈肿痛。贝母、白芷等分，为末，酒调，或酒煎服，以渣贴之。同知母、前胡、葛根、麦冬、甘草，治斑疹初发，壮热喘嗽，有痰不得眠。同知母、天麦冬、桑白皮、枇杷叶、百部、桔梗、甘草，治肺热咳嗽，及胸中烦热。同番降香、郁金、橘红、远志、苏梗、苏子、香附、白豆蔻，开郁。痰加抚芎、神曲，并解一切气郁。同橘皮、前胡、石膏、知母、麦冬、竹沥，治痰疟。同大力子、元参、栝蒌根、僵蚕、桔梗、甘草，治风痉。同甘菊、紫地丁、金银花、夏枯草、大力子、生甘草、白芨、白蔹，治一切热毒，消一切痈疽。同郁金、连翘、橘叶、栝蒌根、大力子、夏枯草、山茨菇、山豆根、元参，消一切结核、乳岩、瘰疬。同百部、百合、薏仁、麦冬、苏子、郁金、童便、竹沥、鱼腥草，治肺热吐脓血。
〔论〕贝母采根于八月，取其受金气之专。其味苦胜，辛微，辛在苦后，且苦合于气之微寒以归辛，是二阴至肺之义也。夫苦合于气之微寒，为在地之阴，乃便能至于在天之阳以益肺者。观其叶随苗出，有直透而无濡留，则知功所独擅，即在直透以开热之结，无濡留以达肺之郁矣。（是以嗽疾主用独多。）抑以在地之阴，和乎在天之阳，如阳中之太阳，心也，肾脉之支者，更从肺而络之。则其由肺及心，无不和于阴而裕，从升得降之元机，又安有实满逆气之患哉？（方书治小水不通及淋证，即皆从升得降之故。）至以肺经气分药而能疗血证者，盖主血虽属心，更藉肺阴下降入心而生之。又主下乳汁，（心与小肠，女子平居主月水，胎后主乳汁。）正见在地之阴，和于在天之阳，以为化育之一端也。
缪氏云：凡脾胃寒湿，生痰作嗽，及食积痰饮，中恶呕吐，胃寒作泄，法当以辛温燥热治之者，并禁。
〔辨治〕川贝母小而尖白者良，浙贝母极大而圆，色黄，不堪入药。姜汁泡，去心。其中有独颗而不团作两片无皱者，名丹龙精，损人筋脉。
白茅根  ***************************
春时布地如针，俗呼茅针。三四月开花作穗，茸白如絮。根名茹，经寸成节，柔白如筋，甘甜如蔗者，是宜六月采根用。其根之劲促者，另成他类。有入秋放花如荻，实尖黑，长分许，粘衣刺人者，管也。有茎端开叶，茎上有粉，根头有毛者，黄菅也。又有生湖南及江淮间，叶脊三棱，臭如蒲草者，菁也。（包藉缩酒用。）又丛生如芦，叶大如蒲，高六七尺者，芒也。根都劲促，不堪入药。（之颐）
味甘气寒，阳中之阴。入手少阴、足太阴阳明经。能除内热，主劳伤虚羸，补中益气。除瘀血血闭寒热。（除热所以益气。血热则瘀，瘀则闭，闭则寒热作。）治肺热喘急，伤寒哕逆，及客热在肠胃。止诸血吐衄，妇人崩中漏下，月经不匀。通血脉淋沥，（皆血分虚热所致。）止渴利小便，下五淋，并治水肿黄疸。（诸本草）　同麦冬、生地、杞子，治劳伤内热。同生地、麦冬、苏子、枇杷叶、白芍、甘草、蒲黄、童便，治诸血。同牛膝、生地、童便，治血热经枯而闭。同竹茹、麦冬、石膏、人参，治伤寒胃热哕逆。同枇杷叶、竹茹、麦冬，治火炎内热，反胃上气。又同芦根水煎饮之，治反胃上气，食入即吐。同赤白茯苓、赤小豆、车前子、薏仁、木瓜、石斛、木通、芍药，治水肿。同生地、天麦冬、车前子、牛膝、茯苓、黄柏、五味、枸杞、童便，治溺血。温病热哕，（伏热在胃，令人胸满气逆，逆则哕。）同葛根煎汁饮之，哕止辍服。虚后水肿。（因饮水多，小便不利。）用白茅根一大把，赤小豆三升，水三升，煮干。去茅，食豆水，随小便下也。
〔论〕白茅春夏之交而华，至秋即枯，故采根以六月。夫当火土司令时，其气不禀乎燥热，反全其甘寒。是于至阳之中而禀清和之阴，即以清阴达其至阳之化者。（犹值阴寒之候，乃有独禀阳和之气者，自能令阴气益畅。）之颐谓为阳中之阴，不妄也。总纪其功，在除胃中伏热而裕阴以和阳。所治吐衄诸血证，固非以通利为功，亦不以止蓄为事。盖其能行能止者，皆阳从外而依阴，阴从中而起阳，流行坎止，应乎自然之节尔。（丹皮、茅根、侧柏、藕节，俱能清血分中火，血药须之。）至热散阴和而阳愈宣，是以又有虚后水肿之效也。
缪氏云：凡因寒发哕，中寒呕吐，及湿痰停饮发热，并不得服。
〔修治〕掘土中得之，弗用露根，洗净捣烂。
●茅花
气味甘温。煎饮并塞鼻，止吐衄血。又傅炙疮不合。（《日华子》）　《准绳方》用茅花同诸味，治尿血。
龙胆草  ***************************
产吴兴者胜。直下抽根一二十条，类牛膝而短。一种味极苦涩，经冬不凋，名石龙胆，类同而种别。（覈）
根苦涩，大寒。气味俱厚，沉而降，阴也。足厥阴、少阳经气分药，又入足少阴、阳明经。草龙胆是少阳枢药。少阳化气，属相火，用苦寒对待治之。（之颐）　主肝胆邪热，下焦湿火肿痛。疗骨间寒热，惊痫邪气，目中肿痛诸患。除胃中伏热，湿热黄疸，时气温热，热泻下痢。治小儿壮热骨热，惊痫入心，时疾热黄。（诸本草）　除下部风湿及湿热，（肝胆为风木之脏而藏血者，固易为湿热之病。）治脐下至足肿痛，并寒湿脚气。下行之功与防己同，酒浸则能上行外行，治眼中之病必用。如两目赤肿睛胀，瘀肉高起，痛不可忍，当以柴胡为主，胆草为使。（洁古）　同苦参、牛胆，治谷疸。同生地，治湿热伤血分，侵入大肠，以致卒下血。同白芍、甘草、茯神、麦冬、木通，主小儿惊痫入心，壮热骨热，时疾热黄，口疮。同苦参、蛆虫灰、青黛，治小儿疳热狂语，及疮疥。
〔论〕百物之生，气在味先。寒者水之气，热者火之气。气寒味苦者，本下降之气而泄。气热味苦者，即本上升之气而泄。然阳者其精奉于上，元气以升为补，不若阴寒，其精降于下，合于味之苦者，乃为泄也。龙胆草气大寒，味甚苦，就水中大泄火热，故用以治肝胆火，并湿中蓄热者。夫肝胆表里，为相火所寄，与手厥阴少阳，历遍三焦之间。下合于脾肾之阴以病，则为湿热，上合于肺胃之阳以病，则为风热。种种见证，须明其为本病、为合病而用之，或主或辅，庶乎适宜，要之。此等苦寒，可以治后天气血之病，不可以治先天元阴元阳之病。即治气血，亦治有余而为热之病，非治不足而为热之病也。人身相火，在包络三焦则为先天，在肝胆即为后天。后天藉先天以生，先天藉后天以成。如后天气血诸病，累及先天，有时须于胆草。（惟肝胆为后天相火，故每与中五之土相为用，相为病。义见胡黄连条下。）如泄后天相火，反致有伤谷气，又岂得为肝之利益哉？故用者宜审。
缪氏云：大寒纯阴，能除实热，胃虚血少之人，不可轻视。亦弗空腹服，令人溺不禁，以其太苦，下泄太甚也。
〔修治〕铜刀刮去须土，剉细，甘草水浸一宿，晒干。虚人酒炒黑用。
细辛  ***************************
出华山。根细而直，色紫而柔。味极辛，嚼之习习如椒而更甚于椒。其根曲者，其色黄白或黑者，其味虽辛而不甚，或兼微苦，或单苦，或甘者，皆非细辛。杜衡、鬼督邮、徐长卿、白薇、白前五种，根皆粗肥多曲，反于细辛之细直。
气温，味大辛。气厚于味，阳也，升也。（升则上行，辛则横走，温则发散。）入足厥阴少阴血分，为手少阴引经药。（香味俱细，与独活相类，故入少阴。《龟龄集》云：细而辛者，能通心窍。醋浸一宿，晒干为末用。）　独活为之使。细指形言，辛指味言。轻清柔韧，端直修长，当入少阳，宣达甲胆之用。自下而上，以行春令，故东垣云：胆气不足，细辛补之。（之颐）　主治风寒头痛，（治少阴头痛如神，以经气为阴寒盛气所逆也。亦止诸阳头痛者，阴寒郁乎阳也。）寒咳上逆，温中下气。（寒散则气自下。）益肝胆，通精气，开胸中滞结，破痰利水。（气为寒所伤，故停水于上。痰亦即寒水所凝，不治一切痰也。）疗百节拘挛，风湿痹痛。除喉痹，口舌生疮，散齿痛，（能散浮热，亦火郁发之之义。）通耳窍，及齆鼻不闻香臭，止风眼下泪。下乳结，通血闭，治妇人血沥腰痛。（诸本草）　止少阴合病之头痛，杀三阳数变之风邪。（东垣）　温阴经，去内寒，治邪在里之表者。（丹溪）　密通精气，显益火，大青阳之象也。（复）　润肝燥。（辛能达肾气，即以润肝之阴气。）治督脉为病，脊强而厥者。（辛温以润，内寒所主头痛脑痛，拘挛痹痛，汗不出，血不行，皆从阴中以通真阳之功，通真阳即以治督。好古）　同石膏，治阳明火热，上攻齿痛。得鲤鱼胆、青羊肝、甘菊花、决明子，疗目痛。得甘草，疗伤寒少阴咽痛。同黄连等分，为末，治口舌生疮，漱涎甚效。或用黄柏。
〔论〕细辛香味俱细，少阴本药也。其辛热能温足少阴之寒，究温寒之用。所以致于内外周身，而上行为最者，非肝不能也。（肝合任而交督，自九地之下，际于九天之上。）《别录》所云益肝胆，通精气，最为扼要。其在至阴之分，虽不伦于补阳诸味，却能就阴分而散寒邪。（如邪气在里之表，及拘挛痹痛，乳结血闭，皆自阴中通阳。）即至阳之分，虽难比于行气诸剂，却能就阳分而散阴结。（如散胸中积滞，及头痛气逆，痰饮水聚，喉痹齆鼻，皆在阳中通阴。）阴中阳通，则能资荣气而使畅矣。（故又谓入厥阴少阴血分。）阳中阴通，则能助风剂而使行矣。（所以谓诸风通用。）总以辛温达肾肝之气，而畅阳于下，导阴于上，纾肾阴而升肝阳，最为有裨于人，而非益气血之药也。此味因洁古言诸风通用，而承袭者，往往不察所宜，不知风从阳气言之，有虚有实。如阳郁于下而为风，自以达阳为主，若阳壅于上而为风，即宜以和阴为主。反加辛温升散，则阳愈壅而风愈甚矣。细辛治阳郁之风，不治阳壅之风。投之若误，为害滋甚。有中气虚而时患伤风，竟从补中气而愈者，不可参此义以用细辛乎哉。至其能治风湿痹痛，亦由阳虚化风，因之化湿者也。凡阳虚郁风者多化湿，不可不知。
缪氏云：凡病内热，及火升炎上，上盛下虚，气虚有汗，血虚头痛，阴虚咳嗽，法皆禁用。气厚性烈，入药不得过五分。
〔修治〕双叶者，服之害人，须拣去。洗净泥沙。
白前  ***************************
生洲渚沙碛上。秋后采根。粗长坚直，色白微黄，折之易断者，为白前。细短柔韧，色黄微白，折之不断者，白薇也。
味甘辛，气微温微寒。阳中之阴，降也。手太阴肺家治咳要药，更入手阳明、足阳明经。主胸胁逆气，咳嗽上气，呼吸欲绝。（《别录》）　又治肺气烦闷，贲豚肾气。（《日华子》）　长于降气，肺气壅实而有痰者宜之。若虚而长哽气者，不可用。（濒湖）　凡咳嗽而喉中作声者，一味白前煎服妙。久咳上气，体肿气短，昼夜倚壁不得卧，常作水鸡声者，深师白前汤。白前、紫菀、半夏、大戟各三两，水一斗，渍一宿，煮取三升。分数十服，间进，以须药力之行。（此有停饮水湿。湿痰为病，乃可用之。）
〔论〕白前主治，首言胸胁逆气。夫胸中固肺所治，而胁则阴阳升降之道路也。又主咳嗽上气，呼吸欲绝。夫呼吸即升降之气，阴阳之分而合者。肺为气主，贯心脉而行呼吸。呼吸欲绝，是有升无降，或阴或阳，皆能病之。如下之真阴不足，不能召上之阳，即无以吸上而气不降。（此为气不归元。）上之真阳不足，不能生下之阴，即无以归下而气亦不降。（此中气大虚而失守，须大剂参耆而愈。）二者皆虚证，非白前可治也。惟是后天气血之病，偏胜所成，上实而下即虚，（如痰热上壅，阳愈失阴而亢，气固不降。）下实而上即虚，（如贲豚肾气，阴愈逼阳而僭，其气亦不降。）随其所主之味，而以兹味为前导，庶乎近之。（此味三阴并施，脏腑咸入，其功靡不前至，故名。）
缪氏云：走散下气，性无补益。凡咳逆气上，不由于邪客壅实者，禁用。
〔修治〕甘草水浸，去头须，焙干用。
白鲜皮  ***************************
鲜者，羊之气也。此草根皮白色，作膻气。二月采者根心实，若四五月采，便虚恶。
根皮味微咸，辛而苦，气寒性燥，降多于升。手足太阴经去湿热药也，兼入手太阳阳明，为诸黄风痹要药。膻者肝之臭，当入肝，为肝之用药，从治风气者也。亦复入脾除湿。（复）　主治通关节，利九窍及血脉。疗一切热毒风恶风，及湿痹死肌，不可屈伸，起止行步。治黄疸，兼女子阴中肿痛。外治毒风癣疮，眉发脱落。（诸本草）　方书治消瘅，中风脚气，目外障，鼻舌。得苍术、黄柏、牛膝、石斛、薏苡，疗足弱顽痹，去下部湿热。多加金银花，佐以汉防己，治下部一切湿疮。《准绳》治心脏中风，恍惚恐惧，闷乱语错，不卧。牛黄散方中用白鲜皮，由母以病子也。
〔论〕白鲜皮味始微咸，后微辛，后即纯苦，苦中复有微辛，本草言其气寒。夫咸应入血，今苦寒之性，合之以辛而入血，宜能清散血中之滞热矣。《经》曰：肝臭臊，白鲜皮之臭绝膻，当是木气。且肝为藏血之脏，又为风脏。不独血虚能生风，即血滞者亦然。血之滞也，不独寒能泣之，即热而气伤者亦能泣之。此味寒燥而性善行，故谓其通关节利九窍及血脉也。观于采根以二月，入夏则虚恶，洵当专禀风木之用，而膻臭触人，又其根皮色白，木固藉金气以达者。卢氏曰：脾以肝为用，亦可除湿。此之藉金气以达者，肝更藉肺为用，以致于脾。脾因肝之血和，肺之气达，而湿热乃散。（如阴中肿痛及筋病不可屈伸，此肝病也。如黄疸湿痹死肌，此脾与肺之病也。）大抵肝肾居下，其奏功虽多在下部，然未有脾肺之气不达而能疗者也。
缪氏云：下部虚寒之人，虽有湿证，弗用。
〔修治〕水洗，去粗皮。
贯众  ***************************
一本而众枝贯之，茎叶如凤尾，故草名凤尾。根名贯众，贯节贯渠，渠者魁也。根直多枝，皮黑肉赤，三八月采之。曲者名草鸱头，其根曲而有尖嘴，黑须丛簇似狗脊而大，状如伏鸱。
气味苦，微寒，有毒。主治腹中邪热气，诸毒。解斑疹毒，杀三虫。治衄血下血，崩中带下，产后血气胀痛。（皆泄热散结之功。）根汁解毒软坚，能制三黄，化五金，伏钟乳、结砂，制汞。海藏治夏月痘出不快，（快斑散中用之。）云贯众有毒，而能解腹中邪热之毒。病因内感而发之于外者多效，非古法之分经也。为末，水服一钱，或煎浓汁连服，治鱼肋骨鲠。为细末，水调一钱匙，治鼻衄。疫气发时，以此药置水中，令人饮此水，则不传染。荒年以煮黑豆，服豆便可食百草木枝叶。诸般下血，肠风酒痢，血痔鼠痔下血。黑狗脊（须内肉赤色者即贯众也。）去皮毛，剉焙为末，每服二钱，空心米饮下。或醋糊丸梧子大，每米饮下三四十丸。女子血崩，贯众半两，煎酒饮之，立止。赤白带下，年深诸药不效者。贯众一个全用，不剉，只揉去毛及花萼，以好醋蘸湿，慢火炙令香熟，候冷为末，空心米饮，每服二钱，甚效。
〔论〕贯众多生山阴近水处，冬夏不死，且百叶俱贯于一根，禀阴之厚而能撤诸阳之毒以出于外。故遇毒热则无不解，而多治血病也。绎海藏所云，非古分经之法，可以知其功之所及，并其所不及。盖分经乃人物阴阳相为对待而酌治之理，兹味但解邪热之毒，为其性之所独禀而已。
白头翁  ***************************
处处有之。近根处有白茸，以状似得名。其苗有风则静，无风而摇，与赤箭、独活同。七月采根，阴干用。
苦辛而寒，气味俱厚，可升可降。能入血分，主血，为手足阳明经血分药。苦能下泄，辛能解散，寒能除热凉血。得酒良，豚实为之使。治赤毒痢蛊痢腹痛极效，又治鼻衄，温疟狂易，寒热症瘕积聚，项下瘤疬，百节骨阴痛，疝偏坠，头秃膻腥，兼止金疮血出及痛。（皆逐瘀解毒之功。）　热毒下利紫血鲜血者，宜之。
〔论〕仲景治传经在厥阴，热痢下重者，主白头翁汤，以此味逐血疗澼。而东垣又谓痢下则虚，故以纯苦之剂坚之。盖热传厥阴而痢，其入已深。热深而真阴失守，有分利如猪苓汤，清解如白头翁，或攻下如大小承气，惟视其浅深缓急，期于祛热救阴而已。然则白头翁于清解之中，导瘀行毒，使阳邪无伏留地，是乃所以救真阴也，即此可以类推其功矣。
缪氏云：凡滞下胃虚而不思食，及下利完谷不化，泄泻不由于湿毒者，忌之。
紫草  ***************************
三月下子，九月子熟时刈草。春社前后采根，阴干。其根头有白毛如茸，未花时采则根色鲜明，花过而采则黯恶。
气味甘咸寒。入手足厥阴、足少阴经。功专凉血活血，利大小肠。主斑疹痘毒，治心腹邪气，疗五疸，利九窍。味苦气寒，水乘火色，禀水气澄湛之体，捍格之用。凡心腹浊邪热气，郁作五黄，损气闭窍者，力能捍格而澄湛之。（之颐）　五疸者，湿热在脾胃也。湿热多在血分，此味凉血除热，而又利窍，故疸自愈。（仲淳）　痘疹欲出未出，血热毒盛，大便闭塞者，宜用。盖包络之血凉而热散，则胃与肝之血皆和，而大肠自利。《直指方》云：紫草治痘，能导大便，使发出亦轻。得木香、白术佐之，尤为有益。其已出而紫黑便闭者，亦可用。若已出而红活，及白陷大便利者，切忌。（能令作泻。）　同红花子、生地、丹皮、贝母、甘草浓煎，加生犀角汁，量儿大小，以四十九匙至半盏为度，治痘疮深红色，或紫或黑陷，干枯便闭，神效。若在一朝及二朝内，稍有元气，虽危可生。并治痘疔痘毒，惟痘毒须加黄耆、金银花、大力子。痘疮夹斑疹者，加硬石膏、麦冬、知母、竹叶一二剂，即去之。痈疽便闭。紫草、瓜蒌实等分，新水煎服。火黄身热，午后却凉，（身有赤点或黑点者不治。）宜烙手足心、背心、百会、下廉，内服紫草汤。紫草、吴蓝一两，木香、黄连一两，水煎服。
〔论〕丹皮、紫草、红花、茜草、苏木，多以赤色应心火。而紫草独为间色，多以甘应脾胃，咸应肾水。（血本于水，而化于火。其行水火之气化者，脾胃也。）而丹皮独禀苦辛。夫应火者赤，紫草之见水乘火色者，以相火为水中之火，上奉君火而摄行君令，故心脉诊于左寸，包络之脉诊于右尺也。所以甘咸而应水土之化，其味与红花、茜根、苏木同，而紫色则应乎包络而入之。夫甘咸之味既同，将入血之用亦有同焉者，不知紫草味固甘咸，气则微寒，故主凉包络之血而解毒，不似三味或兼辛温，止以行血为功。且其凉血，又与丹皮所入不同。在丹皮由心而及包络之用，紫草则由包络而行心之化。一本元阴之根于肾者，散其伏火以上奉；一本相火之奉于心者，解其结热以下行。盖丹皮苦而寒，根于先天元阴；紫草甘而寒，兼于后天化醇也。惟红花、茜根、苏木能活血，未必能凉血，故不及利大肠。丹皮虽凉血，却不若紫草更兼后天化醇，而切于胃与大肠，故便闭宜之。又红花、茜根、苏木俱染红，紫草染紫，若丹皮则不能染色，以本于先天而后天之化少也。夫肝主色，自入为青，入心为赤，入脾为黄，入肺为白，入肾为黑。故韭之色青，蒲黄色黄，桃仁白，百草霜黑，皆能入血而效其用，又何疑于丹皮哉？抑郁金苦寒而辛，与丹皮同，何以又能染色？丹溪曰：郁金属火与土而有水。即此言，是得之后天者多。所以用其气以入血，与丹皮殊，而染物有色也。
〔修治〕入药去根取茸，细剉，白汤泡用。古方惟用茸，取其初得阳气，以类触类，用发痘疮。今人不达此理，一概用之，非矣。触烟气则色变，收藏者弗令近之。
白薇  ***************************
近道皆有。其根黄白色，类牛膝而短小。八月采之。
气味苦寒平，乃阳明经药。主治暴中风，身热肢满，忽忽不知人，狂惑邪气，寒热酸疼。疗温疟洗洗发作有时，及风温灼热多眠，伤中淋露。下水气，利阴气。方书治瘛疭虚烦，小便不禁。温疟瘅疟，久而不解者，必属阴虚。除疟邪药中，多加白薇主之则易瘳。凡人阴气不足，则能冬不能夏，更为暑邪所伤，秋来发疟，先热后寒曰温疟，或但热不寒为瘅疟，未有不由阴精不守而得者。若果阴精内守，则暑不能侵，疟何自作？　凡治似中风证，除热药中，亦宜加而用之。天行热病得愈，或愈后阴虚内热，及余热未除者，随证随经药中，宜加之。风温发汗后，身体灼热，自汗壮实者，服葳蕤汤。（中用白薇。）风温自汗出，脉阴阳俱浮，身重多眠，鼻息必鼾，语言难出，此正风虚之证也，宜防己汤。防己为君，佐以参耆术草生姜治之。风虚昏愦，不自觉知，手足瘛疭，或为寒热，此证血虚，不能服发汗药，独活汤主之。白薇、人参、当归、茯神、远志、桂心、菖蒲、川芎、甘草以治风虚血虚，兼用半夏、细辛、羌独、防风以除虚风。肺实鼻塞，不知香臭。白薇、贝母、款冬花一两，百部二两，为末。每服一钱，米饮下。妇人产中虚，烦乱呕逆，安中益气，竹皮丸主之。竹皮、石膏三分，白薇、桂枝一分，甘草七分，枣肉为大丸，每以饮化一丸服。有热者倍白薇。此以甘草为主，而更丸以枣肉者，取责于本也。有热则倍白薇，正欲其归阳于阴，以化阳分之邪，而作转关之用尔。产后胃弱不食，脉微，多汗亡血，发厥郁冒等证，用白薇汤。白薇、当归各六钱，人参半之，甘草又半之。妇人血厥，平居无疾苦，忽如死人，目闭口噤，或微知人，眩冒移时方寤。（亦名郁冒。）此因出汗过多，血少，阳气独上，气塞不行，（故身如死。）气过血还，阴阳复通，（故移时方寤。）宜服白薇汤。调经种子，用白薇为君，佐以地黄、白芍、当归、苁蓉、山萸、杜仲、白胶、黄柏、天麦冬、丹参，蜜丸，久服易孕。凡不孕缘于血少血热，其原必起于真阴不足，阳胜而内热，内热则荣血日枯，是以不孕。益阴除热，则血自生旺矣。胎前遗尿，白薇散。用白薇、白芍二味，等分服之。女子宫冷不孕，有白薇丸二方。又胜金丸、秦桂丸中俱用之。（可知《别录》大寒之说不信。）
〔论〕白薇花于夏末，实于秋中，而采根即以八月。味苦咸平，盖取其由阳归阴之性味以为用，《本经》言其气平足据也。《别录》利阴气一语，正于《本经》主治可作注脚。其治风证，举风淫风虚而皆宜，如同于羌独、防风、石膏辈治风之淫，则萎蕤汤是。同于参耆术草治风之虚，则防己汤是也。大约能归阳于阴，以化阳分之邪，而作转关之用。观于血厥郁冒，病由出汗过多，阳气独上，气塞不行，宜主白薇，则知归阳之义不妄也。
〔修治〕酒洗用。
胡黄连  ***************************
本出波斯国海畔陆地，今南海秦陇间亦有之。初生似芦，干则似杨柳枯枝。心黑外黄，（内有白点类梅花，外澹黄色。）折之尘出如烟者真。
根气味苦平而寒。入足少阳、厥阴、阳明。恶菊花、元参、白鲜皮。忌猪肉。（令人精漏。）　补肝胆明目，治骨蒸劳热，三消，五心烦热。疗伤寒温疟，及冷热泄痢，小儿盗汗潮热，久痢成疳，惊痫寒热，不下食，妇人胎蒸虚惊。厚肠胃，理腰肾，解巴豆毒，浸人乳点目甚良。（诸本草）　方书治目痛目泪外障，传尸劳，积聚，痫证，鼻口舌及虫。自肠胃以次于骨，一切湿热邪热，阴分伏热所生诸病，莫不消除。
〔附方〕小儿潮热盗汗。胡黄连、柴胡等分，为末，炼蜜丸芡子大。每服一丸至五丸，以酒少许化开，入水五分，重汤煮二三十沸，和渣服。小儿疳热，肚胀发焦。（不可用大黄、黄芩伤胃之药。）以胡黄连五钱，灵脂一两，为末，雄猪胆汁和丸，绿豆大。每米饮服一二十丸。肥热疳疾。用胡黄连、川连各半两，朱砂二钱半，为末，入猪胆内，扎定，以杖子悬钓于砂锅内，浆水煮一炊久，取出研烂，入芦荟、麝香各一分，饭糊和丸，麻子大。每服五七丸至一二十丸，米饮下。小儿黄疸。胡黄连、川连各一两，为末，用黄瓜一个，去瓤留盖，入药合定，面裹煨熟，去面，捣丸绿豆大。每服量儿大小，温水下。血痢不止。胡黄连、乌梅肉、灶下土等分，为末，腊茶清下。
〔论〕胡黄连为劳热主治之味，而疗小儿疳疾更有专功。（童子之疳，在二十岁以上，即为劳。）夫疳之所因不一，然皆脾胃受病，内亡津液之所致。津液者三焦之气化也，中焦治在脾胃。脾胃先病者，自及于上下。即上下焦气化之病，胥于中土受之，故疳病不越于脾胃，然未有上下二焦不病而成疳者也。脾主阴，胃主阳，脾阴困，而胃阳与三焦之气俱无阴以化。内亡津液者，亡其脾阴之用也。阴弱阳亢而气不化，血不生，于是风木之脏病矣。风木与下焦命门通，至木火相煽，不惟中土愈病，即下焦真阴之原亦病矣。此五心烦热，骨蒸潮热诸证之所由起也。胡黄连与川连主治不尽同，川连专功于火土之相因，此则效长于木土之交病。（疳疾专责于木土之交病。）观先哲言其补肝胆，而诸方多合猪胆以佐之，其义可思。第苏氏缪氏，均谓其大寒，而方书又谓其不等于芩军之伤胃。岂非土木交病之际，必此味合治之乃为的剂乎？（不似芩军辈，一于清除胃热，只以伤阴。）又有言疳属湿热，辄以白术燥之者，不知此证由于脾阴先亏，愈燥愈剧。初不同于脾气之陷，用术健之可以生津益液也。惟以胡连为主，而补养脾阴。如炒芍、炙草之属，少入人参以救真气，庶为得之。
缪氏云：凡病阴血大虚，真精耗竭，而胃气脾阴俱弱者，弗轻任，须与健脾安胃药同施。
仙茅  ***************************
生西域及大廋岭，蜀川两浙亦有之。叶如茅而软，面有纵纹，似初生棕榈状。其根独茎劲直，二八月采根，曝干用。
味辛气热，有毒。（凡味之毒者必辛，气之毒者必热。）气味俱厚，可升可降，阴中阳也。入手足厥阴命门。宣而复补，主治心腹冷气，不能食，腰脚风冷，挛痹不能行，丈夫虚劳，老人失溺无子。益阳道，助筋骨，明耳目，长精神。能通神强记，（命门之系，上通于心，相火得补，则君火益自振摄故也。）益皮肤，治一切风气。（此属阳微而风之虚者。）　人身真阳之火，即先天祖气。天非此火不能生物，人非此火不能有生。故真火一衰，则虚劳无子，阳痿失溺。或风冷外侵，为腰脚挛痹不行。并不能生土，以致脾虚腹冷不能食。此药正入命门，补火之不足，则诸证自除，筋骨自利，皮肤自益也。（仲淳）
〔论〕仙茅补命门真阳之火。夫阳以阴为主，《经》言出地者，阴中之阳，阳予之正，阴为之主。苟阴胜而阳不足者，阳不能为阴之政，岂谓仙茅非适治之味哉？如阴虚而阳亢，阴又不能为阳之主矣，此味固为禁剂。即阴阳俱虚之人，补阳亦必主以补阴。若漫言阳为阴先，不反绝其化原乎？或曰桂附补阳，何以不切切致慎？之颐云：仙茅功齐雄附，但雄附起贞下之元，此更深淫业之毒。斯语得之。
缪氏云：虽能补命门，益阳道，助筋骨，除风痹，然病因不同，寒热迥别，施之一误，祸如反掌。况世人火旺致病者，十居八九。火衰成疾者，百无二三。凡水涸精衰，不能孕育，老人孤阳无阴，及失志阳痿，肾虚腰痛，脚膝无力，并血虚不能养筋，偏枯痿痹者，咸禁。
〔修治〕以竹刀刮切，糯米泔浸，去赤汁，出毒后，方可用。
白芨  ***************************
出北山及冤句越山江淮河陕汉黔诸州。根色白似菱，有三角，角头生芽，节有毛，质极粘腻。
根味苦辛甘，气微寒。性涩而收，阳中之阴。肺药也。紫石英为之使。恶理石，畏李核、杏仁，反乌头。止肺血，疗肺伤。傅痈肿恶疮败疽，伤阴死肌。（此阳毒之伤其阴血者。）除白癣疥虫结热不散，止惊邪血邪，并刀箭疮伤火疮，生肌止痛。（诸本草）　方书治咯血，小便不禁，为面药。凡金疮不瘥，及痈疽方多用之。能入血分，泄热散结，逐腐。第其性涩，破散中又有收敛，盖去瘀即以生新之药也。（仲淳）　凡吐血不止，宜加白芨。（丹溪）　试血法。吐在水碗内浮者，肺血也；沉者，肝血也；半浮半沉者，心血也。各随所见。以羊肺、羊肝、羊心煮熟，蘸白芨末。日日食之。（濒湖）　一味为细末，米饮调三钱服，治损肺吐血，有奇效。得白蔹、红药子，加脑麝乳没，治一切痈疽肿毒，止痛散结排脓，有神。
〔附案〕一妇年五旬，素因血虚生热化风，遍体有疙瘩，经年不愈。久之，少阳相火并于阳明而患喉痹，疾暴势甚。喉中陡痒，作嗽气呛，遍喉血泡累累，上腭一泡，大如鸡卵，口塞不合，气涌更急。少顷，泡破血射如注，其皮尽脱，溃烂红肿，痛不可忍。且满口痰涎，如羹如糊。此其为血泡，为喉皮溃烂，皆热壅于上，阴气大伤。缘汤药难吞，遂以养阴退阳、活血止痛诸药为末，或吹或点，诸证渐退。奈喉中皮溃而肌未生，痛不止，且因皮破致时作嗽而血随出，后于吹药中入白芨磨浆合丸，日夜噙化之，所患悉愈。可知此味和阴护阳，乃能生肌止痛，理或然也。
〔论〕白芨得秋金之令，性涩而收。其根色白，金气之所聚也。结实黄黑者，金气之由母而趋子也。观其似菱有三角，角头生芽，质极粘腻，则其气之所急归，归于其子矣。惟金水子母之气全，故咯血之治是为的对。至采根当以八九月者，专取归阴之盛气也。其味先苦后辛，气复微寒，从下而上，以致阴气于肺。盖即收令中而有泄热散结之能，不仅著长于收涩。总之，此味治肺伤有专功。肺主皮毛，为天表之阳。阳在上焦，无阴则不能化也。
缪氏曰：痈疽已溃，不宜同苦寒药服。
〔修治〕水洗。入丸。可磨汁作糊。
白蔹  ***************************
根味苦辛兼甘，气微寒。苦则泄，辛则散，甘则缓，寒则除热。
主痈肿疽疮，散结止痛，除血分热，治目中赤，女子阴中肿痛，杀火毒，疗刀箭疮，及扑损生肌止痛。白蔹得金气，与白芨相须而行。得白芨、红药子，加朱砂、雄黄、乳、没、脑、麝，为傅痈疽、止毒散毒之要药。一切痈肿，白蔹、赤小豆、䒽草为末，鸡子白调涂之。风痹筋急肿痛，屈转易常处。白蔹二分，熟附子一分，为末。每酒服半刀圭，日二。以身中热行为候，十日便觉。忌猪肉冷水。

卷八·芳草部  ——————————————————————————————————————————————————————————————————————————————————————————

当归  ***************************
陕蜀秦汶诸州多栽莳为货。以秦产头尾圆色紫气香肥润者，为马尾归，最胜他处。尾大头粗色白坚枯者，为鑱头归，止宜入发散药。二八月采根。（濒湖）　川产者力刚而善攻，秦产者力柔而善补。（韩[矛/心]）　头止血，尾破血，（凡药根升而梢降，根在上，梢在下故也。血下脱者，其根能引之上行而止息。血凝涩者，其梢能引之下行而破散。）身和血。若全用，一破一止，亦和血也。使头是一节硬实处，使尾是尖细处。（凡根荄身半以上气脉上行，身半以下气脉下行。然则治上当用头，治中用身，治下用尾，通治全用。匪独当归为然，他如柴防芩桔皆是。洁古）
根甘而苦辛温润。气厚于味，可升可降，阳中微阴。入手少阴、足太阴、厥阴经血分。按诸本草，一主养血，如温中补诸不足，润肠胃筋骨皮肤，女子漏下绝子，胎产备急，血虚及气血昏乱，服之即定（男子亦然。）之类；一主和血，如止热痢腹痛，女子沥血腰痛，除血刺痛及齿痛，又温疟寒热之类；一主活血行血，如诸恶疮疡，跌仆血凝，并湿痹风证挛蜷，与客血内塞，宿血恶血瘕癖之类。证治不能概定，惟在引用合宜。当归味苦，气温，臭香色紫。当入心，为心之使药，并入血分气分。若只判入血，便失当归本来面目矣。盖血无气煦，则不能运行经隧，灌溉周身。此味助气之用，益血之体。其宣扬帅气，能使气血邪气各归于所当归之地，故名。（此段血中有气。之颐）　诸血皆属心，凡通脉者，必先补心益血。故仲景治手足厥寒，脉细欲绝者，用当归之苦温以助心血。（无己）　此品为治血补虚决取立效之药，古方用疗产后恶血上冲，取效无急于此。凡气血昏乱者，服之即定。（陈承　以上二段养血。）　凡血壅而不流则痛，当归之甘温能和血，辛温能散内寒，苦温能助心散寒，使气血各有所归。（张元素）　能逐瘀血，生新血，使血脉通畅，与气并行，周流而不息。（虞抟　以上二段和血行血。）　全用，同人参、黄耆则补气而生血，同牵牛、大黄则行气而破血。从桂附茱萸则热，从大黄、芒消则寒。（好古　合下三段随引用以归血。）　血虚以人参、石脂为佐，血热以生地、条芩为佐，不绝生化之源。（韩[矛/心]）　其气疏畅无定，随所引药而为用。合川芎、细辛之类，治血虚头痛，眼痛齿痛。合诸血药，入薏仁、牛膝下行，治血不荣筋，腰痛足痿。合人参、川乌、乌药、薏仁，能荣表，治一身筋寒湿毒。合芍术地黄，能养血滋阴而补肾。合芍药、木香，能和肝而止痛，治痢。合鳖甲、柴胡，定寒热而除温疟。合远志、枣仁，则养心定悸。（门）　同酒制黄连，可治心血虚热。入四物汤，主妇人血分百病。加炒干姜、炒黑豆、泽兰、牛膝、益母草、蒲黄，治产后百病。同川芎、人参，治难产及倒生。同红花、牛膝、益母草、蒲黄，治产后血上薄心。同地黄、芍药、白胶、续断、杜仲，治血闭无子。同桂枝、术、菊花、牛膝，主痹。同牛膝、鳖甲、橘皮、生姜，治疟在阴分，久不止。同枣仁、远志、人参、茯神，治心血虚，不得眠。同黄耆、二地、芩、连、黄柏，治盗汗。同荆芥、白芷、川芎、地黄，治破伤风。同牛膝、杜仲、续断、地黄、鹿角屑、桂，治一切折伤踠跌，挫闪作疼。同地榆、银花、滑石、红曲，治滞下纯血，里急后重。凡伤胎去血，及产后崩中，金疮拔牙，一切去血过多，心烦眩晕，闷绝不省人事。当归二两，川芎一两，每用五钱，水七分，酒三分，煎七分。热服，日再。内虚目暗，补气养血。用当归生晒六两，附子火炮一两，为末，炼蜜丸梧子大。每服三十丸，温酒下。名六一丸。大便不通。当归、白芷等分，为末，每服二钱，米汤下。室女经闭。归尾、没药各一钱，为末，红花浸酒，面北饮之，一日一服。堕胎下血不止。当归焙一两，葱白一握，每服五钱，酒一盏半，煎八分，温服。产难胎死或横生倒生。用当归三两，川芎一两，为末。先以大黑豆炒焦，入流水一盏，童便一盏，煎至一半。分为二服，未效再服。产后中风，不省人事，口吐涎沫，手足瘛疭。当归、荆芥穗等分，为末，每服三钱，水一盏，酒、童便各少许，煎七分，灌之，下咽即有生意。
〔论〕当归味始甘，次苦，次辛，又复有甘。辛味烈，而甘则有始终相成者。夫甘为土味，乃气血生化之地。甘归于苦，苦火属心，归于血之所主也。苦而有辛，金味属肺，因肺贯心脉以行呼吸，为血之所使也。夫血原于水而成于火，本肾脉之至肺，由肺而乃入心，是金合于火以孕水也。火因金而和于水则气化，金孕水而亲于火则血生，此辛继于苦而味为最烈也。至其始便得甘者，即所谓人受气于谷，谷入于胃，以传于肺者，是终仍有甘者。即所谓中焦并胃中，出上焦之后，此所受气者蒸精液，化精微，上注于肺脉乃化而为血者。是合而绎之，肺合于心而气化，为血脉之所由始。肺合于脾而血化，为经脉之所由通。海藏判为血中气药者，以血所不足处，即有血之生气以裕之润之。血所乖阻处，又有血之化气以和之行之耳。（如酒蒸治头疼等证，是宜于上也。酒煎治小便出血等证，是宜于下也。酒调末和心腹刺痛，是宜于中也。又如治在肠胃，则主热痢刮疼。治在经络，则主中风挛蜷。治在筋骨，则主疼痛。治在皮肤，则疗风癣。惟所主而使之，咸有所归焉。）　人身气原于肾，而血乃原于心，是阳中生阴也。惟秦归禀金气独厚，全得阳中生阴之化。原为血中气药，合于熟地，则能补髓。四物汤有因时加法，曰：倍当归以迎春气，倍川芎以迎夏气，倍芍药以迎秋，倍地黄以迎冬。用当归以生一阳，用芍药以生一阴。是当归之甘苦辛而温，可喻春生和气，岂非血中履端之始乎？要知血原于水，而成于火。火为心气，固阴阳合和而化之真气，非偏于阳者也。偏于阳则有血虚而阳炽之病，血亦不得所归矣。识此然后可以尽当归之长。
缪氏云：辛温行走，性润滑肠。又其气不宜于胃，故胃薄溏泻者，并忌。血热者不宜。即产后胎前，亦须慎用。
〔修治〕择肥润不枯燥者用。上行酒浸一宿。治表酒洗片时，血病酒蒸，有痰姜制。若入吐衄崩下药中，须醋炒过，少少用之，多则反能动血。
芎䓖  ***************************
种莳者根形块大，实而多脂。山生者细瘦辛苦。蜀产，名川芎。形块坚重圆实，色黄不油，如雀脑，嚼之甘辛（其味甘辛，于用方合。）者上也，治血虚胎产病俱优。焦枯者不用。西芎产关中，色微青，专疗偏头痛。如产后血虚与气虚者，俱不可服。其实大坚重，内外俱白，锉之成片者，亦西芎也，不入药。台芎产浙江台州，止以散风驱湿。抚芎产江西抚州，小而中虚，惟开郁散气宽胸走经络之痛，皆非血虚所宜用。
根味辛苦，性温。气厚味薄，浮而升，阳也。少阳本经引经药，入手足厥阴气分。生温熟寒。（李当之）　白芷为之使。畏黄连。主中风入脑，头痛血虚，头痛面上游风，胁风痛。疗诸寒冷气，心腹坚痛，寒痹筋挛缓急。破症结宿血，养新血，搜肝气，补肝血，润肝燥，补风虚，开郁气，行滞气，燥湿止泻痢。蜜丸治风痰，并一切痈疽诸疮肿痛，长肉排脓，更治妇人血气诸病。（诸本草）　方书治目疾及耳鼻唇齿喉舌髭发，中风眩晕，中寒，伤湿伤劳倦郁，往来寒热疟，破伤风瘛疭，振颤痫痉，颈项强痛，虚劳自汗，盗汗虚烦，循衣撮空，谵妄惊悸，健忘不得卧，不能食，喘厥咳嗽呕吐，喑，鼻衄耳衄，吐血畜血，溲血下血诸见血证，心痛胃脘痛腰痛，脚气鹤膝风，着痹痛痹行痹，消瘅黄疸，痰饮水肿，胀满泄泻，滞下脱肛，大便不通，淋疝。上行头目，下行血海，助清阳之气，去湿气在头，故治诸经头痛。（洁古）　头痛必用川芎，如不愈，加各引经药。太阳羌活，阳明白芷，少阳柴胡，太阴苍术，厥阴吴萸，少阴细辛。（东垣）　又头痛甚者，加蔓荆子。顶与脑痛，用川芎，头顶痛加藁本。若有热者不能治，别有清空之剂。（此二条专治风寒头痛。）　芎䓖血中气药，扁鹊言，酸以其入肝也。（仲淳）　肝苦急，以辛补之，故血虚者宜之。以辛散之，故气郁者宜之。（濒湖）　味辛气温，但能升散，而不能下守。血贵宁静，不贵燥动。四物用川芎以畅血中之气，使血自生，非谓其能养血也。即痈疽及诸疮肿痛药中多用之者，以其入心而能散火邪耳。（丹溪）　又郁在中焦，须抚芎开提其气以升之，气升则郁自降。故抚芎总解诸郁，直达三焦，为通阴阳气血之使。治湿泻药中，每加麦曲、芎䓖，其应如响。（即《左传》治河鱼腹疾意。）血痢已通，而痛不止者，乃阴亏气郁，加芎为佐，气行血调，其病立止。合四物，加荆芥、白芷、白术、甘草，治破伤风。冬月加桂枝。同当归、地黄、芍药、干漆、延胡、五灵脂、京三棱、牡蛎粉，治血瘕。同白芷、茜根、黄耆、银花、生地，能排脓消瘀血。同甘菊、当归、地黄、天冬、白芍、炙草，专主血虚头痛。火盛者加童便服。同归尾、桂心、牛膝，治子死腹中。同续断、熟地、白胶、杜仲、山萸、五味、人参、黄耆、枣仁，治血崩久不止。风热头痛。川芎一钱，茶叶二钱，水一钟，煎五分。食前热服。风热上冲，头目眩晕，或胸中不利。川芎、槐子各一两，为末。每服三钱，用茶清调下。胸中不利，以水煎服。首风旋晕，及偏正头疼，多汗恶风，胸膈痰饮。川芎一斤，天麻四两，为末，炼蜜丸如弹子大。每嚼一丸，茶清下。崩中下血，昼夜不止。《千金》用川芎一两，清酒一大盏，煎取五分，徐徐进之。圣惠加生地汁二合。
〔论〕芎䓖三月生苗，禀春气已深，故温。至八月始于根下结芎䓖，而以九十月采之，后时则虚恶，是又得金气之全者。故其味由甘而辛，辛胜甘劣也。夫气禀于温以生，而味结于根下者，又辛甘之阳，所以气厚升浮。合于人身天地之肺而至于极上，故兹物能畅真气，亦即过用能散真气也。遍阅方书主治，大抵能达阳于阴中，即能贯阴于阳中，始终在血分畅其气者。故海藏专以益肝为言，而曰搜肝风，补肝血，润肝燥，却又言补风虚者，以血脏原属风脏，惟能达阴中之阳，则风化斯行而诸寒冷气自散也。明于阴中之阳不化，可以悟诸血证之治悉本风虚。明于风虚之义，又可以悟肝风并肝血虚、肝气燥之故矣。抑何以并入手厥阴气分？盖肝之上行而媾于肺，肺即媾于肝而下行。其下行者乃合于足厥阴同气之心包络以生血焉，总以全肝之用而已。人身清阳能升，浊阴能降，此气化血生之原也。芎䓖上至巅顶，下至血海，不惟握升降清浊之枢以为化原，实能由风脏血脏之化机以为生育，故治血虚头痛为圣药。至于调众脉，破症结宿血，养新血，以及吐衄溺血，皆可推风虚之义以治之，惟风淫者不任受耳。总之，阳陷阴中及阳不能畅阴之证，此味乃所宜投。如下之阴虚不守而阳僭于上，及上之阳盛而阴不能为之主者，妄投适以滋害，宁止于久服乃散真气哉。（用川芎止欲其畅阴，不可用之虚阴。畅阴虚阴之异，粗工多不致察。）芎䓖之治，在目为最，即头痛犹次之。以肝开窍于目，而人身六气之首，惟风司之。肝固风脏，又即血脏也。本此风升之元气，以达阴中之阳而上行。（此《经》所谓通天者生之本也。）即俾阳中之阴皆畅，而血和于气以化，是所谓目得血而能视者也。（玩此则于补风虚之义更畅。）更取消瘅之肾沥散以为肾气虚损者，用磁石为君，却以芎䓖及麦冬为臣，其他益阴气、滋阴血之味止为佐，可知元气为阴中之阳，而芎䓖之与麦冬为臣者，固就阴中透阳之义也。是则在下行者，必裕阴而乃透其阳以上。在上行者，就畅阳而还化其阴以下。不可识兹味之于血中气并气中血，胥有妙用乎哉？
凡病上盛下虚，火炎咳呕，咽干口燥，发热渴烦，及自汗易汗盗汗者，法咸忌之。（仲淳）　骨蒸多汗，及气弱之人，不可久服。其性辛散，令真气走泄而阴愈虚也。（虞抟）
藁本  ***************************
五月开白花，七八月结子。其根紫色。
大辛而苦，气温。温能通，苦能泄，大辛则善散，气厚则上升。阳也。足太阳本经药。气力雄壮，通行手足太阳经。并治督脉为病，脊强而厥。主太阳头痛巅顶痛，大寒犯脑，痛连齿颊，除风头痛，头面身体皮肤风湿。（东垣曰：治风通用。）治妇人疝瘕，阴中寒肿，能化小便通血，疗痈疽排脓内塞。与白芷功用相符，宣发藏阴，精明形色，洁齐生物者也。如一阳之上，气浊及血浊而致风头痛，一阴之下，血浊及气浊而致疝瘕阴中寒肿痛腹中急者，咸可齐之以洁也。（之颐）　与白芷同作面脂，既治风又治湿。与木香同用，治雾露之清邪中于上焦。（洁古）　泄病风客于胃，作虚治不效。用藁本半两，苍术一两，分二服，煎饮即止。以藁本能去风湿故耳。（藁本为太阳经药，何以入胃去风？盖心肺胃统主上焦元气，东垣曰：心与小肠，乃脾胃之根蒂。故此味入小肠，即用以治胃风耳，非更入阳明经也。）　大实心痛，已用利药，用此撤其毒。（大实可用藁本者，以先用利药故也。）藁本半两，苍术倍之，作二服，水煎温服。（味此则手太阳达心火之气化，上会于督，下合于胃者，不止谓其祛风，义固可参。）　调养老人方。生熟地黄各五两，雌雄何首乌各十两，川椒十两，牛膝五两，干山药五两，肉苁蓉五两，枸杞子五两，大黑豆一升，藁本十两，法制丸服。（此方多滋阴药，而必用藁本，其义可参。）　一妇冬受寒，至春而巅顶并左后脑痛。此原病于足太阳寒水，寒久化热，郁而上行。以病于手太阳，因风升之化不达，而病亦在足厥阴也，《经》所谓过在巨阳厥阴者。诚然，诊其脉手太阳热甚于风，足厥阴热胜于湿，心有微热，脾肺亦有郁热。用酒片芩二分半，酒枯芩分半，蔓荆子二分半，防风分半，萸连二分半，柴胡三分，藁本三分，升麻二分，川芎二分，酒黄柏三分，归身三分，木通四分，牛膝三分，水煎一服愈。（此止治手太阳而微兼肺，以肺固主气，而上焦合而营诸阳，则归于手太阳之气化也。并治足厥阴者，以风升之化达，而手太阳之气化乃畅也。更微利小肠者，以通血脉而和其气，则心经之热亦去，不必多治他经也。详此以明巅顶之病，不尽从乎寒者温治耳。）　凡阳虚而易受风邪以致头痛者，一受风邪则阳气益郁而化热，因阳气之郁而营气遂不得流畅，甚者血分亦以伏热。论有郁邪，则补阳不可矣。然欲清热，则固病于阳之虚也。其热愈清而愈郁，即阴血愈不畅，不得已以升举胆胃为疏风之本。于中少用清剂，或血分伏热欲导亦酌导之。但其要领在用藁本，则一举而三善备。一阳虚者，似补而非补也；一阳之郁者，即阴之滞者，清之皆可达也；一热可清，则风之郁者，即可散也。更入川芎以济之，奏功益速矣。方用柴胡梢三分半，干葛三分半，姜连分半，酒炒黑栀子二分半，酒丹皮三分，防风三分，橘红三分半，半夏三分，赤苓三分半，甘草分半，酒炒当归分半，山查二分半，藁本三分半，川芎二分，灯心为引十四枝。
〔论〕羌活、藁本，通行手足太阳经，而各有专用。夫手足少阴之脏，各有太阳为之府，所以达水火之气也。虽曰水中有火，火中有水，然水火之主，固有攸分。（羌活是于水中达阳，藁本乃于火中化阴。所谓阳者，水中之火也。所谓阴者，火中之水也。）藁本入手太阳，能奏功于巅顶之督。（巅顶为督所主，惟足太阳夹督而行。而手太阳则上会诸阳于督，且本经秉风穴为手三阳足少阳之会，是诸阳之在天者在手太阳，本君火之主，亦司气化之权也。）治在火中之元气，与羌活治在水中元气者不同。虽皆治寒湿为病，但羌活本于水气以达之，藁本则本于火气以化之，（《本经》故首主疝瘕及阴中寒肿痛腹中急，而甄权又谓其能化小便通血也。）缪氏所以致慎于温热诸证也。其除风头痛，乃阳虚而风邪乘之，或阳虚而化风，以此味能于阳中宣其气化，（观好古所治督脉为病，脊强而厥，可见。）非阴虚而风实者所可投也。其治风湿，亦本阳虚。盖阳虚化风者，气之浮而不守也。阴不得阳则不能化，因亦化湿，所谓卫气虚致营气不化者是。若夫由热化湿者，未可投也。（此味治阳虚之风，非能补阳也。但使阳之虚者，不致郁而不达以为风耳。大抵阳虚则阴实，非阴之正气实，乃阳中不化之浊气归于阴也。故未著于有形则化风，著于有形，则如女子疝瘕等证。斯义最宜熟审。）至于寒郁本经而头痛，藁本固不可少，但亦有别处。如寒自上受而郁于此经，则宜散以此味之辛温。若寒自下受，郁久而化热，郁热上行以致巅顶痛者，则宜辛凉以清气分之火，更佐风药而入兹味为引经。若由上焦心肺胃诸热归于手太阳气化之腑以为头痛者，其可混投乎哉？　就藁羌气味以为区别，羌活先苦后辛，苦多辛少，是苦先至地而辛少者，次合气之温以升，其用本在足也；藁本先辛后苦，辛多而苦不敌，是辛先至天，苦更合于气之温而不即降，其用本在手也。惟上焦之阳气得化，则自导阴而下，故能主疝瘕阴肿诸证。况藁本先极其辛，辛极而徐散，乃见苦味，苦味亦重，是即自上达下之验也。
凡温病头疼，（发热口渴或骨疼。）及春夏阳证头疼，并产后血虚火炎头痛，皆不宜服。（仲淳）
〔修治〕去芦，水洗，切。
白芷  ***************************
入伏后结子，立秋后苗枯。宜以处暑日采之。
根味纯辛微苦，气温香烈。气味俱轻，升多于降，阳也。手阳明引经本药，同升麻则通行手足阳明经，亦入手太阴经。（色白味辛，行手阳明庚辛；性温气厚，行足阳明戊土；芳香上达，入手太阴肺经。凡所主病不离三经。）　治中风寒热，正阳明头痛。（逆厥头痛，加而用之。挟热而项生磊块者尤宜。）肺经风热，解利手阳明头痛，及眉棱骨痛，颈项强痛，两胁痛。头风眩晕，疗风邪，久渴呕吐，及破伤风，大肠风秘，（以上内外风邪之治，以下和气活血不一之治。）水肿积聚。行痹痛痹着痹，腰痛心腹血刺痛。治女子血风眩晕，漏下赤白，血闭阴肿，寒热沥血腰痛。补胎漏滑落，破宿血，补新血，治诸疡外散乳痈背疽。内托肠风痔瘘，排脓消毒，长肉生肌。治目病最多，鼻（同辛夷、细辛用。）齿耳病亦不少，（其气芳香能通九窍。）总取其纯阳上升。或以治风，或以和气，或以活血。《楚辞》以芳草比君子而言茝为多，即白芷也。具春生发陈之气，洁齐生物者也。合从青阳高明之上，一阴隐僻之下，对待污浊者，齐之以洁。如女子漏下赤白血闭阴肿寒热，此一阴之下，血浊及气浊也。长肌肤即洁肌肤，浊以气洁，则气精于肌也。泽颜色即洁颜色，浊以血洁，则血华于色也。（之颐）　丹溪治㿗疝剂中有白芷，同苍术、神曲以散水。同甘菊、细辛、藁本、决明子、蒺藜子、荆芥穗、辛夷，治头风侵目泪出。同羌、独、荆、防、蒺藜、胡麻、首乌、甘菊，治风邪。同升麻、柴胡、葛根、羌活，治湿泻。同芍、地、归、芪、杜仲、续断、白胶、香附、益母草，主漏下赤白。加牛膝，主血闭阴肿寒热。同贝母、漏芦、连翘、银花、夏枯草、蒲公英、紫地丁、橘皮，消乳痈结核。同黄耆、甘草、茜草、皂角刺、银花、赤芍、生地、夏枯草，排脓止痛消痈肿。同白芍，治痘疮作痒，及皮肤搔痒。都梁丸。（王定国病头风痛，至都梁求杨介治之，投三服愈，故名。）香白芷一味，洗晒为末，炼蜜丸弹子大。每嚼一丸，以茶清或荆芥汤化下。治头风眩晕，女人胎前产后，伤风头痛，及血风头痛皆效。风寒流涕。香白芷一两，荆芥穗一钱，为末，腊茶（闽之建宁北苑茶名腊茶，性味与诸产略殊。）点服二钱。胎前产后虚损，月经不调，崩漏，及横生逆产。用白芷、百草霜等分，为末，以沸汤入童便同醋调服二钱。（丹溪加滑石，以芎归汤调之。）　乳痈初起。白芷、贝母各二钱，为末，温酒服。痈疽赤肿。白芷、大黄等分，为末，米饮服二钱。排脓方，治带下肠有败脓血，淋露不已，腥秽殊甚，渐致脐腹冷痛。白芷一两，单叶红蜀葵根二两，白芍、枯礬各半两，为末，以蜡化丸，梧子大。每空心及食前，米饮下十丸或十五丸。俟脓尽，乃以他药补之。有人被蝮伤，昏死，一臂如股，少顷，遍身皮胀黄黑色。一道人以新汲水调香白芷末一斤灌之，觉脐中搰搰然，黄水自口出，腥秽逆人。良久，消缩如故，（以麦冬汤调尤妙。）仍以末搽之。即上二条，可见白芷秉阳明之盛气，凡阴蚀之邪干于阳明者，自能除之。
〔论〕人身手足太阴，各有阳明为之府阳明者，两阳合明也。《经》又言：两阳合明，故曰明。白芷具春生发陈之气，应于夏气而蕃秀。其子结于伏后，其苗枯于立秋，正合于两阳合明而秉其盛气。故一切阴蚀之邪干于阳明者，皆能除之。夫所谓阳者胃脘之阳也，胃为气血之海，此味既合于正阳明而入其经矣。有何风寒之邪不散于气分，并血分之阴结为污浊者，不能解利乎！或疑气分之药何以并入血分，不知两阳明原从两太阴而透者，是以阳之合明，即其阴之毕畅无等待也。白芷即禀夏气而芳洁，自应合阳明之体用以为功。故其气之洁以齐者，即阳中之邪（风也。）亦尽祛之。况于阴中之浊而不先致其洁齐乎？观于以当归为使可见矣。顾其气味如是，何复治头痛之挟热者？夫天地之气，至夏而阳盛，此气化应然，初非偏至之戾气也。况白芷纯辛，而苦味甚少，与他物之纯从火化者原难同论，惟纯阳之气。凡病因于火热，概难独用之。（即石膏散之合芎芷以治头痛，可以类推。）至于女子漏下及胎漏滑落，非藉此味为补养，但秉阳明之正气以为解利。与破气通血者，自是不同也。白芷为手阳明本药，又通行两阳明经，亦入手太阴经，何也？盖人身阳气，胃有谷气以充之，即有肺以主之，更即有大肠以收之。（白芷立秋则枯，应收气也。）此味纯阳，故其致阳明之气者，有始有卒，安得不通三经以明其用乎？阅方书治痹，概用于下焦腰膝之病，非胃气之能致于三阴三阳，而肺为主以达天气，即归于大肠之收降以达地气乎？（气归原，然后大肠司收气，以气得至于肾肝之分，而肾固开窍于二阴也。）
缪氏云：性升而温。呕吐火逆者，禁用。漏下赤白，有由阴虚火炽而血热者，亦忌。痈疽已溃，宜渐减去。
〔修治〕白色不蛀者良。入药微焙。治女子漏下等证，宜炒黑用。近时用石灰蒸煮，或拌石灰曝晒，为不易炷，并欲色白也。不特失其本性，而燥烈之毒最深，用时无忽。
芍药  ***************************
入药宜白花单瓣之根。气味全厚。根之赤白，亦随花之赤白。近用赤芍，多于白芍中寻取。白味有酸，赤味有苦，此其分辨处。今市肆一种赤芍，不知为何物草根，疡科儿医多用之，为害殊甚。别赤白法。白根固白，赤根亦白。每根切取一片，各以法记。火酒润之，覆盖过宿。白根转白，赤根转赤矣。
根味酸苦平，气微寒。可升可降，阴也。为手足太阴行经药，入肝脾血分。白补而赤泻，白收而赤散。大都白者制肝补脾，陡健脾经。赤者调胃行肝，大利肝经。（成无己）　芍药时值闭藏，便行甲坼，一脉生阳，透机极早。世但称其酸敛降火，而不知主治邪气入腹闭拒成痛，力能从中开发，逐邪内出。至涤除血痹，入破坚积疝瘕，更利小便，何一非收而行之之效哉！（之颐）
〔论〕白芍味酸，本为肝剂，而于脾最切者，以脾之主在肝也。既为脾之主，则即为肺之用。子母相生，肝又以肺为主也。但白者由肝而效肺之用，主气主收。赤者由肝而效心之用，主血主散。总皆不离乎脾也。
●白芍
主治　酸寒收阴，酸苦泄肝。安脾肺，收胃气，（利胃气不通。）理中气，敛逆气，和血脉，固腠理。治脾虚中满，心下痞，胁下痛，善噫，肺急胀逆喘咳。治风退热除烦，止下痢腹痛后重，（凡泄病久而亡阴，投他寒剂则益剧。惟以白芍收阴气而除虚热，则自奏效。）及血虚腹痛，肝血不足，利小便，治妇人产前诸病，赤白带下。（诸本草）　能治血海而入于九地之下，后至厥阴经。（东垣）　能去土中之木，引他药入脾阴而助生化之气。得甘草则甲己相合，而木从土化，所谓去土中之木也。泻脾补肝，故能陡健脾经。收脾经之阴气，阴气既收则火退，故又泻脾火。（白芍何以专泻脾火？盖收阴即所以召阳，阳归阴中，而邪火自散。脾属太阴，收阴必先至脾，故泻邪火亦先于脾也。）　同白术补脾，同芎䓖泄肝，同人参补气，同当归补血，同甘草止腹痛，（凡痛而急缩，甚或两足不能伸，乃木侮土也。虚痛本属脾，脾虚则肝乘之。白芍泻肝邪，更专补中焦脾气，是以取效。）同黄连止泻痢，同防风发痘疹，同姜枣温经散湿。（濒湖）　佐柴胡、丹皮、山栀，则泻火而除热燥。佐生姜、肉桂、干姜，则温经而散寒湿。恶寒腹痛，则加桂。恶热腹痛，则加芩。酒炒为君，佐以炙甘草，为健脾最胜之剂，能治血虚腹痛。同黄连、滑石、升麻、人参、甘草、莲肉、扁豆、红曲、干葛，治滞下如神。同四君、肉蔻、橘皮、车前子，治脾虚泄泻。酒炒白芍二两，炙甘草二钱，莲子去心五十粒，水煎，治痘疮有热作泻。热甚，加酒炒黄连一钱。君白芷、炙甘草，治痘疮血虚发痒。同荆芥、防风、生地、黄耆、炙草，治肠风下血。同当归、地黄、牛膝、炒黑干姜、续断、麦冬、五味，治产后血虚发热。同黄耆、防风，治表虚伤风自汗。有以芍甘二味治消渴九年久病，服七日顿愈者，此中消也。芍甘补脾阴，和胃阳，洵能治之。衄血咯血。白芍一两，犀角末二钱半，为末，新汲水服一钱匕，血止为限。崩中下血，小腹痛甚。芍药一两炒，黄柏叶六两微炒，每服二两，水一升，煎六合，入酒五合，再煎七合。空心，分两服。亦可为末，酒服二钱。经水不止，白芍、香附、熟艾各一钱半，水煎服之。赤白带下久不瘥，白芍三两，干姜半两，锉熬令黄，捣末，空心水饮服二钱匕，日再服。
〔论〕白芍酸苦微寒，固当属阴。第在阴极之时而生，（芽生十月。）阳升之会而长，是阴中有微阳也。出地者阴中之阳，肝木应之，故其味酸。木秉阴中之阳以首出者，先不离于土，故又气平而入脾也。（东垣言中焦用白芍则脾中生阳即此意。）人身脾与肾肝，同居于下，以奉地气。犹胃与心肺，同居于上，以布天气。白芍所禀，正合于肾之阴，肝之阴中阳，以归于脾，而络于胃。夫脾不得肾肝之阴气，则胃无所本，以致于心肺，《经》所谓至阴虚天气绝是也。惟阴致之阳，胃故能纳，阳合于阴，脾故能化。能纳能化，乃得致水谷精微之气。上合膻中空气以注于肺，而后心肺胃布其天气以下济焉，所以脾胃为中气也。其能理中气，又云安肺者，以天气为病，（六淫七情皆有。）阳易伤，阴阳盛，则阴即为之耗，阴耗则阳亦无所依。白芍本阴气而收脾之阴，即能收胃之阳，故胃阳亢而肺阴不降者，此味收阴和阳，上接乎肺气而使之下降，是即所为安肺也。（《经》曰：肺欲收，以白芍之酸收之。无己云：除肺燥，即所云敛逆气。并治善噫及肺急胀逆喘咳，皆不外是。）至若本肾肝之用以致于脾，而又曰泄肝，于义何居？盖肝为阴中之少阳，阴虚而阳实，故肝邪盛，本肾肝之阴以致于脾者，还以驭肝之阳，则肝自泄，而脾肺俱安矣。（如治胁痛，乃肝之阴虚而阳实者，此泻肝即所以安脾。所谓损其肝者，缓其中。）脾肺俱安，则中气理，（所以疗皮虚中满及心下痞。）中气理则血脉和，而肝虚可足矣。（《经》曰：伤肺者脾气不守。胃气不靖，经气不为使。即此反而绎之，则脾肺安，中气理，而经气固为使矣。）总之，脾阴足而万邪息，此味独主收脾阴气，遂下以固肝肾之阴，上以和心肺之阳。苟用之而适其所宜，则酸收者罔不建效。第如破（坚积疝瘕。）除（血脾。）散（恶血。）逐（贼血。）通（顺血脉。）消（痈肿。）之治，（治脏腑壅气。）其义似与酸收相戾，不知有收储，而后有发舒，此阴阳屈伸之元理也。兹味之酸收，当就出机以阐其功，而非谓其入机。盖欲达未达之气化，阴有余地而为阳守，而阳还有节制以为阴用。是其出于地中者，即伸而得屈。故其际于天上者，由屈而得伸，使阴中之阳暴出于阴，则阳中之阴易离于阳，阴阳不相依而气化病，渐至相离而气化危矣。试参洁古固腠理一语，不可悟阳之充于极表者，阴亦不得相离乎？然则《本经》《别录》、甄权所云，乃其功之所及。而洁古所云收阴气泻肝，收胃气安脾肺，正其体之所存，兼以用之所行也。抑又谓气虚寒者禁用芍，是说信否？曰：阴能育乎阳，而阳郁者以升。阳为主，此味在所当忌。若阴不能育乎阳而阳亢者，则以收阴为主，此味正所急需。但气虚者多由耗散其阴中之阳，（是以着痹用黄耆多以白芍佐之。）补阳而投此，以为阳之主，谁曰不宜。
寇氏云：气虚寒者避之。古人言减芍药以避中寒，诚不可忽。
〔修治〕冬月必以酒炒，下痢腹痛必炒用，惟后重者不炒。产后欲用，亦须以酒炒之。（丹溪）　酒浸行经，（洁古）亦能升阴中之阳。（嵩）　更有拌川椒炒七次入药者，盖欲敛中土之湿，而化以命门真阳之气也，是亦为胜湿之剂。
●赤芍
主治　通顺血脉，除血痹，破坚积寒热疝瘕，止痛，通月经。去肠胃湿热，利膀胱大小肠及小便。疗目赤，消痈肿，散恶血，除中恶腹痛。（诸本草）　宣通脏腑，散作痛之血，行内停之湿。（希周）　同橘皮、藿香、木瓜、甘草，治中恶腹痛。同芎、归、生地、红花、白芷、荆芥，治破伤风发热疼痛。同归、地、牛膝、延胡、山查、泽兰、红花、五灵脂，治初产恶露不下腹痛。冬月加肉桂。同银花、白芷、穿山甲、紫地丁、夏枯草、生甘草、茜草，消一切痈肿。同归、地、延胡、香附、青皮，治经阻。腹痛加五灵脂、蒲黄，能散恶血，逐败血。
〔总论〕芍根赤白，随花之色。同禀天地之阴，同兼甲木之气，同致之于脾。但其色赤者之火，（血原于水而成于火也。）火主昌扬，故专入血分以行之。色白者之金，（气原于水而统于金也。）金主收敛，故专入气分以收之。要皆肝以为体，脾以为用。白者由木媾金而有酸，因金媾木而有涩。赤者由木归火而有苦，以火达木而有泻。是皆不离肝也。白者由气分而致血之用，赤者由血分而致气之用，是皆不外脾也。凡病阴虚而阳亢者，则投白芍，取其收阴和阳以补之。阴实而阳郁者，则投赤芍，取其升阴导阳以散之尔。
缪氏云：赤芍能破血，凡病属血虚，及泄泻，产后恶露已行，痈疽已溃，并不宜服。
〔修治〕各以竹刀刮去皮并头，剉细，蜜水拌蒸，从巳至未，晒干用。（二芍同。）　今人多生用，惟避中寒者以酒炒，入女人血药以醋炒。
牡丹皮  ***************************
根皮味辛而有苦，气寒。阴中微阳。入手厥阴、足少阴、足厥阴经。治血中结气，行血中伏火凉血，（辛以散结聚，苦寒除血热，故入血分而凉血。）除烦热，和血生血，安五脏。治神志不足，中风瘛疭，惊痫邪气，风噤癫疾，通关腠血脉，除风痹，主寒热。（寒热者阴虚血热之候也。）疗无汗之骨蒸，衄血吐血，消扑损瘀血，去肠胃留血，女子经脉不通，血沥腰痛，治胞下胎，及天行痘疮血热。（诸本草）　丹皮入手厥阴足少阴，故治无汗之骨蒸。地骨皮入足少阴手少阳，故治有汗之骨蒸。（洁古）盖地骨皮为气分之剂，其所治者由阴中阴之热，以郁阴中之阳气而薰蒸于表者也，所入足少阴手少阳是也。丹皮为血分之剂，其所治者由阳中阴之热，以沉于阴中阴之血而煎熬于里者也，所入手厥阴足少阴是也。然须与青蒿子、天麦门冬、沙参、地黄、五味、枸杞、牛膝之属同用，始得其力。能泻阴胞中之火，故四物汤加之，治妇人骨蒸。（洁古）　神不足者，手少阴。志不足者，足少阴。故肾气丸用之以治神志不足。（又）　心虚肠胃积热，心火炽甚，心气不足者，以丹皮为君。（东垣）　能行结气，（气之结于血中者，其伏火，即结气所化也。）而固真气，去瘀血而养真血，（结气行而瘀血化，能化则能生，故得谓之固真气、养真血。）为滋阴养血必用之药。（嵩）　血之所患者，火也。能泻阴胞之火，故吐衄必用。能引血归肝，故呕吐血必用之。入清胃散，治阳明胃经血热齿痛。
〔论〕丹皮入手厥阴、足少阴，故能泻阴胞中之火。夫阴胞乃关元血海，上与心胞络紧相应者也。《经》曰：胞络者系于肾。又曰：胞脉属心，而络于胞中。先哲释曰：胞即子宫相火之所在也，心主血脉，君火之所居也。阳气上下交通，故胞脉属心，而络系于肾之胞中。是则兹物能泻阴胞中之火者，非由手厥阴足少阴所专主乎？顾又云血中伏火者，何也？盖六淫七情，或阴或阳，有戾气以迸入血中，即为伏火，便与本来之相火相煽。以相火原在水中，血固水所化，总而名之曰阴胞中之火也。兹物丹色，合于主血之心。其气寒，合于离中之坎。其味辛而有苦，合于金火之合德。离含坎火，得金则归心包络而生血矣。辛散苦泄，更并于气之寒，则降令行而阴引阳以下，胞之脉通矣。（其所散所泄者，乃血中之戾气，故即为之除瘀和血也。）火得水而胞脉通于心，水得火而胞络固于肾，是为阴胞火泄而神志俱补也。盖火之精为神，每苦于离中之坎不足。水之精为志，每苦于坎中之离不足。如上下相召以相益，则此品庶几有之矣。至其能疗肠胃积热者，以心包络与胃口紧相应，固由心而及之耳。抑后学更取重于足厥阴肝，其理然欤？曰：此味入手厥阴足少阴而和其血之原。夫一阴肝固为独使，而行其生化之机者，使上之心包络，阴并于阳则肝无以奉其下降之阴，气亦由阴伤化火矣。如下之血海，阳乘乎阴则肝无以达其上升之阳，气亦因阳郁化火矣。谓足厥阴不与之同病也可乎？但求其所入，则由心入肾，不先责之为使者耳。夫《本经》所治寒热、中风瘛疭惊痫，固血之病于风脏。（血热化风也。）而吐衄诸证，谓其能引血归肝者，岂尽责之厥阴风木哉？正未可忘乎其源也。（直入阴中而散伏火，伏火散则血自行，非如他药之兼辛温而逐瘀以行者。其最能引血归肝，职是之故。）　冲任督皆起于胞宫，胞即所谓胞门子户，乃男子藏精女子蓄血之处也。即胞脉属心而络于胞中，可以知气化血、血化精之义矣。肺阴下降入心，然后气能化血。心气下降入肾，然后血能化精。盖气化血者，金为火用也。血化精者，火为水用也。皆还其所自始也。火为水用，又何以赤化白？盖水中有金，金气不至于水中，是肺气不归命门，则亦不能化也。夫火中得金而液化血，水中得金而血化精，故元门炼取水中金。又曰：气盛则精盈者此也。
缪氏云：功归凉血，如血病于寒涩者，似难概用。能行血，凡血崩及经行过期不净，忌与行血药同用。
〔修治〕择根如笔管大者，以铜刀劈破，去骨切片，阴干。酒拌蒸三时，日干用。
木香  ***************************
本名蜜香，（香气如蜜。）昔人谓之青木香。后因马兜铃根呼为青木香，（其治疗冷热相殊。）乃呼此为南木香广木香以别之。又名五木香者，一株五根，茎五枝，枝五叶，叶间五节故也。烧之能彻九天。草类者从外国舶上来，（一云出大秦国，一云产昆仑。以昆仑来者为胜，此绝不可得。又西番来者劣。）产广州者乃是木类。
苦甘微辛，其气温热。气味俱厚，沉而降，阴中阳也。主治气劣气不足，调诸气，和胃气，行肝气，散滞气于肺，上膈破结气，在中下焦散积年久冷聚块，通行一切气。疗心腹冷痛，呕逆反胃，霍乱泄痢，下及膀胱小肠凝寒为病。又主脬渗小便秘，并冲脉为病逆气里急，安胎健脾。（诸本草）　引药之精。（宏景）　功专泄决胸腹间滞塞冷气，他则次之。得橘皮、肉蔻、生姜相佐使，其效尤速。（宗奭）　除肺中滞气。若治中下二焦气结滞，及不转运，须用槟榔为使。（洁古）　苦辛纯阳，治腹中气不转运，助脾又能升降滞气。（东垣）　行肝经气，火煨用可实大肠。（丹溪）　辛能上升，气郁不达者宜此调之。若阴火冲上，则反助火邪，当用黄柏、知母，而少以木香佐之。（又）　木香乃三焦气分药。诸气膹郁，皆属于肺，故上焦用之。中气不运，皆属于脾，故中焦宜之。大肠气滞则后重，膀胱气不化则癃淋，肝气郁则为痛，故下焦复宜之。（濒湖）　经络中气滞痰结皆用之。（嵩）　主气劣气不足，补也。通壅气，导一切气，破也。安胎健脾胃，补也。除痃癖症块，破也。其不同如此。故洁古但言调气，不言补也。（海藏）　佐补药则补，随泄药则泄。（石山）　禀夏秋阳气以生，兼得土之阳精。性属纯阳，清明开发，行药之神。同延胡，治女人血气刺心，痛不可忍。同牵牛、雷丸、槟榔，杀一切虫。佐黄连、芍药，治一滞下。惟身热作呕口渴者，勿用。同橘皮、砂仁、白蔻、苏叶，调一切气，及冷气攻痛作泄，大怒气逆，胸膈胀满，两胁作痛。同乳香各二钱，酒浸，饭上蒸匀，仍酒调服，治气滞腰痛。
〔论〕木香产于南土。气温而味苦辛，纯阳之药也。阳者其精奉于上，何以诸家俱判为降？以是物味厚，阳在阴中，苦多居先，辛少居后。《经》曰：通天者生之本。是则降者皆为升用，升者亦旋为降用，所以能升降滞气也。夫升降不能离乎中土，是物根枝节叶各具中五土数，非秉升降之枢者乎？然则助脾乃其首功，行肝即其次及，以升降神而肝之生化不穷也。生化不穷，则何冷气之不行，又何诸气为病之不疗乎？凡物之气，其温热者本升，升乃气之达。寒凉者本降，降乃气之郁。惟兹味禀于温热，乃能纵降而升，即自升而降，正合于阳从地升，复从天降，俾一切寒凉之著，皆无留行。此升降自然之机，不可以破泄真气目之者也。就升降气行而善用之，如病于冷者之气虚，固为对待。至气虚而有热者，舍寒凉无以治热，又或因寒凉而其气益虚，和以兹味，俾寒凉无伐气之患。如治痢之香连丸，又如治气虚而病肝火者，投此味于苦寒中，其效乃捷。陶氏所由目为引药之精，而缪氏又云清明开发，行药之神也。
缪氏云：详其治疗，与今白木香当是两种。今市肆所有，正白木香也。其味辛，其气温，专主诸气不顺而已。肺虚有热者，慎无犯之。元气虚脱，及阴虚内热，诸病有热，心痛属火者，禁用。
〔修治〕形如枯骨，味苦粘牙者良。凡入理气药，忌见火。入煎药，磨汁内熟汤中服。若实大肠，宜面煨熟用。
高良姜  ***************************
高良当作高凉，即今高州，汉为高凉县。生内郡者不堪入药。（濒湖）
根味辛兼苦，气温热。纯阳，浮也。入足太阴阳明经。温中下气，疗心脾久冷作痛，治内冷腹痛，霍乱吐泻，翻食呕沫，破冷癖，去风冷痹弱。噫逆胃寒者，高良姜为要药，人参、茯苓佐之，为其解散胃中风邪也。（士瀛）　秽迹佛方。凡男女心口一点痛者，乃胃脘有滞或有虫，多因怒及受寒而起，遂致终身，俗言心气痛者非也。用高良姜酒洗七次焙研，香附子醋洗七次焙研，各记收之。病因寒，得姜末二钱，附末一钱。因怒，得附末二钱，姜末一钱。寒怒兼有，各一钱半，以米饮加入生姜汁一匙盐一捻，服之立止。霍乱吐利。高良姜炙令香，每用五钱，以酒一升，煮三四沸，顿服。亦治腹痛中恶。心脾冷痛。高良姜三钱，五灵脂六钱，为末，每服三钱，醋汤调下。
〔论〕凡辛温辛热之味，温多就土，以土喜暖也。热多就火，同气相求也。辛味胜于温热者，则就金。辛温独胜，即能开滞散结。辛温兼苦，则又散而下行。如良姜之辛温，治冷气吐泻翻食等证，以其辛而兼苦，有下气之功也。人身中土，实司升降之枢，而升降者只是一气，若阳并于阴，则升降之道穷。故即病于中土，或为霍乱，甚则为反胃。其谓良姜能去风冷者，以阳气大虚，则亦病于风，故不止曰风，而曰风冷，惟此能奏功于阳也。
此味用根，其仁即红豆蔻。红蔻辛热，最能动火伤目致衄。
缪氏云：良姜辛温大热，惟客寒犯胃而呕逆，及伤生冷致成霍乱者，宜之。如胃火作呕，伤暑霍乱，心虚作痛者，咸忌。
〔修治〕宜炒过入药。亦有以姜同吴萸、东壁土炒用者。
缩砂藌  ***************************
三四月花开根下，五六月成实。实在根下，仁藏壳内，取密藏之意，故名。八月采者，气味完固。
味辛微苦而涩，气温芳窜。可升可降，降多于升，阳也。入手足太阴、阳明、太阳、足少阴七经。得白檀、香豆蔻为使入肺，得人参、益智为使入脾，得黄柏、茯苓为使入肾，得赤白石脂为使入大小肠。主脾胃气结滞不散，醒脾开胃，益肾和中，行气，散寒饮，消宿食，治胀痞，噎膈呕吐，止冷气痛，疗虚劳冷泻及休息痢，调女子崩中，安胎止痛，（行气故也。）除咽喉口齿浮热，（所治皆通行结滞之功。）　缩砂属土，芳香入脾。和合五脏冲和之气，能引诸药归宿丹田。故补肾药用同地黄丸蒸，取其达下也。（韩[矛/心]）　香达脾，辛润肾，故为开脾胃之要药，和中气之正品。若兼肾虚气不归元，用为向导，殆胜桂附热毒之药多矣。《日华》用主一动气，转筋霍乱，缘是病必由脾胃为邪所干，其气壅滞闭塞而成也。花实在根下，固甲函孚，界列八膈，砂粒攒簇，敛缩密藏。犹夫其息以踵，而孕毓元阳，保任冲举。是故升出降入，靡不合宜。观其补虚安胎，填崩镇惊，滑可涩，脱可收，渗可弥，奔豚可下。及秋不能从外而内，冬不能自上而下，与命门火衰不能纳气归元者，皆可使之从降从入矣。并命门火虚衰不能生土，及春不能自下而上，夏不能从内而外者，亦可使之从升从出矣。乃若解毒散滞，伸筋舒郁，化痞却痛，彻饮调中，开噎膈，摄吐逆，此正开发上焦，宣五谷味，苏胃醒脾之力也。毋仅瞻其升出，失却其降入之原。（之颐）　得人参、橘皮，宜藿香、茯苓、白芍、炙草，治泄泻呕吐，及不思食。得藿香、陈皮、木瓜，治霍乱转筋，腹痛吐泻。独用两许，炒为末，入食盐三钱，滚汤一碗泡浸冷服，治干霍乱累效。
〔论〕缩砂藌初尝之酸辣而有咸，后转微苦，仍兼酸辣咸之味，苦味尽处带澹甜酸意，而唾渣有余香。（大抵辛苦居多，而辛尤胜，咸酸为少，而酸尤劣。）夫咸水气，土之元；酸木气，土之用；辛金气，土之化。辛具于咸酸中，是咸酸之味，得辛气以畅也。因而转苦者，达水木之化于火，火即土之所自生也。（不似他味之属土者，专受气于火，故苦中仍兼酸辣咸味。）苦尽而微有澹甜者，五味皆归中土以达其化也。唾渣有余香者，金气同于火气，以终始之也。夫中土为四气所生，而四气即由中土所成。是以脾为己土，其本味咸，其兼味有辛甘酸苦。脾之属土而本味亦咸者，缘水土合德以立地。（所谓咸者水气为土之原。）此物带有咸味，故能理肾气归元，而引诸药入丹田也。岂徒花实结于根下，可想见归元之义乎？顾或以所治皆虚冷结滞之病，其用当偏于辛温，而所谓兼四味备四气者，谅犹不切。不知缩砂乃气分药也，人身水中有火而气生，（气之体也。）水上合于火而气化。（气之用也。）此品华于春夏，实于盛夏，洵为合于火以全气之用者。其假之祛冷行滞，虽与辛温之他味无殊，而究其有异于他味者，全在乎具体耳。观夫华实俱藏根下，而实中即具四味，则其由水木以至火者，全以归土，而终始又皆金气以宣之。非令中土为水火之极，体全而后用畅，是以能理气归肾而还元乎。然则但以辛温毕治疗之能，固非其用之全矣。至濒湖所谓理元气，通滞气，其功将合五脏冲和之气，如韩氏说乎？抑辛苦温实居其胜，如诸本草乎？曰：此物明具四味，谓非合五脏冲和之气，不可但气之化也，必水上合于火。故非苦辛温独居其胜者，不能尽际蟠之用。缩砂惟具体而微，致用而宏，故其醒脾开胃，理元气，通滞气，功超他味，洵乎不虚。第水至于火，火固达水之用。若火伤乎水，则是体之不存，用归何地。所以凤髓丹用寒化以救水，而存气之体，然后入兹味为中土宣行气化之权舆，非可倒行逆施而漫谓其能补虚也。（水胜于火，则伤气之用、血之体。火胜于水，则伤气之体、血之用。前哲于治气病，切戒辛燥，而不及明其所以然，令浅学无着手处。）又胃为戊土，其气本平，其兼气温凉寒热。脾为己土，其味本咸，其兼味辛甘酸苦。人身以水火为气元，而水火之枢属中土，为气生化地。水火升降属肺，为气宣布官。缩砂具足是理，故为开胃上品，和中要药。其治所兼入之经，皆本于调脾中之肾，肾中之脾。盖脾肾原相因，而诸脏又因于脾胃者也。
缪氏云：此味固辛温阳药，凡腹痛属火，泻滞得之暑热，胎动由于血热，咽痛由于火炎，肿满由于湿热，咳逆由于火冲迫肺，及小儿脱肛由于气虚，皆难概用。本非肺经药亦有用之于咳嗽者，乃寒邪郁肺，气不得舒之证，非此弗用。性燥火炎者，忌之。胎妇气虚，多服反致难产，不可不知。（士材）
〔修治〕略炒，吹去衣，研用。入汤丸。法与后白蔻同。
益智子  ***************************
脾主智，是物益脾，故与龙眼同名益智。本出昆仑国及交阯，今岭南州郡亦有之。二月花连著实，五六月方熟，核黑皮白，含之能摄涎秽。或四破去核，取外皮蜜煮为粽，味极辛美，即名益智粽。
仁味苦而辛，气温而香。入足太阴、少阴经。主治安神，疗心气不足，益元气，利三焦。治梦泄赤浊，肾虚滑沥，及夜多小便。益脾胃和中，调诸气，疗客寒犯胃，冷气腹痛，多唾。（此由阳摄阴以化，不以退阴为功。）　方书治健忘，悸，遗精泄泻，下血盗汗，喘噎，胀满积聚，脾痹心痛，及胃脘胁痛疝。在集香丸则入肺，在四君子汤则入脾，在大凤髓丹则入肾。当于补药中兼用之，勿多服。（海藏）　其气辛热，能开发郁结，使气宣通。（河间）　益智大辛，三焦命门气弱者宜之。（濒湖）　主君相二火不足，温脾肾虚寒。又辛入肺而调气，有母子相关之义。其主益气安神利三焦，是补元气虚寒，心火相火之不足也。（嵩）　心者脾之母，火能生土，故进食不止于和脾。古人进食药中多用益智，土中益火也。（士瀛）　其禀火土与金，性燥而敛摄。所治遗精虚漏便数，多肾气不固之证。又肾主五液，涎乃脾之所统。脾肾气虚，二藏失职。故气逆上浮，涎秽上溢。此味于开结滞之中，即能敛摄脾肾之气，故著功若此。（濒湖）　佐人参、茯苓、半夏、陈皮、车前子，摄涎秽立效。同藿香、苏子、陈皮、枇杷叶、木瓜，止逆气上壅。同五味、山萸、人参、炒盐，治小便频数淋沥。同人参、干姜、陈皮、藿香，治因寒犯胃呕吐。心虚尿滑，及赤白二浊，益智仁、白茯苓、白术等分，为末，每服三钱，白汤送下。小便频数，脬气不足也。盐炒益智、天台乌药等分，为末，酒煮山药糊丸，如梧子大。每服七十丸，空心盐汤下。名缩泉丸。小便赤浊。益智仁、茯神各二两，远志、甘草水煮半两，为末，酒糊丸梧子大。空心姜汤下五十丸。腹胀忽泄，日夜不止，诸药不效，此气脱也，用益智仁二两，浓煎饮之立愈。
〔论〕益智之味，苦胜于辛，不似草豆蔻辈辛多苦。就心火而并肾治者，肾为君火对化也。（胞之脉属心而络于胞中，又手厥阴包络为小心相火之原，故主君火而即兼相火。）其为脾药者，火乃土母，香能入脾也。益土何以反多治水？（上而涎唾，下而便数、遗沥、精漏、血失。）盖气者水所生，液者气所化。血又为液所化，精复为血所化。然皆不离乎气，所谓本于阴而化于阳也。人之一身唯水火二气为主，而水火之所以体物不遗者土也。（《难经》曰：三焦者，水谷之道路，气之所终始，是中土原于水火也。《内经》曰：真气者与谷气并而充身，是水火藉于中土也。知此则阴阳之不合，及阴阳之偏胜者，当精究而无容贸贸以施治矣。）大凡水不能致其用于火，为病固多，而火不能胜水用于水，病亦不少。益智乃治夫火不能致其用于水者，能致其火于水，是即土德行矣。（水能制火之亢，火更能摄水之滥，水滥则土德不行。）观其自二月连花着实，五六月方熟，（是气固禀于火也。）而核黑皮白，特显其水之用于仁。气固禀于火，而功乃成于水。盖缘人身君火，火宅水于内。相火，火摄水于外。以真阳之气而摄真阴。兹物有合焉者，秉真阳以摄真阴，即能留其阴之清，化其阴之浊，此就是能分清浊。故其治浊，原非以收敛为功。（缪氏收敛之说但揣其似。）且以阳摄阴，阴归阳和，所以胀满积聚诸治，亦非以开发郁结取效。（河间宣通郁结之说，但得其气之调而畅，犹未悉其所以调畅也。）惟明于火为体，水为用，能合以归土，而水火之体物还藉于土，然后知火之无或亢，水之无或滥者，乃得中土气化不匮。土化不匮，乃得水火二气合化不息焉。此生数为成之始，成数为生之终。造化元机，钟于一物而不遗者。是以方书用治悸证健忘，火之体也。用治浊遗盗汗下血泄泻，水之用也。用治胀满积聚膈噎脾痹胁痛，是土中大畅水火之用，即东垣所云和中益气，藏器所云利三焦调诸气者也。总之，病属阳虚而不能摄阴，选用益智，乃为的对。若阴虚不能归阳，投此适以滋害矣。
凡心经与三焦火动者，用之反耗元气。或脾家有湿热痰火并肺热者，均禁。（嵩）　性本温热，凡呕吐由于热，气逆由于怒，小便余沥由于水亏精涸，内热泄泻由于湿火暴注者，切忌。（仲淳）
〔修治〕去壳，或炒或煨，临用研。
甘松香  ***************************
产于川西松州。其味甘，故名。
根味甘，气温平。主治恶气，卒心腹痛满，下气。（《开宝》）　理元气，去气郁。（海藏）　芳香能开脾郁，少入脾胃药中，甚醒脾气。（濒湖）　肾虚齿痛，甘松、硫黄等分为末，泡汤漱之，神效。
〔论〕海藏以甘松理元气而去气郁，似不徒芳香擅醒脾之功。阅《准绳》治溲血方，以桑寄生为君，熟地、茯苓为臣，而兹味逐队为佐，且云此方处剂，乃补夫血之乘虚而妄行者，是兹味之为元气地，初不外于阳生阴中，藉之斡旋，以俾流行也，岂仅香能醒脾而已哉？
白豆蔻  ***************************
其草冬夏不凋，其子圆大如白牵牛子，其壳白厚，其仁如缩砂仁。
气味香辣辛凉，性大温。味薄气厚，轻清而升，阳也，浮也。入手太阴，亦入足阳明经。主治胸中冷气，荡散肺中滞气，宽膈进食，治胃冷食即欲吐，除脾虚疟疾呕吐寒热，（能消能磨，流行三焦。营卫一转，诸证自平。）去白睛翳膜。（白睛翳膜，乃肺气虚寒故耳。若红膜不宜用。）　方书治痞，反胃胀满，积聚呕吐呃逆，心痛胃脘痛，肩背痛痹，消瘅盗汗泄泻，大便不通，中气中恶。白蔻仁别有清高之气，可理上焦元气而收脱气。能益上焦，而通三焦清气中之火。开郁结，消食积，除寒退风。佐血药能通润大小肠，使气得周流，血自浸润。如阳过盛者，用寒凉降之，佐此以掣行周身，则寒凉不滞于中，而邪气自退，正气不损。（陆养愚）　得人参、生姜、橘皮、藿香，治胃虚反胃，及因寒呕吐。得陈夏苓，加生姜、白术，治寒痰停胃，作呕吐似反胃。得陈皮、白术、蒺藜、决明、甘菊、密蒙花、木贼草、谷精草，理脾虚白睛生障翳。得藿香、陈皮、木香，理上焦滞气。加乌药、香附、紫苏，治妇人一切气逆不和。佐参术姜橘，治秋深疟发，寒多热少，呕吐胃弱，饮食不进。太仓丸，治脾虚反胃。白蔻、砂仁各二两，丁香一两，陈廪米一升，黄土同炒焦，去土，研细，姜汁和丸，梧子大。每服百丸，姜汤下。
〔总论〕白豆蔻　草豆蔻　肉豆蔻　草果　按草实中，凡名豆蔻者三，皆南方所产。其形色功能，各有同异。而时宜状类，未能历稽，聊各就其气味而区别之。夫天地间惟是水火二气，为物生之主。寒热者，水火之气，若温凉，则水火之由渐而盛者，不可不细察也。气之所附者味，而味之所由生者气。即味以细为酌量，则亦可知其气矣。白豆蔻味辛而绝无苦意，是专乎金气也。细味之先香辣而散，后微辣而凉。辛而凉者金之气也，（故宜入手太阴。）即香辣转为辛凉，则所谓大温者是，而犹非辛热也。故其的治，入肺而效温冷散滞之用。亦兼温胃者，胃气上至于肺，肺气即下入于胃也。草豆蔻味先微苦而即辣，后辣中又微有淡甜。夫苦属火味，是不专乎金也。由火中之金气而有归于土之意，（故宜入阳明胃及太阴脾。）则所谓热者或是，似不止于温也。故其的治，入中土而效祛积寒除胃痛之用。肉豆蔻先苦多于辣，后辣盛于苦，苦尽带微辣微凉。是始而从火中之金气，终而专金中之肃气，（故宜入手足阳明。）其用更切于大肠。夫以火始，而以金终，则止为辛温，不可谓其辛热也。故其的治，由中土而大效收令之用。草果之味，极其辛辣而不散。其气猛而臭，近于斑蝥，谓之大辛大热，又何疑焉？用以驱脾胃之寒湿郁滞，是为对证之药。
〔论〕白蔻仁散冷化滞，何以能收脱气？盖此味先香辣而散、而微辣、而凉。夫辛而凉者金，正合于阳中少阴，由天而渐至于地之气也。使能升散而不能降收，可谓得秋金之气而入肺乎。故因寒滞气，入此味于温补中，固为正治。即剂合寒热，而亦入此味者，以其能和寒热之气而无不宜。（其草冬夏不凋，故寒热胥宜。）且正合于阳中少阴，能升散而即能降收。或逐队于升散之阳，而阴未尝不存乎其中。或逐队于降收之阴，而阳已先为主于内。推之寒热并投，而措无不宜。所以谓其补肺气，理脾胃元气，且收脱气也。
凡作呕因于火升，腹痛因于火热者，忌用。（仲淳）
〔修治〕药煎成，方炒研，入一二沸即起。为丸，待诸药细末后，方研入。勿隔宿。
草豆蔻  ***************************
与草果实有不同。产闽之建宁者，形似龙眼而微长微锐，其皮黄白而薄，有峭棱如栀子，无鳞甲，中子连缀，大如缩砂。其气辛香芳烈而和者是。若产于滇广气猛而浊者，即呼草果。
气味微苦而辛，微香性热。阳也，浮也。入足太阴阳明经。除寒燥湿，开郁行滞。主温中，治一切冷气心腹痛，去客寒心与胃痛，健脾消食，止霍乱呕吐。治瘴疠寒疟泄痢，噎膈痞满，痰饮积聚。方书治喘泄不能食胀满，瘛疭，黄疸，腰痛著痹，脚气滞下，疝。草豆蔻极辛而温，调散冷气甚速。（宗奭）　主散中土之寒，并寒之化湿以为郁滞者。凡风寒客邪在胃口之上，当心作疼者，宜煨熟用之。（东垣）　能散滞气，消膈上痰。惟明知身受寒邪，口食寒物，胃脘作疼，方可用之温散。或湿痰郁结而成病者亦效。若热郁不可用，必需栀子之剂。（丹溪）　虚弱不能饮食者，宜与木瓜、乌梅、缩砂、益智、曲柏、甘草、生姜同用。（宗奭）用草豆蔻治中脘冷疼，鲜有得其真者。市家多以草仁假代，安获奇功？（嘉谟）
总论详前。
草果
草蔻之产滇黔南粤者。气猛而浊，俗呼草果。其形长大如诃子，其皮黑厚（紧厚而黑皱，异于草蔻之黄白而薄。）而棱密，其子大粒成团。其性甚烈，其气辛臭，正如斑蝥之气。合诸药同煎，气独薰鼻。
主治善破瘴疠，消谷食，及一切宿食停滞作胀闷及痛。（仲淳）　性最辛烈，虽专消导，而大耗脾胃之元阳，老弱虚羸切戒之。（嘉谟）　草果亦有适宜于所患之证者，方书用治疟气水肿胀满，霍乱中暑，虚劳积聚，痰饮呕吐，反胃，咳嗽血，蓄血胁痛，消瘅泄泻滞下。或臣或佐，大者俱兼补益而行。与知母同用，治瘴疟寒热，取其一阴一阳无偏胜之害。盖草果治太阴独胜之寒，知母治阳明独胜之火也。气虚瘴疟，热少寒多，或单寒不热，或虚热不寒。（参此则知热多寒少虚热不寒之证，皆本于气虚。不可但以寒多为寒，热多为热也。）　用草果仁、熟附子等分，生姜七片，枣一枚，水一盏，煎半盏服。果附汤，治脾寒疟，大便泄而小便多不能食者，即上方。脾肾不足，虚寒泄泻。草果仁一两，同舶茴香一两炒香，去茴不用。吴茱萸一两，汤泡七次，同破故纸一两炒香，去故纸不用。葫芦巴一两，同山萸肉一两炒香，去萸肉不用。三味为末，酒糊丸，每盐汤下六七十丸。按嘉谟云：老弱虚羸，戒用草果。此二方一则气虚，一则脾肾不足。玩其各用辅翼之味，则知所以用草果矣。
肉豆蔻  ***************************
一名肉果。花实皆似草豆蔻而无核，故名。然虽似草蔻，而皮肉之颗，实不同类。外有皱纹，内有斑缬纹如槟榔。最易生蛀，惟烘干密封，则稍可留。
气味苦辛温。入手足阳明太阴经。主治温中下气，暖脾胃，止泻，固大肠。治积冷心腹胀痛，霍乱冷疰呕沫，消宿食痰饮。疗冷热虚泄赤白痢，止小儿吐逆不下乳腹痛。方书治水肿积聚，胀满不能食，疟痹反胃，霍乱，诸逆冲上，小便数疝。肉豆蔻温中补脾有功，脾得补而善运。其气自下，非若香附陈皮之决泄也。（丹溪）　泄痢久则用之，本草兼治冷热虚泄。盖泄久则虽热者其气亦虚，非概用以温中也。（濒湖）　君人参、补骨脂、吴萸、五味、砂仁，为治肾泄及冷泄之圣药。得缩砂、陈皮、人参、红曲、山楂、藿香、麦芽，为开胃进食、消食止泻之上剂。独用修事为末，枣肉和丸，或为末，缩砂汤下，名公子登筵散，开胃进食消导有殊功。老人虚泻。肉豆蔻三钱，面裹煨熟研，乳香一两为末，陈米粉糊丸梧子大。每服六七十丸，米饮下。脾泄气痢。肉豆蔻一颗，米醋调面，裹煨令熟，和面研末，更以欓子一两，炒研末，相和，又以陈廪米炒焦为末，和匀。每以二钱煎作饮，调前二味三钱，旦暮各一服，便瘥。
〔论〕肉豆蔻先苦而辛，得火中之金气。火为土母，是由肺以至乎胃，而效其温中下气之用也。后辛居胜，而终以微凉得金中之肃气。金主降收，是又由胃以至于大肠，而效其且降且收之用者。夫气之温者常升，然不全乎金之气，则不能由肺以降。气之降者属金，然不禀乎温之气，则更不能由大肠以收。此味能使温气降而入中土者，全乎金也。（故温中治积冷而善运化。）能使收气更归大肠者，本乎温也。（故止泄痢。）以火始而以金终，故金能效收之用。苦温则气升，其理固不易也。凡痢病于湿热而气虚者，于苦寒黄连主药中，用此味及木香佐之，乃能奏效。此岂徒以温味济寒哉？盖为能竟其肺之用耳。夫肺气能降亦能收，乃竟阳中少阴之用。金火合德，义固如是。而粗工用以止痢，漫曰涩剂，彼恶乎知之！（此味但不可施之实热下痢其气不大虚之人。）抑更有宜进究者，黑锡丹疗诸逆冲上，上盛下虚，及下元阳虚而头痛，何以于温补归元诸药中，却用肉蔻？益信肺气之能降能收，乃所谓肾气归元也。此义粗悉于白芷条下，当合参之。
缪氏云：大肠素有火热，及中暑热泄暴注，肠风下血，胃火齿痛者，忌。又湿热积滞方盛，滞下初起，皆不宜服。
〔修治〕去壳，但用肉。油色肥实者佳。用汤调糯米粉，或醋调面包，灰火中煨黄熟，取出，以纸捶去油净。勿犯铜铁。
补骨脂  ***************************
出波斯国。一名胡韭子。即婆固脂，俗讹为破故纸。今岭南诸州及岭外山坂间亦有之。实似麻粒，圆扁而黑，宜九月采。
味苦辛，气大温。阴中归阳，降多升少。入手厥阴心包络命门。及足太阴经。恶甘草、芸苔、羊血。（但制方有与甘草同用者。）　主治通命门，归元阳。治五劳七伤风虚冷，骨髓衰败，肾冷精流腰痛，膝冷囊湿。逐诸冷顽痹，并治肾泄小便频，及归人血气堕胎。禀火土之气而兼得乎天令之阳，能暖水脏，为壮火益土之要药。（仲淳）　骨者形之一，肾之合也。盖五形之所由生，必先骨髓，次及筋肉血脉皮毛。即五脏之所由生，亦必先肾，肾之肝，肝之脾，脾之心，心之肺。脏藏神，形载气也。肝者筋之合，脾者肉之合，血脉者心之合，皮毛者肺之合，合则神与脏俱，气与形俱矣。第肾独有两，左曰水，右曰命门火。水即髓之源，火即生之本，此寿命之基也。骨脂色黑从肾，宜归于左。辛温从火，又当偏向于右。两脏咸交，驱水火之精气，俾补骨髓。（髓者骨之脂也。）复从骨髓，淫气于骨，散精于肾。次第森荣，互为变化。则凡五脏化薄，致五形离决而为劳伤，五形化薄，致五气消亡而为痹极，仍可使之森荣变化。所谓骨气以精，长有天命也。（之颐）
按先哲言，凡病因于肾经受寒者，非附子、破故纸不能通达关节。是则故纸可与附子同功乎？此义当参。破故纸佐以胡桃，有木火相生之妙。故纸属火，收敛神明，能使心胞之火与命门之火相通，（然则老人上焦有虚热者可引之归下矣。）故元阳坚固而骨髓充实也。故桃属木，润燥补血，血属阴恶燥，故油以润之。语云：故纸无胡桃，犹水母之无虾也。（《白飞霞方》）　按骨脂惟能收敛神明，乃能使心胞络之火与命门通。心包主血，命门主气，相通则血归于气。故纸补命门，其功归于补髓者，由于血合气气化精也。况有胡桃肉木火相资，为血府生化之原，岂有不补肾而益精髓者乎？　郑相国方，久服延年益气，悦心明目，补添筋骨。破故纸十两，洗曝捣筛令细，胡桃二十两，去皮细研，更以好蜜和令如饴，瓷器盛之。旦日以暖酒二合，（不饮酒人以热水调。）调药一匙服之，便以饭压。忌芸苔羊血。此方大得归气化精之妙，　叔微《本事方》云：孙真人言补肾不若补脾。予曰：补脾不若补肾。肾阳气衰，不能熏蒸脾胃。脾胃气寒，令人胸膈痞塞，纳少运迟，或腹胁虚胀，或呕吐痰涎，或肠鸣泄泻，譬如釜底无薪，终日不熟，何能消化？济生二神丸治脾肾虚寒泄泻，用故纸补肾，肉蔻补脾，甚为切当。但当加木香以顺其气，使之斡旋，俾空虚能受，屡用见效。按二神治晨泻，味俱苦辛，而辛为胜。（即骨脂之宜九月采，便知金合于水以下行矣。）缘肺脾肾皆一气所终始，始于肾，生于脾，统于肺，其补脾肾而皆以辛胜者，本于统气者而治之，故奏功最切也。定心补肾，养血返精丸。破故纸炒二两，白茯苓一两为末，没药五钱，以无灰酒浸，高一指，煮化，和末，丸梧子大。每服三十丸，白汤下。昔有人服此，至老不衰。盖故纸补肾，茯苓补心，没药养血故也。青娥丸，治肾虚腰痛如折，俯仰不利。凡风寒劳役，湿痹气滞，堕跌，皆令腰痛，或如物重坠。用破故纸酒浸炒一斤，杜仲去皮切片姜汁浸炒一斤，胡桃肉去皮二十个，为末，以蒜捣膏一两和丸，梧子大。每空心温酒服二十丸，妇人淡醋汤下，常服有大益。通气散，治妊娠腰痛。破故纸二两炒香为末，先嚼胡桃肉半个，空心温酒调下二钱，神妙。茎强精滑，时如针刺，捏之则脆，此名肾漏。破故纸、韭子各一两，为末，每用三钱，水二盏，煎六分服，日三次，愈则止。种子方。真合州补骨脂一斤，以食盐四两入滚汤，乘热浸一宿晒干，次用杜仲去皮酒炒去丝四两，煎浓汤浸一宿晒干，次用厚黄柏去皮蜜炙四两，煎浓汤浸一宿晒干。别用鱼胶四两煎碎，以蛤粉炒成珠，同补骨脂炒香磨细，将胡桃肉捣如泥，盛以锡盆。蒸之取油和末，量加蜜捣丸，如梧子大。空心用淡盐汤吞三钱，晚间或饥时更一服。老人及阳虚无火者宜此，有火者忌之。
〔论〕补骨脂色黑，宜归左肾，而辛温偏向命门。两脏咸交，驱水火之精气，补脾骨髓。故诸本草皆主骨髓伤败，其能使心包之火与命门火通，乃令元阳坚固，骨髓充实。而却必先言收敛神明者，缘人身一切皆听命于君主，此阳为阴先之义，能使天气之火精静敛，乃致地气之水精充盈。然则髓所以充骨，而精所以生髓，惟志先为骨之主以名水精，（水之精为志。）而神更为志之先以裕水化。故原其功之始，当在收敛神明也。夫骨髓原属至阴之液所化，乃至阴之所以化液为髓者，全属阴中之阳志，固阴中之阳欲出地者尔。（本草以风虚冷，冠于骨髓伤败之前，是明指阴中之阳虚。盖风者，出地之阳也。）骨脂归气化精，煞能即水摄火，即火运水，俾阴精化髓以填骨空。盖其收摄精气者，皆即水摄火之元机。其补益形器者，又即火运水之妙理也。即水摄火，火降于水中，则阴得阳化以益气矣。即火运水，水升于火中，则阳得阴和以益形矣。（故凡下而益阴者，须得阳之动。上而益阳者，须得阴之静。）第其主治肾气虚冷，不可概施之肾阴虚冷。即肾气虚冷而原于肾阴不足者，亦当酌主辅以投之。此味摄气归元，是《内经》所谓气归精也。气归精是气生精也，即此便得如《经》所云精归化矣。精归化者，精化为气也，即此又便得如《经》所云气生形，形归气矣。又何有骨髓衰败，五劳匕伤腰疼膝冷，及囊湿顽痹之不瘳耶？粗工但以能补下焦阳虚为言，卤莽甚矣！　又命门元阳，乃水中之火也，主静而不动。三焦乃阴化阳静而动之初气，故《难经》谓为元气之别使。观海藏补肾与三焦之虚者，同用苁蓉、故纸，而补命门止用桂附，此亦足征三焦与命门之所以异矣。
缪氏云：凡阴虚火动，阳道妄举，梦遗尿血，小便短涩，大便燥结，及目赤口苦，舌干作渴，嘈杂易饥，湿热成痿，以致骨乏无力者，皆不宜服。
〔修治〕酒浸一宿，漉出，再以水浸三宿，蒸三时久，晒干，紧急微炒用。止泻面炒，补肾麻子仁炒。性大燥。一法，用盐水浸一日，取出晒干，再同盐炒过用。
姜黄  ***************************
江广蜀川皆有之。根叶都似郁金，其花春生于根，与苗并出，花先叶生，入夏花烂，秋中渐凋，不结实。其根盘屈，黄色类生姜而圆有节。八月采根，片切曝干用。（苏恭、颂）　近以扁如干姜形者为片子姜黄，圆如蝉腹形者为蝉肚郁金，并可浸水染色。（濒湖）
味辛苦，气辛香，性温燥。阳中阴也。入足太阴，亦入足厥阴经。主治祛邪辟恶，疗心腹结积冷气，心腹胀痛，风痹臂痛，消痈肿，及女子产后血气冲心。方书治气证痞证，胀满喘噎，胃脘痛，腹胁肩背及臂痛痹，疝。姜黄、郁金、蒁药三物，形状功用皆相近。但郁金入心治血，蒁药则入肝，兼治气中之血，而姜黄兼入脾，兼治气，为不同。（濒湖）　能入手臂治痛，其兼理血中之气可知。（又）　力行升出之机，夺土大之郁，土用行而黄中理矣。（之颐）　得当归、生地、牛膝、延胡、肉桂，治一切积血在腹中作痛。中寒心痛难忍，姜黄一两，桂三两，为末，醋汤服一钱。
〔附案〕一妇冬月怯寒头痛，其背部重坠而痛，下引腰腿及腿肚更甚，又臂痛不能举。医以五积散加羌活、乌药散寒行滞，其怯寒腰痛果除，而头及腿腿肚右臂之痛少轻，至背部重坠而痛则毫未应。此由只知行胃肾之气，而不知达胸中之阳故也。夫阳受气于胸中，背固胸中之府也。以姜黄为君，入羌活、白术、甘草四之一，更加附子三分，一剂知，再剂已。详此以见姜黄能达上焦之阳，勿混于治血可也。
〔论〕姜黄春末方生，花并苗出，是力行生出之机以宣木火之用也。花先叶生，秋仲渐凋，是独畅火大之用以对寒凉之治也。不结实即于八月采根，是畅火大之气而归于金，即并火金之力以归乎土，有合于入脾之说也。夫火之气以风木昌，更以燥金化。始于木，终于金，归于土，而绝不受寒水之气以成其火金之用。是则兹物所理者气，而所兼者血，以气昌则血生，气化则血畅耳。夫气化于金，何以更归于土？盖金为火妻，以育离中之坎，此阳必得阴乃化也，气化则归于土矣。人身木火之相生，必经于胃，而胃乃以浊中之清上注于肺。火金之相化，亦必归于胃，而肺乃以清中之浊内注于经，下溜于海，是中土固成始而成终者也。一有不归于胃者，必其火金不能相化，非气不能生血，即血不足以化气矣。得归于土，则胃合脾，以达气于三阴三阳，乃畅于脏腑，而彻于形体矣。此卫先而营随之义，姜黄适有合焉，不可谓其专治血，而漫等于破决诸剂也。
缪氏云：凡臂痛腹痛因于血虚，而非瘀凝气壅作胀者，切勿误用，误则血愈伤，病转剧。
〔修治〕不宜见火，盖辛胜是其功用，见火则辛去矣。
郁金  ***************************
生蜀地及西戎。今广南江西州郡亦有之，然不及蜀中者佳。四月生苗似姜黄，亦不结实。根如指顶，长者寸许，体圆有横纹如蝉腹状，外黄内赤，不如姜黄纯黄也。
味辛而苦，气寒性轻扬。气味俱厚。入手少阴足厥阴，兼通足阳明经。主凉心经，治血气心腹痛，及阳毒入胃，下血频痛。疗失心癫狂，血积蛊毒，尿血血淋，女子产后败血冲心。方书治发热郁，狂痫头痛，眩晕咳嗽，齿衄咳血，滞下淋，并目鼻舌喉等证。郁金无香，而性轻扬，能达酒气于高远，古人用治郁遏不能升者。（丹溪）　周人尚臭，灌用鬯，（以郁合秬，酿之成鬯。）阴达于九渊，阳彻于九天，故能条畅于上下，致气于高远以降神也。（之颐）　与香薷合其德，略有异同。香薷偏于卫与阳，郁金偏于营与阴。至于将形脏，弥元府，敷幽门，则一耳。（又）　郁金属火与土而有水，治吐衄唾血血腥，及经脉逆行，并宜磨末。加韭汁、姜汁、童便和服，其血自清。痰中带血者，加竹沥。（丹溪）　入心及包络，治病经验方。有惊忧痰血，络聚心窍，致成颠狂久病。用真郁金七两，明礬三两，为末，薄米糊丸梧子大，每白汤下五十丸。有妇人初服此，心胸间如有物脱去，神气洒然，再服而苏。此由郁金入心去恶血，明礬化顽痰故也。（濒湖）　郁金治诸血证之上行，皆属于内热火炎。盖此药能降气，气降即是火降。又本为血分气药，故血不妄行也。（仲淳）　伤寒斑痘，始有白泡，忽搐入腹，渐作紫黑色，无脓，日夜叫乱者。郁金一枚，甘草二钱半，水半碗，煮干，去甘草，切片烘研为末，入真脑子五分。每用一钱，以生猪血五七滴，新汲水调下，不过二服。甚者毒气从手足心出如痈状，乃瘥。此五死一生之候也。（庞安常）　同番降香、韭菜、生地、当归、童便，治怒气伤肝吐血。胃口作痛，牵引两胁并背，不可忍。郁金一钱半，酒炒香附三钱，条甘草一钱，水酒各半，煎服立效。按此味由气畅血，性本轻扬，其散血积，与他散血之味不同。厥心气痛不可忍。郁金、附子干姜、等分，为末，醋糊丸梧子大，朱砂为衣。每服三十丸，男酒女醋下。按郁金类同寒凉药用，此与姜附治寒水上逆，则其不专以阴胜可知。阳毒下血，热气入胃，痛不可忍。郁金五大个，牛黄一厘，皂荚子为散，每服用醋浆水一盏，同煎三沸，温服。风痰壅滞。郁金一分，藜芦十分，为末。每服一字，温浆水调下，仍以浆水一盏漱口，以食压之。痔疮肿痛。郁金末水调，涂之即消。中砒毒。郁金末二钱，入蜜少许，冷水调服。
〔论〕姜黄之味，辛胜于苦，其气温。郁金苦胜于辛，其气寒。方书俱以为入血，不知姜黄本于卫之阳以入血，宣血中结滞之邪而利之。郁金本于营之阴以入血，畅血中精微之化而行之也。郁金四月生苗，秋末乃于茎中吐华，由火土而趋金水，以宣其所孕。且其精英不结于实，仍返于根。根色黄赤，犹存火土之质，而大蕴金水之精。所以气寒而味苦，即火土之质，而气味全蕴金水。故能化火土之浊，即金水之化而形质不离火土，乃能就其阴之精微以肆其阳之脱化。夫精微之化，其气疏越而条达，丹溪所谓轻扬上行，用治遏郁不升，斯言微中矣。（本草首主血积。夫血之周流，由于气治，血积未有不畅气者。）大凡阴阳之气能化，未有不本于升降者，能升未有不降者。观其去心经痰血之络，聚并包络与胃中血热之毒，上而头面一切，下及二便，是岂升而不降者哉？至于洁古纯阴之说，当不尽然，何者？兹味之使阳脱化，乃其阴之精微也，固非以气之辛散为功，又岂纯阴而不能化者，所得奏效于上下。且纯阴性味，必不能解郁也。试就根之黄赤而却苦寒，两不相忤以为理，其义可参。
缪氏云：凡阴虚火炎，薄血上溢，而非气分拂逆伤肝致吐者，不宜用，即用亦无效。
〔辨治〕郁金、姜黄，实不同种。郁金味苦寒，色赤类蝉肚圆尖。姜黄味辛温，色黄似姜瓜圆大。第郁金最少，而姜黄常多，今市家欺人，谓原本一物，指其大者为姜黄，小者为郁金，不可不察。倘难得真郁金，可采山茶花烧灰存性，研细调服代之。（嘉谟）　置生鸡血中化成水者真。磨汁，临服入药。
蓬莪荗  ***************************
一名广术。（音述）生西戎广南诸州，江浙或有之。根如生姜，而荗在根下，状如鸡鸭卵，大小不等。九月采荗。
气味苦辛温。阳中之阴，降也。入足厥阴肝经气分，能破气中之血。主治一切气，破痃癖冷气，并霍乱冷气，吐酸水。（皆行气之功，多用酒磨。）疗心腹痛，通肝经聚血，丈夫奔豚，妇人血气结实。（多用醋磨。）通月经，止扑损痛下血，及内损恶血。（诸本草）　治积聚诸气为最要之药，与三棱同用良。（颂）　蓬荗色黑属血，破气中之血，入气药发诸香。虽为泻剂，亦能益气，故又治气短不能接续。（好古）　郁金入心，专治血分之病。姜黄入脾，兼治血中之气。蓬荗入肝，治气中之血。稍为不同。（濒湖）　心腹痛非血气不调，即邪客中焦，中恶毒气之为病，先因脏腑壅滞，阴阳乖隔，以致外邪乘之。荗气香烈，能调气通窍，窍利则邪无所容而散矣。（仲淳）　得三棱、人参、陈皮、砂仁、肉蔻、青皮、木香、麦芽、谷芽，消一切停食积聚，及小儿症癖。久患心脾疼。蓬荗面裹炮熟，研末，以水与酒醋煎服，立效。冷气抢心切痛，发即欲死，及久患心腹痛时发者。蓬荗醋煮二两，木香煨一两，为末，淡醋汤下半钱。妇人血气走痛，及腰痛。蓬荗、干漆等分，为末，酒服二钱。腰痛，胡桃酒下。
〔论〕蓬荗之味，苦泄辛散，其气温而通行，故主积聚诸气。乃有谓其益气者，因破气中之血而然也。夫血泣于气中，则气为之不利。此味既入气药而发诸香，则能疏阳气以达于阴血，阴血达而气乃益畅，非真有补益之功也。即所治气短不能接续，义亦由之。（下三棱条合论同参。）
缪氏云：是物行气破血散结，即有凝滞，亦当与健脾胃补元气药同用。若气血两虚，脾胃素弱而无积滞者，用之反损真气。
〔修治〕陈醋煮熟，剉，焙干，或火炮醋炒。得酒醋良。
荆三棱  ***************************
荆襄江淮济南河陕皆有之。茎花叶实，俱有三棱，故名。苗下有魁，初生成块如附子。亦有扁者，从旁横贯一根，复连数魁，魁上亦出苗叶，其魁皆扁，长须，皮色黄褐，削去须皮，宛如鲫状。体重者荆三棱，圆小如梅者黑三棱，钩曲如爪者，鸡爪三棱。方书又有石三棱，治痃癖气块者，是宜同中有异也。（覈）
味苦甘平，气温。阴中之阳。入足厥阴，亦入足太阴。从血药则治血，从气药则治气。主治老癖症瘕，积聚结块，破积气，通肝经积血，治疮肿坚硬，疗心膈痛饮食不消，妇人产后恶血血结。（诸本草）　三棱色白属金，破血中之气。其治积块疮硬，乃坚者削之也。（好古）　昔有患症癖死者，遗言开腹取视，得病块干硬如石，文理五色，后作刀柄，因刈三棱而柄忽化水，乃知此药可疗症癖也。有病症癖腹胀，用三棱、蓬荗酒煎服之，下黑物如鱼而愈。老症宿瘕，皆由血瘀气结食停所致。此味苦辛泄散，甘和入脾，血属阴而有形，所以治一切停结有形之坚积也。同蓬荗、青皮、香附、延胡、肉桂、牡蛎、人参、鳖甲，消一切坚症老癖之积聚。同四物、桂、辛、牛膝、延胡、青皮、红花、五灵脂，治产后恶血停结，及经阻腹痛不可按。同青皮、陈皮、砂仁、肉蔻、山楂、麦芽、红曲、人参、黄连，消一切食积并气壅不利。伏梁丸，治心积起于脐，上至心，大如臂，久则心烦身体髀股皆肿，环脐而痛，其脉沉而芤者。人参、白术、茯苓、半夏、厚朴、枳壳、三棱各等分，为末，面糊丸梧子大，每食远用米饮下五十丸。三棱汤，治症瘕痃癖，坚满痞膈，妨食腹胀。三棱二两，白术一两，蓬荗、当归各半两，槟榔、木香各七钱半，为末。每服三钱，沸汤调下。加减四物汤，治妇人血积。芎、归、芍、地、棱、术、桂心、干漆炒烟尽各等分，为粗末，每煎服二钱。三方皆以补味同三棱用者，举以类推。
〔三棱蓬荗合论〕蓬荗色黑属血，能破气中之血。三棱色白属气，能破血中之气。夫气中之血，谓气所凝结之血也。阳困其阴，非泛用破血诸药可效。惟蓬荗阳中之阴，能从气入而破血，先开其气，而后效其破血之用，（故又入气药，发诸香，且以治气不能接续。）为疏气至血之味。即未病于血凝，如霍乱冷气及心腹痛，亦犹可用也。若血中之气，则血所壅遏之气也。阴圉其阳，又非概用破气诸药可除。三棱乃阴中之阳，从血入而破气，先决其血，而后致其破气之用，为溃血出气之味。如病未至于老而且坚，所须何遽至此。盖阴为阳之依，洁古所以致戒于妄用也。
凡用三棱，不惟伤血，而更损真气，虚者切戒。能破有形之积，如因外淫泣滞其气血而饮食痰沫裹之者，须以此除之。若夫七情久结，致成有形，则必善用补运以壮其脾胃。脾胃气行，乃能渐消而散尔。慎无轻妄。（洁古）
〔修治〕消积须用醋浸一日，炒，或煮熟焙干入药。
香附子  ***************************
上古谓之雀头香，可以合香。生于莎草根下，其根有须，须下结子一二枚，转相延生。周匝有毛，采得燎去，曝干货之。（李濒湖）　虽生于莎草根，然根上或有或无，不可便以根当之。（宗奭）
味甘兼辛而微苦，气平而香，性燥。气厚于味，阳中之阴。血中气药，降也。入足厥阴气分，并入手太阴少阳，兼行十二经八脉气分。芎䓖为之使。生用上行胸膈，外达皮肤。熟用下走肝肾，外彻腰足。炒黑则能止血。（濒湖）　主治一切气，利三焦，解六郁。散时气寒疫，及心腹中客热，并常日忧愁不乐，心忪少气，霍乱吐逆，痞满腹胀。消饮食积聚痰饮，治膀胱间连胁下气妨，去瘀血生血。理妇人崩漏带下，月候不调，胎前产后诸病。（诸本草）　用童便浸过，能总解诸郁。凡血药必用之以引至气分而生血，此阳生阴长之义也。（丹溪）　童便浸炒，入血分而补虚。盐水浸炒，入血分而润燥。青盐炒则补肾气，酒浸炒则行经络，醋浸炒则消积聚，姜汁炒则化痰饮。（濒湖）　得人参、白术则补气，得当归、地黄则补血，得木香流滞和中，得檀香理气醒脾，得沉香升降诸气，得芎䓖、苍术总解诸郁，得栀子、黄连能降火热，得茯神交济心肾，得茴香、破故纸引气归元，得厚朴、半夏决壅消胀，得紫苏、葱白解散邪气，得三棱、莪荗消磨积块，得艾叶治血气暖子宫。乃气病之总司，女科之主帅也。（又）　能推陈致新，故诸书皆云益气。俗有耗气之说，宜于女人不宜于男子者，非。盖妇人以血用事，气行则无疾；老人精枯血闭，惟气是资。小儿气日充，形乃日固。大凡病则气滞而馁，故香附于气分为君药，臣以参芪，佐以甘草，治虚怯甚速。（韩[矛/心]）　香附为气郁血滞必用之药，然用之调血，须辅以益血凉血之品。即气虚者，兼入补气药，乃可奏功。（仲淳）　交感丹。凡人中年精耗神衰，由心血少火不下降，肾气惫水不上升，心肾隔绝，营卫不和，上则多惊，中则寒痞饮食不下，下则虚冷遗精。愚医徒知补下，非惟不能生水滋阴，而反见衰悴，但服此方半年，屏去一切暖药，绝嗜欲，然后习秘固泝流之术，效难殚述。香附一斤，新水浸一宿，炒黄，同茯神四两为末，蜜丸弹子大，每早用降气汤细嚼一丸。降气汤。香附五钱，伏神二两，炙甘草一两半，为末，点沸汤服前药。血崩秘方。香附一斤，童便浸透，砂器中炒，炒时不住手洒童便。火弗过猛，炒三昼夜为度。川木耳四两，纸包裹，以新瓦两片夹定，绳缚泥固，火煅存性。觉烟起良久，急去火，取置冷地，候冷取出，同香附研极细如面，每空心用淡醋汤调服五七分。按崩漏以气郁不行血瘀经滞淋沥不止者，用此疏之。瘀血去而新血生，则气体自和。心腹刺痛。小乌沉汤。香附去毛焙二十两，乌药十两，炙甘草一两，为末。每服二钱，盐汤随时点服。停痰宿饮，风气上攻，胸膈不利。香附皂荚水浸、半夏各一两，白礬末五钱，姜汁、面糊丸梧子大。每服三四十丸，姜汤随时下。痃癖往来疼痛。香附、南星等分为末，姜汁糊丸，梧子大。每姜汤下二三十丸。癫疝胀痛及小肠气。香附末二钱，以海藻一钱煎。酒空心调下，并食海藻。气郁头痛。香附炒四两，川芎二两，为末。每服二钱，腊茶清调下。肝虚睛痛，冷泪羞明。补肝散。香附一两，夏枯草五钱，为末。每服一钱，茶清下。四制香附丸。香附去毛一斤，分作四分，用醇酒、醇醋、盐水、童便各浸，春三夏一秋五冬七日。淘净晒捣，微焙为末，醋糊丸梧子大，每酒下七十丸。治女人经候不调，兼诸病。瘦人加泽兰、赤苓末二两，气虚加四君子料，血虚加四物料。按用香附，必审其所因，并病于何经而用何药，特借此味为先导，为辅佐，即数方可例其余。
〔论〕香附之味甘，甘为生气生血之元。兼有辛，辛金归肺而主气。后兼有苦，苦火归心而主血。夫辛甘为阳，甘多兼辛，是阳居其有余也。苦为阴，甘多苦少，是阴居其不足也。先甘而次兼乎辛，由辛而次兼乎苦，本有余之阳，并入于阴而效其用，犹肺气下降入心而生血之义。故为阳中之阴，血中之气药也。濒湖谓足厥阴手少阳药，夫手少阳非专主气者乎？不知手少阳与手厥阴表里，三焦之气不化为火者，由手厥阴之血无病也。既入血中之气以效用，将舍三焦之气而效于何气乎？气血各有阴阳之分，是即所谓阴气也。（上焦包络所生病，如七情抑郁者能开之。以包络主血也，中焦脾胃所生病，如霍乱食积痰痞能鬯之，以胃生血脾统血也。下焦肝肾所生病，如膀胱连胁下气妨及下血尿血月候崩带能调之，以肝固血之藏。肾乃血之海也，之颐谓其开发上焦，即中焦亦藉之以宣化，下焦亦藉之以宣渎。斯言近之。）血中气行，则血以和而生。血以和生，则气有所依而健运不穷，是之谓生血，是之谓益气。即气虚而事补益者，亦藉此导去虚中之著，韩氏所谓去虚怯甚速也。第其香燥，类云燥血，缪氏故谓调血须辅以益血凉血之味。大抵寒湿之伤气者，乃伤乎血，此味固是的对。即火热病气及寒湿化火，治以降火而用苦寒，亦宜此味从而和之。（之颐谓为诸药之聘使。）如黄鹤丹之用同黄连，其义可思矣。香附苦辛香燥，凡月事先期属血热者，禁用。（仲淳）　按气郁多用，气弱而郁者，必同补剂用。更有火伤元气以致郁者，治须降火，而以此佐之。若概谓开气之郁，反以燥助其火，则气愈弱而愈郁矣。
〔修治〕细者佳。去毛，以水洗净，于石臼内捣去皮。（忌铁。）用童便浸透，晒捣用。用稻草煮之，味不苦。或生或炒，或以酒、醋、酥、盐水、姜汁浸，俱瓦上焙干。炒至黑色，禁崩漏下血。研末醋调，敷乳肿成痈。用理气痛，醋炒尤妙。
藿香  ***************************
岭南颇饶，所在亦有。二月宿根再发，亦可子种。七月擢穗作花，子似茺蔚。五六月未擢穗时，采茎叶曝干，可著衣中，用充香草，逾时则性缓无力。（之颐）洁古、东垣惟用叶，取其敷布宣发。
●叶
味辛兼甘微苦，气微温。气厚味薄，浮而升，阳也。入手足太阴，亦入足阳明经。主正气，去恶气，助胃气，开胃口，止霍乱，定呕逆，及心腹痛。散寒湿暑湿，郁热湿热，蕴积邪热，并风热燥甚。并治外感寒邪，内伤饮食，或饮食伤冷湿滞。消风水毒气浮肿，及山岚瘴气，不伏水土，寒热作疟等证。饮酒口臭，煎汤漱之。方书治胀满消瘅，中风反胃，伤暑头痛，发热眩晕，酒毒黄疸，中寒中湿，中气中恶，积聚痰饮咳嗽，关格，心痛胃脘痛，痿，盗汗，不能食，泻泄滞下蛊毒。温中快气，疗肺虚有寒，上焦壅热。（一语是一气合说。好古）　行气入肺，功专脾胃。（门）　本芳香开胃助脾之剂，但入发散药则快气，入补脾药则益气，入理气药则快脾滞。（又）　气乱于肠，遂作霍乱，致乱正气者恶气耳。藿虚燥芳馥，（方茎中虚而有节。）具不逆不挠，入群不乱义，立定其乱，因名曰藿。方之奇方、急方，剂之宣剂、轻剂、燥剂也。（复）　得砂仁炒盐，治霍乱。得人参、茯苓、橘皮、木瓜、砂仁，治吐泻转筋霍乱。得木香、沉香、乳香、缩砂，辟恶气，治中恶心腹㽲痛。得木香、丁香、人参、苏叶、生姜，治暴中寒邪，吐逆不止。入乌药顺气散则补肺，入黄耆四君子汤则补脾，入桂苓甘露饮治中暑吐泻。升降诸气。藿香一两，香附炒五两，为末。每以白汤点服一钱。胎气不安，气不升降，呕吐酸水。香附、藿香、甘草二钱为末，入盐少许，沸汤调服之。
〔论〕藿香二月苗，七月穗，夏时未穗先采其茎叶，迟则性缓而无力。其味先辛次甘，最后苦，辛胜甘逊，苦则微，是火土之气归于燥金，金仍归土。由火亲土，而火气即已宿于土，由土化金，而气金还以畅乎土，所以能助胃气，开胃口正气而去恶气也。盖胃之气上致于肺，使肺气或为他气所乱，则胃气即不能行，而胃口亦为之不开。此味由燥金之气，以敷布宣发。不独六气之淫，祛其外受，并七情之偏，极于内郁者，无不佐主剂而平治之。即中土虚弱，亟行补益者，亦堪定以正气而还返之。要当就由火归土之义，以求其功用，非恃有火令偏胜之气乃能戡乱也。夫天地有大橐龠焉，为宣布，为蓄藏。当宣布之极于外，而其中蓄藏之蕴，便有脉脉禅代而密移者，万物统在其气中而不知也。是物赋有大火之精气，则其禅代密移之微，固已全畀矣。惟天地橐龠神机，其宣布欲尽时，即是禅代交承处。是天地之气，原非偏胜，而取此味之定乱者，又岂以偏胜为功哉？要知阴阳橐龠，总藉土为转关，故四序之禅代，俱不能离土。且六气必以火为主，而火游行于六气之中，必以土为归。因阳火出于地，亦藏于地也。《经》言胃土行气于三阴三阳，而脾土亦为之行气于三阴三阳。此可识火不能离土，即阳不能离阴之义矣。
虽治呕吐，若中焦火盛热盛，及邪实作呕作胀者，并禁。（仲淳）
〔辨治〕自种者良。揉之如蘹香气者真，薄荷香者非也。水洗去土梗，用叶。
香薷  ***************************
荆湖南北中州二川皆有之。四月生苗，叶似茵陈，穗似荆芥，花似水苏，气味则迥别。一种叶大茎方。一种叶最细，仅高数寸，芬芳转胜，乃石香薷也。九月开花著穗时，采之弥佳。
味辛，气微温。可升可降，阳也。入足阳明、太阴、手少阴经。主治散肺邪气，助肺清化。脾胃得之，郁开气下。拨浊回清，定霍乱腹痛吐下，散水肿，利小水，止吐衄，疗中暑内热烦渴为要药。香薷属金与水，而有彻上彻下之功，治水甚捷。肺得之则清化行而热自降。（丹溪）　大叶者治伤暑利小便，煎浓汁，成膏丸服，治水胀病效。（又）　香薷饮，为治暑首药。然伤暑有乘凉饮冷，阳气为阴邪所遏，遂病头痛发热，恶寒烦渴，或吐泻霍乱者，宜用此以发越阳气，散水和脾。若饮食不节，劳役斫丧而伤暑，大热大渴，汗泄如雨，烦躁喘促，或泻或吐者，必用清暑益气，及人参白虎之类，以泻火益元可也。（濒湖）　香薷功在治水，一女子自腰以下胕肿，面目赤肿，喘急不能伏枕，大便溏泄，小便短少。诊其脉沉而大，沉主水，大主虚。此乃病后冒风所致，名曰风水。用千金神秘汤加麻黄，一服喘少定，再以胃苓汤吞深师薷术丸，二日小便长，肿大消，调理数日全安。于此见古人方皆有至理，而此味治水之功，果有奇效也。（又）　香薷治暑，世未究其所以然。盖暑气流行曰暑淫，肺金受邪曰金郁。《经》曰：饮入于胃，游溢精气，上输于肺，通调水道，下输膀胱。设精气不游不溢，致水道不通不调，则令金受其郁。香薷大能别水之体，区水之用，由游溢上输，以通调归下，是其功力在精气也。《经》云：金郁则泄之，解表利小水是也。使元府闭而幽门阖则令金受其郁，香薷开提其元府，即以启辟其幽门，是其功力又在元府也。《经》曰：藏真高于肺，以行营卫阴阳也。顾营泣卫弛，又当令金受其郁，香薷整营于脉中，肃卫于脉外。第舍高源之藏真，实无以将行其形脏，是其功力更在藏真也。本草所主霍乱腹痛吐下，及散水肿，夫五水暴聚成肿，固精气失于游溢转输。而霍乱者，阴阳舛错，乃藏真失于将行也，香薷胥治之。谛审霍乱五水致病之因，微独暑气为本，本风亦可，本寒本湿亦可，本虚本实亦可，本营卫不调亦可，本饮食失节亦可，是则香薷功力不仅著于逆暑气而成病者矣。观易简主四时伤寒不正之气，《日华》主呕逆冷气，《肘后》治舌上出血如钻孔，《圣惠》治鼻衄不止，《外台》治吐血如涌泉，《永类钤方》治小儿发迟。（发即血之余也。）诵此则知藏真高于肺以行营卫阴阳之机彀矣。（之颐）　郁金与香薷合其德，略有异同。香薷偏于卫与阳，郁金偏于营与阴。将形藏，弥元府，敷幽门，则一耳。（又）　治水肿以之为君，同参、术、木瓜、茯苓、橘皮、白芍、车前子良。治暑香薷饮，有十味者，（脾胃肾俱虚之人当用此。若肺热咳嗽者，去参、耆、白术用。）有六味者，有加黄连者。深师薷术丸。治暴水风水气水，通身皆肿，服至小便利为效。用香薷叶一斤，水一斗，熬极烂，去渣，再熬成膏，加白术末七两和丸，梧子大。每服十丸，米饮下，日五夜一服。
〔论〕香薷生苗于四月，至九月乃开花着穗，禀于火土之气以生，而化于金水之气以成，故以对治暑淫为的剂。夫暑者相火行令，每先犯于心包之经，从其类也。心包与胃口紧相应，暑侵心包，未有不伤胃者。至包络与胃合病，又未有不上乘肺者。是先伤肺阴，以病乎肺之阳也。此品属金与水，能于阳中之阴，消其郁邪，助其清化，而有彻上彻下之功。肺得之则清化行，清化行则包络与胃胥治，而肺亦得司其主气之职矣。夫心肺胃上焦合而营诸阳，第营之机不动，则卫气不布。香薷功力在和金郁，俾阳气得以宣布，而中气因之转化，其义若何？盖脾肾之阴，上至于肺。肺即合于离中之坎，以行其清化。而包络主血，亦因肺阴之下降以生。至于胃脘之阳，得阴气而宣化，而中气乃为转运。斯清升浊降，霍乱水气之所由平也。霍乱之本，因人心外阳而内阴，内者是主，外者是用。如肺中脾肾之阴不得下降入心，则阳无主，而用乃乱。（热伤气者谓其阳中之阴伤也。）清浊相干，气不升降，为胸痞腹㽲。或吐或下，挥霍变乱，起于卒然矣。此疾多在夏秋之交，纵寒月有之，亦多由伏暑而然。濒湖以香薷为夏月解表之药，若然，何以又云散水肿有奇效？况所采血证诸方，岂非和营之的证，而犹以解表诬之耶？
〔修治〕八九月采之，去根留叶，阴干，勿令犯火。《局方》煎之以酒以水，水中顿冷饮，胡洽水熬作圆，深师取汁熬膏，《简易》捣筛成末，酒调，热服取汗。此各因其势而利导之，不独水中顿冷饮反佐以取之之法也。
薄荷  ***************************
经冬根不死，二月抽苗，清明分株排种。夏秋采取，曝令干。先期灌以粪壤，雨后刈收，不尔气味亦不辛凉也。产苏吴者茎小叶细，臭如龙脑，称龙脑薄荷。（种子苏州府学者真。）江右者茎肥，蜀汉更肥，俱不及吴产。根茎真似紫苏，但叶不同。薄荷茎燥，紫苏茎和。
茎叶味辛微苦，气微温，性凉。气味俱薄，浮而升，阳也。上行之药，（能去高巅及皮肤风热。）能引诸药入营卫。（辛合肺，肺主皮毛，苦合心而从火化，主血脉。）手太阴、少阴，兼手足厥阴气分药也。主治清六阳会首，驱诸热生风。疗中风，（此下焦元阴虚而元阳失守以为病者。）失音吐痰。去心经风热，清利头目咽喉口齿，一切在上及皮肤风热。又治小儿风涎，惊风壮热须此引之。并治瘰疬疮疥，风瘙瘾疹。（或煎鼓汤，或暖酒和饮，或煎茶生食并宜。）方书治风头痛，（此上焦阳中阴虚而化风或阳郁化风者。）眩晕发热，咳嗽痰饮，癫痫伤燥热郁。气温性凉，具转夏为秋，高爽清明之象。（复）　能搜肝气，又主肺盛有余肩背痛，及风痛汗出。（好古）　专于消风散热，风热上壅，斯为要药。噙化丸以之为君，主阴虚肺热咳嗽。加生、干姜，并治风寒咳嗽。川芎丸。消风化痰，利咽清目。治头痛旋晕，心忪烦热，颈项紧急，肩背拘倦，肢体烦疼，皮肤瘙痒，脑昏目疼，鼻塞声重，面上游风，状如虫行。川芎、龙脑薄荷叶焙干，各七十五两，桔梗一百两，甘草三十五两爁，防风去苗二十五两，细辛五两洗，各为细末，炼蜜搜和，每一两半，分作五十丸。食后临卧，用腊茶清细嚼，下一丸。瘰疬结核，或破未破。新薄荷二斤取汁，皂荚一挺，水浸去皮，捣取汁，合和于银石器内熬膏，入连翘末五钱，青皮、陈皮、连白黑牵牛半生半炒各一两，皂荚仁一两半，同捣和丸，梧子大。每服三十丸，连翘汤下。
〔论〕薄荷感杪春初夏之气，而得乎火金之味。金胜火劣，故辛多于苦。夫由杪春而初夏，正如火始然之候，乃此味得金气之胜，是为火中金气，诚如卢复转夏为秋之说也。本火中金气以清散风热，不降折而同降折之功，非从治而有从治之用。第其随所病而疗者，类属于天气之阳。《经》云：心肺合而上焦营诸阳。又云：肺贯心脉而行呼吸。又云：二阴（肾也。）至肺，在经络曰肾脉，支者从肺出络心，注胸中。（胸中即膻中，心主之宫城也。）然则兹味不最切于肺与心包乎？（海藏故谓手太阴兼手厥阴药。）其值大火之候而金气乃昌者，金固以火为主，即肺贯心脉而行呼吸之义。其金昌于火候而大禀辛凉者，以金能达火之用，即肾从肺出络心注胸之义。离火中固有水也，惟的为手太阴厥阴二经药，故止能散上焦天气之阳，阳气之淫者。人身阳为阴使，必阴先为阳守，无守则阳淫而风变眚，风病则鼓焰而上行极。薄荷禀火中之金，其辛散可以纾阳之拥而上，（漫事降折，则未能治。）其辛凉可以诱阳之依而下。（徒事疏散，亦未能效。）所谓清利六阳之会首，祛除诸热之风邪二语，意完而语尽矣。夫祛除诸热之风邪，非有他道，乃为其能清气耳。（凡下虚而热壅于上以为病者，皆归于气之不清。）是以癫痫昏冒，由于心脏真阴不得坎水既济而无以育神者，（神为气之主。）皆恃此味本阴以纾阳而清之化之。若但执为治风，执为治热，均未尽其精微也。总之，此味所司者，气分之清化，如炎歊之候，商飚动而酷热顿转，此造化元机，在于退热之先，而薄荷适有合焉者。或谓是物与荆芥同一辛凉治风，不知薄荷并入手太阴厥阴，荆芥则独奏功于足厥阴。缘荆芥辛温而有凉，薄荷止有辛凉。即其根经冬不死，固知其原禀水气，特因木气以达耳。然则海藏亦谓其搜肝气者，以所治之功，自及于肝，不同荆芥之有专致焉耳。又薄荷在《唐本草》，首主贼风伤寒，而后学多云除风热。大抵值大火之候而生，以辛温言者，从火为主之义也。言辛凉者，从金为火用之义也。故用此味，须识火为主，而金为火用，如风寒固致其火之用矣。如风热亦即以善于达火之用，而真气毕畅也。洁古云：可以和寒降之味而不损脾。卢不远云：可以助寒降之味而散其暑毒。二者兼之。
缪氏：病新瘥者，勿服，以其发汗虚表气也。咳嗽因肺虚寒客者，勿服，以其当补也。阴虚发热，血虚头痛，非同补血药弗用。小儿身热，由于伤食，及疳积者，弗用。痘疮属气虚者，初起亦不可用。
〔辨治〕苏州者胜。其茎燥，止用叶。
荆芥  ***************************
茎穗味辛微苦，气温，性微凉。气味俱薄，浮而升也。肝经气分药，能搜肝气。主恶风贼风，口面㖞斜，手足筋急，或遍身㿏痹。通血脉，除湿痹，散结聚气，转送五脏不足气。又主血劳，风气壅满，（是血虚而热盛。）背脊瘠痛虚汗，筋骨烦痛。（是肝肾阴虚而血不荣于筋骨。）搜肝气，散风热，清头目，治头旋目眩目疾，利咽喉。凡吐衄下血，血痢崩漏，妇人血风，及产后中风，为要药。消疮肿，并寒热鼠瘘瘰疬。方书治鼻证，瘛疭狂痫，痰饮咳嗽，呕吐，二便秘淋，脚气脱肛。肝热生风，故名血风。劳者病久血虚，月候不行，发热不止也。（《阆风》）　祛风邪，散瘀血，破结气，消疮毒。盖厥阴风木主血，而相火寄之，故风病、血病、疮病为要药。（濒湖）　一切偏风口眼㖞斜。用荆芥一斤，薄荷一斤，同入砂盆内研烂，生绢绞汁，瓷器中煎成膏，漉去渣三分之一，将二分日干为末，以膏和丸，梧子大。每服三十丸，白汤下，早暮各一服。忌动风物。中风口噤。荆芥穗为末，酒服二钱，立愈。名荆芥散。产后中风口噤，手足瘛疭如角弓，或血晕肢强，不省人事。荆芥穗微焙为细末，先以大豆黄卷炒，用酒沃之，去黄卷，取清汁调前末三五钱，和渣服。轻者一服，重二三服愈。童便调亦得。大抵产后大眩，则汗出腠理疏，易于中风。且多因怒气伤肝，或忧气内郁，或坐草受风而成，急宜服此。上方并治一切失血，及汗后搐搦。《指迷》加当归等分，水煎服。口噤则挑齿灌之，龂噤则灌入鼻中，神效。产后迷闷。（因怒后发热而得。）荆芥穗半生，以其半置新瓦上炒为末，童便服一二钱。若角弓反张，豆淋酒下。或剉散，童便煎服，极妙。盖角弓反张，乃产后危证，惟荆芥为要药。按荆芥用酒服，则纾阴以达阳。用童便服，则裕阴以和阳。同一化风，而用实有别。产后风虚，血眩昏冒。荆芥穗一两三钱，桃仁去皮尖炒五钱，为末，水服三钱。若喘，加杏仁去皮尖炒，炙甘草各三钱。产后下痢。荆芥四五穗，于盏内烧存性，（弗犯油火。）入麝少许，以沸汤些须调下。此药虽微，能愈大病，不可忽。口鼻出血如涌泉，因酒色太过者。荆芥烧研，陈皮汤服二钱，两服愈。崩中不止。荆芥穗于麻油灯上烧焦为末，每用童便调服二钱。一切头目诸疾，及血劳风气头痛，头旋目眩。荆芥穗为末，每酒服三钱，神妙。
〔论〕荆芥以二月布子生苗，历夏而至八月方开小花结穗。（功重于穗。）《本经》言味辛气温者，盖全乎辛味以成其温升之气也。嵩言其性微凉者，以性为气味之主。此品先辛后苦，辛胜而苦微，辛苦中俱带凉，是兼乎苦味，以成其凉降之气也。本乎气之温，成于味之辛，合春和木气之升举，是为能达阴气，俾阳得乘阴以出。（故能通血脉，破结聚气，传送五脏不足气，除湿痹，下瘀血，此层阳升而阴亦随之以畅气。）阳乘阴以出，则风治矣，而血已和。抑以味之辛，更禀乎性之凉，合秋爽金气之凉降，是为能和阳气，俾阴得先阳以畅。（故能搜肝气，治血劳，风气壅满，背脊疼痛，筋骨烦疼，更理丈夫脚气，此层阴降而阳亦随之以和血。）阴先阳以畅，则血裕矣，而风亦平。揣其性味，似全属金。宛以天气接引地气，能升而达在地之郁阴，即能降而化在天之亢阳。故虽不专主于温升，然佐升散得宜，则无论外因风寒而阳郁。即内因七情致血分有滞以郁阳者，（肝气折而为风。）此能纾阴以达之。虽不专主于凉降，然佐清降得宜，则无论内因肝热而阳僭。（肝之气有余则阳胜而血热，热久则血虚而为血劳风，需此凉降之治也。）即外感六淫致血分有热以僭阳者，（肝气淫而为风。）此更能裕阴以和之。惟风脏、血脏，俱属肝，而荆芥之致精于肝也专，故为血中要药。盖血以升举为要，药更以升而兼降者为全功。（兹味全得金气，其能温升者有温升而后有凉降，归其所始耳。）且气有余即是火，《经》曰：阳病发于血。濒湖故谓其治吐衄诸血证及痔漏也。（荆芥治血之逆而尤优于下行者。）　又荆芥之用，上行为多，而头目为最，不可谓非风剂也。第与世医所谓风剂，则有不可例视者。盖人身风木之气，自下而上，乃阴中之少阳，属地气者也。如天气之下济以交于地者，阳中无阴，而只有孤阳，其何以交于阴而为既济乎？惟荆芥所禀，正合于阳中少阴，在上主天气，一迎于地气之欲达于天者，而即能畅之，不使欲达之阳，还郁于阴也。且阳中之阴，更合于元阳所生之地气以交之，不使阳之上际于天者，无所归而离决于阴之中也。（《经》曰：阳出之阴则怒，非肝之失其职乎？）若谓兹药只能疏风，而未明所以静风之微，岂非梦梦乎？明于斯旨，然后知中风之治阳淫，（犀角防风汤。）头痛之清上火，（清上泻火汤。）痛晕之去风热，狂证之清心热，非助诸味以清消风热，乃本诸归阳于阴之义也。然后知中风之导阳郁，（追风如圣散。）头痛眉骨眼痛之散血滞，（上清散。）头风屑之清气散壅，（人参消风散。）风痫之化阴滞、达阳壅，亦非助诸味以祛散风阳，乃本诸由阳彻阴之义也。然后知中风之补精血、达元阳、化阳滞，（补骨脂丸。）头痛之益肝气、化阴畅阳以消风毒，（大追风散。）瘛疭之养阴和阳以消风滞，类用荆芥于中者，非取以散风，乃原本于由阳彻阴，由阴化阳之全用也。若徒袭一散风之浮说，则试思产后血虚风证，何以投此一味，便奏神功？（风药多燥以竭阴，此独于产后，及失血，并大汗后风证，用奏殊功者，缘其湿升之中，便有凉降。所谓由阴达阳，即由阳归阴，有阴阳合化之妙，而治风乃神也。）又何以于大肠血病，最为亲切乎？况乎风与燥热同气，阳也。今惟此味由阳彻阴，即由阴化阳，是以宜于热，并宜于寒。（如金沸草散，佐麻黄以治寒咳。旋覆花汤，佐麻黄、五味以治产后寒嗽。）第阴阳既如是其咸宜，何以上行而极者主治最多，而下行如脚气等证，究属仅见。不知荆芥乃天气精专之剂，《经》曰：云雾不精，则上应白露不降。云雾精者，乃天气之阳，合于地气之阴，酝酿变化。极其精微而后血之生化有地，犹之白露降也。（膻中之气犹云雾，是谓膻中之气欲化耳。夫血生化于阳中之阴，精于云雾之天气，乃由膻中血会，得凉降而归于血海。）然则气化絪緼于上以为云雾之精，可不疑于治上治下之有多少矣。总之，兹味专精于肝，而妙阴阳之化以化结。正惟有阴阳合化之妙，而治风乃神，（所以清龙散治风气传化，腹内瘀结而目黄，风气不得泄，为热中烦渴引饮，用荆芥为君。）不可止谓其散风而与风剂例视也。
阴虚火炎面赤，因而头痛者，禁用。（仲淳）气虚人慎服，因其辛多也。
〔修治〕陈者良。去梗取穗，有微炒用以杀辛气者。若用以止血，须炒黑。
紫苏  ***************************
紫苏、白苏，处处有之。皆以二三月下种，或宿子自生。茎方，叶团带尖，有锯齿。肥地者，面背皆紫。（皆紫者佳。）瘠地者，面青背紫。其面背皆白者，白苏，乃荏也。五六月连根采收，以火煨其根，阴干则茎久叶不落。八月开花成穗，如荆芥。九月半枯时收子，子细如芥而色黄赤。
茎叶味辛兼甘，气温而香。入手少阴、太阴、足阳明经。主治温中达表，行气和血，通心经，益脾胃，利肺下气，消痰定喘。治心腹胀满，止霍乱转筋，通大小肠，疗脚气，安胎。方书治咳嗽水肿，中风疟，胁痛消瘅，大便不通，痔，伤暑伤饮食发热，郁，积聚，痰饮鼻衄，痛痹，眩晕狂惊虚烦，小便不通，疝，耳蛊毒。若宣通风毒，则单用茎，去节尤良。（颂）　叶则偏于宣散，茎则偏于宣通，子则兼而有之，但性稍缓。（之颐）　能除一切冷气，若下气则须用梗，其子尤良，若叶未免有升发之义。（《类明》）　详其色香气味，体性生成，推陈致新之宣剂、轻剂也。故气下者可使之宣发，气上者可使之宣摄。（之颐）　辛味入气分，紫色入血分。同橘皮、砂仁，行气安胎。同藿香、乌药，温中止痛。同香附、麻黄，发汗解肌。同川芎、当归，和血散血。同木瓜、厚朴，散湿解暑，治霍乱脚气。同桔梗、枳壳，利膈宽肠。同杏仁、莱菔子，消痰定喘。（濒湖）　感寒上气。苏叶三两。橘皮四两。酒四升。煮一升半。分再服。霍乱胀满。未得吐下。生苏捣汁饮之。干苏煮饮亦妙。咳逆短气。苏茎味二钱，人参一钱，水煎数沸服。
〔论〕紫苏茎叶，始尝味辛，后有甘，辛胜而甘劣。以春种后，采叶于夏，而吐华乃在孟秋，采子更于秋季。故茎叶之用，与子有异。夫当大火之时，而其叶味辛，是火中之金也。即于火令采之，是全乎火之用金，而不致金用火也。金为火用则气化，以火原出水中，而金固为水母，阳不得阴不化也。火为金用则血化，以血原于水而成于火，阴不得阳不化也。紫苏之辛，乃火能用乎金者，是以所主在气耳。观于色赤入心，心火固气之灵。味辛入肺，肺金固气之主。金火合德，其气故和以温。（所谓心肺合而营诸阳也。）辛后有甘，自归于胃，以脾胃固气升降之枢也。然则通心经，利肺气，益脾胃，义皆不妄。而之颐所云下者宣发，上者宣摄，其说亦微中矣。第用紫苏多取其宣发，而兹更云其宣摄，于义若何？盖手太阴为阳中之少阴，阳不得阴，则气不化。惟金为火用则气化，气化则极其宣发，此易知也。至于阴为阳守，阳无阴则火僭而上，而气亦不得宣，惟金为火用，则宣中有摄，摄者亦所以成宣，之颐故统谓之宣剂也。抑其阳中有阴，于何见之？曰：是物宣气，而即能和血，所谓肺气下降入心而生血者，固即金为火用之明证矣。夫气之为用，上际下蟠，无处不宣。而后天之气，总不越心肺胃以为生化。兹味通心利肺益胃，故上中下胥赖之。如中焦之病于霍乱，上焦之病于胸膈不宽，下焦大小肠之不通，脚气之壅阏，苟用之而主辅得宜，又何宣发宣摄之不奏功乎哉？凡病于气之胀壅者，虽所因不一，然皆气不归元也。紫苏首治脚气，正气得归元之义。盖人身阴本于下，其升而至上也，实由阴中之阳引之，阳畅于上。其降而至下也，实由阳中之阴引之。紫苏虽主于气之阳，而其金为火用者，正阳中之阴能使气化，气得化则自归元矣。
●苏子
与叶同功。发散风气宜用叶，清利上下宜用子。（濒湖）　主治润心肺，调中下气，消痰开结。治肺气喘急，止霍乱呕吐反胃，消五膈，利大小便。下一切逆冷气，及腰脚中湿气风结气。苏子下气，与橘皮相宜。（贞白）　治风顺气利肠。苏子一升，微炒杵，以生绢袋盛，内于三斗清酒中，浸三宿，少少饮之。一切冷气。腰脚中湿气风结气。苏子良姜橘皮等分。蜜丸梧子大。空心酒下十丸。休息利大小溲频。每干研苏子末。米饮调服效。
〔论〕苏子下气之功胜于叶者，为其八月始华，得金气之厚而善降也。然其花色紫，子亦黄赤，犹不离于火之体，以致其火之用。（如《经》所谓毛脉合精行气于府之义。）故虽金胜，而还以气化为主也。盖茎叶子俱能和气，叶则和而散，茎则和而通，子乃和而降。用者审之。
气虚、表虚者禁用叶，肠润、肺虚者禁用子。（士材）　火升作呕者，不宜用叶，惟可用子。（仲淳）
〔辨治〕叶用两面俱紫者。子自收方真，市者多伪。略炒，研极细，煎成叶，投入二三沸，即倾。
水苏  ***************************
即鸡苏。俗呼为龙脑薄荷，以生东平龙脑冈者为良。三月生苗，方茎中虚，叶似苏叶而微长，面皱色青，密齿紫背，气甚辛烈。六七月开水红花，成穗结子如荆芥。沃地者，苗高四五尺。其子不如紫苏，因紫苏以八月开花结子，而水苏子早，非禀金气之厚也。
茎叶味辛，气微温。主治下气，辟恶气，疗吐血衄血，肺痿崩中，带下血痢。酒煮汁服，治头风目眩，及产后中风，恶血不止。作生菜食，除胃间酸水。其功专于理血下气，（大都逆上之血用之的有殊效。）清肺辟恶消谷，故《局方》治吐衄咳唾，下血血淋，口臭苦甜喉腥诸病，有龙脑薄荷丸。衄血不止。鸡苏叶、生地等分，为末，冷水服。脑热鼻渊，肺壅多涕。鸡苏叶、麦冬、川芎、桑白皮炒、黄耆、炙草、生地等分，为末，炼蜜丸梧子大。每服四十丸，人参汤下。风热头痛，（热结上焦，致生风气。）痰厥头痛。水苏叶五两，皂荚炙去皮子三两，芫花醋炒焦一两，为末，炼蜜丸梧子大。每服二十丸，食后荆芥汤下。
〔论〕紫苏、水苏，味皆辛，气皆温，皆为火中之金。第水苏辛味胜于紫苏，而气之温则逊之，且采以七月，取乘金之进气也。夫金以火为主，火以金为用，二者固相合而相须。然五行有递为君之时，因于成功退而将来进也。如紫苏叶面背俱紫，已全禀乎火之气矣。又采于五月，因其时以全其气也。水苏叶面青背紫，已不全禀乎火之气矣。采以七月，则因于火之退气，乘乎金之进气也。全乎火之气者，金为火用，裨火得化水而为血。故心主脉，脉舍血，虽则化血，总以全其大火之气也。若乘乎金之气者，火又藉金以为用，俾火之化水为血者，仍行其清化，使胃生之，脾统之，肝藏之，而火更因此以宿于水焉。（金以火为主，故阴得阳而血化，血化而气益畅，似归功于气者紫苏也。火以金为用，故阳得阴而气清，气清而血得静，似归功于血者水苏也。）夫水火之升降，全藉于木与金，金以火为主，而木又以金为主。如火中之金不得司其凉降，则肝之从阴而达于上者，不得阳中之阴接引，将木火交煽而邪热益炽矣。水苏由火而独专其金气，有不奏功于吐衄咳唾喉腥口臭及苦甜者欤？虽然，血固心主之，胃生之。能使归其所藏而纳之血海者，则肝也。肝之所以能纳血者，由肺之气能归于胃，以至肝也。肺气所以能归于胃者，全由凉降之气，使火就金妻而宅水于中，木依水母而随金以下，升已而降，不致木火之相煽也。（《经》曰：伤肺者脾气不守，胃气不清，经气不为使，真藏坏决，经脉傍绝，五藏漏泄，不衄则呕。绎此则由火中之金，而金得司其职者，犹不能令血归其藏而致逆漏欤？）此味于血证有殊效者，缘不以苦寒退血中之火，而以火中之金气和之，握生化之机权以为升降，所谓火得归宿于水者。是《本经》首言下气，理固可参。而又能疗风，可愈知其专于理血以化气矣。
采取适时　紫苏以五月，水苏则七月，紫苏子九月，半枯时收。如市肆茎叶子多于霜后采取，采时则气味俱失，何可用？
蛇床子  ***************************
因蛇虺喜卧其下，食其子，故又名蛇粟。下湿地所在皆有。其子轻虚，褐色，两片合成，亦有细棱。凡花实似蛇床者，当归、川芎、水芹、藁、胡萝卜。
气味苦而大辛微甘，乃右肾命门少阳三焦气分之药。主治强阴，益阳事，缩小便，暖女子子脏，温中下气，利关节。疗虚湿痹毒风㿏（手足麻痹也。）痛，腰胯酸疼，四肢顽痹。更治男子阴痿湿痒，女子阴中肿痛，去阴汗湿癣。煎汤浴大风身痒，多服令人有子。方书治痿、健忘、消瘅、赤白浊诸剂中亦有之。苦就火至地，辛归金达天，甘属土合气交，故能除湿益阳，不惟已疾而又有补益也。（仲淳）　蛇性窜疾，居处隐僻，禀善行数变之体用。蛇床功用，靡不吻合。设非气性相感，宁为蛇虺所嗜耶？故凡厥阴隐僻之地，气闭不通，得蛇床宣大风力，鼓舞生阳，则前阴疏泄，窜疾自如。并可伸癫痫之气逆于脏，与关节之壅闭不开，而作把握阴阳之良剂也。（之颐）　同远志、巴戟、牛膝、首乌、阳起石，治阴痿湿痒。按此证多由肝经湿热，不得概以辛温之味治之。同巴戟、牛膝、杜仲、续断、地黄、白胶、黄柏，治妇人阴中肿痛。同黄柏、山萸、五味、茯苓、车前子、香附、续断、补骨脂，治一切带下。赤者加白胶、阿胶。阳事不起。蛇床、菟丝、五味等分，为末，蜜丸梧子大。每服三十丸，温酒下，日三服。赤白带下，月水不来。蛇床子、枯礬等分，为末，醋面糊丸弹子大，胭脂为衣，绵裹纳入阴户，如热极再换，日一次。
〔论〕蛇床以四月放花白色，结子攒簇，两片轻虚，五月采实。夫实结于夏，而尝之先苦后转大辛，是火气归于金也。然花白色而质轻虚，金质复归于火矣。火不归金，则气之体不全，金不归火，则气之用不昌。气之体全，乃能归命门以孕其元气之用，昌乃能达三焦以致其用。《本经》治阴痿湿痒，及阴中肿痛，除痹气，利关节，指其用而言也。《别录》令男子阴强，女子子脏热，指其体而言也。夫元气之体用，全俱于坎离。然坎中孕离，离中宅坎，皆由其得金气也。金为水母，火为金夫，惟水中有金。故坎中孕离，水为火用，而元气以生。惟火中有金，故离中蓄坎，火为水用，而元气以化。兹物乘夏火以结实，而火气尽归金味。赋轻虚以攒成，而金味仍是火质。火归金，故令火为水用而畅阴，此天气至地，夫从妻也。金化火，乃得水为火用而达阳，此地气至天，子随母也。由化归生，复由生归化，元气之体用似有独全者。又蛇床所治，类由阳气之不得鼓舞以畅其用，风虚为病也，如金火合德而气化，则虽微物，而有天气至地，地气至天之化机。试观其质轻虚，岂非阴湿化为阳明，有鼓之舞之以畅天气者乎？盖天气畅则至地，地气达则至天。火为水用而畅阴，阴畅则降，而阳随之。水为火用而达阳，阳达则升，而阴随之。是物以达阳而升为终事，却以畅阴而降为始事，乃金火合而归于命门之实际也。归命门则三焦气盛，其原与足厥阴相通者，自能合而行上矣。（所以治喉痹、耳湿、牙风，及肾虚耳聋诸方亦用之。）　《别录》于此味更云辛甘，辛合于甘以归肾，是由母趋子，故得致津液而化阴中之阳。如菟丝、覆盆、蛇床，皆补阴气之的剂，非苦辛热偏者胜也。蛇床之用，所谓天气至地，地气至天者，于何征之？如本草强阴，是天气至地，而健忘丸用之，则地气至天也，此犹同宫水火之气耳。若上以治面疮，下以疗痔疾，夫非上下极至之征欤？更如内补鹿茸丸治赤白浊，其益阳若桂附亦用之矣，岂犹藉蛇床以达阳者？盖缘思想伤阴，乃是阳中之阴不化，阴伤而及于阳也。或藉此以化阳中之阴，而后真阳乃得复欤。又如消瘅之白茯苓丸，（因消中后胃热入肾，消烁肾脂，令肾枯燥，遂致此疾。）既滋肾阴而除胃肾之枯燥矣，乃反用此味以达阳者，毋亦阳陷阴中而不化，须藉此由阴之化以散阳欤？即此推之，不得但以去湿达阳，尽蛇床之能事矣。大抵火中之金，应归命门元气，以金水子母相恋，且返其所自始也。然则紫苏亦火中之金，何以不归命门？曰：紫苏紫色，合于辛味，自应入心与肺矣。命门为元气之根，心肺即为元气之用，为气之用，所以紫苏为宣剂。
其性温燥，凡肾家有火，下部有热者，勿服。（仲淳）
〔修治〕作汤洗浴，则生用之。入丸散，用布包挼去皮壳取仁，微炒杀毒即不辣。酒浸一宿，以生地汁拌，久蒸焙干用。（雷公）按蛇床子之用，全在辣甚，炒殊不宜，不若雷公用生地拌蒸之为当。
荜茇  ***************************
生波斯国，今岭南特有之。七月结子，如小指大，形长二寸以来，青黑色，气味正如胡椒，九月收采。
子味辛气热。阳也，浮也。入手足阳明经。主治温中下气，除胃冷及霍乱冷气，水泻虚利，呕逆醋心，产后泻痢。与阿魏和合良。（诸本草）　能入阳明经散浮热，治偏头痛，鼻渊牙痛。（濒湖）　冷痰恶心，荜茇一两为末，食前米汤服半钱。暴泄身冷，自汗，甚则欲呕，小便清，脉微弱，宜已寒丸。荜茇、肉桂各二钱半，良姜、干姜各三钱半，为末，糊丸梧子大。每服三十丸，姜汤下。妇人血气作痛，及下血无时，月水不调，用二神丸。荜茇盐炒、蒲黄炒等分，为末，蜜丸梧子大。每空心温酒下三十丸，两服即止。
〔论〕荜茇产于南方，受火土之气。稽本草概治虚冷气之为病，而濒湖又谓能散浮热，若不徒以散冷为功。或其气味辛温，而犹有和，未可以大热概之。抑所谓浮热者，得无因寒之郁，而郁气为浮热欤？
多服走泄真气，令人肠虚下重。（宗奭）　能动脾肺之火，令人目昏。（濒湖）
〔修治〕去梃用头，醋浸一宿，焙干，以刀刮去皮粟子令净，乃用。不则伤肺，令人上气。
兰  ***************************
兰草、泽兰合考。兰草，香草也，（非今世兰蕙花。）别名都梁香，（都梁有山，即今武冈州，又盱眙县亦有都梁山，皆产此。）又名千金草，即孩儿菊、醒头草也。出溪涧水旁下湿地。二月宿根再发，紫茎素枝，赤节绿叶，叶对节生，光泽有歧。八九月枝头成穗，作花红白似鸡苏，久之转白。绒裂如球，球中有子，绒着子上，色黑味苦，臭香气烈，即千金花也。兰草与泽兰同类异种，但以茎圆节长，而叶光有歧者为兰草。茎微方节短，而叶有毛者为泽兰。气味俱疏淡，而功用则迥别。（覈）
●兰草
叶气味辛平，东垣曰甘寒，其气清香。入手太阴、足阳明经。主治利水道，除胸中痰癖，生津止渴，治消渴胆痹，调气养营。久服益气轻身。煮水浴风病。浸油涂发，去风垢，令香润。方书治齿疾。《素问》云：五味入口，藏于脾胃，以行其精气。津液在脾，令人口甘，此肥美所发也。其气上溢，转为消渴，治之以兰，除陈气也。东垣治消渴生津饮，用兰叶本于此。（濒湖）　臭香味辛，气化中药也，故主益气利水道。（之颐）　肺气郁结，则上窍闭而下窍不通。胃气郁滞，则水谷不以时化而为痰癖。此草辛平芬芳，能散结滞，大都开胃除恶，清肺消痰，为散郁结之圣药。（仲淳）　以花煮酒，臭类木香，苦甚黄连，用治滞痢，获效颇捷。（之颐）　同藿香、枇杷叶、石斛、竹茹、橘红，为开胃气之神品。加入沉香、郁金、白蔻、苏子、芦根汁下气开郁，治噎膈之将成者。同栝蒌根、麦冬、黄连、竹叶、芦根汁，治消渴。
●泽兰
叶味苦辛甘酸，气微温。阴中之阳。足太阴、厥阴经药也。苦辛泄热，甘能和血，酸能入肝。温通营血，行而带补，妇人方中最为急用。防己为之使。主治养血气，破宿血，利关节，通九窍，消身面水肿，并痈肿及头风目痛，女子频产血气衰冷，成痨羸瘦，及血沥腰痛产后诸病。气香而温，味辛而散。脾喜芳香，肝宜辛散。脾气舒则三焦通利而正气和，肝郁散则营卫流行而病邪解，故为女子方中所急用。（濒湖）　补而不滞，行而不峻，为产科要药。得炒黑豆、炮姜、芎、归、地、芍、牛膝、蒲黄、五灵脂、益母草，治产后恶露不尽，少腹作痛。寒月加桂。多火及内热虚劳人，去桂加童便。去五灵脂加人参、鳖甲、香附、麦冬，治产后诸虚百病。肺热者去人参。月候不通，结块发热者。泽兰一束，捣烂酒浸，温饮之，日二三次，当通。产后水肿，血虚浮肿。泽兰、防己等分，为末。每服二钱，醋酒下。水肿肾沉膀胱浮者，同泽泻、茯苓、猪苓、白术、木通、灯草、通草、牡蛎、滑石、附子、葶苈、瞿麦、车前、防己用。
〔总论〕濒湖言兰草、泽兰功用，有气血之分。兰草走气道，故能利水，除痰癖，杀蛊辟恶，而为消渴良药。泽兰走血分，故治水肿，涂痈毒，破瘀血，消症瘕，而为妇人要药。虽是一类，而功用稍殊，正如赤白茯苓、芍药补泻不同也。按二药分气血之治是矣。第《本经》久服兰草何以益气？而甄权于泽兰何以治频产血气衰冷成痨羸瘦？此义未经发明，犹未免与他味之利气血者例视也。

卷九·隰草部  ——————————————————————————————————————————————————————————————————————————————————————————

菊  ***************************
有两种。一种茎紫气香而味甘，叶可作羹者，为真菊。一种茎青肥大，作蒿艾气，其味苦辛惨烈不堪食者，为苦薏，（以味似莲子心得名。）非真菊也。叶正相似，惟以甘苦别之。（贞白）　惟单瓣花小而黄，叶小而薄，色深绿，九月应候而开者为是。邓州白菊，单瓣者亦入药。余皆不用。（宗奭）
●花
味甘，气香，性平。可升可降，阳中有阴。主肝气不足。白术、地骨皮、桑白皮为之使。治诸风头眩肿痛，目欲脱，泪出。（《本经》）一切游风，能令消散。补阴利血脉。（权）除胸中烦热，利五脉，调四肢。（《别录》）养目血，去翳膜。（洁古）　黄菊属土与金，有水与火，大能补阴血，故养目。（丹溪）　菊春生夏茂，秋花冬实，备受四气。饱经霜露，叶枯不落，花槁不零。其用祛除风热，益肝补阴，皆由得金水之精英尤多，能益金水二脏故也。补水所以制火，益金所以平木，木平则风息，火降则热除矣。（濒湖）　黄者入金水阴分，白者入金水阳分，红者行妇人血分。神而明之，皆可入药。（又）　菊花独禀金精，专制风木，故为去风之要药。（仲淳）　同地黄、当归、枸杞、蒺藜、五味、山萸、黄柏、羚羊角、羊肝，治肝肾俱虚目痛。加木贼、谷精、柴胡、决明子，可去外翳。同黄连、甘草、元参、桔梗、连翘、生地、柴胡、川芎、羌活、荆芥、决明子、童便，治风热目痛。君川芎、细辛、藁本、当归、生熟地、天麦冬、白芍、甘草、童便，治血虚头痛。亦主眩晕其因痰而作者，无痰药不效。黄而小者，童便浸一宿，晒干为末服，能生精。与枸杞子相对蜜丸，久服终身无目疾，兼不中风及生疔疽。眼目昏花。用甘菊花一斤，红椒去目六两，为末，用新地黄汁和丸梧子大。每服五十丸，临卧茶清下。
〔论〕甘菊秉金精而兼水化，金水相涵，益阴之上品也，何以独为风木之对待？盖风木固欲尽之阴，而乐趋乎阳者也。有金水相涵者，育其将尽之阴，而静其相求之阳。故不独平肝，且能益肝之不足。其疗头目风热，除胸中烦热，利五脉，调四肢，总归于利血脉一语。而血脉之所以利，直由金水相涵，以致其用耳。夫心主脉，脉为血府，金水相涵以致其用，则是肺阴下降入心，而合于肾脉之至肺者，所谓毛脉合精也。火合于水而血生，血生而脉利，又何四肢之不能调乎？然则对待风木一语，正以风脏血脏，实司周身之经络，而经络固内外之合也。得兹味大畅风升之用，而不病于风眚，则所益岂其微哉？（祛头风明目特其首及，非谓益阴之功，概止此也。）至入药定以甘者，盖益气益血之味，不能离于甘，离于甘则为阴阳偏至之气，但可以疗偏至之疾耳。
〔辨治〕小而气恶者为野菊，味苦茎青者，大伤胃气，谨戒弗用。正月采根，三月采叶，五月采茎，九月采花，十一月采实，皆阴干用。
●白菊
生平泽。五月开花紫白色，花不甚甘，亦秋月采之。（藏器、濒湖）　今服饵家，多用白者。（颂）
气味苦辛平。主去风眩，变白不老，益颜色。染髭发令黑，和巨胜、茯苓蜜丸服之。白菊花酒。治男妇久患头风眩闷，头发干落，胸中痰壅，每发即昏旋欲倒者。先灸两风池各二七壮，并服此酒及散，永瘥。其法春末夏初，收白菊软苗，阴干捣末，空腹取一方寸匕，和无灰酒服之，日再，渐加至三匕。不饮酒者，但和羹粥汁服亦得。秋八月合花收，曝干，切取三斤，以生绢袋盛贮三大斗酒中，经七日服之，日三次，常令酒气相续为佳。
艾  ***************************
野生类蒿，复道者为佳，勿拘州土。蕲产独茎圆叶，背白有芒者，以形状考之，乃九牛草也。人都不识，并诩为艾之精英。顾经注明云：九牛草气虽艾香，实非艾种。医用作炷。以灸风湿痹疼痨热积聚，尝获效者，亦因辛窜可以通利关窍而已。（《仙制本草》）
味苦而辛，气温芳烈。阴中之阳，生温熟热，可升可降，纯阳之草也。入足太阴、厥阴、少阴经。主温下元，利阴滞，开结达气，逐冷祛湿，利肝滞冷气作痛，治血病吐衄血痢，疗女子虚漏湿带，暖子宫使孕，并妊娠漏血，产后下血不止。用灸百病，其热气内注，通筋入骨。方书治霍乱，（乌梅散中有熟艾，盖治霍乱后痢不止，冷汗出，腹胁胀者。）痫证，（葶苈苦酒汤论治云：凡病发项强直视，不省人事，此肝经有热也。）泄泻，（白术汤治风冷入中，泄利不止，脉虚细者。）目痛（点眼金华水，治肝脏有热，血脉壅滞者。）目泪。（羌活散治目风冷泪久不瘥者。）　艾叶可取太阳真火，能回垂绝元阳。服之则走三阴，逐寒湿，转肃杀为融和。灸之则透诸经，治百病，起沉疴为康泰。其功大矣。但惟虚寒痼冷，及湿郁带漏者，以此和之，中病即止。是以归附诸药，罔不著效。若久服致燥，而归咎于艾，于艾何尤？（濒湖）　艾乃温下元之药，非经行先期所宜。（《阆风》）少加艾叶于寒凉药中，即复卦之义。然亦有不必用者，非调经所可概施也。（又）　艾附丸，治心腹少腹诸痛，开郁调经，能暖子宫使孕。姜艾丸，温中除湿，祛一切冷气。胶艾汤，治虚痢，及妊娠产后下血，尤著奇效。老人丹田气弱，脐腹畏冷者，以熟艾入布袋，兜其脐腹，妙不可言。寒湿脚气，亦宜以此夹入袜内。作炷，灸诸经穴，不差凿窍，拔风湿毒尤验。（以上濒湖。）　妇人月事不调，血少无热证者，同香附醋浸，入四物汤加阿胶、枳壳，神效。发背初起，急灸疮头。不痛灸至痛，痛灸至不痛，夺命神方也。纵溃，毒气外泄，不至内攻矣。若未溃疮头，用湿纸贴上，看先干处，即于此灸。熏疥疮法。熟艾一两，木鳖子三钱，雄黄二钱，硫黄一钱，为末，揉入艾中，分作四条，每以一条安阴阳瓦中，置被里烘熏，后服通圣散。火眼。用艾烧令烟起，以碗盖之，候烟上碗成煤，取下水调，或洗或点，更入黄连尤妙。中风口噤。熟艾灸承浆一穴，颊车二穴，各五壮。中风掣痛，不仁不随，并以干艾斛许，揉团纳瓦甑中，塞诸孔隙，独留一目，以痛处着甑目，烧艾熏之。癫痫诸风，取熟艾于阴囊谷道中间，随年岁灸之。头风久痛，揉艾为丸，时时嗅之，以黄水出为度。妊娠胎动，或腰痛，或抢心，或下血不止，或倒产子死腹中。艾叶一鸡子大，酒四升，煮二升。分二服。胎动迫心作痛。艾叶鸡子大，以头醋四升，煎二升，分温服。吐衄血热妄行。生荷叶、生艾叶、侧柏叶、生地黄各等分，捣烂，丸如蛋大，每丸用水二杯，煎一杯，去渣服。妇人漏下，或半产后下血不绝，或妊娠下血，并宜胶艾四物汤。阿胶二两，艾叶三两，川芎、甘草各二两，当归、地黄各三两，芍药四两，水酒各五升，煮取三升，纳胶令消尽。每温服一升，日二服。
〔论〕艾叶生则微苦，大辛。熟则微辛，大苦。生温熟热，纯阳也。第艾一名冰台，《博物志》言削冰令圆，举而向日，以艾承其影，则得火。丹溪曰：艾属火而有水。即斯绎之，是艾虽纯阳之性，乃本于阴而毕畅其阳之气者也。夫阳在阴中而畅其气，然后阴血乃生，即漏下乃固。然则艾之用，惟宜于寒湿之血病，而燥热之血病，正属相反。盖从阴中达阳，还以育阴，（此才是艾之功用，若概谓之纯阳，何以他味纯阳，不与此同其功用耶？）不谓于阳盛而更僭之，阴微而更耗之也。大凡阴虚不能生血，固宜补阴，然不鼓动其阴中之阳，则阴亦不生不化。至于胎漏腹痛，元阳下陷，血乃不固，是皆因虚化寒，因寒动湿之血病。夫因虚生寒，《经》固曰气虚者寒矣。其因寒动湿者，以阴中阳虚，气不能化，而郁为湿也。盖热之气固就燥，寒之气固就湿，水火之应如此。如是等证，苟用四物而舍艾，岂中的之剂乎？若四生丸之治吐血，兼投艾叶于寒凉中，使阴血有主而得以归经。又治产后虚痢，亦有入艾于寒凉者，总不欲伤其阴中之真阳也。古方调经，多用艾。与疗崩漏及妊娠下血，皆合阿胶投之。以阿胶入手太阴，为气中之阴。艾叶入肝脾肾三经，为血中之阳。有升有降，合和以调气血，而即以固脱也。用醋煮者，亦敛而归阴之义。故知所以用之，则此味生温熟热，皆可奏效矣。
〔附血证论治〕凡失血而上行者，皆阴不能为阳之守也。阴为阳守者，以阳原出于阴中也，故阳上行而阴即与之俱上矣。第身半以下，阴为主而阳生焉。身半以上，阳为主而阴宅焉。（阳中宅阴是即阳上行而阴与之俱上者。）如阴中阳虚，则阴无以化，而病于气之化原矣。阳中阴虚，则阳无以化，而病于血之化原矣。气之化原病，则阴为死阴。死阴者无阳以使之化，能静而不能动也。血之化原病，则阳为孤阳。孤阳者无阴以为之守，能动而不能静也。如阳有阴以为之守，则阴之静者趋下，而阳亦与之俱下，乃安其静顺之化。否则阳不得阴以为依，而孤阳止有动而无静，有升而无降，且引阴所化之血而上逆矣。然则疗斯证者，惟用清甘滋阴，而俾阳降乎？或必苦寒抑阳，而使之降乎？不知苦寒反能亡阴，盖阴伤则不能化阳而血病，若苦寒则阳伤而不能化阴，是亦血之化原微也。且血既妄行，迷失故道，不为之去其蓄，以利其瘀，曷以御之？滑氏云：血证皆有所挟，或挟风，或挟湿，或挟气，又有因药石而发者。虽非治本之义，然当区别以奏前茅之功也。（诸血上溢，其始率用桃仁、大黄，得之以折其锐气。而后分别所伤以治之，得效乃多。）大抵治血之逆而上者，多属化阴降阳，治血之顺而下者，类属补阳育阴，二者固区以别矣。方书用艾以治溲血下血，夫溲血有虚实二因，此主宜于补者而言。下血亦指久不愈而痿黄虚惫，下元衰弱者而言，非概论二证之治也。
性气燥热，凡胎动不由于寒，下痢非单湿为病，崩中经缩不孕不由于风寒入子宫，法并忌之。（仲淳）
〔修治〕生者，取汁用，治血痢，止呕血。熟者，治漏血。入妇人丸散，须用醋煮干，捣成饼子，烘干，再捣为末。其以糯糊和作饼及酒炒者，皆不佳。煎剂宜新鲜，气则上达。灸火宜陈久，气乃下行。用陈久艾叶，治令细软，谓之熟艾。若生艾灸火，则伤人肌脉。其法拣取净叶，扬去尘屑，入石臼内，木杵捣熟，罗去渣，取白者再捣，至柔烂如绵为度，用时焙燥，则灸火得力。（濒湖）　艾难着力，若入白茯苓三五片同研，即时可作细末，亦一异也。（洪容斋）
茵陈蒿  ***************************
入药用山茵陈，家莳者力薄。二月生苗，其茎如艾叶，如淡色青蒿而背白，有歧紧细而扁整。此虽蒿类，经冬不死，更因旧苗而生，故名茵陈。
●茎叶
味苦辛甘，气微寒。阴中微阳。入足阳明、太阴、太阳经。主风湿寒热邪气，热结黄疸。（《本经》）小便不利，通关节，去滞热，治时疾热狂头痛，头旋风眼。（诸本草）　性味苦寒，为除湿散热结之要药。（仲淳）　茵陈因旧苗而发春令，故云发陈也。蘩萧蔚莪，同为蒿属，不若此草芳香宣发，独能因陈以致新。（子由）　疸证有湿热，有燥热，譬之于苗，涝则湿黄，旱则燥黄。湿则泻之，燥则润之，此阳黄也。又有阴黄，大抵皆以茵陈为主，而佐治各随其寒热也。（海藏）　茵陈五苓散，总治诸疸。得黄连、黄柏、干葛、苜蓿、五味子，治酒疸。得二术、茯苓、泽泻、车前、木通、橘皮、神曲、红曲、麦冬，治谷疸。同生地、仙人对坐草、石斛、木瓜、牛膝、黄柏，治女劳疸。风疾挛急。茵陈一斤，秫米一石，曲三斤和匀，如常法酿酒，服之。
〔论〕茵陈秋后茎枯，经冬不死，至春又生，根水德之所养，而宣木德之用。土之主在木，其用在水，由木以达水，由水木之达以善上之用。发陈致新，与他味之逐湿热者殊，而渗利为功者尤难相匹。卢氏谓诸邪成热入中为疸，必从腠理脉络而内薄之，陈丝如腠如理，如脉如络，芬芳疏利，味苦健行，则入者出、结者散矣。黄证湿气胜则如熏黄而晦，热气胜则如橘黄而明。湿固蒸热，热亦聚湿，皆从中土之湿毒以为本，所以茵陈皆宜。海藏谓阳黄、阴黄皆用之，又云：内伤变黄，只用理中、建中，茵陈不必用。试思人身湿热之病居多，如七情房劳，酒食违宜，劳役过度，伤其中气，以累元气，致脾阴大损，不能为胃行其津液者，何可胜数。第有因如是之损伤，以病黄疸者，亦有损伤而不能调养，以成虚劳者。虚劳虽亦有发黄，实则区以别矣。海藏所云不必用，当是此类。至于黄证，黄为湿，疸为单阳而无阴，此阳邪即湿邪之所郁而壅者。湿邪有微甚，及兼热兼寒瘀血之所因不同。其初七情房劳，酒食劳役，伤其中气，以累元气，脾阴受伤，故病于湿。湿渐化热，热则脾阴之伤愈甚，而胃阳愈困，更不能行其津液矣。至此湿滋热，热益滋湿，黄与疸合，（黄为湿疸为单阳而无阴。）则脾肾交病矣。先哲曰：小便不利为里实，宜利小便，或下之。无汗为表实，宜发汗，或吐之。小便赤涩为湿热盛，惟小便清白定属虚，（先哲言男子黄，小便自利，当与虚劳脚弱，心忪口淡耳鸣，微寒发热，气急便浊诸证，均治以养荣汤。）投以茵陈反为虚虚。然则小便不利及赤涩者，乃湿兼热甚，因脾之真气衰，无以为水之主。而湿邪壅。水不得土气以行其化。而阳邪壅，真阴虚。二者交病，大都始于胃，次及脾，更次及肾。自微而甚，皆茵陈之对治。缘茵陈能达水化，以行木用而救脾也。至于内伤，原属虚证，果至标急，则虽虚而舍本以治标。若久病脾胃受伤，气血虚弱，必须补助正气，俾邪气渐退。不可过用凉剂，强通小便，恐肾水枯竭，久而面色黑黄，不可治也。又有元气素弱，避渗利之害，过服滋补，以致湿热愈增者，则又不可拘于久病调补之例。更有劳役伤气已甚，复因口食冷物，或久雨，体脆感其气，致寒湿相合以发黄者，此种投姜附术蔻不得不藉茵陈以化湿，所谓阴黄也。总之，兹物之投于外感之阳黄阴黄皆宜，于内伤之湿热亦宜，（小便当黄赤。）惟于内伤之寒湿合者不宜。（小便清白而自利。）盖内伤寒湿，为阳气不足之所化，宜投术附，不可以有余之治法化之也。抑黄病原属中土，洁古乃言茵陈人足太阳，何也？曰：巨阳者诸阳之属也，又三焦者足太阳、少阴之所将，能宣巨阳水化，则能达中土之湿化矣。
〔修治〕采得叶有八角者，阴干，去根，细剉，弗令犯火。
青蒿  ***************************
所在有之。望春便发，茎如指而肥，叶极纤细，似茵陈而背不白。至夏渐高五六尺许，秋深开细淡黄花，结子如粟米。茎柔韧，根白硬，苗叶花实并香，功力亦相若也。青蒿、茵陈，人疑两药一种，因老嫩异名。不知叶虽近似，种却不同。青蒿叶背面俱青，且结花实。茵陈叶面青背白，花实全无。茵陈茎干不凋，干上发叶。青蒿茎干俱凋，至春苗起根下。发旧干者三月可采，产新苗者四月才成，是以三月茵陈四月蒿，非以苗分老嫩为说也。（嘉谟）
●茎叶根子
气味苦寒。主治骨蒸劳热，疟疾寒热，虚劳盗汗，留热在骨节间，明目，疗风毒心痛，鼻衄。生捣敷金疮，止血止疼。取汁服，治热黄。得春木少阳之气最早，故所主皆少阳、厥阴血分病。（濒湖）　其味苦，已出乎阳。其气寒，未离乎阴。阴中之阳，阳中之枢象也。（子由）　凡阳气陷入阴中而蒸蒸骨热，用青蒿补阴退热，最为妙剂。（《类明》）　诸苦寒药，多与胃气不宜，惟青蒿禀天地芳烈之气以生，香先入脾，不犯胃气，独宜于血虚有热者。是以蓐劳虚热，非此不除。（仲淳）　得鳖甲、地黄、牛膝、枸杞、麦冬、五味，除一切产后虚热，及寒热淹延不解。亦治一切虚劳寒热，五心烦热，骨蒸劳热。草还丹。治阴虚骨蒸奇验。用青蒿一斗五升，童便三斗，文武火熬，约童便减半，去蒿，熬至一升，入猪胆七个，甘草搜和为丸，梧子大。每服五十丸。青蒿煎。治虚劳盗汗，烦热口干。青蒿一斤，取汁熬膏，入沙参、麦冬末各一两，同熬至可丸，丸如梧子。每食后，米饮服二十丸。疟疾寒热。端午日采青蒿叶阴干，桂心等分，为末。每服一钱，先寒用热酒，先热用冷酒，发日五更服之。切忌发物。温疟痰甚，但热不寒。青蒿二两，童便浸焙，黄丹半两，为末。每服二钱，白汤调下。
〔论〕凡苦寒之味，能除热而不能益阴。甘寒之味，能益血而不能泄热。青蒿既苦寒矣，乃其望春而发，得少阳春升之气，有从阴引阳以出之义焉。卢子由谓为阴中之阳，阳中之枢象不谬也。且其气芬芳，快入于生血之地，以化育真阴。是能致肝之用于脾，更达脾之化于肝，而最宜于血虚有热者。夫治血中虚热，他味不少，何以热之淫于外者，兹味独有专功？以其清血分之热，更由气分以致之。本风升芳气以入脾，脾气能达而后脾阴乃化。（其由内至外者即脾为胃行气于阴阳之义。）从阴引阳，即从阳生阴，不徒以苦寒除热为功也。至于风毒心痛，乃血因虚以成热，热迸不散，即为风毒而上病于主血之心。此味总以治血虚有热者对化之矣。
凡产后脾胃薄弱，忌与当归、地黄同用。又凡气虚内寒作泻，及饮食停滞泄泻者，弗用。
〔辨治〕叶细而香，取表里俱青者。（以深青者为胜。）宜四五月并茎采之，日干。至秋则受金气矣。治上焦血分结热，生捣汁服。治下焦阴虚骨热，用童便制。使子弗使叶，使根弗使茎。春夏用茎叶，秋冬用根实。实须炒过，缘其得金气厚，恐伤少阳春生之气也。
茺蔚  ***************************
即益母草。一名野天麻，亦名夏枯草。古用实，今用草。是物专精在实，取茺盛密蔚之义，用草则舍密从疏矣。（覈）　生田野近水湿处。二月苗如嫩蒿，入夏渐高三四尺，茎四棱有节，节节生穗，叶尖歧如艾。四五月穗开红紫小花，亦有白者。每萼内细子四粒，色黑褐，有三棱，生时微臭。夏至后茎叶皆枯，其根色白。（又）
子
味微辛甘，气微温微寒。阴中之阳。手足厥阴经药也。主治益气通血脉，养肝明目，调女子经脉，（由于肝气虚而滞者。）并崩中带下。（由于肝气有损者。）　白花者入气分，紫花者入血分。治妇女经脉不调，胎产一切血气诸病。（濒湖）　活血行气，有补阴之功。凡胎前产后所恃者血气也，胎前无滞，产后无虚，以其行中有补也。（丹溪）　《本经》首主明目，方书亦止目病之治为多。但血滞目病则宜之，瞳子散大者禁用。目得血而能视，茺蔚子行血甚捷。瞳子散大，血不足也，故禁之，非如东垣助火之说。
●茎根花叶
茎叶味辛微苦，花味微苦甘，根味甘。主胎前胎动下血，及产难产后胎衣不下，血胀血晕血风等证。并打扑内损瘀血，二便不通，捣汁服，并敷之，消疔肿乳痈丹游等毒。其子补而能行，辛散而兼润。凡治手足厥阴血分风热，明目益精，调女人经脉，则单用子。其根茎花叶专于行，若治肿毒疮疡，消水行血，妇人胎产诸病，则宜并用。茺蔚实作三棱，合于天三生木，得木体之全，大益肝胆者也。十一脏取决于胆，茺蔚之用，自上按下，从内彻外，丰美备足。故主上明眼目，下输水气，内益精髓，外固形骸。益母者胎从厥阴始结，产自少阳发伸，娠前娠后，靡不恃肝胆为主持，种种功力，悉以充肝之用，蔚木之体尔。（子由）　禀地中之阳气，而兼感乎上天春夏之气，亦阳草也。（仲淳）　午月五日，采紫花、益母草捣汁，分贮瓷器内，各少许，晒干剔取，和蜂蜜封固，加人参、琥珀、乳香、没药、血竭、沉香、丹砂、五灵脂，主催生及胞衣不下神效。兼治产后血晕，瘀血薄心，恶露不行腹痛，少腹儿枕痛。又能调经，治血闭经阻，经行作痛。单用和童便服，能下死胎，及治热入血室，发热烦躁，类伤寒。同四物、阿胶、续断、杜仲为丸，安胎止痛。得生地白芍麦冬枇杷叶青蒿子五味子阿胶。治血热经行先期。及胎漏下血。同生甘菊、苍耳草、金银花、紫地丁各一握，贝母、大力子、白芷、白芨、白蔹、僵蚕、生地、连翘、生甘草各三钱，熬夏枯草汁和药，浓煎顿饮。消一切疔肿发背，及无名肿毒。济阴丹。治女子胎前产后诸证。取茺蔚开红紫花者，连根收采阴干，用叶及花子，忌铁器，石臼研为细末，炼蜜丸弹子大，随证用汤使嚼服。其根烧存性为末，酒服，功与黑神散同。其药不限丸数，以愈为度。又可捣汁滤净，熬膏服之。胎前脐腹痛，或作声者，米饮下。胎前产后脐腹刺痛，胎动不安，下血不止，当归汤下。产后用童便化下一丸，能安魂定魄，调顺血气，诸病不生。又能破血痛，养脉息，调经络，并温酒下。胎衣不下，及横生死胎，经日胀满，心闷心痛，并用炒盐汤下。产后血晕，眼黑血热，口渴烦闷，如见鬼神，狂言不省人事，童便和酒化下。产后血结成块，脐腹奔痛，寒热冷汗，面垢颜赤，五心烦热，并用童便酒下，或薄荷自然汁下。产后恶露不尽，结滞刺痛，上冲心胸满闷，童便酒下。产后血崩漏下，糯米汤下。产后泻血水，枣汤下。产后痢疾，米汤下。产后赤白带下，胶艾汤下。产后中风，牙关紧急，半身不遂，失音不语，童便酒下。产后气喘咳嗽，胸膈不利，恶心吐酸，面目浮肿，两胁疼痛，举动失力，温酒下。产后月内，咳嗽自汗发热，久则变为骨蒸，童便酒下。产后鼻衄舌黑口干，童便酒下。产后两太阳穴痛，呵欠心忪，气短羸瘦，不思饮食，血风身热，手足顽麻，百节疼痛，并米饮化下。产后大小便不通，烦躁口苦者，薄荷汤下。月水不调，温酒下。久无子息，温酒下。
〔论〕茺蔚春生夏荣，其茎节节生穗，夏至后茎叶皆枯。是则生成在春，蕃秀在夏，迨阳盛阴生，便已归根复命矣，所谓备肝木之体用，而茺盛密蔚，初不受降收之气者，古人命名可思也。第子则甘中兼辛，以补而行。（辛甘固无降也。）茎叶甘辛而兼苦。苦以泄之，则行之功胜于苦。《本经》于子，首主明目，（专精于肝。）益精，（气盛则精盈。）除水气。（气盛则液化血。）于茎叶根仅主瘾疹作浴汤。则子之补胜于行，茎叶根之行胜于补，确然明矣。茺蔚与夏枯草同枯于夏，而夏枯草之枯也早。一则以阳气之极而枯，一则不受阴气而枯，况气味之辛甘温与苦寒有异乎。盖茺蔚裕出地之阳，故能生血而致其阳于阴。夏枯草达阴中之阳，故能化气而致其阴于阳也。
辛甘为阳，性善行走，血崩禁用。瞳子散大，禁用。惟热血欲贯瞳仁者，同凉血药用则不忌。（仲淳）
〔修治〕子微炒香，或蒸熟晒燥，舂簸去壳，取仁用。花实茎叶，皆忌铁器，以其入肝而畏金也。
夏枯草  ***************************
生平泽。三四月茎端作穗，长一二寸，穗中开淡紫花，结子亦作穗，五月便枯，宜四月收采。寇氏误为茺蔚，不知茺蔚有臭味，而夏枯绝无。且夏枯先枯而无子，茺蔚后枯而有子，明是两物。（丹溪）
●茎叶
味苦辛气寒。入足厥阴、少阳经。土瓜（即王瓜。）为之使。主治寒热瘰疬鼠瘘，破症散瘿结气，疗头疮喉肿，脚肿湿痹，补肝明目。有补养厥阴血脉之功，其退寒热，惟虚者可使。（丹溪）　治目珠疼至夜则甚者极效，或用苦寒药点之反甚者尤效。夫夜与寒皆阴，此草禀纯阳之气而遇阴以化，补养厥阴血脉，故如神取效也。（全善）　冬至生，夏至枯，具三阳之正体，寒水之正化。故从内达外，自下彻上，以去寒热气结，及合湿成痹也。得连翘、贝母、元参、薄荷、忍冬藤、栝蒌根、紫背天葵、蓖麻仁、甘草，治一切瘰疬有效。得蒲公英，治一切乳痈乳岩。单取数两，水煮浓汁，入生甘菊、紫地丁、忍冬藤、连翘、白芨、白蔹、甘草、生地、白芷、半枝莲，消一切痈疽肿毒，止痛有神。肝虚目睛疼，冷泪不止，血脉痛，羞明怕日。夏枯草五钱，香附一两为末。每服一钱，茶调下。时疫喉肿盛行。捣烂渍水，去渣，少加酒服。已病者速愈，未病者不染，诚退肿要药也。血崩不止。夏枯草为末，每服方寸匕，米饮调下。产后血晕，心气欲绝者。夏枯草捣绞汁，服一大盏妙。瘰疬马刀，不问溃与未溃，或日久，或成漏。用夏枯草六两，水二钟，煎七分。食远温服。虚甚者，煎汁熬膏服，并涂患处。兼以十全汤加香附、贝母、远志尤善。此味生血，乃治瘰疬之圣药也。
〔论〕夏枯草以冬至后发生，夏至后枯瘁，其气寒，其味苦辛，谓为阳是也，谓为纯阳则犹未尽也。卢子由云：具三阳之正体，寒水之正化。庶几近之而未晰其微也。盖阳在下，由阴而生，在上即由阴而化。阴在上，由阳而生，在下即由阳而化。夏枯草本于阴，遇阳之生以生，迨饱历阳气，以至阳极遇阴生遂枯者。非恶阴也，阳极将尽，径趋阴以化也。如人身所病，阳盛而不得阴以化，则气结，而血亦结。此味于瘰疬鼠瘘，症瘘结气，破之有专功，可以思其微矣。夫阳遇阴化，则目珠痛之治，如他苦寒品味独非阴乎？何以点之反甚？而夏枯草何以独别？盖此味一物，具有阴遇阳生，阳遇阴化之妙。更妙于阳气趋阴以化，气得化而即能化血。不等于以阴制阳者，反不能化血也。治失血后不寐。经言卫气不得入于阴。宜用半夏汤。以半夏得一阴之气而枯。犹是生于阳成于阴者，但其性燥，不宜于血证，代以夏枯草饮之，其卧立至。绎此岂非阳得阴以化，故阳入阴中而俾卧至乎？又兹物遇阴而枯，枯者告成之会，故曰成于阴。讵知阳之化于阴也，正以成其阳。有阴以成其阳，而阳之用不穷。故楼氏谓目珠痛之治，不以阴而以阳也。阳得化于阴，则气化而后血化。诸方用以补肝明目，并治血晕血崩，须识此义。
〔修治〕用叶茎。其味苦辛，苦胜于辛，但茎之苦辛不及叶，似宜多用叶。
旋覆花  ***************************
即金沸草。又名金钱花、滴滴金。二月生苗，长一二尺。茎柔细，似红兰而无刺，叶如大菊及水苏蒿艾辈。六月开金黄色花，亦如菊，香亦胜菊。
味咸甘，气温，寇氏言苦辛。入手太阴肺、手阳明大肠经。治结气，除水，消胸中痰结吐如胶漆。又治噫气，利上焦痰水胁满，疗水肿及膀胱留饮。（此即散精于肺，通调水道，下输膀胱之义。）利大肠，（与肺一气所贯。）通血脉，治风气湿痹，（血脉之所结，则风气不化，风气病则湿痹以成。）去头目风。方书治咳嗽头痛，瘛疭眩晕，黄疸，目疾亦多用之。此消痰导饮散结利气之味，其云除惊悸者，以去心下水饮，心神自定也。又痰饮结滞而生风热，此能散之，故治目中翳䁾及头风。（嵩）　禀冬气而生，故其味首系之以咸。咸能软坚，微温故能通行。（仲淳）　伤寒汗下后，心下痞坚，噫气不除，有旋覆代赭汤。金匮治半产漏下，虚寒相搏，其脉弦芤。用旋覆花三两，葱十四茎，新绛少许，水三升，煮一升，顿服。胡洽治痰饮在两胁胀满，有旋覆花丸。
〔论〕旋覆花多生下湿地，其味咸。缪氏疑其秉冬气而生，盖以为水气之化。然用者在花，花开六月，香色与菊不异，犹是金气之所蕴，故一名夏菊，且曰盗庚也。《经》曰：地气上而生水液。此物禀水气之化，上际于金气之用，犹人身肾气至肺之义。第其华以六月，则金气之布化，乃在火土正旺时，是可参也。夫人身之气，固水所生，金水相涵，则水之原裕而气生。人身之液又为气所化，金火相合，则气之用全而液化。《本经》首主结气，正谓其能散液中之结气也。（水归金，金归火，乃得水化气，气化液，液化血。是兹物功用之异处，非他味之逐痰下水者可比。）夫水谷精微之化液，皆宗气之用。而宗气之归膻中者，（即火之灵。）又以真火用金而烹炼其液，及能化血。此其主治结气，即其能通血脉者也。夫痰饮皆根于湿，水土合德以立地。不有金火合德以为运化，则水积不行。先哲云：水盛与血混杂，则不滋营气之运，或不化液而不从卫气之用，聚于经脉以为病。即此语绎之，则所云主治结气除水而通血脉者，固了然矣。大抵此味兼治风，次治风寒，而风热亦兼治之，惟视其主剂何如耳。
丹溪谓为走散之药，病人涉虚者，不宜多服。（仲淳）
〔修治〕去梗叶，蒸熟，晒干入药。
刘寄奴  ***************************
寄奴刘裕小字，此草得名，详见南史。出河中孟州，汉中滁州，江南越州皆有之。苗高二三尺，一茎直上，其叶尖长糙涩，面青背白。九月茎端分蕤成穗，每蕤攒簇十数小花，黄包白瓣，宛如秋菊。经数日，花心拆裂如絮，随结实。（覈）　茎实花子皆可用。（濒湖）
味苦，气温。主下血胀止痛，及大小便血，折伤瘀血，下气，疗水胀，通妇人经脉症结，治产后余疾，止金疮血极效。（以其行血迅速故也。）大都治血气胀满，为破血之补剂。揉之有香气，故应兼辛。苦能降下，辛温通行，血得热则行，故主破血下胀。（仲淳）　入琥珀散，治挈重伤筋，以致臂痛。同骨碎补、延胡，治折伤瘀血在腹内。大小便血。刘寄奴为末，茶调，空心服二钱，即止。血气胀满。刘寄奴穗实为末，每服三钱，酒煎服，不可过多。霍乱成痢，刘寄奴草煎汁饮。
〔论〕刘寄奴补血气之虚损而成瘀者，故先哲直谓破血之补药。如止同快瘀以论治，则失之卤莽矣。
通行走散之性，专入血分。久服令人下痢，病人胃弱易泻者，勿服。（仲淳）
红蓝花  ***************************
即红花。
味甘苦而辛，气温。阴中之阳。入心养血，又为肝经血分药。入酒良。多用破留血，少用养血。其功活血润燥，止痛散肿，并主通经。治产后血晕口噤，腹内恶血不尽绞痛，胎死腹中。（并酒煮服。）亦主蛊毒。佐当归，生新血。（洁古）　血生于心包，藏于肝，属于冲任。红花汁与之同类，故能行血脉，通经水。（濒湖）　辛温则血调和，过于辛温，则血走散，故少用多用有殊。（衍义）　产晕已死。但胸膈微热，此为血闷。用红花数十斤，大锅煮汤，盛三桶于窗格之下，舁妇寝其上熏之，冷则再加，有顷指动，半日乃苏。（《养疴漫笔》）　热病胎死腹中。新汲水浓煎红花汁，和童便热饮之，立瘥。胞衣不下，产后血晕，并皆立效。同延胡、当归、生地、牛膝、赤芍、川芎、益母草，或丸或煎，治经阻少腹作痛，及结块。喉痹壅塞不通者，红花捣绞汁一小升服之，以瘥为度。如无生花，干者浸湿绞汁煎服，极验。噎膈拒食。端午采头次红花，酒拌焙干，血竭，（瓜子样者。）等分为末，无灰酒一盏，隔汤顿热。徐咽，初服二分，次日四分，三日五分。
〔论〕红花开于盛夏，其色正红，火也。其气温，其味辛甘，发散为阳而归于苦，苦又火味，的为入心之药。如投之得宜，则润燥通经，活血散肿，是其功也。诸家于多用少用，分破养。盖血脉欲行不欲壅，然既已行矣，而更行之，岂不反害耶？固非一物而补泻忽异也。
凡服红花，但令血晕解，留滞行，即止。若过多，能使血行不止而毙，世所不知。（仲淳）
〔修治〕养血水煎，破血酒煮。
大蓟、小蓟  ***************************
俗呼茨芥。其叶多刺，又名刺蓟。二蓟相似，花如髻。但大蓟高三四尺，叶皱，小蓟高尺许，叶不皱耳。大蓟生山谷，及平原高阜处，小蓟生平泽，即此亦当有别。且大蓟味甘后微有苦，小蓟止有甘，不可不审。
大蓟根（叶同。）
气味甘温苦平，其叶凉。主女子赤白沃，安胎。疗崩中血下，一切鼻衄吐血，令人肥健。叶治肠痈，腹脏瘀血作晕，扑损，生研，入酒并童便任服。
小蓟根（苗同。）
气味甘温，《日华》曰凉。主治暴下血，血崩呕血，金疮出血等证。养精保血，治热毒风，并胸膈烦闷，开胃下食退热。苗去烦热，生研汁服。小蓟力微，只可退热，不似大蓟能健养下气也。（《日华》）　大小蓟皆能破血，但大蓟兼疗痈肿，而小蓟不能。（恭）　大小蓟根，禀土之冲气，《日华》云凉，当是微寒。其性凉而能行，行而带补，大蓟较胜。（仲淳）　心热吐血口干，用刺蓟叶捣，绞取汁一小盏顿服。心上有热，舌上出血如涌泉。小蓟根同升麻、茜根、艾叶、寒水石，水煎，入生地，一二沸温服。食啖辛热，伤肺呕吐血，名为肺疽。大蓟根同犀角、升麻、桑皮、蒲黄、杏仁、炙草、桔梗煎服。下焦结热，尿血成淋，小蓟根同生地、滑石、通草、蒲黄、藕节、淡竹叶、当归、山栀、炙草同煎服。崩漏不止，大小蓟根、白茅根，酒煮服。以上方皆治其热者。气虚血溢，或吐或呕，或咯或衄，同人参、熟地、当归、川芎、蒲黄、乌梅肉，水煎服。血虚或嗽血唾血，大蓟同阿胶、卷柏、生地、熟地、茯苓、紫苏叶、五味、柏仁、人参、麦冬、远志、百部、防风、山药，炼蜜丸，小麦麦冬汤吞。以上治气血之虚者。堕胎下血。小蓟根叶、益母草五两，水二大碗，煮汁一碗，再煎至一圭。分二服，一日服尽。此治堕下伤血于内者。肠痈、腹痈、小腹痈，大蓟叶生捣绞汁，同地榆、茜草、牛膝、银花四味浓汁，和童便饮之。此治痈疡病血于内外者。
〔论〕桃仁、红花，皆言行血破滞，而大小蓟能止吐衄崩下，似乎功在止血也。夫行血者，犹不可概求之血。况于血之妄行，是或激或壅，岂徒就血以求止塞，如防川而必溃哉？先哲谓小蓟退热，大蓟能健养下气。按诸方用小蓟退热者良然，惟大蓟或热或虚，皆随所治之味而用之。是缪氏所谓凉而能行，行而带补者，当于大蓟较胜也。夫退热固以止血，而下气更是止血妙理。盖气之不下者，多由于阴之不降，以致阳亢也。气下则血归经矣，此非特气为血先之义。《经》曰：云雾不清，则白露不降。又曰：地气上为云。然则地气上际，而天气合之，絪緼变化，而雨泽乃降，方是下气疗血之义。彼粗工止谓阳能生阴，至病乎阳亢，而犹事益阳，可哂也。然则蓟能益阴欤？曰：观大蓟兼疗痈肿，痈肿固营气逆于肉理而生，是则大蓟所谓健养下气者，乃营气也，即《别录》所言令人肥健者，形体为阴也。或曰：治血证宜降气，不宜破气，大蓟固合于斯欤？曰：非也。气降虽即火降，然恃降气之剂以降火疗血，岂为中的。使大蓟而止以降为功，彼下行之血不益剧乎？何以反能疗之？然则此味之不止血而令血止者，固可熟思矣。（不用花，但用根，或并用叶。可参。）大蓟根叶，在《别录》皆曰甘温，惟《日华》谓其叶凉。小蓟根苗，《别录》皆曰甘温。而《日华》皆曰凉。然则用以退热，小蓟根苗皆可。大蓟治虚而有热者，须根兼叶用。《别录》言大蓟令人肥健，小蓟保血养精，是小蓟退热疗血而有保血之益，不同于行血而不能保者。若大蓟补养令人肥健，是更能由中充外，所谓其力更胜也，凡凉血者多滞，惟此乃能行之。又不以降火为行，盖从下气以为行也，行血者无补，惟此乃能保之。特大蓟健养之力胜于保血，是又不就血以为止也。岂非至贱之物，而有至贵之用哉？
二蓟性能下气，故主崩衄多效。惟不利于胃弱泄泻，及血虚已极，饮食不思之证。（仲淳）
〔修治〕五月采叶，九月采根。洗净阴干，微焙。亦可生捣汁服。消肿，捣汁用。止血，烧灰存性用。
续断  ***************************
自汉以来，皆以大蓟为续断，至苏恭、苏颂并言根似大蓟，叶似苎麻，而《别录》复出大小蓟条。究其实则二苏所云，当以为正。今用川产，色赤而瘦，折之有烟尘起者为良。
●根
味苦甘辛，气微温。入足厥阴、少阴经。主治益阴气，补不足，补五劳七伤，去诸温毒，通宣血脉，利关机缓急，疗折伤，续筋骨，并踠伤恶血腰痛。治崩中血漏，金疮血内漏，痈疡伤内溃，止痛生肌肉。与桑寄生，治腰痛脚软。同杜仲，防女子胎坠，产前胎漏，临产乳难，并产后血晕。久服益气力。（伤去血生之效。）　补风虚。（海藏）　得土金之气，而兼禀乎天之阳气以生。苦温能散，甘能益血，辛能润，故为胎产绝伤金疮腰肾之要药。（仲淳）　枝茎根节，宛如经脉骨节，是主续筋骨，连肉理，贯经脉，利乳难续之功用大矣哉。（子由）　续与蓟功用相近，第续有继义，致新推陈。蓟有解义，推陈致新。以是有别。（又）　同当归、牛膝、肉桂、延胡，行血理伤。同阿胶、白胶、杜仲、地黄、麦冬、人参、五味、山萸、枸杞、黄耆，疗崩中止血，补不足。血痢，用平胃散一两，入川续断二钱半，每取二钱，水煎服，即愈。挛证。续断丹。续断、萆薢、牛膝、（二味浸酒。）木瓜、杜仲炒各二两，为末，炼蜜丸，每两作四丸。每服一丸，细嚼，温酒下，不拘时。虚劳证。续断汤。川断、当归身、（俱酒浸。）川芎、陈皮、制半夏、炮姜各一两，肉桂、炙甘草各半两，每服四钱，姜五片，煎服无时。脚气。续断丸。川断、五加皮、薏仁、防风、羌活各三两，杜仲五两，萆薢四两，生地五两，牛膝酒浸三两，为末，好酒三升（化青盐三两用。）煮，木瓜半斤成膏，和丸梧子大。每服三五十丸，空心时，温酒盐汤任下。又着痹。续断丸。川断、当归、萆薢、附子、防风、天麻各一两，乳香、没药各半两，川芎七钱半，为末，炼蜜丸梧子大。每服四十丸，空心，用温酒或米饮送下。咳唾血。续断散。续断、紫菀、桔梗、竹茹、五味子各三钱，生地、桑皮各五两，炙甘草二两，赤小豆半升，为粗末。每服三钱，入小麦五十粒，水煎，去渣。日三服。
〔论〕大蓟与续断茎叶有别，功用相近。但大蓟本于阳中之阴，气化原属上，而不离乎中。续断本于阴中之阳，气化原在下，而亦根于中。（还少丹阳弱加续断，则知能补阴中之阳。再以海藏补风虚参之，其义愈明。）统阅成方，未有离肝肾之治而用续断者。（上溢之血，本草于续断不言功。）且蓟性有凉，续断止有微温。微温者固阴中之阳气，所以助气补劳伤，宣血脉，利机关，续筋骨，连肉理者也。然则不可以治热乎？曰：所谓阴中之阳，固温和之气，可同于温剂以治寒，亦可同于凉剂以宣热。盖此味之温者非热，而大蓟之凉亦非寒也。故大蓟之补寓于行中，即行以为保。续断之行寓于补中，即补以为宣。（大蓟以行为补，续断以补为行。）一则于阳中保阴以和阳，一则于阴中舒阳以益阴也。续断所治，似乎有益于血，而《本经》首主伤中，又云：久服益气力。《日华子》更言助气，医者概袭气为血帅之言，而不知此品之功在气者，是属阴中之气，故能奏功于血也。甄氏去诸温毒，宜通血脉，二语最要。惟由阴气而畅血，乃能去诸温毒，消肿毒疗金疮之血内漏，并痈疡之血内溃，甚而折跌损伤筋骨皆能奏功。盖足三阴之气，乃营血之母气，而筋骨属肝肾，即由血和以润养之，奏功亲切，此续断所由得名也。又中气即足三阴之脾本元气以上行而仍下降者也。第人身元气，皆原于下，而际于上。岂兹味得阴气之用，遂独归肾肝乎？止以出地之初气，殊异于天表之阳气，以营气之母，而疗肾肝之疾，应如是其亲切耳。明于阴气之主疗，而后明于用治血痢之故矣。
治血病，禁与苦寒药同用。胎前，禁与大辛热药同用。（仲淳）
〔辨治〕川中来者，皮皱色黄，状如鸡脚，折之烟尘起者良。草茆根真似续断，误用之，令人筋软。（雷公）　酒浸一伏时，捶碎去筋，焙干用。
苎麻  ***************************
●根
气味甘寒。治小儿赤白丹毒，安胎，疗胎漏下血，产后血晕，除心膈热，天行热疾大渴大狂，止血淋。苎根属水而有土与金，大能补阴而行滞血，安胎尤效。（丹溪）　苎性破血，将苎麻与产妇枕之，止血晕。产后腹痛，以苎安腹上即止。（藏器）　得土之冲气而兼阴寒，《别录》专主小儿赤丹，为其凉血也。（仲淳）　同生地汁服，凉血安胎。血淋，用苎根煎汤频服大妙，亦治诸淋。妊娠胎动，忽下黄汁如胶，或如豆汁，腹痛不可忍者。苎根去黑皮切二升，白银一斤，水九升，煎四升。每服入好酒半升，或一升，分作二服。
●叶
气味同根。苎麻叶甚散血。五月五日收取，和石灰捣作团，晒干收贮。遇有金疮折损者，研末敷之，即时止血，且易痂也。（濒湖）　凡诸伤瘀血不散者，五六月收野苎叶、苏叶捣烂，敷金疮上。如瘀在腹内，顺流水绞汁服，即通，血皆化水，以生猪血试之可验。秋冬用干叶亦可。冷痢白冻。五月五日采麻叶，阴干为末，每服二钱，小儿半钱，冷水调下。勿吃热物，令人闷倒，只吃冷物。
〔论〕苎根味甘气寒，大能补阴而行滞血，是以补为行也。夫寒水在泉为咸化，此味兼有土金，是得乎辛甘之阳也。（补阴之味，兼有阳者，乃得补也。）其和血即在补阴，而能行能止之故，可以思矣。更即叶治冷痢白冻，则此味甘寒，当从别论。
葫芦巴  ***************************
一名苦豆。种出海南诸番，其国芦菔子也。今广州黔州俱有，不及舶上者佳。春生苗，夏结子，至秋采。
味苦，气大温。纯阳。命门药也。主治元阳不足，肾脏虚冷。元阳衰冷，气潜伏不能归元者，宜之。（濒湖）　得硫黄、附子，治虚冷面色青黑，腹肋胀满。得茴香、桃仁，治膀胱冷疝甚效。得骨脂、肉蔻，治虚寒易泄。得硫黄、茴香，治阴痿，冷痰壅上。葫芦巴丸。治小肠奔豚偏坠，及小腹有形如卵，上下走痛者。葫芦巴八钱，茴香六钱，巴戟肉、川乌头炮各二钱，川楝肉四钱，吴茱萸五钱，并炒为末，酒糊丸梧子大。每服十五丸，小儿五丸，盐酒下。寒疝阴囊肿痛，与此并效。有人目不睹，思食苦豆，频频不缺，不周岁而目中微痛，如虫行入眦，渐明而愈。此益命门之功，所谓益火之原，以消阴翳也。（子和）　寒湿脚气，腿膝疼，行步无力。葫芦巴酒浸一宿焙，破故纸炒香，各四两为末，以木瓜切顶去瓤，安药在内令满，用顶合住，签定，蒸烂捣丸，梧子大。每服七十丸，空心温酒下。冷气疝瘕。葫芦巴酒浸晒干，荞麦炒研面，各四两，小茴香一两，为末，酒糊丸梧子大。每服五十丸，空心盐汤或盐酒下。服至两月，大便出白脓，则除根。阴㿗肿痛偏坠，或小肠疝气，下元虚冷，久不愈者，沉香内消丸主之。沉香、木香各半两，葫芦巴酒浸炒、小茴香炒各二两，为末，酒糊丸梧子大。每服五七十丸，盐酒下。
〔论〕葫芦巴味苦大温，从水摄火，即从火温水，能敛互水火两肾之元阳。参之归元主治，必有召元阳于阴宅，即能于阴宅回阳者。与辛热之味不同，故止曰大温。阅所治头痛腰痛，痿证遗精，虚劳寒疝，泄泻小便数，皆属元阳之虚。取此以回虚冷，必明于火出水中，并水能敛火以为交互之义，乃得投剂以救其偏。勿梦梦然辛热逐队而用，反致损其真元也。（兹味恒与故纸同用可以参悟。）　治寒疝与茴香同用，调二腑之水火也。盖寒疝之病，未有离于二腑者。（疝气与小肠膀胱二气迥殊，不可滚同论治。）若病止于一腑，或为小肠，或为膀胱，不可混以此味治之，以所因有寒热之不同耳。卢子由云：凡命门火衰，不能敛互归元者，取葫芦巴对待治之。若肾脏虚冷，至面青黧黑，必协附子、石硫黄并行，乃克有济。若膀胱气上，只须茴香、桃仁之回互引之，易于归纳耳。
〔修治〕入药淘净，酒浸一宿，晒干蒸熟，或炒过用。
恶实  ***************************
即牛蒡子。又名鼠粘子、大力子。所在有之。三月生苗，起茎高三四尺，四月开淡紫花成丛，结实如枫球而小。萼上细刺，百十攒之，一球数十子。其根灰黪，大者如臂。七月采子，十月采根。（濒湖）
●子
气味辛平兼苦。阳中之阴，降也。入手太阴、足阳明经。润肺散气，通十二经，明目补中，除风伤喉痹，风热痰壅，咽膈不利，头面浮肿，治风湿隐疹，风毒肿瘘，散诸结节筋骨烦热毒，消斑疹毒，疗咳嗽伤肺肺壅，利腰膝凝滞。方书治中风头痛，痛痹挛晕，目痛内外障，耳鼻舌痔。牛蒡味辛，金化，行肺为多。辛所以散，亦所以润也，与他寒剂之治热者不同。盖风肿之毒，治须润之散之，未可直任寒剂。（《类明》）　消散肿毒，须半生半熟用，以解表里。（东垣）　利血中之风热殊捷，第腹作微痛，须少服温剂同火酒散之。牛蒡至秋而成，得天地清凉之气，其治散风除热而解毒。（仲淳）　同赤柽木为疹家要药。同浮萍等分为末，治风热瘾疹，薄荷汤下。每服二钱，日二服。同紫草、犀角、生地，治天行痘疮，血热干枯不得出，有神。风热身肿欲裂。牛蒡子二两，炒研为末，每温水服二钱，日三服。风热浮肿，咽喉闭塞。牛蒡子一合，半生半炒为末，热酒服一方寸匕。痰厥头痛。牛蒡子炒、旋覆花等分为末，腊茶清服一钱，日二服。咽膈不利，疏风壅涎唾。牛蒡子微炒，荆芥穗一两，炙甘草半两，为末。食后汤服二钱，当缓缓取效。悬痈喉痛，风热上搏也。牛蒡炒、甘草等分，水煎含咽。名启关散。喉痹肿痛。牛蒡子六分，马兰子六分，为散。每空心温水服方寸匕，日再服。仍以牛蒡子三两，盐二两，研匀炒热，包熨喉外。便痈肿痛。牛蒡子二钱炒研，入蜜一匙，朴消一匙，空心温酒服。风热攻手指历节，赤肿麻木，甚则攻肩背两膝皆痛，遇暑热则大便秘。用牛蒡子三两，炒新豆豉、羌活各一两，为末。每服二钱，白汤下。
〔论〕牛蒡春季生苗，初夏开花，七月采子，酝酿木火之气，以告成功于金。故其味辛浓差短，苦淡差长，殆由天气而降地。即以降为散，更即以散为补者。《本经》谓其除风伤，却先言明目补中，何也？夫肝开窍于目，而中气与风升之气无二，若在下者阴中之阳不升，是谓风虚。而中气病，在上者阳中之阴不降，是谓风淫。而中气亦病，阴中之阳不升，病在阳不足，而下郁为风，宜以达阳为主，不宜寒凉助阴也。阳中之阴不降，病在阴不足，而上壅为风，宜以裕阴为主，不宜辛温助阳也。兹味虽非寒凉益阴，却能为阴致其用，虽非辛温益阳，又能为阳裕其化，东垣谓辛平而降者是也。如风不病于虚，并不病于淫，谓非补中之剂欤？据诸本草，似主风淫之治为多，而风虚亦用之。盖真阳原出于阴中，阳之有余而为风淫者，固以裕阴而静之，非取其相胜以相制也。故阳之不足而为风虚者，亦还以裕阴而充之，化原之义固如斯耳。且为实（如喉症之牛蒡丸，治内热毒攻，生疮肿痛。）为虚，（如利膈汤治虚烦上壅，脾肺有热，咽喉生疮。）皆病于热，则兹味皆宜，但酌虚实以分主辅之味而已。抑其能通十二经者，乃金木相媾之元机也。人身十二经脉，皆上循咽喉。惟肺气周于一身，乃能通之。且肺为阳中之少阴，兹味告成于金味，辛气平有合乎肺，俾木火之气得阳中之阴以驭之，此木之所以得媾于金而风气平也。又此味不独擅咽喉之治，而理咽喉似为首功者，以其主在肺也。其主在肺者，以风木之化，其病在肝也。观《本经》首言明目，则其义了然。至所云风肿毒，乃风之结滞其正气，而血亦为之结且壅，以病于肿毒者。即所云筋骨烦热毒，皆此为厉也，岂止治风而遗血耶？
缪氏：性冷而滑利，痘疮家惟血热便闭者宜之。若气虚色白，自利泄泻者，勿服。痧疹不忌。泄泻用之无妨。痈疽已溃，非便闭，不宜服。
〔修治〕用酒淘去沙土，又掠去浮面者，取沉重者。晒干，瓦器微炒，研细入药。须酒浸三日乃可，不惟取其入血，并移其性冷，胜于微炒用之。
枲耳  ***************************
一名苍耳，即卷耳也。所在有之。茎高四五尺，有黑斑点，叶如葵，四畔宽纽。七八月开细白花，结实如珥珰，外壳坚韧，刺毛密布，中列两仁，宛如人肾。
●苍耳子
味甘苦，气温。主一切风气，填髓暖腰膝，治风头寒痛，风湿周痹四肢拘挛痛。久服益气。炒香浸酒服，去风补益。（濒湖）　鼻渊流涕，苍耳子炒研末，每白汤点服一二钱。
●苍耳茎叶
气味苦辛，微寒，有小毒。善通顶门连脑，主治大风癫痫，头风湿痹，毒在骨髓。腰膝风毒，夏月采曝为末，水服一二匕。冬月酒服，或为丸，每服二三十丸，日三服。满百日，病出如瘑疥成汁，或斑驳甲错皮起落，则肌如凝脂。（恭）　和腊猪脂，封疔肿，出根。（藏器）　补暖去风驻颜，治皮肤风，令人肤革清静。用苍耳根由叶实，洗濯阴干，烧灰汤淋，取泥汁，连两灶炼之，汁耗旋挹益之，周时不绝火，乃旋得霜，干瓷瓶收之。每早晚酒服二钱。诸风头晕。苍耳叶晒干为末，每服一钱，酒调下，日三服。若吐，则以蜜丸梧子大，每服二十丸。妇人血风攻脑，头旋闷绝，倒地不省。用苍耳草嫩心，阴干为末，酒服一钱，甚效。万应膏。治痈疽发背肿毒疔疖，无头恶疮，一切风痒臁疮杖疮，牙疼喉痹。五月五日采苍耳根叶数担，洗净晒萎，细剉，以大锅五口，入水煮烂，滤去粗渣，布绢再滤，复入净锅，武火煎滚，文火熬稠，搅成膏，新罐贮封。每以敷贴即愈。牙疼敷牙上，喉痹敷舌上。或噙化，二三服即效。每日用酒服一匙，极有效。翻花恶疮，有肉如饭粒，破之血出，随生反出。用苍耳叶捣汁，服三合，并涂之，日二上。一切疔肿危困者，用苍耳根叶捣，和小儿尿绞汁，冷服一升，日三服，拔根甚验。苍耳丸。端午日中，采苍耳叶洗净，晒干为末，炼蜜丸桐子大。每服四五十丸，日三服。若身体有风处，逐出如麻豆粒，或如粟，乃风毒出也，以针刺出黄水愈。七月七日，九月九日，亦可采用。
〔论〕苍耳善通顶门连脑，故能除骨髓之毒。而《日华》又云填髓，盖能达至阴中之阳以静风，难以风剂例视者也。《经》云：脑者髓之府。又云：脑髓者地气之所生。但骨髓虽为至阴所化，而至阴之所以化液为膏，俾渗骨空以补脑髓者，则阴中之阳也。若阴中之阳，不至于极巅，斯为风虚。此之填髓而通顶门连脑，谓非达至阴中之真阳以静风不可。即本草言其治湿痹，而义益可明。大抵所疗诸证，皆属阳虚而风虚，不类于阴虚而风实者。《经》曰：通天者生之本。苍耳似当与补风虚之味并论，而有不同者，在于能通天气耳。以故上极于巅顶者，自下达于腰膝，内渗于骨髓者，自外彻于皮肤。凡阴中之阳，郁而成湿，为周痹拘挛腰膝痛郁而成热，为痈疽疔肿恶疮，悉能疗之。濒湖去风补益四字，足以尽之矣。第实由苦而甘，苦微甘胜，茎叶由苦而辛，辛不敌苦，似用之亦当有异也。用苍耳以凉血，叶固胜于实。以实之气味甘温，而叶乃苦辛微寒也。凉血之说，似与暖补腰膝益气相背，不知达阴中之真阳，是探其本以为言。而所谓凉血者，阳畅而不致热郁于阴中，乃就治标而言也。风脏即血脏，是以疗风，不离血分以奏功。一切恶疮，皆当奏效。缘真阳之所附丽，本依阴以为用耳。
服苍耳者，忌猪肉及米泔。
〔修治〕用子。蒸过或炒熟，捣去刺。用茎叶随方。
豨莶  ***************************
又名火杴草，即猪膏母也。所在有之。今河南陈州，采充方物。此草素茎有棱而不圆，兼有斑点，高三尺许，叶对节生，似苍耳而微长，又似地菘而稍薄，茎叶皆有细毛。八九月开小花，深黄色，中有长子如同蒿，外萼有细刺粘人。采于五月五日者佳。采之以夏，取其畅气活血。随加蒸曝，俾之合宜。
味辛苦，气平寒，有小毒。气臊凑肝，功专血分。生则性寒，捣汁服，令人吐，故有小毒。熟则性温无毒，九蒸九曝，能去痹补人。生用治热烦满不能食，除诸恶疮，消毒肿。捣汁服，吐久疟痰癊。（心病也）　蒸曝用之，甚益元气。治肝肾风气，四肢麻痹，骨痛膝痛，并偏风口㖞，时时吐涎。感少阳生发之气以生，故为阳草，入血分，祛风除湿兼活血之要药也。修治如法，则走而不泄，香可开脾，治风之功斯倍。（仲淳）　单服豨莶法。五月五日，六月六日，九月九日，采叶去根茎花实，净洗晒干，入甑中层层洒酒与蜜蒸之，又晒。如此九过，气味极香美。熬捣筛末，蜜丸服之，甚益元气。治肝肾风气，四肢麻痹，骨间冷，腰膝无力，亦能行大肠气。（颂）　去根连茎叶细剉，捣烂取汁，熬炼成膏，以甘草熟地膏炼蜜，三味收之，出火毒，酒调服，功难具述。（士材）按此法，毒去而功全。但未试验，恐入地黄，又能滞耳。痈疽肿毒，一切恶疮。豨莶草（端午采者。）一两，乳香一两，白礬烧半两，为末。每服二钱，热酒调下。毒重者连进三服，得汗妙。疔疮肿毒。端午采豨莶草，日干为末。每服半两，热酒调下，汗出即愈。按痈肿必由脏腑乖变，关窍不得宣通而然。此物生者大能导热活血疏滞，故主疗如上。反胃吐食。豨莶草焙为末，蜜丸梧子大，每沸汤下五十丸。凡患四肢麻痹，骨间疼，腰膝无力，由于外因风湿者，生用，不宜熟。若内因属肝肾两虚，阴血不足者，九制用，不宜生。九制豨莶起瘫痪方。单采豨莶草十斤，洗净，阴干为末，罗取净细面听制。一次用生葱、川乌各六两，先将药末蜜酒拌匀，放甑中，后以葱乌切碎铺药上，蒸一炷香，取起，晒大半干。二次用生姜、草乌去皮尖各六两，切碎，如前蒸法。三次用泔制茅术、威灵仙各六两，切碎蒸如法。四次用羌独活各六两，洗净切碎，蒸法如前。五次用五加皮、薏仁各六两，俱切碎，蒸法如前。六次用川牛膝、桔梗各六两，切碎，蒸如前法。七次用地黄、当归各六两，切碎，蒸如前法。八次用防风、川断各六两，切碎，蒸如前法。九次用天麻、石斛各六两，切碎，蒸如前法。蒸完，以炼蜜拌药，入石臼中，捣丸如梧子大，晒干。每日空心好淡酒，或盐开水，下五六十丸，久自愈。
〔论〕豨莶生平泽下湿地，其气宜寒，其味先苦后辛，辛甚微。夫苦本于寒，则所谓诸苦涌泄者，固就至阴之分而致其用矣。涌泄犹言吐泄，苦寒诸味，岂尽令人吐泄哉？不过言其能宣阴分中热郁耳。故苦又能燥者，阴分热郁则成湿，郁通则湿燥矣。且又能坚者，阴分湿热则耎，湿去则气坚矣。大约苦寒均能除湿热，而湿热之在血分者，兹味似有专功。先哲云：豨莶臊气，直凑肝脏，而效其涌泄。故治一切痈疽疮肿，皆以汗出而愈，不可思其于血分有专功欤。血与风是二是一，谓其祛风而治热[匿/虫]，亦即在是。此未经烹炼而生用则寒者也，至蒸曝既久，则活血祛风之性未改，而温养之力更加，甚益元气。盖六淫七情，致滞气血。则热郁而风生，血滞之久则虚，虚则风淫。此物气不徒行而能益，血不徒活而能生，气固不生于寒而生于温也。血固活于气之通，而尤化于气之和也。（如地黄生用则宣血，蒸晒久则益肾气而生血，其理不殊。）走而不泄，香可开脾，所以甚益元气耳。至其治风，止宜于半身不遂口眼㖞斜之证，不能疗中脏奄忽之证也。（中脏乃阴不能驭阳，风火相煽，致阴已离阳，所谓升降息而气立孤危者。）
〔修治〕所用止叶及头上枝，此下皆不用，而实又可知。以实结于秋末，则气收也。每去地五寸翦刈，温水洗去泥土，摘叶及枝头。干，九蒸九晒，入甑时，用蜜酒洒之，铺一层，洒一层，乃得匀也。此味忌铁石器，捣为末用之。
芦根  ***************************
芦有数种。其长丈许，中空皮薄色白者，葭也，芦也，苇也。其短小于苇，而中空皮厚色青苍者，菼也，薍也，荻也，萑也。其最短小而中实者，蒹也，帘也。其身皆如竹，其叶皆长如箬，其根入药，性味皆同。未解叶者，谓之紫箨。（濒湖）
气味甘寒，通胃降逆之要药。主消渴客热，疗胃中热，呕逆，不下食，寒热时疾烦闷，泻痢人口渴，并止小便利，及孕妇心热。禀土中之冲气，而有水之阴气，故甘能和胃，寒能除热，且消痰下气，开胃益食也。（仲淳）　益食加觞，须煎芦朴。（雷公　用逆水芦根、厚朴等分煎汤服。）　得竹茹、枇杷叶、木瓜、麦冬、乌梅，止因热呕吐。得竹茹、麦冬、大青、青黛，除伤寒热病，烦闷呕吐。骨蒸肺痿不能食者，芦根饮主之。芦根、麦冬、地骨皮、生姜各十两，橘皮、茯苓各五两，水二斗，煮八升，去渣。分五服，取汗乃瘥。按此必胃热伤血而壅于关节，为附蒸，是以取汗。呕哕不止厥逆者，芦根三斤切，水煎浓汁，频饮二升必效。入童便煮，不过三升愈。反胃上气，芦根、茅根各二两，水四升，煮二升，分服。
〔论〕芦根味甘气寒，益胃养阴，故治胃热呕逆为圣药。其能止小便利者，以胃热则脾气不能散精归肺。使调水道，而后下输，即就胃而归之下，故小便频数也。胃热解，则脾能散精于肺，而通调下输之令如常矣，其止渴亦大概此义。夫胃之三脘，皆在任脉。此味和胃之阴，而脾阴达肺，故能疗骨蒸肺痿。至阳得阴化，而肺阴下降，则泻痢多渴，及孕妇心热，胥治之矣。
缪氏：呕吐作胀因寒者，弗服。
〔修治〕取水底并黄泡肥厚味甘者良，去须节并赤黄皮用。其露出及浮水中者勿服。
麻黄  ***************************
出荥阳、中牟、汴京者为胜。所在冬不积雪。二月生苗，纤细劲直，外黄内赤，中虚作节。五月梢头开黄花，结实如百合瓣而紧小，味甜，外皮红，里仁子黑。根色紫赤。（覈）
味苦而甘辛，性温。气味俱薄，轻清而浮，阳也，升也。手太阴之药，入足太阳经，兼走手少阴阳明。厚朴、白薇为之使。恶辛夷、石韦。去营寒，泻卫实，通九窍。主冬春伤寒头痛身痛，恶寒无汗，并除寒热，及邪气咳逆。治中风头痛风胁痛温疟，及壮热温疫，能消冬春赤黑斑毒，散身上毒风疹，痹皮肉不仁。开毛孔，通腠理，调血脉。破症瘕积聚，并治风肿水肿，及赤目肿痛。方书治喘咳，痹挛痉疟，心痛胃脘痛腰痛胁痛。前阴诸疾胀满，瘛疭眩晕，狂痫谵妄，猝中暴厥，痰饮反胃。颈强痛腹痛身体痛，悸消瘅黄疸，泄泻滞下，大便不通，疝。禀天地清阳刚烈之气，《本经》但云味苦。详其主治，应是大辛之药。洁古加甘，亦应有之。（仲淳）　苦为在地之阴，阴当下行，何以麻黄发汗而升上？《经》云：味之薄者，乃阴中之阳。阳仍上行，所以麻黄上升发汗，而不离乎阴之体也。（东垣）　轻可去实，麻黄、葛根之属是也。如寒邪中于寒水之经，腠理闭拒，营卫气血不行，故谓之实。麻黄微苦，其形中空，阴中之阳，入足太阳寒水之经。取其轻清成象，能去壅实，使邪从表散也。（又）　麻黄治卫实之药，桂枝治卫虚之药。桂枝、麻黄虽为太阳经药，（以其在太阳地分故曰太阳。）其实营卫药也。肺主卫，心主营，卫营气血，乃肺心所主。然则麻黄为手太阴之剂，桂枝为手少阴之剂也。（海藏）　表黄里赤，中虚象离，生不受雪，合辅心主，宣扬火令者也。主治寒风温疟，标见头痛之标，侵淫部署之首，形层之皮，致毛孔满实，逆开反阖者。此味宣火政令，扬液为汗，而张大之，则邪气去矣。咳逆上气者，毛孔满闭，不能布气从开也。症坚积聚者，假气成形，不能转阖从开也。（子由）　生处冬不积雪，为泄内阳也，故过用则泄真气。凡服麻黄药，须避风一日，不尔病复作也。（濒湖）　一人夏月饮酒达旦，病水泄数日，水谷直出，服分利消导升提诸药反剧。诊之脉浮而缓，大肠下弩，复发痔血。此因肉食生冷，茶水过杂，抑遏阳气在下，木盛土衰，所谓久风成飧泄也。法当升之扬之，遂投小续命汤一服而愈。中风诸病。麻黄一斤，去根，以乙卯王相日，取东流水三石三斗，净铛盛五七斗，先煮五沸，掠去沫，旋添水，尽至三五斗。漉去麻黄，澄定，滤去渣，熬至一斗，再澄再滤，取汁再熬至升半为度，密封收之，一二年不妨。每服一二匙，热汤化下。取汁熬时，勤搅，勿令着底焦了。仍忌鸡犬阴人见之。（《守真秘方》）按独用麻黄以治中风，义见论中风木继寒水之后云云。风痹冷痛。麻黄去根五两，桂心二两，为末。酒二升，慢火熬如饧。每服一匙，热酒调下，汗出为度，避风。按麻黄每同桂枝用，此同桂心者，正治气而即为血地也。里水，一身面目黄肿，其脉沉，小便不利，甘草麻黄汤主之。麻黄四两，水五升，煮去沫，入甘草二两，煮取三升。每服一升，重复汗出，不汗再服。慎风寒。《千金》云：有患风急，久不瘥，变成水病，从腰以上肿者，即宜以此发汗。水肿脉沉，属少阴。其脉浮者，属气。虚胀者为气，皆非水也，麻黄附子汤汗之。麻黄三两，水七升，煮去沫，入甘草二两，附子炮一枚，煮取二升半。每服八分，日三服，取汗。按麻黄用治水肿，犹是寒水之义。盖先天之水，乃气之元。后天之气，乃水之主。能由足太阳而达于手少阴，则先天并后天以充，通调下输，水精四布，五经并行，即是血脉得通也。
〔论〕《本经》谓麻黄苦温，苦为在地之阴，是从阴而达阳者也。本于在地至阴，即水畅火，即火达水，却又中虚象离。轻扬上泄，以透至阴中之真阳，际于极上。故能利血脉，通营气，俾寒水之气得畅，而太阳之气上至于肺。（寒水因太阳之郁而反穷于生化，所谓人身血脉营气皆水化者，其义不可思乎？）夫草木有实，乃其孕育真元以为生化者。麻黄结实于夏，外皮色红，是火气之达。里仁子黑，非火原于水之明征乎？人身血脉营气，皆水化也。故凡血脉病于重阴之郁者，俱可以此透之，宁独寒邪为病如伤寒乎？此所谓从阴达阳，而营乃通者也。粗工只谓其能散表邪，（寒邪伤营是已病于经矣。）亦未深究矣。仲景用麻黄汤，驱营中之寒邪，使之发越，自卫而出，（并以杏仁助其达卫，必至卫通，而阴之用乃达。）勿俾营邪仍闭。夫巨阳者，诸阳之属也。太阳之气，本于寒水。寒水郁则太阳之气病，病则郁甚。由营至卫，其害有不可言者，此非即本于寒水中之真气不能达水之郁。惟麻黄从阴中达阳而营乃通，与桂枝汤从阳中召阴，导之以芍药，而卫乃和者，正相对也。伤寒太阳证，头痛发热，身疼腰痛，骨节疼痛，恶风无汗，脉阴阳俱紧者，乃用麻黄汤。世且谓脉证苟不如是，未可妄投矣。讵知有不尽然者，凡遇君火在泉，终之气，乃君火客气，为主气寒水所胜，寒气逆而上行，反居火位，火气不得达，是时人病头痛恶风，鼻出清涕，兼咳嗽痰甚。所见患症，虽同于伤风，然投以风剂如羌独辈则反剧。盖恶其耗气而火愈虚也，即用姜桂胜寒泄表，亦不如麻黄直透水中之真阳以出，始为中肯。但须辅以补剂，（用干姜理中，佐五苓退寒痰，寒水之上逆乃治。其本用麻黄去杏仁，佐以干姜、人参、川芎、半夏取微汗，余则因病进退而加减。）意固不在取汗尔。盖寒冒乎火，非即在寒水中直透真阳以出，转为迂折，不可不知。麻黄正足太阳之剂，从寒水中透出真阳，乃火出水中之元气，而其主之在天者肺也。凡风寒之邪，侵入皮毛之合而为嗽，是由水中真阳不能透出天表以为卫也。（《经》所云卫出下焦即此可绎。）故还以达阳而际于天表者，治寒之侵肺而为嗽，又于喘证为要药者，以喘由寒水之阳，郁冒而不能透，至郁冒之极，遂并邪气上逆入胃至肺以为上壅。肺既受邪，上壅则关窍不通，有升无降，呼吸不能行而为喘，是即所谓肺胀也。非此透达真阳于寒水中者，何以散上壅寒邪，为之对待乎？然须知此味，非以对待寒邪也，特于寒水中，能透真阳而上际，则寒邪自散耳。试观方书，亦用以治热嗽及喘。则此味能为真气之开者，枢固在或寒或热之先矣。即治痫之龙齿丹，用去节麻黄者，亦以透真阳入心，（此味兼走手少阴。）俾为神志之助也。又中风及头痛用之者，以风木即继寒水之后，寒水中真阳不透，则风斯郁，阳透而风斯平矣。夫巨阳为诸阳之属，而头又三阳之会也。巨阳所受之邪，附巨阳之郁气，上至于头而为痛，非能透真阳于寒水中者，何以令巨阳之真气，能破重锢而至于诸阳之首乎？至于水肿痹证，以及心胁胃脘腰痛种种施治，总不越透真阳以善其主气之用。但有时取责于血者，以真阳之透，原不离于水中，故斟酌于血剂以和天气，尤宜加意耳。能令真阳透出于天表，则在地之阴乃和，盖阳出地中，若不能际于天上，即是真阳之病，而真阴之化育亦穷。前所谓必至卫通，而阴之用乃达者如此。（风木以寒水为化，原水中之阳不透，则风木之化原病矣。真阳透而真阴乃得行其化，必真阴得行其化，而后风眚不作也。）明于斯义，则于麻黄之用善矣。
按此味能透泄至阴之真阳，惟营气郁塞，血脉结聚者宜之。如或不当，能泻人真气，脱人元气。凡平日阳虚腠理不密之人，或肺虚有热，痰嗽鼻塞，及伤风气虚发喘，南方中风瘫痪，皆禁用。自春深夏月，以致初秋，法所同禁。（仲淳）　过用发汗，则亡阳。或饮食劳倦，及杂病表虚之证，用之则脱人元气。（东垣）　虽可汗之证，亦不宜多服。（士材）
〔修治〕折去节根，水煮十余沸，竹片掠去上沫，（沫令人烦。）后入他药。
●根节
气味甘平。用专止汗。夏月杂粉扑之。（贞白）内服尤良。方书治自汗盗汗。其性周行肌表，故能引诸药，外至卫分而固腠理。（濒湖）　麻黄发汗，其气驶不能御。而根节止汗，效如影响。物理之妙，不可测度如此。（又）　自汗有风湿、伤风、风温、气虚、血虚、脾虚、阴虚、胃热、痰饮、中暑、亡阳、柔痉诸证，皆可随证加而用之。（又）　当归六黄汤，加麻黄根，治盗汗尤捷。产后虚汗。黄耆、当归各一两，麻黄根二两，每服一两，煎汤下。内外障翳。麻黄根一两，归身一钱，同炒黑色，入麝香少许，为末，㗜鼻频用。
〔论〕麻黄根节与茎，同是透阳而出之一物，却即有不凌节而出之妙存焉。易遇涣而受之以节，虽微物亦具斯义也。更如洗心之治，和节用之，其意不外于透阳。但有节次，俾阳之透者，仍有守尔。明此则去节用，与独用节，或和节用，均堪以意裁之矣。
木贼  ***************************
出秦陇华成诸郡，所在近水地亦有之。苗长尺许，丛生直上，一根一干，无花叶。寸节中空，茎干糙涩，似麻黄而稍粗。凌冬不凋，四月采之。（覈）
●茎
味甘微苦，气温。中空而轻，升也，浮也。入足厥阴、少阳血分，亦入足太阴经。主治目疾，退翳膜，止泪，消积块，益肝胆。疗肠风血痢，及女子月水不断，崩中赤白，去风湿疝痛，大肠脱肛。去节烘过，发汗至易。（丹溪）　与麻黄同形同性，故能发汗解肌，升散火郁风湿，治眼目诸血疾。得牛角䚡、麝香，治休息久痢。得禹余粮、当归、川芎，治崩中赤白。得槐蛾、桑耳，治肠风下血。得槐子、枳实，治痔疾出血。得谷精草、决明子、白蒺藜、蝉蜕、生地、甘菊、密蒙花，治目疾久病，消翳障。得槐角子、苍耳子、（煅存性。）地榆、茜根，治肠痔下血。肠痔下血，多年不止。用木贼、枳壳各二两，干姜一两，大黄二钱半，并炒黑存性为末，每粟米饮服二钱。血崩血气痛甚，年远不瘥者，木贼散主之。木贼、香附各一两，朴消半两，为末，每服三钱。色黑者酒一盏煎，红赤者水一盏煎，和渣，日二服。脐下痛者，加乳香、没药、当归各一钱同煎。忌生冷、硬物、猪鱼油腻、酒面。
〔论〕木贼中空直上，是阴中透阳，而风升毕达也。凌冬多节，是阳能化阴，而气不逾节也。其味甘胜苦微，甘者土味，血之所统。苦者火味，血之所主。血虽生化于土，然原于水，成于火。故咸苦兼之，而兹物之致其用者，固在血也。血之为病，病于湿者居多，以血为水液之所化，湿胜是阴不得阳以化也。血因湿而病，则还病于风淫，阳又不得阴以化也。木贼本风升之气以达湿，乃即归于中土生化之地。中土之湿行而血和，血和而阳化，则风邪散矣。先哲曰：血热流迸，则风入肠胃。（此阳不得阴也。）然则肠风血痢之病，非风木不能化湿，而病于中土，致风淫于肠胃之故乎？其女子崩中，月水不断，非湿土不能化血，还以病于肝脏，而大失其藏血之职乎？是物有土木交相为用之性味，可几其一切奏功矣。虽然，此所能治者，惟属阴不得阳以化之血证。（即如目翳积块，皆缘阴之无阳以至斯。）若由于阳不得阴以化者，又当别从其本而治之。至如止目泪，乃因血之不化以病于风，要不离于血病耳。
目疾由于怒气，及暑热伤血，暴赤肿痛者，非其所任。（仲淳）
〔修治〕去节，童便浸一宿，焙干用。
地黄  ***************************
一名苄，（沉下者贵也。）一名芑，（阴土己也。）又名地髓。产怀庆者，皮有磊砢而力大。江浙壤地者，质虽光润，力微不及。古人种子，今惟种根，入土即生，大宜肥壤。法以土作坛，如浮屠数级，寸段莳，灌根，长滋盛也。但种植之后，其土便苦，次年止可种牛膝，再二年可种山药。足十年，土味转甜，始可复种地黄，否则味苦形瘦，不堪入药。二八月采者，不如正九月气全。盖八月残叶犹在，叶中精气未尽归根。二月新苗已生，根中精气已滋于叶也。（覈）　按《本经》有干有生，以采得即用者为生，晒干收者为干，后人复蒸晒九次用之，是为熟地黄。其生熟不同，而凉血补血悬异，故分注之。
●生地黄
味甘苦，气寒。气薄味厚，沉而降，阴也。入手足少阴、厥阴，及手太阳经。《本经》主治伤中，逐血痹，填骨髓，长肌肉，除寒热积聚，疗折跌绝筋。凉血生血，疗虚清热，补肾水真阴不足，治少阴心热在内，通血脉，强筋骨，利二便，理胎产，通经闭。凡劳瘦骨蒸，日晡寒热，五心潮烦惊悸，掌中热痛，足下热而痛，清肺热咳嗽，泻脾胃湿热，痿蹶嗜卧，唾血吐血，鼻衄耳鸣，牙痛欲脱，便血尿血皆治。脏属阴，此味天一之真阴，能补五脏，而亦入手太阳腑者，正见火中有水，乃阳育乎阴，具足生化之妙也。凡阴微阳盛，相火炽强，来乘阴位，日渐煎熬，为虚火之证者，宜地黄之属以滋阴退阳。（原礼）　《本经》首主伤中逐血痹，即继以填骨髓长肌肉续绝筋等语。夫痹者随其血之不通而为痛，如在目则赤，在齿则痛，在肉里则痈肿，在心则昏烦，在肺则咳血壅遏。而为身热枯耗，而为燥涩痿软，泛滥而为吐衄崩漏，各可类推。《千金方》黑膏，治热积成斑。《肘后方》拌鸡蒸汁，治寒积成疝，咸从血痹所生。盖血中有痹，则骨髓不满，肌肉不长，筋脉断绝，均谓伤中。若由填满生长而接续，皆克成血液之流通，是以逐者，即俾其流通之义也。（不远）　性惟润下，功力到时，当以二便通利为外征。（又）　同大小蓟各半，捣取自然汁，和童便饮，治血热妄行，一切吐衄齿鼻血神效。取汁和面作䬪饦冷淘，治虫心痛。得青蒿、鳖甲、银柴胡、沙参、天麦冬、黄柏、甘草、地骨皮、丹皮、白芍、牛膝，治骨蒸劳热。同人参、远志、麦冬、枣仁、柏仁、茯神、甘草，治心虚惊悸，怔忡健忘。（熟亦用。）　得麦冬、五味、枸杞、牛膝、车前、阿胶、天冬，治溺血。（熟亦用。）　同青蒿、地骨皮、麦冬、白芍、山萸、枇杷叶，治月事先期。同苎根捣汁豌许，加炒砂仁末三钱，治胎动下血。同黄连、连翘、薄荷、甘草、甘菊、木通，治目暴赤痛。同当归、赤芍、乳香、没药、肉桂、黄荆子，治一切跌折打伤，瘀血作痛。咳嗽唾血，劳瘦骨蒸，日晡寒热。生地汁三合，煮白粥，临熟入汁搅匀，空心食之。吐血不止。生地一升二合，白胶香二两，瓷器盛，入甑蒸令胶消，服之。肺损吐血，或舌上有孔出血。生地八两取汁，童便五合，同煎热，入鹿角胶炒研一两，分三服。鼻衄。干地黄、地龙、薄荷等分，为末，冷水调下。吐血便血。生地汁六合，铜器煎沸，入牛皮胶一两，待化，入姜汁半杯，分三服，便止，或微转一行不妨。血淋。生地汁、车前叶汁各三合，和煎服。胎动。生地捣汁煎，入鸡子白一枚搅服。产后中风，胁不得转。交加散。用生地五两研汁，生姜五两取汁，交互浸一夕，次日各炒黄，浸汁干，乃焙为末。每酒服方寸匕。温毒发斑呕逆。生地二两六钱半，豆豉一两六钱半，以猪膏十两合之，露一夜，煎减三分之一，绞去渣，入雄黄、麝香如豆大，搅匀。分三服，毒从虚中出则愈。忌芜荑。疔肿乳痈，捣生地敷之，热即易，肿无不消。牙疳宣露，脓血口气。生地一斤，盐二合，捣和，团面包煨令烟断，去面，入麝一分研匀，日夜贴之。地髓煎。生地十斤洗净，捣压取汁，鹿角胶一斤半，生姜半斤绞取汁，蜜二升，酒四升，文武火煮地黄汁数沸，即以酒研，苏子四两，取汁入煎一二十沸，下胶，胶化，下姜汁及蜜，再煎候稠，瓦器盛之。每空心酒化一匕服，大益。
〔论〕地黄禀天一之真阴，更资中五之冲气。故气寒味甘，甘而有微苦者，归于主血之心也。夫营出中焦，而万物咸资生化于土，此味取精于土者最专。观种植之地，其土便苦，十年后方转甜，焉得谓非专主中焦之营哉？惟水寒土湿皆为阴，其性就下，故入营而独以凉血归之，正以疗水不济火之病。《经》曰：至阳盛则地气不足，必用此地气精专之味未经烹炼者以对待之。第《经》云：寒泣血。此复以寒水之真阴，疗血痹何哉？盖阴虚则阳亢，阳亢则阴愈泣。用此以益真阴，乃为责其本耳。至有不得取责于阳亢者，如产后血逆，及胎动下血，当以《本经》《别录》所主伤中之义明之。中即中气，中气者下而肾肝，有阴中之阳，上而心肺，有阳中之阴，阴阳互为其根。然化原却先在阴，至于中土，握升降之枢而行化育，亦本于由阴生阳之元，并畅其由阳归阴之用。所以时贤言气，有阴气阳气之分也。即如《本经》之血痹，为血不得气以化，《别录》言胞漏下血，为血不得气以固。是则人之病于血者，莫不病于血中之阴气，而病于阴气者，又非独一热足以伤之。故虽同病于阴气，其因于热而气不化血者。生地固为宣剂，若不因于热而气不固血者，（此宜补阳气。）生地却非补剂，又不得宣阴而损真元也。（寇氏谓血虚劳热，产后虚热，老人中虚燥热，用地黄须炼热。若概与生者，当虑大寒是也。）至洁古去诸湿热之义谓何？盖阳盛阴虚，则阳不得阴以化，气之不化者，反病于湿而滋热。生地益真阴之不足，凉血生血，而俾气得以化，自不病于湿矣。抑甄氏谓虚而有热者宜加用之，丹溪何又谓虚而有热者慎弗用之？要知因虚而得实，（如黄芩汤治心劳实热，小甘露饮治脾劳实热，地黄汤治肾劳实热，麦门冬汤治脉实极为病，元参汤治骨实极为病，石斛汤治精实极为病。夫病于虚劳而云实者，精气夺邪气盛也。）甄权之说是也。原其病本在虚，丹溪之说亦是也。惟因精气之虚，以致邪气之实。故用生地先泻其实在邪者，而救其虚在精者。如补劳之味，即继其后也（诸方有止用生地者，有生地同熟地用者，可知一宣一补，生熟顿殊，而用有节次也。）
凡阴虚咳嗽内热，骨蒸吐血等候，及产后恶露作痛发热，一见脾胃薄弱，大便不实，或天明肾泄，俱禁用生地、当归。（仲淳）
〔修治〕脉洪实热者，生采捣汁服。（即鲜生地。）脉虚血热者，用芦汁拌炒，免致泥膈。如上达外行，必资酒浸。掐成节，酒洗，将木棍捶匾，晒干，隔纸焙用。长而直者，能生血。乳汁浸一宿，晒干用。生熟俱忌铁。
●熟地黄
《本经》只言干生二种，第如血虚劳热，产后虚热，老人中虚燥热者，若与生干，当虑大寒，故后世改用蒸曝极熟者。（宗奭）　生甘平宣，蒸熟温补。必烹炼至久，透出阴中之阳，方能补肾气。
味甘微苦，气微温。味厚气薄，阴中之阳，沉也。入手足少阴、厥阴经。生地能生精血，用天冬引入所生之处。熟地能补精血，用麦冬引入所补之处。主填骨髓，长肌肉，生精血，补五脏内伤不足。通血脉，利耳目，黑须发。治男子五劳七伤，女子伤中胞漏，经候不调，胎产百病。去脐腹急痛，（脐下痛属肾经，非此味通肾不除。）病后胫股酸痛，坐而欲起，目[目荒][目荒]无所见。血衰者须用之，又能补肾中元气。（洁古、东垣）　脉洪实者，宜生地。（凉心血，益肾水。）若脉虚者，则宜熟地。（东垣）　熟地黄粗而直者，能生精。（《龟龄集》）　与当归合用，名补髓煎。得牡丹皮、当归，和血生血凉血，滋阴补髓。同沙苑、苁蓉、鹿茸、山萸、五味，能益男子精。同人参、鹿茸、麦冬、五味、枸杞、菟丝、覆盆车、前子，多服令人有子。同黄耆、黄连、黄柏、枣仁、五味、白芍、麦冬、牡蛎、龙眼肉，治盗汗久不止。同砂仁，治胎动下血腰痛。同当归、川芎、蒲黄、黑豆炒、炮姜、泽兰、益母、牛膝、续断、杜仲、鹿角胶，治产后血虚发热。同枸杞、甘菊、女贞子、白蒺藜，能益精明目。同首乌、桑葚、甘菊、鲤肠、蜀椒，能乌须发。月经不调，久而无子，乃冲任伏热也。熟地半斤，当归二两，黄连一两，并酒浸一夜，焙研为末，炼蜜丸梧子大。每服七十丸，米饮、温酒任下。按调经补气，而只用参耆，则所治又失血中阴气之义。此条冲任伏热一语，大为中肯，方亦简切。产后血痛有块，并经通后腹痛不调。黑神散。用熟地一斤，陈生姜半斤，同炒干为末。每服二钱，温酒调下。按真阴即生身之元，熟地补真阴之虚，属第一味。聊附二方，不及备录。
〔论〕地黄本寒水之精，阴中原含有阳。第未久经烹炼，即无以发阴中之阳，而令其上通天气。惟火候足而天气通，真阴乃得随阳以上，而尽其普益脏腑之功。先哲谓熟地能补肾中元气，旨哉其言之也。《经》曰：通天者，生之本。然非本于天一所生之源，又乌能如坤元资生而宏其利益哉？是物从阴发阳，从阳达阴，阳昌于阴中而阴乃化，故益阴尤胜。《本经》于干地黄下，首主逐血痹，而继以填骨髓，长肌肉，疗绝筋等语，此固不化则不生之微义。但化机阻痹，则宜生者平宣，若功归实际，定以补益，责之熟者耳。古方二地多并用，为其兼补心肾也。但生者性寒，而制熟又多泥膈。熟地即与生地同用，犹未免于滞也。惟以砂仁制成，则引之径下矣。
〔附论益阴〕阴固贵于益，而益阴之中，亦有动静衡胜之微。如丹溪治阴虚发热，于四物汤分阴阳。血之动者为阳，芎归主之。血之静者为阴，地芍主之。若血之阴不足，虽芎归辛温，亦在所不用。血之阳不足，虽姜桂辛热，而亦用之。惟变所适也。又如行血则用芎归，以行春夏之令。止血则用地芍，以行秋冬之令。此升沉之道也。
凡胸膈多痰，气道不利，升降窒塞，药宜宣通者，汤液中禁用熟地。（仲淳）　熟者宜入丸，生者宜入煎剂，各兼行气之剂，始不滞。
〔修治〕拣取沉水肥大者，以好酒入砂仁末拌匀，置柳木甑于瓦锅内，蒸令气透，晒干。再以砂仁酒拌蒸晒如前，九次乃止。观固本膏虽经日煎熬，必生熟各半用之，可知地黄非一煮便熟者矣。其性滞泥，得砂仁之香窜，乃能合和五脏冲气，归宿丹田也。市中惟以酒水煮熟者，不可用。
牛膝  ***************************
根直下生，其茎有节，似牛膝，故名。又称暴节。二八十月采根，阴干用。根长约三二尺者良。江淮闽粤关中皆有，不及怀庆生者，根极长大而柔润也。土牛膝处处有之，不堪服食。惟北土及川中人家栽莳者为良。土牛膝所禀薄，故短而细，主破血气。（士材）春夏用叶，秋冬用根。惟叶汁效尤速。（叶皆对生，似苋而长，且尖梢。）　川牛膝所禀厚，故肥而长，主补精髓。（士材）
味苦酸平。气薄味厚，走而能补，性善下行。入足厥阴、少阴经。生者去恶血，得酒能补肝肾。生用通经脉，逐血气，理膀胱气化迟难，五淋尿血茎中痛，女子月水不通，症瘕，心腹诸痛，产后腹痛血晕。又治伤热火烂，痈肿恶疮，金疮折伤，喉痹肠蛊，力能堕胎。（丹溪言妇人得之，应归血海行血。）　酒蒸熟用，更主寒湿痿痹，四肢拘挛，膝痛不可屈伸，益肾强筋，理腰膝软怯冷弱，及腰脊痛。利阴气，补精气，疗伤中少气，男子阴消，老人失溺。愈阴分久疟，补肝脏风虚。能引诸药下行，凡筋骨痛风在下者，宜加用之。（丹溪）　血少不能荣筋，腰腿酸软及痛，断不可缺。（嵩）　川牛膝粗而黄者，能生精。酒浸十宿，焙干用。（《龟龄集》）　禀地中阳气以生，其气则兼乎木火之化也，故其味苦而酸平。（仲淳）　君术、仙茅、木瓜、石斛、茯苓、石南叶、五加皮、萆薢、生地、黄耆、芍药、虎骨、沉香、桂，治诸痹。同甘菊、石斛、木瓜、首乌、生地、虎骨、沉香、人参、术、黄耆、天麦冬、杜仲、续断、芍药、橘皮、黄柏、桑寄生、白鲜皮，治一切痿痹，四肢拘挛，筋骨疼痛。君当归、地黄，能下死胎。加朴消，立下胞衣。君木瓜、石斛、萆薢、生地、黄柏、五加皮、骨碎补、续断、银花、白芨、芍药、甘草、甘菊根、紫地丁、茜草、连翘，治鹤膝风。根苗同用，二三两浓煎，调鳖甲末三钱，空心服，治疟在阴分久不瘥者，三剂必已。胃虚加人参两许，橘皮去白五钱。君青蒿、生地、麦冬、枸杞熬膏，治妇人血虚发热，内热口干舌苦。小便不利，茎中痛欲死。鲜牛膝三四两，土者亦可，（并叶用。）白酒煎浓，服之即愈。兼治妇人血结，腹坚痛。小便淋痛，或尿血，或沙石胀痛。用川牛膝一两，水二盏，煎一盏，温服。土牛膝亦可。或入麝香、乳香尤良。
附专用土牛膝方　喉痹乳蛾。鲜牛膝根一握，艾叶七片捣和人乳，取汁灌入鼻内，须臾痰涎从口鼻出即愈。无艾亦可。痢下肠蛊。（痢应先白后赤，若先赤后白为肠蛊。）土牛膝二两捣碎，酒渍经宿，每服一两杯，日三服。妇人血块。土牛膝根洗切，焙捣为末，酒煎温服，极效。猝得恶疮，人不识者，土牛膝根捣敷之。
〔论〕牛膝味苦，苦就下，入于至阴之肾无疑。苦后有酸，而气复温，是又阴中少阳之肝药也。其子种于春时，历夏秋而花实，秋间收子，九月杪始采其根，是秉木气而宣畅于火，告成于金，以致其顺下之用。顺下者水也，观其根一直下生，长者约三五尺，不可想见哉？夫人身阴气，本随阳以升，而阳之奉上者，又随阴以达于下。设上之阳微而不能降，将肾肝之真阴亦亏，而血乃泣，患乃生。（与阳亢而不得周于下者同。）　此味本木火之宣，成于金之降以归水，而致其顺下之用。是其顺下，原不离乎木火之化。《本经》首治寒湿为病，义诚不妄也。假使告成于秋，而味固有辛，是其气便驻于金，不成顺下之性矣。惟不带辛味，故直藉金之全力，以达木火之气于水中耳。《本经》又谓其逐血气，卢氏乃言逐血中之气，于义何居？盖营行脉中，卫行脉外，脉之内外，总是一气。惟在脉中者，精专曰营。在脉外者，浮气曰卫。浮气固不能入脉，必卫气充周，和调五脏，洒陈六腑，乃入于脉。是入脉者，即其气之精专者也。然则脉中之营，不统于脉外之卫乎？故血中之气病，乃卫弱不能祛邪，而气着以为病耳。（如寒则能疼，热则能肿，在子宫则能孕能瘕，在膀胱则淋，在喉则痹，在肠则痢，在募原挟暑则疟，在肠胃外则症结，在皮肤内则瘾疹㾦㿔之类。）牛膝本木火以达金水于下，非破血，乃化血。亦非就血而化，乃就血中之气而化。故于痿痹拘挛，腰脊膝痛，又如五淋尿血茎中痛，月水不通，皆其的对。而症瘕血结，恶血血晕，亦由治肾肝之阴气以及之。盖血乃真阴之化醇也，（阴阳合同而生化者也，不生乌乎化，不化又何以生。此阴之能化，即能生，而阴能生化，又即为阳生化之地。牛膝疗伤中阴衰，不得与破血散气，致疑主治之相戾。）抑足三阴从足走腹，而此之逐血气以顺下者，其义谓何？曰：足三阳从头走足，乃三阴生化之原。凡寒湿痿痹等证，由于足三阳之气不降。而此味秉木火之化，成于金水以顺下，正合三阳下行之义。所谓逐血中之气，盖本此耳。夫三阳之不下行，亦本于水谷之气不能并宗气以下，而卫气先亏耳。不调卫气以为营气之先，其能顺下而通十二经脉乎？
缪氏：上焦药中勿入。凡经闭未久疑似有娠者，勿用。脾虚清气下陷而泄痢，及脾虚而腿痛膝肿，大非所宜。（嵩）
〔修治〕行血，生用。入滋补药，酒拌，蒸过用。
紫菀  ***************************
其根色紫而柔宛，故名。三月内布地生苗，其叶二四相连，五六月开黄白紫花，结黑子。二三月采根，阴干用。
●根茸
味苦微辛，气温。入手太阴血分，兼入足阳明经。款冬为之使。恶天雄、远志、瞿麦、藁本、雷丸。畏茵陈。苦下达，辛益金。主咳逆上气，胸中寒热结气，咳唾脓血。疗息贲，止喘悸，消痰渴，去痿躃，安五脏。治肺伤咳嗽，劳气虚热。（吐血虚劳，收为上品。）入至高之脏，使气化及于州都，滑利小便，兼治喉痹。按虚劳宜培肾元，调脾胃，医类知之。殊不知心肺之合以行其气化，先为气血生化之地。肺气伤则包络之血不生，心血不生，则肺之阴气不能由阳中以降，故紫菀为疗虚劳上品。观其下治淋浊，则知此味益血化以助气化，更由气化而畅血化矣。菀古郁字，取其色紫味苦者，以治肺中有火内郁而为结气。盖用其色以行肺之用，用其气以散肺之结，用其味以顺火之性，而助肺之降下，谓肺专主诸气膹郁故也。倘无结气而用之，未免亡走肺家津液矣。（不远）　赤火刑金，紫则水火互交，转行金用。（子由）感春夏之气化，而兼得地中之金性，故气味苦温兼辛。（仲淳）　久嗽。紫菀、款冬花各一两，百部半两，为散。每服三钱，生姜三片，乌梅一枚，同煎汤下，食后临卧各一服。吐血后咳者。紫菀五味炒为末，蜜丸芡子大，每含化一丸。缠喉风不通饮食。紫菀根一茎，洗净纳喉中，取恶涎出即瘥，神效。更以马牙消津咽之，即绝根。按此证因血泣化风，风火相煽而直上于喉，此味故为的对。
〔论〕用紫菀当深究于火为金用之义，人身少火为元气，心为火主，原与金肺不相刑者也。《经》曰：宗气积于胸中，出于喉咙以贯心脉而行呼吸。是非金火合德而气乃行乎？夫肺为气主，必贯心脉以行呼吸者。缘离中有坎，火出于水而气乃生，水至于火而气乃化。气化则血生，是元气呼吸之本，下根于肾而上主于心也。使火不为金用，则肺气虚。火不合于金而刑于金，则虚甚。轻则咳逆上气，胸中寒热结气。重则喘咳，或咳唾脓血，或叶焦发痿，且有虚而成劳者矣。紫菀根色紫质柔，其味苦胜而先，辛劣而后，合于色紫，正火为金用，乃为益肺之要剂也。其能治寒热结气咳唾脓血者，以血泣则寒热，血之泣固阴气微而营之母气不足也。至于咳唾脓血，亦由心包络之真阴损，而气化有伤，（肺固以肾为本，然水必合于火而气乃化。心包络之血，乃气化也。）致火不能为金之用，而反以刑金也。盖肺司气，合于心包络之血，乃为阳中之少阴，而气以和，营卫以行。紫菀本火为金用之气化，而和肺阴气，此即包络之血所以化，而散寒热结气，并能疗咳唾脓血者也。抑何以更治痿躃？《经》曰：肺者心之盖也，有所亡失，所求不得，则发肺鸣，鸣则肺热叶焦。《经》举所求不得一端，以类推其烦心耗血，皆能消肺阴气而致叶焦举。又云：悲则心系急，肺布叶举，而上焦不通，营卫不散，热气在中，故气消矣。是不可证肺之热而叶焦者，皆由于心欤？然则肺之主气而行营卫阴阳者，岂徒恃有八叶，及二十四空，行列分布，以行诸脏之气哉？盖亦谓心主其下有包络之生血，不致因热郁蒸，令阳中之阴，上与清虚之肺合，故得行其营卫，以治阴阳耳。知此则紫菀之所以安五脏，疗痿躃者，固的系火为金用之气化矣。海藏言其主息贲者谓何？盖息贲因肺气虚，痰热壅结所致。此味和肺阴气，而畅以火为金用之气化，则热散而痰消，痰热散而气降，何上逆者之不下乎？其又治肺伤久嗽者，缘肺不得合于包络之真阴，遂怫郁而为热，致结聚涎沫浊唾而为咳，咳久不已，则肺气愈虚，郁热愈甚。（甄权所云劳气虚热。）斯时苦寒既在所忌，惟兹味致火为金用之气化，而善用补益，乃为得宜。然又必审其所主，而以兹味辅之，有上之热壅而包络之阴伤者，则主以清热。有下之真阴受伤而相火并于包络者，则主以益阴。若肺阴不足，而阳气益微，则又宣主以补虚也。紫菀治病，于肺最切，兹更以包络为言，正合于走肺经血分之义。《经》曰：毛（肺合。）脉（心合。）合精，行气于腑。而胸中即膻中，膻中即心包络所居，为心之护卫者。胸中皆肺所治，又何疑之有哉？　紫菀、麦冬二味，宜相佐为功。以其皆由心而致于肺，使肺阴下降，可滋真元而益虚劳也。盖虚劳未有不泣乎血者，有紫菀之和血散结，然后润剂可以复脉通心。
能开喉痹，取恶涎，则散而泻者烈矣。倘无结气而用之，未免亡走肺之津液。是以咳逆喘嗽属阴虚者，不宜专久多用，即用亦须与天麦冬、百部、桑皮等参用。（仲淳）
〔辨治〕今人多以车前、旋覆根，赤土染过伪充，误用大耗津液病肺。去芦，蜜水浸一宿，焙干用。
麦门冬  ***************************
丛生如韭，凌冬青翠，根须连结，有十二枚，十四五枚，此物性之自然，合于人身络数者。中心络贯，最多脂液。古人惟用野生者，细皱香美，功力殊胜也。
●根
味甘平微苦，气微寒。阳中微阴，降也。入手太阴经气分，兼入手少阴、足阴明经。《本经》主心腹结气，伤中伤饱，胃络脉绝，羸瘦短气。诸本草复脉通心，润经益血，治肺中伏火，脉气欲绝。疗心肺虚热，及虚劳客热，口干燥渴，止嗽。治肺痿吐脓，愈痿蹶，去心热，安心气不足。疗血妄行，及经水枯，乳汁不下。强阴益精，定肺气，补五脏，并治热毒大水面目肢节浮肿。与地黄、阿胶、麻仁，同为润经益血复脉通心之剂。与五味、枸杞，同为生脉之剂。（宗奭）　麦冬色白入肺，甘平入脾，多脉理入心，凌冬可入肾，长生可入肝。虽入五脏，以心为主，心之肾药也。揣其气象生成之义，能转春为夏，使肾通心。盖心主血脉，脉溃则血溢，脉伤则咳，又如水入于经，而血乃成，不入于经以致浮肿者。潜滋之妙，赖有此耳。（不远）　痿蹶必用者，心肺润而脉自通也。同人参、五味，为生脉散，暑月伤气服之良，酒后饮之解酒毒。肺热，去人参，入沙参、五味，治心肺虚热。加枸杞子，治一切虚劳客热。同五味、枸杞、地黄、牛膝、鳖甲、天冬、枣仁，治五劳七伤。胃强可加当归，火盛入黄柏、砂仁、甘草三物递减。阳明疟大渴引饮，烦躁或呕吐，麦冬、石膏、知母、竹叶各数两，虚加人参两许，痰多加贝母、橘红各两许。同天冬、薏仁、黄柏、芍药、茯苓、石斛、桑皮、五味、牛膝，治肺痿吐脓。兼覆盆、蒺藜、黄柏、五味，止泄精。同茯苓、车前、黄连、石斛、猪苓、泽泻，疗心腹结气，身重目黄。同石膏、知母、竹叶、粳米，专疗时气头痛，大渴烦躁，及发狂甚者。须各数两，浓煎，顿饮乃佳。虚人因作劳内伤而发者，可量加人参，有肺热则弗入。同黄连，治消渴。同青蒿、鳖甲、牛膝、地黄、芍药、天冬、五味、枸杞、胡连、山药、茯苓、山萸，蜜丸，治骨蒸劳热。
〔论〕麦冬味纯甘，天冬先甘后苦，苦胜而气寒。夫二冬味皆有甘，何以不言入脾，而皆谓其入肺。海藏曰：营卫枯涸者，湿剂所以润之。二冬参味枸杞，合而生脉，此上焦独取寸口之义，即可悟于不言脾而言肺矣。夫脉者血之舍，血者真阴之化醇也。人身中心为阳中之太阳而主血脉者，为真阳之地，乃真阴之所依也。肺为阳中之少阴而能复脉通心者，为阳中少阴之藏，乃真阳化阴之元关也，（阳藉阴为主，心肺皆然。）请得而悉之。夫人身真气，并于谷气而归肺，是二阴肾脉已至于肺矣。至肺贯心脉而行呼吸，则离中之坎，与肾阴之至肺者，更相合以神其升降，升降神而营卫通。然则主脉之心，因于肺阴而行血之生化者，固本于二阴至肺以为根蒂也，是所谓真阳化阴之元关也。麦冬导太一天真之气归于脉中，凡火热为病，枯渴真阴，致经气病而脉欲绝者，惟此品气味清阴，腻润难燥，于真阳化阴之用，最为中的。或曰：二冬之甘皆入胃，皆治肺，但一则由胃入心，一则由胃入肾，而反云治肺者，何也？曰：心肾者水火之原，水火不僭，乃得阴中之阳际于天，是谓天气。阳中之阴极于地，是谓地气，总谓身中之元气。而肺实司之，以膻中有气海，固肺所治也。心肺为在天之阳，而真阳原不能离乎真阴，故虚劳以二冬为治肺要药。他如黄连清心，黄芩清肺，尤不得与麦冬之治虚劳等功。以麦冬润腻味甘，水土合德，离中本具有坎。更由黄婆以致于离，使脉气流经，经气归肺而朝百脉，岂芩连所能及哉？抑本草虚劳之治，又以客热并言，何也？盖凡下焦肝肾阴虚以为热者，久之则为虚劳。上焦心肺阳中之阴虚以为热者，名为客热，客热者对元阴之虚热而言也。凡病为上焦阳盛之热，以芩连直折之而阴自复。若本至阴之虚以致阳亢，而复投芩连，则不能和其阳之无依，而反绝其阴之化原。惟此味以清和之性，润腻之质，回阴燥而透脉枯，使亢阳得以依于阴而不僭，乃为中的也。虽然，湿润者第与燥气对，柔腻者第与亢气对。若有胃热而兼湿滞，抑或阳气居于卑弱，亦不可施。麦冬四季不凋，其所禀至阴。然采根宜在夏至之前，是必至阴而效用于至阳，惟秋前为然。古人精察物理，有如斯矣。所以上焦心肺胃之阳，主之以奏功也。不远云：阴形缓性人及脾慢中寒有湿，俱不相宜。仲淳云：病人虚寒泄泻者，咸忌。麦冬、地黄同用，气弱胃寒者，必不可饵。
〔修治〕通脉，不去心。入丸散，须瓦焙熟，吹冷，再三焙研。又法，捶扁极薄，晒干，隔纸焙燥研，或以汤浸捣膏和药。亦可入补药，则以酒浸擂之。引经须酒浸。（洁古）　或以竹刀，连心切片，醇酒浸一宿，连酒磨细，入布囊，揉出白浆，点姜汁、杏仁末，各少许，频搅久之，澄清，去酒，晒干收用。
葵  ***************************
一名露葵，有紫茎、白茎二种，白茎为胜。大叶小花，花紫黄色，其最小者名鸭脚葵。实如指顶，皮薄而匾，内仁轻虚如榆荚。种分四时，惟八九月下子覆养经冬者为冬葵，入药良。
根叶与子，功用相同。
●冬葵子
甘寒淡滑。气味俱薄，阳也。主治脏腑寒热，羸瘦五癃，消水气，通大便，利窍滑胎。疗妇人乳闭肿痛，治痢，山痈疽头，下丹石毒，久服坚骨长肌肉。乳妇气脉壅塞，乳汁不行，及经络凝滞，奶房胀痛，留蓄作痈毒者。用葵子炒香、缩砂仁等分为末，热酒服二钱，极验。大小便不通，胀满欲死者。用葵子二升，水四升，煮一升，纳猪脂一鸡子，顿服。倒生口噤。冬葵子炒黄为末，酒服二钱匕效。胎死腹中，葵子为末，酒服方寸匕。口噤不开者，灌下即苏。胞衣不下。冬葵子一合牛膝一两，水二升，煎一升服。痈肿无头，三日后，取葵子二百粒，水吞之，当日即开。
●苗
气味同子。宣脾利胃气。苗叶干为末，水调服，治时行黄病。烧灰服，治女子带下。凡久病大便涩滞者，食葵菜自通。（张从正）
●根
气味苦寒。利窍滑胎，止消渴，散恶毒气。消中尿多，日夜尿七八升。冬葵根五斤，水五斗，煮三斗，每日平旦服二升。漏胎下血，血尽子死。葵根茎烧灰，酒服方寸匕，日三。
卢不远云：葵具五色，有多种，惟冬茂者为冬葵。冬葵为脾之菜，肾之药。字从癸从冬，皆属于肾。其子易生，用治胎产入神，功主助精益水而输水溺，（滋气脉，通营卫，行津液。）非不返顾其根也。观于通关格，复止消中多溺，可以想见矣。《本经》寒热羸瘦，与五癃并治者，盖寒热欲通而不藏，致肌肉羸瘦，五癃欲藏而不通，致水道闭塞。葵性滑养窍，能使藏者通，返顾卫根，能使通者藏。至病属久藏而发者，如淋滞死胎痘疹，如消渴丹石毒，如肠痈胃疽疮肿无头，及肉锥怪证，皆有奇征。世人但知能发宿疾，不知其性正不许人有久藏患害也。
蜀葵  ***************************
一名戎葵，即吴葵。蜀戎吴皆其所自来，吴者胡之讹也。叶有歧叉，过小满后，茎高五六尺，花似木槿而大，有单叶千叶之异，惟红白二色入药。实如指头，皮薄而匾，内仁轻虚。
●苗根茎
气味甘，微寒滑。主治类同冬葵。除客热，利肠胃，疗热毒下利。滑窍治淋，润燥易产，散脓血恶汁。蜀葵（四时红色单叶者。）取根阴干，治带下，排脓血恶物极验。肠胃生痈，有败血，腥秽殊甚，脐腹冷痛，用怀忠丹排脓下血。单叶红蜀葵根、白芷各一两，白枯礬、白芍药各五钱，为末，黄蜡溶化和丸，梧子大，每空心米饮下二十丸。待脓血出尽，服十宣散补之。
●花
味咸甘，气寒冷。阴中阳也。治带下，目中溜火，和血润燥，通窍利大小便。赤者理血燥，治赤带。白者理气燥，治白带。皆取其寒滑润利之功。（洁古）　沙石淋，黄蜀葵花子并用，炒为末一两，每服一钱匕，食前米饮调服。血淋疼痛，黄蜀葵花同煨大黄、人参、蛤粉各等分用。
●子
即《本经》葵子，用之颇验。今市肆一种伪充冬葵子者，形如橘核，质沉重，色深褐，气浊恶，服之肠滑，且损脾胃。
气味甘冷。功同冬葵子。炒，入宣毒药中最验。催生方用子二钱，滑石三钱，为末。顺流水服五钱，即下。
〔论〕葵种不一，四时之葵，以冬葵为良，余惟蜀葵入药，然二葵功亦相仿也。世知葵性滑利，有似于通剂，但《本经》首主脏腑寒热羸瘦，则自明所谓滋气脉通营卫，从正所云性滑养窍，卢子由所推助精益水，皆非浪语，又安能以通剂概之耶？第其性味，类利于气血燥泣之人，未可施于虚羸中寒之体，用者审之。
〔辨治〕冬葵、蜀葵，其子皆轻虚，经年不浥。微炒散着湿地，遍踏之，朝种暮生。（轻虚可见。）然则质重而形如橘核者，其伪可知。
款冬花  ***************************
出关中雍华溪涧间。丛生，似葵叶而大，不顾冰雪，先春而花。去土一二寸，出萼如菊，色青紫，通直而肥。开时色黄，花在根下也。世多以枇杷花伪充之，故其效不著。（士材）
味辛有甘，气温。散而能降，于肺无迕。入手太阴经。杏仁为之使。畏贝母。得紫菀良。主治咳逆上气，喘息呼吸心促，急热劳咳，连连不绝，涕唾稠粘，肺痿肺痈，吐脓血，润心肺，益五脏，除烦消痰，洗肝明目，又治诸惊痫寒热邪气。（诸本草）　方书痰饮喑证亦用之。病嗽多日，燃款冬花三两于无风处，以笔管吸其烟，满口则咽之，数日效。（宗奭）　款冬虽温，而不助火，可以久任。（士材）　以坚冰为膏壤，吸霜雪以自濡，此水里阳生，肾之心药也。故出肺肾之邪，先肝心之用，诸惊痫邪气伏匿于中者，对待治之。（子由）　款冬花得天地阴寒之气，而兼禀乎金水之性，故凌冰雪而独秀，阴中含阳，降也。古今方用为治嗽要药，无分寒热虚实，皆可施。（仲淳）　虽畏贝母，然得贝母、桑皮、紫菀、枇杷叶、栝蒌根、百部、天麦冬、杏仁，治喘逆及咳嗽反良，物有相制故也。得麻黄、杏仁、桑皮、甘草，治风寒郁实热于上焦肺分作喘，其效甚速。痰嗽带血。款冬花、百合蒸焙等分，为末，蜜丸，龙眼大。每卧时嚼一丸，薄荷汤下。口中疳疮。款冬花、黄连等分，为细末，用唾津调成饼子。先以蛇床子煎汤漱口，乃以薄饼敷之。少顷，掐住其疮，立消。
〔论〕款冬冒霜雪而花，花在根下，缪氏谓其阴中含阳，卢氏谓其水里阳生，二说精确。人身肾气至肺，为阴中之阳。《经》曰：至阴虚，天气绝。兹物禀于至阴，而可止谓为纯阳乎？（海藏谓为纯阳。）就其花在根下以参物理，是乃阳生阴中之化象，不俟展转而直透者也。借此阴中生阳之气化，以对待天气之阳不能化阴。（在地则阴为主而生阳，在天则阳为主而化阴。）然阳之能化阴，即根于阴之能生阳。故以阳所自生之元阴，转而引导之，俾阳返其所始，而遂达于下。是以所主咳逆上气喘息呼吸心气促急诸治，皆得见阳随于阴以降之功也。大约款冬主治，惟属元气虚乏之为病，当合甄权热劳咳以言证，日华子润心肺益五脏以言功，而与紫菀合奏虚热劳咳之绩。其又治惊痫寒热邪气者，亦本阴阳合化之气以消戾气。盖惊痫之证，类属阳不依阴故耳。总之，兹味能导阳中之阴气以下，仿佛于引气归元。然实引阴阳合同而化之气以归肺，致得阳随阴降，不可谓其不能治热也。
〔修治〕花未舒者良，去梗蒂，甘草水浸一时，晒干用。
酸浆  ***************************
所在有之。一名灯笼草，与龙葵（俗呼天茄子。）一类二种。但龙葵茎光无毛，夏秋开小白花，五出，黄蕊，结子无壳而有蒂，盖数颗同枝，生青熟紫黑。其酸浆同时开黄白小花，紫心白蕊，花如杯状，无瓣而有五尖，结一铃壳，凡五棱，一枝一颗，下悬如灯笼状，壳中一子如龙葵子，生青熟赤。以此分别。
●苗叶茎根
味苦，气寒。除热利湿，主治烦满痰壅，热咳咽痛，腹内热结，大小便涩。捣汁饮，治黄病。
●子
味酸平，气寒。主治热烦，利水道，疗黄病，并痰癖热结。与苗茎同功，尤以其轻能治上焦，故主热咳咽痛。此草治热痰咳嗽，佛耳草治寒痰咳嗽，与片芩清金丸同用更效。（丹溪）　酸浆利湿除热，利湿故能化痰治疸，除热故能清肺治咳。（濒湖）　诸淋遗沥不止，溺赤涩痛者。酸浆草嫩叶一握，净洗，捣绞汁一合，和酒一合，烧热。空心服之，立通。
鼠曲草  ***************************
一名佛耳草，一名鼠耳。原野甚多，二月生苗，茎叶柔软，叶长寸许，白茸如鼠耳之毛，三月开小黄花，成穗，四月结细子，如粟。（濒湖）
味甘酸，气平，性热。款冬花为之使。主治痹寒，除肺寒嗽及痰，大升肺气，调中益气，止泻（诸本草）
酸热，宜少食之，过则损目。（东垣）
〔总论〕酸浆生于川泽，仲夏后吐华，结子深红，盖禀大火之令，而成于寒水之气化者。夫水以火为用，其味得苦，故畅其寒化以清热。并用其苦味以燥湿，此由气分而至血分，由清热以涤湿之剂也。佛耳草生苗吐花，皆于春得木火之气以除寒，故东垣谓其大升肺气，而《日华》具有调中益气之说。《经》曰：气虚者寒也，是物宜之。
决明子
此马蹄决明。又有草决明，即青葙子也，以其亦能明目，用之者遂冒为决明子，误矣。盖青葙茎直如蒿，苗叶花实，与鸡冠相类，子在穗中，黑扁而光，粒同苋实。决明子叶似苜蓿而阔大，秋深结角，如初生细豇豆子，在角中状如马蹄，青绿色，故曰马蹄决明。其颗粒稍大，而主治尤优，不可不审。（嘉谟）
味咸平苦甘，气微寒。足厥阴肝正药，亦入肾经。除肝热，和肝气。主治青盲目淫，肤赤白膜，风眼赤泪，收目泪，且止目疼，疗唇口青，作枕治头风明目，甚于黑豆。（诸本草）　得沙苑、甘菊、生地、女贞、枸杞、槐实、谷精草，补肝明目益精，除肝脏之热。得生地、甘菊、荆芥、黄连、甘草、元参、连翘、木通，治暴赤风眼泪痛。
〔附案〕一童子素有目疾，已愈，又因久衄，肾肝虚火俱动，致目赤，左眦微痛。用姜汁制生地一钱，归身四分，归尾四分，甘菊八分，酒蒸丹皮八分，茯苓六分，决明子五分，柴胡五分，车前子炒五分，酒蒸元参六分，童便制香附六分，石菖蒲炒六分，炼蜜丸梧子大，每服一钱三分半，加小凤髓丹分半，空心盐水吞，其效甚速。
〔论〕决明子得水士阴经之气，而兼禀乎清阳者也。（本仲淳。）　味咸走血，气寒对治热，故治青盲肤膜泪出之因热伤血分者。（本卢不远。）　嘉谟谓其除肝热，尤和肝气，主治优于青葙。先哲又谓其和肝气，不损元气。二说殆非无据，惟所疗止属热伤血分。倘系气分，及因风寒而致目病，便非所宜。
瞿麦  ***************************
即洛阳花，俗谓十姊妹。茎细有节，高一二尺，叶似石竹，梢巅开花。有红紫粉蓝，斑斓数色。结实如燕麦，内子紫黑而匾，第在五月则黑，六月则黄。故宜采于夏至后，交小暑节则迟矣。又方书中南天竺草，即生瞿麦也。
●穗（只用蕊壳，不杂茎叶。）
味苦微辛，气寒。阳中之阴。通心经，利小肠。丹皮为之使。主治关格诸癃结，逐膀胱邪逆，疗五淋，通月经，催生堕死胎。（诸本草）　小肠与心为传送，小肠有实热，用此利之。若心经虽有热而小肠虚者，服之则心热未退，而小肠别作病矣。（宗奭）　近古治产难，有石竹花汤。治九孔出血，有南天竺饮。皆取其破血利窍也。（濒湖）　下焦结热，小便淋闭，或有出血，或大小便血出。瞿麦穗一两，炙甘草七钱五分，炒栀仁半两，为末。每服七钱，连须葱头七个，灯心五十茎，生姜五片，水煎至七分，时时温服。
〔论〕瞿麦专取蕊壳，其用通心，能化血分之结泣。（破胎堕子而下闭血。）夫血与小水，是二是一，故为利小便君药。其华盛于五月，午月应心火。其子黑色，六月则黄，非水合于火以化之征欤？取蕊壳数粒并嚼之，则味苦而有微辛。合于子之黑色，宜为得寒水之化者。且午中丁火，即胎壬水。水上合于火而气化，气化则血生，是所谓通心气，行血化，以治血分水分之病者也。总之，阴阳之气，合同而化，非偏于为寒为热者。故热淋冷淋举须之，但非小肠有热，不得以之为主耳。又此味利小便为君，当参《经》所云胞之脉属心，而络于胞中，又胞移热于膀胱，为癃闭及溺血之义。夫血主于心，化于胃，统于脾，藏于肝，归于血海。此味适为通心化血之剂，而小肠为心之腑，以行其血化者也。故水液必自小肠渗入膀胱，胞中小水之病，应以为君药。
性猛利，善下逐。凡肾气虚，小肠无大热者，忌之。胎前产后，一切虚人小水不利者，禁用。水肿蛊胀脾虚者，弗施。（仲淳）　同茎叶用，令人气噎及小便不禁。
〔修治〕先以堇竹沥浸一伏时，漉出，晒干用。
葶苈子  ***************************
出藁城平泽田野间，汴东陕西河北州郡亦有，近以彭城曹州者为胜。他处不堪用。春生苗叶，高六七寸，三月开微黄花。结角列子如黍粒，微长而黄，味苦。其入顶微甘者，枸荠也。《月令》孟夏靡草死，即此物。宜立夏后采实，阴干。有苦甜二种，其形则一。
辛苦，大寒。气薄味厚，阳中之阴，沉也。手太阴经正药，亦入手阳明、足太阳经。苦者下泄性急，甜则稍缓不伤胃，量病人虚实用之。得酒良，宜大枣，榆皮为之使。主治积聚结气，大能降气，疗肺壅上气咳嗽，止喘促。治皮间邪水上出面目浮肿，（同辛酸用以导肿气。）通利水道，下膀胱伏留热气，除胸中痰饮。（诸本草）　与大黄皆大苦寒，彼泄血闭，此泄气闭。（为阳分肺中之闭。）亦能泄大便。（东垣）　牵牛黑白二色，急缓不同。葫芦甘苦二味，良毒亦异。葶苈亦然。大抵苦者下泄性急，最易伤胃，故以大枣辅之。然肺中水气膹满，急者非此不除，但不可过耳。（濒湖）　葶苈禀阴金之气以生。（仲淳）　肺壅喘急不得卧。葶苈炒黄捣末，蜜丸弹子大，每用大枣二十枚，水三升，煎取二升，入葶苈一丸，更煎取一升，顿服。亦主支饮不得息。阳水暴肿面赤，烦渴喘急，小便涩。甜葶苈一两半炒研末，汉防己末二两，以绿头鸭血及头，合捣万杵，丸梧子大。甚者空腹白汤下十丸，轻者五丸，日三四服，五日止，小便利为验，神效。一加猪苓末二两。水肿尿涩。甜葶苈二两炒为末，以大枣二十枚煮汁，去枣，入葶苈末，煎至可丸，如梧子。每饮服六十丸，渐加。以微利为度，不可过剂，令人不堪。
〔论〕葶苈子气寒味苦，为阴，何以能泄阳分肺中之闭？（体轻象阳。）抑至孟夏而死，何以属火？曰：此味禀阴金寒水之气而达于风木，故三月开花结角，一交火令，即受其气以告成。盖水以金为母，金以火为主，水无金则无母气，金无火则无主气。此子色深黄，水中具土，又得少火之气以成，故即入手太阴以致其气分之用，《经》固曰肺者阳中之少阴也。夫金不得火气，固无以行水之化。若大禀乎火令，则少阴之气，亦不能效其水化之全力。葶苈之疗咳嗽喘促者，母金趋子之义也。（肺属金而为气之主，若不合于心，则阴不得合于阳，而气不能化。葶苈本寒水之气，其色深黄，水中具土。勿论土必趋火之母，而阴金药于少火之气以成，乃得入心以致其气分之用，而泄肺中阳分之闭。其即能行水化者，肾原至肺，由肺而还至膻中，以达离中之坎也。）抑肺为主气之脏，而能致气化于水者，岂徒母趋乎子哉？子固恋乎母也，肺能致气化于水，是即水化之本原，无结可破、壅可决，惟阴阳之气有乖，以致或结或壅，则不能舍此中病之物，以为救标之治。第必审病之能胜与否，更须适可而止，勿过剂以速咎耳。
葶苈属火性急，走而不守，不利于脾胃虚弱及真阴不足之人。凡肿满由脾虚不能制水，水肿尿涩由膀胱虚无气以化者，犯之则殆。（丹溪、仲淳）
〔修治〕同糯米微焙，俟米熟，去米，捣碎用。
车前子  ***************************
此草好生道边，故名。五月子已老，宜端午日采，阴干。
味微咸有甘，气寒。肝肾膀胱三经要药。主治气癃止痛，（通尿管淋沥涩痛。）利水道，除湿痹，养肝强阴益精，用壮气化，明目去风毒，肝中风热，毒风冲眼，赤痛障翳，脑痛泪出，止暑湿暴泻。（利水道，分清浊。）利小便而不走精气，与茯苓同功。（好古）　车前行肝之用，肝之气分药也。（子由）　佐甘草梢，除茎中浊痛。配菟丝、枸杞之类，能滋肾益阴壮阳。（嵩）　服固精药久，服此一泄，即有子。（《杂余》）　车前禀土之冲气，而兼天之冬气以生，故味甘咸寒。其利水乃能强阴，何也？男子阴中有二窍，一通精，一通水。二窍不并开，水窍常开，则小便利而湿热外泄，不致鼓动真阳之火。精窍常闭而无漏泄，久则真火宁谧，而精用益固，精固则阴强矣。（仲淳）　同木通、沉香、橘皮、升麻，治气癃。同二术、木瓜、石斛、萆薢、茯苓、五加皮，治湿痹。君白芍、茯苓、扁豆、炙草，治水泄。独用，炒为末，专治湿胜水泄。同生地、牛膝、天冬、麦冬、黄柏、五味、枸杞、人参、白胶，治尿血及妇人血淋。同五味、覆盆、莲子、莲须、山萸、没食子、沙苑、人参、麦冬、牛膝、白胶、鱼胶，能强阴固精种子。同生地、甘菊、决明子、元参、密蒙花、连翘、黄连、柴胡、生甘草，治暴赤目痛。阴冷闷疼，渐入囊内肿满杀人。车前子末，饮服方寸匕，日二服。血淋作痛。车前子晒干为末，每服二钱，车前叶煎汤下。老人淋病，身热甚。车前子五合，绵裹煮汁，入青粱米四合，煮粥食。
〔论〕车前味始微咸，而后有甘，与泽泻同，其甘较逊于泽泻。乃谓其利水而不走真气，不似泽泻之有损，更于目疾有专功者，何哉？盖小便气道也，而肝固司前阴之气化者也。车前独禀肝木之气化而达于水腑，观其结实至五月已老，（不受金气。）老则色黑，（气畅于火而归于水。）岂非禀木气之全，而能致木之用于所司之水腑乎？（木之用火也，气者火之灵，是所谓能达肝木之气化者也。气化达，故为肝经气分药。）人身寒水，能为风木病，《经》云：三阳一阴，太阳脉胜。一阴不能止，内乱五脏，发为惊骇。如寒水之气得化，则风木还受其益，故又谓之养肝。而至于强阴益精者，以风木所达，乃真水之用也。水中有火属阳，阴中之阳不舒，则凡水不能效疏渎之常，而真水乃病。车前子由阴达阳，俾真水之气化不郁，谓之强阴，岂曰不然？阴强则精益矣，故肝用达而水之气清，浊阴无乱于下，并木之气亦清，风眚无变于上，则岂非利而不泄，行而有补者哉？（要知不在水化上争通塞，故能不走真气而强阴益精。）即其除湿去泻，亦皆由木之清气达，土之浊气去，不徒以渗泄为功也。木气达，火用伸，则此味非寒利可知。且肝得达其风化，而热自清，又能去热毒矣。（是以目疾用祛风热，同诸味可疗虚暗）。第犹有说焉，肝固血脏，水与血一源也，何以又主气道？盖由心属火，而小肠为腑。火，阳也，小便之行，虽本于血，而不离于阳以宣之。故肝为心母以应之，主小便而所司在气道者此也。犹肾本生气之元，但以肺属金而大肠为腑。金，阴也，大便之行，虽本于气，而不离于阴以濡之。故肾为金子以应之，主大便而所司在血道者此也。总之，阴阳不能相离，但各有所先。肝之上升者阳也，而阴乃随之，故母应乎子。肺之下降者阴也，而阳乃随之，故子应于母耳。
车前性走下窍，凡内伤劳倦，阳气下陷之病，不当用。肾气虚脱者，忌与淡渗药同用。（仲淳）
〔修治〕以水淘去泥沙，晒干。入汤液，炒过用。入丸散，酒浸一宿，蒸捣作饼，晒干焙研。
●车前叶
甘滑。最利小水，且泄精气，非子类也。其疗衄血下血，当是以行为止之剂。
连翘  ***************************
秋时结实，内作房瓣，八月采房。有两种。一似椿实之未开者，壳小坚而外完，无跗萼，剖之则中解，气甚芳馥，其实才干，振之皆落，不着茎也；一种如菡萏，壳柔，外有跗萼抱之，而无解脉，亦无香气，干之虽久，着茎不脱，此种江南下泽间极多。如椿实者乃自蜀中来，入用为胜。（颂）
味苦，气平，性凉。气味俱薄，轻清而浮，升也，阳也，又为阴中微阳。入手足少阳，及手少阴厥阴气分，兼入手阳明经。主散诸经血结气聚，治寒热鼠瘘瘰疬，痈肿瘿瘤，结热蛊毒。又气闭火炎，耳聋浑浑淳淳。（正是少阳胆之治。）疗心经客热，降脾胃湿热，通月水，利五淋小便不通，于小儿诸疮客热最宜。（诸本草）　连翘泻心经客热，为疮家圣药。（洁古）　十二经疮药中，不可无此，乃结者散之之义。（东垣）　手足少阳之药，治疮疡瘤瘿结核有神。与柴胡同功，但分气血耳。（好古）　与鼠粘子同用，治疮疡别有神效。（又）　治胆热，血分用柴胡，气分用连翘。独茎赤色，结实在上，状似人心，两片合成，其中有仁甚香。乃少阴心、厥阴包络气分主药，兼治手足少阳、手阳明三经气分之热。（濒湖）　鼠瘘痈肿疮瘤，咸从结气所生。连翘象形易落而能自散，不独状似人心，疮疡痛痒皆属心火也。（不远）　其功力与夏枯草相等，但夏枯偏于从本，秉寒水化令，故上彻巅顶，下及跗踵。连翘偏于从末，秉容平气味，故外弥肤腠，内偏五中。至于解结从心，理则一矣。（子由）　感清凉之气，得金水之性。其味苦平，平应作辛。所主鼠瘘、瘰疬、瘿瘤、结热，皆少阳胆经气郁有热而成。此药平凉，正清胆热，芬芳又解郁气，故用靡不瘳。（仲淳）　胆经郁热口苦，同柴胡用，殊效。痔疮肿痛，连翘煎汤熏洗后，以刀上飞过绿礬入麝香贴之。
〔论〕连翘味微苦而气凉，得秋收之气以告成，故其实能散血结气聚。即其房剖之则中解，振之则皆落，不可想见散结之用欤？（本收气以散结气，自应先归之胆与肝。盖木以金为主，金以木为用也。）其为手足少阳气分药者，以气原于手少阳三焦，而足少阳又为阴阳之枢。举阴阳之气，征诸水火，水火之气，分为寒热者，不能离乎三焦。而寒热之在气血者，为虚为实，或结或聚，即不能离乎足少阳胆，不独外感为然也。先哲云：凡寒热之证，惟足太阳、少阳二经有之。《本经》于兹味主治，既举寒热以冠诸证。则缪氏指重足少阳，义或不妄。然岂能舍手少阳生气之元，而言足少阳开阖之病乎？海藏谓为手足少阳药，诚不易之说也。然则所云泻心火，降脾胃湿热，于义何属？盖三焦者，始于元气，用于中脘，散于膻中，心胃并在是矣。凡阴阳之气不和，则三焦元气化热，先病乎火主之心，并胃脘之阳矣。如举气血开阖之腑，而能散其偏气之结聚，又何心火之不除，胃中湿热之不降乎？（连翘气味俱轻清上浮，与手足少阳其气从下而上者同气相求，故能散二经结热。其主散湿热之结者，以本于金水之性也。）又心主血，气疏而血自化。胃中湿热，亦气结而病于血者也。即此可以思通月水、利五淋之义。《本经》首主寒热，而贯以热结二字。又知他味清热，性多降折，惟此直以收气为散气。（其气为升为阳。）即用于苦寒中，亦犹藉其散结为功耳。如徒以清热概言，彼保和丸中，欲散结聚耶？抑更用之清热耶？甚矣，医理之难言也！
治血证，连翘为中使。第其为物苦燥，虚者多致危困，惟实者宜之。（丹溪）
痈疽已溃勿服，火热由于虚者勿服，脾胃薄弱易于作泄者弗服。（仲淳）
〔修治〕黑而闭口者良。去蒂根，研。
●根（即连轺。）
味甘平，气寒，有小毒。下热气，益阴精，治伤寒瘀热在里欲发黄。
蓝  ***************************
蓝凡五种，各有主治。蓼蓝叶如蓼，五六月开化成穗，细小浅红色，子亦如蓼，岁可三刈，故先生禁之。菘蓝叶如白菘，马蓝叶如苦荬，即大叶冬蓝，俗谓板蓝，二蓝花子并如蓼蓝。吴蓝长茎如蒿而花白，吴人种之。木蓝长茎如决明，高者三四尺，布叶如槐，七月开淡红花，结角长寸许，其子亦如马蹄决明而微小，迥与诸蓝不同，而作淀则一也。（濒湖）
●蓝实
惟蓼蓝入药。五六月采之。
味苦甘，气寒。《本经》解诸毒。甄权利五脏，调六腑，通关节，治经络中结气。按蓝实利脏腑，通关节经络结气，世医不知此义。盖经隧者，气血所从出之道，而营血固流贯于其中，以调和脏腑者也。营血原于水，成于火，而肝木又司通身经络，以达水火之气者也。蓼蓝属水，本肝木之剂，而长养于火。故其功用，实如甄氏所云也。青淀、青黛，总属蓝叶分身，不如蓝实之包含，真无尽藏也。（子由）
●蓝叶汁
系蓼蓝。
味苦甘，气寒。涂五心，止烦闷，杀百药毒，解狼宕、射罔毒，及朱砂、砒石毒。有人病呕吐，服玉壶诸丸不效，用蓝汁入口即定，盖亦取其杀虫降火耳。力可巽入乎肝，克制乎脾，为平热之轻剂。（不远）　蓝属水，能使败血分归经络。（丹溪）　肝主色，自入为青，故蓝为入肝之的药。亦可为肝之肾药，以多汁而气寒也。亦可为肝之心药，以味苦而性通彻也。（子由）。按此说可与通水火之气相参。
●板蓝根
即马蓝。
气味苦寒。治妇人败血，（连根焙，捣，酒服一钱匕。）天行热毒。（普济消毒饮用之以治大头热毒，即鸬鹚瘟也。）　中风方中类用之。（如活命金丹亦取此以疗热毒之义。）
●蓝淀
时行热毒，心神烦躁，用蓝淀一匙，新汲水一盏服。急疳蚀鼻口，数日欲死。取蓝淀傅之令遍，日十度，夜四度愈。
〔总论〕诸蓝形虽不同，性味不远，皆能解毒除热。惟木蓝叶力似少劣，而蓝子则专取蓼蓝为用也。至于淀与青布，则是刈蓝浸水入石灰澄成者，性味与蓝汁不能不少异。（濒湖）
●青布
解诸物毒。天行烦毒，小儿寒热丹毒，井水渍取汁饮之。浸汁和生姜汁服，止霍乱。烧灰傅恶疮经年不瘥者。烧灰酒服，主唇裂生疮口臭，仍和脂涂之。恶疮防水，青布和蜡烧烟筒中熏之，入水不烂。臁疮溃烂。陈艾五钱，雄黄二钱，青布卷作大炷点火熏之，热水流数次愈。
青黛  ***************************
波斯青黛，是外国蓝靛花。既不可得，则中国靛花亦可用。（濒湖）　真青黛形状，与靛花不同类。今因其罕有，而靛花功效亦同，特假为名。旋收曝干，色甚紫碧。市家多取干靛充卖，顾干靛枯黑重实，靛花娇嫩轻浮，亦殊易别。（《仙制药性》）
味咸甘平，气寒。专治小儿疳蚀羸瘦，发热疳痢，杀疳虫，并小儿丹毒，解诸热惊痫。能收五脏郁火，解热毒，泻肝消食积。（丹溪）　大略主治肝热，及解肺胃热。（嵩）　方书治中风头风胁痛，阳毒发斑，瘛疭颤振眩晕，咳血久嗽，呕吐舌衄，鼻口唇齿舌咽喉诸治甚多，下及㿗疝。一妇人脐腹上下，连二阴，遍生湿疮，状如马瓜疮，痒而痛，出黄汁，他处并无。大小便涩，食亦减，身面微肿。医作恶疮治，用鳗鲡鱼、松脂、黄丹之药涂之，热痛甚。询知其人嗜酒，喜食鱼蟹发风等物。急令洗去其药，以马齿苋四两，杵烂，入青黛一两，研匀涂之。即时热减，痛痒皆去。仍以八正散日三服之，分败客热。药干即上，如此渐减，二十日愈。此盖中下焦蓄风热毒气也，若不出，当作肠痈内痔。仍须禁酒色发风等物。（宗奭）　禀水土阴寒之气以生，又得土气之厚，故性味咸寒甘平而专解热毒。（仲淳）　心口热痛，姜汁调一钱服之。肺热咯血。青黛一两，杏仁用牡蛎粉炒过一两，研匀，黄蜡化和，作三十饼。每服一饼，以干柿半个夹定，湿纸裹，煨香嚼食，粥饮送下，日三服。
〔论〕草木之茎叶无弗青者，而兹物独显诸用。由蓝从春夏之交生苗，即以五六月结实，大得乎长养之气，而生阳偏胜。（月令仲夏无刈蓝，恐伤长养之气也。）故其自入为青之用，显于设色，是大布生阳之化，犹所谓履端于始也。甄氏谓其通关节，治经络结气，丹溪谓其能收五脏郁火，皆在乎此。夫关节通，经络结气散，则五脏之郁火亦散，是以散为收，收即云收雾卷之收也。盖是物取精于水，长养于火，以毕达其木之用。木之用达，则水火合和之气毕达。举五脏之郁为火者，皆由此而达之矣。其治疗虽及五脏，然具肝之体，达肝之用。而用之所及，大都肺胃为多。至所谓收郁火，非收火邪之郁结也，乃肝不得司其气化，而真阳为邪所并耳。用此以大布生阳之气，则肝之真气得，而郁者若失矣。所以不曰散，而曰收也。阅古方中风头风之治，或同于寒剂，或同于温剂，以其能在达生阳之气，而不在散火邪之郁，故寒温咸宜。且丹溪又谓青黛能消食积，若其性大寒，何以消食积耶？然则绝无与于火热乎？曰：肝气之郁，需次即能化火。但青黛之所主者，在火之先耳。其为达肝之郁气，不等于香附、青皮之疏泄，以能大布生阳之气以行也。何以为解毒的剂？曰：正气流行，则邪气自然涣释也。何以于身半以上天气之治较多？曰：此正生阳之气化上达于天之征也。抑何以杀虫最效？曰：凡物莫不以气相感、气相制。诸虫生于风木，而化于湿土，多由死阴以滞血。此味以生阳之气，达其用于土，能使败血分归经络，则何风眚之不除，而诸虫之不化为水乎？　又按蓝靛由石炭合成者，其拔毒杀虫之功，殊胜于蓝。至于解内热之毒，不如直用蓝汁与板蓝根为得。昔有头上被斑蜘蛛咬，越宿后，毒处赤色二道，细如箸，绕项上，从胸前下至心经。两宿头面肿大而疼，肚腹渐肿，几至不救。乃取蓝汁一碗，投蜘蛛至汁而死。又取蓝汁加麝香、雄黄，更投一蛛，随化为水。因取其汁点于咬处，两日而平。是杀虫有征矣。
青黛治血分实热，若吐衄咯唾，由于阴虚阳越，火空上炎而发者，此味便非中的之剂，临证审之。（仲淳）按血证所因不同，此味惟收五脏之郁火尔。
〔修治〕但取淀桶中浮起者，晒干，用时水飞去脚。缘中有石灰，宜飞净服饵也。若外敷，则靛亦可用，并其脚不去亦可。
百合  ***************************
其根以众瓣合成，故名。类有三种。叶短而阔，微似竹叶，白花四垂者，百合也；叶长而狭，尖如柳叶，四月开红花，不四垂者，山丹也；茎叶似山丹而高，秋开红花带黄而四垂，上有黑点，其子入夏先结在枝叶间者，卷丹也。
味甘微苦，气平。入手太阴、少阴，并入手阳明经。保肺止嗽，养五脏，补中气，渗利和中，治邪气，（即邪热也。）腹胀心痛，及寒热通身疼痛。利大小便，除浮肿。（皆邪气壅正气之故。）疗肺痿肺痈。得土金之气，而兼天之晴和，故性应微寒。（仲淳）　同知贝母、天麦冬、百部、桑皮、薏仁、枇杷叶，治肺热咳嗽，及吐脓血。同麦冬、白芍、甘草、木通，利大小便。同知母、柴胡、竹叶，治寒热邪气通身疼痛。同白芍、炙草、麦冬、五味，补中益气。同白芍、茯苓、车前子、桑白皮，治浮肿。
〔论〕百合之功在益气，而兼之利气，在养正而更能去邪，故李氏谓为渗利和中之美药。夫心肺属上焦气分，必火金合德，乃可言营诸阳而为气。《经》云：毛脉合精，行气于府，府精神明，留于四脏。即伤寒百合病，有行住坐卧不能定，欲食不能食等候，非志不能帅气，气不为志用，而毛脉不能合精以行气于腑之一证乎？用此味为主治，则其功力可思。
中寒者勿服。（仲淳）
蕺  ***************************
一名鱼腥草。生下湿地。其叶似荇而腥气，其状三角，一边红，一边青。
●叶
味辛，气微温，有小毒。阴中之阳。入手太阴经。治痰热壅肺，发而为痈，时吐脓血。又为痔疮必须之药。肺主气，此味辛温能散，故治痰热壅肺。肺与大肠为表里，大肠湿热甚，则为痔疮，得辛温之气，则大肠清宁。治肺痈，用鱼腥草捣汁，入年久芥菜卤，饮之神效。痔疮肿痛，鱼腥草一握，煎汤熏洗，仍以渣傅即愈。多食令人气喘，发虚弱，损阳气，发脚气等害，慎之慎之。（仲淳）
蒺藜子  ***************************
有二种。一种刺蒺藜，蔓生，细叶布地，入夏开小黄花，秋深结实，状似菱米，三角四刺，实有仁也；一种白蒺藜，出同州沙苑牧马处，绿叶细蔓，其刺在茎，绵布沙上，七月开黄紫花，九月结荚，长寸许，内子如麻，碧绿色，状似羊肾。嚼之若新茶香，顷转豆腥气，隔纸焙炒，色香胜茗，微火煎煮，津液不竭者，乃真刺蒺藜。
●刺蒺藜
味苦辛，气温。入手太阴、足厥阴经。其性宣通，久服不冷而无壅热。（志）　主治下气去燥热，疗肺气胸膈满。治恶血破症聚，及喉痹乳难风秘。明目益精，疗水脏冷，小便多，止遗溺泄精溺血。（诸本草）　方书治中风水气胀满，喘逆痰饮，大便不通，赤白浊，疝，耳鼻齿病目方最多。治风明目，皆用有刺者。（颂）　同首乌、豨莶、胡麻、地黄、天冬、黄柏、木瓜、荆芥穗，治遍身风痒。大便风秘。刺蒺藜炒一两，牙皂去皮酥炙五钱，为末。每服一钱，盐茶汤下。月经不通。蒺藜、当归等分，为末。米饮，每服三钱。难产催生，并下胞衣及死胎。刺蒺藜、贝母各四两，为末。米汤服三钱，少顷不下，再服。万病积聚。七八月收刺蒺藜水煮，晒干蜜丸梧子大。每酒服七丸，以知为度，其汁煎如饴服之。
〔论〕刺蒺藜成熟于秋，外刺坚劲，禀金之形与色，而更兼乎火之气与味，为肝之用。药虽为风剂，却与辛散风气者不同。人身火为金之主，则气化而媾于风化之木。金为火之用，则血化而静乎血脏之风。刺蒺藜金火合禀，故《别录》谓其下气，《日华子》谓治肺气胸膈满，而《本经》首言治恶血、破症聚等证也。夫风木之阳，原乘于三焦之气，而金以合于火者主之。风脏之血，原根于至阴之水，而金以为火用者化之。是则《本经》首言治恶血者，以肺之气化在血。而是物结实于秋，固得金气之专也。金气专而不得火为主以致用，则气化不全。火为主而实不结于深秋以趋水，则血化不裕。惟全其气化者，乃能裕其血化，金固以火为夫、水为子也。（金气专，故孕水而化血。且金以火为主，故其气化在血。）方书用治水气肿满，及痰饮热结诸证，非因气化之在血者，从阳透阴而阴乃化，阴化则归肾，所谓上焦之阳，得阴降而随之以下者欤？夫人身气血之病，每由于后天，（在上中二焦，而后及于下。）凡下焦之虚而不固者，缘上焦之气不能下周于气海，而血并不得下归于血海，《经》所谓天气盛则地气不足是也。（天气盛者，阳有余而肺阴虚也，故不能化血而气不下。上之血不化而气不下，则下即病于虚矣。）如气下而血化，则天气降矣。此《日华本草》所以疗水脏冷，小便多，而止遗溺泄精溺血也。（是以安肾丸温补下元衰惫，以治肾与膀胱虚冷，用化血下气诸剂，必同兹味以接济而归肾。）凡病由下之阴虚，以致阳实于上者，亦当先治其标，清上之痰热，乃可补接真阴也。盖血化则气下，气下则热散。气虚者，即是可以代清热之剂矣。（后天真阴生化之原，更在上中二焦。故于阴虚火炎，辄投苦寒者最误，不止为其伤脾也。）统绎斯义，知兹味以金媾于木而为气先，木媾于金而为血先。不谓之风剂不可，直谓之风剂，而与辛散同功，则不可。试思蒺藜能治风秘，倘不原于血化气行，而止曰辛散，不将愈散而愈秘乎？
〔修治〕炒研，去刺，为末。如入煎药，临时调服。不入汤煎。
●白蒺藜
此沙苑蒺藜也。
气味甘温。补肾，治腰痛泄精，虚损劳乏。方书治痿证，赤白浊，（二蒺藜同用。）耳病。古方补肾治风，皆用刺蒺藜。后世补肾，多用沙苑蒺藜，或以熬膏和药。（濒湖）　同黄耆、羌活、白附子各等分，生用，名四生散。治男妇肝肾风毒上攻，眼赤痒痛，羞明多泪，下注脚膝生疮，及遍身风癣，服药不验，居常多觉两耳中痒者。观此，则沙苑蒺藜正入肝肾而治风，不可谓治风专属刺蒺藜也。得莲须、山萸、五味、莲肉、覆盆、鱼胶、白胶、龙骨，能固精益肾，令人有子，兼主小便遗沥。得甘菊、枸杞、女贞、槐角、决明子，能明目。腰脊引痛。蒺藜子捣末，蜜和丸胡豆大。酒服二丸，日三服。聚精丸。黄鱼鳔胶一斤切，用蛤粉炒成珠，沙苑蒺藜八两，马乳浸两宿，隔汤蒸一炷香，取起焙干，为末，炼蜜丸梧子大。每服八十丸，空心温酒、白汤任下。忌食鱼及牛肉。
〔论〕同州蒺藜，专禀金气之厚，故其气有腥。腥，肺所主也。其味甘，微焙之即香。是金气归于土，而下行入肾，以土为气交，金母趋子，所以气归形，而形象肾也。惟肾之化原最厚，故直致于肾而补之固之，不如刺蒺藜之先宣其气化于上，而后达其气化于下也。然则此味益肾，较为精专矣。又刺蒺藜入肺与肝，沙苑蒺藜入肺与肾。刺蒺藜为风脏血剂，其治上者多。沙苑蒺藜为肾脏气剂，其补下者专。
性能固精。凡命门火炽，阳道数兴，交媾精不得出者，勿服。（仲淳）
〔修治〕以如前所说为真，即同州亦多伪者。或炒，或酒浆拌蒸为末调服。不入汤药。
谷精草  ***************************
收谷后，荒田中有之。一科丛生，叶似嫩谷秧。抽茎高四五寸，茎头有小白花，点点如星。九月采花，阴干用。（濒湖）
味辛甘，气温平。入足厥阴，又入足阳明经，补肝气之要药也。治头风痛，目盲翳膜，痘后生翳止血。（濒湖）　体轻性浮，能上行阳明分野。凡目中诸病，加而用之。明目退翳之功，似在菊花之上。（又）　谷精草得阳明燥金气化，体轻气浮，可平肝木之上，如头目之疾，平良轻剂也。然生于谷，大能益人。（不远）　辛能散结，温能通气。是以入肝而补益肝气，为治目散翳之上药。（仲淳）　得决明子、木贼、甘菊、密蒙花、生地，专治障翳。目中翳膜。谷精草、防风等分，为末。米饮服之甚验。脑痛眉痛。谷精草二钱，地龙三钱，乳香一钱，为末。每服半钱，烧烟筒中，随左右熏鼻。治暗风方。谷精草为末，少许，水噙，时搐左右鼻孔。
〔论〕谷精得谷气之余，较他辛味，止于入肝为散者有间。故洁古用药式，谓为入肝补气要药，取以治风虚头痛，又为风证之补剂。乃世医止知治目，何欤？
〔修治〕忌铁。
海金沙  ***************************
江浙湖湘川陕皆有之。茎细如线，引于竹木上，高尺许。叶细如园荽而甚薄，背面皆青，上多皱文，皱处有沙子，状如蒲黄，不开花，细根坚强。其沙及草，皆可入药。（濒湖）
味甘淡，气寒。小肠、膀胱血分药，热在二经血分者宜之。解热毒气，治湿热肿满，热淋膏淋血淋石淋茎痛。（濒湖）　海金沙气结成沙，故能行气结之成沙石有形者，通利小肠，亦气化则出之义也。（不远）　小便不通，脐下满闷。海金沙一两，腊茶半两，捣碎。每服三钱，生姜甘草汤下，日二服。膏淋如油。海金沙、滑石各一两，甘草梢二钱半，为末。每服二钱，麦冬汤服，日二次。脾湿肿满，腹胀如鼓，喘不得卧，海金沙散。用海金沙三钱，白术四两，甘草半两，黑牵牛头末一两半，为末。每服一钱，煎倒流水调下，得利为妙。
〔论〕海金沙不开花，其专气钟于叶，叶上复钟此沙，黄赤色。夫沙不同于花实之吐，惟得气之流散者，以致其自然之化机而已。人身肾主水，而脾主湿。是肾水之用，寄于脾也。黄非中土之色乎？小肠行水而合于心脏，心主血，血乃水之化也，血和而水之化自行。赤非心之色乎？所治沙石膏血诸淋，皆本于湿土之气不能运化，而又有火以合之，乃结聚于水道耳，可徒取责于行水之脏腑乎？此沙似于土中布其流散之用，而并达其火之丽土以为病于水者。观东垣用治脾湿肿满，并喘闷不快，则可知其功之所主，固不徒在行水之脏腑矣。
其性淡渗，而无补益。诸淋由于肾水真阴不足者，勿服。（仲淳）
〔修治〕七月收其全科，日中曝之。稍干，以纸衬承，用杖击之，有细沙落纸上。且曝且击，以尽为度。
灯心草  ***************************
产姑苏陆地。丛生，茎圆细而长直，其瓤虚白。
气味甘淡平寒。入心小肠二经。阳也。主降心火，通气泻肺，治阴窍不利。疗五淋，行水，除水肿癃闭。急喉痹烧灰吹之即效。外刚内柔，表青里白，具乙木之气，禀燥金之化。体浮用升，故能齐通窍穴，咸遍脏腑。奇方之轻剂通剂也。（不远）　其质轻通，甘淡性寒，能通利热气下行从小便出。小肠为心之腑，故亦除心热也。（仲淳）　以盐卤浸透，入鸡子壳中，封固，煅存性，研细，加梁上倒挂尘，及青鱼胆、明礬、铜青，点乳蛾神效。喉风痹塞。灯心灰二钱，蓬砂末一钱，吹之。衄血不止。灯心一两为末，入丹砂一钱，每米饮服二钱。
〔论〕降心火通气，为灯心草专长。心火降则肺气下行而气通，心主血，火降气通则血和，而水源畅矣。小肠以下水分穴，下合膀胱水腑，使气化出焉，故主五淋，利阴窍。阴窍肝所主也，肺气降则肝气和，而阴窍利矣。其治喉痹最捷者，降心火，下肺气，亦和血散气之义也。人知心属火，而不知为水之元。盖血即真阴之化醇，其化和而水元自畅。然非金为火用，则气不化，而血亦不和。灯心降心火，而令肺金得为之用，故其功如此。
〔修治〕是物难研，以粳米粉浆染过，晒干研末，入水澄之，浮者灯心也，晒干用。又最难成灰，一烧即过。必紧扎作把，令坚实，塞入罐内，固济煅之。罐红为度，待冷取出，方有存性黑灰。
天名精  ***************************
即皱面草，一名蚵蚾草。根名杜牛膝，子名鹤虱。并根苗而言，则为天名精。嫩苗绿色，似皱叶菘芥，微有狐气。长则起茎，开小黄花如野菊。结实如同蒿，子亦相似，最粘人衣，狐气尤甚，炒熟则香。其根白色，如短牛膝。一名地菘，（菘即白菜。）与豨莶易混。但豨莶草反面叶筋三条，毛多而软。天名精叶反面筋多，毛少而带硬，为异。
●叶（根苗同。）
味苦微辛，微甘，气寒，有小毒。生汁吐人。除胸中结热，去痹，下血止血。治瘀血血瘕欲死，利小便。擂汁服之，吐痰止疟，杀三虫。挼之傅诸肿毒及蛇咬。亦治猪瘟病，最疗口紧喉痹。取汁漱之，止牙痛。（诸本草）　凡男妇乳蛾肿痛，小儿急慢惊风，牙关紧急，不省人事者，取皱面草连根，（即杜牛膝。）洗净捣烂，入好酒，绞汁灌之，良久即苏。仍以渣傅项下，或醋调搽亦可。咽喉肿塞，痰涎壅滞，水不可下者，地菘连根叶捣汁，鹅翎扫入，去痰最妙。缠喉风肿。蚵蚾草细研，生蜜和丸弹子大，每噙一二丸即愈。干者为末，蜜丸亦可。恶疮肿毒。地菘捣汁，日服三四次。
〔论〕天名精味苦胜于辛，辛又胜于甘。苦下泄，辛横散。辛苦合于甘，则入血而逐热散结，故其用似以能除胸中结热为主。盖痰乃热之所聚，毒乃痰热之所壅，风乃痰聚热壅之所化。数者皆病乎血，而或凝或溢，投此则能行能止而胥益也。
●鹤虱
气味苦辛凉，有小毒。杀虫方中，最为要药。
王不留行  ***************************
又名禁宫花，翦金花，金盏银台。所在麦地中有之。茎叶俱青，苗高一二尺，三四月开红白小花，如铎铃状，结实如灯笼草，壳有五棱，内包一实如豆大，实内细子如菘，生白熟黑，正圆如细珠。
●苗子
气味苦甘平，阳中之阴。入足厥阴经。治风毒，通血脉，除风痹内塞，止心烦鼻衄，利小便，下乳汁，女子血经不匀及难产。疗痈疽恶疮，并金疮止血逐痛。能走血分，乃阳明冲任之药。俗有穿山甲、王不留，妇人服了乳长流之语，可以见其性矣。昔一妇患淋卧久，诸药不效。用翦金花十余叶，煎汤服之，病减八分，再服而愈。（濒湖）　仲景治金疮，有王不留行散。《贞元广利方》治诸风痉，有王不留行汤。皆最效。同漏芦、贝母、鲮鲤甲、青皮、没药、山茨菇、山豆根、栝蒌根，治乳岩乳痈。同穿山甲、白芷、通草、猪蹄汁煮服，下乳。涌泉散，治乳少因气郁者。王不留行、穿山甲炮、龙骨、瞿麦、麦冬，等分为末。每服一钱，热酒调下，后食猪蹄羹，仍以木梳梳乳，日三次。疔肿初起。王不留行子为末，蟾酥丸黍米大。每服一丸，酒下，汗出即愈。
〔论〕王不留行禀土金火之气，故味苦甘平。平者辛也，其气应温。苦能泄，辛能散，甘入血，温能行。据其得名，似于行血为擅著，然细绎诸本草，应是和血而活之，与行血有殊。且其功专于诸淋，可见散滞以活血，非以溃决为事者也。缪氏判为厥阴肝药，肝固血脏，更司小水故也。
虎杖  ***************************
杖言其茎，虎言其斑也。一名苦杖，又名杜牛膝。茎似荭蓼，叶圆似杏，枝黄似柳，花似菊，色似桃。所在有之。三月生苗，七月开花，至九月方已，乃结实。
●根
味甘微苦，气微温。主血瘀症结，破风毒结气，并风在骨节间。煮酒服之，治大热烦躁，利小便，压一切热毒。焙研，炼蜜为丸，陈米饮服，治肠痔下血。研末酒服，治产后瘀血痛，及坠扑昏闷有效。浸酒常服，破女子经脉不通，有孕人勿服。暑月以根和甘草同煎为饮，色如琥珀，甚甘美，极解暑毒。（权）　虎杖煎，治女人月经不通，腹内积聚，虚胀雷鸣，四肢沉重，亦治丈夫积聚。取高地虎杖根剉二斛，水二石五斗，煮取一斗半，去渣，入醇酒五升，煎如饧。每服一合，以知为度。（《千金》）　诸般淋疾。用苦杖根洗净，剉一合，以水五合，煎一盏，去渣，入乳香、麝香少许服之。一妇患沙石淋十三年，每漩痛楚不可忍，溺器中下沙石，剥剥有声，百治不效。服此方，一夕而愈。（《本事》）
〔论〕虎杖行血，似与天名精类，疗风似与王不留行类。观其最解暑毒，是从血所生化之原以除结热。故手厥阴之血脏，与足厥阴之风脏，其治如鼓应桴也。又按虎杖，一名苦杖，方书用治诸淋，又名杜牛膝，丹溪疗老人气血受伤之淋，亦以为要药，于补剂中用之。然则谓虚人服之有损者，与补剂并行，其庶几乎。
鳢肠  ***************************
又名旱莲草，金陵草。下湿地处处有之。苗似旋覆，而花白细者，鳢肠也。一种花黄紫，结房如莲者，乃小莲翘也。二种折其苗，皆有汁出，须臾而黑。
●草
气味甘酸平，纯阴之草也。入肾入肝，亦入胃与大小肠。益肾阴，乌髭发，治血痢，通小肠，疗溺血，及肾虚变为劳淋，傅疮止血排脓。正禀北方坎水之气，故其汁元黑。古今变白之草，当以兹为胜。（仲淳）　肾主二便，肝亦司小便。此味入肾与肝而益阴，故治血痢，通小肠。（又）　善凉血，能去荣气壅热，故傅疮止血排脓。（又）　金陵煎，能益髭发变白为黑。金陵草一秤，六月后收，拣青嫩无泥土者。不用洗，抹净，摘去黄叶，烂捣，新布绞取汁，以纱绢滤过，入通油器钵盛之，日中煎五日。又取生姜一斤，绞汁，白蜜一斤，合和，日中煎，以柳木勿停手搅，待如稀饧，药乃成矣。每早及午后，各服一匙，温酒化下。如欲作丸，日中再煎，令可丸。每服三十丸，及时多合为佳。（《千金》）　乌须擦牙方。取旱莲草洗净，晾干。研青盐为末，将草铺于瓷钵内，一层盐，一层草。腌一七，沥草晒干。有余汁，再拌再晒，汁尽为度。入银磁器内，微火焙干为末。又取童子头发炒成珠，为末，骨碎补竹刀去皮毛，切薄片，晒干，石碾为末。每旱莲末一两，以发灰五钱，骨碎补末三钱，合为牙散。日每频擦自验。溺血，同车前草等分，杵取汁，每空心服三杯。独用焙研，每米饮下二钱，治肠风脏毒，下血不止。又用捣汁，冲极热酒饮，治痔漏疮发，外即以渣敷患处，重者不过三服。滋肾乌须，旱莲丸。旱莲草用汁晒半斤，生姜三斤取汁晒半斤，生地二斤酒泡取汁晒半斤，细辛三两，破故纸一斤，面炒杜仲半斤，炒五加皮酒浸半斤，赤苓一斤乳汁浸半斤，枸杞子四两，川芎四两，没药二两，为末，核桃仁去皮半斤，枣肉同和为丸，梧子大。每服五十丸，黄酒送下。
〔论〕旱莲多生下湿地，折其茎，出汁黑色，所禀阴气纯而且厚。又化为汁，以合于人身真阴。其于受气取汁而变化者，当有同气相求之妙焉。所治血痢溺血等证，似能止血。而乌髭发有奇功，则能益血。止益咸宜，总因于见母气耳。（血恋母气而归元，缘其为天一之水所化也。）夫真阴为血化原，而血又为阴气之化原，犹道家所谓气盛则精盈，精盈则气盛也。《经》言人年四十而阴气自半，起居已衰。五十体重，耳目不聪明。六十阴气大衰，九窍不利。然则耳目诸窍之极于上者，皆阴气之所贯，而髭发又可知矣。能使阴盛而血化，血化而阴足，则在下在上，阳俱藉阴为守以效其用。此任督交会，而阳不孤行之元机也。如但谓血热则须发白，彼年逾壮而俱白者，岂尽由血热乎？且彼黄耆汤治肾虚劳淋结涩不利，亦岂取以凉血热乎？惟百味先至于胃，而后行之各经。纯阴之味，多不益胃。绎《千金》修事，采以六月，煎于日中者五。又合姜汁、白蜜，煎于日中者五。洵以至阴，必藉至阳乃得行其生化。其不止用火制者，凡火不能胜真阴故也。又须属少阳，发属肾。胆荣在须，肾华在发。精气上升，则须润而黑。六八以后，升令少，降令多，以致须发焦槁如灰白色。养生者宜预服补精血药以防之，染掠亦非上策。又乌须亦必因证用药，若不顾脏腑，专务须发，而妄投丸散，则犹剖腹而藏珠也。
鲤肠阴寒性冷，虽善凉血，不益脾胃。病人脾胃虚败，及易溏泻者，勿轻与服。不用姜汁椒红相兼修事者，服之必腹痛作泄，宜详审之。（仲淳）
〔修治〕取汁用姜汁和剂，日中煎熬，此《千金》法。
蒲公英  ***************************
一名耩耨草，即黄花地丁。江之南北颇多，他处亦有，岭南绝无。小科布地，四散而生。茎叶似苦苣，有细刺，断之有白汁。四时开黄花，如单菊而大。花罢飞絮中有子，落处即生。
●苗
味甘微苦，气平寒。入足阳明，并入足厥阴、少阴经。化一切热毒，消恶肿结核疔肿，治妇人乳痈。擦牙乌须发，壮筋骨，解食毒，散滞气。此草属土，得水之冲气，当是入肝入胃解热凉血之要药。妇人经行后，肝经主事，故主乳痈肿毒。并宜生啖之。（仲淳）　同忍冬藤煎汤，入少酒佐服，治乳痈。服罢欲睡，是其功也。睡觉微汗，病即安。得夏枯草、贝母、连翘、白芷、栝蒌根、橘叶、甘草、头垢、牡鼠粪、山豆根、山慈菇，治一切乳痈肿痛及乳岩。《瑞竹堂方》有擦牙乌须发还少丹，甚言此草之功，取其能通肾也，故东垣谓为少阴本经君药。还少丹（越王遇异人得此方。）极能固齿牙，壮筋骨，生肾水。凡年未八十者，服之须发返黑，齿落更生。年少服之，至老不衰。用蒲公英连根带叶一斤，洗净，阴室中晾干，入斗子解盐一两，香附末五钱，腌一宿。分作二十团，用皮纸三四层裹扎定，六一泥固济，入灶内焙干，乃以武火煅通红为度，冷定取出，去泥为末。早晚擦牙漱之，吐咽任便，久久方效。
〔论〕蒲公英味甘而微余苦，是甘平而兼有微寒者也。缪氏谓甘平之剂，能补肝肾，则入胃而兼入肝肾可知。不然，安能凉血乌须发，以合于冲任之血脏乎？东垣所云肾经必用者，尤当推而广之，不止以前所主治尽之矣。
大青  ***************************
处处有之。春生青紫茎，高二三尺。对节作叶，长三四寸。面青背淡，放花如蓼，亦似芫花状。结实青碧，大若椒粒，霜降则红。三四月采茎叶，阴干用。
味甘而微苦咸，气大寒。能解心胃热毒，主时行热毒头痛，身发寒热，及热毒痢。治热毒风，心中烦闷，口内干渴。并热毒喉痹，丹毒，金石药毒，涂罯肿毒。疗小儿身热风疹。大抵时疾多用之。（诸本草）　阳毒斑狂烦乱，用大青、升麻可回困笃。（《指掌赋》）伤寒发赤斑，烦痛，有犀角大青汤、大青四物汤。（濒湖）　东方生风，入通于肝，其主木也，其色青也。此味能宣大风木之用，因名大青。虽对待阳为标，热为本，却又非阴凝走下之比。力使自外而内者，仍自内而外也。（子由）按所用止于茎叶，更采于木火之交，不可想见从内彻外之用乎？　热病下利困笃者，大青四两，甘草、赤石脂各三两，阿胶二两，豉八两，水一斗，煮三升，分三服，不过二剂差。小儿肚皮卒然青黑，乃血气失养，风寒乘之，危恶之候也。大青为末，纳口中，以酒送下。
〔论〕大青气寒味甘而微苦咸，濒湖应得之亲尝，不谬也。盖大热之气，非寒无以取之。然惟苦不敌甘，则不同于纯苦之味，而大热反可除。其有微咸更妙，是所谓真水之气，能解血中热毒者。观大青四物汤，佐以阿胶，义可思矣。
大青阴寒，用除热病，不可施于虚寒脾弱之人。（仲淳）
〔修治〕凡证宜用大青者，如无，即以大蓝叶代之，或真青黛亦可。
地肤子  ***************************
田野间多有之。其根丛生，一干数十枝，攒簇直上。七月开小黄花，其子繁细。其茎将老，多取为扫帚。
气味苦甘寒。入足太阳经。治膀胱热，利小便。补中益精气，强阴疗阴卵癫疾，散疝瘕。去热风头目，风热皮肤中热气。（作汤浴之。）　与阳起石同服，主丈夫阴痿不起。（权）　诸病虚而多热者，加地黄、牡蛎、地肤、甘草。（藏器）　地肤子味苦寒，得太阳寒水气化。盖太阳之气，上及九天，下彻九泉，外弥肤腠。地肤上治头目，下利水疝，外去皮肤热气。服之病去，必小水通长，为外征也。（不远）　能使人身生气，敷布在表，有宣义，有开义。当入太阳，太阳为开故也。
〔论〕《本经》于地肤，首治膀胱热、利小便，即继以补中益精气，其功用便可参。盖膀胱为足太阳经，《经》曰：巨阳者，诸阳之属也。又曰：卫出下焦，是人身生气之本也。然膀胱与肾为表里，阳出阴中，所谓生气，乃阴中之阳也。先哲言两肾受病，同归于膀胱。是膀胱之热而小水不利，病于腑阳，而实本于脏阴也。兹物益精气，即本于治热，是则在腑之阳和，而在脏之阴清，在脏之阴清，而在腑之阳宣。阴阳合同而化以为气，无二机也。（腑阳和而脏阴清，《别录》故谓其散疝瘕，甄权故谓其治阴卵㿗疾；脏阴清而腑阳宣，《别录》故谓其强阴，甄权故谓其补气益力。）观其去根寸许而即分枝，且茎叶周遭，层拥而上出，非其不离阴之厚以为阳之茁者乎？人身从足太阳至手太阴，气化自地而达天，彻九泉及九天。太阳气化，应得如是。方书治淋用地肤子，至疗目疾，更不一而足，则知不得以下泄之剂例之。谓其宜于虚热者，原从阴之厚以宣阳，并从阳之宣以归阴，始于水而成于金也。（花实在秋。）阴清而阳自发越，则用之起阴，可同阳起以奏功矣。
地肤苗叶
味微甘而苦，气寒。主利诸淋。煎水洗目，去热暗雀盲涩痛。小便不通，用地肤草一大把，水煎服。盖无阴则阳无以化，是物益阴气，通小肠，亦东垣用知柏滋肾之意。一老人秋间患淋二十余日，百方不效。后取地肤草捣自然汁服之，遂通。贱物回生，功效如此。
〔修治〕清热生用。如欲其起阴达阳，宜以火酒浸一日夜，饭上蒸透，晒干，以去寒性。
马蔺花  ***************************
即蠡草花，其子即蠡实。本草蠡实根叶皆用，而方书证治，惟及于花，故独悉之。生河东川谷，今陕西诸郡，及鼎澧州亦有之。近汴尤多，就地丛生，一本二三十茎，高三四尺，叶似薤而长厚，叶中抽茎，三月开紫碧花，五月结实作角子如麻，而赤色有棱，根细长，通黄色。
●花
味甘辛，气平温。治皮肤寒热，胃中热。疗偏坠疝气，喉痹，杀虫。方书治沙淋㿗疝，及小肠气。
〔附方〕偏坠疝气不愈。马蔺花用萝白子同炒二两，川楝净肉用橘核同炒一两五钱，吴茱萸酒浸炒一两，木香二钱，不见火，为末。每服一二钱，好酒调，空心服。喉痹肿痛。取荔花皮根合二分，及水一升，煮取六合，去渣，含之，细细咽汁瘥。沙石热淋，通神散。马蔺花七枚烧，故笔头二七枚烧，粟米一合炒，为末。每服二钱，酒下，日二服。
〔论〕蠡草花实，其功专主于下焦之阴。即花色紫碧，可以揣其所入，有合于阴中之阳也。惟是治淋多主于热，而治疝有同于温。寒热之异用，何遽如是？盖由其得味之甘，可和于四味；受气之平，可和于四气。而甘中有辛，平中有温，乃为和阴散结之善物。苏颂谓蠡实服之大温，甚有奇效。非合于人身少火为阴中之阳者乎？言实而花可类推矣。或谓专主下焦之阴，何以疗喉痹？不知喉痹一证，合于少阳相火者为甚，正属下焦阴中之阳以为病也。
菴䕡子  ***************************
叶似菊而薄，多细丫，面背皆青，高者四五尺。其茎白色，如艾茎而粗。八九月开淡黄细花，结实如艾，中有细子，极易繁衍。（濒湖）
味辛苦，气微寒，微温。降也，阴中微阳。入足厥阴血分。治五脏瘀血，腹中水气，胪胀留热，风寒湿痹，身体诸痛，腰脚重痛，膀胱痛，骨节烦痛周痹。疗心下坚，膈中寒热，心腹胀满不下食。益气，主男子阴痿不起。擂酒饮，治闪挫腰痛，并妇人产后血气痛，及月水不通。踠折瘀血，《千金方》独行方，并单用菴䕡煮汁服，亦可末服。打扑多用此法。或饮或散，其效最速。
〔论〕菴䕡子，据方书似为行滞血之剂，然有不可概者。盖血之由瘀而得畅，不徒以疏瀹为功。此味阴中微阳，甄权故主益气而疗阴痿。然则血中之主脑，固可思也。其疗瘀血，犹得漫以破瘀为言乎？即治打扑效速，亦已透其端倪矣。
萹蓄  ***************************
一名扁竹。出东莱山谷。所在有之。春仲蔓延布地，苗似瞿麦，根似蒿。弱茎促节，节紫赤似钗股，叶细绿似䈽竹。节间出花甚细，色微青黄，或淡红，似蓼蓝花状，遂结细实。（覈）
气味苦平。治浸淫疥瘙疽痔，杀三虫。（《本经》）疗霍乱黄疸，利小便。（濒湖）　热淋涩痛，扁竹煎汤频饮。热黄疸疾，扁竹捣汁，顿服一升。多年者，日再服之。食疗法，治小儿蛔咬心痛，面青，口中沫出临死者。扁竹十斤，剉。以水一石，煎至一斗。去渣，煎如饧。隔宿弗食，空心服一升，虫即下。仍常煮汁作饭食。
〔论〕萹蓄概谓为通利之药，然观其引蔓促节，节节开花，若封而辟，辟而封。当有逐节以为通，能通而必循其节者，不失之驶疾，亦不致有遗匿，更为搜微抉隐之善剂。其又主杀虫者，以虫从风化，却本于湿之不化。斯味为血分之气药，使血分不致化湿，所以能从治于湿化之风热而杀虫欤。
蕺于历代本草，俱在菜部，至先生改隶隰草，具有特见。李氏《纲目》仍载蕺于菜部柔滑类，且引赵叔文紫蕺养猪之说，是泥于蕺菜之名，而未能更定耳。春秋时勾践有采蕺事，想犹尝胆之意。即苏恭谓江左人好生食之，然究为隰地所生，不必待人种莳，草类无疑。蒲公英、百合，先生亦自菜部改入草部。夫蒲公英、百合及生姜、干姜、蘹香、薯蓣，乃东璧氏由草部移入菜部者，今先生于姜茴等从之。至蒲公英、百合，则复归草部。是必有说，观于蕺可以类推。是书原本不必与《纲目》合符，故蔓草部白蔹，附山草白芨后，服帛部青布，附隰草青黛后者，并从其旧。而五爪龙草，昔皆不载。因其能治痈疽，并增《纲目》所未备，今亦仍以殿蔓草云。（高佑釲识。）

卷十·毒草部  ——————————————————————————————————————————————————————————————————————————————————————————

大黄  ***************************
出河西山谷及陇西者为胜，益州北部汶山西山者次之。二月卷生黄赤，放叶时四四相当，粗长而厚，宛似羊蹄。茎高三尺许，味酸而脆。三月花黄，五月实黑。八月采根用。根形亦似羊蹄，大者如碗，长二尺许，切片阴干，理文如锦，质色深紫。（覈）
●根
大苦大寒。气味俱厚，沉而降，阴也。入手足阳明、足太阴、手足厥阴经血分。黄芩为之使。《本经》主下瘀血、血闭，寒热，破症瘕积聚，荡涤肠胃，推陈致新，通利水谷，调中化食，安和五脏。诸本草治诸实热不通，除肠胃结热诸病，泻心下痞满、心腹胀满。（俱指热之结于血中者而言。）。除痰实，利壅滞，行土郁，调血脉。苦峻下走，治中下焦湿热诸证，疗下痢赤白，里急腹痛，小便淋沥，并黄疸及温瘴热疟。热淫所胜，以苦泄之。大黄之苦，以荡涤瘀热，下燥结而泄胃强。（无己）　禀地之阴气独厚，得乎天之寒气亦深。味厚则发泄，故其性猛利，所至荡平，略无阻碍。味厚则入阴分，故于血分之病，奏绩殊多。（仲淳）　仲景治心气不足，吐血衄血，用大黄黄芩黄连泻心汤。或曰：心气不足，不用补心而更泻心，何也？丹溪云：正因少阴经阴气不足，阳气亢盛，无所附着，以致阴血妄行而飞越。故用大黄泄去亢盛之火，使之和平也。夫心之阴气不足而阳亢甚，肺与肝俱各受火而病作。肺者阴之主，肝者心之母，血之舍也。故以黄芩救肺，黄连救肝。肺肝之火既退，血自归经而安矣。（无己）　大黄乃血分之药，病在气分而用之，是诛伐无过矣。泻心汤治吐血衄血者，乃真心之气不足，而包络、肝、脾、胃之邪火有余也。虽曰泻心，实泻四经血中之伏火也。又心下痞满，按之软者，仲景用大黄黄连泻心汤。此亦泻脾胃之湿热，非泻心也。病发于阴而反下之，则作痞满，乃寒伤营血，邪气乘虚，结于上焦。胃之上脘在于心，故曰泻心。实泻脾也。（《素问》太阴所致为痞满，又浊气在上则生肿胀是矣。）。病发于阳而反下之，则成结胸（热邪陷入血分，亦在上脘分野。），仲景大陷胸汤丸皆用大黄，亦泻脾胃血分之邪而降其浊气也。若结胸在气分，则只用小陷胸。痞满在气分，则用半夏泻心矣。（濒湖）　大黄味大苦，气大寒。似得水正化，而炎上作苦。苦性走下，不与炎上者反乎？《参同》云：五行相克，更为父母。《素问》云：承乃制，制则生化。是故五行之体，以克为用。其润下者，正炎上之用乎？凡心用有不行，变生疢难，舍同类之苦以入之，不能彰其用矣。盖心主夏、主热，火主神、主血脉，主病在五脏，主心腹部位。若肠胃之间，心腹之分，夏气热火之郁，神情血脉之结，瘀闭宿留，致成症瘕积聚，变生寒热胀满者，皆心用不行也。大黄能荡涤之。（卢不远）　凡壮实人滞下赤白，初起可同枳壳、槟榔、当归、甘草、滑石作丸投之，是迎而夺之之法也。然不可过，过则伤胃。同碱及白蔹、乳香、没药、陈小粉炒，醋蜜调敷，作痈肿围药。凡实热湿痰为病，用锦纹大黄酒蒸八两，前胡八两，橘红四两，另有青礞石二两，同焰消二两，入砂罐固济，煅红。研末二两，各取末，水发为丸梧子大。常服一二十丸。小病五六十丸，缓病七八十丸，急病一百二十丸。温水吞下，即卧勿动，候药逐上焦痰滞。次日先下糟粕，次下痰涎。未下，再服。惟妊娠水泄忌之。西大黄拌蜜及竹沥，九蒸九晒，粉糊为丸，麻子大，薄荷汤吞三钱。治中上二焦有热痰，因发偏头风，诸药不效，目将损者。又治中焦脾胃湿热，下流客肾，致饱后夜卧即梦遗者。临卧，以升麻陈皮汤吞三四钱，湿热去即止。相火秘结。大黄末一两，牵牛头末半两，各服三钱。有厥冷者，酒服。无厥冷，五心烦，蜜汤服。（河间）按此云相火秘结，实病于湿热也。人身火与元气不两立，火结滞则元气不壮。是以每因湿热而阳道不坚，必用大黄一服，坚乃如故。但须审虚实用之，实固可投，即虚火结滞，亦须稍借以祛去之而后可补。盖其结滞者，非荡涤之味不能去也。干血气痛。锦纹大黄酒浸晒干四两，为末，好醋一升，熬成膏，（或加香附。）丸芡子大。卧时酒化一丸服，大便利一二行，红漏自下。此调经仙药，录之以见醋煮者不独治块也。湿热眩晕不可当者。酒炒大黄为末，茶清服二钱。录此以见大黄之能至于极上也。
〔论〕大黄号曰将军，荡涤肠胃结热、实热、湿热，至为劲直而驶疾。产河以西者，禀金气为厚。金气厚故药趋于苦寒之水，其就下归阴也，势无留行，所以为血分药。《本经》首云下瘀血血闭，固谓厥功专于血分矣。凡阳邪伏于阴中，留而不去，是即血分之结热，惟大黄可以逐之。仲景治痞满结胸，胥用大黄，乃用之以泻脾邪，初不干于气分也。至于实热，又即其病于血者，如女子血闭，不由于血枯；（由于热积。）男女便秘，不由于肠燥；（由于热结不通。）关节不利，不由脾胃气虚，不能行气于诸经。（由于热阻营气。）举此可以触证而明矣。总之，此味专功湿热。《内经运气论》云：风寒在下，燥热在上，湿气在中，火游行其间。（即三焦相火历络上中下无处不周者。）而湿土又司上下升降之气运，是火与湿不相离，而互主风寒燥热之用。或风寒燥热之病于湿者，即病于火。病乎火者，即病乎湿。举火邪之栖于湿以为病，如燥结便闭，及下痢赤白，小便淋沥等证，皆其结也。举湿邪之翳乎火以为病，如症块积聚，及心腹胀满，水气壅滞等证，皆其实也。投此以散伏火，疏壅土，陷坚摧积，劲疾猛利，由其禀坚金而趋寒水。水为火主而承制之，故湿中之热邪行；（用胜者以平其不胜。）金为土子而导引之，故土中之湿邪化也。（母固乐趋于子。）抑金为火用以和水，而气乃化，血乃生；金为水母以孕火，而气乃生，血乃化。此味由厚金而趋旺水，又以救火之亢，而致水之用。（水之所用者在火。）如是，则仲景泻心，即谓之补心可矣。东垣说牵牛性味，止能泄气中湿热，不能泄血中湿热。湿病根在下焦，下焦主血，湿热是血分中气病，宜用苦寒之味。概以牵牛泄湿，非其治也。后贤据此，谓血中湿热，宜泄以大黄。第湿热之根在下焦，斯理犹未遽悉。夫三焦少火即元气，阴阳合同而化，其气固出水中也。至三阴同起于下，而水土更合德以立地，又何疑于湿病根下之言哉？
能伤元气，耗阴血。凡胃寒血虚，并妊娠产后，并弗轻用。（濒湖）　凡血闭由于血枯，而不由于热积；寒热由于阴虚，而不由于瘀血；症瘕由于脾虚胃弱，而不由于积滞停留；便闭由于血少肠燥，而不由于热结不通；心腹胀满，由于中气不运，而不由于饮食停滞；女子少腹痛，由于血虚，而不由于瘀结；滞下初起，即属胃虚，当以补养胃气、清消湿热为本，而不可以妄加推荡；疟病伤暑，而不由于山岚湿热；吐衄阴虚火炎；而不由于血分实热；腰脚风气；下元先虚，湿热下流，而不专由于风湿外侵；偏坠肾虚邪客，而不由于湿热实邪所犯；乳痈肿毒，由于肝郁，而不本于膏粱之变血分积热。法咸忌之，误即致殆。（仲淳）
〔修治〕化脾积血块，多用醋熬成膏。其酒浸煨熟者，寒因热用也。（洁古）　非借酒力，不能上行。头目如眩晕，用酒炒为末是也。治上焦者，假酒，不使迅下。如滚痰丸酒浸蒸熟切晒是也。中焦脾胃结热瘀滞，固宜以迅利取效，然亦须稍缓，以尽其荡涤之用，或酒蒸微熟可也。如热痢初起，大黄煨熟，与当归等分用，其义可思。至于下行，似宜生用，然有难执者。如腰脚风气作痛，同酥炒干，弗令焦，入生姜三片，煎服。又如赤白浊淋，用末六分，入破头鸡卵中，搅匀蒸熟，空心食之。种种具有意义，当细审之以尽其功用也。
常山  ***************************
苗名蜀漆，功用相同。
气味苦辛寒，有毒。主治伤寒寒热，热发温疟，劫痰截疟。逐老痰积饮，散山岚瘴气。
●蜀漆
气味辛苦，纯阳有毒。生用则上行，必吐。酒蒸、炒熟则气少缓，少用亦不致吐。治疟及咳逆寒热，腹中坚痞，瘕聚邪气，破血。洗去腥，与苦酸同用，导胆邪。（洁古）　岭南瘴气，寒热所感，多在营卫皮肉之间。欲去皮肤毛孔中瘴气根本，非常山不可。但性吐人，惟以七宝散冷服之，即不吐，且验也。（李斋）　疟家痰涎黄水，或停潴心下，或结澼胁间，乃生寒热，法当用常山吐逐。水在上焦，常山能吐之；水在胁下，常山能破其澼而下其水。但须行血药品佐助之，乃收十全之功。其有纯热发疟，或蕴热内实之证，投以常山。大便点滴而下，似泄不泻者，须用北大黄为佐。泄利数行，然后获愈。（士瀛）　常山属金而有火与水，性暴悍，善验逐，能伤真气。功不掩过者也。（丹溪）　得甘草则吐，得大黄则利。盖无痰不作疟，二物之功，亦在驱逐痰水而已。（濒湖）　邪之所凑，其气必虚。暑邪乘虚，客于脏腑经络，疟亦因之而发。清暑养胃，健脾消痰，乃治疟之正法。稍久则分气血而施补助，靡不愈者。何事妄用常山，虚人真气，变为危证？（仲淳）　山岚瘴气作疟，百药不效秘方。用常山四两，砂仁四两，槟榔二两，米醋浸，入瓷器中二宿。取出，各炒为末，鸡子清和丸如绿豆大。五更时，用新汲水向东吞三五钱，一服可止。九月已后，宜以酒吞。
〔论〕《经》曰：夏伤于暑，秋为痎疟。盖谓暑热郁于经络之内，入秋而束以风寒。阴阳相激，二气凌并，乃成此证。《经》又言，四时之气，寒热各有相反，皆能为疟，而因风以作者尤多。（丹溪谓疟证皆外邪所致，其饮食、劳倦、七情，皆兼证也，不得目为主病。即如久疟，为虚为痰，均当消息于治外邪之间，不则难已。）。然则疟由伤暑，《经》亦因时而言。第明所以治暑疟之义，即可变化而用之于三时矣。大凡卫气所在，与邪气相合则疟作，相离则病休。损庵治法，用风药之甘辛气清者，以升阳气，使离于阴而寒已。以苦甘寒引阴气下降，使离于阳而热已。是大法之不可易者也。若稍久者，当以丹溪之开郁通经为主（邪气郁滞于经络之内，故不能即已。惟开其郁而使经络通，则邪热散为汗解。），间之以补养胃气，使营卫行而经络乃大畅也。至于病在阴分血分而成久疟，丹溪谓必用升发之药，自脏而出之于腑，然后作表汗而解。然则以苦甘寒引阴气下降，使离于阳者，似未可用之久疟乎。不知久疟用升发，必其前未用，或更伤其胃气，使阴分之邪无出路也。先生此法，固亦兼补胃气，使阴得阳之升而出尔。若未至于下陷，则一升一降，岂非良法乎？案中载治一妇，见其面赤黑色，知为暑伤血分。用四物加苦辛寒药，二日发唇疮而愈。是辛苦寒非不可用，但贵时其先后耳。即补胃之剂，又岂得漫投于留邪未动之会乎？　缪氏言疟久，当分气血而施补助，此确论也。丹溪又曰：若取汗而不得汗，理血而汗不足，必更求切中病情之药，直透邪所著处，使之离于阴阳而霍然以去。盖论药至恰中病情之处，即补益亦未可贸贸。何况大损真气，如常山劫剂，而倚为无上妙品乎？其亦不学之甚矣！或曰：无痰不成疟。常山固驱痰的剂，然治痰之药，自有应节而投。如缪氏法治之累效者，又何须是物耶？惟取以应山岚瘴气，老痰积饮，形气充实之病为得耳。
缪氏：入口即吐，其性暴悍可知。最损真气，故疟非由于瘴气，及老痰积饮所致者，弗用。病者稍近虚怯，弗用。老人与久病人，切忌之。（丹溪）
〔辨治〕须细实色黄，形如鸡骨者佳。生用令人大吐；酒浸一日，蒸熟，或炒，或醋浸煮熟，则善化痞而不吐。蒸制得法，不惟不吐，疟更易愈。
商陆根  ***************************
俗名章柳根。春生苗，高三四尺，叶如羊舌而长，其茎青赤，至柔脆，夏秋开红紫花，根如萝卜而长。八九月采之。有赤白二种。
味酸辛，气平，有毒。（白者苦冷，赤者有毒。）。阳中之阴，沉也，降也。其性下行，专于行水。白根苦寒而入气分，导肿气者，须是白之一种。得大蒜良。《本经》主水肿疝瘕痹，熨除痈肿。诸本草直疏五脏，散水气，疗胸中邪气，水肿痿痹，腹洪满。泻十种水病，治喉痹不通（薄切，醋炒，涂喉外良。）。商陆味辛酸，与苦同用以导肿气。仲景治腰以下有水气者，主牡蛎泽泻散。内有商陆根，与蒌根、葶苈之苦寒相合为方也。散水气者，即导肿气意也。（《类明》）　外治肿满小便不利者，赤根捣烂，入麝香三分，贴于脐心，以帛束之，得小便利，即肿消。又湿水，以指画肉上随散不成文者，用白商陆、香附子炒干，出火毒，酒浸一夜，晒干为末。每服三钱，米饮下。或以大蒜同商陆煮汁服亦可。（濒湖）　白根治水。或取根杂鲤鱼熬汤，或咀粒搀粟米煮粥，或捣生汁调酒，或和诸药为丸。空心服之，并可获效。（嘉谟）　赤根贴肿。如喉痹窒塞不通，醋熬敷外肿处。石痈坚如石者，捣擦。取软成脓，或捣烂加盐。总敷无名肿毒。（又）　腹中暴症，有物如石，痛刺啼呼，不治百日死。多取商陆根捣汁，或蒸之，以布藉腹上，安药勿覆。冷即易，昼夜勿息。胁下痃癖如石，生商陆根汁一升，杏仁一两去皮，捣如泥。以商陆汁绞杏泥，煎如饧。每服枣许，空腹，热酒下，以利恶物为度。石痈，坚硬不作脓者。生商陆根捣擦之，燥即易，取软为度。亦治湿漏诸疖。
〔论〕商陆春令生苗，采根于八九月。本阳之气以至阴，而归于阴之气分，用治石水之病于阴结者。《本经》首主水肿疝瘕痹，其义正谓阴结不得阳以化耳。夫石水脉肾肝俱沉，多阴少阳，岂无以阳开阴之剂？无如阴结已甚，惟投此味，直疏五脏之气以归肾（肾纳五脏之阴气者也。），令水气自散，更捷于以阳开阴之功。就其能散成形于阴以为病者（如敷贴石痈暴症，及痃癖如石。），则其能疏五脏之气以散阴结，固不爽也。至阳水之不化，其本由于阴虚，乃俱用此味以疏五脏，何哉？盖阳不能化，与阴不能化，二者皆病于水。皆病于水，故治阳水之肿，与阴水之石者，俱用商陆，所谓治标之急也。若论其本则大异，凡水病未甚，当绎方书所云，治阳水宜辛寒，治阴水宜苦温云云矣。然本末兼举而论，阳水之本病在真阴，而标病之甚者，乃阴邪也；阴水之本病在元阳，而标病之甚者，亦阴邪也。同是阴邪，故治标之急者，皆归于导阳气以化阴邪，疏阴邪以导阳气。即所谓辛寒云云之治，以疗阳水之甚者，恐其未能中病也。万密斋曰：凡取水药，惟气实能食者，可与服之。不可逡巡，待正气尽化为水，则难去矣。玩此语，则取水一法，岂可尽曰不用。惟投剂者，审其所宜而已。
与大戟、甘遂异性而同功。胃气虚弱者，不可用。（濒湖）　赤者但可贴肿，服之伤人，利血不已。（恭）
〔修治〕铜刀刮去皮，薄切，东流水浸三日。取出，和绿豆同蒸半日。去豆，晒干或焙用。
甘遂  ***************************
生西凉者上，汴沧吴者次之。（《日华子》）苗似泽漆，茎短小，而叶有汁，其根皮赤肉白，作连珠，大如指头，实重者良。一种草甘遂，乃是蚤休，疗体全别，苗亦不同，根皮白色。（苏恭、颂）
●根
味苦甘，气大寒，有毒。阴草也。洁古曰：纯阳也。瓜蒂为之使。恶远志，反甘草。主下五水，治大腹（即水蛊。），疝瘕，腹满（水气之聚。），面目浮肿。除留饮，去痰水，利水谷道，破瘕坚积聚（水气痰血凝结而成。）。散膀胱留热，泻肾经及隧道水湿，脚气，阴囊肿坠。并治痰迷癫痫，噎膈痞塞。禀天地阴寒之气以生，水属阴，各从其类，故善逐水。（仲淳）　直远水气所结之处，乃泄水之圣药。水结胸非此不除。（洁古）　肾主水，凝则为痰饮，溢则为肿胀。甘遂能泄肾经湿气，治痰之本也。但中病即止，不可过服。（濒湖）　仲景治心下留饮，与甘草同用，取其相辅而立功也。（又）　凡水肿，服药未全消者，以甘遂末涂腹，绕脐令满，内服甘草水，其肿便去。（河间）　脚气上攻，结成肿核，及一切肿毒，用甘遂末调敷肿处，另煎甘草浓汁服之，其肿即散。二物相反，而感应如此。（王璆）　水蛊喘胀。甘遂、大戟各一两，慢火炙研，每服一字，水半盏，煎三五沸服，不过十服。水肿喘息，大小便不通，十枣丸。用甘遂、大戟、芫花等分，为末，枣肉和丸梧子大。每服四十丸，侵晨热汤下。利去黄水为度，否则次午再服。肾水流注，腿膝挛急，四肢肿痛。甘遂二钱，生研为末，木香末四钱，以獖猪肾一枚，分为七脔。每入前二药末二钱于内，湿纸包煨令熟。温酒嚼下，当利黄水为验。妇人血结，少腹满如敦状，小便微难而不渴，此为水与血俱结在血室。大黄二两，甘遂、阿胶各一两，水一升半，煮半升，顿服，其血当下。风痰迷心癫痫，及妇人心风血邪，用遂心丹。甘遂二钱为末，以猪心取三管血和药，入猪心内缚定，纸裹煨熟。取末，更入辰砂末一钱，分作四丸。每服一丸，即将猪心煎汤调下。大便下恶物为效，不下再服。按以上方，皆就其切于治标者录之，若当从缓而治本，必不可尝试，故不采也。
〔论〕甘遂气味苦寒，为阴。乃洁古更曰纯阳，何哉？此正先生察物之精，后学诣不至此也。夫人身之水，本于阴而化于阳。阴得阳以化，则水化液。液化血以运于经络，荣于周身。其溢而为水，聚而为种种诸患者，皆阴不得阳以化也。如水之泛滥已极，结聚已久，而泛然用纯阴之味逐之，是为以水济水。必求其为水中之阳者，乃可以从入而泻之，甘遂是也。抑何以谓其泻真气？曰：水之或溢或结，为不能化液化血。而归经之败水，为污为浊，是已离于真气者也。非坚土所能制化，惟当用此以泻之。若未至溢结，则凡后天之水，皆真气所化，妄投甘遂，不反竭其真气乎？固当申中土运化之用以为功矣。要之泻水不用纯阴，即可悟加减肾气的为探本要法。泻者犹是治标，即泥于补土，犹为不责其本，而缓不及事者也。
缪氏：虽善下水除湿，而性阴毒，能耗损真气，亏竭津液。必察病属湿热，有饮有水而元气尚壮之人，乃可一施。不然，水即暂去，复肿必死。
〔修事〕面包煨熟，以去其毒，然后入用。
大戟  ***************************
近道平泽多有。惟杭产色紫而柔者为上品，江南土大戟次之。春生红芽，丛高尺许，茎直中空，折之有白浆，叶狭长似柳，稍头攒密而上。三四月开黄紫花，似杏眼，似细苦参。皮黄，肉色黄白。
●根
味苦辛，气寒，有毒。阴中微阳。泻肺损真气。得枣即不损脾。赤小豆为之使。恶薯蓣，反甘草。主治十二水，腹满急痛积聚。但脏腑隐有细水，皆能导之。下恶血癖块，泻蛊毒毒药，天行黄病温疟。疗中风皮肤疼痛吐逆。隐疹风及风毒脚肿，并日日煮水，热淋取愈。（颂）　禀天地阴毒之气以生，性善下走而入肾肝，逐诸有余之水。辛则横走，无所不到。寒而有辛，故能以毒攻毒，治蛊毒泻毒药，并散天行黄病及温疟，更破恶血癖块。（仲淳）　痰涎之为物，随气升降，无处不到。入于心则迷窍，而成癫痫，妄言妄见；入于肺则塞窍，而成咳唾稠粘，喘急背冷；入于肝则留伏蓄聚，而成胁痛干呕，寒热往来；入于经络则麻痹疼痛；入于筋骨则颈项胸背腰胁手足牵引隐痛。三因方并主控涎丹，治痰之本。痰之本，水也，湿也。得气与火，则凝滞而为痰饮，为涎涕，为癖。大戟能泻脏腑之水湿，甘遂能行经隧之水湿，白芥子能散皮里膜外之痰气。惟善用者，能收奇功尔。（濒湖）　控涎丹，治痰涎留在胸膈上下，变生诸病，或颈项胸背腰胁手足胯髀隐痛不可忍，筋骨牵引钓痛走易，及皮肤麻痹，似乎瘫痪，不可误作风气风毒及疮疽施治。又头痛不可举，或睡中流涎，或咳唾喘息，或痰迷心窍，并宜此药。数服痰涎自失，诸病寻愈。紫大戟、白芥子微炒、甘遂各一两，为末，姜汁打面糊丸，梧子大。每服七丸，或二十丸，津液咽下。若取利，则服五六十丸。水肿喘急，小便涩，及水蛊。大戟炒二两，干姜炮半两，为散。每服三钱，姜汤下，大小便利为度。水肿，腹大如鼓，或遍身浮肿。大枣一斗，入锅水浸，用大戟根苗盖之，瓦盆合定，煮熟，取枣，无时食之，枣尽决愈。入玉枢丹紫金锭，解蛊毒热毒，痈疳疔肿，及蛇虫诸毒，内服外敷，取利为度。
〔论〕洁古谓甘遂纯阳，大戟则阴中微阳。夫肝之为脏，乃阴中少阳也。《本经》大戟兼主中风肤痛吐逆，而苏颂更有隐疹风及风毒脚肿之治。然则兹物逐水，殆有由肝而致其用者欤？肝为肾子，凡五行中母气盛者，乐趋行子以泄之，兹或由子而泄母气之淫，俾其不少留欤？钱仲阳疗痘证黑陷，有百祥膏。用大戟以泻肾中之毒，非泻肾水也。即《本经》首治蛊毒，《日华子》亦云泻毒药，又如玉枢丹紫金锭皆用以解毒，可知兹物泻水。必其急痛积聚，或水所化之血，已为恶血癖块，大为真气之毒，乃可投之。否则破泄致害，实所不免。抑《本经》所主中风肤痛，即指湿风而言，原不离水之为病也。
阴寒善走而下泄，有损真气。惟水饮留伏中焦，及元气壮实人患水湿，可一暂施。（仲淳）
〔辨治〕北方一种绵大戟，皮韧如绵而色白，气味峻利，弱人误服吐血，不可不知。以浆水煮软，去骨，晒干用。
芫花  ***************************
在处有之。茎干不全类木，亦非草本。高二三尺，正二月旧枝抽苗作花，有紫赤黄白四种。三月花落尽，叶乃生，似柳而青，渐厚则转黑。根皮黄，似桑根。三月采花，必于叶未生时。叶生花落，即不堪用。五月采叶，八九月采根。据《图经》，荛花恐即芫花，说详《纲目》。
味辛苦，气微温，有小毒。内搜肠胃，外达毛孔。决明为之使。反甘草。主咳逆上气，喉鸣喘息，咽肿短气。消胸中痰水喜唾，及寒痰涕唾如胶。疗水饮痰癖胁下痛，治五水在五脏，皮肤肿胀及腰痛。通利血脉，除恶疮风痹湿，一切毒风，四肢挛急，不能行步。芫花之辛以散饮。（无己）　伤寒太阳证，有水气，用小青龙发散表邪，使水气出自毛窍，乃开鬼门法也；十枣汤祛除里邪，使水气泄自大小便，乃洁净府去陈莝法也。夫饮有五，皆由内啜水浆，外受湿气，郁蓄而为留伏之患。流于肺则为支饮，令人喘咳寒热，吐沫背寒；流于肝则为悬饮，令人咳唾，痛引缺盆两胁；流于心下则为伏饮，令人胸满呕吐，寒热眩晕；流于肠胃则为痰饮，令人腹鸣吐水，胸胁支满，或作泄泻，忽肥忽瘦；流于经络则为溢饮，令人沉重注痛，或作水气跗肿。芫花、戟、遂之性，逐水泄湿，能直达水饮窠囊隐僻之处，但可徐徐用之，过剂则泄人真元。三因十枣汤，用枣肉和药末为丸，以治喘急浮肿之证，盖善变通者也。（濒湖）
〔论〕芫花春月生苗，其花随吐，尽春而落。全禀风木之气，以致其用于水气。《本经》首主咳逆喘短喉鸣咽痛，是其用在上焦以及中焦也。观于甘遂、大戟，俱云苦寒，而兹物独言辛温，且不独去水气，并治寒毒寒痰。则凡由水以病于风者，即由风化之行以驱之矣。（水气所至，风升之气亦即至之，故又能破癖饮。此味之致用，似与大戟相仿佛。）。夫苦寒辛温，不惟上下区分，恐决逐与开散，亦未可一例视。诸书切戒其能虚人元气者，以水乃气所化，而气布于上焦故也。
海藏云：水者，肺脾肾三经所主，有脏腑十二经部分。上而头，中而四肢，下而腰脚，外而皮毛，中而肌肉，内而筋骨。脉有尺寸之殊，浮沉之别，不可轻泻。当知病在何经何脏，方可用之，误投则害剧。多服令人泻。（当之）　兹物力如山，体实者久服则虚，虚者禁用。
〔修治〕留数年陈久者良。用时以好醋煮十数沸，去醋，水浸一宿，晒干，如是则毒减。或以醋炒者，次之。
蓖麻子  ***************************
夏生苗叶，秋吐细花，随即结实。
气味甘辛，有毒热。善收吸，开通关窍经络，治偏风不遂，口眼㖞邪，失音口噤，及头风舌肿喉闭。敷一切毒疽，消肿追脓拔毒，止汤火伤疼，疗女子胎衣不下，子肠挺出。气味颇近巴豆，亦能利人，故下水气。（濒湖）　蓖麻子属阴，能吸出有形质之滞物，故取胎产胞衣剩骨脓血者用之；荔枝肉属阳，主散无形质之滞气，故消瘤赘赤肿者用之。错用则不应。（丹溪）　鹈鹕油能引药气入内，蓖麻油能拔病气出外，故诸膏多用之。（濒湖）　此药外用累奏奇功。一人病偏风，手足不举，捣取此油，同羊脂、麝香、鲮鲤甲等药，煎作摩膏。日摩数次，月余渐复。兼服搜风化痰养血药，三月而愈。一人手臂一块肿痛，用蓖麻捣膏贴之，经宿而愈。气郁偏头痛，用此同乳香、食盐捣熁太阳穴，经宿痛止。产后子肠不收，捣仁贴其丹田，一夜而上。故善用者多从外取，不由饵服也。（又）　口目㖞邪，蓖麻仁捣膏，左贴右，右贴左，即正。一用蓖麻仁七七粒，巴豆十九粒，麝香五分，作饼如上用。风气头痛不可忍，乳香、蓖麻仁等分，捣饼，随左右贴太阳穴，解发出气，甚验。舌胀塞口。蓖麻仁四十粒，研油涂纸上，作捻烧烟熏之。未退再熏，以愈为度。急喉痹，牙关紧急。用蓖麻仁研烂取油，作捻烧烟熏吸，即通。催生下胞。蓖麻仁七粒，研膏涂脚心。若胎及衣下，便速洗去，不尔则子肠出。出即以此膏涂顶，自入也。子宫脱下。蓖麻仁、枯矾等分，为末，安纸上，托入。仍以蓖麻仁十四枚，研膏涂顶心。盘肠生产涂顶方，同上。一切肿毒，痛不可忍，蓖麻仁捣敷即止。汤火灼伤。蓖麻子、蛤粉等分研膏，汤伤以油调，火灼水调，涂之。
〔论〕丹溪谓蓖麻子属阴，主吸出有形质之滞物。第观其苗叶盛于夏，穗实结于秋，得毋根至阳之吐出，而还归于元阴之收吸？若使纯阴，恐未能如是其相呼应也。凡患证根于脏腑，当以岁月取效者，未能恃此捷取之味而冀其霍然，用者审之。
此物捣膏，以筋点于鹅马六畜舌根下，即不能食。或点肛内，即下血死。其毒可知。凡服蓖麻子者，一生不得食豆，犯之必胀死。（濒湖）　体质多油，而又有毒，慎弗轻饵。胃薄肠虚尤忌。（仲淳）
〔修治〕蓖麻子无刺者良，有刺者毒。凡使以盐汤煮半日，去皮取仁，研用。
●蓖麻叶
有毒。治脚气风肿不仁（蒸捣裹之，日二三易，即消。），止鼻衄（油涂炙热，熨囟上，大验。）。千金神草方，专治风湿瘫痪，手足不仁，半身不遂，周身麻木或酸疼，口眼歪斜，并皆神效。取蓖麻子草，秋夏用叶，春冬用子，俱得一二十斤，入木甑，置大锅上蒸半熟。取起，先将绵布数尺双摺，浸入蒸叶子汤内，取出乘热敷患处。却将热叶子铺布上一层，候温，再换热叶子一层。如此蒸换，至汗出为度。重者蒸五次，轻者三次，其病即愈。内服疏风活血药助之。
藜芦  ***************************
黎，黑色。其芦有黑皮裹之，故名。根际似葱。（犹葱之有须）。俗名葱管藜芦，北人谓之憨葱，南曰鹿葱。夏生冬凋，处处有之。茎似葱白，青紫色，根长四五寸许，黄白色，须甚少。只三二十茎。水生者不入药，生高山者佳。三月采根，阴干用。（颂）
味辛苦，气寒，有毒。入手太阴、足阳明经。黄连为之使。反细辛、芍药、人参、沙参、紫参、丹参、苦参，畏大黄及葱白。吐膈上风痰，治中风不语，暗风痫病，疗痰饮哕逆（哕逆用吐药，亦反胃用吐法去痰积之义。），喉痹不通，小儿[鼻叚][鼻勾]痰疾。吐药不一，常山吐疟痰，瓜蒂吐热痰，乌附尖吐湿痰，莱菔子吐气痰，藜芦则吐风痰，各有当也。（濒湖）　禀火金之气以生，其宣壅导滞之力，能使胸膈部分之邪气痰热，悉皆吐出。（仲淳）　一妇病风痫，其始一二年一作，至五七年五七作，后乃日作，甚至一日十余作。昏痴健忘，求死而已。值岁大饥，采百草食，见若葱状者，采归蒸熟饱食。至五更，忽觉心中不安，吐涎如胶，连日不止，约一二斗。汗出如洗，甚昏困。三日后，遂轻健，病去食进，百脉皆和。以所食葱询人，乃憨葱苗，即本草藜芦也。（子和）　中风不省人事，牙关紧闭，药不能入者，不获已，打去一齿，浓煎藜芦汤灌之。少顷噫气，得吐痰涎而苏。（月池）　回生丹，治中风不语，喉中如曳锯，口流涎沫。用葱管藜芦二两，河水一桶，煮为汁。青礞石二两煅通红，投入汁中，煅淬数次。滤净，将雄猪胆十个取汁，搅前汁内，再用重汤熬成膏。候温，入片脑末一钱五分，装磁罐内，黄蜡封口。每用黄豆大一粒，新汲水化开，男左女右，鼻孔灌进，其痰自吐。若牙关紧闭，将口挖开，其痰得出。任下别药。痰疟。藜芦、皂荚炙各一两，巴豆二十五枚，熬黄研末，蜜丸小豆大。每空心服一丸，未发时服一丸，临发时又一丸。弗用饮食。胸中结聚如骇，骇不去者。巴豆半两，去皮心炒，捣如泥，藜芦炙研一两，蜜和捣丸，麻子大，每吞一二丸。按藜芦用专于吐，而巴豆畏藜芦。后二方猛吐与峻下者，合而入胃，驱痰逐结，使上下之壅气皆通，藜芦亦不吐矣。但气实者，投之乃可。鼻中息肉，藜芦三分，雄黄一分，为末，蜜和点之，每日三上，自消。弗点两畔。
〔论〕藜芦气寒，味辛而苦。发散涌泄，专主吐越风痰。盖风木以水为母，火为子。寒者水，苦者火也。水火相合则风和，水火相离则风病。其为病若何？有水而火少，风斯郁于下；有火而水少，风斯僭于上。如真中风者，固外之阳邪上壅矣。即类中风而极其危笃者，风火相煽亦同是上壅也。其势亢而不下，惟治以越之之法耳。藜芦味始而辛，继而苦，苦最甚。辛固风木所乐也，且属肺，为上焦分野。又本于气之寒者，化为极苦之味，使风木有母气而大畅子气。俾风邪之壅而不下者，义取从治以上越之。要非其苦至极，则亦不能取效于俄顷，而几其必吐也。观其夏生冬凋，水生者便不入药，可以思其炎上之性矣。
服一匕，则令人胸中烦闷，吐逆不止。凡有痰饮，或中蛊毒恶气者，借其空吐上涌之力，获效一时。设病非关是，切弗沾唇。（仲淳）　服之吐不止者，饮葱汤即止。以其畏葱白也。
〔修治〕去芦头，止剔取根。糯米泔浸一宿，微炒用。不入汤药。
附子  ***************************
出犍为山谷及少室，近以蜀道、绵州。（今属成都，领县八。惟彰明出附子，彰明领乡凡二十。惟赤水为多。）。龙州者为良。他处虽有，力薄不堪用也。十一月播种，入春生苗。茎类野艾而泽，叶类地麻而厚，花则瓣紫蕤黄，苞长而圆，实类桑葚，子细且黑。九月采根乃佳。其品凡七：初种之化者为乌头，少有旁尖，身长而乌；附乌头而旁生，虽相须实不相连者，曰附子；左右附而偶生者，曰鬲子；种而独生无附，长三四寸者，曰天雄；附而尖者，曰天锥；附而上出者，曰侧子；附而散生者，曰漏蓝子。皆脉络连贯，如子附母，而附子以贵，故专附名也。凡种一而子六七以上，则皆小种；一而子二三，则稍大；若子特生，则特大。附子之形，以蹲坐正节角少者为上，有节多鼠乳者次之，形不正而伤缺风皱者为下。又附子之色，花白者为上，铁色者次之，青绿者为下。天雄、乌头、天锥，皆以丰实盈握者为胜。漏蓝、侧子，卑卑不数也。漏蓝即雷敩所谓木鳖子，日华所谓虎掌。鬲子即乌喙，天锥即天雄之类。方书并无此名，功用当相同耳。（覈）
气味大辛大热，微兼甘苦而有大毒。气厚味薄，可升可降，浮中沉无所不至。入手厥阴、命门、手少阳三焦，兼入足少阴、太阴经。其性走而不守，非若干姜止而不行。补下焦阳虚，治六腑沉寒，五脏痼冷。主伤寒直中三阴诸证，寒疝内结，脾虚湿淫腹痛，或虚冷肿胀，脏冷脾泄，暴泻脱阳，久冷反胃，久痢休息。寒湿痿痹拘挛，腰脊膝痛，脚疼冷弱不能行步。更治偏风半身不遂，头风，肾厥头痛。（皆因阳虚。）。又疗下血虚寒，痈疽久漏。全禀地中火土燥烈之气，而兼得乎天之热气以生。（仲淳）　乌附乃气化之物，而复能化气，绝无一点阴翳，惟可对待有形阴寒一段真阳。真有另辟乾坤，贞下起元意。（不远）　禀雄壮之质，有斩关夺将之气。能引补气药行十二经，以追复散失之元阳；引补血药入血分，以滋养不足之真阴；引发散药开腠理，祛逐在表之风寒；引温暖药达下焦，祛除在里之冷湿。（虞抟）　散寒发阴，必以辛热。（东垣）发之一字，为从阴中而透真阳，使阴得化而为用也。附子乃阴证要药。凡伤寒传变三阴，及中寒夹阴，虽身大热而脉沉者，必用之。或厥冷腹痛，脉沉细，甚则唇青囊缩者，急须用之。（吴绶）　治外感证，非遍身表凉四肢厥者。不可僭用。（合参上条，虽身大热必用，则知惟以脉为准也。）。治内伤证，纵身表热甚，而气虚脉细者，正宜速入。（述）　治湿药中，宜少加之引经。又益火之原，以消阴翳。则便溺有节，乌附是也。（洁古）　凡用乌附，并宜冷服者，热因寒用也。盖阴寒在下，虚阳上浮。治之以热，则拒格而不纳。热药冷饮，下咽之后，冷体既消，热性便发，不违其情而致大益，此反治之妙也。仲景治寒疝内结，用蜜煎乌头；《近效》治喉痹，用蜜炙附子含咽；丹溪治疝气，用乌头栀子。并热因寒用也。东垣治伤寒阴盛格阳，面赤目赤，烦渴引饮，脉来七八至，但按之则散，用姜附汤加人参。投半斤，得汗而愈。此则神圣之妙也。（濒湖）　佐以白术，为除寒湿之圣药。（洁古）　助甘缓，参耆以成功；健润滞，地黄以奏力。（述）　气虚热甚者，宜少用附子以行参耆；肥人多湿，亦宜少加乌附以行经。（丹溪）　附子无干姜不热，得甘草则性缓，得桂则补命门。（原礼）盖附子入十二经，而肉桂补阳，其气之厚者亲下，专入命门，故藉其同气以招之，俾归命门而大为补益也。得生姜则发散，以热攻热，又导虚热下行以除冷病。（斋）　得生、干姜、桂枝，主伤寒直中阴经，温中散寒而能出汗。佐人参、肉桂、五味，补命门相火不足，回阳有神。得人参、肉桂，治虚人暴寒入腹，痛泄，完谷不化，小水不禁。得参、耆、芍、味、陈皮、甘草，主痈疽溃去脓血过多，致饮食不进，恶心欲呕，不生肌肉，亦主久漏冷疮。得人参、芍药、炙草、陈皮、砂仁，主小儿慢惊。加莲肉、扁豆，治吐泻不止。得术、桂、牛膝、木瓜、橘皮，立止寒疝痛极。
得白术、木瓜、石斛、萆薢、薏苡、橘皮、茯苓，治风湿麻痹肿痛，及脚气之无热证者。得人参、橘皮，主久病呕哕，反胃，虚而无热者。阳虚痹气，身非衣寒，中非受寒，气血不行，一身如从水中出。此阳虚阴盛，名曰痹气，附子丸主之。黑附子、川乌（通剉碎，炒黄。），官桂、川椒、菖蒲、炙草各一两，骨碎补、天麻、白术各五钱，为末，炼蜜丸如梧子。每服三十丸，空心，温酒下。髓少骨痹身寒，重衣不能热，腰脊疼不得俯仰，脚冷受热不遂。此肾脂枯涸不行，髓少筋弱冻栗，故挛急，附子汤主之。黑附子、独活、防风各七分，川芎、丹参、萆薢、天麻、白术、菖蒲、山萸、牛膝、甘菊各五分，官桂、炙草、细辛各三分，当归一钱，黄耆七分，枳壳四分，生姜五片，不拘时服。久冷反胃，大附子一个，坐砖上，四面着火，渐逼，以生姜自然汁淬之，再逼再淬，约姜汁尽半碗乃止。研末，每服一钱，粟米饮下，三服瘥。或以猪腰子切片，炙熟蘸食。又方，用姜汁打糊，和附子末为丸，大黄为衣，每温水服十丸。脾虚湿肿，大附子五枚，去皮四破，以赤小豆半升，藏附子于中，慢火煮熟，去豆，焙研末，薏仁粉打糊，丸梧子大。每服十丸，萝卜汤下。阴水肿满。大附子童便浸三日夜，逐日换尿，以布擦去皮，捣如泥，酒糊和丸，小豆大。每服三十丸，煎流气饮送下。肿疾喘满。凡肿因积得，既取积，而肿再作，小便不利，更用利药，性寒而溺愈不通，医者束手矣。此缘中下焦气不升降，为寒痞隔，故水凝而不通，惟服沉附汤。用生附子一个，去皮脐，切片，生姜十斤，沉香一钱，磨水，同煎。食前冷饮，附子虽三五十枚亦无害。小儿每服三钱。中风偏废，羌活汤。用生附子一个，去皮脐，羌活、乌药各一两。每服四钱，生姜三片，水一盏，煎七分服。风毒攻注头目，痛不可忍。大附子一枚，炮去皮，为末，以生姜一两，大黑豆一合炒熟，同酒一盏，煎七分。调附末一钱，温服。虚火上行，背内热如炙者，附子末津调，涂涌泉穴。肾气上攻，头项不能转移，椒附丸。用大熟附子一枚，为末，每二钱，以椒二十粒（用白面填满椒口。），姜七片，水一盏半，煎七分，去椒入盐，空心点服。此假椒气下达，以引逆气归经也。气虚上壅，偏正头痛，不可忍者，蝎附丸。大附子一枚，剜心，入全蝎去毒三枚在内。以余附末，同钟乳粉二钱半，白面少许，水和作剂，包附煨熟。去皮研末，葱涎和丸梧子大，每椒盐汤下五十丸。气血两虚头痛，用补剂不愈者，加桂附引火归元，并得阴随阳生之义，乃效。久痢休息。熟附子半两，研末，鸡子白二枚，捣和，丸梧子大。倾入沸汤，煮数沸，漉出。作两服，米饮下。小便虚闭，两尺脉沉微，用利水药不效者，虚寒也。附子一个，炮，去皮脐，盐水浸良久，泽泻一两。每服四钱，水一盏半，灯心七茎，煎服愈。按附子本治阳虚阴盛之证，乃有暴泻脱阳，与使内气脱等病，虽由阴不能为阳之守而不得不急治其标者，请更悉之。脱阳证或因大吐大泻之后，或因房色过度，元气不接，四肢逆冷，不省人事，此为最急，救之稍缓，便死。又伤寒新瘥，与妇人交，其证小腹紧痛，外肾搐缩，面黑气喘，冷汗自出，亦系脱阳。俱先以葱白数根炒，令热熨脐下，次用黑附子一枚，重一两，炮制，剉作八片，白术、干姜各半两，人参一两，木香二钱半。分二帖，水煎减半，放温灌下。须臾再进一帖，合渣并煎，再服。如无前药，用官桂二两，好酒二升，煎一升，分二服。又无桂，用葱白三七根，研细，酒五升，煮二升，分二服灌下，阳气即回。或以酒煮生姜灌之，须用炒盐熨脐及气海，勿令气冷则佳。至于男女交接过度，真气大脱，昏迷不醒，切弗放开，须待气还自苏。若便放开，必死难救。
〔论〕附子为手少阴三焦命门之剂，所禀辛热，有合于壬水配丁。由命门而生心，故其效用，即由心而透命门之用。（心为火主，而气者火之灵，故谓由心而透命门之用。然心主血，血者真阴之化醇，又即从阴中而透真阳，使阴得化而为用也。）。所谓益火之元，以消阴翳者，有专能焉。夫真火在水中，阴火是也。水不足，则不能生火，又有水虚而火炽者；火不足，则不能化水，又有火微而水竭者。所谓阴翳，即火不足而水不化者也。虽然，有真阳微，而外来之寒邪以同气相感而剧，如三阴伤寒诸证中寒寒疝之类；有阳虚甚，而本来之阴气以不得合化而病，如脾虚肿胀脏寒脾泄之类。所患诸证，外内之因自殊，然总不出于阳虚。（《经》曰：气虚者寒也。湿即寒水之化。）。先哲曰：气虚者多寒湿，温寒即所以除湿。是即消阴翳而补虚散壅者也。其补真阳也，使阳之虚而上浮者，即于极上收之，如肾厥头痛之类；使阳之虚而下脱者，即于极下固之，如暴泻脱阳之类；又能使阳虚而筋节缓、机关弛者，即于筋节机关而强之坚之，如腰脚冷弱之类。种种治效，总本君火，而返于所始之命门，以建殊功耳。据其大辛大热，恒虑误用以消元阴，乃虚寒下血者何以投之固血？又虑误用以助强阳，乃阳淫化风者何以投之散风？盖血橐于气聚，气守而血自止；风淫于阳浮，阳归而风自散。岂非命门相火，原于手厥阴包络畅于足厥阴肝乎？既主命门真火，故十二经络无不通，浮中沉无不至。其有开关夺将之猛者，原于龙火燔腾无前也。但属阴中之阳，如水虚而火炽者，投之祸烈。即水不足而火不生者，亦当先滋其化原，而未可倒施。愦愦者漫曰使阴生于阳，是混于阳中之阴以论也。
●乌头
其形象乌之头。此附子之母也。附子顶圆正，乌头顶歪斜，以此别之。（天雄、乌喙、侧子又皆乌头所生。生子多则因象命名。若生子少及独头者，即无此数物也。）。有两种，出彰明者，即附子之母，今人谓之川乌头。其产于江左山南等处者，乃《本经》所列乌头，今谓之草乌头是也。草乌之功，讵能助益元阳与川乌等？不可不辨。
主除寒湿，行经散风邪。治诸风痹血痹，半身不遂，破诸积冷毒。补命门不足，及肝风虚。（好古）　助阳退阴，功同附子而稍缓。（濒湖）　附子性重滞，温脾逐寒；川乌头性轻疏，温脾去风。若是寒疾，即用附子；风疾即用川乌头。（又）　凡人中风，不可先用风药及乌附。若先用气药，后用乌附，乃宜。（又）　治麻痹多用乌附。其气暴，能冲开道路，故气愈麻。及药气尽而正气行，则麻病愈矣。（守真）　乌龙丹，主风病瘫缓，手足軃曳，口眼㖞斜，语言蹇涩，步履不正。川乌头去皮脐、五灵脂各五两，为末，入龙脑、麝香各五分，滴水丸如弹子大。每服一丸，先以生姜汁研化，暖酒调服，一日二服。至五七丸有效，十丸而痊。风寒湿痹，四肢麻木不遂。生川乌头末，每以香白米煮粥一碗，入末四钱，慢熬得所，下姜汁一匙，蜜三大匙，空腹啜之。或入薏仁末二钱。此汤极有力。诸风痫疾。生川乌头去皮二钱半，五灵脂半两，为末，猪心血丸梧子大。每姜汤化服一丸。心痛疝气。川乌、山栀各一钱，为末，顺流水入姜汁一匙调下。此湿热因寒郁而发，栀子降湿热，乌头破寒郁。乌头为栀子所引，其性急速，不留胃中也。寒疝，腹痛绕脐，厥冷自汗，脉弦而紧，用大乌头煎。大乌头五枚，去脐，水三升，煮取一升，去渣，纳蜜二升，煎令水气尽。强人服七合，弱者五合。不瘥，明日更服。
●天雄
有二种。一是蜀人种附子生出长者，或种附子而尽变成长者（如种芋形状不一之类。）；一是他处草乌头之类，自生成三寸以上者。入药须用蜀产，更经酿制。
天雄散寒，为去湿助精阳之药。（东垣）　补虚寒须用附子，风家多用天雄。取其尖角多热性，故能敷散也。（宗奭）　天雄、乌头，气壮形伟，可为下部之佐。（丹溪）　乌附、天雄，皆下焦命门阳虚之药，补下所以益上也。其脐乃向上生苗之处，其尖皆向下生，故其气下行。若是上焦阳虚，即属心脾之分，当用参耆矣。寇氏言其不肯就下，洁古言其补上焦阳虚，皆是误认尖为上尔。（濒湖）
〔总论〕乌头即附子之母，何以乌治风，附治寒？按本草冬采为附子（是乌头生子已成者。），春采为乌头（是未生子而止采其母也。）。虽同为助阳退阴之药，但采于春者，合乎风木之气，即以致其用于风；采于冬者，正值寒水之气，乃以效其能于寒。所以乌头补阳，缓于附子。而好古云补风虚，洵不妄也。既补风虚，则通经络以去壅，其功为最，又能疗血痹矣。天雄亦乌头所生，但生子多，则因象命名，生子少，即无此物。然则天雄虽能补阳，其力当大减于附子，且难与乌头同论也。（以其不兼散风之故。）。缪氏：附子性质气味，无非火热。若非阴寒寒湿，阳虚气弱之病，而误用于阴虚内热、血液衰少、伤寒温热阳厥等证，靡不立毙。（凡病阳厥，若系伤寒瘟疫，其先必发热头疼口渴，其后虽头不疼，而表热已除，然必面赤颧红，二便不利，小水必赤，或短少。此病下之病也。）。故凡病人一见内热口干咽干舌干，渴欲引饮，痰嗽烦躁，五心烦热，骨蒸劳热，内热外寒，虚火上攻齿痛，脾阴不足饮食无味，小便黄赤短涩及不利，大便不通或燥结，腹内觉热闷，喜饮冷浆及鲜果，畏火及日光，兼畏人声水声，虚阳易兴，梦泄不止，目昏神短，耳鸣口苦，多汗恶热，心经有热，梦寐纷纭，血虚腹痛，按之即止，火炎欲呕，外类反胃而恶热焦烦，得寒暂止，久疟寒热并盛，中风僵仆不语，中风口眼歪斜，中风语言蹇涩，中风半身不遂，中风痰多神昏，产后发热，血行不止，及恶疮臭秽，下部湿热，行履重滞，湿热痿痹，湿热作泻，湿热脚气，凡病属阴虚，无关阳弱，亦非阴寒，法所均忌。
〔修治〕凡乌附、天雄，须用童便浸透，煮过，以杀其毒，并助下行之力。入盐少许尤好。或以小便浸二七日，拣去坏者，以竹刀每切四片，井水淘净，逐日换水，再浸七日，晒干用。（丹溪）　按附子生用则发散，熟用则峻补。生用者或童便浸而不煮，或去皮脐薄切，以东流水并黑豆浸五日夜，漉出，日中晒干，入药。熟者如丹溪法极佳。或同甘草二钱，盐水、姜汁、童便各半盏，同煮熟，出火毒一夜，用之则毒去也。
草乌头  ***************************
处处有之。根苗花实，并与川乌头相同。惟其根外黑内白，皱而枯燥为异。然毒则甚焉。其汁煎之，名射罔，杀禽兽。乌喙即偶生两歧者，今俗呼为两头尖，因形而名，其实一物也。又附子、天雄之偶生两歧者，亦称乌喙。功亦同于天雄，非此乌头也。（濒湖）
气味苦辛而莶，大热，大毒。主破积聚寒热。除寒湿痹，咳逆上气。消胸上痰冷，食不下。治恶风憎寒，冷痰包心，肠腹㽲痛，痃癖气块。草乌以毒攻毒，止能搜风胜湿，开顽痰，治顽疮，不如川乌、附子有补右肾命门之功也。（濒湖）　乌喙形如乌嘴，其气锋锐，宜其通经络，利关节，寻蹊达径，直抵病所，至为捷利。（石山）　凡风寒湿痹，骨内冷痛，及损伤入骨，年久发痛，或一切阴疽肿毒。宜草乌、南星等分，少加肉桂，为末，姜汁、热酒调涂。未破者消，久溃者能去黑烂。二药性味辛烈，能破恶块，逐寒热，遇冷即消，遇热即溃。（清叟）
〔论〕草乌头为至毒之药，如用以去病，必须沉寒痼冷足以相当，或寒湿合并，结聚癖块，顽痰死血，阻塞真阳。非是不可以开道路，令流气破积之药得以奏功。盖因于风虚则病湿，湿聚而不化，则病于风毒，谓之顽风。是其所治者湿风也，故明其为风虚，则知用此以透阳之郁，岂得概谓治风而投之风淫以取败哉！
草乌、射罔，非若川乌、附子人所栽种加以酿制杀其毒性之比，自非风顽急疾，不可轻投。有因风癣，误服草乌而麻痹遂至不救者，可不慎乎！（濒湖）
〔修治〕或生用，或炮用，或以乌大豆同煮熟，去其毒用。
半夏  ***************************
二月生苗，夏至后即枯。五月采根，圆白。秋后则皮，多黑。
味辛微苦，气温性燥，有毒。气味俱薄，沉而降。阳中阴，阴中阳也。入足阳明、太阴、少阳，亦入手少阴经。射干为之使。和胃气，燥脾湿，下气止时气呕逆。治伤寒寒热，心下坚，胸胀咳逆。消痰满，开痰结，（治寒痰更宜。）。并形寒饮冷伤肺而咳。疗痰厥头痛，痰饮胁痛，眉棱骨痛，并白浊、梦遗、带下。胃冷呕哕为最要。（颂）　辛者散也，润也。半夏之辛，以散逆气结气，除烦呕（无己）。得土金之气，而兼得乎天之燥气，故其味辛平苦温，火金相搏则辛而有毒。辛温故善散，苦则善下泄。（仲淳）　半夏去痰，盖由益脾而能分水故也。脾恶湿，湿则濡困。困则不能治水，水胜则泻。一男子夜数如厕，或教以生姜一两，半夏、大枣各三十枚，水一升，瓷瓶中慢火煎，熟时呷之，便已也。（宗奭）　俗以半夏有毒，每取贝母代之。不知贝母肺药，半夏乃脾胃药，何得而相代耶？若虚劳吐咯痰血，咽痛喉闭，肺痈肺痿，妇人乳痈，及诸郁证，此皆贝母为向导，半夏禁用。若由脾胃湿热生涎，化为粘痰，久则生火，痰火上攻，故令昏懵不省，口噤言蹇，偏废僵仆，生死旦夕，自非半夏、南星，曷可治乎？（石山）　内伤饮食以动脾湿者，宜燥之，半夏之燥是也。（《类明》）　凡湿痰郁于中焦，清阳不升，以致浊阴不降，痞塞填满，二便阻塞，用升柴二术二陈汤，能使大便润而小便长。（丹溪）盖燥湿化痰，上引清气，清气升则浊气自降，郁结开通，津液四布，湿流燥润而小便长矣。（张三锡）　热痰佐以黄芩，风痰佐以南星，寒痰佐以干姜，痰痞佐以陈皮、白术。（洁古）　玉液丸，治中焦痰涎，利咽清头目，进饮食。半夏泡七次四两，枯矾一两，为末，姜汁打糊或煮枣肉和丸，梧子大。每姜汤下十五丸。寒痰加丁香五钱，热痰加寒水石煅四两。老人风痰入腑，热不识人，及肺热痰实不利。半夏泡七次焙，消石半两，为末，入白面捣匀，水和，丸绿豆大。每姜汤下五十丸。风痰头晕，呕逆目眩，面色青黄，脉弦者，水煮金花丸。用生半夏、生南星、寒水石煅各一两，天麻半两，雄黄二钱，小麦面三两。为末，水和成饼。水煮浮起，漉出，捣丸，梧子大。每服五十丸，姜汤下，极效。风痰喘逆，兀兀欲吐，眩晕欲倒。半夏一两，雄黄三钱，为末，姜汁浸，蒸饼，丸梧子大。每服三十丸，姜汤下。已吐者，加槟榔。肺热痰嗽。制半夏、栝蒌仁各一两，为末，姜汁糊丸，梧子大。每服二三十丸，白汤下。或以栝蒌瓤煮熟丸。湿痰心痛，喘急者。半夏油炒为末，粥糊丸绿豆大，每服二十丸，姜汤下。心下悸忪。半夏、麻黄等分，为末，蜜丸小豆大。每服三十丸，日三。黄疸喘满，小便自利，不可除热。半夏、生姜各半斤，水七升，煮一升五合，分再服。有人气结而死，心下暖。以此少许，入口遂活。白浊梦遗，有由肾气闭而一身精气无所管摄，遂乃妄行者。用半夏一两，洗十次，切破，同木猪苓二两，炒黄。出火毒，去猪苓，入煅过牡蛎一两，山药糊丸梧子大。每服三十丸，茯苓汤下。此与下元虚惫者不同，取半夏有利性，猪苓导水，使肾气通也。盘肠产。产时子肠先出，产后不收者。以半夏末频㗜鼻中则上。
〔论〕半夏二月生苗，得一阴之气而枯。生于阳，成于阴，故能引阳气入于阴，即此可思燥湿祛痰之有专能矣。夫辛燥者，阳也。其气化极于阳盛之候，遇一阴初生，即以阳之极而归阴。（小柴胡汤取柴胡由阴而达阳，半夏由阳而化阴，制方真神于医者。二陈汤有苓、半，以茯苓降天之阴气，半夏发地之阳气也。）。故其燥烈之气，由火而趋水，以行分水散结，致醒脾和胃之化。所以液之聚为饮滞为痰者，惟此可责其效。第痰之患，由于液不化。而液之结，由于气不化。为气之病者不一，故痰之病亦不一。必本其所因之气，而后可治其所结之痰。岂得概谓半夏治痰而独用之、漫投之以责效哉？又液本于阴气之所化，凡病有干于阴气不足者，均宜慎之。
多用则泻脾胃。孕妇忌之。用生姜则无害。（洁古）　古人立三禁，谓血家、渴家、汗家也。就其主治，亦有不可不辨者。凡咳嗽由于火空上炎烁肺喉痒，而不由于风寒湿滞；呕吐由于胃热火冲，而不由于寒湿痰壅；霍乱腹胀由于脾虚邪热客之，而不由于寒食停滞；头痛不由于痰厥；不寐不由于胆虚；毋概以为半夏所主而混投之。更易误者，咳嗽吐痰，类多阴虚肺热津液不足之候，误服则液愈损，肺愈燥，阴气愈虚，浓痰愈结，必致声哑而死。若合参术，祸不旋踵。以此味本脾胃药，而非肺肾药也。故凡痰中带血，口渴咽干者，大忌。又有似中风痰壅失音，偏枯拘挛，及二便闭涩者，于法并忌。（仲淳）
〔修治〕圆白者为佳，不厌陈久。腊月热水泡洗，置露天，露过又泡，共七次。留久极妙。片则力峻，曲则力柔。
造曲法　先将半夏汤泡七次，晒干为末，随病用诸药。或煎膏。或绞汁调末为丸，如弹子大，用楮叶或纸包裹，以稻草上下盦七日。生毛取出，悬风烟之上，愈久愈良。如治诸痰，用生姜自然汁。风痰，用牙皂煎膏，甚者少加麝香。寒痰青，湿痰白，用老姜煎浓汁，加白矾三分之一。火痰黑，老痰胶，用竹沥或荆沥，少入姜汁。皮里膜外痰核，用白芥子、竹沥。治颠痫一切健忘舌强等似风痿证，用腊月黄牛胆汁，略入熟蜜。小儿惊风，加南星等分，用甘草煎膏。脾虚慢惊及郁痰，用香附、苍术、川芎等分煎膏。中风猝厥伤寒并诸疮疡内结不便，一切宜下之病，用皮消、白粉霜十分之三，共用河水煮透，为末，以大黄煎膏。痰积沉痼，取二两，入海粉一两，雄黄五钱，为末，蜜丸。一切沉痼痰病，用黄牛肉煮成膏造曲，日干。
天南星  ***************************
一名虎掌，叶形似之。其根圆白，如老人星，遂称天南星。然则入药用根，非叶也。（颂）　出汉中山谷及冤句、安东、河北州郡，近道亦有之。四月生苗，高尺余。九月叶残，取根。初孕如豆大，渐长如半夏而匾，年久始圆，及寸大，如鸡卵。周匝生芽，圆如指顶。（又）
气味苦温辛烈，有毒。阴中之阳，可升可降。乃肺经本药，并入足太阴经。
《本经》主心痛，寒热结气，积聚伏梁，伤筋痿拘缓。诸本草主中风麻痹，诸风口噤，口眼㖞斜，痰塞胸膈不利，及风痰坚积，或致头目眩晕，疗喉痹风，并痰留结核，下气利膈，散血消痈肿，敷金疮折伤瘀血，补肝风虚。方书治猝中暴厥，痰饮咳嗽，痫狂颠悸，痞噫呕吐，头痛心痛，胃脘腰背肩臂痛，行痹痛痹，脚气鹤膝风破伤风，颤振谵妄不能食，及耳目鼻舌等证。气温而泄，性紧而毒，故能攻坚去湿。（士材）　火金相搏，故性烈而有毒。为风寒郁于肺家，致风痰壅盛之要药。（仲淳）　半夏辛而能守，南星辛而不能守，其性烈于半夏。（士材）　南星专主风痰，半夏专主湿痰，功虽同而用有别。（又）　名色性气，合属燥金，味苦气温，又得火化，为肺金之用药。与《易》称熯万物合燥者合其德，当治风。第可平诸疾生风，不可平风生诸疾。故于诸暴强直，支痛里急，筋缩[纟耍]〗戾，以此平之，风从燥已矣。（不远）　诸风口噤，宜用南星，更以人参、石菖蒲佐之。（《直指》）　欲其下行，以黄柏引之。（丹溪）　得姜桂附，主破伤风口噤身强。得牛胆、皂角、川芎、茯神、牛黄、天竺黄、丹砂，治惊痫。加天麻，治一切风痰壅盛。同半夏捣细末，入降真香末，傅金疮折伤瘀血。同桂枝、干姜、甘草、细辛，治西北边人真中风风痰，猝壅僵仆。开关散，又名破棺散，治中风口噤目瞑，无门下药者。用天南星为末，入龙脑等分，午日午时合之。每用中指点末，揩齿三二十遍。揩大牙左右，其口自开。诸风口噤，天南星炮剉，大人三钱，小儿三字，生姜五片，苏叶一钱，水煎减半，入雄猪胆汁少许，温服。（此症较中风为轻。）　坠痰丸，治风痫痰迷。天南星九蒸九晒，为末，姜汁面糊丸，梧子大。每服二十丸，人参汤下，石菖蒲、麦冬汤亦可。寿星丸，治心胆被惊，神不守舍，或痰迷心窍，恍惚健忘，妄言妄见。天南星一斤，先掘土坑一尺，以炭火三十斤烧赤。入酒五升渗干，置南星在内，盆覆定，以灰塞之，弗令走气。次日取出，为末。琥珀一两，朱砂二两，为末，生姜汁打面糊丸，梧子大。每服三十丸至五十丸，人参、石菖蒲汤日下三服。三仙丸，治中脘气滞，痰涎烦闷，头目不清。生南星去皮、半夏各五钱，并汤泡七次，为末，姜汁和作饼。铺竹筛内，楮叶包覆。待生黄成曲，晒干。每用二两，入香附末一两，糊丸梧子大。每食后姜汤服三四十丸。喉风喉痹。天南星一个剜心，入白僵蚕七枚，纸包煨熟，研末。姜汁调服一钱，甚者灌之，吐涎愈。南星膏，治痰瘤结核。凡皮肌头面上生瘤核者，大如拳，小者如栗，或软或硬，不疼不痒。不可辄用针灸，宜用此药。生天南星大者一枚，研烂，滴好醋五七点。如无生者，以干者为末，醋调。先用针刺令气透，乃贴之，觉痒则频贴取效。录此以见南星之能散阴结也。
〔论〕南星性味极其辛燥，而主治风，岂取其同气相求，以从治风燥欤？不尽然也。夫人身风化之气，即是元气。其病乎风者，乃六淫七情，阴阳不和，而结为戾气尔。兹物味辛兼苦而气温，苦从乎温，已属火化，而又禀乎夏火之气化，卢氏所谓肺金之用药者良是。观其四月生苗，采根于九月，且味先微苦而后大辛，是火之气归于金，火为金用者也。火为金用而金之气益烈，即以同气相求者，直从而破其所结之戾气。如中风麻痹、诸风口噤、口眼㖞斜等证，皆戾气之风滞于经络以为病者。卢氏谓第可平诸疾生风，不可平风生诸疾。盖风有阴虚阳虚之异，南星所治非阴虚而阳不能化之风，乃阳虚而阴不得化之风，海藏故以补肝风虚一语著之（《本经》首及心痛寒热积聚结气，正属阳虚而阴不得化之证。）。或曰：阴不得化，亦病于风乎？曰：是阳郁为病，非阳淫也。阳郁化风，乃郁极则发之义，即戾气也。（治疝瘕，攻坚积，消痈肿，散瘀血，则其能化阴又可知。）。此味散阴结以畅阳，阳畅则戾气平而风静矣。至于疗痰多用之者，以风静则痰消，取其治风而遂及痰，固不必归其功于治痰耳。夫风痰乃燥气之所结，不同于湿气之所壅，故南星与半夏之治迥殊。观二味气化之所归宿，一则归于土而达其阴（半夏采根于五月。），一则归于金而昌其阳（南星采根于九月。）。惟风虚之为病而还病于风，是风亦湿所化。南星破阴滞而畅阳，即言其功同半夏，亦谁曰不宜？但阴虚之燥痰，绝不可施。为其阳虚之燥痰，正相反耳。
阴虚燥痰切禁。（士材）　气味辛苦大温，而燥烈与半夏性同，而毒则过之，故亦善堕胎。二药大都相类，所忌亦同。（详半夏条下。）。非西北人真中风者，弗用。（仲淳）
〔修治〕重一两以上者，气专力倍。得防风则不麻，得牛胆则不燥，得火炮则不毒。治风痰有生用者，须温汤洗净，仍以白矾汤或皂角煎汁，浸三日夜，日日换水，晒干用。若熟用，即将泡过干者，湿纸包裹，埋糠灰火中，炮至绽裂用。治风热痰法。酒浸一宿，桑柴火蒸之。常洒酒入甑内，令气猛。一伏时取出，竹刀切开，味不麻舌为熟。未熟再蒸，至不麻乃止。脾虚多痰，则以生姜渣和黄泥包裹煨熟，去泥焙用。治惊痫，生剉取末，用黄牛胆汁拌匀，仍入胆中，阴干，为末用。有用姜汁、白矾，煮至中心无白点亦好。按南星味辛而麻，气湿而燥，性紧而毒，用以破阴燥湿，开郁散结，乃其的对。故中风猝厥生用之。推此则当视所患证以为修治。如概谓有毒而制之太过，则无所取以奏绩矣，岂为善用南星者哉？
射干  ***************************
本经名乌扇，即今扁竹。其叶横铺一面，故有乌翣、凤翼、仙人掌等名。《易通卦验》云：冬至射干生。三四月开花，或紫或黄或碧，六出大如萱。（丹溪独取紫花者。）。结房四隔，生子极硬，七月始枯。（濒湖）
●根
取开紫花者。味辛苦，气平凉，微温，有毒。阳中阴也。入手少阳、少阴、厥阴经，合入足少阴、少阳。枢机之气分药也。主治咳逆上气（《玉函》射干麻黄汤，治咳而上气，喉中作水鸡声。），喉痹咽痛，不得消息（《千金》有乌翣膏。），散结气、腹中邪热，利痰、行瘀血，消胸膈满、腹胀，利大肠，消结核，治胃痈、便毒，并疗疟母（有鳖甲煎丸。）。射干属金而有木与火，行厥阴、太阴之积痰，使结核自消，甚捷。（丹溪）　禀金气而兼火，其所主治，悉取泄热散结之功。（仲淳）　《药对》云：立春射干、木兰先生，为柴胡、半夏使。盖柴胡生当冬半，半夏生当夏半，咸从枢象，射干为始生之首，易于兴起而为介绍也。（子由）　足厥阴湿气下流，因疲劳而发为便毒。取射干三寸与生姜同煎，食前服，利三两行效。（丹溪）　人病胃脘痈，是热聚胃口，阳气不下行，留结而成。《经》云五脏菀热，痈发于腑是也。治法，须泻其热，使阳气下行则已。射干味苦，能通利下行，又消瘀血也。（《类明》）　伤寒咽闭肿痛，用生射干、猪脂各四两，合煎令焦，去渣，每噙枣许取瘥。喉痹不通，用扁竹新根，擂汁咽之，大腑动即解。或醋研，取汁噙之，引涎出亦妙。又方，用紫蝴蝶根一钱，黄芩、生甘草、桔梗各五分，为末，水调顿服，立愈。乳痈初肿，用扁竹根如僵蚕者，同萱草根为末，蜜调敷之，神效。
〔论〕射干以冬至生，三四月开花结实，七月乃枯。其气大畅于木火，而告成于金，丹溪故谓属金而有木与火也。金固气之主，而木火乃气之元。其味辛多兼苦，正属金而有木与火者。辛能散苦善下，人皆知之，而不知气之主复合于气之元，故其散而下也最速。人身火金合德而气乃行，血乃化。故血为液所化，液为水所化，而痰则水之不能化者也。金不司职，致木火之不达者且病于血，又何不为积痰之病哉？《本经》但云散结气，而利积痰、消壅血即在其中；消痰活血，而快膈满腹胀、破症结即在其中。又何结核之不消，毒肿之不散也？丹溪曰：行厥阴、太阴之积痰。（太阴湿土，痰之本也，而厥阴风木为其用。此味由金而达木火之气，所以行积痰。）。又曰：足厥阴湿气下流，因疲劳而发为便毒，此味疗之。（达水火之气，以行中气，气行则自愈。）。然则兹味于厥阴之益不少矣，以属金之性味，而却为足厥阴之益者，肝喜得辛以散也。盖湿土藉风木以达其滞，而风木又藉燥金以畅其用，不独二证为然。夫木火之气，类以风升之味达之，兹乃以降令之金达之。盖风升者达其木火之元，兹味乃达其木火之壅也。又喉痹，咽射干汁，大腑动即解，取其结气散而下达也。喉属肺，肺合大肠，本一气所贯，故有二便塞，诸药不效。用扁竹花根生外边者，研汁服之即通。岂取其寒以泻之哉？
虽能降手少阳、厥阴相火，泄热、散结、消肿病，然无益阴之性。故《别录》云：久服令人虚。凡脏寒气虚，脾胃薄弱，病无实热者，禁用（仲淳）。
〔修治〕米泔浸一宿，晒干。
白附子  ***************************
与附子相似，故名。实非附子类也。其根正如草乌头之小者，长寸许，干者皱纹有节。
味苦而辛，微甘，气大温，有小毒。纯阳，引药势上行。治心痛血痹，诸风冷气，足弱无力，阴下湿痒，并风痰、面上游风百病，补肝风虚，行药势。（诸本草）　方书治中风痰饮头痛，行着痹、痿厥、疠风、颤振、眩晕、痫、悸、疝、头面诸证。感阳气而生，风药中之阳草也。所治诸证，皆辛温善散，而性善升腾之故。（仲淳）　得南星、半夏，能豁风痰暴壅而有寒邪者。同胆星、全蝎、僵蚕、钩藤、天竺黄、白檀香、牛黄，治小儿急惊。风痰眩晕，头痛气郁，胸膈不利。白附子炮去皮脐半斤，石膏煅红半斤，朱砂二两二钱半，龙脑一钱，为末，粟米饭丸小豆大。每服三十丸，食后茶酒任下。慢脾惊风。白附子半两，南星半两，黑附子一钱，并炮去皮，为末。每服二钱，生姜五片，水煎服。亦治大人风虚昏沉，止吐化痰。上二方，一同石膏，一同黑附，寒热相反，而皆用之，须参。
〔论〕东垣谓白附子纯阳，引药势上行，与海藏补肝风虚之说相合。盖风之为病，有风淫，有风虚。阴不能为阳之守则风淫，是固病于阳也。阳不能达阴之气则风虚，是亦病于阳也。皆病于阳，故皆曰病于风耳。历观诸方，白附子之治，大约皆阳不能达阴而阴反以病阳之证，又上行之治更多。要不越于风虚，而与风淫之用有别。以淫则阳之戾气有余，虚则阳之化气不足也。《经》曰：神在天为风，在地为木，在脏为肝。其性为暄，其德为和，其用为动，其化为荣。又曰：出地者，阴中之阳。阳予之正，阴为之主。若出地之风化不足，是阳不能予之正也，是多阴寒而少暄和，多沉滞而少流动也。阳不能化阴，而阴反以胜阳，即风湿之所由病。其阴之胜阳者，渐以圉阳，俾风化不得流畅，此风疰之所由病。至阳圉于阴者，久而不宣，则风化所郁之处，必致内热以败阴，而风毒由之以成。阴阳郁复之机，不期然而有必然者。此味先苦以致地，次辛以至天。辛胜于苦，而苦辛之间兼有甘味，不离中土以达阳，乃能达阳于阴中而还以畅阴也。即或用治风淫，亦不过借以升阳，助风药而使之散耳。又举风寒用温，风热用凉，多须此味以达阳，实不等诸风药之专事于散而已。每笑世医于风虚诸证，不知益阳达阴，辄投风剂以耗阳竭阴，瞆瞆如是，不反由耗之竭之而益其疾也乎？
〔修治〕冷热灰炮裂用。
泽漆  ***************************
即猫儿眼睛草。一名绿叶绿花草，又名五凤草。江湖原泽平陆多有之。柔茎如马齿苋，叶如苜蓿，圆而黄绿，颇似猫睛。茎头五叶，中抽小茎五枝，每枝开细花，青绿色，复有小叶承之。掐其茎，有白汁粘人。根色白，有硬骨。或以此为大戟苗者，误也。（濒湖）　大戟根苗皆有毒泄人，而泽漆根硬不可用，苗亦无毒，可作菜食。（又）
●茎叶
气味苦辛，微寒，有小毒。治大腹水气，四肢、面目浮肿，丈夫阴气不足，利大小肠，疗痢后肿满，气急喘嗽，小便如血。
〔附方〕肺咳上气脉沉者，主泽漆汤。泽漆三斤，以东流水五斗，煮取一斗五升，去渣，入半夏半升，紫参、白前、生姜各五两，甘草、黄芩、人参、桂心各三两，煎取五升。每服五合，日三服。
〔论〕泽漆利水，虽与大戟相类，然大戟泄人，而泽漆更治丈夫阴气不足。《经》云：水者，阴气也。阴气下而复上，客于脏腑间，此邪水之阴，非真阴也。他味之行邪水于真阴，未能不伤，独此味行邪水而真阴反以受益。阅方书用之治肿，必与参、术、桑皮、郁李同为益脾之助，而化气开结，尤藉其前导以为功耳。然则非瞑眩之剂，洵为治水之善物。
茵芋  ***************************
生泰山川谷（《别录》），好者出彭城（贞白）。今雍州、绛州、华州、杭州亦有之。春生苗，高三四尺，茎赤，叶似石榴而短厚，又似石南。四月开细白花，五月结实，三、四月、七月采茎叶，日干用。
气味苦温，有毒。治诸关节风湿痹痛，疗久风湿走四肢，脚弱，风毒拘急挛痛，并一切冷风，筋骨怯弱，羸颤。茵芋、石南、莽草，皆古人治风妙品。《千金》《外台》诸古方，有茵芋丸治风痫，茵芋酒治风痹，茵芋膏治妇人产后中风。而近世罕知用之，亦疏缺也（濒湖）。茵芋丸，治风气积滞成脚气，发则痛者。茵芋叶、炒薏仁各半两，郁李仁一两，牵牛子三两（内生研半两。），为末，炼蜜丸梧子大。每服二十丸，五更姜枣汤下，取利。未利，再服取快。
〔论〕茵芋治风，主肝肾之损，能补风虚而透关节。即其气温，合于味苦，正以泻为补、补为泄，最妙于冷风、湿痹、怯弱、羸颤之治也。
续随子  ***************************
即千金子，一名拒冬，又曰联步，土人称为半枝莲。所在皆有，南中尤多。苗与花皆类大戟，初生一茎，叶在茎端，叶复生茎，茎复生叶，转展叠加，宛如十字。入药以南产者为胜。
气味辛温，有毒。主治肺气水气，妇人血结月闭，瘀血症瘕痃癖，消积聚痰饮，不下食呕逆，疗冷气胀满，利大小肠，宣一切恶滞物。用治蛇虺螫蝎之毒，立有奇验。（不远）　方书治水肿胀满蛊毒。与大戟、甘遂、泽漆茎叶相似，主疗亦相似。其功长于利水，惟在用之得法耳。（濒湖）　续随子叶中出茎，以茎之一，合叶之二，奇连偶断，其数三也。春半叶中抽茎，夏半实作三棱，列子三粒。茎只三之，叶只二之，次第重之。生复续，续复随。三相参，五相伍。生道无端，惟数可倚而不可违也。（子由）　小便不通，脐腹胀痛不可忍，诸药不效者。续随子去皮一两，铅丹半两，同少蜜捣作团，瓶盛埋阴处。腊月至春末，取出研，蜜丸梧子大。每服二三十丸，木通汤下。化破尤妙，不过再服愈。病急，亦可旋合。水气肿胀。联步一两，去壳研，压去油，重研，分作七服。每一服治一人，丈夫酒下，妇人荆芥汤下。五更服之，当利，至晓自止，后以厚朴汤补之。频吃益善。忌盐、醋百日，乃不复作。涎积症块。续随子三十枚，腻粉二钱，青黛炒一钱，研匀，糯米饭丸芡子大。每服一丸，打破，以大枣一枚烧熟去皮核同嚼，冷茶送下。半夜后，取下积聚恶物为效。
〔论〕续随子秋种冬长（故名拒冬。），春秀秋实。种于秋而实亦结于秋，是禀金水之专气。生而复续，续而复随，似有妙于周环人身以为生化之不息者。人身气为血先，此味辛畅温燖，行周不息，如环无端。生气既治，自无血结、月闭、瘀血、症瘕、营行失于续随之眚矣；亦无痃癖、蛊疰、冷气、胀满、卫周失于续随之眚矣。岂徒以下水为功哉？第有毒损人，服者不可过多。先哲曰：水入于经，其血乃成。是血即水所化也。方书于续随，似乎专治水肿。是固水之不能化血者，即血之不荣于经，而结为症瘕、痃癖。皆因肺气之不治，以致水气之不治。虽已化为血者，亦不能荣于经，以周于脏腑形骸，而结为症瘕、痃癖也。（其治积聚、痰饮、呕逆，皆不越此义。）。续随治肺气有专功，缘其所禀金水，而气味乃属辛温，为异耳。
下水最速，而有毒损人，服不可过。（颂）　泻多者，饮以酸浆水，或吃薄粥，即止。（《日华子》）
〔修治〕去壳，取色白者，纸包压去油，取霜用。
狼牙  ***************************
所在有之。苗似蛇莓而厚大，深绿色，根黑，若兽之牙。三、八月采根，日干用。（保升）　出建康及三辅，色白者善。（范计然）
气味苦辛酸，寒，有毒。芜荑为之使。恶地榆。主治邪气热气疥瘙，恶疡疮痔，去白虫，疗浮风瘙痒，煎汁洗恶疮，杀腹脏一切虫，止赤白痢。方书治金疮出血，小便尿血。心痛胃脘痛，属口食寒物于里者，同附子、巴豆、人参、干姜、吴萸之类温利之。
〔论〕方书治虫，多言五脏劳热之伤。夫劳热之伤，其本固气虚也（气虚者寒也。），以故劳热、虚热耳。狼牙能救阴气之损，非专于苦寒主泻者。观《本经》言邪气热气，即继以疥瘙疡痔，并去白虫。是所云邪气热气，指阴中之气而言也。阴中之气，即手太阴，为阳中之少阴，下降入心，而血之化原在此者。惟血之化原裕，故阴中之太阴属肾者，更藉以完其阴气之损。所以千金方用洗小儿阴疮，《玉函方》用洗妇人阴蚀也。
石龙芮  ***************************
有水生、陆生两种。水生者叶光而子圆，陆生者（有大毒。）叶毛而子锐。只取水生一种用。产近水下湿地。高者尺许，其根如荠，其苗三月丛生，圆茎分枝，一枝三叶，叶青而光滑，有三尖，多细缺。四五月开细黄花，结小实，如初生桑葚，青绿色，搓散则子甚细，如葶苈子，即石龙芮也。宜于六月未老时采之，叶光子圆，庶无致误。（濒湖）
子（根皮同。）
味苦酸咸，气平。主治平肾胃气，补阴气不足，治失精茎冷，并除心热燥，止烦满，驱风寒湿痹，心腹邪气，利关节，泽皮肤。方书大菟丝子丸，治肾气虚损，劳伤诸证用之。石龙芮乃平补之药，其功与枸杞、覆盆相埒。（濒湖）
〔论〕石龙芮补阴气不足，与枸杞覆盆同功。惟能补阴气，而无失精茎冷之虚证。以故心热烦满，无有不除，此正平肾胃气之谓也。至于风寒湿痹，直本于同气相求者，还其真阴，而心腹之邪自净。试绎《本经》利关节微义，岂非阴气之充于关节，以致邪不能留乎？
曼陀罗花  ***************************
曼陀罗，梵言杂色也。生北土。独茎直上，高四五尺。绿茎碧叶，叶如茄。八月开白花，六出如牵牛而大。攒花中折，骈叶外包，朝开夜合。结实圆而有丁拐，中有小子。八月采花，九月采实。（濒湖）
●花子
气味辛温，有毒。治诸风及寒湿脚气（煎汤洗之。），主惊痫，疗脱肛，并入麻药。相传此花笑采酿酒饮，令人笑；舞采酿酒饮，令人舞。予尝试之，饮须半酣，更令一人或笑或舞引之乃验。（濒湖）　割疮灸火。先服麻药，七月采火麻子花，八月采此花，阴干等分，为末，热酒调服三钱。少顷，昏昏如醉，不觉苦也。（又）　祛风一醉散，治阳厥气逆，多怒而狂者。朱砂水飞半两，曼陀罗花二钱半，煎酒服之。小儿慢惊。曼陀罗花七朵，天麻二钱半，全蝎炒十枚，南星炮、丹砂、乳香各二钱半，为末。每服半钱，薄荷汤调下。
〔论〕人之血气有偏，着于七情以为病者，兹味或能为之转移，濒湖所以主惊痫也。
莽草  ***************************
一名䒽草。诸家皆谓之草，而《本草》居木部。今世所用皆木叶，如石南。不作花实，枝硬，干则诌（音炒。相扰也。）。揉之，其臭如椒。五七月采叶，阴干用。（宗奭、颂）
气味辛苦温，有毒。主治风头痈肿，乳痈疝瘕，疗风疽疝气，肿坠凝血。治瘰疬，除湿风，皮肤麻痹，浓煎汤淋。不入汤服，外治则无不可。古方治风毒痹厥诸证，皆用䒽草。今医家取叶煎汤，热含少顷，吐之。（颂）　子生数日，两肾缩入，此受寒气而然也。以硫黄、茱萸、大蒜研，涂其腹，更用莽草、蛇床子烧烟，熏其下部即愈。（濒湖）　莽草制雌黄、雄黄而有毒，误食害人，惟紫河车磨水服，及黑豆煮汁服可解。（濒湖）豆汁浇其根即烂，性相制也。

卷十一·蔓草部  ——————————————————————————————————————————————————————————————————————————————————————————

菟丝子  ***************************
火焰草，俗呼黄丝草，即菟丝子，阳草也。入夏生苗，初如细丝，遍地不能自起。及长，延草物，其根渐绝于地，而寄空中。无叶有花，白色微红，香亦袭人。结实如秕而细。生于梗上尤佳。怀孟林中产此，入药最甚。萦草者不经久。若傍松柏及他树，则蔓延四布，宛如经纬。根或绝地，质甚轻扬。其实或着树间，次年随在吐丝，不下引也。
气味辛（辛味为甚，却与辛香燥热之辛不同。），甘平。入足三阴气分。诸本草主续绝伤，补不足，益气力。强阴气，坚筋骨，益精气。偏补人卫气。主茎中寒精自出，溺有余沥。治男女虚冷泄泻，腰疼膝冷，并口苦燥渴。消瘅热中，补肝脏风虚，健忘不能食。补脾令人肥健，久服明目。方书治虚劳痿，遗精赤白浊，中风伤劳倦恶寒咳嗽溲血。鹤膝风，大便不通，小便闭淋数及不禁，疝痔耳聋。禀中和以凝正阳之气，故偏补人卫气，助人筋脉，专主腰膝。（斅）　《经》云：阳在外，阴之使也；阴在内，阳之守也。互交之机，菟丝有焉。（设其内无阴，则才微之物，安能受气以生。）《别录》主强阴，此即阳无内守。《局方》主真阴不固，此即阴无外使也。（子繇）　佐以茯苓、莲实，主治心肾不交。盖菟丝虽具内外上下之机，其专精尤在外与上。茯苓精气潜伏于踵，则内与下居功为多。更借莲实之坎满，填离中之虚位，而内外上下及中各有凭持矣。（又）佐以元参，名元菟丸。潜消痘毒胎毒包含至阴之内。仗元参之元，从子半至阴之中，逗破端倪，交互菟丝阳外之阴。默相化育，俾内守之阴，不期清净而清净。在外之阳，不期轻升而轻升。大都病机不离升降，升降不离上下，上下不离开阖，开阖不离阴阳，阴阳不离内外。其名虽异，总归一元。《经》云：阴内阳守，阳外阴使，能会阴阳之元始。则上下内外左右前后一言而终。（又）君莲实、山药、人参，能实脾止泻嗜食。加肉蔻、砂仁、五味子，治肾泄。同沙苑、莲须、山萸、巴戟、五味、车前、枸杞、没食子，能益脾肾，固精种子。同杞菊、沙苑、熟地、羚羊角、谷精草、决明子，能明目。君术、参、牛膝、胡麻，治丈夫腰膝冷痛，或顽麻无力，阳气虚损。菟丝、熟地等分，为末，酒糊丸梧子大。每服五十丸，气虚人参汤下。气逆沉香汤下。白浊遗精，茯菟丸。治思虑太过，心肾虚损，真阳不固，渐有遗沥白浊梦遗。菟丝五两，茯苓三两，石莲肉二两。为末，酒糊丸梧子大。每服三五十丸，空心，盐汤下。心肾不足，精少血燥，口干烦热，头晕怔忡，小便赤浊。菟丝、麦冬等分。为末，蜜丸梧子大。每盐汤下七十丸。腰膝疼痛，或顽麻无力。菟丝子一两，牛膝一两。同入银器内，酒浸一寸五分，曝为末。将原酒煮糊丸，梧子大。每空心，酒服三二十丸。
〔论〕菟丝当春末夏初，气乘浮长而丝萦蔓引，不须更借于根蒂。其实结于夏末，更乘金水之进气以孕育真阳，而还为生生不息之地。（虽乘乎浮长之气，而其归根复命者固可思。）《本经》所主续绝伤益气力。夫绝伤之能续，未有无真气而只借浮气者，而真气又未有离于真阴者。雷公谓禀中和以凝正阳之气。（要知正阳之气，原不得离于阴，故曰中和。）　卢氏更发阴阳互交之机，意谓无阴不能感阳，此生物元理也。盖夏月正天地气交之会，兹品从生苗以至采实，其奉长气而感于蕃秀也。自阴而感之，其奉化气而归于降收也。从阳而归之，非本天之阳，更由气交以降于在地之阴者乎。人身身半以下为阴，肾主之。菟丝感于浮长之阳，而归于降收之阴，故能益肾气。（漫谓得阳气之盛，而益肾气者梦梦。）大都肾阳不足，固能助阳味以化阴而益气。肾阴不足，更能助阴味以化阳而益精。（化阴化阳，皆指阴阳之偏者而言。）　此《《别录》》所谓强阴，而甄权所谓添精髓者也。且其味由辛而甘，从天之阳而降，其气率归于阴。故主治在肾居多。至又补肝脏风虚，与补脾气者，以归于阴则又即化阳，出地之风木，既受其益。而太阴脾气，即借此阴中之阳，传化而转运者也。足三阴同起于下，益肾气而并及肝脾，是又何疑之有哉。
肾家多火，强阳不痿者，忌之。大便燥结者，亦忌之。（仲淳）本不助相火，然肾有火者，亦忌。
〔修治〕米泔淘洗极净，略晒。拣去稗草子，磨五六次，用酒浸一昼夜，捣之不尽者，再浸捣，须臾悉细。又法：酒浸四五日，蒸研作饼。微火焙干，再研。一法：酒浸通软，乘湿研碎，焙。
五味子  ***************************
皮肉甘酸，核中辛苦，都有咸，五味皆具。味全者真。《本经》但云酸，以木为五行之先也。（恭）　生青熟红紫，经久黑色。北产者润，南产干皱，有白色盐霜一重。治喘嗽须分南北二种。劳嗽者生津止渴，润肺补肾，宜用北。风寒在肺，宜用南。肺火盛者，莫若用南五味。色黄味辛甘，稍重。能散痰火，去风邪。味酸气温，气薄味厚，可升可降，阴中微阳。入手太阴血分，足少阴气分。苁蓉为之使，恶葳蕤，胜乌头。主收肺气耗散之金，补肾阴不足之水。大能联属心肾。治咳逆上气，劳伤羸弱。益男精，暖水脏，补元气，养五脏。除烦热，生津止渴，敛虚汗，止晨泄，明目，收瞳子散大。治喘咳燥嗽为要剂。方书治虚劳咳血遗精，中风痹着痹痿，惊恐健忘，伤暑吐血。悸厥，短气痉痫，口舌声喑。小便数，赤白浊。厥气水肿，痰饮，反胃噎。溲血不得卧，怠惰嗜卧，黄疸小便不通并不禁，前阴诸疾。其酸能收逆气，肺寒气逆，宜与干姜同施。（东垣）　火热嗽必用之药。（东垣、丹溪）但有外邪者，必先发散而后用之。有痰者，半夏为佐。喘者，阿胶为佐。（东垣）　嗽在黄昏时，乃火气浮入肺中，不宜用凉药，宜五味子、五倍子敛而降之。（丹溪）　六月常服五味子以益肺金之气，在上则滋源，在下则补肾。（孙真人）　五味俱全，酸收独重，重为轻根，俾轻从重。故益降下之气也。咳逆上气者，正肺用不足，不能自上而下，以顺降入之令。此味补劳伤，致降下之不足。（烦劳则张是也）　与补中益气之治不能升出者，反能降，便是强阴。阴强便能入矣，以入为水脏事。故益男子精，精为水脏物耳。（子繇）　六淫外束，及肺气焦满者，饵之反引邪入脏，永无出期。须仗夏火从中带出，或为斑疹，或作疮疡，得汗乃解。倘未深解病情，愿言慎重。（子繇）　咳逆虚劳，精神失守，上气喘急，脉势空虚。此津液不能上乘者也；劳伤不足，肢体羸瘦，虚气上乘，自汗多出。此津液不能自守者也；阴虚火动，耗散精元，亡阴亡阳，膀胱厥逆。此津液不能内固者也。用此强阴益精，生津止渴，上清下补，除热生阴，调和五脏。此其能尔。（能）　同人参、麦冬为生脉散，能复脉通心。入八味丸代附子，强阴润肾。同吴茱、山萸、人参、肉蔻、补骨脂，治肾泄。同地黄、枸杞、车前、覆盆、苁蓉、白胶、人参、麦冬、杜仲、沙苑、黄柏，令人有子。同天麦冬、阿胶、百部、薄荷叶，主肺虚久嗽。久嗽肺胀，五味二两，粟壳白饧炒过半两。为末，白饧丸，弹子大。每服一丸，水煎服。按胀为肺气上壅之极，初起者实者，不可服此方。痰嗽并喘，五味子、白矾等分。为末。每服三钱，以生猪肺炙熟，蘸末细嚼，白汤下。阳事不起，新五味子一斤，为末。酒服方寸匕，日三。尽一剂，即得力，百日以上，可御十女。忌猪、鱼、蒜、醋。五更溏泄，经年不止者，名曰肾泄。盖阴盛而然。用五味子二两，吴茱萸汤泡七次五钱。同炒为末。每旦陈米饮服二钱。
〔论〕五味之皮肉，初酸后甘，甘少而酸多。其核先辛后苦，辛少而苦多。俱带咸味。虽五味全具，大较酸为胜，苦次之。自春月生苗，开花于春夏之交，结实于金旺之候，是其气告成于金也。告成于金，而酸味乃胜，是肺媾于肝也。肺喜酸而媾于肝，故能收肺气。然四味俱有咸，咸乃水化之肾，是则收肺气者，固收气之元而归肾矣。（收耗散之气以归于肾，而即以益肾，是又俾肾气之充也。肺气还元而肾气益，则五脏之受益不小矣，此先后次第也。总之，能使肺肾相合，子母相因以奏功。且人身以金水为体，火土为用，而体用又不能相离，此味具足斯义。）　夫气之元在肾，本借风木而至。肺气之主在肺，还借风木而归肾。一阴为独使，故五味以酸胜者相媾，而神其升降也。继辛而有微甘者，合中土生化之气以俱下也。先辛后苦者，至地之苦，合于至天之辛，以同归也。五味本由肺而媾肝，肝因媾肺而至脾，脾仍合肺以归肾。是具足三阴之气收之以降，而阴亦随之矣。阳为气，阴为味。气固依味而至肾，肾非纳气者欤，此《本经》首主益气咳逆上气也。人身肾受五脏六腑之精而藏之，肺统五脏六腑之气而主之。肾气之上际于肺，肺气之下归于肾，原以一气自为升降者也。若六淫七情有以耗散之，致肺失其降而不能归。不归则元气随耗而日虚，归肾则真气还源而日益。兹味能收之以入肾，即为五脏六腑之精，肾受而藏之矣。（经曰：五脏主藏精者也。伤则失守而阴虚，阴虚则无气，无气则死矣。数语可悟五味子收五脏之气以归精义。）　气盛则精盈，故《本经》既谓其益，又谓其强阴益男子精也。精盈则气盛，所以先哲谓其暖水脏，镇水壮阳，补虚除热，壮筋骨，疗羸瘦也。至其能生津止渴者，是收肺阳中之阴以至于脾。能止肾泄者，又收肾阴中之阳以至脾也。敛虚汗者，收肺阳中之阴以至心。明目者，更收肾阴中之阳以至肝也。五脏俱受之。而肺肾为升降之本，肺且由降得升以为气之益，阴之强，并为五脏之养，然则兹物之酸收于精气形，（精化气，气生形。）有全功矣。卢氏云：五味收元气，治降下之不足，与补中益气之治不能升出者正相反。盖彼以升出为益气，此以降入为益气。阴阳升降之异治，而有妙于合者。或曰：五味治嗽，何以举寒热皆用之？曰：阴中之少阳，与阳中之少阴，乃阴阳之枢机，如肺根于肾以为枢。而火热之所伤者，阴也，故火热嗽为必用之药。至治寒嗽之厚朴麻黄汤而亦投五味者，以散寒达阳之外。即当收真阴以召元阳，且恐阳中少阴，为寒郁之热所僭，而必假酸收以平上逆之气也。阅方剂中五味治嗽，或寒或热，各有对待之药。而兹味似为主守，又似于诸味中用之为关捩子者。大约治嗽勿论寒热，皆以阳中之阴气能降为主。（热嗽者阳邪伤乎阴，寒嗽者寒邪伤乎阳，原亦病乎阴。故热喘之治，凉其阳邪而收阴。寒喘之治，散其阴邪以畅阳。亦当寓收阴之义。）　东垣分治热喘寒喘，皆不能舍五味子。固以肺气为阳中有阴，职同天气而司降耳。凡治肺气之病，如嗽如喘，先识阳中阴降之本，更审病机之所在。或外淫，或内伤，或伤阴，或伤阳，而适事以为治。如阳邪伤阴，此固的治矣。然阳邪方炽者，收之太早，不反锢其邪乎？阴邪伤阳者，此固不宜矣。然阴邪已除，而阳气以祛散而虚，不当寓收阴于益阳中，使阳有所依乎。总之，五味治嗽，惟久嗽及虚劳嗽，用之补与收。相驭而行，更无踌躇。若嗽未至于喘，即嗽而气不逆者，便宜酌量。至为湿痰之阻气，与湿热之病乎气，以致病乎主气者，更当虑其妄投之害矣。方书用五味，治嗽为多，而消瘅即次之，然则消瘅亦取责于肺欤。曰：人身元气，固水所化。而人身津液，又气所化。如气归于水，是阳之随阴而降，还其一阳陷于二阴之坎也，故能益气。津化于气，是阴之随阳以升，还其一阴彻于二阳之兑也，故能生津。在阳之随阴以降者，肺主之。在阴之随阳以升者，肾主之。此皆五味之相及以奏功，而入肺尤先耳。凡病因虚而热，或久热而虚，关于肺肾之相因以为病者，用五味乃无上妙药。大抵元气受伤之证，邪气胜者，则以散邪为主。即以收阴召阳归元，而全正为助。其无邪气而只有虚乏者，则以补正为主。亦即有收之一法，合而奏效。其有元气虚损，遂因虚郁化热者，则有清补一法：而收与散并行，其散不敌收之半，乃为得之。此义不独疗嗽为然，又凡元气耗散之甚者，非惟补益可恃，而收之一法，更有捷功。又后人调气只知调其阳而已，恶知五运所主之病机，是一气变动，而分阴阳者也。（五运之气在脏腑亦然）斯言可以醒粗工矣。
缪氏：疹痧初发，及一切停饮，肝家有动气，肺有实热，应用黄芩泻热者，皆禁用。多食收补，太过且骤，反致虚热。又酸甚，吊痰引嗽。
〔修治〕入药，不去核。必打碎核，方五味备。去枯者，铜刀劈作两片，用蜜浸蒸，从巳至申，或晒或烘炒。入补药熟用，入嗽药生用。
覆盆子  ***************************
其总包似盆之覆，故名。皮色青绿，剥去皮，内细子乌赤色。五月采之。（当之）
惟四五月熟，状如覆盆，而味甘美者，为覆盆子。余不堪入药。（藏器）
蓬蘽与覆盆，功用相近。虽是二物，其实一类也。蓬蘽子以八九月熟，覆盆四五月熟。色皆乌赤，故能补肾。（濒湖）
此类凡五种。蓬蘽藤蔓繁衍，茎有倒刺，逐节生叶，如掌大，状类小葵。面青背白，厚而有毛。六、七月开小白花，结实成簇，生青熟紫黯，微有黑毛，状如熟椹而扁。冬月苗叶不凋。以其熟于深秋，俗名割田藨是也。
覆盆蔓小于蓬蘽，亦有钩刺。一枝五叶，叶小而面背皆青，光薄而无毛。开白花，四五月实成，子亦小于蓬蘽而稀疏，生青熟乌赤。冬月苗凋。以其熟于盛夏，伪名插田藨。即《尔雅》所谓茥缺盆也。二者俱可入药。
一种蔓如覆盆，一枝三叶，面青背淡白，微有毛。四月实熟而色红者，伪名[艹/耨]田藨。即茅莓也。（郭注：尔疋藨即莓子。似覆盆而大，赤色，酸甜可食。）此种不入药用。一种树生者，四月开小白花，结实如覆盆，但红色为异。即《尔雅》山莓，藏器本草所谓悬钩子也。
一种就地蔓生，长数寸，开黄花。结实如覆盆而鲜红，不可食。本本草所谓蛇莓也。悉此则蓬蘽、覆盆自定矣。（俱本濒湖）
味甘微辛，气平。入足少阴经。
主治益气续绝，强阴健阳。男子肾精虚竭，阴痿能令坚长。女子食之有子。治肺气虚冷，（取汁同少蜜煎为稀膏，点服。）　疗痨损风虚，补肝明目，益肾添精，缩小便。（诸本草）
方书治伤劳倦，肝肾气虚恶寒，肾气虚逆咳嗽，消瘅泄泻赤白浊，鹤膝风，诸见血证及目疾。
益命门之阳，少气神虚者多用。（《藏府用药式》）
佐巴戟，能补肾。（嵩）
同黄柏、沙苑、莲须、五味、山萸、砂仁、鱼胶，治梦遗泄精。
同车前、五味、菟丝、蒺藜，为五子衍宗丸。治男子精气亏乏，中年无子。加入鹿茸、白胶、巴戟、腽肭脐、故纸、苁蓉、萸肉，治阳虚阴痿，临房不举。或精寒精薄。
〔论〕覆盆、蓬蘽，二子相似。第蓬蘽以深秋熟，冬月不凋。覆盆以盛夏熟，冬月凋。其所禀既殊，而气之所结亦各异。当以藏器所说覆盆味甘美，合于甄权五月采实而决其治疗之功。夫其熟于火令而色乌赤，是为健阳益气之品。且其味正甘，微带辛。甘为生血和血之味，又辛以致津液，俾润肾燥而血得化。是则覆盆之功尤妙于添补肾精虚竭，以疗阴痿。又似阳生阴中为元阳资始者，甄权故谓其补命门之阳，又谓其能益精竭也。或曰：元气元精，此品谁适为主？曰：元气属阴中之阳。如所谓补肝明目，（足厥阴与命门通。《经》曰：命门者目也。）及治肺气虚寒。（二阴至于肺，二阴者肾也。）固皆肾气。然金木并而水火交，乃为气之所终始。而元精自益，是兹物之所偶合，非若桂附之补阳而僭也。
缪氏：阳强不倒者，忌服。
〔辨治〕上圆平底似覆盆样。去皮及心，用细子乌赤色味甘者。水洗，晒干后，酒拌，蒸一炷香。研末入丸。
使君子  ***************************
出岭南闽（邵武），蜀（眉州）。其藤如葛，绕树而上，四、五月开红花，五瓣。七、八月结子，如拇指大，类栀子而有五棱，壳内白仁如榧。七月采之，久则油黑不堪用。
气味甘温。主小儿五疳，小便白浊。杀虫疗泻痢，健脾胃，除虚热，治小儿百病疮癣。能益脾胃而敛虚热，故小儿泻痢诸病为要药。（濒湖）　凡杀虫药多苦辛，惟此及榧子甘而杀虫。人有虫病，每月上旬侵晨食使君仁数枚，即以其壳煎汤下。次日，虫皆死而出。或云：七生七煨食，亦良。（又）凡脾失委任而致五疳，水无承制而作溺浊，胃废体用而生虫蠹及泻痢者。使君子躬行克尽执扬苦欲绥柔脏腑，因以命名。与他味之辛烈而威刑者不同。（子繇）　得芦荟、芜荑、滑石、麦芽、厚朴、橘皮。治一切疳疾神效。
小儿脾疳。使君子、芦荟等分。为末。米饮每服一钱。
〔论〕使君子花瓣五出，实介五棱，中仁甘白。为脾胃要药。夫健脾胃之味不少，何以疳虫浊癣（皆小儿病）？他味不能分其功，盖其花于夏也，红色为火，实于秋也，仁白为金。酝酿于火者，为土之母气。孕毓于金者，为土之子气。有母气以为体，并子气以为用，又何五疳虫病之不除，溺浊泻痢之不疗乎？（补脾胃，是由火而归土之体也。疗疳浊泄泻，是由土而含金之用也。）　人身肺气，还为脾胃用，且以调和营卫者居多矣。兹物土气专而除气有金，岂独杀虫为其切治哉。
缪氏：小儿泄痢有赤积，是暑气所伤。禁与肉蔻、诃子等涩热药同用。服此药，忌饮热茶，犯之即泻。（濒湖）
〔修治〕去壳用仁，或兼用壳。
木鳖子  ***************************
出南中闽广诸郡。种时取子，雌雄相配，红绳扎定，排埋土中。及其生也，则去其雄，方结有子。四月开黄花，六月结实。实中有子数十枚，圆扁礧砢，形状如鳖。一头尖者，雄种也。八月采之。附子类中亦有名木鳖者，即漏蓝子也。
仁　气味甘温。味厚于气，可升可降，阳也。
醋磨，主消结肿恶疮，肛门痔痛，痔瘤瘰疬。疗折伤，止腰痛。治疳积痞块，妇人乳痈。
方书治中风行痹，脚气，鹤膝风挛悸，耳咽喉。
禀火土之气，感长夏暑热之令以生，为散血热除痈毒之要药。（仲淳）
疳病目蒙不见物。木鳖仁二钱，胡连一钱。为末。米糊丸龙眼大。入鸡子内，蒸熟，连鸡子食之。
肺虚久嗽。木鳖子、款冬花各一两。为末。每用三钱，焚之吸烟良。久吐涎，以茶润喉，如此五六次后，服补肺药。
噤口痢。木鳖仁六个。研泥，分为二，用面烧饼一个，切作两半。取半饼作窍纳药，乘热覆病人脐上，一时再换半饼，纳药，如前热覆，即当痢止思食。
〔论〕木鳖子须雌雄合种，迨吐花时须去其雄者，而实乃得结，是其初种也。雌之阴，必乘雄之阳以生，及乘阳以出，而至于阳极。又必专从雌之阴以实，此理殊可参也。凡人物之生，始于阳，成于阴。（阳主气，故资始。阴主形，故成终。）虽阴阳不容相离，然必有递为君之时而不容相混，惟斯物显著斯义。取之以疗血分，其阴之必资于阳以为始者，则血不患于孤阴而有以化生。其阳之不乱于阴以为终者，则血不患于壅阳而有以化成。所以为结为肿，为痛为毒，一皆赖以奏功也。阅《内治方》如瘫痪、挛痹、痿厥、脚气、鹤膝诸丹丸，无非筋脉骨节，不得血之流润于经中，与营养于经外。而入此以为用者，亦惟俾阴得受阳之气以资化生，并不受阳之蚀以全化成耳。更参悸证之济生心丹，何为心气不足，神志不宁，而亦须此味。以心脏主血，是固有以裕乎血化也。且如耳病之芍药散，解仓饮子，既治热壅以病于风，而脚气之寒湿，又需用治。总由兹味于血有以资始，复有以代终，故得不戾于寒热之气尔。
其气非凉非热，谓为温者良是。古方治痛风多用之，意惟痹证之因寒湿郁热以病于痛者，乃为的对。若痛属血虚，似非其所急须也。
〔修事〕去油用。
马兜铃  ***************************
蔓生附木，其叶圆厚且涩，入夏作青白花。结实似桃李而长，霜降叶脱，垂垂似铃，枯则四裂，中仁似榆荚。兜铃乃其实之壳，而所用者革中之子也。
●实
味苦微辛，气寒，味厚气薄。入手太阴经。
主肺热咳嗽痰结。（实证）　肺气上急喘促，坐息不得，咳逆连连不止。（虚证）　清肺气，去肺中湿热，疗血痔瘘疮。
马兜铃感冬气而生，味苦有辛，兼金气也。故能除肺热，降肺气。脏腑相为表里，清脏则自及于腑。此味下气散结，其功固归于金水，而二便之道，皆水脏所主，故治血痔瘘疮。
体轻而虚，熟则悬而四开，有肺之象。故能入肺。（濒湖）
散邪而不能补正，观于吐虫用之可知。
（又）得桑皮、桔梗、百部、天冬、紫菀、贝母、苏子、枇杷叶。治一切喘嗽。
痔瘘肿痛。置马兜铃于瓶中。烧烟熏病处良。
〔论〕马兜铃所治，专主咳嗽之因于肺热而痰结喘促者详。其花于六月，实于七月，而枯于十月。是气由木火以达，归于金水以成，得金气最专。故主治不及他脏，即苦寒亦由金气之厚以孕水，谓其专清肺热而下行也。讵曰不宜，第肺热痰结，须分虚实。《经》曰：太阳独至，厥喘虚气逆，是阴不足阳有余也。又有虚劳少血，津液内耗，心火自焚，使燥热乘肺，咯唾脓血，上气涎潮，其嗽连续而不已者。用兜铃于补泻中，得不从所主剂以为别乎。且就痰结而论，亦不能以热尽之。有咳因寒湿久而痰滞，气道壅塞，亦竟喘促不得卧，是干姜理中之治也。较病于肺热为阳之有余者，霄壤悬殊，而患证相类。就是推之，则六淫所感，寒热而外。更如风暑燥湿有乘于各气之偏，累及阴阳合和之宗气，遂极于主气肺脏以为咳喘气逆者。更举七情受病，有因各脏之戾气以累及宗气而极于主气者种种。可只就肺热而责之欤？况六淫七情，每每因郁化火。治火之法，必先治郁，而火乃散。又不谓清肺热，下逆气，便可一了百当也。知此则可以善用兜铃矣。
缪氏：虚寒咳嗽，或寒痰作喘者。弗服。
〔修治〕劈开，取向里子，去革膜，微炒入药。
根　一名土青木香。色黄赤似防己，作葛根及木香气。
气味辛苦冷，有毒。服多，则吐利不止。
治气下膈，止刺痛。
捣末，涂疔肿。
牵牛子  ***************************
有黑白二种。黑者处处野生，白者人多种之。因其蒂似茄，呼为天茄。
黑味甘苦，白味甘辛。气热雄烈，有小毒。泄人元气。走气分，通三焦。
主泻气分湿热，三焦壅结。治水气在脾，喘满肿胀，并大小便秘，下焦郁遏，腰背胀重，及大肠风秘，气秘。开气块，逐痰滞。
以气药引则入气，以大黄引则入血。白者泻气分湿热，上攻喘满，破血中之气。（好古）
凡用牵牛，少则动大便，多则泻下如水，乃泻气之药。夫湿者水之别称，有形者也。若肺先受湿，湿气不得施化，致大小便不通，则宜用之。以牵牛感热火之化，火能平金而泄肺，湿去则气得周流。所谓五脏有邪，更相平也。至于血中之湿，病根在下，是血分中气病，宜用苦寒之味，不可反以辛药泄之。更忌泄上焦太阴药，如再泄之，是气血俱损也。（东垣）
牵牛治水气在脾，喘满肿胀，下焦郁遏腰背胀重，及大肠风秘，气秘，卓有殊功。但病在血分，及脾胃虚弱而痞满者，则不可取快一时。及常服，暗伤元气也。（濒湖）
一老妇，平生苦肠结病。旬日一行，甚于生产。服润燥药则泥膈，服硝黄通利则罔知，如此三十余年。其人体肥膏粱，而多忧郁，日吐酸痰碗许，乃宽，又多火病。此三焦之气壅滞，有升无降，津液皆化为痰饮，不能下滋肠腑，非血燥比也。润燥留滞，硝黄徒入血分，不能通气，俱为痰阻，故无效。乃用牵牛末，皂荚膏丸与服，即便通利，自是但觉肠结，一服就顺，亦不妨食，且复精爽。盖牵牛走气分，通三焦，气顺则痰逐饮消，上下通快矣。
（又）一人素多酒色，病下极胀痛，二便不通，不能坐卧，立哭呻吟者七昼夜。历用通利，不效。此湿热之邪在精道，壅胀隧路，病在二阴之间。故前阻小便，后阻大便。病不在大肠、膀胱也。乃用楝实、茴香、穿山甲诸药，入牵牛加倍。水煎服，一服而减，三服平。牵牛能达右肾命门，走精隧，人所不知。惟东垣治下焦阳虚，天真丹，用牵牛盐水炒黑，佐沉香、杜仲、故纸、官桂诸药。深得补泻兼施之妙。又治脾湿太过，通身浮肿，喘不得卧，腹如鼓。海金沙散，亦以牵牛为君。然则东垣非弃牵牛不用，但贵施之得道尔。
（又）一老人，因冒雨感寒，未经汗散。至春初内热烦躁，胸膈紧满，十日不大便。用清解二剂，入口即吐其强半。加熟大黄利之，吐去殆尽。盖因痰热凝结胸膈，治以血分药，反拒而不纳也。因用牵牛大黄丸，缓缓服之，而大便通。续进清气化痰，十余剂渐安。此案较上所说，又进一解矣。
三焦壅塞，胸膈不快，头昏目眩，涕唾痰涎，精神不爽。利膈丸。用牵牛子四两，半生半炒，不蛀皂荚酥炙二两。为末。生姜自然汁煮糊，丸梧子大。每服二十丸，荆芥汤下。
肾气作痛。黑、白牵牛等分。炒为末。每服三钱，用猪腰子切，缝入茴香百粒，川椒五十粒，掺牵牛末入内扎定，纸包煨熟。空心食之，酒下，取出恶物效。
〔论〕牵牛子感热火之化所生，禀性雄烈。色黑者先甘后苦，甘少苦多，其力速。色白者先甘后辛，甘少辛多，其效迟。二者均泻气分之湿，故下水积类用之。夫湿属血病，又有所谓气分之湿者，此即血中之气也。人身元气不能化湿，积久而蕴隆之气，滞着填壅。以致喘满肿胀，或郁遏下焦，二便不得施化。斯时将从血治乎，将必于血中之气而责之。用此为斩关夺门之将，乃有入处，而猥以其泄元气遂束手待毙可乎？如邪不至于蕴隆，患不极于填壅，则正气未并于湿邪，但处其弱而已。弱而投之，能复有存者寡矣。故临证投剂，惟审湿邪之盛否以为用舍耳。凡人三焦气壅，有升无降，津液皆化为痰饮，不能下滋肠腑而病肠结。服硝黄，徒入血分，必若罔闻。更有必用大黄之证，无牵牛则竟不能入胃口以下者，可知此味为血中开导之先驱。即漫然谓其泄气不可也。大抵牵牛属阳中之阴，禀性辛烈。故多就阴湿之气以为开，非治热也。不论寒湿湿热，但其壅结处，即其奏功处。若寒湿湿热之痰，上壅下秘，尤其的对。如下焦病于气壅而实，以致胀痛者，用此能达命门，走精隧，以此病亦本于湿所化也。惟水气为患，正当益脾健运，以资气化。焉用此不能化气，而徒泄气之味，以致气化愈穷哉。
牵牛属火善走。黑者属水，白者属金。若非病形与证俱实，不胀满，不大便秘者，不可轻用。驱逐致虚，先哲深戒。（丹溪）
〔修治〕碾取头末，去皮麸不用。亦有半生半熟用者。
紫葳  ***************************
即凌霄花。平野蔓生，得木而上。自夏至秋，开花一枝十余朵，大如牵牛花，而头开五瓣，赭黄色，有细点，秋深更赤。
花（根同）
味咸苦，气微寒。手足厥阴经药也。
畏卤碱。主热毒风风痫，治女子产乳余疾，产后崩血不定，淋沥及崩中。并癥瘕血闭，寒热羸瘦，又主膈血游风。
凌霄花补阴甚捷，盖有守而能独行，治血崩之要药也。（丹溪）
花及根，甘酸而寒。茎叶带苦，行血分，能去血中伏火，及血热生风之证。（濒湖）
治热风身痒，游风风疹，与苍耳叶同用。
久近风痫。凌霄花或根叶为末。每服三钱，温酒下。服毕，解发，不住手梳。口噙冷水，温则吐去，再噙再梳，至二十口乃止。如此四十九日绝根，百无所忌。
同当归、红花、川芎、牛膝、地黄、延胡、桃仁、苏木、五灵脂。治壮实妇人血闭。
血崩方。凌霄花为末，酒服二钱，后服四物汤。按先饮凌霄酒而后服四物，或先去血中伏火而后调之耶。
〔论〕紫葳之气寒，其味咸先而胜，苦后而杀，知其入血而散热结无疑。第丹溪云补阴甚捷，濒湖又言能去血中伏火，似其性不专于通行。且此味畏卤咸，以咸多伤血之理推之，则知畏伤血者，必非峻于行血者也。又即其治热毒风言之，夫血中所郁之热，化而为毒风。治非行血而兼补阴不能取效，用此物对之，是其即行为补可知矣。更观自夏至秋开花，秋深弥赤。（以至阳达其阴之郁，而阳中少阴，还于阳后化阴。）采者必以秋后，则其补阴又可知矣。丹溪言其有守而能独行，所以为崩漏要药欤。花近鼻嗅，伤脑。花上露入目，令人昏蒙。（濒湖）
茎叶
气味苦平。
主治痿躄，益气，疗热风身痒，游风风疹。（与花、根同功）治喉痹热痛。
〔修治〕秋后采之，阴干。
栝蒌  ***************************
别名瑞雪。根即天花粉。所在有之，出弘农陕州者最胜。六月开花，结实花下。九月黄熟如柿，形有正圆长锐，功用并同。内有扁子，色绿脂多，作青气。根直下生，年久者长数尺。秋后采者，结实有粉，他时便多筋络矣。（核）
根、实功力，稍有异同。实主郁遏不能分解，根主烦渴，失于容平。靡不以热为因，以燥为证。（子繇）。
●实
味大甘微苦，气寒。性润缓，味厚气薄，阴也。
主治润肺燥，除热，涤痰结，止嗽。宽胸痹，利咽喉，疗燥渴肠秘。
栝蒌属土而有水，味甘性润，补肺降气。凡胸中有痰者，乃肺受火逼，失其降下之令。今得甘缓润下之助，则痰自降，宜其为治嗽要药。又能洗涤胸膈中垢腻郁热，为治消渴之神品。（丹溪）
解胸中郁热，是其所长，故热郁汤内用之。且寒而大甘，甘虽缓而润则通，不同于栀仁辈，苦寒降折，伤其上升之阳也。
仲景治胸痹痛引心背，咳唾喘息，及结胸满痛，皆用栝蒌。乃取其甘寒不犯胃气，能降上焦之火，非以苦寒泻热也。（濒湖）。
栝蒌通肺中郁热，又云降气者，总因甘合于寒，能和能降能润故也。夫气属阳，同乎火体。燥则炎上，润则降下。和而且润，以缓为降，又况寒以导之，有不热郁通而气痹降乎。（《类明》）
胸中痹痛引背，喘息咳唾，短气。寸脉沉迟，关上紧数。用大栝蒌一枚切，薤白半斤，以白酒七升，煮二升。分再服。加半夏四两更善。
清痰利膈治嗽。用大栝蒌取子切焙，制半夏四十九个捶焙，等分为末。即以栝蒌皮瓤熬膏和丸，梧子大。每姜汤下三五十丸。
干咳无痰。熟栝蒌捣烂绞汁，入蜜等分，加白矾一钱。熬膏频含，咽汁。
咳嗽有痰。熟瓜蒌十个，明矾二两。捣和饼，阴干，研末，糊丸梧子大。每姜汤下五、七十丸。
酒痰咳嗽，用此救肺。栝蒌仁、青黛等分。研末，姜汁蜜丸，芡子大。每噙一丸。
小儿痰喘，咳嗽膈热，久不瘥。栝蒌一枚，去子为末，以寒食面和作饼子，炙黄，再研末。每服一钱，温水化下，日三服，效乃止。
妇人夜热痰嗽，月经不调形瘦者。用栝蒌仁一两，青黛、香附、童便浸晒一两五钱。为末，蜜调，噙化之。
燥渴肠秘。取九、十月熟栝蒌瓤，拌干葛粉。银石器中，慢火炒为末。食后夜卧，各以沸汤点服二钱。
按栝蒌实阴厚而脂润，故于热燥之痰，为对待的剂。若寒痰湿痰，气虚所结，及饮食积聚之痰，皆用之有害。所录用实数方，或助以辛散，或间以燥湿，或和以敛水，或佐以开郁。不如是无以竟其润下之功，而致于贻濡滞之害，则亦用剂者之过也。
●根（即天花粉）
味微甘而苦，气寒纯阴。入心肺二经。
主益津，治消渴。（治渴，有坚肾水而止者，有利小便而愈者。坚肾用天花粉之属，利小便用二苓之类。先哲）
身热烦满，心中枯涸者，非此不除。去肠胃中痼热，及时疾热狂，并虚热咳嗽。退八疸身面黄，唇干口燥，短气。通月水，通小肠，亦止小便利。与辛酸同用。导肿气，能补虚安中，续绝伤。
禀天地清寒之气，故能解烦渴，行津液，大宜虚热人。
同贝母、竹沥、竹茹、荆沥、天冬。则消痰。
同银花、连翘、贝母、白芨、甘草。消一切肿毒。
消渴饮水。用栝蒌根三十斤，入水一石，煮取一斗半，去渣。以牛脂五合，煎至水尽。用暖酒先食服，如鸡子大，日三服最妙。
伤寒烦渴思饮。栝蒌根三两，水五升，煮一升，分二服。先以淡竹沥一斗，水二升，煮好银二两，半冷饮汁，然后服此。
黑疸危疾。栝蒌根一斤，捣汁六合。顿服，随有黄水随小便出。如不出，再服。
虚热咳嗽。天花粉一两，人参三钱。为末。每服一钱，米汤下。又方，栝蒌根水泡切片，用竹沥拌，晒干。如是三次，再同乳汁浸，饭上蒸，晒干，煎服效。
〔总论〕栝蒌实黄熟于九月，而采以霜降后，根色洁白。采于秋后乃实，则知所禀金水之气为专。但实味大甘，后有微苦。是金孕于土，水孕于金。味厚脂多，不类苦寒之直折，有伤上升阳气。惟本土金水之相孕，以育阴而退阳。阴气蕴则热退，阴气蕴而脂润则燥化。故凡热淫燥气之结于胸次，与结而为痰为垢腻者，皆能利之。至根则味苦，而先有微甘。苦下泄，是金直致其气化于水矣。金水合以致用，先哲所谓纯阴而润下者也。子繇云：或液燥涸致热结聚，或热结聚致液燥涸，惟此为中的之剂。据此则内伤外淫，凡致中热而为燥者，可推类以尽之，不独在胸膈间矣。抑何以能通月水，通小肠，并止小便利？盖心主血，肺阴下降入心，以肾阴之至于肺者，还合于离中之坎，故血生。小肠非火化之腑乎？小肠通利，则胸膈血散。膻中血裹，则小肠壅滞。即此思之，为血为水，是一是二，可知此味本金水之相含，使气能化液，液之清者化血，浊者化小水也。东垣谓心中枯涸，非此不除，是则虽为纯阴，亦异乎他味之苦寒，而只以降火为功者矣。（《本经》谓其安中续绝伤者以此）惟苦寒与甘寒，不得例论。若热淫而兼乎阴之湿，根与实皆宜慎用。至热结而本乎阳之郁，是固木火不达以为病，与金水不达者，证或相类，此际实则可投。而根之纯阴者，可漫施乎哉？
缪氏：脾胃虚寒作泻者，弗宜服根。按栝蒌根得金水之厚，凡病于木火之真，气不升不达者（此患最多），在所禁用。
〔修治〕古方全用，连子连皮细切。后世乃分子、瓤各用。（濒湖）然不可执一，有全用者，有用皮瓤而去子者。又有只用瓤者，有只用子者。用子剥壳，用仁渗油，免人恶心。（只一度，毋多次，失药润性。）
其根，去皮捣细，罗粉用。
葛根  ***************************
七月着花。五月采根，晒干用。
味甘辛，气平。轻而上行，升也，阳也。阳明经行经的药。
生根汁，大寒。（《别录》）
起阴气，升发胃气，散胃中郁热，生津除消渴，胸膈烦闷。疗阳明头额痛，目痛鼻干，身前大热，解肌热。治温疟往来，天行热壅呕吐，并热毒血痢。主脾胃虚弱，泄泻脾虚而渴，止胁风痛，发痘疹难出，解酒毒。
额颅痛如破。用葛根葱白汤。乃阳明自中风之仙药也。（洁古）
伤寒热郁阳明，见有目痛诸证，则有干葛。但中气虚而郁热于胃者，亦有目痛证，惟用参、芪、升麻而愈，干葛不必投。
《十剂》云：轻可去实，麻黄、葛根之属。顾麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。所以二味皆轻扬发散，而所入迥然不同。（濒湖）
风药多燥，葛根独止渴者，以其升胃家下陷，上输肺金以生水耳。（士材）
禀天地清阳发生之气，甘平性升，解散阳明温病热邪之要药。生气升腾，风药之性也。（仲淳）
葛根汤治阳明经温病邪热，头疼，发渴烦闷，鼻干不得眠。如渴甚呕甚，则加石骨、知母、麦冬、竹叶。
葛根升麻汤治斑疹初发，点粒未形。
同一切补肾益精药，作丸饵，则起阴，令人有子。
同升麻入，升阳散火，除湿益胃。及清暑益气等汤用。
〔论〕《内经·运气论》曰：阳明之上，燥气治之，中见太阴。又曰：阳明为燥气之标。然却不从燥，而从太阴之湿土以化，故曰从中。葛根之用，《本经》谓其起阴气，东垣谓其鼓舞胃气上行，正合于从太阴湿土以行其化。故能解胃中热郁，而鼓舞阳气以上行也。夫所谓阳者，胃脘之阳也，阳必根于阴。所谓从乎中也，能起阴气，即所以达胃之阳。能达胃阳，则胃之郁热散，能散胸膈烦热，而肌肉之属表者，热亦解矣。其本于燥，气而从湿土以起化也。如脾胃虚泻，用此起阴气而畅阳，则湿土不病而燥气治，是得以还其降收之令者，正以中气为化也。其治胁风痛，与悲哀烦恼致伤肝气而胁骨痛者，亦同诸药用之。可知能达胃阳，则春升之木更畅，发土气以达木气。煞有妙理，岂得徒以祛风论其功哉。
伤寒头痛，邪犹未入阳明者，禁用。五劳七伤，上盛下虚者，暑月虽有脾胃病，不宜服。（仲淳）
凡斑痘已见红点，亦与升麻同禁，恐表虚反增斑烂也。（丹溪）
〔辨治〕雪白多粉者良。去皮用。
天门冬  ***************************
即天棘根也。
麦须曰门。麦冬根似麦而有须，其叶如韭，凌冬不凋，故名天冬。草茂，以其功同麦冬，亦曰门冬。
味苦甘而带辛，性寒，味厚气薄，阳中之阴。入手太阴足少阴经气分。
主治润燥滋阴，冷而能补。除虚热，通肾气，强骨髓。清金降火，保定肺气，治喘逆痰嗽，及吐血肺痿吐脓。止烦渴，疗痿躄嗜卧，足下热而痛。大润营卫枯涸，补五劳七伤。
正禀大寒初之气以生，得地之阴精独厚。味虽微苦，甘而带辛，要以甘多者为胜。（仲淳）
患人五虚而热者，宜加用之，和地黄为使。（权）
天冬为主，量加参芪。治血热侵肺，上气喘促，神效。以苦泄滞血，甘助元气也。（洁古）
按血乘热妄行，不得归经而滞于上，遽以生地之属凉之，恐血滞，则反益其热而日郁生痰。须以天冬为主，加参芪，亦宜酌量。
二冬并入手太阴，而麦冬兼行手少阴。清心降火，使肺不犯于贼邪，故止咳胜于天冬。天冬复走足少阴滋肾助元，令肺得全其母气，故消痰又胜于麦冬也。盖痰系津液凝成，肾司津液，燥盛则凝，润多则化。天冬润而走肾，津液纵凝，亦能化解。（嘉谟）
同麦冬、百部、桑皮、枇杷叶、元参、贝母、童便、竹沥。能清肺消痰止嗽。
同地黄、麦冬、五味、黄柏、车前、枸杞、牛膝为丸。补阴除热，滋肾家燥。脾弱，加山药、茯苓、砂仁以佐之。
同麦冬、五味，煮膏，入炼蜜。益肺甚妙，亦治消渴。
同甘菊酿酒，除一切风，愈大风病。水煮，则除风热烦闷。
同生地、麦冬、白芍、鳖甲、牛膝、杜仲、续断、童便。治吐血。
同薏仁、桑黄、白芨、紫菀、百部、百合。除肺痿吐脓血。
同青蒿、鳖甲、麦冬、牛膝、白芍、银柴胡、地骨皮、五味子。治妇人骨蒸。
同麻仁、麦冬、生地、童便。除大肠热燥。胃强者，略加桃仁。
阴虚火动有痰，不堪用燥药者。天冬一斤，水浸洗去心，取肉十二两，石臼捣烂。五味子水洗去核取肉四两。晒干，不见火，共捣丸梧子大。每服二十丸，茶下，日三服。
肺痿，咳嗽吐涎沫，心中温温，咽燥而不渴。生天冬捣汁一斗，酒一斗，饴一升，紫菀四合。铜器煎至可丸，每服杏仁大一丸。日三服。
三才丸。滋阴养血，温补下元。用天冬去心，生地二两。二味用柳甑箄，以酒洒之，九蒸九晒，待干秤之。人参一两为末，蒸枣肉，捣和丸梧子大。每服三十丸，食前温酒下，日三服。二方用天冬制不如法，则寒滞为害。
〔论〕二冬皆由胃而或入心，或归肾，以同奏功于肺。麦冬味甘平而气微寒，阳中微阴也。天冬味甘苦，苦胜于甘而气寒，阳中之阴也。二冬之味俱厚，一则清心而复脉滋阴，一则通肾而润燥益精。以肾忌燥而喜润，又精不足者补之以味，故天冬力胜也。其能保定肺气者，丹溪有云：片芩泻肺火。若肺虚者，多用则伤肺。必先以天冬保定肺气而后用之。盖肺有火者，肺阴未虚为实，肺阴不足则为虚。虚者概以清火之味攻之，则其阴愈亡。天冬属足少阴气分药，本肾中阴气以至肺，故能保定肺中阴气，而后可攻其火也。《经》曰：二阴至肺。惟肾阴虚者，不能至于肺而肺虚。天冬不止苦寒除热，兼以润腻益精。俾虚火不烁于阴中，而阴气能极于上际，故肺气赖以保定。所以主喘逆急促，痰嗽吐血，并肺痿痈脓也。肾阴足而心火宁，故能镇心。肺阴下降入心，故主嗌干烦渴。肾气至于肺，肺气还至于肾，故治痿躄嗜卧，及足下热痛，更益气力而利小便也。但润滞之味，同于麦冬。而清冷之性，过于麦冬。于脾胃生发之气，大费酌量而投之。如缪氏所云与薏、苓、山药、甘、芍同用，诚知言哉。仲淳云：凡病因阴虚水涸，火起下焦，上炎于肺，而发痰喘，天冬诚为要药。然苦寒损胃，易致泄泻恶食。要知阴虚精绝之病，正赖脾胃气强，能纳能消，以滋精气。若脾胃先困，则生化之源绝矣，必不得已。当以薏苡、茯苓、山药、甘草、白芍同用，或用麦冬以代之。误必致泄。方书有云：天冬治痰之本，半夏治痰之标。意固谓肾主液，而脾主湿也。但天冬治火盛作燥之痰，本阴气之厚以化燥，而痰自清。半夏治湿盛作滞之痰，本辛燥之气以散湿，而痰自行。二者自是相反，标本之说，不知何见。
单饵，必病肠滑，性寒而润利故也。（濒湖）
〔修事〕择肥圆长大其味甘多者，汤浸去皮心，焙热，即当风凉之，如此二三次自干，不损药力。
或用柳甑箄蒸一伏时，洒酒令遍，更添火蒸一伏时，取出。用一小架，去地二尺，摊上晒干。
又法，去心，捶扁极薄，晒干，隔纸焙焦用。
百部  ***************************
亦天门冬之类。蔓生，叶颇似竹。根下作撮如芋子，一撮十五六枚，黄白相连。春二、三秋八月采，晒干。
●根
味甘微苦，气微温、微寒。入肺。
主咳嗽上气，愈肺热久嗽，能润肺保肺，治疳杀蛔蛲（腹中虫）寸白诸虫。
百部亦有苦而微甘者，然当取甘胜如《本经》所云为是。不然苦泄胜，何能保肺而疗久嗽耶。
经年累月，久嗽不瘥，余无他证，却与劳嗽不同。一味百部膏，保肺可愈。（损庵）
同桑白皮、天麦冬、枇杷叶、五味子、紫菀、贝母。治虚嗽，属肺阳虚而有热者。若脾肺气虚，不宜服。
暴嗽。用百部、生姜各捣汁等分。煎服二合。（《肘后》）一方，捣百部自然汁，和生蜜等分。沸汤煎膏，噙咽。
小儿寒嗽。用百部炒，麻黄去节，各七钱半，为末。杏仁去皮尖炒，仍以水略煮三五沸，研泥。入熟蜜和丸，皂子大。每服二三丸，温水下。
久嗽。百部根二十斤，捣取汁，煎如饴，加蜜二斤。服方寸匕，日三服。
〔论〕百部与天冬，类皆治肺之剂。第天冬气寒味苦，后有微甘，的属以寒治热。百部则味甘而后微苦，苦特甘之余。诸本草所谓微温微寒者，乃清润之气，适与甘合，不可与天冬之苦寒同论。损庵治久嗽，用以保肺。以嗽久不愈，必寒热补泄之剂，投不应节，肺阴已虚，不可复以寒热为尝试。此味甘后有微苦，由土气以保金，而金气得母气以下降，乃可徐徐奏功也。至其治暴嗽，惟宜于肺气素虚之人，随分寒热以佐之。如寒则生姜，热则生蜜可耳。
〔修治〕竹刀劈去心及皮，酒浸一宿，漉出，焙干，细锉用。
何首乌  ***************************
春生苗，其蔓名交藤，雌雄共生。雄者茎色黄白，雌者黄赤，蔓时交结，或隐化不见。叶似薯蓣而不光泽，夜合昼疏。（与合欢叶同）　夏秋开黄白花，结子有棱，根有五棱，色分赤白，白雄赤雌也。
味苦涩而甘，气微温。入足厥阴，兼入足少阴。
白者入气分，赤者入血分。茯苓为之使。
主治瘰疬，消痈肿，疗头面风疮。行胆气，泻肝风，益肝血。亦疗积年劳瘦，痰癖风虚，败劣骨软风（腰身软，膝痛，不能行步。）。并冷气心痛，阴伤久疟。乌髭发，悦颜色。久服长筋骨，益精髓，延年有子，亦治妇人产后及带下诸患。
方书治中风头痛、行痹、鹤膝风、痫证、黄疸。（有青龙散。治风气传化，腹内瘀结而目黄。风气不得泄为热中，消渴引饮。大抵此味，治风为其所长。）
肾主闭藏，肝主疏泄。是物气温，味苦涩。苦补肾，温益肝，涩能收敛精气。所以养血益肝，固精益肾，不寒不燥，为滋补良药。（濒湖）
肝胆气郁结则内热，荣气壅逆，发为瘰疬。行胆气，益肝血，则瘰疬自消。（仲淳）
君杞、菊、地黄、牛膝、天冬、赤白茯苓、桑椹、南烛子。益精血，乌须发，驻颜延年。
得牛膝、鳖甲、橘红、青皮。治疟邪在阴分，久而不解。如表气已虚，脾胃已弱，则加人参三五钱。肺热者，去人参，换入当归，如其数。
得刺蒺藜、甘、菊、天冬、胡麻、漆叶、白芷、荆芥、苦参、地黄、百部。治头面诸风，及大麻风。
得银花、地榆、犀角、山豆根、草石蚕、黄连、芍药、葛根、升麻、滑石、甘草。治毒痢下纯血，诸药不效有神。
七宝美髯丹。乌须发，壮精骨，固精气，续嗣延年。（明世宗初年，邵应节真人进此方。上服之，连生皇嗣，于是其功益著。）用何首乌雌、雄各一斤。（雄者色黄白，雌色黄赤。）米泔浸三四日，瓷片刮去皮。取淘净黑豆二升，置砂锅中，铺豆及首乌，木甑上（重重铺盖）蒸之。豆熟取出，去豆，晒干。换豆再蒸，如此九次，晒干为末。赤、白茯苓各一斤，去皮研末。水淘去筋膜及浮者，取沉者，捻块，以人乳十碗浸匀，晒干研末。肥牛膝八两酒浸一日，同首乌第七次蒸之，至九次止，晒干。当归八两酒浸晒，杞子八两酒浸晒干，菟丝子八两酒浸生芽研烂晒，补骨脂四两以黑芝麻拌炒香。并忌铁器，石臼为末，炼蜜和丸弹子大，一百五十丸。每晨用温酒，午用姜汤，卧用盐汤，各下一丸。其余并丸梧子大，每日空心酒服百丸，久服极验。忌如后。
瘰疬结核，或破或不破，下至胸前者皆治之。何首乌取根洗净，日日生嚼，并取叶捣涂之，数服即止。
骨软风疾，腰膝疼行步不得，遍身瘙痒。用何首乌（大而有花纹者）、牛膝各一斤。以好酒一升，浸七宿，晒干。木臼杵末，枣肉和丸，梧子大。每服三五十丸，空心酒下。
〔论〕何首乌之用，或取效于气血之结而经脉壅者，或取效于气血之劣而形器损者。久服更能驻年种子。何其功之迥异若是？传赞曰：雌雄相交，夜合昼疏。卢氏谓药有雌雄，类指其花实之有无，及形色之相肖。惟首乌色分赤白，白雄赤雌，两藤互为交解。其叶通于昼阳之辟则辟，夜阴之阖则阖。秉阴阳分合之化机，以合于人身阴阳之始如肾者是，更合于阴阳之枢如肝胆者是。夫气血皆一阴一阳之所化，阳为开之，阴为阖之。今气血之结者，以开为功，而即具有阖之用。气血之劣者，以阖为功，而即具有开之用。开阖尽其神，而气血之生化乃不竭，以是延年，以是种子。岂非不易之元理乎？盖他药得阴阳之分，此独得阳阴之合。他药得其分者，不出于合中。此味得其合者，又出于分中也。其畏忌与地黄同，则补阴当与地黄并。但不与同其沉滞者，以阴阳开阖，具于天一之肾。地黄只为阴之阖，不能为阳之开也。又肝胆根于至阴，达于至阳。亦本此开阖以为开阖，而行其气血之生化者也。兹味合于元始，握其枢机，在风木为出地之阳，故多以疗风归之。岂地黄可得而等夷乎？且风实者，阴不能致于阳而使阖也。风虚者，阳不能达乎阴而使开也。既合于至阴为阖，至阳为开，则风之疗也。安得不首推兹味乎？第惟所产异地，又有大小之殊。如其味苦温而止，何能功超群品，必苦而兼甘，得土之冲气，以入肝肾而滋益，乃奏奇功也。
首乌为益血之药，忌与天雄、附子、乌头、仙茅、姜、桂等燥热药同用。（仲淳）
服首乌者，忌诸血、无鳞鱼、萝卜、葱、蒜。忌铁器。
〔修治〕冬至后采者良，入春则芽而中空矣。临用留皮，以竹刀切。米泔浸经宿，同黑豆九蒸九晒，木杵臼捣之。按蒸晒乃用以补益者，至于散气血结壅等证，似当生用，即前方治瘰疬用生嚼可见。
春末，夏中，秋初，三时候晴明日，兼雌雄采之。布帛拭去泥土，生时勿损其皮，烈日曝干，密器收贮，一月一曝。临用去皮杵末，酒下最良。有疾者，茯苓汤下，以为使也。凡服，用偶日服讫，温覆取微似有汗。导引尤良，别用他制者无效。
此法，缘兹物具有开阖神机。如同黑豆蒸晒以补肾肝之虚，或宜。若凡证概用，恐违其自然之性也。
萆薢  ***************************
出川中。蔓生，叶似菝葜而大。茎有刺者，其根实，其色黄白，三指许大，长硬而多节。雷公所以云竹木也。今人皆以土茯苓为萆薢，讵知茎叶根苗皆不同，误矣。
川萆薢形体，壮大突兀，坚而多节。（菝葜根亦至坚，但多尖刺。）切开白莹带粉。（其色红者，菝葜根也。）其味苦平。（不若菝葜根之苦涩）用者切宜辨之。
味苦气平，阴中之阳。入足厥阴少阴。
薏苡仁为之使。
补肝虚，主腰脊痛强，寒湿周痹，冷风㿏痹。腰脚瘫缓不遂，老人五缓关节老血，骨节风。（即痛风。风属阳病。《经》云：阳病发于阴，正坐阳虚而阴不化也。）并治阴痿失溺，白浊茎中痛，及久冷肾间有膀胱宿水。补水脏，坚筋骨，益精明目。（诸本草）
方书治中风虚劳恶寒喘，痛痹着痹挛痿，脚气鹤膝风。不能食，消瘅，小便数，赤白浊疝。
得火土之气，而兼禀乎天之阳气。所治诸证，无非湿热流入下焦，客于肝肾所致。更疗下元虚冷，湿邪为病。（仲淳）
《炮炙论·序》云：囊皱漩多，夜煎竹木。竹木萆薢也。漩多白浊，皆是湿气下流。《杨倓家藏方》：治真元不足，下焦虚寒，小便频数，白浊如膏。有萆薢分清饮，正此意也。（濒湖）得骨碎补、牛膝、木瓜、薏仁、黄柏、续断、杜仲、石斛、生地、狗脊。治腰脊痛强，骨节风。加白术、菖蒲、茯苓。治周痹。
同莲子、茯苓、车前、木通、泽泻、牛膝、黄柏、甘草。可分清除湿。
护命方。（杨子建）凡小便频数，不计度数，便时茎中痛不可忍者。（与淋证涩而痛者不同）此证必先大腑不通，水液只就小肠，大腑愈加干竭，甚则浑身热，心躁。其本因贪酒色，积有热毒腐物瘀血乘虚流入于小肠，故便时作痛。不饮酒者，必平生过食辛热荤腻之物，又因色伤而然。宜用萆薢一两，水浸少时，同盐半两炒。去盐为末，每服二、三钱，水一盏，煎八分。和渣服，使水道转入大肠。仍以葱汤频洗谷道，令气得通，则溺数及痛自减也。
〔论〕萆薢据《本经》《别录》、甄权所主治，类不越外之寒湿，与内之虚冷为因，而所患多居下焦。《第简方书》：有属阴气不足，而亦用萆薢以合所宜之药者。（如痿症之金刚丸、牛膝丸。挛症之续断丹，腰痛之虎骨散是也。）夫阴气与阳气有异，故投剂不能滚同，何以统用萆薢。且有阴血虚甚而阳僭于上，是与阳虚之证分道而驰矣。乃如中风之天麻丸、愈风丹，虽大补其阴血，与补阳悬殊，而卒亦需夫萆薢之用，其故安在？盖此味专主足三阴（肝脾肾），为足三阳（胆胃膀胱）之化原。似能化阴以导阳，而转其生化之枢者。如阳虚则阴必实，补阳者借其能化阴，而导阳以达固为的剂。至于阴气之不足，不能遽投补阳也，亦惟大益阴气耳。补阴气而不借其化阴者以导于阳，则阴气不畅。更如大补阴血之剂，不有此化阴导阳者，则骤补之阴血，毋乃与亢阳相扞格，故亦须之以转其机也。（如天麻丸、愈风丹，大补阴血。而一则少入附子，一则少佐肉桂。皆欲其通经活血，俾阴之不格于阳耳。即此以推，则有阳虚而微兼阴虚，如消痹之苁蓉丸。有阳虚而兼阴虚有滞，如挛症之防风散。有阴气虚而并元阳亦虚，如痿症之煨肾丸。更有阴气阴血俱不足而兼事补益，如脚气之十全丹。皆可以化阴导阳之义求之也。）至于消瘅之白茯苓丸，清胃热与益肾阴并投。又如赤白浊之小温金散，益心肾之阳而清虚中之热。皆须此味。岂非阴阳转化之微，不徒在寒，而并及于热乎？夫萆薢固足三阴药，海藏只云补肝虚，何也？盖肾为至阴，脾为太阴，而肝则阴中之少阳。《经》所谓一阴为独使者，固化阴导阳之枢机也。兹物或禀阴中之阳，能使风木之化得达，木火之用有地。故海藏遂谓其补肝虚乎。（本草所主诸症，皆属阳虚而阴不化。其受病在血分，其本固责于木火之不达也。）肝之下合于任，上会于督者，不谓兹物能助其气化也。世医知萆薢能分清浊，而不知其即此化阴导阳之功。以阴化则清升，而便数可止。阳导则浊降，而茎痛可除。护命方治溺数茎痛，所以一味独用耳。
下部无湿，阴虚火炽者不宜服。（仲淳）
〔修治〕其根细长浅白而虚软者佳。酒浸一宿，焙干用。
土茯苓  ***************************
即土萆薢。名仙遗粮，俗名冷饭团。蔓生如莼，茎有细点，其叶类竹，而质厚滑，长五六寸。其根如菝葜而圆，大若鸡鸭卵，连缀而生，近或数寸，远者尺许。有赤白二种，入药用，白者良。
气味甘淡而平。入足阳明厥阴少阴。
能健脾胃，去风湿，强筋骨，利关节。治拘挛骨痛，恶疮痈肿。解汞粉银朱毒。
杨梅疮，始由毒气干于阳明而发。妄用轻粉，其性燥烈，久而水衰，肝挟相火来凌脾土。土主肌肉，湿热郁于肌腠，故发为痈肿，甚则拘挛。《经》所谓湿气害人皮肉筋骨是也。土茯苓甘淡而平，长于去湿。湿去则营卫从，而筋脉柔，肌肉实，而拘挛痈漏愈矣。初病服之不效者，火盛而湿未郁也。病久则热衰气耗，湿郁为多耳。（石山）
搜风解毒汤，治杨梅疮。病深者月余，浅者半月愈。其服过轻粉药，筋骨挛痛，痈痪不能动履者，服之亦效。用土茯苓一两，薏仁、银花、防风、木瓜、木通、白藓皮各五分，皂荚子四分。气虚加当归七分。水二大碗煎饮，日三服。惟忌饮茶及牛、羊、鸡、鹅、鱼肉、烧酒、法面、房事。
一方：生地、牛膝、杜仲、枸杞、当归各二两，五加皮三两，土茯苓四两。用头生酒二十大壶，浸三昼夜，煮三炷香，埋土中一昼夜。仍分作十数小瓶，再煮一炷香。饥时尽量饮。忌茶、萝卜、牛肉。有老人服此酒，御女不倦，连生数子，此传之不谬者。
同银花，治偏头风，左右俱应。但他味有不同耳。
〔论〕土茯苓功用，濒湖、石山类谓其去湿健脾胃耳。何以疗杨梅结毒有专功？先哲云：此毒总由湿热邪火之化。但气化传染者轻，精化欲染者重。气化乃脾肺受毒，其患先从上部见之，皮肤作痒，筋骨不疼。精化从肝肾受毒，先从下部害之，筋骨多疼，小水涩淋。以骨属肾，筋属肝，三焦之火藏于肾，而肝之相火与之通。淫媟者邪火炽而精化为毒，故深入筋骨而为害，至发于肌肉，固亦毒干阳明矣。然可只从阳明而治，不求其本乎？此味甘淡而气平，固入脾胃之药。第土居中以应四旁，其所治则肾之脾胃，肝之脾胃病也。诸毒遇土则化，此味具土德以化淫火之毒，是其功用之微。又有种子方，亦以为君，毋亦清邪火而有裨真阴乎。
〔修治〕去皮为末。忌铁器。
山豆根  ***************************
一名解毒。
味苦甘，气寒。
主散热聚，解毒结，并解诸药毒。
研汁涂诸热肿秃疮，蛇狗蜘蛛伤。解咽喉肿毒，含之咽汁。
治腹胀喘满，研末汤服五分。
治女人血气腹胀，酒服三钱。又下寸白诸虫。
止下痢，丸服。
止猝患热厥，心腹痛，磨汁服。并治五种痔痛。
得土之冲气，而兼感冬寒之令以生。凡毒必热必辛，得清寒之气，苦甘之味，则诸毒自解。（仲淳）
喉中发痈。山豆根磨醋噙之，追涎即愈。势重不能言者，频以鸡翎扫喉，引涎出，便能言。
牙龈肿痛。山豆根一片，含于痛所。
〔论〕山豆根经冬不凋，似大得土之冲气而然。其味初尝苦，后有甘意，但苦味多。夫苦以泄热，后乃归于甘，故能解所结之毒热以还于冲和。其治咽痛最效者，正以胃合诸经之气而络于嗌也。有人暑月感外热烦甚，至晚露寝受寒，遂郁热作嗽咽痛。偶含山豆根汁咽之，移时脱然。然则此味以散热聚为功，不等于他物之苦寒直折也。如只以苦寒折热，彼寒郁热者，不投之增剧乎？虽然，《内经·运气》多以咽痛属寒，如无郁热于中者，亦须慎之矣。
威灵仙  ***************************
其根丛须数百条，长者二尺许，补时黄黑色，干则深黑。俗称铁脚威灵仙。别有数种，根须一样，但色或黄或白，皆不可用。九月末至十二月采，余月不宜。
凡采得闻流水声者，其走性然也，须不闻水声者乃佳。（丹溪）
●根
味甘而苦，微辛微咸。气温，可升可降，阴中阳也。缪氏云：升也，阳也。入足太阳经。
忌茶及面汤。病愈止药后，方可犯之。
治诸风走而不守，宣通五脏十二经脉，去腹内冷滞，心膈痰水，久积癥瘕，痃癖气块，膀胱宿脓恶水，腰膝冷疼。疗折伤，去大肠之风。
腰肾脚膝积聚，肠内诸冷病，积年不瘥者，服之立效。（恭）
性秉风火，风得之而作，夏脉得之而流行。宣发陈，通横遍，空所有，实所无。急方之宣剂通剂也。（之颐）
威灵仙属木，痛风在上下，皆宜服之。其性好走，亦可横行。（丹溪）
辛泄气，咸泄水，故风湿痰饮之病，气壮者服之有捷效。然其性疏利，久服恐损真气，气弱者不宜。（濒湖）
主久疲宿冷之痼疾，元阳委顿，犹贯朽粟红，借此设施，便成焕发。倘兵柔饷乏，作此背水阵，终非万全策耳。（之颐）
肾脏风壅，腰漆沉重。威灵仙末蜜丸，梧子大。温酒服八十丸。平明微利恶物，如青脓胶，即是风毒积滞，如未利。再服百丸。取下后，食粥补之，一月仍常服温补药。
手足麻痹，时发疼痛，或瘫痪，或打扑伤损，痛不可忍。威灵仙炒五两，生川乌、五灵脂各四两。为末，醋糊丸梧子大。每服七丸，盐汤下。忌茶。
停痰宿饮，喘嗽呕逆，全不入食。威灵仙焙，半夏姜汁浸焙，为末。用皂角水熬膏，丸绿豆大。每服七丸至十丸，姜汤下，日三服，一月为验。忌茶面。
〔论〕威灵仙生先于众草，秉风升之化而气温，丹溪谓其属木是矣。但萌芽于春木，蕴酿于夏火，至历气交之土，乃于秋金花实。冬水采根，则是泄英于金，而归根于水也。其味始尝之甘，次则苦，苦固不胜甘。第苦中微有辛味，至味尽时复微有咸，辛咸之味甚微，故水火之全气趋之。若金水气盛，则木火之用反缓矣。本木火以达金水，所以辛泄气，咸泄水，勃然若草木之怒生，为急方中宣剂通剂也。人身气凝液泣为病强半，此味顿通气血之凝滞。卢氏谓主久疲宿冷之痼疾一语，足尽其概。种种治效，俱宜以此语为主脑。惟凝泣诸证，非邪气之留连而阻塞，即正气之怯弱而邪着之。邪气实则邪当之，正气虚者但宜补正之中。借此风行之性为和气化液之先导，而不可专任。至病本于热，其主治自有的剂，尤未可概施乎此也。
丹溪治腰痛属阴虚而有湿热者，以龟板为君，而威灵仙同他药或臣或佐。夫是症虚与热皆有，一兼于湿，此品遂不可少。即此类推而酌用之，幸无株守仲淳禁予例也。
又苏恭所言腰肾脚膝积聚，肠内诸冷病，历久不瘥者，服此立效。的是实义，盖其宣木火之气，以达金水之用，故善就下而治水脏诸病。若腰痛病由膀胱，更不可少。以膀胱水腑，而此味大逐水腑之结邪也。
凡寒湿腰痛，治以温补，而未尽霍然者，因湿邪留滞在经，他药不能祛也。须于滋阴益阳中，用此味同苍术为主，乃获全愈。
缪氏：凡病非风湿，及阳盛火升，血虚有热，表虚有汗，痎疟口渴身热者，并忌用之。
〔修治〕去芦酒洗。
茜草根  ***************************
味甘，微酸微咸。气温，阴中之阴。入手足厥阴血分，及手足少阴经。
主寒湿风痹，黄疸，通经脉，补中。疗热中伤，治六极伤心肺，吐血泻血。止鼻洪尿血，并扑损瘀血。治血痢心神烦热，及虫注下血如鸡肝，女子虚热崩漏，经滞不行。痔瘘疮疖排脓，酒煎服。
方书治舌衄。
痹属血脉之病，而伤中则由血之病于经脉者，更入于脏腑以伤其中之守也。虽病有浅深，然经脉者内外之合，故此味俱得治之。
专于入营行滞，俗治女子经水不通。以一两煎酒服之，一日即效。（濒湖）
禀土与水之气，而兼得天令少阳之气以生，故能凉无病之血，行已伤之血。
同地黄、麦冬、归身、阿胶、茅根、童便。主血热吐衄。
同地黄、牛膝、黄芪、地榆、芍药、荆芥穗。治肠风下血。
佐地榆，治横痃鱼口神效。
吐血燥渴及解毒。用茜根、雄黑豆去皮炙、甘草等分。为末，井水丸弹子大。每温水化服一丸。
五十后经水不止者，作败血论。用茜根（一名过山龙姜）一两，阿胶、侧柏叶、炙黄芩各五钱，生地一两，胎发一枚烧灰。分六帖，每帖水一盏半，煎七分。入发灰服之。
〔论〕茜根味甘而微酸咸，色赤气温，专于行血活血。《本经》治寒湿风痹，固以其温而行之矣。乃亦以治黄疸者，盖血挟热则毒内瘀而发黄，以寒凉行之，不若以温从治之。此义可通于血证，凡滞血发热者，其脉涩。外证必兼漱水及呕恶痰涎，或两脚厥冷，或小腹结急，或唾血，或鼻衄，心烦燥渴，皆其明验。又热毒瘀血，在小便为淋痛，在大便为肠风。绎此则茜根之疗唾血、衄血及尿血、泻血，非从治而导瘀之故欤？夫血以寒泣，亦以热瘀。热能使阴不守，致血狂越而四溢，亦能瘀之，使不循经而四溢。然则疗血证者，可不知行之活之，而徒守降火一法乎？甄氏又言：治六极伤心肺吐血泻血。夫六极皆虚劳证，何以茜根亦治之？观《金匮》以大黄䗪虫丸主干血，（以润剂治干，以蠕动啖血之物行死血，死血去，病根剗。而后可从事于滋补之剂。）则知茜根之治六极所伤而为吐血泻血者矣。夫血蓄于内，瘀则易治，干则难治。茜根非能治干血也，特有内伤者，即能瘀血，不独吐衄者有之。且如女子血证，岂惟闭者为瘀。即月经不止，或亦调养失节，内伤元气，致血壅隧道，不能归经而错出，是皆得以茜根行之者，不可不知也。《别录》云：伤中，而冠以热字。盖阴者阳之守，血脉痹则阴气不畅而郁为热。阴气化热，则阳失所守而与之俱伤矣。阴在阳中，阳在阴外。所以谓之伤中，而伤必本于热也。中伤则阳亢，阳亢则真阴所化之血，反随亢阳以上下行。故论治血证者，必以救阴之伤为主，但不可妄投苦寒以伤阴气。以真阴为阳之守，而阴气又为血之先耳。
茜根汤，治吐咯呕血。（四物加童便浸香附钱半，茜草根二钱半。水煎服。）乃阳虚而阴不能化，以致血瘀而患于上逆者，是责其本在阳也。若阴虚不能为阳之守，致阳无所依，血随气上而不得归元者，不宜投此方，为当责其本在阴也。阴阳之辨，更宜精研。如血固真阴之化醇，第有足三阴（肝脾肾）、手三阴（心肺心包）之殊，即有阴血、阳血之宜审。气固营血之先导，第有足三阳（胆胃膀胱）、手三阳（大肠小肠三焦）之别，即有阴气、阳气之宜详。人身天地，分于身半之上下，可遂滚同而无精微之分辨乎哉？故审必于血之化原，或属在地之阴（肝脾肾），或属在天之阴（心肺心胞）。然后明于气之驭血，或属在地之阳（胆胃膀胱），或属在天之阳（大肠小肠三焦）。盖血于在地之阴资始，而于在天之阴资生。气于在地之阳资生，而于在天之阳资化也。夫阳本先阴而动，血乃于在地之阴资始者。因血之质属阴也，阴未舒时，不能驭阳以为气。惟值阳正位，而阴乃合于阳以有生，故曰资生于在天之阴。夫阳本先阴而升，气乃于在地之阴资生者。气之橐在阴也，阳未动时。阳亦不能化阴以为血。惟及阳司令，而液乃合于气以得化，故曰资化于在天之阳。所以欲疗血证，如血病于在天之阴资生者，则宜究在天之气资化者以为治。如气病于在地之阳资生者，则宜究在地之血资始者以为治。此分天地而审阴阳之大义。虽然病有标本，若血上逆，则又急宜治标。故虽病于资始者，亦必从在天之资化者以疗之，而后治其资始之本。缘在天之资化者，不能化阴，是其急在标，不能舍在天之资化而迂图其资始也。（在天之资化者不能化阴数句，是治血逆之要领，乃阳中阴虚也。至于阳虚不能化阴以致血瘀上逆者，是症不多见，正宜于茜根之治矣。盖前治责其本在阴，后治责其本在阳也。）若病由在天之资生，更不必言矣。
缪氏：虽见血证，若加泄泻饮食不进者，勿服。
〔修治〕铜刀锉，勿犯铁铅器。入药焙用。
防己  ***************************
黔产不及汉中者良，故称汉防己。其茎如葛蔓延，茎根甚嫩，折一头吹之，气从中贯。采其根用，剖开须作车辐解，而木强者不取也。汉防己，是根破之纹，作车辐解，黄实馨香。木防己，是苗上有丁足子，青白虚软。（嘉谟）
气味大苦辛寒，性燥而不淳，善走下行。阴也，泄也。入足太阳经。
防己阳中之阴药也。（丹溪）
主泻血中湿热，通其滞塞，行十二经，通腠理，去风水肿，治腰以下至足湿热肿痛脚气，补膀胱，（湿热行而至阳之气得化。是正所谓补也。）去留热，治湿风口面㖞斜，手足拘痛，除温疟。散湿热恶结诸疮，亦能泻大便。
去下焦湿肿及痛，并泄膀胱火邪。必用汉防己、龙胆草为君，而知柏、甘草佐之。（洁古）
防己象之于人，则险而健者也。善用之，亦可敌凶突险，否则能为乱阶。盖其臭味拂人，下咽便令身心烦乱，饮食减少。然于十二经，有湿热壅塞不通，及下注脚气膀胱积热，非此不可，真行经之仙药，无可代者。若阴虚内热，元气已亏，轻用防己泄大便，则重亡其血。又热在肺经气分，而大渴引饮，或邪传肺经，致气分湿热，而小便黄赤，抑至不通，此皆上焦气病，禁用。下焦血热，惟下焦湿热流入十二经，致二阴不通者，然后审而用之。（东垣）
湿热乃下焦血分之病，若病在上焦，而本起于下焦，如肺痿咯血之类，即所谓下焦湿热，流入十二经者也，焉得不用。是在诊脉耳。
（又）凡用防己于下部湿热药中，必以二术、苓、甘、萆薢、木瓜、黄柏、石斛、薏仁等补益之药为主，而以防己为使，乃无瞑眩之患。
皮水胕肿，按之没指，不恶风。水气在皮肤中，四肢聂聂动者。防己茯苓汤主之。防己、黄芪、桂枝各三两，茯苓六两，甘草三两。每服一两，水一升，煎半升。日二服。
风水恶风汗出，身重脉浮。防己黄芪汤主之。防己一两，黄芪二两二钱半，白术七钱半，炙甘草半两。锉散，每服五钱，生姜四片，枣一枚，水一盏半，煎八分。温服，良久再服。腹痛，加芍药。
风湿相搏，关节沉痛微肿，恶风。方同上。盖湿肿多，缘卫气有伤，故用芪、甘补卫，防术胜食。但各味分两不同耳。
肺痿咯血多痰者。汉防己、葶苈等分。为末。糯米饮每服一钱，极验。
〔论〕防己为除下焦湿热要剂，何以能通十二经？以其为足太阳本经药。《经》固曰：巨阳者，诸阳之属也。何以为治湿仙剂？以太阳为寒水之腑，此味能行本经之水也。何以又能疗风？盖出地风木，即继寒水之后以宣其用者。使寒水之化郁，则风木亦为之郁，故风与湿常互为病。（或由风郁以病水，或由水郁以病风。）防己固能治水之病乎风者，即由风而病乎水者，亦可治也。但未至病于水，则未可投耳。（水病乎风，即所谓湿风是也。《中风症类》云：湿毒之为病，亦多似风症。）仲景用防己黄芪汤治风水恶风及风湿相搏之病，更有用以治风温者，其义安在？盖风搏于热而气化郁。（所以有鼻息必鼾，语言难出症。）君防己以宣阴，而益阳佐之，气化乃达耳。《经》曰：卫出下焦，此味苟同补阳者用之，可只谓其能从血分治湿热乎。凡气郁成湿，湿郁化热之证，如有关于卫分者，不独足肿湿盛之可治矣。
足肿一证，概以为湿热下溜耳，即是湿热概以为血分病耳，又不过曰气郁化湿，湿郁化热耳，是犹未悉其微义也。丹溪云：水谷入胃。气属阳，味属阴。属阳者上输气海，属阴者下输血海。二海为气血之所归，五脏六腑十二经脉，皆取足于此。然则气血之海，皆资生于后天之胃矣，岂湿热之病，专责于血，并无与于气乎？人身气海之下，即有血会，血生于气也。血海之上，乃有丹田，气充于血也。血生于气，则胃气之虚与胃阳之亢者，便不能致于气海，使肺气下降入心而生血矣。不能生血，则统血与藏血之肝脾，俱失其运化之职矣。所以冲任之气，不得胃气以行血海之化而达于足也。夫气能生化，则液蒸为血。不能生化，则血困于湿。其热者阴气微也，湿热虽属血分之病，而其本在气，则是胃气之不得下行故也。乃先哲又谓胃气下陷者，盖天气下为雨，则地气上为云。足三阳下行至足，而后举三阴以上升焉。（其举阴以上升者，乃阴中之阳，正谓元气、谷气也。）如阳不得极于下，则不能举阴以上升。（不能举阴以升，由冲任不得阳以化也。）而湿化愈滋，郁热愈甚。肝肾不能行血海之化以荣于周身，乃举身半以下为肿或痛矣。是其本在上，必理脾胃之阳以达阴。其末在下，必裕肾肝之阴以举阳。或益阳，或清其并阳之热，或化阴，或导其伤阴之湿，或引而竭之，或升而举之。岂漫从事于祛除湿热，更加防己辈之疏滞决壅乎哉？抑人身犹天地，必阴中举阳以升，然后阳中含阴以降。此篇论病，乃先从阳中不能含阴以降，故阴中不得举阳以升，是病机之本也。其有肝肾阳微，阴不得化，而湿热只因于下者，又当从肝肾为本，第不能舍后天生化之胃耳。
缪氏：防己性悍气猛，走窜决防，大苦大寒，能伤胃。凡胃虚、阴虚、肾虚、小水不利，及胎前产后血虚，虽有下焦湿热，慎毋用之。误则为害非细。
〔辨治〕凡使，勿用木条色黄而腥，皮皱上有丁足子。惟要心有花纹黄色者。
去皮锉，酒洗，晒干用。
通草  ***************************
即木通。（古方通草，即今之木通。俗所谓通草，乃通脱木。）泽潞汉中江淮湖南州郡皆有之。绕树蔓藤，大者径三五寸，每节三二枝。枝即通草，通理细孔，含取一头吹之，气出彼头。色黄白者良，黑褐色者，用之无力。（此商人因其质轻易得，多致船篷上，为雨旸所浸。以致腐黑。）或谓木通即葡萄苗者，误。
苦辛甘淡而微寒。气平味薄，降也，阳中阴也。入手厥阴手太阳，并及足太阳。
主除脾胃寒热，通利九窍血脉关节，除心烦，止渴退热，通小肠下水，理风热小便数急疼。治水肿浮大，利诸经脉寒热不通之气，散痈肿诸结不消，并主女子血闭，月候不匀。
《本草十剂》：通可去滞，通草、防己之属是也。夫防己大苦寒，能泻血中湿热之滞，又通大便。通草甘淡，能助西方秋气下降，利小便，专泻气滞也。肺受热邪，津液气化之原绝，则寒水断流，膀胱受湿热癃闭约缩，宜此治之。（东垣）
凡胸中烦热，口燥舌干咽干，大渴引饮，小水淋沥闭塞，胫酸脚热，并宜通草主之。
（又）上能通心清肺，治头痛，利九窍。下能泻湿热，利小便，通大肠，治遍身拘痛。（濒湖）。
凡遍身胸腹隐热疼痛，拘急足冷，皆是伏热伤血。血属于心，宜木通以通心窍，则经络流行。（仁斋）
经络不通，元脉不接，加木通以达之。（《医略》）
能治周身表里之气，以其苦泄辛散，甘缓淡渗，通之之义，无处不周。（《类明》）
一人感风湿，患白虎历节风。遍身抽掣疼痛，足不履地者三年，百方不效。一日梦与木通汤愈，遂以四物加木通服，不效。后以木通二两，长流水煎，顿服。一时许，遍身痒甚，上体发红丹如小豆大，随手没去，出汗至腰而止，上体不痛矣。次日，又如前服，下体丹发，汗出至足底，通身舒畅而痛除矣。月余壮复，步履如初。后治数人皆验，盖痛则不通，通则不痛也。
心热尿赤，面赤唇干，咬牙口渴。导赤散。用木通、生地、甘草、竹叶七片，煎服。
同牛膝、生地、天麦冬、五味、黄柏、甘草。治尿血。
同牛膝、生地、延胡。治妇人经闭，及月事不调。
〔论〕木通主治，《类知》为利水。而《本经》所云通利九窍血脉关节。殊未深究，夫水与血，是二是一。《经》曰：津液已行，营卫大通，糟粕乃以次传下。然则水谷之入胃者，其清气上注于肺，而清中之浊者，仍归于胃。观《本经》首言除脾胃寒热，次乃及于通利九窍血脉关节，则知木通于肺胃之交，真有为之承接脉络，使其气化通而血化利者。即其细孔通理，两头皆贯，不有合于主脉之心化血之包络乎？使清气之营，入脉而流贯于诸经，即上下之九窍无不通。所谓糟粕次下为便溺者，皆分其化于一气，而绝无等待，是利水与通利九窍血脉关节，原非二义也。抑多言其泻小肠者，以心主人身之血脉，而小肠为心脏输化之腑。小肠通利，则胸膈血散，膻中血聚，则小肠壅滞。是则血脉通利，即其通利小肠之本。而小肠通利，正其通利血脉之功也。上而火中之水，在小肠之气和而能化，则下而水中之火属膀胱者，其气亦应之而化，故非利小肠而无与于膀胱。但病于因膀胱者，不得专主此尔。
木通可疏湿热，以湿多属血分，不利之病也。至风热之病于血者亦用之，以风脏即血脏也，总不外于通利血脉关节之义。至女子妊娠养胎，自肝始，脏腑相滋，各三十日，惟手少阴心、手太阳小肠不在养经之数。无胎则下为月水，有胎则上为乳汁。故此味通经闭调月候，更有殊功。
凡精滑不梦自遗，及阳虚气弱，内无湿热者，禁用。妊娠忌之。（仲淳）
〔修治〕去皮节，生用。
通脱木  ***************************
其茎空心，中有白瓤，轻白可爱。白瓤中藏脱木，故名。
味甘淡，气寒。阳中之阴，降也。入手太阴足阴明经。
主治泻肺利阴窍，治五淋癃闭，除水肿，明目退热，下乳催生。
甘平以缓阴血，与灯草同功，宜生用之。（东垣）
色白气寒，味淡体轻。入太阴肺经引热而下降，故利小便。更入阳明胃经，通气而上达，故下乳汁。其气寒，降也。其味淡，升也。（濒湖）
阳中之阴必下降，故主利阴窍及诸证。（仲淳）
佐番降香、红曲、鲮鲤甲、山楂、没药。治上部内伤。
虚脱人禁之，孕妇弗服。（仲淳）
〔修治〕揉碎用。
钩藤  ***************************
状似葡萄藤，大如拇指而中空。折致酒瓮中，以气吸之，涓涓不断。茎间有刺，宛如钓钩，色并紫赤。
味微甘微苦而平，气微寒。入手足厥阴经。
平肝风，除心热。主瘛疭颤振，头旋目眩，舒筋。治小儿惊痫，内钓腹痛，发斑疹。
方书于治中风瘫痪，口眼㖞斜，及一切手足走注疼痛，肢节挛急用之。又治远年痛风瘫痪，筋脉拘急作痛不已者。
肝主风，心包主火。凡病风火相煽，钩藤通心包于肝木，能使火静而风熄，则诸证自除。（濒湖）
钩藤祛风而不燥，为中和之品。（士材）
得远志、茯神、琥珀、枣仁、丹砂、牛黄、天竺黄、犀角屑、生地、龙齿、麦冬、金箔。治小儿惊痫瘛疭。有痰加竹沥、南星、橘红。
小儿惊热。钩藤一两，硝石半两，炙甘草二钱五分。为散，每服半钱温水服，日三。
〔修治〕久煎便无力，俟他药煎就，投钩藤一二沸即起，颇得力也。去梗，纯用嫩钩，其功十倍。（士材）
石南藤  ***************************
一名丁公藤。江南湖南诸大山有之。细藤圆腻，紫绿色，一节一叶。叶深绿似杏而微短厚，贴树处有小紫瘤，中有小孔，四时不凋。茎叶皆臭而极辣，白花蛇食之。
味辛甘，气温。
主治风血，补衰老，起阳，强腰脚。除痹变白，逐冷气，排风邪，治上气咳嗽，皆煮汁服，冬月浸酒服。
丁公藤疗风，始于解叔谦祷治母疾。空中神语之，宜都山伐木翁示之。近俗医治诸风，和诸药熬膏，号南藤膏，取效尤捷。
《准绳》中风条类，有木瓜丸。治肾虚，腰膝沉重少力，抑或缓弱，步履艰难，举动喘促，或腿脚肿痒，疰破生疮，脚心隐痛，筋脉拘挛，面色黧黑，二便秘涩，饮食减少。无问久新，并宜服之。
用熟地、乌药、橘皮各四两，黑牵牛三两，石南藤、杏仁、当归、苁蓉、木瓜、牛膝、续断各二两，赤芍一两。为细末，酒糊丸梧子大。空心，用木瓜汤或酒下三五十丸。
忍冬藤  ***************************
在处有之。藤蔓左缠，茎色微紫，对节生叶，似薜荔而青，有涩毛。三、四月花初开，蕊瓣俱白，经三日渐变金黄，幽香袭人，燥湿不变，名金银花。藤名左缠藤，俗曰甜藤，统名忍冬。夏采花，秋采叶，冬采藤用。
味甘，气微寒。
主寒热身肿，解散热毒。治风，除胀止渴，及一切风湿气诸肿毒，痈疽疥癣，恶疮热毒，血痢五痔诸漏。
煮汁酿酒饮，补虚疗风。（贞白）
茎叶花功用皆同，昔人称其治风除胀解痢，而后世只用以消肿散毒，为治疮要药。（濒湖）
甘能益血和中，微寒即生气，所云轻身益寿者也。
同甘菊、紫地丁、夏枯草、白芨、白蔹、贝母、连翘、鼠粘子。治一切肿毒，加辟虺雷，治一切疔疮。
君地榆、芍药、黄连、甘草、升麻。治一切血痢。
单味熬膏，小儿服之，稀痘。
忍冬酒。痈疽发背初发，便当服此。或贫乏中，或居乡僻，百发百中。忍冬藤生取一把，以叶入砂盆研烂，加酒少许，调和得所。涂敷四围，中心留口。又取五两，用木捶捣碎，不犯铁，生甘草一两，同入砂瓶内。水二碗，文武火煎至一碗，入好酒一大碗，再煎十数沸。去渣，分三分，一日夜吃尽。病势重，一日夜可二剂。（惟气虚及寒多人不宜用）
一切肿毒，及疔疮便毒，不问已溃未溃，或初起发热。用金银花连茎叶捣，取自然汁半碗，煎八分服之，以渣敷上。败毒托里，散气和血，其功独胜。
托里方。治痈疽发背，肠痈乳痈，无名肿毒，焮痛实热，状类伤寒。不问老幼虚实，服之未成者消，已成者溃。忍冬叶、黄芪各五两，当归一两，甘草八钱。为细末，每服二钱，酒一盏半，煎一盏。随病上下服，日再，以渣敷之。
〔论〕忍冬凌冬不凋，取其汁能伏硫制汞，故有通灵之号。其质凝于严冬，而花吐于春深，正如三焦之阳，在地中而得出地之风气以通也。又其味甘，而入血以和之，是本至阴之性以除热，禀阴中之阳以达气，具五味之主以和血，更乘风升之力以透经。凡三焦之气化热以为血病者，或内或外，或浅或深，或上或下，皆能理之。不必专功于痈疽发背，疥癣杨梅，诸肿毒而已也。夫热毒何以必本于三焦，以手厥阴与手少阳，合而行气血之化。《内经》所谓中有父母也，三焦为真火，火化热则淫毒已甚。即此味为膏，可以稀痘。夫痘非根于三焦之命门者乎，抑其能透经脉者，以三焦与足厥阴肝通。故先哲首称其治风，治风故能透经脉耳。方书治消渴已愈，防发痈疽，预取忍冬酒煮窨服，至大小肠通利，方为药到。此证乃脏腑热除，而经络之热未净也，必用此酒透去之。且不特治痈，亦能止渴，是则从脏腑而经脉，从经脉而肉里，斯味实有全功矣。《别录》谓其久服轻身，长年益寿，岂尽妄哉。
忍冬，其藤左转，已属肝剂。而茎色微紫，又肝之血剂也。春深吐花，始白而后黄，是又由肝达肺，由肺达脾之味也。故不只于行经络，且能周肉理，散血分热毒。缪氏治偏头痛属肝经血虚有热者，用之。
又忍冬花浸酒，能令血热而大肠结燥者通利，亦是乙庚相合之义。
忍冬藤补血，惟气虚及寒多人，不宜。
〔修治〕四月采花，阴干。藤叶不拘时采用。
黄药子  ***************************
在处栽之。茎高三、二尺，柔而有节，似藤实非藤也。叶大如拳，根长尺许，围三、二寸，外褐内黄，亦有黄赤色者。捣其根入染蓝缸中，云易变色也。
黄药、红药，一物二名。至白药子，方书亦用之，未审何物。
根
味苦气平，平即兼凉，气薄味厚。降多升少，阴也。入手少阴足厥阴经。
凉血降火，治肺热咳唾血，鼻衄舌衄，舌肿咽喉肿痛。疗诸恶肿疮瘘，消瘿，（不越凉血和营散结之义）解毒。
黄白药子，治肺热有功。一法，红花、当归煎汤下。
得土中至阴之气以生，故其色黄。肝心二经，得苦凉之气，则血热解，营气和，标证不求止而止矣。
同忍冬、夏枯草、白芨、白蔹、紫地丁、甘菊、茜草、连翘、牛蒡、白芷、贝母、白药子之属。治一切疔肿痈疽。
赤药，俗名红药子。每以四两为君，加白芨、白蔹各一两，乳香、没药各五钱，丹砂、雄黄各三钱，麝香、龙脑各一钱。为细末，量疮大小，蜜调敷疮四围，中留大孔以绵纸护之，时以米醋润之，其痛即减，亦复易溃易收。治一切发背痈疽俱效，阴毒尤要。如无赤药子，以黄药子代之。
吐血咯血，能解诸热烦躁，及一切毒。茜根四钱，大豆、黄药子、甘草各二两。为细末，每服三钱，新汲水调下。加人参二两，治痰嗽有血。
又方：用蒲黄、黄药子等分。为末，掌中舐之。
鼻衄不止。黄药子为末，每服二钱，煎淡胶汤下。良久，以新水调面一匙，顿服之。
遗精。黄药子四两，刮去粗皮，石臼捣碎，水四碗，煎汁，滤去渣，碗盛，露一宿。空心温服。
〔论〕黄药根味苦气平，苦者火味，平者金气。火合金以为用，则气归凉降，气凉降以化血，则血归元阴。所以治诸血证，能解血中之邪结，而去其毒也。观其同于伏火丹砂，合金火而降于水以治肾厥头痛，则岂徒奏功于凉血散毒间哉。
缪氏：痈疽已溃，不宜服。阴证当以内补为急，药子之类宜少服，只可外敷。
王瓜  ***************************
三月生苗，其蔓多须，其叶圆，如马蹄而有尖，面青背淡，涩而不光。六、七月开五出小黄花，成簇。结子累累，熟时有红、黄二色，皮亦粗涩，根如栝蒌根之小者，澄粉甚白腻，须深掘二、三尺乃得正根。作蔬食，味如山药。（濒湖）
王瓜其壳径寸，长二寸许，上微圆，下尖长。七、八月熟，红赤色，壳中子如螳螂头者，今人又谓之赤雹子。（宗奭）
●根
气味苦寒，有小毒，能吐下人。
主治消渴内痹，血月闭，寒热酸疼。益气愈聋，疗诸邪气热结鼠瘘，散痈肿留血，破症癖。治天行热痰，壮热烦闷，酒黄病热劳，治妇人带下，下乳汁，落胎，止溺数不禁，逐四肢骨节中水，利大小便。（诸本草）
禀土中清肃阴寒之气，能除湿热热毒。大约与栝蒌性同，而此入血分诸病为多。（仲淳）
黄疸变黑。用土瓜根汁，平旦温服一小升，午刻黄水当从小便出。不出，再服。
小便如泔，乃肾虚也。用土瓜根一两，白石脂二两，菟丝子酒浸二两，桂心一两，牡蛎粉一两。为末，每服二钱，大麦粥饮下。
经水不利，带下，少腹满，或一月经再见者。王瓜根散主之。王瓜根、芍药、桂枝、䗪虫各三两。为末，酒服方寸匕，日三服。
〔论〕《经》云：寒泣血。王瓜乃以苦寒而效活血之用，知其所治之瘀血，皆因于热者。第细绎其用，非专以通瘀为功，如能止溺数不禁，又逐四肢骨节中水。仲景既以治经水不利，又或一月再见，何为而有两利之功哉？观《本经》云益气，乃知此味所益之气，为血中阴气，故用于妇人经带居多。且通治诸方，又于二便为多，则其气不为阴中之阳而精专于血分者乎。再以单方治黑疸参之，兹味之益阴气而俾血和也，信而有征矣。（禀土中清阴专气。乃开花结实于六、七月，是其气之畅者，正从阳归阴之候也。）
●子
即赤雹子
味酸苦，气平。
生用，润心肺，治黄病。炒用，治肺痿吐血，肠风泻血赤白痢，疗反胃吐食。
反胃。用赤雹儿灯上烧一钱，入好枣肉、平胃散末二钱。酒服，食即可下。
筋骨痛挛。赤雹儿子炒开口，为末，酒服一钱，日二服。
下血。王瓜子一两，烧存性，地黄二两，黄连半两。为末，蜜丸梧子大。米饮下三十丸。
络石藤  ***************************
生阴湿处。冬夏常青，实黑而圆，其茎蔓延贴石，折之有白汁。其叶小于指头，厚实木强，面青背淡，涩而不光。有尖圆二种，功用相同。六、七月采茎叶用。其绕树生者，叶大而薄也。
气味苦温，微寒。入足阳明、手足少阴、足厥阴、少阳经。
治喉舌肿闭，背痈焮肿，口干舌焦。养肾，明目，除邪气，利关节，主一切风。
方书治喉咽中有物噎塞。
禀少阳之令，兼得地之阴气。所主诸证，皆其热毒之郁于血分者。兹味苦温通气血，即因其阴寒入血而解除热毒也。
喉痹肿塞，喘息不通，须臾欲绝。用络石一两，水一升，煎一大盏。细细呷之，少顷即通，神验。
痈疽焮痛，止痛灵宝散。用鬼系腰，即阴湿石岸间络石而生者。其藤柔细，两叶相对，形生三角。用茎叶一两，洗晒，勿见火，皂角刺一两，新瓦炒黄，甘草节半两，大栝蒌一个，取仁炒香，乳香、没药各三钱。每服二钱，水一盏，酒半盏，慢火煎至一盏，温服。
小便白浊，缘心肾不济，或由酒色。遂至已甚，谓之土淫，盖有虚热而肾不足，故土邪干水。史载之言夏则土燥水浊，冬则土坚水清，即此理也。医者往往峻补，其疾反甚。惟博金散，则水火既济，源洁而流清矣。用络石、人参、茯苓各二两，龙骨煅一两。为末，每服二钱，空心米饮下，日二服。
〔论〕凡味苦寒则就水，苦热则就火。络石味苦，凌冬不凋，得于阴气最厚。六七月采之，是阴中有阳，而非偏于寒者。惟其阴气厚，故治血中热毒。惟其阴中有阳，故就热毒以达清解之用，不至于相逆而奏效。盖如喉痹背痈疗治，原忌寒凉，故此味有专功。至其治白浊，当是益气而又不大寒，正阴中有阳，水火相济之功耳。
〔修治〕粗布揩去茎叶上毛，熟甘草水浸，晒干用。
木莲  ***************************
即木馒头，一名薜荔。延树木垣墙而生，四时不凋，厚茎坚强，大于络石。不花而实，微似莲蓬而稍大，六、七月实内空而红，八月后则满腹细子如稗，一子一须。其味微涩，其壳轻虚。
味甘涩，气平。
主治壮阳道，固精，消肿散毒，止血下乳。治久痢肠痔，心痛阴癫。
〔论〕黑丸子治久年痔漏下血，以木馒头为君。《集简方》治阴㿉囊肿，烧木馒头酒服。又有与小茴等分，研末酒服者。夫阴㿉之证，缘阴中之阳大伤，阳不能为阴之主，而有㿗然不振之意。丹溪所谓㿗疝，概属于湿是也，惟木莲为中的之剂，可与苏颂所云壮阳道相通而互证矣。
五龙草  ***************************
即五爪龙。《纲目》不载。因治背疽奇中，故详录之。
此草蔓生下湿地。叶似丝瓜而小，有五丫，丫俱有须，故名五爪龙。三月间采，阴干用。
●背疽总略
背疽属火毒酝酿而成，不能外散，势必内攻，不能中出，势必旁溃。医以凉药围解，多罹二患。又阴疮不起发者，向有隔蒜灸法，然亦未尽取效。此方补用药捻重照，以火引火，毒气外散，后用药敷围，追脓止痛，毒从孔窍及疮顶中出，可免旁溃矣。阴疮一照，即起红晕，状如蒸饼，变为阳证。此其奇中大略也。
火捻提照方。照法日每一次，初用捻三根或四根，次日用四根或五根，以次至六、七根止。大率看疮轻重，酌捻多寡。重者不过六、七日，腐肉尽化为脓，从疮口中陆续涌流。新肉如榴子，累累而生，此时不必再照。围药终始如一，随疮势大小，渐渐收入。照围后，不可用膏药盖顶，致毒气拂郁。只剖葱叶，量疮口贴之。
凡照时，先煎猪蹄汤，澄清，洗去围药，如法熏照。待疮势大愈，肉生将满，始上生肌散，（龙骨二钱，水石煅二钱，黄丹一钱。）护以太乙膏，（方在后）直候平复。复后，膏药犹不可离，此其始末细微也。内服，不出十宣护心等方。最忌寒凉伤胃。
此疮由厚味、怒恼、郁结所致，受病以年计。调摄之法，以惩忿窒欲为先，清散托里为要。
火捻提照，为治背疽第一法：提出其毒，妙在手法，惟巧者意会耳。
●熏药方
雄黄、朱砂、血竭、没药各一钱，麝香二分。
血竭、没药，赝物极多，须按本草求其真者。
上研细末，绵纸为捻长约尺许，每捻药三分，真麻油润灼，离疮半寸许，自外而内，周围徐徐照之。火头上出，药气内入，疮毒随气解散，自不内侵脏腑。初用三条，渐加至五、七条，疮势渐消又渐减，熏罢随即敷药。
自外而内者，言自红晕外，左右旋照以渐将捻收入疮口上也。更须将捻猛向外提，以引毒气，此是手法。
●敷药方
五爪龙、车前草连根叶、狶莶草、金银花，各等分。
上四味鲜草，一处捣烂，加多年陈小粉。初起，仍加飞盐末少许，共为稠糊敷疮上，中留一顶，拔脓出。若冬时无鲜者，用根及蓄下干药。（蓄草者阴干，无见火日。）　陈醋调敷。
如五龙草急觅不得，而疮势紧急，即将车前等三味捣用，亦能奏功。
疮初发时，取五龙草汁半盏，黄酒和水饮，能内消。
●太乙膏
元参、当归、白芷、肉桂、大黄、生地、赤芍、苦参。
八味切片，用麻油二斤，入铜锅内，煎至黑色，隔棕滤去渣。入黄丹十二两，再熬，滴水成珠，捻软硬得宜，即成膏矣。
制丹法：先炒黄丹紫色，倾入缸，滚水泡之。再汲凉水满缸，用棒常搅，浸一宿，去水。再炒如前，两次，方研，务要极细。
凡人将发痈疽毒，半年一年前，必常自觉口干，或作渴思饮茶并水，或食已即饥，名为中消。急须每日服忍冬丸，不次，如是加念久服，可免发背。纵不免，必可治疗。
常时摘取金银花四斤，趁湿水洗，石臼中杵烂，置大瓦罐内。入井花水三碗，无灰酒三碗，调稀，煎十余沸。取下，生布滤去渣，汁入罐，再煎成膏，滴水不散。又将一斤焙干，同粉甘草二两，共为细末。取膏糁末入内，酒面打糊杵一二百下，丸如绿豆大。食远，酒下八九十丸。此药得酒良，不饮酒者，百沸汤下。

卷十二·水草部  ——————————————————————————————————————————————————————————————————————————————————————————

泽泻  ***************************
春生苗，多在浅水中，吐似牛舌，独茎而长，秋时开白花作丛。秋末采根，曝干用。
味咸甘淡，气寒，沉而降，阳也。入足太阳少阴轻。
逐湿行水，去三焦、膀胱停水留垢，伐肾邪，起阴气。疗水饮眩冒，心下水痞，治水泻五淋，并小便不利而渴。消肿胀，通血脉，渗湿热，治泄精，及疝痛脚气，肾脏风疮，去阴间汗。
除阴湿之圣药。（洁古）
去脬中留垢。以味咸，能泻伏水故也。（易老）
脾胃有湿热，则头重而目昏耳鸣。渗去其湿，则热亦随去，而土气得令清气上行，天气明爽。故仲景用治支饮苦冒，使之降而奏功也。（濒湖）
下焦湿热致精泄者，宜投之。（嵩）
八味丸之用泽泻，取其伐肾邪，起阴气，助补益而已。（安道）
多服病人眼。（扁鹊）降令太过，清气不升，真阳潜耗故也。（濒湖）
无疾服之，令人目盲。（洁古）
水肿昼剧夜平者，阳水也。泽泻同二苓术芍、人参、陈皮、赤豆、桑皮、治之，多服必愈。夜剧昼平者，阴水也。同车前、赤苓、生地、白芍、薏仁、木瓜、石斛、赤豆、桑皮治之，多服必愈。
同参、术、二苓、半夏、陈皮、紫苏。治一切停饮停水。
饮证病甚欲眩者。用泽泻五两，炒术二两。水三升，浓煎服，必效。
肾脏风疮。泽泻、皂荚水煮烂，焙研，炼蜜丸梧子大。空心，温酒下十五丸至二十丸。
〔论〕泽泻本水草，味咸气寒，的入水脏，为逐湿行水之捷药。然咸得有甘，此濒湖所谓淡渗之药，皆上行而后下降者也。（后天凡水本于胃，水谷精气自胃上行，而后浊者下降。）其能起阴气者，以人身有真水，有凡水，真水能化元气（即阴中之真阳），元气能化凡水。如中焦阳衰，则凡水不能化液以为病。凡水不能化液，是亦病于真水不能化元气也，是亦三焦膀胱病于阴气不起也。故行水除湿，即所以升阳而起阴。其能渗湿热者，以元阳不运，则相火郁于肝，合而为湿热。湿热为病，宁独泄精疝痛脚气之类，即泄痢肿胀五淋皆系之。而泽泻皆治之，第渗多则亡阴，致真阳益化为热，是亦祛湿而渗下者所当酌。或于苦寒中加风升以达阳，不必定责效于泽泻也。其又通血脉者，血与水同源，如疗肾脏风疮，困湿因真阴，则阳郁而化风，肾肝之病于风以为诸病者，固可同治也。《别录》云：止泄精者，乃肾家有湿邪，致肾气虚而精不固也。推之五淋之治，都不外此，不得概以阴虚为言。
又方书治水湿肿胀，及支饮苦冒二证，皆用白术、泽泻。以皆本于脾胃，元阳虚而停水也。特水肿以二味为丸，用茯苓汤下，助之渗利。至五苓利小便，更加猪苓分理，且少用肉桂，使下焦元阳同于中焦气化而水行也。投剂者其细审之。
病人无湿无饮而阴虚，及肾气乏绝，精滑作泻，目虚不明等候，咸禁。
〔辨治〕不油不蛀者良。细锉，酒浸一宿，漉出，晒干用。一法：米泔浸，去毛蒸，或捣碎焙。
石菖蒲  ***************************
一名尧韭。类凡五种：生于池泽，蒲叶肥，高二三尺者，泥菖蒲，白菖也；生于溪涧，蒲叶瘦，根高二三尺者，水菖蒲，溪荪也；生于水石间，叶有剑脊，瘦根密节，高尺余者，石菖蒲也；栽之以砂，一年至春剪洗，愈剪愈细，如韭根如匙柄，高四五尺者，亦石菖蒲也；甚则根长二三分，叶长寸许，谓之钱蒲。入药须用二种石菖蒲，余皆不堪。
●根
味辛微苦，气温。
主治开心帅气，通九窍，明耳目。治耳鸣或痛，客忤癫痫，除心积伏梁，并下气湿痹。（在阴在脉之痹，乃湿乃风之因。咸能宣发，设寒水专令，取效更捷。）止心腹疼痛，利丈夫水脏，女子血海冷败，安胎漏，下血崩中，兼辟蚤虱。
五脏气虚宜补者。心气不足，人参、茯苓、石菖蒲。
水土和合，抽为草木。惟石菖蒲全得生阳之气，吮拔水液，盘络砂石，不假地土之力，昌美溪浦之间，故曰菖蒲。以治病之用言，当号昌阳。以发生之体言，当号阳昌。（子繇）
古方有单服菖蒲法：心腹冷气搊痛者，取一二寸捶碎，同吴茱煎汤饮之。猝患心痛，嚼一二寸，热汤或酒送下。（颂）
下痢噤口，虽是脾虚，亦热气闭隔心胸所致。俗用木香失之温，用山药失之闭，惟参苓白术散加石菖蒲，粳米饮调下。或用参、苓、石莲肉，少入菖蒲服。胸次一开，自然思食。（士瀛）
禀孟夏六阳之气，而合金之辛味以生。阳精芳草，辛温四达。通九窍，充百骸。用宣邪结，俾达真阳，此通利心脾二经之要药也。（仲淳）
同熟地、黄柏。作丸，治肾虚耳聋。若中年预服，可使老而听聪。
同二术、木瓜、薏仁、石斛、萆薢、黄柏。为除湿强步之要药，兼治下部脓窠湿疮如神。
佐人参、麦冬、枣仁、茯神、远志、生熟、地黄。为补心之剂。如心气郁结者，加沉香，能益火以开心。
癫痫风疾。九节菖蒲去毛，木臼捣末，以獖猪心一个批开，砂罐煮汤。调服三钱，日一服。
诸积（食积、气积、血积之类）鼓胀。石菖蒲八两锉，斑蝥四两去翅足。同炒黄，去斑蝥不用，以布袋盛，拽去蝥末，为末，醋糊丸梧子大。每服三五十丸，温白汤下。治肿胀尤妙，或入香附末二钱。
〔论〕菖蒲感百阴之气。冬至后五十七日始生，盘水石间，吮拔水液，不假土力，稍有泥滓，即便凋萎。且四时长青，阴气特足。感阳而盛，故曰昌阳。第阴之感阳而盛者，五种菖蒲所同。至质成于阴之凝，而气禀于阳之达，则石菖蒲所独。皇甫氏谓其开心帅气者，心为君火至阳，根于至阴也。非至阴之贞，不发至阳之光。发至阳之光，乃益畅至阴之用。（四语以发至阳之光为主脑，其益畅至阴之用，即由气生血之义。盖血虽原于水，而必成于火也。）阳既昌乎阴，又即帅气以和血，所以治风寒湿痹。而独宣脉痹者，以菖蒲开心孔，心孔为诸脉络之宗主也。心脾为子母，入心自必及脾，佐人参能益宗气，故亦治胎漏崩中等证。石菖蒲补心气之虚，试为悉之。盖人身至阳，根于至阴。缘天一之壬水，合有丁火，壬召丁，丙即随丁。然后水中有火，而命门以成。乃奉水之主以至于火而生心，正如兹物感至阴以达至阳，其阳气之最先而奋出者，得不于心受之乎。第惟石菖蒲不假土气，但吮水液，乃为全得生阳之气，感至阴而达于至阳之出机，他种不能。又此种气温味辛，其苦甚微，辛之胜者，阳气之通天也，微苦者入心，苦为火味也，不可谓其有苦而又云入肾也。
〔辨治〕生石上者，嫩黄紧硬，节稠一寸九节者，真。中心微赤，辛香少渣，更妙。其有形如竹根鞭，黑色气秽，味腥，质大松多渣，但主风湿疥瘙，不堪入药。
忌铁器。用铜刀刮去毛，微炒，捣碎入药。
心劳神耗者，此味大辛，不宜。可遵雷公法，取嫩桑枝拌，蒸熟，晒干用。
蒲黄  ***************************
蒲即今取以为席，或并作扇者。黄即花中蕊屑也。
气味甘平。手足厥阴血分药。
治血治痛，生则能行，熟则能止。
主心腹膀胱寒热，利小便，止血消瘀，疗血气心腹胃脘痛，治吐衄（鼻舌），尿泻血痢血，及女子崩漏堕胎。又通经脉，除血症血晕，儿枕急痛，并打扑血闷。
方书治中风发热咳嗽，霍乱谵妄，淋证舌咽喉。
蒲水草，其黄，夏火之英花也。凡草木绽萼吐英，荣实蒂落，莫不具春升夏出秋降冬藏之象。至黄布花心，此又夏出吐英之荣极时也。百花有黄，花谢黄减，惟蒲黄四布花上若黄金，经久不变。是知蒲性精专在黄，然亦具夏火、长夏土、秋金三义。（子繇）
与五灵脂同用，治一切心腹痛。
有人舌忽肿满，口不能出声，以蒲黄频掺，比晓乃愈。（《本事方》）又宋度宗一夜忽舌肿满口，用蒲黄、干姜末，等分，干搽而愈。（芝隐方）据此，则蒲黄之凉血活血可证。盖舌为心之外候，而手厥阴相火，乃心之臣使，得干姜是阴阳相剂也。
得地之阴气，兼得金之辛味，言甘平者，是兼辛而言也。甘能和血，辛能散结，故或生或熟，皆可奏功。（仲淳）
得炒黑干姜、炒黑豆、芎、归、地、膝、泽兰。治产后诸血病。
同车前、牛膝、生地、麦冬。治溺血。
同阿胶、白胶、人参、麦冬、赤苓、车前、杜仲、川断。治血崩血淋。
生纳舌下，数数易之，消重舌。
一切跌扑伤损，瘀血停滞腹中。生蒲黄煮浓，和童便饮之良。
五劳七伤，停积瘀血，胸前痛即发吐衄，悉和凉血行血药主之。
老幼吐血。蒲黄末每服半钱，生地汁调下，量人加减。或入发灰等分。小便出血，方同上。
口耳大衄。蒲黄、阿胶炙，各半两。每用二钱，水一盏，生地汁一合，煎至六分。温服，急以帛系两乳，止乃已。
关节疼痛。蒲黄八两，熟附子一两。为末，每服一钱，凉水下，日一服。
胎动欲产，日月未足者。蒲黄二钱，井华水服。
产妇催生。蒲黄、地龙洗焙、陈橘皮等分。为末，另收。临时各炒一钱，新汲水调服，立产。
胞衣不下。蒲黄二钱，井水服之。
〔论〕蒲黄水草，具水土合德之阴。当春生嫩叶，出水时，便红白色茸茸然。是寒水之气，因风木而已趋火投金矣。至夏后，茎抽叶中，花抱茎端，花上粉屑如金色，经久不变，殊于他花之随谢而色萎者。盖其升出之机，复因大火以归土而育金，举金之为水母为火妻者。更借水火之黄婆以厚育之，故金气得精专，乃致其配火孕水之化机焉。是则此味具体于水，达用于火，布化于金者也。夫足太阳寒水，阴中有阳，生焉化焉以至于金，是为升出者机。手太阴燥金，阳中有阴，亦复生焉化焉以归于水，是为降入者机。此味由升出而得降入于大火之后以为凉降，是阳之气得化于阴，阴之气受化于阳。《本经》所以首主心腹膀胱寒热，利小便，而后及于止血消瘀也。（《经》云：二阴至肺，其气归膀胱，外连脾胃。又云：阴入于胃，游溢精气，上输于脾，脾气散精，上归于肺，通调水道，下输膀胱。可与兹义相发明。）人身水与血，是二是一。本降入之机，絪緼变化于中者，配火孕水而液能化血。《经》所谓化其精微，是为血也。然则蒲黄之性，合于膀胱水府之气化，而主治寒热利小便者。乃血化之还及于气，气化之还及于水。如所谓游溢精气，通调水道耳。（还及于气，还及于水，是应前絪緼变化配火孕水而液化血之义。又应前具体于水，达用于火，布化于金之义。盖血原从气化，气原从水化，故曰还。）惟宜于寒热之气化以及水化者，故取以化寒热之伤血者，止与消无不咸宜。（如生料鸡苏治鼻衄，既同于凉血清热。而黑神止血，又同于燥湿温寒。治舌肿既配干姜，而治木舌又辅三黄，是为寒热皆宜。）总之，入心而行凉降之气化。凉者秋气，非以寒除热也，只可谓之和血耳。既不同丹皮、紫草、郁金之苦寒而凉血，亦不等红花、茜根、苏木之辛温而散血，惟得于温凉之中气。故或从阳以引之，如同干姜而治舌肿，或从阴以达之，如同阿胶而疗口耳大衄。其消肿非以疏导为功，其定衄非以止涩见长，推此乃可以用斯味矣。
〔辨治〕自采者真。勿用松黄并黄蒿，二件全似，只是味跙及吐人。
凡使蒲黄，须隔三重纸，焙令色黄。蒸半日，却焙令干，用之。
又行血消肿，生用。补血止血，炒用。
水萍  ***************************
杨花所化生。只水中一叶，经宿即生九叶。叶下微须，即其根也。
气味辛寒。
主治暴热身痒，热毒风热热狂，肿毒。发时行热病汗，并疗风湿麻痹脚气。捣汁服，主水肿利小便，止消渴，治吐衄。
发汗胜于麻黄。（丹溪）
专得水气之清阴，其体轻浮，其性清燥，能祛湿热之药。（仲淳）
杨先百木青，秉春升之敷和。萍性善生衍，秉夏出之蕃茂。但以升出为用，不以风火为气者，以基于水，遂禀水寒之化。且味专辛发，借金水之相滋，诚逐风清热，解表出汗，下水气，止消渴之良剂也。
去风丹。治瘫痪三十六种风。用紫背浮萍晒干，研细，炼蜜丸弹子大。每服一丸，豆淋酒化下，有验。
水气洪肿，小便不利。浮萍晒干为末，每服方寸匕，白汤下，日二服。
鼻衄不止。浮萍末吹之。
吐血不止。紫背浮萍焙半两，黄芪炙二钱半。为末，每服一钱，姜蜜水调下。
消渴饮水。用干浮萍、栝蒌根等分。为末，人乳和丸梧子大。空腹服二十丸，三年者数日愈。
风热瘾疹。浮萍蒸过焙干，牛蒡子酒煮晒干炒，各一两。为末，每薄荷汤服一二钱，日二次。
〔论〕杨花入水而化萍，禀寒水之旺气，乘风木之出机。故其生也易，而化亦繁。即其味以辛胜，固皆气化出机也，乃入口微有甘酸，入血分而涌泄。随有辛之胜者，散之润之，合于人身之阴气抑遏，阴气阻滞，阴气为阳所并者。举能大畅寒水之化，而奏效于水与汗与血焉。阴气达则阳自化，而风自息，故治风热最胜。但能达阴之出机，不能借其还阴之入机耳。
缪氏云：表气虚而自汗者，勿用。
〔修治〕紫背者入药良。面背皆绿者，不可用。七月采之，拣净，摊竹筛中，下置水一盆映之，晒即易干。
海藻  ***************************
即水藻。生于海中者有二种：马尾藻生浅水中，如短马尾，细黑色。大叶藻生深海中，叶如水藻而大。海人以绳系腰，没水取之，作海菜货远。
苦咸而寒，气味俱厚。纯阴，沉也。反甘草。
主瘿瘤结气，散颈下硬核痛，痈肿癥瘕坚气。（瘿瘤诸疮，坚而不溃者，随经各引，肿无不消。）
起男子阴消及㿉疾，疝气下坠，疼痛卵肿。治奔豚气脚气，水气浮痛。下十二水肿，腹中上下雷鸣，胸膈痰壅，利小便。
南方人多食良，北人效之，倍生诸疾。（诜）
咸能润下，寒能泄热，引水使邪气从小便出。（濒湖）
与甘草本相反，东垣散肿溃坚汤，治瘰疬马刀，二味并用，欲其反夺以成厥功也。
治瘿气。海藻酒。海藻一斤，绢袋盛之，浸以清酒二升，春夏二日，秋冬三日，每服两合。日三，酒尽再作。其渣晒干为末，酒服方寸匕，日三服，不过两剂瘥。
〔论〕海藻散结破坚，总由能达阴中之气。夫至阴之气，水化出焉。故《本经》更下十二水肿，推此则其起男子阴，消㿉疾，非益于阴气之故欤？第咸润下，寒泄热，只宜于阴气虚而化湿热者。如阴气虚而病于寒，则不宜也。
〔修治〕洗净咸味，焙干用。
昆布  ***************************
一名纶（音关）布。生登莱者，搓如绳索之状。出闽浙者，大叶似菜。（濒湖）
气味咸酸，寒滑。
下气，治十二种水肿，瘿瘤结聚气。（瘿结如石者非此不除）疗瘘疮，及阴㿉肿。利水道，去面肿，久服瘦人。
昆布臛。治膀胱结气。用高丽昆布一斤，米泔浸一宿，洗去咸味。以水一斛煮熟，劈细，入葱白一握，寸断之，更煮极烂，乃下盐醋糁姜橘椒末调和食之。仍宜食粱米粳米饭，极能下气，无所忌。海藻亦可，依法作之。
〔修治〕东流水煮半日，去咸味，焙干。
〔总论〕寒润下，咸软坚。独取海藻、昆布二物，因其与水浮沉之性，从上而下，以致流湿之用。故下而阴㿉，上而颈核，更上而面肿，无不奏效。是流湿引水者，二物所独擅。而散结破坚，即流湿引水之能事，他味莫与争功也。第如诸般结气，气属阳，本不聚而成形。所患瘿瘤㿉肿，大抵皆阴蓄乎阳耳。此类破阴之蓄以达阳，须更有佐其破阴者。如海藻酒之治瘿，必借酒以行。昆布臛治膀胱结气，必合葱姜椒橘之力以为功也。
缪氏：二物脾家有湿者，弗服。

卷十三·石草部  ——————————————————————————————————————————————————————————————————————————————————————————

石斛  ***************************
五月生苗，七月开花，十月结实。
出六安山谷，及荆襄汉中，江左庐州，浙中台温诸处。近以温台者为贵，谓其形似金钗，然气味腐浊，不若川产形颇修洁，气味清疏也。
味甘淡微咸，气平，味厚气薄，阳中阴也。入足阳明少阴，亦入手少阴经。
主治伤中，除痹下气，平胃气除热，清气益气。补肾暖水脏，壮筋骨，强阴益精，补五脏虚劳羸瘦，逐皮肤邪热痱气，脚膝冷疼痹弱。
治胃中虚热有功。（宗奭）
方书治中风虚劳，消瘅积聚，虚烦不能食，咳嗽喘逆，反胃，诸见血证胁痛，痿痹脚气，小便数淋及不禁，口齿唇舌耳病。
夏月酒蒸代茶，顿健足力。
囊湿精少，小便余沥者，宜加之。一法：每以二钱，入生姜一片，水煎代茶，甚清肺补脾也。（深师）
石斛功力，宛如胃腑，运化精微。散精于肾，淫气于骨，散精于肝，淫气于筋膜。以及从脾淫肌肉，从心淫血脉，从肺淫皮毛。何莫非水谷之源，次第敷布于神脏，次第满溢于形脏者。设痹塞则中伤（伤阴之谓），致令胃失所司，不能下精与气，遂成神脏之虚劳，形脏之羸瘦耳。（子繇）
禀土中冲阳之气，兼感春之和气以生。甘能除热，又能助脾益血，平能下气，味厚则益阴气。故主治伤中补虚，奏胃与肾之功。（仲淳）
气力浅薄，得参芪便能奏功，专倚之，无捷得之效。（士材）
同麦冬、茯苓、橘皮、甘草。益肾强四肢。
同麦冬、五味、人参、炙草、白芍、枸杞、牛膝、杜仲。理伤中，补五脏虚劳羸瘦，强阴益精。
同枇杷叶、麦冬、橘皮。则下气。
同木瓜、牛膝、桑皮、石南叶、白藓皮、黄柏、茯苓、菖蒲。主诸痹，及逐皮肤邪热痱气，足冷痹弱。
〔论〕石斛生苗五月，以历秋冬，由土之水，而气乃完。取挂屋下，频浇以水，经年不死，故知为益阴上品。其味甘平入胃，兼以微咸，合于甘中之淡，使胃阳合于肾阴而归元。（胃之虚热，由于肾阴不足，石斛能合脾肾之阴气至于胃，使胃阳不亢，而阳即随阴以降也。）故除痹下气，而即以强阴益精。（甄氏所谓补肾益力，日华所谓暖水脏，壮筋骨。《别录》所谓疗脚膝疼冷痹弱，皆不外是。）第其由脾胃而及四脏者，特以脾肾交通。欲益五脏之阴气，须用此为关捩子。非谓淡平之性味，能专任补益之功也。人身脾与肾，互为化原。而脾肾生化之气盛，又即为余脏之化原。是欲补五脏者，必先于脾。而欲益脾者，当不能舍肾矣。世但知温命门之火以生脾土，至从胃肾之阴气相通以为补，多不致察。缘未识脾阴胃阳之升降，各有攸宜耳。
〔辨治〕生溪石上者，名石斛。折之似有肉，形短而中实。生栎木上者，名木斛。折之如麦秆，形长而中虚。去根头，酒洗，蒸用。惟入汤膏，不入丸散。
骨碎补  ***************************
出岭南虔吉诸州，今淮浙陕西夔路皆有。寄生石上，或木上背阴处。引根成条，上有黄白赤毛，及短叶附之。大叶似贯众，根扁而长，略似姜形，人呼猴姜，又为石毛姜。（核）
根
气味苦温。入足少阴经。
主治破血止血，补伤折骨碎，散骨中毒气，风血疼痛。（血和则风息，故痛风证类用之。）亦入妇人血气药中用，兼治肾虚久痢，耳鸣齿痛。
方书治腰痛行痹，中风鹤膝风挛，泄泻淋遗精脱肛。
久泻垂殆，诸药不效。用猴姜末，入猪肾中煨熟，食之顿住。盖肾主二便，久泻属肾虚，不可专事脾胃也。（濒湖）
凡痢后下虚，不善调养，或远行，或房劳，或外感，致两足痿软，或痛或痹，遂成痢风。宜用独活寄生汤，加虎骨四斤，仍以骨碎补三分之一同研取汁，酒解服之。外用杜牛膝、杉木节、萆薢、白芷、南星煎汤，频频熏洗。此一从肾虚骨痿而治也。（原礼）
好生阴处，故得阴气为多。宜其入足少阴而主骨。（仲淳）
虚气攻牙，齿痛血出，或时痒痛。骨碎补二两，铜刀细锉，瓦锅慢火炒黑，为末。如常揩齿，良久吐之，咽下亦可。此方不独治牙痛，极能坚骨固牙，益精髓，去骨中毒气。疼痛牙动将落者，数擦立住，经用有神。（松石）
肠风失血。骨碎补烧存性五钱，酒或米饮服。
耳鸣耳闭。骨碎补削作细条，火炮，乘热塞之。
〔论〕骨碎补寄生木石背阴处，为阴气所钟。味苦气温，苦者火味，温者少火之气也。禀阴中之阳，为由化得生之元机。（句指气言，盖由血化精，其化机宁尽由血，乃由气而化血者也。方书用兹味治气，正于调气诸药中本之元气属肾者，俾化机得畅耳。）故能破血，（有气以行之）即能止血。（复有气以固之）血和而血海絪緼之余，乃化为精，以入于肾之合。而散毒益髓，所以专理骨病。然则刘松石谓益精髓，乃补本草所未发。岂如粗工泛言其益肾哉？阅方书所主治，大约属阴中之气为病，阴中之气不可概以气言，亦不能专以血言。惟兹味于由化得生之妙，若所独畀。而阴中之阳，为肾中元气，又似独有斡旋，不泛同于诸药之或治血或治气者。甄氏谓其能疗五劳六极，手足不收，上热下冷，而秘传降气汤中用治上热下虚，知权言不谬也。
缪氏：不宜与风燥药同用。
〔修治〕铜刀刮去黄赤毛，细切，蜜拌润，甑蒸一日，晒干用。急用只焙干，不蒸亦得。
石胡荽  ***************************
一名鹅不食草。生石缝及阴湿处。高二三寸，细茎小叶，宛如嫩芫荽。气辛，不堪食，鹅亦不食之。冬月生苗，夏开细花黄色。（濒湖）
味辛气薰。入手太阴经。
通鼻气，通鼻息，利九窍。能解毒散疮肿，明目，散目赤肿云翳，（挼塞鼻中，翳膜自落。）散头痛脑酸，治痰疟[鼻勾]䶎。
气温而升，味辛而散，阳也。能通于天，头与肺，皆天也。治目翳㗜鼻，用此味，大抵如开锅盖法。常欲邪毒不闭，令有出路也。然力小而锐，宜常㗜以聚其力。生挼（音那，两手相切摩也。）更神。（濒湖）
碧云散：治目赤肿胀羞明，昏暗隐涩，疼痛眵泪，风痒鼻塞，头痛脑酸，外翳扳睛诸病。石胡荽晒干二钱，青黛、川芎各一钱。为细末，噙水一口，每以米许㗜入鼻内，泪出为度。
〔论〕石胡荽多生阴湿地。冬月苗，夏月华，禀阴之收，而达于阳之极畅，故能通地气于天。其辛薰不堪食，正即所禀之异，举寒热郁气而胥达者也。
石苇  ***************************
多生阴崖险罅处。其叶长者近尺，阔寸余，柔韧如皮，背有黄毛，故名石苇。（濒湖）
味苦平，气微寒。
主治劳热邪气，癃闭不通。（《本经》）止烦下气，通膀胱满，补五劳，安五脏，去恶风，益精气。（《别录》）主崩漏金疮，清肺气。（濒湖）
假石性之剽悍，宣通水道，捷于影响。（子繇）
〔论〕石苇生于石旁，及阴崖险罅，得阴气最专，似于肾气有即补以为通之用，故统治五淋。五淋者，热淋因肾气不足而移热于膀胱，冷淋属气虚寒，气淋因气郁结，沙石淋由郁结而成形，劳淋以肾气虚而为劳。惟此物能益精气，补五劳，是以诸淋皆宜也。
〔修治〕刷去黄毛，免射肺作咳。并宜去梗，微炙用。
地锦  ***************************
有地朕、血见愁草、血竭、血风草诸名。布地而生，细弱蔓延，茎赤，断之有汁。叶青紫色，夏中茂盛，六月开红花，结细实。取苗子用之。又络石亦名地锦，是藤蔓之类，与此同名异物。（禹锡）
气味苦平。
主治心气，（平即是辛，火得金气，即能宅水而化血。）通流血脉。亦可治气，疗痈疽恶疮，金刀扑损出血，血痢下血，又女子阴疝血结及崩中，能散血止血，利小便。
〔附方〕妇人血崩。草血竭嫩者蒸熟，以油盐姜腌食之，饮酒一二杯送下，或阴干为末，姜酒调服一二钱，即止。
血淋。用血风草，井水擂服，三度即愈。
〔论〕地锦蔓延茎赤，叶更青紫。观其夏中茂盛，六月开红花，结细实，而味苦。似得火化之精气，本阴气而成于大火之气，正合夫血之原于水而成于火者，故散血止血胥宜。
马勃  ***************************
五六月中，湿地及腐木上卒然而发。紫褐虚浮，弹之尘出，大如斗者，重不过钱许。夏秋采之。
味辛气平，其质轻虚。上焦肺经药也。
清肺散血热解毒，治时疫大头痛，及喉痹咽疼。（去膜，入蜜拌揉，少以水调呷。）
能清肺热，咳嗽衄血，失音诸病。（濒湖）
咽喉肿痛，咽物不得。马勃一分，蛇蜕皮一条。烧末，绵裹一钱，含咽立瘥。
走马喉痹。马勃为末，每吹一字，吐涎血即愈。
声失不出。马勃、马牙硝等分。研末，沙糖和丸芡子大，噙之。
积热吐血。马勃为末，沙糖丸如弹大。每服半丸，冷水化下。
〔论〕马勃本于腐化之气，当五六月火土极盛时，百物化生之气已极。即腐化之气，亦乘斯而猝发成形。第其气之腐，偶然假聚，即归于消亡。故以对待浮而在上并偶寄而不即化之证。
〔修治〕以生布张开，将马勃于上摩擦，下以盘承取，末用。
卷柏  ***************************
一名豹足，一名求股，一名万岁，一名长生不死草。出常山山谷，关陕沂兖亦有之。丛生石上，春分宿根再发，高三五寸，细叶似侧柏，屈藏如鸡足，根紫赤多须。六七月采取，阴干。
气味辛平。
《本经》主五脏邪气，女子阴中寒热痛，癥瘕血闭绝子。（此阴不得阳之配所致，非阴虚之血闭绝子也。）
久服轻身和颜色。
诸本草止咳逆嗽血唾血头中风眩，强阴益精，疗痿躄，治脱肛，散淋结及脏毒下血。（此脏阴之地，不得阳以和而行之，为阴毒。）
下血。用卷柏、侧柏、棕榈等分。烧存性为末，每服三钱酒下，亦可饭丸服。
远年下血。卷柏、地榆焙等分。每用一两，水一碗，煎数十沸，通口服。
〔论〕卷柏一名交时，言春分始发。时值阴离于阳，能与阳相交合，故主五脏至阴之地为邪所薄。（不得阳以和而行之之故）功能使阴气起亟，阳气前通，交相配匹。（《本经》故主癥瘕血闭绝子，及阴中寒热痛。）更能使阳气外溢，（和颜色而轻身）所谓阳在外阴之使也。

卷十四·谷部  ——————————————————————————————————————————————————————————————————————————————————————————

五谷总论  ***************************
〔五谷总论〕《经》言：五谷为养。以麻麦稻黍豆，配肝心脾肺肾。是五谷固养生所资，而非治病之物也。第即其宜于各脏者，还宜于各脏之所病，更有各脏之所苦而急于食者。《内经》又尝更端言之。《金匮真言》论曰：肝谷麦，心谷黍（糯小米也），脾谷稷（小米之粳者），肺谷稻，肾谷豆。《灵枢·五味》全曰：麻酸走肝，麦苦走心，粳甘走脾，黍辛走肺，豆咸走肾。五脏所配，自肾而外。二说互异，且以五脏之病言所宜食。又曰：肝病宜麻，心病宜麦，脾病宜粳米，肺病宜黄黍，肾病宜大豆。此说固为足据也。《脏气法时论》曰：肝苦急，急食甘以缓之，色青味甘，在谷曰粳米。心苦缓，急食酸以收之，色赤味酸，在谷曰小豆。脾苦湿，急食苦以燥之，色黄味咸，在谷曰大豆。肺苦气上逆，急食苦以泄之，色白味苦，在谷曰麦。肾苦燥，急食辛以润之，色黑味辛，在谷曰黄黍。似乎各脏所宜，又有变易从时之义。盖五谷所生之气味，与五脏合而和者以为养。然五脏各司一气，或时有专。气以为病，则不徒恃合和之能养，而还取相剂以救偏，养生者又宜悉于斯义耳。
胡麻  ***************************
《本经》胡麻一名巨胜。即今油麻，亦曰脂麻。（俗作芝麻）古者中国只有大麻，其实为蕡。汉张骞自大宛得油麻种来，故名胡麻，以别中国大麻也。巨胜即胡麻之角巨如方胜者，非二物也。服食以黑者为良。（濒湖）
味甘气平。入足太阴兼入足厥阴少阴经。
性与茯苓相宜。（隐居）
润养五脏，疗虚羸伤中，补肺气，止心惊，益气力，耐寒暑。填髓脑，利大小肠，（初食利，久食即否，去陈留新。士良）逐风湿气游风头风。
炒食，不生风病。风人久食，正步缓，利语言。（李廷飞）
麻木谷而治风。（河间）
治风先治血，血活则风去。胡麻入肝益血，故风药中不可缺。
（又）一味九蒸九曝，加茅术、乳汁，晒三次，作丸。能健脾燥湿益气。
得首乌、茅术、茯苓、菖蒲、桑叶、牛膝、当归、地黄、续断、桑寄生。治风湿痹。
同生地、黄柏、天冬、首乌、甘菊、枸杞、麦冬、牛膝、柏仁、桑叶作丸。治似中风口眼㖞斜，半身不遂，服久神验。
静神丸：治肺气，润五脏，填精髓，有益男子，亦能休粮。用巨胜、白蜜等分。合服，患人虚而吸吸者，加而用之。
●白油麻
取油，以白者为胜，故名。
味甘。生者，性寒而治疾。炒者，性热而发病。蒸者，性温而补人。
生主客热因痰饮成癖，呕吐滑肠胃，蒸食行风气，通血脉。
八谷之中，惟此为良。能益血脉，补虚羸。（隐居）。
〔论〕胡麻种于四月，收获于夏末。以火土始终，而油润脂溢乃尔。是真于至阳之会，宣至阴之化者。惟令真阳益畅于阴中，故能种种奏功于形脏。（如疗虚羸，益气力，补肺气，耐寒暑。）其黑者，色通于肾。赋天一之专气，尤能以润五脏者，还归肾脏而填补髓脑。至于治风，归功益血。其用与他味不同，盖人身水谷所化之精微，和调于五脏，洒陈于六腑，而后入于脉。其和调洒陈于脏腑之液，复归于肾，合和为膏，以填骨空，骨乃肾所主也。胡麻脂润，已能从中土之甘，化风火之燥。况其由肾至肺以润五脏，而仍还于至阴之地者，并征于色乎。盖其种种形脏之益，是阳得阴以化，至于填髓补脑，阴更随阳以化矣。仙家服食为要药，义不出此，知此则祛风之义，亦思过半矣。
●麻油
炒熟，乘热压出油，谓之生油，但可点照。须再煎炼，乃为熟油，可食，不中点照。（宗奭）
入药，以乌麻油为上，白麻者次之。（濒湖）
味甘，微寒。
生主天行热閟，肠内结热，下三焦热毒气。通大小肠，治蛔心痛，产妇胞衣不落，解食毒虫毒疮毒。
陈油煎膏，生肌长肉，止痛消肿。惟湿气膏不用。（诸本草）
油生于麻，麻温而油寒，同质而异性也。（守真）
香油，乃炒熟脂麻所出。食之美，且不致疾。若煎炼过，与火无异。（丹溪）
《博物志》言：积油满百石，则能生火。《墨谈》言：衣绢有油，蒸热则出火星，是油与火同性矣。用以煎炼食物，尤能动火生痰。（濒湖）
生用有润燥解毒，止痛消肿之功。
（又）麻油所主，皆取其甘寒滑利，除湿润燥，凉血解毒之功。（仲淳）
解砒石毒，麻油一碗灌之。
入血余一味熬膏，铅丹收好。能敷一切疮毒，排脓止痛。
肿毒初起。麻油煎葱黑色，趁热，通手旋涂自消。
痈疽发背初作。以麻油一斤，银器煎二十沸，和醇醋二碗，分五次，一日服尽，使毒气不内攻。
预解痘毒。用生麻油一小盏，水一盏，旋旋倾下油内，柳枝搅稠如蜜。每服二三蚬壳，大人二合，卧时服之，三五服大便快利，疮自不生。此扁鹊油剂法。《直指》用麻油、童便各半盏，遇时行暄暖，如上法服之。
胎漏难产，因血干涩。用麻油半两，好蜜一两。同煎数十沸，温服即下。
〔论〕麻油之最能解毒者，即为其始终于火土之时，却宣金水之化气而脂润。正以对夫结热蕴积之伤营，而并及于卫者。但白麻油亦似不及黑麻，为本于至阴之元也。
生者，多食发冷疾。脾胃虚寒作泻者，不宜食。熬熟，治饮食甚美。但须逐日熬用，经宿则火性反复，能助热动气。（仲淳）
●麻枯饼
此榨出油麻渣也。
乌须法：麻枯八两，盐花三两，用生地十斤取汁。同入铛中熬干，覆以铁盖，盐泥泥之，煅赤取细末。日日揩牙三次，揩毕，饮姜茶。先从眉起，一月尽黑。
大麻  ***************************
一名火麻，亦曰黄麻。
麻品凡五，黄络苧[艹/冏]白也。黄叶五歧，络叶无歧，苧叶圆背白，茎皆直上。黄实即大麻，壳褐仁白，多脂液。与诸麻之实迥别。（不远）剥麻收子，可取油。剥皮作麻，其稭白而有棱，轻虚，可作烛心。（濒湖）
早春种者为春麻，子小而有毒。晚春种为秋麻，子入药佳。（藏器）
●麻仁
味甘气平。性滑利下行，走而不守。入足太阴手阳明经。
补中益气，复血脉，通关节，润五脏，去风，久服肥健不老。下气逐水气，专利大肠风热结燥。治血痢，利小便，除热淋，疗消渴便涩，脚气肿渴，利女子经脉。（诸本草）汗多胃热便难，三者皆因燥热而亡津液。燥者润之，故脾约丸用麻仁润足太阴之燥及通肠也。（海藏）
脾欲缓，急食甘以缓之，麻仁之甘以缓脾润燥。（无己）
麻仁粥治风水，腹大腰脐重痛不可转动。用冬麻子半斤，研碎，水滤取汁。入粳米二合，煮稀粥，下葱椒盐豉，空心食。
五淋涩痛，麻仁煮粥，如上法食之。
老人风痹，麻仁煮粥食同。
产后汗多，则大便秘，难于用药，惟麻子粥最稳。不惟产后可服，凡老人诸虚风秘，皆得力也。用大麻仁、紫苏子各二合。洗净研细，再以水研，滤取汁一盏，分二次，煮粥啜之。
经闭两三月或半年一年者。麻仁二升，桃仁二两。研匀，熟酒一升，浸一夜，日服一升。
大麻仁酒，治骨髓风毒疼痛不可运动。大麻仁水浸，用沉者一升，曝干。银器中慢炒香熟，入木臼捣至万杵，细如白粉，乃止。分十帖，每帖用无灰酒一碗，同麻粉，用柳木槌蘸入砂盆中擂之。滤去壳，煎至减半，空腹温服一帖。轻者四五帖效，甚者不出十帖，必失所苦。
虚劳内热，下焦虚热，骨节烦疼，肌肉急，小便不利，大便数，少气吸吸，口燥热淋。用大麻仁五合研，水二升，煮减半。分服，四五剂瘥。
消渴，饮水日至数斗，小便赤涩。用秋麻子仁一升，水三升，煮三四沸，饮不过五升瘥。
血痢不止。用麻仁汁煮绿豆，空心食极效。
脚气肿渴。大麻仁熬香，水研取一升，再入水三升，煮一升。入赤小豆一升煮熟，食豆饮汁。
耐老益气，久服不饥。麻仁二升，大豆一升。熬香为末，蜜丸，日二。
〔论〕麻仁润燥，《本经》首谓其补中益气，是属何义？《尔雅翼》云：麦黄种枲（有子曰枲，无子曰苴。），枲黄种麦。是种枲在木火司令时，禀木火之气以生，而独多脂液。犹人身之气化液，液化血，固已得生于木火，而成于金水之义矣。阳中之阴气，极其舒宣。宣化于金水，正其达化于木火，是阴能化而阳乃畅，《经》所以谓补中益气也。岂必补阳而后谓之益气乎？非血药而有化血之液，不益气而有纾气之用，其逐风也不能离乎血，其调血也即不能离于气，故于大肠之风燥最宜。（若只谓其脂润，而无与于气，何以更疗风水，未有气不病而病于水者。且其所疗之风，系属血中之风。而所以疗者，由于至阳而宣至阴之化，非泛以脂润为功也。）夫大肠燥秘，缘于血不能润。风乙即合于庚，而风更化燥以为病。（大肠固属燥金）夫燥金本风木之主，乃反从风木而化，总由阳不得阴以化，不能合于下焦之元阴耳。麻仁由至阳而宣至阴之化，是即能合于下焦之元阴，而归于肝肾矣。阅《纲目》能治骨髓风毒，及下焦虚热，不可想见其气化之所归欤？（气化所归者，乃阳随阴降而下也。如上焦之阳，不得阴以化，何以为阳之导。而令其下归欤，是不为中气之病欤。）《经》曰：云雾不精，则白露不降。此从阳化阴之元机，人身阳中之阴应之。俾气能化血，以归血海而益肾肝。如兹味二便之治，正属肾肝所主也。（藏器取秋麻子入药，正取其与金水气合也。）
多食损血脉，滑精气，痿阳事，妇人多食，即发带疾。（士良）
〔修治〕极难去壳，取帛包置沸汤中，浸至冷出之，垂井中一夜，勿令着水。次日日中曝干，就新瓦上挼去壳，簸扬取仁，粒粒皆完。
小麦  ***************************
大小麦秋种冬长，春秀夏实，具四时之气，故为五谷贵。地暖处亦可春种，至夏便收。而四气不足，故有毒。（颂）
麦性恶湿，久潦即多不熟。（濒湖）
味甘，气微寒。入手少阴太阳经。
新麦性热，陈麦平和。（濒湖）
主养心气，止虚汗，心病宜食之。除客热烦渴咽燥，（作汤不许皮坼，坼则性温，不能消热止烦也。）利小便，养肝气，止漏血吐血，治霍乱后虚烦自汗。
麦属火，心之谷也。除烦止渴，收汗，利溲止血。皆心之病也，故麦为心谷。（濒湖）
●白面
气味甘温，性壅热。（不能消热止烦）有微毒，（吞汉椒，食萝卜，能解。）小动风气。
陈麦面，水煮食之，无毒。
主治养气补不足。久食实肤体，厚肠胃。水调服，治中暑，及止鼻衄吐血。（诸本草）
方书治痰饮喘吐利，舌衄，头痛，心痛，胃脘痛。
东南卑湿，春雨多，麦受湿气，又不会出汗，故食之作渴，动风气，助湿发热。西北高燥，春雨少，麦不受湿，复入地窖出汗，故常食而不病。（颖）
小麦寒气全在皮，故面去皮则热。热则壅滞动气，发渴助湿，令人体浮，皆其害也。然亦因于地产，北面无湿热熏蒸之毒，其性温平。能厚肠胃，强气力，补虚助五脏，其功不少。东南卑湿，春雨多，湿热之气全郁于内。故去皮则只余蕴热，而无寒以和之，所以多食为病。（仲淳）
北面性温，食之不渴。南面性热，食之烦渴。西边面性凉，皆地气使然。（濒湖）
寒食日以纸袋盛，悬风处，数十年亦不坏。则热性去而无毒矣，入药尤良。
（又）团参丸，治吐血不得受凉药者。人参、黄芪、飞面等分，百合佐之。按此，盖以代清阳之寒剂也。
〔麦面总论〕二麦发生于降收之候，值夏气蕃盛而即告成。是其育质受气，从少阴而归至阴，由至阴而达少阳，如阳中之太阳，所受犹浅。故能除客热，治烦渴咽燥，而利小便也。一受气于阳中太阳而随成熟，故为心之谷，养心气，止虚汗也。至小麦作面，去其皮麸在表之粗，而用其酝酿在里之精，是由阴致阳之神机在此矣。所云养气补不足，实肤体，厚肠胃，非其应有之功欤。第亦能疗吐衄血证者，缘白面根至阴以酝育，乘至阳以舒化，用以对乎阴之失守而阳僭，固优于苦寒伤阳，绝不为阴之化原地者。然则谓面性本热，殆非定论，试更参之中暑一治可见。特西北产者滋益，而东南者皆厉耳。
凡人脾胃有湿热，及小儿食积疳胀，皆不宜服。夏月疟痢人，更忌之。（仲淳）
●浮麦
取水淘浮起者，焙用。
味甘咸，气寒。益气除热，止自汗盗汗，骨蒸虚热，治妇人劳热。按浮麦全得寒性，故能止汗，汗固心液也。
●麦麸
与浮麦性同，而止汗之功次之。治行痹盗汗，和面作饼。（即曲也）消谷止痢。
手足风湿走气作痛。用酽醋拌麸皮，炒热，袋盛熨之，互易，至汗出良。
寒湿脚气，治同。
产后虚汗。小麦麸、牡蛎等分。为末，以猪肉汁调服二钱，日二服。
凡人身体疼痛，及疮疡肠烂沾渍，或小儿暑月出痘疮，溃烂不能着席卧者。并用夹褥盛麸缝合借卧，性凉而软，诚妙法也。
●麦粉
面洗筋后澄出者，俗名小粉。
味甘，气凉。
醋熬成膏。消一切痈肿汤火伤。
乌龙膏：治一切痈肿发背，无名肿毒，初发焮热未破者，神效。陈小粉（愈久愈佳）炒成黄黑色，冷定，研末。米醋调成糊，熬如漆，摊纸上，剪孔贴之。即如冰冷，疼痛即止，少顷觉痒，干亦不能动，久则肿毒自消。药力亦尽而脱落，甚妙。
大麦  ***************************
气味咸温，微寒。
主消渴，除热，宽胸下气，平胃化谷食，疗胀满止泻。
不动风气，无燥热。（士良）
其性平凉滑腻，有人患缠喉风，（此胃热化风为病）食不能下，用大麦面作稀糊，令咽而平。（宗奭）
作饭食，甚有益，煮粥甚滑，揣病情以资食治为佳。
〔论〕大小麦虽种获同时，而小麦却后于大麦。是则大麦之不动风气，与无燥热，胜于小麦者在此。而补益之力，难与小麦等功者亦在此。寇氏谓其性平凉滑腻，大约气酝于阴，而能利阳邪。故治胃热化风为病，凡肠胃有热，及谷食之留滞者，皆其的对。特中气虚寒，当少食之。
荞麦  ***************************
味甘酸平，气微寒。
降气宽肠，炼五脏滓秽，磨积滞，疗白浊白带，脾积泄泻。
治痢疾，用面二钱，沙糖水调，炒服。
绞肠痧痛，炒焦荞面，热水冲服。
食之难消，其有沉积在肠胃者，反借之消去。（颖）
肚腹微微作痛，出即泻，泻亦不多，日夜数行者。用荞麦面一味，作饮，连食三四次即愈。此可征其炼积滞之功。
咳嗽上气。荞麦粉四两，茶末二钱，生蜜二两。水一碗，顺手搅千下，饮之。良久下气不止，即愈。
男子白浊，济生丹。用荞麦炒焦为末，鸡子白和丸梧子大。每服五十丸，盐汤下，日三服。
头风畏冷，首裹重绵，三十年不愈者。以荞麦粉二升，水调作二饼，更互合头上，微汗即愈。
〔论〕荞麦始终得金气之全，金合于火以生化，故叶绿而茎赤。（凡物之生莫不资于风木之气，今以始终于金者，而生化亹亹，固借金中有火以为斡旋也。）且性最畏霜，其不禁霜者，金之化源在火也。金气全，故能降气宽肠，炼五脏滓秽，而治浊带，泻痢腹痛，上气之疾。惟气盛有湿热者，宜之。孟诜云益气力，殆未然。
脾胃虚寒人食之，则大脱元气而落须眉。（濒湖）
粳  ***************************
即秔也。粘者为糯，不粘者为粳。六七月收者为早粳，八九月收者为迟粳，十月收者为晚粳。北方气寒，八九月收者，即可入药。南方气热，惟十月晚稻气凉，乃可入药。滇岭之粳，性热，又惟彼土宜之。一种占谷，闽人始从占城国得之，宋时分给诸道为种，故今各处皆有。高低俱可种，其熟最早，六七月收。品类亦多，有赤白二色，与粳大同小异。入药解热，以晚粳为良。
气味甘平。
北粳凉，南粳温。
赤粳热，白粳凉，晚白粳寒。
新粳热，陈粳凉。
主治温中益气，益肠胃，通血脉，和五脏。
方书治伤暑发热，疟喘不能食，消瘅滞下。
五谷养人，得之则生，不得则死。禀天地中和之气，同造化生育之功，非他物可比，故入药究所略尔。（颖）
仲景白虎汤，用之入肺。以味甘为阳明之经，色白为西方之象，而气寒入手太阴也。少阴证桃花汤，用之以补正气。竹叶石膏汤，用之以益不足。
〔论〕粳乃谷稻之总名，有早中晚三收。惟迟粳乘火土之气以生长，而收获于仲秋之后。其由火之土而生长者，正为脾胃之益。由土之金而乘旺者，正为肺脏之益。夫五脏皆禀气于胃，五脏之气不能自致于手太阴，必因于胃气，乃得禀也。兹品得土气之全以厚育，更乘金气之旺以告成，宜于充食，为养生首赖。如早粳，金未进气，而土气亦不厚。（乘木火之气以生长，而收获于季夏之半，是火气全而土气亦司令也。）即晚粳，土气将退，而火气更失时，以之剂量治病则可耳。（诸粳属立夏前种者，穗长而秧茂。迟之立夏后，则大不及。可知凡物之生，必借木火之气，而晚粳为火气失时也。）
淅二泔
洗米沉汁也，第二次者清而可用，故名。
气味甘寒。
主治清热止烦渴，利小便凉血。
吐血不止，陈红米泔水温服一钟，日三次。
衄血，频饮迟粳淅二泔，仍以真麻油或萝卜汁滴入之。
稻  ***************************
（即糯稻）
糯，粘稻也。粳，不粘稻也。本草所谓稻，乃专属糯。
粳之粘者为糯，稷之粘者为黍，粟之粘者为秫。
糯米
味甘，性温。
主治温中益气，暖脾胃，止虚寒泄痢，缩小便，收自汗，发痘疮。
方书治喘头风蛊毒痔。
脾病宜食糯。（孙真人）
糯米性温，酿酒则热，熬饧尤甚，故脾肺虚寒者宜之。（濒湖）
冷泻者，炒食即止。老人溲数者，作粢糕或丸子夜食，亦止。其温肺暖脾可知。痘证用之，亦取此义。
（又）下痢噤口。糯谷一升，炒出白花，去壳，用姜汁拌湿，再炒为末。每服一匙，汤下，三服即止。
久泻食减。糯米一升，水浸一宿，沥干，慢炒熟，磨筛，入怀山药一两。每晨用半盏，入沙糖二匙，胡椒末少许，以极滚汤调食。久服令人精暖有子，秘方也。
劳心吐血。糯米半两，莲子心七枚。为末，酒服，或以墨汁作丸服之。
自汗不止。糯米小麦麸，同炒为末。每服三钱，米饮下。或煮猪肉点食。
胎动不安，下黄水。糯米一合，黄芪、川芎各五钱。水一升，煎八合，分服。
〔论〕糯米之用，温肺暖脾。但熟食粘滞壅气，炒食止泄健脾，至酿酒则热，熬饴热甚。又在变化之后，不可谓为本性有热，而弃其温益之功也。
糯性粘滞难化，小儿病人最忌。若素有痰热风病，及脾病不能转输者，食之最能发病成积。（濒湖）
能壅诸经络气，多食使四肢不收。（萧炳）
糯米泔
气味甘凉。
益气止烦渴。（任意饮之即定，余详一卷水部。）
黍  ***************************
稷之粘者，与稷一类二种。今俗通呼为黍子，不复呼稷矣。
黍米气味甘温。
主益气补中。（《别录》）
黍者，暑也，以其象火，为南方之谷。性最粘滞，其气温暖，故功能补肺。（罗愿）
〔论〕黍即稷之粘者。其苗似粟而低小，其粒如粟而光滑。有赤白黄黑数种，苗色亦然。俱以三月种，五月熟，四月种，七月熟，五月种，八月熟。然则谓黍乘火气之多，不洵然欤。其粘滞与糯同性，多食能作烦热而暖筋骨。《灵枢》取黄黍宜于肺病者，固因阳气发越于斯谷。而《别录》云益气补中，亦承此义也。
大豆  ***************************
角曰荚，叶曰藿，茎曰萁。
有黑白黄褐青斑数色。黑者名乌豆，可入药，及作豉充食。黄者作腐榨油造酱，余但可作腐及炒食而已。
乌豆，紧小者为雄，入药尤良。
●黑大豆
味甘气平。（平即兼凉）肾之谷也。
炒食热，煮食寒，作豉冷，造酱及生黄卷则平。（藏器）
主治调中下气，通关脉，疗伤中淋露，散五脏结积内寒。
冲酒，治阴毒腹痛，逐水胀。
煮食，治温毒水肿，下热气肿。
同桑柴灰煮食，下水鼓腹胀，除胃热痹。
同甘草煮汤饮，去一切热毒气，治风毒脚气。
炒黑，乘热投酒中饮之，治风痹瘫缓口噤，亦治风痉，制诸风热，及产后头风。又治下痢脐痛，下气，活血，能解诸毒。
牛胆贮之，止消渴。
入盐煮，常时食之，能补肾。（其形类肾，黑色又通于肾，引之以盐，愈妙。）
方书治中风鼻衄胁痛腰痛行痹脚气痫证消瘅滞下淋鼻赤蛊毒。
豆有五色，各治五脏。惟黑豆属水，性寒，入肾功多。故能治水消胀下气，治风热而活血解毒皆同气相求之功。（濒湖）
古称大豆解百药毒，必加甘草，其验乃奇。（又）
同泽兰、益母草、苏木、人参、牛膝、荆芥、生地、童便、蒲黄。治产后血晕闷绝。
同蔓荆子、土茯苓、银花、甘菊、元参、川芎、天麻、芽茶、荆芥、乌梅。治偏头风痛有神。
豆淋酒，治产后百病，或血热觉有余血水气，或中风困笃，背强口噤，或但烦热瘛疭口渴，或头身皆肿，或身痒呕逆直视，或手足顽痹头旋眼眩，此皆虚热中风也。用大豆三升炒熟，至微烟出，入瓶中，以酒五升沃之，经一日。以上酒服一升，温覆令少汗出，身润即愈。口噤者，加独活半斤，微微捶破，同沃之。产后宜常服，以防风气，又消结血。
头风头痛。即上方密封七日，温服。
左经丸：治左瘫右痪，手足颤掉，语言謇涩，浑身疼痛，筋脉拘挛，不得屈伸，项背强直，下注脚膝，行履艰难，及跌扑闪肭，外伤内损。常服通经络，活血脉，疏风顺气，壮骨轻身。
生黑豆一斤，以斑蝥二十一枚，去头足，同煮。候豆胀为度，去之，取豆焙干。川乌炮去皮脐二两，乳香研一两，没药一两半，草乌炮四两。共为末，醋糊丸如梧子大。每服三十丸，温酒下，不拘时。
风毒攻心，烦躁恍惚。大豆半升淘净，水二升，煮七合，食后服之。
新久水肿。大豆一斗，清水一斗，煮取八升，去豆，入薄酒八升再煎。取八升服之，再三服，水当从小便出。
阴毒伤寒危笃者。黑豆炒干，投酒热饮，或灌之，吐则复饮，汗出为度。
脚气冲心，烦闷不识人。以大豆一升，水三升，浓煮汁服，未定再服。
肾虚消渴，难治者。炒黑豆花粉等分，为末，糊丸梧子大。每黑豆汤下七十丸，日二。
疫疠发肿。大黑豆二合炒熟，炙甘草一钱，水一盏，煎汁，时时饮之。
妊娠腰痛。大豆一升，酒三升，煮七合。空心饮之。
〔论〕豆有五色，各治五脏，故黑色者为肾之谷。第其味甘，甘属脾。以色之黑者入肾，而味之甘者合而归之，是脾合于肾也。《经》曰：脾病宜食盐，乃首列大豆。非取脾味之归肾者，还用益脾，正以脾肾互为化原也乎。（脾肾合乃为水土合德以立地，水土合德，故黑豆每与地龙同用以治风。明于以土制水，水平风静之义。又可通于治水疗风，有合一之义。）凡豆皆以夏至前后下种，霜后而枯。是乘于三阴进气之候，由土而金，其生也土，而即有金气其成也金。而不离土气，以季秋为土库也。第其化育于土金者，诸豆皆然。至乘于三阴进气以始，还归于三阴旺气以终，则乌豆所独。细参乌豆之用，当以脾肺肾具足之义求之。夫五脏皆有阴气，必脾肾之阴合于肺之阴，而阴气乃得致于阳以行其化，肺为气主也。又必脾肺之气归于肾之气。而阴气乃得裕诸阳以敦其化。肾为气原也。兹谷之生成时日，并色相气味，盖有合焉者矣。惟阴气能化阳邪，故除胃中热痹，及一切热毒气下热气肿。惟阴又得于阳以化，故五脏结积内寒，及阴毒腹痛，胥能化之。惟本三阴进气而成于土金，由土金成气而终于三阴，使阴气之得致于阳者，更归于阴。故首主调中，中即中气，阴阳合化之气也。气调则血和，血和则关脉通。夫气调而血和者，阴得于阳之化也，故可以治水。血和而关脉通者，阳又得于阴之化也，故可以疗风。治水则如冲酒逐水胀，煮食疗温毒水肿，同桑灰煮下水鼓腹胀是也。疗风则如痉痹瘫痪头风口噤中风脚弱风毒脚气，制诸风热是也。（风脏即血脏，且肝主经络，属身半以下更切。）盖其由土而金，由金而水者，固已归其化化之原。即其在水有金，在金有土者，抑亦宣其化化之用。所谓活血解毒者此耳。然则乌豆之功用，得不合于脾肺肾具足之气以求之乎。濒湖但谓入水性寒，未为完义矣。
服蓖麻子者，忌炒豆，犯之胀死。服厚朴者，犯之动气。（濒湖）
●大豆黄卷
壬癸日，以井华水浸黑大豆，候芽长五寸，取皮，阴干用。
气味甘平。
治湿痹筋挛膝痛，除胃中积热，消水病胀满。
大豆作黄卷，比之区萌而达蘖者，长十数倍矣。始生之日黄，黄而卷，曲直之木性备矣。木为肝脏，脏真通于肝，肝藏筋膜之气也。大筋聚于膝，膝属溪谷之府也。故主湿痹筋挛，膝痛不可屈伸，屈伸为曲直。象形，从治法也。
头风湿痹，筋挛膝痛，胃中积热，大便结涩。黄卷散。用大豆黄卷炒一升，酥半两，为末。食前温水服一匙，日二服。
水病胀满喘急，大小便涩。大豆黄卷醋炒，大黄炒，等分。为细末，葱橘皮汤调服二钱，以利为度。
服伏火药多，脑后生疮，热气冉冉而上。先灸风市穴十数壮，又以阴炼秋石，煎大豆卷浓汤，下即平，和其阴阳也。
赤小豆  ***************************
待老收采，以紧小而赤黯色者，入药。其稍大而鲜红及淡红色者，及三青二黄时，收之仅可供食，不疗疾。近用赤黑相间之草实为赤小豆，谬甚。
气味甘酸平，心之谷也。其性下行，通乎小肠，能入阴分，治有形之病。
主治下水肿，通气健脾胃。（治水而不知补胃，则失之壅滞，惟赤豆之用不然。）治热毒，散恶血，排痈肿脓血。疗寒热热中消渴，去烦止泄痢，利小便，除下腹胀满，吐逆卒澼。解酒病，缩气行风，散气去关节烦热，治产难下胞衣，通乳汁。（诸本草）
方书治脚气黄疸，痫证谵妄，下血，鹤膝风。
和通草煮食，则下气无限。
和桑白皮煮食，去湿气痹肿。
和鲤鱼煮食，甚治脚气。
和鲤鱼、蠡鱼、鲫鱼、黄雌鸡煮食，并能利水消肿。
同鸡子白，涂一切毒肿。其性粘，干则难揭。入苧根末，即不粘。
一切痈疽疮疥，及赤肿，不拘善恶，水调涂之，无不愈者。
产后七日，乳脉不行，服药无效。赤小豆一升，煮粥食之，当夜即行。
水气脚气，最为急用。有人患脚气，以袋盛此豆，朝夕践踏，展转之，久久遂愈。
豆为肾水之主谷，赤小者又为肾之心物，水之用药。故主水用不行，致作水肿及痈脓者。（子繇）
禀秋燥之气以生，凡水肿胀满泄痢，皆湿气伤脾所致。小豆健脾行湿，故能下水肿胀满，止泻，利小便也。（仲淳）
水肿从脚起，入腹则杀人。赤小豆一斗，煮极烂，取汁五升，温渍足膝。若已入腹，但食小豆，勿杂食，亦验。
又治水肿，以东行花发枝烧灰一升，淋汁，煮赤豆一升，代饭良。
入赤小豆当归散，治先血后便。是行水化，即以达血滞也。
入红豆丸，辅丁香、胡椒、砂仁，治诸呕逆及膈气反胃。
是虚寒补阳，亦借此味之化也。
难产，日久气乏。赤小豆一升，水九升，煮取汁。入炙过黄明胶（或用阿胶）一两，同煎少时。一服五合，三四服即产。
胞衣不下。用赤小豆，男七枚，女二七枚。东流水吞服之。
按妊娠诸经，轮月养胎，独手少阴、手太阳二经不与。以此二经平居则为月水，有胎则为乳汁，故不在养胎之类也。夫胚胎之兆始，受水精而成血脉，受火精而成气。即此可识赤小豆下胎下乳汁，治产难之故矣。
〔论〕赤小豆以夏至后布种，至秋花实。秋将尽而取其老赤者，方可入药。夫其本三阴进气之候以生，乘三秋凉肃之气以成。濒湖乃以为心之谷，何哉？盖离中有坎，而肾脉之上至于肺，更由肺以入心，使阳得阴以为生化，此天气下降之元。《经》所谓肺贯心脉而行呼吸者。明此则金气告成，乃正得为火之用。故必取其老赤者以入药耳，焉得不谓之心谷乎。又言其性下行，通于小肠。斯义更完，何者？阳得阴以行其化，小肠固为心主行其气化者也。心主血，血原于金水，而成于木火。血能生化，而后水化之府，乃以达火之气而致水之用，是金气告成而乃为火用者。固天气下降之本始，火得金用而即能达水者，实天气下降之化机。如阳不得阴以行其化，则火之气不达，即水之化不行，所以病于湿气而化热。若烦满消渴吐逆，或小便不利，及暴痢，甚则下腹胀满，或为水肿也。盖阳中之阴不足，即病于阳之不化以为湿，其义若此。诸书谓赤豆能除湿，亦几近之。如谓其燥湿，则大误矣。即其能治水肿，卢氏便谓为肾之心物，水之用药。盖人身气化在下焦，气原出于水中。水化在上焦，水又始于气中。如濒湖谓为心之谷，是阳得阴以化。而阳之化者，止为水之元也。始子繇谓为肾之心物，是指阳得阴以化，而阴即随阳以化者，乃为水之用也。惟阳得化于阴而水元裕，阴又即化于阳而水用行。故《本经》首主水肿，而拯难产，下胞衣，通乳汁，皆其的剂。至下焦之病，如下血脚气鹤膝风，皆得于心与小肠之气化，裕其元以达其用者，推治之矣。第如甄权所谓烦满通气，士良所谓缩气行风，孟诜所谓散气去骨节烦热，并治热毒云云者，的属气欤水欤？曰：凡人气化布而后水化行，是固然矣。然气原出水中，如肾脉之由肺而至心者不足，亦或肺不足以至之，即谓之水元不裕。水元不裕而气化不布，乃致烦热在关节，及热中烦满，甚则为热毒，皆阴不足以化之之故也。气化布而至于水化行，则肾之阴气，周于胸，遍于关节，而诸热悉化矣。即斯义以求之，则兹味之用，应借其由阴化阳，即阳化阴之全功，（不只言其由阴化阳，却必言其由阳化阴，而后水脏之气化乃全。故水脏病不必其病于水者而亦用之，以其能益水脏之气化也，气化而血化亦原于是矣。然则兹味犹不得执水以求之，矧可以其行水为专功哉。）且于心肾为功最切。（如中风之轻脚丸，鹤膝之经进地仙丹，此多治肾脏病。谵妄之茯神散，此专治心脏病。可皆本于由阴化阳，即阳化阴者，变化以推求矣。）即概以为行水，亦非于阴水不宜也。
用赤小豆，病已即去，勿过剂。（仲淳）
久服则降令太过，津血渗泄，令人肌瘦身重。（濒湖）
〔附余论〕上焦以阳为主，阳不得阴无以化，则天气不下济而穷于降。和于阴以化，即随阴而降，阳乃畅矣。下焦以阴为主，阴不得阳无以化，则地气不上行而穷于升。和于阳以化，即随阳而升，阴乃畅矣。第患于阳之不化而不能降，只议导气不可也。即苦寒降阳，亦属权宜。惟使金为火之用，则阳降矣。患于阴之不化而不能升，只欲化血不可也。即以辛热达阴，亦属权宜。惟使木为水之用，则阴升矣。顾脾胃气交也，水火借以升降，而脾胃亦赖水火以调。所谓金木者，生成之终始，岂不然哉。
绿豆  ***************************
气味甘寒，色绿属木，通于厥阴阳明。
宜连皮用，去皮则少壅气，皮寒而肉平也。
煮食，消肿下气，压热解毒。
生研绞汁服，治丹毒烦热，风疹药石发动，热气奔豚，平痰喘及[鼻勾]䶎。
有人服附子酒多，头肿如斗，唇裂血流。急取绿豆、黑豆各数合，嚼食，并煎汤饮之，乃解。
老人淋痛。绿豆二升，橘皮二两，煮豆粥，下麻子汁一升。空心，渐食之，并饮其汁，甚验。
●粉
气味甘凉平。
解诸热益气，解酒食诸毒，治发背痈疽疮肿，及汤火伤灼。
新水调服，治霍乱转筋。诸药毒死心头尚温者，此更解之。
护心散：（又名内托散，乳香万全散）凡有疽疾，一日内宜连进十余服，使毒气外出，方免变证。迟则毒气内攻，渐生呕吐，或鼻生疮菌。不食而危矣，四五日亦宜间服之。用绿豆粉一两，（压热下气，性寒能补。）乳香五钱，灯心同研，（入少阴，性温善窜。）和匀。浓煎生甘草汤，调末一钱，时时呷之。若毒气冲心，证见呕逆，大宜服此。服至一两，则香彻疮孔中，真圣药也。一方有丹砂二钱半。
上方，专为服丹石发疽者设。若夫年老者，病深者，证惫者，体虚者，绿豆虽补，将有不胜其任之患。必当助气壮胃，佐以行经活血，参以经络时令，使毒气外发，乃内托之本意也。（丹溪）
脾胃虚寒滑泄者，忌食之。（仲淳）
扁豆  ***************************
花具紫白二色，秋热便不易生，故名凉衍豆。俗讹为羊眼豆。赤黑斑色者，不入药。
●白扁豆
味甘，气腥香，性平。入足太阴阳明气分。
主治和中下气，通利三焦，益脾胃，除湿热。消暑止泻痢，蠲脓血，疗霍乱，解一切草木毒。（生嚼及煮汁服取效）
硬壳白扁豆，气性得乎中和，脾之谷也。能化清降浊，故专治中宫之病。其软壳及黑鹊色者，性微凉，但可供食，亦调脾胃。（濒湖）
秋成色白，臭味甘芳，有土金水贯连三脏之义。右迁而降，自然暑息热消渴除痢止矣。（不远）
同山药、茯苓、人参、莲肉、薏仁、芡实，为补脾胃之上药。中焦有湿者，加白术。
同黄连、干葛、白芍、升麻、红曲、滑石、乌梅、橘红、甘草、莲肉，治滞下如神。
同麦冬、五味、黄连、干葛。能解酒毒。
同木瓜、石斛、橘皮、藿香、茯苓、砂仁、香薷。治霍乱转筋。
〔论〕扁豆二月下种，历春夏，至白露后，乃更繁衍。且秋热便不易生，是其气归于金，而味止于甘，仍即土以畅金之用者也。其气腥香，亦土中之金也。至繁衍于秋半，则又含有水气，诚如卢氏所谓贯连三脏，为和中下气之品也。贯三脏以为传化，又诚如东璧氏所谓通利三焦，化清降浊也。其除湿热而疗霍乱，固皆化清降浊，和中下气之能，所以解草木诸毒者，为土得木火以为体，金水以为用，则生化之气全，所谓有益于脾胃者，正此耳。
患冷人，弗食之。（诜）
〔修治〕取硬壳者，连皮炒熟用。亦有水浸去皮，及生用者。
●叶
气味相同。
主霍乱。
治霍乱秘法：白扁豆叶一把，同白梅一枚，并仁研烂。新汲水调服，神效。
吐利后转筋，捣白扁豆叶一把，入醋少许，绞汁服，立瘥。
刀豆  ***************************
三月下种，五六七月开紫花，如蛾形。结荚微似皂荚，老则收子，大如拇指头，淡红色。
气味甘平。
主治温中下气，利肠胃，止呃逆，益肾补元。
有人病后呃逆不止，声闻邻家。取刀豆子烧存性，白汤调服二钱，即止。此可见下气归元之功。（濒湖）
粟  ***************************
古者粟为黍稷粱秫之总称。今之粟，古时但呼为粱，后人又专以粱之细者名粟。（濒湖）
粟即粱也。穗大而毛长粒粗者，为粱。穗小而毛短粒细者，为粟。（又）
粟米即小米。味咸而淡，气微寒。
主养肾气，去脾胃中热，治反胃益气。益丹田，补虚损，开肠胃。
陈者，治消渴热痢，利小便。
方书治不能食消瘅。
粟米属水与土，陈者最硬，难化，得浆水乃化。（丹溪）
粟米咸淡，肾之谷也。气寒下渗，以泄肾邪，故肾病宜食之。降胃火，故脾胃之病宜食之。
胃热消渴。陈粟米炊饭，干食之。
反胃吐食，脾胃气弱，食不消化，汤饮不下。用粟米半升，杵粉水丸，梧子大七枚。煮熟，入少盐，空心和汁吞下。或云：纳醋中吞之，得下便已。
〔论〕粟之味咸而淡，在诸谷中，有水土合德之义。《内经》言脾宜食咸，盖谓脾合于肾之阴，乃为胃腑之合，而令胃阳得以行其化。况谷味之宜于肾者，更由胃以归于肾乎。所云能养肾气，即其能去脾胃中热而益之者也。第春粟秋粟二种，似春粟为胜，以其赋有阳气。则淡渗之用，更有以行肾阳之化尔。
胃冷者，不宜多食。（藏器）
粱  ***************************
粱，即粟也。古者黍稷粱秫总称粟，汉后始以粱之细者为粟。今俗，但称粟中之大穗长芒，粒粗而有黄毛红毛白毛诸品者为粱。
●黄粱米
气味甘平。
主益气和中，止泻。疗霍乱下痢，利小便，除烦热。
霍乱烦躁。黄粱米粉半升，水半升，和搅如白粉，顿服。
霍乱大渴不止，多饮则杀人。黄粱米五升，水一斗，煮清三升，稍稍饮之。
●青粱米
种类中有大而青黑色者，其谷芒多米少。
味甘气凉。治胃痹热中消渴，止泄痢，利小便，益气补中。
脾虚泻痢。青粱米半升，神曲一合，日煮粥食，即愈。
老人血淋。车前五合，绵裹煮汁，入青粱米四合，熬粥饮汁。亦能明目，引热下行。
〔总论〕黄粱性味甘平，得土之中和气多，较他谷最益脾胃。青粱禀受金水之气，其性凉，宜于病人。大约粟与粱，功用稍别，粟养肾气而去脾胃热，粱则功专补益脾胃尔。
秫  ***************************
秫即粟之粘者，似粟米而小，北人呼为黄糯。
秫米味酸，性热。肺之谷也，肺病宜食之。
主治寒热。（《千金》肺疟方用之）　利大肠。（《别录》）　方书治善太息，不能食。
粘滞壅五脏气，动风气迷闷，不可常食。
易成黄积病，小儿不宜多食。
薏苡仁  ***************************
所在有之，茎高三四尺，叶如黍，开红白花，作穗，五六月结实青白色，形如珠子而稍长。八月采实，采根无时，今人通以九十月，采其实中仁。
味甘淡，气微寒。阳中之阴，降也。入足太阴、手太阴经。
补脾益肺，除湿清热，下气和营。主筋促拘挛，不可屈伸。（此因于热者，盖受寒则筋急而坚强，寒热则筋缩而短促。若但受热，不曾受寒，使人筋缓，受湿又引长无力也。然湿即化热，湿合于热，则伤血分。血苟不能养筋，则又挛缩。宗奭）久风湿痹。（热伤气，气化风，风胜则血病而为湿痹。）治肺痿痈脓，涕唾上气。疗胁痛，利肠胃，消水肿。治疝证及热淋，除干湿脚气，久服轻身益气。
入足太阴，能健脾养胃。入手太阴，能清肺利气。（能）
心肺之药多用之。（颂）
肺损咯血，熟猪肺切蘸薏仁末，空心食之，屡效。（《济生》）
疝疾重坠如杯，薏仁用东壁黄土炒过，水煮为膏服，数服即消。
同天麦冬治肺，合苓术健脾，与苍朴治胃，助牛膝治肾，协木瓜治足，偕人参治心，随槟榔理脚气，佐五苓消湿肿。（能）
同木瓜、石斛、萆薢、黄柏、生地、麦冬。治痿厥。
同五加皮、牛膝、石斛、生地、甘草。主筋拘急。加二术、菖蒲、甘菊。治痹。
胸痹缓急偏者。薏仁十五两，大附子十枚炮。为末，每服方寸匕，日三。
独用数两，浓煎顿饮，治肺因湿火所伤，吐浓血，乃肺痿肺痈，咳嗽，涕唾上气。
筋脉拘挛，久风湿痹。薏仁一升，捣散，以水二升，取末数匙作粥，空腹食之。（此热挛也）
风湿身疼，日晡剧者，麻黄杏仁薏苡汤主之。麻黄三两，杏仁二十枚，甘草、薏仁各一两。以水四升，煮取二升，分服。
水肿喘急。郁李仁二两研，以水滤汁，煮薏仁饭，日二食之。
沙石热淋，痛不可忍。用薏仁（根叶皆可）水煎热饮，夏月冷饮，以通为度。
小便不通胀疼。薏仁根置椒钵内，擂碎，捏汁半钟，同生酒一碗，煨熟和服，一二次全效。（此亦沙石热淋之类）
〔论〕薏苡春生于平泽，气本微寒，至夏时又本水土之合德，而结为实。九、十月采之，以火土始，而以金终，故为脾肺之剂。夫脾气合于肾以至肺，肺气合于心以归肾，此为人身元气，又即为人身中气。如脾肺之气不足，则中气不运，正《经》所谓中气之湿也。（脾不合肾以至肺，肺不合心以归肾，而欲中气之不湿也固难。）但脾固至肺矣，而有不能至者，多由于胃阳虚。虚则脾中地气不升于天，是谓湿盛而必化热。化热将凑于胃脘之阳，还以伤气。（伤气者肺受之，或为胸痹偏缓，甚则为肺痿肺痈。更因血伤以病乎藏血之肝，为筋急拘挛。）肺固归肾矣，而有不归者，多由于胃阳亢。亢则肺中天气不降于地，是谓热盛而亦化湿，化湿遂病于脾脏之阴，还以伤血。（伤血者脾受之，或为伤胃不利。甚则脾虚水溢为肿，更入于经络，为久风湿痹，且移患于下部而为疝病也。）
凡此皆胃气之为病于上下也。兹品气寒味甘，水土合德。其实结于盛夏，是润下之气，还就上炎。而采实于秋，终是热浮之气，又归凉降。有合于胃达地，而不病于湿之化热，更达天气而不病于热之化湿，举前证皆能疗之矣。第胃能下引地气，不有脾阴原合于肾而至肺，何以达气于天。胃能上承天气，不有肺阴原合于心而归肾，又何以致气于地。是胃固为脾肺之枢，而补脾（兹味功能）益肺，实为益胃之先导。即因益胃而更收脾肺之全功，乃得脾肺肾三阴之气化具足。而中气不病于湿者，即其不病于热者也。（凡脾之不健者，困于湿也。薏仁健脾，不如二术之燥以除湿，亦不如渗利之味以行湿。惟是脾肺肾之气得畅，使湿不留而已。故去湿即能清热，所谓阴阳合而气生，阴阳和而气行也。）抑除湿而即能清热者，其功专之于胃乎，专之脾肺乎？曰：此味先令脾阴足以和肺之阳，后令肺阴降以纾脾之阴。而胃实为脾肺之枢，或引之而上，或承之而下。知此则功用可明。若泛与燥湿健脾者同论，将所谓清热疗痿，和血润筋之能，归于何地乎？惟其除湿不如二术之助燥，其清热不如芩连之损阴，其益气不如参术之犹滋湿热，诚为益中气要药。特味淡力缓，非合群以济，厚集以投，未易奏的然之效也。
又《经》曰：伤肺者，脾气不守，胃气不清，经气不为使。真脏坏决，经脉傍绝，五脏漏泄，不衄则呕。即此数语，可参金气为土用之义。薏苡多从天气以达地气，然必阴中阳达，而后阳中阴畅，不可以为只行降令也。又此味功在中气之湿，独无与于外受之湿欤？夫外邪亦因同气之虚以召之，且外受不止于湿。如中气素虚，则六淫所侵，即以病于气之不化而为湿矣。况七情更能损阴，经固谓阴虚则无气也，是非病于中气之湿乎。
此治筋挛，乃湿热伤血。而病于筋膜干者，所谓大筋緛短也。（肝固血脏，而湿热乃血分之病。）至《千金》治寒挛，亦用此味，于义何居？盖其微寒者，乃清阴之和气。虽不可以治寒挛，然合于扶阳诸味，得此乃以达阳之用也。
因寒转筋，脾虚无湿者，忌之。妊娠弗用。（仲淳）
〔辨治〕咬之粘牙者真。水洗略炒，或以滚水泡湿，同糯米文火炒，米黄去米。
清肺热者。生用。
罂粟  ***************************
一名御米。秋种冬生，叶如白豆。三四月抽苔结苞，花开则苞脱，花如仰盏，凡四瓣，罂在花中，长一二寸，须蕊裹之。上有盖，下有蒂，宛如酒罂。中有白米，极细，可煮粥，和饮食。（故名御米）其壳入药甚多，而本草不载，知古人未之用也。
今园丁蓄罂粟子，每于中秋夜半下种，其苗出土，不逾数日。所云秋种冬生，事未尽然，或地利各殊，故先后不一乎。
御米，气味甘平，性寒。
主行风气，逐邪热，治反胃胸中痰滞。（颂）多食利二便，动膀胱气。
丹石发动，不下饮食。和竹沥煮粥食之。
反胃吐食。用白罂粟米三合，人参末三钱，生山芋五寸。细切研和，以水二升三合，煮取六合。入姜汁盐花少许，和匀分服。
●壳
味酸湿，气微寒。敛肺涩肠，止泻痢。（日久腹中无病者）固脱肛，治遗精，久咳，止心腹筋骨诸痛。
方书治喘泻，行痹头痛。
收敛固气，能入肾，故治骨病尤宜。（东垣）
此乃治嗽止痢收后药。凡虚劳咳嗽，及湿热泻痢，遽用粟壳止劫，杀人如剑，宜深戒之。（丹溪）
粟壳治痢如神，但性紧涩，多令呕逆。若用醋制，加以乌梅，或同四君子药，庶不致闭胃妨食而获奇功。
久痢。用粟壳蜜炙，厚朴姜制，各四两。为细末，每服一钱，米饮下。忌生冷。
咳嗽多年，自汗。用罂粟壳二两半，去蒂膜，醋炒。取一两，乌梅半两焙，为末。每服二钱，卧时白汤下。
〔论〕罂粟秋种冬茁，由金而趋水以生，秉收气以固脱，故能入肾而治骨病。至于咳嗽滞下，虽云专治有功，第其性紧涩，须同厚朴以治久痢，乌梅以治久嗽，乃为得宜。
凡头痛，用芎芷羌防辛温气药升散者。乃由风木虚，不能升散而土寡于畏，是以壅塞而痛。须用此助肝木，散其壅塞也。若风盛疏散太过而痛，服辛散药反甚者，则宜酸涩之剂，收而降之。如乳香盏落散（以粟壳为君）之类是已。就头风一证，不可推类以尽粟壳之用乎。
凡泻痢遗精，湿热方盛，而误用之。或腹痛不可当，或攻入手足骨节，肿痛不能动。或遍身发肿，头面俱肿。或呕吐不下食，或精窍闭塞，水道不通，变证百出，而淹延不起矣。可不慎哉。（仲淳）
〔修治〕以水洗润，去蒂及筋膜，取外薄皮，阴干细切，以米醋拌炒入药，亦有蜜炒蜜炙者。
●阿芙蓉　相传为罂粟花之津液。气味与粟壳同，止痢功胜粟壳。但忌常服，久反无验。且伤耗阴液，虽提助精神，而损折人寿，宜切戒之。
小儿痘疮，行浆时泄泻不止。用五厘至一分，未有不愈。他药莫能逮。
忌醋，令人肠断。
淡豆豉  ***************************
诸豆皆可为之，惟黑者入药。有盐淡二种，惟江右淡者治病。
造淡豉法：六月内，用黑大豆二三斗，淘净，水浸一夜，沥干蒸熟。取出摊席上，候微温，蒿服覆，每三日下看，候黄衣上遍（不可太过），取晒簸净。以水拌干湿得所（汁出指间为准），安瓮中，筑实，桑叶盖，厚三寸，密封泥。于日中晒七日，取出曝一时，又以水拌入瓮，如此七次。再蒸过，摊去火气，瓮收筑封，即成矣。
味苦甘而涩，气微温。（非苦温不能发汗开腠理，治伤寒头痛寒热及时气恶毒也。仲淳）　得醯良。
得葱则发汗，炒熟又能止汗。得盐则涌吐，得酒则治风，得薤则治痢，得蒜则止血。
化气调中，散毒除烦。主春夏头痛寒热，时行热疾，烦躁满闷。并伤寒吐下后虚烦，劳复食复及余毒，止暴痢血痢。
方书治喘哮渴证，黄疸痛痹，耳气闭，鼻疳蚀。
主虚劳喘吸，两脚疼冷。（《别录》）
物经蒸窨，故能升能散。（濒湖）
调中下气最妙。
（又）伤寒有数种，猝不能别者，取一药兼疗之。凡初觉头疼，身热脉洪，一二日便以葱豉汤治之。用葱白一虎口，豉一升，绵裹。水三升，煮一升，顿服，取汗。更加葛根三两。（如此则知脾肾互为化源之义）再不汗，加麻黄三两。（《肘后方》）春夏之气不和，以豉蒸炒，酒渍服之，至佳。（贞白）
热郁胸中，非宣剂无以除之。如伤寒短气烦躁，胸中懊憹，饥不欲食，虚烦不得眠者，用栀子豉汤吐之。
脏毒下血。用淡豉十文，大蒜二枚煨，同捣丸梧子大。煎香菜汤服二十丸，日二服，安乃止，此药甚妙。但大蒜九蒸乃佳，以冷齑水送，能愈久疾。
血痢不止。亦用豉蒜等分杵丸，每服三十丸，盐汤下。
[鼻勾]喘痰积，天雨便发，坐卧不得，饮食不进。乃肺窍久积冷痰，遇阴气触动则发。用淡豆豉一两，蒸捣如泥，入砒末一钱，枯矾一钱，丸绿豆大。每用冷茶水送下七丸，甚者九丸，小儿五丸。高枕仰卧，一服即愈。服至七八次，即出恶痰数升，药性亦随而出，病根永断矣。服后，忌食热物。
寒热喉痹不语。煮豉汁一升服，覆取汗，仍着桂木于舌下咽之。
风毒膝挛骨节痛。用豉三五升，九蒸晒，以酒一斗浸经宿。空心，随性温饮。
妇人难产，乃儿枕破与败血裹其子也。以胜金散逐其败血，即顺。用盐豉一两，旧青布裹了烧赤，研细，入麝香一钱，为末，取秤锤烧红淬酒，调服一大盏。
小儿胎毒。淡豆豉煎浓汁，与三五口，其毒自下。又能助脾气，消乳食。
〔论〕味咸入肾。黑大豆为肾之谷，而味却甘，何也？盖足三阴同气于下，水土之合德以立地者，脾肾互为化原也。况肾气至肺，而脾气之至肺者，肾尤借之。咸合于甘，则脾气营运，而至阴生化之气，乃得极于上以通天。然则取豆制豉，是就营运之气，转为宣扬。濒湖所谓即经蒸罯，能升能散者也。（其味已由蒸罯变苦矣。兹仍本于色黑味甘以为论治之义者，缘脾与肾原相因以为病，唯此味适得脾肾之合也。）夫黑豆本以脾合于肾而达其生化，豆豉又为肾合于脾而致其宣扬。（是以伤寒初证投此，不及温热之初证尤为得宜。）能宣脾肾之气，令发达于脏腑以际周身，故方书主治举寒热虚实皆用之。观虚烦之治，在伤寒汗下后，固为伤其阳，更亡其阴。而杂证虚烦，亦属阴不能为阳之主，用淡豉化阴气而上奉于心，为脾肾宣扬生化之要剂也。（烦躁皆心火为病，类由肾阴不至于心。但心肾原是一气，而脾为坎离之交。绎此则《别录》主疗虚劳喘吸，洵有实功。）
陈廪米  ***************************
一名陈仓米。北人多用粟，南人多用粳及籼，并水浸蒸晒为之。入仓陈久，气过色变者佳。
味淡咸酸。其性多凉，炒食则温。
主治养脾胃阴气，宽中消食，多食易饥。止渴除热利小便，炒食止洞泻。
方书治泄泻滞下，霍乱后下利脓血。
陈仓米煮汁不浑，冲淡养胃。古人多取其汁煎药，亦以其调肠胃利小便去湿热也。（濒湖）
太仓丸：治脾胃饥饱不时生病，及诸般积聚，百物所伤。陈仓米四两，以巴豆二十一粒，去皮同炒。至米香豆黑（勿令米焦），去豆不用，入白橘皮四两，为末，糊丸梧子大。每姜汤服五丸，日二服。
霍乱大渴能杀人。以黄仓米三升，水一斗，煮汁澄清饮良。
〔论〕陈廪米气味俱尽，还归于淡。淡能渗湿，为五味主。可以养胃气，且化滞热，又可以裕脾阴。方书主治泻利居多，以下多则亡阴，而兹味不越于养脾胃之阴而已。如治吐利后大渴不止，固于脾胃之阴气兼裨矣。至如仓廪汤，主疗痢下噤口，此因胃气虚而热乘之，故用参苓，乃以羌独柴胡升达其胃气，并散其毒气。必入陈仓米以养脾阴，使不为热毒所并也。又如滑泻豆蔻饮，用陈米为君，而肉蔻、五味、赤脂只半之。又如脾胃气弱受寒，注泻水谷不分，或冷热不调，下利脓血，更如鱼脑肠滑下数，（此气化不守）腹痛胀满。（不守而亦不行，则郁有热。）方用木香、肉蔻、粟壳、姜、甘，补脾胃正气而固滑。却必入陈米过倍，以大养阴气，始能奏功。至于桃花汤，治霍乱后热结下焦，下利脓血。既用赤脂、乌梅，化血分之邪而收脱，仍以白术、炮姜、升麻，正脾胃之气。亦必佐以陈米，合于栀仁，养脾胃之阴，而散其留热，不令其下结也。合观数证之用，岂得泛然只言其养胃哉。
曲  ***************************
曲有麦面米，造者不一。或小麦连皮，井水淘净，晒干，六月六日磨碎，以淘麦水和作块，楮叶包扎，悬风处七十日，可用矣。
面曲造法：三伏时用白面五斤，绿豆五斤，以蓼汁煮烂。辣蓼末五两，杏仁泥十两，和踏成饼。楮叶裹，悬风处，候生黄，收之。
造白曲法：用面五斤，糯米粉一斗，水拌微湿，筛过踏饼。楮叶包，挂风处五十日，成矣。
又米曲法：用糯米粉一斗，自然蓼汁和作圆丸。楮叶包，挂风处七七日，晒收。此数十曲，皆可入药。
其各地有入诸药草及毒药者，皆有毒，惟可造酒，不可入药。
陈久者良。
●小麦曲
气味甘温。
麸皮曲凉，入大肠经。（丹溪）
调中下气开胃，疗脏腑中风寒。（藏器）补虚，去冷气，除肠胃中塞，不下食。（吴瑞）主霍乱心膈气痰逆，除烦破癥结。（孟诜）止痢。
●面曲、米曲
气味同前。
主消食积酒积糯米积，（研末酒服立愈）余功同小麦曲。
方书治积聚腹痛，胁痛痹，泄泻滞下，脚气前阴疾，及耳猝气闭。
〔论〕曲有麦面米之殊，其性消导，不甚相远，却不可以消导之功尽之。盖天地人物，不外于阴阳二气。阴阳之气，有絪緼而后有变化，有变化而后有生成。合曲者巧窃斯义，即取五谷之养以造之。由脾胃利益之物，还行其变化之气，谓于脾胃推陈以致新。讵曰不然，第就其絪緼而变化者，似能蓄阳以达阴，故于消积导滞之外，煞有运旋也。试参疗前阴之疾，逐队于补肝汤中，为湿热之对待。非以前阴此证，由于阳虚而阴不化，致病于湿，湿郁乃化热，故行补肝之剂乎。
神曲  ***************************
造法：于六月六日，用面五斤象白虎，苍耳草自然汁一碗象勾陈，野蓼自然汁一碗象螣蛇，青蒿自然汁一碗象青龙。杏仁去皮尖五两及北方河水象元武，赤小豆煮熟去皮四两象朱雀，用汁和面豆杏仁作饼。麻叶或楮叶包罯如造曲法，待生黄衣，取悬风处，经年用。
味甘辛，气温。阳中之阳。入足阳明经。
健脾，暖胃，下气。化水谷，消积滞，除痰逆，疗霍乱泄痢胀满诸疾，其功与曲同。
治目病，生用能发其生气，熟用能敛其暴气。
方书治伤暑劳倦，疟气痞眩，水肿积聚，痰饮咳嗽，呕吐反胃，下血蓄血，心胃脘胁腰痛，痿痹着痹，身重不能食，黄疸滞下，大便不通，疝。
取诸神聚会之日造之，又取各药以象六神之用，此其异于酒曲者也。于胃及脾，大有利益。（仲淳）
养食丸：治脾胃俱虚，不能消化水谷，胸痞腹膨，食减嗜卧，口久无味。神曲六两，麦芽炒三两，炮姜、乌梅肉焙各四两。为末，蜜丸梧子大。每米饮服五十丸，日三服。
〔论〕神曲用白面象白虎为君，取人身真气尽统于肺也。用苍耳汁象勾陈，取戊土属胃也。用野蓼汁象螣蛇，取己土属脾也。人身真气，并于谷气，出于胃之阳，根于脾之阴。以上统于肺之阳中阴，尽象于此矣。更用青蒿之升象青龙，取水火合化之气，得以中致于脾胃。而上达于肺者，属于肝也。又用杏仁及河水象元武，赤小豆象朱雀，取水火所属之心肾也。人身真气，具足于六象，然必归肾为气之充。肺为气之主，故于六象中君以白面。而脾胃阴阳并列，以胃能行气于三阴三阳。未有人身疾疢，不借胃气之充，以为治疗者。然则洁古以神曲为阳中之阳，较于酒曲之蓄阳而达阴，是则洋洋乎畅其发育之用矣。能使胃气有余，及助人真气，不洵然欤。
凡人脾阴虚，胃火盛者，不宜用。能落胎，孕妇宜少食。（仲淳）
〔修治〕凡用须炒黄以助土气。陈久者良。
红曲  ***************************
气味甘温。
消食活血，健脾燥胃，下水谷。治赤白痢，女人血气痛，及产后恶血不尽，擂酒饮之。
酿酒，破血行药势，杀山岚瘴气，治打扑损伤。
方书治血郁蓄血，心痛胃脘痛。
有治脾胃营血之功，得同气相求之理。（濒湖）
消食健脾胃，与神曲同。而活血和伤，惟归红曲。故治血痢，尤为要药。（仲淳）
得番降香、鲮鲤甲、没药、通草。
治上部内伤胸膈作痛。或怒伤吐血，和童便服神效。
同黄连、扁豆、莲肉、黄芩、白芍、升麻、干葛、乌梅、甘草、滑石、橘红。治滞下有神。
同续断、番降香、延胡、当归、通草、红花、牛膝、乳香、没药。治内伤血瘀作痛。
同泽兰、牛膝、地黄、续断、蒲黄、赤芍。治产后恶露不尽，腹中痛。
〔论〕红曲本于湿热之气所化，因人身营血由液化，渐黄而赤，仿其所自始以造兹曲，濒湖谓人窥造化之巧者此也。故营血不化，还以此化之，最为亲切。夫化与破不同，全本于气之所转以为血先。如湿热血痢，固以同气相求矣。其他见证，或血因热盛而泣，或因寒敛而涩，或因痰积碍其隧道而泣。举六淫七情之病于气以泣血者，如其所因而投所宜之主剂。用此为化血地，较之峻于破决者，庶乎有益无咎耳。
红曲酿酒，则辛热有小毒，发肠风、痔瘘、脚气、哮喘、痰喘诸疾。（吴瑞）
●杵头糠
味辛甘，气热。
治噎病。
谷壳属金，糠性则热。（丹溪）
膈气噎塞，饮食不下。用碓嘴上细糠，蜜丸弹子大，时时含咽津液。
咽喉妨碍如有物，吞吐不利。杵头糠、人参各一钱，石莲肉炒一钱。水煎服，日三次。
蘖  ***************************
●谷芽
气味甘温。
快脾开胃，下气和中，消食化积。（濒湖）
具生化之性，故为脾胃要药。（仲淳）
●麦芽
味咸，气温。
开胃消食和中，行上焦之滞血。（句本丹溪）消痰饮，破冷气，除胀满，宽肠下气，腹鸣者用之。（二语洁古）
能消一切米面诸果食积。（濒湖）
胃气虚人，宜服麦芽、神曲二药，以化戊己，熟腐水谷。豆蔻、缩砂、乌梅、木瓜、芍药、五味为之使。（海藏）
功用与谷芽同，而消化之力更紧。咸能软坚，温主通行，其发生之气，又能助胃气上升，行阳道而资健运。（仲淳）
快膈进食，麦芽四两，神曲二两，白术、橘皮各一两。为末，蒸饼丸梧子大。每人参汤下三、五十丸。
产后腹胀不通转，气急，坐卧不安。以麦芽一合，为末，和酒服，良久通转，神验。
产后青肿，乃血水积也。干漆、大麦芽等分。为末，新瓦中铺漆一层，麦芽一层，重重令满，盐泥固济，煅赤研末，热酒调服二钱。产后诸疾并宜。
产后便秘，五七日不通，不宜妄服药丸。用大麦芽炒黄为末，每服三钱，沸汤调下，与粥间服。
〔论〕二芽俱能开发胃气，宣五谷味。第稻禀金气，而麦禀水气以升出为开发者，其功较胜。况麦芽微咸，能行上焦滞血，血和而湿行，湿行而脾运，尤非谷芽所可几。
大麦性泥滞，难化，芽性尤未化。须多炒，令其性枯。（士材）脾胃虚而无积滞者，不宜用。久服消肾气，堕胎。（仲淳）
同白术诸药用，则久服无害。（濒湖）
〔修治〕二芽皆炒黄，杵去皮用。
附录：卢子由云：稻、黍、稷、麦、菽五谷，皆可区萌达蘖。蘖者从艮而震，自癸而甲，由终而始。生不以时，可以人力为之。《经》云：五谷为养，当别五谷蘖，合五脏神物，各从其类也。然谷府之受盛五谷，本具木火土金水之五行，升出中降入之五气，乃能敷布化育。宣五谷味，开发上焦，与上焦开发宣五谷味，事同而理则异矣。然则木火金水，当建土以为之本。土者，行之长也，升出降入，当标中以为之枢。中者，气为之机也，其所以为本为枢，主宰阳出阴入者，吾身中黄之生气也。中黄之生气出则谷味宣，宣则开发上焦，熏肤充身泽毛，若雾露之溉矣。中黄之生气入则谷味成，成则淫气于五脏，而五脏安，散精于五形，而五形驻矣。盖中黄生气，固为五行正气之主，亦须行气均平，始得承生气之出以出，生气之入以入。设行气有少废，生气亦即为之少息。是必察何行何气之缺陷，而以专司之谷蘖养之充之。即以成其所自始，亦即以成其所自终也。如麦实有孚甲，肝之谷也。黍莠善舒散，心之谷也。稷为五谷长，脾之谷也。稻粒如秋霜，肺之谷也。菽实孚甲坚，肾之谷也。故五谷为五脏养，五蘖为形气充。充之养之，所以承吾身中黄之生气，而以出以入者。至于主疗疾疚，殆其末务也。
饴糖  ***************************
糖之硬者曰饧，清者曰饴。小建中用胶饴，用其色类琥珀者。
稻、秫、粟、蜀粳、秫、大麻子、枳椇子、黄精、白术，并堪熬造。惟以糯作者入药，秫粟者次之。近世用谷蘖、麦芽及诸米煎熬而成，医方亦有采用者。（核）
味甘酸，气大温。脾经气分药。
补虚冷，健脾补中，治脾弱不思饮食，润肺消痰，止渴。疗吐血由打损成瘀者，熬焦酒服，能下恶血。少用能和胃气，解附子、草乌毒。（化血中之凝而毒不留）
糖与酒皆用米蘖，而糖居上品，酒居中品，是糖以和润为优，酒以醺乱为劣也。（贞白）
伤寒阳脉涩，阴脉弦。法当腹中急痛，先与小建中汤，即桂枝君以芍药，入以胶饴，作里有虚寒治之。（无己）
一健将为飞矢中目，镞留于中，钳之不动，痛困待死。遇异僧，教以寒食饧点之，酸楚顿减。至夜疮痒，用力一钳而出，旬日即愈。即此可征化血之功。（濒湖）
〔论〕陶贞白谓糖与酒皆用蘖米，而糖以和润为优。卢子由谓蘖米作糖，宛似水谷入胃，酝酿作汁，而出入未定之会。夫五谷分养五脏，如稻之甘，自是脾谷而为脾益。乃从烹炼后，气之温者，更为大温。畅中土生发之气，即从气取汁，变化精微，和而且润。俾中土之生者能化，若痰之凝，血之瘀，胥以化液化血者对待之。液能化则气益生，此胃所以和而虚乏所以能补也。
饴糖属土而成于火，大发湿中之热。（丹溪）
少用补脾润沛，过用无益有害。凡中满吐逆，酒病牙疳，咸忌之。肾病尤忌，以甘多伤肾也。（仲淳）
●饧糟
味甘，气温。
治反胃吐食，暖脾胃，化饮食，益气缓中。
甘露汤：治反胃呕吐不止，利胸膈，养脾胃，进饮食。用干糖糟六两，生姜四两。同捣作饼，或焙或晒，入炙甘草末二两，盐少许，点汤服之。
脾胃虚弱。平胃散等分，末一斤，入干糖糟炒二斤半，生姜一斤半，红枣肉三百个，焙干为末，逐日点汤服。
醋  ***************************
又名苦酒。惟米醋入药。
造法：三伏时用仓米一斗，淘净蒸饭，摊冷盦黄，晒簸。水淋净，别以仓米二斗蒸饭，和匀入瓮。以水淹过，密封暖处，三七日成矣。（濒湖）
江北造醋，用晚米一斗为饭，青蒿罯三日，出黄。每饭一碗，冷水二碗，烧酒曲四两，入瓮封固。一七后用柳木棍每早搅之，四十九日后，去渣煮熟。其醋不甚酽，初甚苦，故谓苦酒。（门）
味酸苦，气温。入厥阴肝经。反蛤肉。
主消痈肿诸毒，除癥块坚积，散结气及心中酸水痰饮。治妇人心痛血气，并产后血晕，（常以火炭沃醋，气能敛血使下。）伤损金疮血晕。理诸药，杀鱼肉菜及诸虫毒。
磨青木香，止猝心痛，血气痛。
煮香附子，除郁痛。
清黄柏含之，愈口疮。
煎生大黄，疗痃癖。
磨南星，敷瘤肿。
同胡粉，止鼻中血。
调泥，敷烫火伤。
调雄黄细末，涂蜂虿蛇啮。
醋主酸收，又有散瘀解毒之功，曲直之性也。（濒湖）
醋得温热之气，故从木化。味酸入肝，气温兼散，能行逆血。（仲淳）
仲景治黄汗，有芪芍桂酒汤。治黄疸，有麻黄醇酒汤。
喉痹咽痛，以酽醋探吐之。
痈疽不溃，苦酒和雀屎如小豆大，敷疮头上，即穿。
舌肿不消，以醋和釜底墨，厚敷舌之上下，脱则更敷，须臾即消。
汤火伤灼，用醋淋洗。并以醋泥涂之良，亦无瘢痕。
乳痈坚硬，以罐盛醋，烧热石投之二次，温渍之。冷则更烧石投之，不过三次即愈。
疔肿初起，用面围住，以针孔刺疮上，铜器煎醋沸，倾入围中，令容一盏。冷即易，三度即出。
〔论〕醋之用类取于酸收，何又主消痈肿，除癥块？书云：木曰曲直，曲直作酸。以木属阳，阳郁而发散，故曲而又直，即此可得作酸之义。夫出地风木，阴中之阳也，阳在阴中，欲奋决以出于地上，而尚不能离于阴，是就阳蓄阴中。即有阴得阳舒之妙，盖天地人物之出机也。然则醋非酸收，而又有散解之功者乎。（《经》曰：以酸收之。又曰：酸苦涌溃为阴。其义可参。）其必用米醋者，以粳米益胃，益其生血化血之地。酝酿为醋，而合于曲直之肝脏。是敛其阳之淫，还以舒其阳之用，于血之生化有裨也。
《经》言：酸走筋，筋病毋多食酸。故筋挛偏痹，手足屈伸不便者，忌之。又言味过于酸，肝气以津，脾气乃绝，肉皱而唇揭。故脾病亦不宜过食。（仲淳）
〔修治〕南方炒米为醋，最酽。入药须以一分水，半分醋和之，方可。
酒  ***************************
入药佐使，专用糯米。以清水白面曲所造为正。
以蘖造者，只是醴，非酒也。酒则用曲，醴则用蘖。气味相殊，治疗当异。（宗奭）
古人造曲，未入诸药。所以功力和厚，皆胜余酒。（又）入药用金华酒最佳。其曲惟用麸面、蓼汁拌造，蓼亦解毒，清香远达，假其辛辣之力也。（汪颖）
江西麻姑酒，以泉得名，曲有群药。金陵瓶酒，曲米无嫌而水有碱，且用灰。味太甘，多能聚痰。山东秋露，白色纯味烈。苏州小瓶酒，曲有葱及红豆川乌之类。淮南绿豆酒，曲有绿豆，能解毒，然亦有灰，不美。
（又）山西襄陵酒，蓟州薏苡酒，皆清烈，但曲中亦有药物。黄酒有灰。秦蜀咂嘛酒，用稻麦黍秫药曲，小罂封酿而成。以筒吸饮，谷气既杂，酒不清美。并不可入药。（濒湖）
诸药可造酒者，五加皮、女贞子、仙灵脾、薏仁、天冬、麦冬、地黄、菖蒲、枸杞子、人参、何首乌、甘菊花、黄精、白术、桑椹、蜜仙茅、松节、柏叶、竹叶、胡麻、磁石、蚕砂、乌白蛇、鹿茸、羊羔腽肭脐、黑豆之类。各视其所生之病，择其所主之药，入曲米，如常酿法。成后饮之，或袋盛入酒内，浸数日饮之。（仲淳）
●米酒
味苦甘辛，气大热，有毒。
主行药势，散百邪恶毒气。节饮，养脾扶肝，通行血脉，荣养肌肤，行气壮神。胜寒消愁。御雾露。辟癖疠。
《博物志》载：三人冒雾晨行，一人饮酒，一人饱食，一人空腹。空腹者死，饱食者病，饮酒者健。此辟恶之效也。
能引诸经，不只与附子相同，缓用为导引，可以通行一身之表至极高分，味淡者利小便而速下。（好古）
大寒凝海，惟酒不冰，性热独冠群物。人饮多则体弊神昏，是其有毒故也。（贞白）
酒乃湿中发热，醉后颤栗，所谓恶寒非寒，明是热证也。性却喜升，气必随辅。痰壅上膈，溺涩下焦。肺受贼邪，金体大燥。寒凉恣饮，热郁于中。肺气得之，尤大伤耗。其始也病浅，或呕吐，或自汗，或疮疥，或鼻齄，或泻痢，或心脾痛，尚可散而出也。其久也病深，或为消渴，为内疽，为肺痿，为痔漏为膨胀，为黄疸，为失明，为哮喘，为劳嗽，为吐衄，为癫痫，为难治之病。倘非具眼，未易处治，可不谨乎？（丹溪）
人知戒早饮，而不知夜饮更甚。醉饱就枕，热拥伤心伤目。夜气收敛，酒以发之，乱其清明，劳其脾胃，伤湿生疮，动火助欲，因而致病者多矣。（颖）
酒后食芥及辣物，缓人筋骨。酒后饮茶，伤肾脏。腰脚重坠，膀胱冷痛，兼患痰饮水肿消渴挛痛之疾，一切毒药，因酒得者难治。（濒湖）
酒得咸而解者，水制火也。又畏枳椇、葛花、赤豆花、绿豆粉者，寒胜热也。（又）
●烧酒
味甘辛，气大热，有大毒。
主消冷积寒气，燥湿痰，开郁结，止水泻。治霍乱疟疾噎膈心腹冷痛，阴毒欲死，杀虫辟瘴，利小便，坚大便，洗赤目肿痛有效。
和水饮之，则抑使下行，通调水道，而小便长白。暑月饮之，汗出而膈快身凉。赤目洗之，泪出而肿消赤散。乃从治之方也。
有人病赤目，以烧酒入盐饮之，痛止肿消。盖烧酒性走，引盐通行经络，使郁结开而邪热散。亦反治劫剂也。（以上濒湖）
能散严寒，胜于米酒。冬春寒月，用甘菊汤一杯，米烧酒四杯半，苏叶陈皮汤三杯。合和，日频饮之，亦不为害。盖以甘菊金水之相含者散其热毒，而陈苏助之行气散寒，不使其留滞肠胃以滋热也。又按用金水以合于火，则元气有所始，更有所统。故甘菊入火酒，为行气之助，不仅解热而已。
烧酒，纯阳毒物也。面有细花者为真。与火同性，得火即燃，同乎焰消。其味辛甘，升扬发散，其气燥热，胜湿祛寒。故能开怫郁而消沉积，通膈噎而散痰饮，治泄疟而止冷痛也。辛先入肺，热能燥金耗血，大肠受刑，故令大便燥结。（濒湖）
过饮败胃伤胆，丧心损寿，甚则黑肠腐胃而死。与姜蒜同食，令人生痔。市沽加以砒石、草乌、辣灰、香药，助而引之，是假盗以刃也，善摄生者戒之。（以上濒湖）
盐、冷水、绿豆粉，解其毒。

卷十五·菜部  ——————————————————————————————————————————————————————————————————————————————————————————

韭  ***************************
一名草钟乳。壮阳草也。可以根分，可以子种，一岁三四割，八月开花成丛，九月收子。
生味辛涩，熟味甘酸，气温。入足厥阴经。
主治心腹痼冷痃癖，生捣汁服。治胸痹刺痛如锥，吐出胸中恶血，甚验。主吐血唾血衄血尿血，妇人经脉逆行，打扑损伤，及膈噎病。
煮食，温中下气，归肾益阳。熏产妇血晕，洗肠痔脱肛。
叶热根温，生则辛而散血，熟则甘而补中，为足厥阴肝之菜。《素问》言：心病宜食韭。《食鉴本草》言：归肾，乃肝之子母脏也。（濒湖）
捣汁澄清，和童尿饮之，能消散胃脘瘀血，甚效。
痰带血丝出，生韭汁童便二物合，加郁金研入，内服之，其血自清。
又灌初生小儿，吐去恶水恶血，永无诸病。
一贫叟病噎膈，胸中刺痛。或令取韭汁入盐梅卤少许，细呷，得入渐加，忽吐稠涎数升而愈。
反胃，用韭汁二杯，入姜汁牛乳各一杯，细细温服。盖韭汁消血，姜汁消痰，牛乳润燥补虚而解热也。
一人腊月饮刮剁酒三杯，自后食必屈曲下膈，硬涩微痛，右脉甚涩，关脉沉。此污血在胃脘之口，气因郁而成痰，隘塞食道也。以韭汁半盏，细细冷呷，尽半升而愈。
心痛，有食热物及怒郁，致死血留于胃口而成者。宜加韭汁、桔梗入药中，开提气血。（丹溪）
肾气上攻心痛，韭汁和五苓散为丸，空心，茴香汤下。以韭性兼能散胃口血滞也。
消渴引饮，韭苗日用三五两，或炒，或作羹。勿入盐，入酱无妨。吃至十斤，即住，极效。过清明勿吃。
脱肛不收，生韭一斤切，以酥拌，炒熟。绵裹作二包，更互熨之，以入为度。
痔疮作痛，用洗净韭菜一把，泡汤盆盛，以器盖之，留一孔，乘热坐孔上，先熏后洗，数次，自然脱体。
〔论〕味辛为阳，肝喜辛者，媾于金而上承乎阳，还以达阴也。酸为阴，肺喜酸者，媾于木而下依于阴，还以达阳也。韭根先春而生，微酸性温，《经》故谓肝之菜。然其味辛，辛则上承阳之用以达阴，凡血中之污以为病者，祛之最捷。缪氏指为血中行气药是也。其主治诸血，即尿血亦用之。而痛风滞血证，且为要药。以此思功，功可知矣。顾此惟生用为然，至煮食则辛已化甘。本于出地之阳，更合于中土之甘，其功在温中下气，又甘附于酸温，则当还归于肾，以益元壮阳，如宁原所云矣。
●子
味辛甘，气温，阳也。能入厥阴，补下焦肝及命门之不足。
治梦中泄精，并溺血，疗小便频数遗尿，女人白淫白带。
《三因方》治下元虚冷，小便不禁，或成白浊，有家韭子丸。
茎强不痿，精流不住，时如针刺，捏之则痛，病名强中，乃肾滞漏疾也。用韭子、破故纸各一两，为末。每服三钱，水一盏，煎服，日三。按韭子主治强中，乃下焦元阳虚而有滞以为漏者，得上焦辛甘施化，是以奏功。若阴虚为病，则慎之。
〔论〕夫韭叶辛矣，最后有微酸，生用绝无甘。若韭子则结于季秋禀金气之专，已无酸味，惟辛兼有甘，合于气之温，故不得尚执入肝以论。夫辛者肺味，味归形，形归气，气者，肺所主也。是物得降收之气，为肺气专精，以至于胃。即其辛甘合而下行者，仍归气之所始，不归于命门而何归哉？人身先天元气，全借后天以施化，是由此而升，即由此而降之元机。所以效下焦之用，不仅治溺数，且疗遗精也。第元气根于命门，而三焦为之使。《经》云：三焦者，中渎之府，水道出焉。肝固主溺，然已包举于三焦之中。下焦卫气，能化水而出，即能约三焦以为行水之节度。虽足厥阴原与命门通，而三焦之包举上中下者，固以三焦为本矣。
多食能昏人神，最为养性所忌。胃气虚而有热者，勿服。（仲淳）
韭黄，未出于土者。其气抑郁，食之滞气。
韭花，食之动风。
薤  ***************************
韭类，一名藠。（音叫）子叶似韭而阔，多白而无实。有赤白二种，白者补而美，赤者苦而无味。
●白
味辛苦，气温，性滑。
温中散结气，调中补不足。治胸痹刺痛，止久痢冷泄，及泄痢下重。能治下焦阳明气滞，并少阴病厥逆泄痢。
与蜜同捣，涂汤火疮，甚速。
与蓐妇饮，易产。亦主脚气。（颂）
薤生则气辛，熟则甘美。种之不蠹，食之有益。故学道人资之，老人宜之。（王祯）
《千金》治脚气喘急方中用之，取其滑泄也。（宗奭）
栝蒌薤白汤：治胸痹痛彻心背，喘急咳唾短气，喉中燥痒。寸脉沉迟，关脉弦数，不治杀人。用栝蒌实一枚，薤白半升，白酒七升，煮二升，分二服。
霍乱干呕不止者，以薤一虎口，水三升，煮取一半。顿服，三作即已。
奔豚气痛，薤白捣汁，饮之。
〔论〕薤八月栽根，禀金气以生。自正月分种，二月开花，五月叶青则掘之，否则肉不满。（酿水木生化之气，至大火乃告成。）是由金水之含育，归于木之达，火之成，故能温中散结下气。而调中补乏，当亦有功。其自上而下之用，当思从金水以至木火，乃为气之毕畅。而仍返其所自始，非寻常散结下气之剂可比，故于老人最宜也。
白芥子  ***************************
生太原河东。叶如芥而白。（藏器）八九月下种，冬生可食。至春茎高二三尺，其叶花而有丫，其茎中空性脆，三月开黄花，结角。其子大如粱米，黄白色。一种茎大而中实者，其子亦大，虽是芥类，迥然别种也。（濒湖）
气味辛温。
主发汗辟恶，疗胸膈痰冷上气，面目黄赤，除暴风毒肿，流入四肢疼痛，利气豁痰。凡痰在胁下，及皮里膜外，非此莫达。祛寒暖中，治喘嗽反胃，痹木脚气，筋骨腰节诸痛。
芥禀火金之气，而白芥又得金气，故温中除冷虽同，而其子之利气豁痰，更胜于芥子。（仲淳）
反胃上气，白芥子末，酒服一二钱。
脚气肿痛，白芷、白芥子等分，为末。姜汁和，涂之。
胸胁痰饮，白芥子五钱，白术一两。为末，枣肉和，捣丸梧子大。每白汤服五十丸。
防痘入目，白芥子末，水调涂足心，引毒归下。
〔论〕白芥秋深下种，生于冬，而长于春。若以归藏之时为茁出，以萌芽之候为长养，故禀金气之凉而反得温，已具金媾于木之体矣。其实结于季春，而味更辛，乃金效木之用，至斯以告成功。所以一切主治，大能于凝结之患而得开发，于逆上之穷而得降折。二者可分任，亦可合奏。如求其所因，而适其主辅之宜，讵止豁痰利气，尽其功哉。
缪氏云：能搜剔内外痰结，及胸膈寒冷痰涎壅塞者。然肺经有热，与阴火虚炎，咳嗽生痰者，法在所忌。
茎叶煮食动风动气，有疮疡痔疾便血者，忌之。
〔辨治〕他芥子大如苏子而色紫，此品大如粱米而色黄白，碾用。
莱菔  ***************************
即菘菜也。似蔓菁而稍大。种菘不宜于北，犹蔓菁不宜于南，今则南北俱有。性喜烧土，随地可植。夏末布种，秋末刈苗，冬末采根，春末抽薹，开紫碧花，夏初结子，圆长不等，遂可布种，根色有红白，形有大小长短不同。（核）有两种：一种八月布，秋冬之交即可食根，次春开花结子，到秋还布。其一正月布种，至春末夏半皆可食根，但较前差小，味亦少逊而不结子。
●根
气味辛甘。
叶味辛苦，气温平。
生啖或捣汁饮之，止消渴宽中，去邪热气。疗鼻衄，制面毒，解酒毒。
同地黄食，涩营卫，令人发白。
属土而有金与水。生者下气，熟食则辛散味去，而甘缓犹存，反滞膈停饮。（丹溪）
遍历四时，具备五气，有松之操，有芥之烈。三焦咸辅，五液并行，气中之用，血中之气也。（子余）
食物作酸，萝卜生嚼数片，或生菜嚼之，绝妙。干者、熟者、腌者，及胃冷人皆不效。
鼻衄不止，萝卜捣汁半盏，入酒少许，热服。并以汁注鼻中。或以酒煎沸，入萝卜再煎，饮之。
●子
味辛甘，气平。
生用主吐风痰，发疮疹。
炒熟，下气定喘，治嗽消食。除胀利大小便，止气痛，下痢后重。
治痰有推墙倒壁之功。（丹溪）
宣吐风痰，萝卜子半升，擂细，水滤取汁，入香油及蜜些须，温服。后以鹅翎（桐油浸过晒干）探吐。
齁喘痰促，遇厚味即发者。萝卜子淘净，蒸熟晒碾，姜汁浸蒸饼丸，绿豆大。每服三十丸，口津咽下，日三服。
痰气喘急，萝卜子炒，皂荚烧存性，等分为末，姜汁和炼蜜丸，梧子大。每服五七十丸，白汤下。
高年气喘，萝卜子炒，碾末，蜜丸梧子大。每服五十丸，白汤下。
风秘气秘，萝卜子炒一合，擂水，和皂荚末二钱服，立通。
气胀气蛊，莱菔子研，以水滤汁，浸缩砂一两，一夜。炒干，又浸又炒，凡七次，为末。每米饮服一钱，如神。胀满证甚者，加莱菔子炒一钱。面食伤，尤宜用。
〔论〕莱菔布种于夏，而归根于冬，抽苗于春，而结子于夏。其根禀火土之气，历金而宿于水，丹溪所谓属土而有金与水也。由火之水以顺于下，故下气最速。但其味始甘次辛，生则金乎辛，而致顺下之气。熟则去其辛，而存归根之水，丹溪故谓煮食反滞也。其子根于水气，历木令而聚精于火，所谓火大种子以翕聚致发越之用者也。乃其味初微甘，后纯辛，生用则金益火之势，故有推墙倒壁之功。且生主升，熟主降，治痰证喘促必用炒，而宣吐风痰则用生。凡炒用者，杀金燥之势以和火大之力，故能降也。抑兹味利气于痰证较著，得弗以气行则痰化乎？讵知以气论，则金火相合，正属血中之气，痰固液之不能化血而凝者，人身至液不化血而凝痰，则上气喘促诸证蜂起矣。用此味者，须识此义。
缪氏：其子消痰下气更速，凡虚弱人忌之。
葫  ***************************
自胡地来。一名大蒜。
小蒜根茎俱小而瓣少，其味辣甚。大蒜茎大瓣多，辛而带甘。皆八月种，春食苗，夏初食薹，五月食根，八月收种。
味辛气温，熏烈有毒。入太阴阳明经。
主治归五脏，通达走窍，行诸气，去寒湿，破冷气，辟邪恶，化积聚，消水肿，解瘴毒疫气。
加平胃散，治噎气。同黄丹丸，治寒疟痢。捣汁饮，治产后中风角弓反张。同道上热土，治中暑不醒。贴足心，疗衄血不止，并脑泻鼻渊。贴两足心，或脐中，止泄泻暴痢，及下痢噤口。同栀子、盐花涂脐，通小便。同僵蚕㗜鼻中，疗头风。纳肛中，通幽门，治关格不通。连艾炷，灸痈疽百遍，大撤毒气。
毒疮，肿毒号叫，眠卧不得，人不得别者。取独头蒜两颗捣烂，麻油和，厚敷疮上，干即易之，屡用神效。
凡痈疽发背，恶疮肿核，初起有异。皆可用独蒜头，切如小钱厚，贴疮顶上，灸三壮一易，大约百壮为率。要令痛者灸至不痛，不痛者灸痛极止。能使疮不开大，又使内肉不坏，并疮口易合，一举而三得之。（惟头及顶以上切不可灸，恐引气上，更生大祸。）疣赘之类灸之，亦便成痂自脱，其效如神。
水气肿满，大蒜、田螺、车前子等分。熬膏，摊贴脐中，水从便漩而下，数日即愈。
寒疟冷痢，端午日以独头蒜十个，黄丹二钱，捣丸梧子大。每服九丸，长流水下，甚妙。
关格胀满，大小便不通。独头蒜烧熟去皮，绵裹纳下部，气立通。
产后中风，角弓反张，不语。用大蒜三十瓣，水三升，煮一升，灌之即苏。
头风苦痛，大蒜七个去皮，先烧红地，以蒜逐个于地上磨成膏子。却以僵蚕一两去头足安蒜上，碗覆一夜，弗令透气，只取僵蚕，研末。入鼻内，口中含水，甚效。
〔论〕《别录》本草，首言大蒜归五脏，达诸窍。为其本阳而归阴，以致其气化之阳，独有殊效也。故如寒湿气痛，心腹冷痛，一切痃癖，水气肿满，寒疟冷痢，此皆阴不得阳以化，而反困阳之病。大蒜能导阳以归阴，阴还化于阳，而阳不困矣。又如二便不通，暴痢泄泻，产后金疮中风，痈疽肿毒，衄血，脑泻鼻渊，此又阳不得阴以化，而乃伤阴之证。大蒜能驭阳以归阴，阳得彻于阴，而阳乃和矣。当阳之膈而使之合，似为能通其壅气，当阳之淫而使之和，似为能宣其胜气，诸书判以通达走窍行诸气，似亦近之。但不究及其归阴而若止假其辛热，则如衄血中暑大小便秘等证，何所借而用之乎？总之，辛温有毒，不必为兹物讳。而邪之留于气，丽于血者，非有余之气血，固不足以胜之。
濒湖云：散气助火，伤肺损目昏神，伐性之害，人多荏苒受之。
仲淳言：凡肺胃有热，肝肾有火，气虚血弱之人，切弗沾唇。脾胃寒湿，亦止宜暂用。切弗过施，过则生痰动火，伤耗实多。
葱  ***************************
凡四种，山谷者曰茖葱，陆地者曰胡葱、冻葱、汉葱。
●白（青葱附）
气味辛甘平，其叶温，气厚味薄，升也，阳也。入手太阴足阳明经。
《别录》葱白冷，葱青热，故热病不得用青。
发散通阳，达表和里，治伤寒伤风，头痛欲破，寒热，骨节痛，喉痹不通，伤寒阳明及少阴下痢。疗水肿，并小便不通，除风湿身痛，治阴毒腹痛，并脱阳证。（能通肾阳气，俾阴证回阳。）女劳复，小儿盘肠内钓。（诸本草）
外实中空，其所治皆取发散通气之功。（濒湖）
其气开出，当入太阴，其性通明，当入阳明。倘阳明阖机不及者，投之为害不浅。（不远）
葱叶离白转大，去根气味更胜，故从根柢直彻巅顶。仲景云：少阴病面赤者，四逆汤加葱白主之。愚意阴经面赤，谓之戴阳，葱白不离于阴，以通阴中之阳也。（又）
深师方，胎动下血，痛极抢心。葱白煮浓汁饮之，未死即安，已死即出。愚谓葱白虽通阴分之阳，其机轻捷，使邪遽出，无容留阻碍，故中气无损，妊娠为宜。（又）
金疮磕损，折伤血出，疼痛不止者。王璆方，用葱白沙糖等分研，封之立能止痛，更无瘢痕，葱叶亦可用。又葱管吹盐，入玉茎内，治小便不通，及转脬危急者捷效。愚谓虽是吹入，实是透出，虽是下通，实是上达。（又）
感冒初起，用葱白一握，淡豆豉半合，泡服取汗。
阴毒腹痛厥逆，唇青卵缩，六脉欲绝者。用葱一束，去根及青，留白二寸，烘热安脐以上，熨斗火熨之，葱坏则易，良久热气透入，手足温，有汗即瘥，乃服四逆汤。若熨而手足不温，不可治。
凡人大吐大泻之后，四肢厥冷，不省人事。或与女子交后，小腹坚痛，外肾搐缩，冷汗厥逆，须臾不救，证名脱阳。先以葱白炒热熨脐，后以葱白三七茎，擂烂酒煮灌之，阳气即回。（华佗方）
伤寒后交接，为女劳复，腹痛卵肿。用葱白捣烂，苦酒一盏，和服之。
妊娠伤寒，赤斑变黑，尿血者。以葱白一把，水三升，煮热服汁，食葱令尽，取汗。
水肿，鲤鱼一尾，赤小豆、桑白皮、白术、陈皮各三钱，葱白五茎，用水三碗同煮，不可入盐。先吃鱼，后服药，不拘时。
气冲胞系不正，溺塞不通，小腹膨急，冲心闷绝。此由暴气乘膀胱，或从惊忧，气无所伸，郁闭而不流。用陈皮三两，葵子一两，葱白二茎，锉散，水五升，煮取二升，分三服。
又薰方：桃枝、柳枝、木通、汉椒、枯白矾各一两，葱白一握，灯心一束，细锉，用水三斗，煮至一斗五升。以磁瓶乘热盛药汁，一半熏外肾，周回以被围绕，不入外风，冷即换之。良久便通如赤豆汁，其功甚大。
风湿身痛，生葱擂烂，入香油数点，水煎。调川芎郁金末一钱服，取吐。
便毒初起，葱根和蜜捣敷，以纸密护之，外服通气药即愈。
〔论〕食用入药，俱宜冬葱〔即冻葱〕。以此种夏衰冬盛，足觇透阳于阴之气。卢氏谓葱叶离根转大，气味更胜，故从根柢直透巅顶。是用葱白者，为其能通阴中之阳也。（所以对待伤寒为的剂）阳出地中，先丽于土，伤于阳，亦即病乎土，故寒证之阳明头痛及下利者胥用之。太阳属寒水，气者水所化，能透阳于阴中，使气转化以行水，故水肿及小水不通亦用之。至于阴毒腹痛，并脱阳证须之熨脐，以通阳气于痼阴。正如卢氏所云，治小水闭者，（葱管吹盐入玉茎内）虽是吹入，实是透出之义。他若伤寒女劳复，妊娠伤寒发斑，以及风湿身痛，阴囊肿痛，便毒初起，小儿盘肠等证，皆可推透阳之义，以思其主治矣。
●须
主通气，疗饱食房劳，血渗入肠，便血，肠澼成痔。口干，研末，每服二钱，温酒下。
多食葱，发人虚气上冲，五脏闭绝，为其开骨节出汗故也。（诜）
病人表虚易汗者，弗食。病已得汗，弗再进。（仲淳）
烧葱同蜜食，壅气杀人。（真人）
姜  ***************************
●生姜
辛而甘温，气味俱厚。浮而升，阳也。
行阳散滞，辟恶祛邪。入肺，开胃，止呕吐。（呕乃气逆不散，生姜行阳散气。）消痰（兼温中去湿，开豁冲散之功。）下气，开五脏六腑，通四肢关节，归五脏。除风邪寒热，并咳逆上气，久服通神明。
生和半夏，主心下急痛。
取汁和杏仁泥，煎成膏，水调服，下一切急痛气实，心胸壅膈冷热气。
捣汁合蜜服，治中热呕逆，不能下食。
浸汁点赤眼。
捣汁和黄明胶熬，贴风湿痛甚妙。
能制半夏、厚朴之毒。与枣同用，辛温益脾胃元气，温中去湿。与芍药同用，温经散寒。（东垣）
生姜去湿，只是温中益脾胃，脾胃之气温和健运，则湿气自去，湿去则痰自消。（《类明》）
凡早行山行，口含一块，不犯雾露清湿之气，及山岚不正之邪。
凡中风、中暑、中气、中毒、中恶、干霍乱，一切猝暴之病。用姜汁与童便服，立可解散。盖下气开痰，更假童便以降火也。
疟疾由脾胃聚痰，发为寒热。生姜四两，捣自然汁一酒杯，露一宿，于发日五更，面北立饮，即止。
咳嗽不止，生姜五两，饧半升，煎熟，食尽愈。
干呕厥逆，频嚼生姜，取效。
呕吐不止，生姜二两，醋浆二合，银器煎取四合，连渣呷之。又杀腹内长虫。
心下痞坚，呕哕。生姜八两，水三升，煮一升，半夏五合洗，水五升，煮一升，取汁，同煮一升半，分服。
〔论〕凡物皆有表里，与人身无二。生姜味辛，留皮者入肺而开胃，肺胃合而阳气乃行。故能开五脏六腑，通四肢关节，由表入里，为行阳达气之剂，非止可治风寒。而风寒之伤乎表者，尤其的对。若干姜两次去皮，有里而无表，则似自里而徐达之经也。
●干生姜
乃留皮自干者。
与生姜之用不殊，但不润，可入丸散，较之干姜则不热。
●干姜
造法：取生者水淹三日，去皮，置流水中六日，更刮去皮，晒干，置磁瓮中酿三日，紫色乃成。
姜留皮则冷，去皮则热，非皮性本冷也。盖留皮则行表而热去，去皮则守中而热存耳。（丹溪），
气味生辛炮苦。气薄味厚，半沉半浮，可升可降，阳中阴也。为心脾二经气分药。
洁古云：大辛大热，阳中之阳，补心气不足。
生用味辛，较留皮生姜为热，而散邪走表不异。治寒嗽胸满，咳逆上气，温中出汗，逐风湿痹。
炮用味苦性守，以守为行，与生姜异。温脾胃，治里寒，主心下寒痞，目睛久赤，水泄下痢，霍乱胀满，脾寒疟疾，及心腹腰肾冷痛，一切下焦寒湿痼冷，肾中无阳，脉气欲绝。（黑附子为引，水煎同服。）　伤寒阴阳易病，同补阴药用，能引血药入气分生血。治血虚发热，及产后血虚大热。（产后大热，能佐人参收耗散而补阴。）
童便炒黑，止鼻衄、唾血、血痢、崩漏。
其用有四：通心助阳，去脏腑沉寒痼冷，发诸经之寒气，治感寒腹痛。（洁古）
生则逐寒邪而行表，炮则除胃冷而守中。（东垣）按用炮姜以守中者，除中气之寒，非干外邪也。仲景治少阴下痢便脓血，桃花汤中，干姜不炮。治热利，赤石脂丸中，干姜炮，有黄连当归，参此则知气虚而热利者，即中气之寒也。
同五味子用以温肺，同人参用以温胃。（东垣）
干姜入肺中利肺气，入胃中燥下湿，入肝经引血药生血。（丹溪）
生用同橘皮、乌药、白蔻，除胸满咳逆上气。
同紫苏、桂枝，能温中出汗。加术，则能逐风湿痹。
同参、术、苓、甘，治下痢寒冷腹痛。
有血脱色白，面夭不泽，脉濡者，此大寒也。宜干姜之辛温以益血，大热以温经，须炒黑用。
炒黑同生地、白芍、当归、牛膝，治产后恶露不尽，血虚发热。
同地、芍、榆、麦、芪、甘、人参、升麻，治肠澼下血。
同藿香、木香、砂仁、橘皮、紫苏，治中恶。去木香加木瓜，治霍乱胀满。加桂枝，并治风邪诸毒，皮肤间结气。
同橘皮、人参，止胃虚呕逆。
同橘皮、苓、术、贝母，治痰疟久不愈。
同参、术、陈皮、桂枝，治寒疟。
同参、术、甘草，治虚寒泄泻，中寒作泻。
脾胃虚弱，饮食减少，易伤难化，无力肌瘦。用干姜频研四两，以白饧切块，水浴过，入铁铫溶化，和丸梧子大。每空心米饮下三十丸。
头晕吐逆，胃冷生痰也。用炮姜二钱半，炙草一钱二分，水一钟半，煎减半服。
中寒水泻，炮姜研末，粥饮服二钱。
寒痢青色，干姜切如豆大，每米饮服六七枚，日三夜一，累用得效。
血痢不止，干姜烧黑存性，放冷为末。每服一钱，米饮下神效。
脾寒疟疾，干姜炒黑为末，临发时，以温酒服三钱匕。
〔论〕姜之味辛，辛者金也。然以四月种，五月苗，至秋社前后新芽顿长，秋分采芽，柔嫩可口，霜后则老而多筋。此非金以火始，火以金终之证欤？惟火为金之始，故当盛夏而叶即辛香，惟金为火之终，故秋热则无姜。卢氏云：点火成金，金复归火，尽金之性，所以全火之用。参此则知《本经》所谓通神明，《别录》所谓归五脏之旨矣。《经》云：毛脉合精，行气于府，府精神明，留于四脏。此正生姜之能事。至炮而用之，似与秋热无姜之义戾。不知姜虽以辛属金，然生则尽火之用，炒则存火之体。（炮者味苦属火）如本草言散标寒宜生，治里寒宜炮，犹未深悉于生用者。尽金之性，所以全火之用，炒过者存火之体，所以全金之性也。夫气为火之灵，生于火而统于金，生者金之气畅，而火之用乃畅，炒者火之体守，而金之气乃存。人但知用治里寒，不知凡病本乎中气者，久则虚寒。无论纯乎寒之证，即中气虚而化热，亦须假此守中，而后可酌施治热之剂，（气虚化热，热化痰，治用炒干姜。案见痰热条。）此先哲隐而未发之旨也。其引血药入气分生血者，以阳中之太阳心也，阳中之少阴肺也。离中有坎，肺更得肾气之上至者，下降入心，火中之水得此，如红炉点化，而合于胃中之鼓煽，其血乃成。所以炮用者，敛金之性，归火之用，使火中之水，借母气而生化尔。至用炒黑干姜以止唾血痢血，则因火从水化，而浮阳不僭，又以守中者。入凉血剂中，使寒不凝，而血乃和，是固妙有调剂耳。要知一物之用，性味各殊，生姜、干生姜以留皮而从表之里，制干姜以去皮而由中达经。干姜又有生用炮用之异，生用则热而犹散，炮用则热而善守。炮姜又有黑与不黑之异，不黑者温中寒，（治血分虚寒无热，若产后血虚发热之类。）黑者治中气虚而化热，因以伤血。（如唾血痢血之类，然治化热伤血，须同童便炒黑用。）其主治历历有别，未可混投也。
用干姜者，除病因于寒可以生用，此外皆炮用，但因所病，而炮有微甚耳。即治中气虚冷，亦未可生用，恐反散气也。
多用则耗散元气，须生甘草以缓之。（东垣）
服干姜以治中者，必僭上，不可不知。（海藏）
干姜大辛，久服损阴伤目。凡阴虚内热诸病，及表虚有热汗出者，法并忌之。（仲淳）
胡荽  ***************************
一名芫荽。
●根叶
气味辛温，微毒。入足太阴阳明经。
辛香走窜，内通心脾，下及肠胃，外达四肢，能辟一切不正之气，疗痧疹痘疮不出，治消谷，通心窍，利大小肠，通小肠气。
诸疮皆属心火，营血内摄于脾，心脾之气，得芳香则运行，得臭恶则壅滞，故痘疹不快。用胡荽酒喷之，以辟恶气。床帐上下左右，皆宜挂之，以御汗气胡臭天癸淫佚诸气。若儿虚弱，及天时阴寒，用此最妙。如儿壮实，及春夏晴暖，加以酒曲助虐，益火聚热，变成黑陷矣，不可不慎。（濒湖）
胡荽禀金气多，火气少，故辛香气温微毒。（仲淳）
痘疹不快，胡荽二两切，以酒二大盏，煎沸沃之。盖定，勿令泄气，候冷去渣，微微含喷，从项背至足令遍，勿喷头面。
●芫荽子
味辛酸，气平。
炒用，能发痘疹，杀鱼腥。
痔漏脱肛，胡荽子一升，粟糠一升，乳香少许，以小口瓶烧烟熏之。
缪氏：气虚人不宜食，痘疹出不快，非风寒外侵秽恶气触者，不宜用。
茴香  ***************************
宁夏出者，大如麦粒，轻而有细棱，为大茴香。他产小者，为小茴香。自番舶来者，子大如柏实，裂成八瓣，瓣核如豆，褐色味甜，曰八角茴香，即舶茴香。
●子
气味辛香，大甘微苦。性温，阳也，浮也。入胃肾二经，兼入心小肠膀胱经。
开胃下气，止呕吐，暖丹田，为补命门不足之药。主膀胱冷气痛，及小肠气，并肾劳㿗疝阴痛少腹痛。
方书治腰腹胁痛泄泻，积聚、伤饮食、虚劳、咳喘、呃逆，诸逆冲上恶寒，水肿霍乱脚气滞下，小便数遗精淋小便不禁，前阴诸疾。
长至宿根再发，效纯干剥落，至复阳回，故名茴香。用主阳消而阴剥之病。（之颐）
得土金之冲气而兼秉乎天之阳，故其味甘辛而气温。（仲淳）
本是治膀胱药，以其先丙，故云小肠也。能润丙燥，以其先戊，故丙至从壬，入手足少阴。二药相合，以开上下经之通道，所以丙与壬交也。（海藏）
丹溪论㿗疝，是湿热无寒，则茴香之辛温，又不宜用。然只有外寒固闭，而内热不透泄者，茴香散外寒冲内热，似或有功，所以古方治疝，多用之。（《类明》）
调胃方，日间常用小茴香最妙。如脾气强而肾气不足，则饮食下咽，六腑为之飧泄。用故纸肉果炒粳米，俾脾肾之气交通，则水谷自然克化。（《医略》）
酒炒茴香，得川楝子、荔枝核、橘核、肉桂、苍术、木瓜、牛膝，治寒湿成疝。
得炒砂仁、食盐，主中恶腹痛，霍乱腹痛吐逆。
大小便闭，鼓胀气促。八角茴香七个，大麻仁半两，为末，生葱白三七根，同研煎汤。调五苓散服之，日一服。
小便频数，茴香不拘多少，淘净，入盐少许，炒研为末，炙糯米糕蘸食之。按六腑之病，取之于合，大小肠合于胃之巨虚下廉也。
有病气在脐下築築，渐至心下，呕涌痛满，手足皆青，喉中淫淫而痒，眉本酸疼，目不欲视，头不欲举，神昏欲睡而不寐，恶食气，睾丸控引，小便数欠，脉沉弦而涩，是由忧郁愤怒，寒湿风雨乘之，为肝疝也。肝欲急，以辛散之。用吴茱佐以姜桂，及治气引药，兼茴楝等为丸。每日一温利之，三月安。按此可以丹溪内热外寒之类推之。
救命通心散：治小肠气痛，每一发几死。川乌头一两，（用青盐一钱，酒一盏，浸一宿，去皮尖，焙干。）川楝子一两，（用巴豆二十一粒同炒，候黑色，去巴豆。）茴香半两，石燕一对，土狗五枚，芥子一钱六分。合众味为末，每服三钱，入羊石子内，湿纸包煨香熟。夜半时，用好酒半升，入盐，细嚼石子，以酒咽下，不得作声，小便大利，其病遂去。按此用川乌、茴、楝破其外寒，用石燕、土狗辈利其郁热，可以用五苓之义推之。
肾消饮水，小便如膏油，用茴香、苦楝子等分，炒为末。每食前，酒服二钱。
腰痛如刺，八角茴香、杜仲各炒研三钱，木香一钱，水一钟，酒半钟，煎服。
小肠气坠，八角茴香、小茴香各三钱，乳香少许，水服取汗。按二茴同乳香用，以小肠为化血之腑也。
膀胱疝痛，舶茴香、杏仁各一两，葱白焙干五钱，为末。每酒服二钱，嚼胡桃送下。
治疝气膀胱小肠痛，茴香、晚蚕沙等分，俱盐炒为末，炼蜜丸，弹子大。每服一丸，温酒嚼下。
疝气偏坠，大小茴香末各一两，用牙猪尿胞一个，连尿，入二末于内，系定入罐，以酒煮烂，连胞捣丸，如梧子大。每服五十丸，白汤下。
胁下刺痛，小茴香炒一两，枳壳麸炒五钱，为末。每服二钱，盐酒调服，神效。
〔论〕茴香本宿根，深冬生苗，卢氏所谓回阳于剥之时，正东垣所云补命门不足也。其味始辛，嗣有大甘，甘入中土，甘后又有微苦，是胃气通于肾也。夫胃脘之阳，根于肾之元阳。此味本阴中之阳，达辛甘以归中土，中土先受元阳之孕育，以致其回寒布暖之气，而宣于火腑。遂由甘而苦，以下归于水腑，达火土之气，即以治其气于寒水，无渐次，无等待，乃反其始以竟其用也。夫㿗疝由寒水之收引，如东垣所云，足太阳膀胱之气逆上，迎手太阳小肠之脉下行，致足厥阴之脉不得伸。其任脉并厥阴之脉逆，如巨川之水，使阳气下坠，两睾肿大，谓之曰疝，大甚则为㿗。又在中之冷气，致阳气不舒而下坠，则为痛。（太阳火腑，本主上焦阳气，此曰下行者，为寒水收引，致阳气不舒，随之下陷也。阳郁于阴，则风木所以透寒水之化者，其脉不得伸矣，厥阴不伸，则任脉困之并逆而成疝矣。）治之之法，皆不越胃阳之合于肾者以达之。俾火丽于土，以胜寒水而复之。且睾丸所络之筋，非尽由厥阴，即太阴阳明之筋，亦入络也。况疗诸病，必本于胃气，而谓散冷回阳，能外火土之达气于寒水也哉。其又入手足少阴者，以心肾为水火之源，既于水火之腑有专功，即不能外乎心肾，所谓上下经之通道，固在坎离相见也。
茴香主治在疝证，由手太阳以至足太阳，俾寒水生化之气畅，而后厥阴风木，乃得布其出地之用，似由火降而致水升，以神其功者也。世医漫谓㿗疝有湿热，不宜用，不知疝之初起，皆由寒水之郁，气化不宣而有湿，渐由湿郁不化而有热，是初起即宜用之矣。至湿郁为热，虽宜酌投，然热之成，本因于湿，湿之为病，又因于阳虚。就外淫论，固未有不因寒以郁热者，即不因外受，亦必由肾中阳虚，阴不得化而邪盛，至阴中之阳转郁，遂病于肝以为疝也。安得舍此温散的剂，功能致火于水者，俾正入寒水之经以责效哉。
又此味所疗如腰痛泄泻积聚虚劳腹痛诸证，亦借其致火于水，以益肾中之元阳，第与附子补阳除湿之义，各有攸当耳。
凡胃肾多火，阳道数举，得热则呕者，勿服。（仲淳）
小肠膀胱有热者，投之增疾。
小茴性平，夏月能祛蝇辟臭，食料宜之。大茴性热，多食伤目发疮，食料不宜过用。（濒湖）
〔修治〕隔纸焙燥，研极细，八角者亦同此治。
得酒良，上行宜酒炒黄，下行盐水炒用。
茄  ***************************
入药多用黄茄，其余惟可作菜茄耳。（颂）
●茄子
气味甘寒。
主治散血止痛，消肿宽肠。（濒湖）
茄属土，故甘而喜降。大肠易动者，忌之。（丹溪）
老黄，治乳头裂。茄根煮汤，渍冻疮。折蒂烧灰，治口疮，俱获奇效。皆甘以缓火之意也。（又）
大风热痰，黄老茄子大者，不计多少，取新瓶盛，埋土中期年，尽化为水，取出，入苦参末同丸，梧子大。食已及卧时，酒下三十丸，甚效。
腰脚拘挛，此风血积冷，筋急疼痛者。取茄子五十斤切洗，水五斗，煮取浓汁，滤去渣，更入小铛中，煎至斗许，即入生粟粉同煎，稀稠得所，取出搜和，更入麝香朱砂末同丸梧子大。每日用秫米酒送三十丸，近暮再服，一月乃瘥，男女通验。
热毒疮肿，生茄子一枚，割去二分，去瓤二分，似罐子形，合于疮上，即消。如已出脓，再服取瘥。
●蒂
烧灰，治口齿疮䘌。米饮调灰服二钱，治肠风下血不止，及血痔。生切，擦癜风。
治癜风白者，用白茄蒂。紫者，用紫茄蒂。蘸硫附末掺之，取其散血也。（濒湖）
鲜茄蒂、鲜首乌等分，煮饮，治对口疮有神。（仲淳）
●根及枯茎叶
主治中风寒湿诸证，鹤膝风疠风，散血消肿。治血淋下血，血痢阴挺，齿䘌口蕈，冻疮皴裂，煮汤渍之良。
女阴挺出，茄根烧存性，为末，油调，用纸卷筒入内，一日一上。
口中生蕈，用醋漱口，以茄母烧灰，飞盐等分，米醋调稀，时时擦之。
血淋疼痛，茄叶熏干为末，每服二钱，温酒或盐汤下，隔年者尤佳。
牙齿䘌痛，陈茄树烧灰敷之，先以露蜂房煎汤漱过。
茄杆烧灰淋汁，和入桑硵碱等药，治诸痈肿疔疮有效。（仲淳）
〔论〕茄之气味甘寒，丹溪谓其属土。但黄熟在于九月，业已禀金气之深，故又谓其喜降也。夫胃土为血液生化之地，必胃中清气，上至于肺而在肺，清中之浊者，复降入胃，然后液能化血。茄禀金气之深，适以尽土之化用，治大风热痰，热毒疮肿等证，诚为的剂。如中风、疠风、鹤膝等借其用，正以血不化则风病，风脏即血脏也。
〔修治〕宜于九月黄熟时收取，洗净，阴干用。
马齿苋  ***************************
叶大者，不堪入药。小者，节叶间有水银，然用之亦须去茎，茎固无效也。以其难燥，又名长命菜。
味酸，气寒，性更寒滑。
主治散血消肿，利肠解毒，疗破伤风。
多年恶疮，百方不瘥，或痛焮不已者。并烂捣马齿苋敷上，不过三两遍效。
赤白带下，不问老稚孕妇，悉可服。捣取马齿苋汁三合，用鸡子白二枚，先温令热，乃下苋汁，微温顿饮之，不过再作即愈。
小便热淋，马齿苋捣汁服之。
足趾甲疽肿烂，墙上马齿苋阴干一两，青木香盐各二钱半，和匀，烧存性，入辰砂少许，敷之。
地榆防风散：治破伤风，半表半里，头微汗身无汗者。地榆、防风、地丁香、马齿苋各一两，为细末，每服三钱，温米饮调下。
〔论〕马齿苋本金中含水，（叶有水银，且难得燥。）却有酸味，是金媾于木也。入血脏而散血消肿，理固宜然。
薯蓣  ***************************
一名山药。干者佳。
唐避代宗讳，改蓣为薯药，宋避英宗讳，改薯为山药。熟则滞气，湿则滑，惟干实者入药，必以冀州所产为胜。
根味甘，气平。入手足太经阴，补脾肺之气。
主治伤中，补虚羸，除烦热。补心气不足，养胃厚肠，止泄痢。益肾气，理腰痛，润泽皮毛。（皮肤干燥，以此润之。）生捣，贴痈疮硬毒，能消热肿。
干山药，凉而能补。（东垣）
山药入脾肺二经，补其不足，清其虚热。（濒湖）
性凉而润，故与天麦二冬，同有补助元气之功。（《类明》）
同地黄、牛膝、枸杞、甘菊、白蒺藜、五味子，补肝肾，益阴气，强阴长肌，增力明目。
同莲肉、扁豆、人参、白芍、茯苓、甘草、陈皮，补脾健胃，止泄泻。加木瓜、藿香，安吐逆。
同羊肉、苁蓉作羹，扶衰老，补虚羸。
脾胃虚弱，不思饮食。山药、白术一两，人参七钱半，为末，水糊丸小豆大。每米饮下四五十丸。
湿热虚泻，山药、苍术等分，饭丸，米饮服，大人小儿皆宜。
肿毒初起，带泥山药、蓖麻子、糯米等分，水浸研，敷之即散。
项后结核，或赤肿硬痛。以生山药一挺去皮，蓖麻子二个，同研贴之，如神。
〔论〕薯蓣味甘，甘益中土。所取者根，其质白色，是味之归形者，肺金也。其气温而兼平，是形之归气者，亦金气也。夫气之温何取，以足三阴同起于下，而脾阴实借风木春温之气，以上达天阳而至肺，即至阴之肾，亦同脾而至之，则脾所借于温者，岂其微哉。第脾阴易亏，胃火易亢，惟温而兼平，则脾阴与胃阳，和合以行其化，而寒热邪气自除，中气自益，虚羸自补矣。东垣谓其入手太阴，但就味之归形，形之归气者言。洁古于肺，更指此味为补母，乃谓由脾而肺，未有若斯之亲切者也。由脾而肺者，阴不惨而阳不亢，乃能由胃以至于肺耳。至于除烦热，止虚泻，散游风，润皮毛，消肿硬，无非由脾肺达至阴之气，彻于中外以为益也。但力薄而功缓，不任遗大投艰耳。
肾气丸之用山药也，因脾脉注心中，而接乎手少阴经，肾肝亦由肺而注心中，则脾阴之至肺而注心者，固与肾同和水火之宗气以为益矣。《本经》所谓强阴，虽概指五脏之阴，然至阴之所归，先于肾也。
不宜与面同食。（仲淳）
〔修治〕六味丸，取山药由肺入肾以达茯苓、泽泻之用。修合时，但微火烘干。
如以理脾，可用姜汁炒过。
苦瓠  ***************************
一名苦匏，即苦壶卢。
凡用须择细理莹净无黡翳者，乃佳，不尔有毒。
瓤及子
气味苦寒，有毒。
治大水面目四肢浮肿，及黄疸肿满。利石淋，疗小便不通，治偏头风，通鼻塞。
黄疸肿满，苦壶卢瓤如大枣许，以童便二合，浸之一时。取两酸枣大，纳两鼻中，深吸气，待黄水出良。
大水胀满，头面洪大。用莹净苦瓠白瓤，捻如豆粒，以面裹煮一沸。空心服七枚，至午当出水一斗，二日水自出不止，大瘦乃瘥。二年内忌咸物。
石水腹肿，四肢皆削瘦。用苦瓠膜炒一两，杏仁半两炒去皮尖，为末，糊丸小豆大。每饮下十丸，日三，水下止。
小便不通，胀急者。苦瓠子三十枚炒，蝼蛄三个焙，为末，每冷水服一钱。
风痰头痛，苦壶膜取汁，以苇管灌入鼻中，其气上冲脑门，须臾恶涎流下，其病立愈，除根。勿以昏晕为疑。干者浸汁亦效，其子为末，吹入亦效。年久头风皆愈。
胬肉血翳，秋取小柄壶卢，或小药壶卢，阴干。于紧小处锯断，内挖一小孔，如眼孔大，将眼皮上下挣开，取壶卢孔合定。初虽甚痛苦，然瘀肉血翳皆渐下，不伤睛也。
〔论〕壶卢有甘苦二种，甘者大，苦者小。其质白色，而花亦白，但甘平与苦寒，味绝不同。俱以二月下种，五六月开花结实，是则苦瓠性质，全禀于金水，却乘于大火之气化以华而实也。夫苦寒本于足太阳，而太阳寒水之化，即为阳气之所自出，自下而上，以至于肺。如金不乘于正阳大火之气，则毛脉不能合精，而气化不宣。气化不宣，则太阳寒水之化郁，何以通调水道下输膀胱乎？苦瓠主宣太阳寒水之化，全以气化之用为主，而能致其水化者。故《本经》专主治水，而仲景治皮水用之，苏恭利石淋，及小便不通，皆用之。至方书又以治头风鼻塞，所云惟苦至地，何以更能上行乎？曰：此正肺金之气化，能与足太阳合化之元机也。阳虽自下而上，然天气之自上而下者，则心肺主之。即如纳鼻吸气以治黄疸肿满，取汁灌鼻以愈风痰头痛，此非从上气化，而合于下之水化者乎？其化血化痰饮等治，非皆水中气化，得火金之合，而无留碍者乎？夫足太阳之脉，直者入络脑，而肺气迫于鼻，足阳明之起于鼻者交頞中，旁纳太阳之脉，是手太阴与足太阳由上而合下以化者，固足征也。《经》曰：肺和则鼻能知香臭。又曰：五气入鼻，藏于心肺，心肺有病，鼻为之不利。夫心主五臭，何以属之肺，五气入鼻，又何以不专藏于肺，皆以金之不得离火故也。东垣谓金生于己，亦此义耳。
白冬瓜  ***************************
经霜后，皮上白如粉涂，方可用。九月弗食，令人反胃。
味甘，气微寒，性走而急。
热者食之佳，冷者食之瘦人。煮食练五脏，为其下气故也。
主治小腹水胀，利小便，止渴，消热毒痈肿。
凡患发背及一切痈疽者，削一大块置疮上，热则易之，分散热毒气，甚良。（宗奭）
水肿食治方：白冬瓜不限多少，任食之。又鲤鱼一头，重一斤以上，煮熟取汁，和冬瓜、葱白，作羹食之。
十肿水气，浮肿喘满。大冬瓜一枚，切盖去瓤，以赤小豆填满，盖合签定，用纸筋泥固济，日干。入糯糠两大箩内，煨至火尽，取出切片，同豆焙干为末，水糊丸梧子大。每服七十丸，煎冬瓜子汤下，日三服，小便利为度。
产后利渴，久病津液枯竭，四肢浮肿，口舌干燥。用冬瓜一枚，黄土泥厚五寸，煨熟绞汁饮。亦治伤寒痢渴。
●仁
气味甘平。
治心经蕴热，小水淋痛，并鼻面酒皶如麻豆，疼痛黄水出。疗肠痈，主腹内结聚，破溃脓血。凡肠胃内壅，最为要药。
其味甘寒，能开胃醒脾。（仲淳）
同橘红、石斛、竹茹、枇杷叶、白芍、芦根汁、人参、茯苓，治胃虚呕吐。
同人参、茯神、茯苓、黄芪、甘草、白芍、枣仁、竹沥，治小儿慢脾风。
〔论〕苦瓠与冬瓜皆行水，而苦瓠宣阳，冬瓜达阴，何则？冬瓜以三月生苗，直至六七月开黄花结实，是其气之所结者，在三阴进气之土，故有甘味也。已结实矣，又直待金气尽而水气盛，被霜始采，以成其味之甘，及寒之微焉。岂非水得土以为主，土得水以为用，而致阴气之通利，故能除水胀，利小便，下气止渴消热毒，以成其走而性急之冷利也乎？至于冬瓜仁能逐诸剂，治胃虚呕吐，及小儿慢脾，是亦有合于水土合德之微义尔。
凡脏腑有热者，宜之。若虚寒肾冷，久病泄滑阴虚者，不得食。（仲淳）
〔修治〕入药须霜后采取，置之候用。收瓜忌酒、漆、麝香及糯米，触之必烂。
木耳  ***************************
朽木上湿热余气所生。古槐桑树上最良，柘木次之。余树生者，不宜用。（权）
其良毒必随各木之性，不可不审。（濒湖）
●桑耳
气味甘平。
主女子崩中带下，止血衄，肠风泻血。
其性凉血，故能止血。（文清）
木耳得一阴之气。（濒湖）
血崩奇效方：用桑耳煅存性，香附童便炒黑，共研细。每用桑耳灰二分，香附末三分，淡醋汤空心调服。
月水不断，肉色黄瘦，血竭暂止，数日复发，小劳辄剧。用桑黄耳焙研，每服二钱，食前热酒下，日二服。久疾失治者，皆可服之。
●槐耳
气味苦辛平。
主五痔脱肛下血，肠痔下血。
槐耳为末，饮服方寸匕，日三。
脏毒下血，槐耳烧二两，干膝烧一两，为末，每服一钱，温酒下。
●柘耳
主治肺痈。
肺痈咳唾，脓血腥臭，不问脓成未成。用一两研末，同百齿霜，（即梳垢也）二钱，糊丸梧子大。米饮下三十丸，捷效。
仲景云：木耳赤色及仰生者，并不可食。
藏器云：恶蛇虫从木耳下过者，采归色变者，夜视有光者，欲烂不生虫者，并有毒。枫木上生者，食之令人笑不止。
中木耳毒，并生捣冬瓜蔓汁解之。
芸薹  ***************************
即今油菜。九、十月下种生叶，冬春采苔心为茹。三月便老不可食，开花结子，皆如芥，炒过榨油，燃灯甚明。
●茎叶
气味辛凉。
治风游丹肿，（人体忽然变赤，如丹之状，谓之丹毒。或发手足，或发腹上，如手大，皆风热恶毒所为。）腰脚痹，破癥瘕结血，疗产后血风及瘀血，并乳痈，捣叶敷女子吹奶。（诸本草）丹肿欲发，初觉四体骨肉疼痛，渐见头痛，额角有丹如弹而痛，逾时通肿，目不能开，经日几毙。取芸苔叶捣敷，随手即消，其效如神。亦可捣汁服之。（孙真人）凡丹毒遍身，或连腰腹周匝，百方不能治，惟此辄能治之。
风热肿毒，芸苔苗叶根、蔓菁根各三两，为末，鸡子清和，贴之即消。无蔓菁即以商陆根代之，甚效。
异疽似痈而小有异，脓如小豆汁，今日去，明日满。用芸苔捣，熟布袋盛，于热灰中煨热，更互熨之，不过三二度瘥。无叶，用干者。
●子
气味同茎叶。
主治行滞血，破冷气，消肿散结。疗产难，（细研十五粒，酒下。）及产后心腹诸疾，赤丹热肿，（如无青者，以干者为末，水调敷。）金疮血痔。
芸苔破血，故产妇宜食之。（藏器）
病人得食芸苔，是宜血病。（马志）
妇人血刺，小腹痛不可忍。用芸苔子微炒、桂心各一两，高良姜半两，为末，醋糊丸梧子大。每淡醋汤下五丸，亦可常服。补血虚，破气块，甚效。
伤损接骨，芸苔子一两，小黄米炒二合，龙骨少许，为末，醋调成膏，摊纸上贴之。
〔论〕芸苔之用，类以为行滞血，散结气耳。讵知自种于冬月，经历霜雪，至春抽苔，其辛温之性，畅气宣血，虽微物亦有精专者。即其老于三月，自应归功血脏，以毕其用。（血脏属肝木，过三月即非木司令时。）大约由阴育阳，从阳畅阴，不只以疏决为能也。本草首主游风丹肿，及产后血风，并切于心腹诸疾者。因风脏原是血脏，鼓阳化阴，惟在于此，故风化行而血乃得化，血不化即还致风淫，相因以为功，亦相因以变眚也。兹味功能，不得以其微而忽之矣。
孟诜云：先患腰脚者，食之加剧，又损阳气。多食发疮及口齿病，又能生腹中诸虫。

卷十六·五果部  ——————————————————————————————————————————————————————————————————————————————————————————

杏仁  ***************************
五月采之。双仁者有毒杀人，不可用。
气味甘苦温，冷利，（性润，利下行，非真冷也。）有小毒。气薄味厚，浊而沉坠，降也。入手太阴经。
散结润燥，除肺中风热，治咳逆上气雷鸣，喉痹，寒心奔豚，并上焦风燥，（治风燥在胸膈间）肺燥喘热。（风热咳嗽用之）润大肠气闭，疗心下急满痛，治肝肾风虚，瞳仁带青，目中翳遮胬肉及风痒，去头面诸气风，明目，能杀虫。久服润五脏，去尘泽。
杏仁治肺燥热气逆，由其苦以泄热，甘以缓气，润以止燥故也。（《类明》）
属土而有水与火，研细服，能坠痰下行。（丹溪）
杏枝叶花实皆赤，肉理络脉如营，气味苦温，诚心之果，具心之体与用者。仁则包蕴全体，逗发端倪，枢机颇锐。论心之用与气者，咳逆喘息雷鸣，喉痹，谓心之火用，不及亦可，谓客淫外束亦可。寒心贲豚，谓心之火体不及亦可，谓心之火用不及亦可。盖火援物以显用，即用以显体故也。（之颐）
杏仁下喘，治气也。桃仁疗狂，治血也。俱治大便秘，当分气血，昼则便难，行阳气也，夜则便难，行阴血也。故虚人便闭，不可过泄。脉浮者属气，用杏仁、陈皮，脉沉者属血，用桃仁、陈皮。（肺与大肠为表里，贲门主往来，魄门主收闭，为气之通道，故并用陈皮佐之。）
同天冬煎，润心肺。
肺燥喘热，大肠秘。用杏仁去皮研细，每一升，入水一升半，捣稠汁，入生姜四两，甘草一寸，银石器中，慢火熬成稀膏，入酥二两同收。每夜，沸汤点服一匙。
久患肺气喘急，至咳甚者。杏仁去皮尖二两，童便浸，一日一换，夏月三四换，满半月取出，焙干研细。每服一枣大，薄荷一叶，蜜一鸡子大，水一钟，煎七分，食后温服。不过二剂，永瘥。忌腥物。
风虚，头痛欲破者。杏仁去皮尖，晒研末，水九升研滤汁，煎如麻腐状。取和羹粥食，七日后大汗出，诸风渐减，此法神妙，可深秘之。慎风冷猪鸡鱼蒜醋。
肺病咯血，杏仁四十个，以黄蜡炒黄，研，入青黛一钱，作饼。用柿饼一个，破开包药，湿纸裹煨，熟食之取效。
目中翳遮，但瞳子不破者。用杏仁三升去皮，面裹，作三包，糠火煨熟，去面研烂，压去油。每用一钱，入铜绿一钱，研匀点之。
目生胬肉，或痒或痛，渐覆瞳仁。用杏仁去皮二钱半，腻粉半钱，研匀，绵裹箸头点之。
〔论〕《经》云：杏为心果，而其仁则治在气。又云：桃为肺果，而其仁则治在血。盖火之用在金，故心果之仁治气，金之用在木，故肺果之仁治血。请详言之，夫心为火主，而气者火之灵，即谷气并真气于膻中，上至于肺，肺又贯心脉以行呼吸，而气乃行，则由心以致其气之用者，可以思矣。肺固司气，而气者血之帅，即肺气下降入心，俾离中之坎下归于胃，变化精微而为血，则由肺以致其血之用者，又可以思矣。第由肺而致血之用，人能知之，由心而致气之用，往往不察。有如杏仁，习言治风寒逆气，似谓其能散耳，孰知心为阳中之太阳，气为火之灵故乎。又治风热燥气，不过谓其润耳，孰知离中之坎，上合于阳中之少阴故乎。试即诸方以参效用之义，如以杏仁能散风寒，何以同天冬而即润心肺也？如谓能治热燥，何以同生姜甘草而即润大肠也？如谓止治在气，何为浸以童便而治肺喘也？如谓无与于血，胡又同青黛、柿饼以治咯血也？况翳遮胬肉之能除，犹可谓与血无与耶，至疗风虚头痛，更可破粗工散外风之说矣。
散肺经风寒滞气殊效。若阴虚咳嗽，肺家有虚热热痰者，忌之。（仲淳）
〔修治〕以汤浸去皮尖，麸炒研用。亦有不去皮尖者，取其发散风寒肺病。
桃  ***************************
●仁
双仁者，有毒不可食。
气味苦辛甘温。苦能泄滞，（重）辛能散结，甘温通行。气薄味厚，阳中之降，阴也。入手足厥阴血分。
主治血结血秘血滞血燥，通润大便，破蓄血，治热入血室，疗风痹及皮肤血热燥痒，肝疟寒热，止咳逆上气，消心下坚硬，通女子月水，治产后诸病。
泄腹中滞血，兼行皮肤凝滞之血。（东垣）
肝藏血，血聚则肝气燥，桃仁入肝散血，故仲景抵当汤（同虻蛭、大黄用）主之，治蓄血吐血及血结胸等证。
同红花、归、芍、延胡、苏木、五灵脂、牛膝、生地、泽兰、益母草，治产后瘀血，结块作痛，并壮盛妇人经闭不通。
同归、芍、地、麦、麻仁、苁蓉、黄芩、甘草，治大肠血燥，便结不通。
同番降香、川通草、穿山甲、乳香、没药、楂肉、当归、红花、续断，治上部内伤瘀血作痛。
按桃仁之用，粗者知其破滞血消癥块而已，不知血之为病，如风劳便秘，血燥也、疟疾寒热、骨蒸作热、急劳咳嗽，血结也。岂真癥块之为血病乎？录数方以俟类推。
风劳毒肿挛痛，或牵引小腹及腰痛。桃仁一升，去皮尖，熬令黑烟出，热研如脂。以酒三升搅和服，暖卧取汁，不过三度瘥。
大便不快，里急后重。用桃仁三两去皮，吴萸二两，食盐一两，同炒熟。去盐茱，每嚼桃仁五七粒。
疟疾寒热，桃仁一百枚，去皮尖，置钵内，研成膏，不得犯生水，入黄丹三钱，丸梧子大。每服三丸，当发日，面北温酒吞下。端午日午时合之，忌鸡犬妇人见。
骨蒸作热，桃仁百二十枚，留尖去皮，杵为丸。平旦，井花水频服之，令尽量饮酒至醉，仍须任意吃水，隔日一剂。百日不得食肉。
急劳咳嗽烦热，用桃仁三两去皮尖，猪肝一枚，童便五升，同煮干，木臼捣烂，入蒸饼和丸，梧子大。每温水下三十丸。
〔论〕昔贤谓血滞所宜者，桃仁、红花、丹皮、苏木、血竭之属。夫红花、苏木、血竭色红，丹皮色紫，而桃仁治血，其色独白。之颐曰：桃为肺果，精专在仁，能司肺气，为营血之师帅。凡血之不行不濡，即气之不决不运，气如橐籥，血如波澜故也。诸紫赤色药归血分，各有所入，惟桃仁色白而和血，上下中无不行。所云入手足厥阴者，因包络为化血之原，肝为纳血之脏，肝气下降，入心而生血，手厥阴受之以行其化，足厥阴又即受之以归于经也。抑司气之剂多矣，何独桃仁若是？盖他药之司气者，未能由气而致血之用，即入血诸味，亦多未能致气于血以为用也。如桃仁之用在血，而用之体乃在肺，故治血病者，于心肺相驭之微可深究乎。气为血先之本矣，能治血即能疗风，人第知血虚生风，而不知血滞亦能生风。盖化者生之机，旧血不化，则新血不生，因之风虚鼓焰，知桃仁能疗血滞之风，则知其由气入血者，即金能媾木之义尔。第由肺气而和肝血，用之当，则滞血立通。一不当，则血下不止，损伤真阴，为害非小，缪氏故切切致慎于误用者焉。
性善破血，散而不收，泻而无补。用之不当，及当而或过，能使血下不止，慎之。（仲淳）
〔修治〕行血，宜连皮尖生用。润燥活血，宜汤浸去皮尖，炒黄，或用麸麦同炒，或烧存性。各随本方。
●花
弗用千叶者，令人鼻衄不止。
性走血，下降利大肠甚快。
一妇滑泄数年，百治不效，或言此伤阴有积也。桃花落时，以棘针刺取数十萼，（弗犯人手）面和作饼，煨熟食之，米饮送下。不一二时，泻下如倾，六七日至数百行，昏困惟饮凉水而平。观此，则花之峻利可征。
惊怒伤肝，痰夹败血，遂至发狂。食桃花利痰饮，散滞血则愈。
产后大小便不通，用桃花、葵子、滑石、槟榔等分，为末，每空心葱白汤服二钱。
痰饮宿水，收桃花阴干为末，温酒服一合取利。觉虚，食少粥，不似转下药也。
〔修治〕拣净，收入绢袋，悬檐下阴干。
●茎及白皮
水肿尿短，桃皮三斤，去外粗皮，秫米一斗，女曲二升，以水二斗，煮桃皮，取汁一斗，以半渍曲，半渍秫饭，如常酿成酒。每服一合，日三次，以体中有热为候，小便多是病去。忌生冷一切毒物。
妇人经闭数年，面色萎黄，唇口青白，腹内成块，肚上筋起，腿胫或肿，桃根煎主之。用桃树根、牛蒡根、马鞭草根、牛膝、蓬蘽各一斤，锉，以水三斗，煎一斗，去渣，更以慢火煎如饧状收之。每热酒调服一匙。
〔修治〕根之皮更良，取东行者，刮粗皮，取白皮用。
●胶　血淋作痛，桃胶炒、木通、石膏各一钱，水煎，食远服。
产后下痢赤白，里急后重腹痛。用桃胶焙干，沉香、蒲黄炒各等分，为末。每服二钱，食前米饮下。
〔修治〕于桃茂时，以刀割皮，久则胶出。以桑灰汤浸过，晒干用。
梅实  ***************************
入药以野生及未经就接者为贵。
味酸，气平。
花开于冬，而实熟于夏，得木之全气，故其味最酸。（濒湖）
《经》云：味过于酸，肝气以津。言肝气盛而津泄，故脾气乃绝也。
●乌梅
味酸涩，气温平。入厥阴肝及脾肺二经血分。
主治下气，除烦热满闷，止肢体痛，偏枯不仁。去死肌恶肉，青黑痣蚀，恶疮胬肉。（此收而能化之故）去痹利筋脉，（能吮肾液以润筋膜）除冷热痢，止休息痢，调中去痰，治疟瘴，止吐逆霍乱，好唾口干。疗久嗽，（能收肺气治燥咳）治蛔厥。（非得酸即收之义，盖虫由风化以生，湿化以成，用此收其阴而化于阳，所以有专功。）方书治暑证，诸见血证，（溲血下血，奏效最多。）自汗不能食，咽干，泄泻，痔。一味作汤代茶，治火炎头痛。
痢血日久，用盐水梅肉一枚，研烂，合腊茶，入醋服之，一啜而安。
或用乌梅、胡黄连、灶下土等分，为末，茶调服亦效。盖血得酸则敛，得寒则止，得苦则涩故也。
蚀恶疮胬肉，乌梅肉烧存性，研敷疮上，一夜立尽。
同黄连、白芍、滑石、甘草、莲肉、扁豆、葛根、升麻、红曲、橘红作丸，治滞下如神。
便血及酒痢，久痢不止。用乌梅三两，烧存性为末，醋煮米糊和丸，梧子大。每空心米饮服二十丸，日三。
尿血，乌梅烧存性，研末，醋糊丸梧子大。每服四十丸，酒下。
血崩不止，乌梅肉七枚，烧存性，研末，米饮服之，日二。
大便不通，气奔欲死者。乌梅十颗，汤浸去核，丸枣大。纳入下部，少时即通。
按乌梅治血，大约下行者为多。《本经》首云下气，知血固随于气也。第气下而即能止血，又何以故？盖本于阴而化于阳，兹味由水而归木，故能收阴，收阴并阴中之阳而收之。又由木而趋火，故能化阳，化阳即并阳中之阴而化之。因收得化，是即下气以为固脱，原非止涩之剂也。若为止涩之剂，何以大便不通者纳之下部，乃反得通哉？
〔论〕世俗类以乌梅为酸收耳，观《本经》首主下气，次及肢体痛，偏枯不仁，死肌胬肉等证。而《别录》去痹利筋脉，此岂酸收之功乎？夫梅自春前独华，历木气之全，得宣于大火之流津，始告成功于果熟。是以梅实生津，独异于他味之酸者，（胆甲开窍于舌下，同气相感而液应。）由其本木气而宣泻，母盛乐趋于子也。然则谓为酸收者非乎。曰：兹味就酸收而能致其行之用，就行津而不离于收之体，行在收中，则收之功神，收在行中，则行之元裕。若止谓为酸收，是见其半，而失其全也。且梅花吸霜雪以自濡，独禀寒水之精气，历春而夏。所为聚精毓英者，不离于水化，由水化而达于火化，是其收即有行，行不离收者。夫岂有木气之全，具体而不适用者乎？至如梅实，饱孕乎未达之阴，急趋乎欲透之阳，其孕而储者，阴原具有阳也。其透而泄者，阳未离于阴也。敛阴中之阳，以达其阳中之阴，即其溱溱而津溢，可以思矣。方书所治诸证，如除烦渴，（霍乱后干燥同）消暑毒，化痰结，调血病。总原于津液之化，以肝胆同为津液府，而肝木更为血脏，血固水液之所化，痰即液之不能化血者，是其治皆不外于敛阴中之阳，以达阳中之阴也。至用乌梅治痢，较治诸证为多，亦得以前义概之乎？曰：此味具有肝之体用，而肝又以肺为主，脾为用，海藏已指为脾肺二经血分药矣。今痢之病于热伤血者，从血分和之养之，或兼清之，固未能舍气分之剂以治血也。至久痢断后，用涩药为君，佐以益胃健脾，渗湿分水，又少佐以收气归元，亦未能专致于气，而绝不根于血也。再如休息痢，由元阳虚而致有脾积，补元阳，行积滞，或加参苓，似难同于血药用矣，然亦未有离于阴气以益阳者。又如休息痢气痢，下脓血不止，血分有余热，（致气不能还其一降一收之元）则宜清热和血，尤必敛其阴，不使血伤，因导其阳而俾气畅，乃为得当。若乌梅者，胥能合之以奏功。盖所谓收阴中之阳，并阳之邪阳之虚而皆收之，其达阳中之阴，举阴之滞阴之虚而皆和矣。更如霍乱后痢不止，冷汗出，腹胁痛，是脾阳虚而浊阴不化，宜大补元阳化阴以益气，并入和血清热于收后之剂。此非乌梅不能敛阴中之阳，而使阴清，遂导阳中之阴而使阳化也。再如霍乱后，痢下脓血烦痛，此由下焦阴虚而热结化湿，湿热合则化脓血而烦痛。宜收下焦之阴以化阳，并升举其阳之结气，佐以清热散其烦痛，而燥湿守中养胃之剂兼之。俾中焦和而下焦益清，此非乌梅能收阴中之阳，即导阳中之阴者，未易获效也。盖收阴中之阳，则阴不受阳伤，导阳中之阴，则阳不为阴圉，其守中养胃，正所以调天气地气之枢也。由阴完而阳乃得纾，阳纾而阴乃得化，故此味总为血分之药。《本经》首言下气者，正其调血之功耳。大抵肝肺脾各有递为君之时，惟乌梅具肝体，而全肺脾之用，乃能四应。（但有主剂以为合应分应之权与輿）世未有一物而收行顿异，如是其收即寓行，行不离收者。至《本经》《别录》所主治多不及收，只就其功用处言耳。
●白梅
又名盐梅、霜梅。
气味酸咸平。
主喉痹，他治与乌梅仿佛一二，而乌梅较良，资用更多。
痰厥僵仆，牙关紧闭者。取白梅肉指擦牙根，涎出即开。
喉痹乳蛾，冰梅丸。用青梅二十枚，盐十二两，腌五日，取梅汁，入明矾三两，桔梗、白芷、防风各二两，牙皂三十条，俱为细末，拌汁和梅，入瓶收之。每用一枚，噙咽津液。凡中风痰厥，牙关不开，用此擦之，尤佳。
梅核膈气，取半青半黄梅子，每个用盐一两，腌一日夜，晒干，又浸又晒，至水尽乃止。用青钱三个，夹二梅，麻线缚定，通装瓷罐内，封埋地下，百日取出。每用一枚含之，咽汁入喉，即消。收一年者，治一人，二年者，治二人，其妙绝伦。
暑气霍乱，白梅一个，和仁捣碎，入丝瓜叶一片，或扁豆叶，再捣烂，用新汲水调，灌下即解。
〔论〕乌梅、白梅，气味致有不同。乌梅因制以达火气，所以收而能化。白梅同盐汁渍，则其水火区以别矣。试取治痢有茶梅丸，细求分别之故，乃知其同而异也。（方书故有乌白同用者）
风寒初起，疟痢未久者，弗遽用。（士材）
〔修治〕造乌梅法：取青梅篮盛，于突上熏黑，若以稻灰淋汁润湿蒸过，则肥泽不蠹。造白梅：取大青梅以盐汁渍之，日晒夜渍，十日成矣，乃上霜。
大枣  ***************************
味甘，气温，气味俱厚，阳也。入足太阴阳明经。
主治温胃益脾，和阴阳，调营卫，生津液，助十二经。（甘缓阴血，血缓则脉生。）
疗心下悬少气，杀乌头、附子、天雄毒。
和光粉烧，治疳痢。
小儿患秋痢，与蛀枣食之良。
枣属土而有火，味甘性缓，甘先入脾，脾经血分药。（丹溪）
《经》曰：里不足者，以甘补之。又曰：形不足者，温之以气。大枣甘能补中，温能益气。（仲淳）
和人参之甘以缓脾，邪在半表则营卫争之，辛甘解之，姜枣以和营卫。（成无己）
调和胃气，干枣去核，缓火煏燥为末，量多少，入生姜末，白汤点服。
妇人脏燥，悲伤欲哭，象若神灵，数欠者，大枣汤主之。大枣十枚，小麦一升，甘草二两，每服一两，水煎服之。亦补脾气。
〔论〕《素问》言枣为脾果，脾病宜食之，指治病和药说。若无故频食，则生虫损齿。丹溪云：补脾者不常用甘，食甘多，脾必受病。盖脾合四气，岂得常执一甘以补之。且甘为五味主，诸药味但兼有甘者，便有随甘引入各经之妙。以胃行气于三阴三阳，而脾更为胃行之也。
中满者，忌之。小儿疳病，不宜食。齿痛及患痰热者，不宜食。
生者尤不利人，多食致寒热。（仲淳）
〔修治〕用青州及晋地者，晒干入药。

卷十七·山果部  ——————————————————————————————————————————————————————————————————————————————————————————

梨  ***************************
惟乳梨（即雪梨）、鹅梨（即绵梨）、消梨（即香水梨）可食，余亦不能去病。
味甘微酸，气寒。入手太阴，兼入足阳明经。
润肺凉心，消痰降火，治卒喑中风不语。（生捣汁，频服。）解丹石热气，除贼风惊邪，吐风痰，疗热狂。止烦渴喘嗽，散胸中痞塞热结，解酒毒。
风疾已深，将致不救。但多吃消梨，咀龁不及，则绞汁而饮，旬日顿爽。
热证已极，气血消铄，后当以疽死。但日吃好梨一颗，如生梨已尽，则取干者，泡汤食滓饮汁，疾自平。
中风语涩，声音不出。用生梨汁，无梨时，用条烧沥。夫语言不出，热伤于络也，梨沥寒滑，能解络热。
儿科有梨浆饮以治疳热，亦取寒润之功。
凡人有痛处，脉数无力，或发渴，此痈疽将成之候。惟昼夜食梨，可转重为轻。
膏粱之家，厚味酽酒，纵恣无节，必多痰火卒中痈疽之病。数食梨，可变危为安。
绞汁同霞天膏、竹沥、童便，治中风痰热。
同人乳、蔗浆、芦根汁、竹沥、童便，治血液衰少，渐成噎膈。
小儿内热，痰壅喉间，吐不出，或因惊生痰，或因风生痰。取梨汁时时与之，加牛黄分许，神效。
痰喘气急，梨剜空，纳小黑豆令满，留盖合住，系定，煻火煨熟，捣作饼。每日食之，至效。
〔论〕佳梨多产于北土，而实又结于秋，其花色白，如雪之六出，禀金气以吐至阴之秀，而花于二月，是在风木司令，时已岿然独著矣。迨历夏而秋，复归金气以结实，则所以孕育至阴者更厚。观于卒喑不语之治，即一证足以阐其功。夫《经》之言不语者，多属心肾之虚，是固然矣。更有曰搏阴则为喑者，所谓搏阴，乃阳邪之相搏也。《脉要精微》论曰：心脉搏坚而长，当病舌卷不能言。夫搏坚而长，肝邪乘心也，所云阳搏阴，当以肝邪为首矣。人身心肾，虽水火互宅，然每每患于不交，以阴不至于阳也。其阳中有阴，为离中坎母者，属手太阴肺脉。兹物禀金气以厚育真阴，使阳火不至因风鼓焰，且岿然于风木乘权之候，举风木阳邪，亦且帖然，故阳不能搏阴，而心之主舌者，得司其职。统阅诸治，何莫非肝风为患，而此物之治风热，固有明征乎。
肺寒咳嗽，脾家泄泻腹痛，及妇人产后，小儿痘后，咸忌。（仲淳）
〔修治〕与萝卜相间收藏，或削梨蒂，种于萝卜上藏之，皆可经年不烂。
木瓜  ***************************
惟蒂间别有重蒂似乳者，为木瓜。处处有之。出宣城者，皮薄，色赤黄，香而甘酸，津润不木，胜于他处。
其圆小于木瓜，味木而酸涩者，为木桃。
似木瓜而无鼻，大于木桃，味涩者，为木李，即榠楂及和圆子也。
味甘而酸，气温，气薄味厚。降多于升，阳中阴也。入足厥阴及手足太阴血分。
主治霍乱大吐下，转筋不止，并诸筋挛，治湿痹脚气，脚气冲心。（湿伤于下者，取效甚捷。）
下冷气奔豚，心膈痰唾。治腹胀善噫，水肿冷热痢，又水利后渴不止。（作饮服之）其功调营卫，助谷气，和胃滋脾，益肺气滞，能和气脱，能收消暑毒，凡腰肾脚膝无力，皆不可缺。
一味末之，白汤吞三钱，日五服，治杨梅结毒有效。
入六合汤，治暑月霍乱。
得扁豆、藿香、茯苓、橘皮、白梅、人参、白术、甘草、砂仁、香薷，治伤暑霍乱吐泻不止。加石斛、丁香，治转筋。
同薏仁、术、茯苓、五加皮、石斛、萆薢、黄柏，治湿热脚气。
同人参、茯苓、麦冬、藿香、白蔻、竹茹、枇杷叶，治胃虚呕吐。
四蒸木瓜丸：治肝肾脾三阴气虚，为风寒暑湿相搏，流注经络，凡遇时令不和，七情怫郁，必至发动。或肿满，或顽痹，憎寒壮热，呕吐自汗，霍乱吐利。用宣州大木瓜四个，切盖剜空，一个入黄芪、续断末各半两，一个入苍术、橘皮末各半两，一个入乌药、黄松节，（即茯神心中木）末各半两，一个入威灵仙、苦葶苈末各半两，以原盖盖好，拴定，用酒浸透，入甑内蒸熟，晒干，再浸蒸，如此三度，捣末，以榆皮末水和糊丸，如梧子大。每服五十丸，温酒盐汤任下。
项强筋急不可转侧，肝肾二脏受风也。叔微尝治患斯证者，每自午后发，黄昏时定。许云：此必先从足起，少阴之筋自足至项，筋者肝之合，今日中至黄昏，阳中之阴，肺也，自离至兑，阴旺阳弱。（《灵宝毕法》云：离至乾，肾气绝而肝气弱。）肝肾二脏受邪，故发于此时。用木瓜二个，去瓤，入没药二两，乳香二钱半于内，饭上蒸三四次，捣烂为膏。每用三钱，入生地汁半盏，无灰酒二盏，暖化温服，及都梁丸，（用香白芷一味蜜丸）服之而愈。
肾脏虚冷，气攻腹胁，胀满疼痛。用大木瓜三十枚，去皮核，剜空，以甘菊花末、青盐末各一斤填满，置笼内蒸熟，捣成膏，入新艾茸二斤搜和，丸如梧子大。每米饮下三十丸，日二。
脐下绞痛，木瓜三片，桑叶七片，大枣三枚，水三升，煮半升，顿服即愈。
〔论〕木瓜味酸而气温，酸先有甘，甘三酸七。是兼稼穑之化以和血，更合津润之气以养筋，入中土而效风木之用，故疗筋病有专功。其实结于夏火，而气味不离春木，反其所自始也。酸先有甘者，受气于火中之土也。津润殊于他果者，取精于火气之流津也。从中土以育肝之体，复从大火淖溢以致肝之用，则肝气于何而不畅，脏血于何而不和，是其行湿而达脾肺之气者。即从脾肺气达而利肝肾之血，种种治效，总见一阴为独使耳。夫其涂以铅霜胡粉，即失酸味，（木受金制）可知此味，得木之正，为入肝的据。故霍乱病起于脾胃，而未至于转筋，则木瓜犹非急须。转筋之故，为阳明主养宗筋，或内伤外淫，攻闭诸脉，阴阳之气反戾，致吐下暴亡津液，而宗筋失所荣养，遂为挛缩急痛。然则霍乱而至于转筋，是始由脾胃以病肝者，继则脾胃反受病于肝矣。不急治肝，脾胃不愈病乎？木瓜入肝，既以温散纾凌戾之暴气，复以酸津润耗散之脱气，使筋有所荣养，而弗增肝木之燥急以甚脾胃之疾也。或曰：木瓜功用，不尽于疗筋，岂亦专在肝脏欤？曰：人身气血，皆生化于脾胃，而脾胃土以木为主，所云一阴为独使者，谓其下本阴中之阳以升，上承阳中之阴以降也。中土属于气交，有升其阴中之阳者，而胃气以升至于天，有降其阳中之阴者，而胃气以降至于地。如阴中之阳不升，是风郁也，（还以搏湿）病在气分之阳，而营亦病，为阳不升，则阴亦不升也。如阳中之阴不降，是湿郁也，（还以化风）病在血分之阴，而卫亦病，为阴不降，则阳亦不降也。若木瓜所云行湿而和血，是降阴而阳随，营机动而卫气亦畅。（木瓜何以能降？盖血和则阴自降也。升降二义，正与前云攻闭诸脉，阴阳之气反戾，为对待治法。观伤寒霍乱转筋脉弦者，为木克土，投建中加柴胡木瓜，其义可思。）夫脾胃固气血之海，而肝胆又气血之先导，雷斅故谓其能调营卫，助谷气也。经脉宣，营卫调，即不病于转筋，再借此气血之先导者以益脾胃，而肝肾乃还受其益。如疗湿痹脚气等，非由胃阳不降而还病于肝肾者乎，抑此味要领，固在去湿以和血中之滞矣。而又能疗风者，以湿为血分病，血虚血热，固皆生风，而血郁化湿，亦化风，前义岂不悉哉。至有谓其为肝之用，等于风木之胜湿者，不知诸风药胜湿而燥血，木瓜和血而行湿，非胜之也。且辛甘发散为阳，酸苦痛泄为阴，诸风药之辛，阳也，木瓜之酸，阴也，本乎地者亲下，所以治脚气及水肿也。奈何与风药并论耶？《经》言筋病热则纵弛，寒则挛缩，于理固然。第湿热之为病，最能伤血，血伤则筋失所养，亦为挛缩，知此则木瓜之治转筋，似于湿热亦宜，但必以黄连辈为主耳。
又酸味入肝之品，亦有别焉。酸而寒者，若白芍，则能敛肝之邪气。酸而温者，若木瓜，则能和肝之生气。寇氏谓腰肾脚膝无力，不可缺木瓜，正为是耳。如概以酸为主收，彼春令之木主酸，何以其性为暄，其德为和，其用为动，其化为营，其政为散，其令宣发乎？
转筋有不由于霍乱者，或血虚筋失所养，则转而急痛，宜养血，或营血中素有留热，更乘以风寒外束，致郁热之在血中者，势益奋急，而筋亦为之转动。宜先散风寒，次清营中之热，二者皆不可少木瓜。又有肝肾之病，不专患乎转筋者，此必借气血生化之脾，而脾还借肝以达之，（惟资其调宣为先）即所谓功不尽于转筋者也。知此三则，庶乎投之悉当矣。
〔修治〕忌犯铁器，以铜刀削去硬皮并子，切片晒干入药用。陈久者良。
山楂  ***************************
类有二种，一种小者呼棠朹（音求）子，树高数尺，三月开白花，实如小林檎，九月乃熟，可入药用。
气味酸甘，微温。入足太阴阳明经。
健脾胃，消饮食，（善去腥膻油腻之积）行结气，并积聚痰饮，痞满吞酸，滞血痛胀，小儿痘疹不快，疗小肠疝气及腰痛。
方书治疟痢郁，水肿胀满，溲血蓄血，不能食泄泻。
核主催生，疝气。
产后儿枕痛，恶露不尽。山楂煎汁，入砂糖服之，立效。
痘疹不快，用山楂五个，酒煎入水温服即出。
又痘疹干黑危困者，用棠朹子为末，紫草煎酒，调服一钱。
山楂禀木气而生。
同矾红、黄连、红曲，消内积。
同红曲、麦芽、橘皮、肉蔻、白术、砂仁、厚朴，能消食健脾。
同生地、当归、牛膝、续断、益母草、泽兰、丹皮、蒲黄、芍药，治产后儿枕作痛。
偏坠疝气，楂肉、茴香炒各一两，为末，糊丸梧子大。每服百丸，空心白汤下。
老人腰痛及腿痛，用棠朹子、鹿茸炙等分，为末，蜜丸梧子大。每服百丸，日二服。
〔论〕山楂味酸有甘，气又微温，甘味归于气之微温，而本于酸以行之，是木为土主，以行其生化，所以能消食积。然则行结气，化滞血，亦取诸此乎？曰：楂以酸甘，待熟于深秋，是土得木之用，而木又受金之气者。夫木气至于金而气化，金气至于木而血化，皆不越于中土。此品虽未化金味，而已禀金气，故不独行结气，更化滞血也。气行血活，又何结聚痰饮痞满吞酸之不治乎？其疗小肠疝气及腰痛，举不外气血之疏越，况小肠为心肺胃行其气化，即在气中行其血化者。腰虽肾之腑，然亦为阳明经脉之所过，阳明气结血滞，皆能病于身半以下。矧《本经》之所过，冲脉之所附乎？先哲判此一曰健胃，一曰补脾，不可止以消食一节尽之矣。抑木瓜同此甘酸，何以入肝入胃之不同？盖木瓜酸胜而兼乎甘者也。酸胜则入肝，而效用于脾，山楂虽甘，不居其全，而犹胜乎酸者也。胜乎酸则入胃，而借用于肝。且一则气温，结实于夏，木得子气而益宣，故以津润者，养筋脉而效阳明之功用。一则气虽非冷，而亦不甚温，其实熟于深秋，土得子气而益畅，一似土借木用者，又归从革以宣中土之结滞，此二物所以不同也。
虽能克化食积，却不宜于脾弱不思饮食者。（丹溪）故虚人兼有积滞，当与补药同施，亦不宜过用。（仲淳）
生食多，今人嘈杂易饥，损齿龋人，尤不宜。（濒湖）
〔修治〕霜后取带熟者，去核曝干，或蒸熟，去皮核，捣作饼子，日干用。
柿  ***************************
原青绿色，收置器中，自然红熟，为生柿。
用大柿去皮捻扁，晒露至干，纳瓮中，待生白霜，取出，谓之白柿，令人呼为柿饼。二种宜治病。
生柿性冷，日干作柿饼，稍杀其冷性，当酌于证以对待之。
味甘平涩，性冷。入手足太阴血分。
开胃（治上焦痰热，俾胃先受其甘冷之益。）涩肠，消痰止渴，治吐血，润心肺，疗肺痿心热咳嗽，润声喉。治反胃咯血，肠澼痔漏下血。
禀地中之阴气以生，入手足太阴经，清金水二脏火热。（仲淳）
性涩而能收，故有健脾涩肠，治嗽止血之功。（濒湖）
干柿属金而有土，属阴而有收意，故止血治嗽，亦可为助。（丹溪）
干柿寒气稍减，能厚肠胃，补不足，而清热不减于生柿。
脏毒下血，干柿烧灰，饮服二钱愈。下血十年者，用此亦愈，为散为丸皆可。
反胃吐食，干柿三枚，连蒂捣烂，酒服甚效。切勿以他药杂之。
男女脾虚腹薄，食不消化，面上黑点者。干柿三斤，酥一斤，蜜半斤，以酥蜜煎匀，下柿煮十余沸，用不津器贮之。每日空腹食三五枚，甚效。
痰嗽带血，青州大柿饼饭上蒸熟，批开，每用一枚，掺真青黛一钱，卧时食之，薄荷汤下。
热淋涩痛，干柿、灯心等分，水煎，日饮。
小儿秋痢，以粳米煮粥，熟时入干柿末，再煮三两沸食之，乳母亦食之。
●柿霜
清上焦心肺诸热，生津止渴，宁嗽化痰，治咽喉口舌疮痛。
长于清肃上焦火邪，兼能益脾开胃。
得桑白皮、百部、天麦冬、沙参、贝母、苏子、枇杷叶、橘红、栝蒌根，作丸噙化，治肺经有火，咳嗽生痰。
〔论〕柿树四月开花结实，至八九月乃熟，是固受金气之专矣。丹溪谓其属金而有土者，以孕蓄于土旺之后，而归金以成也。又谓属阴而有收意，亦本此旨。绎其主治，似于肺大肠之功为专，乃有以开胃健脾属诸性冷之味，于义何居？《经》曰：气之清者，上注于肺，浊者下走于胃。是以天气谷气分清浊，似乎肺胃之所受有二。然更云真气者，与谷气并而充身，是肺胃所受，其气又合而一也。兹味性冷，入胃后能令上焦天表之阳，因有专金母气，而阴即生化于其中。使上焦心肺有热，致金气之生化有亏，则所谓肺之浊气下注于经者，胃先受之，胃受亢阳之气，则胃中津液，由热化痰，复由痰滋热。惟柿金气之专，属阴而有收者，乃可以对待之。然则所谓开胃健脾者，为其开胃中痰热之结滞，而令脾气得运行之常也。（故反胃可疗，而消痰止渴胥有功。）胃得甘冷之益，则胃中清气上至于肺，乃俾肺与大肠之一气流贯者，得循天度而还其阳中之阴。金气不亏生化则营卫和，此吐咯下血淋澼痔漏之所以治。而止热嗽，疗肺痿，润声喉，尤其首及者也。至于由肺而先清胃，即由胃而还清肺，岂非真气谷气并而充身之明验乎？
风寒作嗽者，忌之。冷痢滑泄，肠胃虚脱者，忌之。
不宜与蟹同食，令人腹痛作泻。（仲淳）
●蒂
气味涩平。
孟诜主咳逆哕气。
〔论〕柿蒂得金气之专以收，功能下气。本草云：涩平，涩即收气，而平即阳归于阴，亦秋收降下之气也。呃逆所因不一，有痰，有火，有阴火，有气虚，有气郁，有胃寒，有死血，就所因而投治，其剂亦不一。如丁香柿蒂之治也，止寒呃之一因耳。
陈橘皮  ***************************
枳橙叶有两刻。橘叶两头尖，无两刻。柑叶与橘同，但柑树独无刺，橘枳橙皆有刺。
橘皮纹细，色红而薄，内多筋膜，其味苦辛。
柑皮纹粗，色黄而厚，内多白膜，其味辛甘。
柚皮最厚，而虚纹更粗，色黄，内多膜，无筋，其味甘多辛少。以此别之不差。
橘皮性温，柑柚皮性冷。今市肆货橘皮，多以柑皮杂之。柑皮犹可用，柚皮则与橘悬殊矣。
味苦辛，气温，气味俱厚。可升可降，阳中之阴。入脾肺二经气分，及足阳明经。
开胃和中，利水谷，理气燥湿，快膈消痰。治上气咳嗽，定呕哕嘈杂，时吐清水，及大肠闭塞并气痢，除膀胱留热停水，疗酒病。
留白则补脾胃，因白有甘意，去白则理肺气。
消痰泄气，去白者，恐甘缓其辛也。
橘皮花开于夏，实成于秋，得火气少，金气多。（仲淳）
同补药则补，同泻药则泻，同升药则升，同降药则降，但随所配而补泻升降也。（濒湖）
独用则泻肺损脾，同白术则补脾胃，同甘草则补肺。
加青皮减半，去滞气，推陈致新。
同杏仁，治大肠气闷。同桃仁，治大肠血闷。
同人参、首乌、桂枝、当归、姜皮，治三日疟寒多。
得白蔻、生姜、藿香、半夏，治胃有寒痰，或感寒伤冷，呕吐不止。
同四君、山药、扁豆、藿香、白蔻、山楂、麦芽，治脾胃虚饮食不化，或不欲食，食亦无味。
同苏子、贝母、枇杷叶、麦冬、沙参、桑白皮、栝蒌根、五味子、百部，治上气咳嗽，能消痰下气。
同枳壳、乌药、木香、槟榔、草蔻，治气实人暴气壅胀。
润下丸：治湿痰，因火泛上，停滞胸膈，咳唾稠粘。陈橘皮半斤，入砂锅内，盐五钱，化水淹过，煮干，粉甘草二两，去皮蜜炙，各取净末，蒸饼和丸，梧子大。每服百丸，白汤下。
宽中丸：治脾气不和，冷气客于中，壅遏不通，是为胀满。用橘皮四两，白术二两，为末，酒糊丸梧子大。每食前，木香汤下三十丸，日三服。
经年气嗽，橘皮、神曲、生姜焙干等分，为末，蒸饼和丸，梧子大。每服三十五丸，食后夜卧各一服。有人服此，兼旧患膀胱气皆愈。
脚气冲心，或心下结硬，腹中虚冷。陈皮一片，杏仁五两去皮尖熬，少加蜜，捣和，丸梧子大。每食前，米饮下三十丸。
小儿疳瘦，陈皮一两，黄连（米泔水浸一日）一两半，研末，入麝三分，纳猪胆内，浆水煮熟，取出，粟米饭和丸，绿豆大。每服一二十丸，米饮下。久服消食和气，长肌肉。
以上方温补同白术，凉泻同黄连、猪胆，又须合于他物分两之多寡以参之。
〔论〕橘皮味苦而辛，辛苦适均而气温。据其苦泄辛散温行，以为行滞气之剂，几与散气诸药同矣。而有不然者，《本经》于兹味，独谓其能利水谷。夫后天之气即水谷气，合于真气以充身者也。水谷利，则水谷之气畅，以并于真气。《经》云：上焦开发，宣五谷味，熏肤充身泽毛，若雾露之溉，橘皮有焉。然则偏从气滞言治者，尚非善用橘皮者也。惟所谓能散能泻能补能和，同于群药以为升降，又并寒热以奏功，庶几近之。夫气生化于脾肺，本以流行为无病，然气之寒者、热者、升者、降者、补者、泻者，一有不宜，皆能滞著而为病。若谓橘皮专以泄滞气为能，是求其行而反得滞也。惟合诸治以为治，则可思其所长矣。东垣谓不宜单用并致戒于多用久用者，允当三复斯言。
能耗散真气，中气虚，气不归元者，忌与耗气药同用。胃虚有火呕吐，不宜与温热香燥药同用。阴虚咳嗽生痰，不宜与半夏、南星等同用。疟非寒甚者，亦勿施。（仲淳）
〔修治〕入和中理胃药则留白，入下气消痰药则去白。
去白者以盐汤洗浸，刮去筋膜，哂干用。
自广州来，陈久者佳。真广陈皮猪鬃纹香气异常。去白时不可浸于水中，止以滚汤水蘸三次，轻轻刮净。
入下焦须用盐水浸，肺燥则用童便浸，晒。
青橘皮  ***************************
橘之未黄而青色者，橙皮最厚，柑皮犹厚于橘。此青橘头上破裂，状如莲瓣，其气芳烈。今人多以小柑小柚小橙伪为之，不可不辨。
极苦而辛，气温，气味俱厚。沉而降，阴也。入三焦肝胆气分，炒黑则入血分。
疏肝胆，泻肺气，治胸膈气逆胁痛，左胁肝经积气，小腹疝气。（因多怒而胁下有郁积，或小腹疝疼，用以疏通。）最能发汗，（汗多者不可用）消乳肿，破积结，除疟母，（疏利肝邪，则癖自不结。）去下焦诸湿。
足厥阴引经药，能引食入太阴之仓，破滞削坚，有滞气则破滞气，无滞气则损真气。（东垣）
陈皮治高，青皮治低，与枳壳枳实同。（好古）
若肝胆二经虚者，当先补而后用之。（丹溪）
伏胆家动火惊证，用二三分。（文清）
小儿消积，多用青皮，最能发汗。
陈皮浮而升，入脾肺气分。青皮沉而降，入肝胆气分。一体二用，物理自然也。（濒湖）
同人参、鳖甲，能消疟母。
同枳壳、肉桂、川芎，治左胁痛。
同人参、白术、三棱、蓬术、阿魏、矾红、山楂、红曲、木香，消痃癖气块，及一切肉食坚积。
法制青皮，用青皮一斤，浸去苦味，去瓤，炼净盐花五两，炙甘草六两，舶茴香六两，用甜水一斗煮之，常搅弗令着底，候水尽，慢火焙干，勿令焦，去甘草、茴香，只取青皮，蜜收用。每食后，咀数片，安神调气，消食解酒，益胃，不拘老人小儿，皆可常服。按青皮下气最速，得数味制服，可以收下气之效，而不致破气。
妇人久积忧郁，乳房内有核如指头，不痛不痒，五七年成痈，名乳岩，便不可治。用青皮四钱，水一盏半，煎一盏，徐徐服之，日一服，或用酒服。
〔论〕夫枳子与橘红皆苦，而寒温不同。在江南有橘有枳，江北则有枳无橘。江南之枳，又不及江北者气全而力厚。盖枳橘虽同禀乎金令之天气，而各成于寒温之地气。其成于气之寒者，水气也，金得水而泄。成于气之温者，火气也，金得火而用。夫气竭于泄，而宣于用者也。以火为用则气宣，此火即元气，经所谓少火也。气食少火，不可想见真气宣扬之义欤？抑不独枳橘有水火之殊，即橘皮之陈及青者，亦大有差别。本草言青皮入手少阳三焦，而后贤又谓入足少阳胆，且为足厥阴肝引经药。（手少阳相火，足少阳为相火对化，厥阴肝又与命门通。）何以陈皮与青皮同一物，而不入此数经？盖先天资始，后天资生，有生者必有所始，上焦脾肺之元，固在三焦肝胆也。陈皮之宣扬元气，遍归脏腑，青皮则峻酷迅速，不及遍致，遂返其所始。故昔人谓独入此数经耳。或曰：青皮入三焦是矣，而肝胆亦径入者，云何？曰；夫木达阴中之阳于上，以阳引阴而上，是木媾于金也。金达阳中之阴于下，以阴引阳而下，是金媾于木也。木之气不至于金，则阳郁而阴不上，金之气不至于木，则阴郁而阳不下，是即水不升，火不降之病机。故金气径先达于木，乃青皮之峻酷破滞削坚而直至于下者。不得谓与陈皮一物，犹冀其有和气益气之功也。惟肝胆有实邪，可直用克泄之。如病涉于虚，虚因乎下者，则宜补阴，使阳得升化。原在肾虚，因乎上者，则宜益阳，使阴得降，化源在肺，岂可专任克泄哉？性最酷烈，往返刻削，是其所长。凡用必与参术芍补脾等药同施。肝脾气虚者勿予，若误投之，立损真气。（仲淳）
〔修治〕汤浸，去瓤，切片，醋拌，瓦上炒过用。
消积定痛，醋炒。
●橘核
橘实小，其味微酸。柑大于橘，其味甘，用核者审之。
气味苦平，入足厥阴经。
治肾疰腰痛，膀胱气痛，小肠疝气及阴核肿痛。（炒研五钱，酒煮服，或酒糊丸服。）　腰痛，橘核、杜仲各二两，炒研末，每服二钱，盐酒下。
〔论〕橘必成熟之实乃有核。青橘禀金令之初气，取其极小者入药，不得有核。然则核之性味，不可谓其止入肝经，《日华子》故有肾疰腰痛膀胱气痛之治。后人用治㿗疝者，缘疝固肝病，亦因肾与膀胱之气化郁以病乎肝也。
〔修治〕以新瓦焙者，去壳取仁，研用。
●橘叶
与柑叶同形，但橘树有刺，柑树无。
气味苦平，入足厥阴经。
主导胸膈逆气，行肝气，消肿散毒，乳痈胁痛，用之行经。（丹溪）
散阳明厥阴经滞气，妇人妒乳，内外吹乳岩乳痈，用之皆效。
枇杷叶  ***************************
味微辛而苦，后有微甘，气薄味厚。阳中之阴，降也。入手太阴足阳明经。
性善下气，治卒呃不止，噎膈反胃，及肺气热嗽，疗渴疾，妇人产后口干，和胃降气，清热解暑毒，治脚气冲逆。
禀天地清寒之气，四时不凋，其味苦气平，平即凉也。《经》曰：诸逆冲上，皆属于火，火气上炎，则为卒呃不止。此叶性善下气，气下则火降痰顺，而呕者不呕，渴者不渴，咳者不咳，冲逆者不冲逆矣。
一妇患肺热久嗽，身如火炙，肌瘦将成劳。以枇杷叶、木通、款冬花、紫菀、杏仁、桑白皮各等分，大黄减半，治为末，蜜丸樱桃大。食后夜卧各含化一丸，未终剂而愈。
同生地、麦冬、白芍、炙草、杞子、桑皮、茅根、天冬、苏子、五味子、栝蒌根、童便，治阴虚咳嗽吐血。
同竹茹、木瓜、芦根汁、石斛、麦冬、人参、茯苓，治胃热呕吐。
加童便、人乳、竹沥、苏子、白芍、蔗浆，治噎膈反胃。
同白芍、生地、青蒿子、五味子、黄柏、阿胶、杞子、杜仲、丹皮、鳖甲作丸，治妇人经行先期，发热无孕。
同人参、白芍、茯苓、竹茹、橘红、苏子、麦冬、木瓜，治妊娠恶阻。
同栝蒌根、天冬、杞子、五味子、石斛、白芍、黄连、甘草、芦根汁、童便、竹叶，治消渴。
衄血不止，枇杷叶去毛，焙研末，茶服一二钱，日二。
〔论〕冬气闭藏，夏气蕃秀，草木之气，各应其时。乃枇杷于盛冬作白花，仲夏缀黄实，是阳藏于阴之候，反出之阴而吐华，阳出于阴之候，反投之阴而成实。（凡草木结实，乃阳气含于阴质中，为生意之孕育。）卢氏所谓转入为出，转出为入者近之。虽然，他果亦有熟于夏者矣，独此于阴盛时能使阳舒，而阴微时能使阳蓄。即此以思其下气，乃得乎气之平，以平亢阳之气。不类于苦寒之直折，亦不与破耗之味例论也。夫有升有降，故《经》曰平气。阳之亢者升而不下，则病乎胃与肺矣。（气生于胃统于肺）或由胃而上为卒呃，或上至于肺而不下为热嗽，甚者在胃为噎膈，在肺为劳嗽，其为患也，岂其微哉？此叶初微辛而后苦，苦多而后有微甘，从肺而下气，以至于胃，直治其生化之源。盖值阴微阳盛之候，能使阳藏阴中，此何异炎歊犹炽，而顿转商飚之凉乎？昔人治劳嗽概用之，正以其患于阴微而阳亢也。
胃寒呕吐，及风寒咳嗽，并忌。（仲淳）
〔修治〕凡采得湿者一叶重一两，干者三叶一两，为气足。粗布拭尽毛，用甘草汤洗，再用绵拭极净。（不极净反令人嗽）治肺病，蜜水涂炙。治胃病，姜汁涂炙。
胡桃仁  ***************************
气味甘平温。入肺肾二经。
主治滋肺利三焦，润血脉，补肾益命门。治虚寒喘嗽化痰，利小便，亦止小便频数，疗损伤石淋。一味勿去皮，空腹食之，最能固精。
同破故纸蜜丸服，补下焦。以胡桃属木，故纸属火，二味合用，有木火相生之妙。（韩[矛/心]）
洪辑幼子痰喘，五昼夜不乳食。其妻梦观音授方，令服人参胡桃汤。煎一蚬壳许，灌之喘定，明日，以胡桃去皮用之。喘复作，仍连皮用，信宿而瘳。
消痰止嗽，用胡桃肉三颗，生姜三片，卧时嚼服，呷汤两三口。再嚼桃姜如前数，即静卧，必愈。
同补骨脂、蒺藜、莲须、鹿茸、麦冬、巴戟、山萸、五味、覆盆子、鱼胶，益命门，种子最效。
胡桃丸：治消肾溢精，凡由房欲无节，及服丹石，或失志伤肾，遂致水弱火强，口舌干，精自溢出，或小便赤黄，大便燥实，或小便大利而不甚渴。用胡桃肉、白茯苓各四两，附子一枚去皮切片，姜汁、蛤粉同焙为末，蜜丸梧子大。每服三十丸，米饮下。
老人喘嗽，气促睡卧不得，服此立定。胡桃肉去皮、杏仁去皮尖、生姜各一两，研膏，入炼蜜少许，和丸弹子大。每卧时嚼一丸，姜汤下。
产后气喘，胡桃肉、人参各一钱，水一盏，煎七分，顿服。
久嗽不止，胡桃肉五十个，煮熟去皮，人参五两，杏仁三百五十个，麸炒，汤浸去皮，研匀，入炼蜜丸梧子大。每空心细嚼一丸，人参汤下，临卧再服。
石淋痛楚，便中有石子者。胡桃肉一升，细米煮浆粥一升，相和顿服，即瘥。
便毒初起，胡桃七个，烧研酒服，不过三服效。
鱼口便毒，端午日午时，取树上青胡桃，筐内阴干。临时全烧为末，酒服，少行一二次，有脓自大便出，无脓即消，二三服平。（上二方，加全蝎、穿山甲用，尤妙。）
和橘核研酒服之，补肾治腰痛。
〔论〕胡桃仁状类命门，外皮水汁皆青黑，能入北方通命门。夫命门本阴中之阳，上通于肺，肺气本阳中之阴，下归于命门，上下固相召也。此仁熟于秋，的主肺，宜于阳中有阴脏。正由肺而通命门者，故能润血脉，益肾，上以止虚寒喘嗽，下利小便，又止小便频，及治石淋也。《夷坚志》言胡桃治痰嗽，缘能敛肺，盖不知其为命门三焦之药尔。其同故纸而补髓，正与通润血脉之义相合。以肺阴下降入心而生血，血脉润则阳中之阴先降，而阳即随之以下归，归阳而阴已先归，此所谓补髓者也。且故纸但令包络与命门之火相通，兹味则由肺而致包络与命门之用，其由肺而合于包络者，由阳而育阴也，以包络主血也。由包络而归命门者，更由阴而裕阳也，以命门主气也。由阳而育阴，即由阴而裕阳，故不可只曰补阳，而必谓之补髓矣。大约同故纸以补髓，兹味之功，当居其强半。（青蛾丸用故纸十两，而胡桃肉倍之，可知此丸补髓，其功属何味居胜矣。）《经》曰：精成而脑髓生。盖精者阳中之阴所生，从血而变化，又阴中之阳所成，从气而搏捖。修真家所谓气盛则精盈者，非离于阴之阳以言气也。故又曰：精盈则气盛，精与气互根而互益。所以故纸无胡桃，犹水母之无鰕耳。
银杏  ***************************
花于二月，每二更时开，随即卸落，人罕见之。一枝结子百十，经霜乃熟。烂去肉，取核为果，三棱为雄，二棱为雌，须雌雄同种。其树相望乃结，或雌树临水亦结，或凿孔，内雄木一块，泥之亦结，阴阳相感之妙如此。
●仁
气味甘苦涩平。入手太阴经。
熟食温肺益气，定喘嗽，缩小便，止白浊。
生食降痰，消毒杀虫。
生捣能浣油腻，其去痰浊之功可知。
多食则气壅胪胀，禀收令太过也。
〔论〕方书用银杏治喘，盖治喘之哮者，是证缘胸中之痰，随气上升，粘结于喉咙，以及会厌悬雍，致气出入不得快利，与痰引逆相击而作声。是痰得之食味咸酸太过，因积成热。故丹溪云：治哮必薄滋味，必带表散。而治哮三方，未有能舍麻黄者也。此果经霜乃熟，禀收降之气最专，故气血之凝滞而为痰为浊者，以是摧之陷之。然必合于散剂，使气能疏越，血能宣畅，而后摧之陷之者，乃得收其全功焉。至于消毒杀虫，毋亦以收令太过，俾气血变眚之凝于热而成毒，淫为风而化虫者，胥缘收者疗之欤。

卷十八·夷果部  ——————————————————————————————————————————————————————————————————————————————————————————

荔枝  ***************************
●肉
味甘气温。入手足少阴厥阴经。
通神益智，健气驱寒，止渴，益颜色。治瘰疬瘤赘，赤肿疔肿，发小儿痘疮。
荔枝属阳，主散无形质之滞气，故瘤赘赤肿者用之。（丹溪）
性禀畏寒，偏生暖地。且丹实成熟于夏，离火之象，色力咸胜。体阴用阳，能宣风木，辅君火。（之颐）
甘温益血，助营气。（仲淳）
老人气虚，胃有暴寒，欲疏散则气益虚，遽投参芪则微寒更不去。惟用荔枝肉肥厚者五枚，煮酒一钟，屡服之，颇效。
又或因微寒而胸膈稍滞，鼻塞不畅。用荔枝浸酒，每一杯入苏叶陈皮汤十之二，服数杯，无不捷效。
痘疮不发，荔枝肉浸酒饮，并食之。忌生冷。
疔疮恶肿，用荔枝肉、白梅各三个，捣作饼子。贴于疮上，根即出。
●核
气味甘涩温。
利厥阴，行散滞气，治心痛小肠气痛。㿗疝，妇人血气刺痛。
其实双结，而核肖睾丸，故其治㿗疝卵肿，有述类象形之义。（濒湖）
同故纸、牛膝、延胡、茴香、木瓜、杜仲、橘核、萆薢、合欢子，治疝气。虚热者加黄柏，虚寒加桂。
疝气㿗肿，荔核四十九个，陈皮九钱，硫黄四钱，为末，盐水打面糊丸，绿豆大。遇痛时，空心酒服九丸，良久再服，不过三服神效。亦治诸气痛。
肾肿如斗，荔枝核、青皮、茴香等分，各炒研，酒服二钱，日三。
心痛小肠气痛，荔枝核一枚，煨存性，研末，新酒调服。
妇人血气刺痛，荔枝核烧存性五钱，香附炒一两，为末，每二钱，盐汤米饮任下。
〔论〕荔枝生于炎方，冬青春荣，迨夏至将中，则翕然丹赤。夫丹赤为阳气之所化，乃在夏至将中时者，阳气之用，遇阴将进而圆成也。夫得阴以成其阳之化，即能入阴而达其阳之用。本草所谓健气驱寒，正入阴达阳之的证。丹溪主散无形质之滞气，乃入阴而散阳之受滞于阴者。如瘰疬赘疣，赤肿疔肿，固皆阴之圉阳，以为此证也。之颐又言宣风木，辅心火，亦即入阴而达阳之义。至述类象形，义取诸核能入肝肾治㿗肿，非又入阴而达阳之用者乎？其治心痛及小肠痛，乃阳虚而阴乘之痛，非阳盛而阴微之痛。况心小肠属气中之血，兹味正入血以化气耳。《经》曰：气虚者寒也。又曰：长气于阳，此以阳之能化者。益阳之虚，而更即入阴以化之。是之谓驱寒，是之谓散滞，固不可以他味之辛散例视矣。（其益阳似与辛热之味同，其入阴以散气分之寒，大不与纯补阳者相类，是所独擅。）
本草既言止渴，又云生者多食发热烦渴，可知止渴亦惟阳虚不能化阴，而津液不生者宜之。若用之阳盛而渴者，则为倒施矣。
龙眼肉  ***************************
荔枝才过，龙眼即熟。其色青黄，南人呼为荔枝奴。木性畏寒，然白露后方可采摘。
气味甘平，入足太阴手少阴经。
开胃益脾，宁心安志，除健忘，却怔忡。
禀稼穑之化，故其味甘。甘入脾，由统血者以益主血之脏，是其功也。
同生地、天麦冬、丹参、柏子、远志、莲子、人参、五味、茯神，能补心保神，益气强志。
方外服龙眼法：五更将不见水干龙眼，以舌在齿上取肉去核，（即舌搅华池法）细细嚼至渣如膏，连口中津，汨汨咽之，如咽甚硬物。毕，又如前法食第二枚，共服九枚，约一时许，服毕，方起。辰巳二时，未申及临卧，一日服四次，服时气和心静，且漱津纳咽，是取坎纳离之法，劳证勤行一月，自愈。
〔论〕龙眼与荔枝，其味皆甘，而气有温平之殊。气为味主，故或温或平，味即如其气以致用也。龙眼采摘于白露后，得由金趋水之气居多，是为血之化源者，居其强半矣。既为血之化源，而甘又先入脾，统血者得其益，自能由子以益母。况脾脉偕肾脉以入心，更有捷得之效乎。其功开胃益脾，宁心安志，夫志属肾，而更能安之者。缪氏所谓心得血而补，则火下降，坎离自交，故志得安也。然则远志益志，而入肾即以补心，抑亦可以交济矣。
槟榔  ***************************
槟榔树初生，引茎直上，旁无枝柯，条从心生，顶端有叶如甘蕉。其实春生，出穗凡数百颗，五月成熟。剥去其皮，煮其肉而干之，皮皆筋丝，与大腹皮同。
交州者甘，广州者涩。
一种与槟榔同状而小，味近苦甘，为山槟榔。（即蒳子）又一种似槟榔而大，味涩，核亦大，即大腹子也。
味涩苦而辛，微甘，气温。气薄味厚，阳中微阴，降也。入手足阳明经。
白者辛多散气，赤者苦涩杀虫。
主下滞气，除痰癖，破癥结。消谷逐水，祛岚瘴膨胀，治泻痢后重，及大小便气秘。并主贲豚膀胱诸气，脚气诸病，疗瘴疟，杀诸虫。泄胸中至高之气，使之下行。性如铁石之沉重，能坠诸药至于下极。（亭亭直上，旁无枝柯，所以降气至极者，即《经》所谓上行极而下也。金之主在火，有升而后有降，气化如斯。）
无枝直上，此从甲而乙，从乙而丙，生长炎方，色白味涩，谓有金气。故其气前往，有右迁之象焉。又云：气迅机速，四气咸宜，然于脾土最为亲切。（不远）
槟榔得天之阳气，地之金味，故味辛气温。洁古言苦，以其感盛夏之火气耳。（仲淳）
同草果、枳实、橘皮，治食疟。加三棱、蓬术、矾红、红曲、山楂、麦芽，消一切坚硬肉食，及米面生冷诸积，成块作痛。
同黄连、白芍、乌梅、红曲、扁豆、莲肉、葛根、枳壳、橘红，治滞下后重。
同雷丸、芜荑、芦荟、肉蔻、胡连、使君子，治小儿疳蛔。
同楝根、鹤虱、锡灰、贯仲、乌梅、薏苡根，治寸白虫。
同苍术、草果、青皮、甘草，治岚瘴发疟。
干霍乱心腹胀痛，烦闷欲死。用槟榔末五钱，童便半盏，水一盏，煎服。
肠胃有湿，大便秘塞。大槟榔一枚，麦冬煎汤磨汁温服，或以蜜汤调末二钱服。
脚气冲心，闷乱不识人。用白槟榔十二枚为末，平分，每空心用暖小便五合调下，日二。或入姜汁温酒同服。
脚气胀满，非冷非热，或老人弱人病此。用槟榔为末，即以其壳煎汁或茶饮，苏汤豉汁调服二钱，甚利。
丹从脐起，槟榔末醋调敷之。
〔论〕槟榔入口便涩，次苦，又次辛，最后微微有甘。虽涩不敌苦，而苦又不敌辛，以涩始而以辛终，是全乎金，而禀降令之厚者也。其木产于南，其实熟于夏，火为金用，固宜专于气分以下行。用兹味者，如泄痢之后重，小便之淋痛，下而不达，如奔豚之逆行，脚气之冲心，上而不下。他如水谷不化，痰癖久稽，心痛积聚，膈气壅滞，及二便诸虫之为病，必审其由于升者太过，降者不及，则用兹味之金以和火可也。倘病于升之不及，降之太过，又须益火以培金之元，借金以全火之用，此固虚实之未可或紊者。（所云补火，不外于补中土，益中气。所云借金以全火之用，即借槟榔辈于补中行其壅滞也。）
气虚者，忌之。下痢非后重不用，疟非山岚瘴气不用。凡病属阴阳两虚，若非肠胃壅滞，宿食胀满者，悉忌。（仲淳）
〔辨治〕尖长有紫纹者名槟，力小。圆而矮者名榔，力大。取鸡心正稳中实如锦纹者佳。
急治生用，经火则无力。（金畏火也）缓治醋煮，或略炒。或用酸粟米饭裹，湿纸包，灰火中煨令纸焦，去饭，胜于微炒及醋煮者。
大腹子  ***************************
即槟榔中一种腹大形扁而味涩者。不似槟榔尖长味良。
气味辛涩温。
主治与槟榔同。
●大腹皮　味辛，气微温。入足阳明太阴经。
主冷热气攻心腹，大肠虫毒，痰膈醋心。（并以姜盐同煎，入疏气药用之。）
下一切气，止霍乱，通大小肠。消肌肤中水气浮肿，脚气壅逆，治胎气恶阻胀闷。
下膈气亦佳，攻心腹大肠壅毒。（嘉谟）
丹溪常用以治肺气喘促，水肿药多用之，取其泻肺以杀水之源也。（《类明》）
与槟榔主治略同，第腹皮下气稍迟。（仲淳）
同白术、茯苓、车前子、桑白皮、五加皮、猪苓、泽泻、薏仁、木瓜、蠡鱼，治水肿。虚者加人参。
〔论〕槟榔得金味之厚，其皮何独不然？但在实气味凝厚，而皮则轻扬，故疏壅气之性同，而下坠迅速，诚不侔也。观夫治虚肿，大补其气，而少入腹皮。治痰火者，亦微用此于健脾之剂，或皆取其导壅顺气而不甚酷烈欤。
〔修治〕鸩鸟多栖此树上，须先以酒净洗去浊，仍以大豆汁洗之，晒干用。
鸡距子  ***************************
其树枳椇，夏月开花，枝头结实，如鸡爪形，嫩时青色，经霜乃黄，嚼之味甘如蜜。
气味甘平。
止渴除烦，去膈上热，润五脏，利大小便，止呕逆，解酒毒，辟虫毒。
功用同蜂蜜，枝叶煎膏亦同。（藏器）
解虚人酒毒，不禁葛根之散，用鸡距子。（丹溪）
果实酒物过度，积热在脾，食多而饮水，饮水多溺亦遂多，此非消渴。取当门子，以酒濡湿，作十许丸，用棘枸子煎汤吞之。
湿热黄疸，藿枇饮。此乃酒毒熏肺，肺移病于脾，当脾肺合治。用藿香、枇杷叶、桑白皮、陈皮、干葛、白茯苓、鸡距子，各等分，水煎，下酒煮黄连丸。

卷十九·果之味部  ——————————————————————————————————————————————————————————————————————————————————————————

蜀椒  ***************************
今归峡及蜀川陕洛间多种之。四月结子，枝叶间如小豆而圆，无花，皮紫赤色，八月采实。江淮北土亦有之，不及蜀中者皮厚里白味烈也。（颂）
味辛而麻，气温以热。禀南方之阳，受西方之阴。（故重蜀产）大热有毒，气味俱厚，阳也。乃手足太阴右肾命门气分药，兼入手厥阴经。
主治通三焦，下气，补右肾命门，明目，温中。除虚冷腹痛，散气，却湿郁，消留饮宿食。治头风下泪，冷嗽，及寒湿泄泻，飧泄不化，寒湿痹痛，水肿黄疸，暖腰脐，缩小便，杀蛔虫。
纯阳之物，能入肺治寒，入脾除湿，入右肾补火，主疗如上诸证。（濒湖）
椒气下达，饵之益下，不上冲也。（段成式）
凡肾气上逆，以川椒引之归经则安。（叔微）
蜀椒去汗，假辛热以润心寒。（东垣）
《经》云：气虚者寒也，益命门之火，即以养心气之虚，故曰润。
凡人伤饱，觉气上冲，心胸痞闷者。以水吞生椒一二十颗即散。取其能通三焦，引正气，下恶气，消宿食也。（《上清诀》）
凡人呕吐，服药不纳者，必有蛔在膈间。（蛔闻药则动，动则药出，而蛔自不出。）但于呕吐药中，加炒川椒十粒，良以蛔得椒则头伏也。（虫生于风木，蜀椒禀金气以下达，故见之头伏。）观此，则仲景乌梅丸中用之义同。（原礼）
红椒属火，而有水与金，有下达之能，如元阳虚惫者，用之适宜，乃为益火。如病于阴虚而久服之，是助壮火以食气也。
一老妇病泻五年，百药不效。投感应丸五十颗，大便二日不行，再以平胃散加椒红茴香枣肉丸服，遂瘳。每因怒食举发，服之即止。此除湿消食温脾补肾之验也。然惟虚寒有湿郁者相宜，若肺胃素热者宜远。（濒湖）
单服椒红补下，宜用蜀椒乃佳。（颂）
椒苓丸：补益心肾，明目驻颜，顺气驱风延年。真川椒一斤炒去汗，白茯苓十两去皮，为末，炼蜜丸梧子大。每服五十丸，空心盐汤下。忌铁器。
飧泄不化及久痢，小椒一两炒，苍术二两土炒，研末，醋糊丸梧子大。每米饮服五十丸。
老小泄泻，小儿水泻，及人年五十以上患泻。用椒二两，醋二升，煮醋尽，慢火焙干，研末，瓷器贮之。每服二钱匕，酒及米饮下。
〔论〕蜀椒结实于大火司令时，故其气热。然采实必以八月，且其味绝无苦，但辛而麻，是火之用反在金也。火炎上而归于金之降，故由肺而直达命门。丹溪云有下达之能，叔微云引肾气归经，良然。观其以杏仁为使，则由肺而达命门之义著矣。观其能收水银，则归命门以为补益明矣。（水银出于丹砂中，为阳中之阴，命门为阴中之阳。夫阳中之阴，原根于阴中之阳，椒入命门，能令阳中之汞得其所归而自收也。阴阳合一之妙，物亦有然。）抑何以能润心寒？盖气者火之灵，心者火之主，益命门之火，即以养心气之虚。且三焦少火，自下而上，肺之合于心者，自上而下，所谓通命门，心固其首至者也。《经》曰：气虚者寒也，中而脾胃，下而肝肾，亦莫不由是以达之。故润心寒者，正与肺冷脾湿之义相关。（肺冷固属气怯，所谓脾湿者，非与燥对，乃火不胜水，化原不足，如《经》所云中气之湿耳。）　肺脾之气下达，则肝肾胥益，以肝肾之气，即命门之真阳也。至此味除寒湿，将与乌附同其性质欤？曰：否也。人之生，始于天一之水，（水火金皆气先合而后形成）壬为阳水，合于丁之阴火而生丙，是壬召丁，丙即随丁而后水中有火，命门以成。盖火原生于水也，乃奉水之主，以至于火而生心，坎离位矣。丙为阳火，合于辛之阴金而生庚，是丙召辛，庚即随辛而后火中有水，心以成。盖水又孕于金也，乃即火之主，以合于金而生肺。（肺有二十空，贯心脉以行呼吸，且心系系于肺，正可参丙合于辛，而火金合德之义，即了然于肺气归命门之义。）如附子之用由火归水，以致其火之精，盖以丁应壬，返其所自始也。蜀椒之用，由金归火，以致其金之精，盖以辛应丙，亦返其所自始也。火返于水者，即水而致火之气，火光于水中，必达水之蒙晦而后已，其除寒湿也。气猛而不徐，金返于火者，即火而致金之气，（金返于火，故归命门，而补火乃有专功。）金明于火中，必极火之宣扬而后已，其除寒湿也。气昌而不峻，所以乌附能奏奇效，而蜀椒不能与之等，即蜀椒以久为害，亦不如乌附之误投祸烈也。
●秦椒
即俗所谓花椒。
主治与蜀椒不甚异，然色黄味短，不及蜀椒。
肺胃素有火热者，忌之。一切阴虚阳盛诸证，法所咸忌。（仲淳）
〔修治〕收椒，须用纸包，入瓷器中，再封，勿令见风。盖专取其气以补命门也。
凡使去目及闭口者，微炒出汗，乘热入竹筒中，以杵舂去附红黄壳。
●椒目
蜀椒肉厚皮皱，其子光黑，如人之瞳，人故谓之目。他椒子虽光黑，亦不似之，若土椒则子无光彩矣。
气味苦辛，有小毒。
治水气，及肾虚耳卒鸣聋，并止气喘。
肾虚耳鸣，用巴豆、菖蒲同研细，以松脂、黄蜡溶和为挺，纳耳中抽之。凡肾气虚，耳中如风水鸣，或如打钟磬之声，卒暴聋者，一日一易，神验。（权）
诸喘不止，用椒目炒研二钱，白汤调服，二三服以上，劫之。后乃随痰火用药。（丹溪）
椒目下达，能行渗道，不行谷道，所以能下水燥湿定喘消蛊也。（濒湖）
按椒目治喘，似于水气之喘更为得宜。如相火上逆之喘，反为禁药。盖其补命门之药，与椒谅无大异也。
〔修治〕入药微炒。
吴茱萸  ***************************
一种粒大，一种粒小，小者入药，其色青绿。
苦辛大热，有小毒。气味俱厚，浮而沉，阳中阴也。入足太阴经血分，少阴厥阴经气分。
吴萸辛散燥热，入厥阴居多，脾肾其旁及也。（士材）
诸本草温中下气，润肝燥脾，开郁气。治吞酸，疗痞满塞胸，咽膈不利，去痰冷逆气，饮食不消，胃冷，吐泻腹痛，霍乱转筋。除湿血痹，疗遍身㿏痹刺痛，利五脏，通关节，及大肠壅气，治脚气冲逆，厥阴痰涎头痛，阴毒腹痛，疝气血痢。
方书治胀满积聚呕吐，鼻证，心痛胃脘痛发热喘齿，水肿痰饮，反胃噎，咳嗽血，着痹谵妄不能食，嘈杂大便不通小便数，痘疹余毒，耳证虫。
吴萸禀火气以生，故其味苦辛，其气湿热，气味俱厚，阳也，入足阳明太阴，兼入足少阴厥阴经。（仲淳）按《经》言土木水参居为脾肝肾，皆在膈下，其气脉相近而相和也。缪氏谓入足阳明太阴，兼入足少阴厥阴经，良然。
浊阴不降，厥气上逆，咽膈不通，甚则令人口开目瞪，阴寒隔塞，气不得上下。此病不已，令人寒中腹满，臌胀下利，宜于吴萸之苦热泄其逆气，用之如神，诸药不可代也。不宜多用，恐损元气。（东垣）
冲脉为病，逆气里急，宜此主之。（好古）
震坤合见，其色绿，故仲景治厥阴病及温脾胃，皆用此。（又）
痰饮十日一发，头疼背寒，呕吐酸汁，即数日伏枕不食，每食饱或阴晴节变率同。吴仙丹：用吴萸汤泡七次，茯苓等分，为末，炼蜜丸梧子大。熟水每服五十丸，不再作。遇饮食过多，腹满，服五七十丸，便已，少顷小便作茱萸气，酒饮皆随小水而去。
肾气上哕，自腹中起，上筑于咽喉，逆气连属而不能出，或至数十声，上下不得喘息。此由寒伤胃脘，肾虚气逆，上乘于胃，与气相并，宜服此方。如不止，灸期门、关元、肾俞穴。用吴萸醋炒热，橘皮、附子各一两为末，面糊丸梧子大。每姜汤下七十丸。
冷气腹痛，吴萸二钱擂烂，以酒一钟调之，用香油一杯，入锅煎热，倾茱酒入锅煎一滚，取服立止。
脾元气痛，发歇不可忍。用吴萸一两，桃仁一两，和炒茱焦，去茱，取桃仁，去皮尖，研细，葱白三茎煨熟，酒浸温服。
脏寒泄泻，倦怠减食。吴萸汤泡过炒，猪脏半条，去脂洗净，装满扎定，文火煮熟，捣丸梧子大。每服五十丸，米饮下，日二服。
多年脾泄，老人多此，谓之水土同化。吴萸三钱泡过，入水煮汁，入盐少许，通口服。盖吴萸能暖膀胱，水道既清，大肠自固，他药虽热，不能分解清浊也。
醋心上攻甚，用吴萸一合，水三盏，煎七分服。有人心如蜇破，服此久不发。
食已吞酸，胃气虚冷。吴萸汤泡七次焙干，炮姜等分，为末。汤服一钱。此二证正治虚寒而吞酸者也。
腹中癥块，吴萸三升捣和酒煮，熟布裹熨症上，冷再炒热，更番熨之，癥移走，逐熨之，消乃止，此外治法。
〔论〕吴萸震坤合见，其色青绿，木皮亦绿，是木为土用者也。三月开花红紫色，本春木之气，酝酿于长夏火土。至秋结实，告成于九月而气乃烈，举春温夏热之气，尽归秋燥之辛以宣之。其味则由苦而辛，辛后复有苦，木昌于火而归于金，即就金而致其火之用，以畅厥阴风木之气。故下泄浊阴，为所必须。夫苦归于辛而火气上宣，辛复纳于苦而火气下达，所以辛热之味多上行，而此能下泄，火金之气最盛，则下行最速也。夫厥阴之所宣者，本于至阴肾，厥阴之达其气以为用地者，用于太阴脾。此味所主，本于厥阴，大都畅水中之覆阳，降土中之滞阴，非寻常下气者比也。
其治要不越于气血，然治气在血之先，所治之证，不越于湿寒热，然寒在湿之先，而热在湿之后，是所谓知其要者，一言而终也。
《本经》首言温中下气，继以除湿血痹。夫气之不下，正海藏所谓痞满塞胸，咽膈不通，由浊阴反居清阳之位，阴不得阳以生化也。温中则气下，所谓温中，即日华子起阳健脾之谓也。阳起而脾健，则阴得阳以化，阳即和阴以行，即是便可除湿，而血不病于痹矣。试摘其主治较多之证以悉之，如甄权云利大肠壅气，即方书胀满，用沉香交泰（此证阴结于上，不能化以下行，故痞满而便燥。方中君大黄以除湿热，而厚朴为臣，其佐之者或健脾，或降气，或行湿而助之渗利，或和血而助化血痹。皆治阴之不降而胸胀，阳之不升而肠燥，以成交泰之功。）及导气（此与交泰丸不同，一降阴气而行湿之义多，一补阳气而通格之义胜。虽同是便秘，但阴降则阳升，阳升而佐以行气，则湿化，阳盛则阴降，阴降而佐以通利，则格消。二者胥用吴萸和他味以奏功。）二丸，以治上胀而下秘也。如海藏云：润肝燥脾。即胀满之用木香顺气汤，以治浊气在上而能下者。（此汤以升柴为君，臣以甘辛大热者消散中寒，辛苦大温者通顺滞气，而调和营卫滋养中气之味次之。）又云两胁刺痛，脉弦而细，正血滞于中土之脾而不能润肝，以致脾患于湿。若血不滞则肝自润，而脾自燥，此即下气而除湿血痹之义也。如濒湖所云吞酸，即方书湿热之治，有吐酸吞酸者，投咽醋丸，用黄连为君，苍芩陈茱为辅也。其湿热滞气甚者，投参茱丸，用六一散为君，吴萸为佐，合服也。至治虚寒之吞酸，有醋心上攻，止用浓醋煎吴萸汤顿服者。有食已吞酸，将吴萸、炮姜等分末服者。盖是证有湿热寒湿之殊，惟此味下气除湿，为其主要如寒湿之治，治其因寒而成湿，湿在寒之后也。湿热之治，治其因湿而化热，热在湿之后也。又此味之治泄泻，亦有湿热寒湿之殊。其因湿化热者，热在湿之后，故用黄连燥之清之，更以此味行中土之滞，俾湿先化而奏功。至于寒湿泄泻，类由于元阳虚，正《经》所谓中气之湿也，必如吴萸之温中下气，乃能偕诸味以回元阳于无何有之乡尔。再如疝证，亦有湿热寒湿之治。其寒类从外受，不专责于元阳之虚也，因寒而阳不得化，阳不化而郁于寒中，是为寒化湿，而湿因化热。故丹溪论治，惟宜于通，或疏散，或分利，或针灸，皆通其由外而受之邪也。第外邪固属病因，实则病于肾中寒水之化不行，致风木郁于所生之中。而小腹及外肾，凡肾肝部分，见于病者不爽，此所云湿热，不止于因寒而化湿，复因湿而化热也。盖有原本于真阳不足，即不能化阴，而阴随化为湿者。（正如酷暑蒸湿，即伤人身之真阳，是不必因寒化湿之的据。况于人身元气，有原禀于不足者乎。）惟用此味导阴以达阳，则湿自化而热自行。又脚气一证，更有寒湿风湿湿热之因，求其本而责之，总归于阴不升而阳不降耳。盖足为三阴所起之地，即为三阳所归之地，三阴有不足，不能上而召阴，则三阳无所归。不能下而和阴，阴下壅而阳上淫，壅者壅于极下之足，故统名脚气也。第泻与疝，多因于阴邪之有余，而脚气还病于真阴之不足，阴不足故阳不归。如吴萸之用，似能下阳气以归阴，即能和阴气以起阳，所谓治其本也。知责其本，则如寒湿风湿湿热之标，随其所胜以投剂，仍归之治本以奏效矣。其次治在积聚，惟吴萸本温中而下气，由气下而除湿血痹，故五积中独肺脾二积倚之。以肺主气，而脾为胃行气于阴阳也。肺积在右胁下，病于气所从出之道，然由气而病于血痹，则肝亦随肺以同病。故息奔汤有桂心与他味等分，可见气不病于血，不能成积也。又如脾积之痞气丸，用白术、砂仁、姜、乌、椒、桂以治虚寒矣。乃更有连芩为诸药之君者，为积块已坚，气郁已久，化湿化热，块日益大。责其本在寒，治其标在湿热，再以厚朴散结，吴萸下壅，茵陈导湿，而合芩泽以渗之。是其不专主清热者，不犹是不以热先湿之义乎。又有龟甲丸治痞气，当胃脘结聚如杯，积久不散者，以鳖甲为君，（用其阴气之专以行湿而化热）大黄为臣，（除湿热）更用附子行湿，木香升降诸气，而吴萸佐之。另有破结散瘀者，总因湿热属血分病，而脾土主湿化，此丸亦犹是治湿为先，不外于下气除血痹之义尔。其次治呕吐证，有丁香吴萸汤以治寒，又有咽醋参萸等丸以治湿热。（湿热甚者用茱为导，上可治吞酸，下可治自利。盖君六一而臣吴萸，正令其不与湿热相拒以致用也。）至于霍乱，则有吴茱萸汤，治冒暑伏热，腹痛作泻，或冒寒忍饥，伤胃吐泻，甚则头旋眼晕，转筋逆冷。其处方只吴萸、木瓜、食盐三味也。又木瓜汤治吐泻转筋扰闷，只木瓜、吴萸、茴香、甘草四味也。更有木瓜散，但以生姜易茴香去甘草而已。数方虽以木瓜为主，而非吴萸不足以助之。其次治心痛脘痛有九痛丸，是因虚寒而疏越其滞气者。又扶阳助胃汤，是驱寒而补其中土之虚者。又草豆蔻丸，是主客寒犯胃，即热亦可用者，此其用吴萸之义易明也。又其次则治痹三方，一肠痹，二脾痹。诸痹因风寒湿邪闭其正气，以故患于不仁。第痹在肠，是六腑受病，其治疏利而兼以补。痹在脾，是五脏受病，其治补益而入以行。如吴萸者，或腑或脏，行气畅血，皆不可少，概不越于下气除湿血痹之义也。以上第摘夫主治较多之证以悉之，而余证可以类推。总之，兹味之用，全取其气。古人于九月九日插佩，岂非以火土之气，至此尽为金用，有如是其烈也欤？化原本于火土，而致用乃畅于三秋之金。洁古、海藏所以谓为阳中阴，惟为阳中之阴，故能分解清浊。《经》云：阴阳如一者死。所谓清浊者即阴阳之二气也，阴阳合而分，分而合，兹物得其元机乃如此，是不惟诸破决剂莫之与同。即诸补益味，亦难齐其运化之功矣，明者其善用之。
缪氏云：阳厥似阴，手足虽逆冷，而口多渴喜饮水，大小便秘结，小便或通亦赤涩短少，此火极似水，当与桂附干姜之类同忌。呕吐吞酸属胃火者，不宜用。咳逆上气，非冷痰宿水所致，不宜用。腹痛属血虚有火者，不宜用。赤白下痢，非酒食生冷停滞积垢者，不宜用。小肠疝气，非骤感寒邪，及初发一二次者，不宜用。霍乱转筋由于脾胃虚弱冒暑所致，而非寒湿生冷干犯肠胃者，不宜用。一切阴虚之证，及五脏六腑有热无寒之人，法所咸忌。
〔修治〕滚汤浸去苦烈汁七次，焙用。
●食茱萸　本与吴萸一类二种，但取吴地者入药，名吴萸耳。食萸颗粒差大，一名欓子，经久色黄皮黑。
气味苦辛，大热，有小毒。
主治同吴萸，功力少劣，去暴冷腹痛食不消，并治冷痢。
一女子于秋深病腹中气痛甚，止多服食茱萸茶而愈。
老人真阳虚，遇寒湿司气，风木郁于下而不得畅，至秋冬时，小腹痛绵绵不止。用食茱萸二钱，乌药一钱，酒香附加醋炒一钱，合煎，倍加清酒，煮一时。于大饥时服之，顿愈。
胡椒  ***************************
大辛，气热，纯阳，无毒。气味俱厚，阳中之阳。入手足阳明经。
下气快膈，主心腹冷痛，霍乱呕吐，胃口虚寒，冷气刺痛，宿食不消，大肠寒滑亦可用。（须以他药佐之，过剂则走气。）杀一切鱼肉鳖蕈毒，故食料多用之。
去胃中寒痰，食已则吐水，（或寒痰冷积，四体如冰。）甚验。
辛走气，热助火，惟宜于肠胃寒湿之病。（濒湖）
噎膈证或因酒得，或因气得，或因胃火，三阳既结，食必上潮。然亦有食入反出无火之证，又有痰气郁结得辛热暂开之证，不必一例禁予胡椒。（又）
心下大痛，（此即胃脘当心而痛，非心痛也。）胡椒五分，没药三钱，研细，温酒下。
磨积丸：治虚寒积癖，在背膜之外，流于两胁，气逆喘急。久则营卫凝滞，溃为痈疽，多致不救。用胡椒二百五十粒，蝎尾四个，生木香二钱半，为末，粟米饭丸绿豆大。每服二十丸，橘皮汤下。
〔论〕胡椒，非椒也，因其辛辣似椒，故得椒名。产于南荒。亦结实于大火司令时，但与蜀椒禀南方之阳，受西方之阴者，迥异。以纯得乎火土之全，其辛热止为火中烈气也。
凡阴虚血分有热，咳嗽吐血，咽干口渴，热气暴冲，目昏口臭，齿浮鼻衄，肠风脏毒，痔漏泄澼等证，误服胡椒。能令病随作剧，慎之。（仲淳）
世人以之调治饮食，不分冬夏而常食之，伤气之祸最烈。（《类明》）
〔修治〕内无皱壳者力大，石槽中研末用。
荜澄茄  ***************************
与胡椒一类二种。海南诸番皆有之。蔓生，春开白花，夏结黑实，似梧子微大，柄粗而蒂圆。又一说，向阳者胡椒，向阴者为澄茄。
气味辛苦，微温。
下气消食，治一切冷气痰癖，暖脾胃，止呕吐哕逆，并霍乱吐泻腹痛，及肾气膀胱冷。
方书治伤劳倦暴嗽，痿证不能食，诸逆冲上，腹痛胀满，消瘅喘，鼻塞。
反胃吐食，吐出黑汁，治不愈者。用荜澄茄为末，米糊丸梧子大。每姜汤下三四十丸，日一服。愈后，服平胃散三百帖。（一证吐黑水，水中有似绿草者，此肝肾阳虚极，而见木脏之色也，即兹方之治，可参。）
伤寒呃逆，日夜不定者。用荜澄茄、良姜各等分，为末。每服二钱，水六分，煎十沸，入醋少许服之。（此属寒证，阴盛呃逆也。如属阳逆，投之则危，须审之。）
鼻塞不通，由肺气上攻而致者。荜澄茄五钱，薄荷叶三钱，荆芥穗一钱半，为末，蜜丸芡子大。时时含咽。
〔论〕荜澄茄疗肾气膀胱冷，少类于蜀椒，治阴逆下气塞，少类于吴萸，以温为补，洵属外伤于寒，及内虚为寒之对药。至于温益脾胃，令人能食，其本在暖补肾与膀胱之气也。夫暖肾气，固益中土阳虚矣，何以又治逆上诸证，而反能下气？得毋以其向阴而生，如李珣所说乎。阅方书各证之用，大约由下焦及中焦上焦而直通于天，至温补下气，当为此味兼长。观治鼻塞之荜澄茄丸，则其归肾而温及膀胱也。乃阳出地中，所谓根于极下，际于极上者。
方书用荜澄茄温补下气，如菟丝子丸，治伤劳倦致肾气虚，并以疗肾虚之暴嗽也。如藿香养胃汤，治阳明胃虚，宗筋无所养，遂成痿证。又如育气汤，治不能食，用以通流百脉，调畅脾元，补中脘，益气海，祛阴寒，止腹痛，进饮食，此温补而亦借其稍助于下气者也。如沉附汤，治诸逆冲上，气急甚不能眠卧者，用附子为君，沉香、辣桂、澄茄补阳而归之，少借香附助其下行。又如青木香丸，治胸膈噎塞，气滞不行，呕哕痰逆，不思饮食。其责效在同于下气之剂，但借澄茄助故纸以归肾气而行之，为诸下气者之枢也。至于中满分消之治寒胀，以温中下寒逆为君，祛痰行气为臣，佐辛热以益肾气，理中气。却有升清降浊之味，导其气之滞，且入连柏于中，以泻寒不散而郁化之热，俾之从辛热以消，此不专取其温补，而更借其下气者也。更有生津甘露饮，治膈消大渴饮水无度，舌上赤裂，小便数。方中折热补气，用石膏为君，连柏知栀泻热补水为臣，归杏麦翘全蝎白葵花兰香，和血润燥为佐，升柴行经，澄茄白蔻木藿反佐以取之。此方治热用寒，兼入热剂，前方治寒用温，兼入寒剂，一皆不舍澄茄。然则此味虽曰温补，其于气分，似能行而利之，有妙于寒热之先者矣。
〔修治〕去柄及皱皮，酒浸，蒸半日，细杵。
盐麸子  ***************************
此树七月结子，粒如小豆而扁，生青熟微紫，其核淡绿，形状如肾。核外薄皮上有薄盐，滇蜀人采为木盐。叶上有虫，结成五倍子，八月采之。
气味酸咸，微寒，阴中阴也。
主治生津降火，化痰润肺，滋肾消毒，止痢收汗，治风湿眼病。
咸能耎而润，（故降火化痰消毒）酸能收而涩。（故生津润肺止痢）肾主五液，入肺为痰，入脾为涎，入心为汗，入肝为泪，自入为唾，其本皆水也。盐麸五倍，先走肾肝，有救水之功，所以痰涎盗汗风湿下泪涕唾之证，皆宜用之。（濒湖）
未尽之义，详五倍子百药煎条下。
茗  ***************************
早采为茶，晚采为茗。种类极多，方宜大异。要皆以味甘不涩，气芬如兰，摘于夏前者为良。其粗恶苦涩品类，服之贻害。
气味苦甘，微寒。入手足厥阴经。
清头目，利小便，去痰热，止渴，令人少睡、治中风昏愦，多睡不醒，利大小肠，解酒食炙煿毒，治伤暑、
炒煎饮，治热毒赤白痢。同川芎、葱白煎饮，止头痛。浓煎，吐风热痰涎。
茶禀天地至清之气，生于山谷硗瘠砂土之中，不受纤芥秽滓，专感云露之气以为滋培，故能涤肠胃一切垢腻。（仲淳）
热渴凝闷，胸痛目涩，四肢烦，百节不舒，聊四五啜，与醍醐甘露抗衡。（陆羽）
茶体轻浮，采时芽蘖初萌，正得春升之气。味虽苦而气则薄，乃阴中之阳，可升可降，利头目盖本诸此。（石山）
茶最伤阳损人，惟饮食后浓茶漱口，既去烦腻，而脾胃不知，且能坚齿消蠹，深得饮茶之妙。（东坡）
姜茶治痢，姜助阳，茶助阴，并能消暑解酒食毒。且一寒一热，调平阴阳，不问赤白冷热，用之皆良。（仁斋）
按姜茶宜于暑令者，阴不配阳之际。用茶抑阳而助阴，谁曰不宜。第偏于助阴，不惟伤阳，而阴亦不得以行其气化，是两伤也。和以生姜之辛散，俾阳得其气化以育阴，阴亦由其化气以配阳矣。老人暑月宜此汤，如三冬时，又当以茱萸配茶为饮，乃可。
同黄连、生枣仁、通草、莲子心，治多睡好眠。
同当归、川芎、乌梅、黑豆、生地、土茯苓、甘菊，治头痛因于血虚有火者。
热毒下痢，腊茶为末，蜜水煎服。白痢，以连皮自然姜汁同水煎服，两三服即愈。
〔论〕海藏谓茶气寒味苦，入手足厥阴经。夫足厥阴肝，乃由阴中达阳以上升者，手厥阴包络，又由阳中育阴以下降者。如下而阴中达阳者一为苦寒所伤，则阴之化机阻而不能达阳矣。如上而阳中育阴者复为苦寒所伤，则阳之化原亏而不能达阴矣。《经》曰：升降息则气立孤危。故虚寒血弱之人，饮之既久，元气暗损，土不制水，血不色华，而痰饮痞胀，痿痹黄瘦，呕逆洞泻，腹痛疝瘕，种种内伤之病成矣。然则摄生者，岂可漫习世尚，暗伤升降之元气乎？《茶序》云：释滞消壅，一日之利暂住，瘠气侵精，终身之累斯大。获益则功归茶力，贻患则不为茶咎，岂非福近易知，祸远难见乎？（母炅）
《茶说》云：除烦去腻，世固不可无茶，然暗中损阳伤人不少。如空心饮茶，入盐能直入肾经，且冷脾胃，乃引贼入室也。（东坡）
不宜饮于酒后，能成饮证。（仲淳）
〔辨治〕入药有名腊茶者，惟建州北苑数处产之。研治作饼，日晒，得火愈良。

卷二十·果之蓏部  ——————————————————————————————————————————————————————————————————————————————————————————

瓜蒂  ***************************
即甜瓜蒂。瓜类不同，一曰果瓜，西瓜、甜瓜是也。一曰菜瓜，胡瓜、越瓜是也。
甜瓜南北种莳甚多，其类最繁。有团有长，有尖有扁，大或径尺，小或一捻，其棱或有或无，其色或青或绿，或黄斑糁斑，或白路黄路。入药用瓜之团而短者良，若长如瓠子不可用。（濒湖）
味苦，气寒，有小毒。气薄味厚，浮而升，阴多于阳。（酸苦涌泄为阴）入手太阴足阳明太阴经。
主水气身面浮肿，咳逆上气。并湿气上侵作偏头痛，吐风热痰涎，暴塞咽膈，风眩头痛，疗黄疸急黄喘息。
瓜实在须蔓间，（其字象形）蒂则瓜之缀蔓处，性偏延蔓，末繁于本。故近本之瓜尝小，近末之瓜转大。凡实之吮抽水液，惟瓜称最，而吮抽之枢，抵当惟蒂而已。是以蒂具彻下炎上之用，蒂味苦而瓜本甘，以见中枢之别于上下内外，诚涌泄之宣剂通剂也。（之颐）
瓜蒂主治，皆取其宣发涌泄，引涎越积之功。（仲淳）
瓜蒂乃阳明经除湿热之药，能引出胸脘痰涎，头目湿气，皮肤水气，黄疸湿热诸证。（濒湖）
纳鼻中，出黄水，除偏头痛有神，因湿者宜此。（海藏）
偏头痛，是湿气所干，气虚偏右，血虚偏左。瓜蒂末纳鼻出黄水，导湿气下流也。（《类明》）
《难经》云：上部有脉，下部无脉，其人当吐不吐者，死，用瓜蒂散。若尺脉绝者，不宜用此，恐损真元，令人胃气不复也。（东垣）
仲景云：病如桂枝证，头不痛，项不强，寸脉微浮，胸中痞硬，气上冲咽喉不得息者，此胸中有寒也，当吐之。太阳中暍，身热头痛而脉微弱，此夏月伤冷水，水行皮中也，宜吐之。少阳病头痛，发寒热，脉紧不大，是膈上有痰也，宜吐之。病胸上诸实，郁郁而痛不能食，欲人按之而反有浊唾，下利日十余行，寸口脉微弦者，当吐之。懊憹烦躁不得眠，未经汗下者，谓之实烦，当吐之。宿食在上脘者，当吐之，并宜瓜蒂散。惟亡血虚家，不可与。用瓜蒂二钱半，熬黄，赤小豆二钱半，为末，每用一钱，以香豉一合，热汤七合煮糜。去渣和服，少少加之，快吐乃止。
高者越之，在上者涌之，故越以瓜蒂、香豉之苦，涌以赤小豆之酸，酸苦涌泄为阴也。（无己）
身面浮肿，并取瓜蒂丁香赤小豆各七枚，为末。吹豆许入鼻，少时黄水流出，隔日一用，瘥乃止。
湿家头痛，瓜蒂末一字，搐鼻，口含冷水，取出黄水愈。
风涎暴作，气塞倒仆。瓜蒂为末，每用一二钱，腻粉一钱匕，以水半合调灌，良久涎自出。不出，含沙糖一块，下咽即出。
诸风膈痰，诸痫涎涌。用瓜蒂炒黄为末，量人以酸齑水一盏调下，取吐。风痫，加蝎梢半钱。湿气肿满，加赤小豆末一钱。有虫，加狗油五七点，雄黄一钱，甚则加芫花五分，立吐虫出。
〔论〕用蒂，须取甜瓜。蒂味苦而瓜味甘，舍甘用苦，以苦能达甘之用也。甜瓜吐华五六月，禀火之气以致于土，其色黄，自吐华即有蒂，而实即结于蒂。故蒂禀火气，瓜味甘，蒂之苦即联于甘，故禀火气以致土，即所谓以苦而达甘之用也。夫甘之用，不止达水以至土，必先达水以至火。此以二月下种，蔓延末大，厚孕于水气，至夏火毕达而实乃成。火之毕达者，正水之必达也，此彻下炎上之用，所以致土用也。夫土兼四气，而以水火为中气之元，至于水火毕达，则土之用得际于极上，胃气之至于肺以布四脏者，皆由此也。（是以治证多灌入鼻中）即是以思治疗之功，如火能达，则风热之为患者散，水能达，则湿寒之为患者亦散。至湿热黄疸，是病于土之体也，土用达，又何不达之有，诚涌泄之宣剂通剂哉。但达土用者无如此，为土病者亦即在此，故胃弱人忌之。嘉谟云：代以参芦可也。
性急能损胃气，胃弱者切忌。病后产后，尤宜深戒。（丹溪）
味极苦而性上涌，能损胃伤血，耗气损神，切勿误用，为害非细。（仲淳）
甘蔗  ***************************
味甘平涩，气薄味厚。阳中之阴，降也。入手足太阴足阳明经。
主治助脾气，利大肠，止渴并呕哕，宽胸膈。
蔗，脾之果也。其浆甘寒，能泻火热。煎炼成糖，则甘温而助湿热。（濒湖）
丹溪每用以助脾气，和中解酒毒，止渴利大小肠，益气。腊月置窖粪坑中，患天行热狂人，绞汁服甚良。（嘉谟）
最宜小儿食，能节蛔虫。不多食亦不发虚热动衄血，如吴瑞所云也。
蔗浆单服，润大肠，下燥结。
同芦根汁、梨汁、藕汁、人乳、童便、竹沥和匀，时时饮之，治胃脘干枯，噎食呕吐。
反胃吐食，朝暮旋旋吐者。蔗汁七升，姜汁一升，和匀，日细呷之。
〔论〕甘蔗助脾润燥之益为多。性殆甘温，其治呕哕反食，或系阴中之阳不足，以此证原不专属于热也。先辈有谓共酒食发痰者，又有谓多食发虚热动衄血者，然则遽以甘寒定之可乎？
木龙  ***************************
一名野葡萄藤，又名蘡薁。单名薁者为果，郁李也。双名蘡薁，藤也。
蔓叶花实，与葡萄无异。
取实滴入目中，去热翳赤白障。
五淋血淋，用木龙竹、园荽、淡竹叶、麦冬连根苗、当归、红枣肉、乌梅、灯心各等分，煎汤代茶饮。
一切肿毒，用野葡萄根晒研为末，水调涂之，即消。
赤游风肿，忽然肿痒，不治则杀人。用野葡萄根捣如泥，涂之即消。

卷二十一·水果部  ——————————————————————————————————————————————————————————————————————————————————————————

莲藕  ***************************
其根藕，其实莲，其茎叶荷。
凡莲实作种，迟生，藕芽作种，易发。根横行，初生曰蒻，成节曰蔤，藕其总名。节分二茎，一上竖作叶，一横行即子。藕不偶不生，节节皆然，本曰蕸，茎曰蕖，叶曰茄，荷亦总名。其花合时曰菡，开时曰萏，壳曰房，实曰菂，菂心曰薏，莲亦总名也。房中之菂，从下生上，薏色青碧，即具卷荷二枝，倒折向上，中含花茁，从上生下。菂衣经秋正黑，入水必沉，卤盐煎之能浮。生山海间者，可百年不坏，人得食之，令发黑不老。
红花者莲优藕劣，白花者莲劣藕优，故采实宜红，采藕宜白，各取其得气之盛也。（之颐）
●莲实
味甘涩，气平。入足太阴阳明，兼入手足少阴经。
莲子、石莲，性俱温。（日华子）嫩菂性平，石莲性温。（濒湖）
得茯苓、山药、白术、杞子，良。
主治补中养神，交心肾，固精气。愈赤白浊，醒脾滞，止脾泄及久痢。益十二经脉血气，安靖上下君相火邪。（所主皆资益心脾之功）
莲自蒻蔤，而节节生茎，生叶，生花，生藕。其莲菂始而黄，黄而青，青而绿，绿而黑，中含白肉，内隐青心。石莲坚刚，可历永久，薏藏生意，藕复萌芽，展转生生，造化不息。故释氏用为引譬，妙理具存。医家取为服食，百病可却。盖莲子味甘气温而性啬，禀清芳之气，得稼穑之味，乃脾之果也。脾者黄宫，所以交媾水火，会合木金者也。土为元气之母，母气既和，津液相成，神乃自生，久视耐老，此其权舆也。昔人治心肾不交，劳伤白浊，有清心莲子饮。补心肾，益精血，有瑞莲丸，皆得此理。（濒湖）
莲实补中养神者，假实中之薏以为种子，蕴资始资生之本。微而能著，固而愈强，借以养益神气，百疾自除也，不可修治去之。（之颐）
得川连、白芍、扁豆、干葛、升麻、红曲、橘红、甘草、滑石、乌梅为丸，治滞下如神。
下痢噤口，大危。用鲜莲肉一两，黄连五钱，人参五钱。浓煎，细细与呷，服完便瘥。
同菟丝、五味、山药、山萸、车前、肉蔻、砂仁、芡实、故纸、人参、巴戟、橘红，治脾肾俱虚，五更溏泄。有肺热者，去人参、肉蔻。
水芝丹，补益虚损。用莲实半升，酒浸二宿，牙猪肚一个洗净，入莲在内，缝定煮熟。取出晒干，为末，酒煮米糊丸，梧子大。每服五十丸，食前温酒下。
●石莲子
九月经霜后，采坚黑如石者，破房得之。堕水入泥者良。
今肆中所货，一种状如榧子，其味大苦，产广中树上，木实也，不宜入药。
此物经秋正黑，入水必沉，卤盐煎之能浮，何故？盖钟天一之灵，以发地二之德，见秋金之母，自然本色毕露。入水而炎上，一脉已断，全归水性，密藏不出，无复浮理，惟以卤盐之本族柔之煎熬之火力迫之，自然生气流动，不容终沉也。（之颐）
〔附方〕清心宁神，用莲房中干石莲子肉，砂盆中擦去赤皮，留心为末。入龙脑，点汤服之。
白浊遗精，莲肉、白茯苓等分，为末，白汤调服。
心虚赤浊，石莲肉六两，炙甘草一两，为末，每服一钱，灯心汤下。
●莲子心（即菂中薏）
味苦，气寒。
主治清心去热。
《局方》有用水浸裂，生取其心，以治心热，及血疾作渴，产后作渴，暑热霍乱者。
藏器有言，食莲子不去心，令人作吐。按治心肾之病，不宜去心。若同诸药以益脾，去心亦可。
〔附方〕劳心吐血，莲子心七个，糯米二十一粒，为末，酒服。
小便遗精，莲子心一撮，为末，入辰砂一分，每服一钱，白汤下，日二。
●莲须
味甘涩，气温。足少阴肾经药，亦能通手少阴经。主治镇心，固精，益气。
能清心入肾，疗滑泄，乌须发。
同黄柏、砂仁、沙苑、鱼胶、覆盆、五味、牡蛎、生甘草作丸，治梦遗精滑最良。
按贴水荷，其下旁行生藕，其叶之茎，色青中空而形仰，所谓象震之体者也。出水荷其旁茎生花，吐于季夏，二茎并挺，是钟天一之灵，而透地二之德者也。华内黄须土色，盖水借木气以致于火，原不能离乎土。至华于季夏，则火德已透，而形且丽于土矣，水火交丽于土，诚所谓镇心固精而益气者也。故古方固真补益多用之，义详总论。
●藕
白花藕大而孔扁者，生食味甘，煮食不美。红花及野藕，生食味涩，煮蒸则佳，味甘气平，入心脾胃三经。
生者甘寒，熟者甘温。忌铁器。
生食，解胸中热，散留血，止烦渴。
捣汁服，除烦清胃，治霍乱后虚渴，产后血闷。
蒸食，消食止泄，开胃宽中，补五脏，实下焦。
蜜食，令人腹脏肥，不生诸虫。
产后忌生冷物，独藕不忌，为能破血也。（诜）
藕生于卑污，而洁白自若，质柔而穿坚，居下而有节，孔窍玲珑丝纶内隐，自嫩蒻发为茎叶花实，又复生芽，以续生生之脉。四时可食，令人心欢，可谓灵根矣。故其所主，皆心脾血分之疾，与莲之功稍不同。
时气烦渴，藕汁一盏，生蜜一合，和匀细服。
霍乱烦渴，藕汁一钟，姜汁半钟，和匀饮。
上焦痰热，藕汁梨汁各半盏，和服。
产后闷乱，血气上冲，口干腹痛。用藕汁、生地汁、童便等分，煎服。
小便热淋，藕汁、生地汁、葡萄汁各等分。每服半盏，入蜜温服。
●藕节
味涩，气平，性冷。
伏硫黄。
捣汁饮，消瘀血，解热毒，止吐衄，及血淋下血血崩诸证。
血淋痛胀，以藕汁调发灰，每服二钱，三日后，血止痛除。
冷痢，食湖蟹所致。用新采藕节捣烂，热酒调下，数服即愈。大抵藕能消瘀血，解热开胃，而又解蟹毒故也。
猝暴吐血，双荷散：用藕节、荷蒂各七个，入蜜少许，擂烂，水二钟，煎八分，去渣，温服。或为末，丸服亦可。
大便下血，用藕节晒干，研末，人参白蜜煎汤，调服二钱，日二服。
金锁玉关丸，（即玉锁丹）治遗精白浊，心虚不宁。用藕节、莲须、莲子及心、芡实、山药、茯苓、茯神，各二两，为末。金樱子二斤捶碎，以水一斗，熬八分，去渣，再熬成膏，入少面和药，丸梧子大。每服七十丸，米饮下。按兹证而用藕节，则节固非以破血为功者矣。
又按，藕之生食，能解热疗烦渴诸证，必其白花而禀金气者。熟食，能开胃止泄补五脏实下焦，必其红花而禀火气者。总之，主心脾血分之疾。藕节疗上下血溢较胜者。《经》曰：血者神气也，节则神气之所游行出入也，非皮肉筋骨也。即此可悟藕节疗血之义矣，后详总论。
●荷叶
主生发元气，裨助脾胃，散瘀血，消水肿，发痘疮。治吐咯衄血，及下血溺血血崩，产后恶血损伤败血。
令人瘦劣，单服可消阳水浮肿之气。
阳水浮肿，败荷叶烧存性，研末。每服二钱，米饮调下，日三服。
产后心痛，恶血不尽也。荷叶炒香为末，每服方寸匕，沸汤或童便调下。或烧灰，或煎汁皆可。
吐血咯血，败荷叶、蒲黄各一两，为末，每服二钱，麦冬汤下。
崩中下血，荷叶烧研半两，蒲黄、黄芩各一两，为末，每空心酒服三钱。
雷头风，头面疙瘩肿痛，憎寒发热，状如伤寒，病在三阳。不可过用寒药重剂，诛伐无过，清震汤主之。用荷叶一枚，升麻五钱，苍术五钱，水煎温服。
痘疮已出，复为风寒外袭，窍闭血凝，其点不长，或变黑色，此为倒靥，必身痛四肢微厥。但温肌散邪，则热气复行，斑点自出，宜紫背荷叶散。以荷叶能升发阳气，散瘀血，留好血，而僵蚕能解结滞之气也。（闻人规）
洁古枳术丸：用荷叶烧饭为丸，何也？夫足少阳胆经，是属风木，为仁化万物之根蒂也。人之饮食入胃，营气上行，即少阳胆经之气，与三焦元气，同为生发之气者。荷叶挺生水土之下，清出污秽之中，其色青，其形仰，其中空，象震卦之体。食药感此气之化，胃气何由不升乎？更以烧饭和药，与白术协力滋养，补令胃厚，不致内伤，其利广大矣。（东垣）按藕能畅地道生育之化，荷叶能达天道发育之功，义详总论。
●荷蒂（一名荷鼻）
气味苦平。
主治安胎，去恶血，留好血，止血痢。（并煮水服）
〔总论〕阴阳兆于奇偶，奇偶者即坎离之中画也。荷华其根藕，不偶不生，节节皆然，自其节分为三茎从下而上，是偶中有奇，天一之坎水上交于离，致其奇之用于上也。其实莲，仁中之薏，还具卷荷二枝，倒折而上，中含华茁，从上生下，是奇中有偶，地二之离火下交于坎，致其偶之用于下也。夫其生也偶在下，奇在上，即具既济之义矣。况离下而离中之坎必致于上，坎上而坎中之离必致于下乎，此莲实所以能交心肾，安靖上下君相火邪也。《本经》首主补中者，缘水土合德以立地，而天一之气，即是真阳，有出地之木，为阴中少阳，引阳而升，使阴亦随之以升，乃成上行之地道焉。（肾脉至肺而下入胸中，脾脉亦至肺而注心中。）又有在天之金，为阳中少阴，引阴而降，使阳亦随之以降，乃成下济之天道焉。水火之交，丽于中土，水气达而土气亦达，火气畅而土气亦畅，斯其为补中也至矣。（水火之交，丽于中土，而土又以木为用。《经》曰：少阳为枢。又曰：一阴为独使。惟荷叶之升发清阳，上达胃气者似之。）盖其钟天一之灵，以透发地二之德。即一花实中，有终其水中之火以上行，始其火中之水以下彻者。（即莲从藕根抽茎开花以及结实，皆自下而上。而实中之薏，包含根茎花叶，形复倒垂，有归根复命之义也。）然则莲实殆能交水火以益土，更即益土而行水火之升降者哉。至如藕及藕节，荷叶及蒂，类用之血证，而不知其能达水中真气乃能和血。（风木达水中真阳，即是血脏，昔贤云：肝胆同归津液府。又云：太阳厥阴同一治，义固可思。）夫木自下而上达水中真气以资血之始，尤赖金自上而下达火中之气，又还以达其水气而资血之生。（盖肾上连肺，肾脉至于肺，子固依乎母也。）使肺之阴气亏，则火不降，火不降则刑金而子气失所孕，故水不得化而血病。（在先天为水，在后天为血，血固原于水而成于火者。）如莲薏之从上而下者，知其一线生意，具藕全体，必能裕血化原，为血证之利益也。
芡实  ***************************
味甘涩，气平。入足太阴少阴经。
主治益精气强志，开胃助气，益脾实肠，固精。治小便不禁，遗精白浊带下，疗湿痹腰脊膝痛。
止泻固精，独于脾肾得力，先后天之根本咸赖焉。（士材）
君山药、茯苓、白术、人参、莲肉、薏仁、扁豆，为补脾胃要药。
一味捣烂曝干，再捣筛末，熬金樱子膏和丸，服之补下元，益人。
四精丸：治思虑色欲过度，损伤心气，小便数，遗精。用秋石、白茯苓、芡实、莲肉各二两，为末，蒸枣和丸，梧子大。每服三十丸，空心盐汤下。
分清丸：治浊。用芡实茯苓二粉，黄蜡化蜜和丸，梧子大。每服百丸，盐汤下。
〔论〕芡生于水中，五六月作花紫色，开花向日，向日结苞。夫产于水中者，类受阴气，然阴中亦有阳，否则不能生矣。是物吮抽发育，全在向日之阳，而以花以实，岂非毓质于阴，而长气于阳者乎？《本经》所以不止曰益精，而曰益精气，且曰强志也，（水之精为志）惟其有得于水中真阳。故能开胃助气，正如脾受水中之阳以上致于胃也。方书概谓补脾肾二经，而不究其所入有先后，岂能用之中的哉。
生食味涩，动风冷气，小儿不宜多食。（仲淳）
〔修治〕新者煮食良。入涩精药，连壳用亦可。

卷二十二·香木部  ——————————————————————————————————————————————————————————————————————————————————————————

柏  ***************************
入药惟取侧柏，乃叶扁而侧生者。
三月开花，九月结子，霜后采。
●柏子仁
气味甘而微辛，性润。肝经气分药，亦入心肾。
主治惊悸，益气养心气，益血润肝。疗恍惚虚损吸吸，治腰肾中冷，润肾燥及老人虚秘。
烧沥，泽头发，治疥癣。
方书治虚劳吐血，遗精白浊，痿痹挛痫，惊恐颤振，胁痛消瘅，盗汗便秘，关格，及目疾。
治惊痫及大便青白色者。盖肝木受制，怒则乘其所胜，是以青白之色见于便，而惊从脏发，匪实奚宜。（不远）
老人虚秘，柏仁、松仁、大麻仁等分。同研，熔蜜蜡丸梧子大。以少黄丹汤调，食前服三十丸，日二。
女子经水虚涩，八珍汤倍用酒洗当归，加柏仁、红花，神效。
缪氏：体性多油，肠滑作泻，及膈间多痰者，勿服。肾有热，阳道数举者，亦忌之。
〔修治〕微炒去油，已油者勿用。
●侧柏叶
宜随月建方采取，取其多得月令之气也。（朱丹溪）
气味苦涩而平，其性多燥。
与酒相宜。（权）
主吐衄便血，及女子血崩，补阴益人。（本于风木得化）能除风湿，疗大风疾须眉脱落，治冷风历节疼痛。
久服之，大益脾土以滋肺。（丹溪）
神仙服饵法：五月五日采五方侧柏叶三斤，远志肉二斤，白茯苓一斤。为末，炼蜜丸梧子大。每以仙灵脾酒下三十丸，日再，并无所忌。
治内风柏叶煎：取近上东向无杂枝者，置甑中令满，盆覆蒸三石米饭久，愈久愈善，水淋数过，阴干煎服，则百病不生。
中风不省，涎潮口噤，语言不出，手足軃曳。得病便进此药，可使风退气和，不成废人。柏叶一握，去枝，葱白一握，连根研如泥，无灰酒一升，煎一二十沸，温服。
吐血不止，用柏叶一把，干姜二片，阿胶一挺炙，水二升，煮一升，去渣。别绞马通汁一升合煎，取一升，绵滤，一服尽之。
忧恚呕血，烦满少气，胸中疼痛。柏叶为散，米饮调服二方寸匕。
衄血不止，柏叶、榴花研末，吹之。
小便尿血，柏叶、黄连焙研，酒服三钱。
大肠下血，随四时方向采侧柏叶烧研，每米饮服二钱。
酒毒下血，或下痢。嫩柏叶九蒸九晒二两，陈槐花炒黑一两，为末，蜜丸梧子大。每空心温酒下四十丸。
月水不断，侧柏叶炙、芍药等分。每用三钱，水酒各半煎服。此药味苦，多食亦能倒胃。（仲淳）
〔修事〕或生或炒，随宜。
〔总论〕万物皆向阳，而柏独西指，盖得木之正气而顺受金制者，故于字从白也。《经》言：金木者生成之终始，而人身肝肺应之。厥阴肝木，本风升之气，由地以至天，至天则从乎天气，天气肺金所司也。使木不从金之化，则木之升者穷，并金之降者亦穷矣。太阴肺金，本燥降之气，由天而至地，至地则从乎地气，地气肝木所司也。使金不从木之化，则金之降者穷，并木之升者亦穷矣。第木阳也，而肝木为阴中之少阳，以合于坎中之离。金阴也，而肺金为阳中之少阴，以合于离中之坎。阴中少阳之气，至天而合于少阴以化，阳得化而阴乃生，血之化源裕矣。阴降而阳亦随之，所谓金之降者不穷，即木之升者亦不穷也。阳中少阴之气，至地而合于少阳以化，阴得化而阳乃舒，气之化原裕矣。阳升而阴亦随之，所谓木之升者不穷，即金之降者亦不穷也。凡人升降有穷，皆由阴阳不能相合以为化，不能合化，则阴阳分离而为病甚矣。柏以风木，从燥金而化，用治内风及逆顺之血，其功与苦寒之降折者迥殊。以阳合阴而化，阴由化而生，则阴自降，阳自随耳。第实与叶，主治不同，叶之四时不易者，木化于金，独禀降收之气，故其味苦涩，而性多燥。（木化于金，正以对待人身肝气不受金化之证。）至实之华于春，实于秋也，虽其金气厚，而木气之升生者与金合和，未尝尽从金化也。故冲和之气，味甘而微辛，润而不燥，大约禀于木之本气而孕，得于金之用气而结，木得金而木之体用乃全。海藏谓为肝经气分药者，亦缘阳得阴以化而气畅也。气化则血亦化，故又谓为润肝。至其脂润，乃金气之厚，木得金气之厚而能化，气化而血乃和，总归之肝经气分药耳。更以木火金相因之义参之，而后气化而血生者，可以了然。夫木为火之母，得金以为主，则火不僭，火乃金之夫，遂和金以为用，而阴乃宅。此气化而血生之微，由于金木媾也。使木不和于金，则金即受火制，而不能和于火。所谓肺阴下降而入心生血者，先绝其化源矣。惟木和于金，而金始能和于火，俾真水之液，因鼓煽以化血焉。举凡益心血诸味，无如此者。《本经》首言其治惊悸，正为此也，即《别录》所以谓为益血也。抑《本经》于治惊悸，下即继以益气者，盖心离也，外阳而内阴，内者是神，外者为用，此之益心血，正所以益气尔。（须知叶便不能养心气，以木从金化，无母气也。）心气益，肺乃得贯心脉以行呼吸。又《本经》之所以谓为益气也，夫自肝和于肺，而俾心血生，肝即合于肺之阴，纾血以归血海，肺和于心，而俾心气畅，肺即合于心之阳，以归命门。然则兹味于后天血气之化源，若有当焉者矣。（所以疗恍惚虚损吸吸）统而参之，肝合于肺，肺合于心，以化血化气化精，从后天以培先天者。柏仁适具有化源，故宜补阳之虚者。以此味为育阴之始，宜补阴之虚者。以此味为化阳之资，如治虚劳、吐血、痿痹、便秘、盗汗等证，皆当以此义求之。不得漫然谓其益血，而与血剂概视也。
松脂  ***************************
俗名松香。
味苦甘，气温平。
主治痈疽恶疮，头疡白秃，疥瘙风气。（《本经》）
除胃中伏热，咽干消渴，除邪下气，润心肺，古方多用辟谷。
〔附方〕历节诸风，百节酸痛不可忍。松脂三十斤，炼五十遍，以炼酥三升，和脂三升，搅令极稠。每旦，空心酒服方寸匕，日三服。数食面粥为佳，慎血腥生冷酢物果子，一百日瘥。
服食松脂得仙，须以桑柴灰淋汁煮十遍，又以酒煮二遍，去苦涩，倾入冷水中，候凝为末，酒服。然多致肠塞而死，不可轻信。惟为散熬膏，贴疮良。
●松节
气味苦温。
主治百节久风风虚，脚痹疼痛。炒焦，治筋骨间病，能燥血中之湿，疗风蛀牙痛。（煎水含漱，或烧灰日揩，效。）历节风痛，四肢如解脱，松节酒，用节二十，酒五斗，浸三七日，每服一合，日五六服。
转筋挛急，松节一两，锉如米大，乳香一钱，银石器慢火炒焦，存一二分性，出火毒，研末。每服一二钱，熟木瓜酒调下，一应筋病皆治之。
〔合论松脂松节〕松禀真阳之质，凌冬不凋。松之有脂，如人有血，其主治痈疽疮秃疥瘙风气，皆血中眚也。惟兹味出于真阳，《本经》故举在上在表者言之。丹溪曰：松脂属阳金，伏汞制砂。是则为真阳中之阴，犹之砂中汞火中液，与人身肺阴入心而生血者同。粗工乃以燥言，亦知《别录》所云除胃中伏热咽干消渴，日华子所言除邪下气润心肺者，可以燥目之乎。（阳中化阴，则胃中自无伏热，而咽干消渴自除。阳中阴化，则上焦之邪除。而气自下，心肺自润。）
方书历节风之治，松脂与松节并施。第松脂治血中之风，松节则纯乎阳，能燥血中之湿。夫血中之风，阳中之阴不足，血中之湿，阴中之阳不足也。松节燥湿，何以又云治风，盖湿不化则风生，是为阳虚之风。《别录》言疗风虚，其有确见哉。
●松花
气味甘温。
润心肺，益气，除风止血。
治吐血久不止，有松花散。（《准绳》）
松花即松黄，拂取正似蒲黄，酒服令轻身，疗病胜似皮叶及脂也。（恭）
不堪停久，故鲜用寄远。（颂）
多食，发上焦热病。（丹溪）
桂  ***************************
桂林桂岭，因桂得名。从岭以南际海，尽有桂树。（藏器）移植岭北，则气味殊少辛辣，不堪入药。三四月生花，九月结实。二八月采皮，九月采花，并阴干不可近火。（颂）
桂有三种，菌桂、牡桂性只温，不可以治风寒之病。独有一字桂，（《本经》只有菌桂、牡桂，《别录》又重出单字桂。）甘辛大热，正合于《素问》辛甘发散为阳之说。是以海藏、丹溪俱言桂有三种，而以肉桂、桂心、桂枝皆归之一字桂。其一字桂之所不取者，乃大枝皮肉理粗虚如木，脂少味薄，名曰木桂，亦云大桂。
《别说》以菌桂养精神，以牡桂利关节。又有一种柳桂，乃桂之嫩小枝条也，尤宜入上焦药用。
●皮
按肉桂、桂心、桂枝、薄桂皆属桂皮。如肉多而半卷，味极辛烈，为肉桂。就肉桂去其皮之甲错者，取其近木而辛美之皮，为桂心，至桂枝乃肉桂之细条，非干枝也。就其嫩细而极薄者，为薄桂。俱以味辛甘气熟求之，特其气有厚薄，而投之各适于用耳。
气味甘辛大热，有小毒。
气之薄者，桂枝也。气之厚者，桂肉也。气薄则发泄，桂枝上行而发表，气厚则发热，桂肉下行而补肾，此亲上亲下之道。（东垣）
桂枝入肺膀胱二经，肉桂入肾肝二经，桂心入心脾二经。（士材）
桂心入手少阴经血分，桂肉入足少阴太阴经血分。（好古）
桂枝入足太阳经，治邪客表分之为病。桂心入手少阴厥阴经血分，桂肉入足少阴厥阴经血分，治命门真火不足阳虚，寒动于中，及一切里虚阴寒，寒邪客里之为病。（仲淳）
麻黄遍彻皮毛，故专于发汗而寒邪散。（辛走肺，肺主皮毛。）桂枝透达营卫，故能解肌而风邪去。（甘走脾，脾主营。辛走肺，肺主卫。）
肉桂下行，导火之源。东垣所谓肾苦燥，急食辛以润之，开腠理，致津液，通其气者也。桂心入心引血，化汗化脓，盖少阴君火厥阴相火与命门同气，《别录》云桂通血脉是矣。（濒湖）
桂以刹帝利（梵言王也）种功齐火大对治，以寒为本，以阴为标，以寒水为化。或水寒亢害而厥逆洞注，或阴火乘阳而血逆妄行，或火不归元而外焰内寒，或火失炎上而盲聋喑哑。此皆宣扬宣摄火大之体，宣扬宣摄燎原之用。灰心冷志人，内无暖气，外显寒酸，更当饵服。乃若驱风，捷如影响，所谓木得桂而枯也。（之颐）
《别录》言有小毒，又云久服神仙不老，虽有小毒，亦从类化。（好古）
与芩连为使，小毒何施。与乌附为使，热性全取。与巴豆、硇砂、干漆、穿山甲、水蛭等同用，则化为大毒。与人参、麦冬、甘草同用，则调中益气，便可久服。（又）
得参、甘、芩、麦、大黄，调中益气。得柴胡、紫石英、干地黄，疗吐逆。忌生葱石脂。（之才）
得芍药、炙草、饴糖、黄芪、则建中，兼止营弱自汗。
得石膏、知母、人参、麦冬、竹叶，治阳明疟，渴欲引饮，汗多，寒热俱甚。
得白芷、当归、川芎、黄芪、生地、赤芍、僵蚕，治金疮为风寒所击，名破伤风。
得朴硝、当归，下死胎。
得蒲黄、黑豆、泽兰、益母草、红花、牛膝、生地、当归，治产后少腹儿枕作痛。甚则加乳香、没药各七分。
得吴茱、干姜、附子，治元气虚人，中寒腹痛不可忍。虚极加人参。佐参、芪、五味、当归、麦冬，治疮疡溃后，热毒已尽，内塞长肉良。
得姜黄、郁金，治怒气伤肝胁痛。
得当归、牛膝，治冬月难产，交骨不开。
得当归、牛膝、生地、乳香、没药、桃仁，治跌扑损伤，瘀凝作痛。或恼怒劳伤，以致蓄血发寒热，热极令人不得眠。腹不痛，大便不秘，小便赤，亦不甚渴。脉不洪数，不思食，食亦无味。热至天明，得汗暂止，少顷复热，此其候也。和童便服之，立除。
曾世荣言：小儿惊风及泄泻，并宜用五苓散，以泻丙火，渗土湿。内有桂，能抑肝风而扶脾土也。
《医余录》：有人患赤眼肿痛，脾虚不能饮食，肝脉盛，脾脉弱。用凉药治肝，则脾愈虚，用暖药治脾，则肝愈盛。但于温平药中，倍加肉桂杀肝而益脾，即一治两得之。（桂温脾虚而化肝风，故云两得。）木得桂而枯，《别录》故云利肝肺气，且与牡桂治胁痛胁风之义相符也。
桂性辛散，能通子宫而破血，故《别录》言其堕胎。庞安时云：炒过则不损胎。
●肉桂
至厚如脂，肉质松，色紫。味极辛辣，而甘又过之。
气热，味大辛，纯阳也。
补命门不足，益火消阴。温脾胃虚寒，愈完谷不化。利肺气使下行，通血脉，导引阳气，散经中寒。纾筋利肝气，除风凝冷痹，筋骨挛缩，奔豚疝瘕。（辛热而润肾，治肾积发满小腹上至心下如豚之状，或上或下。）寒湿腰痛，下部腹痛。（秋冬病此，非桂不除。）疗一切里虚阴寒沉痼之病，宣导百药无所畏。
春夏为禁药，
桂辛热补阳，阳从地底出，故下焦虚寒，阳火不足，以此补之。
●桂心
去外皮之粗厚无味者，止留近木一层，味极甘辛者，故名曰心。
治九种心痛，（九者俱系气不鬯而血不和）中焦虚寒，结聚作痛，通脉利关窍。治一切内风壅痹，手麻脚痹，疗风癖失音喉痹，消瘀血，破痃癖癥瘕，内托痈疽痘疮。（寒气外覆者，并能消其浮冻之气。）能引血化汗化脓，通利月闭，胞衣不下，并产后恶血冲心，气闷欲绝。
入桂心三二分于补阴药中，能行血药凝滞而补肾，由味辛属肺而能生水行血故也。（丹溪）外肾偏肿痛者，亦验。
性最烈，不可多服。配二陈，则行气之效大。配四物，则行血之功速。（能）
按心为火主，气者火之灵也。心主血脉者，血之府也。桂补阳以和血，取其精者，入手少阴主血之脏，能疏理不足之阳，而通其为壅为结之疾，故主疗如上。
●桂枝
即桂树之嫩细枝条。薄桂　又细嫩枝条之极薄皮。其性轻扬，能行上焦头目，通手臂肢节，调营血，和肌表，除伤风头痛，肢节痛风，去皮肤风湿，散下焦蓄血。
直行为奔豚之先导，（奔豚为肾气，肾气出膀胱。）横行为手臂之引经。
世医不悟桂枝实表之义，几以此味为能补卫而密腠理。若然，何以不用参芪耶？夫四时之风，因于四时之气，冬月寒风，卫为所并，不能为营气之固而与之和，故汗出。惟桂枝辛甘，能散肌表寒风，又通血脉，故合于白芍，由卫之固以达营，使其相和而肌解汗止也。
芍药酸收，即出地之风木，风木为阴中之阳，引阴出地。真阳藏于地，桂能导引真阳而通血脉，故合于芍以和营卫。
能去下焦蓄血。大抵上焦蓄血，多因热气上逆，血不循经而致。然若下焦蓄血，则是寒气冰凝，血不流行而蓄也。故散以桂枝辛热之气，仲景桃仁承气汤中用之。（《类明》）薄桂和营之力，似不及枝。
薄桂轻薄飘扬，横行手臂，能引南星、苍术等以治痛风。（《类明》）
●牡桂
扁阔平薄，另是一种。其味淡，其气不辛烈。以之温上焦虚寒，能和气血壅逆，故此种亦不概置，不若菌桂仅为昔人食料之用。
气味辛温。
主治上气咳逆结气，喉痹吐吸，利关节，疗胁风痛，补中益气。
不治沉寒痼冷之证。
桂字从圭，叶文如之。圭者阴阳之始，自然之形也。桂之妙用，宣扬宣摄，靡不合和。牡桂主气结喉痹，神明不通，关节不利。此病之欲宣扬者也，牡则先宣摄中气而后宣扬焉。又主上气咳逆不能吸人，反吐其吸，此病之欲宣摄者也，牡则先宣扬中气而后宣摄焉。调气之道，尽于二义，故能补中益气也。（之颐）
按温者气之始，绝与热不同，牡桂惟得其气之温，而兼以辛，（与一字桂定非一种）所以为中气虚寒之用。至其治胁风痛者，气温而和，则木承金气以下行，故风病于胁者，自当首及也。
〔论〕桂禀天地之阳，洁古谓为纯阳，东垣目为阳中之阳，故取其用于气之浮。而精专在皮，其就一种而用有不同者，原非性之殊也。阳火出于地，真阳之气，自归于地，第赋气有厚薄，即是以分亲上亲下之用耳。夫桂心入心血分，桂肉入肾与脾血分，何以纯阳性品，反能入血？盖纯阳而禀气之厚，则直趋三焦命门之真火，而归乎至阴之阳。血者真阴之化醇，特其味厚而趋阴者，入足少阴血分，消阴翳以发阳光。（是为阴中之阳）其味精而趋阳者，入手少阴血分，达阳壅而行阴化。（是为阳中之阴。苏颂云：不可近火，亦恐伤其化源耳。）即桂枝之气薄上行，用以谐营卫而治中风者，又岂能离乎血哉。（好古以桂枝为手少阴心之剂，则桂枝之用本于血分以亲上者也。）知此则桂分厚薄，以行上下，皆能调卫和营。虽曰纯阳，却必如是而后纯阳之用，乃不可胜穷耳。顾何以平肝风最捷？盖人身命门元阳，与足厥阴相火相通，而手厥阴包络，又与足厥阴同其生化。惟足厥阴司风木而为独使，秉阴中之阳以升，复承阳中之阴以降。故下之营卫和，则风不郁于地藏，上之营卫和，则风不飚于天表。所谓木得桂而枯者，是平其不平之戾气也。（风脏即血脏，故和营卫，则阳得宅于阴而风静。）然则非真阴亏损以致肝阳鼓风者，桂固为平肝要剂矣。桂禀纯阳，就益气而即和血，即就和血而还调气，乃营卫之剂，非风寒之药。又补元阳虚寒，即可祛外受凝寒，亦非专司外寒之药也。但就气之厚者，走里而入阴分，则凡在里之阴滞而阳不足者，皆可治。气之薄者，走表而入阳分，即凡在表之阳壅而阴不和者，皆可治。审乎此旨，将所谓入经散寒，出表祛风，用者当以意逆之矣。桂性独热偏阳，表里俱达，和营气，散表邪，出汗实腠理，则桂枝为长。肉桂、桂心走里行血，除寒破血，平肝入右肾命门，补相火不足，其功能也。然用桂大忌于阴虚暑热温病，及一切内热伏热阳厥脱阴等证。若误投之，祸不旋踵。谨察病因，万无行所疑也，慎之慎之。（仲淳）忌生葱，忌火。
〔修事〕收之不可见火日。用时刮去粗皮，旋切，有余以纸重裹，使不泄其辛气。妊娠不得已而用之，须火焙过。
辛夷  ***************************
宜于花未开时收之，正二月采。
●苞
气味辛温，气清而香。味薄而散，浮而升，阳也。入手太阴足阳明经。
芎䓖为之使。
主治风头脑痛，面肿引齿痛，通鼻塞涕出。疗鼻渊、鼻鼽、鼻疮、鼻窒，及痘后鼻疮。（并研末，入麝少许，葱白蘸入数次。）
鼻为命门之窍。人之中气不足，清阳不升，则头为之倾，九窍为之不利。辛夷走气入肺，其体轻浮，能助胃中清阳上通于天，所以治头面目鼻九窍之病。（濒湖）
〔论〕辛夷之所用者苞也。其花开于正二月，花落乃生叶，叶间随含花茁，经伏历冬，茁渐大，而外有苞，开时苞脱。必于未脱时收之。其治脑与鼻，入手太阴足阳明二经。第足阳明循眼系入络脑，而足太阳直者入络脑，在足阳明之先。即就鼻论，足阳明脉起于鼻交頞中，乃旁纳太阳之脉。（以太阳起于目内眦，上頞交巅，上入络脑也。）是足阳明之最切于鼻者，亦同足太阳以行矣。所以鼻渊固病于脑，而必出于鼻。即鼻塞鼻鼽，虽未尝病于脑，而不能尽舍络脑之足太阳，以卫气固出下焦也。兹物根六阳之气，入于六阴进气之候，以至于阴极，而阳之蓄于阴中者渐以滋长，犹阳之蓄于地也。至三阳交泰之候，而阳之出于阴中者，顿以宣发，犹阳之达于天也。蓄于地而达于天，犹人身之真阳首于足太阳，丽于足阳明，乃至于手太阴也。故治鼻塞鼻鼽鼻渊有专功，大约鼻之寒热，并脑之虚实。（实如胆移热于脑之类，虚如脑冷以及肾虚脑漏之类。）虽各有攸宜之剂，而必以此味为关捩子，不得徒以辛温通气尽之。抑《本经》治头脑痛，何以但主风言？盖阳出阴中以极于上者，非风不能也。风壅而痛，大都专指风虚，经虽止以风病为言，而达阳之义，已包举尽矣。（治头痛偏左偏右，皆用辛夷，于此可见。）或曰：足太阳为巨阳，何以入络脑而合阴以言？曰：《内经》谓诸髓皆属于脑，脑者阴也。又曰：至阴虚，天气绝，不有至阴，何以育阳而达于上，不有阳之上达，何以能充髓于脑，而阴亦达于上乎？
其性辛香走窜，气虚人不宜。头痛属血虚火炽，及齿痛属胃火者，皆禁用。（仲淳）
〔修事〕去毛，免射人肺。去心，不致人烦。水洗，微炒。
沉香  ***************************
辛苦微温。体重，气厚味薄，可升可降。入胃脾肾，兼入心肝。
咀嚼香甜者性平，辛辣者性热。
主治调中去怯，安神养诸气。去恶气，止冷气，降真气，开结气，破癥癖。治上热下寒，气逆喘急，补右肾命门，补脾胃及痰涎，血出于脾，能治大肠虚闭，小便气淋。
禀阳气以生，兼得雨露之精气而结，故其气芬芳，治冷气逆气，气郁气结为要药。（仲淳）
上而至天，下而及泉，与药为使，最相宜也。（东垣）
行气而不伤气，温中而不助火。惟气虚下陷者，忌入。（士材）
保和卫气，为上品药。独行则势弱，与他药相佐，当缓取效。有益无损，余药不及。（宗奭）
与乌药磨服，走散滞气。
得木香、藿香、砂仁，治中恶腹中㽲痛，辟一切恶气。
同苏子、橘红、枇杷叶、人参、麦冬、白蔻，治胸中气结，或气逆不快。
同人参、菖蒲、远志、茯神、枣仁、生地、麦冬，治思虑伤心，心气郁结不舒者。
心神不足，火不降，水不升，健忘惊悸。朱雀丸：用沉香五钱，茯神二两，为末，炼蜜和丸小豆大。每食后，人参汤服三十丸，日二服。
胞转不通，非小肠膀胱厥阴受病，乃强忍房事，或过忍小便所致。当治其气则愈，非利药可通也。沉香、木香各二钱，为末。白汤空腹服之，以通为度。
大肠虚闭，因汗多津液耗涸者。沉香一两，肉苁蓉酒浸二两，各研末，以麻仁研汁糊丸，梧子大。每服百丸，蜜汤下。
〔论〕沉香木得水方结，多在折枝枯干中。（或枝干因水朽而结）因雨露之所浸渍，又得朝阳之久照，而膏脉凝聚。大抵禀于地之阳，而酿于天之阴，且酿诸阴而仍发诸阳者，故他香疏导滞气，而沉之宜于气郁气结者不同。木香升降滞气，而沉之能降真气者不同。丁香祛寒开胃，而沉之调中止冷保和卫气者不同。檀香升发清阳，而沉之升降水火能养诸气者不同。虽云独行则势弱，然其为阴阳气化所结，究非禀草木之专气者可比也。
中气虚者，忌之。心经有实邪者，忌之。非命门真火衰者，不宜入下焦药用。（仲淳）
〔辨治〕须要不枯，如嘴角硬重，沉于水下者。半沉者次之。不可见火。
入煎剂，磨汁用。入丸散，以纸裹置怀中，待燥研之，或以水磨粉，晒干亦可。
丁香  ***************************
生交广南番。木类桂，凌冬不凋，其子出枝蕊上如钉，长三四分，紫色。其中有粗大如山萸者，俗呼母丁香。二八月采，一云盛冬生花，至次年春采子。
雄为丁香，雌为鸡舌。
辛温纯阳，气厚味薄。入手太阴足阳明少阴经。
畏郁金。
主温脾胃，去胃寒，益元气。治朝食暮吐，虚寒呕逆，霍乱壅胀，消冷劳痃癖。疗阴痛腹痛，肾气奔豚。治痘疮胃虚灰白不发，及血风肿毒，风䘌骨槽劳臭，能发诸香。
辛温即心火气，味主臭，亦心所摄持。香即脾之臭也，有火土相袭之机，丁干就戊之道。（不远）
与五味子、广术同用，治奔豚气。（奔豚得之虚寒，故以辛温纯阳入肾者治之。）
鸡舌、黄连乳汁合煎，注目，治百疹之在目者皆愈，更加精明。此辛散苦降，养阴之妙理也。
同白蔻、藿香、陈皮、厚朴、砂仁，治霍乱因于寒。加生姜半夏，治呕吐因于寒，或寒月饱食伤胃，受寒腹痛甚。
同厚朴、干姜、砂仁、橘皮、苍术、草果、木香、麦芽，治小儿伤生冷腹痛。
小儿虚寒吐泻，丁香、橘皮等分，姜汁糊丸，绿豆大。米汤化下。
入异功散，治痘疮虚寒，又值冬月，寒气薄之发不出者。
朝食暮吐，丁香十五个研末，甘蔗汁姜汁和丸，莲子大，噙咽之，
鼻中息肉，丁香绵裹纳之。
风牙宣露，发歇口气。鸡舌香射干一两，麝香一分，为末，日揩。
有患血风疙瘩者，散风热不应，易麻黄散而愈。麻黄（上）、石膏（上）、甘草（中）、升麻（上中）、葛根（上中）、射干（中）、鸡舌香（中），水煎服。
〔论〕丁香以辛味能发香之臭，即就香气转致辛之用，故于脾胃冷气诸证，治有殊功。夫由气热之专钟为辛味，由味辛之烈归于香臭，是入胃实先入肺，肺气归于胃，则元气无壅阏之处，而自下行入肾。（洁古故云益元气）其所以治血风肿毒者，以风为热化，风胜即病血。热已病乎营，而风更伤其卫，故营卫不宣，蕴积而成肿也。他味之散风肿者，未若此味极辛极香，更以热而从治之，大能开腠理宣营卫耳。
非虚寒弗用，火热证忌之。（仲淳）
〔辨治〕雄者煎膏中用之去丁，盖乳子免发背痈。雌者颗大如枣核，力大，不可见火。
●丁皮
即树皮也，似桂皮而厚。
气味同香。
治齿痛心腹冷气诸病，方家用代丁香。
檀香  ***************************
本出外国，今岭南诸地亦有之。皮实而色黄者黄檀，皮洁而色白为白檀，皮腐而色紫者紫檀。并坚重清香，白檀尤良。
●白旃檀
气味辛温。入手太阴足少阴，通行阳明经。
散冷气，引胃气上升，治噎膈吐食，调气在胸膈之上，处咽嗌之间。止霍乱心腹痛，涂肾气痛。（水磨涂外肾，并腰肾痛处。）　并消风热肿毒。
亦能补脾胃，理元气。（海藏）
引芳香之物，上至极高之分，（最宜橙橘之属）辅以葛根、缩砂、益智、豆蔻，佐以姜、枣，通行阳明经。
〔论〕洁古以白檀引胃气，进饮食。而濒湖治噎膈吐食，是能升者，又能降也。东垣言白檀调气在胸膈之上，处咽嗌之间。而日华子更止霍乱心腹诸痛，是其调气不止上焦而已也。总之元气根于肾，畅于脾胃，统于肺，由下而升，即从上而降，原其所自始，义固如是。而胸膈咽喉，乃主气之肺所治在斯耳，第其功用，尽于散冷气一语。至于消风热肿毒，乃即阳气之不能达于阴者，郁聚为热风，是热之所化耳，非谓治冷又治热也。
〔修事〕用过，宜以纸封收，不令泄气。
降真香  ***************************
一名紫藤香。
紫而润者良，瘦劲者劣。深紫色不美，番舶来者色较红，气甜而不辣，入药殊胜。
气味辛温，香中之清烈者也。
烧之辟天行时气，宅舍怪异。（李珣）
主消瘀血，疗折伤金疮，止血定痛，消肿生肌。
折伤金疮家用其节，可代没药、血竭，（濒湖）
怒气伤肝吐血，用代郁金神效。（仲淳）
上部瘀血，停积胸膈，骨按之痛，或并胁肋痛，此吐血候也。急以降香刮末入药，煎服之良。（又）刃伤血出不止，筋骨如断。用紫藤香（降香极佳者）瓷锋刮下，研末掩之，血止痛定，明日结痂如铁，愈，且无瘢痕。
金疮出血，降香、五倍子、铜花等分，为末敷之。
痈疽恶毒，番降末、枫乳香等分，为丸熏之，去恶气甚妙。
〔论〕辛温药类治气分，此以质润色红为良。固假其气以入血分而奏功也。（即白檀紫檀分气血用，可以类推。）缪氏又取其味甜而不辣者，夫甘主治活血，血生血益，未可以辛温例论矣。
乌药  ***************************
岭南者色黑褐而坚硬，天台者色白而香软。或云：天台不及海南者力大。
吴楚山中极多。根叶皆香，但根不甚大，才如芍药。嫩者肉白，老者褐色，并以八月采根。
辛温微苦微香，气厚于味，阳也。入足阳阴少阴经。
除诸冷，疏寒疫，理元气。肾间冷气攻冲背膂，胃冷，霍乱吐泻，消宿食，宽膨胀。治气厥头痛，肿胀喘急，散癥癖刺痛，中恶心腹痛，中气脚气疝气。止血痢，及小便频数，白浊，调妇人血气，小儿积聚蛔虫，慢惊昏沉或搐。
同沉香磨作汤点服，治胸腹冷气甚稳。
得香附，治诸般气。（香附血中行气，乌药气中和血。）入风药，疏一切风。入疮药，治诸痈疥癞。（痈疖疥癞，始于气逆，而成于血逆。乌药长于理气，故并疗。）
乌沉汤：治一切气，一切冷，补五脏调中，壮阳暖腰膝，去邪气冷风麻痹，膀胱肾间冷气，攻冲背膂，俯仰不利，风水毒肿，吐泻转筋，癥癖刺痛，中恶心腹痛，鬼气疰忤，天行瘴疫，妇人血气痛。用台乌药百两，沉香五十两，人参三两，甘草炙四两，为末，每服半钱，姜盐汤，空心点服。
香乌散：治男妇诸病，香附、乌药，等分为末。每服一二钱。饮食不进，姜枣汤下。疟疾，干姜白盐汤下。腹中有虫，槟榔汤下。头风虚肿，茶汤下。妇人冷气，米饮下。产后血攻心脾痛，童便下。妇人血海痛，男子疝痛，茴香汤下。
小肠疝气，乌药一两，升麻八钱，水二钟，煎一钟，露一宿，空心热服。
脚气掣痛，乡村无药。初发时，即取土乌药，布揩去土，（不犯铁）瓷锋刮屑，好酒浸一宿。次早空心温服，溏泻即愈。入麝少许尤佳。
痛入腹者，以乌药同鸡子，瓦罐中水煮一日，取鸡子切片蘸食，以汤送下。
气厥头痛，及产后头痛。台乌药、川芎等分，为末。每服二钱，腊茶清下。产后，铁锤烧红，淬酒下。
血痢泻血，乌药烧存性，研，陈米饭丸梧子大。每米饮下三十丸。
小儿慢惊，昏沉或搐。乌药磨水灌之。
〔论〕乌药之用，粗者谓其专于辛散而已。如止于辛散，何遽能化宿食，止血痢，节便数，消癥癖，头风虚肿之可除，腹中有虫之可尽，妇人产后血逆，及血海作痛之可疗，小儿积聚蛔虫，及慢惊昏沉之可安乎？盖此味固非补气，亦不耗气实有理其气之元，致其气之用者，气之元在肾与胃，如前种种奏治，乃为致其用也。致其用，是气就理也，气本出于阴中之阳，达于阳中之阴，此正达于阳之中，妙有和阴之用，初非离血以行气者。《经》曰：阳者其精奉于上，是阳召阴以俱升也。阴者其精降于下，是阴召阳以俱降也。玩阳与阴，并有精字，则可以知其气定不孤行矣。乌药之理元气，正有得于阴阳合化之妙，虽气温凑于辛味，却不专以辛散为功也。且其用在根，义似亲下，又采以八月，则阳中有阴可知。惟于祛除寒冷，最为中的。若施之湿热气滞，及阴虚火盛气滞者，则不宜耳。
缪氏云：冷气暴气宜用，气虚气热者，忌之。凡妇人月事先期，小水短赤，及咳嗽内热，口干舌苦，不得眠，皆不宜服。
〔修治〕根采旁附（直根不堪用）状如镯珠连者佳。去皮心，略炒。
●嫩叶
炙研，煎汤代茗。补中益气，止小便滑数。（藏器）
乌药下通肾经，上理脾胃元气，故丹溪补阴丸药中，往往加乌药叶。
乳香  ***************************
西出天竺者色黄白，南出波斯等国者色紫赤。其树类松，以斤斫树，脂溢于外，结而成香，聚而成块，薰陆是总名。乳是薰陆之乳头，透明者滴孔，（新出未离沙石者）次为乳塌，（日久重叠不成乳头者）杂沙石者黑塌。今人多以枫脂杂之，但乳色紫赤，枫脂微白而黄，烧之亦可辨。
又水湿塌，乃水渍色败气变者，不堪用。
气微温，尝之无味。纯阳善窜。入手少阴兼入足厥阴足太阴经。
主治活血伸筋定痛，疗风水毒肿，中风口噤不语。止霍乱，冲恶中邪气，心腹痛，止大肠泄癖，下气益精，补肾补腰膝，治肾气，疗折伤。（南海中浮炎洲出薰陆香，夷人采之。恒患狤[犭屈]兽啖之，此兽斫刺不死，以杖打之皮不伤，而骨碎乃死。观此则乳香之治折伤，由能活血止痛，亦其性然也。）
凡痈疽诸毒，内消托里护心，煎膏止痛长肉。治女子血气并产难。
得木气而兼火化，阳也。（仲淳）
同诸香用，驱邪辟恶。
同归芍用，调血催生。
合二陈能补中益气，和四物能托里生肌。
同紫地丁、白芨、白蔹、金银花、夏枯草、白芷、连翘、贝母、甘菊、甘草、穿山甲、没药，治一切痈疽疔肿。
同续断、牛膝、当归、红曲、地黄、丹皮、川芎、没药，治内伤胸胁作痛。
同没药、泽兰、牛膝、黑豆、蒲黄、五灵脂、延胡、丹皮、山楂，治产后儿枕作痛。
心气痛不可忍，乳香三两，真茶四两，为末，以腊月鹿血和丸，弹子大。每温醋化一丸，服之。
滑胎易产，乳香五钱，枳壳一两，为末，蜜丸梧子大。空心，酒下三十丸。
难产催生，乳香朱砂等分，为末。麝香少许，酒服一钱，良久自下。
〔论〕乳香系南番树脂，得木气而兼火化，其气微温。而日华子谓为辛热，洁古且云纯阳，夫脂液皆禀水气以化，此味乃纯阳而无阴，以入人身血分，是专行化化之机以活血，即以致血分无穷之用者也。其主风水毒肿中风口噤，固因风脏即血脏，而止霍乱中恶心腹痛大肠泄澼等证，则是从血而达气，反由阴而化阳矣。至谓其下气益精补腰脊治肾气，则又达阳而归阴矣。盖此味入心，心主血脉，通十二经，与肾呼吸相应，能活血，则血以化而生，血生化而经脉和调。即能入肾之血海，而肾气由之以生化，气盛则化精，精盈则益气，此所谓治肾气益精而补肾者也。夫心属火，生血乃以达气，肾属水，生气乃以化血，此入手少阴由血而达气所由，能致其无穷之用乎。
痈疽已溃，不宜服。诸疮脓多时，未宜遽用。（仲淳）
〔辨治〕紫赤色者良。恐不可得，取黄色明莹者。
箬盛烘燥，灯草同擂。若合丸散，罗细和入。倘煎汤液，临熟加调。
没药  ***************************
出波斯及海南，今广州亦有之。其木岁久脂溢，下地凝块，大小不等。色赤黑而香，透明者良。
味苦气平，气薄味厚。阴也，降也。入足厥阴经。
通滞血，散瘀壅。（滞血不去，其气壅瘀，则经络满急而痛且肿。）疗金疮杖疮，跌扑坠马，及诸恶疮痔漏，卒下血，定痛生肌，女子堕胎，产后恶露心腹血气痛，心胆虚，肝血不足。久服舒筋膜，通血脉，固齿牙，长须发。
禀金水之气以生，故味苦平，平应作辛，气当微寒。（仲淳）
凡金伤打损，踠跌坠马，筋骨疼痛，心腹血瘀者。并宜研烂，热酒调服，推陈致新，能生好血。（权）
同冰片用，能清肌解热。
同延胡、乳香、干漆、鳖甲、琥珀为末，治产后血晕，神效。
加人参、泽兰、生地、益母草、苏木作汤，送前药，治儿枕痛及恶露未尽，腹痛寒热等证，立效。
同乳香、白芨、白蔹、紫地丁、半枝莲、夏枯草、忍冬藤、连翘、甘菊、贝母，治一切痈疽疔肿。
同乳香、当归、丹皮、牛膝、续断、川芎、番降香、穿山甲，治内伤胸胁骨痛。
入一切膏药，能消毒止痛长肉。
历节诸风，骨节疼痛，昼夜不止。没药末半两，虎胫骨酥炙末三两，每服二钱，温酒调下。
筋骨损伤，米粉四两炒黄，入乳香、没药末各半两，酒调成膏，摊贴之。
金刃所伤，未透膜者。乳、没各一钱，以童便和酒各半盏，温化服之。
乳、没定痛，须审病由，有风者消风，血滞者行血，郁热者清热，而以乳、没佐之，其效方速。粗工遇痛，但恃乳、没以止之，乌能应手愈耶？
〔论〕仲淳谓乳香禀于木火，没药禀于金水。观乎乳取紫赤，没取赤黑，赤火黑水，则木火金水之分，似乎不妄。本草有云，没药久服能固齿牙，长须发，此冲任之阴达于在天之阳，而致于极上也。如乳香之下气益精，补腰膝，治肾气，非在天化阴之阳，归于在地之阴，以达之极下乎。从阳化者归阴，从阴化者际阳，乃能相济以奏功，而不可相离。至病得乎阴阳之偏者，又当分任而治之矣。且没药又疗金疮杖疮，损伤瘀血，并女子堕胎，产后心腹血气痛，而乳香并未之及，得无乳没固犹有不可概施者耶。
孕妇不宜服。凡痛因血虚，而非瘀血停留者，不宜。痈疽已溃者，不宜。目赤肤翳非血热甚者，不宜用。（仲淳）
〔修治〕与乳香同。
血竭  ***************************
一名骐驎竭。出南番诸国及广州。其木脂液从中流出，滴下如胶饴状，久而坚凝，形如干血。敲断有光，磨指甲红透，故名。味甘咸，气平，气薄味厚。阴也，降也。入手足厥阴经。
主治散滞血诸痛，金疮恶疮，折伤打损，止痛生肌，并内伤血聚，血气搅刺，（俱宜酒服）妇人血气，小儿瘛疭。
补心包络肝血不足。（好古）
木之脂液，如人之膏血，第乳没主血病，兼入气分，此则专于血分，其味甘咸故也。（濒湖）
禀土气而兼水化，色赤象火而味咸，则得阴气也。甘主补，咸主消，为散瘀生新要药。（仲淳）
同乳香、没药、自然铜、麻皮灰、䗪虫、黄荆子、骨碎补、狗头骨煅存性，治一切打扑损伤。
同发灰、乳香、没药、片脑、轻粉、象牙末、红粉霜为细末，掺一切金疮及肿毒，生肌止痛。
白虎风痛走注，两膝热肿。用血竭、硫黄末各一两，每温酒服一钱。
慢惊瘛疭，定魄安魂，益气。用血竭半两，乳香二钱半，同捣和，火炙熔丸，梧子大。每服一丸，薄荷煎汤化下，夏月用人参汤。
收敛疮口，血竭末一字，麝香少许，大枣烧灰半钱，同研，津调涂之。
臁疮不合，血竭末敷之，以干为度。
〔论〕血竭乃南番木脂，禀荧惑之气而结。以火烧之，有赤汁涌出，久而灰不变本色。夫此味结于至阳之精，则味宜苦，气宜热，何以气反平，而味反甘咸？毋亦阳极阴生之精气结为此味，故因阳之极者得化，阴之生者得生乎。海藏谓其补心包络肝血不足，非臆说也。
无瘀积者，不必用。（仲淳）
此药性急，不可多使，却引脓。（日华子）
〔辨治〕兹物理折伤，有夺命之功。然出外国，极难购。又有云：如蜡者用，散者不用，非真也。
凡使，须另研。若同众药捣，则化作尘飞。（斅）
龙脑香  ***************************
俗呼冰片。又名梅花脑，方书多称脑子。出婆律诸国，南海深谷中亦有之。树名波律，（又名固不婆律）其肥者作花结实，断之脂溢为婆律膏。但枝干未经损动则有气，泄则无。其无花实而瘦者，生香为龙脑香。历年多则风月清朗时，或喷香若霏雪，缤纷木上，先时布帛树底，惊之令堕，形如蜂蝶，顷则仍吸香入木理，洵属无上乘，不易得也。此树断之，湿时无香，干之循理而析，状类云母，莹若冰霜。或解木作板，香溢缝间，劈而取之。大者成片如花瓣，气全力备。小者成粒，为米脑，为速脑，为瑞脑，为金脚脑，为苍龙脑，因其形色以名。湿者为脑油，清者为脑浆。近时多用火煏成片，更以樟脑升打乱之，不可不辨。
味辛而苦，气温，性善走窜，无往不达。阳中之阳，升也，散也。（诸香皆属阳，此更香之至者。）
入肺肝。（辛本入肺，肺以肝为用，故并入之。）散心盛有热，治伤寒舌出，入肾治骨痛，疗喉痹肿塞，风涎闭塞，目赤内外肤翳，敷疳毒生管中，并内外痔疮，治小儿惊热暴得，及痘陷证。
暂用通利关格热塞，非常服之药。独行则势弱，佐使则有功。（宗奭）
气闭生热，冰片辛散之极，开气如反掌，亦从治之法也。（士材）
清香为百药先，纯阳无毒，散窜通利，下则入肾入骨，上透耳目顶巅。人欲死者，吞之气即散尽，盖芳之甚而散之速也。（门）
痘疮心热血瘀倒靥者，必用猪心血引此味入心经。（濒湖）
同乳香、没药、雄黄、红药子、白芨、白蔹、乌鸡骨、桑硇碱、牛黄，敷一切疔肿痈疽，神效。
风热喉痹，灯心一钱，黄柏五分，并烧存性，白矾七分煅过，冰片三分，为末，每以一二分吹患处。
中风牙噤，无门下药者，开关散揩之。端午日午时，用龙脑、南星等分，为末。每以一字揩齿二三十遍，其口自开。
痘症狂躁，烦喘妄语，或见鬼神，疮色赤未透者。龙脑一钱，细研，旋以猪心血丸，芡子大。每服一丸，紫草汤下。少时心神便定，得睡疮发。
又方：用獖猪第二番血清半盏，酒半盏，和匀，入龙脑一分，温服良久。利下瘀血一二行，疮即红活，此治痘疮黑靥候恶者，百发百中。
〔论〕龙脑为群香之冠，火金合德，大辛兼苦而温窜。乃千年老树之精气，禀南方火土之生化，酝酿既久，迸溢而出。故其所疗如关格结塞、气闭生热诸证，举能开之。盖木具勾萌毕达之生机，其气久于酝酿，则其精归于吐泄，即此吐泄之精英，以疗壅塞诸热证，乃从治对治之法。凡痰涎随风上潮，非此散壅开闭，他药何处着手。即谓痰涎宜下，（谦甫治中风法）然必先散而后可下，且不如从治者之易于奏效也。第非从里而达表之辛散，乃无内无外。凡壅者闭者，随其所患之结热而无不散之之治耳。
风病在骨髓者宜用。若在血脉肌肉，辄用脑麝，反引风入骨，莫之能出。（东垣）
凡中风因气血虚而病者，忌之。小儿吐泻后成惊者，为慢脾风，切不可服。（急惊属实热原可用）眼目昏暗属肝肾虚者，不宜入点药，误用必致昏暗难疗。（仲淳）
〔辨治〕莹白如冰，及作梅花瓣者佳。市肆多用番硝搀混，须知番硝质重色苍，如砂细碎，龙脑轻浮洁白，片片相侔，细认自别。佳者以杉木炭养之则不耗。
入药另研，用旧瓷钵轻轻捶研，急则钵热，便随香窜耗也。
●樟脑
即韶脑，乃樟树屑液造成。
治疥癣，敷癞疮。
芦荟  ***************************
俗呼象胆。《药谱》《图经》，皆言是木脂。
味至苦，气寒。为足厥阴肝经药。
主疗小儿五疳，杀三虫，及癫痫惊风，大人风热烦闷，胸膈热，明目镇心，痔病疮瘘。
主濡阳明燥化，陨胃家邪实虫结。（之颐）
其功专于除热杀虫，所主诸病，皆热与虫所生故也。（濒湖）
同厚朴、橘红、甘草、青黛、芜荑、百草霜、旋复花为末，砂仁汤吞，治小儿诸疳，一岁一分，甚效。
大便不通，更衣丸。（须天晴时修合）真芦荟研细七钱，朱砂五钱，研如飞面，滴好酒和丸。每服三钱，酒吞，朝服暮通。
湿疮痒搔有黄水，及头面风湿癣疮。研芦荟一两，甘草五钱，为末。先以温浆洗，拭干，敷药便瘥。
〔论〕芦荟为肝药。本草言其疗五疳，杀三虫，简疳方用此味者，十固八九。夫诸疳皆脾胃受病，内亡津液之所作也。胃行气于三阴三阳，而脾更为胃行其津液，津液亡是脾气虚而不能为胃行气也。脾胃俱虚，积所以成，顾何以足厥阴药而专疗脾胃乎？盖脾以风木为用，肝又以湿土为化源，脾气虚则肝之化源病，而风气不达，木还乘土而郁于地藏矣。脾虚有积，既已蕴热于中，更风客淫气于湿土，则热愈蕴而风淫合化于土以为虫，所谓脏腑停积已久，莫不化虫者此也。芦荟本气之寒以清热，而味之极苦，尤能就热而泄之，如是则风之淫气，不客于土而虫杀矣。如芜荑治虫，由于辛散风淫，亦能奏功于疳。然未若兹味泄厥阴风淫，于太阴阳明之中，而转其虚滞，其功有在杀虫之先者也。他如龙荟丸治胁痛之木气实者，木气实则风淫，风淫则火愈盛，而乘其所胜，未始不与脾胃相关也。即明目镇心之效，独非泄风淫以清心肝之阳乎。抑脾胃病疳，已大虚矣，苦寒如兹味，乌可尝试。不知脾为至阴，用此泻阳以存阴，谓为热疳要剂，岂不审其有益而无咎也哉。
至苦大寒，凡小儿脾胃虚寒作泻，及不思食者，禁用。（仲淳）
〔辨治〕色如黑饧，用数块散水中化则自合者为真。
入药，须另研。
安息香  ***************************
树出波斯国，呼为辟邪。长二三尺，刻其树皮，胶出如饴，名安息香。取以和香，亦名安息油。六七月坚凝，乃取之。
今安南三佛齐诸番皆有。形色类胡桃瓤，辛苦而平，气厚味薄，阳也。入手少阴心经。
主治心腹恶气，鬼疰，传尸痨，邪气魍魉，鬼胎血邪，辟蛊毒，霍乱，男子遗精，暖肾气，妇人血噤，产后血晕。
方书治中风风痹风痫，鹤膝风，腰痛耳聋。
烧之去鬼来神。
禀火金之气而有水，故味辛苦而气平。
同鬼臼、犀角、牛黄、丹砂、乳香、苏合、龙脑、麝香、雄黄，治鬼疰尸疰，杀痨虫，寐魇暴亡，及大人小儿卒中邪恶气。
〔论〕安息名为辟邪树，其脂不宜于烧，而能发众香。即萧氏去鬼来神之说，乃知鬼阴而神阳，此味固畅阳明之气，而祛阴浊之邪者也。用以对治人身气血之邪恶，自无不宜。
苏合香  ***************************
从西域及昆仑来。色紫赤如坚檀，极香，性重，烧之灰白。煎其汁为油，如黐胶，今概用油，气甚芬烈。
气味甘温。
主治辟恶，去三虫，治瘟疟虫毒痫痉。
通诸窍及脏腑，能辟一切不正之气。
苏合香丸：治传尸骨蒸，殗殜肺痿，疰忤鬼气，猝心痛，霍乱吐利，时气鬼魅，瘴疟，赤白暴痢，瘀血月闭，痃癖疔肿，小儿惊痫，客忤，大人中风，中气狐狸等病。用苏合油一两，安息香末二两，以无灰酒熬成膏，入苏合油内。白术、香附、青木香、白檀香、沉香、丁香、麝香、荜茇、诃子去核煨、朱砂、犀角镑各二两，龙脑、乳香各一两，为末，以香膏加炼蜜和成，蜡纸包收，每服旋丸梧子大。早取井华水，温冷任意，化服四丸，老人小儿一丸。
苏合香酒：每酒一斗，入苏合丸一两同煮。极能调五脏，却腹中诸疾，每冒寒夙兴，宜饮一杯。
〔论〕苏合丸开关透窍，为专逐寒中冷风之剂。若肺胃风热盛者，忌之。阴虚有热者，尤为禁药。
又苏合香油气味，止有甘温，不同安息之辛苦而平。故方书治悸，用为补精气之助，即苏合丸集众香以成，亦必标甘温品味以为之主而名之也。
阿魏  ***************************
有草木二种，草者出西域，可晒可煎。木者出南番，取其脂汁，熬作膏，名阿魏。出三佛齐及暹罗国者，树不甚高，土人纳筒于树，脂满其中，冬月破筒取之。
近惟广州有之，是木膏液滴酿而成。又有云树汁毒甚，系羊于下，自远射树，流脂着羊，羊毙即成阿魏。夫木汁既毒，何以汁尽于羊，变成此味，而人用之不毒，然则此汁于羊，必有相剂以为用者。其根名稳展，用腌羊肉，转更香美，盛暑亦不变色，可以并参。
体性极臭，故婆罗门谓之薰渠。乃戎人常食之，云去臭气，而元时食用以和料。然则极臭而能止臭，岂不信然，用者即以是验真伪可也。
辛平而温，气味俱厚，阳也。入足太阴阳明经。
破癥积，消肉积，下恶气，杀诸细虫，辟瘟瘴。主霍乱心腹痛，治传尸及蛊毒，并疟痢有积者。
禀火金之气，而兼得乎天之阳气，故辛平而温。
同人参、橘红、三棱、莪术、砂仁，治一切肉食坚积。
入膏药，同麝香、硫黄、苏合油，贴一切痞块。
同安息香、百部、青黛、丹砂，治尸疰恶气。
癫疝疼痛，败精恶血，结在阴囊所致。用阿魏二两，醋和，荞麦面作饼裹之，煨熟。大槟榔二枚，钻孔，溶乳香填满，亦以荞麦面包之，煨熟。入硇砂末一钱，赤芍末一两，糊丸，梧子大。每食前，酒下三十丸。
小儿盘肠内吊，腹痛不止。用阿魏为末，大蒜半瓣，炮熟，研烂和丸麻子大。每艾汤服五丸。
痞块有积，阿魏五钱，五灵脂炒烟尽五钱，为末，以黄雄狗胆汁和丸，黍米大。空心，唾津送下三十丸。忌羊肉醋面。此方治五噎膈气同。
血鳖流走无定，一发痛不可忍，将鳖所到处紧捏住，抹真阿魏于其上，厚绵纸糊，不使气泄，捏仍不放，令鳖受药气之攻，如是三个时放手，鳖亦不动，久之自化而病愈也。此在皮里膜外，汤丸所不及奏效者乃然。
〔论〕阿魏以极臭之性质，反能止臭，是其妙用之微，必有使气转化者。气化则形化，故癥积食积蛊胀疠风㿗疝及诸细虫胥治之。至于不下正气而下恶气，尤其异处。总之，化气逐恶，为是物之所独禀，诚奇物也。即观于耳聋及血鳖外治之法，夫岂漫责其功于有形者哉。
脾胃虚弱人，虽有痞块坚积，不宜轻用。（仲淳）
〔辨治〕状如桃胶，色黑者力微，黄散而软润者佳。坚硬枯结者伪。凡使此，先研粉了，再于热酒器上〖〗过用。
胡桐泪  ***************************
是胡桐树脂。一名胡桐律。律即沥，犹松脂谓沥青之义。出肃州以西平泽川谷中，凉州以西亦有之。脂沦入土，若矾石硝石之类，冬月采之。
有二种，木泪即木律，状如膏油，乃树脂流出者。石泪即石律，乃脂入土石间，成块如片者。以其得斥卤之气，故入药惟用石律。
咸苦大寒，气味俱厚，阴中之阴。入足阴明经。
主治湿热齿痛，风虫牙痛，疳䘌，骨槽风劳。能软一切坚，瘰疬非此不除。（大寒能消大毒之热）咽喉热痛，水磨扫之取涎。
东垣治一女子齿痛，须骑马外行，口吸凉风则痛止，此湿热之邪。治用胡桐泪，辅以风药。
走马牙疳，胡桐律、黄丹等分，为末掺之。
牙疳宣露，脓血臭气者。胡桐泪一两，枸杞根一斤，每用五钱，煎水热漱。
牙齿蠹黑，乃肾虚也。胡桐泪一两，丹砂半两，麝香一分，为末，掺之。
〔论〕胡桐泪极西所产，其木本风升，而受气于清凉。其汁入土，更酿咸苦，是展转受气，由风木而仍归寒水，故阳明湿热齿痛用此对待之。夫齿为骨余，属肾。两阳明之支者，入齿间，其散阳明湿热，即其所以专疗齿痛也。岂惟湿热，亦可疗风热，如风虫疳䘌骨槽之类。大抵风木受寒水至阴之化，则热行而风静耳。又牙齿蠹黑属肾虚，乃亦以此味为君者，以此味得真阴寒水之化。而湿热之患，本于真阴不足，致真阳亦不足，故由湿而化热以为病也。如由真阴而毓真阳，即风邪亦去矣。（风邪亦由阳不尽出于阴之故）
〔辨治〕形如小石片子，黄土色者为上。
白胶香  ***************************
一名枫香脂。其树霜后叶丹，南方及关陕甚多。二月花实如卵，至八九月熟时，曝干可烧，其脂为白胶香，五月斫为坎，十一月采之。
气味辛苦平。
主治吐衄咯血，活血生肌止痛。其性疏通，治一切痈疽疮疥金疮。烧过揩牙，永无牙疾。
方书治中风，（如轻脚丸、伏虎丹，皆取其化血。）腰痛，（如张家飞步丹，治筋脉骨节疼痛挛缩不伸，亦取其化血。）行痹，（如虎骨丹、骨碎补丸、八神丹、一粒金丹，皆治走注疼痛，风淫血滞。）痿厥，（如左经丸，治筋骨手足不随，行动不得。）脚气，（如抱龙丸，治肝肾脏虚，风寒流注腿膝，行步艰难，渐成脚气，足心如火，喘急不仁，全不进食，皆为化血而用，化血义参后论自明。）久泻。
枫香属金有水与火，其性疏通，故木易有虫穴，为外科要药。
吐血衄血，白胶香、蛤粉等分，为末，姜汁调服。
吐血咯血，白胶香铜青各一钱，为末，入干柿内，纸包煨熟食之。《圣惠》用白胶香切片炙黄一两，新棉一两，烧灰为末，每服一钱，米饮下。
金疮断筋，枫香末敷之。
诸疮不合，白胶香、轻粉各二钱，猪脂和涂。
〔论〕枫脂味辛，金也。又苦，火也。而气之平者，亦金也。其叶霜后色丹，金为火用也。夫火而孕水，故精气所凝之脂，必以十一月采之。丹溪就其味之辛苦以属金与火，且因所采之时，而更以属水为说，其善察物哉。大约此品适合于金火水具足之义，以对待血证之上逆者。盖其实熟于八九月，归于金之气专，而叶丹于霜后，更乃金之致火于水以为精微之化也。致火于水，则仲冬所采之香脂，真为人身化血之神机，并活血之善物矣。观治虚寒久泻，腹痛无休，有南白胶香散，用御米壳为君，龙骨、胶香为臣，而甘草、炮姜佐之。此非借阴之化以为阳之守者乎，而岂止以活血为功乎。
〔辨治〕与松脂皆可乱乳香，但枫香微白黄色，烧之可见真伪。
以齑水煮二十沸，入冷水中揉扯数十次，晒干用。

卷二十三·乔木部  ——————————————————————————————————————————————————————————————————————————————————————————

黄柏  ***************************
性寒味苦，气味俱厚，沉而降，阴也。入足少阴经，为足太阳引经药。
属金而有水与火，并走手厥阴经。（丹溪）
主泻膀胱相火，补肾水不足，壮肾坚骨髓。治男子阴痿，下焦诸痿瘫痪湿肿，并遗精失血骨蒸，冲脉气逆，去五脏肠胃结热。（阴不足则热结）黄疸，（虽由湿热，然必发于真阴不足之人。）肠痔，（皆湿热伤血所致）浊淫，利下窍热不渴而小便不利，治痢疾先见血（湿热干犯肠胃）及脐中痛，（先见血，下焦热也。脐中痛，肾经虚火郁也。黄柏去下焦湿热，有补阴之功，降火之妙。）女子赤白漏下，（湿热乘阴虚流客下部而成）上能洗肝明目，及口舌生疮。
栀芩入肺，连入心，柏入肾，燥湿所归，各从其类也。第水火不离土以为用，故连柏芩皆黄色。
上焦血热，用酒炒黄连，下焦血热，用酒炒黄柏。
此木高数丈，其叶经冬不凋，皮味极苦，根结实如茯苓状。据气味与象，乃太阳寒水气化所生，太阳之气最高。而柏根坚结，木气专走皮，苦味专走骨，故能自顶至踵，沦肤彻髓。因热之结聚而发生诸病者，象形对待治之。（卢不远）
柏皮以至阴之气，补至阴之不足，专治阴虚生内热诸证。（仲淳）
柏皮走至阴，非阴中有火不可用。火有二，君火者，人火也，心火也。可以湿伏，可以水灭，用黄连之属直折之。相火者，天火也，龙雷之火也，（火出水中，故名。）阴火也。不可以水湿折，当从其性而伏之，惟黄柏之属。（丹溪）
苦以坚肾，凡痿厥除湿药中不可缺。（东垣）
黄柏、苍术，乃治痿要药。去下焦湿热作肿及痛，并小便不利及黄涩者。（又）
凡邪热在气分，小便不通而口渴者，用猪苓、泽泻，气味俱薄淡渗之药。若邪热在下焦血分，不渴而小便不通者，当用知柏，气味俱厚，阴中之阴药治之。（又）
加黄芪，使足膝气力涌出。和苍术，俾下焦湿热散行。佐泽泻，利小便赤涩。配细辛，擦舌颊红疮。（嘉谟）
黄柏固为肾药，然以柴胡引之，则入胆。以黄连、升葛引之，则入肠胃及脾经，治湿热滞下。
佐牛膝、枸杞、地黄、五味子、青蒿、鳖甲，益阴除热。
佐甘菊、枸杞、地黄、蒺藜、女贞子，益精明目。
得猪胆汁、水银粉，主诸热虫疮久不合口。
得铅丹，生肌止痛。
得木瓜、茯苓、二术、石斛、地黄，除湿健步。
佐白芍、甘草，主火热腹痛。
脏毒痔漏，下血不止。川柏皮刮净一斤，分四分，用酒、蜜、人乳、糯米泔各浸透，炙干，切研，廪米饭丸。每空心温酒下五十丸。
妊娠下利白色，昼夜三五十行。用柏根黄厚者，蜜炒令焦，为末，大蒜煨熟，去皮，捣烂和丸，梧子大。每空心米饮下三五十丸，日三服。
清心丸：主积日梦遗，心忪恍惚，膈中有热。黄柏末一两，片脑一钱，炼蜜丸梧子大。每服十五丸，麦冬汤下。（大智师）
凤髓丹：黄柏二两，砂仁一两，甘草五钱，为泻相火益肾水之妙剂。
臁疮热疮，黄柏末一两，轻粉三钱，猪胆汁调搽之。
〔论〕丹溪谓黄柏有补阴泻火之功，然非阴中之火，不可用。夫阴火即水中之火，乃人身元气之根蒂，宜温养，不宜寒泻者也。如先天元阴虚而相火炽，不独恃此味以获济，惟是后天气血，或六淫七情以伤之，致累及元阴。元阴受伤，则水不配火，元阳不得元阴以宅之，于是少火化为壮火，举三焦元气，尽为之病矣，所谓阴虚则无气是也。此味本北方寒水所化，借其同气相求，以助阴，而即以伏阳。（丹溪所谓从其性而伏之）助阴以育阳，则气食少火，元气回而肾阳自壮，骨髓自坚，所以能疗下焦痿厥也。不宁惟是，凡阴伤而阳亢，亢阳即还以蚀阴，如骨蒸遗精失血等证，胥借此为要药矣。至于湿热之治，观《本经》首言五脏肠胃中结热，此便可参。盖水土合德以立地，而胃之三脘，皆根于任脉。肾之阴气不足，则热自结于胃，胃壅结热，则湿土之阴气无从施化，而还病于湿，是阴气不足，由肾及脾，肾与脾合病，斯五脏肠胃病于湿热之证多矣。《本经》所列黄疸肠痔泄痢及漏下赤白，固为病于湿热，即下焦痿厥瘫痪诸证，亦未有不合于中土之湿以为患者，丹溪治痿独取阳明，正为此也。故味丹溪就其性而伏之一语，则知用黄柏非以水胜火，乃以水养火。味丹溪治痿独取阳明之义，则知用黄柏非止以肾阴得达于胃，更欲使胃阳得化于肾也。（盖热之结者，胃阳不得化，肾阴达于胃，而胃阳化矣。）
由肾合脾，何以取责于胃？盖柏皮达肾阴于脾，脾得为胃行三阳三阴之气，而肠胃之结热乃清。但三阳三阴之气，脾固为胃行之，而能行三阳三阴之气者，则属之胃，故取责于胃耳。
又元阴乃后天营血之母气，故丹溪酒炒末为潜行散入血分，最妙。
罗周彦曰：有先天元气之阴，即肾水母气所禀，元精之气是也。其真阴本体，则深藏于左肾之中，而真阴妙用，则默运于精神之内，是谓无形者也。后天元气之阴，即身中所化营血之母气，先天有形元气之阴也。此亦天赋自然之真，其体附藏于脾胃中，化见于人迎。故其脉在心部，而其用则见于血也。又曰：元阴不甚损，其有形肾水之阴暴伤，致相火动而乘于阴精之分为患者，知柏滋阴降火之法，可任用之。至于肾水中母气，先天元阴之精受伤，以致无根虚火为病，若妄投之，必反损其元而绝其生机矣。合二论观之，所谓损其元阴者，由伤其生身之精，损其肾水之母气也。肾水之阴暴伤，由病于后天之气血，而暴伤有形营血之母气也。盖肾水之阴，即营血之母，此处分晰极确，而后黄柏之可用不可用，庶乎无误。不至久用而寒中，亦不至当投而敛手，以致剂不中病也。
缪氏云：阴阳两虚之人，病兼脾胃薄弱，或泄泻恶冷，上热下寒，小便不禁者，咸忌。
〔辨治〕蜀产皮厚二三分，色鲜黄者良。生用降实火，熟用不伤胃。酒制治上，盐制治下，蜜制治中。（濒湖）　酒炒治血分之痛，盐制去骨间之疼。（能）
厚朴  ***************************
以建平宜都及梓州、龙州者为上。木皮鳞皱，肉厚色紫多液者，入药最良。
●皮
味苦辛微甘，气大温，气味俱厚。其体重浊，阳中之阴，降也。入足太阴手足阳明经。
主治温中散结气，除胀满，（因其辛以提滞气）疏胃湿滞。治胃中冷逆呕吐，及腹疼泄利，疗寒湿霍乱。化水谷，止吐酸水，除冷积，更同他药治湿热诸证及下痢。性宜有毒，以其得阳气之正，故无毒。（仲淳）　厚朴平胃除腹胀，若元气虚弱，虽胀，宜斟酌用之，误服脱人元气。惟寒胀大热药中兼用，乃结者散之之神药也。（洁古）　气实人误服参芪，胀闷作喘，宜此泻之。（丹溪）　与枳实、大黄同用，则泻实满，苦能下气也。与陈皮、苍术同用，则除湿满，温能益气也。与解利药同用则治伤寒头痛。与治痢药同用则厚肠胃。（海藏）　厚朴辛热苦温之药，辛能散结，苦能燥湿，温热能祛风寒。所主诸证，何莫非肠胃气逆壅滞，及痰饮留结，饮食生冷所致。至于益气厚肠胃，盖指邪气去正气自益，积滞消肠胃自厚之意，非消散之外，复有补益之功也。（仲淳）　同陈皮、枳壳、麦芽、山楂、草果、砂仁、矾红，治伤食腹胀。同苍术、黄连、橘皮、甘草、葛根、白术，治湿热作泻。同槟榔、木香、黄连、滑石、橘皮、白芍、甘草，治滞下初起。同白术、人参、白芍、茯苓，消腹胀。佐生姜、陈皮、藿香、砂仁、半夏，止胃寒呕吐。同三棱、蓬术、槟榔、人参、青皮，治积年冷癖坚块。有患肠风下血，大便时鲜血四射，淋漓不止，年久面色痿黄，腰痛腿酸，四肢无力，阳事痿弱，缘下血投苦寒剂经年，故致病剧也。先制煎方服之，后照方倍加为两，作丸服效。姜朴五钱，神曲一钱，土炒白术一钱，炒麦芽一钱，北五味一钱焙研，加陈黄米四十九粒，水二碗，煎八分。空心服。凡肠风下血者，多系脾胃虚寒，不能摄血，服之皆效。虽酒客湿热下注放血者，服之亦效。按厚朴佐参、术诸补剂，化补中之滞以消胀，其义固然，兹方乃用以为君，白术止助其健运，五味稍敛其耗散，又有消导之味，而取效于下血，可以思其用矣。
〔论〕草木之四时不凋者，或得于纯阴，或得于纯阳。厚朴气味苦辛，色性赤烈，纯阳之木也。其苦味应于花赤而皮紫，是味归于形，其形色紫赤应于气之温，是形归乎气。不可想其纯阳而能散结之用欤？　（天地之气，至夏而阳盛阴衰，在气化应然，原非偏至之戾气也。厚朴所谓纯阳，即禀乎此气，其能散元气者，亦如夏时之宣泄已极，非谓其辛热太甚也。）夫苦能下泄，苦从乎温，则不下泄而温散。卢氏所云从内而外，以司夏出横偏之令者。若苦合于寒，则直下泄，如枳壳辈是已。夫气之生化在中土，此味苦中觉有微甘，所以直归中土而散结气。苦味从温，所以能就气分而散之。凡病乎寒湿之邪者，实为的对。其病乎湿热者，有苦寒以清热燥湿，而假此苦温以散其结，亦罔不奏功。至先哲首以除胀满为言，惟虚而无邪之胀满，不宜混用。若寒湿实邪，固其正治，即湿热为病，如厚味积热及外感郁热者，亦实胀也。苦寒药中，可假厚朴以除之。或中气虚而患湿热，则必审虚与实，孰多孰少，更审乎时之久暂，以定攻补之多少，此味又未可去也。如苦寒除邪之味多，而健脾者少，用此散湿热之结，恐苦寒直攻，不能径散也。又如苦甘健脾之味多，而除热者少，用此化补益之骤，恐苦甘径补，不能直受也。（湿热不宜纯甘，虚而有湿热者，宜于苦甘。）　即此推之他证，凡可投厚朴者，悉如斯矣。厚朴始尝味苦，苦中微甘，最后有辛，意非辛也，乃苦温之余烈，俗所云麻味也。故以姜制之，犹制半夏之义耳。然则厚朴从苦温以散结，不若枳壳从苦寒以泄滞矣。夫气以温热为升为补，而苦甚者，乃从升补中以散之，以寒凉为降为泄，而苦甚者，乃从降泄中以导之。故厚朴之治，宜于寒，或宜于湿。而枳壳之治，宜于热，或宜于燥。当各从其所对以投之。如施厚朴于燥热之结，犹可借从治以奏功，若施枳壳于寒湿，是气本下而复降之，不惟无益而有害矣，
缪氏云：性味散而不收，略无补益。凡病气虚不能归元，血槁不能润降，（膈证等）老人、娠妇及产后，咸忌。
〔修治〕去粗皮，用姜汁拌浸，仍用姜渣同炒，以姜渣黑色为度。
杜仲  ***************************
味辛甘微苦，气平而温，气薄味厚，降也。入足少阴厥阴经，　肝经气分药。主治腰膝痛，补中益精气，坚筋骨强志，除阴下痒湿，小便余疬。治肾劳腰脊挛，脚中酸疼，不欲践地。（此阴不得阳以运者）除肾冷䐴，润肝燥，补肝经风虚。能使筋骨相着。（东垣）　虽温而不助火。（士材）　色紫而润，气温平而和阳，味辛甘而裕阴，故能由肾而致肝之功用若此。（濒湖）　肾苦燥，急食辛以润之。肝苦急，急食甘以缓之。杜仲辛甘具足，正能解肝肾之所苦，而补其不足者。同牛膝、枸杞子、续断、白胶、地黄、山药、五味子、菟丝子、黄柏，治肾虚腰痛，及下部软弱无力。胎孕三四月惯堕者，于两月前，以杜仲八两，糯米煎汤浸透，炒去丝，续断二两，酒浸焙干，为末，以山药末五六两糊丸，梧子大。空心米饮下。少年新娶得脚软病疼甚，作脚气治不效。用杜仲一两，每半酒半水煎服，取愈。
〔论〕杜仲味先辛，次甘，又次苦，甘不敌辛，而苦则微甚。以辛始而以苦终，是苦乃辛甘归宿之地，而引辛甘致其用者，固在苦也。苦属火，苦所就下之火，即元气，兹味由辛甘而苦，是其归于中五之冲气者，皆降而厚育乎阴中之阳也。即其色紫，非下就相火之一证乎？夫三焦元气，上下际蟠，（水中有火，乃肾中元气，而三焦布之。）兹何以独致其用于下？盖中土之甘，化归于肾，而天气之辛化，又因中土而归之。则所谓益元阳，致津液者，其功乃专于下焦之肾肝矣。观于色紫而润，折之有白丝相络，非即其精气不匮而密理相凑哉。总之，此味功用，全以元气为本。（身半以下，腰膝与脚，皆借此阴中元阳以为张弛之主。至于疗堕胎，尤以化为主，不徒恃形器之相维也。）　《本经》所谓益精气强志，皆不离元气而言。但于阴中生阳，即于阳中含阴，非偏于阳者。（非偏于补阳，故兹味以益精气为主，精气益则筋骨自坚。）《经》故谓其气平，李氏亦云温而不助火也。抑三焦元气即肾气，乃又言其为肝经气分药者，以肝本肾为化原，而还为肾畅其化育之用。试参东垣能使筋骨相着一语，则可见肝之化原在肾，而肾之资益在肝。此味由肾益肝，即由肝资肾，故得筋骨相着，肝之借以致其气化者此耳，非谓其更入肝也。（能补肾中元气，即是肝经气分药，即是能补风虚润肝燥药，肝燥者何？元阳虚而风木之真气不达，故燥急也。）借非本于三焦之元气，阴中生阳，阳中含阴，其能使风虚肝燥胥以受益乎。至如阴下痒湿，小便余沥，皆阳气之不周于阴也。虽贵其脂润，而取用在皮，亦可以思矣。审此则凡阴虚以为腰痛者，犹当酌而施之矣。
甄权疗肾冷䐴腰痛，日华子治肾劳腰脊挛，夫冷与劳，皆属肾气之虚。肾中元阳虚，即有腰痛脊挛之证，亦即有阳虚而病于风之证。盖阳虚而并，不能达阴，故病于风，即海藏所谓风虚也。又所谓肝燥者，即阳不得致于肝，而阴亦不得随之以至肝也。阴阳合一之义，可于兹味见一班，惟由益肾以致肝，比于石枣（即山萸肉）之先温肝以助肾者有异耳。
肾虚火炽者，不宜用。即用当与知柏同入。（仲淳）
〔修治〕削去粗皮，每一斤，用酥一两，蜜三两，和涂火炙，以尽为度。一法：用酒炒断丝，以渐取屑，方不焦。厚而实者，能强筋骨。用面炒去丝，童便浸七日，新瓦焙干为末。
椿樗  ***************************
二树南北皆有。椿木皮细，肌实而赤，嫩叶香甘可茹。樗木皮粗，肌疏而白茎，其叶臭恶。
●根白皮
味涩苦，气凉燥。入手足阳明经。治赤白浊，精滑梦遗，湿气泄痢肠滑，及肠风泻血不止，女子血崩赤白带，小儿疳虫蛔虫。得地榆，止疳痢。椿根白皮，性凉而能涩血，凡湿热下痢，浊带滑遗，用之有燥下湿及去肺胃陈痰之功，治泄泻有除湿实肠之力。（但滞气未尽，不可遽用。）　炒研糊丸，看病作汤使，名固肠丸。（丹溪）　凡血分受病不足者宜用椿皮，气分受病有郁者宜用樗皮。（濒湖）　治疮肿，下药用樗皮以无根水研汁，服二三碗，取利微行为验。藏器言樗皮有小毒，盖有所试也。（《乾坤生意》）　一女子耽饮，多食鱼蟹，蓄毒在脏，日夜二三十泻，大便与脓血杂下，大肠连肛门痛不堪忍。服热药则腹愈痛，血愈下，服冷药则注泄食减，服温平药则病不知，如此期年，垂命待尽。或教服人参散，三剂脓血皆定，常服之遂愈。其方治大肠风虚，饮酒过度，挟热下痢脓血痛甚，多日不瘥。用樗根白皮一两，人参一两，为末。每服二钱，空心米饮调服。忌油腻、湿面、青菜、果子、甜物、鸡、猪、鱼、羊、蒜、薤等。（宗奭）　小儿疳痢，用樗白皮一握，粳米五十粒，葱白一握，炙甘草三寸，豉两合。水一升，煮半升。以意服之，枝叶功用皆同。
〔论〕椿樗一类二种，味俱涩苦，但椿不如樗之甚耳。夫椿樗禀地中寒水之气，其用止在根皮，而涩苦即在根皮，苦继于涩后，则本燥金以达寒水之化者也。凡禀寒水以为化者，皆能治血中湿热，病有因热而湿并者，用椿樗清其热，热清而正气（阳中有阴）复，湿亦随之以清矣。若概投清热诸味，则恐愈滋其湿，而正气愈困，（阴中阳也）热更郁于湿中以为痛，而因湿并热矣。此时欲温燥，则反助其热，亦莫能流其湿。惟兹味本燥金以达寒化者，燥乃湿之对待，而寒化所及，可以使热亦清矣。盖金味有涩者，乃阳中之阴欲纾而不得纾，以对待阴中之阳欲畅而不得畅者。能使阳不陷于阴中，则浊自愈，精自固，痢自止。（固脱之功，全在达阳，而达阳之功，先在收阴。）丹溪于此味，但以除湿为主言之，则亦知其所先耳。时珍强分椿入血分，樗入气分，不知湿热为患，皆是病于血分。椿皮、樗皮，总以达阳气为主，而达阳本于收阴，惟樗之收阴者倍于椿，即其达阳者亦倍于椿，用者因其微甚以别椿樗可耳。（凡湿热证可以风剂燥之者，土之邪气实，水亦从之以郁，故以风木胜之。若椿樗所治，乃土之正气虚，木亦乘其所胜，故以燥金收之，如仍以风木燥之，则土益困矣。）然此亦治病必责其本之意也。如虽本于湿而热甚者，则清热之味倍之，郁滞甚者，则顺利之药亦倍之，或更以他药为佐，抑以汤使转移，岂得执一说而不思所以尽变乎？
附法　樗柏丸：治湿热痰火浊证，兼治便毒。樗白皮一两，黄柏三两，青黛三钱，干姜三钱，滑石五钱，蛤粉五钱，神曲五钱。痰甚，加南星、半夏，为末，神曲糊丸。空心白汤下。去滑石干姜，加知母牡蛎，治遗精。此即因热之微甚以加减者。脾毒肠风，因营卫虚弱，风气袭之，热气乘之，血渗肠间，故大便下血。用臭椿根刮去粗皮焙干四两，苍术米泔浸焙，枳壳麸炒，各一两，为末，醋糊丸梧子大。每服五十丸，米饮下，日三服。又结阴丹，治肠风脏毒，诸大便血疾。枳壳、黄芪、陈皮（去白）、威灵仙、荆芥穗、何首乌、椿根白皮各五钱，为末，酒糊丸梧子大。每服五七十丸，陈米饮入醋少许煎过，放温送下。此二方即因湿滞之微甚以加味者。休息痢日夜无度，腥臭不可近，脐腹撮痛。用椿根白皮、诃黎勒各半两，母丁香三十个，为末，醋糊丸梧子大。每服五十丸，米饮下。又方：椿根白皮东南行者，长流水内漂三日，去黄皮，焙为末，每一两，加木香二钱，粳米饭为丸。每服一钱二分，空心米饮下。即此一证，而或加味以收涩，或加味以升降诸气，其不同处可参。女子白带，椿根白皮、滑石等分，为末，粥丸梧子大。每空腹白汤下百丸。又方：椿根白皮一两半，干姜炒黑，白芍炒黑，黄柏炒黑，各二钱，为末，如上法丸服。此即一证，而或加味以利湿和中，或加味以和血清热，其临证审处又可参。
脾胃虚寒者，不可用。崩带属肾家真阴虚者，忌之。（以其燥故）滞下积气未尽者，亦不可遽用。（仲淳）　樗根白皮合猪肉热面频食，则中满，盖经络壅也。（门）　多服微利人。
〔修事〕宜入丸散，不入汤煎。（丹溪言亦可煎服，不见有害，）　并刮去粗皮，阴干，临时切焙用。
海桐皮  ***************************
生南海及雷州近海州郡。叶如桐，其花附干而生，侧敷如掌，形若金凤，枝干有刺。刺桐生山谷中，纹理细紧，而性喜拆裂，花繁如火，为夏秋荣观。（《桐谱》）
味苦，气平，气薄味厚，阴中之阳。入足太阴阳明经。能行经络达病所，治腰脚不遂，血脉顽痹，腿膝疼痛，赤白泻痢，去血风，杀疳䘌疥癣诸虫。浸酒治风蹶，煎汤洗赤目。方书治中风腰痛臂痛，行痹脚气挛淋。海桐皮禀木中之阴气以生，入血分去风杀虫。（仲淳濒湖）　腰膝痛难忍，医以肾脏风毒攻刺，诸药莫疗。《传信方》用海桐皮二两，牛膝、芎䓖、羌活、五加皮、地骨皮各一两，甘草五分，薏苡仁二两，生地黄十两。并净洗，焙干，锉，以绵包裹，入无灰酒二斗浸之，冬二七，夏一七。每早午晚空心，各饮一盏，长令醺醺，效。此方不得添减，禁毒食。
纾经汤：治气血凝滞，经络不行而臂痛。同白术、当归、赤芍等分服。同真川槿皮、轻粉、蛇床子、山大黄为末，敷癣疮。
〔论〕海桐皮味苦气平，苦乃火味，平即金气，火金合而气乃化，气得化则血乃行，故入血分而透经络也。其花色如火，乃入血之明征。其性喜拆裂，正缪氏所云阴中之阳，能行经络，以善其血之达于周身者，能透经络，自于病所无不至，举上下内外而胥治之。第所主治，类属下焦腰脚腿膝，岂其动而欲出，如多刺及喜拆裂之性，反在极阴极沉之所以奏功乎？
缪氏云：凡因风湿湿热流注下焦腰膝为病，此药治之。若因阴虚血少火炽而得者，勿服。
〔修治〕酒浸用。
楝实  ***************************
名金铃子。产蜀川者佳。三四月开花红紫，结实如弹，生青熟黄。十二月采之。酸而纯苦，气寒，气薄味厚，降也。入心肝肾小肠膀胱经。楝实为阴中之阳，然用之乃从阳入阴，故得致其阳于阴也。主治热厥心痛，上下部腹痛，疝气，利水道，疗虫痔。方书多主疝证，次遗精喘，诸逆冲上头痛，心胁胃脘腰痛，积聚小便数淋，溲血下血，前阴诸疾，齿病。楝实为下焦气分药。（阆风）　解热散结之剂。（蒿）　脐之上下痛与心暴痛者，均是气滞与火，楝实酸苦，能涌泄之。（《类明》）　楝实治阴虚阳厥，如心痛胃脘痛证，又治阴胜阳陷，如疝证。同牛膝、木瓜、橘红、荔枝核、杜仲、巴戟、乌穠树子、茴香，治肾虚疝气。癫疝肿痛，有五制、四制、七制用者，俱见濒湖《纲目》。丈夫疝气，本脏气伤，膀胱连小肠等气。楝实百枚，温汤浸过，去皮，巴豆二百枚，微打破，以面二升，同置铜铛内，炒至楝实赤色为度，放冷取出，去核为末，巴面不用。每服三钱，热酒或醋汤调服。一方：入盐炒茴香半两。肾消膏淋，病在下焦。苦楝子茴香等分，炒为末，每温酒服一钱。
〔论〕楝实禀天之阴气，得地之苦味，苦应入心，然肾为心火对化，又味从乎气，故凡苦寒之属，类入于肾，而楝实独入心，如东垣所说，（东垣云，入心与小肠。）何哉？缘其味初尝有酸，后乃纯苦。禀苦寒之性，以下行逐热，实兼木火之原，以导气达阳，故解热散结，与诸苦寒之直折降热者，殊有不同。盖本木火以致于苦寒，则能引阳而归之，是以阴气衰于下，而为热厥心痛者，非此不除。（如但以为清热，则苦寒之归，下者，安能补阴气之衰耶？）至其为下焦气分药，而治疝率多用之，亦此义耳。疝之为患，多在肾肝部分，而受病则惟寒郁热之因，寒固肾与膀胱之气，热则厥阴相火之气也。此味根君火之对化，自应入肾，兼木火之气化，自应彻肝，所谓导气达阳，而兼解热散结者也。（彻肝之义，即本木火以致于苦寒之义也。洁古治茎中痛，用生甘草梢，却加延胡、苦楝子，尤妙。又治淋证茎痛引胁者，有参苓琥珀汤，以苦楝为君。内《经》云：，足厥阴循阴器而络于肝，又足厥阴之别者，循胫上睾，结于茎。信乎此味为入肝的剂矣。）诸方有同莱菔、牵牛、斑蝥炒，借其破坚溃郁之气，以助此味散结之功者。有引以故纸、茴香，寒因热用，直入寒中之热，以竟此味逐热之功者，则其主治，概可睹矣。第疝证或即曰小肠气，间曰膀胱气，是以小肠膀胱之气病，便是疝也。不知离小肠膀胱以治疝，固无是理，即小肠膀胱以为疝，究有未宜。盖人身惟是水火二气，心肾者水火之匡廓，而小肠膀胱则心肾气化之府也。使病于疝者，抹却肾及小肠膀胱，而独以肝为言，则试思肝之所以能由阴而达阳于天，复由阳而蟠阴于地者，如不借水火之气化，动而不诎，若小肠膀胱之用，（手太阳丙火上行，足太阳壬水下行。）将一阴何以为独使乎？故曰：离小肠膀胱以治疝，无是理也。若止病于小肠膀胱，而未及病于肝，则治法固别。盖病于肝者，乃寒水之脏腑，郁其水中真阳，而肝升之阳郁，即以病同处于下之脾，卒之寒湿合化，厥阴益不得达，而病于任者愈甚，如东垣所云也。（东垣云：足太阳膀胱之气逆，上迎手太阳小肠之脉下行，致足厥阴之脉不得伸其任脉，并厥阴之脉逆，如巨川之水，使阳气下坠，致两睾肿大，谓之曰疝，大甚则为㿗也。）　至于小肠膀胱之自为病，或火淫而水虚，或水泛而火虚，治此者更宜适事为故，岂得漫同于治疝之法耶？总之，楝实之用，所治者疝，而奏功之地在膀胱。其能奏功于膀胱者，又始于小肠，即其三四月已毕，历夏至冬而后采实，是固本木火之气，以致于寒水而功乃成耳。夫寒水之气大郁，不根木火之元气以达之开之，而谓疝可疗乎？矧外痼之积冷，不从以苦寒，能使木火之气，浸入于凝寒中以导气乎？犹恐其不开，或借巴豆气以和苦寒而彻阳矣。至东垣谓其入小肠，且先之入心，何也？人身之火，原出水中，水为火之元，心为火之主。楝实本木火之气以致于寒水，故下之阴虚而阳厥者，用火之主，以归之，如热厥心痛是，盖阳归于阴，则阴自为阳守也。下之阴翳而阳陷者，用火之主以彻之，如寒郁热为疝是，盖阳彻于阴，则阴自不痼阳矣。其功皆奏于下，而所以归之彻之者，乃在上，故首言入心。又按：本木火以致苦寒，则木火入手，不与温补之味相逆，渐入而致苦寒，则与虚寒之气骤得温补者，因有同气之先导，而温补乃可以奏功。如治阳虚于下而遗泄者，用以佐补阳虚，正是此义。知此则阴虚阳虚病于他证者，可以类推而治矣。
脾胃虚寒者，不宜。（仲淳）
〔修事〕酒浸蒸软，去皮核，取净肉晒干。或酒煮，或盐煮，或麸炒，或巴豆炒，或单炒，或不制，随证所宜。
●苦楝皮根及木皮
味苦，气微寒，有小毒。主治游风热毒，风疹恶疮疥癞，小儿壮热。（并煎汤浸洗）　消渴有虫，苦楝根取新白皮（日华子言：雄者根赤，有毒，吐泻杀人。）一握，切焙，入麝香少许，水二碗，煎至一碗。空心饮之，虽困顿，不妨，自后下虫三四条，类蚘而色红，其渴顿止，乃知消渴一证，有虫耗其津液。
〔辨治〕雄者根赤，不可用。雌者色白，入药。每一两，可入糯米五十粒，同煎杀毒。若泻者，以冷粥止之。不泻者，以热葱粥发之。
槐  ***************************
处处有之。四五月开赭黄花，六七月结黑褐实，作荚如连珠，奇数者为贵。
●实（俗呼槐角）
槐实当分为二，实本出荚中，若捣荚作煎者，当言荚。荚中子大如豆，坚而紫色者，为实。其用要皆疏导风热而已。（《衍义》）
苦酸咸寒，气薄味厚，纯阴也。入足厥阴气分，兼入手足阳明经。主治润肝燥，疏导风热，久服益气明目，除热泪，头脑心胸间热风烦闷，风眩欲倒，心头吐涎如醉，漾漾如车船上者。并治口齿风，凉大肠，治五痔疮瘘。苦寒纯阴，为凉血要品。折嫩房角，作汤代茗，主头风明目补脑。以子入冬月牛胆中渍之，阴干百日，每食后吞一枚，久之明目通神，白发返黑，有痔及下血者，尤宜服之。
●花
味苦，色黄，气凉。手足阳明足厥阴血分药。主凉大肠，治肠风泻血，五痔便血血痢，并崩中漏下。又治胃脘卒痛，杀腹脏蛔虫。大肠下血，槐花、荆芥穗等分，为末，酒服一钱匕。又方：柏叶三钱，槐花六钱，煎汤，日服。又方：槐花、枳壳等分，炒存性，为末，新汲水服二钱。血崩不止，槐花三两，黄芩二两，为末，每服五钱，酒一碗，铜秤锤一枚，桑柴火烧红，浸入酒内，调服。忌口。下血血崩，槐花一两，棕灰五钱，盐一钱，水三钟，煎减半服。
〔论〕疏风之剂多燥血，凉血之味未必能疏风。何以凉血疏风，槐花实兼擅其用？盖因气寒味苦，复有酸咸，苦咸应入血分，况导之以酸，而更合于寒，固是入肝凉血之剂，而好古乃以为肝经气分药，其义大可参也。《周礼》四时取火，冬取槐檀。《淮南子》云：老槐生火。《天元主物簿》云：老槐生丹。然则花与实皆曰纯阴者，固纯乎阴之为用，以成其阳之能化也。所以凉血热，即以疏导风热，风木出地，原乘阴以出而达乎阳者也。不然，槐实之用，何以上至极顶，而能补脑去头风明目乎。（《别录》所言益气良不谬）第此乃足厥阴正剂，何以凉大肠？曰：乙与庚合，是足厥阴之所首及者。试取凉血诸味相较，则此味不独乙庚相合，盖先有金木相媾之义焉。何则？诸阴不至于首，唯厥阴与督脉会于巅，以其阴中有阳也。督为阳气之元，肺为阳气之主，风淫为邪，乃阳之戾气也。如血凉而风静，是阴中真阳与天气合和，所以补脑去头风明目也。既由木而上媾于金矣，肺大肠固为表里，其乙庚相合之用，不更为亲切乎？　（有因风郁于胃以为大肠病者，以风升属乙木，其气郁于胃而不得达，则应归于大肠以为病。盖乙庚原相合，而足阳明胃与大肠更相上下也。风病则血病，风之郁者其本，至血燥以为病者其标，此不宜纯用寒剂，以风升之气，即元气故耳。）夫肝血热甚则风生，迸入肠胃，以此药对待之，可见其益统归阳明，而于乙庚之合尤切。盖阳明燥金也，燥者阴欲达而不即达也。风归肠胃，则益其燥，在大肠之主津者尤病，（凡风木不得上达，则其不能媾于金者，定反而刑土，以其无所归也。风病则血燥，血燥则随风而入肠胃以为病矣，在血热而化风者亦然。）甚而燥热合湿，致伤阴阳之络以病血溢。惟兹味由纯阴以凉血，乃能达其阴而燥平，燥平则阳得合阴以为用，而收令行矣，此肠风泻血所以奏功欤。故花之用在凉诸血，而下血尤有专功，实结于秋，似得金气而疏导风热为胜，以实之苦逊于花，而咸亦少逊，不能不稍为差等也。（如不少异，何以肠风黑散，花实并用。）抑花开于夏，何以凉血较胜？盖当至阳之化育，而得钟纯阴之性味，正与血之原于水而成于火者合也。且气味苦平，平亦辛也。统悉斯义，可以知其能矣。又用以凉血，而却为气分药者，阳出于阴中也。肝为从阴达阳，乃阴气首出之脏，而司风木之化者。此树结实于六七月，时值土金递旺，能令肝脏血凉，且俾肝气得所养，所以久服而目明且益气也。
槐性苦寒，凡虚寒脾胃作泻，及阴虚血热而非实热者，外证虽同，却不宜服。（仲淳）
〔修治〕槐实微炒用。槐花未开时采收，陈久者良。拣净，酒浸微炒。若以止血，须炒黑。
●枝
气味苦平。洗疮及痔核并阴囊下湿痒。青枝烧沥，涂癣。煅黑，揩牙去虫。八月断大枝，候生嫩叶，煮汁酿酒，疗大风痿痹甚效。灸痔法：以槐枝浓煎汤，先洗痔，便以艾灸其上，七壮，以知为度。昔有患痔乘骡，其痔大剧，状如胡瓜，热气如火，至驿，僵仆。用此法灸至三五壮，忽觉热气一道入肠中，因大转泻，先血后秽，其痛甚楚，泻后，遂失胡瓜所在。
●胶
气味苦寒。治一切风，化涎，肝脏风筋脉抽掣，急风口噤，四肢不收顽痹，或毒风周身如虫行，或破伤风口眼偏斜，腰背强硬。汤散丸煎，或杂诸药，任用。
秦皮  ***************************
出陕西州郡及河阳。其木似檀，枝干皆青绿，叶细如匙，虚大不光，并无花实，皮上有白点。
味苦，气寒微，沉也，降也。入足厥阴少阳经。大戟为之使，恶吴茱萸。主治风寒湿痹洗洗寒气（如冷水浇），洗肝益精，除热。疗目中青翳白膜，去两目赤肿疼痛，久热风泪不止。治热痢下重，下焦虚，疗妇人崩带，作汤浴小儿惊痫风热。秦皮水浸，即青碧，青入肝，风邪为病，先见于色，当为肝之风药。
〔论〕《本经》秦皮首主风寒湿痹，洗洗寒气除热，是所谓除热者，即其散风寒湿之痹，不致郁而为热也。继云疗目中青翳白膜，夫东垣论青白翳有曰：阴盛阳虚，则九窍不通，令青白翳见于大眦，乃足太阳少阴经中郁遏，厥阴肝气，不得上通于目，故青白内阻也。以此相证，则秦皮退热之功，不专散肝经之风寒湿痹哉。《日华子》定其用曰洗肝，为能祛寒水之阴以达阳，不致郁而为热，得还其敷和之平气也。故伤寒传经至厥阴，仲景用此为主药，可谓得先圣之精诣矣。（传经之热，正因寒郁。）《别录》疗男子少精，妇人带下，何以明之？张子和曰：冲任督三脉，同起而异行，一源而三歧，皆属带脉。因诸经上下往来，遗热于带脉之间，客热郁抑，遂致白物淫溢，男子因溲而下，女子绵绵而下也。《经》曰：带脉起于季肋足厥阴之章门穴，同足少阳循带脉穴，围周一身，如束带然。若是，则带下之病，焉得不取责于肝乎？夫冲任督皆本于肾，皆以肝行其化，秦皮达其阴之郁阳者，即能祛其阳之伤阴者。如带下之疗，在除湿热，即《本经》达风寒湿痹之气，而便以除热之治也。粗工漫同苦寒之味言其退热，岂知《本经》止言其气微寒，而甑权又言气平，不依然敷和之春气哉。至于男子益精，当思冲任督俱起于肾，俱行化于肝，以默识此味之功矣。《经》曰：两神相搏谓之精。两神者，阴阳二气也，肝以一阴为独使，下合于任，上会于督，阴阳之相搏捖也，岂其微哉。（肝得行其化，则阴中之阳，所谓元气者自盛，气盛则精盈，修真家亦是此理。）
〔辨治〕去骨取皮，渍水，水色侵碧，书纸纸面略青者真。
皂荚  ***************************
亦名皂角。一种小如猪牙，一种长而肥厚多脂良，一种长而瘦薄枯燥者，不取。
味辛微咸，气温，有小毒。气味俱厚，浮而散，阳也。入足厥阴经气分，及手太阴手足阳明经气分。搜肝风，泻肝气，通关节，开痰涎。治中风口噤，风邪痫疾，并中暑风，中气中恶痰厥，鬼魇猝死，（为末吹鼻）急喉痹风，肿塞疼痛，头风猝痛，脑宣。及风涎眩晕，痰结（治肺有寒邪，黑痰胶固不可拔，而为喘咳者。）喘咳，（痰嗽咳逆，坐不得卧，为末蜜丸服之。）胸膈痞塞，甚为癥癖，更痰逆呕吐。除风湿肿满，利二便关格，开胃通肺及大肠气。（皂荚一嗅随嚏，若磁石之吸铁然，其亦肺邪出路耶。）治风疠杀虫，散疮肿（和酒煎膏，贴一切肿毒止痛。）风痹，除死肌疥癣，烧烟熏久痢脱肛。《活人书》治阴毒正气散，用皂荚引入厥阴经也。皂荚禀木气而兼火金之性。（仲淳）　皂荚属金，其味辛，而性燥，金胜木，燥胜风，故入厥阴治风木之病。气浮而散，吹之导之，则通上下诸窍。（濒湖）　皂荚喜铁，得铁即有所生，铁器遇之而坏，有吸铁精华之能。然皂为北方色，铁为五金，水味辛且咸，子母相生，默相感召如此。（卢不远）
黑龙膏：治九种喉痹。（急喉痹、缠喉风、结喉、烂喉、遁虫、虫蝶、重舌、木舌、飞丝入口。）用大皂荚四十挺，切，水三斗，浸一夜，煎至一斗半，入人参末半两，甘草末一两，煎至五升，去渣，入无灰酒一升，釜煤二匕，煎如饧，入瓶封，埋地中一夜。每温酒化下一匙，或扫入喉内，取恶涎尽为度，后含甘草片。按是木本金气之化，故以化气从治之。况其味兼咸，又为液之原，宜乎风壅痰涎诸证，取为首治，用釜煤者，所以活血也。下方用白矾者，分膈下涎也。稀涎散：治卒中风，昏昏如醉，形体不收，或倒或不倒，或口角流涎，斯须不治，便危。此证风涎上潮，胸痹不通。急用大皂荚肥实不蛀者四挺，去黑皮，明矾一两，为末。每用半钱，重者三字温水调灌，不大呕吐，止微微令稀冷涎出一二升，当待惺，惺乃用药调治。不可便大吐之，恐过剂伤人。脑宣不止，不蛀皂荚去皮子，蜜炙捶碎，入水，挼取浓汁，熬成膏。搐鼻，口内咬定，良久涎出为度。痰喘咳嗽，长皂荚三条，去皮子，一荚入麻油制巴豆十粒，一荚入蜜制半夏十粒，一荚入姜汁制杏仁十粒，火炙黄色为末。每用一字，安手心，临卧以姜汁调服之，神效。胸中痰结，钓痰膏：用醋煮半夏研末，以皂荚膏和匀，入明矾少许，加柿饼捣膏，丸如弹子，噙之。五痫膏：治风痫诸痰，取痰如神。大皂荚半斤，去皮子，以蜜四两涂上，慢火炙透，捶碎，以热水浸一时，挼取汁，慢火熬成膏，入麝少许，摊夹绵纸上，晒干，剪作纸花。每用三四片，入淡浆水一小盏中洗淋，下以筒吹汁入鼻内，待痰涎流尽，吃脂麻饼一个，涎尽即愈。胸腹胀满欲令瘦者，猪牙皂角相续量长一尺，微火煨，去皮子，捣筛，蜜丸如梧子大。先吃羊肉两脔，汁三两口，后以肉汁吞药十丸，快利为度。觉得力，更服，以利清水即止。瘥后一月，不得食肉及诸油腻。二便关格，皂荚炙，去皮子，为末，酒面糊丸。每服五十丸，酒下。又方：用皂荚烧烟于桶内，坐上熏之即通。便毒肿痛，用猪牙皂荚七片，煨黄，去皮弦，出火毒，为末，空心温酒服五钱。
〔论〕皂荚木有不结实者，凿孔而灌以生铁，用泥封之，便有荚，是兹木生化之原在金也。夫风木变眚，皆由于不得化气耳。风木阳也，阳极于上，而不能得阴以化，阳盛则阴从之。故中风喉痹之证，皆痰涎随风而上涌，癫痫证肝风合于心火，亦痰涎壅伏于包络，又阳实而阴不化。如风湿之胸腹肿满，及二便关格，皆风木之化穷也。惟皂荚禀金之辛，归水之咸，（色之皂者亦水）使木得金之化气以趋水，而后木之生气乃能孕育以无穷，所谓有化乃有生也。（观其采以九月十月可知）以此对待风木之不得金化，如阳盛而阴上从，及阳实而阴不化者，庶几可以转其化气，裕其生气耳。视他风剂之以祛散为功，迥乎不侔矣，抑其多主痰涎谓何？曰：肝胆同为津液府，而风升肝胆之气，固与元气无二也。风之淫者，阳实而阴虚，大非阴阳合和而化之元气矣。气病而液亦病，并后天水谷所化之液，皆乏真气以化营卫，止聚而为痰涎矣。痰涎之聚，转病乎气，而升降之化阻，于是有肺气壅滞咳嗽上气者。有肺胃俱伤气奔于上，喘咳烦悸，涕唾稠粘者有咳嗽喘闷，胸膈痞塞者。有胸腹结为癥癖，支满，两胁抢心疼痛者。有痰逆呕吐，饮食不下者。有痰厥头痛，风涎眩晕者。有风痫惊骇，旋晕潮搐，口吐痰沫，仆地不省者。以上均由气病以病液，还因液病以病气，气之病于液者，始于肝，液之病乎气者，归于肺胃。此味以辛而咸者，为风木化源，并为水液化源，是先天之气化也。又辛咸中有甘，风木又以中土为化源，是后天之气化也。故随证而投主剂，佐以皂荚，无不奏功。大抵海藏所谓搜肝风，泻肝气，日华所云开胃，濒湖所云通肺及大肠气，三者合而此味乃能以风化合元气之化也。或曰：此味固治风淫之痰涎矣，至病于风而无与于痰涎，如偏头风，风狂风搐，并走注如行痹，及大便风秘等证，胥能治之，何也？曰：神在天为风，在地为木，在脏为肝。夫风木之主在金，而化原则水也。风之淫者，化原亏也。《内经·运气》，凡有余不足之病，皆曰资其化源。况化源兼之水土，又何诸风之不静乎？要知此味，能就风化转气化之用，不徒静风已也。试观风涎上逆，功在降之，而久痢脱肛，又能升之，是岂一静风之为功乎？气化行而血化亦宣，即胸腹肿满大肠风秘等证，亦可以征其血化。至疮毒肿痛，并疠癣之治，又不必言矣。
皂荚宜于暴病气实者。孕妇忌服。若类中猝仆，频用稀涎涌吐，恐津液愈耗，经络无以荣养，为拘挛偏废，慎之。（仲淳）
〔辨治〕九、十月采荚阴干。长荚者疏风气，如猪牙者治齿取积，俱要肥腻不蛀。去皮子酥炙，或蜜炙，或绞汁，或烧灰，各依方法。疗风及风痰用，止微煨，不可煨久去其辛味。
●皂荚子
气味辛温。其仁和血润肠，治风热大肠虚秘，其性得湿则滑，滑则燥结自除。治瘰疬肿毒疮癣。核中白肉，入治肺药。核中黄心，（能消肾气）嚼食治膈痰吞酸。疏导五脏风热壅，用子炒，舂去赤皮，以水浸软煮熟，糖渍食之。腰脚风痛，不能履地。皂角子一千二百个，洗净，以少酥熬香为末，蜜丸梧子大。每空心以蒺藜子、酸枣仁汤下三十丸。大肠虚秘，（风人、虚人、脚气人大肠或秘，或利。）即用上方，服至百丸，以通为度。肠风下血，皂荚子槐实一两，用粘谷糠炒香，去糠为末，陈粟米饮下一钱。
〔修治〕拣取圆硬不蛀者，煮熟，剥去硬皮，取向里白肉两片，去黄，（消人肾气）以铜刀切晒用。
●皂木皮根皮
气味辛温。治风热痰气，杀虫。皂荚化痰丸：用皂角木白皮，治劳风，心脾壅滞，痰涎盛多，喉中不利，涕唾稠粘，嗌塞吐逆，不思饮食，或时昏愦。方详《准绳》痰饮条。
●刺
气味辛温。锐利直达病所，治痈肿妒乳，疠风恶疮，杀虫，下胎衣。凡痈疽未破者，皂刺能开窍。已破者，能引药达疮所。乃诸恶疮癣及疠风要药。大风恶疾，双目昏盲，眉发自落，鼻梁崩倒，势不可救。异人传方，用皂刺（能出风毒于荣血中）三斤，烧灰，蒸一时久，日干为末。食后，浓煎大黄汤，调一匕饮之。一旬眉发再生，肌润目明。又东垣二圣散：即皂刺、大黄，再加郁金、白牵牛。即丹溪通天再造散，俱云服后便出黑虫为验。（新虫嘴赤，老虫嘴黑。）然则此味，诚为疠风要药矣。产后乳汁不泄结毒者，皂角刺、蔓荆子各烧存性，等分为末，每温酒服二钱。腹内生疮在肠脏，不可药治者。取皂刺不拘多少，好酒一碗，煎至七分。温服，其浓血悉从小便出。不饮酒者，水煎亦可。疮肿无头，皂角刺烧灰，酒服三钱，嚼葵子三五粒，其处如针刺为效。
痈疽已溃，不宜服。
无食子  ***************************
一名没石子。出波斯国及大食诸番。虫蚀成孔者入药。
味苦，气温。主温中和气，益血生精，乌髭发。治肠虚冷痢，阴疮阴汗阴毒痿。（烧灰用）　脱肛及齿病，小儿疳䘌冷滑不禁，为固涩精气要药。同莲须、女贞、南烛、枸杞、首乌、地黄、黄精、旱莲、草术、人参，能乌须发。同牡蛎、覆盆、五味、枸杞、车前、地黄、莲须、龙骨、鹿茸、沙苑、鱼鳔、砂仁、黄柏，能补益精气，治梦遗泄精。血痢不止，没石子一两为末，饭丸小豆大。食前，米饮下五十丸。产后下痢，没石子一个，烧存性，研末。酒服，热即用饮下，日二。小儿冷积泻，没石子、木香、黄连、当归、青皮各二钱半，阿魏一分，酒化，入面少许，令匀糊丸。阴汗，没石子烧灰，先以汤浴了，布裹灰扑之，甚良。
〔论〕无食子益阴而收，与肉豆蔻之益气而收者不同。故血痢及女子产后痢，用之最宜。然气味苦温，取其直益阴中之气，为血生之源，精化之本。（如冷痢及冷滑不禁，因于阴气之益而得止，即谓之收敛，亦无不可，然究之不以收为功也。）李珣言疗阴毒痿，夫阳聚为毒，人皆知之。今言痿乃由于阴毒者，以真阴不得行其化，然后䘌聚而为毒也。《经》曰：冲任脉皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛。兹味之用，为乌须要药，盖于冲任之脉大有脾益，可参于血气盛血独盛之义，而知益血生精之应矣。人身有阳气阴气之分，此味能补阴气，为益血生精之本。
凡湿热郁于肠胃为赤白痢兼积滞多者，弗用。（仲淳）
〔修治〕用颗小无杴米者，弗犯铜铁，并被火惊。先取浆水于砂盆中研，焙干再研，如乌犀色，入药。
诃黎勒  ***************************
即诃子出波斯，今岭南广州亦有之。其木作实似栀子橄榄状，七八月成熟，实棱止具六路，或多或少者非，肉厚者佳。曝干收之，益小为胜。毗黎勒个个毗头，一种勒圆而文露，或八路至十二三路，号榔精勒，味涩不堪，为害殊甚。
味涩而苦，微酸有甘。气温味厚，苦重，阴也，降也。入肺大肠二经。主治冷气心腹胀满，消痰，（海舶遇大鱼放涎滑，数里船不能通，乃煮此洗其涎滑，寻化为水，其消痰功力可知。）下气。疗上气喘急，破胸膈结气，敛肺止久嗽，利咽喉，通津液。疗肾气奔豚，及大便不通，实大肠，止肠癖久泄，并患痢人肛门急痛，产妇阴痛。（和蜡烧烟熏之，或煎汤熏洗。）　肺苦气上逆，急食苦以泄之，以酸补之，诃子苦重泻气，酸轻不能补肺。（东垣）　味苦而性急，肺苦急，急食苦以泻之，谓降而下走也。故诃子下气，惟气实者宜之，气虚似难轻服。（丹溪）　气虚人宜缓缓煨熟少服，兹物苦涩，虽涩肠，又泻肺气故耳。（宗奭）　同乌梅、五倍子用，则收敛。同橘皮、厚朴用，则下气。同人参用，则能补肺，治咳嗽。但咳未久者，不可骤用。同人参、肉豆蔻，则实大肠。得人参，治肺虚受寒喘嗽。得陈皮、砂仁，主冷气入内，心腹胀满，及因寒食不下。得益智，止虚寒小水不禁。佐樗根白皮，止肠癖泻血。佐白术、莲实，止久泻因于虚寒。同蛇床、五味、山萸、杜仲、续断，止虚寒带下。劳嗽，（即火郁嗽）肺气因火伤极，遂郁遏胀满，不得眠一边。用诃子、海浮石、瓜蒌、杏仁、青黛、童便浸香附、半夏曲等，姜蜜调噙化服。此证必以补阴为主，而取诃味酸苦，有收敛降火之功。下痢赤白久不瘥，转为白脓。用诃子三枚，两炮一生，并取皮末之，以沸浆水一合服之效。若止水痢，加甘草末一钱匕。若微有脓血，加三匕。血多亦加三匕。
〔论〕诃子产于炎土，七八月结实，禀金气以告成。而金随从火以为用，故其味初尝之涩，次苦，苦居胜，又次酸，酸微有甘。夫苦从火化，酸者阳气之不尽宣，而涩乃阴气之不尽畅也。昔贤谓血得酸则敛，得苦则涩，是阴持于阳之中不能尽畅而为涩也。诃子之先涩者金，次苦者火，禀金气而反从火以为用。故其金从火以降，而火又由金以敛，所以同于降泻，则奏降泻之功，同于收敛，则致收敛之效。大约具降收之全性，与他药之擅一长者有异也。方书于诃子有止用皮者，有止用肉者。其肉先涩次苦，而涩不敌苦，又次酸及甘，乃甚微，是肉之为用，降泻居多，而泻中犹有收义，更合于中土之气而不尽泻也。其皮涩与苦等，次止有甘，亦甚微，是皮之涩能敌苦，泻犹未极，又止带甘，则泻中尤有缓也。二者须索其味之有异以施治，乃为得之。再按诃子下逆气，泻结气，通积聚，利咽喉。历考成方，如息贲之枳实散，伏梁之半夏散，奔豚之木香槟榔散，便闭之七宣丸，又声喑之诃子汤，梅核气之清咽屑，或止同于降泻，从邪之实者论治，或更同于寒凉之降泻，从实邪之有热者论治也。又如胸痞气滞胁肋刺痛之沉香升降散，胸痹喘息之利膈散，息贲之半夏汤，喘证之苏杏散，或兼补剂，从虚中有实者论治，或更兼温补，从虚中有寒者论治也。是其降泻为功，岂得畏气虚而不用乎？至又有用其酸与涩者，义固非与降泻相戾也。人身肺气犹天，其职司降，而有降即有收，自飞门至于魄门，皆一气之所贯。（若有降无收，有收无降，则升降息而气立孤危矣。）《经》故曰魄门亦为五脏使，言脏腑糟粕，固由其泻，而脏气升降，亦借以调。诃子入手太阴阳明，其味始于涩苦，终于酸甘，降与收随所合而为用。是以丹溪治久嗽劫剂，则同于百药煎、荆芥穗。河间治失音发声，则同于桔梗、木通、童便。东垣以止久痢，则同于御米壳、干姜、陈皮。《宝鉴》则合于椿白皮、母丁香。其通便闭也，合杏仁、麻仁、枳壳为二仁丸。协柴胡、枳实、桃仁、大黄、木香为七宣丸。绎此不可以识诃子之长技，亦惟我所使欤。总之，用以降泻，宜于气实，实者邪气实。用以收涩，则宜于气虚，虚者正气虚。此中后先主辅，惟当适事为故耳。至缪氏致慎于火嗽湿热痢，立论良是。第丹溪治火嗽久病，有同杏仁、青黛、海粉、皂角、胆星而用者。又治湿热久痢，（地榆丸）有同地榆、当归、木香、黄连、阿胶、乌梅而用者。正可推此类以尽变也。又如滑泻之治，有诃子散以治热，更有诃子丸以治寒，举寒热而皆宜，其故可思矣。再河间治热滑诃子散，用诃子、木香、黄连、甘草，其云腹痛渐止，泻下渐少，宜此药止之。如止之不已，宜因其归而送之，加厚朴一两，竭其邪气也。玩此，则主辅应有合宜之味，而火嗽湿热痢，又何不宜于诃子耶。
凡咳嗽因于肺有实热滞下，湿热正盛，法并忌之。（仲淳）
〔修事〕水泡，面包煨熟去核。或酒浸蒸去核，焙干。清痰生用，止泻煨用。
柽柳  ***************************
一名观音柳。小干弱枝，赤皮，细叶如丝，叶梢带微赤，凌冬不凋，一年三次作花如蓼色。
枝叶
味甘咸，气温，浮而升，阳也。入足阳明手太阴少阴经。主治消痞，散痧疹毒，解酒毒，利小便。痧疹热毒不能出，用为开发升散之神药，首尾兼资。同石膏、知母、薄荷、荆芥、元参、牛蒡子、麦冬、竹叶、连翘、黄芩、甘草之属，治斑疹发不出，或虽发不透。如热甚毒炽，舌生芒刺，大渴谵语，斑色紫黑者，加入三黄石膏汤内，大效。
一切风，不问远近。用赤柽木叶半斤，荆芥半斤，水五升，煮二升，澄清，入白蜜五合，竹沥五合，新瓶盛之，油纸封，入重汤煮一伏时。每服一小盏，日三服。
腹中痞积，柽柳煎汤，露一夜，五更空心饮，数次，痞自消。
芜荑  ***************************
山榆仁也，气膻者良。
气味苦辛温平。主皮肤肢节中风毒淫淫如虫行，杀虫止痛，治积冷气心腹癥痛，妇人子宫风虚，小儿疳泻冷痢。得诃子、豆蔻良。和猪胆脂，涂热疮。和蜜，治湿癣。和㸺牛酪或马酪，治一切疮。其功长于走肠胃杀诸虫，消食积，为小儿疳泻冷痢必资之药。（仲淳）　脾胃有虫，食即作痛，面黄无色。以芜荑二两和面，炒黄色为末，不拘时，米饮服二钱匕。疳热有虫瘦悴，久服充肥。用芜荑一两，黄连一两为末，猪胆汁七枚和入碗内，饭上蒸之，日一次，九蒸后，入麝香五分，汤浸蒸饼和丸，绿豆大。每服五、七丸至一、二十丸，米饮下。结阴下血，芜荑一两捣烂，纸压去油，为末，以雄猪胆汁丸梧子大。每服九丸，甘草汤下，日五服，三日断根。
脾胃气泄，久患不止。芜荑五两捣末，饭丸梧子大。每空心午饭前，陈米饮下三十丸。腹中鳖瘕，嗜酒者，血入于酒为酒鳖。多气者，血凝于气为气鳖。虚劳痼冷，败血杂痰为血鳖。摇头摆尾，如虫之行，上侵人咽，下蚀人肛，或附胁背，或隐胸腹，大则如鳖，小或如钱。治法惟用芜荑炒煎服之，兼用暖胃益血理中药，乃可杀之。若徒事雷丸锡灰之类，无益也。（《直指方》）　多服发热心痛，为辛故也。（孟诜）
〔论〕芜荑先百木而青，逗春生之端，当入肝以宣肝用。其味辛，是木以金为主，而得宣之用也。其气温，正得春阳之气也。辛温更合于苦味，而宣散乃有功，世但知其散风杀虫，不知从极阴之脏而宣阳，故气之凝者能散，血之结者皆宣耳。夫脾胃为后天气血之源，而以肝为主。仁斋谓治虫独取此味，兼之能理气血者，诚为有见。即其所治妇人子宫风虚，非亦根于气血之虚乎？（肾受五脏六腑之精而藏之，然胞宫为之行其化，亦本于厥阴风木之化，气血虚则胞宫无所藏，而风木亦无所养以行其化也。）
〔辨治〕当用大者，（小者即榆荚仁）陈久乃良。炒去壳，其气膻。
水杨  ***************************
即蒲柳。叶圆阔而尖，枝条短硬，与柳全别。（柳叶狭长，枝条长软。）
枝叶
气味苦平。治痈肿，发痘毒。水杨根治痈肿，故近人用枝叶治痘疮。痘疮数日，陷顶，浆滞不行，乃气涩血滞，腠理固密，或风寒外阻而然。用水杨枝叶（无叶用枝）五斤，流水一大釜，煎汤温浴之，令暖气透达，和畅郁蒸，气血通彻，良久照见累起有晕丝者，浆行也。若内服，助气血药，借此升之，其效更速。风寒亦不得而阻之矣。如不满，再浴之。力弱者，止洗头面手足。如屡浴不起者，气血败矣，不可再浴。始出及痒塌者，皆不可浴。
苏方木  ***************************
苏方国产此木，今人省呼为苏木。
味甘咸微辛，性平，降多于升，阳中阴也。入足厥阴，兼入手少阴足阳明经。主治产后败血胀闷，或血晕口噤，由于恶露不下，（如由去血多而虚者仍忌）及血气心腹搅痛，月候不调。疗虚劳血癖，气壅滞，并男女中风口噤不语。治人常常呕吐者，（恐胃有瘀血也）破疮疡死血，消痈肿扑损瘀血。方书治喘郁嗽血，下血蓄血，胁痛腰痛，痛痹自汗，耳证。发散表里风气。（宜与防风同用）　又能破死血，产后血肿胀满欲死者宜之。（洁古）　禀水土之气以生，其主治悉由入血行血，辛咸消散，兼有软坚润下之功。（仲淳）　同泽兰、川芎、麦冬、生地、蒲黄、人参、童便、益母草、牛膝、黑豆、荆芥穗，治产后血晕有效。同山楂、延胡、丹皮、泽兰、当归、五灵脂、赤芍、红花，治产后儿枕作痛。加乳香、没药，治产后血癖不消。因寒而得者，加炒黑干姜桂各少许。同延胡、丹皮、当归、牛膝、地黄、芍药、续断，治妇人月后不调。煎浓汁，加入乳香、没药、血竭、自然铜、䗪虫、麻布灰、黄荆子等末，量病轻重，调服四五钱，治跌扑损伤如神。产后气喘，面黑欲死，乃血入肺也。用苏木二两，水二碗，煮一碗，入人参末五钱，随时加减。名参苏饮，神效。
〔论〕苏木之味，甘多而兼咸，又有微辛。夫咸走血，甘入脾，然其质木也，其色赤也，是心之生血，肝之藏血，脾之统血者，莫不具矣。又辛味借肺金之气以达血之行，故于血分之用最专，大约欲和血，则少用，欲破血，则多用可也。至谓其散风，乃属血中之风，如血晕口噤证，观于表里二字，义固可思。
产后恶露已尽，由血虚腹痛者，不宜用。（仲淳）
〔修事〕去皮节，细锉，和梅枝蒸半日，阴干用。
棕榈皮  ***************************
气味苦涩平。止味衄，破癥，治肠风赤白痢，崩中带下。（俱烧灰存性用）　烧黑性涩，凡失血去多，淤滞已尽者，用之为当。与乱发同用，更良。年久败棕，入药尤妙。下血不止，棕榈皮半斤，栝蒌一个，烧灰，每服二钱，米饮调下。
〔论〕棕榈皮用止吐衄，世类以其苦涩为功，夫血溢岂遂以苦涩止，且能止者又何以能破（破癥）乎？要知兹木每皮一匝为一节，二旬一采皮，转复生上，是以化为生，于人身血分之生化，诚有合焉者。又其皮有丝毛，错纵如织，剥取缕解，于人身血络之如织而复有条理更相合焉。阅方书主治，于下血尤多，大约能使不归经络之血，胥以就理，其功固在苦涩之外矣。夫血脏即风脏，血之不能和而就理者，乃风脏还病于肠胃之由也。如止以苦涩奏功，岂遂能疗肠风而得当耶？
凡暴得吐血，瘀滞方动，崩中，恶露未竭，湿热下痢，肠风初发，带下方炽，悉不宜遽用。
巴豆  ***************************
出巴蜀。（嘉州眉州戎州皆有）而形如豆，故名。有雌雄，紧小者是雌，有棱及两头尖者是雄。雄者峻利，名刚子，（亦书江子）雌者稍缓。（濒湖）　出戎州者，壳上有纵纹，隐起如线，或一道或两三道，人呼金线巴豆，最为上品，得火良。
味辛，气热，有大毒。生猛熟缓，能吐（不去心则呕）能下。浮中得沉，升中得降，气薄味厚，阳中阴也。入手足阳明经。芫花为之使，畏大黄（同用泻反缓）、黄连、芦笋、菰笋、酱豉、冷水，反牵牛。主治导气消积，（胃中无寒积者，弗用。）去脏腑停寒，心腹痛冷，气血凝，癥瘕结聚，坚积留饮，痰癖，惊痫，大腹水肿。治生冷硬物所伤，及一切病泄壅滞，荡练五脏六腑，开通闭塞，利水谷道，疗喉痹耳聋。去恶肉，通女子月闭烂胎，不利丈夫阴。若急治为水谷道路之剂，去皮心膜油生用。若缓治为消坚磨积之剂，炒去烟令紫黑用，可以通肠，亦可以止泻，世所不知。（好古）　巴豆得老阳气化，其性大刚过急，入腹如火。（洁古谓为斩关夺门之将）但可对待阴寒太过，已成坚凝闭塞之象，而阳火消沮，竟如死灰不燃者，下顺水性，热助火气，一用两得之矣。若木土金水不及，纵有可下之证，用之则木愈抑而胀，土愈陷而废，金愈燥而炎，水愈涸而结矣。（卢不远）　万物合太阳火气而生者，皆有毒。巴豆生于盛夏六阳之令，而成于秋金之月，禀火性之急速，及坚金之刚猛，故性有大毒。仲景三物白汤，治寒结胸懊憹满闷身无热者。巴豆一分，去皮心熬黑用，桔梗三分，贝母三分，二味为末，内巴豆，臼中杵之。白汤和服，强人半钱，弱者减之。病在膈上，必吐，在膈下，必利。不利，进热粥一杯，利过不止，进冷粥一杯。
耳猝聋闭，巴豆一粒，纸裹，针刺孔通气，塞之取效。
痈疽溃后，腐肉不落。巴豆一味，炒至烟尽，存性，研膏敷上，即拔毒去瘀生新。急喉痹，同白矾枯过，去巴豆，单用矾，研细，吹入喉，流出热毒涎，喉即宽。二便不通，巴豆连油、黄连各半两，捣作饼子。先滴葱盐汁在脐内，安饼子上，灸二七壮，取利为度。寒痰气喘，青橘皮一片，展开，入刚子一个，麻扎定，火上烧存性，研末。姜汁和，酒一杯呷服。寒癖，宿食不消，大便闭塞。巴豆仁一升，清酒五升，煮三日夜，研熟，合酒微火煎，令可丸如豌豆大。每服一丸，水下，欲吐者二丸。积滞泻痢，腹痛里急。杏仁去皮尖，巴豆去皮心，各四十九个，同烧存性，研泥溶蜡和丸绿豆大。每服二三丸，煎大黄汤下，间日一服。一加百草霜三钱。
〔附案〕一老妇饮病，溏泄五年，肉食油物生冷犯之即作痛。服调脾升提止涩诸药，入腹则泻反甚，脉沉而滑，此乃脾胃久伤冷积凝滞所致。法当以热下之，则寒去利止。遂用蜡匮巴豆丸药五十丸与服，二日大便不通，不利，其泻遂愈。凡用巴豆治泄痢积滞诸病恒有不泻而病去者，此药病相对，配合得宜尔。苟用所不当用，则犯轻用损阴之戒矣。一女子值暑月夜甚凉，患心痛，从右肋下起至心前歧骨陷处，并两乳下复连腰背两膀，俱骨缝胀痛，惟右肋并心疼独甚，时作呕恶。初疑凉夜寒邪郁遏，气不流畅所致，用散寒行气药，不效。又疑寒气郁滞，中有郁火，于前剂加散郁火药，亦不效。服加味煮黄丸，乃顿愈。姜黄三钱五分，雄黄三分，去油巴霜八分，去油净，共为细末，醋糊丸黍米大。虚者七丸，实者十一丸，姜汤送下。按《经》云：邪气盛则实，惟此辛热之剂，可以导之。前所用药，虽亦散寒，不能及病也，用姜黄乳香者，寒能伤血故耳。
〔论〕巴豆树植于西土，其叶在仲夏时新旧相代，而开花成穗即于斯时，结实作房亦踵其后。盖禀地气之金，而受天气之火极其精专者，其实成熟至七八月渐落，此金化于火，火终于金，专受炎火之气，而绝不受寒水之气者。夫金独受火气，而子气之水绝无与焉，所以偏至之性，洵当有毒也。燥万物者莫如火，故能溃烂有形，损真阴而竭津液。且火气之精专者，独为金用，金司降令，又从于最烈之火，故为斩关夺门之将也。其生用者，存金而去火之毒，可以利水谷道而不伤脏腑。炒用者，从火而制金之锐，可以磨坚结积而不致暴厉。《本经》所云荡练五脏六腑，盖生用合于荡，炒用合于练矣。金化于火，直司降令以透下焦，皆其由阳入阴以神老阳之用。仲淳所谓阳中阴入手足阳明者，庶其近之，惟本至阳以破结阴，非一切寒滞积久闭塞，固非其对待之治也。
此药沾人肌肉，无不灼烂，试以少许擦肤，须臾泡出。况肠胃柔嫩，下咽则徐徐而走，能无溃烂之患耶？又何待下后而耗损真阴耶。不得已急证，欲借其开通道路，亦须炒熟压令油净，入分许即止，不得多用。（仲淳）
〔修治〕不去膜则伤胃，不去心则作呕，以沉香水浸，则能升能降，与大黄同用，泻人反缓，为其性相畏也。凡修事，敲碎去油净，用白绢袋包，甘草水煮，焙干，或研膏用。《日华子》言：凡入丸散炒用，不如去心膜，换水煮五度各一沸。按巴豆之火毒，所畏者水也，今去心膜换水煮，亦止于缓火毒尔。要知炒去烟，止可以去金之暴气，而火性尚存，金之所畏者火，而巴豆又喜火也，治法宜中的为妙。有用仁者，用壳者，用油者。有生用者，麸炒者，醋煮者，烧存性者。有研烂以纸包压去油者，谓之巴豆霜。
●巴豆油
治中风痰厥气厥中恶喉痹。一切急病，咽喉不通，牙关紧闭。以巴豆研烂，绵纸包，压取油，作然点灯，吹灭熏鼻中，或用热烟刺入喉内，即时出涎或恶血，便苏。又舌上无故出血，以熏舌之上下，自止。
干漆  ***************************
出汉中金州梁州者最善，益州广州浙中者次之。五六月，刻木取汁液干之，即曰干漆。状如蜂房，但性急易燥，热则难干，无风阴润，虽严寒亦易燥也。
味辛苦咸，气温，有毒。气味俱厚，通行肠胃，入肝行血，降也，阳中阴也。《本经》主绝伤，续筋骨，填髓脑，安五脏。（丹溪言其性急而飞补，用之中节则积滞去后，补性内行。）疗五缓六急，风寒湿痹。诸本草消瘀血痞结，（削年深坚积，破日久凝瘀。）治腰痛，女子疝瘕，经脉不通，利小肠，杀三虫。方书于虚劳传尸，反胃蓄血，心痛胃脘痛，胀满着痹，拘挛盗汗等证用之。凡瘀血得之，即化成水。（仲淳）　大抵损伤一证，专从血论，血属有形，形质受病，为痞结，为绝伤。惟兹味捷入血分而消之，则绝伤自和，绝伤和则筋骨自续，而髓脑自足矣。凡风寒湿痹，多病于血滞，此痿缓痹急所由成也。至于腰痛疝瘕，何一非此味通行经脉之治乎？（仲淳）　同䗪虫、桃仁、当归、红花、苏木、丹皮、灵脂、延胡、牛膝，治腹中瘀血作痛。或产后感寒，恶露未尽，结成痞块作痛者，加入干姜、泽兰。同楝根、鹤虱、槟榔、锡灰、薏苡根、乌梅、龙胆草，能杀肠胃诸虫。同牛膝、丹皮、续断、赤芍、桃仁、红花、乳香、没药、延胡、鳖甲，治女子月闭因于瘀血，脐腹作痛。其畏寒而不发热口渴者，可加桂。同豨莶叶、半枝莲、生地、胡麻、荆芥、首乌、天冬、苦参，疗紫云风。入大黄䗪虫丸，治五劳虚极羸瘦，腹满不能饮食，肌肤甲错，内有干血。小儿虫病，胃寒危恶证，与痫相似者。干漆捣烧烟尽，白芜荑等分，为末，米饮服一字至一钱。女人月水不通，脐下坚如杯，时发热往来，下痢羸瘦，此为血瘕。（若是肉癥，不可治也。）《千金方》用干漆一斤烧研，生地黄二十斤取汁，和煎，至可丸丸梧子大。每服三丸，空心酒下。
〔论〕漆之味甚辛而属金，第其湿者在燥热则难干，得阴湿则易干，似兼乎水火之用，而有得于水为火用，火为水用，以成其气化者。丹溪谓属金而有水与火，良不谬也。其治瘀血而破坚积，由积之坚者皆属阴，不外于血之属也。夫血原于水而成于火，恃有金为水母，又为火妻，水火合于金，然后水为火用，而血之生机在此，火为水用，而血之化机亦在此。兹物取其活血，止取其化机之流畅尔。以属金之物而有水火，火为之夫，水为之用，液之所以化血者在是。故遇燥热则难干，火金之化气俱胜也。如以金水值水，斯化机为之息而易干矣。（漆遇蟹则化水，可以征其化机之息，盖蟹固全得其气于金水者。）要惟兹物得乎化机之全，能化即能生，所以活瘀血，破坚积，而便为补益，不然何以异于破血诸味，而《本经》且谓其治绝伤续筋骨乎？至于用之必须炒熟者，以其禀火金之兼气以达水，不能无毒，（火金相搏，则未免有毒。）炒用所以去毒耳。
缪氏云：瘀血得干漆即化水，其消散之功可知。凡经闭非有瘀血结块阻塞者，切勿轻饵。
〔修治〕须捣碎炒熟入药，不尔损人肠胃，若是湿漆煎干更好，亦有烧存性者。

卷二十四·灌木部  ——————————————————————————————————————————————————————————————————————————————————————————

桑  ***************************
桑有数种：白桑叶大如掌而厚，鸡桑叶花而薄，子桑先椹而后叶，山桑叶尖而长。俱取土内嫩根，剥皮用。
●桑根白皮
气味甘辛寒，甘厚而辛薄，（有兼苦者，有兼辛者，必择用辛者乃合。）可升可降，阳中阴也。入手太阴经。续断、桂心、麻子为之使。《本经》主伤中，五劳六极，羸瘦，崩中绝脉，补虚益气。治肺气喘满，虚劳客热头痛，及唾血热渴，水肿腹满胪胀。调中下气，消痰开胃。煮汁饮，利五脏。入散用，下一切风气水气。方书治咳嗽嗽血吐血，鼻气耳聋，声喑口病，中风往来寒热，虚劳发热，反胃胁痛，挛痹行痹脚气，消瘅黄疸，泄泻，大小便不通，小便不禁，溲血淋，肠鸣痫。桑根皮泻肺中火邪，非泻肺气，泻邪即所以补正也。（天益）　桑根皮虽入五脏，而以脾为主，盖伤中者，中土受伤，以致五脏劳极耳。羸瘦即肉极，崩中绝脉即脉极，补虚者补脾土之虚，益气者益中央之气也。（之颐）　甘以固元气之不足而补虚，辛以泻肺气之有余而止嗽。（东垣）　钱乙泻白散：治肺热咳喘，面肿身热。用桑根皮炒一两，地骨皮焙一两，炙甘草五钱，每用一二钱，入粳米百粒，水煎，食后温服。此方乃泻肺诸方之准绳，罗氏谓泻肺火邪，非泻肺气是也。得天麦冬贝母沙参百部五味子款冬薄荷甘草枇杷叶，为治嗽要药，　得芍药、薏仁、木瓜、茯苓、橘皮、赤小豆，为治水肿之神剂。咳嗽吐血甚者，鲜桑根白皮一斤，米泔浸三宿，刮去黄皮，锉细，入糯米四两，焙干为末。每服一钱，米饮下。
消渴尿多，入地三尺桑根，剥取白皮，炙黄黑，锉，以水煮浓汁，随意饮之，亦可少入米，勿用盐。产后下血，桑白皮炙，煮水饮之。小儿火丹，桑根白皮煮汁浴之，或为末，羊膏和，涂之。
〔论〕《本经》言桑根白皮补益功甚巨。按《典术》云：箕水星精，散而为桑。《种树书》云：根下尝培龟甲，易茂不蛀。（龟神在坎，故桑以龟为食。）郭子章又言：桑无不宜之土。合而绎之，则知此木乃水土合德以立命者。其气寒，其味甘，甘而有辛，犹人之脾气散精，上归于肺，正水土合德之所化也。人身脾肾之气，至于肺，则归于在天之阳矣。阳畅而阴自降，则能毛脉合精，行气于腑，腑精神明，留于四脏矣。桑根皮之治伤中劳极羸瘦及崩中绝脉，补虚益气也，岂非甘寒而致用于辛者，阳固无阏，而阴自和以降欤？夫水土合德以为阴，犹中土之从乎地气也，辛甘合德以为阳，犹中土之从乎天气也。此味主伤中益气，是其主脑。（阳中之阴伤，如唾血热渴，及劳热喘满，此地气不升，而肾阴不至于肺也。阴中之阳伤，如肺中水气，水肿腹胀，此天气不降，而肺阳不归于肾也。）盖本甘辛合而肾与脾同至肺，即甘寒合而脾之至肺者，肺仍与之归肾，明其补益之所以然，岂得以泻肺热，利水气，印定桑皮之用哉。且如以为降多升少，其功尤在下气，何又奏效于产后下血，及消渴尿多耶？此可悟《本经》指称之义矣。《经》于桑白皮，首主伤中，似伤中特为劳极羸瘦崩中绝脉之本。夫所谓中者，何也？人生有形，不离阴阳，本于阴而透于阳，透于阳而又未离于阴，是之为中气，即东垣所谓元气也。桑之根皮，合于亲下，为水土立地之用。然却有辛以至天者，远水土气化而际肺，即由天而还返其立地之精，以归于极下。是则搏捖而神其升降者，固在天表之肺，故其功以平逆气，而止嗽定喘为多也。下而脚气之治，则自地升天者，即能由天而降地，总是一气之所贯耳。（自肾而合于中土以际肺，俾阴得畅于阳，即由肺而复合于中土以归肾，使阳更育于阴。夫如是则阴阳还元，营卫和合，其功不独在肺矣。）又以桑皮疗水肿，乃得夫气为血之先，血为气之御焉。盖先天之水所以生气，后天之气所以化水，后天之气化，则阴根于阳而血生，后天之水化，则阳宅于阴而气益，以水即血之源，血又气之依也。是乃疗崩中绝脉，补虚益气之实际。《本经》首主伤中，盖深悉于肺肾相因，而中土司升降之枢，兹物有合焉者也。
（附）皮中白汁　小儿口疮白漫，拭净，涂之便愈。又涂金刃所伤，燥痛，须臾血止，仍以白皮裹之，甚良。
（附）桑生黄衣，谓之金桑。其木必将槁矣，山家老树多生，湖桑少见。气味与白皮同，其除肺热之功，殆又过之。
缪氏：肺虚而小便利者，不宜。因寒袭肺发咳者，勿服。
〔辨治〕出土者，用之杀人。须采土内嫩根，去骨，铜刀刮去薄皮，勿去皮上涎，其药力在此也。利水生用，咳嗽蜜炙或炒。
●叶
以夏秋再生者为上，经霜者另取洗眼用。
气味苦甘寒。除寒热止汗，（《本经》）　利五脏，通关节下气。嫩叶煎酒服，治一切风。（日华子）　利大小肠，除脚气水肿。（苏恭）止盗汗，经霜桑叶研末，米饮服。（丹溪）　去老风宿血，鸡桑叶煮汁，煎膏服。（藏器）　风眼下泪，用腊月不落桑叶煎汤，日日温洗，或入芒硝。去手足风痹，取霜后叶煮汤淋渫之，微炙和桑衣煎服。
治痢，并止金疮诸损伤出血。（颂）桑麻丸：能益气血，祛风。四月采桑叶，酒拌，九蒸九晒，为末，胡麻或黑芝麻去壳，九蒸九晒，另磨如泥，各等分，炼蜜为丸。每空心饥时，白汤下五六钱，仙家饵之为引年止饥之要药。养血宁心，老桑叶一斤，嫩桑叶末一斤，茯神八两，制人乳，共成一斤，为末，炼蜜丸服。
〔论〕桑叶性味甘寒，而以苦先之，故能致于火主之心而行血化。（以甘寒致于火生则气和而血鬯）统观治效，大抵皆因和血之益，即以获治风之效者。夫桑叶治风，类以为金能平木，岂知肝属风木，《经》所谓一阴为独使者，谓其下通命门，以升阴中之阳，上合心包络，以降阳中之阴也。如甘寒之阴，至于主火之心，则肝以得升其阴中之阳矣。乃主火之心，合甘寒之气化，则肝又得降其阳中之阴矣。风之为病，或病于阳之不升，或病于阴之不降，今阴中之阳，肝既合之以升，而阳中之阴，肝又承之以降，此正金木相媾之元机，所由达包络之血，使肝和而风息者也。
〔修治〕煎汤研汁为末俱可。
●椹
甘寒，味厚气薄，其性微凉。养阴补肾，生津安神，利五脏关节，通血气。酿酒服，利水气消肿。（皆阴气得益之故）　根较寒，子较暖，用者详之。（士材）　甘寒益血而除热，其为凉血补血益阴之药无疑。五脏皆属阴气，益阴故利五脏关节而血气自通。桑椹膏：治服金石发热口渴，及小肠热者。采摘熟椹，微研，以布滤汁，瓦器熬成稀膏，量入白蜜熬稠，贮瓷器中。每食后夜卧，抄一二钱，沸汤点服。桑椹酒：能理百种风热。用椹汁三斗，重汤煮至斗半，入白蜜二合，酥油一两，姜汁一合，煮令得所，瓶收。每服一合，和酒饮之，亦可以汁熬烧酒，藏之经年，味力愈佳。水肿胀满，水不下则满溢，下则虚竭还胀，十无一活，宜桑椹酒治之。桑心皮切，以水二斗，煮汁一斗，入桑椹，再煮，取五升，以糯饭五升酿酒饮。
〔论〕桑本甘寒而兼辛，结于椹，则由辛而达甘寒之化，其精英固萃于此也。色乌赤，固当入肾而益阴。总之，利水必以根皮为先，祛风则取枝叶为胜。至于乌椹益阴气，便益阴血，血为水所化，故益血还以行水，风与血同脏，故益血又即以息风，然则此味益阴不较胜乎？
缪氏：甘寒滑润而下行，脾胃虚寒作泻者，弗服。
●枝
气味苦平。主治祛风养筋。（士材）　取嫩条细锉，炒香，瓦器煮减一半，再入银器，重汤煮减一半，服之。久久不患偏风，疗口渴及痈疽后渴。桑木炙法：能通关节，去风寒，出郁毒。凡痈疽发背不起发，或瘀肉不腐溃，及阴疮瘰疬，流注臁疮，顽疮恶疮，久不愈者，未溃则拔毒止痛，已溃则补接阳气。用干桑木劈成细片，扎作小把，然火吹息，炙患处，每吹炙片时，以瘀肉腐动为度，内服补托药，甚良。紫白癜风，桑枝十斤，益母草三斤，水五斗，慢煮至五升，去渣，再熬成膏。每卧时温酒调服半合，以愈为度。
●柴灰
以灰淋汁，即桑霜。用桑皮纸衬淘箩底，滚水淋下，瓷器盛之。重汤煮干，别名木硇。
气味辛寒，有小毒。能钻筋透骨，为敷痈疽拔疔，引诸散毒药攻毒之要品。身面水肿，取花桑枝烧灰淋汁，煮赤小豆，每饥即饱食之，不得吃汤饮。
同丹砂、雄黄、乳香、没药、牛黄、龙脑香、红白药子、白芨、白蔹，敷一切肿毒，止痛追毒有奇效。
同铁锈、蟾酥可拔疔。
〔总论〕桑之用，总不外于甘寒。根白皮由甘寒而辛，致其用于中气，而即能裕血。桑叶自苦而甘寒，致其用于血化，而还能达气。桑椹则独有甘寒而色乌，归其用于气血之元，觉益阴良厚。若桑枝则惟有苦平，亦不离甘寒之体，而专行血化以息风。大抵在气则水之治切，在血则风之功专，二语尽之矣。
楮实  ***************************
即今构树子，亦名谷实。楮谷一种，但分雌雄。雄者皮无斑纹，叶无叉桠，三月开花，成长穗若柳絮状，不实。雌者斑点，叉丫全异，四月开花，结实若杨梅半熟。初夏青绿，六七月渐深红。八九月采，水浸，去皮穰，取中子，晒干用。
气味甘寒，气薄味厚，阴也，降也。入足太阴经。浊阴下降，宜入足少阴。（士材）　主阴痿，治水肿，助阳气，明目，壮筋骨，补虚劳，健腰膝。别有一种味苦者，惟赤白浊用之，或异种而同名耳。水气蛊胀，楮实子丸。用楮实一斗，水三斗，置净釜，熬成膏，茯苓三两，白丁香一两半，为末，以膏和丸梧子大。从少至多，服至小便清利胀减为度，后进治中汤养之。忌甘苦峻补及发物。肝热生翳，楮实子研细，食后蜜汤服一钱，日再。目昏难视，楮桃、荆芥穗各五百枚，为末，炼蜜丸弹子大。食后嚼一丸，薄荷汤下，日三服。
〔附案〕南唐烈祖，食饴喉中噎，国医莫能愈。吴廷绍独进楮实汤，一服疾失去。叩之，答云：噎因甘起，可即以甘寒而下降者对待之，有得于同气相从之义也。
〔论〕《别录》首言楮实治阴痿，又有言其助阳气者，医执味甘气寒，漫以为功在滋阴也。讵知甘寒之品，岂尽为滋阴用。且楮实疗水肿，除湿热，更益老人，亦独何哉？老人阴虚而阳随虚，阳虚则阴益郁而化湿，此味导湿以起阴，不与渗利者等。自其实生于初夏，历六七月以渐而熟，至火土气毕，方于八九月采之。（采必于秋杪前，以金受火土之气，而犹未泄精于所生之水，乃能大为阴气之母，而治阴痿补虚劳耳。）即其味甘气寒，是能导阳气于阴中，阴中有阳为导，则阴起而阳益畅，即所谓助阳气也。本草于治水肿下，即继以益气二字，义可思矣。目病方，多用楮实。东垣云：青白翳见于目大眦，乃足太阳少阴经中郁遏，厥阴肝经气不得上通于目也。如水化行则风木之化布，而肝气畅于所主之目，即此知风化布而水中之真阳益畅矣。楮实与车前，皆能强阴，而犹少有异。车前子五月已老，是水气达于木，木气达于火，乃肝由子以畅母也。故专功于肝所司之小水，与肝所主之风化。若楮实至秋方熟，是水木之气蕴于火土，而更归凉金，金为木用也。故强阴气者，肺仍合于肝之体，（即肺气降归命门，水中有金义。）而疗水肿者，肝则输于肺之用，此其同而有异，不能混也。《本经》首言治阴痿，为其能助阳气也，助阳气未有能离于肺者，以气之所统在肺也。肺司降令，由阳至阴者必肝得合于肺，而后肝之体用乃全。试即此味之酝精于夏火而归元于秋金，有仿佛于阴降阳随之义，亦合于引气归元之义。《别录》首谓其治阴痿，而《日华子》亦谓其补虚劳，良不诬也。至其利益老人，先哲累言之，（抱朴子言楮实赤者服之，令老人反少。）为其补益真阳者，从酝阳而归阴以告成，所以收补阳之功而不燥耳。
〔修治〕水沉去浮者，晒干，酒浸蒸半日，焙干用。煎法：六月六日取谷树子五升，以水一斗，煮取五升，去渣，微火煎如饧用。
●谷树叶
气味甘凉。治风湿肿胀，疗鼻衄白浊疝气癣疮。阴阳者，营卫外内之体用，楮实包蕴全体，谷叶则偏向于卫。
〔附方〕通身水肿，楮枝叶煎如饧，空腹服一匕，日三。鼻衄，小劳辄出。楮叶取汁，饮三升良。一切目翳，三月收谷木软叶，晒干为末，入麝少许，每以黍米大注眦内，其翳自落。小便白浊，谷树叶为末，蒸饼丸梧子大。每服三十丸，白汤下。木肾疝气，楮叶雄黄等分，为末，酒糊丸梧子大。每盐酒下五十丸。疝气入囊，五月五日采谷树叶，阴干为末。每服一二匙，空心温酒下。
●谷树白皮
气味甘平。煮汁酿酒饮，治水肿入腹，短气咳嗽。为散服，治下血血崩。丹溪于腰痛除湿热，同滋阴药用之。风水肿浮，楮皮散。楮白皮、猪苓、木通各二钱，桑白皮三钱，橘皮一钱，生姜三片，水二钟，煎服。膀胱石水，四肢瘦削，小腹胀满。构根白皮、桑根白皮各二升，白术四两，黑大豆五升，流水一斗，煮四升，入清酒二升，再煮至三升，日再，一匕服之。肠风下血，秋采楮皮，阴干为末，酒服三钱，或入麝香少许，日二。血痢血崩，楮树皮、荆芥等分，为末，冷醋调服一钱。血崩，醋煎服神效。女子月经不绝，来无时者。取谷树皮捣为纸者三十张，烧灰，以清酒半升，和调服之，顿定。蓐中血晕，服之立验。已毙者去板齿灌之，经一日亦活。
〔总论〕楮叶及白皮与实，同有行湿升阳之性。而实则甘寒，寒者在地之阴，更饱蕴火土之精气，导阳于阴中，以全肝之体用，故起阴明目，其功总归于肝。若叶则甘凉，皮则甘平，平亦辛也。虽行湿升阳之化不异，然凉平俱归金化，是属在天之阳，似致其用者，专气于卫以和营矣。故皮叶疗水病殊胜于实，更能治鼻衄及下血血崩也。（《银海精微》言楮实属肺能升阳而上，讵知当属之叶与白皮。）　人身之血，固水所化，若在下水中之阳升，阴得阳化，则自不病于肝之纳血矣。在上金中之阴降，阳得阴化，则更不病于心之主血矣。楮叶及皮兼有之，似为调血之要剂，调血者先于金水二脏留意而已矣。载按食饴喉噎，一服楮实汤即愈，据此则知楮实之益阴气者，即能化湿热。（湿热多生于甘味）　廷绍之用以治噎，正合于丹溪除湿热之义也。
枳  ***************************
橙枳橘柑之辨　橙叶有两刻，枳叶似之，橘与枳皆多刺，其叶两头尖，非一叶而有两刻者。橘叶久而有两刻化为枳也，柑与橘无异，但少刺耳。然则柑树与橘之分在刺，橘与橙枳之分在叶也。
枳为木实，后人因实之小者，性酷而速，又呼其老而大者为枳壳，原一物。枳壳大而色黄紫，多穰，枳实小而色青，中实少穰。壳主高，实主下，高者主气，下者主血，主气者在胸膈，主血者在心腹。
〔论〕枳实枳壳，因采有后先，而气别峻缓。枳木春生白花，至秋成实，气凝于正秋，正以降为用者。枳实采于七八月，乘金令之旺气，故其降甚峻。枳壳采于九十月，则金气退泄，而性自微缓也。
●壳
味苦辛酸，气微寒，气厚味薄。浮升而降，沉也，阴也。入肺胃大肠肝四经。主泻肺脏，宽大肠胸腹结气，两胁虚胀，关膈壅塞，下气宽胸痞，及肺气水肿，并大肠风痔疾，泄痢里急后重，能消一切瘴。枳壳破气，胜湿化痰，多用损胸中至高之气，止可二三服而已。禀受素壮而气刺痛者，看在何经部分，以别药导之。（洁古）　朱肱治痞，先用桔梗枳壳汤，一开提，一降泄。盖知气缘误下而将陷，故先用此，使不致于痞，非即以治痞也。若已成痞而用之，不惟不能消痞，反损胸中之气矣。（好古）　枳壳导散风壅之气，可常服者，不似枳实之决壅破结也。（衍义）　壳实皆能利气，气下则痰喘止，气行则痞胀消，气通则刺痛除，气利则后重愈，乃后贤有壳高实下之分矣。而仲景以实治胸痹痞满，诸方又以壳治下血痔痢肠秘里急后重，然则枳实不独治下，而枳壳不独治高也。（自飞门至魄门，皆肺主之，三焦相通，一气而已。）　枳壳气徐性纾，不遽下行，能入胸膈肺胃之分。因及大肠，不如枳实气全而性速，其下达无前也。（仲淳）　和中须合桔梗，理气更佐二陈。盖气行而不下，则浊气上而喘嗽气盛之证作，气下而不行，则清气陷而肠鸣飧泄之病生，所以枳桔二陈，义有取也。（能）　同桔梗、陈皮、木香、苏子、香附、白蔻，治上焦壅气胀满因于寒。同黄连、槐花、干葛、防风、荆芥、芍药、黄芩、生地、当归、地榆、侧柏叶，治肠风下血初起者，神效。同荆芥、防风、苦参、苍耳草、败蒲，煎汤浴，治风疹作痒。
同槟榔、芍药、升麻、葛根、黄连、甘草、红曲、滑石，治滞下里急后重。得人参、麦冬，治气虚大便不快。同肉桂，治右胁痛。肠风下血，不论远年近日。枳壳烧黑存性五钱，羊胫炭五钱，为末，五更米饮服，如人行五里，再一服，当日见效。又方：用枳壳一两，黄连五钱，水一钟，煎减半，空心服。胁肾疼痛，因惊伤肝者。麸炒枳壳一两，桂枝半两，为细末，每服二钱，姜枣汤下。
〔论〕枳壳与实，味苦而辛，苦多辛少，又含酸意。夫苦酸涌泄，其气且寒，本由上降下之性味，更结于降令时，故取降泄者无逾兹物矣。夫人身正气，非可降泄，其宜降泄者，正气为邪所伤，有壅塞处而不能降也。然壅塞有轻重，虽总是气病，却有阴阳之不同。如因气以及于血，则气之阴者伤，而病乎结实，不止病于絪緼无形之阳也。枳实性烈而速，一往直前，凡絪緼之气不能详缓以散，而结实着手之处，乃能决之溃之。枳壳性稍缓，辛味稍多，故能从统气之肺，于絪緼无形而疏利之，不以溃决为功也。此一物而分气血之义，细绎乎此，则不必执定所列治效。凡热伤正气使不得降，抑或湿热为病而不得降者，伏其所伤之邪而用此佐之，以下归于寒水之化，岂曰不宜。若不责其所因，而漫为泄滞气之主剂，则惑矣。然则枳壳治心下坚痞，其说非欤，讵知肺气不降入心，则胃气病而不能生血，即不能化血，此之泻肺气以下降，乃能使之生，遂能化也。以此义思枳壳之用，不同于实之溃坚决壅，岂不然哉。其治胁痛也，以两胁为肝胆所经，苦中有酸，自能降肝胆之逆气，所谓得降令之金以平木者，义固不爽耳。大抵治气之不降，宜于气为热伤者，若寒湿滞气，则温散而气自行，不则寒湿久而化热者，犹可投也。
缪氏：肺气虚弱者，忌之。脾虚中气不运，而痰壅喘急者，忌之。咳嗽不因气壅者，服之反剧。若阴虚火嗽者，立致危殆。胎前产后咸不宜，古人八九月服瘦胎饮，乃奉养太过而气实者，不可混用。
〔修治〕产江右者良。取翻肚如盆口状，其气味辛苦而腥，并有隙油者。陈久者为上。去穰，麸炒，待麸黑焦出用。
●实
味苦酸辛，气寒，气味俱厚，沉也，阴也。入足阳明太阴经。消实痞，破坚积，除胸胁痰癖，逐停水，（蜜炙则破水积）散逆气，心下急痞痛，胀满胁风痛，并消宿食败血，除寒热结，去胃中湿热。盖脾胃气滞，则不能运化精微，而痰癖停水，结实胀满，所自来矣。胃之上口，曰贲门，贲门与心相连，胃气壅则心下亦自急痞痛。邪塞中焦，则升降不舒而气上逆，肝木郁于地下，则不能条达而胁痛，得其破散冲走之力，则诸证悉除。（仲淳）　洁古用逐脾经积血，以脾无积血，则心下不痞也。滑窍破气之药，其泻痰有冲墙倒壁之力。（丹溪）　心下痞及宿食不消，并宜枳实、黄连。脾胃湿热生痰，有积者，入白术中四分之一。（丹溪）　仲景治心下坚大如盘水饮，用枳实七枚，术三两，水一斗，煎三升，分三服，腹中软，即消。按枳实苦寒，属太阳寒水，而又有金气之降，为水母同气相求，故能逐水也。枳实安胃气止，溏泄者，如伤寒下腹胀实结有承气，治胸中痞痛有陷胸，洁古疗心下痞满有枳术诸法。壅滞既去，则胃气自安，溏泄亦止矣。（仲淳）　益气则佐以参、术、干姜，破气则佐以硝黄、牵牛。加苍术则气清膈宽，并麦芽而和中消导，合芩连清湿中之热，同二陈化痰涎之壅。同三棱、蓬术、青皮、槟榔，为消磨坚积之剂，然须脾健能食方可用。同白术、陈皮、厚朴、砂仁、甘草，为枳术丸，治心下痞满因于食。
〔论〕枳实本苦寒下行之性，禀降令乘旺之气，其就下至阴也。气烈而速，凡热邪结于湿土之分，非此不能决泄之。故详枳实所治，皆就阴结以为消泄者。第经曰有形而不痛者，其阴完而阳伤之也，无形而痛者，其阳完而阴伤之也。然则有痞而坚大，乃阴邪有以结阳，受病在阳也，宜健阳，如仲景枳实白术之治，用枳实所以助阳之健也。有痞而痛急，乃阳邪有以结阴，受病在阴也，宜清阴，如洁古黄连枳实之治，用枳实所以助阴之清也。审此则枳实虽入阴分，而邪之分阴阳者，又当从而消息之矣。
此药性专消泄，破气损真。凡中气虚寒，劳倦伤脾，发为痞满者，必不可用。胀满非实邪结于中下焦，手不可按，七八日不更衣者，必不可用。挟热下痢，非燥粪留结者，必不可用。伤食停积，多因脾虚不能运化，如元气壮实有积滞者，不得已用一二剂，病已即去之。（仲淳）
〔辨治〕择如鹅眼，并年久色黑者用。微绿者不堪入药。
栀子  ***************************
春荣秋瘁，入夏开花，白瓣黄蕊，随即结实，薄皮细仁，色深红，霜后收之。
苦寒，气薄味厚，轻清上行。气浮而味降，阳中阴也。入手太阴肺经血分，更入手少阴足阳明经。留皮泻肺火，去皮泻心火。主除五内邪气，胃中热气，去心中客热，烦躁懊憹。治热厥心痛头痛，解热郁，散结气热毒风，疗五种黄病，清胃脘血，及吐衄下血尿血，散肝热血郁，并脐下血滞而小便不利，利五淋，治疝气汤火伤。除上焦虚热，疗风热。（洁古）　治心经留热，小便赤涩。（宗奭）　泻三焦之火，及痞块中火邪，最清胃脘之血。其性屈曲下行，能降火从小便中泄去。（丹溪）按痞块中火邪，乃郁也，由于气不行，而血随以凝也。用栀仁去皮，姜汁拌炒，假辛味冲折郁火，不为无功。立斋每合丹皮以清肝。凡心痛稍久，不宜温散，反助火邪。古方多用栀子以导热药，则邪易伏而病易退。（丹溪）　伤寒发汗吐下后，虚烦不得眠，若剧者，必反覆颠倒，心中懊憹，栀子豉汤主之。（仲景）　凡亡血亡津液，脏腑无润养，内生虚热，非兹物不可去。（宗奭）　栀豉治烦躁，烦者气也，躁者血也。肺主气，肾主血，故用栀子以治肺烦，用香豉以治肾躁。（海藏）　古今治发黄，皆用栀、豉、茵陈、甘草作汤饮。治大病后劳复，皆用栀子、鼠矢等汤，利小便而愈。（颂）　得故纸，能滋阴降火，清上固下，性虽寒而带补。（门）　五脏诸气益少阴血，用栀子炒黑研末，生姜同煎，饮之甚捷。（丹溪）　用童便炒黑，能益少阴经血而治阴火。（门）　同连翘、麦冬、灯心、竹叶、黄连、甘草，能泻心经有余之火。加赤苓、木通、滑石、泽泻，泻小肠火。同茵陈、滑石、车前子、秦艽、黄连、连钱草、苜蓿，治酒热发黄。胃脘火痛，大山栀子七枚或九枚，炒焦，水一盏，煎七分，入生姜汁，饮之立止。复发者，必不效，用元明粉一钱服，立止。
〔论〕栀子味苦气寒，苦寒合则宜就下。但味厚而气薄，味从乎气者也，其气升浮，故入手太阴肺及手少阴心。夫心肺合而上焦营诸阳，阳中有阴矣。栀子以苦寒气味，华实于大火之候，华色白者，金脏之气也，子色深赤者，火脏之血也，是非阳中有阴乎？（乘大火之候，吐花而结实，正效其金水之用于火者。心固火主，然离中有坎，所以主血。更得金为火妻，以孕水子，所以生血而气化愈清。）人身心肺为阳，阳中原有阴，其阳盛以伤阴者，气伤而血随伤，血伤则热益郁，气益结。如他味只能清气，不能凉血，或即凉血，而不由清气以致之，犹未得如心肺合而营诸阳之义也。栀仁由寒气之轻清以至主气之肺，即有苦味之涌泄以至主血之心，心肺之热既清，则阳中有阴，而胃热自除矣。其治五种黄病，及亡血亡精劳复等证，皆不离胃之阴气而言。大抵上焦之阳，易伤其阴，阴不降，则阳益炽于上。此味除热，从气分入血，使阳中阴降，阴降而阳随之。故胃热散，即此便能清胃脘血，热炽而血污，热除则血清，又何血证之不能治乎？其治热厥心痛及头痛者，阴降而阳随也。其屈曲降火从小便出者，气化而血和也。其散肝热血郁者，由肺胃以及之也。其治疝者，即解郁热，散结气，并入肝而效其用也。其治大小肠大热者，胃与大小肠相上下，况又为心肺二经之合也。（由上而及下，故云能泻三焦之火。）总之，他味降火，类多直折其阳，此独从阳中之阴以除热，使阴从阳和。故能透经脉，入密理，以纾其阳化，而尽其由上及下之用，所以破痞块中火。而又曰屈曲下行，非如他昧之降折，昔人遂并称其寒而能补也。但不可施于气虚之人耳。
缪氏：禀至苦大寒之气，损胃而伤血，凡脾胃虚弱，及血虚发热者，忌之。凡诸血证用之，亦宜酌量致慎。癃闭由于膀胱虚无气以化者，不宜服。
〔辨治〕长而大者，止用染色，不堪入药。皮薄而圆，七棱至九棱者，名山栀子。（即越桃也）　胃热病在上者，带皮用。（丹溪）大率治上中焦病，连皮，或生或炒用。下焦病，去皮，洗去黄浆，炒用。治血病及开郁止痛，并炒黑用。去心肝血热，酒炒黑用，殊效，不用皮。
酸枣仁  ***************************
《本经》用实，今皆用仁。
味酸辛甘，气平，微热，阳中之阴。入足少阳厥阴手少阴足太阴之经。恶防己。主治心腹寒热，邪结气聚。除四肢酸痛湿痹，疗烦心不得眠，补中益肝气，宁心志，敛虚汗，去筋骨风，助阴气。方书更治中风虚劳，癫狂惊痫，振颤挛悸，虚烦健忘，消瘅，善太息，赤白浊，着痹胁痛，腰痛咽喉。胆虚不眠，寒也。炒熟枣仁为末，竹叶汤调服。胆实多睡，热也。生枣仁为末，姜茶汁调服。（海藏）　血不归脾而睡卧不宁者，宜用此大补心脾，俾血归脾而五脏安和，宁神就睡。（丹溪）　枣仁得木之气而兼土化，专补肝胆，亦复醒脾，从其类也。熟者香气入脾，故能补脾，又补胆气，故可温胆，母子之气通，故亦主心虚惊悸等病。入温胆汤，治病后胆虚不眠。入归脾汤，治脾家气血虚自汗，不眠惊悸，不嗜食。君茯神、远志、麦冬、石斛、五味、人参、龙眼，止惊悸，并一切胆虚易惊。睡中盗汗，枣仁、茯苓、人参等分，为末，每服一钱，米饮下。凡服固表药而汗不止者，用枣仁炒研一两，同地黄、白芍、麦冬、五味、龙眼肉、竹叶煎服，多服取效。自汗，服诸止汗固表药愈涩，而汗愈不收者，只可理心血。盖汗乃心液，心无取养不能摄血，故溢而为汗也。以大补黄芪汤加枣仁，有微热者，更加石斛，兼下灵砂丹。胆风沉睡，（胆风毒气，虚实不调。）枣仁生用一两，全挺腊茶二两，以生姜汁涂，炙微焦为散，每服二钱，水煎温服。痰在胆经，神不归舍，亦令不寐，宜温胆汤。减竹茹一半，加南星炒枣仁各一钱，下青灵丹。虚劳虚烦不得眠，枣仁炒二升，甘草一两，知母、茯苓、芎䓖各二两，以水一斗，先煮枣仁，减三升，乃同煮，取三升，分服。病后虚弱，及高年阳衰不寐。六君子加炒枣仁、炙黄芪各一钱。骨蒸心烦不眠，枣仁一两，水二盏，研绞取汁，下粳米二合，煮粥候熟，下地黄汁一合，再煮匀食。虚劳筋极，脚手拘挛，指甲痛，数转筋，甚则舌卷卵缩，唇青面黑。木瓜、虎胫骨酥炙、五加皮、当归酒浸、桑寄生、人参、黄芪、柏仁、枣仁各一两，炙甘草半两，每服四钱，水一盏，姜五片，煎服。喉舌生疮菌，真琥珀、生犀屑各一钱，人参、枣仁去皮、茯神去皮、木辰砂各二钱，片脑一字，为末，炼蜜和为膏，磁器收贮。疾作，每服一弹子大，以麦冬煎浓汤化下，日进五服。
〔论〕酸枣仁所治，有多眠不眠之异，即《本经》首主寒热结气一语，足以概之。盖寒热即阴阳之气，结而聚，则不得其合和而为阴阳之偏。凡多眠是阴胜于阳，宜以疏阴为先，生用此味。不眠则阳胜于阴，宜以益阴为先，熟用此味。（所谓宜疏，即曰实，所谓宜益，即曰虚。究之阴阳，各处其虚，非多眠属实，而不眠属虚。）疏阴者，导阴而使之化也，补阴者，滋阴而俾之生也。生化之机合，缪氏故谓补血无如酸枣也。（生化之机合，则邪不得结，气不复聚矣。）　人身寒热之证，惟足太阳少阳二经有之。寒热不独外感，又不独形诸外者，举身中阴阳，其气为寒为热而偏胜者，即结聚于中，惟足少阳表里一身，足厥阴为阴阳独使。故不论感伤寒热之错出，以变生中外者，先受于肝胆二经，而阴跷阳跷，行身左右之脉，实合之（足少阳厥阴脉行身之侧）以见所患之证，如不眠多眠是也。（卫气不得入于阴，常留于阳，阳气满，阳跷盛，阴气虚，故目不瞑也。卫气留于阴，不得行于阳，阴气盛，阴跷满，阳气虚，故目闭也。此不眠及多眠之故。）　枣仁专入肝胆血分，生用以治多眠者，疏阴中之壅气以致于阳也，其味酸而归于辛也。炒熟以治不眠者，发阴中之和气以召乎阳也，其味酸辛而更归于甘也。阴中之壅气，疏之而能致于阳，则气之偏结于阴者，不病于寒矣。阴中之和气，发之而能召乎阳，则气之偏结于阳者，不病于热矣。其为肝胆血分之要剂，职是故欤。方书枣仁首治中风，盖因入肝胆益血，血脏即风脏，故病于风者，即以益同脏之血治之。至于挛惊癫狂诸证，皆虚风之治也。其补虚，自肝而外，当先属胆，次即属心，以心为肝子，肝脏血虚，心已先亏其化源。故欲补心血，而不裕其用于肝，则生化之源无地也。此外有治心肾不交之证者，以肝为一阴，一阴为独使，肝脏之血，原于水而成于火，枣仁之交水火，正因其为厥阴经药耳。又阳跷阴跷二脉，足少阴肾之别脉也，方书治心肾不交，故入兹味于诸药中。
性味酸敛，凡肝胆脾三经有实邪而热者，勿用。（仲淳）
〔修事〕粒粗，勿碎皮者良。炒爆研细入药，如砂仁法，勿隔宿。
白棘  ***************************
一名棘刺、棘针。独生而高者为枣，列生而低者为棘。白棘肥盛紫色枝，有皱薄白膜，先剥起者，厥名取白，义当在此。
气味辛寒。《本经》主心腹痛，痈肿溃脓，止痛，决刺结。《别录》疗丈夫虚损阴痿，精自出，补肾气，益精髓。棘针疗腰痛喉痹不通。
〔附方〕腹胁刺痛不可忍，因肾脏虚冷者。棘针钩子一合焙，槟榔二钱半，水一盏，煎五分，入好酒半盏，更煎三五沸，分二服。
疔疮恶肿，外治棘针倒钩烂者三枚，丁香七枚，同入瓶烧存性，以月内孩子粪和涂，日三上之。又内服方，曲头棘刺三百枚，陈皮二两，水五升，煎一升半，分服。
〔论〕《准绳》治溲血有鹿茸丸，中用棘刺，且合桂附，是则此味补益，乃有为之前导而致其功者。抑更行而且补，在诸药味，或未有如斯之兼善者也。
山茱萸  ***************************
木高丈余，叶似榆，二月开白花如杏，四月实如酸枣，赤色，五月采实。一种雀儿苏相似，但其核八棱，须辨之。
味酸平，气微温，阳中之阴。入足厥阴少阴经气分，又为肾之血药。主温肝脏，助水脏，强阴益精，补肾气，与阳道，暖腰膝，通九窍，安五脏，秘精气，止小便利。并除一切风，逐一切气，治肾虚耳鸣耳闭，疗脑骨痛，久服明目。方书治中风虚劳眩晕，伤燥咳嗽，消瘅自汗，恐，腰痛胁痛，挛痹着痹，痿，脚气，遗精浊淋泄泻，大便不通，疝痔。人身元气壮盛，由于精气坚固，山萸能闭精，所以壮元气也。（《类明》）　人身精气，赖温暖而后充足，况肝肾居至阴之位，非得温暖之气，则孤阴无以生。此药正入二经，气温主补，味酸主敛，故精气益而阴强也。其他所主之证，皆精气固元气壮之效耳。（仲淳）　仲景八味丸益阳，以此为君，与六味之君地黄，殊用。凡久泻，初用参术姜桂罔功，乃舍姜桂而用山萸、芡实，（同参术及黑姜投之）取其收肝肾之阴气，以资脾阴之化源也。凡心血虚，致虚火外淫而汗出不止者，不用黄芪固表，但君此味以敛于中，使真阴之气不泄，而真阳乃固，则心血可益，虚火可静也。同菟丝、苁蓉、巴戟、鹿茸、牛膝、白胶、车前、枸杞、地黄、沙苑、麦冬，能添精固髓，暖腰膝，益阳道，令人有子。同人参、五味、牡蛎、益智，治老人小便淋沥及遗尿。
同人参、熟地、人乳、牛膝、沙苑、麦冬、甘菊，治脑骨痛，以髓足则脑痛自除。同石菖蒲、甘菊、地黄、黄柏、五味，治肾虚耳聋。同杜仲、牛膝、地黄、白胶、山药，治肾虚腰痛。
草还丹：用山萸酒浸取肉一斤，补骨脂酒浸焙干八两，当归四两，麝香一钱，为末，炼蜜丸梧子大。每服八十一丸，临卧盐酒下。《纲目》谓其益元阳，补元气，固元精，壮元神，乃延年续嗣之至药，此语非夸。得人参、黄芪、白术、茯苓、炙甘草、山药，为益气补肾汤。
〔论〕山茱萸结实于四月，而采于五月，其色赤，是乘乎大火之气以致用也。其味酸，其气温，是致乎火之用者，尚全乎肝之体也。火用而肝体，则阴为阳守，阳为阴使之元机，有寓于兹物者焉。夫肝之体云何？曰：风木继寒水之后，以行地道生育之化，使不得春温之气，则至阴之化郁。然使气温而味辛，即非春温出地之生气，不无近于热浮长之气，将阴亦逐阳以泄。《类明》所谓精气不固，元气安得而壮者是矣。惟气温味酸，酸全而辛少者，乃得乎春温之正令，而肝脏以温，肝体以全。肾阴得少阳之气以生化，而复不泄其真气，此即强阴益精，暖水脏，补肾气，兴阳道之实诣也。第此味秘精，又言其逐寒湿痹，治效似几相戾，不知用不离乎体。以固蛰之阴，而达必宣之阳，（如通九窍，逐一切气，逐一切风。）则精之秘者乃所以为益精起阳之本。而益精起阳者，又所以为通九窍，逐邪气，补风虚之本也。洁古从其体而言，谓为肾之血药，海藏以其功用言，又属肾之气药。要之涩阴乃裕阳之本，而固阳又化阴之元，交益相需，乌能较然定其所主哉。故阴耗而滋阴，同于此味，使阴有所育，阳虚而益阳，同于此味，使阳有所守，即祛阴阳之邪者，亦或投此味于中，以为元阴元阳之地。山萸之用，大都不外此三例矣。抑肝之喜辛，恶其郁也。兹又取其酸收，何也？须知结于大火之候，而得此味之涩阴固阳以裕真元，乃仿佛于取坎填离，俾元气之用不匮耳。岂与肝之喜辛其义相背乎？然则洁古主血分之说较胜，而如补骨脂之益阳而燥者不可同日语矣。石枣（即山萸）、木瓜，同一味酸气温，但石枣全以酸胜，故止于温肝以益肾。木瓜则酸居强半，而有甘味，故又能行土之用，而和血以去湿。方书言酸甚扶肝，酸多损肾，此语亦须酌量。如石枣酸胜，六味正用以益肾，何以不如木瓜之多用而损齿及骨也。或亦酸如木瓜，以其兼行土用，遂因土以制水而肾乃病欤？
缪氏：命门火炽，强阳不痿者，忌。膀胱热结，小便不利者，不宜。阴虚血弱者，不宜。即用，当与黄柏同加。
〔修治〕取红润肉厚者，酒拌润，去核取皮，酒蒸一炷香用。
郁李仁  ***************************
即尔雅棠棣，山野处处有之。树高五六尺，叶花及树，并似大李，惟子小若樱桃，熟时赤色，甘酸而香，有少涩味也。
味酸辛苦，气平，性润而降，阴中之阳。脾经气分药，更入手阳明太阳经。主治化血润燥，泻结气，破癖气。治大肠气结燥，涩滞不通，泄五脏膀胱急痛，腰胯冷脓，下气利水道，并主大腹水肿，四肢面目浮肿。
〔附案〕一妇因悸而病，既愈，目张不得瞑。钱仲阳令煮郁李酒饮之，使醉而愈。盖因目系内连肝胆，恐则气结，胆横不下，郁李能去结，随酒入胆，结去胆下，则目能瞑矣。同当归、地黄、麻仁、桃仁、麦冬、生蜜、肉苁蓉，治大便燥结不通，甚者加大黄。
〔论〕郁李仁之利水，本于散结气，夫水乃气所化，气属阳主动，动者能使之结，则属于阴矣。气之元固起于阴中之阳，气之结即由于阳中之阴，一散其结，而阳斯化，水斯行，故洁古谓为脾经气分药，而《本经》用治大腹水肿，面目四肢浮肿者也。夫脾乘出地之阳而上行，布中气以统血，故五脏皆有阴气，而脾为之枢。郁李仁主疗，大抵皆脾气之所周。然则洁古破血之说，不等于他味，即所云润燥，亦由其宣阴结以化血，以血结则气燥，血化则营卫和而燥者润也。且其散结之功，宁独奏之行水哉？举七情之结以伤阴，遂以塞阳者，当可类推之以为治矣。（观钱氏用治目不得瞑可见）
缪氏言：性专降下，善导大肠燥结，利周身水气。然下后多令人津液亏损，燥结愈甚，乃治标救急之药，津液不足者，慎勿轻用。
〔修治〕先以汤浸，去皮尖，再用生蜜浸一宿，漉出阴干，研如膏用。
女贞子  ***************************
一名冬青，然冬青子红，此树子黑，当另是一种。或云即蜡树，寄虫造白蜡者。
味苦甘，气寒，气薄味厚，阴中之阴，降也。入足少阴经。《纲目》主强阴，健腰膝，变白发，明目，称为上品无毒妙药。《典术》言女贞本少阴之精，冬不落叶，故其益肾之功可推。禀天地至阴之气，今人用以变白辄效，应是甘寒凉血益血之药。（仲淳）　女贞子气味俱阴，为入肾除热补精之要品。凡肾阴虚而有热者，此为对待之剂。同地黄、首乌、人参、麦冬、牛膝、枸杞、山药、旱莲草、南烛子、没食子、桑椹、黄柏、椒红、莲须，为变白要药。同杞子、甘菊、生地、蒺藜，能明目。
乌髭须，女贞子一斗，如法去皮，老酒浸一宿，每斗用马料黑豆一斗，淘净晒干，同蒸透，九蒸九晒，各为末，加山姜（即苍术）自然汁三两，川椒净末三两，于女贞末内同黑豆末和匀，蜜丸梧子大。先食服四五钱，日汤或酒吞。又方：采鲜鳢肠草二三十斤，捣汁，入九蒸九晒过女贞子末，再晒干为丸亦得。但服之腹痛作泄，不若山姜汁椒末为佳。更服八珍丸以实根本，或用川椒末和女贞子末，等分为丸，腹即不痛。盖女贞补血海纯阴，有川椒从天表之阳，直入命门而补元阳，即能令元阴有主得以施化，此亦不必九蒸九晒也。缪氏更定凉血理脾方，何首乌（乌豆同牛膝蒸制如法，后用人乳浸晒三四十次。）赤白各二斤，女贞子酒拌，九蒸九晒，二斤，旱莲草膏十二两，南烛子膏十二两，茅术泔浸，蒸晒三次，去皮切十二两，真川椒红去白膜闭口者，十二两，没石子十两，为末，以旱莲乌饭子二膏，同炼蜜和丸，梧子大。每空心饥时，各服五钱，白汤吞。加减地黄丸，治男子天元受伤，精气耗损，胃虚劳热，骨体空虚，肾衰阳痿，精泄不施，或生而不育。久服愈百病，长精神，有生生广嗣之妙。大生地一斤酒浸，柳木甑蒸烂，摊开竹筛内，日晒，夜收地上，如是蒸晒九次，听用。白茯苓、怀山药（乳浸晒干三次）、丹皮（酒浸一宿晒干）、山萸肉（雄半油炙）、何首乌（同黑豆九蒸九晒）、枸杞子（蒸熟）、金樱子（蒸熟）、女贞子（酒浸一宿蒸熟）各八两，配地黄炼蜜，为丸梧子大。每日空心，用白汤或淡酒下八九十丸。杞龙丸：治劳伤过度，忧愁思虑，心火烁肺，肾水不足，服之能健男子脾胃，调女子经水。枸杞子酒润六两，龙眼肉半斤，熟地一斤，当归酒净六两，人参三两，麦冬七两，五味子去核一两，丹参四两，茯苓乳浸晒干，二次，四两，怀山药六两，何首乌、黑豆九蒸九晒，二两，续断四两，女贞子酒浸一宿晒干，六两，丹皮酒净四两，黄连酒炒一次三两，石斛一斤，先将石斛煎浓汁，又将山药焙，投入石斛汁内，收干再晒，配众药末，炼蜜丸梧子大。每服百丸，空心，淡酒或白汤下，久服令人多子。
〔论〕人身有阴中之气，有阴中之血。益阴诸味，从阴气盛而化血者，与阴血盛而和气者，不可一例视。女贞子入血海益血而和气以上荣，故其效于髭须更著。他味虽如侧柏子凌冬，与女贞同益阴血，而用固迥殊。盖万物向阳，柏独西指，乃受金之正气者也。惟宜于吐血诸证，以坚金之气，因母护子，使不为淫火所烁。若女贞则负至阴之贞，由肾至肺，并以淫精于上下，不独髭须为然，即《广嗣方》中多用之。又石菖蒲亦秉至阴，四序长清，然苦辛开心和血而帅气，更不同于女贞实之用也。夫人知阳为阴先，不知阴气之盛者，更由于阴血之足，阴血足而后阴气乃得上荣于唇口，以阳源出阴中，阴中之阳，即所谓阴气也。《经》曰：至阴虚，天气绝。此即血脱者，不能致其阴气于天表之明证。再冲脉之上俞在大抒，大抒者足太阳穴也，下俞在巨虚之上下臁，此胃穴也，先天之气与后天之气合，而后阴血充，以上下行，故乌须者用此，必兼理脾胃。
冬青叶  ***************************
女贞叶与冬青叶，俱厚而长，绿色，面青背淡。但以叶长而子黑者，为女贞，叶微圆而子赤者，为冬青。
味微苦，气平。主治除风散血，消肿定痛，治头目昏痛，诸恶疮肿。胻疮溃烂久者，以水煮叶，乘热贴之，频频换易，米醋煮亦可。口舌生疮，或舌肿胀痛。取叶捣汁，含浸吐涎，神效。按此叶禀至阴而归血海，能令阴气上致天表，奏和阳之功。风热赤眼，冬青叶五斗捣汁，浸新砖数片，五日，掘坑架砖于内，盖之，日久生霜，刮下，入片脑少许点之。又方：用雅州黄连二两，冬青叶四两，水浸三日夜，熬成膏，收点眼。
五加皮  ***************************
北方沙地者木类，南方坚地者草类，生江淮者根类。地骨皮最良。轻脆芬香，苗茎有刺类蔷薇，长者丈余，叶五出，香气如橄榄，春时结实，如豆粒而扁，青色，得霜紫黑，俗名追风。使以渍酒疗风，不知其为真五加皮也。用根皮同茎。
味辛苦，气温，气味俱厚，沉而阴也。入足少阴厥阴经。远志为之使，恶元参蛇皮。同人参用，则无力。（然种子方有同用者）　主治腰膝疼痹，疗痿躄五缓虚羸，（湿气浸淫留中，则筋脉缓纵，虚羸气乏。）风痹四肢挛急，破逐恶风血，及多年瘀血在皮肌。治痹湿内不足，补中益气，坚筋骨，强志意。并治男子阴痿，囊下湿，小便余沥，又主疽疮阴蚀。五加皮得天少阳之气，为五车星之精，又得地火金之气，故气味辛温。所主诸证，皆因风寒湿邪，伤于肝肾二经，而湿气为最。《经》云：伤于湿者，下先受之。又云：地之湿气感则害人皮肉筋脉，肝肾居下而主筋骨，故风寒湿之邪，多自二经先受。此药辛能散风，温能除寒，苦能燥湿，二脏得其气，诸证悉瘳。（仲淳）　轻身（风湿去也）耐老，（肝肾补也）世为仙经所须。（又）　风病饮酒，能生痰火。惟五加一味浸之，日饮数杯，最有益。诸浸酒药，惟五加与酒相合味美。（王纶）　得牛膝、木瓜、黄柏、生地、麦冬、薏仁、石斛、虎胫骨、山药，治湿热痿痹，腰以下不能行动。同二术、二活、防风、萆薢、薏仁、石菖蒲、白蒺藜、甘菊、白藓皮、石斛，治风寒湿成痹。一味酿酒饮之，治风痹四肢拘挛。同续断、杜仲、牛膝、山萸、巴戟、故纸，治肾虚寒湿客之腰痛。同苍术、黄柏、黄芪、连翘、石菖蒲、薏仁、银花、鳖虱、胡麻、木瓜、土茯苓，治下部湿疮不愈，兼治脓窠疮如神。同黄柏、菖蒲、蛇床子为末，敷囊湿神效。如作汤沐，加荆芥、苦参、防风。虚劳不足，五加皮、枸杞根白皮，各一斗，水一石五斗，煮汁七斗，分取四斗，浸曲一斗，以三斗拌饭，如常酿酒法，待熟任饮。妇人血风劳，憔悴困倦，喘满虚烦，吸吸少气，发热多汗，口干舌涩，不思饮食，服油煎散。五加皮、丹皮、赤芍、当归各一两，为末，每一钱，水一盏，取青钱一文蘸油入药，煎七分温服，常服。男妇脚气，骨节皮肤肿湿疼痛。五加皮、远志肉各四两，酒浸，春秋三日，夏二日，冬四日，晒干为末，即以浸酒为糊丸，梧子大。每服四五十丸，空心，温酒下。药酒坏，别用酒为糊。按远志为五加皮之使，其为肾剂益明。
〔论〕五加皮治风湿痿痹。（《本经》言躃，《别录》言两脚痹疼风弱，权言软脚，皆痿也。痹者，即甄氏所言恶风血，瘀血，痹湿内不足也。）夫湿伤肾，肾不能养肝，肝自生风，遂成风湿。其本病于痹湿内不足，而血脉凝滞，其标见于筋伤，不能束骨，而为风弱软脚。然则五加乃疗湿之化风，非疗风病。《经》曰：风从阳受之，湿从阴受之，其本固区以别矣。此味初辛次苦，苦胜于辛，辛居先而即随苦以直下。故入肝散风，入肾燥湿，而皆以气之温者和之。人惟肾肝气虚，故病于湿，湿者阴之淫气也，阴淫则阳不化而为风。风者阳之淫气也，阳淫则阴愈不化而病于湿，至更病于湿。则阴锢阳，阳蚀阴，而成湿热，如疽疮阴蚀，及骨节挛急是也。夫既曰缓弱，又曰挛急者，因湿郁为热，热伤血而不能养筋，故为挛急也。五加皮以辛苦温，散其阳实之淫气，即行其窒滞不化之阴气，是治风也。实由湿而治之，祛风本于宣湿，逐湿又即以清热，所以热痹（如防风丸）冷痹（如巴戟天汤）皆用之。《别录》言其益气坚筋骨强志意者，固以元阳得畅，真阴能化，而生化之源不竭也。岂得与他味之宣风除湿者例论乎哉？或曰：此味所疗者湿化风，宜曰湿风，乃曰风湿，何也？夫肝司风木，而藏血，而主筋，而主经络，透关节者也。今一切所见之证，皆见于风木，故以风冠湿而言风，又即不能离湿也。若但以为驱风之味，则梦梦矣。
下部无风寒湿邪而有火者，不宜用。肝肾虚而有火者，亦忌。（仲淳）
〔辨治〕北地生者，微黑而硬。南土者，微白而软，大类桑白皮，用南五加皮。剥去骨，阴干酒洗，通行周身，或用姜汁制。
枸骨  ***************************
一名猫儿刺，（叶有五刺如猫形）多生江浙间。树如女贞，肌理甚白，叶长二三寸，青翠厚硬，有五刺角，四时不凋。采其木皮煎膏，以粘鸟雀，谓之䅻膏。
●木皮
味微苦，气凉。浸酒补腰脚令健。（脏器）
●枝叶
气味同皮。应入肝肾二经。烧灰淋汁，或煎膏，涂白癜风。（脏器）　取其叶煮饮，治痰火甚验。按痰火未有不由阴虚火炎，上烁乎肺，煎熬津液而成者。此药直入足少阴补养阴气，其消痰火也，如釜底抽薪然。能散风毒恶疮，昔有老妓，有结毒已三十年，有道人教以单服此药，疮愈而色亦转少，皆假其清热凉血之功也。
枸杞  ***************************
陕之兰灵九原以西，枸杞并是大树，其叶厚，其根粗。河西及甘州者，其子圆如樱桃，曝干，紧小少核，干亦红润甘美，异于他处。入药以河西者为上。（濒湖）　苗乃天精，其味苦甘，而气凉性升。根乃地骨，其味甘淡，气寒性沉。子味甘，气平，性润。气味既殊，功用自别，而《本经》只概言之。（又）　枸杞凌冬不凋，其叶三发，发于七月者，花即随之，而实亦随结，是禀金气而涵水，固不分于苗根及实矣。特金气之专萃者尤在实，而河以西者，气味更厚也。
●苗
如榴叶而软薄。
味苦微甘，气寒。治上焦心肺客热，去皮肤骨节间风，消热毒，散疮肿。作饮代茶，止消渴烦热。火赫毒疮，患此急防毒气入心腹，枸杞叶捣汁服之，立瘥。
●地骨皮
即枸杞根。
味甘淡而苦，气寒，阴也。入足少阴手少阳气分。主治去下焦肝肾虚热，益精气，凉血坚筋骨，解有汗骨蒸肌热，疗消渴，泻胞中火，降肺中伏火，退热补正气，去肾家风，并治在表无定风邪，（此阴虚生风非指外感之邪也）及骨槽风。方书更治虚劳发热，往来寒热，诸见血证，鼻衄嗽血，咳喘消瘅，中风眩晕，痫痉虚烦，悸健忘，腰痛行痹，脚气水肿，小便不通，赤白浊。西土产者，功用如上，他产则泻热较甚，未可一例言也。凡阴虚血少，阳气下陷于内而为热，热气薰蒸于表而汗泄，为有汗骨蒸。又肾主骨，肾脏有热，则骨亦热，而血涸髓枯，筋失荣养矣。地骨皮入肾益阴气凉血，所以解有汗之骨蒸，并强筋骨也。（《类明》）　三焦之气，原自极里，以至于极表，故去肾风者，即能治在表风邪。（东垣）　小便出血，鲜地骨皮洗捣自然汁，无汁则以水煎汁，每服一盏，入酒少许，食前温服。带下脉数，枸杞根一斤，生地五斤，酒一斗，煮五升，日日服之。膀胱移热于小肠，上为口糜，心胃壅热，水谷不下，用地骨皮汤。柴胡、地骨皮各三钱，水煎服之。
〔论〕地骨皮能益足少阴肾之阴气，以疗手少阳三焦之虚阳。盖三焦为元气使，根于肾脏元阴，兹味由甘而苦，其气有寒，本中土之冲气以至地。且其金气涵水，能裕真阴之化源，而不伤元阳，故与苦寒者特殊。凡人真阴中有火，自相蒸烁，而见有汗骨蒸，宜此对待之。须知此味不兼养血，却专以益阴为其功，虽能除热，却不以泻火尽其用。即曰益阴气者，便能泻火，但直以为泻火而用，则此味专于除热，不能治虚矣。彼病后之虚烦地仙散，及健忘之读书丸，心气不足惊悸健忘之补心丹，（心气根于肾气）并赤白浊之清心莲子饮，可概谓之泻火乎？或曰：兹味治风，风正阳之淫气所化者也。独不谓之泻火乎，不知益阴气以退三焦之虚阳，但令阴气得为阳守，所程治效，总完一个阴气耳。其有不病于阴弱阳盛，止由阴气不足而亦用此以为滋益之元者。（并为三焦元阳之始）故于各证之治，须当识此义也。
士材云：中寒者，禁用。
〔修治〕凡掘得根，以东流水浸，刷去土，捶去心，用熟甘草汤浸一宿，焙干，恐其太寒，以酒蒸用。根多不能得河西者，必以醇酒浸，近火处顿干，（不可令熟）如此三次，老人方可服。
●子
七月作花紫色，随结红实，凌冬不凋。二月叶发，五月再发，其实乃谢，七月叶又发，花即随之。
气味甘平。主治滋肾润肺，疗肝风血虚。去虚劳，补精气，主心病嗌干，心痛渴而引饮，肾脏消渴，及肝虚眼赤，痛痒昏翳。方书治中风眩晕诸见血证，咳嗽血伤燥痿，厥挛，遗精赤白浊，脚气鹤膝风。惟产甘州者良。土产味带苦者，但能利大小肠，清心除热而已。枸杞子甘润滋补，生精益气，所谓精不足者，补之以味也。世人但以芩连知柏补阴降火，致伤元气，而不知枸杞地骨甘寒平补，使精气充而邪火自退之妙。又以青蒿佐地骨，退热屡有殊功。（濒湖）　枸杞子为肝肾真阴不足，劳乏内热，补益之要药。又为益精明目之上品，老人阴虚者十常八九，故服食尤宜。（仲淳）　枸杞煎：治虚劳，退虚热，轻身益气，令一切痈疽永不发。枸杞三十斤，春夏用茎叶，秋冬用根实，水一石，煮取五斗，以渣再煮，取五斗，澄清，去渣再煎，取二斗，入锅煎如饧，收之。每早酒服一合。此药采无刺味甜者，其有刺者服之无益。得地黄、麦冬、五味、牛膝、青蒿、鳖甲、地骨皮，除虚劳内热，或发寒热。加天冬、百部、枇杷叶，兼治肺热咳嗽之因阴虚者。与甘菊花相对蜜丸，久服则终身无目疾，兼不中风，及生疔疽。补虚长肉，甘杞子五升，无灰酒二斗，入瓷瓮内，拌搦勿碎，浸七日，漉去子，温饮之，先以三合为始，后任性长饮，以多取效。注夏虚病，枸杞子五味子研细，滚水泡，封三日，代茶饮效。
〔论〕凡味之兼甘者，即非阴阳偏至之气。枸杞根苗及实俱有甘，但根亲乎地则气寒，苗亲乎天则气凉，惟其子本水土合德之精，而结为孕育不息之生意。所以阴中含阳，阳为生育之元，味甘而气平，故能去虚劳，补精气也。其结实于秋，专得金气，而色却红润，是金中有火，所谓金火合而血化者，此为最切。第用杞子者，类知其由肾润肺，而不知水脏得金气之专，实由能润心燥而后至肾，（海藏治嗌干心痛，次乃及于引饮肾渴。）所以益肾阴者，真有母气精专之化焉。（能润心燥，是离中有坎而血生，故下归于肾，乃得坎中有离而气化。盖因火得金以为用，故润心燥而血生，金得火以为主，故归肾宅而气化也。）夫气不化，则精亦不足，此红润而甘者，味固至厚，气亦甚全。味厚而益阴者，有其资生，气全而化精者，有其资始，生精益气之说，岂其诬哉。惟本益阴，而又能化阳，虽化阳而还归益阴，是从天气以归于下之阴，即得从地气以达乎上之阳。人身从阴中达阳者，惟肝胆为先，杞子之由阴达阳，适合于肝，故入肝疗风而尤能明目也。
肠滑者禁用。（士材）
〔修治〕去蒂及枯者，酒浸一宿，捣烂入药。
●枸杞虫　食枸杞叶，状如蚕。作茧为蛹时，取晒干收。
味咸，气温。和地黄为丸服之，大能起阳益精。
牡荆  ***************************
即俗所谓黄荆条，非蔓荆也。处处有之。其木心方，其枝对生，一枝五叶或七叶，如榆而长，尖边有锯齿，五月杪间，开红紫花成穗，子如胡荽而有白膜裹之。
●茎叶
味苦，气寒。
〔附方〕九窍出血，荆叶捣汁，酒和，服二合。腰脚风湿痛不止，用荆茎于坛中烧烟，熏涌泉穴及痛处，使汗出则愈。
●荆沥
气味甘平。去心闷烦热，头昏旋晕目眩，心头洋洋欲吐。卒失音，小儿心热惊痫，止消渴，除痰唾，令人不睡，治心风为第一。（贞白）　化痰去风为妙药。凡患风人多热，常宜以竹沥、荆沥、姜汁合五合，和匀热服，以瘥为度。（濒湖）　二汁同功，并以姜汁助送则不凝滞。但气虚不能食者，用竹沥，气实能食者，用荆沥。（丹溪）　心虚惊悸羸瘦者，荆沥二升，煎至一升六合，分作四合，日三夜一。
〔论〕牡荆汁冷而甜，丹溪故谓气实能食者用荆沥。参之荆叶治九窍出血，则此味似能于阳中守阴，所以治心风推为第一。更观心虚惊悸一方，即知其有合于离中之坎，而守其清明之神，非泛然以寒胜热也。
取沥法　用新采荆茎，截数尺长，加于两砖上，烧其中间，以器两头承取，热服。又法：截三四寸长束入瓶中，仍以一瓶合住，固其外，糠火煨烧，其汁沥入下瓶中，亦妙。
木芙蓉  ***************************
一名拒霜，处处有之。插条即生，用叶并花根皮俱可。
味微辛，气平，性滑涎粘。主清肺凉血，散热解毒，治一切痈疽肿毒恶疮，消肿排脓止痛。
一切痈疽发背乳痈恶疮，不拘已成未成，已穿未穿。并用芙蓉叶，或根皮，或花，生研或干研末，生蜜调涂肿处四围，中间留头，干则频换。初起者即觉清凉，痛止肿消。已成者即脓聚毒出，已穿者即脓出易敛，效不可言。或加生赤小豆末，尤妙。
蔓荆子  ***************************
其枝小弱如蔓，故名。
气味苦辛，微凉。气清味薄，阳中之阴。入手足太阳经。主治凉诸经血，益气明目，利关节及九窍。治筋骨间寒热，湿痹拘挛，搜肝风，散风邪。治太阳风头痛，头沉昏闷，除昏暗，止目睛内痛，及目泪出。方书主眩晕瘛疭，颈项强痛，腰痛挛痞，行痹着痹，并耳鼻齿病。蔓荆子禀阳气以生，兼得金化而成。（仲淳）
气清味辛，体轻而浮，上行而散，故主头面风虚之证。（濒湖）
蔓荆之治，何以于头目为先？盖阳气先于天表，而乃及于经脉，正所谓卫气充周，而后精专者入于脉也。
〔论〕蔓荆春因旧枝而生小叶，至夏茂盛作花，是秉春温之气以生，夏热之气以长。九月结实，是因深秋凉降之气以成。其味始尝之多苦，后味之有辛，更有微凉，正其气化之应也。先哲曰：假令自地而升天，非苦无以至地，非温无以至天，故用苦温之剂，假令自天而降地。非辛无以至天，非凉无以至地，故用辛凉之剂，凉固在天之阴而降地者也。蔓荆从苦温而成于辛凉，以升天始，以降地终，夫有温升，始有凉降，而有凉降，乃以成其温升。（阳不得阴，则阳无以化也。）东垣曰：诸阳气皆根于阴血，阴受火邪，则上乘阳分，而阳道不行。此味成于凉降，能凉诸经之血，不使火邪乘于阳分，且阳得阴以化，而阳道行。绎东垣数语，足以明其功用矣。世第以其辛温升散，推为风剂，孰知有妙于凉降以成其温升，不使阳之戾气，化为风眚者乎。（凉血则阳得阴以为守，而风木之气化自平，故此味专治内风，凡方书中用疗风证，须识此义。）或曰：《本经》首治筋骨间寒热湿痹拘挛，此凉血之故欤，抑不离于温升之阳欤？曰：人身筋骨，全赖经脉之贯注，而经脉之所以贯注者，此精专之营气也。虽水谷之悍气入卫，不能入于脉，然卫气充周，和调五脏，洒陈六腑，遂能入于脉，是有充周之气，乃有精专者以入于营，固无二气也。然则如上主治，岂能外于温升之气乎？第温升之气无凉降，则阳中无阴，与《经》所谓至阴虚天气绝者无二义。惟此味本温升之气以归凉降，有阴降而阳随之化机，故能使阳入阴中，而营气得以贯注，遂为筋骨之利，而痹者通挛者伸耳。先哲言营之机不动，则卫气不布，斯语可互为参也。（即伏虎丹之治瘫痪，拯济换骨丹之治半身不遂，茯神汤之疗心痹，小乌犀汤之治行痹，神效黄芪汤、蔓荆子汤、苦参汤之疗着痹，有一不由于营卫之合以致其用者乎？更参苦参汤，乃治营虚卫实而肌肉不仁者。可知兹味之用，以阴而达阳，即由阳以彻阴也。）再如洁古谓其凉诸经血，又曰气清。《别录》言其益气。大约凉血益气，妙皆以清气为关捩子，盖其气清者，阳得阴以化，东垣所谓阳道得行，即此是气益矣。故气虚而头疼，气虚而着痹，气虚而胸次痞，率于补气中用之，不可想见其气清即气益之微义欤？至其并能化阳之戾者，以气之虚者欲补，此能清其气以达之，气之戾者欲散，此更能清其气以化之，总之于气胥益也。（观瘛疭一证，有牛黄散治其虚，更有胃风汤、独活散治其实可见。）然则此味先入何经，乃合于凉血，以奏益气之功欤？曰：手太阳小肠受邪，蔓荆子除之，此说最当矣。夫心为火主，气者火之灵也，而小肠与之合。心不司气化，而小肠为心司气化之权，又心主血，而小肠即为血化之府，东垣所谓诸阳气根于阴血者也。况小肠经脉，上会诸阳于督，下会诸阳于任，其上而受诸阳之施化者，实下而根柢于真阴之熏蒸也。所谓小肠之邪，即病于气化不清，除小肠之邪，非即凉血而令气清，气清而令气益乎哉？彼洁古云入太阳者，固包举手足两经而言矣。
〔修治〕去膜，打碎用。
金樱子  ***************************
四月开花白腻，夏秋结实，如榴而长，其核细碎而有白毛，味甚涩。宜九十月半黄时采，不尔反令人利。
味酸涩，气平温。气薄味厚，阴中阳也。主脾泄下痢，止小便利，涩精气。凡开肠洞泻，便溺遗失，精气溢泻，以及血液妄行，寝汗不禁，皆脱也。虽云涩可待滑，收可待脱，还须裁其本，度其标，评其后先，定其缓急。（之颐）
〔论〕金樱子味酸涩，木化同金化，夫木之味酸，乃阴不能遽致于阳也。金之味涩，乃阳不得即达于阴也。是皆气化为之先，而不得流畅，故归之于味耳。然则阴阳之气俱脱者，此可对待之。第贵应节而投，不尔，反害人。
缪氏：泄泻由于火热暴注，小便不禁，精气滑脱，因于阴虚火炽者，皆不宜用。
〔辨治〕当取半黄者，干，捣末用之。世人待红熟时，取汁熬膏，味甘，全断涩味，都失本性，大误。
●金樱根　气味与子同，《准绳》用治阳证脱肛，下寸白虫。取东行根同糯米，水煎，空心服，神效。醋煎服，化骨硬。
木棉仁  ***************************
有草木两种：交广者树大如抱，其枝似桐，叶如胡桃，实大如拳。江南淮北所种，茎弱如蔓，叶有三尖如枫，实大如桃。此种本出南番，宋末始入。取其子，去壳用仁。
气味辛热，微毒。入肝入肾，祛风湿及寒湿之药也。得地中之阳，复感秋金之气以成。辛能散风邪，热能除寒湿，凡下部有风寒湿邪者，宜之。（仲淳）
肝肾虚者，不宜用。一切阴虚火炽，痿弱，下体无力者，咸忌。（仲淳）
石南叶  ***************************
生于石间向阳处，故名，叶似枇杷，叶之小者，其背无毛，光而不皱，凌冬不凋，有二叶为花苞，二月开时如椿花，甚细碎，花罢渐生新叶，湖南北江西二浙甚多，（宗奭）
味辛苦，气平，有小毒。可升可降，阴中阳也。入足厥阴少阴经。五加皮为之使，恶小蓟。主益肾气内伤阴衰，疗脚弱五脏邪气。除热，利筋骨皮毛，杀虫，逐诸风。浸酒饮，治头风。女子久服，令思男，能强肾治风痹，肾弱为要药。（濒湖）　石南得火金之气，观其用当是金胜火微，止应有小毒。少阴属水，得金气之厚者，能生水，故养肾气。又肾肝在下而主筋骨，得所养则内伤阴衰自起，筋骨皮毛自利，脚弱自健也。（仲淳）
同巴戟、苁蓉、锁阳、鹿茸、山萸、枸杞，治肾经虚寒，精滑精冷。
同白蒺藜、桑叶、首乌、巴戟、仙灵脾、五加皮、菟丝子、威灵仙、虎骨，治肝肾为风寒湿所乘，以致痹弱不能行动。小儿通睛，因误跌或打著头脑受惊，肝系受风，瞳仁不正，观东则见西，观西则见东，用石南散吹鼻通顶。石南一两，藜芦三分，瓜丁五七个，为末，每吹少许入鼻，一日三度，内服牛黄平肝药。
〔论〕石南叶凌冬不凋，具足水中之阳，观其花于春，而叶即随发，是本水中元气以畅春木生化之用者。其味辛，是木媾于金而元气得以上达也。《本经》所云益肾气，盖益肾中阴气。（惟益阴气，故能疗五脏邪气，除热又逐诸风。）女子久服思男者，乃阴气盛则趋阳以化也。夫阴气盛而趋阳以化，则出地之风化得其正而风眚平。（阴气不足，则阳无以化而为风。阳气不足，则阴无以化而为湿，然湿又能化风，即阳之化风者，亦能化湿也。）故是物功用之微，先于治风，在中风证多用之，亦以疗热痹。若不知本于肾气具足而趋所生，止等于辛散之风剂，则失之远矣。
〔修治〕三四月采叶，阴干用。
南天烛  ***************************
似木而类草，江左州郡多有之。叶类苦楝而小，凌冬不凋，临水生者尤茂，七月开小白花，结实成簇，生青熟紫，秋中绛赤如丹。
●枝叶
味苦，微涩酸，气平凉。入心脾肾三经。主治止泻除睡，强筋，益气力。久服轻身长年，令人不饥，变白却老。凡血热则鬓发早白，而颜面枯槁。脾弱则困倦嗜卧，而气力不长。肾虚则筋骨软弱，而行步不前。南烛入心凉血，入脾益气，入肾添精，故有轻身长年等效。再变白之药多苦寒，有妨脾胃，惟南烛气味和平，兼能益脾。（仲淳）　寒食采其叶，渍水染饭，色青而光，能资阳气。乌饭法；取茎叶捣碎，渍汁，浸粳米，九浸九蒸九晒，米粒紧小，正黑如瑿珠，袋盛之可适远方。日进一合，不饥，益颜色，坚筋骨，能行。
治一切风疾，久服轻身明目，黑发驻颜。用南烛树春夏取枝叶，秋冬取根皮，细锉五斤，水五斗，慢火煎取二斗，去渣净锅，慢火煎如稀饴，瓷瓶盛之。每温酒服一匙，日三服。一方，入童便同煎。
●南烛子
味酸甘，气平。主治变白驻颜，轻身却老，功效尤胜枝叶。牧童食之，辄止饥渴，即其验矣。
〔论〕南天烛叶实，凌冬不凋，临水尤茂，是具足真阴之气者也。寒食日造青精饭，能资阳气，是水达于木也。七月结青实，九月乃紫，是本阴中具足之真阳，由金以裕其用，而火又达于金也。水达于木，则阴乘阳以升，火达于金，则阳御阴以降，（凡实至秋冬而紫赤者甚多，惟合于叶之染饭色青，乃为阴升阳降耳。）宜其变白却老，为修真家所须。
紫荆皮  ***************************
高树柔条，春开细碎紫花，花罢叶出，至秋子熟，圆小如紫珠。皮梗及花，气味功用并同。
味苦，气平，色紫性降。入手足厥阴血分。
主破宿血，下五淋，（浓煮汁服）通小肠活血行气，解毒消肿，散痈疽喉痹。治妇人血气疼痛，经水凝涩，下蛇虺虫蚕狂犬毒。（并煮汁服）
冲和膏：（杨清叟仙传方）治一切痈疽发背流注诸肿毒，冷热不明者。紫荆皮炒五两，独活去节炒三两，赤芍炒二两，生白芷一两，木蜡炒一两，为末，用葱汤调，热敷。葱能散气血，得热则行也。疮不甚热者，酒调之。痛甚者，筋不伸者，加乳香。此方温平，不偏寒热。紫荆皮乃木之精，破血消肿。独活乃土之精，动血止风，拔骨中毒，去痹湿气。赤芍乃火之精，生血止痛。木蜡乃水之精，消肿散血。（同独活能破石肿坚硬）白芷乃金之精，生肌止痛。盖血破则不硬，血动则不壅，血生则不死，血散则不凝，数者合而奏效乃神也。上方以菖蒲换木蜡，并治偏正头风肿痛并眼痛，敷法同。
妇人血气，紫荆皮为末，醋糊丸樱桃大。每用酒化服一丸。
鹤膝风挛，紫荆皮三钱，老酒煎服，日二次。
发背初生，一切痈疽皆治。紫荆皮为末，酒调箍住，自然撮小不开。内服柞木饮子，乃救贫良剂也。
〔论〕紫荆木皮花实皆紫，其入营而效用可知。第诸味之活血者，多属辛温，其解毒者，多属苦寒。兹味活血而解毒，则非苦寒，亦非辛温。本草谓其气平，平即凉也，或者尤切于解毒之用。濒湖取蜀产味苦如胆者，以苦主涌泄故也。活血解毒功能并奏，则血瘀而有热者，用之诚宜。
〔修治〕入药以川产，紫色而厚味苦如胆者，为胜。
柞木  ***************************
即凿子木，可为凿柄者。心理皆白，叶小而有细齿，光滑而韧，经冬不凋，其木及叶丫，皆有针刺。
●皮
味苦酸涩，气平，性善达下。主利窍，治黄疸。（烧末，水服方，寸匕，日三。）难产催生，疗鼠瘘。黄疸因湿热郁于肠胃而发，此药苦燥湿，微寒除热，下走利窍，则湿热皆从小便出矣。同鱼鳔、人参、千里马（草鞋底当脚跟剪下草）、百草霜、牛膝、白芷、当归、益母草，为催生圣药。难产催生，柞木饮，不拘横生倒产，胎死腹中，屡效。用大柞木枝一尺，洗净，大甘草五寸，并寸折，以新汲水三升半，同入新砂瓶内，三重纸封紧，文武火煎至一升半。待腰腹重痛坐草时，温饮一小盏，便觉下体开豁。如渴，又饮一盏至三四盏，下重便生，更无诸苦。切不可坐草太早。鼠瘘，柞木皮五升，水一斗，煮汁二升服，当有宿肉出而愈。
●叶
主治肿毒痈疽，柞木饮，治诸般痈肿发背。用干柞木叶、干荷叶中心、干萱草根、甘草节、地榆各四两，细锉，每用半两，水二碗，煎一碗，早晚各一服。已成者，其脓血自渐干涸，未成者，其毒自消散也。忌一切饮食毒物。
鬼箭羽  ***************************
又名卫矛。齐言箭羽为卫，是物干有直羽，若矛刃自卫之状，而燔之遣祟，故名。生山石间，小株成丛，嫩条上有羽如箭。
味苦酸涩，气寒。主女子崩中下血，腹满汗出，除邪杀鬼毒蛊疰。治中恶腹痛，妇人血气大效，通月经，破癥结，止崩带，杀腹脏虫，及产后血绞腹痛。古方治恶疰在心，痛不可忍，有鬼箭羽汤。又卒暴心痛，忽中恶气毒痛，大黄汤亦用之。（颂）
凡妇人产后血晕血结，或聚于胸中，或偏于少腹，或连于胁肋，四物倍当归，加鬼箭羽、红花，去胡索各一两，为末，煎服。
〔论〕《本经》鬼箭羽，似专功于女子之血分。苏颂所述古方，更似专功于恶疰及中恶气之毒以病于血者。第方书治女子经闭，有牡丹皮散，而治男子胀满，有见哯丸，则固非专治女子血病也。大抵其功精专于血分，女子以血为主，较之取效于男子更为切中耳。

卷二十五·寓木部  ——————————————————————————————————————————————————————————————————————————————————————————

茯苓  ***************************
山中古松，久为人斩伐，其枯折槎枿，枝叶不复上生者，谓之茯苓拨。即于四面丈余地内，以铁锥刺地，如有茯苓，则锥固不可拔。乃掘取之，其拨大者，茯苓亦大，（颂）
甘淡而平，气味俱薄，浮而升，阳也。东垣曰：降也，阳中之阴。（甘和而淡，淡为天之阳。其性上行生津液，开腠理，滋水之源，而下降通水道，二说固相合，）白者入手太阴足太阳气分，赤者入足太阴手少阴太阳气分。
补心益脾，白优于赤。通利小肠，赤亦胜白，（仲淳）
诸本草和中益气，除湿理脾，调脏气，开腠理，逐水平火，生津导气。开胸腑，治胸胁逆气，心下结痛。安心神，止忧恚惊悸，消痰润肺，止咳逆，利胸中痰水，愈消渴及呕吐，并大肠淋沥，水肿淋结。伐肾邪长阴，治肾积奔豚，利腰膝间血，疗遗精白浊。
酒浸，与光明朱砂同用，能秘童元。（海藏）
茯苓补虚劳，多在心脾之有准。（东垣）
小便多者能止，结者能通。
（又）伐肾邪者，小便数能止之，小便涩能利之。与车前子相似，虽利小便而不走气。（海藏）
伤寒发汗后，心气虚而肾气逆上凌心，脐下悸者，欲作奔豚也。仲景以茯苓伐肾邪，取其淡而利窍，以平其气也。（《类明》）
茯苓分阴阳而导湿，盖病于湿则阴阳混淆，升降之职不行焉。茯苓气薄，为阳中之阴，上行导气，下行利水，故阴阳分判，而湿淫平也。（又）茯苓利水，何又生津？讵知清阳上布，故浊阴下行，而气乃化，津乃生。《经》曰：脾主为胃行其津液，是岂脾无真阳之运化，而能生胃中之津液哉，即此可悟茯苓除湿之义。
凡药，气重者主气，味重者主血。茯苓虽曰淡渗，而味甘且重，不走真气，佐以人参等补剂，下行亦能补虚固肾。（文清）
成于阴而生于阳，得老松之气厚，其质阴也，其气阳也。
感土水之气而成质，故其味甘平，补中利窍。补中则心脾实，利窍则邪热解，有补有泻之药也。（仲淳）
其治上焦或同于益真气者，以致阳而布其升清之化。或同于祛痰行气者，即于升清阳中以达其浊阴之降。治下焦或同于分理导水者，达阴而致其降浊之化。或同于健脾和气者，即降浊阴中以还其清阳之升，未可徒以下渗概之也。
取白者，蒸晒三次，为末，以牛乳汁和膏服之。或蜜浸，或酒浸，封固，百日后常服，不饥延年，肠化为筋，通神致灵。
入五苓散，利水除湿。暑气胜，则去桂，
入六味丸，能伐肾邪。
入补心丹，则补心安魂养神。
得人参、白术、橘皮、山药、扁豆、芍药、甘草，为补脾胃之上药。
得二术、泽泻、车前、白芍、橘皮、木瓜、猪苓，为消水肿之要剂。
胸胁气逆胀满。茯苓一两，人参五钱。每服三钱，日三服。
血虚心汗，（独心孔有汗，别处无。）思虑多则汗亦多，宜养心血。以艾汤调茯苓末，日服一钱。浊遗带下，丈夫元阳虚惫，精气不固，小便下浊，余沥常流，梦寐多惊频遗，并治妇人白淫白带。白茯苓去皮四两作匮，以猪苓四钱半入内，煮二十余沸，取出日干。择去猪苓，为末，化黄蜡搜和，丸弹子大。每嚼一丸，空心津下，以小便清为度。忌米醋，
小便淋沥不禁，由心肾俱虚，神志不守。白、赤茯苓等分为末，以新汲水挼洗去筋，控干。用酒煮地黄汁，捣膏搜和，丸弹子大。每嚼一丸，空心盐酒下。
消渴，由于上盛下虚，心火炎烁，肾水枯涸，不能交济而成。白茯苓、黄连各一斤，为末，熬天花粉作糊，丸梧子大。每温汤下五十丸。
按世俗恒言茯苓淡渗，观上数方，则补益心肾良多。且其用又似补阴为多，李氏所谓味重主血，义不谬也。
〔论〕茯苓本古松灵气沦结成形。之颐谓其精英不发于枝叶，而返旋生气吸伏于踵，所谓真人之息也。夫松秉真阳之性，凌冬不凋，乃其入土久而结茯苓。即根极至阴之下，而真阳之凝结，更有如斯者。隐居言其性无朽蛀，埋地中三十年，色理无异，不可想见其真阳之贞固哉。第其味淡，淡写天之阳，阳当上行。而气之薄者，为阳中之阴，又宜利水而下泄。总为阳之有余，而下趋于阴也。其气专，故专于清阳以化浊阴，且阳之有余，而下合于阴也。其气和，实和于至阴以归至阳，故始终惟有一淡。（海藏谓茯苓甘平，如何是渗利，兹举阳吸阴，阴归阳之义，以实甘平，然后知海藏之说不妄。盖甘具五味，平具五气，乃阴阳之合也。）　然淡本于甘，则阴阳相含之真气，已入中土而神其清浊之升降矣。诸本草谓其和中益气，除湿理脾，逐水平火。（水火即阴阳之气所化，清阳不升，则郁而为火，浊阴不降，则郁而为水。茯苓气阳质阴，合于水火之升降，但其味至淡，不能专功耳。）
调脏气，开腠理者，是在中土而致其清阳之气于上也。即其致清阳于上，而导浊阴于下者，亦此也。更宜究者，清浊本之阴阳，阴阳兆于水火，水火赋之心肾。如甄权所谓善安心神，与《本经》忧恚惊悸之治合。如好古所谓秘精，亦与《别录》长阴，日华子暖腰膝之义不远。然则用茯苓者，不得徒守淡渗之说，而当思其从阳吸阴，吸阴归阳之元机矣。至所云安心神，秘精气，请更悉之。心内阴而外阳，肾内阳而外阴，内者是神是主，外者是气是用。《经》曰：阳中之太阳心也，惟茯苓禀真阳之粗气，却能吸阳中之阴以归阳。（阳中之阴为血，血者神气也。）是其能益心血者也，阴既得宅于阳中，则神定而气充，是又谓之益心气耳。秘精之说，亦不外此。总之，在上者阴宅于阳中，则火有主而下交于水，即得水中之火，从地气而蛰藏。在下者阳宅于阴中，则水有主而上交于火，即得火外之水，从天气而发育。此所谓神足而气充，气充而精盈，精盈而气固者也。
虚而上有痰火，下有湿热者，最宜。若劳役阳虚，小便多汗多者，禁用。（文清）
《衍义补遗》谓阴虚者，未宜。小便素利者，过服助燥损明。嵩言兼补阴之剂，可用，但不宜入燥剂中耳。非比猪苓一味，诚为淡渗，阴虚者，当忌之。
〔修治〕坚白者良。去皮，更宜水飞去筋。若误服之，令人眼中童子并黑睛点小，兼盲目，切记。制法，见茯神后。
用赤苓则不必飞。
●赤茯苓
主破结气，泻心小肠膀胱湿热，利窍行水。
赤苓味有微甘，入胃而散血分之湿热。以胃固多气多血之区，而升降之枢也。夫同一苓也，赤者何以泻，白者何以补？盖白而坚者，属金而气厚，其虚而赤者，受气未甚凝厚，止本于淡渗之性，而利水逐湿熟耳。
●皮
主治水肿肤胀，开水道，开腠理。
茯神  ***************************
气味甘平。专理心经，补心气虚乏，疗风眩心虚。开心益智，止惊悸，虚人小肠不利者，加而用之。
治心病必用茯神。洁古云：风眩心虚，非茯神不能除，然茯苓亦未尝不治心病也。（濒湖）
茯苓是古松流肪入地，久得霜露泉壤之精气，而成。茯神是抱根者，与松根连属，气不相绝，故尤有补心气之功。为其得真阳之余气，名之以神，职此耳。（类明）　生雀丸：治心神不定，恍惚健忘不乐，火不下降，水不上奉，时复振跳，常服消阴养火全心气。茯神去皮二两，沉香半两，为末，炼蜜丸小豆大。每服三十丸，食后，人参汤下。
〔论〕茯苓假松气而生，不附着根，皆自作块。其包根而轻虚者为茯神。大约入地深，则蕴泉壤至精之气，附根而结，则入地未深，假阳之精气居多。故取以治心，不概如茯苓为得阳中之阴气厚也。
又按茯苓、茯神，皆取其坚而白，皆用其气之厚。均皆有不坚者，但当以入地深浅，分阴阳厚薄，不得以虚实较也。
茯神、茯苓俱补心，而亦有少异者。茯苓导手太阴之气，使肺气下降入心而生血，且从阳吸阴，似于补心血较切，而安神为最，以心主脉，脉舍神也。茯神固亦导气，第其入地尚浅，未蕴阴气以归阳，故补心气似较茯苓为专，而安神当逊于苓也。
茯神补心，须佐远志。盖茯神专补心之阳，必借远志举阴中之阳以上奉，乃可补心也。
●茯神木
又名黄松节。
治偏风，口面㖞斜，毒风筋挛不语，心神惊掣，虚而健忘，疗脚气痹痛，诸筋牵缩。
风寒湿抟于筋骨，足筋挛痛难行。而茯神木一两，乳香一钱。瓦器中炒，研末。木瓜酒下二钱。
〔修治〕去木，先以茯神去皮，细锉，入箩筛内，置水盆中，荡筛。去筋膜，澄清，取水底细末，晒干。复以人乳拌蒸三四次，或五六次更佳。每茯神一两，蒸作二两。茯苓用于补剂，亦照此制。若用之导邪，只去其筋可也，不必取水底细末。
琥珀  ***************************
松树荣盛时，流脂入土，千岁后渝结所成。一种象物珀，内有物形。一种血珀，殷红如血。
一种赤松脂，形如琥珀，浊大而脆，纹理皆横。一种水珀，浅黄色，多皱纹。一种石珀，深黄色，重如砂石。一种花珀，纹如马尾松，而黄白相间者次之。
别有一种蜜蜡珀，臭之作蜜蜡香，色黄白，即蜂蜜所化。一种枫脂珀，烧之不作松脂臭，即枫脂所化也。入药惟松脂血珀最良，
气味甘平，纯阳色赤，阳中微阴，降也。入手少阴少阳，亦入足，厥阴经，专走血分。
主安五脏，定魂魄，化瘀血，疗心痛癫邪，清肺利小肠，明目磨翳，治产后血枕痛，止血生肌，合金疮。
琥珀属阳金。（丹溪）
感土木之气而兼火化，从辛温药则行血破血，从淡渗药则利窍行水，从金石镇坠药，则镇心安神。（仲淳）得乳香、没药、延胡、干漆、鳖甲为散，治产后血晕有神。佐以人参、益母草、泽兰、生地、牛膝、当归、苏木，作汤送前药，治儿枕痛、恶露不尽、腹痛少腹痛、寒热等证，极效。
同丹砂、滑石、竹叶、麦冬、木通，治心有热而小肠受之，因之小水不利，立效。
同人爪、珍珠、玛瑙、珊瑚，除目翳赤障。
得丹砂、犀角、羚羊角、天竺黄、远志、茯神，镇惊，主诸痫。
小儿转胞，琥珀一两为末，用水四升，葱白十茎，煮汁三升。入珀末二钱，温服。沙石诸淋，三服效。
〔论〕松秉真阳之性，不为阴寒变易，即入地至深，而真阳之气，犹能吸阴以成茯苓。入地至久，而真阳之液，更能化阴以成琥珀。故琥珀非殷红血色，不大莹彻者，犹属阴未尽化，不发真阳之光也。其入血分治营，而洁古、东垣皆曰纯阳者，由阳能化营，化营还以达阳也。阳化营，营还阳，则功能安五脏定魂魄矣。其或真阳虚而血不化，还结乎气以为心痛，或血不化而痰聚心窍以为癫邪，此味皆其对治。夫心主血，而小肠行君火之气化，为血为水，其原非二。琥珀既能致阳之精以化血，则利小肠及明目磨翳等治，皆当一以贯之。至于瘀血之化，（如产后血枕痛）本非以破泄为功，故能化即能止，其效并着于止血生肌也。大抵琥珀所治，惟阳虚而血不能化者为中的之剂。若阴虚而血不生以致不化，固非所宜。
凡血少而小便不利者，用之反致燥急之苦。（丹溪）凡阴虚内热，火炎水涸者，服琥珀以强利小便，则愈损其阴。（仲淳）
〔修治〕用细布包，内豆腐锅中煮之，再入灰火略煨过用。入目制用，安心神生用。
猪苓  ***************************
枫之余气所结，生土底，不必枫根下始有也。
甘淡苦平，气味俱薄。升而微降，阳中阴也。入足太阳少阴经。主开腠理，利水道，治渴除湿，去心中懊憹，通淋消肿，并脚气作肿。疗白浊带下，妊娠子淋，胎肿小便不利，痎疟蛊疰，伤寒温疫大热，发汗解毒。
禀戊土之阳气，得风木之阴气，苦泄滞，甘助阳，淡利窍。
利水道诸剂，无若此驶。（颂）
湿在脾胃者，必用猪苓、泽泻以分理之。
能使水之泛于经络者敛归故道。
猪苓淡渗，气升能降，故开腠理利小便，与茯苓同功。但入补药，不如茯苓。（濒湖）
止泄精，脾经湿热流入肾经，用以渗泄，中病即止。（门）
入五苓散，为除湿要药。
伤寒太阳证，消渴脉浮，小便不利，有五苓散。少阴证渴而下利，兼呕咳，不眠，小便不利者，用猪苓汤。世遂指猪苓，只入足太阳少阴二经。（小便不利，何以致渴？盖真水化气，水化不行，则气化郁矣。津液又为气所化，气不化，津液何自而生。《经》曰：脾主为胃行其津液者也，湿胜则脾困，湿热胜，则寒水之化亦困，安得不渴？）不知五苓有白术、茯苓等味，其治在中下焦。而猪苓有滑石、阿胶等味，并上中下而治之。况猪苓汤即阳明证之脉浮、发热、渴欲饮水、小便不利者，亦用之矣，安得谓其止入太阳少阴哉？
佐白芍、白术、茯苓、人参、橘皮、泽泻，治水肿之属阳分者。
佐白芍、生地、桑寄生、桑白皮、茯苓、泽泻、琥珀、石斛、薏仁、肉桂，治水肿之属阴分者。
小儿大便不通，猪苓一两，以水少许煮，鸡矢白一钱调服。
通身肿满，小便不利。猪苓五两，为末，热水调方寸匕，日三服。又治妊娠子肿，从脚至腹，小便不利，微渴引饮。
妊娠子淋，方亦同上。日三夜二服，以通为度。
〔论〕人身水液，为元气所化，人身元气，又为真水所生。故病于气，即不能化水，而滞于水，更有以病气。水与气，一而二二而一者也。水气之治，有补气以化水者，责其本也。有行水以起气者，急其标也。却又有分其阴阳以为治者。因气病于水，则阳蓄于阴中，猪苓能升阳出于阴中，（故雷公法，用升麻对蒸一日，甚有理。）使阳不为阴所圉而阴降于下，此其与渗利差异者也。夫阴阳不得相离，离则病。此味分隔阴阳，能使阳离于阴，其行湿处，即其大燥津液处。故洁古曰：无湿证弗服也。《本经》首主痎疟，后学无能明其义者。惟肯堂治疟用猪苓，以分隔阴阳，使阳不下陷于阴，与洁古升而微降之说相合。然则此味岂止司渗泄，而无分理阴阳以为水气之主者哉？（猪苓升而微降，从阳畅阴。泽泻沉而降，从阴达阳。二味合乃为分理阴阳。）人身之气，由肾而脾，而肺。《经》故曰：三焦者水谷之道路，气之所终始也。明此则惟深究于病之所因，乃可投之。不则阴阳之不容分者而强分之，贻患甚矣。
此药除湿，比诸淡渗药，大燥亡津液，无湿证勿服。（洁古）
久服，损肾气，昏人目。（宗奭）
肾虚而有湿者，忌之。（门）
〔修治〕内白而实者佳。铜刀刮去粗皮用。
同升麻对蒸一日。（雷公）
取其行湿，生用良。
桑寄生  ***************************
此是乌鸟食一物子，粪落树上，感气而生。诸树多有寄生，茎叶并相似，但须桑上者，方合用。非自采即难以别，可断茎视之，色深黄者为验。（保升）
近海州邑及海外境土，其地暖而不蚕，桑无采捋之苦，气厚意浓，自然生出，何尝节间可容他子耶。（丹溪）
气味苦甘平。
益血脉，助筋骨，治腰痛。（是血脉虚衰不能通行者）主妊娠漏血不止，令胎牢固。愈崩中内伤不足，产后余疾，小儿背强痈肿。疗腰背腿脚遍身骨节疼痛，祛风痹顽麻。
本草桑叶、桑枝皆能治血，寄生得其气，故能益血脉。（《类明》）
本于桑而抽其精英，功用比桑尤胜。所治诸证，皆由血虚有热致然。此药性能益血，兼能祛湿。（仲淳）
凡风湿作痛之证，古方用独活寄生汤，盖以主病者为君，二味俱能去风，胜湿也。若辨认未明，以杂木寄生为桑寄生，又用土当归假代川独活，两性俱燥，耗卫败营，无益有损。近茭山，吴氏，辨认独活，原本羌活一种。以节密轻虚者为羌，节疏重实者为独。川续断与桑寄生气味略异，主治颇同。不得寄生，即加续断，便名羌活续断汤。使医者不泥于专名，病家勿误于伪药，其意殊善。（嘉谟）
同枸杞、当归、牛膝、续断、地黄、胡麻、首乌，治血虚手臂骨节疼痛。
胎动腹痛，桑寄生一两半，阿胶炒半两，艾叶半两。水煎温服。或去艾叶，以其热也。
毒痢脓血，六脉微小，并无寒热。宜以桑寄生二两，芎防各三钱半，炙甘草三铢。为散，每用二钱，水煎八分，和渣服。
下血止后，但觉丹田元气虚泛，腰膝沉重少力。桑寄生为末，每用一钱，非时白汤点服。
小便频数，猝然溲血不止，并不疼痛。此缘心中机谋积恶，奸险嫉妒，多积忿气，伤损肝心。又因色伤，小肠气虚，其血乘虚妄行故也。宜用桑寄生一两，熟地、茯苓各半两，人参、川芎、独活、蒲黄各二钱半，甘松、沉香各八分四厘。为细末，每用三钱匕，水一盏，煎一二沸，便倾出，去渣。不时服，服后其血已安。惟觉丹田元气之虚，腰膝沉困少力，宜再取桑寄生细末一二钱，非时点服补之。
〔论〕桑之气味甘寒，其所寄生之物，何以功用尤胜？盖热能伤血，寒能泣血，此之转化为寄生者，即以其转化为优，而功懋于血脉。诚如缪氏所云，不寒不热，可以疗虚也。至于血热之治，殊未然，但可以言桑耳。
不得真者不用。寇氏言有误服他木寄生，其人逾月而毙者，慎之。
忌火忌铁。
雷丸  ***************************
雷斧雷楔，皆霹雳击物，精气所化。是物生土中，无苗叶。而杀虫逐邪，犹雷之丸也。竹之余气所结，故又名竹苓。（濒湖）
大小如栗，状类猪苓而圆，皮黑肉白，甚坚实。（又）
赤者杀人，白者善。（贞白）
气味甘，微苦。微寒，有小毒。
主行胃热，除皮中热结，逐风逐毒，解蛊杀虫。治癫痫狂走，利丈夫，不利女子。（非利益之利，乃疏利男子元气，不疏利女子脏气，故久服阴痿也。）
久服阴痿。作摩积之膏，能疗小儿百病，下寸白虫，治应声虫。
小儿出汗有热，雷丸四两，粉半斤，为末，扑之，
下寸白虫，雷丸水浸，去皮，切，焙为末。五更初，食炙肉少许，以稀粥饮服一钱匕，须上半月服，虫乃下。
〔论〕雷丸为竹之余气所结。夫竹引根于秋深，孕笋于冬半，是禀清寒以生，合于金水之阴以在下者。兹味本清阴之气味，而又能疏利，取以行气血之热，岂非良剂，第通用不无有伤元气耳。
〔辨治〕切忌赤色者。
入药炮用。

卷二十六·苞木部  ——————————————————————————————————————————————————————————————————————————————————————————

淡竹叶  ***************************
入药烧沥，惟用淡竹一品。其肉薄，节间有粉。（颂）
淡竹今呼水竹。有大小二种，汁多而甘，存中言苦竹之外皆淡竹，误。（濒湖）
一种草类，茎如铁线，叶似嫩稷，长尺余，亦名淡竹叶。俗多采利小水，治喉痹等证，神效。却与此殊。（嘉谟，）
气味辛平甘寒，可升可降，阳中阴也。入足阳明手少阴经。
主治热狂烦闷，壮热头痛头风，并胸中痰热，咳逆上气。更除虚烦，清心益气，散吐血热毒，疗消渴，利小水，通淋闭。
叶味苦寒，所以能清心热。
凉肺清心，祛暑解毒，治小儿烦热，壮男子胃气。（能）
竹叶阴中微阳，辛平除热缓脾而益元气。（洁古东垣）
除新久风邪之烦热，止喘促气胜之上冲。（东垣）
煎汤，调熟枣仁末五钱，临卧服，治心虚不得眠。
同麦冬、枣仁、远志、丹参、茯神、丹砂、犀角，治心经蕴热，虚烦不眠。
入白虎汤，治伤寒烦热，大渴引饮。
时行发黄，竹叶五升，小麦七升，石膏三两。水斗半，煮七升服，尽剂愈。按热狂烦闷，与虚烦不同。如入白虎治伤寒烦热大渴引饮，是热狂烦闷之类也。如竹叶汤只用竹叶、麦冬、甘麦、姜、枣，虚悸加参，少气力加糯，以治产后短气烦闷，是虚烦之类也。虚烦又有气血之异，如加味竹叶汤，以阿地易知膏，治妊娠伤寒汗下后热不除者，是虚在血分也。如竹叶归芪汤，参芪术并用，止取竹叶、麦冬以清产后虚热，口干作渴，恶冷饮食者，是虚在气分也。绎此即知消渴之用，及壮热头风吐血热毒风之用，皆由阳中无阴而阳僭。所谓益元气者，阳中有阴耳。
淡竹茹  ***************************
味甘，气微寒。入足阳明经。
主胃热呕吐呃逆，通胃热噎膈，除胃烦不眠，清阳气，止吐血及崩中，解虚热，愈伤寒女劳复，疗妊娠烦燥，小儿热痫。
同橘皮、木瓜、麦冬、人参、枇杷叶、芦根汁、石斛，治胃虚有热，呕呃不止。
入温胆汤，能宁神豁痰。
伤寒后交接劳复，卵肿股痛。竹皮一升，水三升，煮五沸，服汁。
产后烦热短气，甘竹茹汤。甘竹茹一升，人参、茯苓、甘草各二两，黄芩二两。水六升，煎二升，分服，日三。
小儿热痫口噤，青竹茹三两，醋三升，煎一升，服一合。
〔论〕人身身半以上，为天之阳，阳中有阴，然后阳不上僭。竹，阳中阴也，故叶则清心肺之阳。竹茹去青取黄皮，是稍近于里，故又清胃脘之阳，为胃热呕吐呃逆要药。其疗吐血崩中者，血固生化于胃也，他如产后烦热，小儿热痫，皆不离心胃以为主治。至伤寒女劳复而亦治者，以脐下三结交，乃阳明太阴也，脐下三寸，关元也。且胃之三脘，由于任，竹茹能解胃之虚热以和任，故女劳复有热者用之。
凡胃寒呕吐，及感寒挟食作吐者，忌用。（仲淳）
〔修治〕须取鲜竹刮之，磋去在外硬青，止用向里黄皮。
淡竹沥  ***************************
气味甘寒。
姜汁为之使。
主阴虚生热，热化风，治胸膈痰热，止烦闷消渴，疗类中风，或因气虚，或因血虚。养阴滑痰，渗经络之壅，润燥急之火。及小儿天吊惊痫，妇人胎产闷晕，
久渴心烦，宜投竹沥。（雷公）
竹沥所治胎产金疮口噤，与血虚自汗消渴小便多，皆阴虚之病。夫阴虚则发热，此味味甘性缓，能除阴虚之有大热者。寒而能补，与薯蓣义同。（丹溪）
能食者用荆沥，不能食者用竹沥。（三锡云：能食而气稍实者，荆沥妙。）
荆沥清火化痰，功胜竹沥，但不补耳。（述）
竹沥滑痰，非佐以姜汁不行经络。痰在四肢，非竹沥不开。痰在皮里膜外，非竹沥、姜汁不可除。痰在膈间，使人癫狂，宜用竹沥，风痰亦宜用。其功又能养血。（丹溪）
有痰厥不省人事几死者，将竹沥灌之即苏，诚起死回生药也。（述）
竹沥乃阴虚有大热者仙品。中年痰火，舍此必不能成功，特为拈出。（三锡）
沥，竹之津液，得火之后，寒性应灭，滑利走窍，清热逐痰，故为中风要药。凡中风之证，莫不由阴虚火旺，煎熬津液，结而为痰，壅塞气道，不得升降。热极生风，以致猝然僵仆，或偏痹不仁。此药遍走经络，搜剔一切痰结，兼之甘寒益阴而除热，痰热既祛，则气道通利，经络流转，外证自除矣。
同贝母、栝蒌仁、霞天膏、白芥子、苏子、橘红、郁金、童便、麦冬，治似中风口眼㖞斜，语言蹇涩，或半身不遂等证。
中风口噤，竹沥、姜汁等分，日日饮之。
产后中风口噤，身直面青，手足反张。竹沥饮一二升。
时气烦燥，五六日不解。青竹沥半盏，煎热，数数饮之，厚覆取汗。
产后虚汗，淡竹沥三合，暖服，须臾再服。
〔论〕淡竹沥能疗痰火之风，于类中风为要剂。盖此味阳中有阴，阴为阳之守，使阳和而不化风，故热风皆治。而痰火之类中者，尤为中的。夫类中一证，如七情伤其营气者，固为阴虚。即外淫之病乎卫，卫病而营亦病。或化火而因以结痰，或凝痰而因以炽火，痰火炽，则五脏阴气出于隧道，以达表彻里者多为阻绝。而孤阳自焚之风，甚有奄然于顷刻者，岂不悉系于真阴之虚哉。人身后天之阴生于阳，竹乃阳中之阴，性味既禀清和。而沥则更犹真阴之化醇，与他味之养阴者有别，故最能除亢阳之伤阴，最能和营气以入脉，最能利经络以渗痰也。
缪氏：寒痰湿痰及饮食生痰，不宜用。
〔修事〕取新鲜竹，锯尺许，中留节，两头去节，劈开。用砖二块，架定，两头出砖二寸许。各置磁盘于下，烈火熏煏，则两头沥濈濈滴盘中。竹将自燃便尽，就将滴过沥竹为薪，又架新竹于砖上，如前烧煏，任取多少。
〔总论〕《易》系震为苍筤竹。《尔雅翼》云：巽为竹，其根鞭，喜行东南。然则竹之生成在木火，而何以叶与茹与沥所禀皆寒？盖竹引根于秋深，孕笋于冬半，气禀清寒以生，是合于金水之阴以在下也。新笋春半出土而成竹，旧竹夏半落叶而易新，气随温热以成，是合于木火之阳以在上也。人物之生，莫不始于在地之阴，而成于出地之阳。竹之生固禀寒气，第当草木零落，而引根孕笋，则阴中有阳，阳反因阴而以萌以育。即知其生长于春夏，实为阳中有阴，阴更因阳而以敷以和。在秋冬既不与众类同其枯瘁，是春夏虽与众类同其发荣，而实有不同者，以有清润之气贯乎其中也。洁古谓为阴中微阳，本其生气而言。东垣谓为阳中阴，就其成气而言。夫用其叶与茹沥，是已取于既成之竹矣，不皆为阳中之阴乎？惟人身天表属心肺，而竹叶取象于表，以清心肺之烦热。人身气交属脾胃，而竹茹取象于近表之里，以清胃脘之逆热。人身营气为血液，而竹沥取象于营，以清血液热结之痰。盖同是阳中之阴，就其表里所分，已有阴阳之厚薄矣。丹溪谓沥能除阴虚之有大热者此也。世医执本草大寒一语，用之辄为疑忌。讵知性禀清和，正如人身至阳之分，非清阴无以握其枢而和其气，正合于《经》所云至阴虚天气绝之义。特由叶而茹。由皮而液，见其清和之差甚耳。
竹之生气，阴中有阳，而成气阳中有阴，生者具阳之始，成者厚阴之终，他物鲜及之。

卷二十七·虫部  ——————————————————————————————————————————————————————————————————————————————————————————

蜂蜜  ***************************
蜂采无毒之花，酿以大便而成。生岩石者，名石蜜。
气味甘平。（生者有小毒）
蜜成于蜂，蜂寒而蜜温，同质异性也。（守真）
生者性凉，故能清热。熟则性温，故能补中。（濒湖）
主治养脾气，和营卫，润脏腑，通三焦。除心烦虚热，止痛解毒，通大便秘结，（伤寒更有蜜煎导法）和百药。（炼熟和丸及膏，主通润而益血脉，调脾胃。）
点目中热膜，以家养白蜜为上，木蜜次之，崖蜜更次之。
与姜汁熬炼，治癞甚效。
涂火灼疮，能缓痛。
凡觉有热，四肢不和，服蜜浆一碗，能解虚热骤生，甚良。
同芦根汁、人乳、牛羊乳、童便，治噎膈大便燥结。有痰加竹沥。
产后口渴，用炼过蜜不计多少，熟水调服即止。
难产横生，蜂蜜、真麻油各半碗，煎减半，服立下。
天行虏疮，相传汉武帝兴师击虏所染。头面及身，须臾周匝，状如火疮，皆戴白浆，随决随生，不即疗，数日死。瘥后疮瘢黯色，一岁方灭，此天行恶毒气也。取好蜜通摩疮上，以蜜煎升麻，数数拭之。
疔肿恶毒，用生蜜与隔年葱研膏，先刺破，涂之，如人行五里许，则疔出，后以热醋汤洗去。
〔论〕万物之至味，莫过于甘蜂采百花之英，酿以大便而成蜜，是和群味而以臭腐生神奇者。甘属土，故能养脾。集群味以为甘，更由酝酿而成变化，故解毒为最。甘味属阳，故所益者脾气。虽《经》曰阴为味，然味归于形而归气，是先能和阴以谐荣卫。俾脏腑润，三焦通，脾气于是乎益畅，而虚热能解也。缪氏谓其气清和，其味甘纯，施之阴阳内外，罔不相宜，洵然。
丹溪云：西北高燥，故人食之有益。东南卑湿，多食则害生于脾。多食生湿热虫䘌。（濒湖）亦生诸风。（宗奭）小儿尤当戒。
生者性寒滑，能作泄。大肠气虚完谷不化者，弗服。呕家，酒家，中满蛊胀，湿热脚气，俱不宜用。（仲淳）
不可与生葱、莴苣同食。
〔修治〕水火炼法：每斤入水四两，银石器内以桑火慢熬，掠去浮沫，至滴水成珠，乃用。
又法：以器盛置，重汤中煮一日，（自不伤火）候滴水不散取用，亦佳。
蜜蜡  ***************************
蜂房如脾，谓之蜜脾，蜜脾之底为蜡。取蜜后，炼过，滤入水中，候凝取之，色黄者，名黄蜡。更用水煮化，以好绵纸折作数层，入冷水蘸湿，遂贴蜡上，一吸即起。仍投冷水中，有蜡凝纸上，即剥取之，再吸再剥，以尽为度。铺竹器中曝之，干则频洒以水，久之色白如练，因名白蜡。非新白而久黄也，与虫造白蜡不同类。
气味甘淡，微温。
恶芫花齐蛤。
《本经》主下痢脓血，补中，续绝伤（能益血而行经脉）金疮，益气。
《别录》疗泄澼后重见白脓，利小儿。
蜜气味俱厚，性缓质柔，故润脏腑而养脾。蜡气味俱薄，性涩质坚，故养胃而止泻痢。（濒湖）
蜜甘而蜡淡，犹瓜甜而蒂苦，所以见中枢之别于本末内外也。《月令》：五味归五脏。《素问》另出淡味为五味本。凡形脏不足者，各因其味以补之，倾颓者专取淡味以维之。（之颐）
孕妇胎动，下血不绝欲死。以蜜蜡鸡子大煎三五沸，投美酒半升，服立瘥。（甄权）裹大黄为丸，膈寒凉者，脾胃无损。得象牙末等，能去漏管长肉。
得腻粉、真珠、黄柏、龙脑、铅丹、蛀竹屑、葱白、猪脊髓，治阴蚀恶疮。
同孩儿茶、铅丹、胡粉、龙骨、黄柏、猪胆汁、炙猪脂作膏，治内外臁疮久不愈。
华佗治老少下痢，食入即吐。用白蜡方寸匕，鸡子黄一个，石蜜、苦酒、发灰、黄连末各半鸡子壳。先煎蜜蜡、醋鸡黄令匀，后纳连发，熬至可丸乃止。二日服尽，神效无匹。
《金匮》调气饮，治赤白痢，少腹痛不可忍，后重，或面青手足俱变者。用黄蜡三钱，阿胶三钱，同溶化，入黄连末五钱，搅匀，分三次热服，神效。
《千金》胶蜡汤，治热痢及妇人产后下痢。用蜡二棋子大，阿胶二钱，当归二钱半，黄连三钱，黄柏一钱，陈廪米半升。水三升，煮至一升，去米，入药，煎至一钟，温服神效。
立效丸，治肺虚膈热，咳嗽音嘶，气急烦满，咽燥欲冷，体倦肌瘦，发热减食。用黄蜡溶滤令净，浆水煮过，八两，化作一百二十丸，以蛤粉四两为衣养药。每服一丸，胡桃半个，细嚼，温水下。即卧，闭口不语，日二。
蜡矾丸，凡治一切痈疽肿毒，服之以护膜，膜苟不破，虽剧必瘥。惟二味溶化后，太热则手难丸，稍冷则硬。须待溶化极时，乘热倾冷水中，便可随手取丸矣。蜡取熔净去渣者，白矾须极细末，等分。
〔论〕蜡味初尝微甘，即转为淡。五味以淡为本，今淡先有甘，是从中土而为扶危救困之味也。夫淡本以养阴，入中土之甘而返之于元阴，固宜专于脾胃之阴气。而续其绝伤，盖此物凝蜜为质，不等于诸淡渗之淡。观《金匮》《千金》治痢二方，蜡蜜同用，可以思矣。至华佗用治痢不纳食，更为能还脾阴之一证。而蜡矾护膜，亦由护其阴气，得谐矾石之收阴以奏功也。昧者谓其性涩而收脱，不察甚矣。
缪氏云：火热暴痢，不宜用。
露蜂房  ***************************
此房悬树顶上得风露者。其蜂黄黑色，长寸许，螫马牛及人欲死，非人家屋下小小蜂房也。其顶上实处，名紫金沙。
气味苦甘咸平，有毒。
《本经》主惊痫瘛疭，寒热邪气，癫疾鬼精，蛊毒肠痔。
诸本草治恶疽附骨痈邪在脏腑，历节肿出，疔肿恶脉诸毒，疗上气及遗尿失禁。烧灰酒服，主阴痿。
炙研和猪脂，涂瘰疬成瘘。
同热烧酒浸一刻，频漱，治风牙肿痛。
五痫得效方，露蜂房、焙石绿各一两，桂心、远志肉、人参各五钱，朱砂一钱。为末，粥丸如梧子大。每服二三十丸，白汤下。崩漏，京墨为末二钱匕，露蜂房烧为末三指撮，酒调服。
又崩漏五色，使人无子。蜂房末三指撮，温酒服之，神效。
阴痿，蜂窠烧研，新汲井水服二钱，有效。
阴毒腹痛，露蜂房三钱烧存性，葱白五寸。同研为末，男左女右，着手中握阴卧之，汗出即愈。
喉痹肿毒，露蜂房、灰白僵蚕等分为末，每乳香汤服半钱。
牙风肿痛，草蜂房一枚，盐实孔内，烧过，研末擦之，盐汤漱去。
舌上出血，窍如针孔。紫金沙一两，贝母四钱，芦荟三钱。为末，蜜和丸弹子大。每用一丸，水一盏，煎至五分，温服。
〔论〕露蜂房之用，《本经》首主惊痫瘛疭、寒热邪气、癫疾，非止如后世以毒攻毒之说。夫痫原于阴中之阳虚，赵以德谓元气虚弱，或外感内伤之邪，由经脉入于两肾动气中，致阴阳分离，脉道不通而为厥逆，即《经》所云精气并居发为癫疾也。蜂房赋物虽微，妙能以归阳于阴者，合阴阳之离，而夺精气之并。观《别录》取治附骨恶疽根在脏腑者，是岂仅奏功于血气之末，而不深入脏腑以为理乎？苏恭疗上气及遗尿失禁，更主阴痿，则知此味归阳于阴之功矣。盖阴中阳虚者，多源于阴虚，故感于邪，而阳乃离阴之位以上越。明其源于阴虚者，以肾间动气，固在至阴之中也。再参在下如女子崩漏之治，不使阴离于阳也。男子阴痿及男女阴毒腹痛之治，不使阳并于阴也。在上更如喉痹牙风之治，不使阳离于阴也。又如舌上出血窍如针孔之治，不使阴并于阳也。种种不越惊痫之义以推求之，《本经》故以治痫专属此味耳。
缪氏云：凡病气血虚而无外邪者，与夫痈疽溃后元气乏竭者，皆不宜服。
〔修治〕须十二月采，洗去蜂粪泥土，蒸半日，晒干，炙令焦黄，细研。
当因各证原方，如其修治，不得执一。
虫白蜡  ***************************
与蜜蜡之白者不同，乃小虫食蜡树汁，吐涎粘于嫩茎，化为白脂结成。唐宋以前，烧烛入药，所用皆蜜蜡。此虫白蜡，则自元以来，人始知之。
气味甘温。
主治生肌止血定痛，补虚续筋接骨。（丹溪）
补中虚，杀痨虫，止咳泻，润肺脏，厚肠胃。得合欢树皮良。（门）
蜡树叶亦治疮肿，故白蜡为外科要药，正如桑螵蛸与桑木之气相通也。（濒湖）
白蜡属金，禀受收敛坚强之气，为外科要药。与合欢皮同入长肌肉膏中，用之神效。
〔修治〕外治，另研用，亦入丸散服。
五倍子  ***************************
各处有此种，以蜀产结于盐肤木上者，乃良。
盐肤子木上，五六月有小虫如蚁，食汁结球。（犹蜡虫之作蜡）初甚小，渐渐坚，大小圆长不等，中有细虫。山中人霜降前采取，蒸杀货之，法酿过者，名百药煎。
味涩而苦酸。气平，气薄味厚，敛也，阴也。入足少阴厥阴手太阴足阳明经。
敛肺降火，化痰止嗽。治消渴盗汗，热泄久痢，脏毒下血，虚劳遗浊，风眼赤烂，牙龈疳臭，咽中悬痈。疗风湿癣疥痒脓水，敛溃疮金疮，收脱肛子肠坠下。
木命在皮，此木精专于皮，皮复精专于肤。其肤子假木气以成形，不属虫卵，不属果实，湿生亦可，化生亦可。（之颐）
盐肤子及木叶，皆酸咸寒凉，能除痰饮咳嗽，生津止渴，解热毒酒毒，治喉痹下血血痢诸病。五倍子乃虫食其津液结成者，故所主治，与之同功。（濒湖）
盐肤子五倍子，先走肝肾，有救水之功。（又）
五倍子得木气而兼金水之性。（仲淳）
五倍子属金与水，噙之善收顽痰，解热毒，佐他药尤良。（丹溪）
黄昏咳嗽，乃火气浮入肺中，不宜用凉药，宜五倍五味敛而降之。
（又）其气寒能散热毒疮肿，其性收能除泄痢湿烂。（濒湖）
同地骨皮、小蓟、苦参、皮消、甘草、葱头煎汤，洗杨梅结毒。
化痰生津噙化丸：五倍子安大钵内，用糯米粥汤浸，盖好，置静处七日后，常看。待发芽黄金色，又出黑毛，然后将箸试之，若透内无硬，即收入细瓦钵中，擂如浆。连钵日中晒，至上皮干了，又擂匀，又晒，晒至可丸，方丸如弹，晒干收用。其味甘酸，能收一切胶痰。
大抵阴气虚，而阳因僭于土，则风淫。此味金本水气以收之，录方如下。
神效驱风散：治风毒攻眼，肿痒涩痛不可忍，或上下睑赤烂，或浮翳瘀肉侵睛。用五倍子一两，蔓荆子一两半。为末，水二盏，铜石器内煎汁，去渣，乘热洗，留渣再煎用，大能明目去涩。
走马牙疳，五倍子、青黛、枯矾、黄柏等分为末，先以盐汤漱净，掺之立效。
咽中悬痈，舌肿塞痛。五倍子、白僵蚕、甘草等分为末，白梅肉捣和丸，弹子大。噙咽，其痈自破。又风湿癣疥湿烂之类病在外者，犹之在上，不能尽录。
阴气虚而阳因散于下，则气脱，兹味水借金气以收之。录方如下：虚劳遗浊，玉锁丹，治肾虚心气不足，思虑太过，真阳不固，漩有余沥。或白浊如膏，梦遗盗汗，骨节拘痛，烦倦食减。用五倍子一斤，白茯苓四两，龙骨二两。为末，水糊丸梧子大。每服七十丸，食前盐汤下，日三服。此方性温不热，极有神效。
脱肛不收，用五倍子八两，水煮极烂，盛坐桶上熏之，待温，以手轻托上。内服参芪升麻药。
脾泄久痢，五倍子炒八两，仓米炒一升，白丁香、细辛、木香各三钱，花椒五钱。为末，每服一钱，蜜汤下，日二服。忌生冷鱼肉。又如盗汗脏毒肠风之类病在中者，犹之在下，亦不能尽录。
〔论〕五倍子乃盐肤木上之虫所造。盐肤木即盐肤子之木，曰盐肤者，以子中有核如肾形，核外皮上有薄盐，（滇蜀人采为木盐）其即水气凝盐而透出于外者，犹人身之皮肤也。凝咸所透，既从湿化而为虫，淫气所结，复由渐聚而为球，二者皆木眚自成，非关外物。至其主治，一水气为之始终而已。夫水气之所透，直致于金，（从里达外）而水气之下归，亦由于金。如人身肺主皮毛，而肺金又为后天肾水之化源也。（观其采于九月，则由金归水可知矣。）何以明之？凡味酸者，木之欲达而不能尽达也，故肝之喜辛，喜其毕达。涩者金之欲敛而不能尽敛也，故肺之喜酸，喜其就敛。此味始尝惟涩，继而苦，终而酸，涩酸就敛，转由苦味以至地。况多取之以造重玄，不尤为下归于水之明征乎。所主诸证，或阴气虚而阳因僭于上，则金本水气以收之。（如风毒攻眼，齿宣牙疳，悬痈喉痹，咳嗽癣疥，皆阴气之不周于外也。）
如水气能致于金，则金即效其下收之用矣。或阴气虚而阳因散于下，则水借金气以收之。（如消渴盗汗，浊遗泻痢，脏毒脱肛，产后肠脱，皆阴气之不周于内也。）
如金气能归于水，则水又即效其上行之用矣。人身金水相因以为灾眚，即相因以为生化，兹味有合于此，故楼全善用治遗精固脱，谓他剂皆不及也。不然，何以能降而收于极上，又能升而固于极下乎。抑其止消渴而复除湿烂，于义云何？盖湿烂皆风毒之所致，风毒由热毒之所化，况燥收性味，原与归于至阴者不相戾。故金得水以致其用，水得金以宅其元，阴精奉之而上，收气肃之而下，种种皆可奏功也已。
其性燥急而专收敛，凡咳嗽由于风寒，抑或肺火实甚者，忌。泻痢非大肠虚脱者，亦忌。（仲淳）
〔修治〕蜀中者佳。去虫，汤药生用，丸药略炒。
染须用者，炒至烟起，以浓茶泼之，再炒至烟净，用青布包，以脚踏石，压干为末。
●百药煎
酿法：取五倍子为粗末，每斤以真茶一两，煎浓汁。入酵四两，擂烂拌和，器盛，置糠缸中罯之，待发起如面状，即成矣。
又法：五倍子一斤研末，酒曲半斤，细茶一把研末，用小蓼汁调匀。入钵中按紧，上以长稻草封固，另用箩多着稻草，将药钵坐草中，盖以稻草，置净处。一七后，看药上起长霜，则成矣。两法俱捏作丸或饼，晒干收用。
气味酸咸，微甘。
主治清肺化痰，定嗽解热，生津止渴，收湿消酒。乌须发，疗牙齿宣䘌，面鼻疳蚀，舌烂口糜，风湿诸疮。
功同五倍子，但经酿造，其体轻虚，其性浮收，且味带余甘，治上焦心肺热嗽热渴诸病尤宜。（濒湖）
滚痰丸中用百药煎，乃能收敛周身顽涎，聚于一处而利下，甚有奇功。
定嗽化痰，百药煎、片芩、橘红、甘草各等分，为细末，蒸饼丸绿豆大。时时干咽数丸。
清气化痰，百药煎细茶各一两，荆芥穗五钱，海螵蛸一钱，蜜丸芡子大，每噙服一丸。
牙龈疳蚀，百药煎、五倍子、青盐煅各一钱半，铜绿一钱。为末，日掺二三次，神效。
便血，百药煎、荆芥穗烧存性，等分为末，糊丸梧子大。每服五十丸，米饮下。
男妇血淋，百药煎、车前子、黄连各三钱半，木香二钱，滑石一钱。为末，空心，灯草汤服二钱，日二服。
染须发，百药煎一两，针砂（醋炒）、荞麦面各半两。先洗须发，以荷叶熬醋调刷，荷叶包一夜，洗去即黑。
〔论〕五倍子以酸涩苦，为下归于水之性，夫涩味金也。归水者，原不离于金之母气，至酿造轻浮，则于上焦热病，诚为对待之剂矣。观治伤暑者，以百药煎为君，非以心包络之热，上病于肺之元气故乎？然则心肺相刑以为嗽者，何以方书不见多用，得无以其涩而未敢轻投乎？至疗膈热消渴，亦以为君，则此味为上焦热渴之的剂，固不能易矣。
桑螵蛸  ***************************
螳螂深秋乳子作房，粘着桑枝上，即螵蛸也。长寸许，大如拇指，其内重重有隔，每房有子如蛆卵，至芒种后齐出。（濒湖）
二、三月方可收采。（贞白）
味咸甘，气平，气薄味厚，阴也。入足少阴太阳经。
肝肾命门药也。（濒湖）
《本经》治伤中疝瘕，通五淋，利小便水道。并女子血闭腰痛，更主丈夫阴痿，益精生子。
《别录》疗梦寐失精，或漏精自出遗溺，久服益气养神。
男子身衰精自出，及虚而小便利者，加而用之。（甄权）
古方漏精及风药中多用。（颂）
男女虚损白浊，不可阙。一男子小便如稠泔，日数十次，恍惚瘦瘁，得之女劳。令服桑螵蛸散，未终剂而愈。用桑螵蛸、远志、龙骨、人参、茯神、菖蒲、当归、龟甲（醋炙）各一两。为末，临卧，人参汤下二钱。如无桑上者，即用他树者，以炙桑白皮佐之。（桑皮行水以接螵蛸就肾经也）此药安神魂，定心志，治健忘，补心气，止小便数。
虚劳盗汗，遗精白浊。桑螵蛸、炙白龙骨等分。为末极细，每服二钱，空心盐汤下。
小便不通，桑螵蛸炙黄三十枚，黄芩二两。水煎，分二服。上二方，止者同龙骨，行者同黄芩，则其主辅之味可参。
妇人胞转，小便不通。桑螵蛸炙为末，饮服方寸匕，日二。
妊娠遗尿不禁，桑螵蛸十二枚，为末，分二服，米饮下。此二方，一行一止，皆止用此一味，其妙于能行能止，更可参。
咽喉肿塞，桑螵蛸一两，烧灰，马勃半两，研匀，蜜丸梧子大。煎犀角汤，每下三五丸。按此则其上由肺而下入肾也，可参。
〔论〕桑螵蛸深秋乳子，固蛰于房，交芒种乃奋出。其生在大火成功之后，其出当大火秉令之时。金得火之用，而金气乃昌，正犹人身金火合德以为气也。人生命门与肺，本丙辛相合以成，其义详于蜀椒条。但蜀椒由丙以召辛，而辛应之，以火为主气之阳也。此味由辛以趋丙，而丙应之，以金为主气之阴也。（濒湖谓为肝肾命门药，不究其入肺而后入三焦命门。夫三焦属肾，肾上连肺，而命门乃三焦元气之本，三焦者元气之别使也。故是物味咸，又三焦者足少阴太阳之所将，太阳之别也。为三焦之用药，故于水气最关切。）人知阳气之用能生化阴血，孰知阴气之能为阴血生化者，力更精专，所以为小水为血为精。其能生能化，能行能固，适如乎精专之气而已。但行止补泻，必酌于他味以主之耳。
其气味虽咸平，走肾而利水道，然得秋时收敛之气，凡失精遗溺火气太盛者，宜少少用之。（仲淳）
〔辨治〕必以结桑枝上者为良。桑乃水星之精，是物禀金气，由母趋子气，故精专也。寇氏用桑白皮代之，亦是一说。
热水浸淘七次，焙干，炙令黄色，免致作泻。或略蒸过用，亦好。
白僵蚕  ***************************
凡蚕类入药，俱用食桑者。
此虫属阳，喜燥恶湿，食而不饮，三眠三起，二十七日而老。自卵出为䖢，䖢蜕为蚕，蚕而茧，茧而蛹，蛹而蛾，蛾而卵，卵而复䖢。亦有胎生者，此神蚕也。（濒湖）
僵蚕乃蚕病风死，其色自白而不朽。有合箔皆僵者，即时曝燥不坏。
蚕与马同气。隐居云：僵蚕末涂马齿，即不能食草，以桑叶拭去，乃还食。此见蚕为马类，亦可见僵蚕与蚕之功用迥殊。
味辛微咸，气微温。气味俱薄，轻浮而升，阳中阳也。入足厥阴手太阴少阳经。
主小儿惊痫夜啼，治中风失音，急风喉痹欲绝，散头风痛风痰，及痰疟癥结，风虫齿痛。
方书多用以散风痰结核瘰疬。
能去皮肤诸风如虫行。（洁古）
补风虚。（海藏）
治喉痹，取其火中清化之气，以从治相火，而散浊逆结滞之痰耳。（丹溪）
凡咽喉肿痛及痹用此，下咽立愈。（王贶）
取蚕之病风者，治风化痰，散结行经，殆因其气相感，而以意使之者也。（濒湖）
指甲软薄者，用此烧烟熏之则厚。（又）
厥阴阳明之药，又治诸血病疟病疳病。（又）
蚕属阳而僵者，又兼金木之化。（仲淳）僵蚕属火而有土与金木，老得金气，僵而不化。（丹溪）
得燥金之刚气而制木。（阆风）
蚕三眠三起，起如卫气之出行阳道，眠如卫气之入行阴道。三十日大眠，则卫道已周，周则变而化，吐丝为经矣。不化者风白为僵。（之颐）
同丹砂、牛黄、胆星、全蝎、钩勾、麝香、金箔、犀角、蝉蜕、天竺黄，治小儿急惊客忤。
开关散：治急喉风痹。白僵蚕炒，白矾半生半烧，等分为末。每以钱许，用竹沥加姜汁调灌，得吐顽痰，立效。小儿加薄荷。一方：用白梅肉和丸，绵裹含之。
偏正头风，并夹头风连两太阳穴痛者。白僵蚕为末，葱茶调服方寸匕。
重舌木舌，僵蚕一钱，黄连蜜炒二钱，为末掺之，涎出为妙。
崩中下血不止，白僵蚕衣中白鱼，等分为末，井华水服之，日二。
〔论〕蚕得火土之气，而火中有金，所谓燥金也。入药必取食桑者，因桑禀水土之精，而气味甘寒。蚕以燥金趋得水土之精气而成变化，故吐丝为经。若僵蚕猝病乎风，则不能合于阴阳之气，以为生化矣，何者？风亦燥阳也，燥金之气，更合于风燥，举风木亦化为燥金，似乎火中清化之气未能终始，而金木相化耳。故其僵者，金所化之木也，色白不朽者，木所从之金也。知此义，不可以从治风木之为病，而取效更捷乎？然当就木从金化以求之，不可以其祛风，而止目为风剂也。（不治风而风静，乃风剂无上妙品。）盖主浑身之经络者肝也，木从金化，则经络之结气散，结散而经气畅，则热自清，血自化，痰自消。（其由金化木，木从金化，乃于经气之行最为切要。《经》曰：伤肺者脾气不守，胃气不清，经气不为使，真藏坏决，经脉傍绝。又曰：胃中水谷之气清者，上至于肺，而肺中清中之浊者，还下于胃。是即肺阴下降入心而生血，以化于胃，统于脾，归于肝也，所谓于经气最切者也。）惟其功专主于散结行经，故大头疫病（普济消毒饮）用之，大寒犯脑（羌活附子汤）亦用之。痰热上攻头风（八风丹大追风散）喉痹用之，即瘫痪（伏虎丹、蠲风引子）振颤（星附散之补阳，摧肝丸之镇火。）痫狂（惊气丸等）瘛疭（牛黄散）痹痛（行痹之桂心散、小乌犀丸、痛痹之乌药顺气散、行痹之虎骨丸）消瘅（栝蒌根散）久嗽（八风丹）舌喑（发声散）心胃（草豆蔻丸）头痛（麻黄附子汤），举寒温之治而胥用之。可忘其散结行经之实用，而贸贸然止谓治风乎哉？
以木从金化之物，直入风脏。如肝脏虽属风，却不专以疗风为用也。夫六气之分属者，虽各司其职，然温凉寒热，无不随其所病以合之和之。惟此味木从金化而入脏，故随寒热而胥宜。所谓全其风化之体，不偏司疗风之用者也。如治风则在久不愈者更宜。又僵蚕治有余之邪，却非专治外邪。夫天气有胜有复，有从有化，人身脏腑之气与之相应，故风木之郁，轻则以木香、香附调之，重则以柴胡、抚芎达之，青皮伐之。若夫直而不曲，则又以芍药、山栀、龙胆草之类抑而收之，是亦可谓尽变矣。更有从化一法，君僵蚕而佐使得宜，乃取金木之化，从风木之本而治之也。
〔修治〕不拘早晚蚕，但用白色而条直者。（颂）
去嘴足，微炒。或去丝嘴，炒过用。
肆中所市，多瘟死蚕，以石灰淹拌令白，服之为害最深。
原蚕  ***************************
原，再也，谓再养者。又名晚蚕、夏蚕、热蚕，正取第二番所出，时当火令也。用蛾必取原蚕，蚕砂亦当取之原蚕。惟僵蚕不拘早晚耳，其三出以至七八出者，不宜入药。
●雄蛾
味咸，气温热。
主益精气，强阴道，暖水脏，止泄精尿血，治遗精赤白浊。
原蚕蛾乃是晚蚕第一番出者，其子再复出为二蚕。（此说精审）此二蚕之种蛾性最淫，出茧便媾，咸温入肾，性能助阳。（仲淳）
治阳痿，未连蚕蛾二升，去头翅足，炒为末，蜜丸梧子大。每夜服一丸，有效。饮菖蒲酒则力减。
遗精白浊，晚蚕蛾焙干，去翅足，为末，饭丸绿豆大。每服四十丸，淡盐汤下。此丸常以火烘，否则易塺（音枚）湿。
血淋疼痛，晚蚕蛾为末，热酒服二钱。
蚕蛾散：止血生肌，治刀斧伤创，血出如箭。晚蚕蛾炒为末，敷之即止。
〔论〕蚕属火而有金，火固金之主也，乃以食桑叶者，合于水土之精气，如《经》所谓阳中之少阴，肺司之以为气主者。更浴于大火之候，俾火中之金，得火令而阳中之阴乃化，阴仍引阳以归阴。人身命门真阳，乃元气之根蒂，然其阳本出于阴也。肺气归于命门，而仍有以化精者，虽曰还于真阳，其实归于真阴也。（还于真阳是益精气，归于真阴是强阴也。）原蚕雄蛾初出之气化，由阳趋阴为最锐，却可为自肺下归命门之一助。《别录》首言益精气，继以强阴道，盖即以益精气为强阴也。抑方书何又谓之强阳耶？曰：此味由阳趋阴，即能由阴化阳，方谓之益精气，固非辛热而一于强阳者也。就其能治遗精尿血，再合于止血生肌以思，亦可得其微义矣。
缪氏：少年阴痿，由于失志者，不宜。阴虚有火者，忌。
〔修治〕去翅足，炒用。
●沙
味辛甘，气温。
《别录》治肠鸣，热中消渴。
炒黄，袋盛浸酒，去风缓诸节不遂，皮肤顽痹，腹内宿冷，冷血瘀血，脚腰冷疼。（藏器）
《纲目》去风胜湿，疗女子血崩血闭。
熨风法：用醇酒三升，拌蚕砂五斗，甑蒸。于暖室中铺油单上，令患风冷气痹及近感瘫风人，就以患处卧砂上，厚盖取汗。若虚人须防大热昏闷，令露头面。如未全愈，间日再作。
女子血漏，蚕砂炒一两，伏龙肝半两，阿胶一两。为末，空心，温酒调服二三钱。
腹中癥瘕，蚕砂同桑柴灰，淋汁煮鳖肉，丸服。
〔论〕蚕砂在《别录》言主热中，而藏器疗诸冷病，夫冷热异治，其谁适主耶？曰：前论所谓阳趋阴，阴化阳二语尽之矣。凡阳之不得趋阴，阴之不能化阳者，为热中消渴，亦即为冷血、瘀血、宿冷、冷疼等证。原蚕乘时令以趋化，而蚕砂又即为其趋下以转化者，所以能奏如是之功。又凡风邪深入，而手足为之缓弛，曰风缓。又病在阴，经气行疾而关以收，病在阳，经气行迟而关以缓。即此则知藏器所治风缓，宗奭所治风冷气痹，皆其病于阳者也。夫风冷为患，由于阳之不能为卫，《经》所谓虚者着而为病，壮者气行则已也。缓弛本以湿而为阴，然风即能化湿，湿即能化风，风与湿固相因以为病。从本而论，先受者为主，是以缓弛之病，止曰风缓也。若蚕砂之阳趋阴，阴化阳，则举治之矣。
●蚕茧
用已出蛾者。
气味甘温。止消渴反胃，疗头疳疮，及下血血淋血崩。
治痈肿无头，烧灰酒服，次日即破。
痈疽代针，用一枚即出一头，二枚即出二头，神妙。
煮汤，治消渴，古方甚称之。丹溪言是物属火有阴之用，能泻膀胱中相火，引清气上朝于口故也。缲丝汤及丝绵煮汁，功并相同。
肠风大小便血，淋沥疼痛。茧黄散：用茧黄蚕蜕纸并烧存性，晚蚕砂白僵蚕并炒，等分为末。入麝少许，每服二钱，米饮下，日三服，甚效。
●蚕蜕
气味甘平。
主血病，妇人血风，治目中翳障及疳疮。
〔辨治〕医家多用初出蚕子壳在纸上者，其实当用老蚕眠起所蜕皮。
入药微焙用。
●蚕连
蚕纸也。
治肠风泻血，崩中带下，小便淋闭，及牙宣牙痈，牙疳喉痹。
蚕蜕皮蚕连纸功用相同，而蚕纸易得，古方用之为多。（濒湖）
崩中不止，蚕故纸一张，剪碎炒焦，槐子炒黄，各等分为末，酒服立愈。
热淋如血，蚕种烧灰，入麝少许，水服二钱，极效。
走马牙疳，蚕蜕纸灰，入麝少许贴之。
缠喉风，蚕蜕纸烧存性，炼蜜和丸芡实大，含化咽津。
〔论〕蚕蜕及连，何以取治血证？盖血本于火，金水合而后生化者也。早蚕得金水清化之气，足以胜亢阳之伤阴。乃方书未见概用，得无以其脱化为耗阴欤？至于治目内外障则夥矣。
〔总论〕蚕之用有三，早蚕得金水清化之气，而能胜亢阳之伤阴。故茧也，蜕也，连也，本草均用以治血证。丹溪谓蚕茧属火，有阴之气固已，如蜕，如连，其脱化当有倍胜于茧者，三者均惟早蚕为宜。至原蚕用蛾及沙，是又取其阴从阳化，非夏蚕不为功。僵蚕虽不拘早晚可用，然究其功亦似宜于早者，以其金气胜，能化木也。若晚蚕则火为主矣。
（附）缲丝汤（已见卷一水部）　治消渴大验。
●丝绵
新绵烧灰，主吐血、衄血、下血、崩中、带下、疳疮、脐疮、聤耳。（濒湖）
肠风下血，旧绵烧灰，枳壳麸炒，等分。入麝少许，为末，每服一钱，米饮下。
血崩不止，好绵及妇人发共烧存性，百草霜等分为末。每服三钱，温酒下。或加棕灰。
又方：用白绵、莲花心、当归、茅花、红花各一两，以白纸裹定，黄泥固济，烧存性，为末。入麝少许，每服一钱，食前好酒服。
●黄丝绢
煮汁服，治消渴，并产妇脬损，洗痘疮溃烂。
烧灰，止血痢下血，吐血血崩。
固脬散：治产妇脬损，小便淋沥不断。黄丝绢三尺，以炭灰淋汁，煮至极烂，清水洗净。入黄蜡五钱，蜜一两，茅根二钱，马勃末二钱，水一升，煎一盏。空心顿服，服时弗出声，出声即不效。
〔辨治〕此乃蚕吐黄丝所织，非染成黄色也。
蝎  ***************************
形如木黽，八足而长尾，有节色青。长尾为虿，短尾为蝎。出青州者佳。
蝎螫人，泥水敷之，或画地作十字，取其上土，水服五分。螫在手足，以冷水渍之，稍暖即易。螫在身，以水浸布拓之，皆验。（陶隐居）
味咸甘辛，气温平。入足厥阴经。
头先咸甘，后辛甘，辛无优劣。尾先咸甘，后辛，又苦，辛有七分，甘二分，苦止一分。尾梢先甘后辛，甘四分，辛有六分。
主治中风，半身不遂，口眼㖞邪，语涩，手足抽掣，小儿惊痫风搐。却风涎，解风毒瘾疹，男子疝气，女子带下。（东垣言疝气带下，皆属于风，此品乃活风要药。）
蝎禀火金之气以生，色青属木。治厥阴诸病，诸风掉眩搐掣，疟疾寒热，耳聋无闻。
风客肝经，非辛温走散之性，不能祛逐。兼引诸药达病所，故真中风小儿急惊风，皆须用之。（仲淳）
得胡桃同煅，共研，黄芪银花汤下，治横痃不收口。
宣风散：治小儿断脐后伤风，唇青口撮，出白沫，不乳。全蝎二十一枚，无灰酒涂炙为末。入麝少许，每用金银煎汤，调半字服之。
大人风涎，蝎一个，头尾全者，以薄荷四叶，裹定炙焦，研末作一服，白汤下。小儿惊风，分四服。风淫湿痹，手足不举，筋节挛疼。先与通关，次以全蝎七个，瓦上炒，入麝一字，研匀。酒三盏，空心调服，如觉已透，则止，未透再服。如病未尽除，自后专以婆蒿根洗净，酒煎，日二服。
肾脏虚冷，气攻脐腹疼痛及胁不可忍。干蝎七钱半，焙为末，以酒及童便各三升，煎如稠膏，丸梧子大。每酒下二十丸。
小肠疝气，紧小全蝎焙为末，每发时取一钱，入麝半字，温酒调服，少顷再进，神效。
〔论〕蝎色青，多产于东方，赋风木之专气。其味甘不敌辛，气之平者亦为辛，是风木之气，顿化为由土而金之用也。粗者曰：是亦胜己者之化，借其辛而散风眚耳。讵知此味妙在散风，而非以胜风。试观所主诸患，多属于虚，毋论疝气带下，即小儿慢脾惊风，强半不能舍此，非因脾土大虚，肝木不得化源以为用。故风生于虚乎，每见病属肝木侮土者，多以补土奏功。是以慢脾风主于益土，更借由木化金之专气以补肝虚，使风木得化源于土，更畅化气于金。（借由木化金之气，如何是助土补肝？盖五行以克我者为主，我克者为用也，故下言金气，原从乎火。）东垣活风二字，正取其化之者较优于胜之者尔。缪氏又谓其禀火金之气以生，盖金气原从乎火，况由木而化者，金乘火而气益锐，以故肾邪透膜，非此不能引导之。即其所以有毒亦在此矣，至肝实者，不可复助之焰，所以薛氏之治急惊绝不一用也。
〔修治〕紧小者佳。有用全者，有用尾者，尾力尤切，盖蝎味在尾居多，且带有苦，合于缪氏火金之说。
水洗，炒去毒，或去足焙用。
斑蝥  ***************************
斑应作螌，因甲上有青黑斑点，俗又名斑猫。大如巴豆，八九月在豆叶上食其汁。
气味辛寒，有大毒。
主瘰疬，破石癃，并血疝便毒，拔疔毒，疗猘犬伤。
方书治蓄血、胀满、痿厥、前阴诸疾、蛊毒。
获时，尾后出气甚恶。
斑蝥禀火金相合之气，性能追逐肠胃垢腻，破结而走下窍。（仲淳）
能至精溺之处，蚀下败物，故《本经》破石癃用之，但痛不可当。（濒湖）
瘰疬之毒，莫不有根，以斑蝥、地胆为主，制度如法，能使其根从小便出，或如粉片，如血块，如烂肉，皆其验也。但毒之行，必涩痛不可当，须以木通、滑石、灯心辈道之。（杨登甫）
治瘰疬，用肥皂二斤，去核，每荚入斑蝥四枚，线缚蒸过，去斑蝥并肥皂皮筋，得净肉十两。入贝母末二两，栝蒌根元参甘草、薄荷叶各末一两半，以肥皂捣丸梧子大。每白汤服一钱，服后腹疼，勿虑，此药力追毒之故。
破毒散：治血疝便毒，不拘已成未成。斑蝥三个，去翅足炒，滑石五钱。同研，分作三服，空心白汤下，日一服。毒从小便出，如痛，以车前、木通、猪苓、泽泻煎饮，甚效。
〔论〕斑蝥多用于外治，内服者止以破石癃，逐血积。大抵能破阴结而直溃其所结之毒，故毒出而痛难胜者，正其力之能逐毒也。方书治瘫痪诸证有左经丸，用此煮黑豆，而以豆为君，他味佐之。盖因血脉结泣，致经络久阻，非是溃结达阴者，不能奏效耳。
其性大毒，能溃烂人肌肉。若煅之存性，犹能啮人肠胃，发泡溃烂致死，如瘰疬疯犬咬者。当如法暂施，惟用米同炒取气而勿用质，为法甚稳。（仲淳）
〔修事〕七八月豆盛时采，阴干。去翅足，入糯米中，炒至米黄为度，生则令人吐泻。
水蛭  ***************************
俗名蚂蟥。
味咸苦，气平，有毒。肝经血分药。
主逐恶血瘀血，破血癥积聚，利水道，治女子月闭欲成血劳，疗折伤坠跌。
咸走血，苦泄结，咸苦并行，故治恶瘀癥闭等证。（仲淳）
入抵当汤，治伤寒蓄血下焦，因而发狂。
入大黄䗪虫丸，兼治虚劳骨蒸咳嗽，内有干血，皮肤甲错。
〔论〕水蛭以蠕动啖血之物，治血之蓄而不行者，与虻虫功用相似。故仲景方往往相辅而行，自有抵当汤丸治伤寒蓄血，而后来治蓄血诸证不因于伤寒者，亦不能外此二味，止随证以为加减而已。简成方治痛风血结，亦有用水蛭者，毋亦以兹物得水精气，而血固水所化乎，不然，何独不合虻虫以用也。
此物煅之，若尚存性，入腹能化原形，啮人肠脏。（性最难死，火炙经年，得水犹活。）如犯之，为黄泥丸吞之，必入泥而出也。（仲淳）
〔修事〕采得，当展其身令长，腹中有子者去之。以米泔浸一宿，晒干细锉，微火炒令黄色，烟出乃熟。
虻虫  ***************************
大如蜜蜂而扁，微黄绿色。好啖牛马血，伺其腹满，掩取干之。
味苦，气微寒，有毒。肝经血分药。
主逐瘀血，破血积坚痞，癥瘕寒热。通利血脉及九窍，除贼血在胸腹五脏者，并治喉痹结塞。
虻食血而治血，因其性而为用也。（河间）
虻虫苦胜，苦能泄结，苦寒又能泄三焦火邪迫血上壅而闭塞咽喉者。（仲淳）
扑坠瘀血，《备急方》：虻虫二十枚，丹皮一两。为末，酒服方寸匕，血化为水矣。若久宿血在骨节中，二味等分。
〔论〕用虻之义，与水蛭同。先哲释抵当汤云：血蓄于下，必以咸为主，故水蛭咸寒为君。血结不行，必以苦为助，而虻虫苦寒为臣。此亦可明合用之义，非苟然而已。不独蓄血为然，即如疠风并耳中干耵而鸣者，亦并用之。又以抵当治妇人积血，致小便不通者，其中止用虻虫，而以朴硝易水蛭，似此俱当细参。
凡病人气血虚甚，形质瘦损者，忌之。伤寒发黄，脉沉结，少腹硬，如小便不利者，为无血，不宜用。瘀未审的者，不宜用。月水不通非血结闭塞者，不宜用。孕妇腹中有癥瘕积聚，不宜用。
〔修治〕入丸散，去翅足，炒熟用。
䗪虫  ***************************
一名地鳖，生下湿土壤中及屋壁下。大者寸余，形似小鳖而无甲。
味咸，气寒，有小毒。足厥阴经药也。
主治心腹寒热洗洗，血积癥瘕。下女子月闭，有子，行产后血积，及折伤瘀血，治重舌木舌口疮。
以刀断之，中有白汁如浆，凑接即连，能行走。今人以治跌仆损伤续筋骨，有奇效。（仲淳）
夫血者身中之真阴也，灌溉百骸，周流经络，一有凝滞，则经络不通，阴阳之用互乖，而寒热洗洗生焉。味咸寒，和血软坚，故治疟母为必用之药，而主血积癥瘕月闭诸证。（又）
大黄䗪虫丸：治产妇腹痛有干血。䗪虫二十枚，去足，桃仁二十枚，大黄二两，为末，炼蜜杵和，分四丸，每以酒一升，煮一丸。取二合，温服，当下血也。
木舌肿强塞口，不治杀人。䗪虫炙五枚，食盐五钱，为末。水二盏，煎十沸，时时热含吐涎，瘥乃止。
重舌塞痛，䗪虫和生薄荷研汁，帛包，捻舌下肿处。
跌扑闪挫折伤接骨，用地鳖阴干一个，临时旋研，入乳香、没药、自然铜火煅醋淬、龙骨各等分，麝香少许，为末。每服三分，入土鳖末，以酒调下。须先整定骨乃服，否则接错也。又可代杖。
〔论〕䗪虫性味，盖以化血，俾完其流行相续之用，非一于破决者，是以折伤接骨之用。观于治木舌重舌，可以知其功矣。夫血本下而乃能上者，以三焦之气也，倘兹物徒以破决下行，焉能令营气之流上应于舌乎？即如产妇腹痛有干血者，仲景用抵当之大黄桃仁，而却以兹物代虻蛭，其义可思。又仲景治蓄血，用水蛭、虻虫，而虚劳干血，则前二物外，复加䗪虫、蛴螬。医皆知干血之证甚于蓄血也，第䗪虫、蛴螬之性味，止于化血导血，能助前二物以成厥功，而不济其悍。试观疟母一方，止用䗪虫、蜣螂，而置水蛭、虻虫，可知破血之功，不任之䗪虫、蛴螬矣。
缪氏：无瘀血停留者，不宜服。
〔修治〕十月取，晒干，炒用。
蛴螬  ***************************
一名地蚕。其状如蚕而大，身短节促，足长有毛。生树根及粪土中者，外黄内黑。生旧茅屋上者，外白内黯。宋齐邱谓燥湿相育，不母而生，久则羽化去。
按蛴螬或误以为蝤蛴，又误以为蝎为蠹，不知此三种，皆出朽木中，而蛴螬则粪土中所生也。
王充《论衡》：蛴螬化腹蜟，腹蜟拆背出而为蝉，然则腹蜟即蝉蜕也。
味咸，气微温，微寒，有毒。
主恶血血瘀，破折血在胁下坚满痛，虚劳干血，血结筋挛，血瘀着痹，女子月闭，目中淫肤，青翳白膜，（取汁滴目中）赤白游疹。（擦破涂之）
治喉痹，取虫汁点喉中，即开。（《续传信方》）
《晋书》载：盛冲母失明，婢取蛴螬蒸熟与食，母以为美。冲还知之，抱母恸哭，母目即开。此与治青翳白膜之说合。
〔论〕蛴螬生于粪土中，本阴气而味咸，故入血分。其展转相化无母而生，（湿气所蕴，还以化热，热与燥同气，燥者清化也。始由阴气，复归清化，故其展转化生，谓之燥湿相育。）能解血分之结滞。古人或治虚劳内有干血，（如大黄䗪虫丸）或治筋挛。（如养血地黄丸）筋挛者，血弱且结也。或治血痹，（如萆薢丸）皆借其展转幻化之气以为血中先导，未得例以破决之味视之。
〔修治〕诸方有干研，及生取汁之不同，临用酌之。
蝉  ***************************
本出土中，自蛴螬腹蜟转相变化。夏则登木而蜕，身与声俱大，其鸣以胁，吸风饮露，溺而不粪，性畏日，至三十日死。其类甚多，如仲夏始鸣，方首广额，大而色黑者蚱蝉，又曰蝒，曰蚂蜩。头上有花冠者曰螗蜩，曰蝘，曰胡蝉。具五色者曰螂蜩。入药用此数种。若秋月始鸣诸种，用之无益。
味咸甘，气寒。入肝经祛散风热。
主小儿惊痫夜啼，痫绝不能言，去壮热，癫病寒热，惊悸。
主产难下衣胞。（亦取其能退蜕之义）其味甘寒，能除风热。其鸣清响，能发音声。其体轻浮，能出疮疹。今人止知用蜕，而不知用身，何哉？（仲淳）
同丹砂、茯神、真珠、牛黄、僵蚕、天竺黄、钩勾、犀角、琥珀、全蝎，治小儿风热急惊痫病。
头风疼痛，蝉二枚，生研，入乳香朱砂各半分，丸小豆大。每用一丸，随左右纳鼻中，出黄水为效。
●蜕
味咸甘，气寒。
治头风眩晕瘛疭，目痛目赤，及肿胀昏花，内外障翳，小儿噤风天吊，疮疹出不快，痘疮作痒，妇人生子不下。
补风虚。（好古）
蝉性蜕而退翳，蛇性窜而祛风，因其性而为用也。（又）
蝉古人用身，后人用蜕，大抵治脏腑经络，当用蝉身，治皮肤疮疡风热，当用蝉蜕，各从其类也。
同羚羊角、密蒙花、白蒺藜、草决明、木贼、谷精、甘菊、夜明砂、生地黄、连女贞，治目盲障翳。
同犀角、生地、紫草、麦冬、连翘、银花，治痘疮血热出不快。
同石膏、大力子、赤柽木、薄荷、元参、甘草、葛根、蒌根、麦冬，治大人小儿痧疹。
小儿初生口噤不乳，蝉蜕十四枚，全蝎去毒十四枚，为末，入轻粉少许，乳汁调灌。
疔疮毒肿，蝉蜕、僵蚕等分为末。醋调，涂疮四围，候根出，拔去再涂。
〔论〕蝉身本浊阴而化清阳，（从阴化阳，乃阴中之少阳，非阳中之太阳也。日为太阳，所以畏之。）阴体而阳用。凡阳之淫而化风者，可使居先而清其气之出机，不同于诸祛风之味。所治头风瘛疭，及小儿痫噤天吊哑证，当用蝉身。至于蝉蜕，止其由阴育阳，复由阳畅阴之气，幻此皮壳以示一现，故即取为气结不化，形结不化者之对待。（如拔疔，出疹，除痘痒，下胎，俱当用蜕。）而于眼目之障翳痛肿，用之独多也。（赤痛肿胀，皆因气结不化，亦得借此以转清阳之气，不独障翳需之。）
又蝉蜕治惊，惟慢惊用之，即其治痫，亦止投于补剂中。世医漫谓能疗风热，是未审于转达清阳之气以治化源之义耳。
〔修治〕去翅足，水洗去土，蒸过用。
蜣螂  ***************************
一名结蜣。庄子云：蛣蜣之智，在于转丸。喜入粪土中，取屎丸而推却之，故俗名推丸。（贞白）
蜣螂以土包粪转而成丸，雄曳雌推，置于坎中，覆之而去，数日有小蜣螂出，盖孚乳于中也。（濒湖）
味咸，气寒，有毒。入足厥阴手足阳明经。
畏羊角、羊肉、石膏。
主小儿惊痫瘛疭，及疳蚀疳积，腹胀寒热。大人癫疾狂阳，风痫疟母，膈气吐食，大小便闭，下痢赤白噤口。并一切痔瘘，及疔肿附骨疽疮。
小儿急慢惊风，蜣螂一枚，杵烂，以水一小盏于百沸汤中荡热，去渣饮之。
膈气吐食，蜣螂一公一母，同地牛儿二个，置罐中。待食地牛尽，以泥裹煨存性，取陈皮去白二钱，同巴豆炒过，去豆，将陈皮及虫为末。每用一二分，吹入咽中，吐痰三四次，即愈。
赤白下痢噤口，蜣螂烧研，每服半钱或一钱，烧酒调服。小儿以黄酒服，立效。
推车散：治大小便闭经月欲死者。蜣螂七个，男用头，女用身，土狗七个，男用身，女用头，新瓦焙，研末。用樗树南向皮煎汁调服，一服便通。
痔漏出水，蜣螂一枚，阴干，入冰片少许，为细末。纸捻蘸末入孔内，渐渐生肉，药自退出愈。
下部虫䘌，痛痒脓血，旁生孔窍。蜣螂七枚，五月五日收者，新牛粪半两，肥羊肉一两，炒黄，同捣成膏，丸莲子大。炙热绵裹，纳肛中半日，即大便中虫出，四度永瘥。按蜣螂畏羊肉，而此方合用之，正取相反者，以发其气也。
〔论〕夫水谷入胃，化精微，上升而为气血，化糟粕，下降而为屎溺，升者从乎阳，降者从乎阴也。方书每用人身浊阴之物治阳狂，解诸毒，盖本其根于胃者，还返于胃，以对待胃之为热为毒者。蜣螂以土包粪推曳成丸，似能令阴浊之物，还依乎土以神其生化。而孚乳果从此出，则其可收转运除热之功，以治中土所生所合之病，明矣。
●蜣螂心
主治疔疮。
〔附案〕刘禹锡得疔疮，凡十四日，益笃，善药敷之莫效。次用蜣螂心一夕，百苦皆已。明年，食羊肉，创大作，再用如神验。其法：在蜣螂腹下度取之，其肉稍白是也。贴半日许，再易，血尽根出愈。（蜣螂畏羊肉，故食之即发。本葛洪《肘后方》）
缪氏言：蜣螂有毒，外用易臻厥功，内服非不得已，勿试。按小儿有积滞者，土裹烧食之，良验，初不损胃。
〔修治〕五月五日采取，蒸过藏之。临用去足，火炙，勿置水中，令人吐。
蝼蛄  ***************************
俗名土狗，穴土而居，吸风食土，喜就灯光。雄者善鸣而飞，雌者腹大羽小，不善飞翔。入药用雄，夜出者良。夏至时取，曝干用。
味咸，气寒。《日华》曰：凉，有毒。
治水肿头面肿，利大小便，通石淋，疗胞衣不下，及颈项瘰疬。
蝼蛄治水甚效，但其性急，虚人戒之。（丹溪）
石淋导水，用蝼蛄七枚，盐二两，新瓦上铺盖，焙干研末。每温酒服一钱匕，即愈。
十种水病，腹满喘促不得卧。蝼蛄五枚，焙干为末。食前白汤服一钱，小便利为效。（《圣惠方》）杨氏加甘遂末一钱，商陆汁一匙，取下水为效。忌盐百日。
水肿面浮甚者，用土狗一个，轻粉二分半，为末。每搐少许入鼻，内黄水出尽，为妙。
大小便闭，经月欲死者。《普济方》用之。（见上蜣螂条内）
胞衣不下，困极，腹胀则杀人。土狗一枚，水煮二十沸，下喉即出。
头颈瘰疬，带壳蝼蛄七枚，生取肉，入丁香七粒于壳内，烧过，与肉同研，用纸花贴之。
头风饼子，五倍子全蝎土狗各七个，为末，醋糊作饼子，如钱大。发时，再用醋润透，炙热，贴太阳穴上，仍用帕子缚之，啜浓茶，睡觉即愈。
治奔豚气，穿山甲（麸炒）、破故纸（麸炒）、香附各半两，土狗（去头尾瓦上焙干）十枚，海藻、茴香、木香各一两，黑牵牛头末四两，全蝎去毒十五枚，吴萸一两半。为末，以茱萸入剜空大萝卜内，同糯米一碗，煮至饭烂为度。出吴萸，晒干，同诸药，为末，次将萝卜细切，入米饭捣丸，如梧子大。每服二十丸，加至三十丸，食前盐酒送下。
通神散，外治耳聋。全蝎一枚，地龙、土狗各二个，明矾（半生半煅）、雄黄各半两，麝香一字，为细末。每用少许，葱白蘸药，引入耳中，闭气面壁坐一时，三日一次。
又通气散：穿山甲、土狗各半两，麝香一钱，为细末。以葱涎和剂塞耳，或葱管盛少许入耳中。
按以上各方，皆不越从阴透阳以致其用。
〔论〕蝼蛄立夏后至夜则鸣，物虽微而候应乎火。盖气之相感，有不得不然者，正禀质于阴达气于阳之征也。观其喜就灯光，则义可思矣。昔人用疗水证，取其从阴达阳之微妙。又必于夏至收采，（过此则阴长，于兹物无所取。）曝干而用之，为其能乘极昌之气以透阴也。
〔修治〕去翅足，炒用。
蜈蚣  ***************************
一名螂蛆。川广最多，江南亦有。背丝腹黄，头足赤而大者为公，黄细者为母，用公不用母，故名。
七八月采之。味辛，气温，有毒。足厥阴经药也。
主疠风破伤风，小儿惊痫风搐，脐风口噤。治心腹寒热，积聚胀满癥瘕，痫证谵妄。去恶血，堕胎，散蛊毒，制诸蛇毒，尸疰恶气，杀三虫，敷便毒痔漏瘰疬溃疮，及蝮蛇螫伤。
禀火金之气以生，辛温属阳之毒虫也。（仲淳）
行而疾者，惟风与蛇，蜈蚣能制蛇，故亦能截风。（濒湖）
蜈蚣有毒，惟风气暴烈者，可以当之。风气暴烈，非蜈蚣擒截，亦不易止，但贵药病相当耳。（通剂解法，载修治前。）　得牛角䚡、象牙末、猪悬蹄、刺猬皮、蛀竹屑，能去通肠漏管。
小儿口噤不乳，东走蜈蚣，去足炙研，用猪乳二合调半钱，分三四服，温灌之。
锁喉瘴，项大肿痛连喉，此岭南外蛇瘴也。用赤足蜈蚣一二节研细，水下即愈。
丹毒瘤肿，蜈蚣一条，白矾一皂子大，雷丸一个，百部二钱。研末，醋调敷之。
瘰疬溃疮，茶蜈蚣二味，炙至香熟，捣筛为末。先以甘草汤洗净，敷之。
便毒初起，黄脚蜈蚣一条，瓦焙，存性为末。酒调服，取汗即散。
〔论〕蜈蚣性能制蛇，夫蛇应于巳，禀巽风之用，而合于六阳盛气者，兹物能制之，以其火合于金也。（禀火金之气而生）火合于金，是火为金用，木不能因子之势以侮金，而风木还受金制，故能截风。或曰：鸡亦属巽，乃更能制蜈蚣，何哉？曰：鸡在卦属巽，在星应昴，兑见而巽伏，故曰伏鸡。（巳酉相见，遂成金局，故云。）绎此则知蛇之属巽而受制于蜈蚣者，以其虽有火而反为金之用也。《蜀图》谓：宜采于七八月。非欲其金气之专乎？至鸡虽属巽，而不与蛇同厥肖，盖虽具木之用，而实从金化者。惟蜈蚣金火相驭则有毒，而伏鸡金木相媾则适用，虽同气而以化气胜专气矣，可概论乎？夫以截风之物，而治疠风破伤风，及痫风脐风固已，至于寒热积聚恶血癥瘕，何以更能除去？盖气阳也，血阴也，阳壅为风，风盛而阳不化，则患于寒热，渐为积聚，阳不化则病于血而患恶血，更为癥瘕。是物火金相合以截风，既不病于风，即阳得化而阴亦因之以化矣。明于阳化之故，则不独疗风，而积聚胀满，之胥治，不独去癥瘕恶血，而阳盛结为痰涎以患于痫及谵妄者，悉得用之矣。又瘰疬一证，乃风火之结毒以病于血，是物固其的对。若痔漏便毒丹毒等病，俱不出以毒攻毒从治之义求之，正以其火金相驭则有毒故也。
缪氏言：小儿慢惊，口噤不言，大人温疟非瘴气所发，与便毒成脓将溃，咸在所忌。服蜈蚣过剂，以蚯蚓桑皮解之。啮人痛甚，以蛞蝓，（一名附蜗，又名鼻涕虫。）捣涂之，立止。
〔辨治〕千足虫真相似，止是头上有白肉，面并嘴尖，可别。若误用并把着腥臭气，入顶能杀人。
火炙，去头足用，或去尾足，以薄荷叶裹火煨用之。
白颈蚯蚓  ***************************
一名地龙，入药用白颈，是其老者。
味咸，气寒，有小毒。
畏葱盐。
主治伤寒伏热狂谬，温病大热狂言，小儿热病癫痫，天行诸热，并肾脏风注，及脚风小便不通。涂丹毒，治卵肿，敷瘰疬溃烂，对口毒疮。
方书治中风头风鹤膝风，行痹痛痹，腰痛脚气，疝脱肛，耳聋鼻齿。
蚓属土，有水与木，性寒，能解热毒，行湿病。（丹溪）
蚓在物应土德，在星为轸，水性寒下行，故解诸热疾而利小便。（濒湖）
脚风药，必须用蚓为使。然亦有毒，有因脚病用此得奇效，服之不辍，后觉躁愦，但欲饮水不已，遂至委顿。大抵攻病用毒药，中病即当止也。
热病发狂，白颈蚓十数条，同荆芥穗捣汁饮之，得臭汗则解。
阳毒结胸，按之极痛，或通而复结，喘促躁乱。取生地龙四条，洗净，研如泥，入生姜汁、薄荷汁少许，蜜一匙，新汲水调服。热炽者更加片脑少许，即与揉心下片时，自然汗出而解，不应，再服一次，神效。
头风痛，用蚯蚓五月五日取者，和脑麝，杵丸梧子大。每以一丸纳鼻中，随左右，先涂姜汁在鼻，立愈。
风热头痛，地龙（炒研）姜汁炒、半夏、赤苓，等分为末，用一钱至半钱，生姜荆芥汤下。
咽喉猝肿不下食，地龙十四条，捣涂喉外。又以一条着盐化水，入蜜少许，服之。
老人尿闭，白颈蚓、茴香等分，杵汁饮之。
劳复卵肿，或缩入腹中绞痛，身体重，头不能举，小腹急热，拘急欲死。用蚓二十四条，水一斗，煮取三升，顿服取汗。或以蚓数升，绞汁服之。
牙齿动摇，及外物伤动欲落，诸药不效者。干地龙炒，五倍子炒，各等分为末。先以生姜揩牙，后敷擦之，五日内不得咬硬物。
〔论〕蚓禀水气以生，合土德以成，即盐可化之为水，是反其所自生也。人身水土，一为至阴，一为太阴。兹物既终始于水土，而取其阴之专，则伤寒狂谬，温热狂言，凡归于阳明之土以为病者，皆借土之合于水者除之。又水脏郁有阳毒以为病，如肾脏风下注，更借水之合于土者疗之，非漫然以寒除热之谓也。第其专气于清阴者，实具有阳之化气，观于孟夏始出，仲冬蛰结，雨则先出，晴则夜鸣，是固成质于阴，乘化于阳，而能得气之先者。以故方书主治，如中风之骨碎补丸，（治风虚攻疰疼痛，筋骨拘挛。）鹤膝风之经进地仙丹，（治肾虚风湿流注，脚膝酸疼。）头痛之大追风散，（治肝虚血竭，风毒上攻。）行痹之定痛丸八神丹，（治风虚走注疼痛）脚气之抱龙丸。（治肝肾虚，风湿流注腿膝，行步艰难。）凡属阴中之阳不足，恒取以为导阳于阴之先资。而且上通于天，则能治鼻息（如地龙散）及耳闭。下益肾气，更能令齿摇者坚牢。（如五倍子散）故郭璞赞为土精，而丹溪更谓其行湿也。夫土本主湿，今更能行湿，岂非质阴而气阳，为土之精乃能畅木化乎，木化行而风平矣。昔钱乙治皇子瘛疭，进黄土汤而愈。问其故，曰：以土胜水，水得其平，则风自退。是则兹物之平水以及风者，固由土之合于水也。阳实者固化，阳虚者亦化，所云去湿者，固即疗风之虚也。细参于疗风虚之义，则知以寒胜热，其说为不该矣。
缪氏云：能除有余邪热，脾胃素弱者，不宜用。伤寒非实热狂躁者，不宜用。性复有小毒，被其毒者，盐水解之。
〔修治〕去泥，盐化为水。入药有化水，或为末，或烧灰者，各随本方。
蛙  ***************************
处处有之。似虾蟆而嘴尖腹细。背青绿色者，为青蛙。背上作黄路者，为金线蛙。俗名土鸭、石鸭，又谓蛤子，即今水鸡也。
味甘，气平寒。
主解热毒，利水消肿。馔食去劳劣，调疳瘦尤宜。产妇捣汁，治虾蟆瘟。
凡浑身水肿，或单腹胀者。以青蛙一二枚，去皮炙，食之自消。
水蛊腹大，动摇有水声，皮肤黑色。干青蛙二枚，以酥炒干，土狗七枚炒，苦葫芦半两炒，为末。每空心温酒服二钱，不过三服。
时行面赤项肿，名虾蟆瘟。以金线蛙捣汁，水调，空腹顿饮，极效。
毒痢噤口，水蛙一个，并肠肚捣碎，瓦烘热，入麝五分，作饼贴脐上，气通，即能进食。
诸痔疼痛，青色蛙长脚者一个，烧存性为末，雪糕和丸梧子大。每空心，先吃饭二匙，次以枳壳汤下十五丸。
虫蚀肛门，或蚀肾腑，肛尽肠穿。用青蛙一枚，鸡骨一分，烧灰吹入，大效。
〔论〕蛙之利水消肿，似与蝼蛄同功，而不知有异。盖别具一益阴气之质性，而直补阳中之阴。故能解劳热，补虚损。此之利水气者，阴得畅于阳中，而阳即得以致阴之用也。
此系湿化之物，李延寿云：其骨性热，则食者亦宜酌量。（濒湖）

卷二十八·鳞部  ——————————————————————————————————————————————————————————————————————————————————————————

龙  ***************************
龙鳞八十一，具数九九，阳之极也，故为辰而司水。鲤鳞三十六，具数六六，阴之极也，故变阳而化龙。（《埤雅》）
龙火得湿则焰，得水则燔。以人火逐之即息，故人之相火似之。（又）
●骨
出晋地及太山沧剡诸州，山岩水岸土穴中。龙化解脱之处，是蜕骨，非死骨也。麋鹿易角，蟹易螯，蛇易皮，龙易骨。骨细文广者雌，骨粗文狭者雄。五色具者上，白黄者中，纯黑者下。
味甘平，气微寒，阴中之阳。入足厥阴少阳少阴，兼入手少阴厥阴阳明经。
安魂魄，固脱气。治夜卧自惊汗出，止虚汗，缩小便，疗多寐泄精，小便泄精，久泻休息痢。收湿气脱肛，止消渴，鼻衄，二便下血。并主小儿热气惊痫，女子崩中带下。（诸本草）
气入丈夫肾脏中，故益肾药宜之。（雷公）
龙为东方之神，其骨多治肝疾。肾主骨，故又益肾也。（士材）
龙骨、牡蛎、黄丹皆能收敛神气以镇惊。（无己）
禀阳气以生而伏于阴，故为阴中之阳。其所主治，皆收摄浮越固涩精气之功。（仲淳）
同远志等分为末，食后酒服，日三。治健忘。
治吐衄九窍出血，并用龙骨末吹入鼻中。有人衄血一斛，众方不止，用此即断。
劳心梦泄。龙骨、远志等分。为末，蜜炼丸梧子大，朱砂为衣。每服三十丸。莲子汤下。暖精益阳，前方去朱砂，每冷水空心下三十丸。
虚惫便浊，滴地成霜。莲子肉、干藕节、龙骨、远志各一两，枯矾、灵砂各二钱半。为细末，糯米糊丸梧子大。每服十五丸，食前白汤下。
●齿
味涩，气平凉。
主安魂魄，疗惊痫诸痉癫疾。
魂游不定，龙之变化似之。魄止能守，虎之专静同之。是故魄不宁者，定以虎睛。魂飞扬者，安以龙齿。
龙骨入心肾肠胃，龙齿单入肝心。故骨兼止泻涩精之用，齿惟镇惊安魂魄而已。（仲淳）
同荆芥、泽兰、丹皮、苏木、人参、牛膝、红花、蒲黄、当归、童便。治产后恶血扑心，癫狂妄语。切不可认作伤寒发狂治，误则杀人。
同牛黄、犀角、钩勾、丹砂、生地、茯神、琥珀、金箔、竹沥、天竺黄、苏合香。治大人小儿惊痫癫疾。
〔论〕龙之变化最灵者，纯乎阳也，而阳原本于阴，故乘水则神立，失水则神废。且呵气成云，既能变水，又能变火者。以水中之阳出于阴，而能肖之也。夫天一生水而化形于肾，肾主骨，人物皆然。龙之遍体皆灵，何独取骨以为用？谓阴阳变化之妙，即形归神，即神征形。可以疗阴阳乖离之病者，惟骨为得先天真一之气也。若齿则骨之余耳，所患诸证，如阴之不为阳守，（惊悸狂痫，谵妄，盗汗自汗。）阳之不为阴固，（多寐泄精，久泄便数，齿鼻衄，便溺血，淋浊，崩带，脱肛。）咸借此以为关捩子，而治以应证之剂。所谓用灵物之形神，疗阴阳之乖忤，皆其以气相感者也。粗工但就涩可固脱为言，不察甚矣。
凡泻痢肠澼及崩漏溺血等证，皆血热积滞为患，法当疏利，不可便用止涩。惟久病虚脱者，不忌。（仲淳）
〔辨治〕凡使，得脊脑，作白地锦纹，舐之着舌者佳。入药水飞过晒干，每斤用黑豆一斗，蒸一伏时，晒干用。否则着人肠胃，晚年作热也。齿治同骨，或以酥炙。
鲮鲤甲  ***************************
形似鼍而短小，又似鲤而有四足。穿陵穴居，一名穿山甲。
杀之勿近堤岸，恐血入土，遂令渗漏。（《永州记》云）凡油笼渗漏，剥甲里肉靥投之，自至漏处补住。（多能鄙事）二说须合参。
●甲
味辛咸，气微寒，有毒。入足厥阴，兼入手足阳明经。
《别录》主五邪惊啼悲伤（烧灰酒服）。《日华》治小儿惊邪，妇人鬼魅悲泣，及疥癣痔漏。《纲目》除痰疟寒热，风痹强直疼痛。通经，下乳汁，消痈肿，排脓血，通窍杀虫。
是物食蚁，能治蚁瘘。（贞白）　能通气活血。（文清）
性善走，能行瘀血，通经络。故其消痈毒，排脓血，下乳，和伤，发痘等用有效。（仲淳）
皮表甲胄如蔆，脊中介道如鲤。似兽穴居，穿山越江，乃介甲之有神者。夫肺虫曰介，介者肝之荣，筋之余。此木秉金制，金互木交，是以劲毛坚甲，专着皮表。皮表者，肺之合也，当入太阴肺厥阴肝。以太阴为注经之始，厥阴为环经之终，故可出阴入阳。穿经络，达脏腑，抵病舍之所在。闭塞者泻之，渗漏者补之。如利如泣，如漏如崩，此渗漏之为患也。如痹如痈，如瘘如乳汁不通，此闭塞之为患也。如五邪惊啼悲伤，此属肺俞化薄，致金声妄泄。肝无乘制，致魂失奠安，在形脏归渗漏，在五邪属闭塞。泻之以补之，补之以泻之。有故而施者，交互乘制，两无碍矣。（之颐）
凡风湿冷痹之证，因水湿所致，浑身强直，不能屈伸，痛不可忍者。于五积散加穿山甲七片，看痛在何处，即于鲮鲤身上取甲炮熟，同全蝎炒十一个，葱姜水煎，入无灰酒一匙，热服取汗，避风，甚良。
土炒，同乳香、没药、降香、红曲、山楂、通草、童便。治上部内伤，胸膈间疼痛。
同当归、白芷、银花、连翘、紫地丁、夏枯草、大力子、乳香、没药、甘草、贝母、皂角刺。治痈肿未溃，资为引导。
得生地、紫草、生犀角。治痘疮毒盛，不得起发，色带干红枯燥者。
风丹作痒。穿山甲洗去腥，瓦上炒过存性，每一两入甘草三钱，为末，米饮调服。
佐地榆，治便毒。
便毒便痈。穿山甲半两，猪苓二钱。并用醋炙，研末。酒服二钱，外以穿山甲末和麻油轻粉涂之，或只以土涂之。
马疔肿毒。穿山甲（烧存性）、贝母等分。为末，酒调服三四次，乃用下药利去恶物，即愈。
蚁瘘不愈。穿山甲二七枚烧灰，猪脂调敷。
瘰疬溃坏。穿山甲（土炒）、斑蝥、熟艾等分。为末，敷之。外以乌柏叶贴之，灸四壮效。
〔论〕近以鲮鲤甲疗风痹痰疟，通经下乳。其用更专于疮科，似于《别录》《日华》所云惊邪悲伤之治无与，此由粗识鲮鲤止于通经脉专行散耳。岂知惊邪悲伤，固非通经脉专行散所能治耶。盖惊始于心神受之，次病于肺而善悲，以肺固贯心脉而行呼吸也。前哲云：悲伤先天元阳则魂消，魂消则神乱而眼见虚形，或自悲哭。其伤先天元阴者，亦无故不时欲哭。夫元阳元阴受伤，是物何以能治。盖其劲毛坚甲，专着皮表，乃木秉金制金互木交之象。皮者肺所合，介者肝所荣。肝固藏血，肺固统气。如大从乎金，则血所不至者，气能帅血以至之，之颐所谓闭塞之能泻也。气所能至者，血即随气以无不至之，之颐所谓渗漏之能补也。本后天气血以还其先天阴阳，而后可悟于惊邪悲伤之治矣。（其疗风痹痰疟，通经下乳，实不徒以通利行散为功。）即就疮毒而言，如便毒马疔未溃者，能利之。蚁瘘瘰疬溃坏者，又能完之。不可思其功乎。至用时或炙，或炮，或烧，或炒，或煎，（未有生用者）各异其制以为先导，要本金木为生成之终始，（太阴肺为注经之始，厥阴肝为环经之终。）故能遍治各脏腑之气血如是耳。夫人身金从乎木则病，木从乎金则治，而生化转神，此义罕有能及之者，卢氏可谓识越前人矣。
穿山性窜而行血风，故痔漏癣疥恶疮烧末擦之，诸风亦去。须知血风不只虚生，即血滞亦病于风，以血滞则化热也。
缪氏言：痈疽已溃，不宜服。痘疮元气不足，不能起发者，不宜用。
性专行散中病即止，不可过服。（李仲南）
〔辨治〕尾鳞尖厚有三角，用之力胜。
或炮，或烧，或酥炙，醋炙，童便炙，或油煎，土炒，蛤粉炒，各随本方。
如热疟不寒，同干枣炒用。下痢里急，同蛤粉炒用。妇人阴㿗，沙炒。痘疮变黑，蛤粉炒。肿毒初起，入谷芒热灰中炮。便毒便痈，醋炙。瘰疬溃坏，土炒。耳内疼痛，同土狗炒。耳鸣耳聋，蛤粉炒。倒睫拳毛，将羊肾脂抹甲上炙。随各证各脏腑修制，以类推之。未有生用者。
蛤蚧  ***************************
生岭南山谷及城墙，或大树间。身长四五寸，背有细麟如蚕子，土黄色，尾与身等。见人欲取之，多自啮断其尾。故用者须有尾，其力乃全。
广西横州甚多。牝牡相呼累日，情洽乃交，相抱堕地。人往捕之，亦不知觉，以手分劈，虽死不开。乃用熟稿草细缠，蒸过曝干售之，此种专为房中药。其寻常捕者，不论雌雄，但可为杂药用。（《海槎录》）
雄为蛤，皮粗口大，身小尾粗。雌为蚧，口尖身大尾小。（雷公）
只含少许，急奔百步，不喘者真。（李珣）
味咸，气平，有小毒。入手太阴足少阴经。
主治久嗽肺劳传尸，肺痿咯血，定喘逆上气，通月经，下石淋，利水道止渴，补肺虚劳嗽有功。（宗奭）
补可去弱，人参羊肉之属。蛤蚧之功，庶几近之。（濒湖）
定喘止咳，莫佳于此。（何大英）
气液衰，阴血竭者，宜之。（刘纯）
并治消渴，取其滋补也。（濒湖）
久嗽不愈，肺积虚热成痈，咳出脓血不止，喉中气塞，胸膈噎痛。用蛤蚧、阿胶、鹿角胶、生犀角、羚羊角，各二钱半。河水三升，银石器内，文火熬至半升。滤汁，时时仰卧细呷，日一服。（宗奭）
〔论〕蛤蚧得金水之气，性味属阴，能补水之上源，故肺肾皆得所养。而劳热久咳之治，自有专功。试即雌雄相媾分劈不开，口含少许急奔不喘，其精气之凝聚完固，至于如斯。夫在于人，神凝则气聚，气足则精完，气聚精完，则咳血咯血于何不除？月经于何不通？而且肺气既完，则通调水道以输膀胱，又何淋沥之不下，而消渴之不愈耶？但厥功最著于肺疾，余证皆由治肺以及之者耳。
咳嗽由风寒外邪者，弗用。（仲淳）
〔修治〕其毒在眼，须去眼及甲上尾上腹上肉毛，炙令黄色。弗伤其尾，效在尾也。
白花蛇  ***************************
一名蕲蛇。湖蜀皆有，独以蕲产擅名，然亦不多得。今市肆所货，皆自江南兴国诸山中来。其蛇龙头虎口，黑质白花，胁有方胜纹二十四，腹有念珠斑，口有四长牙。尾上有一佛指甲，长一二分，肠形如连珠。多在石南藤上食其花叶。惟出蕲地者，虽干枯而眼光不陷，他产则否。如生舒蕲两界者，其目一开一闭，故人以此验之。（濒湖）
黔蜀之蛇，虽有白花，而类性不同，故入药独取蕲产。（又）
●肉
味甘咸，气温，有毒。
得酒良。
治中风湿痹不仁，筋脉拘急，口面㖞斜，半身不遂，骨节疼痛，脚弱不能久立，大风疠癣瘰疬漏疾。
蛇性窜，能引药至于有风疾处。而花蛇治风，尤速于诸蛇。
花蛇食石南，故能透骨搜风，截惊定搐，为风痹惊搐癞癣恶疮要药。取其内走脏腑，外彻皮肤，无处不到也。（濒湖）
同苦参、何首乌、威灵仙、惊虱、胡麻、天冬、百部、豨莶、漆叶、刺蒺藜。治疠风，并遍身顽痹疥癣。
白花蛇膏：（《鸡峰》）治营卫不和，阳少阴多，手足举动不快。白花蛇酒煮，去皮骨，瓦上焙，取肉一两，天麻狗脊各二两。为细末，以银盂盛无灰酒一升浸之，重汤煮稠如膏，银匙搅之。入生姜汁半杯同熬匀，瓶收。每服半匙头，好酒或白汤化服，日二次，神效。
白花蛇散：（《圣济总录》）治脑风头痛，时作时止，及偏头风。白花蛇（酒浸去皮骨）、天南星（浆水煮软切炒）各一两，石膏、荆芥各二两，地骨皮二钱半。为末，每服一钱，茶下，日三服。
治癞白花蛇膏：白花蛇五寸，酒浸去皮骨，炙干。雄黄一两水飞研匀，以白蜜一斤，杏仁一斤去皮，研烂。同炼为膏，每服一钱，温酒化下，日三，须先服通天再造散，下去虫物，乃服此除根。
白花蛇散：（《三因》）治九漏瘰疬发项腋之间，痒痛寒热。白花蛇酒浸取肉焙二两，生犀镑研一两二钱半，黑丑半生半炒五钱，青皮五钱。为末，每服二钱，入腻粉五分。五更时，糯米饮调下，利下恶毒为度，十日一服，可绝病根。忌发物。
〔论〕蛇禀随风重巽之体用，乘于六阳盛气，用益风犬之力。故其性善窜，可以疗善行数变之风。但属外中之风，固所应投。若投之内风诸证，不能已疾，而反甚之矣。然而湿病有似中风者。《医垒元戎》曰：酒湿之为病，亦能作痹证。口眼㖞斜，舌强不正，半身不遂，浑似中风。当泻湿毒，不可作风治而汗之。即是绎之，湿痹还有病风者，又不独似风而已。盖其血脉之所壅阻，即病于风，久之血中郁为风毒，以血脏固风脏也。然则《开宝》所主中风，湿痹者，乃指此证乎。不则先因风郁以病气，遂致血壅而患于湿痹者乎。后学不揣，滚同谓兹物治风，则妄投贻害，殊不浅也。要知蕲蛇甘咸，固入血分，中风湿痹，乃风壅于血分之病。至诸风疠癣，及瘰疬杨梅，皆风之浸淫于血以为患者，其对治固宜。如用以疗阴虚阳焰之风，则过矣。
凡服蛇酒药，切忌见风。（濒湖）
〔辨治〕目光不陷者真。头尾及骨，俱有大毒，须尽去之。黔蛇长大，故头尾可去一尺。蕲蛇只可头尾各去三寸，亦有单用头尾者。大蛇一条，只得净肉四两而已。久留易蛀，惟取肉密封，藏之十年，不坏也。凡用花蛇，春秋酒浸三宿，夏一宿，冬五宿，取出炭火焙干，如此三次，以砂盆埋盛地中一宿，出火气，去皮骨，取肉用。
乌梢蛇  ***************************
其脊高，世称剑脊。乌梢头圆，尾尖细。（能穿小钱百文者佳）眼有赤光，至枯不陷如活者。蛇类中惟此性善不噬物，入药最多。
秤之重七钱至一两者为上，十两至一镒者为中，粗大者力弥减也。伪者用他蛇熏黑，亦能乱真，但眼不光耳。其长大无剑脊，而尾稍粗者，名风梢蛇，亦可治风，力殊不及。
肉
气味甘平。
治诸风顽痹，皮肤不仁，热毒风，皮肤生癞，眉髭脱落，疥等疮。
功同白花蛇。而性善无毒。（濒湖）
治大风。乌蛇三条，蒸熟取肉。焙研末，蒸饼糊丸，米粒大，以喂乌鸡。待尽，杀鸡烹熟取肉，焙研末。酒服一钱，或蒸饼丸服，不过三五鸡即愈。
〔论〕乌蛇与白花蛇味皆甘，皆入血。而白花蛇独兼有咸，则入血而祛风者。乌梢似难与白花蛇同，故本草所列主治，有轻重之别也。
〔修治〕去头及皮鳞，锉断，酒浸一宿，漉出炙干用。或以酒煮干，亦可。
蛇蜕  ***************************
其蜕无时，但着不净即蜕，或大饱亦蜕。（颂）
从口退出，眼睛亦退。（宗奭）
味咸甘，气平。
火熬之良。
治喉风，退目翳，消木舌，诸䘌恶疮似癞癜风白驳。（煎汁涂之）　疮有脓者，烧敷之。敷小儿重舌唇紧，及诸惊风，并治难产。
今眼药及去翳膜用之，取其退从眼睛也。（宗奭）
治胎产皮肤诸疾，皆会意从类。（濒湖）
蛇之余性犹存，不以气味为用者。大抵蛇之性上窜而主风，蛇之用逐风而善脱也。（仲淳）
缠喉风闭气闭者。蛇蜕（炙）、当归等分。为末，温酒服一钱，取吐。（桂壬方）
又方：用蛇皮揉碎烧烟，竹筒吸入，即破。
小儿口噤不能开，食不语，即死。蛇蜕烧灰，拭净敷之。
肿毒无头。蛇蜕灰，猪脂，和涂。
石痈无脓，坚硬如石。蛇蜕皮贴之，经宿即愈。
横产逆生，胞衣不下。蛇蜕一具，蝉蜕十四个，头发一握。并烧存性，分二服，酒下，仍以小针刺儿足心三七下，擦盐少许，即生。
〔论〕蛇治风证，如狂痫等疾，惟属阳实者，至阳虚则断非所宜。若患于湿以为风者，是由阴实以致阳虚，又为的对。蛇与蜕同此善行数变之本气。而蜕主于在表，犹人身天表之分也，故方书治目疾居多，退目翳为最。又如小儿重舌口紧，于大人喉风木舌，及痔漏疔肿，皆其病于阴血之风而患在表分者，用之为最切耳。
凡小儿惊痫癫疾，非外邪客忤而由于肝心虚者，不效。（仲淳）
孕妇忌用。
〔修治〕凡使勿用青黄苍色者，只用白色如银者。（雷公）
先以皂荚水洗净，缠竹上，或酒，或醋，或蜜浸，炙黄用。或烧存性，或盐泥固煅，各随本方。
蚺蛇  ***************************
一名南蛇，又名埋头蛇。大者二三围，在地行不举头者是真，举头者非真也。（真白）
真胆狭长通黑，皮膜极薄，舐之甜苦。
（又）剔取粟许，着净水中，浮游水上，回旋行走。（勿多着，多着亦沉散。）其以猪胆、虎胆伪为者，着水虽走，但迟耳。
●胆
味苦有甘，气寒，有小毒。气薄味厚，阴也，降也。入手少阴、足厥阴、太阴、阳明经。
明目去翳膜，疗目肿痛，凉血。止血痢虫蛊，下血杀虫。主心腹䘌痛，下部䘌疮，除疳。治五疳热丹，口疮疳痢。
同血竭、乳香、没药、丹砂、䗪虫、天灵盖、象牙末、狗头骨灰、麻皮灰作丸。临杖服一丸，护心止痛，多杖无害。
小儿疳痢，羸瘦多睡，坐则闭目，食不下。蚺蛇胆豆许二枚，煮通草汁研化，随意饮之，并涂五心下部。
齿䘌宣露，出脓血。蚺蛇胆三钱，枯矾一钱，杏仁四十七粒。研匀，以布揩龈，嗍令血尽。日三掺之，愈乃止。
〔论〕诸蛇类禀风火之气，独蚺蛇禀于巳土。诸胆皆苦，而蚺蛇胆苦中有甜。夫肝胆风木，正借土以为用者也。风脏之血，因风木得土以全其生化，故用以护心，而血无上薄之患。其能去目翳，疗肿痛，止血痢者，皆肝脏之所司也。又疳虫因风木不化所生，土为木用，则疳虫无复生理矣。
●肉
味甘，气温，有小毒。
主辟瘴气，除手足风痛，杀三虫，去死肌，皮肤风毒，疠风疥癣恶疮，疗小儿疳疮。度岭南，食蚺蛇，瘴毒不侵。（权）
〔附案〕卢元钦患疠风，惟鼻未倒。五月五日取蚺蛇进贡，或言肉可治风，遂取食之。三五日顿可，百日平复。
蚺蛇酒：治痈痪筋挛骨痛，痹木瘙痒，杀虫辟瘴，及疠风疥癣恶疮。蚺蛇肉一斤，羌活一两。绢袋盛，用糯米二斗，蒸熟。安曲缸底，置蛇曲上，乃下饭密盖。待熟取酒，以蛇焙研和药，其酒每随量饮数杯。忌风及欲事。亦可袋盛浸酒饮。急疳蚀烂，蚺蛇肉作脍食之。
鲤鱼  ***************************
是鱼胁鳞一道，从头至尾无大小，皆三十六数，故为至阴之物，阴极则阳复。
气味甘平。煮食，治水肿脚满。下水气，利小便。
〔附方〕水肿胀满。赤尾鲤鱼一斤，破开，不见水及盐。以生矾五钱，研末，入腹内。火纸包裹，外包黄泥，放灶内煨熟。去纸泥为粥，食头者上消，食身尾者下消，一日用尽，屡验。
●胆
气味苦寒。
蜀漆为之使。
主目热赤痛，赤丝乱脉，并外障及目昏雀目燥痛。
合青鱼胆，治内障。
●脑
治耳聋。
●鮓
气味咸平。
聤耳有虫，脓血不止。用鲤鱼鮓三斤，脑一枚，肠一具，洗切。乌麻子一斤，炒砂。同捣入器中，微火炙暖。布裹贴耳，两食顷，有白虫出，尽则愈。慎风寒。
〔论〕丹溪言诸鱼在水，无一息之停，皆能动风，以其属阴中之阳也，故《素问》谓鱼热中。鲤鱼阴极阳复，较诸鱼为甚。宗奭云食之多发风热，风家食之，贻祸无穷。
青鱼胆  ***************************
亦作鲭。其胆腊月采取，阴干待用。
气味苦寒。
点目治目暗，消赤目肿痛。
以汁灌鼻，吐喉痹痰涎。
〔附方〕赤目障翳。黄连切片，井水熬浓，去渣，煎成膏。入青鱼胆汁和就，加片脑少许，瓶收密封。每日点之，甚妙。
凡目病非风热盛，而由于血虚昏暗者，不宜用。（仲淳）
服术人，不可食青鱼肉。
〔合论鲭鲤〕鲤以阴极阳复而能神其变化，合于人身足厥阴之脏，是以鲤胆治目之用为多。乃青鱼胆亦治目疾者，东方青色，入通肝胆，开窍于目故也。二胆味皆苦寒，而鲤稍和，以其阳能达阴也，故用之较青为多。至于鲤之下水气，当亦取诸阴中之阳，阳在阴中，故真水之气化乃行耳。
鳜鱼胆  ***************************
即罽鱼，音蓟。
气味苦寒。
治骨鲠，或竹木刺入咽喉。不拘大人小儿，时日久近，或入脏腑痛刺，黄瘦甚者，服之皆出。腊月收鳜鱼胆，悬北檐下，令干。每用一皂子，煎酒温呷得吐，则鲠随涎出。未吐再服，以吐为度。酒随量饮，无不出者。鳢鲩鲫胆皆可。
鲫鱼  ***************************
又名鲋鱼。
气味甘温。
主胃弱不下食，温中下气，止下痢肠痔肠痈。
生捣，涂恶核肿毒不散。
诸鱼属火，独鲫属土，有调胃实肠之功。（丹溪）
能益脾生肌，故又主诸疮久不瘥。（仲淳）
鹘突羹；治脾胃虚冷不下食。鲫鱼半斤，切碎，用沸豉汁投之，入胡椒、莳萝、姜、橘末。空心食之。
肠风下血。用活鲫鱼一大尾，去肠留鳞，入五倍子末。填满泥，固煅存性，为末。酒服一钱，此方神效。
肠风血痔，及下痢脓血，积年泻血，面色萎黄。活鲫鱼一尾，不去鳞，肚下穿孔，去其肠秽，入白矾一块，如金橘大。用败棕皮重包，外用厚纸裹，先煨令香熟。去纸，于熨斗内烧，带生存性，为细末。每服一钱，空心温米饮调下。
痔疮热毒。鲫鱼一尾，去肠肚，入谷精草填满，烧存性，为末。加龙脑少许，蜜调敷之。
血崩。鲫鱼一尾长五寸者，去肠，入血竭、乳香在内，绵包，烧存性，研末。每用三钱，热酒调下。
走马牙疳。鲫鱼一尾，去肠，入砒一分，生地一两。纸包，烧存性，加枯矾麝香少许，为末掺之。
〔论〕鲫禀土气以生，性喜偎泥，不食杂物，于水族中禀阴独厚，故能补胃弱而调中。方书于下血血痢肠痔及之者，以营出中焦，中土为营血生化之地，而大肠固胃之合也。观其同白矾治泻血色黄，则能益胃以生血矣。同龙脑敷痔疮热痛，是又能化血以解毒矣。前哲谓夏月热痢多益，冬月不宜，非以其禀水土相合之气化乎？
诸鱼之中，惟此可常食。然多食亦能动火。（仲淳）
同沙糖食，生疳虫。
同芥菜食，成肿疾。同猪肝、鸡肉、雉肉、鹿肉食，生痈疽。
同麦冬食，害人。（皆仲淳说）
鳢鱼  ***************************
一名蠡鱼。体首有七星，夜朝北斗，色黑。故有元鳢、乌鳢、黑鳢等名。
气味甘寒。
主湿痹面目浮肿，下大水，疗五痔，除大小便壅塞气。
作脍，与脚气风气人食，良。又主妊娠有水气。
禀北方元水之精，得中央阴土之气，为益脾除水之要药。（仲淳）
同白术、茯苓、橘皮、姜皮、煮食。下水肿大效。
与蒜作脍食，能去湿下水。
十种水气垂死。鳢鱼一斤重者，煮汁和冬瓜、葱白作羹食。
●胆
气味甘平。
专治喉痹。
诸鱼胆苦，惟此胆甘而可食，为异。腊月收取，阴干。
喉痹将死者。以鳢鱼胆点入少许，即瘥。病深者，水调灌之。
〔论〕水以土为主，土以水为用。鳢鱼色黑而朝北斗，固禀北方水气。然其味甘，即其胆亦变苦为甘，是气归于土，反以土为用矣。夫（下本缪氏）土虚则水泛滥，土坚则水自清。凡治浮肿之药，或专于利水，或专于补脾，其性各自为用。惟鳢鱼色黑象水，能从其类，以导横流之势。味甘土化，能补其不足，以遂敦阜之性。补泻兼施，故主下大水，除湿痹，去浮肿，有神功也。
缪氏：多食能发痼疾，不可不知。
石首鱼  ***************************
干者名白鲞。出东南海中。形如白鱼，细鳞，黄色如金，扁身弱骨，首有白石二枚，莹洁如玉，至秋化为冠凫。（即野鸭有冠者）
气味甘平。
合莼菜作羹，开胃益气。
●白鲞
主治炙食消宿食，治暴下痢，及猝腹胀不消。
痢疾最忌油腻生冷，惟白鲞宜食。盖鲞饮咸水，而性不热，且无脂不腻，故无热中之患，而消食理肠胃也。（濒湖）
干鲞其性疏利，能入肠胃，宽中消食，止痢。（仲淳）
●头中石魫
主下石淋。
〔附方〕石淋诸淋。石首鱼头石十四个，当归等分。为末，水二升，煮一升，顿服立愈。
●鱼鳔胶
鳔即江鱼之白脬，中空如泡，可治为胶，亦名縼胶。诸鳔皆可为胶，而海鱼多以石首鳔作之，名江鳔，谓江鱼之鳔也。粘物甚固。
味咸甘，气平。
烧存性，治妇人难产，赤白崩中，产后风搐，破伤风痉。止呕血，散瘀血，消肿毒。
聚精丸：黄鱼鳔胶，白净者一斤，切碎，用蛤粉炒成珠。沙苑蒺藜八两，马乳浸两宿，隔汤蒸一炷香，焙干。为末，炼蜜丸梧子大。每服八十丸，空心，温酒白汤任下。忌食鱼及牛肉。
同雄黄、僵蚕、天麻等药，治破伤风。
难产。鱼胶五寸，烧存性为末，温酒服。
产后风入子脏，搐搦强直，此与破伤风同，不可便作风中治。鳔胶一两，蛤粉炒焦，去粉为末。分三服，蝉蜕煎汤下。
崩中赤白。鱼縼胶三尺，焙黄研末，同鸡子煎饼，好酒食之。
便毒肿痛。石首胶一两，烧存性，研末。酒服。外以石菖蒲生研盦之，效。
〔论〕鱼鳔胶同沙苑蒺藜，服之种子。盖取其精血粘聚，不致疏泄也。其能治难产及散瘀消肿，或者鱼得天一之气为先，而脬为水化之腑，用以调阴中之气化有殊功欤。
鳝鱼  ***************************
生水岸泥窟中。黄质黑章，体多涎沫，大者长二三尺，夏出冬蛰。一种蛇变者，必项下有白点，置水缸群鳝中，通身浮水上，有毒害人，必去之。
黑者有毒。（孙真人）
味甘，气大温。
补中益血，疗虚损，妇人产后恶露淋沥，血气不调羸瘦。能止血，善补气，除腹中冷气，肠鸣及湿痹气，十二风邪。
患湿风恶气人，作臛空腹饱食，暖卧取汗。
●血
疗口眼㖞斜。
同麝香少许，左㖞涂右，右㖞涂左，正即洗去。
治耳痛，滴数点入耳。鼻衄，滴数点入鼻。疹后生翳，点少许入目。
赤疵，同蒜汁墨汁频涂之。又
涂赤游风。
与黄芪同食，能益气力。
久痢气弱肠滑，鳝鱼不拘多少，于端午日取去肠杂，洗净晒干，听用。用时切细，瓦锅焙焦四两，真神曲微炒四两，共为末，以米醋打丸，每用老酒服六七十丸。
是物得土中之阳气以生，甘温具足，故能补气。（仲淳）
其无足而窜与蛇同性，故能走经脉，疗十二风邪，及口㖞耳目诸窍之病。（濒湖）
风中血脉，则口眼㖞斜，用血主之，从其类也。（又）
〔论〕鳝鱼去肠杂既尽，即暑月累日，不作臭气，亦不生蛆虫。真得土气之专且厚者，故能补中气。其气温而味甘，故能通血脉，除湿痹，逐风邪。本草又云湿风，是诸风即湿之不化以病乎血者，夫水族中多以血为用，而此种则由气为先导也。
●头
百虫入耳，烧研，绵裹塞之，立出。
缪氏云：鳝鱼性热而补。凡病属虚热者，不宜食。时行病后，食之多复。过食动风气，兼令人霍乱。
鳗鲡鱼  ***************************
即白鳝也。似鳝而腹大，背有肉鬣连尾，无鳞有舌，腹白，脂膏最多。背有黄脉者，名金丝鳗鲡。
味甘，气平寒，有小毒。（常与水蛇同穴）治传尸疰气劳损，暖腰膝起阳，疗湿脚气腰肾间湿风痹，常如水洗。主五痔疮瘘，杀诸虫，诸疮瘘疬。肠风人宜常食之，并治小儿疳劳及虫心痛。
以五味煮食，能补五脏虚损，劳伤不足。
其功专在杀虫去风，与蛇同类，故主治近之。（濒湖）
有病瘵相传死者，后取病女置棺中，弃于江。为渔人引起，开视犹活，取置渔舍，每以鳗鲡食之，遂愈。（《稽神录》）
烧烟熏蚊，令化为水。熏毡及屋舍竹木，断蛀虫。置骨于衣箱中，断诸蠹。观此则《别录》杀虫之说，益信。
〔论〕白鳝善穿深穴以藏，禀土中之阴气，味甘气寒。故能益阴以治劳损，就孟诜所主腰肾间湿风痹并湿脚气，则益阴而即起阳，日华遂谓其暖腰膝，尤当取杀虫之义参之。夫人物皆禀阴中之阳以生，盖由是水土合德而后生也。使水土相合之中而有为之郁，真气郁积，遂聚其邪气以生化。总因水土病于湿化，而风化变眚耳。先哲论虫曰木从土化，所列九虫中，有五脏劳热，及病后余毒，气血郁积而生。以此推白鳝之所治，是本土中之阴气以散热，而不令湿化为之郁。不使湿化之郁邪蟠以变风眚，故《别录》于兹物。专以杀虫为言。（宜以合地龙疗肾藏风注之义参看）要其由益阴而即疗湿气，由疗湿而即起阳气，乃所云补劳损益五脏之实功也。
●头及骨
炙研入药，治疳痢肠风崩带。
烧灰，敷恶疮。
烧，熏痔瘘，杀诸虫。有痨虫者，常食鳗鲡，并嚼其骨。盖此鱼之肉最补阴补神，其骨髓最能杀虫。且其骨髓流入齿牙间，兼杀牙虫，能止牙痛。如无鲜鳗，即食腌鳗嚼骨亦可。
腹下有黑斑，背上有白点者，毒甚不可食。重三四斤及水行昂头者，不可食。脾胃薄弱易泄者，勿食。妊娠食之，令胎有疾。
乌贼鱼骨  ***************************
鱼性嗜乌，每自浮水上，飞乌啄之，乃卷取入水而食之，故名。其骨即海螵蛸。
出近海州郡。形若革囊，口在腹下，八足聚生，口旁无鳞，有长须。血色及胆，正黑如墨，书字逾年则减。外皮亦黑，内肉则白。只背上有骨，形如樗蒲子而稍长，两头尖，色白轻脆，重重有纹，指甲刮之，可为末也。
味咸，气微温。入足厥阴少阴经。为血证要药。
主治女子赤白漏下经汁，及血枯伤肝，吐血下血，并疗血闭血瘕。治惊气入腹，腹痛环脐，丈夫阴中肿痛，女子小户嫁痛。
其味咸而走血，为厥阴血分药。故血枯血瘕经闭崩带下痢疳疾，厥阴本病也。寒热疟疾聋瘿少腹痛阴痛，厥阴经病也。目翳流泪，厥阴窍病也。毒问有病胸胁支满者，妨于食。病至则先闻腥臊臭，出清液，先唾血，四肢清，目眩，时时前后血，病名血枯。得之年少时有所大脱血，或醉入房中，气竭肝伤，故月事衰少不来。治之以四乌贼骨一茹藘为末，丸以雀卵，大如小豆。每服五丸，饮以鲍鱼汁，所以利肠中及伤肝也。观此则其入厥阴血分无疑。（濒湖）
眼中热泪，及一切浮翳。研末和蜜点之。
同蒲黄末，敷舌肿出血如泉。
同槐花末吹鼻，止衄血。
治诸目翳。乌贼骨、五灵脂等分。为细末，熟猪肝切片蘸食，日二。
鼻疮疳䘌。乌贼骨、白芨各一钱，轻粉二字。为末，搽之。
血淋。乌贼骨、生地、赤苓等分为末。每服一钱，柏叶车前汤下。
脏毒肠风，及内痔下血，日久，多食易饥，老少皆治。先用海螵蛸炙黄，去皮，研末。每服一钱，木贼汤下。三日后，服猪脏黄连丸。
〔论〕乌贼骨既治女子赤白漏下经汁，及血崩唾血下血矣。而又主血闭月事衰少不来，癥瘕无子。何以一物之用，能通能止迥殊哉？夫经闭有有余不足二证，有余多为气与塞与积所逆，证发于暂，或痛或实，通剂乃可用之。不足者冲任内竭，其证无形，其来也渐，不可用通剂。乌贼所主者，乃肝伤血闭不足之病也。即崩漏亦有有余不足之分，其为热所乘致伤冲任者，是谓有余，可治以黄连解毒汤。其肝肾受伤，而冲任之气不能约制经血者，是谓不足，治以乌贼骨末，醋汤调下是也。然则用乌贼骨或通或止，总为益肝肾之阴气而已。（气之益也，能固脱，即其能通闭者也。）气犹夫也，血犹妻也，血随气而行，亦因气而固。方书概言中气，而不言肝肾之气，虽补益中气，亦可以治肝肾。第由肝肾之虚以伤中气者，不本病因而投之可乎？（如乌贼骨乃治肝肾之气者）且阴气阳气之治有殊，此味禀阴气之专以化血，而血黑，故肝肾之阴气有损者，投之适宜，不漫同他味之能益阴也。（《尔雅翼》：九月寒乌入水，化为此鱼。《相感志》：乌贼过小满则形小，是专禀阴气之一证。）
女子赤白带下，方书多主湿热。东垣云：此任脉之病。尺脉濡弱而滑，沉微无力，为白带，为血虚。或涩数而实，为赤带，为热。然则乌贼所主者，任脉病，非中宫湿热下溜之病也。其味咸，宜归水脏，血为水所化。一切主治，总由益肾之阴气，并使肝之藏血者，能司其运化出纳之职而已。岂独为女子要药乎？凡属血病，上而鼻舌，下而前后血，皆能疗之。即不属血病，上而目翳耳聋，下而溺失精遗痔患，亦能疗之。即如惊气痛腹，缪氏谓肝主惊，惊入肝胆，则营气不和，故腹痛环脐也。入肝胆舒营气，即专病如肝，不能遗肝之化源以为治矣。
缪氏云：血病多热者，勿用。
〔辨治〕勿用沙鱼骨，其形极似。但以上文顺者是真，横者为假。水煮一时，炙令黄，去皮细研，水飞晒干。

卷二十九·介部  ——————————————————————————————————————————————————————————————————————————————————————————

龟  ***************************
●甲
一名败龟板。《格物考》云：天有先春之震，山多自死之龟。龟听雷音，则口中所含以蛰者，便吐而昂首。时令尚早，无虫可食，多致饿死。血肉腐烂，渗入下甲，此真败龟板也。（士材）
取水龟者。
当用下甲。
味咸甘，气平。中湿者有毒，不中湿者无毒。气味俱阴。入足少阴经。
恶沙参。
补阴，主阴血不足。续筋骨，补心肾，主瘀血，止血痢，破癥瘕痎疟，治五痔阴蚀，湿痹四肢重弱，及血麻痹。除惊恚气，心腹痛，骨中寒热，并治女子漏下赤白，小儿囟不合，烧灰敷臁疮，久服益气。
败龟板属金而有水，阴中阳也。（丹溪）
方家多入补心药，用以得水火既济之义。借其气以相通，实非补心正药。（仲淳）
龟、鹿皆灵而有寿。龟首常藏向腹，能通任脉，故取其甲以补心补肾补血，皆以养阴也。鹿鼻常反向尾，能通督脉，故取其角以补命门补精补气，皆以养阳也。（濒湖）
按龟首常藏向腹，能通任脉使会督，会督而后任脉通，是阴中有阳也。鹿鼻常反向尾，能通督脉使会任，会任然后督脉通，是阳中有阴也。
抑结不散。龟下甲酒炙五两，侧柏叶炒一两半，香附童便浸炒一两。为末，米糊丸梧子大。每空心，温酒服百丸。
胎产下痢。龟甲一枚，醋炙为末。每服一钱。
臁疮朽臭。生龟取壳，醋炙黄，更煅存性，出火气，入轻粉、麝香。葱汤洗净，搽敷之。痛风证气虚者，主方加术、参、龟板。
〔论〕任督二脉同源而分歧，龟、鹿能使分者常合，此其所以寿。龟板补阴，所补者阴气，为其阴中含阳也。观于能治儿囟不合，其不合者，由于肾气之不足耳。夫脑为髓海，足太阳入络于脑，而督脉固附足太阳之脉者，则其能治解颅，非任之合于督以为肾气者乎？至于破癥瘕瘀血，续筋骨，益劳倦，皆其益阴气之功。丹溪所谓阴足而血气调和，则瘀血癥瘕自消，崩带血痢自治，筋骨自健。盖不必借阳以行阴之滞，乃可即阴而达阳之用，此所以为大能补阴也。
妊妇不宜用。病人虚而无热者，不宜用。（仲淳）
〔辨治〕阳龟壳圆板白，阴龟壳长板黄。阴人用阳，阳人用阴。锯去四边，石上磨净，灰火炮过，涂酥炙黄用。亦有酒炙，醋炙，猪脂炙，烧灰用者。（濒湖）
凡入药，须研极细，不尔留滞肠胃，能变癥瘕也。（仲淳）
●肉
味甘酸，气温。
酿酒，治风痛缓急，四肢拘挛，或年久瘫缓不收，皆效。
筋骨疼痛。乌龟一个，分作四脚，每用一脚，入天花粉、枸杞子各一钱二分，雄黄五分，麝香五分，槐花三钱。水一碗，煎服。
〔论〕龟肉为治痛风要药，丹溪于阴火痛风必用之。盖因是证多属血虚，而血脏即风木之脏也，然实取其能益阴气。《本经》云治湿痹，乃阴气不足之湿以成痹者也。若属于感受之湿，以是投治可乎？不观其更治食积而肩腿痛者乎？《经》曰：阴之所生，本于五味。阴之五宫，伤于五味。夫五脏之伤，属于味之阴矣，不从阴气之所生者以为治，而漫然冀其益血也，不同梦梦哉。
●溺
以猪鬃或枌叶刺其鼻，即出。
滴耳，治聋。
点舌下，治大人中风舌喑，小儿惊风不语。
摩胸背，治龟胸背。（摩之久久乃瘥）
染髭发。
《岣嵝神书》言：龟尿磨瓷器，能令软。磨墨书石，能入数分。即此可推其走窍透骨之用矣。
鳖  ***************************
●甲
味咸，气平。足厥阴血分药也。
主治益阴补气，除老疟疟母，疗劳瘦骨热，骨节间劳热，结实壅塞。除心腹癥瘕，坚积寒热，血瘕腰痛，劳复女劳复，小儿胁下坚及惊痫，斑痘烦喘，妇人产后阴脱。去息肉阴蚀，痔核恶肉。
方书更治脚气，嗽血盗汗，中风痞证，咳嗽不得卧，消瘅，小便不禁。
虚劳证多用之，但不可过剂。（宗奭）　鳖色青入肝，故所主疟劳寒热，癥瘕惊痫，经水痈肿阴疮，皆厥阴血分病。水龟色黑入肾，故其甲所主阴虚精弱，腰脚酸痿，阴疟泻痢，皆少阴血分病。（濒湖）
鳖甲味咸，润下益阴何疑。《本经》之主癥瘕坚积息肉痔核，殆本于益阴，而咸以软坚之故欤。（仲淳）
疟疾类病于阴虚之人，暑邪深入阴分，出并于阳而热，入并于阴而寒，至元气虚羸，邪始内陷而结为疟母。鳖甲益阴除热而能消散，故为治疟要药，即是退劳热及阴虚寒热往来之上品。
（又）得牛膝、当归、橘皮、首乌、知母、麦冬。治久疟。
同知母、石膏、麦冬、贝母、竹叶。治温疟热甚渴甚。无肺热病者，加人参。若发时指甲黯，状若欲死，热甚渴甚，又寒甚汗多。并加桂枝，有神。去桂枝，治瘅疟良。
得青蒿、麦冬、五味、地黄、牛膝、枸杞。治骨蒸劳热。甚则加银柴胡、地骨皮、胡黄连。
阴虚梦遗不禁。九肋鳖甲，不拘多少。去裙襕，净洗，烧灰存性，研细。每用清酒童便各半盏，陈葱白七八寸，同鳖甲末，煎至七分。去渣，晡时服，须臾得粘臭汗为度，次日进粟米粥。忌食他物。
奔豚气痛，上冲心腹。鳖甲醋炙三两，三棱煨二两，桃仁去皮尖四两。汤浸，研汁三升，煎二升，入末煎，良久下醋一升，煎如饧，以瓶收之。每空心酒服半匙。
血瘕癥癖。鳖甲、琥珀、大黄等分，作散。酒服二钱，少时，恶血即下。若妇人小肠中血下尽，即休服。
漏下。鳖甲醋炙研末，清酒服方寸匕，日二。又方：干姜、鳖甲、诃黎勒皮等分。为末，糊丸。空心下三十丸，日再。
难产。鳖甲烧存性，研末。酒服方寸匕，立出。
沙石淋痛。九肋鳖甲，醋炙研末，酒服方寸匕，日三服，石出瘥。
吐血不止。鳖甲、蛤粉各一两，同炒色黄，熟地一两半，晒干。为末，每服二钱，食后茶下。
斑痘发喘，小便不利者。鳖甲二两，灯心一把。水升半，煎六合，分二服。凡大小便有血者，中坏也，黑靥无脓者，死不治。
〔论〕鳖甲益阴，丹溪更云补气。夫气有阳气、阴气之殊，其说本于《内经》。《经》曰：阴虚则无气，无气则死。盖惟是真阴之气，有化乃有生，有生即有化。故《本经》首主癥瘕坚积，而《别录》、甄权、日华子并以温疟血瘕、宿食冷块、痃癖癥结为言也。丹溪揭出补阴补气而言，可谓探其要矣。《本经》不言治劳，然虚劳多用之。盖劳虽五脏皆有，而心肾为多。心主血，肾主精，精竭血燥，则劳生焉，所以清骨扶羸之除蒸热必用。而麦煎散，又以治少男室女骨蒸黄瘦，口臭盗汗，七情为病也。又虚劳发热，未有不由瘀血者，瘀血未有不由内伤者。凡心下引胁俱痛，皆滞血不消，新血无以养。故麦煎散中用鳖甲，并同于干漆以化积者，由兹味能以通壅为滋补也。鳖甲之治疟，尤专于疟母，疟母即邪之结为癥瘕者。可见诸本草，无不以血瘕癥块为言，固有见于兹味阴气之专，即化以为生矣。其次更治脚气，脚气之起，惟是阴不升而阳不降耳。足为三阴所起之地，即三阳所归之地。（阴为阳之源）如三阴不足，不能上而召阳之归，则三阳失守，不能下而和阴之滞，故阴壅于下，阳逆于上。脚气所由病也，阴不足而不能升，致阳失守而不能降。故大鳖甲汤，以鳖甲之补阴者为君。又鳖甲散、木香散，皆治脚气心腹胀满，一则并治小便不利，一则云治坚硬不消。夫心腹胀满，非阴不升以致阳不降乎？小便不利，非阳不得阴以归而达于下乎？坚硬不消，非阴不得阳以化而畅于上乎？二证皆用鳖甲以和阴阳之升降，则其专精于阴气可知矣。至于积聚之治，《灵枢》言喜怒不节则伤脏，脏伤则阴虚，虚则风雨袭之，病起于上而生积，清湿袭之，病起于下而生积，此积所由生之要领也。方书治肝积肥气（鳖甲丸），心积伏梁（干漆丸及半夏散）。脾积痞气（又鳖甲丸），统以鳖甲为之君。则积之本于阴虚而生者，固不能舍专于阴气之味以奏效也。又次而治嗽血（黄芪鳖甲散、人参黄芪散），盗汗（麦煎散、青蒿散），凡虚劳之有客热者。再如男子遗精，女子漏下，皆用鳖甲疗之。却又以行瘀血，总由此味专补阴气。如漏则阴气虚而不能固也，瘀亦阴气虚而不能流贯于经络也，但就女子经血一证以推所治，即可知其要以尽其变矣。
简误云：妊娠禁用。凡阴虚胃弱泄泻，产后泄泻，饮食不消，不思食，及呕恶等证，咸忌。
〔辨治〕凡使，要绿色，九肋多裙，重七两者，为上。用六一泥固瓶子底，待干，安甲于中，以物搘起。若治症块定心药，用头醋入瓶内，大火煎尽三升，乃去裙肋骨，炙干入用。若治劳去热药，不用醋，用童便煎尽一斗二升，乃去裙留骨，石臼捣粉，以鸡䏶皮裹之。取东流水三升，盆盛阁于盆上，一宿取用，力有万倍也。（雷公）
以煅龟灰一斗，酒五升，浸一夜，煮令烂如胶漆，用更佳，桑柴灰尤妙。（《卫生宝鉴》）
●肉
气味甘平。
主治伤中益气，补不足，去血热，益阴补虚。作丸服，治虚劳痃癖脚气，妇人带下，血瘕腰痛。
●头
主脱肛。
猬皮散，治肛门脱出不收。猬皮、磁石、桂心、鳖头，为细末服。
伏龙肝散，治阴证脱肛。（阳证另用他药）伏龙肝、鳖头骨、百药煎，为末。紫苏汤温洗，清油调涂。
●头血
治风中血脉，口眼㖞僻，涂脱肛，疗小儿疳劳潮湿。《千金方》目瞤唇动口㖞，皆风入血脉，急服小续命汤。外用鳖血或鸡冠血，调伏龙肝散涂之，干则再上，甚妙。盖鳖血之性急缩走血，故治口㖞肛脱之病。
小儿疳劳，潮热往来，五心烦躁，盗汗咳嗽。鳖血丸主之。黄连、胡黄连，各二两。以鳖血一盏，吴萸一两，同二连浸，经宿，去萸血，炒干研末。入柴胡、川芎、芜荑各一两，人参五钱，使君子二十个，为末，煮粟米粉糊和丸，如粟米大。每用熟水，量大小，日三服。
〔龟鳖甲合论〕龟、鳖二甲，所主大略相似。第鳖甲走肝益肾以除热，龟甲通心入肾以滋阴，其用实有不同者。龟能旋转任脉以会督，犹人身任脉之用，不离乎元阳。龟之运阴以会阳，是还乎真阴之元也。鳖无耳，以眼听，精专肝窍，其胆味大辛，亦异于众。之颐所谓金互木交，以肝胆相表里，肝之喜辛，为其从阴而升阳也。鳖甲为肝胆血分之气药，是达乎真阴之用也。《经》曰：一阴为独使。昔贤云任脉附足厥阴为生化之元之二语者，可参龟、鳖之用焉。夫任脉司人身生化之源，然不会于督，则阴非真阴，而阴无以化。故龟之补阴者，为其本于真阴之源也。任司生化之源，而附于足厥阴以行其化，所以三阴之脉，惟足厥阴与督脉会于巅，《经》所谓一阴为独使也。故鳖之益阴者，为达其真阴之用也。知乎此，则体用动静，大有区别。审证察脉，随所宜以授之，庶不致概言益阴而奏效少耳。
牡蛎  ***************************
海旁皆有，初生假水沫傍石。向日者渐结成形，至数十丈。磈礧如房，房多左顾，随潮开阖，纳小虫以充腹。房中有肉，如马蹄，如指面，名曰蛎黄。海人欲取其肉，凿房，火迫得之。
味咸平。气微寒，气薄味厚。阴也，降也。入足少阴厥阴少阳经。
益肾清热，固精收涩。治气虚崩带，敛虚汗，止虚渴，除烦满，心胁下痞热坚满，祛留热在关节营卫，虚热去来不定。利水湿，化老痰，软积气之痞，消疝瘕积块，瘿疾结核。
方书更治遗精亦白浊，小便数及不禁溲血，消瘅胁痛，癫痫疟。
牡蛎单生无偶而左顾者，当属一阳。故《本经》所主，皆少阳所生病。（复）
启闭候潮，诚应开阖之关键，阴阳之枢纽者。（之颐）
收敛浮越之正气，又益精气，盖入肾而能收涩不泄之功。（无己）
病虚而多热者，宜同地黄、甘草用之。（权）
入足少阴为耎坚之剂。以柴胡引之，能去胁下硬。以茶引之，能消项上结核。以大黄引之，能消股间肿。以地黄为使，能益精收涩止小便。肾经血分药也。（海藏）
以贝母为使，能消积癖痰结。同麻黄根作散，敛阴汗。共杜仲煎汤，固盗汗。和泽泻为剂，主髓疽日深嗜卧。（述）
同生地、黄芪、龙眼、枣仁、麦冬、五味、白芍、茯神、黄柏、当归。治心肾虚盗汗。
同黄柏、五味、地黄、山萸、枸杞、车前、沙苑、莲须、杜仲。治梦遗泄精。加牛膝，兼治赤白浊。
同地黄、黄柏、阿胶、木耳炒黑、香附、白芍、地榆、麦冬、续断、青蒿、鳖甲、蒲黄。止妇人崩中及赤白带下。
牡蛎地黄丸。生地三两，牡蛎煅一两，天冬二两半，人参一两半，当归童便浸一宿烧二两半，车前子三两，栝蒌一两。为细末，姜汁糊丸梧子大。每空心服五十丸。如足肿，炒葶苈汤下。胁下痛，盐姜汤下。潮热小便赤，栀豉汤下。腹痛，芍药甘草汤间服。饮食少无味，人参汤下。此海藏《医垒元戎》方也。凡补阳虚而投牡蛎者，颇多其人，于补阴剂中，殊不数见。据其立论主治，固在滋阴追热矣，然又有行湿之义存焉。（同车前用可见）所云脾胃积湿，塞其水路，肝脏血少，以清肾脏，故热也。数语，见湿之为病，不独病乎阳，亦能病乎阴。然则此味益精，不徒以纯阴为功，盖有妙于化阴者矣。
增损理中丸。治结胸，服大小陷胸不效者。人参三两，白术二两，炮姜五钱，甘草、栝蒌、牡蛎各三两，枳实炒二十四个，黄芩一两。为细末，炼蜜丸弹子大。白汤半盏煎服，不歇，复与之，不过五六，胸中豁然矣。本方，渴加栝蒌根，不渴者除之。汗者加牡蛎，不汗者勿用。按结胸服大小陷胸而不效者，缘下伤胃气，不能任祛邪之剂，而邪热仍结也。故用参、术、干姜理中，而以牡蛎、栝蒌、黄芩导邪下行。要知胃之三脘，皆在任脉，牡蛎补肾中之阴气者也。用此于理中内，则阳得至阴以召之而归元矣。（虚劳之猪肚丸可与相参）
小便淋闭，服血药不效者。牡蛎粉、黄柏炒，等分，为末。每服一钱，小茴香汤下取效。
小便数。牡蛎五两烧灰，小便三升。煎二升，分三服神效。按：淋闭用黄柏、牡蛎，滋阴除热是矣。至便数，却只同小便煎，此可见有召阳归阴之义，特借小便以调水化而出之源耳。至如大病后水气，仲景有牡蛎泽泻散。百合病渴不瘥，又以牡蛎栝蒌根主之。同一牡蛎，或引以益水之源，或更以导水之壅，其功可思。
〔论〕牡蛎为咸水结成，块然无情之物也。然其房因潮来而开，潮不至则合，是在化机中无情而大有情者。夫潮汐之消长应月，月属阴，阴生于阳，日者众阳之母也。潮固依于月，而亦附于日，是故盈于朔望，消于胐魄。（朔后月未成明曰胐，望后月始生魄曰魄。）虚于上下弦，息于辉朒。（月将渐圆曰辉，朔而月见东方曰朒。）而潮有大小焉，使牡蛎之结，不属于潮气，何以开合俱应于潮欤？（天左旋，日月亦因之左旋。潮依月附日者也，故牡蛎之因潮而结者亦左顾。）其应阴精之月，而假无成有，泡幻立坚，则所得阴气，最厚。得阴凝之厚，仍随潮以为开合，则其阴附于阳，阳化于阴之气机宛然在矣。（海中有鱼兽，取其皮悬之，潮至则毛皆起，盖气盛而类应，有不知其所以然者。）缪氏谓其味咸，属水属阴而润下，善除一切留热，为肾经血分药。试本其所以然者畅言之，盖因潮而结者，缘于阴中有阳，阴固资生于阳也。开合复应于潮者，质虽属阴，却由阴能召阳而归于阴者，即能化其阴以清阳也。本召阳归阴之功而能收能涩，本化阴清阳之功而能耎坚消结，清热除湿。阴召阳以归，复得阳以化，而阳即由阴而清，是以病于阳虚者（遗浊、泄泻、自汗、盗汗、小便数及不禁之类），投益阳之味，或兼除湿，即以兹味之召阳而归阴者，使阴化于阳。病于阳实者（溲血、消瘅、痫证之类），投清阳之味，或兼滋阴，即以兹味之化阴而清阳者，使阳宅于阴。又或宜补阳而阴亦虚，补阳恐其益燥，则若虚劳之猪䐗丸，即以其化阴者而归阳。宜补阴而阳亦虚，补阴虑其滋滞，则若恶寒之巴戟丸，即以其召阳者而化阴。若是之变化，举二方可以类推也。人生本于天一之水，阴阳固为互根，而潮具有依阴附阳之气化。此味秉其气化以为人身气化之治，即以疗夫水液痰血之病。其根阴而和阳，即之颐不离水相之义也。（历观方治，多有益阳之虚，以是召之归阴而为益阴地者。即只言益阴，尚未悉其所以然也。）若于收涩而只以固脱言之，于开结而只以软坚言之，则试即收涩与耎坚破结参其不相谋之功，亦知兹味之召阳归阴（所以能收涩），化阴清阳（所以能耎坚）。乃其所以超于海水之诸凝结者欤。）
凡病虚而多热者，宜用。（仲淳）即虚寒诸证，用补阳之剂而投此，不忌。以其召阳归阴，尤为疗虚寒者之所先也。
〔辨治〕取壳以顶向北，腹向南视之。口斜向东者为左顾，尖头大者胜。先用盐水煮一时，后入火煅红，研粉用。
真珠  ***************************
出南北海，川蜀西路女瓜河，北溏泺江。南湖泖间，亦时有之。广东廉州珠池四，雷州一，实皆海而岛屿环围，故称池也。
珠，蚌中阴精也。
牡蛎蛤蚌，无阴阳牝牡，须雀蛤以化。故蚌之久者能生珠，专一于阴也。（陆佃）
珠者，阴之阳也，故胜火。玉者，阳之阴也，故胜水。其化若神。（管子）
鳖孚乳以夏，蚌孚乳以秋，闻雷声则㾭，其孕珠若怀妊然，故谓之珠胎。中秋无月则无胎。
味甘微咸，气寒。入手少阴足厥阴经。
清心安魂魄，明目去肤翳障膜。除小儿惊热，解痘疔毒。主难产，下死胎胞衣。
方书更治中风热痹，目泪耳聋。
《别录》涂面及手足。
月各有望，惟中秋主维四气之枢键，处三秋之正中，交两弦之嘘隙，烹金水之华藏时也。海蚌食其光而孕珠，此以坎填离，比于神丹金液。（之颐）
心虚有热则神气浮越，肝虚有热则目生障翳。真珠禀太阴精气，除二经之热。（仲淳）
同丹砂、牛黄、犀角、天竺黄、茯神、远志、钩勾、琥珀、金箔。治小儿惊痫风热，大人失志癫狂等证。
同炉甘石、龙脑香、硼砂、空青、人爪。点目去翳障。
同钟乳石、象牙末、牛黄、冰片、白僵蚕、红铅、天灵盖、蛀竹屑、桦皮灰、没药、明矾。治广疮结毒及阴蚀疮，有奇效。
同人中白、黄柏、青黛、硼砂，和冰片少许。治口疳。加入鸡内金、腻粉，治下疳。
难产。真珠末一两，酒服，立出。
胞衣不下。真珠一两，研细，苦酒服。
子死腹中。真珠末二两，酒服，立出。
〔论〕蚌珠与月盈亏，而月之盈亏又系于日。淮南子云：月死而螺蚌膲，正指阴不得阳之故。然则珠为阴中之阳，当如管子所云矣。本至阴之精，乃分至阳之光，丽至阳之光，乃凝至阴之质。所治中风热痹诸证，类有转阳入阴而神其清化者，岂徒取其纯阴如草木中苦寒之味哉？即如治惊不只于镇怯，有因肝虚而内受风邪，卧则宽散不收，似乎惊悸者。（真珠母丸主之）治目不只于去翳，有因肝脏虚寒目茫茫不见物者，又有目风泪出因于肝虚者。（真珠煎、真珠散治之）细推诸治之益，谓非由阴育阳，即由阳畅阴，有合于厥阴之属阴中少阳者乎。盖五行惟金能合水火之气，俾阴阳交媾，明珠胎于秋月，烹金水之华，以媾阴阳之精。所谓木始之，更得金终之，乃为金木之交媾而大益肝脏，是犹得谓之纯阴乎。不然彼疗肝脏虚寒而目昏者，固不得用纯阴之味以相对待矣。
〔修治〕凡入药，不用首饰及见尸气者。用豆腐一块，入珠于内，扎定，煮一炷香取出。将洗净白棉布包二三重，置石上鼙碎研，须研如腻粉，方堪服食，不则伤人脏腑。
海蛤  ***************************
海中诸蛤烂壳之总称，不专一蛤也。总之海中蛤蚌，名色虽殊，性味相类，功用亦同。又文蛤，或另是一种。
气味苦咸平。
主治咳逆上气，喘息烦满，痰饮胸胁胀急，胸痛寒热，腰痛，及伤寒血结。疗十二水满急痛，水气浮肿，止消渴，润五脏，利膀胱大小肠。治项下瘤瘿，五痔疝证，妇人血结胸，并崩中带下。
《别录》疗阴痿。（斯味为补肾归阳要药）
伤寒血结胸胀痛不可近，仲景无方。宜服海蛤散，并刺期门穴。海蛤、滑石、甘草各一两，芒硝五钱。为末，每服二钱，鸡子清调服。更服桂枝红花汤，发其汗则愈。盖膻中血聚则小肠壅，小肠壅则血不行。服此则小肠通，血流行，而胸膈利矣。
〔论〕海蛤在《本经》治咳逆上气，喘息烦满等证，皆阴气虚而上逆者。夫肾乃气之元气阳也，出于阴中，阴者阳之守也。阴不能为阳之守，故有如上诸证。即《别录》之疗阴痿，则知其能归阳于阴矣。《唐本草》又主十二水满急痛，甄权并治水气浮肿，其意云何？盖凡病于阴之不为阳守，而阳乃上逆。其至阴之生水液者，不得阳以为正，亦即随阳而泛滥四出耳。（《经》曰：肾者牝藏也。地气上者属于肾而生水液也。又曰：出地者阴中之阳。阳予之正，阴为之主。）虽然，在《本经》已包举而言之，如曰：阳明所谓上喘而为水者，阴气下而复上，上则邪客于脏腑间，故为水也。所谓胸痛少气者，水气在脏腑也。水者阴气也，阴气在中，故胸痛少气也。即此参之，在《本经》所主治，不已悉其未言之证乎，顾何以又止消渴而润五脏？曰：兹味导邪水而益真阴，以还其生水液之源。真阴益则阳不孤行，而消渴除，五脏润矣。阳不孤行，即附于阴，而膀胱大小肠之所谓气化斯出者，先受其益。且并阴之已成血者，亦得阳化而不病于孤行，如伤寒血结之类胥治矣。推之水液所结，如痰饮胸膈胀急。血之取结，如瘿瘤类。何莫非阴阳之不孤行以奏厥效乎。至于妇人崩带，固亦以阳不孤行者守之。妇人血结，并又以阴不孤行者化之矣。
●粉
此海中诸蛤之粉，以别于江湖之蛤粉蚌粉也。近世独取蛤蜊粉入药，大抵海中蚌蛤蚶蛎，味咸性散，功用略同。非若江湖蚌蛤无盐水浸渍，但能清热利湿而已。肆中更有一种状如线粉者，谓之海粉，得水则易烂，出海中沙石间，其功亦能化痰软坚。
味咸气平。肾经血分药。
治喘息咳逆（肺燥郁胀咳喘），化痰饮，解结气，软坚积（热痰能降，湿痰能燥，块痰能耎，顽痰能消。）。愈心脾疼痛，消水肿，利小便，止遗精白浊。疗㿗疝瘿核，散肿毒，治妇人带下血病。油调涂汤火伤。
主湿嗽肾滑之疾。（好古）
治湿痰为要药，以肾主水液，而痰为水液所化，病于湿者更切也。
石水肢瘦，其腹独大者，海蛤丸主之。海蛤（煅粉）、防己各七钱半，葶苈、赤苓、桑白皮各一两，陈皮、郁李仁各半两。为末，蜜丸梧子大。每米饮下五十丸，日二次。
气虚水肿。大蒜十个，捣如泥，入蛤粉，丸如梧子。每食前，白汤下二十丸，服尽，小便下数桶，愈。此方垂死皆治。
心气疼痛。真蛤粉炒过，佐以香附末，等分。白汤淬服。
白浊遗精。洁古云：阳盛阴虚，故精泄也。真珠粉丸主之。蛤粉一斤，黄柏炒一斤。研细，白水丸梧子大。每服百丸，空心温酒下，日二次。
血痢。玉粉散。海蛤粉研细，每用二钱，蜜水调服。能解脏腑积热之毒，按此味同气于肾阴之清化故也。
〔附案〕戊戌冬深，岁气寒湿相合。肺主受邪，阳不施化，而水中阳化更微，致湿痰聚胃，愈覆其阳。热郁口燥，上焦不爽，且移于所合之大肠。是宜麻、杏散寒，姜、术除湿，第恐姜、术适增热郁之势，乃入蛤粉于二陈加南星中。以归阴僭而散阳郁，其痰渐化而热亦行。徐用干姜枳术理中愈。
〔论〕用蛤粉者，不究其合于人身元阴之气，更不究其能于阴中归阳。遂于丹溪所谓能降能消能耎能燥者，概以为寒则降咸则软耳。试问消且燥者，更属何说。夫元阴之气，非偏于寒者也。阴中有阳，故阴气所至，而阳之浮者自还其宅。如喘息嗽逆之治，是曰降也。真阴得归，则阳亦归于阴。凡阴邪之所聚以成形者，自由有形而化无形。如浮肿之类，是曰消也。阴邪之所郁者，蓄阳于中，阳即依阴以为坚核，为积块。阴邪消则阳不得蓄，故曰耎也。阴邪渐归消化，则阳即行其化，而水湿之气皆净。如治水肿白浊之类，故曰燥也。由是参之，则可知其主治诸证之故矣。如徒以为气寒味咸而已，彼嗽血溲血者，曾何坚之待软，而必取于此气之寒乎。彼风热上攻眩晕者，何又入此味于诸除风热药中乎，是盖取夫真阴之源为阳守者以化阳耳。至参朱丸之疗风痫（与人参、朱砂同用），取其配真阳于真阴，以化阳狂之邪也。化水丹之疗消瘅（用此为君治两少阴之渴），取其真阴之化气也。又与穿山甲同疗滞下之里急后重者，是取元阴之化气，以畅大肠之收气也。大凡治热之法，可以寒药直折者，惟实热为然。至于虚热郁热，不若从真阴以化阳之为得也，尤不若从阴中有阳者，以归失守之阳为得也。如执寒咸以定蛤粉之功，即用治痰饮，尚未得其肯綮，况投之各证哉。且《本经》于海蛤，尚曰咸平。而壳用火煅，反得咸寒，抑又未信矣。
凡脾胃虚寒者，须与益脾胃药同用。（仲淳）
〔修治〕不入煎剂。（丹溪）　凡治燥痰，取紫口蛤蜊壳，炭火煅成。以熟栝蒌连子同捣，和成团，风干用，最妙。（吴球）余痰之治不必然，至疗他证，更宜专用。
●文蛤
其形一头大，一头小，有花斑。
气味咸平。主咳逆胸痹，腰痛胁急，利小便，止烦渴，化痰软坚。疗口鼻中蚀疳，鼠瘘大孔出血，女人崩漏。咸平入血除热，能消散上下结气。（仲淳）　伤寒外寒郁热者，文蛤散主之。文蛤五两，为末，每服方寸匕，沸汤下，甚效。
〔论〕伤寒在阳，当以汗解。乃因烦燥，误以水噀及灌之，遂使寒转郁，而郁中增热，所以更益烦热。皮上粟起，此外寒郁热之征。欲饮水者，中有热也。不渴者，非真热乃郁而成也。文蛤散主之。盖蛤粉能开郁热，俾阳郁于阴中者，借同气之阴，引之归下。而所结之阳，亦逐之以散。然则此味，岂但能降能消，能耎能燥，其功仅在痰饮而已哉？
缪氏言：气虚有寒者，慎用。
蚌粉  ***************************
长者通曰蚌，圆者通曰蛤，混称非是。（濒湖）
味微咸，气寒。主反胃心胸痰饮，（用米饮服）解热燥湿，化痰消积，止白浊带下。其治要只在清热行湿而已，日华子更言治疳。反胃吐食。真正蚌粉每服二钱，捣姜汁一盏，入米醋同调下。痰饮咳嗽，终夕不寐，面浮如盘。真蚌粉新瓦炒红，入青黛少许。用淡齑水滴麻油数点调服二钱，得睡嗽止，面肿亦消。痰涎结于胸膈间，心腹疼痛不止，或干呕哕食者。炒粉丸主之。蚌粉一两，以巴豆七粒同炒赤，去豆，醋和粉丸梧子大。每服二十丸，姜酒下。丈夫脐腹痛，茴香汤下。女人血气痛，童便和酒下。
〔论〕蚌不分江湖。俱应月而胎珠。夫月以至阴之精。借光于日。是至阴之中固有至阳也。应气以生诸蚌。则其壳粉讵不因至阴之气以清热。而阴中有阳者以利湿乎。盖江湖蚌粉。其味亦有微咸。第其收阴归阳之功。实不及海粉。投剂宜酌之。
田螺  ***************************
前蚌蛤海产，与江湖所产，但少有异。此田螺则指水田及湖滨之螺，其用迥殊于海螺，夫可例视也。
●肉
味甘，气大寒。主去腹中结热，利湿热。捣烂贴脐间，引热下行，开噤口痢，并治小便不通，小腹急硬，及水气浮肿。取其汁，治下消渴，肝热目赤，大肠脱肛，痔漏疼痛，及黄疸。禀水土之阴气，解一切有余之热。（仲淳）
噤口痢。大田螺二枚捣烂，入麝三分。作饼，烘热，贴脐间，半日，热气下行，即思食，甚效。小便不通，腹胀如鼓。田螺一枚，盐半匕。生捣敷脐下一寸三分，即通。水气浮肿。大田螺、大蒜、车前子等分。捣膏，摊贴脐上，水从便旋而下。消渴饮水不止，小便数者。糯米二升，煮稀粥一斗，冷定，入田中活螺三升在内，待食粥尽，吐沫出，乃收饮之，立效。此方惟治下消（渴而小便数者），而不概治中上。则其化于至阴之气也可思。肝热目赤（非关风热者弗用）。大田螺七枚，洗净，新汲水养去泥秽，换水一升，浸洗，取置净器中，着少盐花于甲内，承取自然汁。点目，逐个用了，放去之。
脱肛坠下三五寸者。大田螺二三枚，井水养三四日，去泥。用鸡爪黄连研细，入甲内，待化成水。以浓茶洗净肛门，将鸡翎蘸扫之，软帛托上，自不再发。痔漏疼痛。田螺一个，入片脑一分在内。取水搽之，先以冬瓜汤洗净。
00壳
气味甘平。心脾痛不止者，水甲散主之。田螺壳以松柴片层层叠上，烧过火，吹去松灰，取壳研末。以乌沉汤宽中散之类调服二钱，神妙。小儿惊风有痰。远年白螺壳烧灰，入麝少许，水调灌之。（此乃田螺白壳者，与下条白壳蜗螺有别。）
反胃吐食。田螺壳、黄蚬壳（小蛤也）皆取久在泥中者，各等分。炒成白灰，每二两入白梅肉四个，捣和为丸。再入砂盒子内，泥固，煅存性，研细。每服二钱，人参缩砂汤下，或陈米饮调服亦可。凡觉心腹胀痛，将发反胃，即以此药治之。
〔总论螺、蚬、蚌〕田螺壳甘平，蚬壳则咸温，蚌壳粉又咸寒。功用虽仿佛，而不无少殊，用者宜审病因。
白蜗螺壳  ***************************
非溪湖中所生，或屋上墙壁上。年久者良。
气味甘寒。
主痰饮积及胃脘痛，治反胃膈气，痰嗽。
湿痰心痛。白螺蛳壳洗净，烧存性，研末。酒服方寸匕，立止。
膈气疼痛。白玉散。用壁上陈白螺蛳烧研，每服一钱，酒下甚效。
痘疮不收。墙上白螺蛳壳洗净，煅研掺之。
〔论〕田螺产于水田中。（非海螺）　其壳旋文，其肉视月盈亏。（王充云：月毁于天，螺消于渊。）夫月乃水之精，故海潮与月相应。而兹物又应于月，是亦乘至阴之精气以化生者。观治噤口痢等病，皆捣烂和他药贴脐上下。非取其乘至阴之化者，用以化阴中之气而开阳结欤？至蚌蛤蚬之壳与田螺大同小异，惟丹溪所用白螺壳，乃不生泥水中，而陈朽粘于墙屋者。盖其感地中阴湿之气以生，乃上升于墙屋，或又乘于他气以化。凡用诸壳，本皆取其金气以破痰结。而此壳色白，更得金气之专。以湿土始而以燥金终，宜为痰饮积及胃脘痛之的对矣。夫痰饮皆因湿化而蓄其正气，此白螺壳似当只治湿痰之结，不比于蛤蚌田螺之壳能开湿热之痰也。
魁蛤  ***************************
魁蛤即今之蚶。其壳名瓦垄子。状如小蛤而圆，厚背上沟文似瓦屋之垄。浙东种于近海田，谓之蚶田。肉味极佳，得水中之阳气，味甘气平，可糟其肉为侑酒之物，鲜有入药者。
●瓦垄子
味甘咸，气平。
主消血块，化痰积。
烧过醋淬，醋丸服。治一切血气冷气癥癖。
连肉烧存性，研敷小儿走马牙疳，有效。
〔论〕蚶之肉甚甘，甘能和血。壳甘而兼以咸平，其效当更甚于诸壳之但咸味者。
〔修治〕取陈久者，炭火煅赤，米醋淬三度，出火毒，研粉用。
玳瑁  ***************************
入药必用生者，性味全也。既经汤火，即不堪用。与生熟犀义同。
●甲
气味甘寒。
主解岭南百药毒。
破癥结，消痈肿，止惊痫。（日华子）
主心风，解烦热，行气血，利大小肠。（陈士良）
又能解痘毒，神效。
玳瑁龟类，禀水中至阴之气，故气寒而解一切热毒。其性最灵，凡遇饮食有毒，必自摇动，然须生者乃灵。岭南人中蛊毒者，惟用活玳瑁刺其血饮，或生者磨浓汁，服之可解。（仲淳）
预解痘毒，未发内消，已发稀少。生玳瑁、生犀角各磨汁一合，和匀，温服半合，日三服。
痘疮黑陷，乃心热血凝也。生玳瑁、生犀角同磨汁一合，入猪心血少许，紫草汤五匙，和匀，温服。
按：是物疗病，惟用生者。在边海之地，容或有之，远海诸郡，绝不能获。犹之不得其用也，故未详论。
缪氏：痘疮虚寒不起发者，不宜服。

卷三十·禽部  ——————————————————————————————————————————————————————————————————————————————————————————

鸡  ***************************
〔总论〕鸡属土而有金木火，其性补，又属巽，能助肝火及湿中之火。（本丹溪）观于毛羽各具一色，是中土得兼四气，随其偶合之一以赋形也。然则鸡岂专禀风木者乎？（濒湖谓专禀风木）先哲又云：鸡在卦属巽，在星应昴，兑见而巽伏。合而绎之，是以风木为土之主，而效金之用者。（星应于昴者，由金而木，每于丑寅司晨，金为木主，则巽之伏于兑可思。）夫人身脏腑之病，由脾胃之行气于三阴三阳者，或苦于土不得木为之主，更或患于木之不为金用耳。如土得木主而木为金用，则中宫运化之气，无不宣畅而盈溢，即谓之补虚羸可也。鸡之肫名膍胵，肫内黄皮为鸡内金，是鸡脏也。参其对治诸证，亦取中土之脏，得木为主，而木随为金用者，以至土而益肾，岂得力于单行之风木哉？即此可以推全鸡之用矣。三年鏾鸡常食，治虚损，养血补气。（吴球）
●黑雌鸡肉
味甘酸，气温平。黑属水，牝象阴，所主皆血分病。
〔附方〕治男女因积虚，或大病后虚损沉困酸疼，少气喘惙盗汗，或小腹拘急，心悸胃弱，多卧少起，渐至瘦削。（若年深五脏气竭则难治）　用乌雌鸡一头，治如食法。以生地黄一片切，饴糖一升，纳腹内，缚定。铜器贮于甑中，蒸五升米熟，取出食肉饮汁，勿用盐。一月一作，神效。
●黄雌鸡肉
气味甘酸咸平。
〔附方〕消渴小便数。以黄雌鸡煮汁冷饮，并作羹食肉。
脾虚滑痢。用黄雌鸡一只炙，以盐醋涂，煮熟食之。
产后虚羸。黄雌鸡一只去毛，背上开破，入生百合三枚，白粳米半升，缝合，加五味汁中煮熟。开腹，取百合，并饭和汁作羹食之，并食肉。
〔论〕鸡禀木火气较胜，服食必取乌色黄色之雌者，以水土赋形而归其气于水土，更属于雌之阴以为补益也。乌骨鸡是另一种。
●乌骨鸡肉
鸡舌黑，则骨肉俱乌，入药更良。
气味甘平。补虚劳羸弱，治女子崩中带下，虚损一切病。（凉补温行，皆可为主。）
〔论〕鸡属木而骨反乌，巽变坎也。专得水木之精气，故肝肾血分病，如阴虚发热，蓐劳崩带，宜用之。
〔修事〕男用雌，女用雄。煮烂和药，或并骨研。
●鸡冠血
三年老雄鸡者良，更贵丹雄鸡。
气味咸平。疗经络间风热，涂颊治风中血脉，口㖞不正。丹鸡者，治白癜风。入热酒中饮之，暖卧取汗，治阴毒卒痛。同牛蒡子、荆芥穗，研末，和酒服，发痘升头面浆。
缪氏云：鸡冠血性温，天行痘疮虚寒者，可资起发。倘因血热而干枯焦黑，误用转剧。
●鸡膍胵（男用雌，女用雄）并鸡内金
气味甘平。膍胵主泄痢，小便频遗，小便淋沥。止泄精及尿血，治反胃消瘅，女子崩带。鸡内金亦治消瘅。
〔论〕膍胵即鸡之脾，消化水谷，犹人身脾脏。（脾为太阴，肾为至阴，二脏之病常相因。凡欲补脾肾之阴者，兹味每为投剂之主。）夫鸡本巽木之属，乃木为土主，更为金用，以致土化而归于肾，是其脾脏独受三阴具足之气。故小便遗失者治之，即淋沥最痛者亦治之。至于消瘅反胃泻痢诸证，总以三阴具足之气其为功，有出于寒治热治之外者。
●鸡矢白
雄鸡矢乃有白，腊月收之。白鸡乌骨者更良。
气味微寒。主治中风失音，及白虎风、贼风，风痹破血。和黑豆炒，酒浸，服之疗破伤中风，及心腹鼓胀，并转筋入腹，下气利小便，破石淋。
〔附方〕反胃吐食。取乌骨鸡勿与食，只与水饮，四五日。将五蒲蛇二条竹刀切饲之，待下粪，取起阴干，为末水丸，粟米大。每服一分，桃仁汤下五七服，愈。
鸡矢醴。治鼓胀中满，旦食不能暮食，其脉沉实而滑。用腊月干鸡矢白半斤，袋盛，以酒醅一斗，渍七日。温服三杯，日三，或为末服二钱，亦可。（此治精气不得渗入膀胱，别走于腑，溢于皮里膜外，为胀满而小便短涩，故用鸡矢寒利小便。）　破伤中风，腰脊反张，牙紧口噤，四肢强直。用鸡矢白一升，大豆五升。炒黄，以酒沃之，微烹，令豆澄下。随量饮，取汗避风。角弓反张，四肢不隧，烦乱欲死。鸡矢白一升，清酒五升。捣筛，合扬千遍，乃饮，大人服一升，少小五合，日二服。转筋入腹，其人背脚直，其脉上下微弦。用鸡矢白为末，水和方寸匕，温服。阴毒腹痛。鸡矢白、乌豆、地肤子各一把，乱发一团。同炒烟起，倾入好酒一碗浸之。去渣热服，即止。石淋疼痛。鸡矢白晒半干，炒香为末，以酸浆汤和服方寸匕，日二，当下石出。心腹鳖瘕及宿癥，并猝得癥。以饭饲白雄鸡取粪，同小便于瓦器中熬黄为末。每用温酒服方寸匕，日四五服。或杂饭食之，以消为度。耳聋不听。鸡矢白炒半升，乌豆炒一升。以无灰酒二升，乘热投入服，取汗。耳如鼓鼙，勿讶。
诸方所治，是皆本巽木之气，而为土致其用，却由巽伏于兑，更得致木之用于土也。故取其肠胃转化而出者（色白属金）任之，且矢独雄鸡有白，即可明于气化之义，气属阳故也。
〔论〕《素问》以鸡矢醴治鼓胀，非只为通利而用，其本有在通利之先者。夫肝属风木，其所胜者，脾之土也。所不胜者，肺之金也。鸡矢白治心腹鼓胀，转筋入腹，是肝木侮其所胜之土，而所不胜之金不能为之主也。其治石淋疼痛，小水不利，是肝木不得脾土以为用，并不得肺金以为主，还病于肝脏之血也。其治宿癥鳖瘕，是脾土不得肝木血脏之化，更不得肺金气脏之化也。至于中风失音，白虎贼痹，破伤诸风之治，又岂只归其责于风木哉？总因主气（肺）统血（脾）之脏，宿有不为风木之主之用者。鸡虽微物，具有土木交为用，金木互为化之元机，是治疗之本也。其矢白乃正木为土主，更为金用，以致脾脏转化而出者，故还取为气戾血眚之治也。若不探其本，而谓矢白遂为气血转化之权舆，有是理乎？抑木为金伏，即矢之用白，亦可觇其微义矣。
●卵
黄鸡者为上，乌鸡次之。
气味甘平。卵白象天，其气清，其性微寒。卵黄象地，其气浑，其性温。故白能清气，治伏热。黄能补血，全卵则合而有之。
〔附方〕小儿疳痢腹胀。用鸡子开孔，入巴豆一粒，轻粉一钱。用纸五十重，裹饭上蒸三度。放冷去壳，研入麝香少许，糊和丸米粒大。食后，温汤下二丸至三丸。痈疽发背初作，及经十日以上肿赤焮热，日夜疼痛，百药不效者。鸡子一枚，新狗粪如鸡子大，搅匀，微火熬令稀稠得所，捻作饼子。于肿头上贴之，以帛包抹，时时看，觉饼热即易。勿令转动及歇气，经一宿定。如日多者，三日贴之，一日一易，至瘥乃止。此方秽恶，不可施之贵人。但诸方皆不能及。
●鸡子白
味甘，气微寒。主治目热赤痛，除心下伏热，止烦满咳逆。和赤小豆，涂一切热毒丹肿腮痛，神效。汤火烧烫。鸡子清和酒调洗，勤洗生肌，或生敷之亦可。产后血闭不下。取白一枚，入醋一半搅服。
产后血晕，身痉直口目向上，牵急不知人。取鸡子清调服荆芥末二钱，即安。乌鸡子尤良。横生倒产。鸡子白同人参汤，加乳香、丹砂研末，入姜汁服。
反胃呕吐。鸡子白同人参，加粟米、薤白煮粥食。胃寒气喘，不能传化水谷者。人参为君，同鸡子清加生附、生姜服。蛔虫攻心，口吐清水。用鸡子去黄，纳好漆入壳中，和合。仰头吞之，虫即出也。咽塞鼻疮，及干呕头痛食不下。用鸡子开孔，去黄，着米醋白中，糠火炖沸，取下更炖，如此三次。乘热饮之，不过一二度即愈。
〔论〕鸡子白象天，其气清，每用之以清气。及观治产后血闭血晕诸证，又觉清气不足概其功，且此味与人参同用方殊不少。如霍乱、嗽血（上气喘急，其脉无力。）、消渴三证，且只二味相对，而不及他药，此何以故？盖因鸡属巽木，出地升天之气化，巽木受之最先。鸡子清象天，举清阳之上浮，庶与人参之化浊阴而下济，可奏升降调气之效，而不徒以清热为功。所以倒产横生，亦能奏效于危急之际也。至于清热二字，又当本清阳上浮之火推之。所治诸热汤火等证，盖取其阳之最清者以散热，依稀乎从治之义，非取其寒也，知此则可明产后之治。
●卵黄
气味甘温。兹味为阴中之阴，功能补血。
〔附方〕妊娠下痢绞痛。用乌鸡子开孔，去白留黄，入黄丹一钱在内。厚纸裹定，泥固，煨干为末。每服三钱，米饮下。胎漏不止，血尽则子死。用鸡子黄十四枚，以好酒二升，搅匀，同煮如饧服之。未瘥再作，以瘥为度。
鼠瘘已溃。鸡子一枚，米下蒸半日，取黄，熬令黑。先拭疮令干，以药纳孔中，三度即愈。乱发鸡子膏，治孩子热疮。用鸡子五枚煮熟，去白取黄，乱发如鸡子大相和，于铁铫中炭火熬之。初甚干，少顷，发焦有液出，旋取置碗中，以液尽为度。取涂疮上，即以苦参末粉之，神效。
鸭  ***************************
家为鹜，野为凫。
●肉
气味甘冷，微毒。（嫩者毒，老者良。）
补虚除客热，和脏腑，利水道。治水利小便，用青头雄鸭，取水木生发之象。治虚劳热毒，宜乌骨白鸭，取金水寒肃之象也。
〔附方〕大腹水病，小便短少。用青头雄鸭煮汁饮，厚盖取汗。又方：用白鸭一只，治净，以豉半升，同姜椒入鸭腹中，缝定，蒸熟食之。白凤膏，治久虚发热，咳嗽吐痰咳血，火乘金位者。用黑嘴白鸭一只取血，入温酒，量饮，使直入肺经。以酒补之，即将鸭干挦去毛，胁下开窍，去肠拭净。入大枣肉二升，参苓平胃散末一升，缚定，用瓮盛贮，炭火慢煨。将陈酒一瓶，作三次入之，酒干为度。食鸭及枣，频作取愈。（葛可久）
●血
气味咸冷。用鸡血者取其阳，用鸭血者取其阴。解中砒毒。猝中恶死，或先病痛，或卧而忽绝。并取雄鸭向死人口断其头，沥血入口。外以竹筒吹其下部，极则易人，气通即活。
〔论〕鸭肉甘冷，用治久虚咳血，须大有佐使，非徒取其冷也。惟疗大腹水病，则用之单行。河间以利水为气相感，亦有未尽。试即血之解中毒中恶者思之，大抵能达夫气之塞而欲绝，又解夫毒恶之结而未散者。彼大腹水病，非即气之欲塞而戾之欲结者乎，血为水所化，可以通于兹义矣。
鹅胆  ***************************
气味苦寒。主解热毒。痔疮初起，频涂抹之，自消。
〔附方〕痔疮有核。白鹅胆二三枚，取汁，入熊胆二分，片脑半分。研匀，瓷器密封，勿令泄气。用则手指涂之，立效。冰珍膏。善治痔疮。冰片一分，珍珠一分，共研细，用鹅胆二个，取汁，入杯内搅匀。将鸡毛搽敷患处。噎食病。白鹅尾毛烧灰，米汤每服一钱。
雁肪  ***************************
雁脂也。
气味甘平。主治风挛拘急偏枯，血气不通利。（《本经》）又治热结胸痞呕吐，更疗耳聋。和豆黄作丸，补劳瘦。《心镜》治挛急偏枯。用肪四两，炼净，每日空心，暖酒服一匙。
鹑  ***************************
（无斑者鹌也，此则有斑。）　鹑始以化成，（虾蟆得瓜化为鹑。《交州记》：南海有黄鱼，九月变为鹑。）终以卵生，故四时常有之。
肉
气味甘平。补五脏，益中续气，实筋骨，耐寒暑，消结热。小儿患疳，下痢五色。旦旦食之有效。和小豆、生姜煮食，止泻痢。酥煎食，令人下焦肥。湿热臌胀腹大，四肢骨立，不能贴席，谷食不下者。取鹑肉食之，昏晕，少顷，雨汗莫能言，但有更衣状，扶而圊，小便突出白液，凝如鹅脂。数次，下尽遂起。此中焦湿热积久所致也。
〔论〕鹑乃蛙化，气性相同。蛙与虾蟆，皆解热治疳，利水消肿。鹑之功用，约略似之。本草谓其益中续气者，毋亦水土合德之微，此物实有合焉。，故能为中土之益。而中焦湿热积久致成疳痢臌胀者，食之辄愈也。
白鸽  ***************************
入药惟白者。
●肉
气味咸平。解诸药毒。（毒药性热，得金水之气，故解。）
●卵　解疮毒痘毒。预解痘毒方。用白鸽卵一对，入竹筒，封置厕中，半月取出。以卵白和辰砂三钱，丸绿豆大。每服三十丸，三次饮下，毒从大小便出，永不发痘，即出亦稀。
●左盘龙（即鸽屎。野鸽者尤良。）
气味辛温。
附方
阴证腹痛面青甚者。鸽粪一合，炒研末。极热酒一钟，和匀澄清，顿服即愈。反花疮毒。（初生恶肉如米粒，破之血出，肉随生，反出于外。）用鹁鸽粪三两，炒黄为末。温汤洗后，敷之。破伤中风病传入里。用野鸽粪、江鳔白、僵蚕各炒半钱，雄黄一钱。为末，蒸饼丸梧子大。每服十五丸，温酒下，取效。
〔论〕鸽肉咸平，其粪乃辛温。方书用治破伤风入里之证，盖其所郁之风，已化热而伤阴，非可表散，只宜下之。是物为咸平之辛温转化而出，能从阴中化导阳邪。其用每同江鳔者，以鳔出水中，亦阴中之阳也。
雀  ***************************
●卵
气味酸温。（雀属阳，其性特淫，故暖肾而强阴。其肉气味甘温，功不及卵。）　主治下气，男子阴痿不起，强之令热，多精有子，女子带下，便溺不利，除疝瘕。
〔附方〕雀卵丸。菟丝子末一斤，于春二三月，取麻雀卵五百个，去黄用白，和丸梧子大。每八十丸，空心，盐汤或酒下。腰痛加杜仲四分之一，下元冷加附子六分之一。当预制成末，遇有雀卵，不拘多少丸之。
●白丁香（即雄雀矢）
气味苦温，微毒。方书治水肿、疠风、痫证、滞下。目中胬肉，赤脉贯瞳子者。和首生男子乳点之即消，神效。（非风热外邪者勿用）　和蜜丸服，治癥瘕久痼诸病。痈疖不溃者，点涂即溃。
〔论〕雀卵之用，在老人脏腑虚损，阳气乏弱，借此为壮阳益气之助，亦何可少。若肾中阴不配阳者，即在所忌。求嗣者云，精清薄主雀卵丸，是则气化生精，固人身生育之本也。《别录》所谓强之令热，多精有子者，义固不妄。第酸温之味多矣，惟性之淫者，乃阳气有余之征，而益肾有专功耳。雀粪又阳气所转化而出，所治水肿疠风痫证滞下，皆人身之真阳气化虚乏以为病者。
缪氏云：凡服术者，忌雀肉及卵。
〔修事〕雀儿口黄，未经淫者，其屎勿用。凡底坐尖在上者是雄粪，两头圆者雌。男用雌，女用雄。腊月采得，去两畔附着者，研细，以甘草水浸一宿，去水焙干用。取白法：用漆桌一张，将水打湿桌面，湿袱略搌去水，留些水气。却将雀粪满桌铺开，以筷头展转抄之，其白粉俱粘桌上。掠去黑粪，移桌日中晒干，用鹅翎扫下白用。
巧妇  ***************************
即鹪鹩。俗名黄脰。
●窠
主治膈噎。以一枚烧灰酒服，或一服三钱，神验。
伏翼  ***************************
（即蝙蝠）　气味咸平。性能泻人，观治金疮方，皆致下利，其毒可知。
〔附方〕治痫证。大蝙蝠一个，以朱砂三钱，填入腹内，新瓦盛火炙令酥，候冷为末。分作四服，气弱及幼年，分五服，空心白汤下。此药剽悍，勿轻用。多年瘰疬不愈。用蝙蝠一个，猫头一个。俱撒上黑豆，烧至骨化。为末掺之（干者油调敷之），内服连翘汤。
夜明砂（即天鼠矢）　气味辛寒。（恶白蔹、白薇）　主治腹中血气，破寒热积聚，治目盲障翳，明目。（屎中淘出细砂，皆所食蚊蚋未化眼也。）除惊悸，治疳有效，炒服治瘰疬。
〔附方〕青盲不见。夜明砂同糯米炒黄一两，柏叶炙一两。为末，牛胆汁和丸，梧子大。每夜卧时，竹叶汤下二十丸，至五更，米饮下二十丸，瘥乃止。一切疳毒。夜明砂五钱，精猪肉薄切三两。入瓦瓶内，水煮熟。以肉食儿，饮其汁，取下腹中胎毒。次用生姜四两，和皮切炒，同黄连末一两，糊丸黍米大。米饮服，日三次。
〔论〕夜明砂治目盲障翳，固以气类相从。至于疗儿疳，下胎毒，与《本经》所治腹中血气，寒热积聚相合。夫血气积聚，何独取于兹物？盖蚊蚋之至夜而出者，其眼固夜明也。今入于天鼠之腹，仍不消化，则是遇阴翳而能破除，由血化而致气化，有不为血气之阴邪所转者。先圣察物之精，投之应证不爽也。
〔修事〕以水淘去灰土恶气，取细砂，晒干焙用。
鹈鹕油  ***************************
鹈鹕（即淘鹅）。剥取其油，熬化掠起，即以其嗉盛之，则不渗漏，他物即透走。
味咸，气温。性滑，能引诸药透入病所。涂痈肿，治风痹，透经络，通耳聋。
〔附方〕耳聋。用淘鹅油半匙，磁石一小豆，麝香少许。和匀，以绵裹成挺子。塞耳中，口含生铁少许，用三五次即效。
五灵脂  ***************************
寒号虫所遗也。先冬噙集柏实，穴居南向，餐已而遗，遗已而餐。转展化道，形若凝脂，气甚臊恶。
味甘，气温，气味俱厚。阴中之阴，浊阴归下，降也。入足厥阴手少阴经。（恶人参，损人。）　通利气脉，治男女一切心腹、胃脘、胁肋、少腹诸痛，身体血痹刺痛，及血痢肠风，腹痛疝痛，血凝齿痛，并肝疟寒热，反胃消渴，痰涎挟血成窠，血贯瞳子。治女子血闭，并经水过多，赤带不绝，胎前产后血气诸痛，及小儿五疳潮热。又主损伤接骨，杀虫。（诸痛皆属于木，诸虫皆生于肝。）治蛔厥。（凡湿壅热聚则气凝血滞，风木乃从湿土以化虫。灵脂通气脉，行血络，所以除风眚，能杀虫。）　方书治胀满、中风、中暑、痰饮、痛痹、痿厥、泄泻、痔。熟者行，生者止。欲一行一止，须半生半熟，相合用之。凡血崩过多者，半炒半生酒服。（丹溪）　浊阴有归下之功，兼能降火。（士材）　同泽兰、牛膝、益母草、生地、丹皮、赤芍、红花、延胡、山楂。治产后恶露不尽，腹中作疼。加桃仁，其效更远，但勿过剂。同番降香、红曲、川通草、红花、延胡、韭菜、童便。治胃脘瘀血作痛。同木香、乌药。治周身血气刺痛。
〔附方〕失笑散：治男妇一切心腹、少腹、小肠、疝气诸痛，百药不效者。若妇人妊娠心痛，及产后心痛，少腹儿枕块痛尤妙。用五灵脂、蒲黄等分。研末，先以醋二杯调末，熬成膏，入水一盏，煎至七分。连药热服，未止再服，或以酒代醋，或以醋糊和丸，童便酒服。产后喘急，痰与血杂涌而上。用失笑散，主以六君。（此合灵脂为之化导，正以妙于补也。）
灵脂散：治脾积气痛，妇人血崩诸痛。飞过五灵脂炒烟尽，研末。每服一钱，温酒下。（此药气恶，烧存性乃妙也。）或以酒水、童便煎服，名抽刀散。能散恶血，治产后心腹胁肋腰跨痛。如心烦口渴者，加炒蒲黄减半，霹雳酒下。肠风下血者，煎乌梅柏叶汤下。中风麻痹痛者，加草乌半钱，同童便水酒煎服。产后血晕，不知人事。五灵脂二两，半生半炒，为末。每服一钱，白水调下。口噤者，挖开灌之，入喉即愈。胎衣不下，恶血冲心。五灵脂半生半炒，研末。每服二钱，温酒下。血崩不止。用五灵脂十两，研末，水五碗，煎三碗，去渣澄清，再煎为膏。入神曲末二两，和丸梧子大。每服二十丸，空心温酒下，便止，极效。吐血呕血不止。五灵脂一两，黄芪半两。为末，新汲水服二钱。痰血凝结。紫芝丸：用五灵脂水飞，半夏汤泡，等分。为末，姜汁浸蒸饼丸，梧子大。每饮下三十丸。中风瘫缓。追魂散：用五灵脂研末，水飞去上面黑浊，下面沙石，取净末。每服二钱，热酒下，日一服，继服小续命汤。风冷气血闭，手足身体疼痛冷麻。五灵脂二两，没药一两，乳香半两，川乌头一两半，炮去皮。为末，滴水丸弹子大。每用一丸，生姜酒磨服。治下消。竹笼散：用五灵脂、黑豆二味服之。（如只通利，何以能愈肾消，当熟思其功矣。）　五疳潮热，肚胀发焦，不可用大黄、黄芩损伤脾胃。五灵脂水飞一两，胡黄连半两。为末，雄猪胆汁和丸，黍米大。每服一二十丸，米饮下。
〔论〕寒号鸟至冬而毛羽脱落，夏月则五采。乘阴阳出入之气，以彻于表里，既如是其不爽，而肠胃所餐所化之物，又复出入数数，竟以臭腐为神奇。故能通利气脉，而于血能行且能止也。（能行能止，可知非破血，只是和血。）凡血有滞泥于诸经者，气道未免壅遏，当审所先而导之化之。《经》所谓先去其血而后调之，不然气终不得调也。（凡病经多日，疗治不痊，须当为之调血。血之外候如痰呕燥渴，昏愦迷忘，常喜汤水漱口皆是。）五灵脂之用，世谓其奏功强半在血。不知气为血之先，血不能为气之帅。绎《开宝》通利气脉一语，气不离于脉而言，是所谓阴气即血中之气也。方书于此味，主治行痹较多。（身体沉重。，走注疼痛，此湿热相抟，而风热郁不得伸，附着于有形者。）　行痹之走注属风，虽风脏即血脏。然不有血中之气，能调风以和血，而几其血之与风，并育不相害，其可得哉。然则李仲南所云灵脂治崩，非只治血之药，乃去风之剂，义固先得我心矣。（凡崩下，或冲任经虚，被风袭伤营血，抑或肝虚血滞，本自生风。此味去风，与荆芥、防风治崩同义。）盖此禽用遗作食，出入数数，转展化导。其化导之气，有阴化于阳，阳化于阴者。此风之所以能调，而血之所以能和也。风调而后气平，气平而后血和，非谓其不入血分。第为和血之先导，非直入血中，而与疏壅决滞之血药等耳。且斯药治疗多证，不必尽属血病，其不治血病，而实为和血之先导者。有血中之气，可以通营卫而滑经络也。精研及此，庶乎善用此药矣。
凡闭痛单属血虚者，当忌。过用则饱胀伤胃，非止为制不净也，观失笑散之主以六君，义可知矣。
〔辨治〕色黑如铁，多夹沙石。以餹心润泽者，为真。其未化者，不堪入药。生用者，酒研，飞去沙石，晒干收用。熟用者，飞后炒令烟起，另研。

卷三十一·兽部  ——————————————————————————————————————————————————————————————————————————————————————————

马  ***************************
产西北者胜，入药以纯白色为良。
●白马阴茎
气味甘咸平。主治伤中绝脉，益丈夫阴气，强肾志生子，长肌肉。五畜以马为金，十二辰午为马。谓阴始生于午，六阳之化，太阴之属也。是主手太阴肺、足太阴脾。藏真濡于脾，脾藏肌肉之气也，故长肌肉而肥健。藏真高于肺，以行营卫阴阳也，故主伤中绝脉而益气。若强志有子，为水脏事，水以金为母，土为制，制则化生耳。（之颐）　阴干，同肉苁蓉等分为末，蜜丸梧子大。每空心酒下四十丸，日再。
●白马胫骨
气味甘寒。煅过存性，降阴火。中气不足者，用之可代芩、连。
●悬蹄（赤白马俱用）
气味甘平。疗肠痈，下瘀血，杀虫。烧灰，入盐少许，掺走马疳蚀甚良。
〔附方〕肠痈腹痛。其证两耳轮甲错，腹痛，或绕脐有疮如粟，下脓血。用马蹄灰和鸡子白涂，即拔毒气出。
损伤瘀血在腹。用白马蹄烧烟尽，研末。酒服方寸匕，日三夜一，血化为水。虫蚀肛烂，见五脏则死。以猪脂和马蹄灰，绵裹导入下部，日数度瘥。
●白马通
马屎曰通。水研，绞汁服。烧灰，温酒或水服。气味微温。止渴，止吐血下血鼻衄，金疮出血，妇人崩中。煴火养一切药。治吐血不止。柏叶汤。用柏叶、干姜各二两，艾三把。以水五升，取马通汁一升合煮。取一升，分温再服。（凡吐血不已，则气血皆虚，虚则生寒。柏叶禀兑金之气而生，可制肝木。木主升，金主降，升降相配，夫妇之道合，则血得归藏于肝矣，故用以为君。干姜性热，守而不走。艾叶之温，入内走络而不炎于上，使阴阳之气反归于里，以补其虚寒，用以为佐。马通主降火，消停血，引领而行为使。）
〔论〕十二辰马居午，顾五畜不以属火而属金。（六阳之极而生阴，取其进气也。凡用以疗疾，须识此义。）　属火者，其畜羊，盖即羊之无瞳人，则禀于火气居多而水气少也，以是推马之无胆。（非无胆之形质，谅少胆气耳，与犬无胃同义。）　因其火极化土，土盛而金之生气旺矣，金旺而木之生气微。故首出之甲木无气，然有肝者，乙木生于午也。然则《素问》以火归羊，以金归马，诚为察物之精欤。
牛  ***************************
有[牜秦]牛水牛二种，牛即黄牛。
●黄牛肉
气味甘温。安中益气，养脾胃，补气与黄芪同功。（韩[矛/心]）
倒仓法：（出自西域异人）用肥嫩牡黄牛肉二十斤，洗极净，长流水煮成糜。去渣取液，再熬成琥珀色（即名霞天膏），收之。每饮一钟，旋至数十钟，寒月温而饮。病在上则令吐，在下则令利，在中则令吐利。（在人活变）吐利后必渴，即服其所出之溲一、二碗。（亦可荡涤余垢）睡二日，乃食淡粥。养半月，精神强健，沉疴悉亡。须五年忌牛肉。凡人七情五味，有伤中宫，停痰积血，互相纠缠，发为瘫痪劳瘵蛊胀，成形成质，为窠为臼，以生百病，而中宫愆和，自非丸散所能去也。此法以牛属坤土，黄为土色，肉者胃之药也，熟而为液，无形之物也。服后由肠胃而透肌肤毛窍爪甲，无所不到。在表者因吐而得汗，在清道者自吐而去，在浊道者自利而除。有如洪水泛涨，陈莝皆顺流而去，盎然涣然，润泽枯槁，而有精爽之乐也。（丹溪）
●霞天膏
气味甘温。主治中风偏废，口眼歪斜，痰涎壅塞，五脏六腑留痰，宿饮癖块，手足皮肤中痰核。胃为水谷之海，胃病则水谷不能以时运化，羁留而为痰饮，壅塞经络，则为积痰、老痰、结痰等证。阴虚内热生痰则为偏废，口眼歪斜。留滞肠胃，则为宿饮癖块。随气上涌，则为喘急迷闷。流注肌肉，则为结核。惟霞天膏以脾胃所主之物，治脾胃所生之病，实能搜剔一切留结无遗也。又阴虚内热之人，水涸火炽，煎熬津液，往往凝结为痰，胶固难散，亦须以此和竹沥、贝母、橘红、苏子、栝蒌根、枸骨叶之类消之。（仲淳）
●霞天曲
以橘皮、白茯苓、苏子、白寇仁、半夏、苍术为曲，治脾胃湿痰。以橘皮、贝母、苏子、栝蒌根及仁、硼砂为曲，治积热痰结。
●乳（黄牛者佳，黑牛更胜。）
味甘，气微寒。凡服乳，必煮一、二沸，停温啜之。热食即壅，（生饮令人利，热饮令人口干。）顿服亦易壅。与酸物相反，令人腹中症结。合生鱼食作瘕，患冷气人忌服。（藏器）　主治补虚羸，养心肺，解热毒，下热气。治反胃热哕，润大肠。（反胃噎膈大便燥结，宜牛羊乳时时咽之。弗用人乳，有饮食之毒，七情之火也。）治气痢。（同荜茇煎服，一寒一热，能和阴阳。）除疸黄，老人煮食有益。（老人因血液枯燥，恒致上热下虚。此味润枯而上热除，即能下行以补虚矣。）　同人乳、羊乳、梨汁、芦根汁、蔗浆，熬膏，时时饮之。治反胃噎膈大便燥结，兼止消渴。气痢。用牛乳半斤，荜茇三钱。同煎减半，空腹顿服。下虚消渴，心脾中热，下焦虚冷，小便多者。牛、羊乳每饮三四合。（此合于冷补下热气之说）　病后虚弱。取七岁下、五岁上黄牛乳一升，水四升，煎取一升。稍稍饮，至十日止。
●髓（黑牛、黄牛、㸺牛者良）
气味甘温。补中填骨髓，续绝伤，平胃气，通十二经脉。治瘦病。以黑牛髓、地黄汁、白蜜等分。煎服。补精润肺，壮阳助胃。用炼牛髓四两，胡桃肉四两，杏仁泥四两，山药末半斤，炼蜜一斤。同捣成膏，以瓶盛汤，煮一日。每服一匙，空心服之。
●胆（腊月取黄牛、青牛者）
味苦，气大寒。腊月酿槐子服，明目（非风热者不宜用），治疳湿弥佳。酿南星末阴干，治惊风有奇功。酿黑豆，百日后取出，每夜吞一枚，镇肝明目。（脾胃虚寒者忌之）
●白水牛喉
疗反胃吐食。取一具，去两头节，并筋膜脂肉，及如阿胶黑片收之。临时旋炙，用米醋一盏浸之，微火炙干，淬之，再炙再淬，醋尽为度。研末，厚纸包收，或遇阴湿时，微火烘之再收。遇此疾每服一钱，，食前，陈米饮下，轻者一服立效。名正胃散。（此病至七八日大便不通，必死，服此十痊八九。）
●角䚡（即角尖中坚骨，一名角胎。）
味苦甘，气温。主下闭血，瘀血疼痛，女人带下血。燔之，酒服。（《本经》）　黄牛者烧之，主血崩，大便下血，血痢。水牛者烧之，止血崩，赤白带下，冷痢泻血。
〔附方〕妊娠下恶血不止。龙骨散。用龙骨、当归、地黄炒、芍药、地榆、干姜、阿胶、艾叶、蒲黄，以牛角䚡为君。服之。大便下血。黄牛角䚡一具煅末，煮豉汁。服二钱，日三，神效。赤白带下。牛角䚡烧令烟断，附子以盐水浸七度去皮，等分。为末。每空心酒服二钱匕。
〔论〕牛角本筋之粹。骨之余，而䚡又角之精也，乃厥阴少阴血分之药。血为真阴之化醇，肾主至阴，肝为血脏。牛属土而益太阴之脾，其角之精者烧而用之，可以和三阴之气。更借其坚凝上出者，疗精之下陷，乃得血之行止咸宜焉。
牛黄  ***************************
出陇西及晋地。凡牛生黄，则夜视其身有光，皮毛润泽，眼如血色。（或云病乃生黄者，非也。）时复鸣吼，恐惧人。以盆水置牛前，伺其吐出，喝迫堕水，取出阴干百日。（无令见日月光）如鸡黄大，重叠可揭，若百千层，轻虚气香，磨甲色透，置舌上清凉透心，是曰生神黄，最贵。其杀死从牛角得者，曰角中黄。病死从心中剥得者，曰心黄。（初在心中如黄浆，取得便投水中，乃硬，似碎蒺藜及豆瓣者是也。）一从肝胆中得者，曰肝黄、胆黄，皆不及生黄。又牦牛黄坚而不香，骆驼黄极易得，能相乱，不可不审。
味先苦后甘，气平凉。入足厥阴少阳手少阴经。益肝胆，清心化热，利痰定神。治惊痫寒热，热盛狂痉（入肝治筋病），中风失音口噤。疗小儿痫热百病。（儿禀纯阳之气，其病皆胎毒痰热所生，肝心二经所发。此药化痰除热，清心养肝，有起死回生之力。）痘疮紫色，发狂谵语者，可用。凡中风入脏者，必用牛雄脑麝之剂入骨透肌以引风出。若中腑及中血脉者，用之反引风邪入于骨髓，莫之能出。（东垣）　牛以土畜，凝结精气而为黄，犹人身之有内丹也。故能解百毒而消痰热，散心火而疗惊痫，为世神物，诸药莫及。（仲淳）　凡中风清心化痰热，中脏昏冒不语者，此味当为主药。同犀角、琥珀、天竺黄、钩藤钩、茯神、真珠、金箔、麝香、丹砂。治小儿惊痫百病。同犀角、地黄、丹皮、麦冬、竹叶。治小儿五色丹毒。入外科内服药，能解疔肿痈疽诸毒。入敷药，止痛散毒如神。小儿七日口噤，牛黄为末，以淡竹沥化一字灌之，更以猪乳滴之。惊痫嚼舌，迷闷仰目。牛黄一粒许，研，和蜜水灌之。小儿积热，毛焦睡语，欲发惊者。牛黄六分，朱砂五钱。同研，以犀角磨汁调服一钱。痘疮黑陷。牛黄二粒，朱砂一分。研末，蜜浸胭脂。取汁调搽，一日一上。
〔论〕牛为土畜，在卦为坤，坤阴也，阴承阳气以生物，是阳在阴中也。而阳即得阴之气以化物，故中土味甘，无所不生，又无所不化。举戾气所钟之物，并人身为患之戾气，无不借之以化焉。牛以坤质，更萃气血之精明而凝结为黄，是以土德而具生化之体用。药中之贵，莫过于此。第在肝心二脏专致其用者，何也？夫木固为土之主，而又必基土以为命。故木变风眚，有土气以归之，则风平。若心火则土之母也，有土之子气以宿之，则母自趋子而火熄矣。此所谓益肝胆，清心化热，而水火源同，并以清心者益肾也。总之，以气血之物，专赋土德而萃其精英，凝诸形质，缪氏谓其为世神物，功能起死回生，信然。
又云：小儿伤乳作泻，脾胃虚寒者，不当用。
酪  ***************************
牛、羊、马、驼之乳皆可作。入药以黄牛酪为胜。酪有干湿，干者更良。
气味甘酸温。水牛、马、驼之酪冷，牛、羊乳酪温。治热毒，止烦渴，除胸中虚热。生精血，补虚损。
造法：用乳半杓，锅内炒过，入余乳熬数十沸，常以杓纵横搅之。倾出罐盛，待冷掠取乳皮以为酥，入旧酪少许，纸封放之，即成。干酪法：以酪晒结，掠去浮皮，再晒至皮尽。却入釜中炒少时，器盛，曝令可作块，收用。
酥  ***************************
酪之浮面所成。
㸺牛酥　白羊酥
味甘，气微寒。补五脏，益虚劳，寒血脉。除心热胸中客热，止渴，利大小肠。能除腹内尘垢，又追毒气发出毛孔间。牛酥不离寒病之兼热者宜之，羊酥不离温病之兼寒者宜之。牦酥虽胜，难得。（石山）
造法：以乳入锅煎二三沸，倾入盆内，冷定，待面结皮，取皮再煎，油出去滓，入锅即成酥油。凡入药，微火溶化滤净用之。
羊  ***************************
牡曰羖，亦曰羝。
●肉
味甘，气温，性大热。补中益气，疗虚劳寒冷，治产后虚羸，脾胃冷气作痛，及寒疝。得火土之气以生，故能补有形肌肉之气。（凡味同羊肉者，皆补血虚，阳生则阴长也。）
〔附方〕治寒劳虚羸，及产后心腹疝痛。羊肉汤。用肥羊肉一斤，水一斗，煮汁八升。入当归五两，黄芪八两，生姜六两。煮取二升，分四服。（《金匮》）　产后虚羸腹痛，冷气不调，及中风汗自出。白羊肉一斤，治如常，调和食之。崩中垂死。肥羊肉三斤，水二斗，煮一斗三升。入生地一斤，干姜、当归各三两。煮三升，分四服。治虚劳。天真丸。精羊肉七斤，用当归十二两，山药十两，苁蓉十两，天冬一斤。烘作末，安羊肉内，酒水煮至糜。再入黄芪末五两，人参末三两，白术末二两。蒸饼捣和丸如梧子，日二次，服三百丸，温酒下。天行热病后，温疟热痢后，食之必致发热难疗。妊娠食之，令子多热。（濒湖）痈肿疮疡，消渴吐血嘈杂等证，咸不宜服。（仲淳）　煮时切忌铜器。
●乳（白羜者佳）
气味甘温。补寒冷虚乏，润心肺，和小肠气，利大肠。治干呕反胃，小儿哕呃及舌肿。
●肾
气味甘温。补肾气，理精枯阳败。
〔附方〕治阳气衰败，腰脚疼痛，五劳七伤。用羊肾三对，羊肉半斤，葱白一茎，枸杞叶一斤。同五味煮成汁，下米作粥食之。老人肾脏虚寒，内肾结硬，虽服补药不入。用羊肾一对，杜仲长二寸。同煮熟，空心食之，能令内肾柔软，然后服补药。
●肝（青羖羊者良）
气味苦寒，亦云温。补肝，治肝风虚热，目赤暗痛，热病后失明。（并用子肝七枚，作生食，神效。）
〔附方〕目病失明。青羖羊肝一斤，去膜切片，新瓦炕干。同决明子半升，蓼子一合，炒为末。以白蜜浆服方寸匕，日三服，三料目明，至一年能夜见文字。不能远视。羊肝一具，去膜细切，葱子一勺炒，为末，以水水熟，去滓，入米煮粥食。
●胆（去势，青羯羊者良。）
气味苦寒。主治青盲明目，点赤障白翳风泪眼。（胆汁减则目暗，故诸胆皆治目病。）大便闭塞。羊胆汁灌入，即通。
〔附方〕病后失明。羊胆点之，日二次。碧云膏。治烂弦风赤眼流泪，不可近光，及一切暴赤目疾。腊月收羯羊胆十余枚，以蜜装满，纸套笼住，悬檐下。待霜出扫下点之，神效。
●胫骨
气味甘温，性热。（有宿热人弗食）　治虚冷劳弱白浊，健腰脚，疗筋骨挛痛。（酒浸服之）　固齿牙。（疏豁者须用之）
〔附方〕秘真丹。治思想无穷，所愿不协，意淫于外，作劳筋绝，发为筋痿，及为白淫，为劳弱。羊胫炭烧红窨杀，厚朴姜制，各三两，朱砂一两。为细末，酒煮糊和丸梧子大。每空心温酒下五十丸。
〔论〕羊为火畜。苏颂言其齿骨五脏皆温平，惟肉大热。夫人与兽赋形如脾之主肉，谅无大异。是则火之生土，其首及者，而《别录》补中益气之说是也。（其治虚劳寒冷，则必如天真丸之合诸药，方为得当。）夫禀乎火者心也，心与肾一气上下，故肾即用之补肾气。而肝下合于肾水，上合于心火，又即用之补肝。盖神水照物，乃先天之气所生，后天之气所成，气固火之灵也。试观目病失明，与不能远视，多用羊肝为主。缘不能远视者，病于无火，不能近视者，病于无水，补气所以益火也。又如羊胫骨之疗齿痛，用于寒证为多。若寒热兼者，即有相济之味。可见此味之用，肾气为本，而寒热为标也。更参白浊劳弱，及筋骨挛痛诸治，则益明矣。大抵是物之所禀者火，其于血气之伦，有得于气化之阳以为扶助虚羸之功者。如用之得宜，岂不胜于草木无情之品乎！
豕  ***************************
●猪肚
味甘，气微温。补中益气，止渴，断暴痢虚弱。酿黄糯米蒸捣为丸，治劳气，并小儿疳蛔黄瘦病。猪水畜，而胃属土，为补脾胃要品。
〔附方〕补益虚羸。用猪肚一具，入人参五两，蜀椒一两，干姜一两半，葱白七个，粳米半升在内。密缝煮熟，食。水泻不止。用獖猪（去势者）肚一具，同蒜煮烂捣膏，丸梧子大。每米饮服三十丸。或每日五更水泻一次，百药不效者。更入平胃散末三两，同丸服。
●猪脾（俗名联帖）
味涩，气平。脾胃虚热。同陈橘红、人参、生姜、葱白、陈米。煮羹食之。脾积痞块。猪脾七个，每个用新针刺烂，以皮硝一钱擦之，盛瓷器七日，铁器中焙干，又用水红花子七钱同捣为末，无灰酒调，空心下。一年以下者一服愈，五年以下者二服，十年以下者三服。
凡六畜脾，人一生莫食之。（孙真人）
●猪心
气味甘咸平。治惊邪忧恚，虚悸气逆，妇人产后中风，血气惊恐。（猪水畜，故心可以镇恍惚。）
〔附方〕心虚自汗不睡。用獖猪心一个带血破开，入人参、当归各二两。煮熟，去药食之，数服愈。多食伤心，不可合吴茱萸食。（苏颂）
●心血
调朱砂末，治惊痫癫疾，及痘疮倒靥。（以心归心，以血导血之意。）得龙脑，直入心经。
〔附方〕心病邪热。用猪心血一个，靛花末一匙，朱砂末一两。同研，丸梧子大。每酒服二十丸。痘疮黑陷。腊月收獖猪心血，瓶干之。每用一钱，入龙脑少许，研匀酒服。须臾红活，神效。无干血，用生血。
●尾血
用此者，取其动而不息，又当治下也。（与鸡冠血治上相对）猪为水畜，其血性寒，能解毒制阳。
●猪胆
气味苦寒。清心脏，凉肝脾，疗大便不通。（与醋相合，内谷道中，酸苦益阴，润燥泻便。）治或泻或止，久而不愈。（二圣丸）通小便。（热酒和服）　杀疳虫，治目赤目翳。
〔附方〕二圣丸。用黄连、黄柏末，各一两。以猪胆煮熟，和丸如绿豆大。量儿大小，每米饮服之。（有以猪胆汁炒黄连、柴胡，治或泻或止，辄应者。以能和阴而令肝之血和风静也。）　伤寒五、六日斑出。猪胆鸡子汤。用獖猪胆汁、苦酒各三合，鸡子一个。合煎三沸，分服，汗出即愈。小便不通。外治用猪胆连汁，笼住阴头一、二时，汁入自通。消渴无度。雄猪胆五个，定粉一两。同煎，成丸芡子大。每含化二丸，咽下，日二。
猪肝
气味苦温。补肝明目，止休息痢。方用獖猪肝一具切片，杏仁一两炒。于净锅内，一重肝，一重杏仁，入童便二升，文火煎干取食，日一次，痢自止。
饵药人不食猪肝。（濒湖）
●猪肺
味甘，气微寒。（得大麻仁良）　疗肺虚咳嗽。竹刀片切，麻油炒熟，同粥食。治肺虚嗽血。煮肺，蘸薏苡仁末食之。
●猪肠
味甘，气微寒。润肠治燥，调血痢脏毒，去大小肠风热。
〔附方〕肠风脏毒。用猪脏入黄连末煮烂，捣丸梧子大。每米饮服三十丸。又方：入槐花末令满，缚定，以醋煮烂，捣丸梧子大。每服二十丸，温酒下。
多食动冷气。
●猪肾
气味咸冷。肾有虚热者宜之，肾气虚寒者忌。方药用治腰痛肾虚，借其引导而已。若以为补肾而常食之，误。
〔附方〕心气虚损。猪腰子一枚，水二碗，煮至碗半，切碎。入人参、当归各半两，煮至八分。吃腰子，以汁送下，未尽者，同渣作丸服。久泄不止。猪肾一个，批开，掺骨碎补末，煨熟食之。久食伤肾。（孟诜）令人少子。（日华子）
●猪脂
味甘，气微寒，性滑泽。润肺，散风热，利血脉肠胃，通大小便。（同滚水大饮之，能通燥结。）
〔附方〕关格闭塞。猪脂、姜汁各二升。微火煎至二升，下酒五合，和煎，分服。肺热暴喑。猪脂一斤炼过，入白蜜一斤再炼。少顷滤净，冷定，不时挑服一匙，即愈。无疾常服，亦润肺。
腊月炼净收用。
●母猪乳
味甘咸，气寒。治小儿惊痫。（初生至满月，以猪乳频滴之，可免惊痫痘疹之患。）小儿口噤不开，猪乳饮之甚良。月内胎惊，同朱砂、牛乳少许抹口中，甚妙。
取法：须驯猪，待儿饮乳时，提后脚，急以手捋而承之，非此不得。
●猪肤（即皮）
气味甘寒。治足少阴下利，咽痛胸满心烦者。有猪肤汤。用猪肤一斤，水一斗，煮五升取汁。入白蜜一斤，白粉五合，熬香粉服。（取其气先入肾，解少阴客热也。）
〔论〕豕为水畜，十二辰亥，乃六阴之极也，而豕应之，在卦属坎，则兹物之充乎水用以疗疾也明矣。水以土为主，以火为用，以肝胆为子，以肺为母。如猪肚之补中益气，为补益脾之阴气也。水土合德，脾肾相资，故能止渴断暴痢虚弱，而消瘅小便数亦用之为主矣。其心治惊邪忧恚，虚悸气逆，又心血同朱砂、靛花治心病邪热，是有利于心火以尽其用者。至是物之肝，多补肝中阴气之不足，不同羊肝之能补阳。何以明之？此畜无筋，《经》曰：肝主筋。又曰：阳气者精则养神，柔则养筋。筋之不备，即明为阳之不配阴矣。其治休息痢，亦或用肝气之阴以化热积乎。第水之旺气在胆，以甲木生于亥，而肝则否，以乙木死于亥，生于午也。肺能补肺，治肺虚嗽血。而大脏治下血，皆取其有余之阴以为补益耳。豕为水畜，专气在肾，肾固诸脏腑之源也。时珍谓其性寒，不能补命门精气。观方书但疗消瘅，而不及他用，非其明征乎哉。
猪一身除肚膏外，余皆有毒，发病。（仲淳）患外感者，食之增剧。疟愈食之，寒热复来。患金疮食之，血液衰涸。肥人多食，动风发痰。瘦人多食，助火作热。是皆助其有余之邪而犯不戒之过也。（嘉谟）
狗  ***************************
卷尾有悬蹄者。本草所用惟食犬，非猎犬及守家吠犬也。
●肉（黄犬为上，黑白次之。）
味咸酸，气温。（同蒜食，损人。）　补胃气，壮阳道，暖腰膝，益气力。（阴虚病，多不宜食。）　虚寒疟疾，黄狗肉煮臛，入五味食之。
●胆（黄犬白犬者良）
气味苦平，有小毒。疗鼻齆及息肉，纳耳中治聤耳，能破血除积。（凡血气痛及损伤者，热酒服半个，瘀血尽下。）治反胃杀虫。（魏志一女子，左膝疮痒。华佗视之，用绳系犬后足，断腹取胆向疮口。须臾有虫若蛇着疮上出，长三尺，病愈。）
〔附方〕反胃吐食，不拘男妇老少，远年近日。用五灵脂末，黄狗胆汁，和丸龙眼大。每服一丸，好酒半盏磨化服，三服效。痞块疳积。五灵脂炒烟尽，真阿魏去砂研，等分。用黄雄狗胆汁和丸黍米大。空心津咽三十丸，忌羊肉醋面。
●阴茎
气味咸平。主治伤中阴痿不起，令强热大生子。（其性专补命门相火）除女子带下十二疾。（咸温入下焦，补暖冲任二脉虚寒故。）　同菟丝、覆盆、车前子、鱼胶、巴戟、苁蓉、鹿角、鹿茸、沙苑子、山萸。能益阳暖精，使人有子。
阳强易举者，忌。内热多火，弗服。（仲淳）
〔修事〕六月上伏日取，阴干百日。
〔论〕狗为阳畜，在《内经》属木，在易卦属艮。木与土将谁为主乎？夫土继水之后，所以止水也。木即继土之后，所以妙水木相生之化而达阳也。艮卦兼之，造化元机，以进气为先，犬之应于木者此也，应于木，故犬得三数以生。（孕三月生）本草谓其肉补阳，诚非臆说。或曰：狗肝如泥土，臭味亦然，安能舍土而但言木乎？曰：是盖土为木用，犹运气司天，其年何气为主，而有从之以化者。即所云犬无胃，非无形质也。其胃气少耳。胃气者土。非又土从乎木之一证乎？微独肝为然。即以胆言之。五畜胆俱无化血散结之主治。惟狗胆有此。因肝及胆以致土为木用之气化。乃能化血能杀虫。方书用治反胃，固不止于化滞血也。总之，是物属木之阳，有中五之土成之，如胆得阳木之气以化阴土之血，所以异于诸畜之胆耳。
缪氏云：犬肉助阳，阳胜则发热动火，生痰发渴。凡阴虚内热，多痰多火者，忌之。天行病后，尤为大忌。
驴  ***************************
●乳
气味甘酸冷利。治烦热气郁，解小儿热毒，不生痘疹。浸黄连取汁，点风赤眼。
●阴茎
气味甘温。能强阴壮筋。
●溺
气味辛寒，有小毒。主反胃，（因稍有毒，服时不可过多。须热饮之，病深者，七日愈。）噎病，（用四物加驴尿，防其生虫。）杀虫。治狂犬咬伤，癣疠恶疮。（并多饮取瘥）
阿胶  ***************************
东阿井乃济水之伏者所注。其水清而重，其色正绿。
煮胶法：必取乌驴皮，牡者。刮净，急流水（浸狼溪水中为合法）中浸七日，入大锅七口内，渐增阿井水煮至化。化后，每日递减一口，聚其融化之极者，只得一口。熬时入鹿角一片，即成胶。（群阴必得一阳以化也。胶成，搭于架上，任其顺下而亦不断。）冬月易干，其色深绿，且明燥轻脆，味淡而甘。亦须陈久，方堪入药。
甘淡温平，气味俱薄，可升可降，阳中阴也。（缘水性之下趋，协皮革之外卫，借火力以成土化，从下者上，从外者内矣。）入手太阴、少阴，足少阴、厥阴经。主治虚劳羸瘦，阴气不足。疗虚劳咳嗽喘急，肺痿吐脓血，并吐血衄血，血淋尿血血痢，及女子血痛，血枯崩漏，经水不调无子，并胎前产后诸疾，更男女血涸血污，四肢酸痛。（风淫木旺，肢体遍疼者，能驱之。）劳极洒洒如疟，除风润燥，化痰清肺，利小便。（调猪苓汤服）调大肠圣药也。阿井乃济水之眼，济水为天地之肝。乌驴皮合北方水色，顺而健行之物。故入肝入肾多功，水充则火有制，火熄则风不生。凡木旺风淫火盛金衰之证，应手辄效。（士材）　阿胶用搅浊水则清，故人服之，下膈疏痰止吐，治诸淤浊及逆上之痰也。（濒湖）　凡治喘嗽，不论肺虚肺实，可下可温，须用阿胶以安肺润肺。肺虚损极，咳唾脓血，非阿胶不能补。痢疾多因伤暑伏热而成，阿胶乃大肠之要药，有热毒留滞者能疏导，无热毒留滞者能平安。（同蜜蜡、黄连用）　小儿惊风后，瞳仁不正者。以阿胶倍人参煎服最良。阿胶育神，人参益气也。（以上士灏）　同天冬、麦冬、生地、栝蒌根、白药子、五味、枸杞、苏子、桑皮、百部、白芍。治肺肾俱虚、咳嗽吐血。同杜仲、枸杞、白芍、山药、麦冬、地黄、黄芪、人参、青蒿、续断、黄柏。治崩中漏血。同白芍、炙甘草、地黄、麦冬、白胶、当归、枸杞、杜仲、续断。治妇人胎痛、或胎漏下血。月水不调。阿胶一钱，蛤粉炒成珠，研末。热酒服。月水不止。阿胶炒焦为末，酒服二钱。妊娠血痢。阿胶二两，酒一升半，煮一升，顿服。妊娠下血不止。阿胶三两，酒一升半，煎化服，即愈。（此四证不调与不止有异，血痢与下血亦殊，然皆主阿胶益阴而用酒以和血行气，其相合之功用可思。）瘫缓偏风，及诸风手脚不遂，腰脚无力者。阿胶微炙热，先煮葱豉粥一升，别以水一升煮香豉二合，去渣入胶，更煎七沸，烊如饧。顿服之，乃暖吃葱豉粥。（若冷服，令人呕逆。）如此三四剂，即止。老人虚秘。阿胶炒二钱，葱白三根，水煎化，入蜜二匙，温服。妊娠胎动。阿胶炙研二两，香豉一升，葱一升，水三升，煮取一升。同胶化服。（此三证瘫缓与胎动，皆用葱豉宣气达阳，以化阴气之或涩或戾。便秘止用葱者，借阳气以行阴而已，要非本于阿胶以益阴，不能成功。）　吐血不止。用阿胶炒二两，蒲黄六合，生地黄三升。水五升，煮三升，分服。大衄不止，口耳俱出。用阿胶炙、蒲黄半两。每服二钱，水一盏，生地黄汁一合，煎至六分。温服，急以帛系两乳。（此二证皆主阿胶益阴气而入包络，蒲黄和中土之血，使阴能化，生地冷血，助阿胶之益阴而退热也。）　产后虚秘。阿胶炒、枳壳炒各一两，滑石二钱半。为末，蜜丸梧子大。每服五十丸，温水下。未通，再服。观诸方佐使所以用阿胶者，可类推矣。
〔论〕阿胶以阿井水煎乌驴皮而成。取其质于皮，而化其质之气于水，故命名在阿。夫皮毛者，肺之合，人物一也。乌驴皮合北方水色，犹人身肾至于肺之义。阿水清而重，其性下趋，合火化以成其顺下而返于所始，所以入手太阴、足少阴，益肺元而不病于僭阳，调肺气而不类于耗散也，抑气阳也。此味益阴，又言补肺气不足，义似相戾。不知肺贯心脉而行呼吸，气者火之灵，心乃火之主也。因离中有坎，故肾脉之直者，上贯肝膈入肺中。而其支者，又从肺出络心，注胸中，是肺脉贯心，而心脉更借肺阴以下注也。（肺阴即肾脉之贯膈而入者。肺本主气，何以曰肺阴？盖肺为阳中之少阴，犹肝为阴中之少阳。阳中之阴，阴中之阳，尤阴阳关捩子也。肺气独重肺阴。所云阴从阳出者。益阴即以裕阳。正属关捩子之义也。）　凡肺受六淫七情之侵，则肺阴伤而心火亢，火亢则金愈衰，而离中之坎不能合于金以化血，则真气愈不足。如肺阴下降以入膻中，是为生血之化源，举火亢金衰，胥能平之，所以疗诸血证。阴裕而阳乃得化，阴降而阳即随之，俾归命门以神三焦之用者，皆不越此。所以由血而至于气，举益虚劳羸瘦等功，悉皆归之也。大抵滋阴之味多伤气，益气之味类并阴。惟此味虽以益阴为功，独其阴从阳出者，益阴即以裕阳。所谓膏肓之上，中有父母。又所谓上焦合而营诸阳，心肺是也。洁古首云入手少阴，海藏首云入手太阴，其义不可互参乎。至俱言其入足厥阴者，缘心包络主血，与肝相表里，肝固藏血之脏也。由肺阴之下降，而主血者不病，入心生血，则火息风平。而金媾于木，即藏血者亦不病矣。抑血病有顺逆，而此无不治者，由能和膻中之气化以归命门，又达真阳之化醇以归血海。举生血和血之功，皆其从金生水以为还元之助，即从阴益阳以为化生之地耳。（阿胶由益阴而阳得化，故益气不同于参芪。仁斋谓其疏利积热，诚窥其所始也，至于粘滞，乃其质如是耳，非性味也。）至其除风，本于益肝之阴气，而金能媾以平之，非概治天表之风。其化痰，本于阴气之润下，能逐炎上之火所化者，非概治湿滞之痰。其治喘，但治炎上之火属于阴气不守者，非概治风寒外束，及湿滞上壅之喘。其治血痢，只如伤暑热痢之血，非概治湿盛化热之痢。其治四肢酸痛，乃血涸血污之痛，非概治外淫所伤之痛。即治吐衄，亦只奏功于虚损，若暴热为患，或外感郁抑。及怒气初盛者，俱弗混投。
〔辨治〕陈阿胶光如瑿漆，色滞油绿，折之即断，不作臭气，夏月亦不甚湿软者，为真。调经丸药中用，宜入醋重汤炖化，和药。胃弱作呕者，弗烊化服，打碎同蛤粉、蒲黄、牡蛎粉炒，随宜。
虎  ***************************
●骨
气味辛，微热而平。（其肉酸）　主治筋骨毒风，挛急，屈伸不得，走注疼痛，追风健骨。并止惊痫，疗温疟。方书治中风虚劳痹痿，鹤膝风谵妄，腰痛脚气。风所以从虎者，风木也，虎金也。木受金制，焉得不从。（宗奭）　西方金兽，而反司东方甲胆乙木。此所谓制则化也，无制则亢，亢则害矣。（之颐）　凡辟邪疰，治惊痫温疟疮疽头风，当用头骨。手足诸风，用胫骨。腰背诸风，用脊骨。（濒湖）　虎之强悍，赖于胫。虽死而矻立不仆，故治脚胫无力用之。（石山）　同牛膝、木瓜、地黄、山药、山萸、黄柏、枸杞、麦冬、五味。治腰膝无力、筋骨疼痛、或痿弱不能步履。同萆薢、独活、防己、苍术、牛膝、首乌、薏仁、木瓜、刺蒺藜。治风寒湿邪着于经络、以致偏痹不仁。同当归、白芍、甘草、续断、牛膝、白胶、麦冬、地黄。治遍身骨节痛。治白虎风痛走注、两膝热肿。用虎胫骨酥涂炙黄，黑附子炮裂去皮，各一两。为末，每服二钱，温酒下，日再。历节痛风。用虎胫骨酒炙三两，没药七钱，为末。每服二钱，温酒下，日三服。筋骨急痛。虎骨和通草煮汁，空腹服半升，覆卧少时，汗出为效。切忌热食损齿。小儿不可与食，恐齿不生。肝肾气血不足，足膝酸痛，步履不随。虎胫骨一两，醋炙没药、乳香另研各五钱，附子炮去皮尖二两，苁蓉（洗净）、川牛膝、木瓜、天麻各一两半。余为末，将木瓜、苁蓉捣如膏，加酒，糊丸梧子大。每服七八十丸，空心，盐汤下。休息痢经年不愈。虎骨炙黄焦，捣末饮服方寸匕，日三取效。阅上方治，不尽属风，当益明于金木相媾之义。《经》云：至阳盛则地气不足。惟虎骨能奏厥功，盖金媾于木则风升之阳际于天表者，阳中有阴，此正升中有降而地气还足也。
〔论〕虎司风木，厥肖惟寅。其气特钟肃杀，得金之专，而风木并从之以化。取其骨，味辛散通行，治诸风证。宗奭谓木受金制，之颐谓木从金化，夫制者金犹为木用，化则木俱从金用。是以风之太过不及，投此咸宜。盖静木之风者，必借于金，非漫取其相制也。人身如肝木从阴而达阳于天，不有肺金从阳而致阴于地，何以裕肝之阴。令其右旋，俾返于所始，而升降不息乎。《经》曰：升降息则气立孤危。此可以悟金木相媾之义矣。（中风危笃之证，只因升降息耳，此义最为吃紧，前人俱未及发。）虎骨之功，似乎专在气分，而就气分，即有为益血之主者。以从肺而媾于肝，肝固血脏也。方书如中风虚劳挛痹脚气腰痛之用，此皆以疗筋为治。夫筋固肝所主，而于益血之义尤切，血正所以养筋也。至于行痹有风毒风虚之异，一皆以虎骨主之者，缘人身风木之初气，禀于阴中之阳，有升即应有降。而阴却御阳以为升降，如风毒之走注，固由阴微不能为阳之化。而风虚之走注，亦以阴微不能为阳之使也。惟虎骨有能为阳之化且使者，此木从金化之实际也。即彼不病于风，若腰痛着痹痿证，非亦如风毒之治，畅阴以和阳乎。即彼主疗脚气，非又如风虚之类借之育阴，而更助气以达阳乎。总之，肝司地气之升，肺司天气之降，由升而得降以运育于地者，肺为肝之用也。由降而得升以还畅于天者，肝又为肺之用也。肺为肝之用，故阳和于阴以化血。肝为肺之用，故血和于气以化精。正《内经》所云：金木者生成之终始也。如不思风木为元气出地之始，不悉其履端于始者，乃能升降相因以妙于生化。而漫然只谓其治风，不几同于说梦乎！
〔辨治〕凡虎身数物，俱用雄虎者良。虎头及胫骨，色黄白者佳。前掌腕中骨，形圆扁似棋子者，力最胜。虎力在掌故也。药箭毒死者，其毒浸渍骨血间，反伤人，不可服。先用狗肉，包裹一夜，投所嗜以回其灵。诸骨并捶碎去髓，涂上酥，或酒或醋，柳灰火炙黄脆，研如飞尘，否则粘着肠间为症积。
●睛
凡虎夜视，一目放光，一目看物。猎人候而射之，弩箭才及，目光即堕入地。记其处，掘下尺余，方得状如白石子琥珀。此其精魄沦入地下者。主治癫疾疟病，镇心安神，疗小儿惊痫啼悸客忤疳气。
〔附方〕虎睛丸。治痫疾发作，涎潮搐搦，时作谵语。虎睛一对，微炒。犀角屑、大黄、远志肉各一两，栀子仁半两。为末，炼蜜丸绿豆大。每温酒服二十丸。地龙散。通治小儿诸痫，发遏无时。干地龙半两，焙虎睛一对，炙人参二钱半，金银箔三十片。天竺黄、朱砂、代赭石煨醋淬、铁粉各二钱半，雄黄一钱半，轻粉半钱。为末。每服半钱，紫苏汤调，不拘时服。
〔论〕虎睛治痫，属于肝心二脏者居多，此正木从金化之义。又虽专于气分，而即有为益血之主之义也。
〔修治〕多伪作，须自获者乃真。入药，酒浸炙干用。
●肚
治反胃吐食。取生者弗洗，存滓秽，新瓦固煅存性。入平胃散末一两，和匀。每白汤服三钱，神效。（濒湖）
犀角  ***************************
犀似牛，舌上有刺，好食棘刺。出西番、南番、滇南、交州诸处。有山犀（居山林，易得。）、水犀（出入水中，最难得。并有二角，鼻角长而额角短。）、兕犀（亦作牸，即沙犀。只有一角在顶，为独角犀。其纹理细腻，斑白分明。作器用佳，不堪入药。）三种。又有毛犀似之。（即旄牛）
味苦酸咸，性甚走散，气寒。可升可降，阳中之阴也。入足阳明兼入手少阴经。（升麻为之使，恶乌头乌喙。）　清胃解毒，泻肝凉心，治百毒，辟中恶气毒，解瘟疫寒热诸毒气，镇心神。疗时疾热如火，烦毒入心，狂言妄语。主风毒攻心毷氉热闷，中风失音。治吐血衄血，伤寒蓄血（上焦蓄血用犀角地黄汤），及发狂斑黄。疗小儿风热惊痫，并疮疹稠密，内热黑陷，或不结痂，亦化疮肿痈疽脓血。方书治卒中暴厥，与中蛊毒，咳嗽诸见血证，痰饮消瘅，耳鼻唇舌面病，瘛疭挛痉，行痹痛痹，头痛眩晕，淋及溲血，滞下脚气。犀属南方兽，似得火化之正令者。饮则污浊，清之也，食则毒棘，消之也，故曰犀利。（之颐）　小儿惊痫不知人，嚼舌仰目者。浓磨犀角服之，立效。痘疮稠密，不拘大人小儿。用新汲水，磨生犀于涩器中，冷饮浓汁。同丹砂、琥珀、金箔、天竺黄、牛黄、钩藤钩、羚羊角、真珠、麝香。治大人小儿风热惊痫。磨汁，同生地、红花子、麦冬、紫草、白芍、鼠粘子。治痘疮血热，初见点红艳壮热，躁渴狂语，多服可保无虞。磨汁，同郁金、童便、生地、麦冬、甘草、白芍、苏子、丹参、白药子。治吐血衄血。入紫雪，治大人小儿癫狂瘟疫，蛊毒邪魅，一切烦热为病。入抱龙丸，治小儿恍惚惊悸，痰涎壅塞。入至宝丹，治中风不语，中恶气绝，一切神魂恍惚狂乱等证。下利鲜血。犀角、地榆、银花各一两，升麻五钱，为末，炼蜜丸弹子大。每服一丸，水一升，煎五合。去渣温服。此热毒伏于心经故也。宜加丹砂、滑石末，以金银藤花熬汁煎药，更效。鼻衄。犀角磨汁，生地、芍药、丹皮，水煎服。热多者加黄芩。脉大来迟，腹不满自言满者，无热也，不用黄芩。溲血，亦用上方，但空心服。（心系于肺，而小肠为心之腑以行水化，故二证可用一方。）
〔论〕犀茹百毒食众棘，凡毒入此兽之胃而悉化。其角属阳，性走散，洁古谓为阳中之阴，大抵入胃而效心之用者。（观其能凉心解热，疗烦毒治谵狂可见。）　夫心为阳中之太阳，又为手少阴经，以其火中宅水也。此味属阳而气寒，寒在阳中，阳至寒化。其酸苦涌泄，不同苦寒之降折，所以散气毒者在此，所以散火结者即在此。（心原不受邪，凡受邪者，皆包络也。包络与胃口紧相应，惟犀角能散包络之热毒，故治种种血证，以包络固主血者也。）　故又能治中风，盖风火阳也。心为火主，风逐火焰，火散而风自平。且肝脾之系，俱连系于心，是以风毒风热惊痫斑黄遇之而悉瘳。至于疮肿化脓，特疗血分热毒之余事耳。
方书用兹味，主治中风证居多。（皆见恍惚闷乱，昏烦不语，及謇涩谵错颠倒，舌强失音等证。）夫风属肝所司，而子母禅受，绝无等待。且风火相煽，类属热毒，非属阳中之阴如此味者，不克静受病之主脏也。观于治风之次，即属治惊，其义不更显然乎。惟血虚而有火者，最宜酌投。（是以孕妇多服则损胎气）大约火实欲空者，宜之。火空欲实者，仍忌之耳。
痘证气虚无大热者，不宜用。（仲淳）　或以血虚而燥热发者，用之祸至。（丹溪）　伤寒阴证发躁，勿误用。妊妇多服，能消胎气。（仲淳）
〔辨治〕文如鱼子形，谓之粟纹。纹中有眼为粟眼。黑中有黄花者为正透，黄中有黑花者为倒透，花中复有花者为重透，并名通犀，乃上品也。花如椒豆斑者次之，乌犀纯黑无花者为下。（濒湖）　未经汤火煮制者为生犀，始可用，角尖尤胜。以纸裹置怀中一宿，则易研。（人气粉犀）入丸散，屑之。寻常汤药，磨汁冲服。
象  ***************************
●胆
气味苦寒，微毒。主明目（能去尘膜。与熊胆同功。），治疳，能杀疳虫痨虫，兼除脏腑一切热结。（入肝脾二经。肝热则目不明，脾家郁热则成疳积，苦寒除二经之热，故主诸证。）　同獭肝、芦荟、干漆、胡连、青黛、鬼臼、丹砂。入滋肾药内，治传尸痨瘵。内障目翳。用象胆半两，鲤鱼胆七枚，熊胆一分，牛胆半两，麝香一分，石决明一两。为末，糊丸绿豆大。每茶下十丸，日二。
胆极苦寒，凡疳证脾弱者，目病血虚者，不宜多服。（仲淳）
〔辨治〕其干者，上有青竹文斑光腻，须细识之。其味微带甘，入药须先捣成粉，乃和众药。
●皮
治下疳。（烧灰，和油敷之。）　又主金疮不合，入膏散。为长肉合口之要药也。（性易收敛，以钩刺皮，其疮旋合。）
●牙
气味甘寒。主心肝风痫迷惑邪魅之疾。（宜生屑入药）　拔恶疮毒，去漏管，（以其善蜕）长肉生肌。同明矾、黄蜡、牛角䚡、铅花、金头蜈蚣、猬皮、猪悬蹄。治通肠漏去管。
痘疹不收。象牙屑铜铫炒黄红色，为末。每服七八分或一钱，白水下。
熊胆  ***************************
春近首，夏在腹，秋在左足，冬在右足。（《埤雅》）　色通明者佳。
气味苦寒。凉心平肝。为手少阴，足厥阴、阳明药。点眼，去翳开盲。涂恶疮痔瘘，疗虫牙蛔痛，治小儿风热惊痫，杀疳虫，疗时气热盛黄疸，暑月久痢。
〔附方〕赤目障翳。每以胆少许化开，入冰片一、二片。铜器点之，绝奇。或泪痒，加生姜粉些须。肠风痔瘘。熊胆半两，入片脑少许，研和。猪胆汁涂之。小儿鼻蚀。熊胆半分，汤化抹之。惊痫瘛疭。以竹沥化两豆许服之，去心中涎，甚良。诸疳羸瘦。熊胆、使君子末等分。研匀，瓷器蒸溶，蒸饼丸麻子大。每米饮下二十丸。
〔论〕熊为阳兽。缪氏谓其性温，能通行经络。凡诸胆皆苦寒，而熊胆之用较殊者，或此之故。试以半粒投水，旋转如飞。（余胆亦转，但缓耳。）　水面有凝尘者，豁然而开，可知此味点目去翳。与涂久痔，固不徒以苦寒清火见效，或亦秉阴中之阳，阳中之动，故能开散其气血之为邪结者。（熊每升木引气，或堕地自快，俗呼跌臕，即《庄子》所谓熊经鸟申也。冬月蛰时不食，饥则舐其掌。观此引气，并蛰时亦能食气，是熊之于气也有殊性殊功。所谓得阴中之阳，阳中之动者当不谬。）　方书又每以治喉痹，夫喉痹本毒热结闭，治之之故，正与此义相合。凡清肝胆之味，而能畅肝胆之用者，则周身气血，皆可通其经络，而开其结邪，明者当识之。
有痼疾者，食熊肉则终身不愈，戒之。（仲淳）
〔用胆总论〕凡胆皆极苦寒，能走肝胆二经，泻有余之热。小儿疳积，多致目生翳障者，以肝脾邪热壅滞，二脏之气血日虚，闭塞日甚故也。用此散肝胆脾家之热，则内邪清而外障去矣。如不因疳证而目生翳障及痘后蒙闭者，多因肝肾两虚，宜滋阴养血清热为急，诸胆皆不得用。
羚羊角  ***************************
秦陇龙蜀山中皆有之。其角细而圆锐，长四五寸，多节。带黄色者良。羚羊、羱羊（即山羊）、山驴三种相似。羚似羊而青色，毛粗角短小。羱似吴羊，角长大。山驴驴身羚角，但角大而节疏慢耳。
味咸，气寒。入厥阴肝经甚捷，（羊火畜也，而羚羊则属木，同气相求也。）并入手太阴、少阴经。主治明目益气，起阴，安心气，定肝魄。疗惊邪魇寐，癫痫狂乱。治一切热毒风攻注，及湿风注毒伏在骨间，中风筋挛骨痛。去恶血注下，并热毒血气疝气，小儿卒热惊搐，妇人产后恶血攻心，烦闷，子痫痉疾。羚之性灵，而筋骨之精在角，故又能辟邪恶，解诸毒。碎佛牙，而烧烟走蛇虺也。（濒湖）　羚羊角具二十四节，内有天生木胎者，此角有神。夫节合二十四气而胎木，宛如从甲而乙，起阴之气以转生阳，所以益气也。（之颐）　同犀角、丹砂、牛黄、琥珀、天竺黄、金箔、茯神、远志、钩藤、竹沥。治惊邪魇寐，及癫痫狂乱等疾。同杞子、甘菊、决明子、谷精草、生地、五味、黄柏、密蒙花、木贼、女贞。治肝肾虚而有热，以致目昏生翳。产后烦闷，汗出不识人。羚羊角烧末，东流水服方寸匕，未愈再服。堕胎腹痛，血出不止。羚羊角烧灰三钱，豆淋酒下。
〔论〕濒湖悉数羚角之功五，未能畅其所以然。要知人畜之脏腑，不甚相歧，角乃骨之余，而肾之所合者骨也。《经》曰：肾在体为骨，在气为坚。羚角禀于骨之至坚。《本经》首言明目，而即继之以益气起阴者。以肾虽阴中之至阴，然坎中有离，实为肾气。阴阳有一之或戾，则肾气便不足。不足者，不能致其气于肝，而肝亦不能为肾行其化。是物具体于肾，致用于肝。肝本阴之具足者以升阳，即由阳之具足者以引阴。如濒湖所数去翳，舒筋，安魂，散瘀，降火，五者之所以然，当在是也。抑所谓益气起阴者，固肾具肝之体。而所谓五能者，肝还行肾之用也。惟兹物于肝之体用俱金，故于厥阴为要药。《经》曰：一阴为独使。厥阴之生化无阏，而心肺脾皆在此托始矣。
凡肝心二经虚而有热者，宜之。无热不宜用。（仲淳）入厥阴伐生生之气，不宜久用，多用。（士材）
〔修治〕凡单用不复有验，须不拆原对，以绳缚之，凿取旋用。勿犯风。凿未尽处，须纸重裹，恐力散也。一说，密裹藏怀中，取出捣，易碎。
鹿麋  ***************************
小者鹿，大曰麋。（茸之大小即以此别）麋似鹿而色青黑，肉蹄，目下有二窍为夜目。牡者有角而无齿。（无上龈齿，若下龈则牝、牡咸有。）其无角有齿者，牝也。
〔麋、鹿茸角总论〕凡含血之物，肉差易长，其次角难长，最后骨难长。故人自胚胎至成人，二十年骨髓方坚。惟麋鹿角自生至坚，无两月。大者重二十余斤，其坚如石，计一日夜须生数两。凡骨之生长神速，无过于此，此骨血之至强者。夏至鹿角解，乘阴气之始以生茸。冬至麋角解，乘阳气之始以生茸。皆怒长而为角，革故所以鼎新也，故角之力用最专，而茸为最。鹿孕子于仲秋，而生于春，受气于阴而长于阳，故为挟阴之阳。麋孕子于仲春，而生于秋，受气于阳而长于阴，故为挟阳之阴。其以二至解角者，缘所受之精气，与阴阳之进气相应耳。鹿体阳，（其肉食之燠）以阳为体者，以阴为末。麋体阴，（其肉食之寒）以阴为体者，以阳为末。角末也，《本经》言鹿角补阴，麋角补阳，是以二至日节气所进者，为云万物乘天地之气以为进退，方来者进，是乘其生气也。鹿，阳也。卧则其鼻反向尾闾，能使阳得交于下之阴而督脉通。龟，阴也。其首每向腹而闭息，能使阴得交于下之阳而任脉通。是皆禀灵于造化者也。麋、鹿茸角俱以杜仲为之使。畏大黄，忌桃李。
●鹿茸
味甘咸酸，气微温，气薄味厚，阳中之阴。入手厥阴、少阴，足少阴、厥阴经。走命门心包络及肾肝之阴分。（《经》曰：包脉者属心，而络于胞中。胞中为精血之所聚，而其脉固络于心，心胞络主血会，所以能疗男子泄精尿血，及女子崩漏也。）峻补阴气，（与麋茸之甘热而专补命门真阳者，有异。）生精益髓，强志健骨。疗虚劳洒洒如疟，一切虚损羸弱，四肢酸疼，腰脊痛脚膝无力。或耳聋目暗，虚眩头晕，男子泄精溺血，女子崩漏，赤白带下。散石淋痈肿，疽痒，及骨中热。久服耐老。
〔附方〕精血耗涸，耳聋口渴，腰痛白浊，上燥下寒，不受峻补者。鹿茸酒蒸，当归酒浸，各一两。焙为末，乌梅肉煮膏，捣丸梧子大。每米饮服五十丸。虚痢危困（因血气衰弱者）。鹿茸酥炙一两，为末，入麝香五分。以灯心煮枣肉和丸，梧子大，每空心米饮下三五十丸。
室女白带（因冲任虚寒者）。鹿茸酒蒸焙二两，金毛狗脊、白蔹各一两。为末，用艾煎醋，打糯米糊丸梧子大。每温酒下五十丸，日二。头中眩晕，甚则屋转眼黑，或如物飞，或见一为二。用茸珠丹甚效。或用鹿茸半两，无灰酒三盏，煎一盏，入麝香少许，温服。
〔辨治〕茸初生，一茶之顷，已成茄形。迟半日，便如马鞍歧起。愈小愈嫩，虽绵帛触之，亦损破也，破则力大减。紫茄茸太嫩，血气未具，其实少力，坚者又太老。惟长四五寸，形如马鞍，茸端如玛瑙红，至破之肌如朽木者，最善。鹿茸收时，阴干易臭，惟破之火干，大好。先以酥匀涂茸上毛，烈焰中灼之（不则火焰伤茸）。候尽，再以酥涂微炙，或酒炙及酒蒸焙用。
●麋茸
气味甘热。性热补阳（较鹿茸之微温而多补阴者为异），健骨扶阴痿，治丈夫冷气及风，筋骨疼痛。老人骨髓虚竭，补益尤妙。（可作粉常服，煎胶亦妙。）
〔论〕夫麋属阴，而茸角属阳，乃阴中之阳也。峻补阳气，当先入肾之命门。先哲多言功胜鹿茸者，以其助阳益气，易于见功耳。须知麋、鹿茸角，其所以分者，在二至阴阳之殊气。而其所以分而合者，在阳质而必应乎阴之气，阴质而必应乎阳之气。是以鹿茸非不益阳，但阳中之阴以阴为主，而益阴者自能健阳。麋茸非不益阴，但阴中之阳以阳为主，而强阳者亦自能益阴也。人身阳中之阴，虽阴生于阳，然必阴为先导，而火乃得交于水，因阴之降以引阳也。其阴中之阳，虽阳生于阴，然必阳为先导，而水乃得交于火，因阳之升以引阴也。总妙于阳降阴升，而生化因之以不息。明乎此，然后以阴阳之分治，阴阳之偏胜，而辅佐得宜可耳。
麋茸功效虽宏，然须按脉沉细，相火衰弱者，始宜用。其角亦然。
〔修治〕同鹿茸。
●鹿角
生用则散热行血，消肿辟邪。熟用则入肾补肝，益阳和血。（至炼霜熬膏，则专于滋补。）
气味咸温补阴气，与茸同，而功力少缓。（故之革不如鼎之新也）疗骨虚劳极，补绝伤，秘精髓，除腰脊痛，女子妊娠腰痛下血，又活瘀和血，大胜于茸。治留血在阴中，及少腹血急痛，除女子胞中留血不尽欲死，（或堕胎血瘀，或胎死腹中。）更主血闭无子。诸恶疮痈肿热毒，磨醋敷之。
〔附方〕骨虚劳极，面肿垢黑，脊痛不能久立，发落齿枯，甚则喜唾。用鹿角酒浸焙二两，牛膝酒浸焙一两半。为末，炼蜜丸梧子大。每服五十丸，空心，盐酒下。肾虚腰痛，如锥刺不能动。鹿角屑三两，炒黄研末。空心，温酒服方寸匕，日三。妊娠下血不止。鹿角屑、当归各半两。水三盏，煎减半。顿服，不过二服。妊娠腰痛。鹿角截五寸长，烧赤，投一升酒中，又烧又浸，如此每次细研。空心，酒服方寸匕。
〔论〕夫肾主骨主髓，髓者骨之充也。鹿角乘至阴之初气，而精血随之以怒生，是其为骨之充者，无过此兽，所以能秘精髓。腰者肾之府，人身之髓，肾固主之，由脊骨中相贯，故能除腰脊之痛。其能活瘀散恶者，以鼎新而革故之气应于时也。生者，无瘀血停留不得服。
〔辨治〕要黄色坚重尖好者。生角屑同他药煎服，散瘀行血。醋磨汁，涂疮疡痈肿热毒。或水磨汁服，治脱精尿血。酒浸焙或炒黄，补虚和血。或烧灰酒服，治血虚而滞。（濒湖）　寸截泥裹，于器中大火烧一日，如玉粉也。
●麋角
气味甘热。补阳道绝伤，益气补髓，暖腰膝。治丈夫冷气及风痹。（功胜鹿角，煮胶亦胜白胶。）
〔论〕麋角强阳之功，亦差缓于茸。与鹿角但分阴阳，而补髓之功不异。以肾中之任，不外于督也。麋角较大于鹿角，为阳能生阴耳。其活瘀和血不及鹿角者，因补阳属气，不似补阴之入血。故丈夫冷气及风痹者宜之，　阳盛阴虚者忌服。
鹿角胶（《本经》名白胶）
味甘咸，气温平，气薄味厚，降多升少。入足厥阴、少阴，手少阴、厥阴经。主治伤中，劳绝羸瘦，补中益气，妇人血闭无子。（《本经》）男子损脏气，气弱劳损，吐血下血，女子崩中不止，漏下赤白，安胎去冷。治男女肝肾虚损腰痛，并腰膝酸软及痛。（甘缓能通血脉）又治尿精尿血。同牛膝、丹皮、麦冬、地黄、苏子、郁金、白芍、当归、童便、续断。治劳伤吐血。同地黄、山药、山萸、鹿茸、杞子、五味、车前、麦冬、杜仲、骨脂、巴戟、莲须。治肾虚阳痿，精寒无子。加入当归、紫石英，治妇人血闭子宫冷，服之受孕。虚劳尿精。白胶二两，炙为末。酒二两和，温服。虚损尿血。白胶三两炙，水二升，煮一升四合，分服。妊娠下血。以酒煮白胶二两，消尽再服。
〔论〕鹿角生与熟并熬胶，俱应入肾，以角亦骨类，为骨之合也。即六极审属骨虚，只用鹿角、牛膝二味，则其所入可知。生者活血胜于补虚，熟者补虚胜于活血。若熬成胶，则一于补矣。鹿以阳质而挟阴之气，其角胶因烹炼之久，俾阴气熔化于阳中，于人身气血生化之源，裨益良多，《本经》故主伤中劳绝羸瘦也。然更云补中益气，又似专功于气者，盖人身之胃属阳，（《经》云：阳者胃脘之阳也。）而胃之三脘，皆在任脉，是至阳原本于至阴也。鹿角之勃生怒长，正属阳中阴气，其禀专，其进锐。更经烹炼，则由阴缊阳之气化，乃得致于中气，以为天地升降之枢，是兹味之补中益气，正其能疗劳绝羸瘦者尔。（生角本为阳中之阴气，熟胶乃达阴中之阳化。盖取肾气最厚之品，炼而成胶，则气化浓密，还归于补元精，不只于元气之勃然而上行也，是诚为补先天要药。《经》曰：气归精。又曰：精化为气。可以合此味之用。）东垣《药性》主男子损脏气，气弱劳损吐血，与《本经》所治，互相发明。夫脏气者，即《经》所云五脏皆有阴气也。气弱者，即《经》所云阴伤则无气也。五脏阴气，为人身中元气。如病于阴气不足，即谓之劳。至阴气大伤，谓之劳损。甚则遂云劳绝矣。诸书独以血证为言者，以阴气乃后天营血之母，阴气伤即先病于血矣。因是悟诸血证之治，悉以救阴气为主。阴气系精血之真元，救精血之损者，舍是将焉取诸。或曰：血逆类由火僭，何以致慎于苦寒之投？曰：以苦寒反能亡阴耳。凡因六淫七情之侵，损伤五脏阴气，阴气损则元气乃化为火。而真阴之化醇者，不能寻其天度，以循经络而归血海。如樱宁子所说血因热逆妄行，或挟风，或挟湿，或挟气，亦庶几近之。第未明于六淫七情之损其阴气者，却在火之先，其平火而令血不妄逆者，只为标之治。如探本，则必图完其阴气，以为营血之母，而善守之。然则平火，犹非损阴气之的治，况以苦寒绝阳之生化，初不为阴之化源地乎。至慎苦寒而投参芪，其失卒亦相等。盖即白胶之能补阴气，尚难投于炎焰以冀有功，矧可倒行逆施，以助方张之焰乎？凡此总未究于血之生化，乃源于水而成于火耳。惟鹿角阳中挟至阴，如人身元阳所自始，即血源于水之义也。角胶炼阴以合阳，如人身元阳所由化，即血成于火之义也。取此味以完阴气，乃于血证为能救本耳。（观治尿精，尿血，及身半以下酸痛。则知其为精血之权舆，非火热之对待也。）其有阴盛遏阳而患血逆者（伤寒有之），又有劳倦伤其卫气，致营气不得入于经而血错行者，是乃阳之不足，可以投参芪者也。若伤于阴气，即当属化火而论，的然不可投参芪矣。第火有虚实之分，实火者伤及后天之气，虚火者伤及先天之气。后天之气，乃阳中阴生，先天之气，乃阴中阳化。如先天之气伤，固及于后天。《经》所谓：至阴虚，天气绝是已。然后天之气原根于先天，（如肾脉从肺络心注膻中，脾脉从胃注心中，而肝脉亦络膻中。）故伤其后天之气者，必及于阳中之阴。伤其后天阳中之阴者，亦累于先天之阴。《经》所谓：至阳盛，则地气不足也。此味主劳损吐血，虽举先后天而胥治之，但先天之阴伤，虚火也。阴虚而火，无所归经，以是补之。后天之阴伤，本于阳以及之，实火也。清天气之阳，乃可补地气之阴。其先后之时殊也，若凌节而投白胶，则又误矣。
〔修治〕取解角，锯半寸长，置长流水中，浸三日。削去黑皮，入砂锅内，以清水浸至不露角。桑柴火煮从子至戌时止，旋旋添水，勿令火歇。如是者三日，角软取出，晒干成霜。另用无灰酒入罐内，再煎成胶，阴干待用。麋角性本甘热，更经火炼，则偏于补阳，不如鹿胶之补而不僭。故截角制胶，须择其小者。勿使麋角混之，致药力不精。用时，或炒成珠，或酒化服。得火良，畏大黄。
●鹿角霜
即鹿角煮烂成粉者，胶则取所煮之汁久熬而成者。霜似枯质，胶乃精液。古方或各用之，或合用之，必其皆有补益，但恐霜逊于胶耳。有疗男子阳虚，与下小便频数同方，可知肾经气虚者，此能益气而强肾矣。小便频数。鹿角霜、白茯苓等分。为末，酒糊丸梧子大。每服三十丸，盐汤下。小便不禁，上热下寒者。鹿角霜为末，酒糊丸梧子大。每服三、四十丸，空心，酒温下。（凡病便数，皆肾经气虚而然。若不禁，则虚更甚矣。）
●鹿髓
气味甘温。治丈夫女子伤中绝脉，筋急痛。同地黄汁煎膏服，填骨髓，壮筋骨，补阴强阳。白蜜煮服，令人有子。（鹿一牡能御数牝）　凡滋补药，用其脊髓和酒熬膏丸药，大妙。白飞霞法：取鹿脑及猪骨髓炼成膏，每一两加炼蜜二两，炼匀，瓷器密收，用和滋补丸药。治肺虚毛悴，有酥髓汤。（删繁方）　鹿髓煎，治肺痿咳嗽，伤中脉绝。用鹿髓、生地黄汁各七合，酥蜜各一两，杏仁、桃仁去皮尖各三两，酒一升。同捣取汁，先煎杏仁、桃仁、地黄汁减半，入三味煎如饧。每含一匙咽下，日三。
麝香  ***************************
出陕西、河东、秦益诸州，诸蛮夷中尤多。形似獐麋而小，食柏叶，夏月多啖蛇虫，至冬香满，（生阴茎前皮内，别有膜袋盛之。）入春满甚。便自剔去，是为生香，最不易得。其次捕得杀取者，名脐香。
味苦辛，气温。通诸窍，开经络，透肌骨。治中风中气中恶，痰厥惊痫，积聚癥瘕，及妇人产难。纳子宫，暖水脏，止冷带下。杀脏腑虫，能蚀一切痈疽脓水。《济生》治食瓜果成积作胀者，及饮酒成消渴者。以果得麝则坏，酒得麝则败也。同犀角、牛黄、琥珀、龙齿、远志、丹砂、铅丹、金箔、菖蒲、真珠、茯神、天竺黄。治心气虚怯，惊邪癫痫，或梦寐纷纭，鬼交鬼疰，及小儿急惊，大人中恶等证。同白芨、白蔹、红白药子、雄黄、乌骨鸡、煅乳香、没药、冰片。为末，敷一切痈疽疔肿，有神。
缪氏云：诸证之属于虚者，概弗施用。（芳烈轻扬，能泄卫气，穿射走窜，又能泄营。）如不得已，借以开通开窍，亦宜少用。孕妇不宜佩带，劳怯人亦忌之。不可近鼻，有白虫入脑患癞。久带其香透关，令人成异疾。
〔辨治〕取香剂中当门子，捻之如血线，拓之如桃花瓣，燥甚者，始真。然多伪造，虽膜囊完固，弗信。但破看一片，毛在其裹中者，为胜。凡使勿近火日，微研，不必苦细。如欲细，入醇酒少许，则不损香气。忌大蒜。
猬  ***************************
猬鼠类，属水。其皮毛戟刺如针，属金。见鹊则仰腹受喙，火炼金。其气相制也。
●皮
气味苦平，有小毒。主治五痔阴蚀，下血不止，痔痛有头，多年不瘥。止肠毒下血，疗腹痛疝积。（并烧灰，酒服之。）止衄，（烧灰，绵裹塞鼻。）疗反胃，（烧灰酒服，或煮汁，或五味淹炙。食此物，开胃气有功。其字从胃，深有理。）治胃逆。
〔论〕猬皮之用，专于大肠，故疗痔病为多。夫痔所受病者燥气，为病者湿气也。或又曰：胃热也。何以明之？盖阳明燥金，以其阳盛趋阴，而阴气不能与之合，故为燥。人身身半以下属地，阴气主之。或因房劳劳力，虚其肾阴，则燥者益燥。更由胃中酒食积毒，归于大肠，以乘其阴虚之燥，则燥随化火以伤血。是谓收气不得职，致经脉横解，浊气污血，流注肛门。其始本燥与热合也，而热因与湿合。所谓湿气者，由阳不得真阴以收，既淫而为热。即阴不得真阳以化，更淫而为湿。以故痔初起显燥证，有便涩作痛之情，渐显湿证，有肿痛坚块之患。然则燥者病之本，湿者病之标，而热则病于标本之中也。夫热之合于燥也，为气伤。其合于湿也，为血伤。如肠中只有湿热，只病于下血而已。惟湿热本于燥，肠头斯有坚块，至于作痛者。热因燥乘，风因热化，而更蓄于湿以不得达，故大痛也。久之破而为漏，亦此之由耳。（湿圉其燥热风之气，则溃肠以出。治之宜兼破气药，又忌过用苦寒。盖用寒过剂，则真阳益病，而湿愈不行。）方书云：痔初成渐大，便涩作痛者，宜润燥及滋阴。嗣如肛门下坠，便血而疼痛坚硬者，宜清火渗湿。或紫色疼痛，大便虚闭作痒，宜凉血祛风，疏利湿热。又或肿痛坚硬，后重坠刺，便难者，外宜熏洗，内宜宣利。合而参之，初起之治，缓而先本。后此三证，热胜则肿痛，湿胜则坚硬下坠，皆当急而救标。本标之治，节次不爽，乃免穿肠溃决之患矣。猬皮于诸痔无不逐群剂以奏功。缪氏谓：猬属水，其皮得坚金之气，而和血于大肠，故治五痔阴蚀有专功。
凡食其肉，当去骨。误食令人瘦劣，诸节渐小。（仲淳）
〔辨治〕猪蹄者良，鼠脚者次。取皮入药，烧灰，或炙黄，或炒黑，或水煮，任入汤丸。
鼠  ***************************
●牡鼠（牝者不入药）
气味甘，微温，亦曰凉。（日华子）　煎膏，治诸疮瘘。（因善穿之性而为用）
〔附方〕鼠瘘溃烂。鼠一枚，乱发一鸡子大。以三岁腊猪脂煎令消尽，以半涂之，以半酒服，神妙。
●胆
鼠肝有七叶，胆在肝之短叶间。大如黄豆，正白色，贴而不垂。（《卫生家宝》又言红色）才死便消，不易得也。主治点目，愈青盲，雀目不见物。滴耳治聋，三十年老聋，取活鼠一枚系定，热汤泼死，破喉取胆。用川乌头一个炮去皮，华阴细辛二钱，胆矾半钱。为末，以胆和匀，再焙干研细，入麝香半字。用鹅翎管吹入耳中，口含茶水，日二次，十日效，永除根。（《卫生家宝》方）
青盲不见。雄鼠胆、鲤鱼胆各一枚。和匀，滴之，立效。
癸水之位在子，气通于肾，开窍于耳，注精于瞳子，其标为齿。鼠属子宫癸水，其目夜明，在卦属艮，其精在胆。故胆治耳聋青盲，睛能明目，而骨能生齿也。（濒湖）
●牡鼠粪（两头尖者）
气味甘，微寒，有小毒。（食中误食，令人目黄成疸。）　主伤寒女劳复阴易，通女子月经，下死胎，治吹奶乳痈。方书疗中风积聚，及疠风蛊毒。
〔附方〕男子阴易及女劳复。豭鼠屎十四枚，韭根一大把。水二盏，煎一盏，温服，得粘汗为效，未汗再服。妇人吹奶。鼠屎七粒，红枣七枚。去核包屎，烧存性，入麝香少许，温酒调服。乳痈初起。雄鼠屎七枚，研末，温酒服，取汗即散。
乳痈已成。用新湿鼠屎、黄连、大黄各等分。为末，以黍米粥清和涂四边，即散。
〔论〕鼠禀至阴之气，五脏俱全，其矢更由肠胃转化而出。凡阴气受邪者，借其转化而使之不留。阴气大亏者，亦借其转化而使之不竭。是以阴易女劳复所因迥异，而皆得用之。他如中风积聚风湿诸方，用此以导阴气而使之化。而吹奶乳痈，又皆借阴气之能化，为流通精血地，然则触类通之，可以尽臭腐之神奇矣。

卷三十二·人部  ——————————————————————————————————————————————————————————————————————————————————————————

发  ***************************
●发髲
取男子二十已来无疾患，颜色红白，于顶心剪下者。
气味苦温。主五癃关格不通，治小儿惊，大人痉。（《本经》）
止血闷血晕，金疮伤风。合鸡子黄煎之，化为水。疗小儿惊热百病。
●乱发（梳栉下者，用代发髲。）
气味苦，微温。补阴之功甚捷，消瘀血。（丹溪）　方书用治传尸劳，溲血下血，淋证，并前阴诸疾与痔。入诸膏药内，能消毒止痛，长肉生肌。
〔附方〕鼻衄。血余烧灰，吹之立止。黄疸尿赤。乱发灰水服一钱，日三服。
女子漏血。乱发洗净，烧研。空心，温酒服一钱。吐血。发灰一钱，米醋二合，白汤一盏调服。
尿血。发灰二钱，醋汤服。血淋苦痛。乱发烧存性二钱，入麝少许，米饮服。大便泻血。血余半两烧灰，鸡冠花、柏叶各一两。为末，卧时酒服二钱，来早以温酒一盏投之，一服见效。
女劳黄疸。用猪膏半斤，乱发鸡子大三枚。和煎发消，药成矣，分再服，病从小便中出。
破伤中风。乱发如鸡子大，无油器中熬焦黑，研，以好酒一盏沃之。入何首乌末二钱灌之，少顷再灌。疔肿恶疮。乱发鼠屎等分，烧灰，针入疮内，大良。疮口不合。乱发、露蜂房、蛇蜕皮，各烧存性一钱。用温酒食前调服，神妙。
〔论〕血之荣以发。（精之荣以须。气之荣以眉。）　发属心，禀火气而上生。（须属肾，禀水气而下生。眉属肝，禀木气而侧生。男子肾气外行故有须，妇寺则无须而眉发不异也。）　丹溪谓其补阴之功甚捷，以补阴参于禀火气而上生，则所补者乃阳中之阴也。夫血生于阳中之阴，本其所生以上荣于发，而即还返于阳中。故其补之之功捷，然更能消瘀血者。以此味之补，非益其所本无，乃还其所本有。不凌节，不造次，故补即为行耳。人身气血，生与化，其机合而有之。即丹溪云捷，亦属强名也。《本经》首主五癃关格，其义奚若。盖水与血是二是一，以补为行。复何疑于水道之利乎！至治小儿惊，大人痉。与补阳中之阴义正相合。（惊与痉皆由阳中阴虚）　即血闷血晕，金疮伤风等治，病机亦不越于阳中阴虚，其微义可类参也。
缪氏云：经熬煅后，气味不佳，胃弱者勿宜。
〔修治〕取无病人发，不拘人，已新剪旧落，或童男胎发，并好。用皂角水洗净，入罐内烧存性用。入外科药，煎膏用。
人屎  ***************************
气味苦寒。治时行大热狂走，解诸热毒。疗反胃（惟结热者）及痘疮黑陷。敷痈肿发背疮漏，新者封疔肿一日，根烂。
●人中黄（即多年厕坑中，砖上所凝结黄垽也。）
性治约与人屎同。解胃家热毒。又法：腊月截淡竹一段，去青，留上下二节。上节发窍，纳大甘草于中，以木塞上窍。插浸下节一头于粪中，经月取出，晒干待用。（除瘟疫热毒，宜用此。）
●粪清（俗名金汁）
取法：寒冬月将竹箩阁盆上，用棕皮绵纸铺箩底，上铺黄土五寸，浇粪汁淋土上。滤取清汁，入新瓮内，碗覆口，埋土中一年。取出清若泉水，全无秽气，年久者弥佳。比竹筒渗进法更妙。苦寒。能除辛热，解诸毒。治时行大热狂走，痘疮紫黑干枯。（阴虚燥热尤宜）　敷一切热毒、痈肿、疮漏。
金汁浊阴归下，有降无升，入土既久，去浊留清。身中诸火逆上，仍用身中降火之品治之，此亦竹破还将竹补法也。（士材）
〔附方〕热病狂走，如见鬼神，久不得汗，及不知人事者。人中黄入大罐内，用泥固济，煅半日，去火毒，研末。新汲水服三钱，未退再服。大热狂渴。干陈人屎为末，于阴地净黄土中作五、六寸小坑，将末三、两匙置坑中。以新汲水调匀，良久澄清，与饮即解。世俗谓之地清。噎膈反胃，诸药不效。真阿魏一钱，野外干人屎三钱。为末。五更以姜片蘸食，能起死人。虫毒百毒，及诸热毒，时气热病，口鼻出血。用人屎尖七枚烧灰。水调顿服，温覆取汗即愈。神验。诸毒猝恶，热闷欲死者。新粪汁水和服，或干者烧末渍汁饮。名破棺汤。凡热毒伤人脏腑，即解以脏腑所转化之苦寒，较化药自更亲切而善于脱化也。
人尿  ***************************
（名还元汤、轮回酒。）　取十二岁以下童子者。（膀胱无龙火也）　先禁食五辛热物，多与米饮以助水道。法当热饮于中，尚存真气，其行自速，冷则惟存咸味寒性矣。
气味咸寒。滋阴降火。（肺肾有火者，所必须。）　治劳热骨蒸咳嗽，鼻洪吐衄。疗热狂及中暍，产后败血攻心，血晕闷绝，并扑损瘀血。人喉有窍，则咳血杀人。喉不停物，毫发必咳，血既渗入，愈渗愈咳，愈咳愈渗。惟饮溲溺，则百不一死。若服寒凉，则百不一生。（褚澄）　诸虚吐衄咯血。惟用童便，每一盏入姜汁或韭汁少许。徐徐服之，日进二、三服自效。寒天则重汤温服，不徒降火，且消瘀血。凡产后温饮一杯，可免血晕。至三日后止之。同泽兰、荆芥、白芷、续断、延胡、牛膝、苏木、黑豆。治产后血晕。虚者加人参。同枇杷叶、天冬、麦冬、苏子、桑皮、沙参、五味、生地、款冬、百部。治阴虚咳嗽声哑，喉间血腥气。同苏木、番降香、续断、牛膝、丹皮、蒲黄。治内伤吐血，或瘀血停留作痛。久嗽涕唾，肺痿时时寒热，颊赤气急。用童便去头尾少许五合，取大粉甘草一寸，四破浸之。露一宿，去甘草。平旦顿服，或同甘草末一钱服亦可，一日一剂。折伤跌扑。童便入少酒饮之。推陈致新，其功甚大。凡一切伤损，不问壮弱，及有无瘀血，俱宜服此。若胁胀作痛，或发热烦燥口渴，惟服此一瓯。胜似他药，万无一失，军中屡试有验。赤目肿痛。自己小便乘热抹洗，即闭目少顷。此以真气退去邪热也。
〔论〕人溺滋阴降火，世多未悉其所以然。夫欲究人身之水化，当先明于气化，次明于血化。而气化血化之元机，总不外升降勿失其职，清浊无或相干耳。所谓水化者，坎，水气也。兑，泽形也。一阳陷于二阴为坎，坎以水气潜行地中，为万物受命之根。本一阴，彻于二阳为兑，兑以有形之水，普施于万物之上，为资生之利泽，是水化之说也。气化者，三焦为元气之使。乃水中之火，根于肾，际于肺，升降于脾。故下焦治在肾，中焦治在脾，上焦治在肺。合之《经》云：少阳属肾，肾上连肺。又云：二阴至肺，其气归膀胱，外连脾胃。则可以思气化之所至，更合于《经》云：三焦者，中渎之府也，水道出焉。则可以思水化、气化之无二矣。血化者，血生于心，化于胃，统于脾，藏于肝，归于血海。此可以思血化之所至，更合于《经》云：肺之浊气下注于经，内积于海。更可以思气化所至即血化之所至矣。再所云升降不失其职，清浊无或相干者。盖清浊即阴阳之别名，如气根于肾。肾，至阴也，而阳生焉。阳主升者也，不升则清陷于浊中，并阴不得化矣。血生于心。心，太阳也，而阴化焉。阴主降者也，不降则浊乱于清中，并阳不得布矣。人身只是水火合化以为气血，而心肾即水火之匡廓。水火之互根互宅，乃先天合一之神机。第人生以后，全赖后天以完先天。所谓脾胃司升降之枢者，正为其借此以合于先天神机耳。试以人气之清浊言之，《经》曰：受谷者浊，受气者清。清者注阴，浊者注阳。（此阴阳以脏腑言）　又曰：浊而清者，上出于咽。清而浊者，则下行。清浊相干，是谓乱气。又曰：气之大别，清者上注于肺，浊者下走于胃。胃之清气，上出于口。肺之浊气，下注于经，内积于海。此言清浊，原非判然为两。惟是浊中元有清，而即于浊中升其清者，俾上行以达天。清中元有浊，而即于清中降其浊者，俾下行以至地。此后天气血不离胃肺为之炉冶也。（阴中之阳升，而阴随之由水化而气化，由气化而血化。此手少阳三焦为主。即俾阳中之阴降，而阳随之由血化而气化，由气化而水化。此手太阳小肠为主。）　惟胃肺乃升清降浊之地。即裕有滋阴降火之神。盖阳升而阴随者，是谓滋阴。阴降而阳归者，是谓降火。其大炉冶已具于此，即下而便溺之出，举不越此矣。肾脉至于肺，而少阳属肾，是少阳亦至于肺也。第阳必借胃脾水谷之阴以至肺，而脾胃亦借少阳之气以上达其阴于肺，然后能通天气。通天者生之本，故阳化而阴生焉。是《经》所谓云雾精，而后上应白露下也。《经》曰：伤肺者，脾气不守，胃气不清，经气不为使。是即云雾不精，而上应白露不下也。盖三焦元气，因脾胃受谷气以泌糟粕。蒸津液，而清气上注于肺者，此地气上为云也。肺中之清气，因脾胃谷气所注，还下其浊于胃。以致津液变化为血，营卫通而糟粕以次传下者，此天气下为雨也。然升降必由中土始之终之，皆不离于阴也。统绎斯义，则可明于坎水为始，兑水为终。而三焦为水谷道路，气之所终始矣。抑便溺皆从气化。《经》云：。胃、大肠、小肠、三焦、膀胱，此五者，天气之所生也。（其气象天，故泻而不藏。）
此受五脏浊气，故泻而不藏。与《经》所云诸阳皆浊之义合。何以又云手太阳独受阳之浊乎？曰：心与小肠为表里，心为火主气，固火之灵也。第心实主血，而小肠为心气化之府，必其血化行，而后气化乃达于极下。（血化行者，津液和调，变化而赤为血也。气化下达者，谷气津液已行，营卫大通，乃化糟粕以次传下也。）　若是则手太阳独领气化而即神于血化，举下而大肠、膀胱，无不承其气中之血化以传道焉。《经》故谓其独受阳之浊也。夫小肠经脉上会诸阳于督，下会诸阳于任。则岂非上而承阳以司心之气化，下而接阴以通肾之血化者乎？《内经》谓手少阳之正指天。（由阴而升阳）　手太阳之正指地。（由阳而降阴）　阳升而阴固随之，阴降而阳亦归之。是气化血化水化，斯二经可思也。然则小肠岂可只以受盛尽之，又岂只膀胱为津液之藏气化则能出乎哉！　便溺之下，固为糟粕。然其归于大肠、膀胱者，足以征阴之下降。而阴之下降，即以征阳之下归于元也。《经》故曰：视病必求其下。又云：出入废则神机化灭，升降息则气立孤危。然则人身便溺，其可忽乎哉！　气血与便溺之相分，在上中二焦，本于阴而化于阳。至便溺之相分，在中下二焦，化于阳而分于阴。故任之水分穴，分别清浊以出焉。
缪氏云：其性稍寒，不利于脾胃虚寒溏泻，及阳虚无火食不消者。
溺白垽  ***************************
即人中白。便溺澄结所成，又借尘埃没溺所集也。物入阴中，色剥为白，阴中之阴矣。入手太阴肺、足太阴脾。因精与气，原从脾肺气化之中游溢转输，是以仍归脾肺也。
气味咸平而凉。治鼻衄，传尸热劳，肺痿，心膈热，羸瘦渴疾，及肤出汗血。并口齿生疮，走马牙疳。能泻肝火、三焦火，并膀胱火从小便中出。（行其故道）　同鳗鱼食之，为乌龙丹。大衄久衄及诸窍出血。并用人中白一团如鸡子大，绵五两烧研。每服二钱，温水服。鼻衄五、七日不住，及肤出汗血者。并用人中白新瓦煏干，入麝香少许。温酒调服，立效。痘疮倒陷。腊月收人中白，火煅为末。温水服三钱，陷者自出。走马牙疳。取下溺盆内白屑，入瓷瓶，盐泥固济，煅红研末。入麝香少许，贴之。又用妇人尿桶中白垢，火煅一钱，铜绿三分，麝香一分。和匀贴之，尤神。鼻中息肉。人中白瓦焙，每温汤服一钱。口舌生疮。溺桶垽七分，枯矾三分。研匀。有涎拭去，数次即愈。
〔论〕人溺主治之义，已悉于前矣。溺之与白垽，原是一物。但溺则径达下而不留，白垽性稍留。于肺所生病，可徐而致其功。故用之微有异。《经》曰：饮入于胃，游溢精气，上输于脾。脾气散精，上归于肺。通调水道，下输膀胱。是饮之精气，由胃而脾，由脾而肺，以达其清阳于上。即少阳属肾，肾上连肺之义。阴中之阳致于上，则阳中之阴达于下。故能化血归经。《经》所谓肺之浊气，下注于经也。血化归经，是谓营气，是乃谓之通调水道也。后天之水，皆根气化。气固肺所主，而气化之能通调水道者，以其清阳之能化，而浊阴之化乃行。则凡浊阴不化，如血证当首及，而更于治肺为切当也。所治上焦诸证，皆就清阳之能化以化浊阴耳。即痘疮倒陷，非又清阳之不化以致病于浊阴者乎。若只以咸能入血而散为言，则亦不究其本矣。
〔修治〕岁久溺器有厚寸余者，取置瓷盘内，露高洁处，越一、二载。中外皆白，绝无臭气，乃可用。研极细，水飞数过，再研万匝。如仍有恶臭，随泡随飞，约数百遍，以无臭为度。煅淬者精粹尽失，转增火毒，不堪用。
秋石  ***************************
制炼法：秋月用人尿二、三石，入锅内，桑火缓煎。勿使锅岸生垽，有则竹刀掠下，或沸泛，以竹杖频搅定。俟干成渣，去薪，缓火焙燥。分置阳城罐，上空二寸许，磁盏盖，封固罐口。养火一周，其药渐升，轻盈如雪。或成五色，或象物形，此属上乘。宜密贮银瓶，藏阴静处。不则风化成水，复须升养，仍结如霜，但少坚实耳。（之颐）　又制既济元黍法：选端洁童男女，各认溺器，各陆续取溺。煎炼成滓，各升取上乘秋石，各取溺器白垽，晒焙令干。先置女垽于银釜之底，次置男秋石于女垽之上，次置女秋石于男秋石之上，次置男垽于女秋石之上。安置定，上余二寸，六一泥封固。三方火温养七日，则粒粒丹红交结釜顶，此更属无上乘。藏贮亦如秋石法。
气味咸温。滋肾水，养丹田，返本还元，归根复命。安五脏，润二焦。消痰咳，退骨蒸，软坚块。明目清心，延年益寿。
〔论〕《难经》曰：三焦者，水谷之道路，气之所终始也。然《内经》谓：三焦为水府。而肾属水，膀胱行水，与肾合。故又曰：三焦者，足少阴太阳之所将。然则小水之出也，固根于气化，然实为气之所终，由阳而归阴以出也。原其所始，固亦本于至阴。（气者水所生）　第气之所终，由阳归于阴者。较气之所始，由阴达于阳者。为何如哉？是以人溺虽降火有功，还以较于秋石从水之降，而转为火之升。（之颐谓：缘润下，水借火大，既济而允升。）　自秋石尤有滋益矣。试观养火一周，则其药渐升，轻盈如雪。视溲溺竟何如乎！　此药要常近火，或时复养火三五日，则功效更大。
人乳  ***************************
味甘咸，气平凉无定性。（其人和平，饮食冲淡，其乳必平。其人暴躁，饮酒食辛，或有火病，其乳必热。）　荣五脏，明眼目。安养神魂，滑利关格。治瘦悴，泽皮肤，并筋挛骨痿，肠胃秘涩。又能益心气，补脑髓。止消渴，治风火证。养老尤宜。又治痰火上升虚损之证，及中风不语，左瘫右缓，手足疼痛，动履不便，饮食少进诸证。（《摄生众妙》）　地黄、当归、草木之流，得天地偏气。用治血病，力固有余。用补血衰，力犹未及。不如频服人乳，匪但补血，且病因血成者，亦由调养滋达而自愈。入四物汤，共补精血。入四君子，同益元阳。月经不通。日饮人乳三合。猝不得语。人乳半合，美酒半升，和服。失音不语。人乳、竹沥各二合。温服。虚损劳瘵。用无病妇人乳三酒杯。将瓷碟晒极热，置乳于中。次入麝香末少许，木香末二分，调匀服。后饮浓茶一酒盏，即阳败。次日服接命丹，方用乳三酒盏，如前晒碟盛乳，并人胞末一具。调服。服毕面膝俱赤，如醉思睡，只以白粥少少养之。眼热赤肿。人乳半合，古铜钱十文。铜器中磨令变色，稀稠成煎，瓶收。日点数次，或以乳浸，黄连蒸热洗之。
〔论〕乳汁由血所化，故滋血者还以乳。夫妇人之乳，资以冲脉，因冲与胃经通故也。冲为血海，而胃为血液化生之府，安得不责其本乎。凡男子以气为主，究气之所生，所生者肾也。女子以血为主，则当究血之所生，所生者心也。血赤火也，女子之乳白，男子之精亦白，皆从金也。女子气盛。合于心包络血，即就血所生处而化乳。男子气盛，合于冲脉之血，即就气所生处而化精。（乳与精俱从血化，而血化俱由于气，但分上下者，分于血与气所生之处也。化不离生，生亦不离化。上之血生为气化，下之精生为血化耳。）　但男女之化乳化精者，皆不离于脾胃，以其为升降鼓煽运化精微之地也。然则乳汁固不徒少阴血主之所化，实由肺胃气化之所成矣。第血化之乳，化原固在气，一离乳房，则徒存阴质，而气化已散。故取以疗病者，必审病之所宜。如血虚有热，燥渴枯涸，乃其的对。即用以培养者，亦必审体之所宜。如质瘦无痰，脏阳胃强，乃见资益。不则，概投只以取累耳。至方书谓宜于虚火及中风证，夫虚火类有燥痰，而风证之属阴虚者，亦不能摄痰归元，即此宜投之证。犹当为乳汁地，以佐使为功可也。
属阴性冷。若脏寒滑泄，及胃弱脾虚者，并不宜服。（仲淳）
〔修治〕凡服须热饮。欲使流行经络，加醇酒调。若晒曝为粉，入药尤佳。晒乳粉法：遇有乳汁，即下银锅煎成膏。用大瓷盘盛，日下晒之。必以水浸盘下，不则久晒不干，此乃未济之妙也。
人胞  ***************************
一名河车。其色有红有绿有紫，紫者良。置酒内覆者，男胎也。首胎重十五两以上。
气味甘咸温。主治男女一切虚损劳极，（其形质得男女坎离之气而成，故阴阳两虚者服之，有返本还元之功。）癫痫失志恍惚。安心养血，益气补精。凡虚劳羸瘦，形脏化薄者。宜以人身之本元，补助人身之血气。投之女子，更育胎孕。凡无子，或多生女，或难产小产者，服之无不捷效。以侧柏叶、乌药叶，俱酒晒，九蒸九曝，同之为丸。大能补益，名补肾丸。（丹溪）　大造丸：（吴球）用首生男胎人胞，米泔洗净，淡酒蒸熟，捣晒研末。败龟板，童便浸三日，酥炙黄二两。黄柏、杜仲各一两半，牛膝一两二钱，地黄二两半，入砂仁六钱，白茯苓二两。绢袋盛，入瓦罐，酒煮七次。去茯苓、砂仁不用，杵地黄为膏，听用。天冬、麦冬、人参各一两二钱，夏月加五味子七钱。俱忌铁器，为细末。地黄膏加酒，米糊丸小豆大。每服八、九十丸，空心盐汤下。女人去龟板，加当归二两，以乳煮糊为丸。若男子遗精，女人漏下，并加牡蛎粉一两，去人参。（世医用阳药补益，往往为害。盖邪火只能动欲，不能生物。龟板、黄柏为河车之佐，加以杜仲、牛膝，通为足少阴经药。古方加陈皮，即名补肾丸也。地黄凉血滋阴，得茯苓、砂仁、黄柏则走少阴。白飞霞以此为天一生水丸也。二冬保肺，不为火炎，使肺气下行生水。然其性有降无升，得人参则鼓动元气，有升有降。故同地黄，即为固本丸也。又参、麦、五味名生脉散，皆为肺药。此方配合，大抵以金水二脏为生化之源，加河车以成大造之功也。）
补天大造丸：专培元气，延年益嗣。壮阳光，温坎水，降离火，为天地交泰。若房劳过度人五心烦热，服之神效。常人四十以后，常宜服此，接补真元以跻上寿。紫河车一具，取首生男胎者，如无得壮盛妇人者亦好。先用鲜米泔将河车轻轻摆开，换米泔洗五次，不动筋膜，只洗净，有草屑轻轻取去。将竹器盛于长流水中浸一刻以取生气，提回，小瓦盆盛于木甑内，用文火缓缓蒸至六时止，极烂如糊。取出，先倾自然汁在药末内，略和匀。后置河车石臼内，木杵擂千下，如糊样。连前药汁末和匀，再杵千余，集众手为丸。此法全天元真气，世所少知。若用火焙酒煮去筋膜，大误。入龟板，尤误。（此语必有所见，不用便为稳妥。）　外用厚川黄柏去粗皮酒炒一两，川杜仲去粗皮酥炙断丝一两五钱，川牛膝去芦酒浸一两五钱，当归身酒洗一两，怀熟地酒蒸九次二两，天冬去皮心一两半，怀生地酒浸一两半，枸杞一两，麦冬一两五钱。以上四味，另用酒煮烂，捣膏。陈皮去白七钱半，白术炒一两，五味子七钱，小茴香炒七钱，干姜炮黑二钱，侧柏叶取嫩枝隔纸炒干二两。骨热，加丹皮、地骨皮皆去心，知母酒炒，各一两。血虚，加当归、地黄倍用。气虚，加人参、黄芪蜜炙各一两。妇人去黄柏，加川芎、香附、条芩，俱酒炒，各一两。上药精制，称净末，不犯铁器。用前蒸河车捣烂并汁和为丸。若河车肥大，量加药末，不必用蜜，丸如梧子大。每服百丸，空心米汤下。有病，一日二服。（此比古方更效，若禀气虚，或斫丧太过太早者，尤宜。）
种子三益膏：治斫丧真元，中年无子，妇人血虚不孕。制一料夫妇齐服，服尽即孕。（如妇人经准气血壮，而无病者，不宜服。）　大肉苁蓉（酒洗去浮甲）、何首乌（用竹刀切黑豆上九蒸九晒）、怀生地（切片酒拌九蒸九晒）、山萸肉、枸杞子、沙苑蒺藜（真者炒香）、菟丝子（酒浸一宿捣成饼晒干炒）、杜仲（去皮盐酒炒断丝）、麦冬，各四两。柏子仁、白茯苓（人乳拌晒）、补骨脂（盐水炒）、川牛膝（与何首乌同蒸），各二两。以上药取净末，用鲜紫河车一具，头胎者佳。白酒洗净，隔瓶煮烂，捣和前末。加龟胶、鹿角胶各八两，以酒化开，同前药和匀。如干，加蜜为丸，如梧子大。每服三钱，好酒下。气虚，加人参二两。忌葱、蒜、萝卜、煎爆等物。合时宜二、三、九、十月，静室精修。心血不足。用胞衣焙干为末，饭为丸，如小豆大，辰砂为衣。每用二钱，清米汤下。（《经》云：胞脉者属心，而络于胞中。则以此味补心血，诚为中肯。夫胞为男子藏精，女子畜血之地，又属命门之真气所摄。人生命门既成，即生心，心与命门一气，即可知其又补心气矣。）
〔论〕《经》云：命门者，男子藏精，女子系胞，即此胞也。其元始自心下，系贯七节之旁。其系则屈曲下行，接两肾之系。（两肾之系接心下，系以系胞。故《经》曰：胞之络，系于肾。又曰：胞脉者属心，而络于胞中。）下尾闾，附直肠之右，通二阴之间，前与膀胱下口溲溺处并行而出。乃精气所泄之道路。若女子则子户胞门，亦自直肠之右，胞外与膀胱下口相并，此受胎处也。又《脉经》以右肾为命门，其府则胞门子户。介宾曰：子户胞门，男女之通称也。特男子以藏精，女子以蓄血。男女交会之际，男子施由此出，女子摄由此入。故即在此中结胎，胎元既足，亦复由此而出尔。夫肾中之元阳，即为命门，原与脐对。而胞宫子户，乃在直肠之前膀胱之后者。固《经》所谓：相火之下，水气承之也。（水是三才之祖，精为元气之根。）　人身一点元灵，聚于脐下。自为呼吸，呼则接乎天根，吸则接乎地根，此即命门真气。自有命门真气，便且下际下蟠，况于最初之合同而化者乎。又按天一生水，配丁之阴火而生内，为命门。然后生心，是则心与命门一气也。《经》既云胞脉属心，又安能外于命门乎？然则女子结胎在胞宫，而实受气于命门。方胎孕时，儿之脐系于胞，胞系母脊。（实为督之命门）　以气食儿，呼吸胎息，辘轳任督，真元气之所钟也。其色红黑相间，红属火为阳，黑属水为阴。阴阳两气，并具而不杂。可知是物虽成后天之形，实禀先天之气。但儿在母腹，则形充于气。儿离母腹，则气尽于形。之颐故谓先天之郛廓，主培后天形脏。而丹溪谓气虚则加气药，血虚则加血药。诚善于用河车者也。
缪氏云：此补阴阳两虚之药。若阴虚精涸，水不制火，发为咳嗽吐血，骨蒸盗汗等证。此属阳盛阴虚，法当壮水以制之。不宜阴阳并补，以耗将竭之阴也。胃火齿痛，亦忌之。
〔修治〕最好如补天大造丸制法。（惟取极烂如糊）　然必得河车时，恰有诸药合之乃可。若欲预制待用，宜照前法蒸，以熟为度。不必极烂，便置铜镟内，重汤熯干可也。此不用酒煮火焙，又可留贮，亦妙。
胞衣水  ***************************
此久埋地下化为水者。气味辛凉。
治小儿丹毒，诸热毒发，寒热不歇，狂言妄语。头上无辜发竖，虚痞等证。天行热病，饮之立效。反胃久病。饮一钟，当有虫出。
缪氏云：埋久得地中阴气，其气必寒。辛寒而走足阳明经，故主如上诸证。
坎气  ***************************
即初生脐带。胎在母腹，脐连于胞，胎息随母，故脐者人之命蒂也。（以其当心肾之中，前直神阙，后直命门，故谓之脐，言齐也。）　脐蒂乃真气聚会之所，今世即以食儿，用解胎中一切毒，及免惊风痘患，亦取裨补真元耳。
〔附方〕预解痘毒。儿生十三日，以本身剪下脐带烧灰，乳汁调服。或入朱砂少许，可解胎毒。