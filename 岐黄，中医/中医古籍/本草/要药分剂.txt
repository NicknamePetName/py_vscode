
自序  ***************************
按徐之才曰：药有宣、通、补、泻、轻、重、滑、涩、燥、湿十种，是药之大体。而《本经》不言，后人未述。凡用药者，审而详之，则靡所遗失。诚哉是言也！《内经》发挥宣通等义亦甚详，而十剂之说，诚足尽药之用以为依据矣。隐居陶氏续入寒热二条，仲淳缪氏以寒有时不可治热，热有时不可治寒，訾为背谬，因去寒热而增升降二剂。夫缪之訾陶，其说良是。但即升降二义绎之，十剂中如宣轻则兼有升义，泻滑则兼有降义，且诸药性，非升即降，或可升可降，或升多降少，或升少降多，别无不升不降专为宣通等性者，则升降二字可以概群药，不得另立二门次于十剂后，宜之才以十剂为药之大体靡所遗失也。自神农著《本经》，历代药性书悉以草、木、金、石等依类相次，读者几忘十字之义，并忘药有此十种之性，宜其制方用药，相反相戾，错杂以出之也。余辑是书，爰据十剂以分门类，非敢好异，欲阅者晓然于药之各有其性，因各有其用，庶临症时可无背云尔。
沈金鳌自书

凡例  ***************************
要药者，寻常日用必需之药，所以别乎险僻之味也。古人云：良药治病，十全八九，毒药治病，治不一二。可见用药之当慎矣。兹编所录，止四百余品，稍涉险僻者，概屏去之。
是编照十剂分类。欲人晓然于药之各有其性，而宣、通、补、泻、轻、重、滑、涩、燥、湿，一览易知，不至引用错误也。
每药首明主治，见药之功用不一也。次详归经，见药与经各有所入，不相袭也。次列前人议论，见药之味性运用有至当也。次标禁忌，见药之于症宜详审也。次及炮制，见药之味性有偏，其相救相制，不可略也。
前人云，用药依《本经》所治，总无大错。故是编所录之药，凡有《本经》者，无不首列，至《名医别录》，所以补《本经》未备者，亦无不录。其历代诸贤，发明诸药功用，又足备《别录》之缺，悉皆采入。
上自《本经》，下至《纲目》《备要》等，所言治法，或不与是药相合，即删削之，或又彼此所言相同，则存前而删后。
引前人议论，必于是药功用，及与是药所治病，发挥精切，其旨画一者，方始录之，非徒征引繁博为也。
主治及前论俱直书前人之语，不敢改窜，以其语皆至当莫易也，随各注其名或字，不敢没人善也，或有前人识所未及，而鄙见偶及者，则用鳌按字附其说于后。
归某经下，必着为如何之品句，此数字或括是药全性，或专及是药最重之用，其故不一，当意会之。
仲淳《经疏》，为自来本草第一精细之书，其著简误，尤为审量极至，故是编禁忌一宗之。
编中有不列炮制者，或以是药无甚制法，或制法众共皆知，便不复赘。


卷一·宣剂上  ——————————————————————————————————————————————————————————————————————————————————————————

宣剂上  ***************************
徐之才曰：宣可去壅。生姜、橘皮之属是也。李杲曰：外感六淫之邪，欲传入里，三阴实而不受，逆于胸中，窒塞不通，而或哕或呕，所谓壅也。三阴者脾也，故必破气药如生姜、橘皮、藿香、半夏之类，泻其壅塞。王好古曰：木郁达之，火郁发之，土郁夺之，金郁泄之，水郁折之，皆宣也。

桔梗  ***************************
味苦辛，性微温，有小毒。感轻清之气而生。升也，阳中阴也。畏白及、龙胆草，忌猪肉，伏砒。
〔主治〕主胸胁痛如刀刺，腹满肠鸣幽幽，惊恐悸气。（《本经》）　利五脏肠胃，除寒热风痹，疗咽喉痛，下蛊毒。（《别录》）　治下痢，破血积气，消聚痰涎，去肺热气促嗽逆，除腹中冷痛。主中恶，小儿惊痫。（甄权）　下一切气，止霍乱转筋，心腹胀痛。除邪辟温，破癥瘕肺痈，养血排脓，补内漏，及喉痹。（《大明》）　利窍，治肺部风热，清利头目咽嗌胸膈滞气及痛，除鼻塞。（元素）　治寒呕。（东垣）　主口舌生疮，赤目肿痛。（时珍）
〔归经〕入肺、心二轻，兼入胃经。为开发和解之品。（兼泻剂，肺经气分药。）
〔前论〕张元素曰：桔梗清肺气，利咽喉，其色白，故为肺部引经。同甘草为舟楫之剂，如大黄苦泄峻下之药，欲引至胸中至高之分，须用辛甘升之。譬如铁石入江，非舟楫不载，所以诸药有此一味，不能下沉也。朱震亨曰：干咳嗽，乃痰火之邪郁在肺中，宜桔梗开之。痢疾腹痛，乃肺金之气郁在大肠，亦宜桔梗开之，后用痢药，此药能开提气血，故气药宜用。
〔禁忌〕《经疏》曰：凡攻补下焦药中勿入，气逆上升不得下降，及邪在下焦，均忌。
〔炮制〕雷公曰：凡用，须去头上尖硬二三分，并去浮皮，泔浸，微炒。

天麻  ***************************
味辛，性平，无毒。得土之辛味，兼感天之阳气以生。升也，阳也。一名定风草，苗名赤箭根，即天麻。
〔主治〕主诸风湿痹，四肢拘挛，小儿风痫惊气，利腰膝，强筋力。（《开宝》）　治冷气[疒/帬]痹，瘫缓不随，语多恍惚，善惊失志。（甄权）　治风虚眩晕头痛。（元素）
〔归经〕入肝经。为祛风之品。（肝经气分药。）
〔前论〕东垣曰：肝虚不足者，天麻、川芎以补之。罗天益曰：眼黑头旋，风虚内作，非天麻不能治。天麻为定风草，故为治风之神药，久服则遍身发红丹，是驱风之验也。寇宗奭曰：天麻须别药相佐使，然后见其功，仍须加而用之。《图经》曰：天麻用根，有由内达外之理。赤箭用苗，有自表入里之功。
〔禁忌〕《经疏》曰：风药多燥，风能胜湿，故也。凡病人觉津液少，口干舌燥咽干痛，大便涩，及火炎头晕，血虚头痛，南方似中风症，均忌。
〔炮制〕《备要》曰：凡用，以明亮坚实者佳。湿纸包煨熟，切片，酒浸一宿焙。

秦艽  ***************************
味苦辛，性平，无毒。感秋金之气而生。降多于升，阴中微阳也。菖蒲为使，畏牛乳。
〔主治〕主寒热邪气，寒湿风痹肢节痛，下水利小便。（《本经》）　疗风无问久新，通身挛急。（《别录》）　传尸骨蒸，治疳疾及时气。（《大明》）　疗酒疸黄疸，解酒毒，去头风。（甄权）　除阳明风湿，及手足不遂，口噤，牙痛，口疮，肠风泻血，能养血荣筋。（元素）　治胃热，虚劳发热。（时珍）
〔归经〕入胃、大肠二经，兼入肝、胆二经。为泄散疏利之品。（胃大肠去风湿药。）
〔前论〕李时珍曰：此手足阳明药，兼入肝胆，故手足不遂黄疸烦渴之病须之，取其去阳明湿热也。阳明有湿，则身体酸疼烦热。阳明有热，则日晡潮热骨蒸。三痹必用之药。
〔鳌按〕感受风寒发热，遍身疼痛，必以秦艽治之，以其能散结除邪也，并能养胎。
〔禁忌〕《经疏》曰：下部虚寒人，及小便不禁者，均忌。
〔炮制〕雷公曰：凡使，以布拭去黄白毛，乃用还元汤浸一宿，晒干用。时珍曰：形作罗文相交，长而黄白左纹者良。

柴胡  ***************************
味苦，性平，一云微寒，无毒。禀仲冬之气，兼得地之辛味以生。升也，阴中阳也。半夏为使，恶皂荚，畏藜芦。
〔主治〕主伤寒邪热，痰热结实，虚劳肌热，呕吐心烦，诸疟寒热，头眩目赤，胸痞胁气，口苦耳聋，女人热入血室，胎前产后诸热，小儿痘疹，五疳羸热，散十二经疮疽血凝气聚，功同连翘。（《备要》）　肠胃心腹中结气，五脏间游气，胸中邪气，大肠停积水胀，及湿痹拘挛肩背疼痛，脾痹，阳气下陷，平肝胆心包三焦相火，及头痛眩晕。（《本草括》）
〔归经〕入肝、胆、心包、三焦四经。为表散之品。（四经引经药，少阳经表药，其功发表和里退热升阳。）
〔前论〕东垣曰：柴胡能引清气行阳道，伤寒外诸有热病则加之，无热不必加之，能引胃气上行，升腾而行春令。时珍曰：痨有五，痨在肝、胆、心、心包有热，则柴胡乃此四经必用之药。痨在脾胃有热，或阳气下陷，则柴胡为升清退热必用之药。惟痨在肺肾，当斟酌用之，然也非必禁用也。孙琳曰：凡疟痨热从髓出，若加刚剂，气血愈亏。热有在皮肤，在脏腑，在骨髓者，非柴胡不可，若得真银柴胡，一服可愈，南方者力减，必三服乃可愈。汪昂曰：凡胁痛，多是肝木有余，宜小柴胡汤加青皮、川芎、白芍。又左胁痛，宜活血行气。右胁痛，宜消食行痰。又热入血室，男女皆有之，柴胡在脏主血，在经主气。
〔鳌按〕今人治疟，必用柴胡，若非柴胡即不足以为治者，故致辗转淹滞，变生不测，竟能殒命。则知疟本非死症，惟概以柴胡治疟者杀之也。夫柴胡为少阳表药，若其疟果发于少阳，而以柴胡治之，无不立愈。若系他经用之，则必令他经之邪辗转而入少阳，迁延日久，正气已虚，邪气仍盛，而且弥漫诸经，又或调养失宜，以至毙命，所必然矣。乃既至于死，而医家犹曰柴胡为治疟要药，吾开手即用之，不知其何以死。病家亦曰以柴胡治疟而竟不效，此其命之当死也，彼此昏迷，不得一悟，良可浩叹！古人云：凡疟误服柴胡，令人淹缠不已，是在古人未尝不提醒此旨，而医者总不能读书，或读而未明其理，故至此也。今人又以柴胡为治痨要药，不知柴胡专于升散，并不能治痨热，其始皆由《日华子》补五痨七伤，药性能治劳乏羸瘦之语误之，以致后人妄用杀人。《衍义》云：有一种真脏虚损，复受邪热，邪因虚而致劳，当须斟酌用之，此亦推究其极而言，惟其因虚，复受邪热，以致成劳，故犹可斟酌而用。若但真元虚损，其不可再用表散之药明矣。余非好异，实以人命攸关，故为辨论于此也。
〔禁忌〕《经疏》曰：凡虚人气升呕吐，及阴虚火炽炎上，法所同忌，疟非少阳经者勿入。
〔炮制〕《备要》曰：产银州者色白黄而大，北产者色微黑而细，并良。南产者强硬不堪用，外感生用，有汗咳者蜜水炒，内伤升气酒炒，下降用梢。

前胡  ***************************
味苦，一云甘辛，性微寒，无毒。得土金之气，而感秋冬之令以生。降也，阳中阴也。半夏为使，恶皂荚，畏藜芦。
〔主治〕主痰满胸胁中痞，心腹结气，风头痛，去痰下气，治伤寒寒热。（《本经》）　能去热实，及时气内外俱热。（甄权）　治一切气，破癥结，开胃下食，通五脏，主霍乱转筋，骨节烦闷，呕吐反胃，气喘咳嗽，安胎，小儿一切疳气。（《大明》）　清肺热，化痰热，散风邪。（时珍）
〔归经〕入肺、三焦二经，兼入脾、胃、大肠、肝、膀胱五经。为解散之品。（兼泻剂，降痰下气要药。）
〔前论〕时珍曰：前胡性降，与柴胡纯阳上升不同，故其功长于下气，气下则火降，痰亦降，为痰气要药。汪讱庵曰：辛以畅肺解风寒，甘以悦脾理胸腹，苦泄厥阴肝家之热，寒散大肠膀胱之邪。又肝胆经风邪，非前胡不治。缪仲淳曰：前胡能散有余之邪热实痰，不可施之气虚血少之病。
〔禁忌〕《经疏》曰：凡阴虚火炽，煎熬真阴凝结为痰而嗽，真气虚而不归元，以致胸胁逆满，头痛不因于痰，而由阴血虚，内热心烦，外现寒热，而非外感者，均忌。

防风  ***************************
味甘辛，性微温，无毒。禀天地之阳气以生。升也，阳也。畏萆薢，恶藜芦、白蔹、干姜、芫花。
〔主治〕主大风头眩痛，恶风，风邪，目盲无所见，风行周身，骨节疼痛。（《本经》）　烦满胁痛，风头面去来，四肢挛急，字乳，金疮内痉。（《别录》）　三十六般风，男子一切劳劣，风赤眼，止冷泪，及瘫痪，通利五脏，关脉，五劳七伤羸损，盗汗心烦，能安神定志，匀气脉。（《大明》）　治上焦风邪，泻肺实，散头目中滞气，经络中留湿，主上部见血。（元素）　头痛目眩，脊痛项强，周身尽痛，太阳经症，又行脾胃二经，兼治疮疡。（《备要》）
〔归经〕入肝、大肠、三焦三经。为发表疏散之品。（搜肝泻肺，发表祛风胜湿。）
〔前论〕苏恭曰：凡风药，皆能胜湿。东垣曰：卒伍卑贱之职，随所引而下，乃风药中润剂，若补脾胃，非此引用不能行。又防风本制黄芪，黄芪得防风而功最大，取其相畏而相使也。徐之才曰：得葱白能行周身。得泽泻、藁本疗风。得归、芍、阳起石、禹余粮，治妇人子脏风。元素曰：防风治风通用，身半以上风邪用身，身半以下风邪用梢，治风去湿之仙药也。能治肺实，误服，泻人上焦元气。
〔禁忌〕《经疏》曰：似中风，产后血虚发痉诸病，血虚痉急，头痛不因风寒，溏泄不因寒湿，二便秘涩，小儿脾虚发搐，慢惊，慢脾风，气升作呕，火升发嗽，阴虚盗汗，阳虚自汗，均忌。

独活  ***************************
味辛苦，性温，无毒。禀天地正阳之气以生。升也，阳也。
〔主治〕主风寒所击，金疮止痛，奔豚痫痓，女子疝瘕。疗诸贼风，百节痛，风无久新者。一名羌活。（《本经》）　主入少阴气分以理伏风，治本经伤风头痛，头晕目眩，风热齿痛，痉痫湿痹，奔豚疝瘕。（《别录》）
〔归经〕入肾经。为搜风去湿之品。（少阴引经气分药。气缓而善搜。）
〔前论〕汪机曰：二活本非异种。仲景治少阴所用独活，必紧实者。东垣治太阳所用羌活，必轻虚者。正如黄芩取飘枯者名片芩，治太阴。取条实者名子芩，治阳明，其义同也。苏恭曰：疗风宜独活，兼羌活。　王好古曰：羌活乃足太阳厥阴少阴药，与独活不分二种，后人因羌活气雄，独活气细，故雄者治足太阳风湿相搏，头痛百节痛一身尽痛者，非此不除，乃拨乱反正之主君也。细者治足少阴伏风头痛，两足湿痹不能动止者，非此不治，而不治太阳之症。
〔炮制〕时珍曰：凡使，去皮或焙用，二活同。

羌活  ***************************
味性同独活。一名独摇草，得风不摇，无风自动，一物二种。或云，独活是羌活母。形虚大，有白点如鬼眼，节疏色黄者为独活，色紫节密气猛烈者为羌活。俱能引气上升，通达周身。
〔主治〕主治与独活同。（《本经》）　主入足太阳以理游风，兼入足少阴厥阴气分，泻肝气，搜肝风，小无不入，大无不通，治风湿相搏，本经头痛，刚痉柔痉，中风不语头旋，主目赤要药。（讱庵）
〔归经〕入膀胱经，兼入肝、肾二经，又入小肠经。为发表搜风胜湿之品。（膀胱小肠行经风药，肝肾气分药。专治足太阳风湿诸病，气雄善散。）
〔前论〕汪昂曰：中风大法有四，一偏枯半身不遂，二风痱四肢不收，三风癔忽不知人，四风痹诸风类痹，风症尽矣，何尝有真中类中之说乎？此症皆由气血亏虚，医者不知养血益气以固本，徒用乌、附、羌、独以除风，命曰虚虚，误人多矣。且真中定重于类中，焉有类中既属内伤，真中单属外感者乎？
〔禁忌〕《经疏》曰：凡血虚发痉，血虚头痛，及遍身疼痛骨痛，因而带寒热者，俱属内症，均忌。误用必反剧。

延胡索  ***************************
味辛苦，性温，无毒。禀初夏之气，而兼得金之辛味以生。可升可降，阴中阳也。
〔主治〕主破血，产后诸病因血所为者，妇人月经不调，腹中结块，崩中淋露，产后血晕，暴血冲上，因损下血，或酒磨及煮服。（《本经》）　主暴腰痛，暖腰膝，破癥癖，扑损瘀血，落胎。（《大明》）　治心气小腹痛，有神。（好古）　散气，治肾气，通经络。（李珣）　活血，利气，止痛，通小便。（时珍）
〔归经〕入肝经，兼入肺、脾、肾、心包四经。为利气活血以止痛之品。（总治气血凝结之病。）
〔前论〕时珍曰：入手足太阴厥阴，能行血中气滞，气中血滞，故专治一身上下诸痛，用之中的，妙不可言。凡胃脘当心痛，下痢腹痛，气凝血滞遍身作痛，肢节拘挛，服之皆有奇效。
〔禁忌〕《经疏》曰：此药性温味辛，能走而不能守，故经事先期，及一切血热为病，凡崩中淋露，皆应补气血凉血清热则愈，此均忌。
〔炮制〕《备要》曰：凡使，取根如半夏，内黄小而坚者良，酒拌行血，醋炒止血，生用破血，炒用调血。

贝母  ***************************
味辛苦，性平，无毒。在地则得土金之气，在天则禀清肃之令而生。可升可降，阴中微阳也。厚朴、白薇为使，畏秦艽，反乌头。
〔主治〕主伤寒烦热，淋沥，邪气，疝瘕，喉痹，乳难，金疮风痉。（《本经》）　咳嗽上气，止烦热渴，出汗。（《别录》）　消痰，润心肺，末和砂糖丸含，止嗽，亦敛疮口。（《大明》）　主胸胁逆满，时疾黄疸。（甄权）　治人面疮。（苏颂）
〔归经〕入心、肺二经。为散结泄热润肺清火之品。（肺家气分药。苦泻心火辛散肺郁。）
〔前论〕汪机曰：贝母肺经药，半夏脾胃经药，切不可代。苏恭曰：能散心胸郁结之气，用以治心中气不快多愁郁者，有功。讱庵曰：贝母寒润，主肺家燥痰，半夏温燥，主脾家湿痰，凡风寒湿热诸痰，贝母非所宜也，宜用星夏。仲淳曰：淋沥者，小肠有热也，心小肠表里，清心家之烦热，则小肠之热亦解矣。经曰：一阴一阳结为喉痹，一阴者少阴君火也，一阳者少阳相火也。解少阴少阳之热，除胸中烦热，则喉痹之症自愈。
〔禁忌〕《经疏》曰：寒湿痰食痰嗽，湿痰在胃，恶心欲吐，痰饮作寒热，脾胃湿痰作眩，及痰厥头痛，中恶呕吐，胃寒作泄，法宜辛温燥热药，如星、夏、苓、术之类者，均忌。
〔炮制〕雷公曰：凡使，擘去内米许大者心一颗，拌糯米炒黄，去米用。《备要》曰：川产开瓣者良，独颗无瓣者，名象贝，稍次。

细辛  ***************************
味辛，性温，无毒。禀天地阳升之气以生。升也，阳中阳也。枣根为使。恶黄芪、山萸、狼毒。忌生菜，畏硝石、滑石，反藜芦。
〔主治〕主咳逆，头痛脑动，百节拘挛，风湿痹痛死肌。（《本经》）　温中下气，破痰利水道，开胸中，除喉痹，齆鼻，风痫疾，下乳结，汗不出，血不行，益肝胆，通精气。（《别录》）
〔归经〕入心、小肠二经。为散风泄热之品。（心家引经肾家本药，肝肾血分药。）
〔前论〕宗奭曰：治头面风痛，不可缺此。元素曰：以独活为使，治少阴头痛如神，亦止诸阳头痛，诸风通用之。味辛而热，温少阴之经，散水气以去内寒。成无己曰：胆气不足，细辛补之，又治邪气自里之表，故仲景少阴症用麻黄附子细辛汤。张子和曰：治头痛，太阳则羌活，少阴则细辛，阳明则白芷，厥阴则川芎、吴萸，少阳则柴胡，用之不可差。细辛香味俱细而缓，故入少阴，与独活相类。
〔禁忌〕《经疏》曰：此风药也，升燥发散，凡内热及火升炎上，上盛下虚，气虚有汗，血虚头痛，阴虚咳嗽，均忌。即入风药，亦不可过五分，以性过烈也。
〔炮制〕雷公曰：凡使，切去头，须拣去双叶者不用。

白茅根  ***************************
味甘，性寒，无毒。正禀土之冲气，兼感春阳生生之气而生。可升可降，阳也。
〔主治〕主劳伤虚羸，补中益气，除瘀血，血闭寒热，利小便。（《本经》）　下五淋，除客热在肠胃，止渴坚筋，妇人崩中。（《别录》）　妇人月经不行，通血脉淋沥。（《大明》）　止吐衄诸血，伤寒哕逆，肺热喘急，水肿，黄疸，解酒毒。（时珍）
〔归经〕入心、脾、胃三经。为清火治血之品。（除伏热，清瘀血。）
〔前论〕时珍曰：甘能清伏热，利小便，故治以上诸症良药也。世人以微而忽之，惟事苦寒以伤冲和之气，乌知此之清火行水有甚妙哉！
〔禁忌〕《经疏》曰：因寒发哕，中寒呕吐，湿痰停饮发热，均忌。

川芎  ***************************
味辛，性温，无毒。禀天之温气，地之辛味以生。升也，阳也。白芷为使。畏黄连，伏雌黄。
〔主治〕主中风入脑头痛，寒痹筋挛缓急，金疮，妇人血闭无子。（《本经》）　治脑中冷，动面上游风去来，目泪出，多涕唾，忽忽如醉，诸寒冷气，心腹坚痛，中恶，卒急肿痛，胁风痛。（《别录》）　腰脚软弱，半身不遂，胞衣不下。（甄权）破癥瘕宿血，养新血，吐衄溺血，脑痈，一切痈疮长肉、排脓、消瘀。（《大明》）　搜肝风，补肝血，润肝燥，益肝虚。（好古）　燥湿，止泻痢，行气开郁。（时珍）
〔归经〕入肝经，兼入心包、胆二经。为补血润燥行气搜风之品。（少阳引经药。功专和血通肝。）
〔前论〕寇宗奭曰：头面风不可缺，然须以他药佐之。元素曰：上行头目，下行血海，能散肝经风，治少阳厥阴头痛，及血虚头痛圣药。东垣曰：头痛必用川芎，如不愈，各加引经，太阳羌活，阳明白芷，少阳柴胡，太阴苍术，厥阴吴萸，少阴细辛。丹溪曰：郁在中焦，须川芎开提其气以升之，气升则郁自降，故川芎总解诸郁，直达三焦，为通阴阳气血之使。时珍曰：川芎，血中气药。肝苦急，辛以补之，故血虚者宜，辛以散之，故气郁者宜。《左传》言麦曲鞠御湿，予治湿泻，每加二味，其应如响。血痢已通而痛不止，乃阴亏气郁也，加川芎为佐，气行血调，其痛立止，此皆医法妙旨。
〔禁忌〕汪机曰：川芎为肝经药，若单服日久，则辛喜归肺，肺气偏胜，金来贼木，肝必受邪，久则偏绝而夭。

蛇床子  ***************************
味苦辛，性温，无毒。感地之燥气而生。可升可降，阳也。恶丹皮、贝母、巴豆，伏硫黄。
〔主治〕主男子阴痿湿痒，女人阴中肿痛阴痒，除痹气，利关节，癫痫，恶疮。（《本经》）　去男子腰痛，浴男子阴，去风冷，大益阳事。（甄权）　缩小便，去阴汗，湿癣，齿痛，赤白带，煎汤浴大风身痒。（《大明》）
〔归经〕入命门、三焦二经。为疏风去湿之品。（二经气分药。补肾散寒，强阳益阴。）
〔前论〕好古曰：此药令人阳气盛数，号曰鬼考。
〔鳌按〕凡右肾命门有虚寒症者宜用，若肾家有火，下部有热，及阳易举者，虽有湿宜斟酌用之。
〔炮制〕雷公曰：凡使，百部浓汁浸一宿，晒干，生地汁拌蒸半日，晒干用。《大明》曰：捋去壳，取仁，微炒杀毒，即不辣，浴汤生用。

藁本  ***************************
味辛苦，性温，无毒。感天之阳气，兼得地之辛味而生。升也，阳也。恶䕡茹，畏青葙子。
〔主治〕主妇人疝瘕，阴中寒肿痛，腹中急，除风头痛。（《本经》）　治一百六十种恶风鬼疰，流入腰脊痛冷，去头风䵟皰。（甄权）　太阳头痛，颠顶痛，大寒犯脑，痛连齿颊。（元素）　头面身体皮肤风湿。（东垣）　督脉为病，脊强而厥。（好古）　治痈疽，排脓内塞。（时珍）
〔归经〕入膀胱经。为专去风寒湿邪之品。（足太阳经风药。专主寒郁本经头脑痛。）
〔前论〕元素曰：此药气雄壮，寒郁太阳经必用之药，颠顶痛非此不除，同木香治雾露之清邪中于上焦，既治风，亦治湿，从类也。《闻见录》曰：风客于胃作泄，饮以藁本汤可止。
〔禁忌〕《经疏》曰：温病头痛发热，口渴或骨疼，及春夏伤寒阳症头疼，产后血虚火炎头痛，均忌。

白芷  ***************************
味辛，性温，无毒。得地之金气，兼感天之阳气以生。升多于降，阳也。当归为使。恶旋复花，制雄黄、硫黄。
〔主治〕主女人漏下赤白，血闭阴肿，寒热，头风侵目泪出，可作面脂。（《本经》）　风邪久渴呕吐，两胁满，头眩目痒。（《别录》）　治目赤胬肉，补胎漏滑落，破瘀生新，一切痈疮排脓止痛。（《大明》）　止心腹血刺痛，女人沥血腰痛，血崩。（甄权）　解利手阳明头痛，中风寒热，及肺经风热，头面皮肤风痹燥痒。（元素）　治鼻渊鼻衄，齿痛，眉棱骨痛，大肠风秘，妇人血风眩晕，翻胃吐食，解砒毒，蛇伤，刀箭金疮。（时珍）
〔归经〕入肺、胃、大肠三经。为散风表汗除湿通窍之品。（正阳明引经本药。）
〔前论〕东垣曰：白芷疗风通用，芳香通九窍，表汗不可缺也。河间曰：正阳明头痛，热厥头痛，加用。时珍曰：头目眉齿诸病，肺、胃、大肠三经风热也。漏带痈疽诸病，三经湿热也。为阳明主药。仲淳曰：走三经气分，亦入三经血分。
〔禁忌〕《经疏》曰：呕吐因于火，漏下赤白，阴虚火炽，病由血热所致者，均忌。

木香  ***************************
味辛苦，性温，无毒。禀夏秋之阳气，兼得土之阳精以生。降也，阴中阳也。
〔主治〕主邪气，辟毒疫温鬼。（《本经》）　治心腹一切气，膀胱冷痛，呕逆反胃，霍乱，泄泻痢疾，健脾消食，安胎。（《大明》）　九种心疼，积年冷气，痃癖，癥块胀痛，壅气上冲，烦闷羸劣，女人血气刺心，痛不可忍，末酒服之。（甄权）　行肝经气，煨熟实大肠。（丹溪）　治冲脉为病，逆气里急，主脬渗小便秘。（好古）
〔归经〕入三焦经。为行气之品。（冉焦气分药。升降诸气，泄肺气，和脾胃气，疏肝气。）
〔前论〕寇宗奭曰：此专泄决胸腹间滞塞冷气，他则次之。得橘皮、蔻仁、生姜相佐，效尤速。元素曰：木香除肺中滞气，若治中下二焦气结滞，及不转运，须槟榔为使。丹溪曰：气郁不达者宜之，若阴火冲上者，此则味辛而气上升，反助火邪。宜用知、柏，少以木香佐之。
〔禁忌〕《经疏》曰：肺虚有热，元气虚脱，及阴虚内热，诸病有热，心痛属火，均忌。

高良姜  ***************************
味辛，性大温，无毒。禀地二之气以生。升也，阳也。
〔主治〕主胃中冷逆。（《别录》）　治腹内久冷气痛，去风冷痹弱。（甄权）　健脾胃，宽噎膈，破冷癖，除瘴疟。（时珍）
〔归经〕入脾、胃二经。为温中散寒之品。（兼燥剂，噫逆胃寒家要药。）
〔前论〕杨士瀛曰：凡噫逆胃寒者，此为要药。人参、茯苓佐之，为能温胃，解散胃中风邪也。
〔禁忌〕《经疏》曰：胃火作呕，暑霍乱，火热注泻，心虚作痛，均忌。
〔炮制〕时珍曰：宜同东壁土炒过入药。

白豆蔻  ***************************
味辛，性大温，无毒。感秋燥之令，而得乎地之火金以生。升也，阳也。
〔主治〕主积冷气，止吐逆反胃，消谷下气。（《本经》）　散胸中滞，宽膈进食，去白睛翳膜。（李杲）　去感寒腹痛。（苏恭）　补肺气，益脾胃，理元气，收脱气。（好古）　治噎膈，除疟疾寒热，解酒毒。（时珍）
〔归经〕入肺经，兼入胃经。为行气之品。（肺经本药。流行三焦，温暖脾胃。）
〔前论〕苏颂曰：古方用治胃冷食即吐，及呕吐。杨士瀛曰：能治脾虚疟疾呕吐寒热，能消能磨，流行三焦，营卫一转，诸症自平。
〔禁忌〕《经疏》曰：凡呕吐反胃不因于寒，及由阳虚者，与火升作呕，因热腹痛者，均忌。

缩砂仁  ***************************
味辛，性温，无毒。禀天地阳和之气以生。降多于升，阳也。得诃子、草蔻、白芜荑、鳖甲良。
〔主治〕主虚劳冷泻，宿食不消，赤白痢，腹中虚痛，下气。（《本经》）　主冷气痛，止休息气痢，温暖肝肾。（《开宝》）　一切气，霍乱转筋。（《大明》）　治脾胃气结滞不散。（元素）　理元气，通滞气，散寒饮胀痞，噎膈呕吐，安胎，止女子崩中，化铜铁骨哽。（时珍）
〔归经〕入肝、肾、脾、胃四经，兼入肺、大肠、心包三经。为行气调中之品。（通行结滞。）
〔前论〕韩飞霞曰：肾恶燥，砂仁之辛可以润之，又属土，主醒脾调胃，引诸药归宿丹田，补肾药用地黄蒸丸，取其达下也。《经疏》曰：芳香入脾，辛能燥肾，故为开脾胃之要药。和中气之正品，若兼肾虚气不归元，非此为向导不济，殆胜桂附热毒之害多矣。
〔禁忌〕《经疏》曰：本非肺经药，亦有咳逆用之者，通指寒邪郁肺致咳之症，若肺热咳逆，及一切病由于火炎暑热气虚湿热，均忌。

郁金  ***************************
味辛苦，性寒，无毒。禀天令清凉之气，兼得土中金火之味以生。降也，阴也。入酒亦能升。
〔主治〕主血积，下气，生肌止血，血淋，尿血，金疮。（《本经》）　单用治女人宿血气心痛，冷气结聚。（甄权）　凉心。（元素）　治阳毒入胃，下血频痛。（东垣）　产后败血冲心欲死，失心癫狂蛊毒。（时珍）　治吐衄，妇人倒经，痘毒入心。（丹溪）
〔归经〕入心、肝二经，兼入胃经。为行气解郁凉血破瘀之品。（兼泻剂。）
〔前论〕仲淳曰：郁金本入血分之气药，其治诸血症者，正谓血之上行皆属内热火炎，此药能降气，气降即火降，而其性又入血分，故能降下火气，使血不妄行也。丹溪不达此理，乃为上行治血，误矣。
〔禁忌〕《经疏》曰：凡病属真阴虚极，阴分火炎，迫血妄行，溢出上窍，而非气分拂逆，肝气不平以伤肝吐血者，均忌。

香附  ***************************
味甘，性微寒，无毒。禀天地温燥之气，兼得土金之味以生，降也，阳中阴也。
〔主治〕主除胸中热，充皮毛。（《本经》）　治心腹中客热，膀胱间连胁下气妨，常日忧愁不乐，心忡少气。（苏颂）　治一切气，霍乱吐泻腹痛，肾气，膀胱冷气。（东垣）　散时气寒疫，利三焦，解六郁，消饮食积聚，痰饮痞满，腑肿腹胀，脚气，吐血下血尿血，女人崩带，月候不调，胎前产后百病，痈疽疮疡。（时珍）
〔归经〕入肝经，兼入肺、三焦二经。为调气开郁之品。（肝家气分药。血中气药，通行十二经八脉气分，肝三焦气分主药，妇女仙药，阴中快气药，能引血药至气分而生血，总治诸郁。）
〔前论〕李中梓曰：此乃治标之剂，惟气实血未大虚者宜之，不然，恐损气而燥血，愈致其疾矣。世俗泥于女科仙药一语，惜未有发明及此者。万全曰：凡人病则气滞而馁，故香附于气分为君药，臣以参、芪，佐以甘草，治虚怯甚速也。世人所罕知。
〔禁忌〕《经疏》曰：月事先期，血热也，法当凉血，禁用此药，误犯则愈先期矣。
〔炮制〕时珍曰：生用上行胸膈，外达皮肤。熟用下走肝肾，外彻腰足。炒黑止血。童便浸炒入血分而补虚。盐水浸炒入血分而润燥。青盐炒补肾气。酒浸炒行经络。醋浸炒消积聚。姜汁炒化痰饮。得参、术补气，得归、地补血。得木香流滞和中。得檀香理气醒脾。得沉香升降诸气。得川芎、苍术总解诸郁。得黄连、栀子降火热。得茯神交心肾。得茴香、故纸引气归元。得厚朴、半夏决壅消胀。得葱白、紫苏解散邪气。得三棱、蓬术消磨积块。得艾叶治血气暖子宫。乃气病之总司，妇科之主帅也。大抵妇人多郁，气行则郁解，故服之尤效，非宜于妇人，不宜于男子也。

藿香  ***************************
味辛，性微温，无毒。禀清芬之气以生。升多于降，阳也。
〔主治〕主治风水毒肿，去恶气，止霍乱吐泻心腹绞痛。（《别录》）　温中快气，肺虚有寒，上焦壅热，饮酒口臭，煎汤漱之。（好古）　助胃气，开胃口，进饮食。（元素）
〔归经〕入肺、脾二经，兼入胃经。为清上治中之品。（脾胃吐逆要药。）
〔前论〕王海藏曰：手足太阴之药。故入顺气乌药散则补肺，入黄芪四君子汤则补脾。仲淳曰：入桂苓甘露饮，治中暑吐泻。
〔鳌按〕藿香惟入肺经，故古方治鼻渊以之为君，以其能引清阳之气上通颠顶也。
〔禁忌〕《经疏》曰：凡阴虚火旺，胃弱欲呕，胃热作呕，中焦火盛热极，温病热病，胃家邪实作呕作胀，均忌。

兰草  ***************************
即省头草，一名都梁香。味辛，性平，无毒。禀天地清芬之气以生。可升可降，阴中阳也。防己为使。
〔主治〕主利水道，杀蛊毒，辟不祥。（《本经》）　除胸中痰癖。（《别录》）　其气清香，生津止渴，润肌肉，治消渴胆痹。（东垣）
〔归经〕入肺、胃二经。为消痰除恶，散郁解结之品。（功专清肺开胃。）
〔前论〕元素曰：肺主气，肺气郁结，则上窍闭而下窍不通。胃主纳水谷，胃气郁滞，则水谷不以时化而为痰癖。辛平能散滞，芬芳能去秽，故治诸病。汪机曰：兰草走气分，故能利水道，除痰癖，杀蛊辟恶，而为消渴良药，与泽兰走血分，能消水肿，除痈毒，除癥破瘀，为妇人要药者不同。
〔鳌按〕《内经》消渴治之以兰，除陈气也。盖消渴由邪热郁结于胃，兰能除陈气，可知兰草固以荡涤为功，肃清肠胃者也。今人不知而用山兰，谬甚。《本经》治蛊毒不祥之气，亦胃中受病也。

荆芥  ***************************
味辛，性温，无毒。得春气而生。升也，阳也。反驴肉、无鳞鱼。
〔主治〕主寒热鼠瘘，瘰疬生疮，破结聚气，下瘀血，除湿疸。（《本经》）　单用治恶风贼风，口面㖞斜，遍身[疒/帬]痹，辟邪毒气，通利血脉，传送五脏不足气。（甄权）　主血劳，风气壅满，脊背疼痛，止虚汗，丈夫脚气，筋骨烦疼，伤寒头痛，头旋目晕，手足筋急。（士良）治暴伤寒，能发汗，妇人血风，为疮疥要药。（苏颂）　产后中风身强直，研末酒服。（孟诜）　散风热，清头，利咽喉，治项强，消痈肿，目中黑花，阴㿗，吐衄下血，血痢，崩中，痔漏。（时珍）
〔归经〕入肝经，兼入胆、胃二经。为发表祛风理血之品。（兼轻剂，肝经气分药。）
〔前论〕海藏曰：能搜肝风。时珍曰：入厥阴气分，长于祛风邪，散瘀血，破结气，消疮毒。盖厥阴乃风木也，主血，而相火寄之，故风病血病疮家为要药。讱庵曰：产后去血过多，腹内空虚则自生风，故常有崩晕之患，不待外风袭之也。荆芥最能散血中之风，荆芥三钱微焙为末，豆淋酒，或童便服，大效。
〔鳌按〕荆芥入肝经，本为治风之剂，然言去瘀、吐衄、血痢、崩漏、妇人血风、产后血晕等症，以风木之脏即为藏血之地，故本入肝家气分，亦兼行血分也。风在皮里膜外者荆芥主之，非若防风能入骨肉也。
〔禁忌〕《经疏》曰：凡表虚有汗，血虚寒热，阴虚火炎面赤，因而头痛者，均忌。
〔炮制〕《备要》曰：茎穗并用，或独用穗，以穗在巅，善升发也。治血须炒黑用。

薄荷  ***************************
味辛苦，性温，无毒。感杪春初夏之气，而得乎火金之味以生。升也，阳也。
〔主治〕主贼风，伤寒发汗，恶气，心腹胀满，霍乱，宿食不消，下气，煮汁服，发汗，大解劳乏。（《本经》）　煎汤洗漆疮。（思邈）　中风失音吐痰。（日华）　伤风，头脑风，通关格，及小儿风涎。（苏颂）　杵汁服，去心脏风热。（孟诜）　利耳目咽喉口齿诸病，治瘰疬疮疥，风瘙瘾疹。打汁含漱，去舌苔语涩，涂蜂螫蛇伤。（时珍）　汁涂猫咬有效，（原礼）
〔归经〕入心、肺二经。为解散风热之品。（兼轻剂，肝、心包气分药。搜肝风抑肺盛。）
〔前论〕士良曰：能引诸药入营卫，故能发散风寒。寇宗奭曰：小儿惊狂壮热，须此引药。又治骨蒸热劳，打汁与众药熬膏。好古曰：辛能散，凉能清，《本经》言温，盖体温而用凉也。
〔鳌按〕风热上壅，斯为要药。
〔禁忌〕《经疏》曰：凡虚人不宜多服，令人汗出不止。

紫苏  ***************************
味辛，性温，无毒。得天阳和之气，兼地之金味以生。可升可降，阳也。忌鲤鱼。
〔主治〕主下气，除寒中，其子尤良。（《别录》）　除寒热，治一切冷气。（孟诜）　治心腹胀满，止霍乱转筋，开胃下食，止脚气，通大小肠。（《日华》）　解肌发表，散风寒，行气宽中，消痰利肺，和血温中，止痛定喘。（时珍）　苏梗，下气稍缓，虚者宜之，主安胎。（苏恭）　苏子，治上气咳逆冷气，及腰脚中湿气，风结气。（甄权）　调中止霍乱，消五膈，呕吐反胃，消痰止嗽，利大小便。（《日华》）　治肺气喘急。（宗奭）
〔归经〕入心、肺、胃三经。为发表散寒之品。
〔前论〕时珍曰：紫苏，近世要药也，味辛入气分，色紫入血分，故同橘皮、砂仁，则行气安胎。同藿香、乌药，则温中止痛。同香附、麻黄，则发汗解肌。同川芎、当归，则和血散血。同木瓜、厚朴，则散湿解暑，治霍乱脚气。同桔梗、枳壳，则利膈宽肠。同杏仁、菔子，则消痰定喘。苏恭曰：若宣通风毒，则单用梗，去节尤良。孟诜曰：苏子与叶同功，发散风气宜用叶。清利上下宜用子，且苏子辛温能散结，兼有润肺之功。讱庵曰：叶发汗散寒。梗顺气安胎。子开郁降气，消痰定喘。
〔禁忌〕《经疏》曰：凡阴虚因发寒热，或恶寒头痛者，宜敛宜补，不可用苏叶，火升作呕者，亦忌，惟可用子。《备要》曰：表弱气虚者忌用叶，肠滑气虚者忌用子。

菊花  ***************************
味苦甘，性平。历四时之气，得天地之清气，独禀金精以生。可升可降，阴中微阳也。白术、枸杞根、桑皮为使，花叶根茎并用。
〔主治〕主诸风头眩肿痛，目欲脱，泪出，皮肤死肌，恶风湿痹，利血气，久服轻身耐老延年。（《本经》）　治头目风热，风旋倒地，脑骨疼痛，身上一切游风。利血脉，并无所忌。（甄权）　养目血，去翳膜。（元素）
〔归经〕入心、肝、脾、肺、胆、胃、大肠、小肠八经。为祛风明目之品。（兼补剂，专制风木，兼主肝气不足。）
〔前论〕范至能曰：治头风，则白菊尤良。丹溪曰：黄菊花属土与金，有水与火，能补阴血，故养目。时珍曰：味兼甘苦，性禀和平，昔人谓其能除风热，益肝补阴，不知其得金水之精英，能益肺肾二脏也。盖补水所以制火，益金所以平木，火降则热除，木平则风息，用治诸风头目，其旨深矣。黄者入金水阴分，白者入金水阳分。仲淳曰：独禀金精，专制风木，故为祛风要药。苦入心、小肠，甘入脾、胃，平辛走肝、胆，兼入肺、大肠，又苦可泄热，甘能益血，又可解毒平辛。
〔鳌按〕菊花并茎叶打汁饮，可治疔疮，以渣外敷，红线疔尤为要药，以疔疮之生，由风火之毒也。《经疏》曾及此。
〔炮制〕宗奭曰：菊花惟单瓣味甘者入药。至能曰：惟甘菊一种可食，仍入药。黄白二种皆味苦，虽不可食，皆可入药。

豨莶草  ***************************
味辛苦，性生寒熟温，无毒。感少阳生发之气以生。可升可降，阴也。
〔主治〕主热䘌烦满不能食。生捣汁服三四合，多则令人吐。（《本经》）　主久疟痰癊，服汁取吐。（藏器）　治肝肾风气，四肢麻痹，骨间疼痛，腿膝无力，及行大肠气。（苏颂）　疗中风。（成讷）
〔归经〕入肝经，兼入肾经。为祛风除湿之品。（肝经血分药。走而不泄，香可开脾。）
〔前论〕仲淳曰：春生之药，本合风化，风能胜湿，苦寒除热，故《本经》以之主热䘌，烦满不能食也。
〔禁忌〕《经疏》曰：痹痛由脾肾两虚阴血不足，不由风湿而得者，忌服。以此为风药，凡风药皆能燥血也。
〔炮制〕《备要》曰：凡使，去粗皮，留枝叶花实，酒拌蒸晒九次，蜜丸，甚益元气，若非九次，阴浊之气未尽，则不能透骨搜风而却病也。捣汁熬膏，以甘草、地黄煎膏，炼蜜收三味膏，酒服尤效。

款冬花  ***************************
味辛甘，性温，无毒。得天地阴寒之气，兼禀金水之性以生。降也，阴中阳也。杏仁为使，得紫菀良。恶皂荚、硝石、元参，畏贝母、辛夷、麻黄、黄芪、黄芩、连翘、青葙子。一云，虽畏贝母，得之反良。十一、二月开花，如黄菊，微见花未舒者良。
〔主治〕主咳逆上气，善喘，喉痹，诸惊痫，寒热邪气。（《本经》）　消渴，喘息呼吸。（《别录》）　疗肺气心促急热，劳咳连连不绝，涕唾稠粘，肺痿肺痈吐脓血。（甄权）　润心肺，除烦消痰，洗肝明目，及中风等疾。（《大明》）
〔归经〕入肺经。为润肺泻热止嗽之品。（治嗽要药，寒热虚实皆可施用。）
〔前论〕苏颂曰：《本经》主咳逆，古方用为温肺治嗽之最。郭佩兰曰：隆冬独秀，先春开放，得肾之体，先肝之用，故为温肺理嗽之药。大抵咳必因寒，寒为冬气，入肺为逆，款冬非肺家专药，乃使肺邪从肾顺流而出，故得效也。
〔鳌按〕咳逆消渴喘急，皆火炎气逆之病，款冬辛散而润，甘缓而和，善能降下，气降则火亦降，火降则阳交于阴，而水火既济，水火济则火不上炎，气不逆升，于肺无忤，而诸患平矣。且性温和，虚实寒热皆可用，故无禁忌。
〔炮制〕雷公曰：凡使，去蕊壳，但取净花，甘草水浸一宿，晒干，入丸微焙用。

常山  ***************************
味辛苦，性寒，有毒。禀天地阴寒之气以生。畏玉竹，忌葱菜及菘菜，伏砒石，得甘草止疟。
〔主治〕主伤寒寒热，热发温疟，鬼毒，胸中痰结吐逆。（《本经》）　疗鬼蛊往来，水胀洒洒恶寒，鼠瘘。（《别录》）　治诸疟，祛老痰积饮。（甄权）　蜀漆，即常山茎叶，主疟，及咳逆寒热，腹中癥瘕坚痞积聚，邪气蛊毒鬼疰。（《本经》）
〔归经〕入肺、心、肝三经。为吐痰截疟行水之品。（兼通剂，功专治诸疟。）
〔前论〕雷斅曰：春夏用茎叶名蜀漆，秋冬用根名常山。时珍曰：常山蜀漆有劫痰截疟之功，须在发散表邪，及提出阳分之后，用之得宜，神效立见。用失其法，真气必伤。杨士瀛曰：水在上焦，常山能吐之，水在胁下，常山能破其澼而下之，但得行血佐之，必收十全之效。
〔禁忌〕《经疏》曰：凡真气虚者忌用。
〔炮制〕士材曰：常山生用则吐，与甘草同必不吐，若酒浸炒透用钱许，每见其功，未必吐也。醋制亦可。

百部  ***************************
味苦，性微寒，无毒。正得天地阴寒之气而生。
〔主治〕主咳嗽上气。（《别录》）　治肺热，润肺。（甄权）　治传尸骨蒸劳，治疳积，杀蛔虫、寸白虫、蛲虫，及一切树木蛀虫，熏之即死，杀虱及蝇蠓。（《大明》）
〔归经〕入肺经。为润肺杀虫之品。
〔前论〕仲淳曰：百部根正得天地阴寒之气，故蜀本云微寒，《日华子》言苦，若《本经》言微温者误也。
〔鳌按〕《纲目》以百部为气温而不寒，寒嗽宜之。天冬性寒而不热，热嗽宜之。以此分别，夫百部并非温药，如何专治寒嗽？故当以仲淳之言为主。
〔禁忌〕《经疏》曰：百部味苦，脾虚胃弱人，宜兼保脾安胃药同用，庶不伤胃气。凡用，酒浸一宿焙。

威灵仙  ***************************
味微辛咸，性温，无毒。禀春夏之气而生。升也，阳也。忌茗、曲。
〔主治〕主诸风，宣通五脏，去腹内冷滞，心膈痰水，久积癥瘕，痃癖气块，膀胱宿脓恶水，腰膝冷疼，及疗折伤，久服无温疫疟。（《开宝》）　推新旧积滞，消胸中痰唾，散皮肤大肠风邪。（李杲）
〔归经〕入膀胱经。为行气祛风之品。（痛风要药。宣疏五脏通行十二经络。）
〔前论〕丹溪曰：威灵仙属木，治痛风要药也。上下皆宜，其性好走，亦可横行，朝服暮效。元素曰：湿热流肢节间，湿则肿，热则痛，汗多属风，麻属气虚，木属湿痰死血，十指麻木，亦是胃中有湿痰死血，脾主四肢故也。讱庵曰：此能治中风头风痛风，顽痹，黄疸，浮肿，二便秘，风湿痰气，一切冷痛。不但如《本草》所载也，但性急快利，积疴方效。否则泄真气，即痛风亦当分新久，新痛属寒，宜辛温药，久痛属热，宜清凉药。河间谓暴热非热，久病非寒是也。大法宜顺气清痰，搜风去湿，养血散瘀为要。
〔禁忌〕《经疏》曰：风药性升而燥，走而不守，凡病非风湿，及阳盛火升，血虚有热，表虚有汗，痎疟口渴身热者，均忌。　茜草　别名血见愁。味酸咸，性寒，无毒。禀土水之气。兼得天令少阳之气以生。可升可降，阴中阴也。
〔主治〕主寒湿风痹，黄疸，补中。（《本经》）　止血，内崩下血，膀胱不足，踒跌蛊毒，可以染绛。又苗根主痹，及热中伤跌折。（《别录》）　治六极伤心肺，吐血泻血。（甄权）　止鼻洪尿血，产后血晕，月经不止，带下，扑损瘀血，痔瘘疮疖。（《大明》）　治骨节风痛，通经脉，活血行血。（时珍）
〔归经〕入心、肝、肾、心包四经。为凉血行血之品。（兼通剂，肝心包血分药。凉无病之血，行已伤之血。）
〔前论〕士瀛曰：色赤入营，气温行滞，味酸入肝，兼咸走血，专于行血活血，俗方治女子经水不通，以一两煎酒服之，一日即通甚效。仲淳曰：《本经》言治疸，夫疸有五，此其为治。盖指蓄血发黄而不专于湿热者也。痹者，血病，行血软坚，痹自愈。
〔禁忌〕《经疏》曰：病人虽见血症，若加泄泻，饮食不进者，忌。

剪草  ***************************
味苦，性凉，无毒。禀天地清寒至阴之气以生。
〔主治〕主诸恶疮疥癣，风瘙瘘蚀，有虫，浸酒服。（《大明》）　主一切失血。（时珍）
〔归经〕入心、肝二经。为凉血止血之品。
〔前论〕元素曰：上部血，须用剪草、丹皮、天冬、麦冬。许叔微曰：此治痨瘵吐血损肺，及血妄行。
〔鳌按〕茜草、剪草，均为治血药。但茜草止血，又能行血，故既止吐衄崩尿，又消瘀通经，是惟能行故能止也。剪草但止血而不行血，故吐咯损肺及妄行者皆治。虽二药之性皆凉，而用实不同如此。
〔禁忌〕《经疏》曰：剪草大苦大寒，虽治血热妄行神效，若脾肾俱虚，胃口薄弱，见食欲呕及不思，泄泻者，勿遽投之，当先理脾胃。

钩藤  ***************************
味甘，性微寒，无毒。
〔主治〕主小儿寒热，十二惊痫。（《别录》）　小儿惊啼瘈疭，热壅客忤，胎风胎痫。（甄权）　大人头旋目眩，小儿内钓腹痛，发斑疹。（时珍）
〔归经〕入肝、心包二经。为息风静火之品。（除心热平肝风，专能定惊止搐。）
〔前论〕河间曰：足厥阴主风，手厥阴主火，惊痫眩晕，皆肝风相火之病。钩藤通心包于肝木，风静火息，则诸症自除。
〔炮制〕时珍曰：钩藤久煎则无力，纯用钩，取其力锐也。

络石  ***************************
味苦，性微寒，无毒。禀少阳之令，兼得地之阴气以生。丹皮为使，恶铁落，畏贝母、菖蒲。
〔主治〕主风热，死肌，痈伤口干舌焦，痈肿不消，喉舌肿不通，水浆不下。（《本经》）　大惊入腹，除邪气，养肾，主腰髋痛，坚筋骨，利关节。（《别录》）
〔归经〕入心、肝、肾、胆、胃五经。为凉血退热之品。
〔前论〕时珍曰：络石性质耐久，气味平和，《神农》列之上品，李当之称为药中之君。其功主筋骨关节风热壅肿，变白耐老，医家鲜知用者，服之当浸酒耳。
〔鳌按〕络石之功，专于舒筋活络，凡病人筋脉拘挛，不易伸屈者，服之无不获效，屡试屡验，不可忽之也。
〔禁忌〕《经疏》曰：阴脏人畏寒易泄者，忌服。
〔炮制〕雷公曰：凡使，取生石者用，生木者不用，以粗布揩去毛子，熟甘草水浸一日夜，切晒用。

马勃  ***************************
味辛，性平，无毒。
〔主治〕主恶疮，马疥。一名马庀。（《本经》）　主清肺，散血止嗽，治喉痹咽痛，鼻衄，失音。外用，敷诸疮。（汪机）
〔归经〕入肺经。为解热之品。
〔前论〕时珍曰：马勃轻虚，上焦肺经药也。东垣治大头病，咽喉不利，普济消毒饮亦用之。　以上宣剂草部


卷二·宣剂下  ——————————————————————————————————————————————————————————————————————————————————————————

宣剂下  ***************************
宣剂下

辛夷  ***************************
味辛，性温，无毒。禀春阳之气以生。升也，阳也。川芎为使，恶五石脂，畏菖蒲、蒲黄、黄连、石膏。
〔主治〕主五脏身体寒热风，头脑痛，久服下气明目。（《本经》）　利九窍，通鼻塞涕出，治面肿引齿痛，头眩，身兀兀如在车船之上，生须发，去白虫。（《别录》）　通关脉，治头痛憎寒体噤。（《大明》）　鼻渊，鼻鼽，鼻窒，鼻疮，及痘后鼻疮，并研末入麝少许，葱白蘸入数次，甚良。（《纲目》）
〔归经〕入肺、胃二经。为辛香走窜之品。（二经气分药。能助胃中清阳上行通于头脑巅顶。）
〔前论〕汪机曰：肺主鼻，胆移热于脑，则鼻多浊涕而成渊。风寒客于脑则鼻寒，经云：脑渗为涕。王冰云：胆液不澄，则为浊涕，如泉不已，故曰鼻渊。时珍曰：肺开窍于鼻，而阳明胃脉环鼻而上行，脑为元神之府，鼻为命门之窍，人之中气不足，清阳不升，则头为之倾，九窍不利，辛夷之辛温，走气而入肺，其体轻浮，能引清阳上行于天，所以治诸病。轩岐后达此理者，东垣一人而已。
〔禁忌〕《经疏》曰：凡气虚人忌。偶感风寒鼻塞，亦忌。头脑痛属血虚火炽者忌。齿痛属胃火者忌。

檀香  ***************************
味辛，性温，无毒。禀清芬之气而生。降也，阳中微阴也。
〔主治〕主心腹痛，霍乱，肾气痛，水磨涂外肾并腰肾痛处。（《大明》）　散冷气，引胃气上升，进饮食。（元素）　噎膈吐食。（时珍）
〔归经〕入肺、肾二经，兼入胃经。为开发之品。（理气要药。）
〔前论〕东垣曰：白檀调气，引芳香之物，上至极高之分，最宜橙、橘之属。佐以姜、枣，辅以葛根、砂仁、益智、豆蔻，通行阳明之经，在胸膈之上，处咽嗌之间，故为理气必用之剂。

乌药  ***************************
味辛，性温，无毒。禀地二之气以生。降也，阳也。
〔主治〕主中恶心腹痛，蛊毒疰迕鬼气，宿食不消，天行疫瘴，膀胱肾间冷气攻冲背脊，妇人血气，小儿腹中诸虫。（藏器）　除一切冷，霍乱，反胃吐食，泻痢，痈疖疥疠，并解冷热，其功不可悉载。猫犬百病并可磨服。（《大明》）　中气，脚气，疝气，气厥头痛，肿胀喘急，止小便频数及白浊。（时珍）
〔归经〕入胃、肾二经，兼入肺经。为顺气止痛之品。（疏利胸腹邪逆之气，一切气病。）
〔前论〕宗奭曰：乌药性和，来气少，走泄多，但不甚刚猛。同沉香磨服，治胸腹冷气甚稳。慎微曰：暴怒伤阴，暴喜伤阳，忧愁不已气厥逆，往往得中气之症，不可作中风治。讱庵曰：厥逆痰壅口噤脉伏者，身温则为中风，身冷则为中气。又有痰则为中风，无痰则为中气。《局方》治中气，用乌药顺气散，先疏其气，气顺则风散也。
〔禁忌〕《经疏》曰：辛温散气，病属虚气者忌。世人多同香附治妇人一切气病，不知气有虚实，有寒热，冷气暴气固宜，热气虚气必有害。故妇人月事先期，小便短数，及咳嗽内热，口渴舌苦，不卧，一切阴虚内热之病，均忌。
〔炮制〕《备要》曰：凡使，酒浸一宿用，亦有煅研者。

乳香  ***************************
一名熏陆香。味苦辛，性微温，无毒。得天三之气而兼地二之化以生。可升可降，阳也。
〔主治〕主风水毒肿，去恶气伏尸，瘾疹痒毒。（《别录》）　治耳聋，中风口噤不语，妇人血气，止大肠泄澼，疗诸疮，令内消。（藏器）　中邪心腹痛，煎膏止痛长肉。（《大明》）　治不眠。（之才）　消痈疽之毒，托里护心，活血定痛伸筋，治妇人产难折伤。（李珣）　亦治癫狂。（讱庵）
〔归经〕入心、脾二经，兼入肝经。为活血伸筋之品。（香窜归心，苦温归肺，辛温能通十二经。）
〔前论〕元素曰：香窜能入心经，活血定痛。故为痈疽疮疡心腹痛要药。讱庵曰：其治癫狂者，以能去风散瘀故也。
〔鳌按〕赤白痢腹痛不止者，加入乳香无不效。
〔禁忌〕《经疏》曰：痈疽已溃，不宜服，诸疮脓多时，未宜遽用。

没药  ***************************
味苦辛，性平，无毒。禀金水之气以生。降也，阴也。
〔主治〕主破血止痛，疗金疮、杖疮、诸恶疮。痔漏卒下血，目中翳晕痛肤赤。（《开宝》）　破癥瘕宿血，损伤瘀血，消肿痛。（《大明》）　补心胆虚，肝血不足。（好古）　堕胎，产后心腹血气痛，并入丸散。（李珣）
〔归经〕入肝经。为散血消肿，定痛生肌之品。（通行十二经，散结气，消滞血）。
〔前论〕寇氏曰：没药大概通滞血，血滞则气壅瘀，气壅瘀则经络满急而作痛。凡打扑跌损，皆伤经络，气血不行，瘀壅作痛也。时珍曰：乳香活血，没药散血，皆能止痛消肿生肌，故二药每每相兼而用。
〔禁忌〕《经疏》曰：凡骨节痛，胸腹胁肋痛，非由血瘀而由血虚者。产后恶露去多，腹中虚痛者，痈疽已溃者，目赤肤翳非血热甚者，均忌。

龙脑香  ***************************
即冰片。味辛苦，性微寒，无毒。禀火金之气而生。升也，阳中阳也。
〔主治〕主心腹邪气，风湿积聚，耳聋，明目，去目赤肤翳。（《本经》）　治惊痫痰迷，鼻瘜，喉痹，痘陷，产难，三虫五痔。（《备要》）
〔归经〕入肺经，兼入心、脾二经。为散火通窍之品。（能透骨髓。）
〔前论〕寇氏曰：此物大通利关膈热塞，大人小儿风涎闭塞，及暴得惊热，甚为济用，然非可常服。独行则势弱，佐使则有功，百药之香，无出其右。东垣曰：风病在骨髓者宜之，若在血脉、肌肉、皮，能引风入骨。讱庵曰：幼时曾问家叔建侯公曰，姜性何如？叔曰：体热而用凉。盖味辛者多热，然风热必藉辛以散之，风热散则凉矣。此即《本草》所云冰片性寒之意。向未有发明之者。
〔禁忌〕《经疏》曰：凡中风非由外来风邪，而由气血虚。小儿吐泻后成慢脾惊，亦属虚寒，非若急惊实热，均忌。目昏暗由肝肾虚，不宜入点药。

茯神木  ***************************
味甘，性平，无毒。
〔主治〕主偏风口面㖞斜，毒风筋挛不语，心神惊掣，虚而健忘。（甄权）　治脚气痹痛，诸筋挛缩。（苏颂）
〔归经〕入肝经。为平木之品。
〔前论〕时珍曰：茯神木一名黄松节。《圣济录》有松节散，茯神木一两，乳香一钱，每末二钱，木瓜酒下，治风寒湿痹抟于筋骨。足筋挛痛，行步艰难，但是诸筋挛缩疼痛，并主之。
〔鳌按〕肝风内煽发厥，不省人事者，余每重用茯神木治之，无不神效。盖此症虽属肝，而内煽则必上薄于心，心君为之不宁，故致发厥，茯神本治心，而中抱之木又属肝，以木制木，木平则风定，风定则心宁，而厥自止也。

海桐皮  ***************************
味苦辛，性平，无毒。禀木中之阴气以生。降也，阴中阳也。
〔主治〕主霍乱中恶，赤白久痢，除疳䘌疥癣，牙齿虫痛，并煮服及含之，水浸洗目，除肤赤。（《开宝》）　主腰脚不遂，血脉顽痹，腿膝疼痛，赤白泻痢。（李珣）
〔归经〕入脾、胃二经。为祛风逐湿之品。（专行血分，去风杀虫，能行经络，直达病所。）
〔前论〕苏颂曰：古方多用浸酒，治风厥腰膝痛不可忍。
〔禁忌〕《经疏》曰：腰痛非由风湿者忌。
〔炮制〕苏颂曰：此出广南，皮白坚韧，可作绳索，入水不烂。

皂荚  ***************************
味辛咸，性温，无毒。禀木气而兼火金之性以生。升也，阳也。柏实为使，恶麦冬，畏空青、人参、苦参，伏丹砂，即皂角。
〔主治〕主风痹死肌邪气，风头泪出。利九窍，杀精物，疗腹胀满，消谷。除咳嗽，囊结，妇人胞不落，可为沐药。（《本经》）　主通关节，消痰涎，破坚癥，能堕胎，杀劳虫，治中风口噤，久痢脱肛，咽喉痹塞，风疠疥癣。（士瀛）
〔归经〕入肺、大肠二经。为通窍搜风之品。（能通上下关窍。）
〔前论〕好古曰：皂荚厥阴之药。《活人书》治阴毒，正气散内用皂荚，引入厥阴也。孙用和曰：卒中风症，风涎潮于上，胸痹气不通，治之稍缓，便成大病。急用稀涎散吐之，然不可使大吐伤人。内用矾者，分膈下涎也，大皂荚肥实不蛀者四挺，去黑皮，白矾光明者一两，为末，每用半钱，重者三字，温水调灌，微出稀冷涎。皂荚子能疏导五脏风热壅，及大肠虚秘，煅存性用。核中白肉，入治肺药。核中黄心，嚼食，治膈痰吞酸。皂角刺搜风杀虫，为外科要药。功同皂荚，但更锋锐，直达患所，溃散痈疽。
〔禁忌〕《经疏》曰：似中风症，由阴虚火炎，煎熬成痰，热极生风，至卒然仆厥，不可遽用稀涎散耗其津液。致经络无以荣养，为拘挛偏废之病，孕妇亦忌。
〔炮制〕好古曰：凡用皂荚，有蜜炙、酥炙、绞汁、烧灰之异，各依方用。

西河柳  ***************************
一名柽柳。禀阳春之气以生。升也，阳也。
〔主治〕主剥驴马血入肉毒。以大片火炙熨之，并煮汁服之。（《开宝》）　枝叶消痞，解酒毒，利小便。（时珍）
〔归经〕入心、肺、胃三经。为开发升散之品。（入血，解血分之毒。）
〔前论〕仲淳曰：近世治痧疹热毒不能出，用为发散之神药，经云：少阴所至为疡疹，正刘守真所谓诸痛痒疮疡，皆属心火之旨也，盖热毒炽于肺胃，则发癍疹于肌肉间，以肺主皮毛，胃主肌肉也。此药正入心、肺、胃三经，毒解则邪透肌肤，而内热自消。此皆开发升散之功也。

芜荑  ***************************
味辛，性平，无毒。禀金气而生于春阳之令。可升可降，阴中阳也。
〔主治〕主五内邪气，散皮肤骨节中淫淫温行毒，去三虫，化食，逐寸白，肠中嗢嗢喘息。（《本经》）　辛散满，苦杀虫，主心腹积冷，癥痛鳖瘕，痔瘘疮癣。小儿惊疳冷利，胃中有虫，食即作痛。妇人子宫风虚。（《备要》）
〔归经〕入脾、胃二经。为散风除湿，消积杀虫之品。（兼泻剂。）
〔前论〕藏器曰：诸虫皆因湿而生，气食皆因寒而滞。士瀛曰：嗜酒人血入于酒为酒鳖，多气人血入于气为气鳖，虚劳人败血杂痰为血鳖，如虫之行，上侵人咽，下蚀人肛，或附胁背，或引胸腹，惟用芜荑炒，兼暖胃理气益理之药，乃可杀之。
〔炮制〕藏器曰：凡使芜荑，以气膻者良，乃山榆仁也。《经疏》曰：入药用大者，小者即榆荚，不堪入药。除疳症杀虫外，他用甚稀，故无禁忌法。

五加皮  ***************************
味辛苦，性温，无毒。在天得少阳之气，为五车星之精。在地得火金之味而生。降也，阴也。远志为使，恶元参、蛇皮。
〔主治〕主心腹疝气腹痛，益气，疗躄，小儿三岁不能行，疽疮阴蚀。（《本经》）　男子阴痿，囊下湿，小便余沥。女子阴痒，及腰脊痛，两脚疼痹风弱，五缓虚羸，补中益精，坚筋骨，强志意。（《别录》）　破逐恶风血，四肢不遂，贼风伤人，主多年瘀血在皮肌，治痹湿内不足。（甄权）　治中风骨节挛急，补五劳七伤。（《大明》）　酿酒治风痹，四肢挛急。（苏颂）
〔归经〕入肝、肾二经。为祛风湿壮筋骨之品。（兼补剂。）
〔前论〕元素曰：肾得其养，则妄水去而骨壮，肝得其养，则邪风去而筋强。汪机曰：风家饮酒，能生痰火，惟五加一味浸酒日饮，数有益。讱庵曰：辛顺气而化痰，苦坚骨而益精，温祛风而胜湿，逐皮肤之瘀血，疗筋骨之拘挛。
〔禁忌〕《经疏》曰：下部无寒湿邪而有火，及肝肾虚而有火，均忌。

蔓荆子  ***************************
味苦辛，性微寒，无毒。禀阳气以生，兼得金化而成。升也，阳也，恶乌头、石膏。
〔主治〕主筋骨间寒热，湿痹拘挛。明目坚齿，利九窍，去白虫。（《本经》）　风头痛，脑鸣，目泪出。（《别录》）　利关节，治痫疾，赤眼。（《大明》）　太阳头痛，头沉昏闷，除昏暗，散风邪，凉诸经血，止目睛内痛。（元素）　搜肝风。（好古）
〔归经〕入肝、膀胱二经，兼入胃经。为搜风凉血之品。（兼轻剂，能散上部风热。）
〔前论〕之才曰：齿虽属肾，为骨之余，而上龈属胃，下龈属大肠。阳明风热上攻，则动摇肿痛。蔓荆能散阳明风热，故齿坚。时珍曰：体轻浮，上升而散，故所主者，皆头面风热之症。仲淳曰：六淫之邪，风则伤筋，寒则伤骨，而为寒热，甚则或成湿痹，或为拘挛。
〔禁忌〕《经疏》曰：头目痛不因风邪而由血虚有火者，忌之。元素云：胃虚人不可服，恐生痰疾。
〔炮制〕雷公曰：凡使，去蒂子下白膜，酒浸一日，蒸之，晒干用。

紫荆皮  ***************************
味苦，性平，无毒。内禀天地清寒之性，外感南方初阳之气而生。
〔主治〕主破宿血，下五淋，浓煮汁服。（《开宝》）　活血行气，消肿解毒，治妇人血气疼痛，经水凝涩。（时珍）
〔归经〕入肝经。为胜热泄结破瘀之品。（外科要药，肝、心包血分药。）
〔前论〕张实之曰：寒胜热，苦走骨，紫入营，故能活血消肿，利小便而解毒也。
〔鳌按〕紫荆皮为跌扑损伤家必用之药，亦以其能破宿血，行滞气也。

密蒙花  ***************************
味甘，性平，微寒，无毒。禀土气兼感冬春之气而生。
〔主治〕主清盲肤翳赤肿，多眵泪，消目中赤脉。小儿麸豆及肝气攻眼。（《开宝》）　疗羞明怕日。（守真小儿疳气攻眼。）
〔归经〕入肝经。为平润之品。（并入本经气分血分，润肝燥。）
〔前论〕仲淳曰：其蕊萌于冬而开于春，故为厥阴肝家正药，但形与芫花相似，芫花狭小，而密蒙花差大为异，当详辨之。
〔鳌按〕《本草》详载密蒙花主治诸症，要皆肝虚有热所致。盖目者，肝之窍也，目得血而能视，肝血虚则为青盲肤翳，肝热甚，则为眵泪赤肿赤脉，及小儿痘疮余毒疳气攻眼等病。密蒙花甘能补血，则血分充，寒能凉血，则血热除，诸症宁有不愈者乎？此为眼科要药。

川椒  ***************************
味辛，性温，无毒。得南方之阳，受西方之阴，禀火金之气而生。可升可降，阳也。杏仁为使，得盐味佳。畏款冬花、防风、附子、雄黄。可收水银，中其毒者凉水麻仁浆解之。闭口者杀人，多食乏气喘促，久食失明，伤血脉，五月食，损气伤心，令人多忘。
〔主治〕主邪气，咳逆，温中，逐骨节皮肤死肌，寒热痹痛，下气。（《本经》）　散寒除湿解郁结。通三焦，温胃，补右肾命门，杀蛔虫，止泄泻。（时珍）
〔归经〕入脾、肺二经，兼入心包络经。为散寒逐湿补火之品。（兼燥剂。）
〔前论〕吴猛曰：其气香，其性下行，能使火热下达，不致上熏。许叔微曰：凡肾气上逆，须以川椒引之归经则安，更弗再逆。戴原礼曰：凡呕吐服药不纳者，必有蛔在膈间，加川椒十粒，自不吐，蛔见椒则伏也。丹溪曰：椒属火，有下达之能，久服则火自水中生，故服椒久，必被其毒。时珍曰：此乃手足太阴右肾命门气分之药，故能入肺散寒，治咳嗽。入脾除湿，治风寒湿痹、水肿、泻利。入命门补火，治阳衰、溲数、足弱、久痢诸症。
〔禁忌〕《经疏》曰：肺胃素热，大肠积热，一切阴虚阳盛，火热上冲者，均忌。
〔炮制〕寇氏曰：凡使，微炒使出汗，乘热入竹筒中，捣去里面黄壳取红用，未尽，再捣用，花椒亦然。

椒目  ***************************
味苦，性寒，无毒。
〔主治〕主水，腹胀满，利小便。（苏恭）　治十二种水气，及肾虚耳卒鸣聋，膀胱急。（甄权）　止气喘。（丹溪）
〔归经〕入脾、膀胱二经。为利水之品。（行积水，逐留饮。）
〔前论〕原礼曰：椒气下达，故椒目能治肾虚耳鸣。用巴豆、菖蒲同研，以松脂、黄蜡熔为挺，纳耳中抽之，一日一易，神验。寇氏曰：椒目治盗汗有功，微炒细研，用半钱以上猪上唇煎汤一合，睡时调服，无不效。盖椒目能行水故也。时珍曰：椒目下达，能行渗道，不行谷道。　以上宣剂木部

谷芽  ***************************
味苦，性温，无毒。
〔主治〕主寒中，下气，除热。（《本经》）
〔归经〕入脾、胃二经。为健脾开胃和中消食之品。
〔前论〕仲淳曰：谷芽具生化之性，故能调理脾胃，脾胃和，则中自温，气自下，热自除也。

酒  ***************************
味苦甘辛，性热，有毒。畏葛花、赤小豆、绿豆粉、盐、枳椇。
〔主治〕主行药势，杀百邪恶毒气。（《本经》）　通血脉，厚肠胃，润皮肤，消忧发怒，宣言畅意。（藏器）
〔归经〕入十二经。为开发宣通之品。
〔前论〕好古曰：辛者能散，苦者能下，甘者能居中而缓，用为导引，能通行一身之表，至极高之分。陈士良曰：热饮伤肺，凉饮伤胃，温行和中，多饮助火伤神，少饮和血行气。
〔禁忌〕丹溪曰：《本草》止言酒性热而有毒，不言其湿中发热，近于相火，大醉后振寒战慄，可见矣。

秫米  ***************************
味甘，性微寒，无毒。即粟之糯者。
〔主治〕治寒热，利大肠，疗漆疮。（《别录》）　治筋骨挛急，杀疮疥热毒。（孟诜）
〔归经〕入肺经。为宣畅之品。
〔前论〕时珍曰：肺疟，及阳盛阴虚夜不得眠，及食鹅鸭成瘕，妊娠下黄汁，皆治之。
〔禁忌〕孟诜曰：能拥五脏气，动风，迷闷人，不可多食。《养生》曰：粘滞易成黄积病，小儿不宜多食。

大麦  ***************************
味咸，性温，无毒。
〔主治〕主消渴，除热，益气，调中。（《本经》）　补虚劣，壮血脉，化谷食，止泄泻，不动风气，久食令人肥白，滑肌肤。为面无燥热，胜于小麦。（士良）　平胃，止渴，消食，疗胀满。（苏恭）　麦苗，治诸黄，利小便，杵汁日日服。（《类要》）
〔归经〕入脾、胃二经。为补虚化谷之品。（兼补剂。）
〔前论〕寇氏曰：暴食稍似脚弱，下气故也。熟则大益人，带生则冷能损人。

麦芽  ***************************
味甘咸，性温，无毒。豆蔻、砂仁、乌梅、木瓜、白芍五味为之使。
〔主治〕主化宿食，破冷气，止心腹胀满。（苏颂）　温中，下气，开胃，止霍乱，除烦，消痰，破癥结。（《日华》）
〔归经〕入脾、胃二经。为健土化积之品。（兼泻剂，能助胃气上行，而资健运。）
〔前论〕丹溪曰：能行上焦滞血，除腹内寒鸣，多服久服，能令人消肾。士材曰：麦芽能消导，全在多炒，使其性枯，不然，麦性本泥滞也。
〔鳌按〕麦芽功用与谷芽相似，而消食之力更紧，补益则不如谷也。但能堕胎，妊妇勿用。
〔禁忌〕《经疏》曰：能消米面诸果食积，无积滞脾胃者，忌用。

陈神曲  ***************************
味甘，性温，无毒。出泉州陈久者良。
〔主治〕主疗脏腑中风气，调中下气，开胃，消宿食，主霍乱，心膈气痰逆，除烦，破癥结，补虚，去冷气，治肠胃中塞不下食。（《本经》）　化水谷宿食，癥气，健脾暖胃。（《大明》）
〔归经〕入脾、胃二经。为消导之品。
〔前论〕时珍曰：闪挫腰痛者，煅过淬酒服之效。产后欲回乳，炒研酒服二钱，日二，立止。
〔禁忌〕《经疏》曰：脾阴虚，胃火盛者，均忌。能落胎，孕妇少食。

红曲  ***************************
味甘，性温，无毒。红入米心，陈久者良。
〔主治〕主入营而破血，燥胃消食，活血和伤，治赤白痢，下水谷。（丹溪）　杀山岚瘴气，治跌扑损伤。（吴瑞）
〔归经〕入脾、胃、大肠三经。为破血消食之品。（兼燥剂）
〔前论〕时珍曰：凡妇人血气痛，及产后恶血不尽，擂酒饮之良。吴瑞曰：以红曲酿酒，则辛热有毒，能发肠风、痔瘘、脚气、哮喘、痰逆、咳嗽诸疾。

豉  ***************************
味苦，性寒，无毒。能升能降，阴中阴也。
〔主治〕主伤寒头痛寒热，瘴气恶毒，烦躁满闷，两脚疼冷。（《别录》）　疟疾，骨蒸，犬咬，中毒药蛊气。（《大明》）去心中懊憹不眠，宜生用之。（《汤液》）　治时疾热病发汗，炒为末，能止盗汗，除烦。（孟诜）　伤寒温毒发斑呕逆。（时珍）
〔归经〕入肺经，入胃经。为解表除烦之品。（解肌发汗，下气调中。）
〔前论〕《博物志》曰：豉得葱则发汗，得盐则能吐，得酒则治风，得薤则治痢，得蒜则止血，炒熟则止汗，亦麻黄根节之义也。士材曰：豉之入肺，所谓肺苦气上逆，急食苦以泄之之义也。伤寒瘴气，肺先受之，喘吸烦闷，亦肺气有余耳，何弗治耶？
〔禁忌〕《经疏》曰：伤寒传入阴经，与直中三阴者，皆不宜用。热结胸中，烦闷不安，此欲成结胸，法当下，不宜再汗，均忌。　以上宣剂谷部

葱白  ***************************
味辛，性平，叶温，根须平，并无毒。禀天之阳气，得地之金味而生。升也，阳也。
〔主治〕主伤寒寒热出汗，中风面目肿，伤寒骨肉碎痛，喉痹不通，安胎，归目除肝邪气，安中利五脏，益目精，杀百药毒。葱实，辛温无毒，主明目，补中不足。葱根，主伤寒头痛。葱汁，平温，主溺血，解藜芦毒。（《本经》）　葱有寒热，白冷青热，伤寒汤中不用青。（弘景）　霍乱转筋，及奔豚气，脚气，心腹痛。（《大明》）　利耳鸣，通二便，时疾热狂，阴毒腹痛，通乳，安胎通气，治诸血。（《备要》）
〔归经〕入肺、肝、胃三经。为解散之品。（兼轻剂，达表和里通阳治血。）
〔前论〕时珍曰：生用辛散，熟用甘温，外实中空，肺之药也，肺病宜食之。肺主气，外应皮毛，其合阳明，故所治之症。多属太阴阳明，皆取其通气发散之功。通气故能解毒理诸病，气者，血之帅也，气通则血治矣，故金疮等用之，皆有殊效。
〔禁忌〕仲景曰：葱同蜜食杀人，同枣食令人病。时珍曰：服地黄、常山人，忌食。《经疏》曰：表虚易汗者，勿食。病已得汗，勿再进。

白芥子  ***************************
味辛，性温，无毒。煎汤不可过熟，熟则力减。
〔主治〕主胸膈冷，上气，面目黄赤。（《别录》）　暴风毒肿，流四肢疼痛。（弘景）　治喘咳反胃，痹木脚气，筋骨腰节诸痛。（时珍）
〔归经〕入肺经。为利气豁痰，发汗散寒，除肿止痛之品。（通行经络，能搜剔内外痰结及胸膈寒痰冷涎壅塞。）
〔前论〕丹溪曰：痰在皮里膜外及胁下，非此不能达，古方控涎丹用之，正此义。
〔禁忌〕《经疏》曰：肺经有热，及阴虚火炎生痰者，均忌。

莱菔  ***************************
生者味辛甘，熟者味甘，性皆温平，皆无毒。禀土金之气以生。能升能降，阳也。
〔主治〕主大下气，消谷，去痰癖，捣汁止消渴。（《本经》）　制面毒。（萧炳）　治肺痿吐血，同羊肉、银鱼煮食，治劳瘦咳嗽。（日华）生捣服，治噤口痢疾。（汪颖）　主吞酸，化积滞，解酒毒，散瘀血，煎汤洗脚气，饮汁治下痢，及失音，并烟熏欲死，生捣涂汤火疮。（时珍）
〔归经〕入脾、胃、肺、大肠四经。为消食化痰之品。（生食升气，熟食降气，辛宜肺甘宜脾。）
〔前论〕孟诜曰：多食莱菔动气，惟生姜能制其毒。讱庵曰：夏日食莱菔菜，秋不患痢。冬月以其叶摊屋上，任霜雪打，至春收之，煎汤治痢。

莱菔子  ***************************
味辛甘，性平，无毒。可升可降，阳也。
〔主治〕生能升，熟能降。升则吐风痰，宽胸膈，发疮疹。熟则定痰喘咳嗽，调下痢后重，并止内痛。（丹溪）　主下气，除胀，利大小便，止气痛。（时珍）
〔归经〕入肺、脾二经。为行气消痰之品。
〔前论〕丹溪曰：莱菔子治痰，有推墙倒壁之功。
〔禁忌〕《经疏》曰：莱菔下气耗血，服地黄、首乌者，不可食，其子，虚弱人大忌。

生姜  ***************************
味辛，性微温，无毒。禀天地之阳气以生。升也，阳也。秦椒为使，恶黄芩、黄连、天鼠粪，杀半夏、莨菪毒。
〔主治〕主归五脏，除风邪寒热，伤寒头痛鼻塞，咳逆上气，止呕吐，去痰下气。（《别录》）　主水气满，治咳嗽时疾，和半夏，主心下急痛，和杏仁，下急痛气实心胸，拥膈冷热气，神效。捣汁和蜜服，治中热呕逆不能下食。（甄权）　干生姜，乃留皮自干者，味性同生姜。为肺经气分药，能治肺。（好古）　冷痢血闭，病人虚冷宜加。（甄权）　白姜，即去皮未经酿者，性热，色白，治肺胃寒邪。（李梴）　姜皮，味辛性凉，主和脾胃行水，故治浮肿及胀满。（时珍）
〔归经〕入肺、心、脾、胃四经。为发散之品。（呕吐反胃圣药，散寒发表止呕开痰。）
〔前论〕藏器曰：生姜本温，要热则去皮，要凉则留皮。成无己曰：姜枣辛甘，能行脾胃津液，和营卫，不独专于发散也。

干姜  ***************************
味辛，性大热，无毒。禀天地之阳气以生。可升可降，阳中阴也。
〔主治〕主胸满咳逆上气，温中，出汗，逐风湿痹，肠澼下痢。（《本经》）　寒冷腹痛，中恶，皮肤间结气。（《别录》）治腰肾中疼冷气，破血祛风，通四肢关节，开脏腑，宣诸络脉。（甄权）　主心下寒痞。（好古）　炮姜，除胃冷。（萧炳）
〔归经〕入心、肺、脾、胃、肾、大肠六经。为除寒散结，回阳通脉之品。（兼燥剂。）
〔前论〕东垣曰：干姜乃心、脾二经气分药，宜甘草缓之。好古曰：服干姜以治中者，必上僭，宜大枣辅之。讱庵曰：干姜去脏腑沉寒痼冷，能去恶生新，使阳生阴长，故吐衄下血，有阴无阳者宜之。亦有引血药入气分而生血，故血虚发热，产后大热者宜之。引以黑附，能人肾而祛寒湿，能回脉绝无阳，同五味利肺气，而治寒嗽，燥脾湿而补脾，通心助阳而补心气。炮姜主除胃冷而守中，温经止血。虞抟曰：干姜生则逐寒邪，炮则除胃冷而守中，多用则耗散元气。辛以散之，是壮火食气故也，须以生甘草缓之，辛热以散里寒。《宝鉴》曰：炮姜止而不移，非若附子走而不守，炮黑止吐衄，血见黑则止也。
〔禁忌〕《经疏》曰：生姜、干姜、炮姜，禁忌略同，大约久服伤阴损目，误服亦然。凡阴虚内热，阴虚咳嗽吐血，表虚有热，汗出自汗盗汗，脏毒下血，因热呕恶，火热胀痛，均忌。

胡荽  ***************************
味辛，性微温，无毒。禀金气多火气少而生。升也，阳也。伏钟乳石。
〔主治〕主消谷，利大小肠，通小腹气，拔四肢热，止头痛，发痘疹，通心窍。（《嘉祐》）
〔归经〕入肺、脾二经，兼人心经。为透发之品。（辟一切不正之气。）
〔禁忌〕《经疏》曰：辛香发散，气虚人不宜食。痘疹出不快，非风寒外侵，秽恶触犯，不宜食。服一切补药，及药中有白术、丹皮，均忌。　以上宣剂菜部

橘核  ***************************
味苦，气温，无毒。
〔主治〕主肾疰腰痛，膀胱气痛，肾冷，炒研每温酒服一钱。（《大明》）　小肠疝气，及阴核肿痛，炒研五钱老酒煎服，或酒糊丸服，大效。（时珍）
〔归经〕入肝经。为治下部之品。（能治肾膀胱因寒所生之病。）
〔前论〕士瀛曰：橘核入肝，与青皮同。故治腰痛及㿉疝在下之病，不独取象于核也。时珍曰：橘核出《日华子》，苦温下气，所以能达肾与膀胱。
〔炮制〕《备要》曰：凡使，以新瓦焙香，去壳取仁，研碎入药。

枇杷叶  ***************************
味苦，性平，无毒。得金气以生。降也，阳中阴也。
〔主治〕主呕哕不止，妇人产后口干。（《大明》）　煮汁主渴疾，治肺气热嗽，及肺风疮，胸面上疮。（孟诜）　疗脚气。（时珍）
〔归经〕入肺、胃二经。为下气之品。（兼泻剂，和胃降肺气，清热解暑毒。）
〔前论〕苏海峰曰：枇杷叶治肺胃病，取其下气之功也。气下则火降痰顺，而逆者不逆，呕者不呕，渴者不渴，咳者不咳矣。
〔炮制〕雷公曰：凡采得，湿叶重一两，干者三叶重一两，乃为气足堪用。粗布拭去毛，甘草汤浸一遍，和绵再拭干，每一两以酥二钱半涂上炙用。苏恭曰：去毛不净，射入肺，令咳不已。时珍曰：治胃姜汁涂炙，治肺病蜜水涂炙，乃良。

荔枝核  ***************************
味甘，性温，无毒。
〔主治〕主心痛，小肠气痛，以一枚煨存性，研末，新酒调服。（寇氏）　治㿗疝气痛，妇人血气刺痛。（时珍）　荔枝壳，主痘疮出不快，煎汤饮之。又解荔枝热，浸水饮。（时珍）
〔归经〕入肝、肾二经。为散寒祛湿之品。
〔前论〕李梴曰：荔枝核同牛膝、补骨脂、延胡索、合欢子、茴香、木瓜、杜仲、橘核、萆薢，能治疝气，虚热者，加黄柏，虚寒者，加肉桂。

橄榄  ***************************
味缓甘，性温，无毒。得土中之阳气以生。可升可降，阳中阴也。
〔主治〕主清咽喉而主渴，厚肠胃而止泻，下气醒酒，消食除烦，解河豚毒，一切鱼鳖毒，及鱼骨哽。（李杲）
〔归经〕入肺、胃二经。为清解之品。
〔前论〕丹溪曰：橄榄性热，能致上壅，不可多食。
〔鳌按〕橄榄之热，在乎两头，切去之，但用中段，便不热。以少盐腌之，便不上壅。

甜瓜蒂  ***************************
味苦，性寒，有小毒。感时令之火热，禀地中之伏阴而生。升也，阴中阳也。
〔主治〕主咳逆上气，及食诸果病在胸腹中，皆吐下之。（《本经》）　去鼻中息肉。（《别录》）　治脑寒热痈，眼昏，吐痰。（《大明》）　主风眩头痛，懊憹不眠，癫痫喉痹，头目湿气，水肿黄疸，湿热所生诸病。（《备要》）
〔归经〕入肺、脾、胃三经。为涌吐之品。（阳明吐药，能吐风热痰涎上膈宿食。）
〔前论〕东垣曰：《难经》云，上部有脉，下部无脉，其人当吐不吐者死。此饮食内伤，填塞胸中，食伤太阴，生发之气伏于下，宜瓜蒂散吐之。经所谓木郁则达之也。吐去上焦有形之物，则木得舒畅，天地交而万物通矣。若尺脉绝者不宜用此，恐伤真元，令人胃气不复也。成无己曰：高者越之，在上者涌之，故越以瓜蒂、香豉之苦，涌以赤小豆之酸，酸苦涌泄为阴也。
〔鳌按〕王祯云：瓜类不同，其用有二，供果者为果瓜、甜瓜、西瓜。供菜者为菜瓜、胡瓜、越瓜。但果瓜中之甜瓜，应即俗所云香瓜，其蒂不甚苦，亦不堪入药。今所用瓜蒂，乃是俗所云团瓜之蒂。团瓜止可作菜，而不可作果。今虽遵《纲目》而以甜瓜列于果部，其实不可不辨。团瓜，俗又名田瓜，恐是甜田之误。
〔禁忌〕《经疏》曰：瓜蒂极苦而性上壅，能损胃伤血，耗气散神。凡胸中无寒，胃家无食，皮中无水，头面无湿，及胃虚气弱，诸亡血，诸产后，似中风倒仆，心虚有热，癫痫女劳谷疸，元气尪羸，脾虚浮肿，切勿误用，以致伤生，戒之慎之！　以上宣剂果部

铜青  ***************************
一名铜绿。味酸，性平，微毒。铜禀土中以生，青则其英华秀出于外所结成者。
〔主治〕主妇人血气心痛，合金疮止血，明目治肤赤，息肉。（藏器）　主风烂眼泪出。（之才）　治恶疮疳疮，吐风痰，杀虫。（时珍）
〔归经〕入肝、胆二经。为专去风痰之品。
〔前论〕抱朴子曰：治皆肝胆之病，亦金胜木之义也。
〔禁忌〕《经疏》曰：凡目痛肤翳不由风热外侵，而由肝虚血少者，忌用。　以上宣剂金部

蓬砂  ***************************
即硼砂。味咸甘，性凉，无毒。采取煎淋结成。亦如硝石、硇砂之类。
〔主治〕主消痰止嗽，破癥结，喉痹。（《大明》）　上焦胸鬲痰热，生津液，去口气，消障翳，除噎隔反胃，积块结核瘀肉，阴㿉，骨哽恶疮，及口齿诸病，皆治之。（时珍）
〔归经〕入肺经。为生津去痰泄热之品。（喉科要药，亦能柔五金而去垢腻。）
〔前论〕苏颂曰：今医家用硼砂治咽喉，最为要切。寇氏曰：初觉喉中肿痛，含化咽津，则不成痹，膈上痰热，亦宜含咽。洪迈曰：咸能软坚。凡骨哽百计不效者，含咽一块，便脱然而化。时珍曰：色白质轻，故能去胸膈上焦之热，其治噎膈积聚，骨哽结核，恶肉阴㿉者，取其柔物也。其治痰热眼目障翳者，取其去垢也。
〔鳌按〕芽儿雪口，以硼砂一味研细吹之，即效。
〔禁忌〕《经疏》曰：蓬砂克削为用，消散为能，宜攻有余，难施不足，此暂用之药，非久服之剂。
〔炮制〕时珍曰：出西番者白如明矾，出南番者黄如桃胶，皆是炼结而成。　以上宣剂石部

秋露水  ***************************
味甘，性平，无毒。乃阴气之液也。
〔主治〕主禀肃杀之气，宜煎润肺杀祟之药，及调疥癣虫癞之散。（虞抟）　百草头上露，止消渴。（藏器）　柏叶、菖蒲上露，主明目，宜旦洗之。（时珍）
〔归经〕入肺经。为润泽之品。（兼补剂。）
〔前论〕徐之才曰：霜杀物，露滋物，性随时异也。露能解暑，故白露降则处暑矣。疟必由于暑，故治疟药必露一宿服，以解暑邪。
〔炮制〕时珍曰：凡取露水，于朝日未晞时拂取用之。　阴阳水　一名生熟汤。味甘咸，无毒。以新汲水百沸汤和匀。
〔主治〕主调中消食，凡痰疟及宿食毒恶之物肿胀，欲作霍乱者，即以盐投中，进一二升，令吐尽痰食，便愈。（藏器）　凡霍乱及呕吐不能纳食及药，危者，先饮数口即定。（时珍）
〔归经〕入三焦经。为调和阴阳之品。
〔前论〕马志曰：上焦主纳，中焦主化，下焦主出。三焦通利，阴阳调和，升降周流，则脏腑畅达。一失其道，二气混乱，浊阴不降，清阳不升，故发为霍乱呕吐之病。饮此汤即定者，分其阴阳，使得其平也。讱庵曰：霍乱有寒热二种，药中能治此者甚少，然未尝分别言之。猝然患此，脉候未审，慎勿轻投偏寒偏热之剂。曾见有霍乱服姜汤而立毙者，惟饮阴阳水为最稳。
〔炮制〕《回春》曰：河水与井水合用，亦名阴阳水。　以上宣剂水部

白鸽  ***************************
味咸，性平，无毒。禀水金之气以生。
〔主治〕主辟百药毒，及人马久患疥。（《嘉祐》）　调精益气，治恶疮疥，并风瘙白癫疬疡风。（孟诜）　野鸽屎名左盘龙，味辛，气温，无毒。亦治人马疥。（《嘉祐》）　主消肿及腹中痞块。（汪颖）　消瘰疬诸疮。治破伤风，及阴毒垂死者，杀虫。（时珍）
〔归经〕入肾经，兼入肺经。为调精益气之品。
〔前论〕仲淳曰：凡毒药之性多热，鸽得金水之气，故能解诸药毒。
〔禁忌〕《经疏》曰：《本经》虽云调精益气，其用止长于去风解毒，然而未必益人。故孟诜云：食多减药力。今世劳怯人多食之，殊未当也。

五灵脂  ***************************
味甘，性温，无毒。出北地，寒号虫粪。降也，阴中阴也。恶人参，损人。
〔主治〕主疗心腹冷气，小儿五疳，辟疫，治肠风，通利气脉，女子月闭。（《本经》）　通和血脉，散血和血，生用血闭能通，炒用经多能止。治血痹、血积、血眼、血痢、肠风、崩中一切血病。凡血晕血崩不止，半生半炒水服一钱，止胎前产后血气诸痛，男女一切心腹胁肋少腹诸痛，疝痛，身体血痹刺痛，血凝齿痛，又能除风化痰，杀虫消积，治小儿惊风，五痫癫疾，肝疟发寒热，及痰涎挟血成窠，血贯瞳子，重舌，解药毒，蛇蝎蜈蚣伤。（纲目）
〔归经〕入肝经。为行血止痛之品。（肝经血分药。入肝最速，引经有功。只能行血，不能生血。）
〔前论〕讱庵曰：五灵脂治血崩，非正治之药，乃去风之剂。冲任经虚，被风袭伤营血，以致崩中暴下，与荆芥防风治崩义同。方悟古人识见深远如此，此李仲南之说也。时珍因论之曰：此亦一说，但未及肝虚血滞，亦自生风之意，但按冲为血海，任主胞胎，任脉通，冲脉盛，则月事以时下，无崩漏之患，且宜有子。
〔鳌按〕五灵脂专于散瘀行血，大有奇效。一妇人自缢半夜，其家救之，虽苏，次日遍身青紫黑色，血已瘀结之故也。气息奄奄，不能言语，饮食不下，众医袖手，莫可如何。余用生五灵脂研细酒飞净五钱，用当归、红花、香附各钱半，各以酒炒，煎汤半盏，调服灵脂末，令其仰卧，时饮以米汤一二口，半日许，大下瘀血几及一桶，然后急进调补气血药，数日而愈。
〔禁忌〕《经疏》曰：血虚腹痛，血虚经闭，产妇去血过多发晕，心虚有火作痛，血虚无瘀滞者，均忌。
〔炮制〕雷公曰：此物多夹沙石，绝难修治。凡使，研细，酒飞去沙石，晒干收用。时珍曰：此药气甚燥恶，粒大如豆，采之有如糊者，有粘块如糖者，人以沙石杂而货之，故以糖心润泽者为真。
〔鳌按〕刘禹锡云，寒号虫四足，有肉翅，能飞，但不甚远，则知此虽名虫，既能飞，则属鸟类矣。从前本草书多列虫部，恐非是，今故次于禽鸟之例。　以上宣剂禽部

虎骨  ***************************
味辛，性微热，无毒。西方之兽属金，风从虎者，风为木，虎属金，木受金制也。其性升，阳也。
〔主治〕主除邪恶气，杀鬼疰毒，主惊，治恶疮鼠瘘，头骨尤良。（《别录》）　胫骨，治筋骨毒风挛急，屈伸不得，走注疼痛。治尸疰腹痛，伤寒温气温疟，杀犬咬毒。（甄权）　追风定痛，健骨，主久痢脱肛，兽骨哽咽。（时珍）　虎睛，主癫疾。（《别录》）　疟病，小儿热疾惊悸。（孟诜）　明目去翳。（时珍）
〔归经〕入肾经，兼入肝经。为搜风健骨之品。
〔前论〕李梴曰：用胫骨者，虎之一身筋力，皆出于前之胫骨中，性气藏焉，故用以入药。时珍曰：虎骨通可用。凡辟邪疰，治惊痫、温疟、疮疽、头风，当用头骨。治手足诸风，当用胫骨。治腰背诸风，当用脊骨。
〔鳌按〕时珍之说极是，治病必从其类，不得概执胫骨为良。
〔禁忌〕《经疏》曰：凡血不足以养筋，以筋骨疼痛者，宜少用。
〔炮制〕雷公曰：凡使虎骨，捶碎，去髓，涂酥或酒或醋炙黄。凡使虎睛，取真者，以生羊血浸一宿，漉出，微火焙干，捣粉用。

麝脐香  ***************************
味辛，性温，无毒。降也，阳中阴也。忌大蒜。
〔主治〕主辟恶气，杀鬼精物，温疟，蛊毒，痫痉，去三虫。（《本经》）　疗诸凶邪气鬼气，中恶，心腹暴痛，腹急痞满，风毒，妇人难产，堕胎，去面䵴，（音孕。）　目中肤翳，久服除邪，不梦寤魇寐，通神仙。（《别录》）　主开经络，通诸窍，透肌骨，暖水脏，治卒中诸风诸气诸血诸痛，痰厥惊痫，癥瘕瘴疟，鼻窒耳聋，目翳阴冷，辟邪解毒，杀虫坏果败酒。（《纲目》）
〔归经〕入脾经，通行十二经。为开关利窍之品。（走窜飞扬，内透骨髓，外彻皮毛。）
〔前论〕东垣曰：麝香入脾治肉，牛黄入肝治筋，冰片入肾治骨。又麝香风病在骨髓者宜之，若在肌肉用之，反引风入骨，如油入面，最不得出。严用和曰：中风不省者，以麝香清油灌之，先开其关窍，庶后免语謇瘫痪之症，而他药亦有效。时珍曰：严氏谓风病必先用麝，丹溪谓风病血病必不可用，皆非通论。盖麝香走窜，能通诸窍之不利，开经络之壅遏，若诸风诸气诸血诸痛惊痫癥瘕诸病，经络闭塞，孔窍不利者，安得不用为引导，以开之通之耶？但不可过耳。
〔禁忌〕《经疏》曰：凡病之属于虚者，法当补益，概勿施用。　以上宣剂兽部

穿山甲  ***************************
味咸，性微寒，有毒。
〔主治〕主五邪惊啼悲伤，烧之作灰，以酒或水和方寸匕，疗蚁瘘。（《别录》）　风冷湿痹，通经，下乳，消肿，消㿉，止痛排脓，和伤发痘，风疟，疮科须为要药。（《备要》）
〔归经〕入肝经，兼入胃、大肠二经。为走窜之品。（兼通剂，功专行散，通经络，达病所。）
〔前论〕李仲南曰：性专行散，中病即止，不可过服。
〔禁忌〕《经疏》曰：痈疽已消，禁服。痘疮元气不足，不能起发，亦忌。
〔炮制〕《备要》曰：凡使或炮、或烧、或酥炙、或醋炙、或童便炙、或油煎、或土炒、或蛤粉炒，各随本方，总未有生用者。尾甲为力胜。

蛇脱  ***************************
味咸甘，性平，有小毒。畏磁石及酒。
〔主治〕主小儿百二十种惊痫，瘈疭癫疾，寒热肠痔，虫毒，蛇痫弄舌摇头。大人五邪，言语僻越，恶疮呕咳，明目，火熬之良。（《别录》）治鬼魅风疟，喉风喉痹，疥癣皮肤疮疡，产难，目翳。（时珍）
〔归经〕入肝经。为走窜之品。（兼轻剂，能引诸药入肝散邪。）
〔前论〕寇氏曰：蛇蜕从口退出，眼睛亦退，今眼药及去翳膜用之，取此义也。
〔禁忌〕《经疏》曰：小儿惊痫癫疾，非外邪客忤，而由肝心虚者，不效。

白花蛇  ***************************
味甘咸，性温，有毒。生土穴阴霾之处，禀幽暗毒厉之气而生。降也，阴中阴也，得酒良。
〔主治〕主中风湿痹不仁，筋脉拘急，口面㖞斜，半身不遂，骨节疼痛，大风疥癞，及暴风瘙痒，脚弱不能久立。一名褰鼻蛇，白花者良。（《开宝》）　乌蛇，即乌梢蛇，气味所主经与白花蛇同。第性善无毒耳，修事亦同，可不另载。（仲淳）
〔归经〕入肺、肝二经。为祛风除湿之品。（内走脏腑，外彻皮肤，透骨搜风，截惊定搐。）
〔前论〕雷斅曰：蛇性窜，能引药至于有风疾处，故能治风。仲淳曰：疠风疥癣顽皮等症，诚为要药。若中风口面㖞斜，半身不遂，定缘阴虚血少内热而发，与得之风湿者殊科，非所宜也，当辨。
〔炮制〕雷公曰：凡用，春秋酒浸三宿，夏一宿，冬五宿，取出，炭火焙干，如此三次，以砂瓶盛，埋地中一宿，出火气，去皮骨，单取肉用。《经疏》曰：头尾并骨，俱有大毒，不可下咽，须尽去之。

乌鲗鱼骨  ***************************
一名海螵蛸。味咸，性微温，无毒。禀水中之阳气以生。可升可降，阴中阳也。恶白及、白蔹、附子，又名墨鱼。
〔主治〕主赤白漏下，经汁血闭，阴蚀肿痛，寒热癥瘕，无子。（《本经》）　惊气入腹，腹痛环脐，丈夫阴中肿痛。令人有子。又主疮多脓汁不燥。（《别录》）　疗血崩，杀虫。炙研饮服，治妇人血瘕，大人小儿下痢。点眼治热泪浮翳。（孟诜）主女子血枯病伤肝，吐血下血，治疟，消瘿。研末傅小儿疳疮痘疮臭烂。丈夫阴疮，汤火伤疮，跌伤出血。同蒲黄末傅舌肿血出如泉。（《纲目》）
〔归经〕入肝、肾二经。为通经络祛寒湿之品。（肝经血分药。）
〔前论〕丹溪曰：经闭有有余不足二症。有余者血滞；不足者肝伤。乌贼骨所治，是肝伤血闭不足之病。时珍曰：此厥阴血分药也。味咸走血，故血枯，血瘕，经闭崩带，下痢疳疾，厥阴本病也。寒热疟疾，聋瘿，少腹痛阴痛，厥阴经病也。目翳流泪，厥阴窍病也。厥阴属肝，肝主血，故诸血病皆治之。
〔禁忌〕《经疏》曰：其气味咸温，血病多热者，勿用。
〔炮制〕《备要》曰：凡使，以鱼卤浸，炙黄用。　以上宣剂鳞部

淡菜  ***************************
味甘，性温，无毒。海物皆咸，惟此味淡，故以为名。
〔主治〕主血损伤惫，精血衰少，及吐血，久痢，肠鸣，腰痛，疝瘕，女人带下，产后瘦脊。（藏器）　产后血结，腹内冷痛。治癥瘕，润毛发，治崩中带下，烧食一顿令饱。（孟诜）　补五脏，益阳事，理腰脚气，能消宿食，除腹中冷气痃癖。（日华）　消瘿气。（《纲目》）
〔归经〕入肝、肾二经。为益阴之品。（兼补剂。）
〔前论〕《日华子》曰：此虽形状不典，而甚益人。阮氏曰：淡菜生海藻上，故治瘿与海藻同功。　以上宣剂介部

露蜂房  ***************************
味甘咸，性平，有毒。蜂得火气之甚而生，故房亦有毒。取悬树受风露者良。
〔主治〕主惊痫瘈疭，寒热邪气，癫疾，鬼精蛊毒，肠痔，火熬之良，又疗蜂毒毒肿。（《开宝》）　主附骨痈疽，根在脏腑，涂瘰疬成瘘，止风虫牙痛，傅小儿重舌，起阳痿。（讱庵）
〔归经〕入胃经。为祛风杀虫之品。
〔前论〕韩保升曰：露蜂房，阳明药也。外科齿科及他病用之者，亦取其以毒攻毒，兼杀虫之义耳。讱庵曰：附骨疽不破，附骨成脓，故名。不知者误作贼风治。
〔鳌按〕贼风与附骨疽本自不同，附骨疽痛处必发热，四肢乍寒乍热，小便赤，大便秘，却无汗，治之之法，只须泻热发散，其毒自消。若贼风，则其病处不热，亦不发寒热，但觉身冷，欲得热熨则稍宽，并时有汗，此宜风药以治之。苏恭治附骨疽，以蜂房、蛇皮、乱发烧灰，酒服方寸匕，良方也。
〔禁忌〕《经疏》曰：凡病属气血虚无外邪者，与痈疽溃后元气乏绝者，均忌。

白僵蚕  ***************************
即蚕之自死者。味咸辛，性平，无毒。蚕属阳，而僵者又兼金木之化，升也，阳也。恶桑螵蛸、桔梗、茯苓、茯神、萆薢。
〔主治〕主小儿惊痫夜啼，去三虫，灭黑䵟，令人面色好。男子阴疮病，女子崩中赤白产后余痛，灭诸疮瘢痕。（《本经》）　主祛风消痰，中风失音，头风齿痛，喉痹咽肿，丹毒瘙痒，瘰疬结核，痎疟，血病，小儿惊疳，肤如鳞甲，口噤，发汗，一切金疮，疔肿风痔。（《备要》）
〔归经〕入肺、肝、三焦三经。为去风化痰之品。（兼轻剂。）
〔前论〕张元素曰：轻浮而升，故能去皮肤诸风如虫行。丹溪曰：僵蚕属火，兼土与金木，僵而不腐。治喉痹者，取其清化之气，从治相火散浊逆结滞之痰也。王贶曰：凡咽喉肿痛及喉痹，用此下咽立愈。无不效也，大能救人。时珍曰：僵蚕，蚕之病风者也。治风化痰，散经行络，所谓因气相感，而以意用之者也。为厥阴肝经之药，故又治血病疟症疳病。《备要》曰：小儿惊疳，肤如鳞甲，由气血不足，亦名胎垢，用僵蚕煎汤浴之。
〔禁忌〕《经疏》曰：凡《本经》所治诸病，非由风寒外邪客入者，均忌。

蝎  ***************************
味甘，性平，有毒。禀火金之气以生。可升可降，阳也。
〔主治〕主疗诸风瘾疹，及中风半身不遂，口眼㖞斜，语涩，手足抽掣，形紧小者良。（《开宝》）　小儿惊痫风搐，大人痎疟，耳聋，疝气，诸风疮，女人带下阴脱。（《纲目》）
〔归经〕入肝经。为驱风逐邪之品。（能引诸风药，直达病所。）
〔前论〕汪机曰：破伤风宜以全蝎、防风为主。龚信曰：诸风眩掉搐掣，疟疾寒热耳聋，皆属厥阴风木。故东垣以为凡疝气带下，皆属于风，蝎乃治风要药，俱宜加用。
〔禁忌〕《经疏》曰：似中风，及小儿慢脾病，属于虚者，均忌。
〔炮制〕《备要》曰：凡使，全用，去足焙，或用尾，尾力尤紧，名蝎梢。

蜈蚣  ***************************
味辛，性温，有毒。禀火金之气以生。可升可降，阳也。畏蜘蛛、鸡屎、桑皮、白盐。
〔主治〕主鬼疰蛊毒，啖诸蛇虫鱼毒。杀鬼物老精，温疟，去三虫。（《本经》）　疗心腹寒热积聚，堕胎，去恶血。（《别录》）　治癥癖。（《日华》）　小儿惊痫，风搐脐风，口噤丹毒，一切疮疡。（《纲目》）
〔归经〕入肝经。为去风散结之品。
〔前论〕吴瑞曰：行而疾者，惟风与蛇，此能制蛇，故亦能截风，故所主多属厥阴肝病。仲南曰：蜈蚣有毒，必风气暴烈，药病相当乃可，设或过剂，以蚯蚓、桑皮解之。士瀛曰：瘭疮又名蛇瘴，烟瘴之地多蛇，人触其毒，数月必发蛇瘴，惟赤足蜈蚣为上药，白芷次之。
〔炮制〕《备要》曰：凡使，取赤足黑头者，火炙，去头足尾甲，将荷叶裹煨，或酒炙用。一名天龙。　以上宣剂虫部


卷三·通剂  ——————————————————————————————————————————————————————————————————————————————————————————

通剂  ***************************
徐之才曰：通可去滞，通草、防己之属是也。刘完素曰：留而不行，必通以行之，如水病为痰澼之类。以木通、防己之属攻其内，则留者行也，滑石、茯苓、芫花、甘遂、大戟、牵牛之类是也。张从正曰：通者，流通也。前后不得溲便，宜木通、海金沙、琥珀、大黄之属通之。痹病郁滞，经隧不利，亦宜通之也。

木通  ***************************
古名通草。味甘辛，性平，无毒。禀清秋之气，兼得土之甘淡以生，降也，阳中阴也。
〔主治〕主去恶虫，除脾胃寒热，通利九窍血脉关节，令人不忘，疗脾疸，常欲眠，心烦哕出声音，疗耳聋。散痈肿诸结不消，及金疮，恶疮鼠瘘，踒折，齆鼻，息肉，堕胎，去三虫。（《本经》）　上通心包，降心火，清肺热，化津液，下通大小肠、膀胱，导诸湿热由小便出，治胸中烦热，遍身拘痛，大渴引饮，淋沥不通，水肿浮大，口燥舌干，喉痹咽痛。（《备要》）
〔归经〕入心、肾、膀胱、小肠四经。为通利之品。（兼轻剂，除烦退热，行水下乳，止痛排脓。）
〔前论〕李杲曰：通草甘淡，能助肺气下降，利小便，专泻气滞也。肺受热邪，津液气化之源绝，则寒水断流，膀胱受湿热癃闭约缩，小便不通，宜此治之。凡气味相同者，茯苓、泽泻、灯草、猪苓、琥珀、瞿麦、车前子之类也。木通下行，泄小肠火，利小便，与琥珀同功，无他药可比。丹溪曰：君火宜木通，相火宜泽泻，利水虽同，所用各别。又肺为水源，肺热清，则津液化，水道通矣。又凡利小便者，多不利大便，以小水愈通，大便愈燥也。木通能入大肠，兼通大便。又淋沥不通者，下焦火也，心与小肠相表里，心移热于小肠，故淋闭。木通能通心火，故淋闭治。杨仁斋曰：人遍身胸腹隐热，疼痛拘急足冷，皆是伏热伤血，血属于心，宜木通以通心窍，则经络流行也。
〔鳌按〕木通有细孔，直通两头，故能通窍。每节有二三枝，枝头有五叶，其子垂梢际，核黑瓤白，性寒味甘，食之甜美，故能有益于胃。陈士良谓除三焦客热，胃口热闭，胃不下食是也。然亦能通利小便，即名木通子，南方多用之，北方罕知其功。
〔禁忌〕《经疏》曰：凡精滑不梦自遗，及阳虚气弱，内无湿热者，均忌。妊娠尤忌。

通草  ***************************
古名通脱木。味甘淡，性平，无毒。禀土之清气，兼得天之阳气以生。降也，阳中阴也。
〔主治〕主利阴窍，治五淋，除水肿，癃闭，泻肺。（《本经》）　解诸毒虫痛。（苏颂）　明目退热，下乳，催生。（汪机）治耳聋，鼻塞失音。（《纲目》）
〔归经〕入肺、胃二经。为利水退热之品。（兼轻剂，入肺引热下行，入胃通气上达。）
〔前论〕东垣曰：通草泻肺利小便，甘平以缓阴血也，与灯草同功，宜生用，佐番降香、红曲、鳞鲤甲、山楂、没药，治上部内伤。
〔禁忌〕《经疏》曰：虚脱人，孕妇，均忌。

白鲜皮  ***************************
味苦咸，性寒，无毒。禀天地清燥阴寒之气以生。降多于升，阴也。恶螵蛸、茯苓、桔梗、萆薢。
〔主治〕主头风黄疸，咳逆，淋沥，女子阴中肿痛，湿痹死肌，不可屈伸起止行步。（《本经》）　四肢不安，时行腹中大热，饮水，欲走大呼，小儿惊痫，女人产后余痛。（《别录》）　治一切热毒风，恶风，风疮疥癣赤烂。眉发脱脆，皮肌急，壮热恶寒，解热黄、酒黄、急黄、谷黄、女劳黄。（甄权）　通关节，利九窍及血脉，通小肠水气，天行时疾，头痛眼疼。（《大明》）　治肺嗽。（苏颂）
〔归经〕入肺、胃二经，兼入膀胱、小肠二经。为祛风除湿之品。（诸黄风痹要药。）
〔前论〕时珍曰：气寒善行，味苦性燥，脾胃二经去湿热药也。亦入肺、大肠为诸黄风痹必需之药。世医止施之疮科，浅矣。
〔禁忌〕《经疏》曰：下部虚寒之人，虽有湿症，勿用。
〔炮制〕《备要》曰：凡使，取根黄白而心实者，取皮用。

泽兰  ***************************
味苦甘，性微温，无毒。感土泽之气，兼得春气以生。降也，阴中阳也。防己为使。
〔主治〕主金疮，痈肿疮脓。（《本经》）　产后腹痛，频产血气衰冷，成劳羸瘦，妇人血沥腰痛。（甄权）　胎前产后百病，通九窍，利关节，养血气，破宿血，消癥瘕，通小肠，长肌肉，消扑损瘀血，治鼻血吐血，头风目痛，女人劳瘦，丈夫面黄。（《大明》）
〔归经〕入肝、脾二经。为行血消水之品。（苦泄热，甘和血，辛散郁，香舒脾，散阴中之阳。）
〔前论〕苏颂曰：治妇人方中，最为急用。泽兰子，主妇人三十六疾，《千金方》承泽丸中用之。
〔炮制〕雷公曰：此能破血，通久积，须细锉，绢袋盛，悬屋南畔角上，令干用。

香薷  ***************************
味辛，性微温，无毒。感金水之气及夏秋之气以生。可升可降，阳也。
〔主治〕主霍乱腹痛吐下。（《别录》）　去热风卒转筋者，煮汁顿服半升即止。为末水服，止鼻衄。（孟诜）　下气，除烦热，疗呕逆冷气。（《大明》）　春月煮饮代茶，可无热病。（汪颖）　治脚气寒热。（《纲目》）
〔归经〕入心、脾、胃三经。为清暑利湿之品。（兼宣剂。）
〔前论〕丹溪曰：香薷属金与水，有彻上彻下之功，解暑利小便。又治水甚捷，以大叶者浓煎，或丸服。肺得之，清化行而热自降也。元素曰：香薷乃夏月发汗之品，其性温热，只宜中暑之人。若中热者误服之，反成大害。时珍曰：香薷治中暑，发越阳气，散水和脾也，若饮食不节，劳役斫丧之人，必用清暑益气汤、人参白虎汤之类，以泻火益元。若用此，重虚其表，而又济以热矣。仲淳曰：辛散温通，故能解寒郁之暑气。《衍义》曰：治霍乱不可缺，用之无不效。讱庵曰：暑必兼湿。治暑必兼利湿，若无湿，但为干热，非暑也，宜冷饮，热服令人泻。
〔炮制〕雷公曰：凡使，去根用叶，勿令犯火，晒干用。

泽泻  ***************************
味甘咸，性寒，无毒。禀地之燥气，天之冬气以生。降也，阴也。一云，阴中微阳也。
〔主治〕主风寒湿痹，乳难消水。（《本经》）补虚损五劳，除五脏痞满，起阴气，止泄精消渴淋沥，逐膀胱、三焦停水。（《别录》）　主肾虚精自出。（甄权）　主头旋耳虚鸣，通小肠，止尿血，补女人血海令有子。（《大明》）　入肾经，去旧水，养新水，利小便，消肿胀。（元素）　去脬中留垢，心下水痞。（李杲）　渗湿热，行痰饮，治脚气，止呕吐泻痢。（时珍）
〔归经〕入肾、膀胱二经。为渗湿利窍之品。（兼泻剂，除湿圣药，利水泻火。）
〔前论〕寇氏曰：多服昏人眼，以行去其水也。凡服泽泻散，未有不尿多者，尿既多，肾气焉得实？海藏曰：泻伏水，去留垢，故明目，小便利，肾气虚，故昏目。时珍曰：六味丸用茯苓、泽泻，取其泻膀胱之邪气也。古人用补药，必兼泻邪，邪去则补药得力。
〔鳌按〕六味丸温与凉配，涩与渗配，收与泻配，去一味便有偏缺之弊，故凡后人加增之剂，必酌量配合停稳，不得率意任用。
〔禁忌〕《经疏》曰：凡病人无湿无饮而阴虚，及肾气乏绝，阳衰精自流出，肾气不固，精滑目痛虚寒作泄等候，均忌。
〔炮制〕《纲目》曰：凡使，盐水拌，或酒浸，晒干用。

菖蒲  ***************************
味辛，性温，无毒。正感孟夏六阳之气，合金之辛味以生。升也，阳也。忌饴糖、羊肉、铁器。
〔主治〕主风寒湿痹，咳逆上气，开心孔，补五脏，通九窍，明耳目，出声音，主耳聋，痈疮，温肠胃，止小便利，益心志，不忘不迷惑。（《本经》）　小儿温疟，身积热不解，可作浴汤。（《别录》）　治耳鸣头风泪下，鬼气，杀诸虫。（甄权）　丈夫水脏女人血海冷败，除烦闷，止心腹痛，霍乱转筋及耳痛者，作末炒，乘热裹罨甚验。（《大明》）　心积伏梁，解巴豆、大戟毒。（好古）
〔归经〕入心、脾二经。为开通之品。（兼宣剂。）
〔前论〕周颠仙曰：此乃心肝之药，心气不足者用之，虚则补其母也，肝苦急，以辛补之是矣。又常嚼菖蒲饮水，永无腹痛之疾。《道藏经》曰：菖蒲能治一切风，手足顽痹，瘫痪不遂。士瀛曰：下痢噤口，虽是脾虚，亦由热气闭隔心胸所致，俗用木香失之温，用山药失之闭。惟参苓白术散加菖蒲，粳米饮调下，或用参、苓、石莲肉，少入菖蒲服，胸次一开，自然思食。
〔鳌按〕以菖蒲治噤口痢，屡用之屡效，真良法也。特表出之。
〔炮制〕雷公曰：凡使，采石上生根，条嫩黄紧硬，一寸九节者，铜刀刮出黄黑皮硬节，同嫩桑枝蒸，去桑枝锉用。《纲目》曰：若常用，但去毛微炒。

茵陈蒿  ***************************
味苦，性平，微寒，无毒。感天地苦寒之味，兼得春之生气以生。降也，阴中微阳也。伏硇砂。
〔主治〕主风湿寒热邪气，热结黄疸。（《本经》）　治通身发黄，小便不利，除头热，去伏瘕。（《别录》）　通关节，去滞热，伤寒用之。（藏器）　治天行时疾，热狂头痛，头旋，风眼疼，瘴疟，女人癥瘕，并闪损乏绝。（《大明》）
〔归经〕入膀胱经。为除湿去疸之品。（能除脾胃湿热郁结。）
〔前论〕海藏曰：仲景茵陈栀子大黄汤治湿热，栀子柏皮汤治燥热。譬如禾苗潦则湿黄，旱则燥黄。湿则泻，燥则润，可也。此二药皆治阳黄。李思训治阴黄用茵陈附子汤，大抵以茵陈为君，而佐以大黄附子，各随其寒热也。
〔禁忌〕《经疏》曰：蓄血发黄者，忌用。
〔炮制〕雷公曰：凡使，取叶有八角者，去根阴干，细锉，勿犯火。

益母草  ***************************
味辛苦，性寒，无毒。禀地中阳气，兼感上天春夏之气而生。可升可降，阳也。制硫黄、砒石、雌黄。
〔主治〕主瘾疹，作浴汤。（《本经》）　捣汁，主浮肿下水，消恶毒，丁肿，乳痈，游丹等毒。又服汁，主子死腹中及产后血胀闷。（苏恭）　活血破血调经，治胎漏，产难，胎衣不下，血运，血风，血痛，崩带，尿血，泻血，打扑内损瘀血，大小便不通，根茎花叶同用。（《纲目》）　其子名茺蔚子，味性同益母草，主除水气。（《本经》）　疗血逆大热，头痛心烦。（《别录》）　产后血胀。（《大明》）　治风活血，养肝益心，调经崩带，胎前产后诸病，久服有子。（《纲目》）
〔归经〕入肝、心包二经。为去瘀生新之品。（二经血分药，胎前调经要药，兼能解毒，行水消肿，茺蔚子补而能行辛散而兼润。）
〔前论〕东垣曰：益母草之根茎花叶子皆可用，若治肝心包血分风热，明目益精，调女人经血，则单用茺蔚子为良。若治肿毒疮疡者，消水行血，妇人胎产诸病，则并用为良。盖根茎花叶专于行，而子则行中有补也。丹溪曰：茺蔚子活血行气，有补阴之功，故名益母。凡胎前产后所恃者，气血也。胎前无滞，产后无虚，以其行中有补也。
〔禁忌〕《经疏》曰：血崩及瞳子散大，均忌。惟热血欲贯瞳人者，可与凉血药同用。时珍曰：血滞目病宜用，故曰明目。

红花  ***************************
味辛甘，性温，无毒。禀火土之气而生。可升可降，阴中阳也。得酒良。
〔主治〕主产后血晕口噤，腹内恶血不尽绞痛，胎死腹中，并酒煮服。亦主蛊毒下血，堪作胭脂，其苗生捣，傅游肿，其子吞数粒，主天行疮子不出，其胭脂主小儿聤耳，滴耳中。（《开宝》）　主破瘀血，活血，润燥，消肿，止痛，治经闭，痘疮血热，喉痹不通。（讱庵）
〔归经〕入肝经。为行血之品。（肝经血分药。入心养血生新，多用破留血，少用养血。）
〔前论〕汪颖曰：凡瘀行则血活，有热结于中，暴吐紫黑血者，吐出为好。吐未尽，加桃仁、红花行之，大抵鲜血易止，瘀血宜行。时珍曰：血生于心包，藏于肝，属于冲任，红花汁与之相类，故能行男子血脉，通女子经水，多则行，少则养也。（又）有番红花俗名藏红花，以出西番藏中，故名。主心忧郁积气闷不散，活血，久服令人心喜，又治惊悸。
〔鳌按〕番红花能令人心喜，及治惊悸，皆由能养心血也。
〔禁忌〕《经疏》曰：红花本行血药，血晕解，留滞行，即止。过用，能使血行不止而毙，世人所不知者。

大蓟  ***************************
又名刺蓟。味甘，性温，无毒。禀土之中气，兼得天之阳气以生。降也，阴也。
〔主治〕主女子赤白沃，安胎，止吐衄。令人肥健。（《别录》）　服根汁半升，崩中血下立瘥。（甄权）　叶，治肠痈。腹脏瘀血作晕，扑损，生研酒便任服。恶疮疥癣，同盐研罨之。（《大明》）
〔归经〕入肝经。为凉血消肿之品。（凉而能行，行而带补。）
〔前论〕仲淳曰：凉血补血，则荣气和而血热解，故诸症愈而能肥健也。
〔禁忌〕《经疏》曰：大小蓟，性下行，以其能下气，故主崩衄多效。惟不利于胃弱泄泻，及血虚极，脾胃弱，不思饮食之症。

小蓟  ***************************
味甘，性温，一云微寒，无毒。得土中冲阳之气，兼得春气以生。
〔主治〕主破宿血，生新血，暴下血，血崩，金疮出血，呕血等。绞汁温服，作煎和糖，合金疮及蜘蛛毒，蝎毒，服亦佳。（藏器）　治热毒风，并胸胁烦闷，退热补虚损，苗去烦热，生研绞汁服。（《大明》）　夏月烦热不止，取汁半升服，立瘥。（孟诜）
〔归经〕入肝经。为益血除热之品。（兼补剂。）
〔前论〕完素曰：小蓟力微，只可退热，不似大蓟能健养下气也。苏恭曰：大小蓟皆破血药，但大蓟兼疗痈肿，而小蓟专主血，不能消肿。

地肤子  ***************************
味苦，性寒，无毒。得地中阴气以生。降也，阴也。恶螵蛸。即落帚草子。
〔主治〕主膀胱热，利小便。（《本经》）　去皮肤中热气，使人润泽，散恶疮，疝瘕。（《别录》）　治阴卵㿗疝，去热风，可作汤浴。与阳起石同服，主丈夫阴痿不起。（甄权）　治客热丹肿，除膀胱虚，通五淋。（《日华》）
〔归经〕入肾、膀胱二经。为利水滋阴之品。（专除虚热，兼能益精强阴。）
〔前论〕藏器曰：众病皆起于虚，虚而多热者，加地肤子、甘草。王节斋曰：小便不禁或频数，古方多以为寒而用温涩，不知属热者多，盖膀胱火邪妄动，水不得宁，故不禁或频数也。故老人多频数，是膀胱血少阳火偏旺也，法当补膀胱阴血，泻火邪为主，而佐以收涩，如牡蛎、山萸、五味之类，不可独用。病本属热，故宜泻火，便多则水益虚，故宜补血，补血泻火，治其本也，收涩治其标也，故宜用此以除膀胱虚热，以利小便而通淋。时珍曰：落帚草苗叶，前人多用以治赤白痢，及大肠泄泻，捣汁服甚效。以其能和气涩肠胃也。并解恶疮毒，若煎水日服，能治手足烦疼，利小便诸淋。

瞿麦  ***************************
味苦辛，性寒，无毒。禀阴寒之气而生。降也，阴也。丹皮为使。恶螵蛸，伏丹砂。
〔主治〕主关结诸癃结，小便不通，出刺，决痈肿，明目去翳，破胎堕子，下闭血，养肾气，逐膀胱邪逆，止霍乱。（《本经》）
〔归经〕入小肠、心二经。为利水破血之品。（逐膀胱热邪，治淋必须之药，降心火利小肠。）
〔前论〕王执中曰：五淋大抵皆属湿热，热淋用八正散，加山栀、滑石之类。血淋，宜小蓟牛膝膏。肾虚淋，宜补肾。不可独泻，老人气虚者，宜参、术加木通、山栀。亦有痰滞中焦作淋，宜行痰，兼通利药。最忌发汗，汗之必便血。
〔禁忌〕《经疏》曰：瞿麦性猛利，善下逐。凡肾气虚，小肠无大热，胎前产后，一切虚人患小水不利，及水肿蛊胀脾虚者，均忌。
〔炮制〕雷公曰：凡使，只用蕊壳，不用茎叶，若同使，即空心，令人气噎，小便不禁也。用时以䈽竹沥浸一伏时，晒干。

王不留行  ***************************
味苦甘，性平，无毒。禀土金火之气而生。降也，阴中阳也。
〔主治〕主金疮止血逐痛，出刺，除风痹内塞，止心烦，痈疮，催生。（《别录》）　治风毒，通血脉。（甄权）　游风风疹，妇人月经不匀，发背。（《日华》）　下乳汁，利小便，出竹木刺。（元素）
〔归经〕入肝、胃二经。为行血之品。（阳明冲任之药。走血分，通血脉。）
〔前论〕仲淳曰：苦能泄，辛能散，甘入血，温能行，故为入血活血之要，而治以上诸症，若夫心烦鼻衄，是血分热病，非同凉血药用，未见其可也。
〔禁忌〕《经疏》曰：孕妇勿服。
〔炮制〕雷公曰：凡使，苗子皆可用。拌湿蒸半日，浆水浸一宿，焙用。

车前子  ***************************
味甘咸，性寒，无毒。禀土中之冲气，兼天之冬气以生。降也，阴也。常山为使。
〔主治〕主气癊，止痛，利水，导小便，除湿热。（《本经》）　男子伤中，女子淋沥不欲食，养肺，强阴益精，令人有子。明目疗赤痛。（《别录》）　脑痛泪出，去心胸烦热。（甄权）　妇人难产。（陆机）　导小肠热，止暑湿泻痢。（时珍）
〔归经〕入肾经，兼入肝、小肠二经。为行水泄热之品。（兼泻剂，专走水道，兼能养肝。）
〔前论〕好古曰：此能利小便而不走气，与茯苓同功。李梴曰：车前所以能愈暴下者，以能利水道而不动气，水道利则清浊分而谷藏自止故也。讱庵曰：清肺肝风热，渗膀胱湿热。
〔禁忌〕《经疏》曰：内伤劳倦，阳气下陷者忌。肾气虚脱者，忌与淡渗药同用。
〔炮制〕时珍曰：凡使，洗去泥沙，晒干，入汤剂炒用，入丸散酒浸一夜，蒸熟研烂作饼，晒干焙用。

刺蒺藜  ***************************
味辛苦，性温，无毒。乌头为使。
〔主治〕主恶血，破癥结积聚，喉痹，乳难，身体风痒，头痛，咳逆，小儿头疮，痈肿阴㿉，可作摩粉，其叶主风痒，可煮以浴。（《本经》）　治诸风疬疡，肺气胸膈满，催生堕胎，风秘，及蛔虫心腹痛。（《大明》）　明目。（时珍）
〔归经〕入肝经。为平散肝风之品。（肝以散为补，兼泻肺气。）
〔前论〕苏颂曰：古方皆用有刺者，治风明目，最良。
〔鳌按〕向来本草书，蒺藜二种，性味功用皆浑言之，然其所主实迥然各别，今特即《本经》以下诸说，分划清楚。并沙蒺藜性温补，今列入补剂中，而不与此相混。
〔炮制〕雷公曰：凡使，春令刺尽，拣净砂土，蒸半日，晒干，再用酒拌蒸半日，晒干用。《备要》曰：不计丸散，并炒去刺用。

海金沙  ***************************
味甘，性寒，无毒。
〔主治〕主通利小肠。得栀子、马牙硝、蓬砂，疗伤寒热狂。（《嘉祐》）　治湿热肿满，五淋茎痛，解热毒气。（《纲目》）
〔归经〕入小肠、膀胱二经。为通利之品。（兼泻剂，除二经血分湿热。）
〔前论〕子和曰：治伤寒热狂者，大热利小便，釜底抽薪之义也。
〔禁忌〕《经疏》曰：性淡渗而无补益，小便不利，及诸淋由于肾虚，真阴不足者，均忌。

甘遂  ***************************
味苦甘，性寒，有毒。禀天地阴寒之气以生。降也，阴也。瓜蒂为使。恶远志，反甘草。
〔主治〕主大腹，疝瘕，腹满，面目浮肿，留饮宿食，破癥坚积聚，利水谷道。（《本经》）　散膀胱留热，皮中痞热气肿满。（《别录》）　能泻二十种水，去痰水。（甄权）　脚气，阴囊肿坠，痰迷癫痫，噎膈痞塞。（《纲目》）
〔归经〕入肺、脾、肾三经。为行水之品。（兼泻剂，逐隧道水湿，直达水气结处以攻决为用，能泻肾。）
〔前论〕喻嘉言曰：胃为水谷之海，五脏六腑之源。脾不能散胃之水精于肺，而病于中，肺不能通胃之水道于膀胱，而病于上，肾不能司胃之关时其蓄泄而病于下，以致积水浸淫，无所底止。好古曰：水者，脾肺肾所主，有十二经之部分，上头面，中四肢，下腰脚，外皮肤，中肌肉。脉有寸尺之殊，浮沉之别，不可轻泻，当知病在何经何脏，方可用之。丹溪曰：水病当以健脾为主，使脾实而气运，则水自行。
〔鳌按〕甘遂乃泄水圣药，与商陆、大戟、芫花异性同功，方家俱不甚用。但商陆专除水肿，大戟泄脏腑水湿，甘遂行经隧水湿，芫花消伏饮痰癖。此其为用，又同中各有异处，今去商陆、大戟不录，而特指其功能附此。
〔禁忌〕《经疏》曰：元气虚人，除伤寒水结胸，不得不用外，其余水肿蛊胀，谨慎用之。

芫花  ***************************
味苦，性温，有大毒。决明为使。反甘草。
〔主治〕主咳逆上气，瘴疟。（《本经》）　主消胸中痰水，喜唾，水肿，五水在五脏皮肤，及腰痛，下寒，疗疥疮。（《别录》）　治心腹胀满，去水气，寒痰，涕唾如胶，通利血脉，治风湿痹，一切毒风。四肢挛急，不能行步。并治杨梅毒疮。（甄权）　水饮痰癖，胁下痛。（《纲目》）
〔归经〕入肺、脾、肾三经。为行水之品。（专去水饮痰癖。）
〔前论〕士瀛曰：破癖须用芫花，行水后即便养胃可也。时珍曰：饮有五，皆由内啜水浆，外受湿气，郁蓄而为留饮，芫花、大戟、甘遂逐水泄湿，能直达水饮窠囊隐僻之处，但可徐徐用之，取效甚捷，不可过剂，泄人元气。
〔炮制〕《纲目》曰：凡使，取陈久者醋煮十数沸，去醋，水浸一宿，晒干，则毒减，醋炒者次之。

萆薢  ***************************
味苦甘，性平，无毒。得火土之气，兼禀天之阳气以生。降也，阳中阴也。苡仁为使，畏葵根、大黄、柴胡、前胡。
〔主治〕主腰脊痛强，骨节风寒湿周痹，恶疮不瘳。（《本经》）　热气伤中，恚怒，阴痿，失溺，老人五缓，关节老血。（《别录》）　冷风[疒/帬]痹，腰脚瘫缓不遂，手足擎掣，男子腰痛久冷、膀胱宿水。（甄权）　补肝虚。（好古）　头旋痫疾，中风失音。（《大明》）　治白浊茎中痛，痔瘘坏疮。（《纲目》）
〔归经〕入肝、胃、肾三经。为祛风湿理下焦之品。
〔前论〕史国信曰：若欲兴阳，先滋筋力，若欲便清，先分肝火。时珍曰：萆薢足阳明厥阴经药也。厥阴主筋属风，阳明主肉属湿，萆薢能去风湿，故治缓弱[疒/帬]痹遗浊恶疮诸病之属风湿者。
〔禁忌〕《经疏》曰：下部无湿，肾虚腰痛，及阴虚火炽，均忌。
〔炮制〕《备要》曰：有黄白二种，黄长硬，白虚软，软者良。

土茯苓  ***************************
味甘淡，性平，无毒。忌茗醋。
〔主治〕主调中，止泄，健行，不睡。（藏器）　治筋骨拘挛，杨梅疮毒，去风湿，利关节，瘰疬恶疮痈肿，解汞粉银朱毒。（时珍）
〔归经〕入胃、大肠二经。为除湿清热之品。
〔前论〕时珍曰：杨梅疮有数种，治之则一，其症多属厥阴阳明，而兼他经，邪之所在，则先发出，如兼少阴太阴，则发于咽喉。如兼少阳太阳，则先发头耳。盖相火寄于厥阴，肌肉属于阳明故也。医用轻粉劫去痰涎，疮即干愈，然毒窜经络，筋骨血液枯涸，筋失所养，变为拘挛，痈漏废疾。土茯苓能解轻粉毒，用一两为君，苡仁、金银花、防风、木通、木瓜、白鲜皮各五分，皂角子四分，气虚加人参七分，血虚加当归七分，名搜风解毒汤。治未服轻粉，病深者月余，浅者半月即愈。已服轻粉，筋骨挛痛瘫痪者，亦效。一日三服，忌茶、牛、羊、鹅、鸡、鱼、肉、烧酒、法面、房劳。盖秘方也。

防己  ***************************
味辛苦，性寒，无毒。得土中阳气，兼感秋之燥气以生。降也，阳中阴也。恶细辛，畏萆薢、女苑、卤碱。伏硝石。
〔主治〕汉防己，主风寒温疟，热气诸痫，除邪，利大小便。（《本经》）　疗水肿风肿，去膀胱热，伤寒热邪气，中风手足挛急，通腠理，利九窍，散痈肿恶结。（《别录》）　治湿风口面㖞斜，手足拘痛，散留痰，肺气喘嗽。（甄权）　治中下部湿热肿，泄脚气。（元素）　湿热流入十二经，致二阴不通者，非此不可，并治恶疮。（汪颖）　木防己，主男子肢节中风，毒风不语，散结气壅肿，湿疟，风水肿，去膀胱热。（甄权）
〔归经〕入膀胱经。为祛风行水之品。（太阳经主药，疗风水要药。通行十二经，泻下焦血分湿热。）
〔前论〕藏器曰：出汉中，根大而虚，通心有花纹，色黄者名汉防己。生他处，青白而软，有黑点，有腥气，皮皱上有丁足子者，名木防己。治水用汉，治风用木。元素曰：治下焦湿肿并痛，及泄膀胱火邪，必用汉防己、草龙胆为君，知、柏、甘草佐之。防己乃太阳本经药也。东垣曰：防己为瞑眩之剂，然而十二经有湿热壅塞不通，及下注脚气，除膀胱积热，非此不可，真行经之仙药，无可代之者。若夫饮食劳倦，阴虚生内热，元气谷食已亏，以防己泄大便，则重亡其血，此不可用一也。如大渴引饮，是热在上焦气分，宜渗泄，而防己乃下焦血分药，此不可用二也。外伤风寒，邪传肺经气分，湿热而小便黄赤，乃至不通，此上焦气病，禁用血药，此不可用三也。大抵上焦湿热，皆不可用。下焦湿热，流入十二经致二阴不通者，然后审用之。好古曰：木通甘淡，泻气分湿热，防己苦寒，泻血分湿热。仲淳曰：凡使防己于下部湿热药中，亦必以二术、茯苓、黄柏、甘草、萆薢、木瓜、石斛、苡仁等补益之药为佐，而以防己为使，乃无瞑眩之患。讱庵曰：凡脚气肿痛，当以防己为主药，又有足跟痛者，属肾虚，不与脚气同论。
〔禁忌〕《经疏》曰：凡胃虚阴虚，自汗盗汗，口苦舌干，肾虚小水不利，及产前后血虚，虽有下焦湿热，均忌。
〔炮制〕时珍曰：凡使，去皮，锉，酒洗，晒干用。　以上通剂草部

猪苓  ***************************
味甘苦，性平，无毒。禀戊土之阳气，得风木之阴气而生。升而微降，阳中阴也。
〔主治〕主痎疟，解毒，蛊疰不祥，利水道。（《本经》）　主肿胀腹满急痛。（甄权）　治渴，除湿，去心中懊憹。（元素）泻膀胱。（好古）　开腠理，治淋肿，脚气，白浊，带下，妊娠子淋胎肿，小便秘。（《纲目》）
〔归经〕入肾、膀胱二经。为行水之品。（苦泄滞，甘助阳，淡利窍，故能除湿利小便。）
〔前论〕元素曰：淡渗大燥，能亡津液。寇氏曰：猪苓利水之功多，久服必损肾气，昏人目，以肾水不足，则目昏也。时珍曰：开腠理，利小便，与茯苓同功。但入补药，不如茯苓。
〔炮制〕《纲目》曰：凡使，取其行湿，生用更佳。块如猪屎，故名。

茯苓  ***************************
味甘，性平，无毒。感土木之气而成。升也，阳也。恶白蔹。畏地榆、牡蒙、雄黄、秦艽、龟甲。忌米醋及酸物。
〔主治〕主胸胁逆气，忧恚惊邪恐悸，心下结痛。寒热烦满咳逆，口焦舌干，利小便，久服安魂养神，不饥延年。（《本经》）　止消渴，调脏气，伐肾邪，膈中痰水，水肿淋结。（《别录》）　开胃主呕逆，善安心神，主肺痿痰壅，小儿惊痫，女人热淋。（甄权）　补五劳七伤，止健忘，暖腰膝，安胎。（《大明》）　除湿益燥，利腰脐间血。（元素）　逐水缓脾，生津平火，止泄，除虚热。（东垣）　治肾积奔豚。（好古）　赤茯苓，主破结气。（甄权）　泻心、小肠、膀胱湿热，利窍行水。（《大明》）　茯苓皮，主水肿肤胀，通水道，开腠理。（《纲目》）
〔归经〕入心、肺、肾、脾、胃五经。为补利兼优之品。（兼补剂。）
〔前论〕东垣曰：湿淫所胜，小便不利，茯苓淡以利窍，甘以助阳，温平能益脾逐水，乃除湿之圣药也。又小便多者能止，小便结者能通。好古曰：白者入肺、膀胱气分，赤者入心、脾、小肠气分，虽利小便而不走气，与车前子相似。丹溪曰：仲景利小便多用茯苓，然此暴新病之要药也。若阴虚而小便不利者，恐未为宜，以此有行水之功，久服损人也。汪颖曰：能通心气于肾，使热从小便出，然必其色白上行入肺，泻去肺热，使清其源，而后能下降以通膀胱而利水也。茯苓皮治水肿肤胀，有以皮行皮之义。凡肿而烦渴便秘溺赤，属阳水，宜五皮散、疏凿饮。不烦渴大便溏小便数不赤涩，属阴水，宜实脾饮、流气饮。腰以上肿，宜汗。腰以下肿，宜利小便。
〔禁忌〕《经疏》曰：病人肾虚，小水自利，或不禁，或虚寒精清滑，均忌。
〔炮制〕鳌按：入补药，乳蒸晒焙用。入利水药，生用。

琥珀  ***************************
味甘，性平，无毒。感土木之气而兼火化以成。降也，阳中微阴也。
〔主治〕主安五脏，定魂魄，杀精魅邪鬼，消瘀血、通五淋。（《别录》）　壮心，明目，磨翳，止心痛癫邪，疗蛊毒，破结癥，治产后血枕痛。（《大明》）　止血生肌，合金疮。（藏器）　清肺，利小肠。（元素）
〔归经〕入心、肝、小肠三经。为行水散瘀安神之品。（能入土而成质故能通塞以宁心。）
〔前论〕东垣曰：经云：饮食入胃，游溢精气，上输于脾，脾气散精，上归于肺，通调水道，下输膀胱。凡渗药皆上行而后下降。丹溪曰：从淡渗药则利窍行水，然石药终燥，若血少而小便不利者，反致燥结之苦。
〔禁忌〕《经疏》曰：凡阴虚内热，火炎水涸，小便因少而不利者，忌服琥珀以强利之，利之则愈损其阴。
〔炮制〕雷公曰：凡使，用柏子仁末，入瓦锅内同煮半日，捣末用。　以上通剂木部

赤小豆  ***************************
味辛，性平，无毒。禀秋燥之气以生。阴中阳也。
〔主治〕主下水，排痈肿脓血。（《本经》）　寒热，热中，消渴，止泄痢，利小便，吐逆卒澼。（《别录》）　下水肿胀满，解小麦毒。（《汤液》）　散气，去关节烦热，令人心孔开，暴痢后气满不能食者，煮食一顿即愈。和鲤鱼煮食，大治脚气。（孟诜）
〔归经〕入心经，兼入小肠经。为行水散血之品。（兼燥剂，水气脚气最为急用。）
〔前论〕海藏曰：治水而不辅胃，则失之壅滞。赤小豆消水通气而健脾胃，乃其药也。时珍曰：小豆色赤，心之谷也，其性下行，通乎小肠，能入阴分，治有形之病。故主治一切。
〔禁忌〕《纲目》曰：久服则降令太过，津血渗泄，令人肌瘦身重。

大豆黄卷  ***************************
味甘，性平，无毒。得前胡、杏仁、牡蛎、天雄、乌喙、鼠屎共蜜和良，恶海藻、龙胆草。
〔主治〕治湿痹筋挛膝痛。（《本经》）　五脏不足，胃气结积，益气，止痛，润肌肤毛皮。（《别录》）　破妇人恶血，产中药多用之。宜肾。（思邈）　除胃中积热，消水病胀满。（《纲目》）
〔归经〕入胃经。为除陈去积之品。
〔前论〕《宣明方》曰：此药主五脏留滞，胃中结聚，故能治邪在血脉之中。水痹不痛，上下周身名曰周痹，只用一味炒研，每汤下半钱，日三服。

薏苡仁  ***************************
味甘淡，微寒，无毒。正得地之燥气，兼禀天之秋气以生。降也，阳中阴也。
〔主治〕主筋急拘挛不可屈伸，风湿痹，下气。（《本经》）　除筋骨邪气不仁，利肠胃，消水肿，令人能食。（《别录》）煮饮主消渴，杀蛔虫。（藏器）　去干湿脚气大验。（孟诜）　苡仁根，主下三虫，堕胎，黄疸，卒心腹烦满，胸胁痛。（时珍）
〔归经〕入肺、肝、脾、胃、大肠五经。除湿行水之品。（兼补剂，阳明主药，大补肺。）
〔前论〕寇氏曰：《本经》言苡仁主筋急拘挛。但拘挛有两等，《素问注》中，大筋受热，则缩而短，故挛不伸，此是因热而拘挛也。故可用苡仁。若《素问》言因寒则筋急者，此盖受寒使人筋急，不可用苡仁。寒热使人筋挛，若但受热不曾受寒，亦使人筋缓，受湿则又引长无力，此药力势和缓。凡用，须加倍即见效。讱庵曰：泻水所以益土，故健脾。益土所以生金，故补肺。清热扶土，所以抑木，故治风热拘挛。
〔禁忌〕《经疏》曰：苡仁心肺药多用之。若大便燥结，因寒转筋及孕妇，均忌。　以上通剂谷部

韭  ***************************
味辛，性温涩，无毒。禀春和之气，兼得金水木之性而生。升也，阳也。忌蜜、牛肉。
〔主治〕主归心，安五脏，除胃中热，利病人，可久食。（《别录》）　止泄血脓，腹中冷痛。（藏器）　捣汁，治肥白人中风失音。（《日华》）　汁治胸痹刺痛如锥，即吐出胸中恶血，甚验。（孟诜）　尿血，妇人经脉逆行。能消散胃脘瘀血。（丹溪）　利腰膝，除痃癖，胸腹痼冷，止白浊遗精。（士材）　逐停痰，治一切血病，噎膈反胃，解药食毒，狂犬蛇虫毒。（《备要》）
〔归经〕入心、肝、肾三经。为血中行气之品。（兼补剂，归心益胃助肾补阳。）
〔前论〕《纲目》曰：《素问》言心病宜食韭。《食鉴本草》言归肾。时珍言肝之菜，盖心乃肝之子，肾乃肝之母，母能令子实，虚则补其母也。
〔禁忌〕《经疏》曰：辛温通利，多食神昏，胃气虚而有热者，忌。　以上通剂菜部

流水  ***************************
味甘，性平，无毒。禀天一之气而生。有升有降，阴中阳也。
〔主治〕长流水，一名东流水。主手足四末之病，通利二便。（虞抟）　逆流水，主中风卒厥，头风，疟疾，咽喉诸病，宣吐痰饮。（时珍）　急流水，主通利二便，及足胫以下风痹之疾。（虞抟）　甘澜水，一名劳水。主病后虚弱，扬之万遍，煮药禁神皆验。（藏器）　主脾肾虚，阳盛阴虚，目不能瞑，及霍乱吐利，伤寒后欲作奔豚。（时珍）
〔归经〕入脾、胃、大小肠四经。为通达之品。（兼宣剂，功专荡涤邪秽。）
〔前论〕河间曰：流水者，大而江河，小而溪涧，皆是也。外动而性静，质柔而气刚，与湖泽陂塘之止水不同。虞抟曰：逆流水，乃洄澜之水，其性逆而倒上，故用以煎发吐痰饮之剂。保升曰：急流水，乃湍上峻急之水，其性急速而下达，故主以上诸症。劳水者，用流水二斗，置大盆中，以勺高扬千万遍，有沸珠相聚，乃取煎药，盖水性本咸而重，劳之则甘而轻，取其不助肾气，而能益脾胃也。
〔鳌按〕甘澜水大补脾胃二土，故能治五劳七伤及虚弱等症。其治奔豚者，以其兼入膀胱经也。　以上通剂水部

白鱼  ***************************
味甘，性平，无毒。
〔主治〕主开胃，下气，去水气，令人肌健。（《开宝》）
〔归经〕入脾、大小肠三经，为行水之品。
〔前论〕保升曰：白鱼性能逐水，故治水肿有殊功。　以上通剂鳞部

䗪虫  ***************************
即土鳖虫。味咸，性寒，有毒。得土湿之气而生。降也，阴也。畏皂荚、菖蒲，与灯蛾相牝牡。
〔主治〕主心腹寒热洗洗，血积癥瘕，破坚，下血闭。（《本经》）　月水不通，破留血积聚。（甄权）　行产后血积，折伤瘀血。（时珍）
〔归经〕入肝经。为软坚破结之品。（兼湿剂，伤家最要药。）
〔前论〕东垣曰：仲景治杂病，及久病积结，有大黄䗪虫丸，及妇人药并用之，以其有破坚下血之功也。《纲目》曰：土鳖虫以刀断之，中有白汁如浆，凑接即连，复能行走，故用接续筋骨有奇效。然须先整定筋骨乃可服，否则接挫也。
〔禁忌〕《经疏》曰：无瘀血停留者，忌用。　以上通剂虫部


卷四·补剂上  ——————————————————————————————————————————————————————————————————————————————————————————

补剂上  ***************************
徐之才曰：补可去弱，人参、羊肉之属是也。李杲曰：人参甘温，能补气虚。羊肉甘热，能补血虚。羊肉补形，人参补气，凡气味与二药同者，皆是也。张从正曰：五脏各有补泻，五味各补其脏，有表虚里虚，上虚下虚，阴虚阳虚，气虚血虚。经曰：精不足者补之以味，形不足者温之以气。五谷五菜五果五肉，皆补养之物也。

人参  ***************************
味甘，微苦，性微凉，熟用温，无毒。得土中清阳之气，禀少阳之令而生。升多于降，阳中微阴也。茯苓、马蔺为使。反藜芦。
〔主治〕主补五脏。安精神，定魂魄，止惊悸，除邪气，明目，开心益智。（《本经》）　疗肠胃中冷，心腹鼓痛，胸胁逆满，调中，止消渴，通血脉。（《别录》）　主五劳七伤，虚损痿弱，消胸中痰，治肺痿及痫疾，冷气上逆，虚而多梦纷纭。（甄权）　止烦躁，变酸水。（李珣）　肺胃阳气不足，肺气虚促，短气少气，泻心肺脾胃中火邪，止渴生津液。（元素）　痎疟，滑泄久痢，小便频数淋沥，中风，中暑，痿痹，吐血，嗽血，下血，血淋，血崩，自汗，盗汗，胎前产后诸病。（《纲目》）
〔归经〕入肺经。通行十二经。为大益元阳之品。（补益肺中元气。）
〔前论〕东垣曰：大补肺气，肺气旺，则四脏之气皆旺，精自充而形自盛也。又古人血脱者益气，盖血不自生，须阳气生则阴血生也。好古曰：洁古言以沙参代人参，取其味甘也。然人参补五脏之阳，沙参补五脏之阴，安得无异？虽云补五脏，亦须各用本脏药相佐使引之。元素曰：人参得升麻引用，补上焦之元气，泻肺中之火。得茯苓引用，补下焦之元气，泻肾中之火。得麦冬则生脉，得干姜则补气，得黄芪、甘草、乃甘温除大热，泻阴火，补元气，又为疮家圣药。
〔禁忌〕《经疏》曰：凡肺家有热诸症，及阴虚火动之候，与痘疹初发，身虽热而斑点未形，与伤寒始作，形症未定而邪热炽，均忌。

甘草  ***************************
味甘，性平，无毒。正禀土中阳气而生。可升可降，阴中阳也。白术、苦参为使。反大戟、芫花、甘遂、海藻。恶远志，忌猪肉。
〔主治〕主五脏六腑寒热邪气，坚筋力，长肌肉，倍力，金疮肿，解毒。（《本经》）　温中，下气，烦满短气，伤脏咳嗽，止咳，通经脉，利气血，解百药毒。（《别录》）
〔归经〕入肝脾二经，通入十二经。为调和之品。（兼泻剂，能调百药，专解百毒。）
〔前论〕丹溪曰：甘草味甘，大缓诸火。东垣曰：凡心火乘脾，腹中急痛，腹皮急缩者，宜倍用之。其性能缓急，又能协和诸药，故热药得之缓其热，寒药得之缓其寒，寒热相杂者，用之得其平。仲淳曰：凡解毒必入甘草，盖诸毒遇土则化，甘草为土精，故能化毒，解一切邪气。《纲目》曰：甘草头生用，能行肝胃二经瘀浊之血，消肿导毒。甘草梢生用，治胸中积热，去茎中痛，加酒煮延胡索、苦楝子尤妙。李言闻曰：欲达下焦，须用梢子。
〔鳌按〕甘草功用甚多，各《本草》所详亦甚繁而难记，因总括前贤笺记而举其要如下，甘草入和剂，则补益脏腑气血，一切劳伤虚损。入汗剂，则解肌表之寒热。入凉剂，则泻内外之邪热。入峻剂则缓正气，而使姜附无僭上之嫌，硝黄无峻下之患。入润剂，则养阴血而生津液，能协和诸药，使不相争。资其土气而生肌，藉其甘味而止痛，通行十二经脉而益精养气，壮骨和筋，故有国老之称，而为九土之精也。
〔禁忌〕《经疏》曰：凡中满人，呕家，酒家，诸湿肿满，及胀满病，均忌。
〔炮制〕《纲目》曰：生用则补脾胃不足而泻心火。炙用则补三焦元气而解表寒。炙法用长流水蘸湿，炙之至熟，去赤皮须选大而结者。

黄芪  ***************************
味甘，性微湿，无毒。禀天之阳气，地之冲气以生。可升可降，阳也。茯苓为使。恶鳖甲、白鲜皮。
〔主治〕主痈疽久败疮，排脓止痛，大风癫疾，痔瘘，补虚，小儿百病。（《本经》）　女人子脏冷，逐五脏间恶血，补丈夫虚损，五劳羸瘦，止渴，腹痛泄痢，益气，利阴气。（《别录》）　主虚喘，肾衰耳聋。（甄权）　治虚劳自汗，补肺气，泻肺火心火，实皮毛，益胃气，去肌热，及诸经之痛。（元素）　太阴疟疾，阳维为病苦寒热，督脉为病气逆里急。（好古）
〔归经〕入肺、大肠二经。为实表助气泻火之品。
〔前论〕弘景曰：虚而客热，用出白水者凉补之。虚而客冷，用出陇西者温补之。好古曰：黄芪治气虚盗汗自汗肤痛，是皮表之药。治诸血壮脾胃，是中州之药。治伤寒尺脉不至，补肾脏元气，是里药，乃上中下内外三焦之药也。丹溪曰：黄芪大补阳虚自汗。若表虚有邪发汗不出者，服此又能自汗。宗奭曰：甄权谓其补肾虚者，气为水母也。《日华》谓其止崩带者，气盛则无陷下之忧也。嘉谟曰：凡痈疮毒气，化则成脓，补气故能内托，若不能成脓，死不治。毒盛而元衰也，痘亦然。
〔禁忌〕《经疏》曰：黄芪功能实表，有表邪者忌。又能助气，气实者忌。又能塞补不足，胸膈气闭闷，肠胃有积滞者忌。又能补阳，阳盛阴衰者忌。与夫上焦热盛，下焦虚寒，及病人多怒，肝气不和，并痘疮血分热盛者，均忌。

沙参  ***************************
味甘苦，性微寒，无毒。禀天地清利之气而生。降多于升，阴也。反藜芦，恶防己，一名白参。
〔主治〕主专益肺气，补中，血结，惊气，除寒热。（《本经》）　疗胸痹心腹痛，结热，邪气头痛，皮间邪热，安五脏。又头肿痛，长肌肉。（《别录》）　去皮肌浮风，疝气下坠，治常欲眠，养肝气，宣五脏风气。（甄权）　补虚主惊烦，益心肺。（《大明》）　清肺火，治久嗽肺痿。（《纲目》）
〔归经〕入肺经，兼入脾、肾二经。为补阴泻火之品。（兼泻剂。）
〔前论〕元素曰：肺寒者用人参，肺热者用沙参。李言闻曰：人参甘苦温，其体重实，专补脾胃元气，因而益肺与肾，故内伤元气者宜之。沙参甘淡而寒，其体轻虚，专补肺气，因而益脾与肾，故金易受火克者宜之。一补阳而生阴，一补阴而制阳，不可不辨。
〔禁忌〕《经疏》曰：脏腑无实热，肺虚寒客作嗽者，均忌。

丹参  ***************************
味苦，性微寒。降也，阴中阳也。畏咸水，反藜芦。
〔主治〕主心腹邪气，肠鸣幽幽如走水，寒热积聚，除瘕破癥，止烦满，益气。（《本经》）　养血，去心腹痛疾，结气，腰脊强脚痹，除风邪留热。（《别录》）　清酒治风痹足软。（弘景）　骨节疼痛，四肢不遂，破宿血，生新血，安生胎，落死胎。止崩带，调月经，血邪心烦，一切肿毒。（《大明》）　活血，通心包络。治疝气，头痛赤眼，温热狂闷。（《纲目》）
〔归经〕入心、肝、肾三经。为去瘀生新之品。（兼泻剂，心与心包血分药。）
〔前论〕萧炳曰：丹参治风软脚，可逐奔马，曾用实有效。
〔禁忌〕《经疏》曰：北方产者良。孕妇无故，忌。

葳蕤  ***************************
即玉竹，味甘，性平，无毒。禀天地清和之气，而得稼穑之甘以生。可升可降，阳中阴也。畏咸卤。
〔主治〕主中风暴热不能动摇，跌筋结肉，诸不足，悦颜色。（《本经》）　心腹中结气，虚热，湿毒肿痛，茎中寒。（《别录》）　内补不足，去虚劳客热，头痛不安。（甄权）　除烦闷，止消渴，润心肺，补五劳七伤，虚损，腰脚疼痛。天行热狂，服食无忌。（《大明》）　主风温自汗灼热，及劳疟寒热，脾胃虚乏，男子便频失精，一切虚损，目痛眦烂泪出。（《纲目》）
〔归经〕入心、肺二经。为益阴长阳之品。（补益五脏，滋养气血，平补而润，兼除风热。）
〔前论〕罗天益曰：凡头痛不止者，属外感，宜发散。乍痛乍止者，属内伤，宜补益。又有偏头痛者，左属风邪血虚，右属痰热气虚。腰痛亦有肾虚气滞，痰积血瘀，风寒湿热之不同。凡挟虚挟风湿者宜葳蕤。讱庵曰：此药性缓，久服方能见效。而所主多风湿虚劳之缓症，未尝恃为重剂也。若急虚之症，必用参芪，方能复脉回阳。世因时珍可代参芪之说，凡虚症俱用之，曾何益于病之分毫哉？余欲采葳蕤古方入补剂者，终不可得，可见古罕用矣。
〔炮制〕雷公曰：竹刀刮去皮节，洗净蜜水浸一宿，蒸了，焙干用。

白术  ***************************
味甘，性温，无毒。禀初夏之气，正得土之冲气以生。阴中阳也，可升可降。忌蛤、雀、桃、李、菘菜、青鱼。
〔主治〕主风寒湿痹死肌，痉疸，止汗，除热，消食。（《本经》）　大风在身面，风眩头痛，消痰水，逐皮间风水结肿，除心下急满，霍乱吐下不止，利腰脐间血，暖胃。（《别录》）　腹冷痛，胃虚下利，多年气利，止呕逆。（甄权）　反胃，五劳七伤，主腰膝痃癖气块，妇人冷癥瘕。（《大明》）　消足胫湿肿，除胃热积热。得枳实消痞满气分，佐黄芩清热安胎。（元素）　补肝风虚，主舌本强，食即呕，胃脘痛，心下急痛，心下水痞，冲脉为病，气逆里急，脐腹痛。（好古）
〔归经〕入脾、胃二经。为安土除痹之品。（在血补血，在气补气，除湿祛寒，疏风辟恶。）
〔前论〕缪仲淳曰：二术俱为阳草，故祛邪之功胜，而益阴之效亏，药性偏长，物无兼力。术燥肾而闭气，故溃疡用之，反能生脓作痛。人但知术能健脾，此盖指脾为湿邪所干，术能燥湿，湿去则脾健，故曰补也。宁知脾虚无湿者用之，反致燥竭脾家津液，是损脾阴也。何补之足云？此最易误，故特表而出之。
〔炮制〕《备要》曰：肥白者出浙地，名云头术。燥白者出宣歙，名狗头术，差胜于浙。糯米泔浸，脾病陈壁土炒，或蜜水乳汁润炒。

金毛狗脊  ***************************
味苦甘，性微温，无毒。禀地中清阳之气，兼感天之阳气而生。可升可降，阴中阳也。萆薢为使，恶香附、败酱。
〔主治〕主腰背强，机关缓急，周痹，寒湿膝痛，颇利老人。（《本经》）　疗失溺不节，男女脚弱腰痛，风邪淋露，少气目暗，坚脊利俯仰，女子伤中关节重。（《别录》）　男女毒风软脚，肾气虚弱，续筋骨，补益男子。（甄权）　强肝肾，健骨，治风虚。（《纲目》）
〔归经〕入肾经，兼入肝经。为补而能走之品。（平补肝肾，苦坚肾，温养气，甘益血。）
〔前论〕《内经》曰：内不在脏腑，而外未发于皮，独居分肉之间，真气不能周，名曰周痹。仲淳曰：肾气与带冲任脉俱虚，则为淋露。讱庵曰：凡病后足肿，但节食以养胃气，外用狗脊煎汤浸洗。
〔禁忌〕《经疏》曰：肾虚有热，小水不利，或短涩黄赤，口苦舌干，均忌。
〔炮制〕雷公曰：凡使，火燎去毛，细锉酒浸一夜，蒸半日，晒干用。

远志  ***************************
味甘，性温，无毒。感天之阳气，得地之芳烈而生。可升可降，阳也。得茯苓、冬葵子、龙骨良。畏珍珠、藜芦。
〔主治〕主咳逆伤中，补不足，除邪气，利九窍，益智慧，耳目聪明，不忘，强志，倍力。（《本经》）　利丈夫，定心气，止惊悸，益精，去心下膈气，皮肤中热，面目黄。（《别录》）　令人不迷，坚壮阳道。（甄权）　妇人血噤失音，小儿客忤病。（《日华》）　肾积奔豚。（好古）　治一切痈疽。（《纲目》）　叶名小草。主益精，补阴气，止虚损梦泄。（《别录》）
〔归经〕入心、肾二经。为水火并补之品。（能通肾气，上达于心。）
〔前论〕仲淳曰：心气弱，心血少，馁怯易惊，梦寐多魇，神不守舍，怔忡健忘，失志，阳痿等症，均须远志。
〔鳌按〕前贤皆以远志为心家药，至今守之。独海藏以为肾经气分药，时珍亦以为入肾经，非心经药。其功专于强志益精治善忘，以精与志皆肾经之所藏，肾经不足，则志气衰，不能上达于心，故迷惑善忘，二说是已。然心与肾毕竟交通，离开不得，非心气足不能下交于肾，而使肾之气上通于心，故凡肾精充，肾气旺，有以上达于心者，皆心气先能充足。有以下注故也，则强志益精治善忘，虽肾之所藏，而何莫非心欤！则前贤皆以远志为心药者，论其原，二家以为肾药者，据其功也。故余以为入心、肾二经，一以见心为主，而肾为应，一以见心肾之不可离二也。
〔禁忌〕《经疏》曰：凡心经有实火，为心家实热，应用黄连、生地者，禁与参、术等助阳气药同用。
〔炮制〕雷公曰：凡使，去心，否则令人烦闷。甘草汤浸一宿，焙用。

巴戟天  ***************************
味辛甘，性微温，无毒。禀土德真阳之气，兼得天之阳和以生。可升可降，阳也。覆盆子为使。恶雷丸、丹参。
〔主治〕主大风邪气，阴痿不起，强筋骨，安五脏，补中，增智，益气。（《本经》）　疗头面游风，小腹及阴中相引痛，补五脏，益精，利男子。（《别录》）　男子夜梦鬼交泄精，强阴，下气，治风癞。（甄权）　治一切风，疗水胀。（《日华》）
〔归经〕入肾经。为强阴益精之品。（肾经血分药。补助元阳，祛风除湿。）
〔前论〕仲淳曰：五脏之劳，肾为之主，下气则火降，火降则水升，阴阳互宅，精神内守，故主肾气滋长，元阳益盛，而诸虚病自退也。其主诸风者，风阳邪，势多走上，巴戟助元阳而兼散邪，况真元得补，邪安所留？此所以愈大风邪气及头面游风并一切风也。
〔禁忌〕《经疏》曰：凡相火炽，思欲不得，便赤口苦，目昏目痛，烦躁口渴，大便燥结者，均忌。
〔炮制〕雷公曰：凡使，先用杞子汤浸一宿，待软，酒浸一伏时漉出，同菊花炒焦黄，去菊，以布拭干用。

淫羊藿  ***************************
味辛甘，性温，无毒。得金土之气，而上感天之阳气以生。可升可降，阳也。山药为使。得酒良。
〔主治〕主阴痿绝伤，茎中痛，利小便，益气力，强志。（《本经》）　坚筋骨，消瘰疬，下部有疮，洗出虫，丈夫久服，令人无子。（《别录》）　治丈夫绝阳无子，女人绝阴无子，老人昏耄，中年健忘，一切冷风劳气筋骨挛急，四肢不仁，补腰膝，强心力。（《大明》）
〔归经〕入命门经，兼入肝经，通入胃、大肠、三焦三经。为助阳益精之品。（真阳不足者，宜之。）
〔前论〕士瀛曰：茎中痛，肝肾虚也。补益二经，痛自止矣。
〔鳌按〕《别录》言久服无子。《大明》又治绝阴绝阳无子。何二说之相反欤？不知淫羊藿甘温益阳，能补命门，故能疗绝阴绝阳之无子而使有子。《别录》云者，非久服即能变性也，因阳道旺而欲必不节，频御女而精反耗，故无子也。
〔禁忌〕《经疏》曰：凡虚阳易举，梦遗不止，便赤口干，强阳不痿，均忌。
〔炮制〕雷公曰：凡使，夹去叶四畔花枝，每斤用羊脂四两拌炒。

当归  ***************************
味甘、辛、苦，性温，无毒。禀土之甘味，天之温气以生。可升可降，阳中微阴也。恶䕡茹、面，畏菖蒲、海藻、牡蒙。
〔主治〕主咳逆上气，温疟，寒热洗洗在皮肤中，妇人漏下无子。（《本经》）　除客血内塞，中风痉，汗不出，湿痹，中恶客气，虚冷，补五脏。（《别录》）　虚劳寒热，不痢腹痛，女人沥血腰痛，崩中，补女子诸不足。（甄权）　治一切风，一切气，补一切劳。破恶血，养新血，及癥瘕，肠胃冷。（《大明》）　主痿痹嗜卧，足下热而痛，冲脉为病，气逆里急，带脉为病，腹痛腰溶溶如坐水中。（好古）　治痈疽诸恶疮疡，排脓止痛，和血补血。（时珍）
〔归经〕入心、肝、脾三经。为养血润燥之品。（兼滑剂，血中气药，心经本药，治诸病夜甚。）
〔前论〕甄权曰：古方治产后恶血上冲，取效无急于此，凡气血昏乱者服之即定，可以补虚，为产后要药。寇氏曰：《药性论》补女子诸不足一语，尽当归之用矣。元素曰：凡血病必须用之，血壅而不流则痛，当归甘温能和血，辛温散内寒，苦温助心散寒，使气血各有所归。海藏曰：入心，以心主血也。入肝，以肝藏血也。入脾，以脾统血也。头止血，身养血，尾行血，全活血而不走。无己曰：脉者血之府，诸血皆属心，凡通脉者，必先补心益血。
〔鳌按〕韩懋谓治痰以姜制。讱庵又谓当归非治痰药，姜制亦臆说。夫当归固非治痰之品。然亦有阴虚痰盛，于治痰药中不得不用当归者，又以当归性究滋补，非疏豁之物，故斟酌用之。制之以姜，使阴即得所补，而补阴之中，又得藉之开窍以治痰，韩说亦未尽非也。
〔禁忌〕《经疏》曰：此性辛温，终是行走之性，故致滑肠。又其气与胃气不相宜，故肠胃薄弱，泄泻溏薄，及一切脾胃病，恶食，不思食，食不消，均忌。即在产后胎前，亦不得入。

石斛  ***************************
味甘，性平，无毒，禀土中冲阳之气，兼感春之和气以生。降也，阴中阳也。陆英为使。恶凝水石、巴豆。畏雷丸、僵蚕。
〔主治〕主补五脏，虚劳羸瘦，强阴益精。（《本经》）　平胃气，逐皮肤邪热痱气，脚膝疼冷痹弱，定志除惊。（《别录》）　除热健阳。（甄权）　逐皮肤风痹，骨中久冷，补肾益力。（元素）　治发热自汗，痈疽，排脓内塞。（《纲目》）
〔归经〕入胃、肾二经，兼入心、脾二经。为除热益阴之品。（除脾胃湿热，补益四经。）
〔前论〕寇氏曰：石斛治胃中虚热有功。时珍曰：此乃脾及右肾之药。深师云：囊湿精少，小便余沥者，宜加之。一法，每以二钱入姜一片代茶，甚清肺补脾也。
〔炮制〕雷公曰：去根头，酒浸一宿，酥拌蒸半日，焙用。入补药乃效。

骨碎补  ***************************
味苦，性温，无毒。得金气，兼得石气以生。一名猴姜。
〔主治〕主破血止血，补折伤。（《本经》）　主骨中毒气，风血疼痛，五劳六极，手足不收，上热下冷。（甄权）　恶疾，蚀烂肉，杀虫。（《大明》）　主补肾，故治耳鸣，及肾虚久泻。肾主骨，故治折伤牙痛。
〔归经〕入肾经。为补益之品。（入肾主骨，入血行伤，妇人血气药。）
〔前论〕原礼曰：予尝用此药末入猪肾中煨熟，治久泄立止。盖肾主大小便，久泄属肾虚，不可专责脾胃也。雷公用治耳鸣，耳亦肾之窍也。
〔禁忌〕《经疏》曰：不宜与风燥药同用。
〔炮制〕雷公曰：铜刀刮去黄毛，细切，蜜拌蒸一日，晒干用。若急用不蒸，只焙干亦得也。

续断  ***************************
味苦辛，性微温，无毒。得土金之气，兼禀天之阳气以生。可升可降，阳也。地黄为使。恶雷丸。
〔主治〕主伤中，补不足，金疮，痈疡，折跌续筋骨，妇人乳难，久服益气力。（《本经》）　女人崩中漏血，金疮血内漏，止痛生肌肉，及损伤恶血腰痛，关节缓急。（《别录》）　去诸温毒，宣通血脉。（甄权）　助气，补五劳七伤，破癥结瘀血，消肿毒，肠风，痔瘘。乳痈瘰疬，女人产前后一切病，胎漏子宫冷。面黄虚肿，缩小便，止泄精，尿血。（《大明》）
〔归经〕入肝、肾二经。为专益筋骨之品。（腰肾要药。治胎产，续绝伤。）
〔前论〕仲淳曰：欲行血理伤，当与当归、牛膝、肉桂、延胡索同用。欲止血疗崩中补不足，则与白胶、阿胶、地黄、麦冬、杜仲、人参、山萸、杞子、黄芪、五味同用。欲安胎，则与凉血补血顺气药同用。欲疗金疮，则与金疮药同用。
〔禁忌〕《经疏》曰：禁与苦寒药治血病，及与大辛热药用于胎前。
〔炮制〕雷公曰：取根横切，又去向里硬筋，酒浸一伏时，焙用。《备要》曰：川产者良，状如鸡脚皮黄皱，节节断者真。

干地黄  ***************************
即今生地。味甘苦，性寒，无毒。禀仲冬之气，兼禀地之和气以生。降也，阴中阳也。得清酒、麦冬良。恶贝母，畏莱菔、芜荑。
〔主治〕主伤中，逐血痹，填骨髓，长肌肉。作汤除寒热积聚，除痹，疗折跌绝筋，生者尤良。（《本经》）　主男子五劳七伤，女子伤中胞漏下血，破恶血，溺血，利大小肠，去胃中宿食，补五脏内伤不足。通血脉，益气力，利耳目。（《别录》）助心胆气，治心肺损，吐血衄血，妇人崩中血运。（《大明》）　生血，凉血，补肾水真阴，除皮肤燥，去诸湿热。（元素。）　主心病掌中热痛，脾气痿躄，足下热而痛。（好古）
〔归经〕入心、肝、肾、心包、小肠五经。为滋阴凉血之品。（补肾要药。）

熟地黄  ***************************
味甘，微苦，性微湿，无毒。降也，阴中阳也。忌莱菔、葱、蒜、诸血。得当归、丹皮，和血止血，滋阴补髓。
〔主治〕主补五脏内伤不足，通血脉，填骨髓，利耳目，黑须发，生精养血，男子五劳七伤，女子伤中胞漏，经候不调，胎产百病。（东垣）　去脐腹急痛，病后胫股酸痛。（元素）　坐而欲起，目（目㐬）（目㐬）无所见，服之大效。（好古）
〔归经〕入心、肝、肾三经。为滋阴养血之品。（补血上剂，滋肾水补真阴，填骨髓生精血。）　生地黄　即今鲜生地。味甘，性大寒，无毒。
〔主治〕主妇人崩中血不止，及产后血上薄心闷绝伤身，胎动下血，胎不落，堕坠伤折，瘀血，鼻血，吐血。皆捣饮之。（《别录》）　解诸热，利水道。（甄权）
〔归经〕入心、肝、肾三经。为清火凉血之品。
〔前论〕雷公曰：采得即用者为生地黄，晒干收者为干地黄，以法制过者为熟地黄。海藏曰：钱仲阳泻丙火，干地黄与木通同用以导赤也。诸经之血热，与他药相随，亦能治之。溺血便血皆同也。又干地黄益肾水，凉心血，脉洪实者宜之。若脉虚者宜熟地，假火力蒸九数，故能补肾中元阳之气。原礼曰：阴微阳盛，相火炽强，来乘阴位，日渐煎熬，为虚火之症者，宜干地黄之属，以滋阴退阳。元素曰：生地黄大寒凉血，血热者须用。熟则微温补肾，血衰者须用。脐下痛，属肾经，非熟地不能除，乃通肾之药也。王硕曰：男子多阴虚，宜熟地。女子多血热，宜生地。又生地能生精血，天冬引入所生之处。熟地能补精血，麦冬引入所补之处。
〔禁忌〕《经疏》曰：凡病人脾胃弱，大便泄，产后不食或泻，及胸膈多痰，气道不利者，均忌。
〔炮制〕虞抟曰：生地生血，胃气弱者恐妨食。熟地补血，痰饮多者恐泥膈。或云生地酒炒则不妨胃，熟地姜汁炒则不泥膈，此真得用地黄之精微者也。时珍曰：凡制熟地，必拌砂仁末与酒蒸晒，单用酒煮者不可用，何况水煮乎？

牛膝  ***************************
味苦酸，性平，无毒。禀地中阳气，兼乎木火之化以生。降也，阴中阳也。恶龟甲。畏白前，忌牛肉乳。
〔主治〕主寒湿痿痹，四肢拘挛，膝痛不可屈伸，逐血气，伤热火烂，堕胎。（《本经》）　疗伤中少气，男子阴消，老人失溺，补中续绝，填骨髓，除脑中痛，反腰脊痛，妇人月水不通，血结，益精，利阴器，止发白。（《别录》）
〔归经〕入肝、肾二经。为走而能补之品。（兼泻剂，能引诸药下行。）
〔前论〕丹溪曰：牛膝能引诸药下行。筋骨痛风在下者，宜加用。张子和曰：大法治淋，宜通气清心，平火利湿，不可用补，恐湿热得补增剧也。牛膝为淋症要药，血淋尤宜之。杜牛膝亦可。又有中气不足致小便不利者，宜补中益气，不可用淋药通之。东垣曰：凡用杜牛膝，春夏用叶，秋冬用根，惟叶汁效尤速。《宝鉴》曰：生用，散恶血，破癥瘕，治心腹诸痛，淋痛，尿血，经闭，产难，喉痹，痈疡，金疮折伤，出竹木刺，堕胎，皆取其去恶血之功也。酒蒸，益肝肾，强筋骨，治腰膝骨痛，足痿筋挛，阴痿失溺，久疟下痢，伤中少气，皆取其补肝肾之功也。
〔鳌按〕杜牛膝性专下走，毫无补益，肝肾二家虚弱者，不可轻投。
〔禁忌〕《经疏》曰：误用必伤胎，经闭未久，疑似有妊者，忌用。上焦药中勿入，血崩不止，亦忌。《备要》曰：性下行而滑窍，梦遗失精，及脾虚下陷，因而腿膝肿痛者，禁用。

麦冬  ***************************
味甘，性微寒，无毒。禀天春生之气，感地稼穑之甘以生。降也，阳中微阴也。地黄、车前为使。
〔主治〕主心腹结气，肠中伤饱，胃脉络绝，羸瘦短气。（《本经》）　身重，目黄，心下支满，虚劳客热，口干燥渴，止呕吐，愈痿躄，强阴益精，消谷调中，保神，定肺气，安五脏。（《别录》）　去心热，止烦热，寒热体劳，下痰饮。（藏器）止嗽，定肺痿吐脓，时疾热狂头痛。（《大明》）　治热毒，大水面目肢节浮肿，下水，主泄精。（甄权）　治肺中伏火，补心气不足，主血热妄行，及经水枯，气不下。（元素）
〔归经〕入心、肺二经，兼入胃经。为清润之品。（兼泻剂，阳明正药，专行肺经气分药。）
〔前论〕宗奭曰：麦冬除肺热之功居多，但专泄而不专收，虚寒多人禁服。东垣曰：凉而能补，补而不泥，无过于麦冬者，伤寒劳复，与夫温热病，及杂病，阴不济阳而烦热燥渴者，用以生津液，濡枯而退热，大有奇功。
〔禁忌〕《经疏》曰：麦冬性寒，虽主脾胃，而虚寒泄泻，及痘疮虚寒作泄，产后虚寒作泄，均忌。入补药，酒浸擂之良。

旱莲草  ***************************
味甘酸，性平，无毒。正禀北方坎水之气而生，故其汁黑。降也，阴中阴也。
〔主治〕主血痢，生眉发。（《开宝》）　乌须发，益肾阴。（元素）　止血排脓，通小肠。（《大明》）
〔归经〕入肝、肾二经，兼入胃、大小肠三经。为补肾之品。
〔前论〕虞抟曰：小便溺血，用旱莲草、车前草等分打汁，空心服三杯，愈乃止。
〔禁忌〕《经疏》曰：脾胃虚弱者勿服，不用姜汁、椒红相兼修事，服之者，必腹痛作泄，宜详审之。

沙苑蒺藜  ***************************
味甘，性温，一云微腥，无毒。
〔主治〕主咳逆伤肺，肺痿，止烦，下气。（甄权）　长肌肉，明目，轻身，疗吐脓，去燥热，治奔豚肾气，益精。（好古）疗水脏冷，小便多，止遗沥泄精，溺血肿痛，阴汗，妇人带下，治虚羸。（《大明》）
〔归经〕入肾经，兼入肝经。为平补之品。（功专补肾益精，兼清肺气。）
〔前论〕时珍曰：后世补肾，多用沙蒺藜，或以熬膏和药。
〔鳌按〕沙蒺藜专补肾虚，治腰痛，及虚损劳乏，其功能大概不出此。
〔禁忌〕《经疏》曰：沙蒺藜性能固精，命门火炽，阳道数举，交媾精不易出者，均忌。

菟丝子  ***************************
味辛甘，性平，无毒。禀春末夏初之气以生，凝乎地中冲气以成，感秋之气而实。山药为使，得酒良。
〔主治〕主续绝伤，补不足，益气力，肥健人，汁去面䵟。（《本经》）　养肌，强阴，坚筋骨，主茎中寒，精自出，溺有余沥，口苦燥渴，寒血为积，久服明目。（《别录》）　男女虚冷，添精益髓，去腰疼膝冷，消渴热中。（甄权）　治五劳七伤，鬼交泄精，尿血。（《大明》）　补肝脏风虚。（好古）
〔归经〕入肝肾二经，兼入脾经。为补助三阴之品。（温而不燥，不助相火，强阴益精。）
〔前论〕东垣曰：暖而能补肾中阳气，故茎中寒，精自出，溺有余沥，皆主之。至劳伤皆脾、肾、肝三脏所主，肝脾气旺，则瘀血自行也。
〔禁忌〕《经疏》曰：肾家多火，阳强不痿，及大便燥结者，均忌。

使君子  ***************************
味甘，性温，无毒。
〔主治〕主健脾胃，除虚热，杀脏虫，小儿五疳，小便白浊，疗泻痢，疮癣。（《开宝》）
〔归经〕入脾胃二经。为消积杀虫之品。（小儿百病要药。）
〔前论〕时珍曰：此物味甘气温，既能杀虫，又益脾胃，所以能敛虚热而止泻痢，为幼科要药也。
〔炮制〕《备要》曰：勿用油黑者，亦可煨食，忌饮热茶，犯之作泻。

天冬  ***************************
味甘苦，性平，一云寒，无毒。正禀天寒初之气以生，得地之阴精独厚。降也，阴也。地黄、贝母为使。
〔主治〕主诸暴风湿偏痹，强骨髓，杀三虫，去伏尸。（《本经》）　保定肺气，去寒热，利小便，养肌肤，冷而能补。（《别录》）　肺气咳逆喘促，肺痿肺痈除热，通肾气，止消渴，去热中风，除身上一切恶气不洁之疾。（甄权）　镇心，润五脏，补五劳七伤，吐血，治嗽，消痰，去风热烦闷。（《大明》）　主心病嗌干，心痛，渴而欲饮，足下热而痛。（好古）
〔归经〕入肺、肾二经。为除虚热润燥痰之品。（兼泻剂，去肺肾虚热要药，清金降火益水。）
〔前论〕嘉谟曰：肾主津，燥则凝而为痰，得润剂，则痰化，所谓治痰之本也。仲淳曰：痰之标在脾、胃、肺，其本在肾，若非肾家有火炎上薄肺，煎熬津液而成粘腻，而痰何自生？天冬味苦气寒，能清热保肺，下通于肾，故为清肺消痰止嗽必用之药。又肺为华盖，喜清肃而恶烦热，亦畏湿热，平则和安，发声清亮，一受火贼，则痰壅咳逆，气喘吐血，寒热声哑之症出焉。热泄则痰散而肺清，肺清则津液流通，气得下降，而诸症悉除矣。
〔禁忌〕《经疏》曰：胃虚无热，及泻者，均忌。
〔炮制〕雷公曰：凡使，酒蒸晒干，或烘干用。

何首乌  ***************************
味苦涩，性微温，无毒。禀春深之气而生。升也，阳也。茯苓为使。忌诸血、无鳞鱼、莱菔、葱、蒜、铁器。
〔主治〕主瘰疬，消痈肿，疗头面风疮，五痔，主心痛，益血气，黑髭发，悦颜色，久服长筋骨，益精髓，亦治妇人产后及带下诸疾。（《开宝》）　治腹脏一切宿疾冷气，肠风。（《大明》）
〔归经〕入肝肾二经。为益血祛风之品。（兼涩剂，滋补良药。白入气分，赤入血分。）
〔前论〕汪颖曰：苦坚肾，温补肝，甘益血，涩收敛精气，能止诸疟，大约疟邪在阴分久而不解者，必须此。毒痢下纯血，诸药不效者，亦用之有神。
〔禁忌〕《经疏》曰：首乌为益血之品，忌与附、桂等诸燥热药同用。　以上补剂草部

侧柏叶  ***************************
味苦涩，性微寒，无毒。感秋令，得金气之全而生。可升可降，阴也。肉桂、牡蛎为使。恶菊花，宜酒。
〔主治〕主吐血衄血崩中，肠风尿血痢血，一切血症。去冷风湿痹，生肌，各依方面采阴干。（《本经》）　治历节风痛，治汤火疮，生肌杀虫，炙罨冻疮，汁乌髭发。（《别录》）
〔归经〕入肝、肾二经。为益阴凉血之品。（补阴要药，养阴滋肺而燥土最清血分。）
〔前论〕陆佃曰：柏有数种，入药惟取叶扁而侧生者，故曰侧柏。
〔炮制〕雷公曰：凡使柏叶，或炒或生用。

柏子仁  ***************************
味辛甘，性平，无毒。畏菊花。
〔主治〕主惊悸，安五脏，益气，除风湿痹，久服令人润泽，耳目聪明。（《本经》）　疗恍惚虚损吸吸，历节腰中重痛，益血，止汗。（《别录》）　除风湿痒。（元素）
〔归经〕入心经，兼入肝、肾二经。为滋润之品。（养心气润肾燥，透心肾而悦脾，助脾滋肝。）
〔前论〕苏颂曰：凡补脾药多燥，此润药而其气清香，大能舒脾，燥脾药中，兼用最良。此肝经气分药。（好古）
〔禁忌〕《经疏》曰：肠滑作泻，鬲间多痰，阳道数举，肾家有热，暑湿作泻者，均忌。
〔炮制〕雷公曰：酒浸一宿，晒干炒研去油用，油透者勿用。

血竭  ***************************
味甘咸，性平，有小毒。禀土气而兼水化。降也，阴也。得密陀僧良。
〔主治〕主心腹卒痛，金疮血出，破积血，止痛生肉，去五脏邪气。（《开宝》）　伤折打损一切疼痛。血气搅刺，内伤血聚，补虚，并宜酒服。（李珣）　补心包络肝血不足。（好古）　傅恶疮疥癣久不合，性急不可多使，却引脓。（《大明》）
〔归经〕入肝、心包二经。为和血之品。（专除血痛，散瘀生新。）
〔前论〕李梴曰：血竭木之脂液，如人之膏血，味甘咸而走血，肝、心包皆主血，故入之。河间云：血竭止血痛，为和血圣药是矣。乳香、没药，虽主血病，而兼入气分，此则专于血分者。
〔禁忌〕《经疏》曰：凡血病无瘀积者忌。一名麟麟竭。
〔炮制〕雷公曰：先研粉筛过，入丸散中，若同众药捣，则作尘飞。

茯神  ***************************
味甘，性平，无毒。
〔主治〕主辟不祥。疗风眩风虚，五劳口干，止惊悸，多恚怒，善忘，开心益智，安魂魄，养精神。（《别录》）　补劳乏，主心下急痛坚满，人虚而小肠不利者，加而用之。
〔归经〕入心经，兼入肝经。为宁神定志之品。
〔前论〕士瀛曰：《神农本草》止言茯苓，《名医别录》始添茯神，而主治皆同。后人治心病必用茯神，故洁古言风眩心虚非茯神不能除，然茯苓亦未尝不治心病也。茯苓、茯神，赤入血分，白入气分，各从其类，如芍药之义。
〔禁忌〕《经疏》曰：病人肾虚，小水自利，或不禁，忌用。

桑寄生  ***************************
味苦甘，性平，无毒。感桑之精气而生。
〔主治〕主腰痛，小儿背强，痈肿，充肌肤，安胎。（《本经》）　主女子崩中，内伤不足，产后余疾，下乳汁，主金疮，去痹。（《别录》）　益血脉，坚筋骨。（《大明》）　主怀孕漏血不止，令胎牢固。（甄权）
〔归经〕入肝、肾二经。为益血之品。
〔前论〕寇氏曰：桑寄生难得真者，真者下咽必验。若用他木寄生，未必效，且恐有害也。

杜仲  ***************************
味辛甘，性温，无毒。微禀阳气，厚得金气而生。降也，阳中阴也。恶元参、蛇蜕。
〔主治〕主腰膝酸痛，补中，益精气，坚筋骨，强志，除阴下痒湿，小便余沥。（《本经》）　脚中酸疼，不欲践地。（《别录》）　治肾劳腰脊挛。（《大明》）　肾冷腰痛，人虚而身强直，风也，腰不利，加用。（甄权）　能使筋骨相着。（东垣）治胎漏胎堕。（汪机）　润肝燥，补肝经风虚。（好古）
〔归经〕入肾、肝二经。为助益腰膝之品。（色紫归肝经气分。肝充则筋健，肾充则骨强。）
〔前论〕时珍曰：杜仲古方只知滋肾，惟好古言是肝经气分药，润肝燥，补肝虚，发前人所未发。盖肝主筋，肾主骨，屈伸利用，皆属于筋，杜仲色紫而润，故能入肝，子能令母实，故兼补肾。李言闻曰：腰痛不已，属肾虚。痛有定处，属死血。往来走痛，属痰。腰冷身重，遇寒便发，属寒湿。或痛或止，属湿热。而其原多本于肾虚。以腰者肾之府也，胎沥者，怀孕沥血，胎易堕者，胎元不固也。
〔禁忌〕《经疏》曰：肾虚火炽者忌。即用，当与知、柏同入。

枣仁  ***************************
味酸，性平，无毒。禀木之气而兼土化以生。可升可降，阳中阴也。恶防己。
〔主治〕主心腹寒热邪结气聚，四肢酸痛湿痹，久服安五脏。（《本经》）　烦心不得眠，脐上下痛，血转久泄，虚汗，烦渴，补中，益肝气，坚筋骨，助阴气，能令人肥健。（《别录》）　筋骨风，炒研汤服。（甄权）
〔归经〕入心、脾、肝、胆四经。为宁心敛汗之品。（专补肝胆。）
〔前论〕时珍曰：枣仁熟用，疗胆虚不得眠，烦渴虚汗之症。生用，疗胆热好眠，皆足厥阴少阳药也。今人专以为心家药，殊昧此理。
〔禁忌〕《经疏》曰：凡肝、胆、心、脾有实邪热者，禁用，以收敛故也。

山茱萸  ***************************
味辛酸，性温，无毒。感天地春生之气，兼得木之酸味以生。降也，阳中阴也。蓼实为使。恶桔梗、防风、防己。
〔主治〕主心下邪气寒热，温中，逐寒湿痹，去三虫。（《本经》）　肠胃风邪寒热，耳鸣耳聋，强阴益精，安五脏，通九窍，止小便利，久服明目。（《别录》）》　治脑骨痛，补肾气，兴阳道，坚阴茎，添精髄，止老人尿不节，治面上疮，止月水不定。（甄权）　暧腰膝，助水脏，除一切风，逐一切气。（《大明》）
〔归经〕入肝、肾二经。为收涩补助之品。（兼涩剂，二经气分药。固精秘气，强阴助阳，能温肝。）
〔前论〕海藏曰：止小便利，秘精气，取其味酸涩以秘滑也。士材曰：酸属东方而功多在北方者，乙癸同源也。讱庵曰：《圣济》云：如何涩剂能利九窍？《经疏》云：精气充则九窍利。昂按：山萸通九窍，古今疑之，得《经疏》一言，而意旨豁然。
〔禁忌〕《经疏》曰：命门火燥，强阳不痿者，膀胱热结，小便不利者，均忌。阴虚血热，不宜用，即用，当与黄柏同加。
〔炮制〕雷公曰：酒润去核，取皮，暖火焙干用。核能滑精，不可服。

女贞实  ***************************
味苦，性平，无毒。禀天地至阴之气而生。降也，阴中阴也。即冬青树子。
〔主治〕主补中，安五脏，养精神，除百病，久服肥健。（《本经》）　强明，明目，健腰膝，变白发。（《纲目》）
〔归经〕入肾经。为除热益精之品。
〔前论〕河间曰：少阴之精，隆冬不凋，故能治虚损百病，返老还童。
〔禁忌〕《经疏》曰：此气味俱阴，老人当入保脾胃药，及椒红温暖之剂，不然，恐有腹痛作泄之患。

枸杞子  ***************************
味甘苦，性平，无毒。感天令春寒之气，兼得地之冲气以生。可升可降，阴中阳也。根名地骨皮。
〔主治〕主五内邪气，热中消渴，周痹风湿，《本经》下胸胁气，客热头痛，补内伤大劳嘘吸。坚筋骨，强阴，利大小肠，久服坚筋骨，耐寒暑。（《别录》）　除风，去虚劳，补精气。（孟诜）　主心病嗌干，心痛，渴而引饮，肾病消中。（好古）明目。（《纲目》）
〔归经〕入肝、肾二经，兼入肺经。为滋益之品。（清肝滋肾，润肺益气，生精助阳。）

地骨皮  ***************************
味苦，性大寒，无毒。升也，阴也。制硫黄、丹砂。
〔主治〕主去骨热，消渴。（孟诜）　解骨蒸肌热，风湿痹，坚筋骨，凉血。（元素）　治在表无定之风邪，传尸有汗之骨蒸。（东垣）　泻肾火，降肺中伏火，去胞中火，退热，补正气。（好古）　治上膈吐血，煎汤漱口，止齿血，治骨槽风。（丹溪）治金疮神效。（陈承）　去下焦肝肾虚热。（《纲目》）
〔归经〕入肾、三焦二经。为清血热，助正气之品。（兼泻剂，上除头风痛，中平胸胁痛。）

枸杞苗叶  ***************************
味苦甘，性寒。
〔主治〕主除烦，壮心气，去皮肤骨节间风，消热毒，散疮肿。（《大明》）　作饮代茶，止渴消热烦，解面毒，汁注目中，去风障赤膜昏痛。（甄权）　去上焦心肺客热。（《纲目》）
〔归经〕入心、肺、脾、肾四经。为除热之品。（兼泻剂。）
〔前论〕仲淳曰：杞子润而滋补，兼能退热，而专于补肾润肺生津益气，为肝肾真阴不足，劳乏内热，补益之要药。根名地骨皮，主下焦肝肾虚热，为三焦气分之药。苗叶性升且凉，故主清上焦心肺客热之药。老人阴虚者，十之八九，故服食家为益精明目之上品。昔人多谓能生精益气，除阴虚内热明目者，热退则阴生，阴生则精血自长，肝开窍于目，黑水神光属肾，肾脏之阴气增益，则目自明矣。
〔鳌按〕《本经》《别录》并未分别子皮苗叶，甄权、《大明》以后遂分列之，但《本经》《别录》虽总言枸杞之用，而就其所言细体会之，如《本经》言主五内邪气，热中消渴，周痹风湿。《别录》言下胸胁气，客热头痛，应指皮与苗叶言之，所谓寒能除热者是也。《本经》言久服坚筋骨，轻身不老，耐寒暑。《别录》言补内伤大劳嘘吸，强阴，利大小肠，应指子言之，所谓甘平能补者是也。《大明》等条分缕晰，只是发挥以尽其用耳。又按东垣云：地为阴，骨为里，皮为表，地骨皮泻肾火，丹皮泻包络火，总治热在外无汗而骨蒸。知母泻肾火，治热在内有汗而骨蒸。四物汤加二皮，治妇人骨蒸。东垣剖辨二皮知母之用，极为精当。朱二允又云：地骨皮能退内潮，人所知也。能退外潮，人实不知，病或风寒散而未尽，作潮往来，非柴葛所能治，用地骨皮走表又走里之药，消其浮游之邪，服之未有不愈者。朱氏又明地骨皮一物，而能兼走表里，更为细切详明，世医不达此，概执为退热之品，亦未尽其妙矣。丹溪又云：地骨皮能治风者，肝肾同治也。肝有热，则自生风，与外感之风不同，热退则风自息。夫地骨皮本非入肝之药，丹溪云：然者，以肝肾同位而同治，骨皮即能退肾家虚热，则龙火（肾）不炽，雷火（肝）亦平，自能息肝热所生之风，虽不入肝经，而肝风亦并治也。且骨皮入肾、三焦二经之外，不入肝，更不入肺，即肺中伏火亦能降泄，则不必疑于肝风之不能息也，总之肾药兼治肝，乙癸同源也。肾药兼治肺，金水相涵也。拘执一见，讵可用药乎？
〔禁忌〕《备要》曰：肠滑者忌杞子。中寒者忌骨皮。掘鲜者同小蓟煎浓汁浸下疳，甚效。
〔炮制〕《雷公》曰：凡使枸杞根，东流水浸刷去土，捶去心，甘草汤浸一宿，焙干用。凡使枸杞子，拣净枝梗，取鲜明者，酒浸一宿，捣烂入药。　以上补剂木部


卷五·补剂下  ——————————————————————————————————————————————————————————————————————————————————————————

补剂下  ***************************
补剂下

小麦  ***************************
味甘，性平，无毒。禀四时冲和之气而生。
〔主治〕主除客热，止烦渴，咽燥，利小便，养肝气，止漏血唾血，令妇人易有孕。（《别录》）　养心气，心病宜食之。（思邈）　煎汤饮，治暴淋。（宗奭）　浮麦　味咸，性寒，主益气，除烦，除盗汗自汗，骨蒸虚热，妇人劳热。（《纲目》）麦苗　味辛，性寒，主消酒毒。暴热，酒疸目黄，并捣汁日饮。（藏器）　除烦闷，解时疾狂热，退胸膈热，利小肠。（《日华》）
〔归经〕入心经。为滋养之品。
〔前论〕甄权曰：小麦皮寒肉热，合汤皆完用之，不许皮拆，拆则温，明面不能消热止烦也。

黑稆豆  ***************************
味甘，性温，无毒。即俗亡野马料豆。比大豆更紧小。
〔主治〕主调中下气，调关脉，制金石药毒，去贼风风痹，妇人产后冷血。炒焦黑，热投酒中，渐渐饮之。（藏器）　煮汁饮，去烦热。（《纲目》）
〔归经〕入肾经。为助元之品。
〔前论〕子和曰：此生田野中，霜后乃熟，故性沉而为肾之谷，肾病宜之。世医竟用大豆当之，误矣。

白扁豆子  ***************************
味甘，性微温，无毒。禀土中冲和之气而生。可升可降，阳也。有黑白二种，白者入药。
〔主治〕主和中，下气。（《别录》）　补五脏，主呕逆。（孟诜）　疗霍乱吐利不止，研末和醋服之。（苏恭）　止泄痢，消暑。暖脾胃，附湿热，止消渴。（《纲目》）　扁豆花，主赤白带下，干末米饮服。（苏颂）　扁豆叶，治霍乱吐下不止。（《别录》）　吐利后转筋，生捣一把，入少醋绞汁服，立瘥。（苏恭）
〔归经〕入脾经，兼入胃经。为专治中宫，除湿消暑之品。
〔前论〕时珍曰：此入太阴气分，通利三焦，能化清降浊，故专治中州之病，清暑除湿而解毒也。能解河豚鱼毒，及一切药毒。
〔禁忌〕《经疏》曰：伤寒寒热外邪，方炽者忌。　以上补剂谷部

韭子  ***************************
味辛甘，性温，无毒。升也，阳也。
〔主治〕主补肝肾，治命门，暖腰膝，治筋痿，遗尿，泄精，溺血，白带，白淫，小便频数。（《备要》）　治鬼交甚效。（《日华》）
〔归经〕入肝、肾二经。为泄精溺血之要品。（专补肝及命门不足。）
〔前论〕曰：《素问》云：足厥阴病则遗尿，思想无穷，入房太甚，发为筋痿，及白淫，男随溲而下，女子绵绵而下。韭子之治遗精漏泄，小便频数，女人带下者，能入厥阴补下焦不足。命门者藏精之府，故同治云。
〔禁忌〕《经疏》曰：胃气虚而有热者忌。
〔炮制〕《大明》曰：凡使，拣净蒸熟，曝干，簸去黑皮，炒黄用。

薯蓣  ***************************
味甘，性温平，无毒。禀土之冲气以生。可升可降，阳也。恶甘遂。一名山药。
〔主治〕主补虚羸，除寒热邪气，补中，益气力，长肌肉，强阴。（《本经》）　头面游风，头风眼眩，止腰痛，充五脏，除烦热。（《别录》）　补五劳七伤，镇心神，安魂魄，补心气不足，开心孔，多记。（甄权）　子名零余子，主补虚损，强腰脚，益肾。（藏器）
〔归经〕入肺、脾二经，兼入心、肾二经。为补益之品。（兼涩剂。）
〔前论〕讱庵曰：山药入肺、脾二经，补其不足，清其虚热，固肠胃，润皮毛，化痰涎，止泻痢。肺为肾母，故又益肾强阴，治虚损劳伤。脾为心子，故又益心气，治健忘，遗精。生捣敷痈疮，消肿硬。山药性涩故能治遗精泄泻，而诸家俱未言涩。
〔禁忌〕《经疏》曰：不宜与面同食。

百合  ***************************
味甘，性平，无毒。得土金之气，兼得天之清和以生。可升可降，阳中阴也。白花者入药。
〔主治〕主邪气腹胀心痛，利大小便，补中益气。（《本经》）　除浮肿胪胀，痞满寒热，通身疼痛，及乳难，喉痹，止涕泪。（《别录》）　治脚气，热咳。（甄权）　温肺止嗽。（元素）　伤寒百合病。（宗奭）　安心定胆，益志，养五脏，治颠邪狂叫惊悸，产后血狂晕。（《大明》）　花主润肺清火，为末油调，涂天泡湿疮。（时珍）
〔归经〕入肝、大肠二经，兼入心经。为清凉退热之品。（润肺宁心，清热止嗽。）
〔前论〕丹溪曰：久嗽之人，肺气必虚，虚则宜敛，百合之甘敛，胜于五味之酸收也。
〔禁忌〕《经疏》曰：中寒者勿服。　以上补剂菜部

枣  ***************************
味甘，性温平，无毒。得土之冲气，兼感天之微阳以生。降也，阳也。杀附子、乌头、天雄毒。
〔主治〕主安中，养脾气，平胃气，通九窍，助十二经。补少气，少津液，身中不足。大惊四肢重。（《本经》）　除烦闷，疗心下悬，除肠澼。（《别录》）　润心肺止嗽，补五脏，治虚损，除肠胃癖气。（《大明》）　和阴阳，调荣卫，生津液。（东垣）
〔归经〕入心脾二经。为补中益气之品。（脾经血分药。能和解百药。）
〔前论〕士瀛曰：经曰：里不足者以甘补之。又曰：形不足者，温之以气。甘能补中，温能益气，甘温能补脾胃，而津液自生，十二经脉自通也。
〔禁忌〕《经疏》曰：中满者，小儿疳病者，齿痛及患痰热者，均忌。生者尤不利人，多食致寒热。

陈皮（附：橘红）  ***************************
味苦辛，性温，无毒。色红日久者佳。
〔主治〕主调中快膈，导滞消痰，利水止呕。破癥瘕痃癖，除膀胱留热，宣通五脏，统治百病，皆取其理气燥湿之功。（《备要》）　能解鱼毒及食毒。（《金匮》）　橘红，即陈皮去白者，主除寒，发表，消痰。（《纲目》）
〔归经〕入肺、肝、脾、胃四经。为宣通疏利之品。（兼泻剂、燥剂、宣剂，脾肺气分之药。）
〔前论〕丹溪曰：治痰利药过多则脾虚，痰易生而反多。又曰：胃气亦赖痰以养，不可攻尽，致虚而愈剧。无己曰：脾为气母，肺为气龠，凡补药涩药，必用陈皮以利气。又凡用陈皮，取其发散皮肤也。时珍曰：同补药则补，同泻药则泻，同升药则升，同降药则降，各因所配而补泻升降也。
〔禁忌〕《经疏》曰：凡中气虚，气不归元者，忌与耗气药同用。胃虚有火呕吐，忌与温热香燥药同用。阴虚咳嗽生痰，忌与半夏、南星等同用。疟非寒甚者，亦忌。

胡桃  ***************************
味甘，性温平，无毒。禀火土之气以生。可升可降，阳也。
〔主治〕主令人肥健，润肌黑发，多食利小便。能脱人眉，动气故也。去五痔，外青皮染髭。（《本经》）　补气养血，润燥化痰，益命门，利三焦，温肺润肠，治虚寒喘嗽，腰脚重痛，血痢，肠风，制铜毒。（《纲目》）
〔归经〕入肺、肝、肾三经。为固补之品。（肉润皮涩。）
〔前论〕韩飞霞曰：胡桃属木，补骨脂属火，并用之，有木火相生之妙。
〔禁忌〕《经疏》曰：肺家有痰热，命门火炽，阴虚吐衄等症，均忌。

龙眼  ***************************
味甘，性平，无毒。禀稼穑之化而生。升也，阳也。
〔主治〕主治五脏邪气。安志厌食，除蛊去虫。（《别录》）　主补血气，养肌肉，益虚气，除健忘，治怔忡。
〔归经〕入心、脾二经。为资益之品。（益脾长志，养心葆血。）
〔前论〕吴球曰：食品以荔枝为贵，而资益则龙眼为良。盖荔枝性热，而龙眼性和平也。讱庵曰：归脾汤用之，治思虑劳伤心脾，及肠风下血。
〔禁忌〕士材曰：甘能作胀，凡中满气膈之症，均忌。

甘蔗  ***************************
味甘，性寒，无毒。禀地中之冲气以生。降也，阳中阴也。
〔主治〕主下气和中，助脾气，利大肠。（《别录》）　消痰止渴，除心胸烦热，解酒毒。（《大明》）　主呕哕反胃，宽胸膈。（《纲目》）　主大便燥结。（讱庵）
〔归经〕入肺、脾、胃三经。为除热生津润燥之品。
〔前论〕时珍曰：蔗浆甘寒，能泻大热。《素问》甘温除大热意也。煎炼成糖，则甘温而助湿热，所谓积温成热也。又白糖霜主润心肺，和中消痰，解酒生津，大约功专润泽。赤砂糖主心腹热胀，润心肺大小肠热，解酒毒。又为和血去积之药。丹溪曰：糖生胃火，乃湿土生热，故能损齿生虫，非土制水也。
〔禁忌〕《经疏》曰：蔗性寒，胃寒呕吐，中满滑泄者，均忌。

莲藕  ***************************
味甘，性温平，无毒。得天地清芬之气，禀上中冲和之味而生。
〔主治〕主热渴，散瘀血，生肌。久服令人心欢。（《别录》）　止泄，消食，解酒，及病后干渴。（藏器）　止闷除烦，开胃，破产后血闷，治霍乱，捣罨金疮并伤折。（《大明》）　生食，治霍乱后虚渴。蒸食补五脏，实下焦。（孟诜）　藕汁，能消瘀血不散。（汪颖）　藕节，性涩，能消瘀血，解热毒。产后血闷，血气上冲，口干腹痛，和地黄汁入酒童便饮。（《大明》）　止吐血，咳血，唾血，溺血，下血，血淋，血痢，血崩，衄血不止。（《纲目》）　藕蔤即藕梢。能解烦毒，下瘀血，解酒食毒。生食，止霍乱后虚渴烦闷，不能食。（苏颂）
〔归经〕入心、肝、脾、胃四经。为去瘀生新之品。（生用寒，熟用温。）
〔前论〕孟诜曰：产后忌生冷物，惟藕不同生冷，为能破血故也，最能解蟹毒。

莲子  ***************************
味甘，性平涩，无毒。得茯苓、山药、白术、枸杞良。
〔主治〕主补中养神，益气力，除百疾。（《本经》）　主益十二经脉血气，涩精气，厚肠胃，治脾泄久痢，白浊梦遗，女人崩带，及诸血病。（《备要》）　石莲子，即莲子之经霜坚黑堕水入泥者，清心除烦，专治噤口痢，淋浊诸症。（《纲目》）湖莲子，性涩，入脾肾，专主泄泻遗浊。（《本经》）
〔归经〕入心、肾、脾、胃四经。为资养后天元气之品。
〔前论〕东垣曰：莲实能交水火而媾心肾，安靖上下君相火邪。仲淳曰：土为万物之母，后天之元气藉此生化。母气即和，则血气生，神得所养，诸疾不生矣。
〔禁忌〕《经疏》曰：甘平无毒，于诸疾并无所迕。第生者食之过多，微动冷气胀人。

莲须  ***************************
味甘涩，无毒，性微温。忌地黄、葱、蒜。
〔主治〕主清心通肾，固精气，止吐血，疗滑泄，止血崩，及吐血。（《纲目》）
〔归经〕入肾经，兼入心经。为固真涩精之品。（兼涩剂。）
〔前论〕思邈曰：莲花须温而不热，血家泻家，尊为上品也。
〔炮制〕《纲目》曰：凡使，花开时采取阴干，忌见火。　以上补剂果部

黄土  ***************************
味甘，性平，无毒。禀天五地十之气而生。
〔主治〕主泄痢冷热赤白，腹内热毒绞结痛。下血，又解诸药毒，中肉毒，野菌及合口椒毒。（藏器）
〔归经〕入脾、胃二经。为助益戊己之品。
〔前论〕张司空曰：三尺以上曰粪，三尺以下曰土。凡用，当去上恶物，勿令入客水，乃为真土，服之有益。李当之曰：土地主敛万物毒，治一切痈疽发背，及卒患急黄热甚。
〔炮制〕《纲目》曰：凡服法，取入地干土，以水煮三五沸，绞去渣，暖服一二升。　以上补剂土部

发髲  ***************************
味苦，性温，无毒。
〔主治〕主五癃，关格不通，利小便水道，疗小儿惊，大人痓。（《本经》）　合鸡子黄煎之化为水，疗小儿惊热百病。（《别录》）　主血闷血运，金疮伤风，血痢。入药烧存性，用煎膏，长肉消瘀血。（《大明》）　乱发，主咳嗽，五淋，二便不通，小儿惊痫。止血，鼻衄，烧灰吹之，立已。（《别录》）　烧灰疗转胞小便不通，赤白痢，痈肿疔肿骨疽。（苏恭）　消瘀血，止舌血，补阴甚捷。（丹溪）
〔归经〕入心、肝、肾三经。为益阴泄热之品。（外科要药。）
〔前论〕许叔微曰：发乃血余，故能治血病补阴，疗惊痫，去心窍之瘀血。时珍曰：发髲乃剪髢下发也，乱发乃梳栉下发也。仲淳曰：乱发所主，与发髲略同，第其力稍不及耳，以发髲一时难得，故《别录》重出乱发以便易取，其实疗体不甚相远也。又发灰走血分而带散，其主诸血症，亦是血见灰则止。则其治标之义居多，若欲使其补益，未必能也。
〔禁忌〕《经疏》曰：发灰气味不佳，胃弱者勿服。
〔炮制〕《备要》曰：以皂荚水浸洗晒干，入罐固济，煅存性，胎髲尤良。

人乳  ***************************
味甘咸，性平，无毒。乃阴血所化也。
〔主治〕主补五脏，令人肥白悦泽。疗目赤痛多泪。（《别录》）　和雀屎，去目中胬肉。（苏恭）　益气，治疗憔悴，点眼止泪。（《大明》）
〔归经〕入心、脾、肝、肾四经。为补虚润燥之品。（润五脏滋血液，老人便秘最宜。）
〔前论〕韩飞霞曰：服人乳，大能益心气，补脑髓，止消渴，治风火症，养老尤宜。
〔禁忌〕《经疏》曰：性凉滋润燥渴，枯涸者宜之。若脏气虚寒，滑泄不禁，及胃弱不思食，脾虚不磨食，均忌。

秋石  ***************************
味咸，性温、无毒。亦精气之余，降也，阴也。
〔主治〕主虚劳冷疾，小便遗数，漏精白浊。（《大明》）　除鼓胀，明目清心。（甄权）　滋肾水，养丹田，安五脏，润三焦。消痰咳，退骨蒸，软肾块。（嘉谟）
〔归经〕入肺、肾二经。为滋阴降火之品。
〔前论〕士材曰：秋石之咸，本专入肾，而肺即其母，故兼入之。时珍曰：古人惟取人中白、人尿治病，取其散血滋阴降火，杀虫解毒之功。后世恶其不洁，遂设法煅炼为秋石。
〔禁忌〕讱庵曰：若煎炼失道，多服误服，反生燥渴之疾。

紫河车  ***************************
味甘咸，性温，无毒。
〔主治〕主血气羸瘦，妇人劳损，面䵟皮黑，腹内诸病，渐瘦悴者。（藏器）　治男女一切虚损劳极，癫痫，失志恍惚，安心养血，益气，补精。（吴球）
〔归经〕入肝、肾二经。为益血添精助气之品。
〔前论〕丹溪曰：河车治虚劳，当以骨蒸药佐之，气虚加补气药，血虚加补血药。
〔禁忌〕《经疏》曰：凡精虚阴涸，水不胜火，发为咳嗽，吐血骨蒸盗汗等症，此属阳盛阴虚，法当壮水之主以镇阳光，不益服此并补之剂，以耗将竭之阴，胃火齿痛，亦忌。　以上补剂人部

鸭  ***************************
味甘，性平，无毒。感金水之气而生。降也，阴也。
〔主治〕主补虚，除客热，止咳嗽，和脏腑，及水道，小儿惊痫。（《别录》）　解丹毒，止热痢。（《日华》）　野鸭　主补中益气，平胃消食，治热毒风，杀腹脏虫。（孟诜）
〔归经〕入肺、肾二经。为益阴之品。（二经血分药，并宜用白鸭。）
〔前论〕葛可久曰：白毛乌骨者，为虚劳圣药，取金肃水寒之象也。青头雄鸭，则治水利小便，取水木生发之象也。河间曰：鸭之治水，因其气相感而为使也。弘景曰：黄雌鸭为补最胜。孟诜曰：野鸭专入脾胃。九月后，立春前，即中食，大益病，全胜家鸭，虽寒不动气，大约除热杀虫之功居多。

乌骨鸡  ***************************
味甘，性平，无毒。
〔主治〕主补虚劳羸弱，治消渴，益产妇，治女人崩带，一切虚损诸病，大人小儿噤口痢，并煮食饮汁，亦可捣和丸药。（《纲目》）
〔归经〕入肝肾二经。为益阴补虚之品。（二经血分药，功能退热。）
〔前论〕时珍曰：乌骨鸡毛色不一，但观鸡舌黑者，则骨肉俱黑，入药更良。鸡属巽木，骨反乌者，巽变坎也，受水木之精气，故肝肾血分之病宜之，乌鸡丸治妇人百病，最妙。

鸡肫皮  ***************************
一名鸡内金。味甘，性平，无毒。
〔主治〕主泄痢，小便频遗，除烦，止热。（《别录》）　止泄精尿血，崩中带下，肠风泻血。（《日华》）　治小儿食疟大人淋沥反胃，主喉闭乳蛾一切口疮牙疳。（《纲目》）
〔归经〕入肝、脾、大肠、膀胱四经。为除热止烦之品。
〔前论〕吴球曰：一切口疮，用鸡内金烧灰敷之，立效。亦治谷道疮久不愈。烧灰研掺如神。
〔鳌按〕肫即鸡之脾，乃消化水谷之物，其气通达大肠、膀胱二经，故以之治水而水从小便出也。若小儿疳积病，乃肝脾二经受伤，以致积热为患。鸡肫皮能入肝而除肝热，入脾而消脾积，故后世以此治疳病如神也。

鸡屎白  ***************************
味苦，性微寒，无毒。雄鸡屎乃有白，腊月预收之，白鸡乌骨者更良。《素问》作鸡矢。
〔主治〕主消渴，伤寒寒热。（《本经》）　破石淋，及转筋，利小便，止遗溺，灭瘢痕。（《别录》）　治中风失音痰迷，炒服治白虎风。（《日华》）　治贼风风痹，破血，和黑豆炒，酒浸服。（藏器）　下气通利二便，治心腹鼓胀，疗破伤中风，小儿惊啼，以水淋汁服，解金银毒。（《纲目》）
〔归经〕入胃、大肠二经。为治水消胀气除积之品。
〔前论〕仲淳曰：王太仆云，《本草》鸡矢，并不治蛊胀，但能利小便。盖蛊胀皆生于湿热，胀满则小便不利，鸡屎能通利下泄，则湿热从小便出，蛊胀自愈。故曰治湿不利小便，非其治也。
〔鳌按〕蛊胀由湿热而生，固已。然亦有因积滞而成者。屎白不但通利下泄，使湿热尽从小便出，并能下气消积，使大小便俱利，故蛊胀由湿热成者自愈，即由积滞成者，亦无不愈者，此岐伯治蛊胀之方为通神也。

鹿茸  ***************************
味甘咸，性温，无毒。禀纯阳之质，含生发之气而成，升也，阴中阳也。麻勃为之使。畏大黄。
〔主治〕主漏下恶血，寒热惊痫。益气，强志。（《本经》）　疗虚劳，洒洒如疟，羸瘦，四肢酸疼，腰脊痛，小便数利，泄精，溺血，破瘀血在腹。散石淋，痈肿，骨中热，疽痒，不可近丈夫阴，令痿。（《别录》）　补男子腰肾虚冷，脚膝无力，夜梦鬼交，精溢自出。女子崩中漏血。赤白带下。炙末，空心酒服方寸匕，壮筋骨。（《日华》）　治一切虚损，耳聋，目暗，眩晕，虚痢。（《纲目》）
〔归经〕入肾经，兼入心、肝、心包三经。为峻补下元真阳之品。（纯阳之物，生精补髓，养血益阳，强筋健骨。）

鹿角  ***************************
俗名毛鹿角。味咸，性温，无毒。杜仲为使。畏大黄。
〔主治〕主恶疮痈肿，逐邪恶气，留血在阴中，除小腹血急痛，腰脊痛，折伤恶血，益气。（《别录》）　水磨汁服，治脱精尿血，夜梦鬼交。（《日华》）　蜜炙研末酒服，强骨髓，补阳道绝伤。烧灰治女子胞中余血不尽欲死，以酒服方寸匕，日三，甚妙。又治女人梦与鬼交者，清酒服一撮，即能出鬼精。（孟诜）
〔归经〕入肾经，兼入心、肝、心包三经。为补阳之品。

鹿角胶  ***************************
一名白胶。味甘，性平，无毒。杜仲为使。畏大黄。
〔主治〕主伤中劳绝，腰痛羸瘦，补中益气。妇人血闭无子。止痛，安胎。（《本经》）　疗吐血下血，崩中不止，四肢作痛，多汗淋露，折跌伤损。（《别录》）　男子损脏气，气弱，劳损吐血。妇人服之令有子，治漏下赤白。（甄权）
〔归经〕入肾经，兼入心、肝、心包三经。为温补下元之品。
〔前论〕沈存中曰：凡含血之物，肉易长，筋次之，骨最难长，故人必二十岁骨髓方坚。麋鹿角不两月长至二十余斤，凡骨之生，无速于此，草木亦不及。头为诸阳之会，钟于茸角，岂与凡血比哉！抱朴子曰：猎人得鹿，絷之取茸，然后毙鹿，以血未散故也。寇氏曰：鹿茸最难不破，又不出血者，盖其力尽在血中故也。苏颂曰：鹿角要黄色紧重尖好者，以鹿角镑屑，生用则散热行血，消肿辟邪。或用蜜浸酒浸炙黄，熟用则益肾补虚，强精活血。若炼霜熬膏，则专于滋补矣。苏东坡曰：鹿阳兽，夏至见阴而角解。麋阴兽，冬至见阳而角解。故补阳以鹿角为胜，补阴以麋角为胜。

麋茸  ***************************
味甘，性咸，无毒。鹿属阳，麋属阴。
〔主治〕主风痹，止血，益气力。（《别录》）　主阴虚劳损，一切虚病筋骨腰膝酸痛，滋阴益肾。（《纲目》）　麋角，酒服补虚劳，添精益髓，滋血脉，暖腰膝，壮阳，悦色，疗风气，偏治丈夫。（《日华》）　作麋角霜，常服，治丈夫冷气，及风筋骨疼痛，若卒心痛，一服立瘥。（孟诜）
〔归经〕入肾经。为专补真阴之品。（滋阴养血，茸角相同。）
〔前论〕之才曰：麋茸角属阴，故治真阴不足，虚损劳乏，筋骨腰膝不仁，一切血液衰少之病。时珍曰：鹿之茸角补阳，右肾精气不足者宜之。麋之茸角补阴，左肾血液不足者宜之。
〔禁忌〕《经疏》曰：阳气衰少，虚羸多寒者，忌。
〔炮制〕雷公曰：麋角以顶根上有黄毛若金线，兼旁生小尖色苍白者为上。孟诜曰：凡使，五寸截之，中破，炙黄为末，入药。

羊肉  ***************************
味苦甘，性大热，无毒。得火土之气以生。升也，阳也。反半夏、菖蒲。
〔主治〕主缓中，字乳余疾，及头脑大风汗出，虚劳寒冷，补中益气，安心止惊。（《别录》）　止痛，利产妇。（思邈）　开胃健力，通气发疮，壮阳道，益气血。（《日华》）　治风眩瘦病，丈夫五劳七伤，小儿惊痫。（孟诜）　羊肾，主补肾气虚弱，益精髓。（《别录》）　虚损耳聋盗汗，壮阳，益胃止小便。（《医鉴》）　羊肝，主补肝，治肝风虚热，目赤暗无所见。（苏恭）
〔归经〕入脾、肺二经。为助元阳益虚劳之品。（人参补气在中，羊肉补形在表。）
〔前论〕东垣曰：羊肉有形之物，能补有形肌肉之气，故曰补可去弱。人参羊肉之属，人参补气，羊肉补形。凡味同羊肉者，皆补血虚，盖阳生则阴长也。宗奭曰：仲景治寒疝羊肉汤，用之无不验者。一妇冬月生产，寒入子户，腹下痛不可按，此寒疝也。医欲投抵当汤，予曰：非其治也，以仲景羊肉汤减水，二服即愈。倪德维曰：羊肝补肝，引入肝经，故专治肝经受邪之病。今羊肝丸治目，有效可征。
〔禁忌〕《经疏》曰：孕妇食之，令子多热。骨蒸，疟疾，热痢，与痈肿疮疡，消渴，吐血，嘈杂易饥，一切火症，均忌。不可用铜器煮，令男子损阳，女子暴下，物性之异如此，不可不知。

牛乳  ***************************
味甘，性微寒，无毒。可升可降，阴也。
〔主治〕主补虚羸，止渴。（《别录》）　养心肺，解热毒，润皮肤。（《日华》）　治反胃热哕，补益劳损，润大肠，治气痢，除黄疸。（《纲目》）　牛髓，主补中，填骨髓。（《本经》）　平三焦止泄痢，去消渴。（《别录》）　平胃气，通十二经脉。（思邈）　治瘦病，以黑牛髓、地黄汁、白蜜煎服。（孟诜）　牛角䚡，主下闭血，瘀血疼痛，女人带下血，燔之酒服。（《本经》）　烧灰，主赤白痢。（藏器）
〔归经〕入心、肺二经。为润燥生津之品。
〔前论〕丹溪曰：反胃噎食，大便燥结，宜牛羊乳时时咽之，并服四物汤为上策。切不可用人乳，人乳有饮食之毒，七情之火也。甄权曰：牛角䚡，角中嫩骨，乃筋之粹，骨之余，角之精也。为肝肾血分之药，烧之则性涩，故止血痢崩中之病。时珍曰：苦能泄热，温能通行。

阿胶  ***************************
味甘，性平，无毒。得济水之清气，兼得驴皮之润气而成。可升可降，阳中阴也。山药为使。畏大黄，得火良。
〔主治〕主心腹内崩，劳极洒洒如疟状，腰腹痛，四肢酸疼，女子下血安胎。丈夫小腹痛，虚劳羸瘦，阴气不足，脚酸不能久立。养肝气，久服轻身益气。（《本经》）　主风淫木胜，肢节痿疼，火盛金衰，喘嗽痰血，止崩带，痢疾，一切血症。肺痿吐脓，女人血痛血枯，经水不调，无子，胎前产后诸病。男女一切风病骨节疼。（《医鉴》）
〔归经〕入肺、肝、肾三经。为益阴清热之品。（清肺养肝，滋肾益气，和血补阴，化痰定喘，除风润燥，俱为圣药。）
〔前论〕藏器曰：诸胶皆主风止泄补虚，而驴皮主风为最。士瀛曰：凡治喘嗽，不论肺虚肺实，可下可温，须用阿胶以安肺润肺，其性和平，为肺经要药。小儿惊风后瞳人不正者，以阿胶倍人参煎服最良。阿胶育神人参益气也。又痢疾多因伤暑伏热而成，阿胶乃大肠之要药，有热毒留滞者，则能疏导，无热毒留滞者，则能平安。时珍曰：阿胶大要，只是补血与液，故能清肺益阴而治诸症。
〔禁忌〕《经疏》曰：气味虽平和，然性粘腻，胃弱作呕吐，脾虚食不消者，均忌。入调经丸中，宜入醋，重汤顿化和药。
〔炮制〕《纲目》曰：凡用去痰，蛤粉炒。止血，蒲黄炒，或面炒，或酒化，或水化，或童便和用，各从本方。

腽肭脐  ***************************
味咸，性大热，无毒。得水中之阳气以生。升也，阳也。一名海狗肾。
〔主治〕主鬼气尸疰，梦与鬼交，鬼魅狐魅心腹痛，中恶邪气，宿血结块，痃癖羸瘦。（《开宝》）　治男子肾精衰损，多色成劳瘦悴。（甄权）　补中，益肾气，暖腰膝，助阳气，破癥结，疗惊狂痫疾。（《日华》）　五劳七伤，阴痿少力，肾虚背膊劳闷，面黑精冷。（好古）
〔归经〕入肾经。为专助元阳之品。（肾气衰极，精寒痿弱要药。）
〔前论〕张鼎曰：《和剂局方》治诸虚劳损，有腽肭脐丸，今之滋补药中多用之，精不足者补之以味也。大抵与苁蓉、锁阳之功相近。
〔禁忌〕《经疏》曰：性热助阳，凡阴虚火炽，强阳不倒，或阳事易举，及骨蒸劳嗽等症，均忌。
〔炮制〕雷公曰：凡用，酒浸一日，纸裹炙香，锉捣，或于银器中以酒煎熟合药。　以上补剂禽兽部

鱼鳔  ***************************
味甘，性平，无毒。
〔主治〕主折伤出血不止，烧灰傅阴疮瘘疮月蚀疮。（李珣）　鳔胶，主女人产难，产后风搐。破伤风痉，止呕血，散瘀血，消肿毒。（时珍）
〔归经〕入肾经。为专填精髓之品。
〔前论〕苏恭曰：诸鱼之白脬白鳔，言中空如泡也，皆可为胶。而今世多用石首鱼鳔，名江鳔。以石首鱼欲呼为江鱼也。　以上补剂鳞部

龟甲  ***************************
一名败龟板。味甘咸，性平，无毒。禀金水之气而生。降也，阴中阴也。恶沙参。
〔主治〕主漏下赤白，破癥瘕痎癖，五痔，阴蚀，湿痹，四肢重弱，小儿囟不合。（《本经》）　惊恚气，心腹痛。不可久立，骨中寒热，或肌体寒热欲死，女子阴疮。（《别录》）　下甲补阴，主阴血不足，去瘀血，止血痢，续筋骨，治劳倦，四肢无力。（丹溪）　治腰脚酸痛，补心肾，益大肠，止久痢久泄，主难产，烧灰傅臁疮。（《纲目》）
〔归经〕入肾经，兼入心、肝、脾三经。为益阴滋血之品。（肾家正药，专治阴虚血弱。）
〔前论〕之才曰：能补阴，故兼入心、肝、脾，以心主血，肝藏血，脾统血也。丹溪曰：龟首常藏向腹，能通肾脉，故取其甲以补心补肾补血。鹿鼻常反向尾，能通督脉，故取其角以补精补气补命门。是则龟甲之用，皆以养阴也。鹿角之用，皆以养阳也。又曰：败龟板属金水，大有补阴之功，《本草》不言，惜哉！盖龟乃阴物，全禀北方之气，故能补阴治血治劳也。仲淳曰：方家多以龟甲入补心药用，以心藏神，而龟性有神，借其气以相通，且得水火既济之义，实非补心之正药也。龟甲专补肾家之真阴。
〔禁忌〕《经疏》曰：妊娠及病人虚而无热者，均忌。
〔炮制〕雷公曰：凡用，锯去四边，或酥炙、醋炙、酒炙、猪胆炙俱可。《经疏》曰：凡使，须研极细，不尔，留滞肠胃，能变癥瘕，鳖甲亦然。

鳖甲  ***************************
味咸，性平，无毒。禀天地至阴之气而生。降也，阴也。忌见汤，恶矾，反苋菜，鸡子。
〔主治〕主心腹癥癖，坚积寒热，去痞疾，痔核恶肉。（《本经》）　疗温疟，血瘕腰痛，小儿胁下坚。（《别录》）　消宿食，除骨热，骨节间劳热，结实壅塞。女人漏下五色，下瘀血。（甄权）　去血气，堕胎，消疮肿肠痈，并扑损瘀血，补阴补气。（丹溪）　除老疟疟母，阴毒腹痛，劳复食复，斑痘烦喘，小儿惊痫。女人产后阴脱，经脉不调。丈夫阴疮，石淋，敛溃痈。（《纲目》）
〔归经〕入肝经，兼入肺、脾二经。为益阴除热散结之品。（兼宣剂，肝经血分药。）
〔前论〕严用和曰：鳖色青入肝，故所主者，皆足厥阴血分之病。龟色黑属肾，故所主者，皆足少阴血分之病。仲淳曰：疟必暑邪为病，鳖甲能益阴除热而消散，故为治疟要药，亦是退劳热在骨，及阴虚往来寒热之上品。血瘕腰痛，小儿胁下坚，皆阴分血病，宜其悉主之矣。
〔禁忌〕《经疏》曰：妊娠，及阴虚胃弱，阴虚泄泻，产后泄泻，产后饮食不消，不思食及呕恶等症。均忌。
〔炮制〕弘景曰：凡用，须生取甲，剔去肉者，为妙。　以上补剂介部

蜂蜜  ***************************
味甘，性平，无毒。得草木群英之精华，合露气以酿成。降也，阴也。
〔主治〕主心腹邪气，诸惊痫痓。安五脏诸不足，益气补中，止痛解毒。除众病，和百药，养脾气，除心烦。食饮不下，止肠澼，肌中疼痛，口疮，明耳目。（《本经》）　蜜蜡，主下痢脓血，补中，续绝伤，金疮，益气。　白蜡，疗久泄澼，后重见白脓，补绝伤，利小儿。（《别录》）
〔归经〕入心、脾二经。为甘和滑润之品。（能治心腹血刺痛，和营卫，润脏腑，通三焦，调脾胃，除心烦，皆蜜之功用也。蜜性缓质柔，蜡性涩质坚。）
〔前论〕吴普曰：蜜成于蜡，而万物之至味，莫甘于蜜，莫淡于蜡。蜜之气味俱厚，属乎阴也，故养脾。蜡之气味俱薄，属乎阳也，故养胃。厚者味甘而性缓质柔，故润脏腑。薄者味淡而性涩质坚，故止泄痢。讱庵曰：蜜生性凉，能清热。熟性温，能补中。甘而和，故解毒。柔而滑，故润燥。甘缓可去急，故主心腹肌肉疮疡诸痛，甘缓可和中，故能调营卫，通三焦，除众病，和百药。
〔禁忌〕《经疏》曰：蜜性甘清，中满与泄泻者，均忌。

桑螵蛸  ***************************
味咸甘，性平，无毒。禀秋金之阴气，兼得桑木之津液而成。能升能降，阴也。畏旋覆花。
〔主治〕主伤中疝瘕，阴痿，益精生子。女子血闭腰痛，通五淋，利小便水道。（《本经》）　疗男子虚损，五脏气微，梦寐失精遗溺。（《别录》）
〔归经〕入肝、命门、膀胱三经。为固肾益精之品。（兼涩剂。）
〔前论〕苏颂曰：古方漏精及风药中，多用之。寇氏曰：男女虚损，肾衰阴痿，梦遗白浊，夜溺疝瘕，不可缺也。
〔炮制〕韩保升曰：凡使，或炙黄，或醋煮，或酒炒，或汤泡煨用。

雄原蚕蛾  ***************************
味咸，性温，有小毒。
〔主治〕主益精气，强阴道，交接不倦，亦止精。（《别录》）　壮阳事，止泄精，尿血，暖水脏。治暴风，金疮、冻疮、汤火疮。（慎微）
〔归经〕入肾经。为助阳之品。
〔前论〕寇氏曰：蚕蛾取第二番者，取其数于生育也。吴普曰：蚕蛾性淫，出茧即媾，至枯槁乃已，故强精益阴用之。
〔禁忌〕《经疏》曰：少年阴痿由于失志者，及阴虚有火者，均忌。　以上补剂虫部


卷六·泻剂上  ——————————————————————————————————————————————————————————————————————————————————————————

泻剂上  ***************************
徐之才曰：泄可去闭，葶苈、大黄之属是也。李杲曰：葶苈苦寒，气味俱厚，不减大黄，能泄肺中之闭，又泄大肠。大黄走而不守，能泄血闭，肠胃渣秽之物。一泄气闭，利小便。一泄血闭，利大便。凡与二药同者皆然。张从正曰：实则泄之，诸痛为实，痛随利减，芒硝、大黄、牵牛、甘遂、巴豆之属，皆泻剂也。其催生下乳，磨积逐水，破经泄气，凡下行者，皆下法也。

葶苈  ***************************
味辛苦，性大寒，无毒。禀阴金之气以生。降也，阳中阴也。榆皮为使。得酒良，宜大枣，恶僵蚕。
〔主治〕主癥瘕积聚，结气饮食寒热，破坚逐邪，通利水道。（《本经》）　下膀胱水，伏留热气，皮间邪水出，面目浮肿，身暴中风热痱痒，利小腹，久服令人虚。（《别录》）　疗肺壅上气咳嗽，止喘促，除胸中痰饮。（甄权）
〔归经〕入肺、大肠、膀胱三经。为下气行水之品。（兼通剂，肺家正药，善逐水病。）
〔前论〕东垣曰：大降气，只可与辛酸同用以导肿气。宗奭曰：有甜苦二种，其形则一，皆以行水走泄为用。海藏曰：甜者性缓，虽泄肺而不伤胃。苦者性急，泄肺而易伤胃，故必以大枣辅之。然肺中水气膹满迫急者，非此不能除，但水去则止，不可过剂。
〔禁忌〕《经疏》曰：肿满由脾虚不能制水，小便不通，由膀胱虚无气以化者，均忌。盖不利于脾胃虚弱，真阴不足之人也。
〔炮制〕雷公曰：凡使，同糯米微焙，待米熟，去米，捣用。

大黄  ***************************
味大苦，性大寒，无毒。禀地之阴气独厚，得天之寒气独深而生。降也，阴也。黄芩为使。无所畏，恶冷水，忌干漆。
〔主治〕主下瘀血，血闭寒热。破癥瘕积聚，留饮宿食，荡涤肠胃，推陈致新，通利水谷，调中化食，安和五脏。（《本经》）　平胃下气，除痰实，肠间结热，心腹胀满。女子寒血闭胀，小腹痛，诸老血留结。（《别录》）　通女子经候，利水肿，利大小肠，热结肿毒，时疾烦热。（甄权）　利关节，泄壅滞，温瘴热疟。（《大明》）　泻诸实热不通，除下焦湿热，下痞满。（元素）　下痢赤白，里急腹痛，小便淋沥，实热燥结，潮热谵语，黄疸，诸火疮。（《纲目》）
〔归经〕入肝、脾、胃三经，兼入心包、大肠二经。为大泻血分实热，尽下有形积滞之品。（五经血分药。）
〔前论〕东垣曰：大黄下走，用之于下必用生。若邪在上，必酒浸，引上至高之分，驱热而下。若止用生，则遗至高之邪热，是以愈后，或目赤，或喉痹，或头肿，或膈上热痰生也。
〔禁忌〕《经疏》曰：凡气分病，及胃寒血虚，妊娠，产后，均忌。
〔炮制〕藏器曰：凡使，有蒸、有生、有熟，不得一概用之。洁古曰：酒浸入脾经，酒洗入胃经，余经俱不用酒。

知母  ***************************
味苦，性寒，无毒。禀天地至阴之气而生。降也，阴也。得黄柏及酒良。伏盐、蓬砂，忌铁器。
〔主治〕主消渴热中，除邪气。肢体浮肿，下水，补不足，益气。（《本经》）　疗伤寒久疟烦热，胁下邪气，膈中恶，及风汗，内疸，多服令人泄。（《别录》）　心烦躁闷，骨热往来。产后蓐劳，肾气劳，憎寒虚烦。（甄权）　传尸疰痛，通小肠。消痰止嗽，润心肺，止惊悸。（《大明》）　凉心去热，治阳明火热，泻膀胱火热。痰厥头痛，下利腰痛，喉中秽臭。（元素）　泻火而上清肺金，滋水而下润肾燥，治命门相火有余。（好古）　安胎，止子烦，辟射工溪毒。（《纲目》）
〔归经〕入肺、肾二经。为泻火滋水之品。（兼补剂滑剂，肺肾气分药。专泻肾家有余之火。）
〔前论〕东垣曰：凡热在上焦气分，便秘而渴，乃肺中伏热，不能生水，膀胱绝其化源，宜用淡渗之品，泻火清金，滋水之化源。热在下焦血分，便秘而不渴，乃真水不足，膀胱干涸，无阴则阳无以化，宜知、柏苦寒之品，滋肾与膀胱之阴，而阳自化，小便自通。士材曰：知母入肺肾气分，黄柏入肺肾血分，故必相兼而用。
〔禁忌〕《经疏》曰：阳痿及易举易痿，泄泻，脾弱饮食不消化，胃虚不思食，肾虚溏泻，均忌。知母能滑肠。
〔炮制〕时珍曰：凡使，欲引经上行，酒浸焙。欲下行，盐水润焙。

元参  ***************************
味苦咸，性微寒，无毒。正禀北方水气，兼得春阳之和以生。可升可降，阴也。恶黄芪、干姜、茴香、山萸。反藜芦，勿犯铜铁。
〔主治〕主腹中寒热积聚，女子产乳余疾，补肾气，令人明目。（《本经》）　暴中风伤寒，身热支满，狂邪忽忽不知人，温疟洒洒，血瘕，下寒血，除胸中气，下水，止烦渴。散颈下核，痈肿，心腹痛，坚癥。（《别录》）　热风头痛，伤寒劳复，暴结热，散瘿瘤瘰疬。（甄权）　治游风，心惊烦躁，骨蒸，传尸邪气。（《大明》）　解斑毒，利咽喉。通小便血滞。（时珍）
〔归经〕入肾经。为壮水制火之品。（兼补剂，肾家君药。散无根浮游之火。）
〔前论〕河间曰：此乃枢机之剂，管领诸气，上下清肃而不浊，风药中多用之。故《活人书》治伤寒阳毒，汗下后毒不散，及心下懊憹，烦不得眠，心神颠倒欲绝者，俱用元参。以此论之，治胸中氤氲之气，无根之火，当以元参为圣剂也。吴普曰：肾水受伤，真阴失守，孤阳无根，发为火病，法宜壮水以制火，故元参与地黄同功。其消瘰疬，亦是散火。刘守真言，结核是火病。
〔禁忌〕《经疏》曰：凡血少目昏，停饮支满，血虚腹痛，脾虚泄泻，均忌。
〔炮制〕《备要》曰：凡使，蒸过晒干焙用。

白头翁  ***************************
味辛苦，性温，无毒。禀地中微阳之气以生。可升可降，阴中阳也。得酒良。
〔主治〕主温疟狂扬寒热，癥瘕积聚，瘿气，逐恶血，止腹痛，疗金疮。（《本经》）　止毒痢。（弘景）　赤痢腹痛，齿痛，百节骨痛，项下瘿瘤。（甄权）
〔归经〕入胃、大肠二经。为泄热凉血之品。（二经血分药。苦能坚肾，寒能凉骨。）
〔前论〕吴绶曰：热毒下痢紫血鲜血者宜之。寇氏曰：此药有风则静，无风反摇，与赤箭独活同，近根处有白茸。
〔禁忌〕《经疏》曰：滞下胃虚不思食，及完谷不化，泄泻由虚寒，寒热而不由湿毒者，均忌。

三七  ***************************
味甘，微苦，性温，无毒。
〔主治〕主吐血衄血，血痢血崩，目赤，痈肿，金疮杖疮，跌扑伤，俱嚼涂，或末掺，其血即止，及经水不止，产后恶血不下，血晕血痛。（《纲目》）
〔归经〕入肝、胃二经。为散瘀定痛之品。（金疮杖疮圣药，二经血分药。）
〔前论〕时珍曰：受杖前服一二钱，血不冲心，杖后服，并末敷之，去瘀消肿易愈。跌打损伤血淋漓出者，随即嚼罨即止，青肿者即消散，产后服亦良，其功用与血竭略同。生广西山洞中者真，略似白及、地黄、有节，颇似人参。试法，以末掺猪血中，血化为水，真也。

黄连  ***************************
味苦，性寒，无毒。禀天地清寒之气以生。可升可降，阴中阳也。
〔主治〕主热目痛，眦伤泪出，肠澼腹痛下痢，女人阴中肿痛。（《本经》）　五脏冷热，久下脓血，止消渴，益胆，口疮。（《别录》）　止心腹热痛，惊悸烦躁，润心肺，天行热疾，止盗汗，猪肚蒸丸，治小儿疳气，安蛔杀虫。（《大明》）　郁热在中，烦躁恶心，兀兀欲吐，心中痞满。（元素）　心病逆而盛，心积伏梁。（好古）　去心窍恶血，解服药过剂烦闷，及巴豆、轻粉、乌头毒。
〔归经〕入心经，兼入肝、胆、脾、胃、大肠五经。为清火除湿之品。
〔前论〕海藏曰：黄连苦燥，苦入心，火就燥，泻心者，实泻脾也，实则泻其子。丹溪曰：黄连去中焦湿热而泻心火，若脾胃气虚不能转运者，则以黄芩、茯苓代之，以猪胆汁拌炒，佐以龙胆草大泻肝胆之火。下痢胃热噤口者，人参黄连汤时呷，如吐，再强饮，但得一呷下咽，便好。河间曰：治痢惟宜辛苦寒药，辛能开散郁结，苦能燥湿，寒能胜热，使气宣平而已。诸苦寒药多泄，惟黄连、黄柏性冷而燥，能降火去湿而止泻痢，故治痢以之为君。宗奭曰：今人但见肠虚泄痢，微似有血，便用之，不顾寒热多少，惟欲尽剂，遂至危困。若初病气实热，多血痢，服之即止，不必尽剂。虚而冷者，慎勿轻用。飞霞曰：生用为君，佐以官桂少许，煎百沸，入蜜空心服，能使心肾交于顷刻，入五苓、滑石，大治梦遗。
〔炮制〕时珍曰：黄连入心经，为治火之主药，治本脏火则生用。治肝胆实火，猪胆汁浸炒。治肝胆虚火，醋浸炒。治上焦火，酒炒。治中焦火，姜汁炒。治下焦火，盐水或朴硝炒。治气分湿热火，吴萸汤浸炒。治血分块中伏火，干漆水炒。治食积火，黄土炒。诸法不独为之引导，盖辛热制其苦寒，咸寒制其燥性，在用者详酌之。
〔禁忌〕《经疏》曰：血少气虚，致惊悸烦躁。小儿痘疮阳虚作泄，行浆后泄泻，老人脾胃虚寒泻，阴虚人肾泄，真阴不足内热，均忌。

胡黄连  ***************************
味苦，性寒，无毒。得天地清肃阴寒之气以生。降也，阴也。恶菊花、元参、白鲜皮、忌猪血，解巴豆毒。
〔主治〕主久痢成澼，小儿惊痫寒热不下食，霍乱下利，伤寒咳嗽，湿疟，理腰肾，去阴汗。（《开宝》）　主补肝胆明目，骨蒸劳热，三消，五心烦热，妇人胎蒸，虚惊，冷热泄痢，五痔，厚肠胃，乳汁浸，点目良。（苏恭）
〔归经〕入肺、胃二经。为清湿除热之品。
〔前论〕钱仲阳曰：凡小儿疳热肚胀潮热发焦者，此热势已极，但不可用大黄、黄芩伤胃之药，致生他症。只以胡连五钱，五灵脂一钱，为末，雄猪胆汁丸绿豆大，米饮下一二十丸。
〔禁忌〕《经疏》曰：凡阴血太虚，真精耗竭，胃气脾阴俱弱者，虽见如上症，亦忌。即用，亦须佐以健脾安胃药。

黄芩  ***************************
味苦，性平，无毒。得天地清寒之气，而兼金之性以生。可升可降，阳中阴也。
〔主治〕主诸热，黄疸，肠澼泄痢，逐水，下血闭，恶疮疽蚀火疡。（《本经》）　疗痰热，胃中热，小腹绞痛，消谷，利小肠。女子血闭，淋露下血。小儿腹痛，其子主肠澼脓血。（《别录》）　主诸失血，解渴安胎，养阴退阳。酒炒则上行泻肺火，治上焦风热，湿热，火嗽，喉痹，目赤肿痛，痰热，胃热，热毒，骨蒸。去关节烦闷，天行热疾，肺中湿热，瘀血壅盛，上部积血，奔豚，肺痿。（《医鉴》）
〔归经〕入心、肺、大小肠四经，兼入胆经。为除湿清火之品。（中焦实火，脾家湿热。）
〔前论〕东垣曰：中枯而飘者名片芩，泻肺火。细实而坚者名条芩，泻大肠火。丹溪曰：黄芩降痰，假其降火也。凡去上焦湿热，须酒洗过。用片芩泻肺火，须佐以桑皮，若肺虚人，多用则伤肺，须先以天冬保定肺气，而后用之。罗天益曰：肺主气，热伤气，故身体麻木。黄芩去肺热，故补气。柴胡退热，乃苦以发之，散火之标也。黄芩退热，乃寒以胜之，折火之本也。时珍曰：黄芩得柴胡退寒热，得芍药治痢，得厚朴、黄连止腹痛，得桑皮泻肺火，得白术安胎，得陈酒上行，得猪胆汁除肝胆火。
〔禁忌〕《经疏》曰：过服损胃，血虚寒中者，忌用。

苦参  ***************************
味苦，性寒，无毒。禀天地阴寒之气而生。降也，阴也。元参为使。恶贝母、菟丝子，反藜芦。
〔主治〕主心腹结气，积聚癥瘕，黄疸，溺有余沥，逐水，除痈肿，明目止泪。（《本经》）　养肝胆气，平胃气，令人嗜食，利九窍，除伏热肠澼，止渴，醒酒，小便黄赤，恶疮下部䘌。（《别录》）　除疥杀虫。（弘景）　治热毒风，皮肌烦躁生疮，赤癞眉脱，除大热嗜睡，治腹中冷，中恶腹痛。（《甄权》）　杀疳虫，炒存性，米饮服，治肠风泻血，并热痢。（《纲目》）
〔归经〕入肾经。为燥湿胜热之品。（兼燥剂，肾经君药，故又能补阴，泄血中热。）
〔前论〕丹溪曰：苦参能峻补阴气，久服每致腰重者，因其气降而不升也，非伤肾也。其治大风有功，况风热细疹乎。张子和曰：凡药，皆毒也。虽甘草、苦参，不可不谓之毒，久服则五味各归其脏，必有偏胜气增之患，诸药皆然，即饮食亦然。
〔禁忌〕《经疏》曰：久服损肾气，肝肾虚而无大热者，忌。
〔炮制〕雷公曰：凡使，糯米泔浸一夜，其腥秽气并浮在水面上，须重重淘过，即蒸半日，晒切用。

龙胆草  ***************************
味苦涩，性大寒，无毒。禀天地纯阴之气以生。降也，阴也。贯仲、赤小豆为使。恶地黄。
〔主治〕主骨间寒热，惊痫邪气。（《本经》）　除胃中伏热，时气温热，热泄下痢，去肠中小虫。益肝胆气，止惊惕。（《别录》）　小儿壮热骨热，惊痫入心，时疾热黄，痈肿口干。（甄权）　去目中黄，及睛赤肿胀，瘀肉高起，痛不可忍。（元素）　退肝经邪热，除下焦湿热之肿，泻膀胱火。（东垣）　疗咽喉痛，风热盗汗。（《纲目》）
〔归经〕入肝、胆、胃三经。为涤火邪除湿热之品。（肝胆气分药。泻肝胆火，下焦湿热。）
〔前论〕洁古曰：下行之功，与防己同。酒浸则能上行外行，柴胡为主，龙胆为使。治目疾必用之药。时珍曰：相火寄在肝胆，有泻无补，故龙胆之益肝胆气，正以其能泻肝胆热邪也。但大苦大寒，过服恐伤胃中生发之气，反助火邪，亦犹久服黄连，反从火化之义。空腹服之，令人溺不禁。
〔禁忌〕《经疏》曰：胃虚血少，脾胃两虚作泄，病虚有热，均忌。

白薇  ***************************
味苦咸，性平，无毒。禀天地之阴气以生。降也，阴也。恶黄芪、大黄、大戟、干姜、大枣、干漆、山萸。
〔主治〕主暴中风身热支满，忽忽不知人，狂惑邪气，寒热酸疼，温疟洒洒，发作有时。（《本经》）　疗伤中淋露，下水气，利阴气。（《别录》）　治惊邪风狂痓病，百邪鬼魅。（弘景）　风温灼热多眠，及热淋，遗尿，金疮出血。（《纲目》）主血厥，产虚烦呕。（《备要》）
〔归经〕入胃经。为清虚火除血热之品。（阳明冲任要药。）
〔前论〕海藏曰：古方多用白薇治妇人病。仲淳曰：《别录》治伤中淋露者，女子荣气不足则血热，血热故有伤中淋露之症。除热益阴则血自凉。荣气调和而症自疗也。讱庵曰：阴虚火旺则内热生风，火气焚灼，故身热支满，痰随火涌，故不知人。
〔鳌按〕白薇并能除血癖。曾治一妇人，本系产后身热烦呕之症，余用白薇为君，加芎、归、地，二帖，本病解。其妇向有癖积藏左胁下，已八九年，服此药，身凉病退之后，至晚微觉腹痛坠下，如欲临盆状，少顷，遂下一物，如茶杯大，极坚，不能破，色红紫而间有白点，其胁下遂觉空快，按所谓癖积者无有矣。次早，邀余诊之，脉亦和平矣。
〔禁忌〕《经疏》曰：凡汗多亡阳，或内虚不思食，食不消，及下后内虚，腹中觉冷，或因下太甚泄泻不止，均忌。
〔炮制〕雷公曰：去须，糯米泔浸一宿，细锉，蒸拌，日晒干用。酒洗亦可。

白前  ***************************
味甘，性微温，无毒。感秋之气而得土之冲味以生。降也，阳中阴也。
〔主治〕主胸胁逆气，咳嗽上气，呼吸欲绝。（《别录》）　主一切气，肺气烦闷，奔豚肾气。（《大明》）
〔归经〕入肺经。为泻肺下气降痰之品。（肺家要药。）
〔前论〕寇氏曰：此能保定肺气，治嗽多用，以温药相佐，尤佳。
〔鳌按〕白前性无补益，虽寇氏称其能保肺气，但其功能专于降气，气降故痰亦下，故惟肺气壅实兼有痰凝塞者，用之无不奏功，若虚而哽气者，不可投也。
〔炮制〕雷公曰：生甘草水浸一伏时，去头须，焙干用。

丹皮  ***************************
味辛苦，性微寒，无毒。禀季春之气，兼得木之性以生。可升可降，阴中微阳也。畏贝母、大黄、菟丝子。忌蒜、胡荽。
〔主治〕主寒热，中风瘈疭，惊痫邪气，除癥坚瘀血留舍肠胃，安五脏，疗痈疮。（《本经》）　除时气头痛客热，五劳劳气头腰痛，风噤癫疾。（《别录》）　通关腠血脉，排脓，消扑损瘀血，续筋骨，除风痹，治胎前产后一切冷热血气。（《大明》）　和血生血凉血，治血中伏火，除烦热。（《纲目》）　心虚，肠胃积热，心火炽甚，心气不足者，以牡丹皮为君。（东垣）
〔归经〕入心、肝、肾、心包四经。为清伏火凉血热之品。（兼补剂，清血分又补血。）
〔前论〕洁古曰：牡丹皮入肾、心包，故治无汗之骨蒸。地骨皮入肾、三焦，故治有汗之骨蒸。仲淳曰：神不足者手少阴，志不足者足少阴，故肾气丸用之治神志之不足，此元素语也。究竟丹皮乃入心经正药，心主血，血凉则心不热，而阴气得宁。用之肾经药中者，阴阳之精，互藏其宅，神志水火，藏于心肾，即身中坎离也。交则阴阳和而百病不生，不交则阴阳否而精神离矣，故夭。
〔禁忌〕《经疏》曰：牡丹皮本入血凉血之药，然能行血。凡女子血崩，及经行过期不尽，均忌。与行血药同用。

姜黄  ***************************
味辛苦，性热。得火气多金气少以生。降也，阳中阴也。
〔主治〕主心腹结积，疰忤，下气，破血，除风热，消痈肿，功力烈于郁金。（《开宝》）　治癥瘕血块，通月经，治扑损瘀血，止暴风痛，冷气，下食。（《大明》）　祛邪辟恶，治气胀，产后败血攻心。（苏颂）　片子姜黄，能入手臂，治风寒湿痹臂痛。（原礼）
〔归经〕入脾经，兼入肝经。为破血行气之品。（血中气药。）
〔前论〕藏器曰：姜黄辛温色黄，郁金苦寒色赤，姜黄入脾，兼治血中之气。郁金入心，单治血。仲淳曰：方书用以同肉桂、枳壳，治右胁痛臂痛有效。戴云，能入手臂治痛，何莫非下气破血，辛走苦泄之功欤？察其气味治疗，乃介乎三棱、郁金之间。
〔禁忌〕《经疏》曰：凡血虚臂痛，血虚腹痛，而非瘀血凝滞，气逆上壅作胀者，均忌。若误用，则愈伤血分，令病转剧。

蓬莪术  ***************************
味苦辛，性温，无毒。感夏末秋初之气，而得土金之味以生。降也，阳中阴也。得酒醋良。
〔主治〕主心腹痛，中恶疰忤鬼气，霍乱，冷气，吐酸水，解毒，食饮不消，酒磨服之。又疗妇人血气，丈夫奔豚。（《开宝》）　破痃癖冷气，以酒醋磨服。（甄权）　治一切气，开胃消食，通月经，消瘀血，止扑损痛下血，及内损恶血。（《大明》）
〔归经〕入肝经。为行气破血消积之品。（肝经血分药，通肝经聚血，破气中血。）
〔前论〕苏颂曰：此治积聚诸气为最要之药，与三棱同用良，妇人方中亦多使。讱庵曰：治五积，不宜专用下药，恐损真气，宜于破血行气药中，加补脾胃药。气旺，方能磨积，正旺则邪自消也。故东垣五积方用三棱、蓬术，皆兼人参赞助成功。
〔禁忌〕《经疏》曰：凡气血两虚，脾胃素弱而无积滞者，均忌。
〔炮制〕雷公曰：于砂盆中醋磨令尽，火畔熁干，筛用。苏颂曰：此物极坚，必于火灰中煨令透，乘热捣之，即碎如粉。时珍曰：今人多以醋炒或煮熟入药，取其引入血分也。

荆三棱  ***************************
味苦，性平，无毒。得火土之气以生。降多于升，阴中阳也。
〔主治〕主老癖癥瘕，积聚结块，产后恶血血结，通月水，堕胎，利气，止痛。（《开宝》）　治气胀，破积气，消扑损瘀血，女人血脉不调，心腹痛，产后腹痛血晕。（《大明》）　心鬲痛，饮食不消。（元素）　亦通肝经积血，治疮肿坚硬。（好古）
〔归经〕入肝经，兼入脾经。为散血行气消积之品。（肝经血分药，破血中之气。）
〔前论〕好古曰：三棱、蓬术治积块疮硬者，坚者削之也。时珍曰：能破气散结，其功近于香附而力峻，故难久服。
〔禁忌〕洁古曰：三棱能泻真气，真气虚者忌。

海藻  ***************************
味咸，性寒，无毒。禀海中阴气以生。降也，阴也。反甘草。
〔主治〕主瘿瘤结气，散颈下硬核痛，痈肿，癥瘕坚气，腹中上下雷鸣，下十二水肿。（《本经》）　疗皮间积聚暴㿉，瘤气结热，利小便。（《别录》）　治气结心下满，疝气下坠，疼痛卵肿，去腹中幽幽作声。（甄权）　治奔豚气，脚气，水气浮肿，食不消，五膈痰壅。（时珍）　海带，主治妇人病，及疗风。（《嘉祐》）　下水，消瘿，功同海藻。（吴普）
〔归经〕入胃经，通入十二经。为除热软坚润下之品。（能软老痰，兼消宿饮。）
〔前论〕洁古曰：凡瘿瘤马刀诸疮，坚而不溃者用之。经曰：咸能软坚，营卫不调，外为浮肿，随各引经药治之，肿无不消。
〔禁忌〕《经疏》曰：脾家有湿者忌。以白酒洗去咸味，焙干用。

昆布  ***************************
味咸，性寒，无毒。得水气以生。降也，阴也。
〔主治〕主十二种水肿，瘿瘤聚结气，瘘疮。（《别录》）　破积聚。（思邈）
〔归经〕入胃经。为软坚润下，除热散结之品。
〔前论〕东垣曰：咸能软坚，故瘿坚如石者，非此不除。与海藻同功。
〔鳌按〕昆布消坚，诚为要品。余曾用此同茯苓、归身、白术、半夏、陈皮，治梅核膈，二帖，吐出血块如柿核大者二枚，觉咽喉之上，甚空快，食稍下，又加人参，服二帖，吐出一物，如小樱桃大，极坚硬，吐砖地上，溅出二三尺许，击之不碎。又用人参、茯苓、白术、山药、归身、白芍四帖，霍然。

蒲公英  ***************************
味甘，性平，无毒。得水中冲气以生。降多于升，阳中阴也。
〔主治〕主妇人乳痈肿，水煮汁服之，又封之，立消。（《本经》）
〔归经〕入肾经，兼入脾胃二经。为解毒散结之品。（足少阴君药。）
〔前论〕时珍曰：古方有擦牙乌须发还少丹，甚言此草之功，盖取其能通肾也，故东垣以为肾经必用之药。

青蒿  ***************************
味苦，性寒，无毒。禀天地芬烈之气以生。可升可降，阴中阳也。伏硫黄。
〔主治〕主疥瘙痂痒恶疮，杀虫，留热在骨节间，明目。（《本经》）　风毒心痛，妇人血气，腹内满。（《大明》）　主治劳，止盗汗，去蒜发，疗热黄，治风毒，久疟，久痢，尸疰。（《医鉴》）　青蒿子，主明目，开胃，治劳瘦，其余功用同叶。
〔归经〕入肝胆二经。为除热补劳之品。（二经血分药。专治骨蒸劳热，蓐劳虚热。）
〔前论〕时珍曰：得春木少阳之气最早，故所主皆少阳厥阴血分之病。
〔禁忌〕《经疏》曰：产后气虚内寒作泻，及饮食停滞泄泻者，均忌。凡产后脾胃薄弱，忌与归、地同用。

夏枯草  ***************************
味苦辛，性寒，无毒。得土金之气而生。降也，阳中阴也。土瓜为使。伏汞砂。
〔主治〕主寒热瘰疬，鼠瘘头疮。破癥，散瘿结气，脚肿湿痹。（《本经》）
〔归经〕入肝、胆二经。为散结解热之品。（补肝血，缓肝火，解内热，散结气。）
〔前论〕丹溪曰：此草大有补养厥阴血脉之功。楼全善曰：此治目珠疼，至夜则甚者，神效。或用苦寒药点之反甚者，亦效。盖目连目本，即系也，属厥阴经，夜甚及点寒药反甚者，夜与寒亦阴故也。夏枯草气阳补厥阴血脉，以阳治阴也。其方夏枯草、香附各二两，甘草四钱，为末，每钱半，茶调服，下咽，疼即减半，四五服可全愈。讱庵曰：目白珠属阳，故昼痛，点苦寒药则效。黑珠属阴，故夜痛，点苦寒药反剧。

刘寄奴  ***************************
味苦，性温，无毒。
〔主治〕主破血，下胀，多服令人痢。（《本经》）　主通经，除癥，止金疮血。（《大明》）
〔归经〕入肝经。为破血止血之品。（通行走散，专入血分。）
〔前论〕仲淳曰：昔人谓为金疮要药。又治产后余疾下血止痛者，正以其下血迅速故也。
〔禁忌〕《经疏》曰：病人气血虚，脾胃弱，易作泄者，勿服。
〔炮制〕雷公曰：凡使，去叶用子良，以布拭去薄壳，酒蒸晒干用。

旋覆花  ***************************
一名金沸草。味咸，性温，无毒。禀冬令之气而生。降也，阳中阴也。
〔主治〕主结气胁下满，惊悸，除水，去五脏间寒热，下气。（《本经》）　消胸上痰结，唾如胶漆，心胸痰水，膀胱留饮，风气湿痹，皮间死肉，目中眵䁾，利大肠，通血脉。（《别录》）　主水肿，止呕逆不下食。（甄权）　去头目风。（宗奭）　消坚软痞，治噫气。（好古）　根能续筋。筋断，汁滴伤处，渣傅，半月筋续。（讱庵）
〔归经〕入肺、大肠二经。为下气消痰之品。（定喘止嗽，肺家要药。）
〔前论〕丹溪曰：宗奭言其行痰水，去头目风，亦走散之药。时珍曰：如上所治诸病，其功只在行水下气通血脉耳。
〔禁忌〕《经疏》曰：病人涉虚者，忌多服，冷利大肠，虚寒人禁用。

青葙子  ***************************
一名草决明。味苦，性微寒，无毒。
〔主治〕主唇口青。（《本经》）　治五脏邪气，益脑髓，镇肝，明耳目，坚筋骨，去风寒湿痹。（《大明》）　治肝脏热毒冲眼，赤障青盲翳膜。（甄权）
〔归经〕入肝经。为泻肝明目之品。（善祛风热。）
〔前论〕时珍曰：青葙子治眼，与决明子、苋实同功，《本经》虽不言治眼而主唇口青。又云：一名草决明，则明目之功可知矣。目者肝之窍，唇口青，肝之症，古方除热多用之，其为厥阴药又可知矣。

漏芦  ***************************
味苦咸，性寒，无毒。得地苦咸之味，禀天大寒之气以生。降也，阴也。连翘为使。
〔主治〕主皮肤热毒，恶疮疽痔，湿痹，下乳汁。（《本经》）　止遗溺，热气疮痒，通经脉。（《别录》）　通小肠，泄精，尿血，肠风，风赤眼，小儿壮热，扑损续筋骨，痈疽发背，排脓止血生肌。（《大明》）
〔归经〕入脾、胃、胆、大肠、膀胱五经。为泄热解毒之品。（胃本经药，寒而通利。）
〔前论〕庞安常曰：预解时行痘疹毒，取其寒胜热，又入阳明故也。无则以山栀代之。时珍曰：下乳汁，消热毒，排脓止血，生肌杀虫，故东垣以为手足阳明药。
〔禁忌〕《经疏》曰：妊娠禁用，疮疡阴症平塌不起发者，真气虚也，法当内塞，漏芦苦寒，非所宜设。

苎根  ***************************
味甘，性寒，无毒。得土之冲气兼阴寒之气以生。降也，阴也。
〔主治〕主小儿赤丹，其浸苎汁疗渴。（《本经》）　治心鬲热，漏胎下血，胎前产后心烦，及服金石药人心热，罨毒箭蛇虫咬。（《日华》）　主天行热疾，大渴大狂，诸淋血淋，捣贴赤游丹毒，痈疽发背，金疮伤折，止血易痂，鸡鱼骨哽。（《备要》）
〔归经〕入肝经。为解热散瘀之品。（捣汁能化血为水，补阴润燥凉血。）
〔前论〕丹溪曰：苎根大能补阴而行滞血，方家恶其贱勿用，惜哉！李仲南曰：诸伤瘀血不散，野苎麻叶捣敷，如瘀血在腹，顺流水打汁服，即通，血皆化水，秋冬用干叶亦可。
〔禁忌〕《经疏》曰：病人胃弱泄泻，及诸病不由血热者，均忌。

牛蒡子  ***************************
味苦，性平，无毒。得天地清凉之气以生。升多于降，阳也。
〔主治〕主明目，除风伤。（《别录》）　润肺散气，利咽喉，去皮肤风。（元素）　研末浸酒，每日服三盏，除诸风，去丹石毒，利腰脚，又食前熟挼三枚吞之，散诸结节筋骨烦热毒。（甄权）
〔归经〕入肺胃二经。为散风除热解毒之品。（通行十二经。）
〔前论〕东垣曰：能治风湿瘾疹，一也。疗咽喉风热，二也。散诸肿疮疡之毒，三也。利凝滞腰膝之气，四也。
〔鳌按〕牛蒡子功专发散，故为斑疹必用之剂。
〔禁忌〕《经疏》曰：疮家气虚色白，大便泄泻者忌。痧疹不忌泄泻，故用之无妨。痈疽已溃，非便闭不宜服，以性冷滑利也。

大青  ***************************
味苦，微咸，性大寒，无毒。禀至阴之气而生。降也，阴也。茎叶同用。
〔主治〕主疗时气头痛，大热口疮。（《别录》）　治温疫寒热。（甄权）　治热毒风，心烦闷，渴疾口干，小儿身热疾，风疹，及金石药毒，涂罨肿毒。（《大明》）　热毒痢，喉痹，丹毒。（《纲目》）　伤寒时疾热狂，阳毒发斑，黄疸。（《备要》）
〔归经〕入心、胃二经。为解散热毒之品。（二经泻热主药。）
〔前论〕李象先曰：阳毒则狂斑烦乱，以大青、升麻，可回困笃。楼全善曰：大青能通解心胃热毒，不特治伤寒也。
〔禁忌〕《经疏》曰：此乃阴寒之物，止用以除天行热病，不可施之虚寒脾弱之人。

青黛  ***************************
味咸，性寒，无毒。此即染淀瓮上沫紫碧色者，市肆以干淀充之，便有石灰，宜水飞淘净石灰。其淀，乃蓝与石灰作成者，气味与蓝稍有不同，而止血拔毒杀虫之功更胜于蓝。蓝叶汁，即生蓝叶可以染青者，如一时不得，以青布浸汁亦善。
〔主治〕主消食积。（丹溪）　主泻肝，散五脏郁火，解中下焦蕴蓄风热，吐咯痢血，小儿惊痫，疳热丹热，傅痈疽蛇犬毒。（《备要》）　蓝淀，解诸毒，敷热疮，小儿秃疮热肿。（藏器）　止血杀虫，治噎膈。（《纲目》）　蓝叶汁，主解一切毒，百药毒。治天行热狂，游风热毒肿毒。吐衄血，金疮血闷，除烦止渴。女人产后血晕，小儿壮热热疳。（《大明》）　青布　解诸物毒，天行热毒，小儿丹毒，并渍汁饮，烧灰敷恶疮。（《医鉴》）
〔归经〕入肝经。为除热解毒之品。（兼能凉血。）
〔前论〕丹溪曰：蓝属水，能使败血分归经络。安常曰：诸蓝性味皆不甚远，故皆能杀虫除热。惟淀有石灰，稍异。
〔禁忌〕《经疏》曰：凡血症，非血分实热而由阴虚内热，阳无所附，火气因空上炎，发为唾咯吐衄诸症，切不可用青黛等，盖血得寒则凝，凝则寒热交作，胸膈或痛，愈增其病矣。

扁蓄  ***************************
味苦，性平，无毒。
〔主治〕主浸淫疥瘙疽痔，杀三虫。（《本经》）　疗女子阴蚀。（《别录》）　煮汁饮小儿，治蛔虫有验。（甄权）　霍乱，黄疸利小便，小儿魃病。（《纲目》）　治热淋，虫蚀下部。（《备要》）
〔归经〕入胃、膀胱二经。为泄热下行之品。
〔前论〕云岐曰：热淋涩痛不得通利者，湿热郁于下焦也。扁蓄煎汤频饮服。

芦根  ***************************
味甘，性寒，无毒。禀土之冲气兼感水之阴气以生。降也，阴也。
〔主治〕主消渴，客热，止小便数。（《别录》）　胃中热，伤寒内热弥良。（苏恭）　解大热，开胃，治噎哕不止。（甄权）寒热时疾烦闷，泻痢人渴，孕妇心中热。（《大明》）　芦笋，即芦尖。主膈间客热，止渴，利小便，解河豚及诸鱼蟹毒。（宁原）　芦花，主霍乱，煮汁饮，大验。（苏恭）　亦入崩中药。（时珍）
〔归经〕入肺、脾、肾三经。为清热止呕之品。
〔前论〕丹溪曰：甘益胃，寒降火，故能治疗以上诸症。
〔禁忌〕《经疏》曰：因寒霍乱作胀，因寒呕吐。均忌。

紫菀  ***************************
味苦辛，性平，无毒。感春夏气化，兼得地中金性以生。可升可降，阳中阴也。款冬为使。恶天雄、瞿麦、藁本、雷丸、远志，畏茵陈。
〔主治〕主咳逆上气，胸中寒热结气。（《本经》）　疗咳吐脓血，止喘悸，五劳体虚，小儿惊痫。（《别录》）　下气，劳气虚热。（甄权）　消痰，止渴，调中，添髓。（《大明》）　益肺气，主息贲。（好古）　肺经虚热，开喉痹，取恶涎。（宁原）
〔归经〕入肺经，兼入胃经。为清金泄火之品。（紫入血分，辛不燥，润不寒，补不滞。）
〔前论〕思邈曰：此能治妇人小便卒不得出者，研末，井水服三撮，即通。小便血者，服五撮，立止。
〔禁忌〕《经疏》曰：肺病咳逆喘嗽，皆阴虚肺热也，忌独用多用，即用亦须与二冬、百部、桑皮等苦寒参用，方无害，以其性温也。

决明子  ***************************
此马蹄决明也。味甘苦咸，性微寒，无毒。得水土阴精之气，兼禀乎清阳以生。恶火麻仁，捣碎煎。
〔主治〕主青盲目淫，肤赤白膜，眼赤痛泪出，疗唇口青。久服益精光。（《本经》）　助肝气，除风热，治头风头痛，可作枕。（《医鉴》）
〔归经〕入肝、胆二经。为泻肝明目之品。（肝家正药。）
〔前论〕仲淳曰：补肝明目益精，除肝脏热之要药也。此疗目疾外，无他用，故无禁忌。

紫花地丁  ***************************
味辛苦，性寒，无毒。
〔主治〕主一切痈疽发背，疔肿瘰疬，无名肿毒，恶疮。（《纲目》）
〔归经〕入肝、脾二经。为除热解毒之品。（外科要药。）
〔前论〕宁原曰：研末酒服三钱，能治黄疸内热。
〔鳌按〕紫花地丁《纲目》止疗外科症，但考古人每用治黄疸、喉痹，取其泻湿除热之功也。大方家亦不可轻弃。

射干  ***************************
即紫蝴蝶根。味苦，性平，有毒。禀金气而兼火气以生。降也，阳中阴也。
〔主治〕主咳逆上气，喉痹咽痛，不得消息。散结气，腹中邪逆，食饮大热。（《本经》）　疗老血在心脾间，咳唾，言语气臭，散胸中热气。（《别录》）　消瘀血，通女人血闭。（甄权）　消痰，破癥结，胸膈满，气喘，腹胀，痃癖。（《大明》）去胃中痈疮。（元素）　降实火，利大肠，消积痰，治疟母。（《纲目》）
〔归经〕入心、心包、三焦三经，兼入肺、肝、脾三经。为清火解毒，散血消痰之品。
〔前论〕丹溪曰：射干属金有木与火，行足厥阴手足太阴之积痰，使结核自消甚捷。又治便毒，此足厥阴湿气，因疲劳而发，取射干三寸，与生姜同煎，食前服，利两三行，甚效。宁原曰：射干能降实火，火降则血消肿消，而痰结自解，癥瘕自除。
〔禁忌〕《经疏》曰：性不益阴，凡脾胃弱，脏寒，气血虚，病无实热，均忌。

马兜铃  ***************************
味苦，性寒，无毒。感冬气兼金气而生。降也，阴中微阳也。
〔主治〕主肺热咳嗽，痰结喘促，血痔瘘疮。（《开宝》）　肺气上急，坐息不得，咳逆连连不止。（甄权）　清肺气，去肺中湿热。（元素）
〔归经〕入肺经。为清热下气之品。（辛苦降肺气，性寒清肺热。）
〔前论〕时珍曰：体轻而虚，熟则四开，为肺之象，故能入肺。钱乙补肺阿胶散用之，非取其补肺，乃取其清热降气也，邪去则肺安矣。其中阿胶糯米，正补肺药也。崔氏方用以吐虫，不能补肺可知，其根名青木香，治鬼疰积聚，诸毒热肿，及疔肿复发。
〔禁忌〕《经疏》曰：肺虚寒咳嗽，或寒痰作喘者，均忌。
〔炮制〕雷公曰：凡使，取净子焙用。

瓜蒌实  ***************************
全用为实。味苦甘，性寒，无毒。禀天地清寒之气而生。降也，阴也。恶干姜，畏牛膝，反乌头。
〔主治〕主胸痹。（《本经》）　洗涤胸中垢腻，此即连汁并子而言也。（丹溪）　治气喘，结胸，痰嗽，润心肺，治吐血，泻血，赤白痢，并炒用。（《医鉴》）　瓜蒌仁，即实中之子。甘补肺，润降气，清胸中痰火，为治嗽要药。（《医鉴》）　炒黄酒服，止一切血。（讱庵）　取子去壳去油炒用，又名瓜蒌霜。专消痰。（李梴）　瓜蒌根即天花粉，主消渴，身热烦满，大热。（《本经》）　除肠胃中痼热，人疸身面黄，唇干舌燥短气，通月水。（《别录》）　治热狂时疾，通小肠，消肿毒，乳痈发背，痔漏疮疖，排脓生肌长肉，消扑损瘀血。（《大明》）
〔归经〕入肺经。为润肺降气之品。
〔前论〕吴机曰：仲景治胸痹痛引心背，咳唾喘息，及伤寒结胸满痛，皆用瓜蒌实，乃取其甘寒不犯胃气，能降上焦之火，使痰气下降也。若单取仁，能荡涤胸中垢秽，又能生津止渴，为消渴神药，并能清咽利肠，通乳消肿，治酒黄热痢二便不利，皆取其滑润之功也。东垣曰：花粉纯阴解烦渴，行津液，心中枯涸者，非此不能除。与辛酸同用，导肿气。丹溪曰：瓜蒌根，消渴圣药。时珍曰：花粉止渴生津，润枯降火，却不伤胃，若诋其苦寒，误矣！又瓜蒌古方全用，后世仁实各用。
〔禁忌〕《经疏》曰：脾胃虚寒作泄者，忌。

山豆根  ***************************
味苦，性寒，无毒。得土之冲气兼感冬寒之气以生。
〔主治〕主解诸药毒，消疮肿毒，人及马急黄，发热咳嗽，杀小虫。（《本经》）　治喉痈喉风，龈肿齿痛，喘满热嗽，腹痛下痢，五痔诸疮。（《纲目》）
〔归经〕入心、肺、大肠三经。为清热解毒之品。（泻心火以保金气，降大肠风热。）
〔前论〕讱庵曰：心火降，则不灼肺而金清，肺与大肠相表里，肺金清，则大肠亦清矣。
〔禁忌〕《经疏》曰：病人虚寒者勿服。

忍冬藤  ***************************
味甘，性寒，无毒。感土之中气禀天之春气以生。花名金银花。
〔主治〕主寒热身肿。（《别录》）　治腹胀满，止气下澼。（甄权）　热毒血痢，水痢，浓煎服。（藏器）　治一切痈疽恶疮，散热解毒。（《纲目》）　疗风，养血，止渴，解轻粉毒。（《备要》）　治飞尸、伏尸、遁尸、沉尸、风尸、尸疰。（弘景）
〔归经〕入肺经。为散热解毒之品。（外科要药。）
〔前论〕时珍曰：忍冬藤叶与花功用皆同，昔人称其治风、除胀、解痢、逐尸为要药，而后世不复知用，但称其消肿散毒，治疮为要药，而昔人并未言及，乃知古今之理不同，未可一辙论也。
〔禁忌〕吴普曰：虚寒作泄者忌用。　以上泻剂草部

降真香  ***************************
味苦，性温，无毒。
〔主治〕主烧之辟天行时气，宅舍怪异，小儿带之，辟邪恶气。（李梴）　疗折伤金疮，止血定痛，消肿生肌。（《纲目》）
〔归经〕入肝经，通入十二经。为散邪之品。
〔前论〕仲淳曰：入药以色红香气甜而不辣者佳，深紫色不良。上部伤瘀血停积，胸膈骨按之痛，或并胁肋痛，此吐血候也。急以此刮末入药煎服之良。亦治内伤，或怒气伤肝吐血，用此代郁金神效。

阿魏  ***************************
味辛，性平，无毒。
〔主治〕主杀诸小虫，去臭气，破癥积，下恶气，除邪鬼蛊毒。（《开宝》）　治风邪鬼疰，心腹中冷。（李梴）　辟瘟，治疟，主霍乱心腹痛，解蕈菜毒。（《大明》）
〔归经〕入脾、胃二经。为消结杀虫之品。（能消肉积。）
〔前论〕萧炳曰：世人治疟，多用常山、砒霜毒物，不知阿魏平易无害，且有效。方用阿魏、丹砂各一两，研匀，米糊丸皂子大，每空心服一丸即愈。此方治疟，以无根水下，治痢，以黄连木香汤下。疟痢多起于积滞故尔。
〔炮制〕雷公曰：凡使，用钵研细，热酒器上裛过入药。

芦荟  ***************************
味苦，性大寒，无毒。
〔主治〕主吹鼻杀脑疳，除鼻痒。（甄权）　主清热杀虫，凉肝明目，治小儿惊痫，五疳三虫，痔瘘䘌齿，湿癣出黄汁。（《备要》）
〔归经〕入肝、心包二经。为涤热杀虫之品。（手足厥阴主药。）
〔前论〕苏颂曰：功专杀虫清热，所治诸病，皆热与虫所主也。
〔鳌按〕近世以芦荟为更衣药，盖以其清燥涤热之功也。

黄柏  ***************************
味苦，性寒，无毒。禀至阴之气，而得清寒之性以生。降也，阴也。恶干漆。
〔主治〕主五脏肠胃中结热，黄疸，肠痔，止泄痢。女子漏下赤白。阴伤蚀疮。（《本经》）　疗惊气在皮间，肌肤热赤起，目热赤痛，口疮。（《别录》）　治下血如鸡鸭肝片，傅阴茎上疮。（甄权）　治骨蒸，洗肝明目，口干心热，治蛔心痛，肠风下血后，结热肿痛。（《大明》）　泻膀胱相火，补肾水不足，坚肾，壮骨髓，疗下焦虚，诸痿瘫痪。利下窍，除热。（元素）　治冲脉气逆不渴而小便不痛，诸疮痛不可忍。（东垣）
〔归经〕入肾、膀胱二经。为除热益阴之品。（肾家要药。膀胱引经药，专治阴虚生内热诸症。）
〔前论〕元素曰：瘫痪必用之药。东垣曰：黄柏、苍术乃治痿要药。时珍曰：黄柏能制膀胱、命门阴中之火，知母能清肺金滋肾水之化源，故洁古、东垣、丹溪皆以为滋阴降火要药，上古所未言也。然必少壮气盛能食者为宜，若中气虚而邪火炽者，久服则有寒中之变，近时虚损，及纵欲求嗣之人，用补阴药往往以此二味为君，降令太过，脾胃受伤，真阳暗损，精气不暖，致生他病。讱庵曰：诸病之中，火症为多，有本经自病者，如忿怒生肝火，焦思生心火之类是也。有子母相克者，如心火克肺，肝火克脾是也。有脏腑相移者，如肺火咳嗽，久则移热于大肠而泄泻，心火烦焦，久则移热于小肠而淋闭是也。又有别经相移者，有数经合病者，当从重者治之。
〔禁忌〕《经疏》曰：阴阳两虚，脾胃薄弱者，均忌。
〔炮制〕《纲目》曰：黄柏性寒而沉，生用则降实火，熟用则不伤胃，酒制则治上，蜜制则治中，盐制则治下。

厚朴  ***************************
味苦辛，性温，无毒。禀地二之气以生，兼得春阳而成。降也，阴中阳也。干姜为使。恶泽泻、磁石、寒水石，忌豆。
〔主治〕主中风伤寒头痛寒热惊悸，气血痹死肌，去三虫。（《本经》）　温中益气，消痰下气，疗霍乱，及腹痛胀满，胃中逆冷，呕不止，泄痢，淋露，去留热，除惊，心烦满，厚肠胃。（《别录》）　健脾，治反胃，霍乱转筋，泻膀胱及五脏一切气。妇人胎前产后腹脏不安，杀肠中虫，调关节。（《大明》）　治积年冷，腹内雷鸣虚吼，宿食不消，去结水，破宿血，化水谷，止吐酸水，大温胃气，治冷痛，主病人虚而尿白。（甄权）　主肺气腹满膨而喘咳。（好古）
〔归经〕入脾、胃二经。为下实散满之品。（苦降泻实满，辛温散湿满。）
〔前论〕丹溪曰：此能泻胃中之实，然滞行则宜去之。若气实人误服参、芪药，多补气胀闷，或作喘，宜此泻之。好古曰：《别录》言温中益气，消痰下气，果泄气乎，益气乎？盖与枳实、大黄同用，则泻实满，所谓消痰下气是也。与橘皮、苍术同用，则除湿满，所谓温中益气是也。与解利药同用，则治伤寒头痛，与泻利药同用，则厚肠胃，大抵味苦性温，用其苦则泻，用其温则补也。
〔炮制〕《大明》曰：凡使，去粗皮，姜汁炙，或浸炒用。

苦楝子  ***************************
一名金铃子，出川蜀者佳，又名川楝子。味苦，性寒，有小毒。禀天之阴气，得地之苦味以生。降也，阴也。茴香为使。
〔主治〕主温疟伤寒，大热烦狂，杀三虫疥疡，利小便水道。（《本经》）　主胸中大热狂，失心燥闷，作汤浴。（甄权）　入心及小肠，止上下部腹痛。（东垣）　泻膀胱。（好古）　治诸疝，虫痔。（《大明》）
〔归经〕入肝、心包、小肠、膀胱四经，兼入肺、脾、胃三经。为泄热之品。
〔前论〕元素曰：热厥暴痛，非此不能除。安常曰：能入肝舒筋，导小肠膀胱之热。因引心包相火下行，故心腹痛及疝气为要药。
〔禁忌〕《经疏》曰：脾胃虚寒者忌用。
〔炮制〕雷公曰：凡使，酒拌，令透蒸，待皮软，去皮去核，取肉用。凡用肉不用核，用核不用肉，如用核，捶碎，浆水煮一伏时，晒干。

槐花  ***************************
味苦，性平，无毒。感天地阴寒之气，而兼水木之化以生。降也，阴也。陈者良。
〔主治〕主五痔，心痛，眼赤，杀腹脏虫，及皮肤风热，肠风泻血，赤白痢，并炒研服。（《大明》）　凉大肠。（元素）　炒香频嚼，治失音喉痹，止吐衄，崩中漏下。（《纲目》）　槐角子，即槐实。主五内邪热气，止涎唾，补绝伤，火疮。妇人乳瘕，子脏急痛。（《本经》）　治五痔瘘疮，熬膏，可丸如鼠屎，入窍中，日三易，乃愈。（《别录》）　治大热难产。（甄权）　明目除热泪，头脑心胸间热风烦闷，风眩欲倒，心头吐涎如醉，漾漾如车船上者。（藏器）　男女阴疮湿痒，催生，吞七枚。（《大明》）　凉大肠，润肝燥。（东垣）
〔归经〕入肝、大肠二经。为凉血清热之品。（二经血分药，凉血要药。）
〔前论〕丹溪曰：槐花凉血，盖血凉则阴自足。苏颂曰：嫩房角作汤代茗，主头风，明目，补脑。仲淳曰：槐角子苦寒纯阴，凉血妙品，故能除一切热，散一切结，清一切火。如上诸病，莫不由斯三者而成，故悉主之。
〔禁忌〕《经疏》曰：病人虚寒作泄，及阴虚血热而非实热者，均忌。
〔炮制〕雷公曰：凡使，槐花须未开时采取，亦名槐米，陈久，炒用。凡使槐实，去单子及五子者，打碎，牛乳浸一宿，蒸过用。

苏木  ***************************
味甘咸，性平，无毒。禀水土之气而生。降多于升，阳中阴也。
〔主治〕主破血，产后血胀闷欲死，水煮五两，取浓汁服。（《开宝》）　妇人血气心腹痛，月候不调，及蓐劳。排脓止痛，消痈肿，扑损瘀血。女人失音血噤，赤白痢，并后分急痛。（《大明》）　产后恶露不安，心腹搅痛，及经络不通。男女中风，口噤不语，并宜细研乳头香方寸匕，酒煎苏木调服，立吐恶物瘥。（好古）　人常呕吐，水煎服。（藏器）　破疮疡死血，产后败血。（东垣）
〔归经〕入肝、脾、肾三经，兼入心、胃二经。为散表行血之品。（三阴经血分药。）
〔前论〕洁古曰：味辛性凉，发散表里风气，宜与防风同用，又能破死血。时珍曰：少用则和血，多用则破血。
〔禁忌〕《经疏》曰：产后恶露已尽，由血虚腹痛者，不宜用。

巴豆  ***************************
味辛，性温，有毒。生于盛夏六阳之令，而成于秋金之月。降也，阴也。芫花为使。畏大黄、黄连、藜芦、冷水。
〔主治〕主伤寒温疟寒热，破癥瘕结聚坚积，留饮痰癖，大腹水胀，能荡涤五脏六腑，开通闭塞，利水谷道，去恶肉，除鬼毒蛊疰邪物，杀虫鱼。（《本经》）　疗女子月闭，烂胎，金疮脓血不利，丈夫阴㿗，杀斑蝥毒。（《别录》）　破痰癖，血瘕，气痞食积，惊痫。（讱庵）
〔归经〕入胃、大肠二经。为斩关夺门之品。（兼燥剂，能开窍宜滞。）
〔前论〕丹溪曰：巴豆去胃中寒积，无寒积者勿用。海藏曰：若急治，为水谷道路之剂，去皮心膜油，生用。若缓治，为消坚磨积之剂，炒去烟，令紫黑用。可以通肠，可以止泻，世所不知也。东垣曰：巴豆不去膜则伤胃，不去心则作呕，以沉香水浸则能升能降，与大黄同用，泻火反缓，为其性相畏也。
〔禁忌〕《经疏》曰：凡一概汤散丸剂，切勿轻投，即不得已急症，亦须炒熟，压令油极净，入分许即止，不得多用。

桑根白皮  ***************************
味甘辛，性寒，无毒。得土金之气而生。降多于升，阳中阴也。续断、桂心、麻子为使。忌铁。
〔主治〕主肺气喘满，伤中，五劳六极。（《本经》）　去肺中水气，唾血热咳，水肿腹满胪胀。（《别录》）　虚劳客热头痛。（甄权）　下气调中，消痰止渴，止霍乱吐泻，小儿天吊惊痫客忤，傅鹅口疮大验。（《大明》）　泻肺，利大小肠，降气散血。（《纲目》）　桑叶，主除寒热，出汗。（《本经》）　除脚气水肿，利大小肠，劳热咳嗽明目。（苏恭）　桑枝，主遍体风痒干燥，水气脚气风气。四肢拘挛，上气眼运，肺气咳嗽，消食，利小便，疗口干，及痈疽后渴。（苏颂）
〔归经〕入肺经。为清金之品。（兼燥剂，辛泻肺邪有余而止嗽，甘固元气不足而补虚。）
〔前论〕罗谦甫曰：桑皮泄肺，是泻肺中火邪，非泻肺气也。火与元气不两立，火去则气得安，故又益气。东垣曰：肺中有水，则生痰作嗽，除水气正所以泻火邪，实则泻其子也，火退气宁，则补益在其中矣。丹溪曰：经霜桑叶研末，米饮服，止盗汗。时珍曰：桑叶乃入胃大肠二经，煎汁代茶，能止消渴。桑枝不寒不热，可以常服。
〔禁忌〕《经疏》曰：凡肺虚无火，因寒袭之而咳嗽者，勿用桑皮。

枳实  ***************************
味苦，性寒，无毒。感天地苦寒之气而生。降也，阴也。
〔主治〕主大风在皮肤中，如麻豆苦痒，除寒热结，止痢，利五脏。（《本经》）　除胸胁痰癖，逐停水，破结实，消胀满，心下急痞痛，逆气胁风痛，安胃气，止溏泄。（《别录》）　解伤寒结胸，主上气喘咳，肾内伤冷，阴痿而有气，加用之。（甄权）　消食，散败血，破坚积，去胃中温热。（元素）
〔归经〕入脾、胃二经。为破气行痰之品。（滑窍降实。）
〔前论〕丹溪曰：枳实泻痰，能冲墙倒壁。元素曰：心下痞，及宿食不消，并宜枳实、黄连。蜜炙用，则破水积以泄气，除内热。洁古用去脾经积血，以脾无积血，则心下不痞也。（东垣）

枳壳  ***************************
味苦咸，性微寒，无毒。降也，阴也。
〔主治〕主风痒麻痹，通利关节，劳气咳嗽，背胀闷倦，散留结胸膈痰滞，逐水消胀满，大肠风，安胃，止风痛。（《开宝》）　遍身风痒，肌中如麻豆，恶疮，肠风痔疾，心腹结气，两胁胀痛，关膈壅塞。（甄权）　下气止呕逆，消痰治反胃，霍乱泻痢，消食，破癥结痃癖，五膈及肺气水肿。（《大明》）　专治痢疾里急后重。（《纲目》）
〔归经〕入肺、胃二经。为散结逐滞之品。（泄肺气，除胸痞，息痛利。）
〔前论〕陈承曰：脾无积血，心下不痞，浊气在上，则生䐜胀。时珍曰：枳实、枳壳，其功皆能利气，气下则痰喘止，气行则痞胀消，气通则痛利止，气快则后重除，故以枳实利胸膈，枳壳利肠胃。然仲景治胸痹痞满，以枳实为要药，诸方治下血痔利，大肠秘塞，里急后重，又以枳壳为通剂，则枳实不独治下，而壳不独治高也。盖自飞门至魄门，皆肺主之，三焦相通，一气而已，则二物分亦可，不分亦可也。
〔鳌按〕胸痹痞满，病之在高者，仲景以枳实治之，下血痔痢，大肠秘塞，里急后重，病之在下者，仲景以枳壳治之，非仲景之互用也，以仲景是汉时人，壳实并未分别，故仲景随时调用，无所取择，迨魏晋分用之后，始以枳实力猛，宜治下，枳壳力缓，宜治高，更为精当，其实以枳壳治在下之病，以枳实治在上之病，苟能得当，亦未尝不效，不必拘拘于此，多生议说也，然二者毕竟都属破气之药，不得过剂。
〔禁忌〕《经疏》曰：肺气虚弱，脾胃虚，中气不运，而痰壅喘急，咳嗽不因风寒入肺，气壅，及咳嗽阴虚火炎，与一概胎前产后，均忌。

山栀子  ***************************
味苦，性寒，无毒。禀天之清气，得地之苦味以生，降也，阴也。
〔主治〕主五内邪气，胃中热气，面赤，酒疱，疮疡。（《本经》）　疗目赤热痛，胸心大小肠大热，心中烦闷。（《别录》）　去热毒风，除时疾热，解五种黄病，利五淋，通小便，解消渴。（甄权）　心烦懊憹不得眠，脐下血滞而小便不利。（元素）　泻三焦火，清胃脘血，治热厥心痛，解热郁结气。（丹溪）　治吐衄，血痢血淋，损伤瘀血，又伤寒劳复，热厥头痛，疝气，汤火伤。（时珍）
〔归经〕入心肺胃三经，为泄火之品。（能使心肺热邪屈曲下行从小便出而三焦郁火以解）
〔前论〕河间曰：治实火之血，顺气为先，气行则血自归经，治虚火之血，养正为先，气壮则自能摄血，元素曰：轻飘象肺，色赤象火，故能泻肺中之火，丹溪曰：栀子泻三焦火，及痞块中火邪，最清胃脘之血，好古曰：栀子用为利小便药，非利小便，乃清肺也。
〔禁忌〕《经疏》曰：凡脾胃虚弱，血虚发热，心肺无邪热，小便闭由膀胱气虚，均忌。
〔炮制〕丹溪曰：治上中二焦，连壳用，治下焦，去壳，洗去黄浆，炒用，治血病，炒黑用，好古曰：去心胸中热，用仁，去肌表间热，用皮。

郁李仁  ***************************
味苦辛酸，性平，无毒。得金气而兼木气以生，降也，阴也。
〔主治〕主大腹水肿，面目四肢浮肿，利小便水道。（《本经》）　肠中结气，关格不通。（甄权）泄五脏膀胱急痛，宣腰胯冷脓，消宿食，下气。（《大明》）　破癖气，下四肢水，酒服四十九粒，能泻结气。（孟诜）　破血润燥。（元素）　专治大肠气滞，燥涩不通。（东垣）　治因悸，目张不瞑。
〔归经〕入脾、大小肠三经。为润燥泄气破血之品。（脾经气分药。）
〔前论〕陈承曰：郁李仁性专下降，善导大肠燥结，利周身水气，然下后多令人津液亏损，燥结愈甚，乃治标救急之药，非可常用。
〔禁忌〕《经疏》曰：津液不足者，忌。

大腹皮  ***************************
味辛，性温，无毒。
〔主治〕主冷热气攻心腹，大肠蛊毒，痰膈醋心，并以姜盐同煎，入疏气药良。（《开宝》）　下一切气，止霍乱，通大小肠，健脾开胃。（《大明》）　降逆气，消肌肤中水气浮肿，脚气壅滞，瘴疟痞满，胎气恶阻胀闷。（《纲目》）　其子，与槟榔同功。
〔归经〕入脾、胃二经。为下气行水之品。（兼通剂，辛泻肺，温和脾。）
〔前论〕仲淳曰：凡人脾胃虚，则寒热不调，逆气攻走，则痰滞中焦，结成膈症。或湿热郁积，酸味醋心。辛温暖胃豁痰，通行下气，则诸症除矣。大肠壅毒，以其辛散破气而走阳明，故亦主之也。
〔鳌按〕腹皮下气，亦与槟榔同，不独子也。但槟榔破气最捷，其性为烈，腹皮下气稍迟，其性较缓耳。
〔禁忌〕《经疏》曰：病涉虚弱者，忌。
〔炮制〕思邈曰：鸩鸟多集此树，宜以酒洗清，再大豆汁洗，晒干用。

竹叶  ***************************
味辛甘，性寒，无毒。禀阴气以生。降也，阴中微阳也。
〔主治〕主胸中痰热，咳逆上气。（《本经》）　竹茹，主呕啘，温气寒热，吐血，崩中。（《别录》）　止肺痿吐血。（甄权）　噎膈。（孟诜）　伤寒劳复，小儿热痫，妇人胎动，主劳热。（《大明》）　竹沥，疗暴中风痹，胸中大热，止烦闷，消渴，劳复。（《别录》）　中风失音不语，养血清痰，风痰虚痰在胸膈，使人癫狂，痰在经络四肢及皮里膜外，非此不达不行。（丹溪）　主风痉，疗风热。（孟诜）
〔归经〕入心、胃二经。为涤热之品。（竹叶、竹茹，专治上焦烦热，竹沥中风主药。）
〔前论〕汪机曰：竹茹入肺、胃经，能开胃土之郁，清肺金之燥。竹沥入肝经，滑利走窍，能消风降火，润燥行痰，益阴养血，与竹叶所治不同。讱庵曰：大概竹叶俱能凉心缓脾，消痰解渴，咳逆喘促，呕哕吐血，中风不语，小儿惊痫。又以叶生竹上，故专除上焦风邪烦热。竹皮入肺，肺主上焦，故亦除上焦烦热。雷斅曰：久渴心烦，宜投竹沥。丹溪曰：竹沥味性甘缓，能除阴虚之有大热者，寒而能补，胎前不损子，产后不碍虚。仲淳曰：凡中风，未有不因阴虚火旺，痰热壅结而致者。如果外来风邪，安可用此寒滑之竹沥治之？盖人阴既虚，火必旺，煎熬津液，结而为痰，壅塞气道不得升降，热极生风，以致卒然僵仆或偏痹不仁，竹沥能遍走经络，搜剔一切痰结，且甘寒能益阴除热，痰与热祛，则气道通利，经脉流转，中风之症自除矣。时珍曰：竹沥性寒而滑，因风火燥热而有痰者宜之。
〔禁忌〕《经疏》曰：竹茹，凡胃寒呕吐，感寒挟食作吐，忌用。竹沥，凡寒痰湿痰及饮食生痰，忌用。

天竺黄  ***************************
味甘，性寒，无毒。竹之津液结成。
〔主治〕主小儿惊风天吊，镇心明目，去诸风热，疗金疮止血，滋养五脏。（《开宝》）　治中风痰壅，卒失音不语。小儿客忤痫疾。（《大明》）　制服毒药发热。（保升）
〔归经〕入心经。为除热豁痰定惊之品。（幼科要药，凉心经，利心窍。）
〔前论〕仲淳曰：此即大竹内所结之黄粉，气味功用与竹沥相同，第竹黄气稍缓而无寒滑之患，故为小儿要药。盖小儿惊痫天吊风热者，亦犹大人热极生风之候也，此能除热养心，豁痰利窍，心家热清，而惊自平矣。

雷丸  ***************************
味苦咸，性微寒，无毒。禀竹之余气，兼得地中阴水之气以生。降也，阴也。荔实、厚朴、芫花为使。恶葛根。
〔主治〕主杀三虫，逐毒气胃中热，利丈夫，不利女子。（《本经》）　作摩膏，治小儿百病，逐邪气恶风汗出，除皮中热结积，蛊毒白虫，寸白自出不止，久服令人阴痿。（《别录》）　逐风，主癫痫狂走。（甄权）
〔归经〕入胃、大肠二经。为消积杀虫之品。
〔前论〕陈承曰：经言利丈夫不利女子，乃疏利男子元气，不疏利女子脏气，故曰久服令人阴痿也。
〔炮制〕《大明》曰：入药炮用。苏恭曰：此竹之苓也，乃竹之余气所结，大小入栗，生土中而无苗叶。　以上泻剂木部


卷七·泻剂下  ——————————————————————————————————————————————————————————————————————————————————————————

泻剂下  ***************************
泻剂下

绿豆  ***************************
味甘，性寒，无毒。禀土中之阴气而生。反榧子壳，害人。
〔主治〕主丹毒烦热，风疹，药石发动，奔豚。（《开宝》）　止泄痢卒澼，利小便肠满。（思邈）　行十二经血脉，去浮风，煮汁，止消渴。（孟诜）　解一切药牛马金石毒。（宁原）　厚肠胃，作枕明目，止头风头痛，除吐逆。（《日华》）　绿豆皮，主解热毒，退目翳。（时珍）　绿豆粉，主痘疮湿烂，不结痂疕者，干扑之良。（宁原）　新水调服，治霍乱转筋，解诸药毒死心头尚温者，解菇菌砒毒。（汪颖）
〔归经〕入胃经，兼入心经。为清热解毒之品。
〔前论〕吴瑞曰：绿豆肉平皮寒，如解金石砒霜草木一切毒，宜连皮生研，新汲水服。
〔禁忌〕《经疏》曰：脾胃虚寒滑泄者忌。　以上泻剂谷部

冬瓜  ***************************
味甘，性微寒，无毒。禀阴土之气而生。可升可降，阴中阳也。
〔主治〕主小腹水胀，利小便，止渴。（《别录》）　除心胸满，去头面热。（孟诜）　大解热毒，消痈肿，切片，摩痱子良。（《大明》）　冬瓜子，主除烦满不乐。（《别录》）　去皮肤风。（《大明》）　治肠痈。（陈承）　开胃醒脾进食。（吴球）冬瓜皮，主折损伤骨。（时珍）
〔归经〕入脾、胃、大小肠四经。为除热益脾之品。
〔前论〕丹溪曰：冬瓜性走而急。寇氏谓其分散热毒气，亦取其走而性急也。
〔禁忌〕《经疏》曰：冬瓜性冷利，脏腑有热者宜之。若虚寒肾冷，久病滑泄者忌。　以上泻剂菜部

杏仁  ***************************
味甘，性温，有小毒。禀春温之气，兼得火土之化以生。可升可降，阴也。恶黄芪、葛根、葛花。
〔主治〕主咳逆上气雷鸣，喉痹下气，产乳金疮，寒心奔豚。（《本经》）　惊痫，心下烦热，风气去来，时行头痛，解肌，消心下急，杀狗毒。（《别录》）　除肺热，利胸膈气逆。（元素）　疗肺气喘促，解肌出汗，通大肠气秘，上焦风燥，解锡毒。阴户痛痒，捣敷之。（士材）　叭哒杏仁，主止咳，下气，消心腹间逆闷。（《正要》）
〔归经〕入肺、大肠二经。为泻肺解肌，润燥下气之品。（专散肺家风寒痰滞。）
〔前论〕李杲曰：杏仁下喘，治气也。桃仁疗狂，治血也。俱治大便秘，当分气血，昼便难，行阳气也，夜便难，行阴血也，故虚人便秘不可过泄。脉浮者属气，用杏仁、陈皮。脉沉者属血，用桃仁、陈皮。肺、大肠为表里，贲门主往来，魄门主收闭，为气之通道，故并用陈皮佐之。贲门胃之上口，魄门即肛门。
〔禁忌〕《经疏》曰：凡阴虚咳嗽，肺家有虚热热痰者，均忌。（双仁者不可用。）

桃仁  ***************************
味苦甘，性平，无毒。禀火土之气以生。降也，阴中阳也。香附为使。
〔主治〕主行瘀血，血闭，癥瘕。（《本经》）　止咳逆上气，消心下坚硬，除卒暴击血，通月水，止心腹痛。（《别录》）通大肠血，治热入血室，血燥血痞，损伤积血，血痢，皮肤血热燥痒，蓄血发热如狂。（《备要》）　血滞风痹骨蒸，肝疟寒热，鬼疰疼痛，产后血病。（《纲目》）
〔归经〕入肝、心包二经。为破血润燥之品。（二经血分药。苦能泄血滞，甘能缓肝气而生新血。）
〔前论〕陈承曰：行血，连皮尖生用。润燥，去皮尖炒用。俱研碎。
〔禁忌〕《经疏》曰：桃仁散而不收，泻而无补，过用或不当，能使血下不止，损伤真阴。故凡经闭由于血枯，产后腹痛由于血虚，大便闭涩由于津液不足者，均忌。

梨  ***************************
味甘微酸，性寒，无毒。得西方金气以生。降也，阴也。
〔主治〕主客热，中风不语，治伤寒热发，解丹石热气，惊邪，利大小便。（《开宝》）　热嗽，止渴。（苏恭）　止烦，气喘热狂，作浆，吐风痰。（《大明》）　卒喑风不语者，捣汁频服，胸中痞塞热结者，宜多食。（孟诜）
〔归经〕入心、肺二经，兼入肝、胃二经。为消痰降火，清热解毒之品。
〔前论〕时珍曰：梨能治风热，凉心润肺，降火消痰，皆其功也。今人痰病火病，十居六七，梨之有益，盖不为少，但不宜过食耳。
〔禁忌〕《经疏》曰：凡肺寒咳嗽，脾家泄泻腹痛，冷积寒痰痰饮，产后痘后胃冷呕吐，及西北真中风，均忌。

山楂  ***************************
味甘酸，性温，无毒。禀木气而生。降也，阴也。
〔主治〕主消食积，化宿滞，行结气，除积块、痰块、血块，健脾开膈，疗痢疾。（《医鉴》）　止儿枕作痛，发小儿痘疹。（《备要》）
〔归经〕入脾经。为破气消积，散瘀化痰之品。（专去腥膻油腻之积，与麦芽消谷积不同。）
〔前论〕士瀛曰：自丹溪始著山楂之功，而后遂为要药，核亦有力，化食磨积。宁原曰：多食令人嘈烦易饥，反伐脾胃生发之气，盖以破泄太过，中气受伤也。
〔禁忌〕《经疏》曰：脾虚不运，及胃家无食积，均忌。如脾胃虚，兼有积滞，当与补药同施，亦不宜过用。

青皮  ***************************
味苦辛，性寒，无毒。降也，阴中微阳也。
〔主治〕主破坚癖，散滞气，治左胁肝经积气。（元素）　治胸膈气逆胁痛，小腹疝痛，消乳肿。（《纲目》）　治肝经，郁久，胁痛多怒，久疟结癖，最能发汗，以皮能达皮，辛苦发散也。（《备要》）
〔归经〕入肝、胆二经。为猛锐之品。（二经气分药。通肝泻肺，散积消痞，除痰消坚开滞。）
〔前论〕子和曰：陈皮升浮，入脾肺，治高而主通。青皮沉降，入肝胆，治低而主泻。柴胡疏上焦肝气，青皮治下焦肝气。凡泻气药，俱云泻肺，肺主气也。时珍曰：青皮入肝散邪，入脾除痰，为疟家必用之药，故清脾饮以之为君。又乳房属阳明，乳头属厥阴，肝气壅，故窍不得通，胃血沸，故热甚化脓。
〔禁忌〕《经疏》曰：削坚破滞，性最酷烈，误服立损真气，必与参、术、芍药等补脾药同行，必不可单行，肝脾气虚者，均忌。

槟榔  ***************************
味辛，性温涩，无毒。得天之阳气，地之金气以生。降也，阳中微阴也。忌见火。
〔主治〕主消谷，逐水，除痰癖，杀三虫，伏尸，疗寸白。（《本经》）　宣利五脏六腑壅滞，破胸中气，下水肿，治心痛积聚。（甄权）　下一切气，通关节，利九窍，健脾调中，破癥结。（《日华》）　主奔豚气，五膈气，风冷气，脚气，治食不消。（李梴）　攻坚去胀，醒酒，治瘴疠疟，痢疾里急后重。（《备要》）
〔归经〕入胃、大肠二经。为沉重下坠之品。（能下肠胃有形之物。）
〔前论〕元素曰：槟榔能坠诸气至于下极，故治后重如神。
〔禁忌〕《经疏》曰：凡气虚，脾胃虚，阴阳两虚，中气不足者，均忌。

西瓜  ***************************
味甘，性寒，无毒。得天地清寒之气以生。降也，阴中阳也。
〔主治〕主消烦止渴，解暑热。（吴瑞）　疗喉痹。（汪颖）　利小水，治血痢，解酒毒。（宁原）　含汁，治口疮。（丹溪）西瓜皮　主口舌唇内生疮。
〔归经〕入脾经。为清暑解热之品。
〔前论〕时珍曰：西瓜究属生冷，名天生白虎汤。食者，但取一时之快，不知其伤脾助湿之害也。
〔鳌按〕西瓜浮面青皮，名西瓜翠衣，能解皮肤间热。　以上泻剂果部

海浮石  ***************************
味甘咸，性平，无毒。
〔主治〕主止咳。（弘景）　煮汁饮，止渴，治淋，杀野兽毒。（《大明》）　清金降火，消积块，化老痰。（丹溪）　消瘿瘤结核，疝气，下气。（《纲目》）
〔归经〕入肺经。为消痰软坚之品。（除上焦痰热。）
〔前论〕俞琰曰：肺为水之上源，浮石入肺清其源，故又止渴通淋。

食盐  ***************************
味甘辛咸，性平，无毒。禀水气以生。降也，阴也。
〔主治〕主杀鬼蛊邪疰毒气，下部䘌疮，伤寒寒热，吐胸中痰癖，止心腹卒痛，坚肌骨，多食伤肺喜咳。（《本经》）　助水脏，治霍乱心痛，金疮，明目，止风泪邪气，一切虫伤疮肿火灼，通大小肠，疗疝气。（《日华》）　治骨病，齿痛，涌吐醒酒，治结核积聚。（讱庵）
〔归经〕入肾经，兼入心、肺、胃三经。为除热润下之品。（兼宣剂、通剂、补剂。）
〔前论〕时珍曰：补肾药用盐汤者，咸归肾，引药气入本脏也。补心药用炒盐者，心苦虚，以盐补之也。补脾药用炒盐者，虚则补其母，脾乃心之子也。治积滞结核用之者，盐能软坚也。诸痈疽眼目及血病用之者，咸走血也。诸风热病用之者，寒胜热也。大小便病用之者，咸能润下也。骨病齿痛用之者，肾主骨，盐入肾也。吐药用之者，咸引水聚也，能收豆腐，与此义同。诸蛊及虫伤用之者，取其解毒也。故盐为百病之主，但喘嗽水肿消渴者，盐为大忌，或引痰吐，或结血脉，或助水邪故也。

青盐  ***************************
一名戎盐。味咸，性寒，无毒。禀水中至阴之气凝结而成。不经煎炼，而生于涯涘坂坟之阴。
〔主治〕主明目，目痛，益气，坚肌骨，去毒蛊。（《本经》）　心腹痛，溺血，吐血，齿舌血出。（《别录》）　除五脏癥结，心腹积聚痛，疮疥癣。（《大明》）　解芫花、斑蝥毒。（《纲目》）
〔归经〕入肾经，兼入心经。为除血热益水脏之品。（兼补剂。）
〔前论〕寇氏曰：戎盐之功，专在平血热入肾，治目中瘀赤昏涩溺血者，小肠热也，心小肠表里，心火降，则小肠之热亦除。

寒水石  ***************************
味咸，性寒，无毒。禀积阴之气而成。降也，阴也。畏地榆。解巴豆毒。制丹砂。
〔主治〕主身热，腹中积聚邪气，皮中如火烧，烦渴，水饮之。（《本经》）　除时气热盛，五脏伏热，胃中热，止渴，水肿，小腹痹。（《别录》）　压丹石毒。（甄权）　治小便白，凉血降血，止牙疼，坚齿，明目。（时珍）
〔归经〕入肾经。为走血除热之品。
〔前论〕仲淳曰：寒水石，按本文云盐之精，则与石膏、方解石大相悬绝，因石膏有寒水石之名，而王隐君复云：寒水石又名方解石。以致混淆难辨，其功能各不同，用者自宜分别。生卤地，味辛盐，碎之如朴硝者是寒水石，其气大寒，能除有余邪热也。
〔禁忌〕《经疏》曰：凡阴虚火旺，咳嗽吐血多痰潮热骨蒸，并脾胃作泄者，均忌。　以上泻剂石部

人中黄  ***************************
味苦，性寒，无毒。
〔主治〕主解胃家热毒。（《本经》）　主天行热疾，及解中诸毒，恶菌毒，恶疮，治痘疮因热黑陷。（《医鉴》）　粪清，入心经。主天行热狂热疾，中恶蕈毒，恶疮，瘟病垂死者，皆瘥。一名黄龙汤，俗名金汁。（《大明》）　热毒湿毒，大解五脏实热，饭和作丸，清痰，消食积，降阴火。（丹溪）
〔归经〕入胃经。为大解热毒之品。（通行五脏。）
〔前论〕斗门曰：人有奔走发狂，热病似癫，如见鬼神，久不得汗，及不知人事者，乃阳明蕴热也。非此不能除。
〔禁忌〕《经疏》曰：伤寒瘟疫，非阳明实热。痘疮，非大热郁滞因而紫黑干陷倒靥者，均忌。以苦寒之极也。

人中白  ***************************
味咸，性平，无毒。乃人溺之积气结成。降也，阴也。
〔主治〕主疗鼻衄，汤火灼疮。（《本经》）　治传尸劳热，肺痿，心膈热，吐血羸瘦，渴疾。（《大明》）　烧研，主恶疮。（苏恭）　降火，消瘀血，治咽喉口齿诸疮，疳䘌，诸窍出血，肌肤汗血。（时珍）　人溺，主寒热头痛，温气，童男者尤有效。（《别录》）　久嗽上气失声，癥积满腹。止劳咳，润心肺，疗血闷热狂，扑损瘀血在内，晕绝，皮肤皱裂。（《大明》）　滋阴降火甚速。（丹溪）　产后血晕，败血入肺，阴虚久嗽，火蒸如疗者，惟此可治。（《备要》）
〔归经〕入肝、肾、三焦、膀胱四经。为除热降火之品。
〔前论〕丹溪曰：人中白能泻肝、三焦、膀胱火，盖膀胱乃此物之故道也。又曰：气有余即是火，肺主气，心属火，人溺均入之，降火而不伤于寒凉，且补益之功甚大，而《本草》不言，惜哉！寇氏曰：人溺入脾、肺、胃、膀胱四经，乃为除劳热骨蒸咳嗽吐血，及妇人产后血晕闷绝之圣药也。褚澄曰：人溺降火甚速，降血甚神，饮溲溺，百无一死，服寒凉药，百无一生。时珍曰：人中白降相火，消瘀血，盖咸能润下走血故也。今人病口舌疮用之效，降火之验也。治鼻衄太甚头空空然即止，散血之验也。又曰：小便性温不寒，饮之入胃，随脾之气，上归于肺，下通水道而入膀胱，乃其旧路也。故能治肺，引火下行。
〔禁忌〕《经疏》曰：凡虚寒及溏泄，或阳虚无火，食不消者，二物均忌。　以上泻剂人部

夜明砂  ***************************
味辛，性寒，无毒。
〔主治〕主面痈肿，皮肤洗洗时痛，腹中血气，破寒热积聚，除惊悸。（《本经》）　烧灰，酒服方寸匕，下死胎。（苏恭）治疳有效。（寇氏）　主明目，治目盲障翳，除疟。（《纲目》）
〔归经〕入肝经。为散血明目之品。（本经血分药。）
〔前论〕时珍曰：此为蝙蝠屎中未化蚊蚋眼，但蝙蝠有毒，切不可入药。
〔炮制〕雷公曰：凡使，淘去灰土恶臭，取细砂，晒干焙用。

犀角  ***************************
味苦酸咸，性寒，无毒。可升可降，阳中阴也。升麻、松脂为使。恶乌头，忌盐。
〔主治〕主百毒蛊疰，邪鬼瘴气，杀钩吻鸩羽蛇毒，除邪不迷惑魇寐。（《本经》）　疗伤寒温疫，头痛寒热，诸毒气。（《别录》）　时疾热如火，烦毒入心，狂言妄语。（《大明》）　风毒攻心，心烦热闷，赤痢。（海藏）　卒中恶心痛，筋骨中风，心风烦闷，中风失音。（孟诜）　凉心泻肝，清胃中大热，祛风，利痰，治伤寒时疫发黄发斑，吐血，下血，蓄血谵语，痘疮黑陷，消痈化脓，定惊，明目，能消胎气。（《备要》）
〔归经〕入心、肝二经，兼入胃经。为彻上彻下，散邪清热，凉血解毒之品。
〔前论〕宗奭曰：鹿用茸，犀用尖，其精锐之力，尽在是也。时珍曰：五脏六腑，皆禀气于胃，风邪热毒，必先干之，饮食药物，必先入胃。角乃犀之精华所聚，足阳明胃药也，故能入阳明解一切毒，疗一切血，及惊狂斑痘诸症。
〔鳌按〕犀性走散，比诸角尤甚，故能清心镇肝，入胃而化血解热消毒也。
〔禁忌〕《经疏》曰：能消胎气，孕妇忌食，痘疮气虚无大热，伤寒阴症发躁，脉沉细，足冷，渴而饮不多，且复吐出者，均忌。

羚羊角  ***************************
味苦咸，性寒，无毒。降也，阳中阴也。
〔主治〕主明目，益气，起阴，去恶血注下，辟蛊毒恶鬼不祥，安心气，常不魇寐。（《本经》）　疗伤寒时气寒热，热在肌肤，温风注毒，伏在骨间，除邪气惊梦，狂越僻谬，及食噎不通，利丈夫。（《别录》）
〔归经〕入心、肝、肺三经。为散邪清热之品。
〔前论〕好古曰：今痘科多用以清肝火，而《本草》不言，缺略也。讱庵曰：目为肝窍，此能清肝，故明目去障。肝主风，其合为筋，此能祛风舒筋，故治惊痫搐搦骨痛筋挛。肝藏魂，心主神明，此能泻心肝邪热，故治狂越僻谬梦魇惊骇。肝主血，此能散血，故治瘀滞恶血血痢肿毒。相火寄于肝胆，在志为怒，此能下气降火，故治伤寒伏热，烦懑气逆，食噎不通。羚之性灵，而精在角，故又辟邪而解诸毒。
〔禁忌〕《经疏》曰：心肝二经，虚而有热者宜，若虚而无热，忌用。

熊胆  ***************************
味苦，性寒，无毒。阳中阳也。恶防己、生地黄。
〔主治〕主时气热盛，变为黄疸。暑月久痢，疳䘌心痛，疰忤。（苏恭）　治诸疳耳鼻疮恶疮，杀虫。（《日华》）小儿惊痫瘈疭，以竹沥化两豆许服之。去心中涎甚良。（孟诜）
〔归经〕入心、胃、心包三经，兼入胆、脾、大肠三经。为除热去邪之品。
〔前论〕钱乙曰：熊胆佳者通明，每以米粒许点水中，运转如飞者良。余胆亦转，但缓耳。士材曰：熊胆入胆，从其类也，清火定惊之功，较胜诸胆。时珍曰：大能清心平肝，杀虫退热，明目去翳。
〔禁忌〕《经疏》曰：小儿不因疳症而目生障翳，及痘后蒙蔽者，均忌。

刺猬皮  ***************************
味苦，性平，有小毒。得酒良，畏桔梗、麦冬。
〔主治〕主五痔阴肿痛引腰背，阴蚀下血赤白，五色血汁不止。（《本经》）　疗腹痛疝积，烧灰酒服。（《别录》）　肠风泻血，痔痛有头，多年不瘥，炙末，饮服方寸匕，甚解一切药毒。（甄权）　猬肉，主反胃，炙黄食。（藏器）
〔归经〕入胃经。为凉血之品。
〔前论〕寇氏曰：猬皮治胃逆，开胃气有功。
〔炮制〕时珍曰：煅黑存性。一云：细锉炒黑用。　以上泻剂禽兽部

龙齿  ***************************
味涩，性寒，无毒。得人参、牛黄良。畏石膏、铁器。
〔主治〕主大人惊痫诸痉。癫疾狂走，心下结气，不能喘息，小儿五惊十二痫。（《本经》）　小儿身热不可近，大人骨间寒热。治蛊毒，杀精物。（《别录》）　治烦闷狂热鬼魅。（《日华》）
〔归经〕入心、肝二经。为镇心安魂，除烦清热之品。
〔前论〕仲淳曰：龙骨入心、肝、肾、肠，龙齿单入心肝，故骨兼有止泻涩精之用，齿惟定惊安魂魄而已。许叔微曰：肝藏魂，能变化，故游魂不定者，治之以龙齿。修治，同龙骨。
〔禁忌〕《经疏》曰：龙齿禁忌，约与骨相似。　以上泻剂鳞部

珍珠  ***************************
味甘咸，性寒，无毒。禀太阴之精气而结成。降也，阴也。
〔主治〕主手足皮肤逆胪，镇心。绵裹塞耳，主聋。傅面令人润泽好颜色。粉点目中，主肤翳障膜。（《开宝》）　主镇心安魄，坠痰拔毒，收口生肌，治小儿惊热，痘疔，下死胎及胞衣，点目去翳膜。（《备要》）
〔归经〕入心、肝二经。为泄热定惊之品。（水精所孕，水能制火，故专治火热症。）
〔前论〕陆佃曰：蛤蚌无阴阳牝牡，须雀化成，故能生珠。专一于阴精也。讱庵曰：虽云泻热，亦藉其宝气也，大抵宝物都能镇心安魂，如珍珠、琥珀、金箔之类。龙齿安魂，亦假其神气也。
〔禁忌〕《经疏》曰：凡病，不由火热者忌。

石决明  ***************************
味咸，性平，无毒。得水中之阴气而生。可升可降，阴也。畏旋覆花。
〔主治〕主目障翳痛青盲，久服益精。（《别录》）　肝肺风热，骨蒸劳热。（李梴）　通五淋。（《纲目》）
〔归经〕入肝经。为专除风热之品。
〔前论〕无己曰：石决明咸寒，入血除热，又能入肾补阴。
〔鳌按〕石决明大补肝阴，肝经不足者，断不可少。
〔炮制〕李梴曰：凡用，磨去粗皮，面裹煨熟，捣研极细。

海蛤粉  ***************************
味咸，性寒，无毒。禀水中之阴气而生。降也，阴也。曰：海者，别于江湖地泽所生也。
〔主治〕主热痰、湿痰、老痰、顽痰，疝气，白浊，带下。同香附末、姜汁调服，主心痛。（丹溪）　定喘嗽，止呕逆。消浮肿，利小便，止遗精白浊，化积块，解结气，消瘿核，散肿毒。治妇人血病，油调，涂汤火疮。（《纲目》）
〔归经〕入心、肾二经。为软坚润下之品。
〔前论〕仲淳曰：诸痰皆火气上炎煎熬津液而成。得此能软坚润下，故痰消。
〔禁忌〕《经疏》曰：虽善消痰积血块，然脾胃虚寒，宜少用。

瓦楞子  ***************************
味咸，性平，无毒。禀水中阳气而生。降也，阴中阳也。
〔主治〕主一切血气，冷气，癥癖。火煅醋淬，醋丸服。（《日华》）　化痰积，消血块。（丹溪）
〔归经〕入肝经，兼入肺、脾二经。为软坚散结之品。
〔前论〕吴瑞曰：瓦楞消痰，其功最大，凡痰膈病用之如神。
〔炮制〕雷公曰：取陈久者，火煅赤，米醋淬三度，出火毒，研粉。　以上泻剂介部

水蛭  ***************************
味苦咸，性平，有毒。畏石灰、食盐。
〔主治〕主逐恶血，瘀血，月闭，破血，　积聚。（《本经》）　堕胎。（《别录》）　治折伤跌扑有效。（寇氏）　治女子月闭，欲成干血劳。（甄权）
〔归经〕入肝、膀胱二经。为破血泄结之品。
〔前论〕无己曰：咸走血，苦胜血，用水蛭以除蓄血，乃肝经血分药，故能去肝经聚血。

五谷虫  ***************************
即粪中蛆。味苦咸，性寒，无毒。
〔主治〕主小儿诸疳积，疳疮，热病谵妄，毒痢作吐。（《大明》）
〔归经〕入脾、胃二经。为去热疗疳之品。（幼科要药。）
〔前论〕宁原曰：粪蛆专能消积，以其健脾扶胃也。积消则饮食停滞之热毒亦清矣。
〔炮制〕《备要》曰：凡使，漂极净，晒干，或炒或煅为末用。

虻虫  ***************************
味苦，性微寒，有毒。降也，阴也。恶麻黄。
〔主治〕主逐瘀血，破血积，坚痞癥瘕寒热，通利血脉及九窍。（《本经》）　女子月水不通，积聚，除贼血在胸腹五脏者，及喉痹结塞。（《别录》）　破癥结，消积脓，堕胎。（《日华》）
〔归经〕入肝经，兼入三焦经。为破血泄结之品。（肝经血分药。）
〔前论〕河间曰：虻食血而治血，因其性而为用也。无己曰：苦走血，血结不行者，以苦攻之，故治蓄血，古方多用，今人稀使，以有毒也。

蟾蜍  ***************************
味辛，性寒，微毒。禀土金之精气，上应月魄而生。降也，阴也。
〔主治〕主邪气，破癥坚血，痈肿，阴疮，服之不患热病。疗阴蚀疽疠恶疮，猘犬伤疮，能合玉石，一名蛤蟆。（《开宝》）　治小儿面黄癖气，杀疳虫，除湿发汗退热，治疮疽发背，一切五疳八痢，破伤风，脱肛鼠漏。（王贶）　蟾酥，午日，取眉脂，以朱砂、麝香为丸，麻子大，治小儿疳瘦，每日一丸。如脑疳，以乳汁调，滴鼻中。（甄权）　治虫牙，和牛酥磨傅腰眼并阴囊，治腰肾冷，并助阳气。（《日华》）　蛙，俗名田鸡。主小儿赤气肌疮脐伤，止痛。（《别录》）　食之解劳热，治小儿热疮。（寇氏）　利水，消肿，调疳，补虚损，尤宜产妇，捣汁服，治蛤蟆瘟病。（嘉谟）
〔归经〕入胃经。为杀虫拔毒之品。（疳积痈疽诸疮要药。）
〔前论〕东垣曰：蟾蜍，土之精也。上应月魄而性灵异，大抵是物能攻毒拔毒，古今诸方所用蛤蟆，多是蟾蜍，以蟾蜍通称蛤蟆耳。今考二物，功用不甚相远，则古人所用，多是蟾蜍，今人亦只用蟾蜍有效，而蛤蟆不复入药矣。仲淳曰：观诸家所言蟾酥主治，但言其有消积杀虫，温暖通行之功。然其味辛甘，气温，善能发散一切风火抑郁，大热痈肿之候，为拔疔散毒之神药。第性有毒，不宜多用。入发汗散毒药中服者，尤不可多。原礼曰：蛙产于水，与螺蚌同性，故能解热毒，利水气，但系湿化之物，其骨性复热，故不可同辛辣煎炒。凡浑身水肿，及单腹胀者，青蛙一二枚，去皮，炙，食之，自消。
〔炮制〕《经疏》曰：凡使蟾酥，用人乳化开，切不可入人目，若误入，赤肿欲盲，急以紫草汁洗点，即消。

白颈蚯蚓  ***************************
味咸，性寒，无毒。得土中阴水之气而生。降也，阴中阴也。畏葱、盐。
〔主治〕主蛇瘕，去三虫，杀长虫。（《本经》）　化为水，疗伤寒温病伏热发狂，大腹黄疸。（《别录》）　天行诸热，小儿热病癫痫，涂丹毒，傅漆疮。（藏器）　中风喉痹。（《日华》）　大人小儿小便不通，急慢惊风，历节风痛，卵肿，脱肛，秃疮。（时珍）　蚯蚓泥　主赤白久热痢，取一升炒烟尽，沃汁半升，滤净饮之。（甄权）　小儿阴囊忽虚热肿痛，以生甘草汁入轻粉末调涂之，傅狂犬伤出犬毛神效。（苏恭）
〔归经〕入胃轻。为清热利水之品。
〔前论〕苏颂曰：肾脏风下注病，不可缺也。脚气药必须用之为使，然亦有毒，不可过剂。大抵攻病用毒药，中病即当止也。时珍曰：蚯蚓大寒，故能大解诸热疾，下行，故能行湿病而利小便，治足疾而通经络。仲淳曰：蚯蚓泥治久热痢者，以久痢乃湿热甚于肠胃，得甘寒之气，则湿热自除也。
〔禁忌〕《经疏》曰：蚯蚓性大寒，能除有余邪热，故伤寒，非阳明实热，狂躁者，忌。温病无壮热，及脾胃素弱者，忌。黄疸缘大劳，腹胀属脾肾虚，尸疰因阴虚成痨瘵者，均忌。复有小毒，中其毒者，以盐水解之。
〔炮制〕吴瑞曰：凡使，有炙为末，有阴干研末，有化水，有生捣，各随方法。　以上泻剂虫部


卷八·轻剂  ——————————————————————————————————————————————————————————————————————————————————————————

轻剂  ***************************
徐之才曰：轻可去实，麻黄、葛根之属是也。张从正曰：风寒之邪，始客皮肤，头痛身热，宜解其表，《内经》所谓轻而扬之也。痈疮疥痤，俱宜解表，汗以泄之，毒以熏之，皆轻剂也。凡熏洗，蒸炙，熨烙，刺砭，导引按摩，皆汗法也。

麻黄  ***************************
味苦，性温，无毒。禀天地清阳刚烈之气以生。升也，阳也。厚朴、白薇为使。恶辛夷、石韦。
〔主治〕主中风伤寒头痛，温疟，发表出汗，去邪热气，止咳逆上气，除寒热，破癥坚积聚。（《本经》）　通腠理，解肌，泄邪恶气，消赤黑斑毒，不可多服，令人虚。（《别录》）　通九窍，调血脉，开毛孔皮肤。（《大明》）　主营中寒邪，泄卫中风热。（元素）
〔归经〕入肺、膀胱二经，兼入心、大肠二经。为发汗之品。（肺家专药。）
〔前论〕东垣曰：六经有余之邪，客于阳分皮毛之间，腠理闭拒，营卫气血不行，故谓之实。麻黄中空，阴中之阳，入膀胱经，其经循背下行，本寒而又受外寒，故宜发汗，去皮毛气分寒邪，以泻表实，若过发，则汗多亡阳，或饮食劳倦，及杂病自汗表虚之症，用之则脱人元气，须禁。海藏曰：麻黄治卫实，桂枝治卫虚，虽皆太阳经药，其实营卫药也。心主营为血，肺主气为卫，故麻黄为手太阴肺药，桂枝为手少阴心药。
〔禁忌〕《经疏》曰：诸虚有汗，肺虚痰嗽，气虚发喘，阴虚火炎眩晕，南方中风瘫痪，平日阳虚腠理不密之人，均忌。
〔炮制〕《备要》曰：凡用发汗，取茎，去根节，煮十余沸，竹片掠去浮沫，或用醋汤略泡，晒干用，亦用蜜炒，若止汗，用根节。

葛根  ***************************
味辛甘，性平，无毒。禀天地轻清之气而生。升也，阳也。
〔主治〕主消渴，身大热，呕吐，诸痹。（《本经》）　伤寒中风头痛，解肌，发表出汗，开腠理，疗金疮，止胁风痛。（《别录》）　治天行上气呕逆，开胃下食，解酒毒。（甄权）　治胸膈烦热发狂，止血痢，通小肠，排脓破血。（《大明》）生者堕胎，散郁火，主肠风，温疟。（藏器）　葛谷，主下痢十年已上。（《本经》）　葛花，主消酒，肠风下血（《别录》）葛粉，止渴，利大小便，解酒去烦热，压丹石毒，傅小儿热疮。（《开宝》）　葛汁，即用生葛捣汁，性大寒，主解温病大热，吐衄诸血。（弘景）　治小儿热痞。（《开宝》）
〔归经〕入胃、膀胱二经，兼入脾经。为解肌升阳散火之品。（兼宣剂。）
〔前论〕洁古曰：太阳初病头痛，未入阳明，不可服葛根、升麻以发之，恐反引邪入阳明也。东垣曰：葛根其气轻浮，鼓舞胃气上行，生津液，又解肌热，治脾胃虚弱泄泻圣药。丹溪曰：凡斑痘，已见红点，不可服葛根、升麻，恐表虚，反增斑烂也。又曰：凡治疟，无汗要有汗，散邪为主，带补。有汗要无汗，扶正为主，带散。若阳疟有汗，加参、芪、白术以敛之；无汗，加芩、葛、苍术以发之。
〔禁忌〕《备要》曰：多用反伤胃气，升散太过也。

升麻  ***************************
味甘苦，性平，无毒。禀天地清阳之气而生。升也，阳也。
〔主治〕主解百毒，杀百精老物殃鬼，辟瘟疫瘴气邪气蛊毒，入口皆吐出，中恶腹痛，时气毒疠，头痛寒热，风肿诸毒，喉痛口疮。（《开宝》）　主阳明头痛连齿颊，寒热，肺痿吐脓，下痢后重脱肛。崩中带下，足寒阴痿，目赤，痘疹疳䘌，游风肿毒，小儿惊痫，热壅不通。去皮肤风邪，解肌肉间风热，牙根腐烂恶臭。治阳陷眩运，胸臆虚痛，下血，遗精，白浊。（《总括》）
〔归经〕入脾、胃二经。为升阳散毒之品。（兼宣剂，脾胃引经药，疮家圣药，能发浮汗。）
〔前论〕元素曰：凡补脾胃药，非此为引用，不能收效。脾痹非此不能除。升发火郁，能升阳气于至阴之下，又能去至高之上，及皮肤风邪。东垣曰：升麻发散阳明风邪，升胃中之气，又引甘温之药上升，以补卫气之散而实其表。故元气不足者，用此于阴中升阳，又缓带脉之缩急。凡胃虚伤冷，郁遏阳气于脾土者，宜升麻、葛根以升散其火郁，又能引葱白散手阳明大肠风邪，引石膏止阳明头痛，人参、黄芪，非此引之，不能上行。
〔禁忌〕《经疏》曰：凡吐衄，咳多痰，阴虚火动，肾经不足，及气逆呕吐，惊悸怔忡癫狂等病，均忌。误用，多致危殆。

苍耳子  ***************************
味苦甘，性温，无毒。得土之冲气，兼禀天之春气以生。可升可降，阳也。忌猪肉、马肉、米泔，害人。
〔主治〕主风寒头痛，风湿周痹四肢拘挛痛。恶肉死肌，膝痛，溪毒。（藏器）　治肝热，明目。（甄权）　治一切风气，瘰疬疮疥，遍身瘙痒。（《大明》）
〔归经〕入肺经。为发汗散风胜湿之品。（上通脑顶，下行足膝，外达皮肤。）
〔前论〕好古曰：苦以燥湿，甘以和血，温则通畅，春气发生而升，故主以上诸症。
〔鳌按〕苍耳即枲耳，治鼻渊鼻息，断不可缺，能使清阳之气上行巅顶也。

木贼草  ***************************
味甘，微苦，性温，无毒。感春升之气而生。升也，阳中阴也。
〔主治〕主目疾，退翳膜。消积块，益肝胆，疗肠风，止痢，及妇人月水不断，崩中赤白。（《嘉祐》）　解肌，止泪，止血，去风湿疝痛，大肠脱肛。（《纲目》）
〔归经〕入肝、胆二经。为退翳发汗之品。（升散火郁风湿。）
〔前论〕刘禹锡曰：木贼得牛角䚡、麝香，治休息久痢。得禹余粮、川芎、当归，治崩中赤白。得槐子、枳实，治痔疾出血。丹溪曰：木贼去节烘过，发汗至易，《本草》不曾言及。
〔禁忌〕《经疏》曰：目疾由于怒气，及暑热伤血暴赤肿痛者，均忌。

灯心草  ***************************
味甘，性寒，无毒。禀清芬之气而生。浮也，阳也。
〔主治〕主五淋。（《开宝》）　泻肺，治阴窍涩不利，除水肿，癃闭。（元素）　治急喉痹，烧灰吹之甚捷。灰涂乳，饷小儿，止夜啼。（丹溪）　烧灰入轻粉、麝香，治阴疳。（时珍）
〔归经〕入心、肺、小肠三经。为清热行水之品。（兼通剂，降心火，清肺热，利小肠。）
〔前论〕仲淳曰：其质轻通，其性寒，味甘淡，故能通利小肠热气下行，从小肠出。小肠为心之腑，故亦除心经热。
〔禁忌〕《经疏》曰：性专通利，虚脱人不宜用。

连翘  ***************************
味苦辛，性平，无毒。感清凉之气，得金水之性以生。升也，阳也。一云，阴中阳也。
〔主治〕主结热痈疮。（《本经》）　去白虫。（《别录》）　通利五淋小便不通，除心家客热。（甄权）　通小肠，通月经。（《大明》）　散诸经血结气聚，消肿排脓止痛，治耳聋。（东垣）　泻心火，除脾胃湿热。治中部血症以为使。（丹溪）
〔归经〕入胆、大肠、三焦三经，兼入心、心包二经。为散结清火之品。（兼宣剂。）
〔前论〕元素曰：连翘之用有三，泻心经客热，一也；去上焦诸热，二也；为疮家圣药，三也。汪颖曰：连翘状似人心，两片合成，其中有仁甚香，乃心与包络气分主药也。诸痛痒疮疡，皆属心火，故为十二经疮家圣药，而兼治手足少阳手阳明三经气分之热。陈承曰：疮家用此，结者散之也。凡肿而痛者为实邪，肿而不痛为虚邪，肿而赤者为结热，肿而不赤为留气停痰。
〔鳌按〕人之气血，贵乎通流。若血分壅滞，气分遏抑，便成疮肿。连翘能散结，故主之也。
〔禁忌〕《经疏》曰：此清而无补之药也。痈疽已溃，及火热由于虚，与脾胃薄弱作泄者，均忌。

谷精草  ***************************
味辛甘，性微温，无毒。得金气以生。升也，阳也。
〔主治〕主喉痹，齿风痛，诸疮疥。（《开宝》）　头风痛，目盲翳膜，痘后生翳，止血。（时珍）　阳明风热。（讱庵）
〔归经〕入肝经，兼入胃经。为清热明目之品。（补肝气要药，轻浮上行。）
〔前论〕时珍曰：体轻性浮，能上行阳明分野。用治目中诸病，其明目退翳之功，在菊花之上，仲淳曰：手少阴君火，与足少阳相火，相扇上壅，便成喉痹之症。此能散二经之火，则气通而无结滞，故治之。阳明胃家风火热甚上冲，热则生风，风火相搏，故发齿风痛，此能上行阳明而散之，故愈。　以上轻剂草部

百草霜  ***************************
味辛，性温，无毒。
〔主治〕主消化积滞，入下食药中用。（苏颂）　止上下诸血，妇人崩中带下，胎前产后诸病。伤寒阳毒发狂。黄疸，疟痢，噎膈，咽喉口舌一切诸疮。（汪机）　治热毒，止暴泻痢，妇人月候不调，横生逆产，胞衣不下，小儿白秃疮。（《医鉴》）
〔归经〕入肝、肺、胃三经。为救标之品。（止血消积。）
〔前论〕虞抟曰：百草霜，釜底墨，梁上尘，皆烟气结成。但其质有轻虚结实之异，重者归中下二焦，轻者入心肺之分。古方治阳毒发狂有黑奴丸，二者并用，而内有麻黄、大黄，亦是攻解三焦结热，兼取火化从治之义。其消积滞，亦是取其从化，故疸膈疟痢诸病多用之。其治失血胎产等，虽是血见黑则止，亦不离从治义。
〔禁忌〕《经疏》曰：虽能止血，无益肠胃，救标则可，治本则非，忌多服。
〔炮制〕李梴曰：此乃灶额及烟炉中墨烟也，其质轻细，故曰霜。若深村久灶额上墨，尤佳。止血为最要之药，研细用。

墨  ***************************
味辛，性温，无毒。
〔主治〕主止血生肌，合金疮，治产后血运，崩中卒下血，醋磨服之，又止血痢，及小儿客忤。捣筛，温水服之。又眯目物茫入目，点摩瞳子上。（《开宝》）　主飞丝入目，浓磨点之，点鼻止衄。猪胆汁磨涂痈肿，醋磨亦可，酒磨服治胞胎不下。（《备要》）
〔归经〕入心、肝二经。为清凉之品。
〔前论〕丹溪曰：墨属金而有火，入药健性，又能止血。　以上轻剂土部

蝉退  ***************************
味咸甘，性寒，无毒。禀水土之余气成形，其飞鸣又得风露之清气。可升可降，阴中阳也。
〔主治〕主小儿惊痫，妇人生子不下，烧灰水服，治久痢。（《别录》）　研末一钱，井华水服，主哑病。（藏器）　除目昏障翳，治小儿疮疹出不快。（寇氏）　治头风眩晕，皮肤风热，痘疹作痒，及疔肿毒疮，大人失音，小儿噤风天吊，惊哭夜啼，阴肿。（《纲目》）
〔归经〕入肝经。为驱风散热之品。
〔前论〕海藏曰：蝉脱去翳膜，取其脱意也。蝉性脱而退翳，蛇性窜而驱风，因其性而为用也。又其气清虚，故主治皆一切风热之症。　以上轻剂虫部　重剂　徐之才曰：重可去怯，磁石、铁粉之属是也。张从正曰：重者，镇坠之谓也。怯则气浮，如丧神失守而惊悸气上，朱砂、沉香、黄丹、寒水石，皆镇重也。久病咳嗽涎潮于上，形羸不可攻者，以此坠之。经云：重者因而减之，贵其渐也。

沉香  ***************************
味辛苦，性微温，无毒。禀阳气以生，兼得雨露之精气而结。可升可降，阳也。
〔主治〕主风水毒肿，去恶气。（《别录》）　主心腹痛，霍乱，中恶邪鬼疰气。（李珣）　调中，补五脏，益精壮阳，暖腰膝，止转筋吐泻冷气，破癥癖，冷风麻痹，骨节不任，风湿皮肤瘙痒，气痢。（《大明》）　补右肾命门。（元素）　补脾胃，及痰涎，血出于脾。（李杲）　治上热下寒，气逆喘急，大肠虚闭，小便气淋，男子精冷。（《纲目》）
〔归经〕入脾、胃、肾三经，兼入心肝二经，为下气补阳之品。（兼宣剂。）
〔前论〕仲淳曰：诸木皆浮，沉香独沉，故能下气而坠痰涎。能降亦能升，香气入脾，故能理诸气而调中。色黑体阳，故入右肾命门暖精壮阳，行气不伤气，温中不助火。
〔禁忌〕《经疏》曰：治冷气逆气气郁结，殊为要药，然中气虚，气不归元者，忌之。心经有实邪者，忌之。非命门真火衰，不宜入下焦药中用。
〔炮制〕雷公曰：须要不枯，色黑，沉水下者为上，半沉者次之，不可见火。时珍曰：入汤剂，磨汁冲服。入丸散，纸裹置怀中，待燥研之，或水磨晒干亦可。

紫檀  ***************************
味咸，性微寒，无毒。禀水气以生。降也，阳中之阴也。
〔主治〕主磨涂恶毒风毒。（《别录》）　刮末，敷金疮，止血止痛，疗淋。（弘景）　醋磨，傅一切卒肿。（《大明》）
〔归经〕入肝经。为和血之品。（血分要药。）
〔前论〕虞抟曰：白檀辛温，气分之药也。故能理卫气而调脾肺，利胸膈。紫檀咸寒，血分之药也。故能和营卫而消肿毒，治金疮。
〔鳌按〕紫檀能散产后恶露未尽，凝结为病，《本草》未曾载及。己丑七月，余曾治一妇人，年二十三，于三月间产子，二日少腹痛，六七日发热，至七月，昼夜热更甚，卧床不起，每日强进粥汤一二蛊，小腹左痛处并肿硬。延内外医至二十五人，纷论不一，服药至百余剂，病势日剧。七月十二日，始延余治，初诊脉，两手俱伏，适值极痛时也。停半时，再诊左手，现如蜘丝，右手仍伏，终不得病之所在。又停半时，再诊，左关弦紧急，右关迟细而滑，两寸洪数，两尺细数，巳知病在两关矣。然虽三番诊视，尚未可定。因谓其家，且停药一日，俟明日辰刻再诊定局。次早，脉与隔晚第三次同，遂批案作方云：左关弦紧极长，弦长主积结，紧主因寒，见于肝脉，肝主血，又痛在少腹左，其地亦属肝部，分明系产下后寒入产户，归于营气，恶露适与寒值，遂凝结，故作痛，久渐肿硬也。服破血消积药已久，而无效者，缘恶露虽属血分，毕竟为秽恶之物，非若血为一身营气所主，故愈破而血愈亏，愈亏而病愈增也。肝病增，肝木益强克土，故脾胃受伤，其脉迟细滑，饮食不得进也。两尺细数，产后本象，两寸洪数，宜其发热无休，且口渴咽痛。然其病只在两关，病之名曰：恶结。恶结者，恶露积结也。病人又云：自得病后，头顶忽欲疼痛，几如数铁锤敲打破裂一般，忽即解散，初犹数日一作，今渐近，并日四五作，此更难忍。余曰：此正恶结所患之症，盖由秽恶气积久而甚，上冲头脑，故发痛，秽散即止，惟恶结症，遂如此，若他症头痛不尔也。用方必以除恶解结为主，因用牛角䚡、楂肉各三钱，茺蔚子二钱，酒炒归身、阿胶珠各钱半，红花七分，醋蓬术六分，上午服一帖，头痛即止，下午进粥二碗，夜得安睡，热亦减半。讵知是夜，其夫求请乩仙，降坛者系白香山先生，批示医案，亦云恶露凝结，而语意竟与余略同，所开方亦无大异，止多牛角䚡一钱，山楂半生半炒各二钱，余俱同方，后加紫檀末五分。次日，病家告余以故，竟以仙医目我，请再作方。余曰：昨日方本须服五六剂，且一剂已大见效，而仙方又大略相同，所加紫檀末，本是血分中药，能去恶毒消肿痛，竟加之，再服五剂。而服至三剂，即起床进饭，热退，至六剂而霍然矣。后又服调理丸药一料，精神更倍平时。其妇姓陆氏，其夫姓嵇，字楚玉。　以上重剂木部

金箔  ***************************
味辛，性平，有毒。禀西方刚利之气而生。降也，阴中阳也。
〔主治〕主镇精神，坚骨髓，通利五脏邪气。（《本经》）　疗小儿惊伤五脏，风痫失志，镇心，安魂魄。（甄权）　癫痫，风热上气咳嗽，伤寒肺损吐血，骨蒸劳极作渴，并入丸散服。（李珣）
〔归经〕入心、肝二经。为镇惊安神之品。（通治肝胆经病，金制木重镇怯。）
〔前论〕徐用诚曰：肝经风热，则为惊痫失志，魂魄飞扬，肝属木而畏金，与心为子母，故其病同源一治。
〔禁忌〕海藏曰：金性坚刚重坠，与血肉之体不相宜，故往往服之致死。《经疏》曰：凡病止因心气虚，以致神魂不安，并无惊邪外入者，当以补心安神为急，而非金箔所能定矣。盖惟有外邪侵犯者，乃可藉为镇心安神之用也。

银箔  ***************************
味辛，性平，有毒。
〔主治〕主坚骨，镇心，明目，去风热癫痫，入丸散用。（李珣）
〔归经〕入心、肝二经。为镇惊定怯之品。
〔前论〕好古曰：白银属肺，《本草》言生银无毒，银屑有毒。生银乃其天真，故无毒，熔者投以少铜，又或制以药石铅锡，且或用水银销制银箔或泥入药，所以银屑有毒，银本无毒，其毒乃诸物之毒也。今人试毒以银器，即变黑，则银之无毒可见矣。

自然铜  ***************************
味辛，性平，有毒。禀土金之气而生。生出铜处，其色青黄如铜，不从矿炼，故号自然。
〔主治〕主折伤散血止痛，破积聚。（《开宝》）　消瘀血，排脓，续筋骨，治产后血邪，安心，止惊悸，以酒磨服。（《大明》）
〔归经〕入肝经。为散瘀破积之品。（续筋接骨神药，入血行血，伤科要药。）
〔前论〕丹溪曰：自然铜世以为接骨之药，然此等方尽多，大抵宜补气、补血、补骨。俗工迎合病人，惟在速效。而铜非煅不可，若新出火者，其火毒金毒相扇，挟香药热毒，虽有接骨之功，而燥败之祸，甚于刀剑，戒之。士瀛曰：折伤必有死血瘀滞经络，然须定虚实，佐以养血补气温经之药。
〔禁忌〕《经疏》曰：凡使，中病即已，切不可过服，以其有火金之毒，走散太甚。
〔炮制〕雷公曰：凡使，火煅醋淬七次，研细，水飞用。

针砂  ***************************
味咸，性平，无毒。
〔主治〕主安心神，除百病，体健能食。（《开宝》）　化痰，抑肝气，消积聚肿满，黄疸，散瘿。（叔微）　和没食子，染须至黑。（藏器）
〔归经〕入脾、大肠二经。为除湿消积之品。
〔前论〕虞抟曰：针砂醋炒，入猪脂、生地龙各三钱，捣葱汁和，傅脐中约一寸厚，缚之，能治水肿尿少，加甘遂末更妙，以尿多为度，若不加甘遂，亦治泄泻无度，诸药不效者。

青铅  ***************************
一名黑锡。味甘，性寒，无毒。禀先天壬癸之气以生。降也，阴也。
〔主治〕主镇心安神，伤寒毒气，反胃呕吐。（《大明》）　疗瘿瘤，鬼气疰忤。（藏器）　明目，固牙，乌须发，杀虫坠痰，治噎膈，风痫。（甄权）　黑锡灰，主积聚，杀虫，同槟榔末等分，五更，米饮服。（丹溪）　铅粉，又名胡粉定粉，又名粉锡。主伏尸毒螫，杀三虫。（《本经》）　去鳖瘕，疗恶疮，主小便利，堕胎。（《别录》）　炒焦，止小儿疳痢。（甄权）　止久积痢。（寇氏）　治实女。（时珍）
〔归经〕入肝经，兼入肾经。为坠痰解毒之品。（大能平肝。）
〔前论〕好古曰：镇坠之剂，有反正之功，但性带阴毒，不可多服，恐伤人心胃。铅性又能入肉，故女子以铅珠纴耳，即自穿孔。实女无窍者，以铅作铤，逐日纴之，久久自开。此皆昔人所未知者。铅变化为胡粉、黄丹、密陀僧等，其功皆与铅同，但胡粉入气分，黄丹入血分，密陀僧镇坠下行，此为异耳。

黄丹  ***************************
味辛，性微寒，无毒。
〔主治〕主吐逆反胃，惊痫癫疾，除热，下气。（《本经》）　止小便利，除毒热，脐挛，金疮溢血。（《别录》）　惊悸狂走，消渴，止痛生肌。（甄权）　治疟及久积。（寇氏）　坠痰，杀虫，除忤恶，止痢。（《纲目》）
〔归经〕入肝、脾两经。为消积解毒之品。（专入血分，外科要药。）
〔前论〕无己曰：仲景龙骨牡蛎汤中用黄丹，乃收敛神气以镇惊也。脐挛者，小儿脐风也。风热入肝，筋自挛急，辛寒镇重，能散风热，金液之性，能平肝木，故主之。

密陀僧  ***************************
味辛，性平，有小毒。
〔主治〕主久痢五痔，金疮。（《开宝》）　反胃，疟疾，下痢，止血，杀虫，消积，治诸疮，消肿毒，除狐臭。（时珍）
〔归经〕入肝经。为镇怯之品。
〔前论〕洪迈曰：惊气入心络，喑不能言语者，用密陀僧末一匕，茶调服即愈。盖惊则气乱，此能平肝而去怯也。
〔禁忌〕《经疏》曰：密陀僧大都可外敷，不可内服，此药无真者，销银炉底，乃铅铜之气所结，能烂一切物，故益不宜轻用。　以上重剂金部

朱砂  ***************************
味甘，性微寒，无毒。禀地二之火气以生，兼得天七之气以成。降也，阳中阴也。恶磁石，畏咸水。忌一切血。
〔主治〕主身体五脏百病，养精神，安魂魄，益气，明目，杀精魅邪恶鬼，久服通神明。（《本经》）　除中恶腹痛，毒气。（《别录》）　镇心，主尸疰抽风。（甄权）　润心肺，治疮痂息肉，并涂之。（《大明》）　治惊痫，解胎毒痘毒，驱邪疟，能发汗。
〔归经〕入心经。为安神定魄之品。（兼泻剂。心经血分主药。）
〔前论〕东垣曰：丹砂纯阴，纳浮溜之火而安神明，凡心热者，非此不能除。海藏曰：同远志、龙骨等养心气，同当归、丹参等养心血，同枸杞、地黄等养神，同厚朴、川椒等养脾，同南星、川乌等祛风，可以明目，可以安胎，可以解毒，可以发汗，随佐使而见功。
〔禁忌〕寇氏曰：朱砂但宜生使，火炼则有毒，若饵服，常杀人。

雄黄  ***************************
味辛苦，性温，微毒。禀火金之性，得正阳之气以成。升也，阳也。
〔主治〕主寒热鼠瘘，恶疮疽痔死肌，杀精物恶鬼邪气，百虫毒。（《本经》）　疗疥虫䘌疮，鼻中息肉，及绝筋破骨，百节中大风，积聚癖气，中恶腹痛，鬼疰，诸蛇虺毒，解藜芦毒。（《别录》）　风邪癫痫岚瘴，一切虫兽伤。（《大明》）　搜肝气，泻肝风，消涎积。（好古）　治疟疾寒热，伏暑泄痢，酒饮成癖，头风眩晕，化腹中瘀血，杀劳虫疳虫。（时珍）　雌黄，主恶疮，杀虫虱，身痒，邪气诸毒。（《本经》）　治身面白驳，散皮肤死肌。（《别录》）　治冷痰劳嗽，血气虫积，心腹痛，癫痫，解一切毒。（吴瑞）
〔归经〕入肝、胃二经。为解毒杀虫之品。（肝经气分药，能化血为水。）
〔前论〕保升曰：治病则二黄之功亦仿佛，大要皆取其温中搜肝，杀虫解毒祛邪焉耳。雌黄法土，故色黄而主脾。
〔禁忌〕《经疏》曰：雄黄性热有毒，外用易见长，内服难免害。凡服之中病即止，无过剂也。

石膏  ***************************
味甘辛，性寒，无毒。禀金水之正，得天地至清至寒之气以生。可升可降，阴中阳也。鸡子为使。恶巴豆，畏铁。
〔主治〕主中风寒热，心下逆气惊喘，口干舌焦不能息，腹中坚痛，除邪鬼，产乳，金疮。（《本经》）　除时气头痛身热，三焦大热，皮肤热，肠胃中结气，解肌发汗，止消渴烦逆腹胀，暴气喘，咽热。（《别录》）　治伤寒头痛如裂，壮热，皮如火燥，和葱煎。（甄权）　天行热狂，头风旋眩，下乳，揩齿益齿。（《大明》）　除胃热，肺热，散阴邪，缓脾益气。（东垣）　止阳明经头痛，发热恶寒，日晡潮热，大渴引饮，中暑潮热，牙痛。（元素）
〔归经〕入胃经，兼入肺、三焦二经。为泻热解肌之品。（三经气分药。）
〔前论〕河间曰：石膏能发汗，又能止汗。洁古曰：此乃阳明经大寒之药，善治本经头疼牙痛，中暑潮热，消渴，然能寒胃，令人不热，非腹有极热者，不宜轻用。又有血虚发热象白虎症，及脾胃虚劳，形体羸瘦，初得之时，与此症同，医者不识而误用之，不可救也。东垣曰：此足阳明药。仲景治伤寒阳明症身热目痛鼻干不得眠，身以前，胃之经也，胸前，肺之室也。邪在阳明，肺受火制，故用辛寒以清肺气，所以有白虎之名。又治三焦皮肤大热，入手少阳也。凡病脉数不退者宜用，胃弱者不可用。宗奭曰：胃主肌肉，肺主皮毛，石膏入二经为发斑发疹之要品。色赤如锦纹者为斑，隐隐见红点者为疹，斑重疹轻，要皆由于胃热，然分阴阳二症，阳症宜用石膏。若内伤阴症见斑疹者，微红而稀少，此胃气极虚，逼其无根之火游行于外，当补益气血，使中有主，则气不外游，血不外散。若作热治而用石膏，生死反掌。无己曰：风阳邪，喜伤阳。寒阴邪，喜伤阴。营卫阴阳，为风寒所伤，则非轻剂能散，必用重剂独散之，乃得阴阳之邪俱去，营卫之气俱和。是以大青龙汤以石膏为使，石膏乃重剂，而又专达肌表也，又热淫所胜，佐以苦甘，知母、石膏之苦甘，可以散热。讱庵曰：伤寒有阴盛格阳，阳盛格阴二症，至为难辨。盖阴盛极而格阳于外，外热而内寒；阳盛极而格阴于外，外冷而内热。经所谓重阴必阳，重阳必阴，重寒则热，重热则寒是也。当于小便分之，便清者外虽燥热而中实寒，便赤者外虽厥冷而内实热也。再看口中之燥润，及舌苔之浅深，苔黄黑者为热，宜白虎汤。然亦有苔黑属寒者，舌无芒刺，口有津液也，急宜温之，误投寒剂，则立死矣。
〔禁忌〕《经疏》曰：伤寒中风，太阳症未传阳明者，及七八日，邪里结，有燥屎，往来寒热宜下者，或暑气兼湿作泄，脾胃弱甚者，疟邪不在阳明而不渴者，产后寒热由于血虚，或恶露未尽，骨蒸劳热由于阴精不足而非由外感者，均忌。金疮下乳，更非其职，勿误用也。

阳起石  ***************************
味咸，性微温，无毒。禀纯阳之气以生。升也，阳也。桑螵蛸为使。恶桂、泽泻、雷丸、蛇蜕，畏菟丝子。忌羊血。不入汤。
〔主治〕主崩漏，破子脏中血。阴痿不起，补不足。（《本经》）　疗男子茎头寒，阴下湿痒，令人有子。（《别录》）　补肾气，精乏腰疼，膝冷湿痹，子宫久冷，冷癥寒瘕，止月水不定。（甄权）　补命门不足。（好古）
〔归经〕入命门经。为温补之品。（兼补剂，本经气分药，专补本经不足。）
〔前论〕寇氏曰：男女下部虚冷，肾气乏绝，子脏久寒者，须水飞用之。凡石药冷热皆有毒，亦宜斟酌，并非可久服之物。
〔禁忌〕《经疏》曰：凡阴虚火旺，及阳痿属于失志，以致火气闭密不得发越而然，与崩漏由于火盛而非虚寒者，均忌。
〔炮制〕时珍曰：凡使，火煅醋淬七次，研细水飞用。

磁石  ***************************
味辛咸，性寒，无毒。得金水之气以生。降也，阳中阴也。柴胡为使。恶丹皮。
〔主治〕主周痹风湿，肢节中痛，不可持物，洗洗酸疼，除大热烦满，及耳聋，养肾气。（《本经》）　强骨气，通关节，消颈核，小儿惊痫。（《别录》）　补男子肾虚风虚，身强，腰中不利。（甄权）　误吞铁针等物，即研细末，以筋肉莫令断，与末同吞下之。（《大明》）　明目聪耳，止金疮血。（时珍）
〔归经〕入肝、肾二经。为冲和之品。（兼补剂，能引肺金之气入肾。）
〔前论〕时珍曰：一士病目渐生翳，余以羌活胜湿汤加减，而以磁朱丸佐之，两月愈。盖磁石入肾，镇养真阴，使肾水不外移。朱砂入心，镇养心血，使邪火不上侵。佐以神曲消化滞气，生熟并用，温养脾胃发生之气，乃道家黄婆媒合婴儿姹女之理。但云明目，而未发出用药微义也。
〔鳌按〕黄婆，脾也；婴儿，肾也；姹女，心也。黄婆媒合婴姹云者，乃调养脾气使心肾相交也。
〔禁忌〕《经疏》曰：凡石药皆有毒，独磁石冲和，无悍猛之气。又能补肾益精，然体重，渍酒优于丸散。
〔炮制〕时珍曰：凡使，火煅醋淬，研末水飞，或醋煮三日夜用。

青礞石  ***************************
味甘咸，性平，无毒。禀石中刚猛之性而生。降也，阴中阳也。
〔主治〕主食积不消，留滞脏腑，宿食癥块不瘥。小儿食积羸瘦，妇人积年食癥，攻刺心腹，得巴豆、硇砂、大黄、三棱作丸服良。（《嘉祐》）　治积痰惊痫，咳嗽喘急。（《纲目》）
〔归经〕入肝经。为治惊消痰之品。（兼泻剂。）
〔前论〕汤衡曰：吐痰在木上，以石末掺之，痰即随木而下，其沉坠之性可知。然只可用之救急，气弱脾虚者，不宜多服。士瀛曰：礞石功能利痰，而性非胃家所好，如慢惊之类，皆宜佐以木香用之。
〔禁忌〕《经疏》曰：凡积滞癥结，脾胃壮实者可用，虚弱者忌。小儿惊痰，食积实热，初发者可用，虚寒久病者忌。如王隐君所制滚痰丸，谓百病皆生于痰，不论虚实寒热概用之，殊为未妥，不知痰有二因，因于脾胃不能运化，积滞生痰，或多食酒面湿热之物，以致胶固稠粘，咯唾难出者，用之豁痰利窍，除热泄结，应如桴鼓。因于阴虚火炎，煎熬津液，凝结为痰，或发热声哑，痰血杂出者，如误投之，则阴气愈虚，阳火反炽，痰热未退，而脾胃先为之败矣。可见前人立方，不能无弊，是在后人善用耳。
〔炮制〕时珍曰：须坚细青黑，打开，中有白星点者，无星点者不入药。煅后则星点如麸金。制法，礞石四两，打碎，入硝石四两，拌匀，放大坩锅内，炭火十五斤，簇定，煅至硝尽，其石色如金，为度，取出研末，水飞，去硝毒，晒干用。

代赭石  ***************************
味苦甘，性寒，无毒。禀地中之阴气以生。降也，阴也。干姜为使。畏天雄、附子。
〔主治〕主鬼疰贼风蛊毒。杀精物恶鬼，腹中毒邪气，女子赤沃漏下。（《本经》）　带下百病，产难，胞不出，堕胎，除五脏血脉中热，血痹，血痢，大人小儿惊气入腹，及阴痿不起。（《别录》）　止反胃，月经不止，小儿惊痫及疳疾。（《大明》）
〔归经〕入肝、心包二经。为镇虚逆养阴血之品。（肝经血分引药，二经血分药。）
〔前论〕海藏曰：心肝二经，怯则气浮，重所以镇之。故仲景治伤寒汗吐下后心下痞硬噫气，用旋覆代赭汤，取其能镇逆养阴也，今人用治噎膈效。
〔禁忌〕《经疏》曰：下部虚寒，及阳虚阴痿，均忌。
〔炮制〕雷公曰：凡使，火煅赤，醋淬三次或五七次，研，水飞用。　以上重剂石部

伏龙肝  ***************************
味辛咸，性温，无毒。得火土之气而成。
〔主治〕主妇人崩中，吐血，止咳逆血，醋调涂痈肿毒气。（《别录》）　止鼻洪，肠风，带下，尿血，泄精，催生下胞，及小儿夜啼。（《大明》）　治心痛狂癫，风邪蛊毒，小儿脐疮重舌，反胃，中恶，诸疮。（寇氏）
〔归经〕入肝经。为调中止血，燥湿消肿之品。（兼燥剂，专去湿。）
〔前论〕思邈曰：产后呕恶不止，研末，或二钱或三钱，益母草汤送下，立效。
〔禁忌〕《经疏》曰：阴虚吐血者忌用。以其中有火气，痈肿肿盛者忌独用。　以上重剂土部


卷九·滑剂  ——————————————————————————————————————————————————————————————————————————————————————————

滑剂  ***************************
徐之才曰：滑可去着，冬葵子、榆白皮之属是也。刘完素曰：涩则气着，必滑剂以利之，滑能养窍，故润利也。张从正曰：大便燥结，宜麻仁、郁李之类。小便癃闭，宜葵子、滑石之类。前后不通，两阴俱闭者，名曰：三焦约。约者，束也。宜先以滑剂润养其燥，然后攻之。

冬葵子  ***************************
味甘，性寒，无毒。感冬气而生。降也，阳也，黄芩为使。
〔主治〕主通营卫，滋气脉，行津液，利二便，消水肿。（《开宝》）　下乳，滑胎，通关格。（《大明》）　妇人乳内闭，肿痛，出痈疽头，下丹石毒。治五脏六腑寒热羸瘦，五癃，利小水神效。（《医鉴》）　蜀葵花　治带下，目中溜火，和血润燥通窍，利大小肠。（《纲目》）
〔归经〕入大小肠二经。为润燥利窍之品。
〔前论〕子和曰：葵子之功，大约利窍通乳，消肿滑胎，是其专长。时珍曰：蜀葵花赤者治赤带，白者治白带，赤者治血燥，白者治气燥，皆取其寒滑润利之功也。

肉苁蓉  ***************************
味甘酸咸，性温，无毒。得天之阳气，地之阴气以生。降也，阳中阴也。
〔主治〕主五劳七伤，补中，除茎中寒热痛。养五脏，强阴益精气，多子，女人癥瘕。（《本经》）　除膀胱邪气腰痛，止痢。（《别录》）　益髓壮阳，治女人血崩。（甄权）　男子绝阳不兴，女子绝阴不产。润五脏，长肌肉，暖腰膝，男子泄精血遗沥，女子带下阴痛。（《大明》）
〔归经〕入心包、命门二经。为滋肾益精滑肠之品。（兼补剂，肾经血分药。）
〔前论〕海藏曰：命门相火不足者，以此补之。凡服苁蓉以治肾，必妨心。丹溪曰：峻补精血，骤用，反动大便滑。
〔禁忌〕《经疏》曰：凡泄泻，肾中有热，强阳易兴而精不固者，均忌。
〔炮制〕雷公曰：凡使，清酒浸一宿，刷去沙土浮甲，劈破中心，去白膜一重，有此能隔人心前气不散，令人上气，蒸半日，酥炙。

锁阳  ***************************
味甘，性温，无毒。得蛟龙之精，感地之气而生。可升可降，阳也。
〔主治〕主大补阴气，益精血，利大便，虚人大便燥结者，可代苁蓉煮粥，不燥结者勿用。（丹溪）
〔归经〕入肾经。为大助元阳之品。（兼补剂。专兴阳事，强筋故能兴阳。）
〔前论〕时珍曰：锁阳之功，不外润燥养筋，治痿弱而已，大约与肉苁蓉相类。

紫草  ***************************
味苦，性寒，无毒。禀天地阴寒清和之气而生。可升可降，阴也。
〔主治〕主心腹邪气，五疸，补中益气，利九窍，通水道。（《本经》）　疗腹肿胀满痛，以合膏疗小儿疮及面皶。（《别录》）　主水肿，瘑癣恶疮，及痘疮血热毒。二便闭涩者，皆活血凉血之功也。（《医鉴》）
〔归经〕入肝、肾二经，兼入心包络经。为凉血之品。（兼泻剂，肝、心包血分药。）
〔前论〕仲阳曰：此性寒，小儿脾气实者可用，虚者反能作泻。古方惟用茸，取其初得阳气，以类触类，用发痘疮，故妙。今人不达此理，概用之，非也。
〔禁忌〕《经疏》曰：痘家气虚，脾胃弱，泄泻，不思食，小便清利者，均忌。
〔炮制〕《备要》曰：凡使，去头须必以酒洗用。

蒲黄  ***************************
味甘辛，性平，无毒。得地之阴气，兼得金之辛味以生。可升可降，阳中阴也。
〔主治〕生用，主行血消瘀，通经脉，利小便，祛心腹膀胱寒热，疗扑打损伤，疮疖诸肿。炒黑用，主止一切血，崩带，泄精。（《备要》）
〔归经〕入肝、心包二经。为凉血活血，散结除热之品。（生为滑剂，炒兼涩剂。）
〔前论〕弘景曰：此即蒲厘花上黄粉也，甚疗血。言闻曰：手足厥阴血分药也，故能治血治痛。生则能行，炒则能止，与五灵脂同用，治一切心腹痛。
〔禁忌〕《经疏》曰：一切劳伤发热阴虚内热，无瘀血者，均忌。　以上滑剂草部

榆白皮  ***************************
味甘，性滑。禀春阳之气而生。可升可降，阳也。白者为枌。
〔主治〕主大小便不通，利水道，除邪气，久服断谷不饥，其实尤良。（《本经》）　疗肠胃邪热气，消肿，治小儿头疮痂疕。（《别录》）　通经脉，捣涎可敷癣。（《大明》）　滑胎，利五淋，治齁喘，疗不眠。（甄权）　生皮捣，和三年醋，滓封暴患赤肿，女人妒乳肿，日六七易。（孟诜）　利窍渗湿热，行津液，消痈肿。（时珍）　榆叶，嫩者作羹食，消水肿，利小便，下石淋。　榆荚仁，作糜羹食，令人多睡。（弘景）
〔归经〕入大小肠、膀胱三经。为滑泄之品。（能下有形留着之物。）
〔前论〕时珍曰：此能利窍渗湿热，去有形之积，气盛而壅者宜之。若胃寒而虚者，久服恐泄真气，苏颂言：枌榆多食不损人。恐非确论。
〔炮制〕孟诜曰：有赤白二种，赤为榆，白为枌，去粗皮，取白用。　以上滑剂木部

胡麻  ***************************
味甘，性平，无毒。禀天地之中气，得稼穑之甘味而生。即脂麻。种出大宛，故曰胡麻。
〔主治〕主伤中虚羸，补五内，益气力，长肌肉，填脑髓。（《本经》）　坚筋骨，明耳目，疗金疮。（《别录》）　润五脏，补肺气，止心惊，利大小肠，逐风湿气，游风，头风，产后羸困，催生，落胞，治劳气。（《日华》）　炒食，不生风病，风人久食，则步履端正，语言不謇。（廷飞）
〔归经〕入脾经，兼入肝、肾、肺三经。为补益滋润之品。（兼补剂。）
〔前论〕河间曰：麻木谷而治风，盖治风先治血，血活则风散。胡麻入肝益血，故风药不可阙。士良曰：初食利大小肠，久食则否，去陈留新。讱庵曰：黑脂麻入肾，另有栗色者，名鳖虱胡麻更佳。

麻油  ***************************
味甘，微寒，无毒。黑脂麻生榨者入药。
〔主治〕主利大肠，产妇胞衣不下。（《别录》）　天行热闷，膈内热结，服一合，取利为度。（藏器）　下三焦热毒气，通大小肠，治蛔心痛，傅一切恶疮，疥癣，杀一切虫。取一合，和鸡子二个，芒硝一两，搅服，少时即泻下热毒。（孟诜）
〔归经〕入大肠经。为滋润之品。（外科要药。）
〔前论〕士良曰：外科熬膏多用之，以其能凉血解毒，止痛生肌也。虞抟曰：生用消疮肿，熟用利肠胃。

大麻仁  ***************************
俗作火麻仁。味甘，性平，无毒。得土气以生。畏牡蛎、白薇、茯苓。
〔主治〕主补虚劳，润五脏，疏风气，治大肠风热结涩。利小便，疗热淋，通利大小便。（《开宝》）　产后余疾。（孟诜）缓脾润燥，治阳明病胃热汗多而便难。破血积，通乳催生，又木谷也，亦能治风。（《备要》）
〔归经〕入脾、胃、大肠三经。为滑利之品。
〔前论〕甄权曰：汗多胃热便难三者，皆燥而亡津液，汗出愈多，则津枯而大便愈燥。仲景脾约丸治津少大便秘，盖以润足太阴之燥，乃通肠也。子和曰：诸燥皆三阳病。韦宙曰：此即作布之麻也。其根及叶，捣汁服，治挝打瘀血心腹满气短，及趺折骨痛不可忍者，皆效。无则以麻煮汁代之，带下崩中不止者，水煮汁服之效。　以上滑剂谷部

薤白  ***************************
味辛苦，性温，无毒。忌牛肉。
〔主治〕主归骨，除寒热，去水气，温中，散结气。（《别录》）　调中，补不足，止久痢冷泻。（《日华》）　治泄利下重，泄下焦大肠气滞。（李杲）　少阴病厥逆泄痢，及胸痹刺痛，下气，散血，安胎。（《纲目》）　女人赤白带下。（孟诜）
〔归经〕入大肠经。为利窍助阳之品。（心病宜食，大利产妇。）　王祯曰：薤，生则气辛，熟则甘美。薤散结，蒜消癥。寇氏曰：其叶光滑，露亦难贮，故云薤露，古方用治肺气喘急，亦取滑泄之义。讱庵曰：薤治泄痢下重。王好古云：下重由气滞，四逆散加此以泄滞。但按后重，亦有气虚、血虚，火热风燥之不同。　以上滑剂菜部

柿  ***************************
味甘，性寒，无毒。禀地中阴气以生。降也，阴也。
〔主治〕主通耳鼻气，肠澼不足，解酒毒，压胃热，止口干。（《别录》）　柿饼，主补虚劳不足，消腹中宿血，厚肠胃，健脾气。（孟诜）　消痰，止渴，治吐血，润心肺，疗肺痿心热咳嗽，润喉。（《大明》）　治反胃咯血，血淋，肠澼，痔漏下血及肠风。（《纲目》）　柿霜，　主清上焦心肺热，生津止渴，化痰宁嗽，治咽喉口舌间疮痛。（《大明》）　柿蒂　主咳逆哕气，煮汁服。（孟诜）　柿木皮、根皮，俱主血崩血痢下血。（时珍）
〔归经〕入肺、脾二经。为清肺涩肠宁嗽之品。
〔前论〕藏器曰：生柿同酒食，易醉，或致心痛。同蟹食，令人腹痛作泻，以二物皆寒也，惟磨木香汁饮，可解。丹溪曰：干柿属金而有土，属阴而有收意，故止血治咳，亦可为助。柿霜乃其精液，入肺病上焦药，尤佳。
〔禁忌〕《经疏》曰：肺经无火，及风寒作嗽，冷痢滑泄，肠胃虚脱，与脾家素有寒积，或感寒腹痛，感寒呕吐者，均忌。

榧子  ***************************
味甘，性涩，无毒。禀土气以生。降也，阴也。反绿豆。
〔主治〕主五痔，去三虫，蛊毒。（《别录》）　疗寸白虫，治咳嗽白浊，助阳道。（弘景）　多食滑肠，五痔人宜之。（寇氏）
〔归经〕入肺经。为涤除肠胃邪恶之品。（惟润肺，故治嗽。）
〔前论〕李梴曰：榧子之功，总不外润肺杀虫二种，故小儿有好食茶叶面黄者，日食榧子七枚，以愈为度。

海松子  ***************************
味甘，性小温，无毒。得天三之气以生。可升可降，阳也。
〔主治〕主骨节风头眩，散水气，润五脏。（《开宝》）　逐风痹寒气，虚羸少气，补不足，润皮肤。（《别录》）　治诸风，温肠胃。（李珣）　润肺，治燥结咳嗽。（《纲目》）
〔归经〕入肺、大肠二经。为滋润之品。
〔前论〕寇氏曰：海松子润而不泄，同柏子仁、火麻仁，治虚秘，甚良。仲淳曰：气温属阳，味甘补血，血气充足，则五脏自润，发白不饥，所由来矣。　以上滑剂果部

滑石  ***************************
味甘，性寒，无毒。禀石中之冲气而生。降也，阴也。石韦为使。制雄黄。
〔主治〕主身热泄澼，女子乳难，癃闭，利小便，荡胃中积聚热。（《本经》）　通九窍六腑津液，去留结，止渴，令人利中。（《别录》）　燥湿，分水道，实大肠，化食毒，行积滞，逐凝血，解燥渴，降心火，偏主石淋为要药。（丹溪）　疗疸，水肿，脚气，吐衄，金疮血出，诸疮肿毒。（《日华》）
〔归经〕入膀胱经，兼入心、胃、大小肠四经。为通利下窍之品。（兼通剂。）
〔前论〕罗天益曰：滑石治渴，非真止渴，资其利窍，渗去湿热，则脾胃中和，而渴自止耳。若无湿，小便利而渴者，内有燥热，宜滋润，误服之，津液愈亡，而渴转甚矣。故好古以为至燥之剂。时珍曰：滑石利窍不独小便也。上能利毛腠之窍，下能利精溺之窍，盖甘淡之味，先入于胃，渗走经络，游溢精气，上输于肺，下通膀胱。肺主皮毛，为水之上源，膀胱司津液，气化则能出，故滑石上能发表，下利水道，为泻热燥湿之剂。发表是荡上中之热，利水道是荡中下之热；发表是燥上中之湿，利水道是燥中下之湿。热散则三焦宁而表里和，湿去则阑门通而阴阳利。刘河间用益元散通治上下表里诸病，盖是此意，但未发明耳。
〔禁忌〕《经疏》曰：凡阴精不足，内热，以致小水短少赤涩，或不利，及烦渴身热，由于阴虚火炽水涸者，均忌。脾胃俱虚者，虽不作泄，亦忌。　以上滑剂石部


卷九·涩剂  ——————————————————————————————————————————————————————————————————————————————————————————

涩剂  ***************************
徐之才曰：涩可去脱，牡蛎、龙骨之属是也。刘完素曰：滑则气脱，如开肠洞泄便溺遗失之类，必涩剂以收敛之。张从正曰：寝汗不禁，涩以牡蛎、五味、五倍之属，滑泄不已，涩以肉豆蔻、诃黎勒、没食子、亚芙蓉、龙骨之属，凡酸味同乎涩者，收敛之义也。然此等皆宜先攻其本，而后收之可也。
〔鳌按〕张氏言此等皆宜先攻其本，此本字乃言病之本，谓先从其发病之所由以治之，然后加以收涩，不得认作本元之本，反先加攻伐，使元气更虚也。

地榆  ***************************
味苦甘酸，性微寒，无毒。禀地中阴气，兼得天之微阳以生。降也，阴也。得发良，恶麦冬、朱丹砂、硫黄、雄黄。
〔主治〕主妇人带下，五漏，止痛，止汗，除恶肉，疗金疮。（《本经》）　止脓血，诸瘘，恶疮热疮，消酒除渴。（《别录》）　止冷热痢，疳痢极效。（《开宝》）　止吐衄，肠风，月经不止，血崩，产前后诸血疾，并水泻。（《大明》）　治脑气不足，酿酒治风痹，补脑。（《纲目》）
〔归经〕入肝、肾、大肠三经，兼入胃经。为专理下焦血症湿热之品。
〔前论〕苏颂曰：古者断下多用之。萧炳曰：同樗皮治赤白痢。寇氏曰：其性沉寒入下焦，热血痢可用。若虚寒人水泻白痢，未可轻使。之才曰：地榆除下焦热，治大小便血症，止血取上截切片炒用，其梢则能行血，不可不知。士瀛曰：诸疮痛者加地榆，痒者加黄芩。
〔禁忌〕《经疏》曰：此性寒下行，脾胃虚寒作泄，白痢久而胃弱，胎产虚寒泄泻，血崩脾虚作泄，均忌。

白及  ***************************
味苦辛，性微寒，无毒。得季秋之气，兼禀金水之性以生。降也，阳中阴也。紫石英为使，畏李核、杏仁，反乌头。
〔主治〕主痈肿，恶疮败疽，伤阴死肌，胃中邪气，贼风鬼击，痱缓不收。（《本经》）　止惊邪，血邪，血痢，痫疾，风痹，赤眼，癥结，温热疟疾，发背瘰疬，肠风痔瘘，扑损刀箭伤，汤火疮，生肌止痛。（《大明》）　止肺血。（东垣）
〔归经〕入肺经。为补肺逐瘀生新之品。（兼补剂。）
〔前论〕思邈曰：肺损者，复能生之。丹溪曰：凡吐血不止，宜加白及以止之。时珍曰：试血法，吐在水碗内，浮者，肺血也；沉者，肝血也；半沉半浮者，心血也，各随所见。以羊肺肝心煮熟，护白及末，日日食之。
〔禁忌〕《经疏》曰：凡痈疽已溃，不宜同苦寒药服。

芍药  ***************************
味苦酸，性平，无毒。禀天地之阴，兼得甲木之气以生。升而微降，阳中阴也。
〔主治〕白芍，主缓中，去水气，利膀胱、大小肠，中恶腹痛腰痛，女人一切病，胎前产后诸病，治风，补劳，退热，除烦，益气，泻肝，安脾肺，收胃气，补肾气，止泻痢，固腠理，和血脉，收阴气，理中气，治脏腑壅气，及脾虚中满心下痞，胁下痛，善噫，肺急胀逆喘咳，太阳鼽衄，目涩，肝血不足，止下痢腹痛后重，阳维病苦寒热，带脉病苦腹痛满腰，腰溶溶如坐水中。　赤芍，主邪气腹痛，除血痹，破坚积，寒热疝瘕，能通顺血脉，散恶血，逐贼血，消痈肿，妇人血闭不通，目赤，肠风泻血。（仲淳）
〔鳌按〕《本草》载芍药气性功用，向来皆不分赤白。至《经疏》始条析之，其旨精微，今因从之。
〔归经〕入脾、肺、肝三经。为收敛之品。（兼补剂泻剂，脾肺引经药，肝脾血分药。）
〔前论〕丹溪曰：芍药泻脾火，性味酸寒，冬月必以酒炒。凡腹痛都是血脉凝涩，亦必酒炒。然止能治血虚腹痛，余并不治，为其酸寒收敛，无温散之功也。下痢腹痛，必炒用，后重者，不炒。产后不可用者，以其酸寒伐生发之气也。如不得已，亦须酒炒。苏颂曰：仲景治伤寒，多用芍药，以其主寒热，利小便也。时珍曰：白芍益脾，能于土中泻木；赤芍散邪，能行血中之滞。产后肝血已虚，不可更泻，故禁之。仲淳曰：白芍入脾经血分，兼泻肝家火邪，故其所主皆收而补。赤芍专入肝家血分，故主破散，主通利。又白芍同白术，补脾；同川芎，泻肝；同人参，补气；同当归，补血；酒炒补阴；同甘草，止腹痛；同黄连，止泻痢；同防风，发痘疹；同姜枣，温轻散寒。白名金芍药，赤名木芍药。白补而赤泻，白收而赤散，白补血，赤行血，白下气，赤补气，白止痛，赤利小便。
〔禁忌〕《经疏》曰：白芍酸寒，凡中寒腹痛，中寒作泄，腹中冷痛，肠胃中觉冷等症，均忌。赤芍破血，凡一切血虚病，及泄泻，产后恶露已行，少腹痛已止，痈疽已溃，均忌。

五味子  ***************************
味皮甘，肉酸，核辛苦，都具咸味，性温，无毒。得地之阴，兼天之阳气以生。可升可降，阴中微阳也。苁蓉为使。恶玉竹。
〔主治〕主益气，咳逆上气，劳伤羸瘦，补不足，强阴，益男子精。（《本经》）　养五脏除热，生阴中肌。（《别录》）　明目，暖水脏，壮筋骨。（《大明》）　生津止渴，治泻痢，补元气不足，收耗散之气，瞳子散大。（东垣）　敛汗，退热，宁嗽定喘，除烦消渴，水肿，解酒毒。（讱庵）
〔归经〕入肺、肾二经。为收敛滋润之品。（兼补剂，肺经血分药，肾经气分药。）
〔前论〕东垣曰：酸以收逆气，肺寒气逆，宜此与干姜同治之。又五味收肺气，乃火热必用之药，故治嗽以之为君。但有外邪者，不可骤用。有痰，半夏为佐，喘，阿胶为佐，但分量少不同耳。丹溪曰：五味大能收肺气，宜其有补肾之功，收肺气非除热乎？补肾非暖水脏乎？乃火热嗽必用之药。寇氏谓食之多致虚热者，收补之骤也，何惑之有？黄昏嗽乃火气浮入肺中，不宜用凉药。宜五味子、五倍子敛而降之。
〔鳌按〕东垣、丹溪，皆以五味为治火热之药，独寇氏专据本经性温，谓治肺虚寒，不取其除热，不知其性虽温，既能收敛，且敛中又能滋润，自可除热，非性温之品，必不能除热也，宜丹溪驳之。
〔禁忌〕《经疏》曰：嗽初起脉数，有实火，及肝家有动气，肺家有实热，痧疹初发，及一切停饮，均忌。
〔炮制〕时珍曰：凡使，以北产紫黑者良。入滋补药，蜜浸，入劳嗽药，生用，俱捶碎核。南产色红而枯，惟风寒在肺者宜之。

覆盆子  ***************************
味甘酸，性微温，无毒。
〔主治〕主起事，缩小便，泽肌肤，乌髭发，女人食之有子，同蜜为膏，治肺气虚寒。（《备要》）
〔归经〕入肝、肾二经。为补涩之品。（兼补剂，益肾脏而固精，补肝虚而明目。）
〔前论〕寇氏曰：此能收缩小便，服之当覆其溺器，故名。士材曰：强肾无燥热之偏，固精无凝涩之害，金玉之品也。
〔炮制〕雷公曰：凡使，淘去黄叶皮蒂，酒蒸晒干用。　以上涩剂草部

椿樗白皮  ***************************
香者名椿，臭者为樗。味苦，性寒，无毒。禀地中之阴气以生。降也，阴也。
〔主治〕主疳䘌，樗根尤良。（《开宝》）　杀疳虫、蛔虫、疥䘌，鬼疰传尸，蛊毒下血，赤白久痢，去口臭。（藏器）　得地榆，止疳痢。（萧炳）　止血崩，产后血不止，赤带，肠风泻血不住，肠滑，缩小便，蜜炙用。（《大明》）　治赤白浊，赤白带，湿气下痢，精滑梦遗，燥下湿，去脾胃陈积之痰。（丹溪）　利溺涩。（好古）
〔归经〕入胃、大肠二经。为固肠燥湿之品。（苦燥湿，寒胜热，涩收敛。）
〔前论〕丹溪曰：椿根白皮性凉而能涩血，凡湿热为病宜用。但痢疾滞未尽，勿用。孟诜曰：椿芽多食动气，熏十二经脉，五脏六腑，令人神昏气血微。若和猪肉熟面频食，则中满，盖拥经络也。时珍曰：椿皮入血分而性涩，樗皮入气分而性利。凡血分受病不足者宜椿，气分受病有郁者宜樗。
〔鳌按〕时珍以樗皮为性利，但樗皮亦能止泻，毕竟是涩药。
〔禁忌〕《经疏》曰：凡脾胃虚寒者，崩带属肾家真阴虚者，忌，以其徒燥也。滞下积气未尽者，亦忌。不入汤煎。
〔炮制〕《备要》曰：凡使二皮，以东引者良。去粗皮，或醋炙蜜炙用。

秦皮  ***************************
味苦，性寒，无毒。禀西北高寒之气而生。降也，阴也。大戟为使。恶吴萸。
〔主治〕主风寒湿痹，浸洗寒气，除热，目中青翳白膜。（《本经》）　男子少精，妇人带下，小儿惊痫身热，泽皮肤，有子。（《别录》）　明目，去目中久热，两目赤肿疼痛，风泪不止，煎水澄清，洗赤目极效。（甄权）　主热痢下重，下焦虚。（好古）　蛇咬，煮汤浸洗，研末敷。（藏器）
〔归经〕入肝、胆二经，兼入肾经。为收敛之品。（兼补剂，眼科要药。）
〔前论〕范汪曰：秦皮之功，以能除肝热而明目，故治目疾惊痫。以其收涩而寒，故治崩带下痢。以其涩而能补下焦，故益精有子。

诃黎勒  ***************************
即诃子。味苦酸涩，性温，无毒。降也，阴也。
〔主治〕主冷气，心腹胀满，下食。（《开宝》）　破胸膈结气，通利津液。（甄权）　下宿物，止肠澼久泄，赤白痢。（萧炳）　消痰，开音，止渴，下气，除烦，治水，止呕吐，心腹虚痛，肺气喘急，漏胎，及胎动欲生胀闷，气喘，痢疾肛门急痛，产妇阴痛，和蜡烧烟熏之，及煎汤洗。（《大明》）　治痰嗽咽喉不利，含咽汁。（苏颂）　实大肠，敛肺降火。（丹溪）
〔归经〕入肺、大肠二经。为收敛之品。（生用清金保肺行气，煨用固气实肠温胃。）
〔前论〕寇氏曰：气虚人宜缓缓少用，以此虽涩肠，而又泄气也。讱庵曰：肺敛则音开，火降则渴止。古方有诃子清音汤。汪机曰：诃子皮能治咳嗽喘逆。诃子核亦能止嗽，兼治痢。
〔禁忌〕《经疏》曰：凡气虚嗽，痢初起者，均忌。
〔炮制〕雷公曰：凡使，以六棱黑色肉厚者良。酒浸，蒸去核，取肉用。用核不用肉。

棕榈皮  ***************************
味苦涩，性平，无毒。感微阳之气而生。
〔主治〕主鼻衄，吐血，破癥，治肠风，赤白痢，崩中带下，烧存性用。（《大明》）　主金疮，疥癣，能生肌止血。（李珣）
〔归经〕入肝脾二经。为止血之品。
〔前论〕时珍曰：棕灰性涩，若失血去多，瘀滞已尽者，用之切当，所谓涩可去脱也。与发灰同用更良，年久败棕，入药尤妙。
〔禁忌〕《经疏》：凡血症初起，及瘀血未尽者，均忌。

金樱子  ***************************
味酸，性平，无毒。得阳气而兼木化以生。降也，阴中阳也。
〔主治〕主脾泄下痢，止小便利，涩精气，久服令人耐寒。（《本经》）　花，主冷热痢。（《大明》）　东行根皮，炒用止泻血，及崩带。（时珍）
〔归经〕入肾经，兼入膀胱、大肠二经。为固精秘气之品。
〔前论〕沈存中曰：金樱子止遗泄，取其温且涩也。当取半黄者捣干末用，若待红熟熬膏，酸涩之味性全失。丹溪曰：经络隧道以通畅为和平，而昧者熬金樱子煎食之，取涩性为快，自作不靖，咎将安归。
〔禁忌〕《经疏》曰：泄泻由火热暴注者，小便不禁，及精气滑脱，由阴虚火炽而得者，均忌。
〔炮制〕《备要》曰：凡使，去核毛刺用。

南烛子  ***************************
味酸甘，性平，无毒。
〔主治〕主强筋骨，益气力，固精，驻颜。（《纲目》）　枝叶，止泄，除睡，强筋，益气，变白去老，炊饭黑色，名青精饭。（《纲目》）
〔归经〕入心、脾、肾三经。为固涩之品。
〔前论〕虞抟曰：凡变白之药，都是气味苦寒，有妨脾胃。惟南烛气味和平，兼能益脾。
〔鳌按〕《纲目》于南烛枝叶，载有止泄、除睡、变白三条，于子载有固精、驻颜二条，其强筋益力，子与枝叶相同，此殆互文，非若他药之主治，或子或枝或叶，有绝不相同者也。余尝以南烛子治久痢久泻，辄效。以治饭后瞌睡，亦效。可知止泄除睡不独枝叶为然也。又尝以子治痢血日久症，亦效。此并《本草》所未及者，曾制一方，用南烛子为君，制首乌为臣，谷牙生焦各半为佐，其使药则随症加用，如久痢，加黄连、木香、诃子；久泻，加山药、建莲；除睡，加益智、远志；痢血，加黄连、槐花、当归、地榆；真是如响斯应。　以上涩剂木部

醋  ***************************
古名苦酒。味酸，性温，无毒。得温热之气，故从木火而化。
〔主治〕主胃脘气疼，癥瘕积聚，产后血晕，及诸失血过多发晕，止心痛，咽痛，杀一切鱼肉蔬菜毒。（《开宝》）　治疸黄，口舌疮，损伤积血。（甄权）　主下气除烦，妇人心痛血气，并产后，及伤损金疮出血迷闷。（《日华》）
〔归经〕入肝经。为收敛气血之品。（散瘀，解毒，消食。）
〔前论〕士材曰：入药当用米造，二三年陈者，小麦醋不及，但能伤筋损齿，不宜多食。
〔鳌按〕大能开胃气，醒脾气，不但收敛之功见长也。

罂粟壳  ***************************
味酸，性涩，微寒，无毒。得醋、乌梅、橘皮良。
〔主治〕主止泻痢，固脱肛，治遗精，久嗽，止心腹筋骨诸痛。（《纲目》）　罂粟米，主行风气，逐邪热，治反胃，胸中痰滞，不下食，治泻痢。（苏颂）
〔归经〕入肾经。为敛肺涩肠固肾之品。
〔前论〕丹溪曰：治嗽用粟壳，不必疑，但要先去病根，此乃收后药也。治痢亦然，须先散邪行滞，不可速投粟壳、龙骨以闭塞肠胃，致生变症。其苗味甘，作蔬食，除热润燥，开胃厚肠，极美也。　以上涩剂谷部

乌梅  ***************************
味酸，性平，无毒。得木气之全以生。可升可降，阴也。忌猪肉。
〔主治〕主下气，除热，烦满，安心，止肢体痛，偏枯不仁死肌。（《本经》）　利筋脉，主下痢，好唾，口干。（《别录》）　止渴，调中去痰，治瘴疟吐逆，冷热痢。（《大明》）　虚劳骨蒸，消酒毒，和建茶、干姜为丸服，止休息痢大验。（藏器）　止燥嗽，反胃噎膈，蛔厥吐利，杀虫，解鱼毒，硫黄毒。（《纲目》）　白梅，主消痰，止霍乱，解酒毒，治泻痢烦渴，下血，血崩，功同乌梅。（《纲目》）　梅根及叶俱主霍乱，止休息痢。（《备要》）
〔归经〕入肺、脾二经。为敛肺涩肠，涌痰消肿之品。（二经血分药。）
〔前论〕时珍曰：凡用，须去核微炒，但多食损齿伤筋耳。
〔禁忌〕《经疏》曰：凡风寒初起，疟痢未久者，均忌。

木瓜  ***************************
味酸涩，性温，无毒。禀春初之气，得曲直之化以生。降多于升，阳中阴也。
〔主治〕主湿痹脚气，霍乱大吐下转筋不止。（《别录》）　止吐泻奔豚，及水肿冷热痢，心腹痛。（《大明》）　敛肺和胃，理脾伐肝，化食止渴。（李珣）　治腹胀善噫，心下烦痞。（好古）　治脚气冲心，取嫩者一枚，去子，煎服佳。强筋骨，下冷气，止呕逆，心膈痰唾，消食，治水利后渴不止。（藏器）
〔归经〕入脾、胃、肺、肝四经。为利筋骨调营卫之品。（兼补剂，手足太阴血分药。）
〔前论〕孟诜曰：多食木瓜损齿及骨，皆伐肝之明验，而木瓜为脾肺药，非肝药明矣。时珍曰：木瓜所主霍乱吐利脚气，皆脾胃病，非肝病也。肝虽主筋，而转筋则由湿热寒湿之邪袭伤脾胃所致，故转筋必起于足腓，腓及宗筋皆属阳明，木瓜治转筋，非益筋也，理脾而伐肝也。土病则金衰而木盛，故用酸温以收脾肺之耗散，而藉其走筋以平肝邪，乃土中泻木以旺金也，木平则土得令而金受荫矣。
〔鳌按〕木瓜治转筋，筋急者得之能舒，筋缓者得之能利。
〔禁忌〕《经疏》曰：下部腰膝无力，由精血虚，真阴不足，及伤食脾胃未虚，积滞多者，均忌。勿犯铁器。

芡实  ***************************
味甘，性平，无毒。禀水土之气以生。可升可降，阴也。
〔主治〕主湿痹腰脊膝痛，补中，除暴疾，益精气，强志，聪耳明目。（《本经》）　止渴，益肾，治小便不禁，遗精，白浊，带下。（《纲目》）　治泄泻，梦遗滑精。（士材）
〔归经〕入脾胃二经，兼入心、肾二经。为固本益精之品。（兼补剂。）
〔前论〕张子野曰：人之食芡，必枚啮而细嚼之，使华液流通，转相灌输，其功胜于乳汁也。
〔禁忌〕《经疏》曰：生食动风冷气，小儿不宜多食，以难化也。　以上涩剂果部

赤石脂  ***************************
味甘酸辛，性大热，无毒。禀土金之气而生。色赤又兼火象，降也，阳中阴也。畏芫花，恶大黄，松脂。
〔主治〕主养心气，明目，益精，疗腹痛肠澼，下痢赤白，小便利，及痈疽疮痔，及女子崩漏，产难，胞衣不出，久服补髓。（《别录》）　补五脏虚乏气。（甄权）　补心血，生肌肉，厚肠胃，除水湿，收脱肛。（《纲目》）
〔归经〕入心、肾、大肠三经。为固敛之品。（兼重剂。降而能收，直达下焦，血分要药。）
〔前论〕东垣曰：赤石脂固肠胃，有收敛之能，下胞衣，无推荡之峻。仲淳曰：大小肠下后虚脱，非涩剂无以固之，其他涩药轻浮，不能达下，惟赤石脂体重而涩，直入下焦阴分，故为久痢泄澼要药。又能去恶血，盖恶血化，则胞胎无阻。东垣云：胞胎下不，涩剂可以下之是也。
〔禁忌〕《经疏》曰：凡火热暴注者，不宜用。滞下全是湿热，于法当利，自非的受寒邪下利白积者，不宜用。崩中法当补阴清热，不可全仗收涩，带下本属湿热积滞，法当祛暑除积，止涩非宜。

白石脂  ***************************
味甘酸，性平，无毒。恶松脂。畏黄芩、黄连、甘草。
〔主治〕主养肺气，厚肠，补骨髓，疗五脏惊悸不足，心下烦，止腹痛，下水，肠澼热溏，便脓血，女子崩中漏下赤白沃，排痈疽疮痔，久服安心。（《别录》）　涩大肠。（甄权）
〔归经〕入肺、大肠二经。为固敛之品。（兼重剂。降而能收，直达下焦气分要药。）
〔前论〕弘景曰：五色石脂，《本经》疗体亦相似，《别录》分条俱载。今俗惟用赤白二脂，断下痢耳。时珍曰：赤白二脂，一入气分，一入血分，故时用尚之。

禹余粮  ***************************
味甘，性平，无毒。丹皮为使。伏五金，制三黄。
〔主治〕主咳逆寒热烦满，下赤白，血闭，癥瘕大热。（《本经》）　疗小腹痛结烦疼。（《别录》）　主崩中。（甄权）　治邪气及骨节疼，四肢不仁，痔瘘等疾。（《大明》）　催生，固大肠。（《纲目》）
〔归经〕入胃、大肠二经。为固下之品。（兼重剂，二经血分药。）
〔前论〕子和曰：此手足阳明血分重剂也。其性涩，故主下焦前后诸病。李知先诗云：下焦有病人难会，须用余粮赤石脂。无己曰：重可去怯，禹余粮之重，为镇固之剂。

明矾  ***************************
味酸，性寒，无毒。甘草为使。恶牡蛎，畏麻黄。即白矾。
〔主治〕主寒热泄痢，白沃，阴蚀恶疮，目痛，坚骨齿，除痼热在骨髓，去鼻中息肉。（《开宝》）　除湿追涎，化痰坠浊，除风杀虫，止血定痛。蚀恶肉，生好肉。治惊痫，喉痹。齿痛，风眼。崩带，脱肛，阴蚀，阴挺。痈疽疔肿，瘰疬疥癣，虎犬蛇虫咬伤。（《备要》）
〔归经〕入脾经。为燥湿坠痰之品。
〔前论〕陈师古曰：矾石之用有四：吐利、风热、痰涎，取其酸苦涌泄也。治诸血痛、脱肛、阴挺、疮疡，取其酸涩而收也。治痰饮、泄痢、崩带、风眼，取其收而燥湿也，治喉痹中蛊蛇虫伤螫，取其解毒也。

皂矾  ***************************
一名绿矾。味酸，性凉，无毒。
〔主治〕主疳及诸疮。（苏恭）　喉痹，牙虫，口疮，恶疮疥癣。酿鲫鱼烧灰服，疗肠风泻血。（《大明》）　消积滞，燥脾湿，化痰涎，除胀满黄肿，疟痢风眼，口齿诸病。（时珍）
〔归经〕入脾经。为燥湿化痰之品。
〔前论〕洁古曰：皂矾酸涌收涩，燥湿解毒化涎之功，与白矾同，而力则差缓也。
〔禁忌〕《经疏》曰：皂矾虽能消肉食坚积，然能令人作泻，胃弱人不宜多用。服此者终身忌食荞麦，犯之立毙。
〔炮制〕雷公曰：凡使，以深青莹净者良，煅赤用。

胆矾  ***************************
一名石胆。味酸辛，性寒，有小毒。畏桂、辛夷、芫花、白薇。
〔主治〕主明目目痛，金疮，诸痫痉。女子阴痛，石淋，寒热，崩中下血，诸邪毒气。（《本经》）　散癥积，咳逆上气，及鼠瘘恶疮。（《别录》）　治虫牙，鼻中息肉。（《大明》）　带下赤白面黄，女子脏急。（苏恭）　入吐风痰药中，最快利。（苏颂）
〔归经〕入胆经。为吐风痰敛咳逆之品。（兼宣剂。涌吐风热痰涎，发散风木相火。）
〔前论〕周密曰：治咽口齿疮毒，殊有奇功。有患喉痹欲死者，鸭嘴胆矾末醋调灌之，大吐胶痰数升，即瘥。此法百试百效。存中曰：胆矾性敛而能上行。　以上涩剂石部

乌爹泥  ***************************
即孩儿茶。味苦涩，性平，无毒。
〔主治〕主清上膈热，化痰生津，涂金疮，一切诸疮，生肌定痛，止血收湿。（《纲目》）　治阴疳痔肿，涂口疮，同蓬砂等分。（《备要》）
〔归经〕入肺经。为清散之品。（幼科外科要药。）
〔前论〕仲淳曰：本是茶末，故能清上膈。又得地中之阴气，故能凉血清热，治金疮以下诸症。苦能燥，涩能敛，故又主收湿。今人多用外治，内服甚少。
〔炮制〕时珍曰：此出南番，云是细茶末，纳竹筒中，埋土中，日久取出，捣汁熬成。小块润泽者为上，大而枯者次之。凡使，研细用。　以上涩剂土部

龙骨  ***************************
味甘，性平，无毒。得阳气以生而伏于阴，为东方之神，升也，阴中阳也。得牛黄、人参良。畏石膏，忌鱼及铁。
〔主治〕主心腹鬼疰，精物老魅，咳逆，泄痢脓血，女子漏下，癥瘕坚结，小儿热气惊痫。（《本经》）　疗心腹烦满，四肢枯痿，汗出，夜卧自惊，恚怒，伏气在心下，不得喘息。肠痈内疽阴蚀，止汗，缩小便溺血。养精神，定魂魄，安五脏。（《别录》）　主涩肠，益肾，解毒，辟邪。治多梦纷纭，疟痢，吐衄，崩带，遗精，脱肛，大小肠利。定喘，敛疮。（《备要》）　白龙骨，梦寐泄精，小便泄精。（《别录》）
〔归经〕入肝、胆、肾三经，兼入心、大肠二经。为固敛浮越正气之品。
〔前论〕雷斅曰：气入丈夫肾脏中，故益精药宜用之。海藏曰：并主带脉为病。许洪曰：牛黄恶龙骨，而龙骨得牛黄更良，有以制伏也。其气能收阳中之阴，入手足少阴厥阴。
〔炮制〕《广记》曰：酒浸一宿，焙干研粉，水飞三次用。如急用，以酒煮焙干。　以上涩剂鳞部

牡蛎  ***************************
味咸，性微寒，无毒。得海气结成。降也，阴也。贝母为使。得甘草、牛膝、远志、蛇床子良。恶麻黄、细辛、吴萸。
〔主治〕主伤寒寒热，温疟洒洒，惊恚怒气。除拘缓，鼠瘘，女子带下赤白，久服强骨节。（《本经》）　除留热在关节营卫，虚热去来不定，烦满，心痛气结。止汗，止渴，除老血，疗泄精。涩大小肠，止大小便。治喉痹咳嗽，心胁下痞热。（《别录》）　治风疟，鬼交精出。（孟诜）　男子虚劳，补肾，安神，去烦热，小儿惊痫。（李珣）　去胁下坚满，瘰疬一切疮。（好古）　化痰软坚，清热除湿，止心痹气痛，赤白痢白浊，消疝瘕积块，瘿疾结核。（《纲目》）
〔归经〕入肝、胆、肾三经。为软坚利水固肠之品。（肾经血分药。）
〔前论〕甄权曰：病虚而多热者，宜同地黄、小草用之。海藏曰：牡蛎软坚，以柴胡引之，能去胁下硬。以茶引之，能消项上结核。以大黄引之，能消腰间肿。以地黄为使，能益精，收涩止小便。无己曰：牡蛎之咸，以消胸膈之满，以泄水气，使痞者消，硬者软也。
〔禁忌〕《经疏》曰：凡病虚而有寒者，忌。肾虚无火，寒精自出者，亦忌。　以上涩剂介部

五倍子  ***************************
味酸咸，性平，无毒。乃虫食盐麸子木叶中津液结成者，降也，阴也。
〔主治〕主生津化痰止嗽，止血，敛汗，解酒，疗消渴，泄痢，疮癣五痔，下血脱肛，脓水湿烂，子肠坠下，散热毒，消目肿，敛疮口，染须发，止呕吐，治喉痹，黄病心腹痛，小儿面鼻疳疮。（《医鉴》）
〔归经〕入肺经。为收敛之品。（性涩能敛肺，气寒能降火。）
〔前论〕丹溪曰：五倍子属金与水，噙之，善收顽痰，解热毒，佐他药尤良。黄昏咳嗽，乃火气浮入肺中，不宜用凉药，宜五倍子、五味子敛而降之。
〔鳌按〕滑精梦泄诸病，固宜收涩，然必能通而后能涩。《医学纲目》载一方，以治虚而滑精者，用五倍子一两，茯苓二两，其用茯苓倍于五倍子，泻多涩少，诚尽制方之妙。
〔禁忌〕《经疏》曰：凡嗽由外感，泻非虚脱者忌。

百药煎  ***************************
味酸咸，微甘，性收，无毒。
〔主治〕主清肺化痰定嗽，解毒生津止渴，收湿消酒，乌须发，止下血，久痢脱肛，牙齿宣䘌，面鼻疳蚀，口舌糜烂，风湿诸疮。（《纲目》）
〔归经〕入心肺二经。为收摄之品。
〔前论〕汪颖曰：功与五倍子同，但经酿造，其体轻虚，其性浮收，且味带余甘。治上焦心肺咳嗽痰饮热渴诸病。噙化之，尤为相宜。　以上涩剂虫部


卷十·燥剂  ——————————————————————————————————————————————————————————————————————————————————————————

燥剂  ***************************
徐之才曰：燥可去湿，桑白皮、赤小豆之属是也。王好古曰：湿有在上、在中、在下、在经、在皮、在里。张从正曰：积寒久冷，吐利腥秽，上下所出，水液澄澈清冷，此大寒之病，宜姜、附、胡椒辈以燥之。若病湿气，则陈皮、白术、木香、苍术之属除之，亦燥剂也。而黄连、黄柏、栀子、大黄，其味皆苦，苦属火化，皆能燥湿，此《内经》之本旨也。岂独二术之类，为燥剂也乎！

苍术  ***************************
味苦，性温，无毒。可升可降，阴中阳也。忌同白术。
〔主治〕主风寒湿痹死肌，痉疸。（《本经》）　主头痛，消痰水，逐皮间风水结肿，除心下急满，及霍乱吐下不止。暖胃消谷嗜食。（《别录》）　主大风[疒/帬]痹心腹胀痛，水肿胀满，除寒热，止呕逆，下泄冷痢。（甄权）　治筋骨软弱，痃癖气块，妇人冷气癥瘕，山岚瘴气温疾。（《大明》）　除湿发汗，健胃安脾，治痿要药。（东垣）　散风益气，总解诸郁。（丹溪）　治湿痰留饮，或挟瘀血成窠囊，及脾湿下流浊沥，带下滑泻肠风。（时珍）
〔归经〕入脾、胃、肺、大小肠五经。为祛风除湿，升阳散郁之品。（兼宣剂，兼补剂。）
〔前论〕东垣曰：苍术别有雄壮上行之气，能除湿下安太阴，使邪气不得传入于脾，以其经泔浸火炒，故能出汗，与白术止汗特异，用者不可以此代彼，盖有止发之殊，其余主治略同。河间曰：苍术除上湿，发汗功最大，若补中焦，除脾胃湿，力不如白术，腹中窄狭者须用之。
〔禁忌〕《经疏》曰：二术凡病属阴虚血少，精不足，内热骨蒸，口干唇燥，咳嗽吐痰，吐血鼻血，齿血咽塞，便秘滞下，及肝肾有动气者，均忌。

仙茅  ***************************
味辛，性温，有小毒。禀火气多金气少而生。可升可降，阴中阳也。忌食牛乳、牛肉。
〔主治〕主心腹冷气不能食，腰脚风冷挛痹不能引，丈夫虚劳，老人失溺，无子，益阳道。（《开宝》）　治一切风气，丈夫五劳七伤，填骨髓。（李珣）　开胃消食下气，益房事，不倦。（《大明》）
〔归经〕入命门经，兼入肝、心包二经。为补火之品。（兼补剂，宣而能补。）
〔前论〕许真君曰：命门真阳之火，即先天祖气，天非此火不能生物，人非此火不能有生。故真火一衰，即如以上诸病杂出，惟此正入命门补火之不足，则诸病自除也。命门之系，上通于心，相火得补，则正气益自振摄。
〔炮制〕雷公曰：清水洗，竹刀刮去皮，切豆许大，糯米泔浸去赤汁，酒拌，蒸半日，暴干，勿犯铁。

草豆蔻  ***************************
味辛，性温，无毒。得地二之火气而有金，兼感夏末秋初之令而生。升也，阳也。制丹砂。
〔主治〕主温中，心腹痛，呕吐，去口臭气。（《别录》）　下气，止霍乱，一切冷气，消酒毒。（《开宝》）　去客寒，心胃痛。（东垣）　治瘴疠寒疟，伤暑吐下，泻痢，噎膈，反胃，痞满吐酸，痰饮积聚，女人恶阻带下，杀鱼肉毒。（《纲目》）
〔归经〕入脾、胃二经。为祛寒除湿，消痰截疟之品。（调中补胃健脾，消食开郁破气。）
〔前论〕宗奭曰：调散冷气甚速，虚弱不能饮食者，宜与木瓜、乌梅、砂仁、益智、神曲、麦芽、甘草、生姜同用。东垣曰：风寒客邪在胃脘之上，当心作痛者，宜煨熟用。时珍曰：与知母同用，治瘴疟寒热，取其一阴一阳，无偏胜之害，盖草蔻治太阴独胜之寒，知母治阳明独胜之火。
〔禁忌〕《经疏》曰：凡疟不由于瘴，心胃痛由火而不由寒，泻痢胀满，或小水不利，由暑气湿热者，均忌。
〔炮制〕《备要》曰：闽产名草豆蔻。如龙眼而微长，皮黄白薄而棱峭，仁如缩砂，辛香气和。滇广所产名草果，如诃子，皮黑厚而棱密，子粗而辛臭，虽是一物，微有不同，忌犯铁。

肉豆蔻  ***************************
一名肉果。味辛，性温，无毒。禀火土金之气以生。升也，阳也。
〔主治〕主积冷心腹胀满，霍乱，中恶，吐沫冷气，小儿乳霍。（《开宝》）　解酒毒，消皮外络，下气。（《大明》）　宿食痰饮。（甄权）　心腹虫痛，脾胃虚冷气，并冷热虚泄，赤白痢，研末粥饮下。（李珣）
〔归经〕入脾、胃二经，兼入大肠经。为消食止泄之品。（理脾，暖胃，固肠，下气。）
〔前论〕丹溪曰：肉蔻属金与土，温中理脾，《日华子》称其下气，以脾得补而善运化，气自下也。汪机曰：痢疾用此涩肠，为伤乳泄泻之要药。
〔禁忌〕《经疏》曰：大肠素有火热，及中暑热泄暴注，肠风下血，胃火齿痛，及湿热积滞方盛，滞下初起，均忌。
〔炮制〕雷公曰：以糯米粉熟汤搜裹，煻火中煨熟，去粉用，忌犯铁。

益智仁  ***************************
味辛，性温，无毒。得火土金三气以生。降也，阴中阳也。去壳用。
〔主治〕主益脾胃，理元气，补肾虚滑沥。（好古）　涩精固气，宣通气郁，温中进食，摄涎唾，缩小便，止呕吐，止泄泻，客寒犯胃，冷气腹痛，泄精，女人崩带。（讱庵）　心气不足，热伤心系吐血，血崩诸症。（时珍）
〔归经〕入脾经，兼入心、肾二经。为行阳退阴之品。（兼补剂，补心气命门三焦不足。）
〔前论〕海藏曰：益智本脾药，主君相二火，在集香丸则入肺，在四君子汤则入脾，在大凤髓丹则入肾，三脏互有子母相关之义。当于补药中兼用之，勿多服。士瀛曰：心者脾之母，进食不止于和脾，火能生土，当使心药入脾胃药中，庶几相得，故古人进食药中多用益智，土中益火也。
〔禁忌〕《经疏》曰：凡症属燥热，病人有火者，不宜用。故呕吐由热而不由寒，气逆由怒而不由虚，小便余沥由水涸精亏肉热而不由肾气虚寒，泄泻由湿火暴注而不由气虚肠滑，均忌。

补骨脂  ***************************
味辛，性温，无毒。禀火土之气，兼得天令之阳以生。降多于升，阳中微阴也。得胡桃、胡麻良。恶甘草，忌羊猪血。
〔主治〕主五劳七伤，风虚冷，骨髓伤败，肾冷精流，及妇人血气，堕胎。（《开宝》）　男子腰疼，膝冷囊湿，逐诸冷痹顽，止小便，腹中冷。（甄权）　兴阳事，明耳目。（《大明》）　治肾泄，通命门，暖丹田，敛精神。（《纲目》）
〔归经〕入脾、命门、心包三经。为壮火益土之品。（补相火以通君火。）
〔前论〕飞霞曰：故纸属火，收敛神明，能使心包之火与命门之火相通，故元阳坚固，骨髓充实，涩以止脱也。胡桃属木，润燥养血，血属阴，恶燥，故油以润之，佐故纸有水火相生之妙。万全曰：男子以精为主，女子以血为主。妇人血气衰，亦犹男子阳衰肾冷，而为血脱气陷之病，同乎男子之肾冷精流也。
〔禁忌〕《经疏》曰：凡病阴虚火动，阳道妄举，梦遗尿血，小便短涩，目赤口苦舌干，大便燥结，内热作渴，火升易饥嘈杂，湿热成痿，以致骨乏无力者，均忌。
〔炮制〕雷公曰：此性燥毒，须酒浸一宿，再以东流水浸三日夜，蒸半日，晒干，胡桃肉同炒用。

葫卢巴  ***************************
味苦，性温，无毒。禀春夏之阳气以生。升也，阳中阳也。
〔主治〕主肾脏虚冷气，得附子、硫黄，治肾虚冷，腹胁胀满，面色清黑。得茴香、桃仁，治膀胱气，大效。（《嘉祐》）治冷气疝瘕，寒湿脚气，益右肾。（时珍）
〔归经〕入命门经。为壮元阳除寒湿之品。（兼补剂，能温暖丹田。）
〔前论〕洁古曰：元阳不足，冷气潜伏，不能归元者，宜之。子和曰：有人病目不睹，思食苦豆。苦豆者，葫芦巴别名也。频频不缺，不周岁而目中微痛如虫行，目眦渐明而愈，此亦因益命门之功，所谓益火之源以消阴翳也。
〔炮制〕禹锡曰：出岭南番舶者良，云是番莱菔子，酒浸或蒸或炒。

附子  ***************************
味辛甘，性大热，有大毒。全禀地中火土燥烈之气，兼得天之热气以生。降多升少，浮中沉，无所不至，阳中阴也。地胆为使。恶蜈蚣，畏防风、黑豆、甘草、黄芪、人参、童便、犀角。忌豉汁。得川椒、食盐，能引下行，直达命门。
〔主治〕主风寒咳逆邪气，寒湿痿躄，拘挛膝痛，不能行步。破癥坚积聚血瘕，金疮，（《本经》）　腰脊风寒，脚气冷弱，心腹冷痛，霍乱转筋，下痢赤白，坚肌骨，又堕胎为百药长。（《别录》）　温暖脾胃，除脾湿肾寒，补下焦之阳虚。（元素）　除脏腑沉寒，三阳厥逆，湿淫腹痛，胃寒蛔动，经闭，补虚，散壅。（李杲）　督脉为病，脊强而厥。（好古）　治三阴伤寒，阴毒寒疝，中寒中风，痰厥气厥，柔痓癫痫，小儿慢惊风。疗头风，肾厥头痛，暴泻脱阳，久痢脾泄，寒疟，瘴气，久病呕哕，反胃噎膈，痈疽不敛，久漏冷疮。合葱涎，塞耳治聋。（时珍）
〔归经〕入命门、三焦二经，兼入脾、肾、膀胱三经。为回阳退阴之品。（兼补剂，专补命门相火，通行十二经无所不到，走而不守，浮而不沉，善逐风寒湿气。）
〔前论〕虞抟曰：附子禀雄壮之质，能引补气药行十二经，以追复散失之元阳。引补血药入血分，以滋养不足之真阴。引发散药开腠理，以驱逐在表之风寒。引温暖药达下焦，以祛除在里之冷湿。好古曰：用附子以补火，必防涸水。如阴虚之人，久服补阳之药，则虚阳益炽，真阴愈耗，精血日枯，气无所附丽，遂成不救。吴绶曰：附子为阴症要药，凡伤寒传遍三阴，中寒夹阴，身虽大热而脉沉细者，或厥冷腹痛，甚则唇青囊缩者，急须用之。若待阴极阳竭而用之，已迟矣。无己曰：东垣治阴盛格阳伤寒，面目俱赤，烦渴引饮，脉七八至，但按之即散。用姜附汤加人参，投半斤，得汗而愈，此神圣之妙也。元素曰：凡阴症用姜、附药，宜冷服，热因寒用也。盖阴寒在下，虚阳上浮，治之以寒，则阴益盛，治之以热，则拒隔不纳，用热药冷饮，下嗌之后，冷体既消，热性复发，情且不违，而致大益，此反治之妙也。又有寒药热饮治热症者，此寒因热用，治亦相同也。经曰：正者正治，反者反治，如用寒治热，用热治寒，此正治也。或以寒治寒，以热治热，此反治也。经所谓必伏其所主，而先其所因，盖借寒热药为反佐以作向导也，亦曰：从治。
〔鳌按〕热药不但附子，一切姜、桂皆然。以此等治阴虚之人，固不免有不救之患。即阴阳俱虚，或阴虚更甚于阳者，以热药治之，亦必为害。且不特附子、姜、桂为然，即如人参原以补阳，余曾见一医治一阴虚之妇，其医性喜用枯燥药，服药数月，每日并进人参，病竟不痊，且愈多枯燥象。可见人参补阳，虽有益阳生阴之用，但必同滋阴药，然后能使阴分充足。若但与补阳药用之，未见其有济也。读书好古者，当推广之。
〔禁忌〕《经疏》曰：一切阳症、火症、热症，阴虚内热血液衰少症，均忌。

川乌  ***************************
味辛，性热，有毒。即附子之母。
〔主治〕主风痹，血痹，半身不遂诸风。除寒冷，温养脏腑。去心下坚痞，感寒腹痛。（元素）　除寒湿行经，散风邪，破诸积冷毒。（李杲）　补命门不足，肝风虚。（好古）
〔归经〕入脾、命门二经。为助阳退阴之品。（通行十二经络，功同附子而稍缓。）
〔前论〕宗奭曰：补虚寒须用附子，去风即多用川乌，大略如此。时珍曰：附子性重滞，温脾逐寒，川乌头性轻疏，温脾去风，若寒疾即用附子，风疾即用川乌头。
〔鳌按〕乌头以出川彰明者为上，故加川字以别草乌头也。附子即附生于乌头者，故亦以川产者为良。又按：汪讱庵云：王节斋气虚用四君，血虚用四物，虚甚俱加熟附，盖以四君四物，皆和平宽缓之剂，须得附子健悍之性，方能成功。附子热药，本不可轻用，但当病，则虽暑热时月亦可用，据此则附子非必为禁剂明矣。世之人所以不敢用者，亦拘于丹溪之诋訾，又或用之不当，立见祸害，遂以乌附为不可用也，不知是固用不得当之害，并非是药之有害，竟不可用也。不然，仲景白通四逆真武等汤，何为用之哉？丹溪法重滋阴，故每偏诋阳药，非平允之说也。

草乌头  ***************************
味辛，性热，有毒。远志为使。反半夏、瓜萎、贝母、白蔹、白及，恶藜芦。忌豉汁，畏饴糖、黑豆。冷水能解草乌毒。
〔主治〕主中风恶风，洗洗出汗，除寒湿痹，破积聚寒热。（《本经》）　消胸中痰冷，食不下，心腹冷疾，脐间痛不可俯仰。堕胎。（《别录》）
〔归经〕入脾经。为搜风胜湿，去痰攻毒之品。
〔前论〕吴机曰：草乌气锋锐，宜其通经络，利关节，寻蹊达径，而自抵病所。时珍曰：草乌乃至毒之药，非若川乌附子，人所栽种，可以酿制其毒，非风顽急疾，切不可轻投。草乌，即乌头之生于野者，《日华》谓之土附子。
〔鳌按〕草乌头开顽痰，逐顽风，治顽疮，以毒攻毒，大胜川乌。然至毒无制，苟非当病，切勿轻投。凡用草乌，去皮脐，总以姜汁炒透为妙，川乌亦须姜制。

白附子  ***************************
味辛，性温，有毒。感阳气而生。升也，阳也。
〔主治〕主心痛血痹，面上百病，行药势。（《别录》）　中风失音，一切冷风气，面䵟瘢疵。（《大明》）　诸风冷气，足弱无力，疥癣风疮，阴下湿痒。（李珣）　补肝风虚。（好古）　去风痰。（丹溪）
〔归经〕入胃经。为祛风燥湿豁痰之品。（能引药势上行。）
〔前论〕时珍曰：根如草乌之小者，长寸许，绉纹有节，炮用，乃阳明经药。因与附子相似，故得此名，实非附子类也。讱庵曰：阳明之脉营于面，白附能去头面游风。
〔禁忌〕《经疏》曰：似中风症，虽痰壅，忌用。

天南星  ***************************
味苦辛，性温，有毒。感金火之气而生。可升可降，阴中阳也。蜀漆为使。畏附子、干姜、生姜，恶莽草。
〔主治〕主中风麻痹，除痰下气，利胸膈，攻坚积，消痈肿，散血，堕胎。（《开宝》）　治惊痫，风眩，身强口噤，喉痹，舌疮，结核，疝瘕，痈毒疥癣，破结，下气，利水。（《备要》）　牛胆星，治惊风有奇功，除痰，杀虫。（苏颂）
〔归经〕入肺经。为祛风湿豁顽痰之品。（兼宣剂，兼行肝脾，性更烈于半夏。）
〔前论〕士瀛曰：诸风口噤，宜用南星，更以人参、石菖蒲主之。时珍曰：味辛而麻，故能治风散血；气温而燥，故能胜湿除痰；性紧而毒，故能攻积拔肿，而治口㖞舌糜。
〔禁忌〕《经疏》曰：阴虚燥痰忌用。半夏治湿痰多，南星治风痰多。
〔炮制〕《备要》曰：凡使，以矾汤或皂角水浸三日夜，曝用。或酒浸一宿蒸，竹刀切开，至不麻乃止。造胆星，腊月研取末，纳黄牛胆中，风干，年久者更佳。

半夏  ***************************
味辛，性平，有毒。得土金之气，兼感天之燥气以生。降也，阴中阳也。柴胡为使。
〔主治〕主伤寒寒热心下坚，胸胀，咳逆，头眩，咽喉肿痛，肠鸣，下气，止汗。（《本经》）　消心腹胸膈痰热满结，心下急痛坚痞，时气呕逆，堕胎。（《别录》）　消痰，下肺气。（甄权）　治吐食反胃，霍乱转筋，肠腹冷，痰疟。（《大明》）治寒痰，及形寒饮冷伤肺而咳，除胸寒，燥脾家湿，治痰厥头痛，消肿散结。（元素）　治眉棱骨痛。（丹溪）　除腹胀目不得瞑。（《纲目》）　救暴卒。（无己）
〔归经〕入脾、胃、胆三经，兼入心、肺、大肠三经。为除湿化痰，开郁发表之品。（兼宣剂，和胃气，健脾气，补肝风，润肾燥，通阴阳，理顺逆。）
〔前论〕葛生曰：凡遇五绝之病，缢溺压魇产死者，用半夏末吹入鼻中即活，盖取其能作嚏也。好古曰：脾无湿不生痰，故脾为生痰之源，肺为贮痰之器。吴机曰：俗以半夏性燥，代以贝母，不知贝母乃肺药，半夏乃脾胃药。咳嗽吐痰，虚劳吐血，痰中见血，诸郁咽痛喉痹，肺痈肺痿痈疽，妇人乳难，皆宜贝母为向导，禁用半夏。若涎者，脾之液，脾胃湿热，至涎化为痰，久则痰火上攻，昏愦，口噤，偏废，僵仆不语，生死旦夕，是非半夏、南星，曷可治乎？若以贝母代之，则翘首立毙。
〔禁忌〕《经疏》曰：一切血症，及阴虚血少，津液不足之病，均忌。　以上燥剂草部

桂（肉桂）  ***************************
味辛甘，性大热，有小毒。禀天地之阳气，兼得土金之气以生。升也，阳中阳也。得人参、甘草、麦冬良。忌生葱、石脂，色紫肉厚者良，即此桂，但去粗皮用，为肉桂。即此桂，去里外皮，单用当中心，为桂心。其枝上嫩皮，为桂枝。桂枝之细者，为柳桂。
〔主治〕主温中，利肝肺气，心腹寒热冷疾，霍乱转筋，头腰痛，出汗，止烦，止唾，咳嗽，鼻息，能堕胎，坚骨节，通血脉，理疏不足，宣导百药。（《本经》）　补下焦不足，治沉寒痼冷之病，去营卫中风寒，表虚自汗，春夏为禁药，秋冬下部腹痛，非此不能止。（元素）　补命门不足，能益火消阴。（好古）　木得桂而枯，又能抑肝风而扶脾土，脾虚恶食，湿盛泄泻，补劳通经。讱庵
〔归经〕入肾、肝、命门三经。为下行温补之品。（兼补剂，肝肾血分药。补命门相火不足。）

桂心  ***************************
味苦辛，性热，无毒。
〔主治〕主一切风气，补五劳七伤。通九窍，利关节，益精，明目，暖腰膝。破痃癖癥瘕，消瘀血，治风痹骨节挛缩，续筋骨，生肌肉。（《日华》）　主九种心痛，腹内冷气痛不可忍。咳逆结气壅塞，脚痹不仁，止下利，杀三虫。治鼻中息肉，破血，通利月闭，胞衣不下。（甄权）　主引血化汗化脓，内托痈疽痘疮，治噎膈腹满。（《备要》）
〔归经〕入心，心包二经。为补阳活血之品。（兼补剂，手少阴血分药。）

桂枝  ***************************
味辛甘，性温，无毒。
〔主治〕主利肝肺气，头痛，出汗，止烦，止唾，咳嗽，鼻齆癥，理疏不足，表虚自汗，风痹骨节挛痛。（《本经》）　主温经通脉，发汗解肌。治伤寒头痛，中风自汗，调和营卫，使邪从汗出而汗自止。亦治手足痛风，胁风。（《备要》）
〔归经〕入肺、膀胱二经。为上行发表之品。（兼轻剂。能行肺气，散血分寒，横行肩臂。）

柳桂  ***************************
味辛甘，性温，无毒。
〔主治〕主善行上焦，补阳气，散风邪。（《医鉴》）
〔归经〕入肺经。为表散之品。（兼轻剂。专入上焦，亦能横行于肩臂。）
〔前论〕海藏曰：桂枝入足太阳，桂心入手少阴血分，肉桂入足少阴厥阴血分，细薄者为嫩为枝，厚脂者为老为肉，去其皮与里，当其中者为桂心。缪仲淳曰：《本经》主利肝肺气，头痛出汗，止烦，止唾，咳嗽，鼻齆，理疏不足，表虚自汗，风痹骨节挛痛者，桂枝之所治，以其病皆得之表虚，不任风寒，寒邪客之所致，故悉主之以能实表祛邪也。其主心腹寒热冷疾，霍乱转筋，腰痛，堕胎，温中，坚筋骨，通血脉，宣导百药无所畏者，肉桂之所治，以其病皆得之命门真火不足，阳虚寒动于中，及一切里虚阴寒寒邪客里也。
〔鳌按〕《本草》有菌筒桂、牡桂、板桂、天竺桂之殊，今所用者亦罕分别，惟以肉厚、味辛甘、气香者为主可耳。至于肉桂、桂心，不过一去粗皮，一并内外皮都去为异。故缪氏但分列肉桂、桂枝二种主治，不另出桂心，明以肉桂、桂心为一物也。海藏则分肉桂、桂心、桂枝为三项，明其各有归经。故汪讱庵宗之著《备要》，竟三项平列，此非缪之略而王与汪之详也。不观于缪，不知肉桂、桂心为一物，恐为《本草》繁称菌筒、牡、板、天竺等名者之所淆。不观王与汪，不知肉桂、桂心虽一物而主治经络毕竟有异。余故分列三味如王说，并录缪分隶两项之说于前，更特表之以明其故，庶用桂者知所以也。但按《东医宝鉴》，详列桂心、肉桂、桂枝之下，复有柳桂一条，其注云：枝者枝条，非身干也。盖取其枝上皮，取其轻薄而能发散，正合《内经》辛甘发散为阳之义。又云：柳者，乃桂之嫩小枝条，极细薄者。据此则桂枝、柳桂又是一物，而有大小之异。盖桂枝者，是桂树之枝，别乎身干之最大最厚而言，不必尽小。柳桂乃枝条上纷出之细枝，曰柳者，言如柳条之细也。但今时所用桂枝，皆是柳桂，何则？所云桂枝，不过较身干上之肉桂为嫩为薄，不尽是细条。今所用桂枝，皆极细条，是柳桂也。且古人于桂枝，又有薄桂之名，今并以此伪充肉桂矣，其得伪充肉桂者，以所用桂枝，既皆是柳桂。人但泥枝之一字，只指柳桂为桂枝，不复知桂枝虽嫩薄，不尽细小，并不知桂枝之外，更有柳桂之名，故市肆得以混之，而人亦不觉也。不知肉桂补，桂枝散，欲补而以散剂用之，未有不为害者，因愈咎肉桂之不可用，竟不知属市人之罪，可慨也己！《宝鉴》又曰：筒桂厚者，宜入治脏及下焦药。轻薄者，宜入治头目发散药。如柳桂嫩小枝，宜入治上焦药。则其言厚者，固统肉桂、桂心在内，言轻薄者，乃专指桂枝，言嫩小者，则柳桂也。余故并列柳桂与桂、桂心、桂枝三者之后，而特申其说如此。

官桂  ***************************
味辛，性温，无毒。升也，阳也。即《本草》牡桂。体质轻而味短淡，又名木桂。
〔主治〕主结气，利关节。（《本经》）　心痛胁痛，胁风，温经通脉。（《别录》）　去冷风疼痛。（甄权）　去皮肤风湿。（元素）　泄奔豚，散下焦蓄血，利肺气。（无己）　治痛风。丹溪
〔归经〕入脾经，兼入肝经。为通利之品。
〔前论〕苏颂曰：菌桂正圆如竹，有二三重者，即今之筒桂。牡桂皮薄色黄少脂肉，即今之观桂。半卷半脂者，即今之板桂。又云：今观宾宜韶钦诸州所出，种类之殊，惟菌桂大小成筒，与宾州所出相类。牡桂只嫩枝，半卷多紫，与宜韶所出相类。桂皮黄心赤，与钦州所出相类。
〔鳌按〕苏氏既晰桂及菌牡之殊，复即他州所出之相类者，一一辨之，可云精矣，此可据以为依者也。乃海藏不考官桂之由，缪据《图经》之语，（《图经》云：今观宾宜诸州出者佳。）妄断为官桂本是观桂，世人以观字画多，故写作官，此已觉鄙俚可笑矣，而时珍驳之，复云：今观，乃今视之意，日官桂者，乃上等供官之桂，不更觉鄙俚，更觉可笑乎！盖官字之称，诚不知何据，然只因其名以别其物可耳。何必纷议其名之所由乎？如必议其名之由，将所谓牡桂者，牡与牝对，是凡物雄者之称，以此名桂，岂此为雄桂而复有雌桂乎？且即李氏上等供官之说，夫供官固须上等，但牡桂皮薄色黄少脂肉，固非上等也，如以官桂非牡桂，另有其上等者，又何以今时所用官桂，竟是皮薄色黄少脂肉者乎？余故序列诸桂后，而以官桂次之，复为辨论如此。

丁香  ***************************
味辛，性热，无毒。禀纯阳之气以生。升也，阳也。忌见火，畏郁金。有雄有雌。
〔主治〕公丁香，主温脾胃，风毒诸肿，能发诸香。（《开宝》）　风䘌，骨槽劳臭，杀虫辟恶去邪。治奶头花。止五色毒痢，五痔。（李珣）　治口气冷气，冷劳反胃。鬼疰蛊毒，消痃癖，疗肾气、奔豚气，阴痛腹痛，壮阳暖腰膝。（《大明》）　疗呕逆甚验。（保升）　去胃寒，理元气。（元素）　治虚哕，小儿吐泻，痘疮胃虚灰白，不得起发。（时珍）　母丁香即鸡舌香。主风水毒肿，霍乱心痛，去恶热。（《别录》）　吹鼻杀脑疳。（甄权）　丁皮　即丁香树皮。主齿痛。（李珣）　心腹冷气诸病，方家用代丁香。（《纲目》）
〔归经〕入肺、脾、胃三经。为暖补之品。（泄肺，温胃，补肾。）
〔前论〕寇氏曰：丁香治脾冷气不和甚良，母者尤佳。丹溪曰：人之阴气，依胃为养，土伤则木挟相火，直冲清道而上作咳逆。古人以为胃寒，用丁香、柿蒂，不能清痰理气，惟助火而已。又口居上，地气出焉，脾有郁火，溢入肺中，失其清和之意，而浊气上行，发为口气，若以丁香治之，是扬汤止沸耳！惟香薷治之，甚捷。
〔鳌按〕呃逆多由于火，容有因寒而致者，亦止呃逆症中一款。故以丁香、柿蒂治之而败者，十有五六。但必以寒药治之，矫枉太过，又未的当，总在察其寒热虚实，因时制宜，斯可耳。
〔禁忌〕《经疏》曰：凡病非属虚寒，一切有火热症者，忌。

胡椒  ***************************
味辛，性大温，无毒。禀天地纯阳之气以生。升多于降，阳中阳也。多食损肺，令人吐血。
〔主治〕主下气，温中。去痰，除脏腑中风冷。（《开宝》）　去胃口虚冷气，宿食不消，霍乱气逆，心腹卒痛，冷气上冲。（李珣）　调五脏，壮肾气，治冷痢，杀鱼、肉、鳖、蕈毒。（《大明》）　去胃寒吐水，大肠寒滑。（宗奭）　暖肠胃，除寒湿，反胃，虚胀，冷积，阴毒，牙齿浮热作痛。（《纲目》）
〔归经〕入胃、大肠二经。为除寒快膈之品。
〔前论〕时珍曰：噎膈症或因酒得，或因气得，或因胃火得。张从正痛切戒用姜、桂、丁香、豆蔻、荜拨、胡椒等，此见固是。然亦有食入反出无火之症，又有痰气郁结，得辛热暂开之症，不可执一。
〔禁忌〕《经疏》曰：凡血分有热，阴虚发热，咳嗽吐血，咽干口渴，热气暴冲，目昏口臭，齿浮鼻衄，脏风脏毒，痔漏泄澼等症。如误服，即令诸病即时加剧，切忌。

毕澄茄  ***************************
味辛，性温，无毒。向阳者为胡椒，向阴者为毕澄茄。
〔主治〕主下气消食，去皮肤风，心腹间气胀，令人能食，疗鬼气。（藏器）　治一切冷气痰癖，并霍乱吐泻肚腹痛，肾气膀胱冷。（《大明》）　暖脾胃，止呕吐哕逆。（时珍）
〔归经〕入脾、胃、肾、膀胱四经。为散寒解结之品。（兼通剂。）
〔前论〕虞抟曰：病有反胃吐食，甚至吐出黑汁，治之不愈者，惟毕澄茄米糊丸，姜汤下三十丸，日一，自愈。但愈后须服平胃散三百帖遂可。

吴茱萸  ***************************
味辛，性热，有小毒。禀火气以生。可升可降，阳中阴也。蓼实为使。恶丹参、硝石。畏紫石英。
〔主治〕主温中，下气，止痛，除湿，血痹，逐风邪，开腠理，咳逆寒热。（《本经》）　去痰冷逆气，饮食不消，心腹诸冷痛，中恶心腹痛。（《别录》）　霍乱转筋，胃冷吐泻，腹痛，遍身䘌痹刺痛，利大肠壅气。（甄权）　下产后余血，治肾气，脚气，水肿，通关节，起阳，健脾。（《大明》）　止痢止泻，厚肠胃。（孟诜）　治痞满塞胸，咽膈不通。（好古）　开郁化滞，治吞酸，厥阴痰涎头痛，阴毒腹痛，疝气，血痢，及喉舌口齿生疮。（时珍）　冲脉为病，气逆里急。（丹溪）
〔归经〕入肝、肾二经，兼入脾、胃二经。为下气开郁，除风寒湿之品。（兼宣剂，肝肾气分药，脾胃血分药。其气燥，故专入肝而旁及脾肾胃。）
〔前论〕段成式曰：椒气好下，吴萸气好上，言其冲膈，多食伤眼，又脱发也。寇氏曰：此物下气最速，肠虚人尤甚。李杲曰：浊阴不降，厥气上逆，咽膈不通，食则令人口开目瞪，阴寒膈塞，气不得上下，此病不已，令人寒中腹满，膨胀下利。宜以吴萸之苦热泄其逆气，用之如神，他药不可代也。但多用防损元气。丹溪曰：性虽热，而能引热下行，盖亦从治之义。时珍曰：吐酸之症，宜降火清痰，用吴萸作向导。
〔禁忌〕《经疏》曰：一切阴虚之症，及五脏六腑有热无寒之人，均忌。　以上燥剂木部

茴香  ***************************
味辛，性温，无毒。得土金之冲气，兼禀天之阳气以生。升也，阳中阳也。共有三种。
〔主治〕主暖丹田。（吴绶）　补命门不足。（东垣）　膀胱胃间冷气，及育肠气，调中止呕下食。（马志）　治干湿脚气，㿗疝，阴肿阴疼痛。　小茴，主理气开胃，亦治寒疝。（《纲目》）
〔归经〕入心、脾、膀胱三经。为温肾治寒之品。（兼补剂。）
〔前论〕存中曰：疝有七种，气、血、寒、水、筋、狐、㿗也。肝经病不属肾，以肝脉络阴气也。多因痰湿所致，亦有挟虚者，当加参、术于温散药中。万全曰：凡疝皆受病于肝，发见于肾。时珍曰：自番舶来八瓣者，名八角茴香。炒黄用，得酒良。得盐则入肾，发肾邪，故治阴疝。大如麦粒轻而有细棱者，为大茴，出宁夏。他处出而小者，为小茴，俱炒黄用。
〔禁忌〕《经疏》曰：胃肾多火，阳道数举，得热则呕者，均忌。　以上燥剂菜部

炉甘石  ***************************
味甘，性温，无毒。受金银之气结成。
〔主治〕主止血，消肿毒，生肌。明目去翳退赤，收湿除烂，同冰片点，治目中一切诸病。（《纲目》）
〔归经〕入胃经。为明目之品。（眼科要药。金胜木，燥胜湿。）
〔前论〕时珍曰：余尝用此石煅淬、海螵蛸、硼砂各一两为极细末，以点诸目病，甚妙。入朱砂五钱，则性不粘也。仲淳曰：营气不从，逆于肉里，乃生痈肿。甘温能通畅血脉，则肿毒自消矣。　鳖按：炉甘石主目疾者，目得血而能视，血衰则隐涩羞明。又或风热上壅，致赤烂肤翳也。此药味甘则入脾而能益血，性温则能散风热而不使为害，故功有由见也。

硫黄  ***************************
味酸，性大热，有毒。禀火气以生。升也，阳也。畏细辛、朴硝。中硫黄毒，黑铅煎汤解之。
〔主治〕主妇人阴蚀疽痔恶血。（《本经》）　疗心腹积聚，邪气冷癖在胁，脚冷疼弱无力，下部䘌疮，杀疥虫。（《别录》）　主阳气暴绝，阴毒伤寒，久患寒泄，脾胃虚寒而命欲垂尽者，用之，亦救危妙药也。治寒痹冷癖，暖精壮阳。（《备要》）
〔归经〕入命门、心包二经。为补阳之品。（专补命门真火不足。）
〔前论〕寇氏曰：硫黄为救急妙药，但中病便当已，不可尽剂。世人盖知用而为福，而不知其为祸也。
以上燥剂石部


卷十·湿剂  ——————————————————————————————————————————————————————————————————————————————————————————

湿剂  ***************************
徐之才曰：湿可去枯，白石英、紫石英之属是也。张从正曰：湿者润湿也，虽与滑类，少有不同。经云：辛以润之，辛能走气，能化液故也，盐硝味虽咸，属真阴之水，诚濡枯之主药也。人有枯涸皴揭之病，非独金化，盖有火以乘之，非湿剂不能愈。刘完素曰：津耗为枯，五脏痿弱，营卫涸涩，必湿剂以润之。王好古曰：有减气而枯，有减血而枯。

饴糖  ***************************
味甘，性微温，无毒。
〔主治〕主补虚乏，益气力，润五脏，消痰止嗽。（《开宝》）
〔归经〕入肺、脾二经。为滋润之品。
〔前论〕丹溪曰：饴属土，成于火。大发湿中之热，多食动脾风，能生胃火，此损齿之因。非土制木，乃湿土生火也。中满呕吐及湿热症，不得轻投。
〔鳌按〕《本草》诸米皆可作饴，惟以糯米作者入药，以糯米能补益脏气也。

白石英  ***************************
味甘，性微温，无毒。禀金气以生。降也，阴中阳也。
〔主治〕主消渴，阴痿不足，咳逆，胸膈间久寒，益气，除风湿痹。（《本经》）　疗肺痿，下气，利小便，补五脏。（《别录》）　治肺痿吐脓，咳逆上气，疸黄。（甄权）　实大肠。（好古）
〔归经〕入肺、大肠二经。为润燥之品。（二经气分药。）
〔前论〕寇氏曰：紫白二石英攻疾，可暂煮汁用，未闻久服之益。仲景只为㕮咀，不为细末，岂无意焉。若久服，宜详审。时珍曰：白石英入肺、大肠气分，治肺痹肺痈枯燥之病，但系石类，止可暂用，不宜久服。
〔炮制〕雷公曰：凡使白石英，取白如水晶，状若紫石英而差大，六棱者，煅用。

紫石英  ***************************
味甘辛，性温，无毒。禀土中之阳气以生。降也，阳中阴也。畏附子，恶黄连。
〔主治〕主心腹咳逆邪气，补不足。女子风寒在子宫，绝孕十年无子，久服温中。（《本经》）　疗上气心腹痛，寒热邪气结气，补心气不足，定惊悸，安魂魄，填下焦，止消渴，除胃中久寒，散痈肿。（《别录》）　养肺气，治惊痫，蚀脓。（甄权）
〔归经〕入心、肝、心包三经。为镇怯润枯之品。（兼重剂，心肝血分药。）
〔前论〕甄权曰：虚而惊悸不安者，宜加用之。时珍曰：紫石英上能镇心，重以去怯也。下能益肝，湿以去枯也。心主血，肝藏血，其性暖而补，故心神不安，肝血不足，及女子血海虚寒不孕者宜之。《别录》言补心气，甄权言养肺，殊昧气阳血阴营卫之别，惟《本经》所言诸症，甚得此理。仲淳曰：冲为血海，任主胞胎，女子系胞于肾及心包，虚则风寒乘之，故不孕。紫石英辛温走二经，散风寒，镇下焦，为暖子宫要药。
〔禁忌〕《经疏》曰：凡绝孕，由阴虚火旺，不能摄受精气者，忌用。
〔炮制〕雷公曰：凡使，取色淡紫莹彻五棱者，火煅醋淬七次，水飞，晒干用。

朴硝  ***************************
即皮硝，又名盐硝。味咸辛苦，性寒，无毒。禀天地至阴极寒之气而生。降也，阴也。石韦为使。畏三棱、莪术。
〔主治〕主百病。除寒热邪气，逐六腑积聚，结固留癖，能化七十二种石。（《本经》）　胃中食饮热结，破留血闭绝，停痰痞满，推陈致新。（《别录》）　疗热胀，治腹胀，大小便不通，女子月候不通。（甄权）　通泄五脏百病，治天行热疾头痛，消肿毒，排脓。（《大明》）　芒硝，主五脏积聚，久热胃闭，除邪气，破留血，腹中痰实结搏。通经脉，利大小便及月水。破五淋，推陈致新。（《别录》）　下瘰疬黄疸病，时疾壅热，能散恶血，堕胎，傅漆疮效。（甄权）　马牙硝，主除五脏积热伏气。（甄权）　亦入点眼药，去赤肿障翳涩泪痛。（《大明》）　风化硝，主上焦风热，小儿惊热膈痰，清暑解毒，以人乳和涂，去眼睑赤肿，及头面暴热肿痛。（时珍）　硝石，主治略同朴硝。（《大明》）
〔归经〕入胃、大肠、三焦三经。为下泄除热，润燥软坚之品。
〔前论〕时珍曰：硝有水火二种，形质虽同，性味迥别，惟《神农本经》朴硝、硝石二条为正，《神农》所列朴硝，即水硝也。煎炼结出细芒者，为芒硝。结出马牙状者，为马牙硝。其凝底成块者，通为朴硝。气味皆咸寒。《神农》所列硝石，即火硝也。煎炼结出细芒者，亦名芒硝。结出马牙状者，亦名马牙硝。其凝底成块者，通为硝石。味性皆苦辛而温，二硝皆有芒硝、牙硝之称，自唐宋以下，所用芒硝、牙硝，皆水硝也。又《神农本经》，止有朴硝、硝石，《名医别录》复出芒硝，《嘉祐本草》又出马牙硝。好古曰：《本草》言芒硝堕胎，然妊娠伤寒可下者，兼用大黄以润燥软坚泻热，而母子相安，盖药自病当之，故母与胎俱无患也。元素曰：孕妇惟三四月，及七八月，不可用此，余皆无妨。许誉乡曰：芒硝消散，破结软坚，大黄推荡，走而不守，故二药相须，同为峻下之剂。寇氏曰：朴硝力紧急而不和，故荡逐食鲙不消者。芒硝稍和缓，故多用治伤寒。皇甫功曰：朴硝重浊，芒硝、牙硝清明，风化硝则又芒硝、牙硝去气味而甘缓轻软者也。故朴硝只可施卤莽之人，及外傅之药。若汤散服饵，必须芒硝、牙硝为佳。仲景伤寒方，只用芒硝，不用朴硝，正此义也。又硝禀太阴之精，水之子也，气寒味咸，走血而润下，荡涤三焦肠胃实热阳强之病，乃折治火邪药也。风化硝甘缓轻浮，故治上焦心肺痰热，而不泄利。仲淳曰：硝者消也，其直往无前之性，无坚不破，无热不荡。病非热邪深固，闭结不通，不可轻投，恐误伐下焦真阴故也。

元明粉  ***************************
味辛，其性寒，无毒。
〔主治〕主心热烦躁，并五脏宿滞癥结。（甄权）　明目，退膈上虚热，并消肿毒。（《大明》）
〔归经〕入胃、大肠、三焦三经。为破结泄热之品。
〔前论〕苏恭曰：治肿毒一句，非伏阳在内不可用。若用治真阴毒，杀人甚速。东垣曰：之用有二，去胃中实热，荡肠中宿垢，大抵用此以代盆硝。汪颖曰：煅炼多遍，佐以甘草，去其咸寒之毒，遇有三焦肠胃实热积滞，少年气壮者，量与服之，殊有速效。若脾胃虚冷，阴虚火动者，服之，速之死矣。仲淳曰：《大明》言膈上虚热，当作实热，邪解心凉，故热退也。
〔禁忌〕《经疏》曰：凡病不由邪热闭结，及血枯津涸，以致大肠燥结，阴虚精乏，以致大热骨蒸，火炎于上，以致头痛目昏，口渴耳聋，咽痛，吐血衄血，咳嗽痰壅，虚极类实等症，均忌用朴硝、硝石、芒硝等。
〔炮制〕《经疏》曰：元明粉，即芒硝投滚汤沸化，夜置冰霜之下，结起在水面上者。用白莱菔切片煮汁投硝，以结起多次者为上，其色莹白，其味辛咸也。
