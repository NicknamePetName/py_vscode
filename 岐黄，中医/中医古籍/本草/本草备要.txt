
陈序  ***************************
医学始于《内经》，药品始于《本经》，药性之于医，特其一端耳，而生杀反掌匪细，故也同雷。而下考其性，正其用，广其数，详其义，历数十百家，宜亦无余蕴矣，然皆偏有所长。求其词句雅炼、意旨赅明、不简不繁、体裁合节者，则未之数见也。汪子訒庵，予之至交也。少长宫墙，逾壮厌薄制举，遂自逸以老，然经史百家靡不殚究，而于岐黄之书为尤嗜，盖以刀圭家鲜能探注，而养生者又不可以不知也。予交訒庵久，尊酒论文之暇，辄及医旨，殆于其间有玄解乎？近以本草一帙示予，盖会蕞诸家，而手自裁定者也，名曰备要，征序于予，予知非以予言为重，以予稍解此中意旨耳。夫本草，大者莫如《纲目》，谓其类多而难穷也；小本莫如《汤液》，又未免失之稍略。即余小刻医学五种，其一为《本草十剂》，盖推徐氏之说而扩充之，但与《方解》相表里，而于婴儿、疡科药则未之及。兹本精于搜逸，严于树裁，于《汤液》则补其阙略，于《纲目》则汰其繁芜，益以《经疏》诸书。使义类昭着，文约而指博，以云备要，　其然乎。是书行世，则从来诸家别刻，皆可废览矣。嗟乎，使訒庵得行其志，将跻民生于仁寿，其见诸事功者，曷止如是。今伏处衡茅，仅着方书以寄意，然其　博济之心，则一也，是　庵之为庵也夫。
眷同学弟陈丰拜撰
童序  ***************************
乙已夏，武林武蝶生先生，言及新安汪訒庵《本草备要》《医方集解》二书简要易明，乡僻无医之所与不知医之人，读之了然。且卷帙无多，行李便于携带其中。医方无不神效，历试历验，洵为有济于世之书。惜坊本舛讹漶漫，几至不能卒读。如能重订锓行，亦造福不小。京江包松溪、包美东、包子KT诸君子闻之欣然，愿为重刊，而蝶翁遂以仇校自任，于是松溪诸君KT金开雕。雕既成，有谓方书中精详而罕传者颇多，此书浅略，且已遍行海内，家有其书，何必多此一举？此盖泥于海盐吴遵程之说。不知吴氏之《成方切用》《本草从新》即因汪氏书而推展之，良足补所未备，然例以先河后海之义，则汪氏安可忽者。拟俟此书工竣，即续刊吴氏之书，以与汪氏书相辅而行，此特先河之义也。噫嘻，医岂易言哉！病情万变，治不一端。近之浅学急求速化，往往钞撮汤头，药性编写为歌诀，人挟一册，率尔悬壶，以性命为尝试。曾有友人偶患肠风，以柿干烧灰，饮服而愈。医者惊为奇方，纪而录之，不知即载在《本草备要》柿干注内，则是医家于此二书罕有涉其浅而领其略也，遑问其他。今之重梓是书，正以其浅而易明，略而知要，以便于人人之用耳。若夫高材敏达之士，欲广究医理之奥，则最古之《内经》《难经》《神农本草经》，最博之《千金》《外台》诸书俱在，原不以浅略域之也。抑闻之，行远自迩，登高自卑，苟由此而寻源竟委，以游灏博而归于精微。为三折肱之良医，登一世于仁寿，是二书者，又未必非梯航之一助云。
道光二十五年仲冬月童濂叙于扬州
自序  ***************************
医学之要，莫先于切脉，脉候不真，则虚实莫辨，攻补妄施，鲜不夭人寿命者。其次则当明药性，如病在某经当用某药，或有因此经而旁达他经者，是以补母泻子，扶弱抑强，义有多端，指不一定。自非兼贯博通，析微洞奥，不但呼应不灵，或反致邪失正。先正云用药如用兵，诚不可以不慎也。古今著《本草》者，无虑数百家。其中精且详者，莫如李氏《纲目》，考究渊博，指示周明，所以嘉惠斯人之心，良云切至。第卷帙浩繁，卒难究殚，舟车之上，携取为难，备则备矣，而未能要也。他如主治、指掌、药性歌赋，聊以便初学之诵习，要则要矣，而未能备也。近如《蒙筌》《经疏》，世称善本，《蒙筌》附类，颇著精义，然文拘对偶，辞太繁缛，而阙略尚多；《经疏》发明主治之理，制方参互之义，又著简误以究其失，可谓尽善，然未暇详地道，明制治，辨真赝，解处偶有傅会，常品时多芟黜，均为千虑之一失。余非岐黄家，而喜读其书，三馀之暇，特裒诸家《本草》，由博返约，取适用者凡四百品，汇为小帙。某药入某经治某病，必为明其气味形色所以主治之由，间附古人畏恶兼施制防互济用药深远之意，而以土产修治畏恶附于后，以《十剂》宣通补泻冠于前，既著其功，亦明其过，使人开卷了然，庶几用之不致舛误。以云备则已备矣，以云要则又要矣，通敏之士，由此而究图焉，医学之精微，可以思过半矣。题曰《本草备要》，用以就正于宗工焉。
休宁訒庵汪昂题于延禧堂
增补本草备要自序  ***************************
言之可贵而足以垂后者，必性命之文也，其次则经济之文也。余于理学，既无所窥，又六经、四子之书，灿如星日，即汉疏、宋注，且有遗讥，况余愚瞽凡民，安敢以管蠡仰测高深也哉!性命之文，吾无及矣，若经济之文，必须见诸实事，方能载诸简编。余少困棘闱，壮谢制举，长甘蓬虆，终鲜通荣。经济之文，吾无望焉耳。至于词章诗赋，月露风云，纵极精工，无裨实用。扬子所谓雕虫篆刻，壮夫不为，不其然乎!
窃谓医药之书，虽无当于文章钜丽之观，然能起人沉疴，益人神智，弱可令壮，郁可使宽，无关道脉，而能有助刚大之形躯，不系政刑，而实有裨生成之大德。言不堕绮语之障，用有当施济之仁，群居饱食之余，或可以愧小慧而胜犹贤也乎!是用寄意此中，思以寿世。初则谓医学与堪舆不同，堪舆当有秘奥，天机不欲轻泄；若医集所以济生救疾，自应无微不阐，无隐不彰，恣意极言，不遗余蕴。及泛览诸书，惟《灵》《素》《难经》、仲景、叔和，奥衍宏深，不易究殚。自唐宋而下，名家百氏方书，非不灿陈，而义蕴殊少诠释。如本草第言治某病某病，而不明所以主治之由；医方第云用某药某药，而不明所以当用之理。千书一律，开卷茫如，即间有辨析病源，训解药性者，率说焉而不详，语焉而不畅，医理虽云深造，文字多欠通明，难以豁观者之心目，良用怃然。不揣固陋，爰采诸家之长，辑为《本草备要》《医方集解》二篇。理法全宗古人，体裁更为创制。本草则字笺句释，仿传注之详明；医疗则诠证释方，兼百家之论辨。书分两帙，用实相资。要令不知医之人读之了然，庶裨实用。两书甫出，幸海内名贤颇垂鉴许。
今《本草》原刻字已漫灭，特再加厘订，用酬世好。抑世尚有议余药味之简者，余惟歌赋汤液，药仅二百四十种，拙集广至四百种，不为少矣。如食物仅可充口腹，僻药非治所常需者，安能尽录？盖既取其备，又欲其要，应如是止也。兹因重梓，更增备而可用者约六十品，聊以厌言者之口，仍不碍携者之艰，苟小道之可观，倘不至致远之恐泥也乎!
康熙甲戌岁阳月休宁八十老人訒庵汪昂书于延禧堂
本草备要凡例  ***************************
注《本草》者，当先注病证。不然，病之未明，药于何有?从前作者罕明斯义，第云某药入某经治某病而已。浅术视之，盖茫如也。唯李氏《纲目》，裒集诸家，附著论说，间及病源；《经疏》因之，释药而兼释病，补前人之未备，作后学之指南。兹集祖述二书，更加增订，药性病情，互相阐发，以便资用。若每处皆释，则重复烦琐，反生厌渎，故前后间见，或因药论辨，读者汇观而统会之可也。
药品主治，诸家析言者少，统言者多。如治痰之药，有治燥痰者、有治湿痰者，诸书第以除痰概之；头痛之药，有治内伤头痛者、有治外感头痛者，诸书唯言治头痛而已。此皆相反之证，未可混施。举此二端，其余可以类推矣。又每药之下，止言某病宜用，而不言某病忌用，均属阙略。兹集并加详注，庶无贻误。
每药先辨其气味形色，次著其所入经络，乃为发明其功用，而以主治之证，具列于后。其所以主治之理，即在前功用之中，不能逐款细注，读者详之。
徐之才曰：药有宣、（上升下行曰宣。）通、补、泻、涩、滑、燥、湿、（湿即润也。）轻、重十种，是药之大体，而《本经》不言，后人未述。凡用药者审而详之，则靡所遗失矣。今为分阐以冠于诸药之首。（此十剂也。陶弘景加寒热二剂，兹不具述。然本集燥剂，即陶氏之热剂，通剂乃徐氏之燥剂，而寒剂则多寓于泻剂也。）
药品主治，已注明入某脏某腑者，则不更言入某经络，以重复无用也。
药品稍近遐僻者，必详其地道形色；如习知习见之药，则不加详注。
阴阳、升降、浮沉，已详于药性总义中，故每品之下，不加重注。
药目次第，每药稍从其类，以便查阅。
先哲名言，有言以人重者、有人以言重者，须当仍其名氏，庶乎后学知所禀承，或是或非，有可裁断矣。奈何医集之中，率掠古人之言，混入己作，使读者苍黄莫辨、泾渭难分，习俗移人，贤者不免。甚有合数人之言，砌掇成篇，首尾欠贯，词意多乖。以故医学每鲜佳编，良深慨息。本集采用诸家，悉存原名，使可考据。间有删节数行数句者，以限于尺幅也；有增改数句数字者，务畅其文义也；亦有录其言而未悉其名氏者，以藏书既寡，目力不充，难于尽考也。或时附入鄙见，必加“昂按”二字，以听时贤之论定。其间旁搜远讨，义图贯通，取要删繁，词归雅饬，庶几豁观者之心目云耳。
是书篇章虽约，多有补《纲目》《经疏》之所未备者，故曰备也。
药有气味、形色、经络、主治、功用、禁忌数端，《药性歌赋》虽便记诵，然限于字句，又须用韵，是以不能详括。兹集文无一定，药小者语简，药大者词繁，然皆各为梓轴，煅炼成章，使人可以诵读。
本草一书，读之率欲睡欲卧，以每药之下，所注者不过脏腑、经络、甘酸苦涩、寒热温平、升降浮沉、病候主治而已，未尝阐发其理，使读之者有义味可咀嚼也。即如《证类》诸本，采集颇广，又以众说繁芜，观者罔所折衷也。是编主治之理，务令详明；取用之宜，期于确切。言畅意晰，字少义多，作者颇费匠心，读者幸毋忽视。
是书之作，不专为医林而设。盖以疾疢人所时有，脱或处僻小之区，遇庸劣之手，脉候欠审，用药乖方，而无简便方书与之较证，鲜有不受其误者。是以特著此编，兼辑《医方集解》一书，相辅而行。篇章虽约，词旨详明，携带不难，简阅甚便。倘能人置一本，附之箧笥，以备缓急，亦卫生之一助。有识之士，当不以愚言为狂谬也。
昂自壮立之年，便弃制举，蹉跎世变，念著书作诗，无当人意，只堪覆瓿，难以垂远。然禽鹿视息，无所表见，窃用疚心，故疲精瘁神，著辑方书数种，以为有当于民生日用之实。且集诸家大成，贯穿笺释，或可有功前贤，嘉惠来世。易世之后，倘有嗜吾书而为重梓者，庶能传之久远，此区区立言之意也。
是书之作，因阅过伯龄《围棋四子谱》而师其意。盖围棋之谱，自唐宋至今，千有余载，然必如伯龄之谱，有议论，有变换，而后围棋之妙显。本草自《本经》而下，不啻数百千家，然率言其气味主治，而无义味可寻，必须为之字笺句释，明体辨用，而后药性之功全。盖士生千载之后，贵能取前人之言，寸衡铢称，抉髓抡精，庶几有集成之益，无缺略之讥也。故拙著《内经》《本草》《方解》《汤头》数书，皆另为体裁，别开径路，以发前贤未竟之旨，启后人便易之门。窃谓於医学颇有阐微廓清之力，读者倘能鉴别，斯不虚老人之苦心焉耳。
药性总义  ***************************
凡药，酸属木入肝，苦属火入心，甘属土入脾，辛属金入肺，咸属水入肾。此五味之义也。
凡药，青属木入肝，赤属火入心，黄属土入脾，白属金入肺，黑属水入肾。此五色之义也。
凡药，酸者能涩、能收，苦者能泻、能燥、能坚，甘者能补、能和、能缓，辛者能散、能润、能横行，咸者能下、能软坚，淡者能利窍、能渗泄。此五味之用也。
凡药，寒、热、温、凉，气也；酸、苦、甘、辛、咸，味也。气为阳，味为阴。气厚者阳中之阳，薄者阳中之阴；味厚者阴中之阴，薄者阴中之阳。气薄则发泄，（表散。）厚则发热，（温燥。）味厚则泄，（降泻。）薄则通。（利窍渗湿。）辛甘发散为阳，酸苦涌泄为阴，咸味涌泄为阴，淡味渗泄为阳。轻清升浮为阳，重浊沉降为阴。阳气出上窍，阴味出下窍；清阳发腠理，浊阴走五脏；清阳实四肢，浊阴归六腑。此阴阳之义也。
凡药，轻虚者浮而升，重实者沉而降。味薄者升而生，（象春。）气薄者降而收，（象秋。）气厚者浮而长，（象夏。）味厚者沉而藏，（象冬。）味平者化而成。（象土。）气厚味薄者浮而升，味厚气薄者沉而降；气味俱厚者能浮能沉；气味俱薄者可升可降。酸咸无升，辛甘无降，寒无浮，热无沉。此升降浮沉之义也。（李时珍曰：升者引之以咸寒，则沉而直达下焦。沉者引之以酒，则浮而上至巅顶。一物之中，有根升梢降，生升熟降者，是升降在物亦在人也。）
凡药，根之在土中者，半身以上则上升，半身以下则下降。（以生苗者为根，以入土者为梢。上焦用根，下焦用梢，半身以上用头，中焦用身，半身以下用梢，虽一药而根梢各别，用之或差，服亦罔效。）药之为枝者达四肢，为皮者达皮肤，为心为干者内行脏腑。质之轻者上入心肺，重者下入肝肾，中空者发表，内实者攻里。枯燥者入气分，润泽者入血分。此上下内外，各以其类相从也。
凡药，色青、味酸、气臊、性属木者，皆入足厥阴肝、足少阳胆经；（肝与胆相表里，胆为甲木，肝为乙木。）色赤、味苦、气焦、性属火者，皆入手少阴心、手太阳小肠经；（心与小肠相表里，小肠为丙火，心为丁火。）色黄、味甘、气香、性属土者，皆入足太阴脾、足阳明胃经；（脾与胃相表里，胃为戊土，脾为己土。）色白、味辛、气腥、性属金者，皆入手太阴肺、手阳明大肠经；（肺与大肠相表里，大肠为庚金，肺为辛金。）色黑、味咸、气腐、性属水者，皆入足少阴肾、足太阳膀胱经。（肾与膀胱相表里，膀胱为壬水，肾为癸水。凡一脏配一腑，腑皆属阳，故为甲丙戊庚壬；脏皆属阴，故为乙丁己辛癸也。）十二经中，惟手厥阴心包、手少阳三焦经无所主，其经通于足厥阴、少阳。厥阴主血，诸药入肝经血分者，并入心包；少阳主气，诸药入胆经气分者，并入三焦；命门相火，散行于胆、三焦、心包络，故入命门者，并入三焦。此诸药入诸经之部分也。
药有相须者，同类而不可离也。（如黄柏、知母，破故纸、胡桃之类。）相使者，我之佐使也。相恶者，夺我之能也。相畏者，受彼之制也。相反者，两不可合也。相杀者，制彼之毒也。此异同之义也。
肝苦急，（血燥苦急。）急食甘以缓之；肝欲散，（木喜条达。）急食辛以散之，以辛补之，以酸泻之。（以散为补，以敛为泻。）心苦缓，（缓则散逸。）急食酸以收之；心欲软，急食咸以软之，以咸补之，（按：水能克火，然心以下交于肾为补，取既济之义也。）以甘泻之。脾苦湿，急食苦以燥之；脾欲缓，（舒和。）急食甘以缓之，以甘补之，以苦泻之。肺苦气上逆，（火旺克金。）急食苦以泻之；肺欲收，急食酸以收之，以酸补之，以辛泄之。肾苦燥，急食辛以润之；肾欲坚，（坚固则无狂荡之患。）急食苦以坚之，以苦补之，以咸泻之。此五脏补泻之义也。
风淫于内，治以辛凉，佐以苦甘，以甘缓之，以辛散之。（风属木，辛属金，金能胜木，故治以辛凉，过辛恐伤真气，故佐以苦甘，苦胜辛，甘益气也。木性急，故以甘缓之。木喜条达，故以辛散之。）热淫于内，治以咸寒，佐以苦甘，以酸收之，以苦发之。（水胜火，故治以咸寒，甘胜咸，佐之所以防其过，必甘苦者，防咸之过，而又以泻热气佐实也。热淫，故以酸收之。热结，故以苦发之。）湿淫于内，治以苦热，佐以酸淡，以苦燥之，以淡泄之。（湿为土气，苦热皆能燥湿，淡能利窍渗湿，用酸者木能制土也。）火淫于内，治以咸冷，佐以苦辛，以酸收之，以苦发之。（相火畏火也，故治以咸冷，辛能滋润，酸能收敛，苦能泄热，或从其性而升发之也。）燥淫于内，治以苦温，佐以甘辛，以苦下之。（燥属金，苦属火，火能胜金，故治以苦温。甘能缓，辛能润，苦能下，故以为佐也。）寒淫于内，治以甘热，佐以苦辛，以咸泻之，以辛润之，以苦坚之。（土能制水，热能胜寒，故治以甘热。苦而辛，亦热品也。伤寒内热者，以咸泻之，内燥者，以辛润之，苦能泻热而坚肾，泻中有补也。）此六淫主治各有所宜，故药性宜明而施用贵审也。
人之五脏应五行，金、木、水、火、土，子母相生。《经》曰：虚则补其母，实则泻其子。又曰：子能令母实。如肾为肝母，心为肝子，故入肝者，并入肾与心；肝为心母，脾为心子，故入心者，并入肝与脾；心为脾母，肺为脾子，故入脾者，并入心与肺；脾为肺母，肾为肺子，故入肺者，并入脾与肾；肺为肾母，肝为肾子，故入肾者，并入肺与肝。此五行相生，子母相应之义也。
酸伤筋，（敛则筋缩。）辛胜酸；苦伤气，（苦能泻气。）咸胜苦；甘伤肉，酸胜甘；辛伤皮毛，（疏散腠理。）苦胜辛；咸伤血，（咸能渗泄。）甘胜咸。此五行相克之义也。
酸走筋，筋病毋多食酸，筋得酸，则拘挛收引益甚也；苦走骨，骨病毋多食苦，骨得苦，则阴益甚重而难举也；甘走肉，肉病毋多食甘，肉得甘，则壅气胪肿益甚也；辛走气，气病毋多食辛，气得辛，则散而益虚也；咸走血，血病毋多食咸，血得咸，则凝涩而口渴也。（咸能渗泄津液。）此五病之所禁也。
多食咸，则脉凝泣（涩）而变色；（脉即血也，心合脉，水克火。）多食苦，则皮槁而毛拔；（肺合皮毛，火克金。）多食辛，则筋急而爪枯；（肝合筋，爪者筋之余，为金克木。按：肝喜散，故辛能补肝，惟多则为害。）多食酸，则肉胝䐢而唇揭；（脾合肉，其华在唇，木克土。胝，音支，皮厚也。）多食甘，则骨痛而发落。（肾合骨，其华在发，土克水。）此五味之所伤也。
药之为物，各有形、性、气、质。其入诸经，有因形相类者，（如连翘似心而入心，荔枝核似睾丸而入肾之类。）有因性相从者，（如属木者入肝，属水者入肾，润者走血分，燥者入气分，本天者亲上，本地者亲下之类。）有因气相求者，（如气香入脾，气焦入心之类。）有因质相同者，（如药之头入头，干入身，枝入肢，皮行皮；又如红花、苏木汁似血而入血之类。）自然之理，可以意得也。
药有以形名者，人参、狗脊之类是也；有以色名者，黄连、黑参之类是也；有以气名者，豨莶、香薷之类是也；有以味名者，甘草、苦参之类是也；有以质名者，石膏、石脂、归身、归尾之类是也；有以时名者，夏枯、款冬之类是也；有以能名者，何首乌、骨碎补之类是也。
凡药火制四：煅、煨、炙、炒也；水制三：浸、泡、洗也；水火共制二：蒸、煮也。酒制升提，姜制温散；入盐走肾而软坚，用醋注肝而收敛；童便制，除劣性而降下；米泔制，去燥性而和中；乳制，润枯生血；蜜制，甘缓益元；陈壁土制，藉土气以补中州；面裹曲制，抑酷性勿伤上膈；黑豆、甘草汤渍，并解毒致令平和；羊酥、猪脂涂烧，咸渗骨容易脆断；去穰者免胀，去心者除烦。此制治各有所宜也。
药之为用，或地道不真，则美恶迥别。或市肆饰伪，则气味全乖。或收采非时，则良楛异质。或头尾误用，则呼应不灵。或制治不精，则功力大减。用者不察，顾归咎于药之罔功，譬之兵不精练，思以荡寇克敌，适以覆众舆尸也。治疗之家，其可忽诸?
《千金》云：凡药须治择熬泡毕，然后秤用，不得生秤。湿润药皆先增分两，燥乃秤之。
本草备要图  ***************************
从来图绘绚饰为工，未暇析其形似，是以博物君子每多楂梨橘柚之疑。兹集详考互订，拟肖逼真。虽遐方异物，按图可索，奚第多识其名已也。图略。

草部  ——————————————————————————————————————————————————————————————————————————————————————————

黄芪  ***************************
黄芪（补气，固表，泻火。）
甘温。生用固表，无汗能发，有汗能止。（丹溪云：黄芪大补阳虚自汗。若表虚有邪，发汗不出者，服此又能自汗。●朱震享，号丹溪，著《本草补遗》。）温分肉，实腠理，泻阴火，解肌热。炙用补中，益元气，温三焦，壮脾胃。（脾胃一虚，土不能生金，则肺气先绝；脾胃缓和，则肺气旺而肌表固实，补中即所以固表也。）生血生肌，（气能生血，血充则肉长。《经》曰：血生肉。）排脓内托，疮痈圣药。（毒气化则成脓，补气故能内托。痈疽不能成脓者，死不治，毒气盛而元气衰也。痘证亦然。）痘证不起，阳虚无热者宜之。（新安汪机治痘证虚寒不起，用四君子汤加黄芪、紫草多效。间有枯萎而死者，自咎用药之不精，思之至忘寝食，忽悟曰：白术燥湿，茯苓渗水，宜痘浆之不行也，乃减去二味，加官桂、糯米以助其力，因名保元汤。人参、白术、茯苓、甘草，名四君子汤。王好古曰：黄芪实卫气，是表药；益脾胃，是中州药；治伤寒尺脉不至，补肾元，是里药。甄权谓其补肾者，气为水母也。日华谓其止崩带者，气盛则无陷下之忧也。《蒙筌》曰：补气药多，补血药亦从而补气；补血药多，补气药亦从而补血。益气汤虽加当归，因势寡，功被参芪所据；补血汤数倍于当归，亦从当归所引而补血。黄芪一两，当归二钱，名补血汤。气药多而云补血者，气能生血，又有当归为引也。●表旺者不宜用，阴虚者宜少用，恐升气于表，而里愈虚矣。●汪机，号石山，著《本草会编》。●王好古，号海藏，著《汤液本草》。●甄权著《药性论》，日华著《大明本草》。●陈嘉谟著《本草蒙筌》。）为补药之长，故名耆。（俗作芪。）
皮黄肉白，坚实者良。入补中药，槌扁，蜜炙；达表生用。（或曰：补肾及治崩带淋浊，宜盐水浸炒。昂按：此说非也。前证用黄芪，非欲抑黄芪使入肾也，取其补中升气，则肾受荫，而带浊崩淋自止，即日华：气盛自无陷下之忧也。有上病而下取，有下病而上取，补彼经而益及此经者，此类是也。）
茯苓为使，恶龟甲、白鲜皮，畏防风。（东垣曰：黄芪得防风，其功益大，乃相畏而更以相使也。●李东垣，著《用药法象》。）
甘草  ***************************
甘草（有补有泻，能表能里，可升可降。）
味甘。生用气平，补脾胃不足而泻心火。（火急甚者，必以此缓之。）炙用气温，补三焦元气而散表寒。入和剂则补益，入汗剂则解肌，（解退肌表之热。）入凉剂则泻邪热，（白虎汤、泻心汤之类。）入峻剂则缓正气，（姜、附加之，恐其僭上；硝、黄加之，恐其峻下，皆缓之之意。）入润剂则养阴血，（炙甘草汤之类。）能协和诸药，使之不争。生肌止痛，（土主肌肉，甘能缓痛。）通行十二经，解百药毒。（凡解毒药，并须冷饮，热则不效。小儿初生，拭去口中恶血，绵渍汁令咂之，能解胎毒。）故有“国老”之称。
中满证忌之。（甘令人满，亦有生用为泻者，以其能引诸药至于满所。《经》云：以甘补之、以甘泻之是已。故《别录》、甄权并云除满，脾健运则满除也。仲景治痞满，有甘草泻心汤。又甘草得茯苓则不资满而反泄满。●陶宏景注《名医别录》，发明药性。）
大而结者良。补中炙用，泻火生用，达茎中（肾茎）用梢。（梢止茎中痛，淋浊证用之。）
白术、苦参、干漆为使，恶远志，反大戟、芫花、甘遂、海藻，然亦有并用者。（胡洽治痰癖，十枣汤加甘草。东垣治结核，与海藻同用。丹溪治劳瘵，莲心饮与芫花同行，非妙达精微者，不知此理。十枣汤，芫花、甘遂、大戟等分，枣十枚，仲景治伤寒表已解，心下有水气，喘咳之剂。时珍曰：甘草外赤中黄，色兼坤离，味浓气薄，资全土德；协和群品，有元老之功；普治百邪，得王道之化；赞帝力而人不知，参神功而己不与，可谓药中之良相也。昂按：甘草之功用如是，故仲景有甘草汤、甘草芍药汤、甘草茯苓汤、炙甘草汤，以及桂枝、麻黄、葛根、青龙、理中、四逆、调胃、建中、柴胡、白虎等汤，无不重用甘草，赞助成功。即如后人益气补中，泻火解毒诸剂，皆倚甘草为君，必须重用，方能建效，此古法也。奈何时师每用甘草不过二三分而止，不知始自何人?相习成风，牢不可破，殊属可笑，附记以正其失。）
人参  ***************************
人参（大补元气，泻火。）
生甘苦微凉，（甘补阳，微苦微寒，又能补阴。）熟甘温。大补肺中元气。（东垣曰：肺主气，肺气旺，则四脏之气皆旺，精自生而形自盛。《十剂》曰：补可去弱，人参、羊肉之属是也。人参补气，羊肉补形。）泻火，（得升麻补上焦，泻肺火；得茯苓补下焦，泻肾火；得麦冬泻火而生脉；得黄芪、甘草乃甘温退大热。东垣曰：参、芪、甘草，泻火之圣药，合用名黄芪汤。按：烦劳则虚而生热，得甘温以益元气，而邪热自退，故亦谓之泻。）益土，（健脾。）生金，（补肺。）明目，开心益智，添精神，定惊悸，（邪火退，正气旺，则心肝宁而惊悸定。）除烦渴，（泻火故除烦，生津故止渴。）通血脉，（气行则血行。贺汝瞻曰：生脉散用之者，以其通经活血，则脉自生也。古方解散药、行表药多用之，皆取其通经而走表也。）破坚积，（气运则积化。）消痰水，（气旺则痰行水消。）
治虚劳内伤，（伤于七情、六欲、饮食、作劳为内伤，伤于风、寒、暑、湿为外感。如内伤发热，时热时止；外感发热，热甚无休。内伤恶寒，得暖便解；外感恶寒，絮火不除。内伤头痛，乍痛乍歇；外感头痛，连痛无停。内伤，则手心热；外感，则手背热。内伤，则口淡无味；外感，则鼻塞不通。内伤则气口脉盛，多属不足，宜温宜补宜和；外感则人迎脉盛，多属有余，宜汗宜吐宜下。盖左人迎主表，右气口主里也。昂按：东垣辨内伤外感最详，恐人以治外感者治内伤也。今人缘东垣之言，凡外伤风寒发热咳嗽者，概不轻易表散，每用润肺退热药，间附秦艽、苏梗、柴胡、前胡一二味，而羌活、防风等绝不敢用，不思秦艽阳明药，柴胡少阳药，于太阳有何涉乎?以致风寒久郁，嗽热不止，变成虚损，杀人多矣。此又以内伤治外感之误也，附此正之。）发热自汗，（自汗属阳虚，盗汗属阴虚，亦有过服参、芪而汗反盛者，以阳盛阴虚，阳愈补而阴愈亏也，又宜清热养血，而汗自止。）多梦纷纭，呕哕反胃，虚咳喘促，（《蒙筌》曰：歌有肺热还伤肺之句，惟言寒热不辨虚实。若肺中实热者忌之，虚热者服之何害?又曰：诸痛无补法，不用参、芪。若久病虚痛，何尝忌此耶?）疟痢滑泻，（始痢宜下，久痢宜补，治疟意同。丹溪曰：叶先生患痢后甚逼迫，正合承气证。予曰：气口脉虚，形虽实而面黄白，必过饱伤胃，与参、术、陈、芍十余帖，三日后胃气稍完，再与承气汤二帖而安。又曰：补未至而下，则病者不能当；补已至而弗下，则药反添病。匪急匪徐，其间间不容发。噫，微哉!昂按：此先补后下法之变者也，非胸有定见者，不可轻用，然后学亦宜知之。大承气汤，大黄、芒硝、枳实、厚朴。）淋沥胀满，（《发明》云：胸胁逆满，由中气不足作胀者宜补之，而胀自除，《经》所谓塞因塞用也。俗医泥于“作饱”不敢用，不知少服反滋壅，多服则宣通，补之正所以导之也。●皇甫嵩，著《本草发明》。）中暑中风，及一切血证。（东垣曰：古人治大吐血，脉芤洪者并用人参。脱血者先益其气，盖血不自生，须得生阳气之药乃生，阳生则阴长之义也。若单用补血药，血无由而生矣。凡虚劳吐血，能受补者易治，不能受补者难治。）
黄润紧实，似人形者良。去芦用。补剂用熟，泻火用生。炼膏服，能回元气于无何有之乡。（有火者，天冬膏对服。）参生时，背阳向阴，不喜风日。宜焙用。忌铁。
茯苓为使，畏五灵脂，恶皂荚、黑豆、紫石英、人溲、咸卤，反藜芦。（言闻曰：东垣理脾胃泻阴火，交泰丸内用人参、皂荚，是恶而不恶也。古方疗月闭，四物汤加人参、五灵脂，是畏而不畏也。又疗痰在胸膈，人参、藜芦同用，而取其涌越，是激其怒性也。非洞奥达权者不能知。）
人参芦：能涌吐痰涎，体虚人用之，以代瓜蒂。（丹溪曰：人参入手太阴，补阳中之阴，芦反能泻太阴之阳，亦犹麻黄根苗不同。痰在上膈，在经络，非吐不可，吐中就有发散之义。一妇性躁味厚，暑月因怒而病呃，作则举身跳动，昏不知人。其人形气俱实，乃痰因怒郁，气不得降，非吐不可。以参芦半两，逆流水煎服，吐顽痰数碗，大汗昏睡而安。）
沙参  ***************************
沙参（补阴，泻肺火。）
甘苦微寒，味淡体轻。专补肺气，清肺养肝，兼益脾肾。（脾为肺母，肾为肺子。）久嗽肺痿，金受火克者宜之。寒客肺中作嗽者，勿服。（人参补五脏之阳，沙参补五脏之阴。肺热者用之，以代人参。）
似人参，而体轻松白实者良。生沙地者长大，生黄土者瘦小。
畏防己，反藜芦。（北地真者难得。郑奠一曰：能疗胸痹心腹痛邪热结，去皮肤游风，疥癣恶疮，疝气崩带。）
丹参  ***************************
丹参（补心，生血，去瘀。）
气平而降，（《本经》微寒。宏景曰：性应热。）味苦色赤，入心与包络。破宿血，生新血，（瘀去然后新生。）安生胎，（养血。）堕死胎，（去瘀。）调经脉，（风寒湿热，袭伤营血，则经水不调。先期属热，后期属寒。又有血虚、血瘀、气滞、痰阻之不同。大抵妇人之病，首重调经，经调则百病散。）除烦热，功兼四物，（一味丹参散，功同四物汤。）为女科要药。
治冷热劳，骨节痛，风痹不随，（手足缓散，不随人用。《经》曰：足受血而能步，掌受血而能握。）肠鸣腹痛，崩带癥瘕，（音征加。癥者有块可徵，瘕者假也，移动聚散无常，皆血病。）血虚血瘀之候。又治目赤疝痛，疮疥肿毒，排脓生肌。（郑奠一曰：丹参养神定志，通利血脉，实有神验。）
畏咸水，忌醋，反藜芦。
元参  ***************************
元参（补水，泻无根之火。）
苦咸微寒，色黑入肾。能壮水以制火，散无根浮游之火。（肾水受寒，真阴失守，孤阳无根，发为火病。）益精明目，利咽喉，通二便。
治骨蒸传尸，伤寒阳毒发斑，（亦有阴证发斑者。）懊憹，（郁闷不舒。）烦渴，温疟洒洒，喉痹咽痛，（本肾药而治上焦火证，壮水以制火也。肾脉贯肝膈，入肺中，循喉咙，系舌本，肾虚则相火上炎，此喉痹、咽肿、咳嗽、吐血之所由来也。潮热骨蒸亦本于此。●此与黄芪能治下焦带浊、崩淋同义。）瘰疬结核，（寒散火，咸软坚。）痈疽鼠瘘。（音漏。）
脾虚泄泻者忌用。
蒸过焙用，勿犯铜器。
恶黄芪、山茱萸、姜、枣，反藜芦。
白术  ***************************
白术（补脾，燥湿。）
苦燥湿，（《经》曰：脾苦湿，急食苦以燥之。）甘补脾，温和中。在血补血，在气补气。（同血药则补血，同气药则补气。）无汗能发，有汗能止。（湿从汗出，湿去汗止，止汗同芪、芍之类，发汗加辛散之味。）燥湿则能利小便，生津液，（既燥湿而又生津何也?汪机曰：脾恶湿，湿胜则气不得施化，津何由生?用白术以除其湿，则气得周流，而津液生矣。）止泄泻，（凡水泻，湿也。腹痛肠鸣而泻火也。●水火相激则肠鸣。●痛甚而泻，泻而痛减者，食也。完谷不化，气虚也。在伤寒下利，则为邪热不杀谷也。久泻名脾泄，肾虚而命火衰，不能生土也。有积痰壅滞，肺气不能下降，大肠虚而作泻者宜豁痰，有伤风泄泻者宜散风，如脾虚湿泻者宜白术。凡治泻，丸散优于汤剂。）消痰水肿满，黄疸湿痹；补脾则能进饮食，祛劳倦，（脾主四肢，虚则倦怠。）止肌热，（脾主肌肉。）化癥癖，（同枳实则消痞，一消一补，名枳术丸，荷叶烧饭为丸，脾运则积化也。）和中则能已呕吐，定痛安胎。（同黄芩则安胎。黄芩除胃热，白术补脾，亦除胃热，利腰脐间血。盖胎气系于脾，脾虚则蒂无所附，故易落。利腰脐血者，湿除则血气流行也。）
血燥无湿者禁用。能生脓作痛，溃疡忌之。（补气故也。凡胀满者忌用。白术闭气，然亦有塞因塞用者。）
肥白者出浙地，名云头术；燥白者出宣歙，名狗头术，差胜于浙。用糯米泔浸，（借谷气以和脾。）陈壁土炒，（藉土气以助脾。）或蜜水炒，人乳拌用。（润以制其燥。《千金方》云：有人病牙齿长出口，艰于饮食者，名髓溢，单用白术愈。）
苍术  ***************************
苍术（补脾燥湿，宣，升阳散郁。）
甘温辛烈。燥胃强脾，发汗除湿，能升发胃中阳气，（东垣曰：雄壮上行，能除湿，下安太阴，使邪气不传入脾。）止吐泻，逐痰水，（许叔微云：苍术能治水饮之澼囊，盖燥脾以去湿，崇土以填科。日用苍术一斤，大枣五十枚去皮捣，麻油半两，水二盏，研，滤汁和丸，名神术丸。丹溪曰：实脾土，燥脾湿，洵是治痰之本。）消肿满，辟恶气，（辟一切岚瘴邪恶鬼气，暑湿月焚之佳。《夷坚志》云：有士人游西湖，遇一女子，明艳动人，重币求之不得。又五年重寻旧游，怅然空反。忽遇女子，士欣然并行，过旅馆留半岁，将议偕逝，女曰：向自君去，忆念之苦，感疾而亡，今非人也。但君浸阴气深，当暴泻，宜服平胃散以补安精血。士惊惋曰：药味皆平，何得取效?女曰：中有苍术除邪气，乃为上品也。）散风寒湿，为治痿要药。（阳明虚则宗筋纵弛，带脉不引，故痿蹶。苍术阳明经药。《经》曰：治痿独取阳明。合黄柏为二妙散，加牛膝名三妙散。）又能总解痰、火、气、血、湿、食六郁，（丹溪曰：诸郁皆因传化失常，气不得升降，病在中焦。将欲升之，必先降之；将欲降之，必先升之。越鞠丸用苍术、香附，苍术能径入诸经，疏泄阳明之湿，通行敛涩；香附乃阴中快气之药，一升一降，故郁散而平。）及脾湿下流，肠风带浊。（带浊赤者，湿伤血分，从心、小肠来；白者，湿伤气分，从肺、大肠来。并有寒热二证。亦有因痰而带浊者，宜二陈加二术，升、柴。）
燥结，多汗者忌用。（南阳文氏值乱，逃往壶山，腹饥，因有人教饵术，遂不饥。数十年后归家，颜色更少，气力转健。术，一名山精，一名山姜。《导仙录》曰：子欲长生，当服山精；子欲轻翔，当服山姜。昂按：苍术善发汗，安能长远服食?《文氏仙录》之说，要亦方书夸张之言也。）
出茅山坚小有朱砂点者良。糯米泔浸，焙干，同芝麻炒，以制其燥。
二术皆防风、地榆为使，主治略同，第有止汗、发汗之异。古文《本草》不分苍、白。陶隐君（即宏景）言有两种，始各施用。
萎蕤  ***************************
萎蕤（平，补而润，去风湿。）
甘平。补中益气，润心肺，悦颜色，除烦渴。
治风淫湿毒，目痛眦烂，（风湿。）寒热痁疟，（痁，诗廉切，亦疟也。）中风暴热不能动摇，头痛腰痛，（凡头痛不止者，属外感，宜发散；乍痛乍止者，属内伤，宜补虚。又有偏头痛者，左属风与血虚，右属痰热与气虚。腰痛，亦有肾虚、气滞、痰积、血瘀、风寒、湿热之不同。凡挟虚挟风湿者，宜萎蕤。）茎寒自汗，一切不足之证，用代参、芪，不寒不燥，大有殊功。（昂按：萎蕤，温润甘平，中和之品。若蜜制作丸，服之数斤，自有殊功，与服何首乌、地黄者，同一理也。若仅加数分于煎剂，以为可代参、芪，则失之远矣。大抵此药性缓，久服方能见功，而所主者，多风湿、虚劳之缓证，故臞仙以之服食，南阳用治风温，《千金》《外台》亦间用之，未尝恃之为重剂也。若急虚之证，必须参、芪，方能复脉回阳，斯时即用萎蕤斤许，亦不能敌参、芪数分也。时医因李时珍有可代参、芪之语，凡遇虚证，辄加用之，曾何益于病者之分毫哉!拙著《方解》，欲采萎蕤古方可以入补剂者，终不可得，则古人之罕用，亦可见矣。）
似黄精而差小，黄白多须。（二药功用相近，而萎蕤更胜。）竹刀刮去皮节，蜜水或酒浸蒸用。
畏咸卤。（陶宏景曰：《本经》有女萎，无萎蕤，《别绿》有萎蕤，无女蕤，功用正同，疑名异尔。）
黄精  ***************************
黄精（平，补而润。）
甘平。补中益气，安五脏，益脾胃，润心肺，填精髓，助筋骨，除风湿，下三虫，以其得坤土之精粹，久服不饥。（气满则不饥。脂川有人虐使婢，婢逃入山，拔草根食之甚美，久食不饥。夜宿树下，见草动疑为虎，上树避之，及晓而下，凌空若飞鸟。家人采薪见之，告其主，设网捕不得。或曰：此岂有仙骨?不过服食灵药耳。遂设酒馔于路，果来食之，食讫，遂不能去，擒而询之，指所食之草，乃黄精也。）
俗名山生姜，九蒸九晒用。（仙家以为芝草之类，服之长生。）
狗脊  ***************************
狗脊（平，补肝肾。）
苦坚肾，甘益血，（能强汗。）温养气。
治失溺不节，（肾虚。）脚弱腰痛，寒湿周痹。（《经》曰：内不在脏腑，而外未发于皮，独居分肉之间，真气不能周，命曰周痹。）除风虚，强机关，利俯仰。（滋肾益肝，则骨健而筋强。）
有黄毛如狗形，故曰金毛狗脊。去毛切，酒拌蒸。
萆薢为使。熬膏良。
石斛  ***************************
石斛（平，补脾肾。）
甘淡入脾，而除虚热；咸平入肾，而涩元气。益精强阴，暖水脏，平胃气，补虚劳，壮筋骨。
疗风痹脚弱，发热自汗，梦遗滑精，囊涩余沥。（雷敩曰：石斛填髓。昂按：石斛石生之草，体瘦无汁，味淡难出，置之煎剂，猝难见功，必须熬膏，用之为良。）
光泽如金钗，股短而中实，生石上者良，名金钗石斛。长而虚者名水斛，不堪用。去头根，酒浸用。
恶巴豆，畏僵蚕。细剉水浸，熬膏更良。
远志  ***************************
远志（补心肾。）
苦泄热，温壮气，辛散郁。主手少阴（心），能通肾气上达于心，强志益智，补精壮阳，聪耳明目，利九窍，长肌肉，助筋骨。
治迷惑善忘，惊悸梦泄，（能交心肾。时珍曰：远志入足少阴肾经，非心经药也。强志益精，故治健忘。盖精与志，皆藏于肾，肾精不足，则志气衰，不能上通于心，故健忘梦泄也。）肾积奔豚，一切痈疽。（酒煎服。《经疏》曰：痈疽皆属七情忧郁恼怒而得，远志辛能散郁。昂按：辛能散郁者多矣，何独远志?《三因》云：盖亦补肾之力耳。●缪希雍著《本草经疏》。）
去心，甘草水浸一宿用。
畏珍珠、藜芦，得茯苓、龙骨良。
石菖蒲  ***************************
石菖蒲（宣，通窍，补心。）
辛苦而温，芳香而散。补肝益心，开心孔，利九窍，明耳目，发音声。去湿逐风，除痰消积，开胃宽中。
疗噤口毒痢，（杨士瀛曰：噤口虽属脾虚，亦热闭胸膈所致，用木香失之温，山药失之闭，唯参苓白术散加菖蒲米饮下，胸次一开，自然思食。●菖蒲黍米酿酒，治一切风。）风痹惊痫，崩带胎漏。消肿止痛，解毒杀虫。（李士材曰：《仙经》称为水草之精英，神仙之灵药。用泔浸，饭上蒸之，藉谷气而臻于中和，真有殊常之效。又曰：芳香利窍，心脾良药。能佐地黄、天冬之属，资其宣导。若多用、独用，亦耗气血而为殃。●李士材著《药性解》《本草通玄》。）
根瘦节密，一寸九节者良。去皮微炒用。
秦艽为使，恶麻黄，忌饴糖、羊肉、铁器。
牛膝  ***************************
牛膝（补肝肾，泻恶血。）
苦酸而平，足厥阴、少阴经药（肝、肾），能引诸药下行。
酒蒸则甘酸而温，益肝肾，强筋骨。（肝主筋，肾主骨。）治腰膝骨痛，足痿筋挛，（下行故理足，补肝则筋舒，血行则痛止。）阴痿失溺，（筋衰则阴痿，肾虚则失溺。）久疟下痢，伤中少气。（以上皆补肝肾之功。）
生用则散恶血，破癥结。（血行则结散。）治心腹诸痛，淋痛尿血，（热蓄膀胱，便涩而痛曰淋。气淋，便涩余沥。劳淋，房劳即发。冷淋，寒战后溲。膏淋，便出如膏。石淋，精结成石。尿血即血淋也。鲜色者，心与小肠实热；色瘀者，肾与膀胱虚冷。张子和曰：石淋乃肝经移热于胞中，日久熬煎成石，非肾与小肠病也。大法治淋宜通气、清心、平火、利湿；不宜用补，恐湿热得补增剧也。牛膝淋证要药，血淋尤宜用之。杜牛膝亦可。又有中气不足，致小便不利者，宜补中益气，《经》所谓气化则能出是也，忌用淋药通之。）经闭产难，（下行之效，误用堕胎。）喉痹齿痛，（引火下行。）痈肿恶疮，金疮伤折。（以上皆散恶血之功。）出竹木刺。（捣烂罨之即出，纵疮口合，刺犹自出。）
然性下行而滑窍，梦遗失精，及脾虚下陷，因而腿膝肿痛者禁用。
出西川及怀庆府，长大肥润者良。下行生用，入滋补药酒浸蒸。
恶龟甲，畏白前，忌羊肉。
甘菊花  ***************************
甘菊花（祛风温，补肺肾，明目。）
味兼甘苦，性禀平和，备受四气，（冬苗，春叶，夏蕊，秋花。）饱经霜露，得金水之精居多，能益金水二脏（肺、肾），以制火而平木（心、肝）。木平则风息，火降则热除，故能养目血，去翳膜。（与枸杞相对，蜜丸久服，永无目疾。）
治头目眩运，（风热。）散湿痹游风。
以单瓣味甘者入药。（花小味苦者名苦薏，非真菊也。《牧署闲谈》云：真菊延龄，野菊泻人。）
术、枸杞、地骨皮为使。
黄者入阴分，白者入阳分，紫者入血分。可药可饵，可酿可枕，仙经重之。
五味子  ***************************
五味子（补肺肾，涩精气。）
性温，五味俱备。（皮甘，肉酸，核中苦辛，都有咸味。）酸咸为多，故专收敛肺气而滋肾水，（气为水母。《经》曰：肺欲收，急食酸以收之。好古曰：入手太阴血分，足少阴气分。）益气生津，（肺主气，敛故能益，益气故能生津。夏月宜常服，以泻火而益金。）补虚明目，强阴涩精，（仲景八味丸加之补肾，盖内核似肾，象形之义。）退热敛汗，止呕住泻，宁嗽定喘。（感风寒而喘嗽者当表散，宜羌、防、苏、桔；痰壅气逆而喘嗽者当清降，宜二陈及苏子降气汤；水气逆而喘嗽者，宜小青龙半夏茯苓汤；气虚病久而喘嗽者，宜人参、五味。）除烦渴，消水肿，解酒毒，收耗散之气。
瞳子散大，嗽初起，脉数有实火者忌用。（丹溪曰：五味收肺气，非除热乎?补肾非暖火脏乎?乃火热嗽必用之药。寇氏所谓食之多虚热者，收补之骤也。●闵守泉每晨吞北五味三十粒，固精气，益五脏。）
北产紫黑者良。入滋补药蜜浸蒸，入劳嗽药生用，俱槌碎核。南产色红而枯，若风寒在肺宜南者。
苁蓉为使，恶萎蕤。熬膏良。
天门冬  ***************************
天门冬（泻肺火，补肾水，润燥痰。）
甘苦大寒。入手太阴（肺）气分，清金降火，益水之上源；（肺为肾母。）下通足少阴肾，（苦能坚肾，寒能去肾家湿热，故亦治骨痿。）滋肾润燥，止渴消痰，（《蒙筌》曰：肾主津液，燥则凝而为痰，得润剂则痰化，所谓治痰之本也。）泽肌肤，利二便。
治肺痿肿痈，（肺痿者，感于风寒咳嗽，短气鼻塞胸胀，久而成痿。有寒痿、热痿二证。肺痈者，热毒蕴结，咳吐脓血，胸中隐痛，痿重而痈稍轻。治痿宜养血补气、保肺清火，治痈宜泻热豁痰、开提升散。痈为邪实，痿为正虚，不可误治。）吐脓吐血，（苦泄血滞，甘益元气，寒止血妄行。）痰嗽喘促，消渴嗌干，（烦渴引饮，多食善饥，为消渴，由火盛津枯。）足下热痛，虚劳骨蒸，阴虚有火之证。
然性冷利，胃虚无热及泻者忌用。
取肥大明亮者，去心皮，酒蒸。
地黄、贝母为使，恶鲤鱼。
二冬熬膏并良。（天冬滋阴助元消肾痰，麦冬清心降火止肺咳。）
麦门冬  ***************************
麦门冬（补肺，清心，泻热，润燥。）
甘微苦寒。清心润肺，（东垣曰：入手太阴气分。）强阴益精，泻热除烦，（微寒能泻肺火，火退则金清，金旺则水生。阴得水养，则火降心宁而精益。）消痰止嗽，（午前嗽多属胃火，宜芩、连、栀、柏、知母、石膏；午后嗽及日轻夜重者多属阴虚，宜五味、麦冬、知母四物。）行水生津。（肺清则水道下行，故治浮肿；火降则肾气上腾，故又治消渴。）
治呕吐，（胃火上冲则呕，宜麦冬。又有因寒、因食、因痰、因虚之不同。）痿蹶，（手足缓纵曰痿蹶。阳明湿热上蒸于肺，故肺热叶焦，发为痿蹶。《经疏》曰：麦冬，实足阳明胃经之正药。）客热虚劳，脉绝短气，（同人参、五味，名生脉散。盖心主脉，肺朝百脉，补肺清心，则气充而脉复。又有脉绝将死者，服此能复生之。夏月火旺灼金，服之尤宜。东垣曰：人参甘寒，泻火热而益元气；麦冬苦寒，滋燥金而清水源；五味酸温，泻丙火而补庚金，益五脏之气也。●丙火小肠，庚金大肠，并主津液。）肺痿吐脓，血热妄行，经枯乳闭。明目悦颜。（益水清火。）
但性寒而泄，气弱胃寒人禁用。
肥大者良。去心用，入滋补药酒浸。（制其寒。）
地黄、车前为使，恶款冬花、苦参、青葙、木耳。
款冬花  ***************************
款冬花（润肺，泻热，止嗽。）
辛温纯阳。泻热润肺，消痰除烦，定惊明目。
治咳逆上气，喘渴，（肺虚挟火。）喉痹，肺痿肺痈，咳吐脓血，为治嗽要药。（烧烟以筒吸之亦良。百合、款冬等分蜜丸，名百花膏，治咳嗽痰血。凡阴虚劳嗽，通用款冬、紫菀、百部、百合、沙参、生地、麦冬、五味、知、柏、芩、芍。如内热骨蒸，加丹皮、地骨。若嗽而复泻者，为肺移热于大肠，脏腑俱病；嗽而发热不止者，为阴虚火炎，皆难治。）寒热虚实，皆可施用。（《本草汇》曰：隆冬独秀，先春开放，得肾之体，先肝之用，故为温肺理嗽之最。大抵咳必因寒，寒为冬气，入肺为逆，款冬非肺家专药，乃使肺邪从肾顺流而出。●肺恶寒。●郭佩兰，著《本草汇》。）
十一二月开花如黄菊，微见花未舒者良。（生河北关中，世多以枇杷蕊伪之。）拣净花，甘草水浸一宿，曝用。
得紫菀良。杏仁为使，恶皂荚、硝石、玄参，畏黄芪、贝母、连翘、麻黄、青葙、辛夷。（虽畏贝母，得之反良。）
紫菀  ***************************
紫菀（润肺泻火。）
辛温润肺，苦温下气，补虚调中，消痰止渴。治寒热结气，咳逆上气，咳吐脓血，（专治血痰，为血劳圣药。）肺经虚热，小儿惊痫。（亦虚而有热。）能开喉痹，取恶涎。然辛散性滑，不宜多用独用。（《本草汇》云：苦能达下，辛可益金，故吐血保肺，收为上剂。虽入至高，善于达下，使气化及于州都，小便自利，人所不知。李士材曰：辛而不燥，润而不寒，补而不滞，诚金玉君子，非多用独用，不能速效。●州都，膀胱也。）
根作节，紫色润软者良。（人多以车前、旋覆根伪之，误服误人。）去头须，蜜水浸，焙用。
款冬为使，恶天雄、瞿麦、藁本、远志，畏茵陈。白者名女菀。（时珍曰：紫入血分，白入气分。）
旋覆花  ***************************
旋覆花（一名金沸草。泻，下气消痰。）
咸能软坚，苦辛能下气行水，温能通血脉，入肺、大肠经。消痰结坚痞，唾如胶漆，噫气不除，（噫，于介切，俗作嗳，胸中气不畅，故嗳以通之，属不足。亦有挟痰、挟火者，属有余。仲景治汗吐下后，痞硬噫气，有代赭旋覆汤。）大肠水肿。去头目风。
然走散之药，冷利大肠，虚者慎用。
类金钱菊。去皮带蕊壳蒸用。
根：能续筋。（筋断者，捣汁滴伤处，用滓敷其上，半月不开，筋自续矣。）
百部  ***************************
百部（润肺杀虫。）
甘苦微温，能润肺，治肺热咳嗽。（苦能泻热。）有小毒，杀蛔、蛲、蝇、虱、一切树木蛀虫，（触烟即死。）治骨蒸传尸，疳积疥癣。（皆有虫。时珍曰：百部亦天冬之类，故皆治肺而杀虫。但天冬寒，热嗽宜之；百部温，寒嗽宜之。）
根多成百，故名。取肥实者，竹刀劈去心皮，酒浸焙用。
桔梗  ***************************
桔梗（宣通气血，泻火散寒，载药上浮。）
苦辛而平。色白属金，入肺，（气分。）泻热。兼入手少阴心，足阳明胃经。开提气血，表散寒邪，清利头目咽喉，开胸膈滞气。凡痰壅喘促，鼻塞，（肺气不利。）目赤，喉痹咽痛，（两少阴火。）齿痛，（阳明风热。）口疮，肺痈干咳，（火郁在肺。）胸膈刺痛，（火郁上焦。）下痢腹痛，腹满肠鸣，（肺火郁于大肠。）并宜苦梗以开之。为诸药舟楫，载之上浮，能引苦泄峻下之剂，至于至高之分成功。（既上行而又能下气何也?肺主气，肺金清，浊气自下行耳。）养血排脓，补内漏。（故治肺痈。时珍曰：枳桔汤治胸中痞满不痛，取其通肺利膈下气也。甘桔汤通治咽喉口舌诸病，取其苦辛散寒甘平除热也。宋仁宗加荆芥、防风、连翘，遂名如圣汤。王好古加味甘桔汤，失音加诃子，声不出加半夏，上气加陈皮，涎嗽加知母、贝母，咳渴加五味，酒毒加葛根，少气加人参，呕加半夏、生姜，吐脓血加紫菀，肺痿加阿胶，胸膈不利加枳壳，痞满加枳实，目赤加栀子、大黄，面肿加茯苓，肤痛加黄芪，发斑加荆、防，疫毒加牛蒡、大黄，不得眠加栀子。昂按：观海藏所加，则用药之大较，亦可识矣。）
去浮皮，泔浸，微炒用。
畏龙胆、白芨，忌猪肉。
荠苨  ***************************
荠苨（补，和中，解毒。）
寒利肺，甘解毒，（能解百药及蛇蛊毒，在诸药中毒皆自解。）和中止嗽。
治消渴强中，（渴证下消，茎长兴盛，不交精出，名强中。消渴之后，发为痈疽。）痈肿疔毒。
似人参而体虚无心，似桔梗而味甘不苦。（奸贾多用以乱人参。时珍曰：荠苨即甜桔梗。）
马兜铃  ***************************
马兜铃（泻肺，下气。）
体轻而虚，熟则四开象肺，故入肺。寒能清肺热，苦辛能降肺气。（时珍曰：钱乙补肺阿胶散用之，非取其补肺，取其清热降气，则肺自安也。其中阿胶、糯米，乃补肺之正药。昂按：清热降气，泻之即所以补之，若专一于补，适以助火而益嗽也。）
治痰嗽喘促，血痔瘘疮，大肠经热。（瘘，漏也，音闾，亦音漏。痔属大肠，大肠与肺为表里，肺移热于大肠，故肠风痔瘘，清脏热则腑热亦清矣。《千金》单服治水肿，以能泻肺行水也。）亦可吐蛊。（汤剂中用之，多作吐。）
蔓生实如铃，去筋膜，取子用。
白前  ***************************
白前（泻肺，降气，下痰。）
辛苦微寒。长于降气、下痰、止嗽。
治肺气壅实，胸膈逆满。
虚者禁用。
似牛膝，粗长坚直，易断者，白前也。短小柔软，能弯者，白薇也。（近道多有，形色颇同，以此别之。）
去头须，甘草水浸一伏时，（即一昼夜。）焙用。
忌羊肉。
白芨  ***************************
白芨（涩，补肺，逐瘀，生新。）
味苦而辛，性涩而收，得秋金之令，入肺止吐血。（《摘玄》云：试血法：吐水内，浮者，肺血也；沉者，肝血也；半浮沉者，心血也，各随所见。以羊肺肝心蘸白芨末，日日服之佳。）肺损者能复生之。（以有形生有形也。人之五脏，惟肺叶损坏者，可以复生。台州狱吏，悯一重囚，囚感之云：吾七犯死罪，遭刑拷，肺皆损伤，得一方，用白芨末米饮日服，其效如神。后囚凌迟剖开胸，见肺间窍穴数十，皆白芨填补，色犹不变也。）
治跌打折骨，（酒服二钱。）汤火灼伤，（油调末敷。）恶疮痈肿，败疽死肌。去腐逐瘀生新，除面上皯皰，（皯，音干，去声，面黑气。皰，音砲，面疮也。）涂手足皴裂，令人肌滑。
紫石英为使，畏杏仁，反乌头。
半夏  ***************************
半夏（燥湿痰，润肾燥，宣通阴阳。）
辛温有毒，体滑性燥，能走能散，能燥能润。和胃健脾，（去湿。）补肝，（辛散。）润肾，除湿化痰，发表开郁，下逆气，止烦呕，发音声，利水道，（燥去湿，故利水。辛通气，能化液，故润燥。朱丹溪谓：二陈汤能使大便润而小便长。）救暴卒。（葛生曰：凡遇五绝之病，用半夏末吹入鼻中即活。盖取其能作嚏也。五绝，谓缢死、溺死、压死、魇死、产死也。）
治咳逆头眩，（火炎痰升则眩。）痰厥头痛，眉棱骨痛，（风热与痰。）咽痛，（成无己曰：半夏辛散，行水气而润肾燥。又《局方》半硫丸，治老人虚秘，皆取其润滑也。俗以半夏、南星为性燥，误矣。湿去则土燥，痰涎不生，非二物之性燥也。古方用治咽痛、喉痹、吐血、下血，非禁剂也。二物亦能散血，故破伤扑打皆主之。惟阴虚劳损，则非湿热之邪，而用利窍行湿之药，是重竭其津液。医之罪也，岂药之咎哉!《甲乙经》用治不眠，是果性燥者乎?半夏、硫黄等分，生姜糊丸，名半硫丸。）胸胀，（仲景小陷胸汤用之。）伤寒寒热，（故小柴胡汤用之。）痰疟不眠，（《素问》曰：胃不和则卧不安。半夏能和胃气而通阴阳。《灵枢》曰：阳气满，不得入于阴，阴气虚，故目不得瞑。饮以半夏汤，阴阳既通，其卧立至。又有喘嗽不得眠者，左不得眠属肝胀，宜清肝；右不得眠属肺胀，宜清肺。）反胃吐食。（痰膈。）散痞除瘿，（瘿多属痰。）消肿止汗。（胜湿。）
孕妇忌之。（王好古曰：肾主五液，化为五湿，本经为唾，入肝为泪，入心为汗，入肺为涕，入脾为痰。痰者，因咳而动，脾之湿也。半夏泄痰之标，不能治痰之本，治本者，治肾也。咳无形，痰有形，无形则润，有形则燥，所以为流脾湿而润肾燥之剂也。俗以半夏为肺药，非也。止呕为足阳明，除痰为足太阴。柴胡为之使，故柴胡汤用之。虽云止呕，亦助柴、芩，主寒热往来，是又为足少阳也。时珍曰：脾无湿不生痰，故脾为生痰之源，肺为贮痰之器。按：有声无痰曰咳，盖伤于肺气；有痰无声曰嗽，盖动于脾湿也；有声有痰曰咳嗽，或因火、因风、因寒、因湿、因虚劳、因食积，宜分证论治。大法：治嗽，当以治痰为先，而治痰又以顺气为主，宜以半夏、南星燥其湿，枳壳、橘红利其气，肺虚加温敛之味，肺热加凉泻之剂。赵继宗曰：二陈治痰，世医执之，内有半夏，其性燥烈，若风、寒、湿、食诸痰则相宜，至于劳痰、失血诸痰，用之反能燥血液而加病。按：古有三禁，血家、汗家、渴家忌之，然亦间有用之者。●俗以半夏专为除痰，而半夏之功用，不复见知于世矣。小柴胡汤、半夏泻心汤，皆用半夏，岂为除痰乎?●火结为痰。●气顺则火降而痰消。）
圆白而大，陈久者良。浸七日，逐日换水，沥去涎，切片，姜汁拌。（性畏生姜，用之以制其毒，得姜而功愈彰。）
柴胡、射干为使，畏生姜、秦皮、龟甲、雄黄，忌羊肉、海藻、饴糖，恶皂角，反乌头。（合陈皮、茯苓、甘草，名二陈汤，为治痰之总剂。寒痰佐以干姜、芥子；热痰佐以黄芩、栝楼；湿痰佐以苍术、茯苓；风痰佐以南星、前胡；痞痰佐以枳实、白术。更看痰之所在，加导引药，惟燥痰非半夏所司也。）
韩飞霞造曲十法：
（一姜汁浸造，名生姜曲，治浅近诸痰；
一矾水煮透，兼姜糊造，名矾曲，矾最能却水，治清水痰；
一煮皂角汁，炼膏，和半夏末为曲，或加南星，或加麝香，名皂角曲，治风痰开经络；
一用白芥子等分，或三分之一，竹沥和成，略加曲糊，名竹沥曲，治皮里膜外结核隐显之痰；
一麻油浸半夏三五日，炒干为末，曲糊造成，油以润燥，名麻油曲，治虚热劳咳之痰；
一用腊月黄牛胆汁，略加热，蜜和造，名牛胆曲，治癫痫风痰；
一用香附、苍术、抚芎等分，熬膏，和半夏末作曲，名开郁曲，治郁痰；
一用芒硝，居半夏十分之三，煮透为末，煎大黄膏和成，名硝黄曲，治中风猝厥，伤寒宜下由于痰者；
一用海粉一两，雄黄一两，半夏二两，为末炼蜜和造，名海粉曲，治积痰沉痼；
一用黄牛肉煎汁炼膏，即霞天膏，和半夏末为曲，名霞天曲，治沉疴痼痰，功效最烈。）
以上并照造曲法，草盫七日，待生黄衣晒干，悬挂风处，愈久愈良。
天南星  ***************************
天南星（燥湿，宣，祛风痰。）
味辛而苦，能治风散血。（《是斋方》：南星、防风等分为末，治破伤风、刀伤、扑伤如神，名玉真散。破伤风者，药敷疮口，温酒调下二钱。打伤至死，童便调灌二钱，连进三服必活。）气温而燥，能胜湿除痰。性紧而毒，能攻积拔肿。补肝风虚，（凡味辛而散者，皆能补肝，木喜条达故也。）为肝脾肺三经之药。
治惊痫风眩，（丹溪曰：无痰不作眩。）身强口噤，喉痹舌疮，结核疝瘕，痈毒疥癣，蛇虫咬毒。（调末篐之。）破结下气，利水堕胎，性更烈于半夏。（与半夏皆燥而毒，故堕胎。半夏辛而能守，南星辛而不守。然古安胎方中，亦有用半夏者。）
阴虚燥痰禁用。
根似半夏而大，形如虎掌，故一名虎掌。以矾汤或皂角汁浸三昼夜曝用，或酒浸一宿蒸，竹刀切开，至不麻乃止。或姜渣黄泥和包煨熟用。造曲法与半夏同。
造胆星法：腊月取黄牛胆汁，和南星末纳入胆中，风干，年久者弥佳。
畏附子、干姜、防风。（得防风则不麻，火炮则毒性缓，得牛胆则不燥，且胆有益肝胆之功。）
贝母  ***************************
贝母（宣，散结，泻热，润肺，清火。）
微寒。苦泻心火，辛散肺郁。（入肺经气分，心火降则肺气宁。诗曰：言采其虻，虻，即贝母也，取其解郁。）润心肺，清虚痰。
治虚劳烦热，咳嗽上气，吐血咯血，肺痿肺痈，喉痹，（君相之火。）目眩，（火热上攻。）淋沥，（小肠邪热，心与小肠相表里，肺为气化之源。）瘿瘤，（化痰。）乳闭，产难。功专散结除热，敷恶疮，（唐时有人膊上生疮如人面，能饮酒食物，亦无他苦，遍投诸药悉受之，至贝母，疮乃颦眉，灌之数日，成痂而愈。）敛疮口。（火降邪散，疮口自敛，非贝母性收敛也。●俗以半夏燥毒代以贝母，不知贝母寒润，主肺家燥痰；半夏温燥，主脾家湿痰。脱或误用，贻误匪浅。故凡风、寒、湿、食诸痰，贝母非所宜也，宜用半夏、南星。）
川产开瓣者良，独颗无瓣者不堪用。去心，糯米拌炒黄捣用。
厚朴、白薇为使，畏秦艽，反乌头。
栝楼仁  ***************************
栝楼仁（俗作瓜蒌。泻火润肺，滑肠止血，治热痰。）
甘补肺，（《本草》苦。）寒润下，能清上焦之火，使痰气下降，为治嗽要药。（肺受火逼，失下降之令，故生痰作嗽。）又能荡涤胸中郁热垢腻，生津止渴，（丹溪曰：消渴神药。）清咽利肠，（通大便。《是斋方》：焙研酒调或米饮下，治小便不通。）通乳消肿。
治结胸胸痹，（仲景小陷胸汤用之。又云：少阳证口渴者，小柴胡汤，以此易半夏。）酒黄热痢，二便不通。炒香酒服，止一切血。（寒降火。）
泻者忌用。
实圆长如熟柿子，扁多脂，去油用。
枸杞为使，畏牛膝、干漆，恶干姜，反乌头。
天花粉  ***************************
天花粉（泻火，润燥，治热。）
酸能生津，甘不伤胃，微苦微寒，降火润燥，滑痰解渴，（古方多用治消渴。）生肌排脓消肿，行水通经，止小便利。（膀胱热解，则水行而小便不数。）
治热狂时疾，胃热疸黄，口燥唇干，肿毒发背，乳痈疮痔。
脾胃虚寒者禁用。
即栝楼根，畏恶同。澄粉食，大宜虚热人。
夏枯草  ***************************
夏枯草（补阳，散结消瘿。）
辛苦微寒，气禀纯阳。补肝血，缓肝火，解内热，散结气。
治瘿疬湿痹，目珠夜痛。（楼全善曰：目珠连目本，即目系也。夜痛及点苦寒药更甚者，夜与寒皆阴也。夏枯气禀纯阳，补厥阴血脉，故治此如神，以阳和阴也。按：目白珠属阳，故昼痛，点苦寒药则效；黑珠属阴，故夜痛，点苦寒药反剧。）
冬至生，夏至枯，故名。用茎叶。
海藻  ***************************
海藻（泻热，软坚痰，消瘿瘤。）
咸润下而软坚，寒行水以泄热，故消瘿瘤、结核、阴㿉之坚聚，（腹痛曰疝。丸痛曰㿉，音颓。）痰饮、脚气、水肿之湿热。消宿食，治五膈。
山东海有大叶、马尾二种，亦作海菜食。洗去咸水用。（昂按：其用在咸，似不宜过洗。）
反甘草。（东垣治瘰疬马刀，海藻、甘草并用，盖激之以溃坚也。）
海带  ***************************
海带
下水消瘿，功同海藻。
似海藻而粗，柔弱而长。
昆布  ***************************
昆布
功同海藻而少滑，性雄，治水肿瘿瘤，阴㿉膈噎。（含之咽汁。）
出登莱者搓如绳索，出闽越者大叶如菜。洗去咸味用。
独活  ***************************
独活（宣，搜风去湿。）
辛苦微温，气缓善搜，入足少阴气分（肾）以理伏风。
治本经伤风头痛，头运目眩，（宜与细辛同用。）风热齿痛，（文潞公《药准》：用独活、地黄等分为末，每服三钱。）痉痫湿痹，（项背强直，手足反张曰痉。湿流关节，痛而烦曰湿痹。风胜湿，故二活兼能去湿。）奔豚疝瘕。（肾积曰奔豚，风寒湿客于肾家所致。瘕疝亦然。）
有风不动，无风反摇，又名独摇草。（故治风。）《本经》云：独活，一名羌活。古方惟用独活。后人云是一类二种，遂分用。以形虚大有臼，如鬼眼，节疏色黄者为独活；色紫节密，气猛烈者为羌活，并出蜀汉。又云：自西羌来者名羌活。（故又名胡王使者。今采诸家所分经络，主治各证，以便施用。）
羌活  ***************************
羌活（宣，搜风，发表，胜湿。）
辛苦性温，气雄而散，味薄上升，入足太阳（膀胱）以理游风，兼入足少阴、厥阴气分（肾、肝）。泻肝气，搜肝风，小无不入，大无不通。
治风湿相搏，本经头痛，（同川芎，治太阳少阴头痛。凡头痛多用风药者，以巅顶之上，唯风药可到也。）督脉为病，脊强而厥，（督脉并太阳经。）刚痉、柔痉，（脊强而厥，即痉证也。伤寒无汗为刚痉，伤风有汗为柔痉，亦有血虚发痉者。大约风证宜二活，血虚忌用。）中风不语，（按：古人治中风，多主外感，率用续命、愈风等汤以发表，用三化汤、麻仁丸以攻里。至河间出，始云中风非外来之风，良由心火暴甚，肾水虚衰。东垣则以为本气自病。丹溪以为湿生痰，痰生热，热生风。世人复分北方风劲质厚为真中，南方地卑质弱为类中。不思岐伯云中风大法有四：一偏枯，半身不遂也；二风痱，四肢不收也；三风癔，奄忽不知人也；四风痹，诸风类痹状也。风证尽矣，何尝有真中、类中之说乎？此证皆由气血亏虚，医者不知养血益气以固本，徒用乌、附、羌、独以驱风，命日虚虚，误人多矣。●真中定重于类中，焉有类中既属内伤，真中单属外感乎？河间、东垣皆北人，安能尽舍北人而专治南病乎？）头旋目赤。（目赤要药。）散肌表八风之邪，利周身百节之痛，为却乱反正之主药。
若血虚头痛，遍身痛者，（此属内证。）二活并禁用。
防风  ***************************
防风（宣，发表，去风胜湿。）
辛甘微温，升浮为阳。搜肝泻肺，散头目滞气，经络留湿，主上部见血，（用之为使，亦能治崩。）上焦风邪，头痛目眩，脊痛项强，周身尽痛，太阳经证。（膀胱。徐之才曰：得葱白，能行周身。）又行脾胃二经，为去风胜湿之要药。（凡风药皆能胜湿。东垣曰：卒伍卑贱之职，随所引而止，乃风药中润剂。若补脾胃，非此引用不能行。）散目赤疮疡。
若血虚痉急，头痛不因风寒，（内伤头痛。）泄泻不因寒湿，火升发嗽，阴虚盗汗，阳虚自汗者并禁用。（同黄芪、芍药，又能实表止汗。合黄芪、白术，名玉屏风散，固表圣药。黄芪得防风而功益大，取其相畏而相使也。）
黄润者良，上部用身，下部用梢。
畏萆薢，恶干姜、白敛、芫花，杀附子毒。
藁本  ***************************
藁本（宣，去风寒湿。）
辛温雄壮，为太阳经风药（膀胱）。寒郁本经，头痛连脑者必用之。（凡巅顶痛，宜藁本、防风，酒炒升、柴。）治督脉为病，脊强而厥。（督脉并太阳经贯脊。）又能下行去湿，治妇人疝瘕，阴寒肿痛，腹中急痛，（皆太阳寒湿。）胃风泄泻，（夏英公病泄，医以虚治不效。霍翁曰：此风客于胃也，饮以藁本汤而愈。盖藁本能除风湿耳。）粉刺酒齄。（音查。和白芷作面脂良。）
根紫色。似芎藭而轻虚，气香味麻。
葛根  ***************************
葛根（轻宣，解肌，升阳，散火。）
辛甘性平，轻扬升发。入阳明经，能鼓胃气上行，生津止渴，（风药多燥，葛根独能止渴者，以能升胃气，入肺而生津耳。）兼入脾经，开腠发汗，解肌退热，（脾主肌肉。）为治脾胃虚弱泄泻之圣药。（《经》曰：清气在下，则生飧泄。葛根能升阳明清气。）
疗伤寒中风，阳明头痛，（张元素曰：头痛如破，乃阳明中风，可用葛根葱白汤。若太阳初病，未入阳明而头痛者，不可便服升葛汤发之，反引邪气入阳明也。仲景治太阳阳明合病，桂枝汤加葛根、麻黄。又有葛根黄芩黄连解肌汤，是用以断太阳入阳明之路，非太阳药也。）血痢温疟，（丹溪曰：凡治疟，无汗要有汗，散邪为主带补；有汗要无汗，扶正为主带散。若阳疟，有汗加参、芪、白术以敛之；无汗加芩、葛、苍术以发之。）肠风痘疹。（能发痘疹。丹溪曰：凡斑疹已见红点，不可更服升葛汤，恐表虚反增斑烂也。）又能起阴气，散郁火，解酒毒，（葛花尤良。）利二便，杀百药毒。
多用反伤胃气。（升散太过。）
生葛汁大寒，解温病大热，吐衄诸血。
升麻  ***************************
升麻（轻宣，升阳，解毒。）
甘辛微苦，足阳明、太阴引经药，（胃、脾。参、芪上行，须此引之。）亦入手阳明、太阴（大肠、肺）。表散风邪，（引葱白，散手阳明风邪；同葛根，能发阳明之汗；引石膏，止阳明头痛齿痛。）升发火郁，能升阳气于至阴之下。引甘温之药上行，以补卫气之散而实其表。（柴胡引少阳清气上行，升麻引阳明清气上行，故补中汤用为佐使。若下元虚者，用此升之，则下元愈虚，又当慎用。）
治时气毒疠，头痛，（阳明头痛，痛连齿颊。）寒热，肺痿吐脓，下痢后重，（后重者，气滞也。气滞于中，必上行而后能下降。有病大小便秘者，用通利药而罔效，重加升麻而反通。丹溪曰：气升则水自降。《经》曰：地气上为云，天气下为雨，天地不交，则万物不通也。）久泄，（《经》曰：清气在下，则生飧泄。）脱肛，崩中带下，（能缓带脉之缩急。）足寒阴痿，目赤口疮，痘疮，（升葛汤，初发热时可用；痘出后气弱或泄泻者可少用。否则，见点之后，必不可用，为其解散也。）斑疹，（成朵如锦纹者为斑，隐隐见红点者为疹。盖胃热失下，冲入少阳，则助相火而成斑；冲入少阴，则助君火而成疹。）风热疮痈。解百药毒，吐蛊毒，杀精鬼。（性阳，气升，味甘故也。）
阴虚火动者忌用。（朱肱《活人书》言：瘀血入里，吐衄血者，犀角地黄汤乃阳明圣药。如无犀角，代以升麻。二药性味相远，何以为代？盖以升麻能引诸药同入阳明也。朱二允曰：升麻性升，犀角性降，用犀角止血，乃借其下降之气，清心肝之火，使血下行归经耳。倘误用升麻，血随气升，不愈涌出不止乎？古方未可尽泥也。）
里白外黑，紧实者良，名鬼脸升麻。去须芦用。（或有参、芪补剂，须用升柴，而又恐其太升发者，升麻、柴胡并用，蜜水炒之。别有一种绿升麻，缪仲醇用治滞下，每每有验。）
白芷  ***************************
白芷（宣，发表，祛风散湿。）
辛散风，温除湿，芳香通窍而表汗，行手足阳明（大肠、胃），入手太阴，（肺，色白味辛，故入肺。）而为阳明主药。（阳明之脉营于面，故治头面诸疾。）
治阳明头目昏痛，（杨吉老方：白芷汤泡四五遍，蜜丸弹子大，名都梁丸。每服一丸，荆芥点腊茶嚼下。●吉老，名介，治王定国病时在都梁，因以名丸。）眉棱骨痛，（风热与痰。同酒浸黄芩为末茶下。）牙痛，（上龈属足阳明，下龈属手阳明。二经风热。）鼻渊，（肺主鼻，风热乘肺，上烁于脑，故鼻多浊涕而渊。《经》曰：脑渗为涕。宜同细辛、辛夷治之。）目痒泪出，面皯，（干，去声，面黑气。）瘢疵，（可作面脂。）皮肤燥痒，三经风热之病；及血崩、血闭，肠风痔瘘，痈疽疮疡，三经湿热之病。活血排脓，（肠有败脓血，淋露腥秽，致脐腹冷痛，须此排之。）生肌止痛，解砒毒蛇伤。（先以绳紮伤处，酒调下白芷末五钱。种白芷，能辟蛇。）又治产后伤风，血虚头痛。（自鱼尾上攻，多在日晚，宜四物加辛、芷；如气虚头痛，多在清晨，宜芎、藁、倍参、芪。保寿堂治正偏头痛，白芷、川芎各三钱，搽牛脑上，加酒顿熟热食，尽醉，其病如失。●鱼尾，目之上角。）
然其性升散，血热有虚火者禁用。
色白气香者佳。或微炒用。
当归为使，恶旋覆花。
细辛  ***************************
细辛（宣散风湿，补肝润肾。）
辛温，散风邪，故诸风痹痛，咳嗽上气，头痛脊强者宜之。（专治少阴头痛，独活为使。）辛散浮热，故口疮喉痹，（少阴火。）鼻渊齿[匿/虫]者（虫蚀脓烂。）宜之。辛益肝胆，故胆虚惊痫，风眼泪下者宜之。水停心下则肾燥，细辛之辛能行水气以润之。（肾燥者，心亦燥，火屈于水，故燥也。《经》曰：肾苦燥，急食辛以润之。）虽手少阴引经（心），乃足少阴本药（肾），能通精气，利九窍，故耳聋鼻齆，（音瓮。鼻塞不闻香臭也。风寒入脑，故气不宣通。寒宜表，热宜清。有瘜肉者为末吹鼻。）倒睫便涩者宜之。散结温经，破痰下乳，行血发汗。（能发少阴之汗。仲景治少阴证反发热，麻黄附子细辛汤，乃治邪在里之表剂。）
然味厚性烈，不可过用。（不可过一钱，多则气不通，闷绝而死，虽死无伤可验。开平狱尝治此，不可不知。）
味极辛，产华阴者真。（杜蘅、鬼督邮、徐长卿皆可乱之。）拣去双叶者用。
恶黄芪、山茱，畏硝石、滑石，反藜芦。
柴胡  ***************************
柴胡（宣，发表和里，退热升阳。）
苦平微寒，味薄气升为阳，主阳气下陷，能引清气上行，而平少阳、厥阴之邪热。（肝、胆、心包、三焦相火。时珍曰：行少阳，黄芩为佐；行厥阴，黄连为佐。）宣畅气血，散结调经。（昂按：人第知柴胡能发表，而不知柴胡最能和里，故劳药血药，往往用之。●补中益气汤、逍遥散，皆用柴胡，取其和中，皆非解表也。）为足少阳（胆经）表药。（胆为清净之府，无出无入，其经在半表半里，法当和解，小柴胡汤之属是也。若病在太阳，服之太早，则引贼入门。若病入阴经，复服柴胡，则重虚其表，最宜详慎。）
治伤寒邪热，（仲景有大、小柴胡等汤。）痰热结实，虚劳肌热，（寇宗奭曰：柴胡《本经》并无一字治劳，《药性论》《日华子》皆言补劳伤，医家执而用之，贻误无穷。时珍曰：劳有五，若劳在肝、胆、心、心包有热，则柴胡乃手足厥阴、少阳必用之药；劳在脾、胃有热，或阳气下陷，则柴胡为升清退热必用之药；惟劳在肺、肾者，不可用耳。寇氏一概摈斥，殊非通论。昂按：杨氏秦艽扶羸汤治肺痿成劳，咳嗽声嗄，体虚自汗，用柴胡为君，则肺劳亦有用之者矣。●《药性论》，甄权著。）呕吐心烦，（邪在半表半里，则多呕吐。）诸疟寒热，（东垣曰：诸疟以柴胡为君，佐以引经之药。李士材曰：疟非少阳经慎用。喻嘉言曰：疟发必有寒有热，盖外邪伏于半表半里，适在少阳所主之界，入与阴争，阳胜则热；出与阳争，阴胜则寒。即纯热无寒为瘅疟、温疟，纯寒无热为牝疟，要皆自少阳而造其极偏，补偏救弊，亦必返还少阳之界，使阴阳协和而后愈也。谓少阳而兼他经则有之，谓他经而不涉少阳，则不成其为疟矣。脉纵屡迁而弦之一字，实贯彻之也。昂按：疟之不离少阳，犹咳之不离于肺也。《谈薮》云：张知阁久病疟，热时如火，年余骨立，医用茸、附诸药，热益甚。孙琳投以小柴胡汤，三服脱然。琳曰：此名劳疟，热从髓出，加以刚剂，气血愈亏。热有在皮肤、在脏腑、在骨髓。在骨髓者，非柴胡不可。若得银柴胡，只须一服。南方者力减，故三服乃效也。时珍曰：观此则得用药之妙的矣。昂按：据孙氏之说，是柴胡亦能退骨蒸也。）头眩目赤，胸痞胁痛，（凡胁痛，多是肝木有余，宜小柴胡汤加青皮、川芎、白芍。又左胁痛，宜活血行气；右胁痛，宜消食行痰。）口苦耳聋，（皆肝胆之邪。）妇人热入血室，（冲为血海，即血室也，男女皆有之。柴胡在脏主血，在经主气。）胎前产后诸热，小儿痘疹，五疳羸热。散十二经疮疽，血凝气聚，功同连翘。（连翘治血热，柴胡治气热，为少异。）
阴虚火炎气升者禁用。
银州者根长尺余，微白，治劳疳良。北产者如前胡而软并良，南产者强硬不堪用。外感，生用；内伤升气，酒炒用根；中及下降，用梢；有汗咳者，蜜水炒。
前胡、半夏为使，恶皂角。
前胡  ***************************
前胡（宣，解表；泻，下气，治风痰。）
辛以畅肺解风寒，甘以悦脾理胸腹，苦泻厥阴（肝）之热，寒散太阳（膀胱）之邪。（微寒，一云微温。）性阴而降，功专下气，气下则火降而痰消。（气有余便是火，火则生痰。）能除实热。
治痰热哮喘，咳嗽呕逆，痞膈霍乱，小儿疳气，有推陈致新之绩。明目安胎。
无外感者忌用。（按：柴胡、前胡，均是风药，但柴胡性升，前胡性降为不同。肝胆经风痰，非前胡不能除。）
皮白肉黑，味甘气香者良。
半夏为使，恶皂角，忌火。
麻黄  ***************************
麻黄（轻，发汗。）
辛温微苦，（僧继洪云：中牟产麻黄地，冬不积雪，性热，故过服泄真气。）入足太阳（膀胱），兼走手少阴、阳明（心、大肠），而为肺家专药。能发汗解肌，去营中寒邪，卫中风热，调血脉，通九窍，开毛孔。
治中风伤寒（中，犹伤也。）头痛温疟，咳逆上气，（风寒郁于肺经。《经》曰：诸气膹郁，皆属于肺。）痰哮气喘，（哮证宜泻肺气，虽用麻黄而不出汗，《本草》未载。）赤黑斑毒，（胃热，一曰斑证，表虚不得再汗，非便闭亦不可下，只宜清解其热。）毒风疹痹，皮肉不仁，目赤肿痛，水肿风肿。
过剂则汗多亡阳，夏月禁用。（汗者心之液，过汗则心血为之动摇，乃骁悍之剂。丹溪以人参、麻黄同用，亦攻补法也。东垣曰：《十剂》曰：轻可去实，葛根、麻黄之属是也。邪客皮毛，腠理闭拒，营卫不行，故谓之实。二药轻清，故可去之。时珍曰：麻黄，太阳经药，兼入肺经，肺主皮毛；葛根，阳明经药，兼入脾经，脾主肌肉。二药皆轻扬发散，而所入不同。王好古曰：麻黄治卫实，桂枝治卫虚，虽皆太阳经药，其实营卫药也。心主营为血，肺主卫为气，故麻黄为手太阴肺之剂，桂枝为手少阴心之剂。时珍曰：仲景治伤寒，无汗用麻黄，有汗用桂枝，未有究其精微者。津液为汗，汗即血也。在营则为血，在卫则为汗。寒伤营，营血内涩，不能外通于卫，卫气闭固，津液不行，故无汗发热而恶寒。风伤卫，卫气外滞，不能内护于营，营气虚弱，津液不固，故有汗发热而恶风。然风、寒皆由皮毛而入。皮毛，肺之合也。盖皮毛外闭，则邪热内攻，故用麻黄、甘草同桂枝，引出营分之邪，达之肌表，佐以杏仁，泄肺而和气。汗后无大热而喘者，加石膏。《活人书》：夏至后加石膏、知母，皆泄肺火之药。是麻黄汤虽太阳发汗重剂，实散肺经火郁之药。腠理不密，则津液外泄，而肺气虚，虚则补其母，故用桂枝同甘草，外散风邪以救表，内伐肝木以防脾，佐以芍药，泄木而固脾，使以姜、枣，行脾之津液而和营卫。下后微喘者，加厚朴、杏仁，以利肺气也。汗后脉沉迟者，加人参，以益肺气也。《活人书》：加黄芩为阳旦汤，以泻肺热也。是桂枝汤虽太阳解肌轻剂，实为理脾救肺之药也。●诸家皆以麻黄、桂枝为肺经药，谓伤寒传足不传手者，误也。●桂能平肝。）
发汗，用茎去节，煮十余沸，掠去浮沫，或用醋汤略泡，晒干备用。亦有用蜜炒者。（庶免太发。）止汗用根节。（无时出汗为自汗，属阳虚。梦中出汗为盗汗，属阴虚。用麻黄根、蛤粉、粟米等分为末，袋盛扑之佳。时珍曰：麻黄发汗，驶不能御；根节止汗，效如影响，物理不可测如此。自汗，有风湿、伤风、风温、气虚、血虚、脾虚、阴虚、胃热、痰饮、中暑、亡阳、柔痉等证，皆可加用，盖其性能行周身肌表，引诸药至卫分而固腠理。●汗虽为心液，然五脏亦各有汗。《经》曰：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。
厚朴、白薇为使，恶辛夷、石膏。
荆芥  ***************************
荆芥（一名假苏。轻宣发表，祛风理血。）
辛苦而温，芳香而散，入肝经气分，兼行血分。其性升浮能发汗，（又云：止冷汗、虚汗。）散风湿，清头目，利咽喉。治伤寒头痛，中风口噤，身强项直，口面斜，目中黑花。其气温散，能助脾消食，（气香入脾。）通利血脉。治吐衄肠风，崩中血痢，产风血运，（产后去血过多，腹内空虚，则自生风，故常有崩运之患，不待外风袭之也。荆芥最能散血中之风。华佗愈风散，荆芥三钱，微焙为末，豆淋酒调服，或童便服，诸家云甚效。）瘰疬疮肿。清热散瘀，破结解毒，（结散热清，则血凉而毒解。）为风病、血病、疮家圣药。（荆芥功本治风，又兼治血者，以其入风木之脏，即是藏血之地也。李士材曰：风在皮里膜外，荆芥主之，非若防风能入骨肉也。）
连穗用，（穗在于巅，故善升发。）治血炒黑用。（凡血药，用山栀、干姜、地榆、棕榈、五灵脂等，皆应炒黑者，以黑胜红也。）
反鱼、蟹、河豚、驴肉。
连翘  ***************************
连翘（轻宣，散结，泻火。）
微寒升浮，形似心，（实似莲房有瓣。）苦入心，故入手少阴、厥阴（心、心包）气分而泻火，兼除手足少阳（三焦、胆）、手阳明经（大肠）气分湿热，散诸经血凝气聚，（营气壅遏，卫气郁滞，遂成疮肿。）利水通经，杀虫止痛，消肿排脓，（皆结者散之。凡肿而痛者为实邪，肿而不痛为虚邪，肿而赤者为结热，肿而不赤为留气停痰。）为十二经疮家圣药。（《经》曰：诸疮痛痒，皆属心火。）
紫苏  ***************************
紫苏（宣，发表散寒。）
味辛入气分，色紫入血分，香温散寒，通心利肺，开胃益脾，（气香入胃。）发汗解肌，和血下气，宽中消痰，祛风定喘，止痛安胎，利大小肠，解鱼蟹毒，多服泄人真气。（时珍曰：同陈皮、砂仁，行气安胎；同藿香、乌药，温中止痛；同香附、麻黄，发汗解肌；同芎藭、当归，和血散血；同桔梗、枳壳，利膈宽肠；同蔔子、杏仁，消痰定喘；同木瓜、厚朴，散温解暑，治霍乱脚气。）
气香者良。
宜橘皮，忌鲤鱼。
苏子：与叶同功，润心肺，尤能下气定喘，止嗽消痰，利膈宽肠，温中开郁。（有苏子降气汤。）
梗：下气稍缓，虚者宜之。（叶，发汗散寒；梗，顺气安胎；子，降气开郁，消痰定喘。表弱气虚者，忌用叶；肠滑气虚者，忌用子。）
炒研用。
薄荷  ***************************
薄荷（轻宣，散风热。）
辛能散，凉能清，（《本经》：温。盖体温而用凉也。）升浮能发汗，搜肝气而抑肺盛，消散风热，清利头目。
治头痛头风，中风失音，痰嗽口气，语涩舌胎，（含潄。）眼耳咽喉，口齿诸病，（辛香通窍而散风热。）皮肤瘾疹，瘰疬疮疥，惊热，（凡小儿治惊药，俱宜薄荷汤调。）骨蒸，破血止痢。（能治血痢，血痢病在凝滞，辛能散，凉能清。）
虚人不宜多服。（能发汗疏表。夏月多服，泄人元气。）
苏产气芳者良。（薄荷，猫之酒也；犬，虎之酒也；蜈蚣，鸡之酒也；桑椹，鸠之酒也；莽草，鱼之酒也，食之皆醉。被猫伤者，薄荷汁涂之。）
鸡苏  ***************************
鸡苏（一名水苏，一名龙脑薄荷。轻宣，散热理血。）
辛而微温。清肺下气，理血，辟恶而消谷。
治头风目眩，肺痿血痢，吐衄崩淋，喉腥口臭，邪热诸病。（《局方》，有龙脑鸡苏丸。）
方茎中虚，似苏叶而微长，密齿而皱，气甚辛烈。
木贼  ***************************
木贼（轻，发汗，退目翳。）
温微甘苦。中空轻扬，与麻黄同形性，亦能发汗解肌，升散火郁风湿，入足厥阴少阳血分，益肝胆。
治目疾，退翳膜，（翳乃肝邪郁遏，不能上通于目。）及疝痛脱肛，肠风痔瘘，赤痢崩中诸血病。
浮萍  ***************************
浮萍（轻，发汗利湿。）
辛散轻浮，入肺经，达皮肤，能发扬邪汗，（丹溪曰：浮萍发汗，甚于麻黄。）止瘙痒消渴。（捣汁服。）生于水，又能下水气，利小便。
治一切风湿瘫痪。（浮萍一味，蜜丸酒服，治三十六种风。浓煮汁浴，治恶疾疮癞遍身。）
烧烟辟蚊。
紫背者良。
苍耳子  ***************************
苍耳子（一名葈耳，即《诗》卷耳。轻，发汗，散风湿。）
甘苦性温。善发汗散风湿，上通脑顶，下行足膝，外达皮肤。
治头痛目暗，齿痛鼻渊，肢挛痹痛，瘰疬疮疥，（采根叶熬，名万应膏。）遍身瘙痒。（作浴汤佳。）
去刺，酒拌蒸。
忌猪肉。（《圣惠方》云：叶捣汁，治产后痢。）
天麻  ***************************
天麻（宣，祛风。）
辛温，入肝经气分。益气强阴，通血脉，强筋力，疏痰气。
治诸风眩掉，头旋眼黑，语言不遂，风湿㿏（音顽）痹，小儿惊痫。（诸风眩掉，皆属肝木。肝病不能荣筋，故见前证。天麻入厥阴而治诸疾，肝气和平，诸疾自瘳。）
血液衰少及类中风者忌用。（风药能燥血故也。昂按：风药中须兼养血药，制其燥也；养血药或兼搜风药，宣其滞也。古云：治风先治血，血行风自灭。）
根类黄瓜，茎名赤箭。有风不动，无风反摇，一名定风草。明亮坚实者佳。湿纸包煨熟，切片，酒浸一宿焙用。
秦艽  ***************************
秦艽（宣，去寒湿。）
苦燥湿，辛散风，去肠胃之热，益肝胆之气，养血荣筋。（风药中润剂，散药中补剂。）
治风寒湿痹，（《经》曰：风寒湿三气杂至，合而为痹。风胜为行痹，寒胜为痛痹，湿胜为著痹。痹在于骨则体重，在脉则血涩，在筋则拘挛，在肉则不仁，在皮则寒。）通身挛急，（血不荣筋。）虚劳骨蒸，（时珍曰：手足阳明经药，兼入肝胆。阳明有湿，则手足痠痛寒热，有热则日晡潮热骨蒸。《圣惠方》治急劳烦热，秦艽、柴胡各一两，甘草五钱，为末，每服三钱。治小儿骨蒸潮热，食减瘦弱，秦艽、炙甘草各一两，每服一二钱，钱乙加薄荷五钱。）疸黄酒毒，肠风泻血，口噤牙痛，（齿下龈属手阳明大肠经。张洁古曰：秦艽能去下牙痛，及本经风湿。）湿胜风淫之证。利大小便。（牛乳点服，兼治黄疸烦渴便赤。）
形作罗纹相交，长大黄白，左纹者良。
菖蒲为使，畏牛乳。
豨莶草  ***************************
豨莶草（宣，去风湿。）
苦辛，生寒，熟温。
治肝肾风气，四肢麻痹，筋骨冷痛，腰膝无力，风湿疮疡。
若痹痛由脾肾两虚，阴血不足，不由风湿而得者忌服。（风药能燥血。）
江东人呼猪为豨，其草似猪莶臭，故名。（唐成讷有《进豨莶表》。宋张詠《进豨莶表》云：其草金棱银线，素茎紫荄，对节而生，颇同苍耳。臣吃百服，眼目清明。即至千服，须发乌黑，筋力轻健，效验多端。）
以五月五日，六月六日，七月七日，九月九日采者优佳。去粗茎，留枝叶花实，酒拌蒸晒九次，蜜丸，甚益元气。（豨莶，辛苦气寒，故必蒸晒九次，加以酒蜜，则苦寒之阴浊尽去，而清香之美味见矣。数不至九，阴浊未尽，则不能透骨搜风而却病也。）捣汁熬膏，以甘草、生地煎膏，炼蜜三味收之，酒调服尤妙。
威灵仙  ***************************
威灵仙（宣，行气祛风。）
辛泄气，咸泄水，（《本草》：苦，元素：甘。）气温属木，其性善走，能宣疏五脏，通行十二经络。
治中风痛风，头风顽痹，（湿热流于肢节之间。肿属湿，痛属热，汗多属风，麻属气虚，木属湿痰死血。十指麻木，亦是胃中有湿痰死血，脾主四肢故也。痛风当分新久，新痛属寒，宜辛温药；久痛属热，宜清凉药。河间所谓暴病非热，久病非寒是也。大法：宜顺气清痰、搜风散湿、养血去瘀为要。《威灵仙传》曰：一人手足不遂数十年，遇新罗僧曰：得一药可治，入山求之，乃威灵仙也，服之而愈。）癥瘕积聚，痰水宿脓，黄疸浮肿，大小肠秘，风湿痰气，一切冷痛。性极快利，积疴不痊者，服之有捷效。然疏泄真气，弱者慎用。和砂仁、砂糖、醋煎，治诸骨鲠。
根丛须数百条，长者二尺余，色深黑，俗名铁脚威灵仙。
忌茗、面汤。
钩藤钩  ***************************
钩藤钩（宣，除风热，定惊。）
甘微苦寒。除心热，平肝风。
治大人头旋目眩，小儿惊啼瘛疭，（音炽纵。筋急而缩为瘛，筋缓而驰为疭，伸缩不已为瘛疭，俗谓之搐搦是也。）客忤胎风，发斑疹。主肝风相火之病，风静火息，则诸证自除。（相火散行于胆、三焦、心包。）
有刺，类钓钩，藤细多钩者良，（纯用钩，其功加倍。）久煎则无力。
茵芋  ***************************
茵芋（宣，去风湿。）
辛苦微温，有小毒。
治风湿拘挛痹痛。（时珍曰：古方治风痫，有茵芋丸；治风痹，有茵芋酒；治产后风，有茵芋膏。风湿诸证多用之。茵芋、石南、莽草，皆治风妙品，近世罕知。莽草，辛温有毒，治头风、痈肿、乳痈、疝瘕。苏颂曰：古方风湿诸酒多用之，今人取叶煎汤热含，治牙虫喉痹甚效。甄权曰：不入汤。）
茎赤，叶如石榴而短厚，茎炙用。
当归  ***************************
当归（补血，润燥，滑肠。）
甘温和血，辛温散内寒，苦温助心散寒，（诸血属心，凡通脉者，必先补心，当归苦温助心。）入心、肝、脾，（心生血，肝藏血，脾统血。）为血中之气药。
治虚劳寒热，咳逆上气，（血和则气降。）温疟，（厥阴肝邪。）澼痢，（便血曰澼。）头痛腰痛，心腹诸痛，（散寒和气。）风痉无汗，（痉音擎，上声，身强项直，角弓反张曰痉。无汗为刚痉，有汗为柔痉。当归辛散风，温和血。产后亦有发痉者，以脱血无以养筋也，宜十全大补汤。）痿痹癥瘕，（筋骨缓纵，足不任地曰痿；风寒湿客於肌肉血脉曰痹；血凝气聚，按之坚硬曰癥；虽坚硬而聚散无常曰瘕，尚未至癥也。）痈疽疮疡，冲脉为病，气逆里急，带脉为病，腹痛腰溶溶如坐水中，（冲脉起于肾下，出于气街，挟脐上行，至胸中，上颃颡，渗诸阳，灌诸经，下行入足，渗三阴，灌诸络，为十二经脉之海，主血。带脉，横围于腰如束带，总约诸脉。）及妇人诸不足，一切血证阴虚而阳无所附者。润肠胃，泽皮肤，养血生肌，（血旺则肉长。）排脓止痛。（血和则痛止。）
然滑大肠，泻者忌用。（当归为君，白芍为臣，地黄为佐，芎藭为使，名四物汤，治血之总剂。血虚佐以人参、黄芪；血热佐以条芩、栀、连；血积佐以大黄、牵牛。昂按：血属阴，四物能养阴。阴得其养，则血自生，非四物能生血也。若气虚血弱之人，当用人参，取阳旺生阴血之义。多有过服四物阴滞之药，而反致害者。）
使气血各有所归，故名。（血滞能通，血虚能补，血枯能润，血乱能抚。盖其辛温能行气分，使气调而血和也。东垣曰：头，止血而上行；身，养血而中守；尾，破血而不流；全，活血而不走。雷敩、海藏并云：头，破血。时珍曰：治上用头，治中用身，治下用尾，通治全用，一定之理也。）
川产力刚善攻，秦产力柔善补。以秦产头圆尾多，肥润气香者良，名马尾当归。尾粗坚枯者，名镵头当归，只宜发散用。治血酒制，有痰姜制。（昂按：当归非治痰药，姜制亦臆说耳。）
畏菖蒲、海藻、生姜，恶湿面。
芎藭  ***************************
芎藭（补血，润燥，宣，行气搜风。）
辛温升浮，为少阳引经（胆），入手足厥阴气分（心包、肝），乃血中气药，助清阳而开诸郁，（丹溪曰：气升则郁自降，为通阴阳血气之使。）润肝燥而补肝虚，（肝以泻为补，所谓辛以散之，辛以补之。）上行头目，下行血海（冲脉），搜风散瘀，止痛调经。
治风湿在头，血虚头痛，（能引血下行，头痛必用之。加各引经药：太阳羌活，阳明白芷，少阳柴胡，太阴苍术，少阴细辛，厥阴吴茱萸。丹溪曰：诸经气郁，亦能头痛。）腹痛胁痛，气郁血郁，湿泻血痢，寒痹筋挛，目泪多涕，（肝热。）风木为病，（诸风眩掉，皆属肝木。）及痈疽疮疡，（痈从六腑生，疽从五脏生，皆阴阳相滞而成。气为阳，血为阴，血行脉中，气行脉外，相并周流。寒湿搏之则凝滞而行迟，为不及；火热搏之则沸腾而行速，为太过。气郁邪入血中，为阴滞于阳；血郁邪入气中，为阳滞于阴，致生恶毒。然百病皆由此起也。芎、归能和血行气而通阴阳。）男妇一切血证。
然香窜辛散，能走泄真气，单服、久服，令人暴亡。（单服则脏有偏胜，久服则过剂生邪，故有此失。若有配合节制，则不至此矣。昂按：芍、地酸寒为阴，芎、归辛温为阳，故四物取其相济以行血药之滞耳。川芎辛散，岂能生血者乎？《治法》云：验胎法：妇人过经三月，用川芎末，空心热汤调一匙服，腹中微动者是胎，不动者是经闭。）
蜀产为川芎，秦产为西芎，江南为抚芎。以川产大块，里白不油，辛甘者胜。
白芷为使，畏黄连、硝石、滑石，恶黄芪、山茱萸。
白芍  ***************************
白芍（补血，泻肝，涩，敛阴。）
苦酸，微寒，入肝脾血分，为手足太阴行经药（肺、脾）。泻肝火，（酸敛肝，肝以敛为泻，以散为补。）安脾肺，固腠理，（肺主皮毛，脾主肌肉，肝木不克土则脾安，土旺能生金则肺安。脾和肺安，则腠理固矣。）和血脉，收阴气，敛逆气，（酸主收敛。）散恶血，利小便，（敛阴生津，小便自利，非通行之谓也。）缓中止痛，（东垣曰：《经》曰：损其肝者缓其中，即调血也。）益气除烦，敛汗安胎，补劳退热。
治泻痢后重，（能除胃中湿热。）脾虚腹痛，（泻痢俱太阴病，不可缺此，寒泻冷痛忌用。虞天民曰：白芍不惟治血虚，大能行气。古方治腹痛，用白芍四钱，甘草二钱，名芍药甘草汤。盖腹痛因营气不从，逆于肉里，白芍能行营气，甘草能敛逆气，又痛为肝木克脾土，白芍能伐肝故也。●天民又曰：白芍止治血虚腹痛，余不治。以其酸寒收敛，无温散之功也。）心痞胁痛，（胁者，肝胆二经往来之道，其火上冲，则胃脘痛；横行，则两胁痛。白芍能理中泻肝。）肺胀喘噫，（嗳同。）痈肿疝瘕。其收降之体，又能入血海，（冲脉为血海，男女皆有之。）而至厥阴（肝经）。治鼻衄，（鼻血曰衄，音女六切。）目涩，肝血不足，（退火益阴，肝血自足。）妇人胎产，及一切血病。
又曰产后忌用。（丹溪曰：以其酸寒伐生发之气也，必不得已，酒炒用之可耳。时珍曰：产后肝血已虚，不可更泻也。寇氏曰：减芍药以避中寒，微寒如芍药。古人犹谆谆告戒，况大苦大寒，可肆行而莫之忌耶？●同白术，补脾；同参、芪，补气；同归、地，补血；同芎藭，泻肝；同甘草，止腹痛；同黄连，止泻痢；同防风，发痘证；同姜、枣，温经散湿。）
赤芍药：主治略同，尤能泻肝火，散恶血。治腹痛坚积，血痹疝瘕，（邪聚外肾为疝，腹内为瘕。）经闭肠风，痈肿目赤。（皆散泻之功。）
白补而收，赤散而泻。白益脾，能于土中泻水；赤散邪，能行血中之滞。产后俱忌用。
赤白各随花色，单瓣者入药，酒炒用。（制其寒。）妇人血分，醋炒。下痢后重，不炒。
恶芒硝、石斛，畏鳖甲、小蓟，反藜芦。
生地黄  ***************************
生地黄（大泻火。）
甘苦大寒，入心肾，泻丙火，（小肠为丙火，心与小肠相表里，导赤散与木通同用。）清燥金，（胃、大肠火。）消瘀通经，平诸血逆。
治吐衄崩中。（唾血者，血随唾出。咯血者，随痰咯出，或带血丝，出肾经及肺经；自两胁逆上吐出者，属肝经。衄血者，血溢于脑，从鼻而出。咳血者，咳出痰内有血，并属肺经。吐出呕出成盆成碗者，属胃经。经漏不止曰崩。血热则妄行，宜以此凉之。虚人忌用，用干地黄可也。）伤寒阳强，痘证大热。（痘证用之甚多，《本草》未载。）
多服损胃。
生掘鲜者，捣汁饮之，或用酒制，则不伤胃。生则寒，干则凉，熟则温。（故分为三条，以便施用。）
干地黄  ***************************
干地黄（补阴，凉血。）
甘苦而寒，沉阴而降，入手足少阴（心、肾）、厥阴（心包、肝）及手太阳经（小肠）。滋阴退阳，生血凉血。治血虚发热，（《经》曰：阴虚生内热。）劳伤咳嗽，（咳嗽阴虚者，地黄丸为要药。亦能除痰。丹溪曰：久病阴火上升，津液生痰不生血，宜补血以制相火，其痰自除。）痿痹惊悸，（有触而心动曰惊，无惊而自动曰悸，即怔忡也。有因心虚火动者，有因肝虚胆怯者，有因水停心下者，火畏水故悸也。地黄能交心肾而益肝胆，亦能行水，故治之。）吐衄尿血，（痛为血淋，不痛为尿血，由心肾气结，或忧思房劳所致，多属虚寒，不可专作热治。）血运崩中，（《经》曰：阴虚阳搏谓之崩。）足下热痛，折跌绝筋。（生地一斤，瓜姜糟一斤，生姜四两，炒熟，罨伤折处，冷则易之。又生地汁三升，酒一升半，煮服，下扑损瘀血。）填骨髓，长肌肉，利大小便，调经安胎，又能杀虫。治心腹急痛。（《海上方》：捣汁和面作䬪饦食，能利出虫，忌用盐。《本草汇》曰：丹溪云：气病补血，虽不中病，亦无害也。不知血药属阴，其性凝滞，若胃虚气弱之人，过服归、地等剂，反致痞闷，饮食减少，变证百出，至死不悟，岂不惜哉！大抵血虚，固不可专补其气，而气虚亦不可徒补其血也。凡劳病，阳虚宜四君补气，阴虚宜四物补血，阴阳俱虚者，宜合用，名八珍汤。）
江浙生者，南方阳气力微；北方生者，纯阴力大。以怀庆肥大菊花心者良。酒制则上行、外行，姜制则不泥膈。
恶贝母，畏芜荑，忌莱菔、葱、蒜、铜铁器，得酒、门冬、丹皮、当归良。
熟地黄  ***************************
熟地黄（平补肝肾，养血滋阴。）
甘而微温，入手足少阴、厥阴经。滋肾水，补真阴，填骨髓，生精血，聪耳明目，（耳为肾窍，目为肝窍，目得血而能视，耳得血而能聪。）黑发乌髭。
治劳伤风痹，胎产百病，为补血之上剂。（丹溪曰：产前当清热养血为主，产后宜大补气血为主。虽有杂证，从末治之。昂按：丹溪产后大补气血一语，诚至当不易之论。后人不善用之，多有风寒未解，瘀血未尽，妄施峻补，反致大害者，不可不察。王硕云：男子多阴虚，宜熟地；女子多血热，宜生地。）
以好酒拌砂仁末，浸蒸晒九次用。（地黄性寒，得酒与火与日则温。性泥，得砂仁则和气，且能引入丹田。六味丸用之为君，尺脉弱者加桂、附，所谓益火之原，以消阴翳也；尺脉旺者加知、柏，所谓壮水之主，以制阳光也。）
何首乌  ***************************
何首乌（平，补肝肾，涩精。）
苦坚肾，温补肝，甘益血，涩收敛精气，添精益髓，养血祛风，（治风先治血，血活则风散。）强筋骨，乌髭发，（故名首乌。）令人有子，为滋补良药。气血太和，则劳瘦风虚，崩带疮痔，瘰疬痈肿，诸病自已。（营血调则痈肿消。赤者外科呼为疮帚。）止恶疟。（益阴补肝，疟疾要药，而《本草》不言治疟。时珍曰：不寒不燥，功在地黄、天冬诸药之上。）
有赤白二种，夜则藤交，一名交藤，有阴阳交合之象。赤雄入血分，白雌入气分。以大如拳五瓣者良。三百年者大如栲栳，服之成地仙。凡使赤白各半泔浸，竹刀刮皮切片，用黑豆与首乌拌匀，铺柳甑，入砂锅，九蒸九晒用。
茯苓为使，忌诸血、无鳞鱼、莱菔、葱、蒜、铁器。（唐时有何首乌者，祖名能嗣，父名延秀。能嗣五十八，尚无妻子，服此药七日，而思人道，娶妻连生数子。延秀服之，寿百六十岁。首乌又服之，寿百三十岁，发尤乌黑。李翺为立《何首乌传》，然流传虽久，服者尚少。明·嘉靖初，方士邵应节进七宝美髯丹，世宗服之，连生皇子，遂盛行於世。方用赤白首乌各一斤，黑豆拌，九蒸晒，茯苓半斤，乳拌，当归、枸杞、菟丝各半斤，俱酒浸，牛膝半斤，酒浸，同首乌第七次蒸至第九次，破故纸四两，黑脂麻炒，蜜丸，并忌铁器。昂按：地黄、何首乌，皆君药也，故六味丸以地黄为君，七宝丹以何首乌为君，各有配合，未可同类而共施也。即有加减，当各依本方随病而施损益。今人多以何首乌加入地黄丸中，合两方而为一方，是一药二君，安所适从乎？失制方之本义也。）
牡丹皮  ***************************
牡丹皮（泻伏火而补血。）
辛甘微寒，入手足少阴（心、肾）、厥阴（心包、肝），泻血中伏火，（色丹故入血分。时珍曰：伏火即阴火也，阴火即相火也。世人专以黄柏治相火，不知丹皮之功更胜，故仲景肾气丸用之。）和血凉血而生血，（血热则枯，凉则生。）破积血，（积瘀不去，则新血不生。）通经脉，为吐衄必用之药。（血属阴本静，因相火所逼，故越出上窍。）
治中风五劳，惊痫瘛疭。（筋脉伸缩抽掣为瘛疭，或手足抽掣，口眼斜，猝然眩仆，吐涎身软，时发时止为痫，皆阴虚血热，风火相摶，痰随火涌所致。）除烦热，疗痈疮，（凉血。）下胞胎，退无汗之骨蒸。（张元素曰：丹皮治无汗之骨蒸，地骨皮治有汗之骨蒸。神不足者手少阴，志不足者足少阴，故仲景肾气丸用丹皮，治神志不足也。按《内经》云：水之精为志，故肾藏志；火之精为神，故心藏神。）
单瓣花红者入药，肉厚者佳。酒拌蒸用。
畏贝母、菟丝、大黄，忌蒜、胡荽、伏砒。（时珍曰：花白者补，赤者利，人所罕悟，宜分别之。）
续断  ***************************
续断（补肝肾，理筋骨。）
苦温补肾，辛温补肝，能宣通血脉而理筋骨。主伤中，补不足，（《经疏》云：味甘故然。）暖子宫，缩小便，破瘀血。
治腰痛胎漏，（怀妊沥血。）崩带遗精，肠风血痢，（《是斋方》：平胃散一两，川续断二钱半，每服二钱，米饮下，治时痢亦验。）痈痔肿毒。又主金疮折跌，（以功命名。）止痛生肌。女科、外科，需为上剂。
川产良，状如鸡脚，皮黄皱节，节断者真。去向里硬筋，酒浸用。
地黄为使。
骨碎补  ***************************
骨碎补（补肾，治折伤。）
苦温补肾，故治耳鸣，（耳鸣必由肾虚。）及肾虚久泻。（研末，入猪肾煨熟，空心食之。肾主二便，久泻多属肾虚，不可专责脾胃也。）肾主骨，故治折伤，（以功命名。粥和敷伤处。●《经》曰：肾者胃之关也，前阴利水，后阴利谷。）牙痛。（炒黑为末擦牙，咽下亦良。）又入厥阴（心包、肝），能破血止血。（入血行伤，故治折伤，粥和末裹伤处。）
根似姜而扁长，去毛用，或蜜拌蒸。
益母草  ***************************
益母草（一名茺蔚。通，行瘀血，生新血。）
辛微苦寒，入手足厥阴（心包、肝），消水行血，去瘀生新，调经解毒。（瘀血去则经调。）
治血风、血运、血痛、血淋，胎痛产难，崩中带下，（带脉横于腰间，病生于此，故名为带。赤属血，白属气。气虚者，补中益气而兼升降；血虚者，养血滋阴而兼调气。）为经产良药。消疔肿乳痈。（亦取其散瘀解毒。）通大小便。
然辛散之药，瞳子散大者，忌服。
益母子：主治略同。调经益精明目，（血滞病目者则宜之。）活血顺气逐风，（气行则血行，血活则风散。）行中有补。治心烦头痛，（血虚、血热之候。）胎产带崩，令人有子。（有补阴之功。时珍曰：益母根、茎、花、叶、实，皆可同用。若治疮肿胎产，消水行血，则宜并用；若治血分风热，明目调经，用子为良。盖根、茎、花、叶，专于行；子则行中有补也。《产宝》济阴返魂丹：小暑端午，或六月六日，采益母茎、叶、花、实，为末蜜丸，治胎产百病。《近效方》：捣汁熬膏亦良。）
忌铁。子微炒用。
泽兰  ***************************
泽兰（通，行血，消水。）
苦泄热，甘和血，辛散郁，香舒脾，入足太阴、厥阴（脾、肝）。通九窍，利关节，养血气，长肌肉，破宿血，调月经，消癥瘕，散水肿。（防己为使。）
治产后血沥腰痛，（瘀行未尽。）吐血鼻血，目痛头风，痈毒扑损，补而不滞，行而不峻，为女科要药。（古方泽兰丸甚多。）时珍曰：兰草、泽兰，一类二种，俱生下湿，紫茎素枝，赤节绿叶，叶对节生，有细齿。但以茎圆，节长，叶光有歧者为兰草；茎微方，节短，叶有毛者，为泽兰。嫩时并可挼（音那）而佩之。《楚词》所谓：纫秋兰以为佩是也。（朱文公《离骚辨证》云：必花叶俱香，燥湿不变，方可刈佩。今之兰蕙，花虽香而叶无气，质弱易萎，不可刈佩。）吴人呼为香草，俗名孩儿菊。（夏日采，置发中，则发不䐈，浸油涂发，去垢香泽，故名泽兰。）兰草走气分，故能利水道，除痰癖，杀蛊辟恶，而为消渴良药。（《经》曰：数食肥甘，传为消渴，治之以兰，除陈气也。）泽兰走血分，故能消水肿，涂痈毒，破瘀除癥，而为妇人要药。以为今之山兰者误矣。
防己为使。（寇宗奭、朱丹溪，并以兰草为山兰之叶。李时珍考众说以讥之。按：别本云：兰叶甘寒，清肺开胃，消痰利水，解郁调经。闽产者力胜。●闽产为胜，则是建兰矣。●李士材云：兰叶禀金水之气，故入肺脏，东垣方中尝用之。《内经》所谓：治之以兰，除陈气者是也，余屡验之。李时珍又谓：东垣所用乃兰草也。其集诸家之言曰：陈遁斋《闲览》云：楚《骚》之兰，或以为都梁香，或以为泽兰，或以为猗兰，当以泽兰为正。今之所种如麦门冬者，名幽兰，非真兰也。故陈止斋著《盗兰说》以讥之。●既名幽兰，正合《骚经》矣。●方虚谷《订兰说》言：古之兰草，即今之千金草，俗名孩儿菊者。今之所谓兰，其叶如茅者，根名土续断，因花馥郁，故得兰名。杨升菴云：世以如蒲萱者为兰，九畹之受诬也久矣。又吴草庐有《兰说》云：兰为医经上品，有根有茎，草之植者也。今所谓兰，无枝无茎，因黄山谷称之，世遂谬指为《离骚》之兰。寇氏《本草》，溺于流俗，反疑旧说为非。夫医经为实用，岂可诬哉？今之兰，果可以利水杀蛊而除痰癖乎？其种盛于闽，朱子闽人，岂不识其土产而辨析若此？世俗至今，尤以非兰为兰，何以惑之甚也！昂按：朱子辨兰，援《离骚》纫佩以为证，窃谓纫佩亦骚人风致之词耳。如所云：饮木兰之坠露，餐秋菊之落英，岂真露可饮而英可餐乎？又云：制芰荷以为衣，集芙蓉以为裳，岂真芰荷可衣，芙蓉可裳乎？宋儒释经执泥，恐未可为定论也。第《骚经》既言秋兰则非春兰明矣。《本经》既言泽兰，则非山兰明矣。是《离骚》之秋兰，当属《本经》之泽兰无疑也。然《离骚》不尝曰：春兰今秋菊乎？不又曰：结幽兰而延竚乎？不又曰：疏石兰以为芳乎？若秋兰既属之泽兰，将所谓春兰、幽兰、石兰者，又不得为山兰，当是何等之兰乎？且山兰为花中最上之品，古今评者，列之梅、菊之前，今反屈于孩儿菊之下，以为盗袭其名。世间至贱之草，皆收入《本草》，独山兰清芬佳品，摈弃不录，何其不幸若斯之甚也！《本草》杀蛊之药良多，皆未必有验。至于行水消痰，固山兰之叶力所优为者也。盖李时珍、陈、方、吴、杨辈，皆泥定陈藏器以泽兰、兰草为一类二种，遂并《骚经》而疑之，崇泽兰而黜山兰，遂令兰草无复有用之者。不思若以为一类，则《本经》兰草一条，已属重出，何以《本经》兰草反列之上品，而泽兰止为中品乎？况一入气分，一入血分，迥然不同也。又《骚经》言：兰者凡五，除木兰人所共识，其余春兰、秋兰、幽兰、石兰，若皆以为孩儿菊，是不特一类二种，且四种一类矣！而以为九畹之受诬，岂理也哉！盖《本经》言泽兰，所以别乎山也；言兰草，明用叶而不用其花也。《骚经》言秋兰，所以别乎春也，言石兰，所以别乎泽也。愚谓秋兰当属泽兰，而春兰、石兰，定是山兰，其曰幽兰则山兰之别名，以其生于深山穷谷故也。寇氏、朱氏之论，又安可全非也？姑附愚说，以谘多识之士。）
白薇  ***************************
白薇（泻血热。）
苦咸而寒，阳明冲任之药。利阴气，下水气。
主中风身热支满，忽忽不知人，（阴虚火旺，则内热生风，火气焚灼，故身热支满，痰随火涌，故不知人。）血厥，（汗出过多，血少，阳气独上，气塞不行而厥，妇人尤多。此证宜白薇汤：白薇、当归各一两，参五钱，甘草钱半。每服五钱。）热淋，温疟洗洗，寒热酸痛，（寒热作则营气不能内营，故酸痛。）妇人伤中淋露，（血热。《千金》白薇散，治胎前产后遗尿不知时。白薇、芍药等分，酒调服。丹溪曰：此即河间所谓热甚，廷孔郁结，神无所依，不能收禁之意也。廷孔，女人溺孔也。）产虚烦呕。（仲景安中益气竹皮丸用之。《经疏》云：古方调经种子，往往用之。盖不孕缘于血热血少，而其源起于真阴不足，阳胜而内热，故营血日枯也。益阴清热，则血自生，旺而有子矣。须佐以归、地、芍药、杜仲、苁蓉等药。）
似牛膝而短小柔软，去须酒洗用。
恶大黄、大戟、山茱、姜、枣。
艾叶  ***************************
艾叶（宣，理气血；燥，逐寒湿。）
苦辛，生温熟热，纯阳之性。能回垂绝之元阳，通十二经，走三阴（太少厥），理气血，逐寒湿，暖子宫，止诸血，温中开郁，调经安胎。（胎动腰痛下血，胶艾汤良。阿胶、艾叶煎服，亦治虚痢。）
治吐衄崩带，（治带要药。）腹痛冷痢，霍乱转筋，（皆理气血，逐寒湿之效。）杀蛔治癣。（醋煎，外科有用干艾作汤，投白矾二三钱洗疮，然后敷药者。盖人血气冷，必假艾力以佐阳，而艾性又能杀虫也。）以之灸（音九）火，能透诸经而治百病。
血热为病者，禁用。（灸火则气下行，入药则热上冲，不可过剂。●丹田气弱，脐腹冷者，以熟艾装袋，兜脐腹甚妙。寒湿脚气，亦宜以此夹入袜内。）
陈者良，揉捣如绵，谓之熟艾，灸火用。妇人丸散，醋煮捣饼，再为末用。（入茯苓数片同研，则易细。）煎服宜鲜者。
苦酒、（醋也。）香附为使。（艾附丸，调妇人诸病。宋时重汤阴艾，自明成化来，则以蕲州艾为胜，云灸酒坛，一灸便透。《蒙筌》《发明》，并以野艾为真蕲艾，虽香，实非艾种。）
延胡索  ***************************
延胡索（宣，活血，利气。）
辛苦而温，入手足太阴（肺、脾）、厥阴（心包、肝）经。能行血中气滞，气中血滞，通小便，除风痹。
治气凝血结，上下内外诸痛，（通则不痛。）癥瘕崩淋，月候不调，（气血不和，因而凝滞，不以时至。）产后血运，暴血上冲，折伤积血，疝气危急，为治血利气第一药。
然辛温走而不守，（独用力迅，宜兼补气血药。）通经坠胎，血热气虚者禁用。
根如半夏，肉黄小而坚者良。酒炒行血，醋炒止血，生用破血，炒用调血。
红花  ***************************
红花（古名红兰花。通，行血，润燥。）
辛苦甘温，入肺经而破瘀血，活血，（瘀行则血活，有热结于中，暴吐紫黑血者，吐出为好，吐未尽，加桃仁、红花行之。大抵鲜血宜止，瘀血宜行。）润燥消肿止痛。（凡血热血瘀，则作肿作痛。）
治经闭便难，血运口噤，胎死腹中，（非活血行血不能下。）痘疮血热，（《本草》不言治痘。）喉痹不通。又能入心经，生新血。（须兼补益药为佐使。）
俗用染红并作胭脂。（胭脂活血解毒，痘疔挑破，以油胭脂敷之良。）少用养血，多则行血，过用能使血行不止而毙。（血生于心包，藏于肝，属于冲任，红花汁与相类，故治血病。有产妇血闷而死，名医陆氏以红花数十斤煮汤，寝妇于上而薰之，汤冷再加，半日而苏。
茜草  ***************************
茜草（通，行血。）
色赤入营，气温行滞，味酸走肝，而咸走血。（《本经》苦寒。）入厥阴血分（心包、肝），能行血止血，（能行故能止，消瘀通经，又能止吐、崩、尿血。）消瘀通经。（酒煎一两，通经甚效。）
治风痹黄疸，（疸有五：黄疸、谷疸、酒疸、黄汗疸、女劳疸。此盖蓄血发黄，不专于湿热者也。女劳疸必属肾虚，亦不可以湿热例治，当用四物、知、柏壮其水，参、术培其气，随证而加利湿清热药。）崩运扑损，痔瘘疮疖。
血少者忌用。
根可染绛。忌铁。
紫草  ***************************
紫草（泻血热，滑肠。）
甘咸气寒，入厥阴血分（心包、肝），凉血活血，利九窍，通二便。（咸寒性滑。）
治心腹邪气，（即热也。）水肿五疸，瘑癣恶疮，（血热所致。）及痘疮血热毒盛，二便闭涩者。（血热则毒闭，得紫草凉之，则血行而毒出。大便利者忌之。《活幼心书》云：紫草性寒，小儿脾实者可用，脾虚者反能作泻。古方惟用茸，取其初得阳气，以类触类，用发痘疮，今人不达此理，一概用之，误矣。）
泻者忌用。
去头、须酒洗。
凌霄花  ***************************
凌霄花（一名紫葳。泻血热。）
甘酸而寒，入厥阴血分（心包、肝），能去血中伏火，破血去瘀。
主产乳余疾，崩带癥瘕，肠结，（不大便。）血闭，淋閟风痒，血热生风之证，女科多用。
孕妇忌之。（《本经》云：养胎。《经疏》云：破血之药，非所宜也。●肺痈有用之为君药者。凌霄花为末，和密佗僧唾调，敷酒齄甚验。）
藤生，花开五瓣，黄赤有点，不可近鼻，闻伤脑。
大蓟、小蓟  ***************************
大小蓟（泻，凉血。）
甘温。（《大明》曰凉。）皆能破血下气，行而带补。
治吐衄肠痈，女子赤白浊，安胎。（凉血之功。）小蓟力微，能破瘀生新，保精养血，退热补虚，不能如大蓟之消痈毒。（丹溪曰：小蓟治下焦结热血淋。《本事方》：一人冷气入阴囊，肿满疼痛，煎大蓟汁服，立瘥。）
两蓟相似，花如髻。大蓟茎高而叶皱，小蓟茎低而叶不皱，皆用根。
三七  ***************************
三七（一名山漆。泻，散瘀，定痛。）
甘苦微温，散血定痛。
治吐血、衄血、血痢、血崩，目赤痈肿，（醋磨涂即散，已破者为末掺之。）为金疮、杖疮要药。（杖时先服一二钱，则血不冲心。杖后敷之，去瘀消肿易愈。大抵阳明、厥阴血分之药，故治血病。）
此药近时始出，军中恃之。从广西山洞来者，略似白芨、地黄，有节，味微甘，颇似人参。以末掺猪血中，血化为水者真。（近出一种，叶似菊艾，而劲厚有歧尖，茎有赤棱，夏秋开黄花，蕊如金丝，盘纽可爱，而气不香，根大如牛蒡，味甘极易繁衍，云是三七，治金疮折伤血病甚效，与南中来者不同。）
地榆  ***************************
地榆（涩，止血。）
苦酸微寒，性沉而涩。（《本草》未尝言涩，然能收汗止血，皆酸敛之功也。）入下焦，除血热。
治吐衄崩中，（血虚禁用。）肠风，（血鲜者为肠风，随感而见也。血瘀者为脏毒，积久而发也。粪前为近血，出肠胃；粪后为远血，出肺肝。）血痢。（苏颂曰：古方断下多用之。寇宗奭曰：虚寒泻痢，及初起者忌用。●苏颂，著《本草图经》。）
似柳根，外黑里红，取上截，炒黑用，梢皮行血。
得发良。恶麦冬。
蒲黄  ***************************
蒲黄（生滑行血，炒涩止血。）
甘平，厥阴血分药（心包、肝）。生用性滑，行血消瘀，通经脉，利小便，祛心腹膀胱寒热，（同五灵脂，治心腹血气痛，名失笑散。）疗扑打损伤，疮疖诸肿。（一妇舌胀满口，以蒲黄频掺，比晓乃愈。宋度宗舌胀满口，御医用蒲黄、干姜末等分搽之，愈。时珍曰：观此，则蒲黄之凉血、活血可知矣。盖舌为心苗，心包相火，乃其臣使，得干姜，是阴阳相济也。）炒黑性涩，止一切血，崩带泄精。
香蒲花中芯屑，汤成入药。
卷柏  ***************************
卷柏（生用破血，炙用止血。）
生用辛平，破血通经，治癥瘕淋结。炙用辛温，止血，治肠风脱肛。
生石上，拳挛如鸡足，俗呼万年松。凡使盐水煮半日，井水煮半日，焙用。
菴䕡茹  ***************************
菴䕡茹（泻，破血。）
辛寒，有小毒。蚀恶肉，排脓血，杀疥虫，除热痹，破癥瘕。（《内经》同乌鲗骨治妇人血枯。）
根如莱菔，皮黄肉白，叶长微阔，折之有汁，结实如豆，一颗三粒。
甘草为使。
菴䕡子  ***************************
菴䕡子（泻，行水，散血。）
苦辛微寒，（《别录》微温。）入肝经血分，行水散血，散中有补。
治阳痿精涩，腰膝骨节重痛，产后血气作痛，闪剉折伤。（扑打方多用之。）能制蛇。（见之则烂。）
叶似菊而薄，茎似艾而粗。
薏苡为使。
郁金  ***************************
郁金（宣，行气解郁；泻，泄血破瘀。）
辛苦气寒，纯阳之品，其性轻扬上行。入心及包络，兼入肺经。凉心热，散肝郁，下气破血。（行滞气，亦不损正气；破瘀血，亦能生新血。）
治吐衄尿血，妇人经脉逆行，（经不下行，上为吐衄诸证，用郁金末、加韭汁、姜汁、童便服，其血自清。痰中带血者，加竹沥。）血气诸痛，产后败血攻心，颠狂失心，（颠多喜笑，尚知畏惧，证属不足；狂多忿怒，人莫能制，证属有余。此病多因惊忧，瘀血塞于心窍所致。郁金七两，白矾三两，米糊丸服，名白金丸。郁金入心散恶血，明矾化顽痰故也。）痘毒入心。（郁金一两，甘草二钱半，煮干焙研末，冰片五分，每用一钱，加猪血五七滴，新汲水下，治斑痘始有白泡，忽搐入腹，紫黑无脓。）下蛊毒。（同升麻服，不吐则下。）
出川、广，体锐圆如蝉肚，外黄内赤，色鲜微香，味苦带甘者真。（市人多以姜黄伪之。）
姜黄  ***************************
姜黄（泻，破血，行气。）
苦辛，（《本草》大寒。藏器、《大明》曰热。）色黄，入脾兼入肝经。理血中之气，下气破血，除风消肿，功力烈于郁金。
治气胀血积，产后败血攻心，通月经，疗扑损。片子者，能入手臂，治风寒湿痹。（血虚臂痛者勿用。时珍曰：入臂治痛，其兼理血中之气可知。）
出川广。（陈藏器曰：郁金苦寒色赤，姜黄辛温色黄，蒁味苦色青，三物不同，所用各别。《经疏》曰：姜黄主治介乎三棱、郁金之间。时珍曰：姜黄、郁金、莪蒁，形状功用，大略相近。但郁金入心，专治血；姜黄入脾，兼治血中之气；蒁入肝，治气中之血，稍为不同。今时以扁如干姜者，为片子姜黄；圆如蝉腹者，为蝉肚郁金，并可染色。蒁形虽似郁金，而色不黄也。）
莪蒁  ***************************
莪蒁（泻，破血，行气，消积。）
辛苦气温，入肝经血分。破气中之血，（能通肝经聚血。）消瘀通经，开胃化食，解毒止痛。
治心腹诸痛，冷气吐酸，奔豚痃癖。（酒醋磨服。痃，音贤。小腹积痃癖多见于男子，癥瘕多见于妇人。莪蒁香烈，行气通窍，同三棱，用治积聚诸气良。按：五积：心积曰伏梁，起脐上至心下；肝积曰肥气，在左胁；肺积曰息贲，在右胁；脾积曰痞气，在胃脘右侧；肾积曰奔豚，在小腹上至心下。治之不宜专用下药，恐损真气，宜于破血行气药中加补脾胃药，气旺方能磨积，正旺则邪自消也。《经》曰：大积大聚，其可犯也，衰其大半而止，过者死。东垣五积方，用三棱、莪蒁，皆兼人参赞助成功。按：治积诸药，神曲、麦芽化谷食，莱菔化面食，硇砂、阿魏、山楂化肉食，紫苏化鱼蟹毒，葛花、枳椇消酒积，麝香消酒积、果积，芫花、牵牛、大戟行水饮，三棱、莪蒁、鳖甲消癥瘕，木香、槟榔行气滞，礞石、蛤粉攻痰积，巴豆攻冷积，大黄、芒硝攻热积，雄黄、腻粉攻涎积，虻虫、水蛭攻血积。）虽为泄剂，亦能益气。（王好古曰：故治气短不能接续，大小七香丸、积香丸诸汤散中多用之。）
根如生姜，莪生根下，似卵不齐，坚硬难捣，灰火煨透，乘热捣之，（入气分。）或醋磨、酒磨，或煮熟用。（入血分。）
荆三棱  ***************************
荆三棱（泻，行气破血，消积。）
苦平，色白属金，（皮黑肉白。）入肺金血分。破血中之气，（亦通肝经聚血。）兼入脾经，散一切血瘀气结，疮硬食停，老块坚积。（乃坚者削之，从血药则治血，从气药则治气，须辅以健脾补气药良。昔有人患癥瘕死，遗言开腹取之，得病块如石，文理五色，削成刀柄，因砍三棱，柄消成水，乃知此药，可疗癥瘕。）消肿止痛，通乳堕胎，功近香附而力峻。
虚者慎用。
色黄体重，若鲫鱼而小者良。醋浸炒，或面裹煨。
白茅根  ***************************
白茅根（泻火，补中，止血，止哕。）
甘寒，入手少阴（心），足太阴阳明（脾、胃）。补中益气，除伏热，消瘀血，利小便，解酒毒。
治吐衄诸血，（心肝火旺，逼血上行，则吐血；肺火盛，则衄血。茅根甘和血，寒凉血，引火下降，故治之。扑损瘀血，捣汁服，名茅花汤。亦治鼻衄，产淋。）血闭寒热，（血瘀则闭，闭则寒热作矣。）淋沥崩中，（血热则崩。）伤寒哕逆，（即呃逆。《说文》曰：哕，气牾也。东垣作干呕之甚者，未是。）肺热喘急，内热烦渴，黄疸水肿。（清火行水。时珍曰：良药也。世人以微而忽之，惟事苦寒之剂，伤冲和之气，乌足知此哉！）
茅针：溃痈疖。（酒煮服，一针溃一孔，二针溃二孔。）
芦根  ***************************
芦根（泻热，止呕。）
甘益胃，寒降火。
治呕哕反胃，（胃热火升，则呕逆，食不下，《金匮》方，芦根煎服。）消渴客热，伤寒内热。止小便数。（肺为水之上源，脾气散精，上归于肺，始能通调水道，下输膀胱。肾为水脏，而主二便，三经有热，则小便数，甚至不能少忍，火性急速故也。芦中空，故入心肺，清上焦热，热解则肺之气化行，而小便复其常道矣。）能解鱼蟹河豚毒。
取逆水肥厚者，去须节用。
苎根  ***************************
苎根（泻热，散瘀。）
甘寒而滑，补阴破瘀，解热润燥。
治天行热疾，大渴大狂，胎动下血，诸淋血淋。捣贴赤游丹毒，痈疽发背，金疮折伤。（止血易痂。）鸡鱼骨鲠。（捣如龙眼，鸡骨鸡汤下，鱼骨鱼汤下。）汁能化血为水。
苎皮：与产妇作枕，止血运。安腹上，止产后腹痛。（散瘀之功。）
沤苎汁：疗消渴。
蔷薇根  ***************************
蔷薇根（泻湿热。）
苦涩而冷，入胃、大肠经。除风热湿热，生肌杀虫。
治泄痢消渴，牙痛口糜，（煎汁含漱。）遗尿好眠，痈疽疮癣。
花有黄白红紫数色，以黄心白色粉红者入药。
子：名营实，酸温，主治略同。（《千金》曰：蔷薇根、角蒿，口疮之神药。角蒿所在多有，开淡红紫花，角微弯，长二寸许，辛苦有小毒，治恶疮有虫，及口齿疮。）
芭蕉根  ***************************
芭蕉根（泻热。）
味甘大寒。
治天行热狂，烦闷消渴，产后血胀，（并捣汁服。）涂痈肿结热。（为末，油调敷，霜后者佳。）
大黄  ***************************
大黄（大泻血分湿热，下有形积滞。）
大苦大寒，入足太阴（脾），手足阳明厥阴（大肠、胃，心包、肝）血分。其性浮而不沉，其用走而不守。若酒浸，亦能引至至高之分。（仲景太阳门调胃承气汤，大黄注曰酒浸；阳明门大承气汤，大黄注曰酒洗；少阳阳明小承气汤，大黄不用酒制，皆有分别。东垣曰：邪气在上，非酒不至，若用生者，则遗至高之邪热。病愈后，或目赤喉痹，头痛，膈上热疾生也。）用以荡涤肠胃，下燥结而除瘀热。
治伤寒时疾，发热谵语，（大肠有燥粪，故谵语，宜下之。谵，音占。）温热瘴疟，下痢赤白，腹痛里急，黄疸水肿，癥瘕积聚，（积久成形谓之积，属阴；聚散无常谓之聚，属阳。积多是血，或食或痰，聚多是气。）留饮宿食，心腹痞满，二便不通，（皆土郁，夺之。）吐血衄血，血闭血枯，损伤积血，一切实热，血中伏火，行水除痰，蚀脓消肿，能推陈致新。
然伤元气，而耗阴血。（下多亡阴。）若病在气分，胃虚血弱人禁用。（病在气分而用之，是为诛伐无过。东垣曰：能推陈致新，如定祸乱以致太平，所以有将军之号。时珍曰：仲景泻心汤，治心气不足吐衄血者，用大黄、黄连、黄芩，乃泻心包、肝、脾、胃四经血中之伏火也。又治心下痞满，按之软者，用大黄黄连泻心汤，亦泻脾胃之湿热，非泻心也。病发于阴，而反下之，则痞满，乃寒伤营血，邪结上焦，胃之上脘当心，故曰泻心。《经》曰：太阴所至为痞满。又曰：浊气在上，则生䐜胀是已。病发于阳，而反下之，则结胸，乃热邪陷入血分，亦在上脘，故大陷胸汤丸皆用。大黄亦泻脾胃血分之邪，而降其浊气也。若结胸在气分，只用小陷胸汤；痞满在气分，只用半夏泻心汤。或问：心气不足而吐衄，何以不补心而反泻心?丹溪曰：少阴不足，亢阳无辅，致阴血妄行，故用大黄泻其亢甚之火。又心本不足，肝、肺各受火邪而病作，故用黄芩救肺，黄连救肝。肺者阴之主，肝者心之母，血之合也，肺肝火退，则血归经而自安矣。寇宗奭曰：以苦泄其热，就以苦补其心，盖一举而两得之。李士材曰：古人用大黄，治虚劳吐衄，意甚深微，盖浊阴不降，则清阳不生，瘀血不去，则新血不生也。）
川产锦纹者良，有酒浸、酒蒸，生、熟之不同，生用更峻。
黄芩为使。（欲取通利者，不得骤进谷食。大黄得谷食，便不能通利耳。《夷坚志》汤火伤者，捣生大黄醋调敷，止痛无瘢。）
黄芩  ***************************
黄芩（泻火，除湿。）
苦入心，寒胜热，泻中焦实火，除脾家湿热。治澼痢腹痛，（便血曰澼。寒痛忌用。凡腹痛有寒热、虚实、食积、瘀血、痰湿之不同。寒宜温，热宜清，虚宜补，实宜下，食宜消导，瘀血宜行散，痰湿宜化痰利湿。痛时手不可按者，为实痛；按之痛止者，为虚痛。）寒热往来，（邪在少阳。）黄疸，五淋，血闭，（实热在血分。）气逆，痈疽疮疡，及诸失血。消痰，（丹溪以黄芩降痰，假其降火也。按：痰因火动，当先降火。）利水，解渴安胎，（胎孕宜清热凉血，血不妄行则胎安。）养阴退阳，补膀胱水。酒炒则上行泻肺火，利胸中气。（肺主气，热伤气，泻热所以保肺。）治上焦之风热湿热，（丹溪曰：黄芩上中二焦药。）火嗽喉腥，（五臭，肺为腥。）目赤肿痛。
过服损胃，血虚寒中者禁用。（得柴胡退寒热，得芍药治痢，得厚朴、黄连止腹痛，得桑皮泻肺火，得白术安胎之圣药。时珍曰：仲景治少阳证小柴胡汤，太阳、少阳合病下利黄芩汤，少阳证下后心满泻心汤，并用之。盖黄连苦寒，入心泻热，除脾家湿热，使胃火不流入肺，不致刑金，即所以保肺也。肺虚不宜者，苦寒伤土，损其母也。少阳证虽在半表半里，而心膈痞满，实兼心肺上焦之邪，心烦喜呕，默默不欲食，又兼脾胃中焦之证，故用黄芩以治手足少阳相火，黄芩亦少阳药也。杨士瀛曰：柴胡退热，不及黄芩。时珍曰：柴胡乃苦以发之，散火之标也；黄芩乃寒能胜热，折火之本也。东垣治肺热，身如火燎，烦躁引饮，而昼盛者，宜一味黄芩汤，以泻肺经气分之火，黄芩一两煎服。《本事方》用治崩中暴下。）
黄明者良。中虚名枯芩，即片芩。泻肺火，清肌表之热。内实名条芩，即子芩。泻大肠火，补膀胱水。上行，酒炒；泻肝胆火，猪胆汁炒。
山茱萸、龙骨为使，畏丹皮、丹砂。
黄连  ***************************
黄连（泻火，燥湿。）
大苦大寒。入心泻火，（王海藏曰：泻心，实泻脾也，实则泻其子。）镇肝凉血，（凡治血，防风为上部之使，黄连为中部之使，地榆为下部之使。）燥湿开郁，解渴，（单用能治消渴。）除烦，益肝胆，厚肠胃，消心瘀，（能去心窍恶血。）止盗汗。（凉心。）
治肠澼泻痢，（便血曰澼。有脏连丸，湿热郁而为痢。黄连治痢要药。噤口者热壅上焦，同人参煎汤呷之，但得下咽便好。喻嘉言曰：下痢必先汗解其外，后调其内。首用辛凉以解表，次用苦寒以攻里。《机要》云：后重宜下，腹痛宜和，身重宜除湿，脉弦宜去风，风邪内结宜汗，身冷自汗宜温，脓血稠黏宜重剂以竭之。下痢，赤属血分，白属气分。戴氏曰：俗谓赤热、白寒者非也，通作湿热处治，但有新久虚实之分。）痞满，（燥湿开郁。仲景治九种心下痞，五等泻心汤皆用之。）腹痛，（清热。）心痛伏梁，（心积。）目痛眦伤，（人乳浸点，或合归、芍等分，煎汤热洗，散热活血。）痈疽疮疥，（诸痛痒疮，皆属心火。）酒毒胎毒。（小儿初生，合甘草为末，蜜调令咽之。）明目，（《传信方》：羊肝一具，黄连一两，捣丸，凡是目疾皆治，名羊肝丸。）定惊，（镇肝。）止汗解毒，除疳，（同猪肚蒸为丸。）杀蛔。（蛔得苦则伏。）
虚寒为病者禁用。（久服黄连、苦参反热，从火化也。昂按：炎上作苦，味苦必燥，燥则热矣。且苦寒沉阴肃杀，伐伤生和之气也。韩[矛/心]曰：黄连与肉桂同行，能交心肾于顷刻。时珍曰：治痢用香连丸。姜连丸，用黄连、干姜；姜黄散用黄连、生姜；左金丸用黄连、吴茱萸；治口疮用黄连、细辛；止下血用黄连、大蒜。一阴一阳，寒因热用，热因寒用，最得制方之妙。）
出宣州者粗肥，出四川者瘦小，状类鹰爪连珠者良。去毛。治心火生用，虚火醋炒，肝胆火猪胆汁炒，上焦火酒炒，（有吞酸嘈杂等证，亦有吐酸者名酢心，宜黄连、吴茱萸降火开郁。酢，音醋。）中焦火姜汁炒，下焦火盐水或童便炒，食积火黄土炒，治湿热在气分吴茱萸汤炒，在血分干漆水炒，点眼赤人乳浸。（时珍曰：诸法不独为之引导，盖辛热制其寒苦，咸寒制其燥性，用者详之。）
黄芩、龙骨为使，恶菊花、元参、僵蚕、白鲜皮，畏款冬、牛膝，忌猪肉，（时珍曰：方有脏连丸、黄连猪肚丸，岂忌肉而不忌脏腑乎?）杀乌头、巴豆毒。（黄连泻心火，佐以龙胆泻肝胆火，白芍泻脾火，石膏泻胃火，知母泻肾火，黄柏泻膀胱火，木通泻小肠火。黄芩泻肺火，栀子佐之；泻大肠火，黄连佐之；柴胡泻肝胆火，黄连佐之；泻三焦火，黄芩佐之。郑奠一曰：热郁恶心，兀兀欲吐，用黄连数分甚效。）
胡黄连  ***************************
胡黄连（泻热，疗惊疳。）
苦寒。去心热，益肝胆，厚肠胃。
治骨蒸劳热，五心烦热，（心窝、手心、足心。）三消，（渴而多饮为上消，肺热也。心移热于肺，传为膈消是也。多食善饥为中消，胃热也。瘅成为消中是也。渴而小便数，有膏为下消，肾热而水亏也。）五痔，（牝痔、牡痔、脉痔、肠痔、血痔。湿热下流伤血分，无所施泄，则逼肛门而为痔肿。）温疟泻痢，女人胎蒸。消果子积，为小儿惊疳良药。（朱二允曰：解吃烟毒，合茶服之甚效。）
性味功用同黄连，故名。出波斯国，今秦陇南海亦有之。心黑外黄，折之尘出如烟者真。
畏恶同黄连。
苦参  ***************************
苦参（泻火，燥湿，补阴。）
苦燥湿，寒胜热。沉阴主肾，补阴益精，养肝胆，安五脏，（湿热去则血气和平，而五脏自安。）利九窍，生津止渴，明目止泪。（泪为肝热。）治温病血痢，（纯下清血者，风伤肝也，宜散风凉血。下如豆汁者，湿伤脾也，宜清热渗湿。）肠风溺赤，黄疸酒毒。热生风，湿生虫，又能祛风逐水杀虫。治大风疥癞。
然大苦大寒，肝肾虚而无热者勿服。（张从正曰：凡药皆毒也，虽苦参、甘草，不可不谓之毒，久服必偏胜为患。《经》曰：五味入胃，各归其所喜攻，久而增气，物化之常也。气增而久，夭之由也。王冰注曰：气增不已，则脏有偏胜，偏胜则脏有偏绝，故令人暴夭。《笔谈》云：久用苦参擦牙，遂病腰痛，由其气伤肾也。《经》又曰：大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。按：人参补脾，沙参补肺，紫参补肝，丹参补心，元参补肾。苦参不在五参之内，然名参者皆补也。●药能医病，不能养人；食能养人，不能医病。）
糯米泔浸去腥气，蒸用。
元参为使，恶贝母、菟丝子、漏芦，反藜芦。（苦参一两，或酒煎，或醋煮，能吐天行时毒。）
知母  ***************************
知母（泻火，补水，润燥，滑肠。）
辛苦寒滑。上清肺金而泻火，（泻胃热，膀胱邪热，肾命相火。）下润肾燥而滋阴，入二经气分。（黄柏入二经血分，故二药必相须而行。）消痰定嗽，止渴安胎。（莫非清火之用?）
治伤寒烦热，蓐劳，（产劳。）骨蒸，（退有汗之骨蒸。）燥渴虚烦，久疟下痢。（治嗽者，清肺火也；治渴者，清胃热也；退骨蒸者，泻肾火也。）利二便，消浮肿。（小便利则肿消。东垣曰：热在上焦气分，结秘而渴，乃肺中伏热，不能生水，膀胱绝其化源，宜用渗湿之药，泻火清金，滋水之化源；热在下焦血分，便閟而不渴，乃真水不足，膀胱干涸，无阴则阳无以化，宜用黄柏、知母大苦寒之药，滋肾与膀胱之阴，而阳自化，小便自通。丹溪曰：小便不通，有热、有湿、有气结于下，宜清、宜燥、宜升。又有隔二隔三之治。如肺不燥，但膀胱热，宜泻膀胱，此正治。如因肺热，不能生水则清肺，此隔二之治。如因脾湿不运而精不上升，故肺不能生水，则燥胃健脾，此隔三之治。泻膀胱，黄柏、知母之类；清肺，车前、茯苓之类；燥脾，二术之类。昂按：凡病皆有隔二隔三之治，不独便閟也。）
然苦寒伤胃而滑肠，多服令人泻。（李士材曰：苦寒肃杀，非长养万物者也。世以其滋阴，施之虚损之人，则如水益深矣，特表出以为戒。）
得酒良，上行酒浸，下行盐水拌。忌铁。
龙胆草  ***************************
龙胆草（泻肝胆火，下焦湿热。）
大苦大寒。沉阴下行，益肝胆而泻火，（相火寄于肝胆，有泻无补，泻其邪热，即所以补之也。）兼入膀胱、肾经。除下焦之湿热，与防己同功，酒浸亦能外行上行。
治骨间寒热，（肾主骨。）惊痫邪气，（肝经风火。）时气温热，热痢疸黄，寒湿脚气，（足伤湿热，则成脚气。肿而痛者，为湿脚气，宜清热利湿搜风。又有挛缩枯细，痛而不肿者，名干脚气，宜养血润燥。）咽喉风热，赤睛努肉，（泻肝胆火，能明目。元素曰：柴胡为主，龙胆为使，目疾要药。昂按：若目疾初起，宜发散，忌用寒凉。）痈疽疮疥。
过服损胃。
甘草水浸一宿，曝用。
小豆、贯众为使，忌地黄。
青黛  ***************************
青黛（泻肝，散郁火。）
咸寒。色青泻肝，散五脏郁火，解中下焦蓄蕴风热。（《衍义》曰：一妇患脐腹、二阴遍生湿疮，热痒而痛，出黄汁，二便涩，用鳗鲡、松脂、黄丹之类涂之，热痛愈甚。其妇嗜酒，喜食鱼虾发风之物，乃用马齿苋四两研烂，入青黛一两和涂，热痛皆去，仍服八正散而愈。此中下焦蓄蕴风热，毒气若不出，当作肠风内痔。妇不能禁酒物，果仍发痔。）
治伤寒发斑，吐咯血痢。（阴虚火炎者忌用。合杏仁研，置柿饼中煨食，名圣饼子，治咯血。）小儿惊痫，疳热丹热。敷痈疮蛇犬毒。
即靛花取娇碧者。水飞净用。（内多石灰，故须淘净。）
大青  ***************************
大青（泻心胃热毒。）
微苦咸，大寒。解心胃热毒。
治伤寒时疾热狂，阳毒发斑，（热甚伤血，里实表虚则发斑。轻如疹子，重如锦纹。紫黑者，热极而胃烂也，多死。《活人书》治赤斑烦痛，有犀角大青汤。）黄疸热痢，丹毒喉痹。
处处有之，高二三尺，茎圆叶长，叶对节生，八月开小红花成簇，实大如椒，色赤。用茎叶。
牵牛  ***************************
牵牛（大泻气分湿热。）
辛热有毒。属火善走，入肺经，泻气分之湿热，（肺主气，火能平金而泄肺。）能达右肾命门，走精隧，通下焦郁遏，及大肠风秘气秘，利大小便，逐水消痰，杀虫堕胎。
治水肿喘满，痃癖气块。
若湿热在血分，胃弱气虚人禁用。（东垣曰：牵牛苦寒误矣，其味辛辣，久嚼猛烈雄壮，所谓苦寒安在哉?乃泻气之药，比诸辛药泄气尤甚。若湿从下受，下焦主血，血中之湿，宜苦寒之味，而反用辛热之药泄上焦之气，是血病泻气，使气血俱损也。王好古曰：以气药引则入气，以大黄引则入血。时珍曰：一妇肠结，年几六十，服养血润燥药则泥膈，服硝黄药则若罔知，如此三十余年。其人体肥膏粱而多郁，日吐酸痰乃宽。此乃三焦气滞，有升无降，津液皆化为痰，不能下润肠腑，非血燥也。润剂留滞，硝黄入血不能入气，故无效。用牵牛为末，皂角膏丸，才服便通。外甥素多酒色，病二便不通，胀痛呻吟七昼夜，用通利药不效。予言：此乃湿热之邪在精道，壅隧路，病在二阴之间，故前阻小便，后阻大便，病不在大肠、膀胱也。用楝实、茴香、穿山甲诸药，倍牵牛，三服而平。东垣补下焦阳虚，天真丹用牵牛盐水炒黑，佐沉香、杜仲、肉桂、破故纸诸药，深得补泻兼施之妙。）
有黑白二种，黑者力速，（亦名黑丑。）取子淘去浮者，舂去皮用。
得木香、干姜良。（此药汉前未入《本草》，故仲景方中无此。《别录》始载之。宋后始多用者。）
防己  ***************************
防己（通，行水，泻下焦血分湿热。）
大苦大寒，（《本经》平。《别录》温。）太阳经药（膀胱），能行十二经，通腠理，利九窍，泻下焦血分湿热，为疗风水之要药。
治肺气喘嗽，（水湿。）热气诸痫，（降气下痰。）湿疟脚气，（足伤寒湿为脚气，寒湿郁而为热，湿则肿，热则痛，防己为主药，湿加苡仁、苍术、木瓜、木通，热加芩、柏，风加羌活、萆薢，痰加竹沥、南星，痛加香附、木香，活血加四物，大便秘加桃仁、红花，小便秘加牛膝、泽泻，痛连臂加桂枝、威灵仙，痛连胁加胆草。又有足跟痛者，属肾虚，不与脚气同论。）水肿风肿，痈肿恶疮，或湿热流入十二经，致二阴不通者，非此不可。
然性险而健，阴虚及湿热在上焦气分者禁用。（《十剂》曰：通可去滞，通草、防己之属是也。通草即木通，是徐之才亦以行水者为通，与燥剂无以别矣。木通甘淡，泻气分湿热；防己苦寒，泻血分湿热。●本集以行水为通剂，改热药为燥剂。）
出汉中，根大而虚，通心有花纹，色黄，名汉防己。黑点黄腥木强者，名木防己，不佳。（陈藏器曰：治风用木防己，治水用汉防己。）酒洗用。
恶细辛，畏萆薢。
葶苈  ***************************
葶苈（大泻气秘，通，行水。）
辛苦大寒，属火性急。大能下气，行膀胱水，肺中水气膹急者，非此不能除。破积聚癥结，伏留热气，消肿除痰，止嗽定喘，（水湿泛溢，为肿胀，为痰嗽，为喘满。）通经利便。久服令人虚。（《十剂》曰：泄可去闭，葶苈、大黄之属是也。大黄泄阴分血闭，葶苈泄阳分气闭，气味俱厚，不减大黄。然有甜苦二种，甜者性缓，苦者性急，泄肺而伤胃，宜大枣辅之。仲景有葶苈大枣泻肺汤，治肺气喘急不得卧。昂按：辅以大枣，补土所以制水。）
子：如黍米，微长色黄，合糯米微炒，去米用。得酒良。榆皮为使。
甘遂  ***************************
甘遂（大通，泻经隧水湿。）
苦寒有毒。能泻肾经及隧道水湿，直达水气所结之处，以攻决为用，为下水之圣药。（仲景大陷胸汤用之。）
主十二种水，大腹肿满，（名水臌。喻嘉言曰：肾为水谷之海，五脏六腑之源。脾不能散胃之水精于肺，而病于中；肺不能通胃之水道于膀胱，而病于上；肾不能司胃之关，时其输泄，而病于下，以致积水浸淫，无所底止。●肾者胃之关也，前阴利水，后阴利谷。●王好古曰：水者，脾肺肾三经所主，有五脏六腑十二经之部分，上头面，中四肢，下腰脚，外皮肤，中肌肉，内筋骨。脉有尺寸之殊，浮沉之别，不可轻泻。当知病在何经何脏，方可用之。按：水肿有痰裹、食积、瘀血，致清不升，浊不降而成者；有湿热相生，隧道阻塞而成者；有燥热冲击，秘结不通而成者，证属有余。有服寒凉伤饮食，中气虚衰而成者；有大病后，正气衰惫而成者；有小便不通，水液妄行，脾莫能制而成者，证属不足。宜分别治之。然其源多由中气不足而起。丹溪曰：水病当以健脾为主，使脾实而气运，则水自行，宜参、苓为君，视所挟证加减。苟徒用利水药，多致不救。）瘕疝积聚，留饮宿食，痰迷癫痫。
虚者忌用。
皮赤肉白，根作连珠，重实者良。面裹煨熟用。（或用甘草、荠苨汁浸三日，其水如墨，以清为度，再面裹煨。）
瓜蒂为使，恶远志，反甘草。（仲景治心下留饮，与甘草同用，取其相反以立功也。有治水肿及肿毒者，以甘遂末敷肿处，浓煎甘草汤服之，其肿立消，二物相反，感应如此。）
大戟  ***************************
大戟（大泻，通脏腑水湿。）
苦寒有毒。能泻脏腑水湿，行血发汗，利大小便。
治十二种水，腹满急痛，积聚癥瘕，颈腋痈肿，风毒脚肿，通经堕胎。误服损真气。（时珍曰：痰涎为物，随气升降，无处不到。入心则迷，成癫痫；入肺则塞窍，为咳喘背冷；入肝则胁痛干呕，寒热往来；入经络则麻痹疼痛；入筋骨则牵引隐痛；入皮肉则瘰疬痈肿。陈无择并以控涎丹主之，殊有奇效。此乃治痰之本。痰之本，水也，湿也，得气与火，则结为痰。大戟能泄脏腑水湿，甘遂能行经络水湿，白芥子能散皮里膜外痰气。惟善用者能收奇功也。又曰：钱仲阳谓肾为真水，有补无泻。复云：痘证变黑归肾者，用百祥膏下之，非泻肾也。泻其腑，则脏自不实。腑者，膀胱也。百祥为大戟一味，能行膀胱之水故也。窃谓非独泻腑，乃肾邪实而泻肝也，实则泻其子。大戟浸水青绿，肝胆之色也。痘证毒盛火炽，则水益涸，风挟火势，则土受亏，故津液内竭，不能化脓，而成黑陷之证。泻其风火之毒，所以救肾扶脾也。昂按：泻心乃所以补心，泻肾即所以救肾，邪热退，则真阴复矣。《机要》用大戟一两，枣三枚，同煮焙干，去戟，用枣丸服，名枣变百祥丸。）
杭产紫者为上，北产白者伤人，浆水煮，去骨用，得大枣则不损脾。
畏菖蒲。反甘草。
商陆  ***************************
商陆（大通，行水。）
苦寒有毒。（诸家辛酸。时珍：苦寒。）沉阴下行，与大戟、甘遂同功。
疗水肿胀满，（肿属脾，胀属肝，肿则阳气犹行。如单胀而不肿者名臌胀，为木横克土，难治。肿胀朝宽暮急为血虚，暮宽朝急为气虚，朝暮俱急，为气血两虚。肿胀由心腹而散四肢者吉。由四肢而入心腹者危。男自下而上，女自上而下，皆难治。）瘕疝痈肿，喉痹不通，（薄切醋炒，涂喉中良。）湿热之病。泻蛊毒，敷恶疮，堕胎孕，令人见鬼神。
取花白者根，（赤者伤人，只堪贴脐，入麝三分捣贴，小便利则肿消。）黑豆汤浸蒸用，得蒜良。
芫花  ***************************
芫花（大通，行水。）
苦寒有毒。去水饮痰癖。
疗五水在五脏皮肤，胀满喘急，痛引胸胁，咳嗽瘴疟。（五水者，风水、皮水、正水、石水、黄汗也。水积胸中，坚满如石，名石水。汗如柏汁，名黄汗。久不愈，必致痈脓。时珍曰：仲景治伤寒太阳证，表未解，心下有水而咳，干呕发热，或喘或利者，小青龙汤主之。表已解，有时头痛，出汗恶寒，心下有水，干呕，痛引两胁，或喘或嗽者，十枣汤主之。盖青龙散表邪，使水从汗出，《内经》所谓开鬼门也。十枣逐里邪，使水从两便出，《内经》所谓洁净府，去陈莝法也。十枣汤，芫花、甘遂、大戟等分，枣十枚。）
叶似柳，二月开花紫碧色，叶生花落，陈久者良。醋煮过，水浸曝用。
根：疗疥，可毒鱼。
反甘草。（斗讼者，取叶擦皮肤，辄作赤肿，假伤以诬人。）
荛花  ***************************
荛花（大通，行水。）
辛散结，苦泄热。行水捷药。
主治略同芫花。
泽漆  ***************************
泽漆（通，行水。）
辛苦微寒。消痰退热，止嗽杀虫，利大小肠。
治大腹水肿，益丈夫阴气。
生平泽，叶圆黄绿，颇类猫睛，一名猫儿眼睛草。茎中有白汁粘人。（时珍曰：《别录》云是大戟苗，非也，功相类耳。）
常山  ***************************
常山（宣，吐痰截疟，通，行水。）
辛苦而寒，有毒。能引吐行水，祛老痰积饮。（痰有六：风痰、寒痰、湿痰、热痰、食痰、气痰也。饮有五：流于肺为支饮，于肝为悬饮，于心为伏饮，于经络为溢饮，于肠胃为痰饮也。常山力能吐之、下之。）
专治诸疟。
然悍暴，能损真气，弱者慎用。（时珍曰：常山、蜀漆，劫痰截疟，须在发散表邪，及提出阳分之后用之。疟有经疟，脏疟；风、寒、暑、湿、痰、食、瘴、鬼之别，须分阴阳虚实，不可概论。常山、蜀漆，得甘草则吐，得大黄则利，得乌梅、穿山甲则入肝，得小麦、竹叶则入心，得秫米、麻黄则入肺，得龙骨、附子则入肾，得草果、槟榔则入脾。盖无痰不作疟，一物之功，亦在驱逐痰水而已。李士材曰：常山发吐，唯生用、多用为然，与甘草同用亦必吐。若酒浸炒透，但用钱许，每见奇功，未见其或吐也。世人泥于雷敩老人久病忌服之说，使良药见疑，沉疴难起，抑何愚也。●常山吐疟痰，瓜蒂吐热痰，乌附尖吐湿痰，莱菔子吐气痰，藜芦吐风痰。）
鸡骨者良，酒浸蒸或炒用。
栝楼为使，忌葱、茗。
茎叶：名蜀漆。功用略同。（古方有蜀漆散，取其苗性轻扬，发散上焦邪结。）甘草水拌蒸。
藜芦  ***************************
藜芦（宣，引吐。）
辛寒至苦有毒。入口即吐，善通顶，令人嚏，风痫证多用之。（张子和曰：一妇病风痫，初一二年一作，后渐日作，甚至一日数作，求死而已。值岁大饥，采百草食，见野草若葱，采蒸饱食，觉不安，吐胶涎数日，约一二斗，汗出如洗，甚昏困，后遂轻健如常人。以所食葱访人，乃憨葱苗，即藜芦是矣。李时珍曰：和王妃年七十，中风不省，牙关紧闭，先考太医吏目月池翁诊视，药不得入，不获已，打去一齿，浓煎藜芦汤灌之，少顷，噫气，遂吐痰而苏。药不瞑眩，厥疾不瘳，诚然。）
取根去头用。
黄连为使，反细辛、芍药、诸参，恶大黄，畏葱白。（吐者，服葱汤即止。）
木通  ***************************
木通（古名通草。轻，通，行水，泻小肠火。）
甘淡轻虚。上通心包，降心火，清肺热，（心火降，则肺热清矣。）化津液，（肺为水源，肺热清，则津液化，水道通。）下通大小肠、膀胱，导诸湿热由小便出，（故导赤散用之。凡利小便者，多不利大便，以小水愈通，大便愈燥也。木通能入大肠，兼通大便。）通利九窍，血脉关节。
治胸中烦热，遍身拘痛，（杨仁斋云：遍身隐热疼痛，拘急足冷，皆伏热伤血。血属于心，宜木通以通心窍，则经络流行也。）大渴引饮，（中焦火。）淋沥不通，（下焦火，心与小肠相表里，心移热于小肠则淋秘。）水肿浮大，（利小便。）耳聋（泄肾火通窍。）目眩，口燥舌干，（舌为心苗。）喉痹咽痛，（火炎上焦。）鼻齆（音壅，热壅清道，则气窒不通。）失音，（清金。）脾热好眠。（脾主四肢，倦则好眠，心为脾母，心热清，脾热亦除。）除烦退热，止痛排脓，破血催生，行经下乳。（火不亢于内，气顺血行，故经调有准，乳汁循常。）
汗多者禁用。（东垣曰：肺受热邪，津液气化之源绝，则寒水断流，膀胱受湿热，癃闭约束，则小便不通，宜此治之。●寒水，太阳膀胱也。●朱二允曰：火在上则口燥、眼赤、鼻干；在中则心烦、呕哕、浮肿；在下则淋秘、足肿，必藉此甘平之性，泻诸经之火，火退则小便自利，便利则诸经火邪，皆从小水而下降矣。●君火宜木通，相火宜泽泻，利水虽同，所用各别。）
藤有细孔，两头皆通。（故通窍。）
通草  ***************************
通草（古名通脱木。轻，通，利水退热。）
色白气寒，体轻味淡。气寒则降，故入肺经，引热下行而利上便；味淡则升，故入胃经，通气上达而下乳汁。
治五淋水肿，目昏耳聋，鼻塞失音。（淡通窍，寒降火，利肺气。）退热催生。
泽泻  ***************************
泽泻（通，利水，泻膀胱火。）
甘淡微咸，入膀胱。利小便，泻肾经之火邪，功专利湿行水。
治消渴痰饮，呕吐泻痢，肿胀水痞，脚气疝痛，淋沥阴汗，（阴间有汗。）尿血泄精，（既利水而又止泄精，何也?此乃湿热为病，不为虚滑者言也。虚滑则当用补涩之药。）湿热之病，湿热既除，则清气上行。又能养五脏，益气力，起阴气，补虚损，止头旋，有聪耳明目之功。（脾胃有湿热，则头重、耳鸣、目昏，渗去其湿，则热亦随去，土乃得令，而清气上行，故《本经》列之上品，云聪耳明目，而六味丸用之。今人多以昏目疑之。）
多服昏目。（小便过利，而肾水虚故也。眼中有水属膀胱，过利则水涸而火生。仲景八味丸用泽泻，寇宗奭谓其接引桂附入肾经。李时珍曰：非接引也，乃取其泻膀胱之邪气也。古人用补药，必兼泻邪，邪去则补药得力，一阖一辟，此乃玄妙，后人不知此理，专一于补，必致偏胜之患矣。王履曰：地黄、山茱、茯苓、丹皮，皆肾经药，桂、附，右肾命门之药，何待接引乎?钱仲阳谓肾为真水，有补无泻，或云脾虚肾旺，故泻肾扶脾，不知肾之真水不可泻，泻其伏留之邪耳。●脾喜燥，肾恶燥，故兼补为难。●易老云：去脬中留垢，以其微咸能泻伏水故也。昂按：六味丸有熟地之温，丹皮之凉，山药之涩，茯苓之渗，山茱之收，泽泻之泻，补肾而兼补脾，有补而必有泻，相和相济，以成平补之功，乃平淡之神奇，所以为古今不易之良方也。即有加减，或加紫河车一具，或五味、麦冬、杜仲、牛膝之类，不过一二味，极三四味而止。今人或疑泽泻之泻而减之，多拣《本草》补药，恣意加入，有补无泻，且客倍于主，责成不专，而六味之功，且退处于虚位，失制方配合之本旨矣，此近世庸师之误也。）
盐水拌，或酒浸用。
忌铁。
车前草  ***************************
车前草（通，行水，泻热凉血。）
甘寒。凉血去热，止吐衄，消瘕瘀，明目通淋。（凡利水之剂，多损于目，惟此能解肝与小肠之热，湿热退，而目清矣。雷敩曰：使叶勿使茎蕊。）
子：甘寒。清肺肝风热，渗膀胱湿热，利小便而不走气，与茯苓同功。强阴益精，令人有子。（肾有二窍，车前子能利水窍而固精窍，精盛则有子，五子衍宗丸用之。枸杞、菟丝各八两，五味、覆盆各四两，车前二两，蜜丸，惯遗泄者，车前易莲子。时珍曰：人服食，须佐他药，如六味丸之用泽泻可也，若单用则过泻。）治湿痹五淋，暑湿泻痢，（欧阳文忠患暴下，国医不能愈。夫人云：市有药，三文一贴，甚效。公不肯服，夫人杂他药进之，一服而愈。问其方，乃车前子为末，米饮下二钱。一云：此药利水而不动气，水道利则清浊分，谷脏自止矣。）目赤障翳。（能除肝热。）催生下胎。
酒蒸捣饼，焙研。（酒蒸捣饼，入滋补药；炒研，入利水泄泻药。）
灯草  ***************************
灯草（轻，通，利水，清热。）
甘淡而寒。降心火，（心能入心。）清肺热，利小肠，（心与小肠相表里，心火清则肺热小肠亦清，而热从小便出矣。）通气止血。
治五淋水肿，烧灰吹喉痹，涂乳止夜啼，擦癣最良。（缚成把，擦摩，极痒时，虫从草出，浮水可见，十余次则能断也。）
瞿麦  ***************************
瞿麦（通，利水，破血。）
苦寒。降心火，利水肠，逐膀胱邪热，为治淋要药。（故八正散用之。五淋大抵皆属湿热，热淋宜八正及山栀、滑石之类；血淋宜小蓟、牛膝；膏、肾虚淋，宜补肾，不可独泻。老人气虚者，宜参、术兼木通、山栀。亦有痰滞中焦作淋者，宜行痰兼通利药，最忌发汗，汗之必便血。）破血利窍，决痈消肿，明目去翳，通经堕胎。
性利善下，虚者慎用。（寇宗奭曰：心经虽有热，而小肠虚者服之，则心热未清，而小肠别作病矣。）
花大如钱，红白斑斓，色甚妩媚，俗呼洛阳花，用蕊壳。
丹皮为使，恶螵蛸。（产后淋当去血，瞿麦、蒲黄皆为要药。）
萹蓄  ***************************
萹蓄（一名扁竹。通淋。）
苦平。杀虫疥，利小便。
治黄疸热淋，蛔咬腹痛，虫蚀下部。（煮服。）
叶细如竹，弱茎蔓引，促节有粉，三月开红花。
天仙藤  ***************************
天仙藤（通，活血，消肿。）
苦温。疏气活血。
治风劳腹痛，妊娠水肿。（有天仙藤散，专治水肿。）
叶似葛，圆而小，有白毛，根有须，四时不凋。（一云即青木香藤。）
地肤子  ***************************
地肤子（通，利水，补阴。）
甘苦气寒。益精强阴，入膀胱，除虚热，利小便而通淋。（时珍曰：无阴则阳无以化，亦犹东垣利小便不通，用知、柏滋肾之意。王节斋曰：小便不通或频数，古方多以为寒，而用温涩之药，殊不知属热者多。盖膀胱火邪妄动，水不得宁，故不能禁而频数也。故老人多频数，是膀胱血少，阳火偏旺也。治法当补膀胱阴血，泻火邪为主，而佐以收涩之剂，如牡蛎、山茱、五味之类，不可独用。病本属热，故宜泻火。因水不足，故火动而致便数。小便既多，水益虚矣，故宜补血。补血泻火，治其本也。收之涩之，治其标也。）
治㿗疝，散恶疮。（煎汤洗疮疥良。）
叶：作浴汤，去皮肤风热丹肿，洗眼除雀盲涩痛。
叶如蒿，茎赤，子类蚕砂。
恶螵蛸。
石韦  ***************************
石韦（通淋，补劳。）
甘苦微寒。清肺金以滋化源，（凡行水之药，必皆能先清肺火。）通膀胱而利水道，益精气，补五劳。（利湿清热之功。高阳生对宣帝治劳伤，用石韦汁。）
治淋崩、发背。（炒末，冷调，酒服。）
生石阴。柔韧如皮，背有黄毛，去毛微炙用。
杏仁、滑石、射干为使，得菖蒲良。
生古瓦上者名瓦韦，治淋。
海金砂  ***************************
海金砂（通淋，泻湿热。）
甘寒淡渗。除小肠、膀胱血分湿热。
治肿满、五淋、茎痛。得栀子、牙硝、硼砂，治伤寒热狂。（大热利小便，此釜底抽薪之义也。）
茎细如线，引竹木上，叶纹皱处，有砂黄赤色。
忌火。
茵陈  ***************************
茵陈（通，利湿热，治诸黄。）
苦燥湿，寒胜热，入足太阴经（膀胱），发汗利水，以泄太阴、阳明之湿热（脾、胃），为治黄疸之君药。（脾胃有湿热，则发黄。黄者，脾之色也。热甚者，身如橘色，汗如柏汁。亦有寒湿发黄，身薰黄而色暗。大抵治以茵陈为主，阳黄加大黄、栀子；阴黄加附子、干姜，各随寒热治之。）又治伤寒时疾，狂热瘴疟，头痛头旋，女人瘕疝。（皆湿热为病。）
香薷  ***************************
香薷（宣，通，利湿，清暑。）
辛散皮肤之蒸热，温解心腹之凝结，属金水而主肺，为清暑之主药。肺气清，则小便行而热降。（暑必兼湿，治暑必兼利湿，若无湿，但为干热，非暑也。）
治呕逆水肿，（熬膏服，小便利则消。）脚气口气。（煎汤含敷。）单服治霍乱转筋。（时珍曰：暑月乘凉饮冷，致阳气为阴邪所遏，反中入内，遂病头痛发热恶寒，烦躁口渴，吐泻霍乱，宜用之，以发越阳气，散邪和脾则愈。若饮食不节，劳役作伤之人，伤暑大热大渴，汗出如雨，烦躁喘促，或泻或吐者，乃内伤之证，宜用清暑益气汤，人参白虎汤之类，以泻火益元可也。若用香薷，是重虚其表，而济之热矣。盖香薷乃夏月解表之药，如冬月之用麻黄，气虚者尤不宜多服。今人谓能解暑，概用代茶，误矣。李士材曰：香薷为夏月发汗之药，其性温热，只宜于中暑之人，若中热者误服之，反成大害，世所未知。按：洁古云：中暑为阴证，为不足；中热为阳证，为有余。《经》曰：气盛身寒，得之伤寒；气虚身热，得之伤暑。故中暑宜温散，中热宜清凉。●身寒，“寒”字，当“热”字看，伤寒必病热。）
陈者胜。（宜冷饮，热服令人泻。）
青蒿  ***************************
青蒿（泻热，补劳。）
苦寒，得春木少阳之令最早，（二月生苗。）故入少阳、厥阴血分（胆、肝）。
治骨蒸劳热，（童便捣叶，取汁熬膏。）蓐劳虚热，（凡苦寒之药，多伤胃气。惟青蒿芬香入脾，独宜于血虚有热之人，以其不犯胃气也。）风毒热黄，久疟久痢，瘙疥恶疮，鬼气尸疰。（时珍曰：《月令通纂》言：伏内庚日，采蒿悬门庭，可辟邪。冬至元旦，各服一钱亦良，则青蒿之治鬼疰，盖亦有所伏也。）补中明目。
童便浸叶用，熬膏亦良，使子勿使叶，使根勿使茎。
附子  ***************************
附子（大燥回阳，补肾命火，逐风寒湿。）
辛甘有毒，大热纯阳。其性浮而不沉，其用走而不守，通行十二经，无所不至。能引补气药以复散失之元阳，引补血药以滋不足之真阴，引发散药开腠理，以逐在表之风寒，（同干姜、桂枝温经散寒发汗。）引温暖药达下焦，以祛在里之寒湿。（能引火下行，亦有津调贴足心者。●入八味丸内，亦从地黄等补阴。）
治三阴伤寒，（吴绶曰：附子阴证要药。凡伤寒传变三阴，中寒夹阴，身虽大热，而脉沉细者，或厥阴腹痛，甚则唇青囊缩者，急须用之。若待阴极阳竭而用之，已迟矣。东垣治阴盛格阳，伤寒面赤目赤，烦渴引饮，脉七八至，但按之则散，用姜附汤加人参，投半斤，得汗而愈，此神圣之妙也。）中寒中风，（猝中曰中，渐伤曰伤，轻为感冒，重则为伤，又重则为中。）气厥痰厥，（虚寒而厥者宜之。如伤寒阳盛格阴，身冷脉伏，热厥似寒者，误投立毙，宜承气、白虎等汤。）咳逆，（风寒。）呕哕，（胃寒。）膈噎，（膈噎，多由气血虚，胃冷胃槁而成。饮可下而食不可下，槁在吸门，喉间之厌会也；食下胃脘痛，须臾吐出，槁在贲门，胃之上口也，此上焦名噎；食下良久吐出，槁在幽门，胃之下口也，此中焦名膈；朝食暮吐，槁在阑门，大小肠下口也，此下焦名反胃。又有痰饮、食积、瘀血壅塞胃口者，如寒痰胃冷，则宜姜、附、参、术；胃槁者当滋润，宜四物、牛羊乳；血瘀者，加韭汁。●当与韭汁、牛乳。二条参看论治。）脾泄，（命火不足。）冷痢寒泻，霍乱转筋，（脾虚寒客中焦为霍乱，寒客下焦肝肾为转筋。热霍乱者禁用。）拘挛风痹，癥瘕积聚，督脉为病，脊强而厥，小儿慢惊，痘疮灰白，痈疽不敛，一切沉寒痼冷之证。（《经》曰：阴盛生内寒，阳虚生外寒。）助阳退阴，杀邪辟鬼，（《本草》未载。）通经堕胎。（凡阴证用姜、附药，宜冷服，热因寒用也。盖阴寒在下，虚阳上浮，治之以寒，则阴益盛，治之以热，则拒格不纳，用热药冷饮，下嗌之后，冷体既消，热性便发，情且不违，而致大益，此反治之妙也。又有寒药热饮治热证者，此寒因热用，义亦相同也。《经》曰：正者正治，反者反治。如用寒治热，用热治寒，此正治也。或以寒治寒，以热治热，此反治也。《经》所谓必伏其所主，而先其所因。盖借寒药热药为反佐，以作向导也，亦曰从治。王好古曰：用附子以补火，必防涸水，如阴虚之人，久服补阳之药，则虚阳益炽，真阴愈耗，精血日枯，而气无所附丽，遂成不救者多矣。）
母为乌头，附生者为附子，连生者为侧子，细长者为天雄，两岐者为乌喙，五物同出异名。
附子以西川彰明、赤水产者为最。皮黑体圆，底平八角，重一两以上者良。（或云二两者更胜，然难得。）
生用发散，熟用峻补。（赵嗣真曰：仲景麻黄附子细辛汤，熟附配麻黄，发中有补；四逆汤生附配干姜，补中有发，其旨微矣。丹溪曰：乌、附行经，仲景八味丸用为少阴向导，后世因以为补药，误矣。附子走而不守，取其健悍走下，以行地黄之滞耳。相习用为风药及补药，杀人多矣。昂按：附子味甘气热，峻补元阳，阳微欲绝者，回生起死，非此不为功，故仲景四逆、真武、白通诸汤多用之，其有功于生民甚大。况古人日用常方，用之最多，本非禁剂。丹溪乃仅以为行经之药，而云用作补药，多致杀人，言亦过矣。盖丹溪法重滋阴，故每訾阳药，亦其偏也。王节斋曰：气虚用四君子汤，血虚用四物汤，虚甚者俱宜加熟附，盖四君四物，皆平和宽缓之剂，须得附子健悍之性行之，方能成功。附子热药，本不可轻用，但当病，则虽暑热时月亦可用也。）
水浸面裹煨，令发坼，乘热切片炒黄，去火毒用。又法：甘草二钱，盐水、姜汁、童便各半盏煮熟用。（今时人用黑豆煮亦佳。）
畏人参、黄芪、甘草、防风、犀角、绿豆、童便，反贝母、半夏、栝楼、白芨、白蔹。中其毒者，黄连、犀角、甘草煎汤解之。黄土水亦可解。
乌头：功同附子而稍缓，附子性重峻，温脾逐寒；乌头性轻疏，温脾逐风。寒疾宜附子，风疾宜乌头。
乌附尖：吐风痰，治癫痫，取其锋锐，直达病所。（丹溪治许白云，屡用瓜蒂、栀子、苦参、藜芦等剂，吐之不透，后用附子尖和浆水与之，始得大吐胶痰数碗。）
天雄：补下焦命门阳虚，（寇宗奭、张元素皆云：补上焦。丹溪曰：可为下部之佐。时珍曰：其尖皆向下生，故下行，然补下乃所以益上也。若上焦阳虚，则属心肺之分，当用参、芪，不当用雄、附矣。）治风寒湿痹，为风家主药。发汗又能止阴汗。
侧子：散侧旁生，宜于发散四肢，充达皮毛，治手足风湿诸痹。
草乌头  ***************************
草乌头（大燥，开顽痰。）
辛苦大热。搜风胜湿，开顽痰。
治顽疮，以毒攻毒，颇胜川乌，然至毒，无所酿制，不可轻投。
野生状类川乌，亦名乌喙。
姜汁炒，或豆腐煮用。熬膏名射罔，敷箭射兽，见血立死。
白附子  ***************************
白附子（燥，祛风湿，治面疾。）
辛甘有毒，大热纯阳，阳明经药。能引药势上行，治面上百病。（阳明之脉萦于面，白附能去头面游风，作面脂，消斑疵。）补肝虚，祛风痰，治心痛血痹，诸风冷气，中风失音，阴下湿痒。
根如草乌之小者，长寸许，皱纹有节，炮用。（陶宏景曰：此药久绝，无复真者，今惟凉州生。）
破故纸  ***************************
破故纸（一名补骨脂。燥，补命火。）
辛苦大温，入心包、命门。补相火以通君火，暖丹田，壮元阳，缩小便。（亦治遗尿。）
治五劳七伤，（五脏之劳，七情之伤。）腰膝冷痛，肾冷精流，肾虚泄泻，（肾虚则命门火衰，不能薰蒸脾胃，脾胃虚寒，迟于运化，致饮食减少，腹胀肠鸣，呕涎泄泻，如鼎釜之下无火，物终不熟，故补命门相火，即所以补脾。破故纸四两，五味三两，肉蔻二两，吴茱一两，姜煮枣丸，名四神丸，治五更肾泻。）妇人血气，（妇人之血脱气陷，亦犹男子之肾冷精流。）堕胎。
出南番者色赤，岭南者色绿。酒浸蒸用，亦有童便、乳浸，盐水炒者。
得胡桃、胡麻良，恶甘草。（唐郑相国方：破故纸十两，酒浸蒸为末，胡桃肉二十两，去皮烂研，蜜和。每日酒调一匙，或水调服。白飞霞曰：破故纸属火，坚固元阳；胡桃属水，润燥养血，有水火相生之妙。忌芸苔、羊血，加杜仲，名青娥丸。●芸苔，油菜也。）
肉苁蓉  ***************************
肉苁蓉（补肾命，滑肠。）
甘酸咸温，入肾经血分。补命门相火，滋润五脏，益髓强筋。
治五劳七伤，绝阳不兴，绝阴不产，腰膝冷痛，崩带遗精，峻补精血。（时珍曰：补而不峻，故有苁蓉之号。）
骤用恐妨心，滑大便。
长大如臂，重至斤许，有松子鳞甲者良。酒浸一宿，刷去浮甲，劈破，除内筋膜，酒蒸半日，又酥炙用。
忌铁。（苏恭曰：今日所用，多草苁蓉，功力稍劣。）
锁阳  ***************************
锁阳（补阳，滑肠。）
甘温补阴。益精兴阳，润燥养筋。（强筋故能兴阳。）
治痿弱，滑大便。（便燥者啖之，可代苁蓉，煮粥弥佳。）
鳞甲栉比，状类男阳，酥炙。
巴戟天  ***************************
巴戟天（补肾，祛风。）
甘辛微温，入肾经血分，强阴益精，治五劳七伤。辛温散风湿，治风气脚气水肿。
根如连珠，击破中紫而鲜洁者伪也。中虽紫，微有白糁粉色而理小暗者真也。蜀产佳。（山葎根似巴戟，但色白，人或醋煮以乱之。）去心，酒浸焙用。
覆盆子为使，恶丹参。
胡芦巴  ***************************
胡芦巴（燥，润肾命，除寒湿。）
苦温纯阳，入右肾命门。暖丹田，壮元阳。
治肾脏虚冷，阳气不能归元，（同附子、硫黄。）瘕疝冷气，（同茴香、巴戟、川乌、川楝、吴茱萸。）寒湿脚气。
出岭南番舶者良，云是番莱菔子。酒浸曝，或蒸或炒。
仙茅  ***************************
仙茅（燥，补肾命。）
辛热有小毒，助命火，益阳道，明耳目，补虚劳。
治失溺无子，心腹冷气不能食，（温胃。）腰脚冷痹不能行。（暖筋骨。）
相火盛者忌服。
叶如茅而略阔，根如小指，黄白多诞，竹刀去皮，切，糯米泔浸，去赤汁，出毒用。
忌铁。（唐婆罗门始进此方，当时盛传，服之多效。照前制，阴干蜜丸，酒服，禁牛乳、牛肉。《许真君书》云：甘能养肉，辛能养节，苦能养气，咸能养骨，酸能养筋，滑能养肤，和苦酒服之必效也。）
淫羊藿  ***************************
淫羊藿（一名仙灵脾。补肾命。）
辛香甘温。入肝肾，补命门，（时珍曰：手足阳明三焦、命门药。）益精气，坚筋骨，利小便。
治绝阳不兴，绝阴不产，冷风劳气，四脚不仁。（手足麻木。）
北部有羊，一日百合，食此藿所致，故名。
去枝，羊脂拌炒。
山药为使，得酒良。
蛇床子  ***************************
蛇床子（补肾命，去风湿。）
辛苦而温。强阳益阴，补肾祛寒，祛风燥湿。
治阴痿囊湿，女子阴痛阴痒，（湿生虫，同矾煎汤洗。）子脏虚寒，产门不闭，（炒热熨之。）肾命之病，及腰酸体痛，带下脱肛，喉痹齿痛，湿癣恶疮，（杀虫，止痒。）风湿诸病，煎汤浴，止风痒。（时珍曰：肾命、三焦气分之药，不独补助男子，而且有益妇人。世人舍此而求补药于远域，岂非贵耳贱目乎?）
似小茴而细，微妙，杀毒则不辣。（以地黄汁拌蒸，三遍佳。）
恶丹皮、贝母、巴豆。
菟丝子  ***************************
菟丝子（平，补三阴。）
甘辛和平。凝正阳之气，入足三阴（脾、肝、肾）。强阴益精，温而不燥，不助相火。治五劳七伤，精寒淋沥，口苦燥渴。（脾虚肾燥而生内热，菟丝益阴清热。）祛风明目，补卫气，助筋脉，益气力，肥健人。（补肝肾之效。《老学庵笔记》：予族弟少服菟丝子凡数年，饮食倍常，血气充盛，忽因浴，见背肿，随视随长，乃大疽也。适值金银花开，饮至数斤，肿遂消。菟丝过服，尚能作疽，以此知金石药，不可不戒。●昂按：此人或感他毒，未可尽归咎于菟丝也。）
无根，蔓延草上，子黄如黍粒，得酒良。淘去泥沙，酒浸一宿，曝干捣末。
山药为使。
覆盆子  ***************************
覆盆子（平，补肝肾。）
甘酸微温。益肾脏而固精，补肝虚而明目，起阳痿，缩小便，（寇氏曰：服之当覆其溺器，故名。）泽肌肤，乌髭发，（榨汁涂发不白。）女子多孕，同蜜为膏。
治肺气虚寒。（李士材曰：强肾无燥热之偏，固精无凝涩之害，金玉之品也。）
状如覆盆，故名。去蒂淘净捣饼，用时酒拌蒸。
叶：绞汁，滴目中，出目弦虫，除肤赤，收湿止泪。
蒺藜子  ***************************
蒺藜子（平，补肝肾。）
苦温补肾，辛温泻肺气而散肝风，益精明目。（肝以散为补，凡补肝药皆能明目。）
治虚劳腰痛，遗精带下，咳逆肺痿，乳闭癥瘕，痔漏阴㿉，（音颓。）肾肝肺三经之病，催生堕胎。（刺蒺藜主恶血，故能破癥下胎。）
沙苑蒺藜：绿色似肾，（故补肾。）炒用。（亦可代茶。）
刺蒺藜：三角有刺，去刺，酒拌蒸，（风家宜刺蒺藜，补肾则沙苑者为优。）余功略同。（《瑞竹堂方》：齿牙打动者，蒺藜根烧灰敷之。）
使君子  ***************************
使君子（补脾，杀虫消积。）
甘温。健脾胃，除虚热，杀脏虫。
治五疳便浊，泻痢疮癣，为小儿诸病要药。（《经疏》曰：五疳便浊，泻痢腹虫，皆由脾胃虚弱，因而乳停食滞，湿热瘀塞而成。脾胃健，则积滞消，湿热散，水道利，而前证尽除矣。时珍曰：凡能杀虫之药，多是苦辛，独使君子、榧子，甘而杀虫。每月上旬虫头向上，中旬头横，下旬向下。《道藏》云：初一至初五，虫头向上，凡有虫病者，每月上旬，空心食数枚，虫皆死而出也。●按：地黄、胡麻皆杀虫。）
出闽蜀，五瓣有棱，内仁如榧，亦可煨食，久则油，不可用。忌饮热茶，犯之作泻。
益智子  ***************************
益智子（燥脾肾，补心肾。）
辛热。本脾药，兼入心肾，主君相二火，补心气、命门、三焦之不足，（心为脾母，补火故能生土。）能涩精固气，（《本草》未载。）又能开发郁结，使气宣通，（味辛能散。）温中进食，摄涎唾，（胃冷则涎涌。）缩小便。（肾与膀胱相表里。益智辛温固肾，盐水炒，同乌药等分，酒煮，山药糊丸，盐汤下，名缩泉丸。）
治呕吐泄泻，客寒犯胃，冷气腹痛，崩带泄精。（涩精固气，因热而崩浊者禁用。）
出岭南，形如枣核，用仁。
砂仁  ***************************
砂仁（即缩砂蔤，宣，行气，调中。）
辛温香窜。补肺益肾，和胃醒脾，快气调中，通行结滞。治腹痛痞胀，（痞滞，有伤寒下早里虚邪入而痞者，有食壅痰塞而痞者，有脾虚气弱而痞者，须分虚实治之，不宜专用利气药，恐变为鼓胀。鼓胀内胀而外有形，痞胀惟觉痞闷而已，皆太阴为病也。）噎膈呕吐，上气咳嗽，赤白泻痢，（湿热积滞，客于大肠，砂仁亦入大小肠经。）霍乱转筋，奔豚崩带。祛痰逐冷，消食醒酒，止痛安胎，（气行则痛止，气顺则胎安。）散咽喉口齿浮热，化铜铁骨鲠。（王好古曰：得檀香、豆蔻入肺，得人参、益智入脾，得黄柏、茯苓入肾，得赤石脂入大小肠。《医通》曰：辛能润肾燥，引诸药归宿丹田。地黄用之拌蒸，亦取其能达下也。《经疏》曰：肾虚气不归元，用为向导，殆胜桂、附热药为害。）
出岭南。研用。
白豆蔻  ***************************
白豆蔻（宣，行气暖胃。）
辛热。流行三焦，温暖脾胃，（三焦利，脾胃运，则诸证自平矣。）而为肺家本药，（肺主气。）散滞气，消酒积，除寒燥湿，化食宽膨。
治脾虚疟疾，感寒腹痛，吐逆反胃，（肺胃火盛及气虚者禁用。）白睛翳膜，（白睛属肺，能散肺滞。）太阳经目眦红筋。（太阳脉起目眦。）
番舶者良。研细用。
肉豆蔻  ***************************
肉豆蔻（一名肉果。燥脾涩肠。）
辛温气香。理脾暖胃，下气调中，逐冷祛痰，消食解酒。
治积冷，心腹胀痛，（挟痰、挟食者并宜之。）中恶吐沫，小儿吐逆，乳食不下。又能涩大肠，止虚泻冷痢。（初起忌用。）
出岭南，似草蔻，外有皱纹，内有斑纹。糯米粉裹煨熟用。
忌铁。
草豆蔻  ***************************
草豆蔻（一名草果。燥湿祛寒，除痰截疟。）
辛热香散。暖胃健脾，破气开郁，燥湿祛寒，除痰化食。
治瘴疠寒疟，（佐常山能截疟，或与知母同用，取其一阴一阳，治寒热瘴疟。盖草果治太阴独胜之寒，知母治阳明独胜之火。）寒客胃痛，（散滞气，利膈痰，因滞因寒者多效。）霍乱泻痢，噎膈反胃，痞满吐酸，痰饮积聚。解口臭气，酒毒鱼肉毒。（故食料用之。）
过剂助脾热，耗气损目。
闽产名草蔻，如龙眼而微长，皮黄白薄而棱峭，仁如砂仁，而辛香气和。滇广所产名草果，如诃子，皮黑厚而棱密，子粗而辛臭。虽是一物，微有不同。面裹煨熟，取仁用。
忌铁。
香附  ***************************
香附（一名莎草根。宣，调气开郁。）
性平气香，味辛能散，微苦能降，微甘能和，乃血中气药，通行十二经八脉气分，主一切气。（人身以气为主，气盛则强，虚则衰，顺则平，逆则病，绝则死矣。《经》曰：怒则气上，恐则气下，喜则气缓，悲则气消，惊则气乱，思则气结，劳则气耗，此七情之气也。以香附为君，随证而加升降消补之药。●《素问》中仍有寒则气收，热则气泄，名九气。）利三焦，解六郁，（痰郁、火郁、气郁、血郁、湿郁、食郁。）止诸痛。（通则不痛。）
治多怒多忧，痰饮痞满，胸肿腹胀，饮食积聚，霍乱吐泻，肾气脚气，痈疽疮疡，（血凝气滞所致。香附一味，末服，名独胜丸，治痈疽由郁怒得者。如疮初作，以此代茶，溃后亦宜服之。大凡疮疽喜服香药，行气通血，最忌臭秽不洁触之。●故古人治疡，多用五香连翘饮。●康祖左乳病痈，又臆间生核，痛楚半载，祷张王梦授以方，姜汁制香附为末，每服二钱，米饮下，遂愈。）吐血便血，崩中带下，月候不调，（气为血配，血因气行。经成块者，气之凝；将行而痛，气之滞；行后作痛，气血俱虚也。色淡，亦虚也；色紫，气之热；色黑，则热之甚也。错经者，气之乱。肥人痰多而经阻，气不运也。香附阴中快气之药，气顺则血和畅，然须辅以凉血补气之药。丹溪曰：能引血药至气分而生血，此正阳生阴长之义。）胎产百病，能推陈致新，故诸书皆云益气。（行中有补。丹溪曰：天行健运不怠，所以生生无穷，即此理耳。时珍曰：凡人病则气滞而馁，香附为气分君药，臣以参、芪，佐以甘草，治虚怯甚速也。）
去毛用，生则上行胸膈，外达皮肤；熟则下走肝肾，旁彻腰膝。童便浸炒，则入血分而补虚；盐水浸炒，则入血分而润燥；（或蜜水炒。）青盐炒，则补肾气；酒浸炒，则行经络；醋浸炒，则消积聚；（且敛其散。）姜汁炒，则化痰饮。炒黑又能止血。
忌铁。（时珍曰：得参、术则补气，得归、地则补血，得木香则散滞和中，得檀香则理气醒脾，得沉香则升降诸气，得芎藭、苍术则总解诸郁，得栀子、黄连则清降火热，得茯神则交济心肾，得茴香、破故纸则引气归元，得厚朴、半夏则决壅消胀，得紫苏、葱白则发汗散邪，得三棱、莪蒁则消积磨块，得艾叶则治血气暖子宫。乃气病之总司，女科之仙药也。大抵妇人多郁，气行则郁解，故服之尤效，非宜于妇人，不宜于男子也。李士材曰：乃治标之剂，惟气实血未大虚者宜之，不然恐损气而燥血，愈致其疾矣。世俗泥于“女科仙药”之一语，惜未有发明及此者。）
木香  ***************************
木香（宣，行气。）
辛苦而温。三焦气分之药，能升降诸气，泄肺气，疏肝气，和脾气。（怒则肝气上，肺气调，则金能制木而肝平，木不克土而脾和。）
治一切气痛，九种心痛，（皆属胃脘，曰寒痛、热痛、气痛、血痛、湿痛、痰痛、食痛、蛔痛、悸痛。盖君心不易受邪，真心痛者，手足冷过腕节，朝发夕死。）呕逆反胃，霍乱泻痢后重，（同槟榔用。刘河间曰：痢疾行血，则脓血自愈，调气则后重自除。）癃闭，痰壅气结，痃癖癥块，肿毒蛊毒，冲脉为病，气逆里急。杀鬼物，御瘴雾，去腋臭，实大肠，消食安胎。（气逆则胎不安。）
过服损真气。（丹溪曰：味辛气升，若阴火冲上者，反助火邪，当用黄柏、知母，少以木香佐之。王好古曰：《本草》主气劣气不足，补也；通壅导气，破也；安胎健脾胃，补也；除痰癖癥块，破也；不同如此。汪机曰：与补药为佐则补，与泻药为君则泻。时珍曰：诸气膹郁，皆属于肺。上焦气滞用之者，金郁泄之也。中气不运，皆属于脾。中焦气滞用之者，脾胃喜芳香也。大肠气滞则后重，膀胱气不化则癃闭，肝气郁则为痛。下焦气滞用之者，塞者通之也。）
番舶上来，形如枯骨，味苦黏舌者良，名青木香。（今所用者，皆广木香、土木香。）磨汁用。东垣用黄连制，亦有蒸用，面裹煨用者。（煨用实肠止泻。）
畏火。
藿香  ***************************
藿香（宣，去恶气。）
辛甘微温，入手足太阴（肺、脾）。快气和中，开胃止呕，（胃弱、胃热而呕者忌用。）去恶气，进饮食。
治霍乱吐泻，心腹绞痛，肺虚有寒，上焦壅热。（能理脾肺之气。古方有藿香正气散，正气通畅，则邪逆自除。）
出交广，方茎有节，叶微似茄叶。古惟用叶，今枝茎亦用之，因叶多伪也。
茴香  ***************************
茴香（古作蘹香。燥，补肾命门，治寒疝。）
大茴：辛热，入肾、膀胱。暖丹田，补命门，开胃下食，调中止呕。疗小肠冷气，㿗疝阴肿，（疝有七种，气、血、寒、水、筋、狐、㿗也。肝经病，不属肾经，以厥阴肝脉络阴器也。多因寒湿所致，亦有挟虚者，当加参、术于温散药中。）干湿脚气。多食损目发疮。
小茴：辛平，理气开胃，亦治寒疝。食料宜之。
大如麦粒，轻而有细棱者名大茴，出宁夏。他处小者名小茴。自番舶来实八瓣者，名八角茴香。炒黄用，得酒良。得盐则入肾，发肾邪，故治阴疝。（受病于肝，见证于肾，大小茴各一两为末，猪胞一个，连尿入药，酒煮烂，为丸服。）
甘松香  ***************************
甘松香（宣，理气，醒脾。）
甘温芳香。理诸气，开脾郁。
治腹猝然满痛，风疳齿[匿/虫]，脚气膝浮，煎汤淋洗。
出凉州及黔蜀。叶如茅，（根极繁密。）用根。
山奈  ***************************
山奈（宣，温中，辟恶。）
辛温。暖中辟恶。
治心腹冷痛，寒湿霍乱，风虫牙痛。
生广中，根叶皆如生姜，入合诸香用。
良姜  ***************************
良姜（宣，燥，暖胃散寒。）
辛热。暖胃散寒，消食醒酒。
治胃脘冷痛，（凡心口一点痛，俗言心气痛，非也，乃胃脘有滞或有虫，及因怒、因寒而起。以良姜酒洗七次，香附醋洗七次，焙研。因寒者，姜二钱，附一钱。因怒者，附二钱，姜一钱。寒怒兼者，每钱半，米饮加姜汁一匙，盐少许服。初梁绲患心脾痛，梦神授此方。二味等分服，后入各炒方用。）霍乱泻痢，吐恶噎膈，瘴疟冷癖。
肺胃热者忌之。
出岭南高州。
子：名红豆蔻。温肺散寒，醒脾燥湿，消食解酒。（东垣脾胃药中常用之。）并东壁土炒用。
荜茇  ***************************
荜茇（茇一作拨。除胃冷，散浮热。）
辛热，除胃冷，温中下气，消食祛痰，治水泻气痢，（牛乳点服。）虚冷肠鸣，（亦入大肠经。）冷痰恶心，呕吐酸水，痃癖阴疝。
辛散阳明之浮热，治头痛，（偏头痛者，口含温水，随左右以末吹一字入鼻，效。）牙痛，（寒痛宜干姜、荜茇、细辛，热痛宜石膏、牙硝，风痛宜皂角、僵蚕、蜂房、二乌，虫痛宜石灰、雄黄。）鼻渊。
多服泄真气，动脾肺之火，损目。
出南番，岭南亦有。类椹子而长，青色，去挺用头，醋浸，刮净皮粟，免伤人肺。
烟草  ***************************
烟草（新增。宣，行气辟寒。）
辛温有毒。治风寒湿痹，滞气停痰，山岚瘴雾。其气入口，不循常度，顷刻而周一身，令人通体俱快。醒能使醉，醉能使醒；饥能使饱，饱能使饥。人以代酒代茗，终身不厌。（故一名相思草。）
然火气薰灼，耗血损年，人自不觉耳。
闽产者佳。（烟筒中水，能解蛇毒。）
金银花  ***************************
金银花（泻热解毒。）
甘寒入肺。散热解毒，（清热即是解毒。）补虚，（凡物甘者皆补。）疗风，养血止渴。（丹溪曰：痈疽安后发渴，黄芪六一汤，吞忍冬丸切当。忍冬养血，黄芪补气，渴何由作？）
治痈疽疥癣，杨梅恶疮，肠澼血痢，五种尸疰。
经冬不凋，一名忍冬。（又名左緾藤。）花叶同功，花香尤佳，酿酒代茶，熬膏并妙。（忍冬酒，治痈疽发背一切恶毒，初起便服奇效，干者亦可，惟不及生者力速。忍冬五两，甘草二两，水二碗，煎至一碗，再入酒一碗略煎，分三服，一日一夜吃尽。重者日二剂，服至大小肠通利，则药力到。忍冬丸：照前分两，酒煮晒干，同甘草为末，以所煮余酒打糊为丸。陈藏器云：热毒血痢，浓煎服之。为末，糖调常服，能稀痘。）
蒲公英  ***************************
蒲公英（一名黄花地丁。泻热解毒。）
甘平，花黄属土，入太阴阳明（脾、胃）。化热毒，解食毒，消肿核。专治乳痈，（乳头属厥阴，乳房属阳明，同忍冬煎，入少酒服，捣敷亦良。）疔毒。亦为通淋妙品。（诸家不言治淋，试之甚验。）擦牙乌髭发。（《瑞竹堂》有还少丹，方取其通肾。东垣曰：苦寒，肾经君药。）白汁涂恶刺。（凡螳螂诸虫，盛夏孕育，游诸物上，必遗精汁，干久则有毒。人手触之成疾，名狐尿刺，惨痛不眠，百疗难效，取汁厚涂即愈。《千金方》极言其功。）
叶如莴苣，花如单瓣菊花，四时有花，花罢飞絮，断之茎中有白汁。（郑方升曰：一茎两花，高尺许者，掘下数尺，根大如拳，旁有人形拱抱，捣汁酒服，治噎膈如神。）
紫花地丁  ***************************
紫花地丁（泻热解毒。）
辛苦而寒。
治痈疽发背，疔肿瘰疬，无名肿毒。
叶如柳而细，夏开紫花结角，生平地者起茎，生沟壑者起蔓。
杜牛膝  ***************************
杜牛膝（一名天名精，一名地菘。泻热吐痰，破血解毒。）
甘寒微毒，能破血，（一妇产后口渴气喘，面赤有斑，大便泄，小便秘，用行血利水药不效，用牛膝浓煎膏饮，下血一桶，小便通而愈。）能止血吐痰，除热解毒杀虫。治乳蛾喉痹，砂淋、血淋，（《良方》云：浓煎加乳、麝少许神效。）小儿牙关紧闭，急慢惊风。（不省人事者，绞汁入好酒灌之即苏，以醋拌渣，敷项下。）服汁吐疟痰，（惊风服之，亦取其吐痰。）漱汁止牙痛，捣之敷蛇虫螫毒。
根白如短牛膝。
地黄为使。（煎汤洗痔，渣塞患处良。）
鹤虱  ***************************
鹤虱（泻，杀虫。）
苦辛有小毒，杀五脏虫。
治蛔啮腹痛。（面白唇红，时发时止者，为虫痛，肥肉汁调末服。）
《沈存中笔记》云：是杜牛膝子。（或曰非也，别是一种。）最粘人衣，有狐气，炒热则香。
山豆根  ***************************
山豆根（泻热解毒。）
苦寒。泻心火以保金气，去肺、大肠之风热，（心火降，则不灼肺而金清，肺与大肠相表里，肺金清则大肠亦清。）消肿止痛。治喉痈喉风，龈肿齿痛，（含之咽汁。）喘满热咳，腹痛下痢，五痔诸疮。解诸药毒，敷秃疮、蛇狗蜘蛛伤，疗人马急黄。（血热极所致。）
苗蔓如豆，经冬不凋。
牛蒡子  ***************************
牛蒡子（一名鼠粘子，一名恶实。泻热解毒。）
辛平。润肺解热，散结除风，利咽膈，理痰嗽，消斑疹，利二便，行十二经，散诸肿疮疡之毒，利腰膝凝滞之气。（性冷而滑利，痘证虚寒泄泻者忌服。）
实如葡萄而褐色，酒拌蒸，待有霜，拭去用。
根：苦寒，竹刀刮净，绞汁，蜜和服，治中风，汗出乃愈。捣和猪脂，贴疮肿及反花疮。（肉反出如花状。）
山慈菇  ***************************
山慈菇（泻热解毒。）
甘微辛，有小毒。功专清热散结。
治痈疮疔肿，瘰疬结核，（醋磨涂。）解诸毒蛊毒，蛇虫狂犬伤。
根与慈菇小蒜相类，去毛壳用。（玉枢丹中用之。《广笔记》云：出处州遂昌县洪山，无毛，云真者有毛，误也。）
漏芦  ***************************
漏芦（泻热解毒。）
咸软坚，苦下泄，寒胜热。入胃、大肠，通肺、小肠，散热解毒，通经下乳，排脓止血，生肌杀虫。
治遗精尿血，痈疽发背，（古方以漏芦汤为称首。）及预解时行痘疹毒。（取其寒胜热，又能入阳明故也。）
出闽中，茎如油麻，枯黑如漆者真。甘草拌蒸。
连翘为使。
贯众  ***************************
贯众（泻热解毒。）
味苦微寒有毒，而能解邪热之毒。治崩中带下，产后血气胀痛。破癥瘕，发斑痘，（王海藏快斑散用之。）化骨鲠，（能软坚。）杀三虫。
根：似狗脊而大，汁能制三黄，化五金，伏钟乳，结砂制汞，解毒软坚。（以此浸水缸中，日饮其水，能辟时疾。）
射干  ***************************
射干（泻火解毒，散血消痰。）
苦寒有毒。能泻实火，火降则血散肿消，而痰结自解，故能消心脾老血，行太阴厥阴之积痰（肺、脾、肝）。治喉痹咽痛为要药。（擂汁醋和，噙之引涎。《千金方》治喉痹有乌扇膏。）治结核瘕疝，便毒疟母。（鳖甲煎丸治疟母用之，皆取其降厥阴相火也。）通经闭，利大肠，镇肝明目。
扁竹花根也。（叶横铺如乌羽及扇，故一名乌扇、乌翣。）泔水浸一日，䈽竹叶煮半日用。
续随子  ***************************
续随子（一名千金子。泻，行水，破血解毒。）
辛温有毒。行水破血。治癥瘕痰饮，冷气胀满，蛊毒鬼疰。利大小肠，下恶滞物，涂疥癣疮。（玉枢丹用之，治百病多效。《经疏》曰：乃以毒治毒之功。）
去壳，取色白者，压去油用。（时珍曰：续随子、大戟、泽漆、甘遂，茎叶相似，主疗亦相似，长于利水，用之得法，皆要药也。）
马蔺子  ***************************
马蔺子（一名蠡实。泻湿热，解毒。）
甘平。
治寒疝喉痹，痈肿疮疖，妇人血气烦闷，血运崩带。利大小肠。
久服令人泻。
丛生，叶似薤而长厚，结角子如麻大，赤色有棱，炒用。治疝用酣拌。根叶同功。
蓖麻子  ***************************
蓖麻子（泻，通窍，拔毒，出有形滞物。）
辛甘有毒。性善收，亦善走，能开通诸窍经络，治偏风不遂，斜，（捣饼，左贴右，右贴左，即止。）口噤，鼻窒耳聋，（捣烂绵裹，塞耳塞鼻。）喉痹舌胀。（油作纸，燃烟薰。）能利水气，治水癥浮肿。（研服。当下青黄水，壮人只可五粒。）能出有形滞物，治针刺入肉，（捣敷伤处，频看，刺出即去药，恐努出好肉。）竹木骨鲠，（蓖麻子一两，凝水石二两，研匀，以一捻置舌根，噙咽，自然不见。）胞胎不下。（蓖麻一粒，巴豆一粒，麝香一分，贴脐中并足心，胎下即去之。若子肠挺出者，捣膏涂顶心即收。）能追脓拔毒，敷瘰疬恶疮，外用屡奏奇功。（鹈鹕油，能引药气入内。蓖麻油，能拔病气出外，故诸膏多用之。）
然有毒热，气味颇近巴豆，内服不可轻率。（去皮，黄连水浸，每晨用浸水吞一粒至三四粒，治大风疥癞。）
形如牛蜱，黄褐有斑，盐水煮。去皮研，或用油。
忌铁。（食蓖麻，一生不得食炒豆，犯之胀死。）
白头翁  ***************************
白头翁（泻热凉血。）
苦坚肾，寒凉血，入阳明血分（胃、大肠）。治热毒血痢，（仲景治热痢，有白头翁汤，合黄连、黄柏、秦皮。东垣曰：肾欲坚，急食苦以坚之。痢则下焦虚，故以纯苦之剂坚之。）温疟寒热，齿痛骨痛，（肾主齿骨，龈属阳明。）鼻衄秃疮，瘰疬疝瘕，血痔偏坠。（捣敷患处。）明目消疣。
有风反静，无风则摇，近根处有白茸。得酒良。
王瓜  ***************************
王瓜（即土瓜根。泻热，利水行血。）
苦寒。泻热利水。治天行热疾，黄疸消渴，（捣汁饮。）便数带下，月闭瘀血。利大小肠，排脓消肿，下乳（通乳药多用之，单服亦可。）堕胎。
根如栝楼之小者，味如山药，根子通用。（《经疏》曰：主治略似栝楼。伤寒发斑，用王瓜捣汁，和伏龙肝末服，甚效。）
王不留行  ***************************
王不留行（通，行血。）
甘苦而平。其性行而不住，能走血分通血脉，乃阳明冲任之药。（阳明多气多血。）除风去痹，止血定痛，通经利便，下乳催生。（俗云：穿山甲、王不留，妇人服之乳长流。）
治金疮，（止血。）痈疮，（散血。）出竹木刺。
孕妇忌之。
花如铃铎，实如灯笼，子壳五棱，取苗子蒸，浆水浸用。
冬葵子  ***************************
冬葵子（滑肠利窍。）
甘寒淡滑。润燥利窍，通营卫，滋气脉，行津液，利二便，消水肿，（用榆皮等分煎服。）通关格，下乳滑胎。
秋葵复种，经冬至春作子者，名冬葵子。根叶同功。
春葵子：亦滑，不堪入药。
蜀葵花：赤者治赤带，白者治白带；赤者治血燥，白者治气燥。亦治血淋关格，皆取其寒润滑利之功也。
白鲜皮  ***************************
白鲜皮（通，祛风湿。）
气寒善行，味苦性燥，（行水故燥。）入脾胃，除湿热，兼入膀胱、小肠，行水道，通关节，利九窍，为诸黄风痹之要药。（一味白鲜皮汤，治产后风。时珍曰：世医止施之疮科，浅矣。）兼治风疮疥癣，女子阴中肿痛。（湿热乘虚客肾与膀胱所致。）
根黄白而心实，取皮用。
恶桑螵蛸、桔梗、茯苓、萆薢。
萆薢  ***************************
萆薢（通，祛风湿，补下焦。）
甘苦性平，入足阳明、厥阴（胃、肝）。祛风去湿，以固下焦。（阳明主肉，属湿；厥阴主筋，属风。）补肝虚，（去风。）坚筋骨，（风湿去，则筋骨坚。）益精明目。
治风寒湿痹，腰痛久冷，关节老血，膀胱宿水，阴痿失溺，茎痛遗浊，痔瘘恶疮。（诸病皆阳明湿热流入下焦，萆薢能除浊分清，古方有萆薢分清饮。史国信云：若欲兴阳，先滋筋力；若欲便清，先分肝火。《万金护命方》云：凡人小便频数，便时痛不可忍者，此疾必因大肠秘热不通，水液只就小肠，大肠愈加干竭，甚则身热心燥思水，即重证也。此疾本因贪酒色，或过食辛热荤腻之物，积有热毒，腐物、瘀血，乘虚流入小肠，故便时作痛也。此便数而痛，与淋证涩而痛不同，宜用萆薢一两，盐水炒，为末，每服二三钱，使水道转入大肠，仍以葱汤频洗谷道，令气得通，则便数及痛自减也。●肾有二窍，淋证出于溺窍，浊证出于精窍。）
有黄白二种，黄长鞕，（音硬。）白虚软，软者良。
薏苡为使，畏大黄、柴胡、前胡。忌茗、醋。（时珍曰：萆薢、菝葜、土茯苓，形不同而主治不甚相远，岂一类数种乎？萆薢根细长浅白，菝葜根作块亦黄。）
土茯苓  ***************************
土茯苓（通，祛湿热，补脾胃。）
甘淡而平，阳明主药（胃、大肠）。健脾胃，祛风湿。脾胃健则营卫从，风湿除则筋骨利。利小便，止泻泄。
治筋骨拘挛，杨梅疮毒，（杨梅疮，古方不载，明·正德间起于岭表，其证多属阳明、厥阴而兼及他经，盖相火寄于厥阴，肌肉属于阳明故也。医用轻粉劫剂，其性燥烈，入阳明劫去痰涎，从口齿出，疮即干愈。然毒气窜入经络筋骨，血液枯槁，筋失所养，变为拘挛痈漏，竟致废痼。土茯苓能制轻粉之毒，去阳明湿热，用一两为君，苡仁、金银花、防风、木通、木瓜、白鲜皮各五分，皂角子四分，气虚加人参七分，血虚加当归七分，名搜风解毒汤。）瘰疬疮肿。（湿郁而为热，营卫不和，则生疮肿。《经》云：湿气害人，皮肉筋胀是也。土茯苓淡能渗，甘能补，患脓疥者，煎汤代茶，甚妙。）
大如鸭子，连缀而生，俗名冷饭团，有赤、白二种，白者良。可煮食，亦可生啖。
忌茶。
白蔹  ***************************
白蔹（泻火散结。）
苦能泄，辛能散，甘能缓，寒能除热。杀火毒，散结气，生肌止痛。治痈疽疮肿，面上疱疮，金疮扑损，（箭镞不出者，同丹皮或半夏为末酒服。）敛疮方多用之。（故名。每与白芨相须。）搽冻耳。（同黄柏末油调。）
蔓赤，枝有五叶，根如卵而长，三五枝同窠。皮乌肉白。一种赤蔹，功用皆同。（郑奠一曰：能治温疟血痢，肠风痔瘘，赤白带下。）
预知子  ***************************
预知子（补劳，泻热。）
苦寒。补五劳七伤。治痃癖气块，天行温疾，蛇虫咬毒。杀虫疗蛊，（缀衣领中，凡遇蛊毒，则闻其声而预知之，故耳。）利便催生。
藤生，子如皂角，褐色光润。出蜀中，云亦难得。
旱莲草  ***************************
旱莲草（一名鲤肠，又名金陵草。补肾。）
甘咸。汁黑，补肾止血，黑发乌髭。（《千金》云：当及时多收，其效甚速。《经疏》云：性凉不益脾胃，故《千金方》金陵煎丸，用姜汁和剂。）
苗如旋覆，实似莲房，断之有汁，须臾而黑，熬膏良。
刘寄奴草  ***************************
刘寄奴草（泻，破血止血。）
苦温。破血通经，除癥下胀，止金疮血。
多服令人吐利。
一茎直上，叶尖长糙涩，花白蕊黄，如小菊花，有白絮，如苦荬，絮子细长，亦似苦荬子。茎叶花子皆可用。（刘裕，小字寄奴，微时曾射一蛇。明日，见童子林中捣药，问之，答曰：吾王为刘寄奴所伤，合药敷之。裕曰：王何不杀之？童曰：寄奴王者，不可杀也。叱之不见，乃收药回。每遇金疮，敷之立愈。）
马鞭草  ***************************
马鞭草（泻，破血，消胀杀虫。）
味苦微寒。破血通经，杀虫消胀。
治气血癥瘕，痈疮阴肿。（捣汁涂敷。）
墟陌甚多。方茎，叶似益母，对生，夏秋开细紫花，穗如车前草，类蓬蒿而细，根白而小，用苗叶。
谷精草  ***************************
谷精草（轻，明目。）
辛温轻浮，上行阳明（胃），兼入厥阴（肝）。明目退翳之功，在菊花之上，亦治喉痹齿痛，阳明风热。
收谷后，荒田中生。叶似嫩秧，花如白星。（小儿雀盲者，羯羊肝一具，不洗，竹刀割开，入谷精煮熟食之，或作丸茶下。）
青葙子  ***************************
青葙子（一名草决明。泻肝明目。）
味苦微寒，入厥阴（肝）。祛风热，镇肝明目。
治青盲障翳，虫疥恶疮。
瞳子散大者忌服。（能动阳火。）
类鸡冠而穗尖长。
决明子  ***************************
决明子（泻肝明目。）
甘苦咸平，入肝经。除风热。治一切目疾，故有决明之名。又曰益肾精。（瞳子神光属肾。日华曰：明目甚于黑豆，作枕治头风。）
状如马蹄，俗呼马蹄决明。捣碎煎。
恶大麻仁。
蓼实  ***************************
蓼实（宣，温中。）
辛温。温中明目，耐风寒，下水气。（时珍曰：古人种蓼为蔬，收子入药。今惟酒曲用其汁耳。以香蓼、青蓼、紫蓼为良。）有香蓼、青蓼、紫蓼、赤蓼、木蓼、水蓼、马蓼。
马勃  ***************************
马勃（轻，解热，外用敷疮。）
辛平轻虚。清肺解热，（东垣普济消毒饮中用之。）散血止嗽。治喉痹咽痛，（吹喉中良。或加白矾，或硝扫喉，取吐痰愈。）鼻衄失音。外用敷诸疮良。
生湿地朽木上，状如肺肝，紫色虚软，弹之粉出，取粉用。
木鳖子  ***************************
木鳖子（泻热，外用治疮。）
苦温微甘，有小毒，利大肠。治泻痢疳积，瘰疬疮痔，乳痈蚌毒。消肿追毒，生肌除䵟，（音旱，黑斑。）专入外科。
核扁如鳖，绿色，拣去油者，能毒狗。

木部  ——————————————————————————————————————————————————————————————————————————————————————————

茯苓  ***************************
茯苓（补心脾，通行水。）
甘温益脾助阳，淡渗利窍除湿。色白入肺，泻热而下通膀胱，（能通心气于肾，使热从小便出，然必其上行入肺，清其化源，而后能下降利水也。）宁心益气，调营理卫，定魄安魂。（营主血，卫主气，肺藏魄，肝藏魂。）治忧恚、惊悸，（心肝不足。）心下结痛，寒热烦满，口焦舌干，（口为脾窍，舌为心苗，火下降则热除。）咳逆，（肺火。）呕哕，（胃火。）膈中痰水，（脾虚。）水肿淋沥，泄泻，（渗湿。）遗精。（益心肾，若虚寒遗溺泄精者，又当用温热之剂峻补其下，忌用茯苓淡渗之药。）小便结者能通，多者能止。（湿除则便自止。）生津止渴，（湿热去则津生。）退热安胎。
松根灵气结成，以大块坚白者良。去皮，乳拌蒸，多拌良。白者入肺、膀胱气分，赤者入心、小肠气分。（时珍曰：白入气，赤入血。）补心脾，白胜；利湿热，赤胜。
恶白蔹。畏地榆、秦艽、龟甲、雄黄，忌醋。
皮：专能行水，治水肿肤胀。（以皮行皮之义，五皮散用之。凡肿而烦渴，便秘溺赤，属阳水，宜五皮散、疏凿饮。不烦渴，大便溏，小便数，属阴水，宜实脾饮、流气饮。腰以上肿，宜汗；腰以下肿，宜利小便。）
茯神  ***************************
茯神（补心。）
主治略同茯苓，但茯苓入脾、肾之用多，茯神入心之用多。开心益智，安魂养神。
疗风眩心虚，健忘多恚。
即茯苓抱根生者。（昂按：以其抱心，故能补心也。）
去皮及中木用。
茯神心木：名黄松节，疗诸筋挛缩，偏风斜，心掣健忘。（心木一两，乳香一钱，石器炒研，名松节散，每服二钱，木瓜汤下，治一切筋挛疼痛。乳香能伸筋，木瓜能舒筋也。）
琥珀  ***************************
琥珀（通，行水，散瘀，安神。）
甘平。以脂入土而成宝，故能通塞以宁心，定魂魄，疗癫邪。（从镇坠药，则安心神。）色赤入手少阴、足厥阴血分（心、肝），故能消瘀血，破癥瘕，生肌肉，合金疮。（从辛温药，则破血生肌。）其味甘淡上行，能使肺气下降而通膀胱，（《经》曰：饮食入胃，游溢精气，上输于脾，脾气散精，上归于肺，通调水道，下输膀胱。凡渗药皆上行而后下降。）故能治五淋，利小便，燥脾土。（从淡渗药，则利窍行水。然石药终燥，若血少而小便不利者，反致燥急之苦。）又能明目磨翳。
松脂入土，年日久结成，或云枫脂结成，以摩热拾芥者真。（市人多煮鸡子及青鱼枕伪之，摩呵亦能拾芥，宜辨。）
用柏子仁末，入瓦锅同煮半日，捣末用。
松节  ***************************
松节（燥湿，去风。）
松之骨也。坚劲不凋，故取其苦温之性，以治骨节间之风湿。（丹溪曰：能燥血中之湿。）杵碎浸酒良。（史国公药酒中用之。）
松脂：苦甘，性燥。祛风去湿，化毒杀虫，生肌止痛。养生家炼之服食。今熬膏多用之。（龋齿有孔，松脂絍塞，虫即从脂出。）
松毛：酿酒，（煮汁代水。）亦治风痹、脚气。
柏子仁  ***************************
柏子仁（补心脾，润肝肾。）
辛甘而润。其气清香，能透心肾而悦脾。（昂按：凡补脾药多燥，此润药而香能舒脾，燥脾药中兼用最良。）养心气，润肾燥，助脾滋肝，（好古曰：肝经气分药。）益智宁神，（养心。）聪耳明目，（甘益血，香通窍。）益血止汗，（心生血，汗为心液。）除风湿，愈惊痫，泽皮肤，辟鬼魅。
炒研去油，油透者勿用。
畏菊花。
侧柏叶  ***************************
侧柏叶（补阴，凉血。）
苦涩微寒。（《本草》微温。）养阴滋肺而燥土，最清血分，为补阴要药。止吐衄、崩淋，肠风、尿（血）、痢（血），一切血证。去冷风湿痹，历节风痛。（肢节大痛，昼静夜剧，名白虎历节风，亦风寒湿所致。）涂汤火伤，（捣烂水调涂。）生肌杀虫，炙罨冻疮，汁乌髭发。
取侧者。（丹溪曰：多得月令之气，随月建方取。）或炒，或生用。
桂、牡蛎为使，恶菊花。宜酒。（万木皆向阳，柏独西指，受金之正气，坚劲不凋，多寿之木，故元旦饮椒柏酒以辟邪。）
肉桂  ***************************
肉桂（大燥，补肾命火。）
辛甘大热，气厚纯阳。入肝、肾血分。（平肝，补肾。）补命门相火之不足，（两肾中间，先天祖气，乃真火也。人非此火，不能有生。无此真阳之火，则无以蒸糟粕而化精微，脾胃衰败，气尽而亡矣。）益阳消阴。治痼冷沉寒，能发汗疏通血脉，宣导百药。（辛则善散，热则通行。）去营卫风寒，表虚自汗，（阳虚。）腹中冷痛，咳逆结气。（咳逆亦由气不归元，桂能引火，归宿丹田。）木得桂而枯，（削桂钉木根，其木即死。）又能抑肝风而扶脾土。（肝木盛则克土，辛散肝风，甘益脾土。）从治目赤肿痛，（以热攻热，名曰从治。）及脾虚恶食，（命火不足。）湿盛泄泻。（土为木克，不能防水。古行水方中，亦多用桂，如五苓散、滋肾丸之类。）补劳明目，通经堕胎。（辛热能动血故也。）
出岭南桂州者良。（州因桂名。）色紫肉厚，味辛甘者，为肉桂。（入肝、肾、命门。）去粗皮用。（其毒在皮。）去里外皮，当中心者，为桂心。（入心。）枝上嫩皮，为桂枝。（入肺、膀胱及手足。）
得人参、甘草、麦冬良，忌生葱、石脂。（《本草》有菌桂、筒桂、牡桂、版桂之殊。今用者亦罕分别，惟以肉厚气香者良。）
桂心  ***************************
桂心（燥，补阳，活血。）
苦入心，辛走血。能引血化汗化脓，内托痈疽痘疮，（同丁香治痘疮灰塌。）益精明目，消瘀生肌，补劳伤，暖腰膝，续筋骨。
治风痹癥瘕，噎膈腹满，腹内冷痛，九种心痛。（一虫，二疰，三风，四悸，五食，六饮，七冷，八热，九去来痛，皆邪乘于手少阴之络，邪正相激故令心痛。）
桂枝  ***************************
桂枝（轻，解肌，调营卫。）
辛甘而温，气薄升浮。入太阴肺、太阳膀胱经。温经通脉，发汗解肌。（能利肺气。《经》曰：辛甘发散为阳。）
治伤风头痛，（无汗能发。）中风自汗，（有汗能止。中，犹伤也，古文通用。自汗属阳虚。桂枝为君，芍药、甘草为佐，加姜、枣名桂枝汤，能和营实表。）调和营卫，使邪从汗出，而汗自止。亦治手足痛风、胁风。（痛风，有风痰、风湿、湿痰、瘀血、气虚、血虚之异。桂枝用作引经。胁风属肝，桂能平肝。东垣曰：桂枝横行手臂，以其为枝也。又曰：气薄则发泄，桂枝上行而解表；气厚则发热，肉桂下行而补肾。王好古曰：或问桂枝止烦出汗，仲景治伤寒发汗，数处皆用桂枝汤。又曰：无汗不得用桂枝，汗多者桂枝甘草汤，此又能闭汗也，二义相通否乎?曰：仲景云：太阳病发热汗出者，此为营弱卫强。阴虚，阳必凑之，故以桂枝发其汗。此乃调其营气，则卫气自和，风邪无所容，遂自汗而解，非若麻黄能开腠理，发出其汗也。汗多用桂枝者，以之调和营卫，则邪从汗出，而汗自止，非桂枝能闭汗孔也。●亦惟有汗者宜之。若伤寒无汗，则当以发汗为主，而不独调其营卫矣。故曰：无汗不得服桂枝，有汗不得服麻黄也。《伤寒例》曰：桂枝下咽，阳盛则毙；承气入胃，阴盛则亡。）
枸杞子  ***************************
枸杞子（平，补而润。）
甘平。（《本草》苦寒。）润肺清肝，滋肾益气，生精助阳，补虚劳，强筋骨，（肝主筋，肾主骨。）去风明目，（目为肝窍，瞳子属肾。）利大小肠。
治嗌干消渴。（昂按：古谚有云：出家千里，勿食枸杞。其色赤属火，能补精壮阳。然气味甘寒而性润，仍是补水之药，所以能滋肾、益肝、明目，而治消渴也。）
南方树高数尺，北方并是大树。以甘州所产红润少核者良。酒浸捣用。
根：名地骨皮。（见下。）
叶：名天精草。苦甘而凉，清上焦心肺客热，代茶止消渴。（时珍曰：皆三焦气分之药。）
地骨皮  ***************************
地骨皮（泻热，凉血，补正气。）
甘淡而寒。降肺中伏火，泻肝肾虚热，能凉血而补正气，故内治五内邪热，（热淫于内，治以甘寒。地骨一斤，生地五斤，酒煮服，治带下。）吐血尿血，（捣鲜汁服。）咳嗽消渴；（清肺。）外治肌热虚汗，上除头风痛，（能除风者，肝肾同治也。肝有热，则自生风，与外感之风不同，热退则风自息。）中平胸胁痛，（清肝。）下利大小肠。疗在表无定之风邪，传尸有汗之骨蒸。（李东垣曰：地为阴，骨为里，皮为表。地骨皮泻肾火，牡丹皮泻包络火，总治热在外无汗而骨蒸。知母泻肾火，治热在内有汗而骨蒸。四物汤加二皮，治妇人骨蒸。朱二允曰：能退内潮，人所知也。能退外潮，人实不知。病或风寒散而未尽，作潮往来，非柴葛所能治，用地骨皮走表又走里之药，消其浮游之邪，服之未有不愈者，特表明之。时珍曰：枸杞、地骨，甘寒平补，使精气充足而邪火自退。世人多用苦寒，以芩、连降上焦，知、柏降下焦，致伤元气，惜哉!予尝以青蒿佐地骨退热，累有殊功。）
甘草水浸一宿用。（肠滑者忌枸杞子，中寒者忌地骨皮。掘鲜者同鲜小蓟煎浓汁，浸下疳甚效。）
山茱萸  ***************************
山茱萸（补肝肾，涩精气。）
辛温酸涩。补肾温肝，（入二经气分。）固精秘气，强阴助阳，安五脏，通九窍，（《圣济》云：如何涩剂以通九窍?《经疏》云：精气充则九窍通利。昂按：山茱通九窍，古今疑之，得《经疏》一言，而意旨豁然。始叹前人识见深远，不易测识，多有如此类者。即《经疏》一语而扩充之，实可发医人之慧悟也。）暖腰膝，缩小便。
治风寒湿痹，（温肝故能逐风。）鼻塞目黄，（肝虚邪客则目黄。）耳鸣耳聋。（肾虚则耳鸣耳聋，皆固精通窍之功。王好古曰：滑则气脱，涩剂所以收之。仲景八味丸用之为君，其性味可知矣。昂按：《别录》、甄权，皆云能发汗，恐属误文。酸剂敛涩，何以反发?仲景亦安取发汗之药以为君乎?李士材曰：酸属东方，而功多在北方者，乙癸同源也。●肝为乙木，肾为癸水。）
去核用。（核能滑精。）
恶桔梗、防风、防己。
酸枣仁  ***************************
酸枣仁（补而润，敛汗，宁心。）
甘酸而润，（凡仁皆润。）专补肝胆。
炒熟酸温而香，亦能醒脾。（故归脾汤用之。）助阴气，坚筋骨，除烦止渴，（敛阴生津。）敛汗，（《经疏》曰：凡服固表药，而汗不止者，用枣仁炒研，同生地、白芍、五味、麦冬、竹叶、龙眼肉，煎服多效，汗为心液故也。）宁心。（心君易动，皆由胆怯所致。《经》曰：凡十一官，皆取决于胆也。）疗胆虚不眠，（温胆汤中或加用之。肝虚则胆亦虚，肝不藏魂，故不寐。血不归脾，卧亦不安。《金匮》治虚劳虚烦不眠，用酸枣仁汤，枣仁二升，甘草一两炙，知母、茯苓、芎藭各二两，深师加生姜二两，此补肝之剂。《经》曰：卧则血归于肝。苏颂曰：一方加桂一两，二方枣仁并生用，治不得眠，岂得以煮过便为熟乎?）酸痹久泻。（酸收涩，香舒脾。）
生用酸平，疗胆热好眠。（时珍曰：今人专以为心家药，殊昧此理。昂按：胆热必有心烦口苦之证，何以反能好眠乎?温胆汤治不眠，用二陈加竹茹、枳实，二味皆凉药，乃以凉肺胃之热，非以温胆经之寒也。其以温胆名汤者，以胆欲不寒不燥，当温为候耳。“胆热好眠”四字，不能无疑也。）
炒，研用。
恶防已。
杜仲  ***************************
杜仲（补腰膝。）
甘温能补，微辛能润，色紫入肝经气分。润肝燥，补肝虚。子能令母实，故兼补肾。肝充则筋健，肾充则骨强，能使筋骨相著。（皮中有丝，有筋骨相著之象。）
治腰膝酸痛，（《经》曰：腰者肾之府，转移不能，肾将惫矣。膝者筋之府，屈伸不能，筋将惫矣。一少年新娶，得脚软病，且痛甚，作脚气治不效。孙林曰：此肾虚也。用杜仲一两，半酒半水煎服，六日痊愈。按：腰痛不已者，属肾虚；痛有定处，属死血；往来走痛，属痰；腰冷身重，遇寒即发，属寒湿；或痛或止，属湿热；而其原多本于肾虚，以腰者肾之府也。）阴下湿痒，小便余沥，胎漏，（怀孕沥血。）胎坠。（惯坠胎者，受孕一两月，用杜仲八两，糯米煎汤浸透，炒断丝，续断二两，酒浸，山药六两，为糊丸，或枣肉为丸，米饮下。二药大补肾气，托住胎元，则胎不坠。）
出汉中，厚润者良。去粗皮剉，或酥炙、酒炙、蜜炙，盐酒炒、姜汁炒，断丝用。
恶黑参。
女贞子  ***************************
女贞子（平，补肝肾。）
甘苦而平。少阴之精，隆冬不凋。益肝肾，安五脏，强腰膝，明耳目，乌髭发，补风虚，除百病。（女贞，酒蒸，晒干，二十两，桑椹干十两，旱莲草十两，蜜丸，治虚损百病。如四月即捣桑椹汁，七月即捣旱莲汁，和药，不必用蜜。时珍曰：女贞，上品妙药，古方罕用何哉?）
女贞、冬青，《本草》作二种，实一物也。冬至采佳。酒蒸用。（近人放蜡虫于此树。）
楮实  ***************************
楮实（平，补，助阳。）
甘寒。助阳气，起阴痿，补虚劳，壮筋骨，明目充肌。（时珍曰：《别录》《大明》皆云楮实大补益，而《修真秘书》又云：久服令人骨痿，《济生秘览》治骨鲠用楮实煎汤，岂非软骨之徵乎?《本草发明》甚言其功，而云今补药中罕用，惜未之察耳。）
取子浸去浮者，酒蒸用。
皮：善行水，治水肿气满。（皮可为纸，楮汁和白芨飞面，调糊接纸，永不解脱。）
桑白皮  ***************************
桑白皮（泻肺，行水。《十剂》作燥，以其行水也。）
甘辛而寒。泻肺火，（罗谦甫曰：是泻肺中火邪，非泻肺气也。火与元气不两立，火去则气得安矣。故《本经》又云益气。东垣曰：甘固元气之不足而补虚，辛泻肺气之有余而止嗽。然性不纯良，不宜多用。钱乙泻白散，桑皮、地骨各一两，甘草五钱，每服二钱，入粳米百粒煎。时珍曰：桑皮、地骨，皆能泻火从小便出，甘草泻火缓中，粳米清肺养血，乃泻肺诸方之准绳也。一妇鼻久不闻香臭，后因他疾，缪仲醇为处方，每服桑皮至七八钱，服久而鼻塞忽通。）利二便，散瘀血，下气行水，止嗽清痰。（《发明》曰：肺中有水，则生痰而作嗽，除水气正所以泻火邪，实则泻其子也。火退气宁，则补益在其中矣。《十剂》曰：燥可去湿，桑白皮、赤小豆之类是也。）
治肺热喘满，唾血热渴，水肿胪胀。
肺气虚，及风寒作嗽者慎用。
为线可缝金疮。
刮去外皮，取白用。（如恐其泻气，用蜜炙之。）
续断、桂心为使，忌铁。
桑：乃箕星之精。其木利关节，养津液，行水，（《录验方》：枝皮细剉，酿酒服良。）祛风。（桑枝一升，细剉炒香，水三升，熬至二升，一日服尽，名桑枝煎，治风气、脚气、口渴。）其火拔引毒气，祛风寒湿痹。（凡痈疽不起，瘀肉不腐，瘰疬流注，臁顽恶疮不愈，用桑木片，扎成小把，燃火，吹息，灸患处，内服补托药，良。）煎补药，熬诸膏，宜用桑柴，内亦宜桑枝搅。
桑椹：甘凉。色黑入肾而补水，利五脏关节，安魂镇神，聪耳明目，生津止渴，（炼膏，治服金石药热渴。）利水消肿，解酒乌髭。晒干为末，蜜丸良。取极熟者，滤汁熬膏，入蜜炼稠，点汤和酒并妙，入浇酒经年愈佳。（每日汤点服，亦治瘰疬，名文武膏，以椹名文武实也。）
桑叶：甘寒，手足阳明之药（大肠、胃），凉血，（刀斧伤者，为末干贴之妙。）燥湿，去风明目，（采经霜者，煎汤洗眼，去风泪；洗手足，去风痹。桑叶、黑脂麻等分，蜜丸，名扶桑丸，除湿去风，乌须明目，以五月五日、六月六日，立冬日采者佳。一老人年八十四，夜能细书，询之，云：得一奇方，每年九月二十三日，桑叶洗目一次，永绝昏暗。）末服，止盗汗。（严州有僧，每就枕，汗出遍身，比旦，衣被皆透，二十年不能疗。监寺教采带露桑叶，焙干为末，空心米饮下二钱，数日而愈。）代茶止消谒。
桑寄生  ***************************
桑寄生（补筋骨，散风湿。）
苦坚肾，助筋骨而固齿长发；（齿者骨之余，发者血之余。）甘益血，止崩漏而下乳安胎。（三证皆由血虚。）外科散疮疡，追风湿。
他树多寄生，以桑上采者为真，杂树恐反有害。茎叶并用。
忌火。
栀子  ***************************
栀子（泻心、肺、三焦之火。）
苦寒，轻飘象肺，色赤入心。泻心肺之邪热，使之屈曲下行，从小便出，（海藏曰：或用为利小便药，非利小便，乃肺清则化行，而膀胱津液之府，得此气化而出也。）而三焦之郁火以解；热厥、（厥有寒热二证。）心痛以平；（丹溪曰：治心痛，当分新久。若初起因寒、因食，宜当温散；久则郁而成热，若用温剂，不助痛添病乎?古方多用栀子为君，热药为之向导，则邪易伏。此病虽日久，不食不死，若痛止恣食，病必再作也。）吐衄、血淋、血痢之病以息。（最清胃脘之血，炒黑，末服。吹鼻治衄。《本草汇》曰：治实火之血，顺气为先，气行则血自归经；治虚火之血，养正为先，气壮则自能摄血。丹溪曰：治血不可单行单止，亦不可纯用寒药。●气逆为火，顺气即是降火。）
治心烦懊憹不眠，（仲景用栀子豉汤。王好古曰：烦者气也，燥者血也，故用栀子治肺烦，香豉治肾燥。亦用作吐药，以邪在上焦，吐之则邪散，《经》所谓其高者因而越之也。按：栀豉汤，吐虚烦客热；瓜蒂散，吐痰食宿寒。）五黄，（古方多用栀子、茵陈。）五淋，亡血津枯，口渴目赤，紫癜白癞，皰皶疮疡。（皮腠，肺所主故也。）
生用泻火，炒黑止血，姜汁炒止烦呕。内热用仁，表热用皮。
猪苓  ***************************
猪苓（通，行水。）
苦泄滞，淡利窍，甘助阳。入膀胱、肾经。升而能降，开腠发汗，利便行水，与茯苓同而不补。
治伤寒温疫大热，（《经疏》曰：大热利小便，亦分消之意。）懊憹消渴，肿胀淋浊，泻痢痎疟。（疟多由暑，暑必兼湿。《经》曰：夏伤于暑，秋为痎疟。）
然耗津液，多服损肾昏目。（肾水不足则目昏。仲景五苓散，猪苓、茯苓、泽泻、白术、桂，为治水之总剂。昂按：《经》曰：膀胱者，州都之官，津液藏焉，气化则能出矣。用肉桂辛热引入膀胱，所以化其气也。除桂名四苓散。《资生经》曰：五苓散能生津液，亦通大便。曾世荣治惊风，亦用五苓散。白茯苓安心神，泽泻导小便，小肠利而心气平，木得桂而枯，能抑肝而风自止，可谓善用五苓者矣。）
多生枫树下，块如猪屎故名。（马屎曰通，猪屎曰苓，苓即屎也。古字通用。）肉白而实者良。去皮用。
黄柏  ***************************
黄柏（泻相火，补肾水。）
苦寒微辛。沉阴下降，泻膀胱相火，（足太阳引经药。）补肾水不足，坚肾润燥，（《发明》曰：非真能补也。肾苦燥，急食辛以润之；肾欲坚，急食苦以坚之也。相火退而肾固，则无狂荡之患矣。按：肾本属水，虚则热矣；心本属火，虚则寒矣。）除湿清热。
疗下焦虚，骨蒸劳热，（阴虚生内热。）诸痿瘫痪，（热胜则伤血，血不荣筋，则软短而为拘；湿胜则伤筋，筋不束骨，则弛长而为痿。合苍术名二炒散，清热利湿，为治痿要药。或兼气虚、血虚、脾虚、肾虚、湿痰死血之不一，当随证加治。）目赤耳鸣，（肾火。）消渴便闭，黄疸水肿，（王善夫病便闭，腹坚如石，腿裂出水，饮食不下，治以利小便药，遍服不效。东垣曰：此奉养太过，膏粱积热，损伤肾水，致膀胱干涸，小便不化，火又逆上，而为呕哕，《难经》所谓关则不得小便，格则吐逆者，《内经》所谓无阴则阳无以化也。遂处以北方大苦寒之剂，黄柏、知母各一两，酒洗焙研，桂一钱为引，名滋肾丸，每服二百丸，少焉，前阴如刀剌火烧，溺出床下成流，肿胀遂消。）水泻热痢，痔血肠风，漏下赤白，（皆湿热为病。）诸疮痛痒，头疮，（研末敷之。）口疮。（蜜炒研含。凡口疮用凉药不效者，乃中气不足，虚火上炎，宜用反治之法，参、术、甘草补土之虚，干姜散火之标，甚者加附子，或噙官桂，引火归元。）杀虫安蛔。
久服伤胃，尺脉弱者禁用。（若虚火上炎，服此苦寒之剂，有寒中之变。时珍曰：知母佐黄柏，滋阴降火，有金水相生之义。古云：黄柏无知母，犹水母之无虾也。盖黄柏能制命门、膀胱阴中之火，知母能清肺金滋肾水之化源。丹溪曰：君火者，人火也，心火也，可以水灭，可以直折，黄连之属可以制之。相火者，天火也，龙雷之火也，阴火也，不可以水湿制之，当从其性而伏之，惟黄柏之属，可以降之。按：火有虚火、实火、燥火、湿火、郁火、相火之异。虚火宜补，实火宜泻，燥火宜滋润，郁火宜升发。湿火由湿郁为热，多病胕肿，《经》所谓诸腹胀大，皆属于热；诸病胕肿，皆属于火是也，宜利湿清热而兼补脾。相火寄于肝、肾，乃龙雷之火，非苦寒所能胜，宜滋阴养血，壮水之主，以制阳光。又按：诸病之中，火证为多，有本经自病者，如忿怒生肝火，焦思生心火之类是也。有子母相克者，如心火克肺金，肝木克脾火之类是也。有脏腑相移者，如肺火咳嗽，久则移热于大肠而泄泻；心火烦焦，久则移热于小肠而为淋閟之类是也。又有别经相移者，有数经合病者，当从其重者而治之。）
川产肉厚色深者良。生用降实火，蜜炙则不伤胃，炒黑能止崩带。酒制治上，蜜制治中，盐制治下。（又末乳调，能涂冻疮。）
枳实、枳壳  ***************************
枳实、枳壳（泻，破气，行痰。枳实小，枳壳大。）
苦酸微寒。其功皆能破气，气行则痰行喘止，痞胀消，（脾无积血，心下不痞。浊气在上，则生腹胀。东垣曰：枳实治下而主血，枳壳治上而主气。）痛刺息，后重除。
治胸痹结胸，食积五膈，痰癖癥结，呕逆咳嗽，水肿胁胀，（肝郁。）泻痢淋闭，痔肿肠风，除风去痹。（辛散风。）开胃健脾，所主略同。但枳实利胸膈，枳壳宽肠胃；枳实力猛，（大小承气汤皆用之。丹溪曰：枳实泻痰，能冲墙倒壁。）枳壳力缓为少异。
孕妇及气虚人忌用。（按：《本草》，壳实皆云明目，思之不得其解，然目疾方中多用之，岂以其破浊气，即能升清气乎?《本经》又言枳实益气，想亦同此理也，故厚朴调中，亦有益气明目之文。王好古曰：枳实佐以参、术、干姜则益气，佐以硝、黄、牵牛则破气。此《本经》所以言益气，而复言消痞也。张元素曰：枳壳泄肺走大肠，多用损胸中至高之气。昔湖阳公主难产，方士进瘦胎饮，用枳壳四两，甘草三两，五月后日服一钱。洁古改以枳、术，名束胎丸。寇宗奭明其不然。盖孕妇全赖血气以养胎，血气充实，胎乃易生。彼公主奉养太过，气实有余，故可服之，若概施则误矣。时珍曰：八九月胎，气盛壅滞，用枳壳、苏梗以顺气，胎前无滞，则产后无虚也。气弱者，大非所宜矣。）
皮厚而小为枳实，壳薄虚大为枳壳。陈者良。麸炒用。（时珍曰：壳、实上世未分，魏、晋始分用。洁古、东垣始分壳治上，实治下。海藏始分壳主气，实主血。然仲景治上焦胸痹、痞满用枳实；诸方治下血、痢、痔、肠秘后重用枳壳。则实不独治下，而壳不独治高也。盖自飞门至魄门，皆肺主之，三焦相通，一气而已。●飞门，口也。魄门，即肛门。）
厚朴  ***************************
厚朴（泻，下气，散满。）
苦降能泻实满，辛温能散湿满。（王好古曰：《别录》言：厚朴温中益气，消痰下气，果泄气乎?益气乎?盖与枳实、大黄同用，则泻实满，所谓消痰下气是也；与橘皮、苍术同用，则除湿满，所谓温中益气是也；与解利药同用，则治伤寒头痛；与泻利药同用，则厚肠胃。大抵味苦性温，用苦则泻，用温则补也。●同大黄、枳实，即承气汤；同橘皮、苍术，即平胃散。●按：胀满证多不同，消补贵得其宜，气虚宜补气，血虚宜补血，食积宜消导，痰滞宜行痰，挟热宜清热，湿盛宜利湿，寒郁者散寒，怒郁者行气，蓄血者消瘀，不宜专用行散药。亦有服参、芪而胀反甚者，以挟食、挟血、挟热、挟寒，不可概作脾虚气弱治也。）入足太阴、阳明（脾、胃）。平胃调中，（佐苍术为平胃散，平湿土之太过，以致于中和。）消痰化食，厚肠胃，行结水，破宿血，杀脏虫。
治反胃呕逆，喘咳泻痢，冷痛霍乱。
误服脱人元气，孕妇忌之。
榛树皮也，肉厚紫润者良。去粗皮，姜汁炙，或醋炒用。
干姜为使，恶泽泻、硝石。忌豆，犯之动气。
槟榔  ***************************
槟榔（泻气行水，破胀攻坚。）
苦温破滞，辛温散邪。泻胸中至高之气，使之下行，性如铁石，能坠诸药至于下极。攻坚去胀，消食行痰，下水除风，杀虫醒酒。
治痰癖癥结，瘴疠疟痢，水肿脚气。（脚气冲心，尤须用之。童便、姜汁温酒调服。）治大小便气秘，里急后重。（同木香用，木香能利气。）
过服则损真气。（岭南多瘴，以槟榔代茶，其功有四：醒能使醉，醉能使醒，饥能使饱，饱能使饥。然泄脏气，无瘴之地忌用。）
鸡心尖长，破之作锦纹者良。（程星海曰：阴毛生虱，世鲜良方，以槟榔煎水洗即除。又方，以心红擦之亦好。）
大腹皮  ***************************
大腹皮（泻，下气；通，行水。）
辛泄肺，温和脾，下气行水，通大小肠。
治水肿脚气，痞胀痰膈，瘴疟霍乱。
气虚者忌用。
子：似槟榔，腹大形扁。（故与槟榔同功。）
取皮酒洗，黑豆汤再洗，煨用。（鸩鸟多栖其树，故宜洗净。）
槐实  ***************************
槐实（即槐角。泻风热，凉大肠。）
苦寒纯阴，入肝经气分。疏风热，润肝燥，凉大肠。治烦闷风眩，痔血肠风，（粪前有血名外痔，粪后有血名内痔，谷道努肉名举痔，头上有孔名痔瘘，疮内有虫名虫痔。大法用槐角、地榆、生地凉血，芩、连、栀、柏清热，防风、秦艽祛风湿，芎、归、人参和血生血，枳壳宽肠，升麻升提，治肠风略同。不宜专用寒凉，须兼补剂收功。）阴疮湿痒。明目止泪，（清肝，泪为肝热。）固齿乌髭，（十月上已采，渍牛胆中，阴干百日，食后吞一枚，明目补脑，发白还黑。肠风痔血，尤宜服之。）杀虫，（根皮皆能洗痔。）堕胎。
去单子及五子者，铜槌槌碎，牛乳拌蒸。（槐乃虚星之精。）
槐花：苦凉。入肝、大肠血分而凉血。（血凉则阴自足。）治风热目赤，赤白泄痢，五痔肠风，吐崩诸血。（舌上无故出血如线者，名血衄，炒研掺之。）陈者良。
苦楝子  ***************************
苦楝子（一名金铃子。泻湿热，治疝，杀虫。）
苦寒、有小毒。能入肝舒筋，能导小肠、膀胱之热，因引心包相火下行，通利小便，为疝气要药，亦治伤寒热狂、热厥、腹痛、心痛。杀三虫，疗疡疥。（《夷坚志》：消渴证，有虫耗其津液者，取根皮浓煎，加少麝服，下其虫而渴自止。）
脾胃虚寒忌之。
川产良。酒蒸，（寒因热用。）去皮取肉去核用，用核则槌碎。浆水煮一伏时，去肉用。
茴香为使。
蔓荆子  ***************************
蔓荆子（轻，宣，散上部风热。）
辛苦微寒，轻浮升散。入足太阳、阳明、厥阴经（膀胱、胃、肝）。搜风凉血，通利九窍。
治湿痹拘挛，头痛脑鸣，（太阳脉络于脑。）目赤齿痛，（齿虽属肾，为骨之余，而上龈属足阳明，下龈属手阳明。阳明风热上攻，则动摇肿痛。）头面风虚之证。明目固齿，长发泽肌。
去膜，打碎用，亦有酒蒸炒用者。
恶石膏、乌头。
石南叶  ***************************
石南叶（宣，去风，补肾。）
辛散风，苦坚肾。补内伤阴衰，利筋骨皮毛，为治肾虚脚弱风痹要药。
妇人不可久服，令思男。（时珍曰：今人绝不知用，盖为《药性论》有令人阴痿之说也。不知此药能令肾强，人或藉此纵欲，以致痿弱，归咎于药，良可慨也。昂按：石南补阴祛风则有之，然味辛不热，不助相火，亦未闻淫邪方中用石南者。《别录》思男之说，殆不可信。）
关中者佳。炙用。
辛夷  ***************************
辛夷（即木笔花。宣，散上焦风热。）
辛温轻浮。入肺胃气分。能助胃中清阳上行，通于头脑，温中解肌，通九窍，利关节。
主治鼻渊、鼻塞，（肺主鼻，胆移热于脑，则鼻多浊涕而渊。风寒客于脑则鼻塞。《经》曰：脑渗为涕。王冰曰：胆液不澄，则为浊涕，如泉不已，故曰鼻渊。）及头痛面䵟，（音旱，黑斑。可作面脂。）目眩齿痛，九窍风热之病。
然性走窜，气虚火盛者忌服。（时珍曰：肺开窍于鼻，阳明胃脉环鼻上行。脑为元神之府，鼻为命门之窍。人之中气不足，清阳不升，则头为之倾，九窍为之不利。吾乡金正希先生尝语余曰：人之记性，皆在脑中。小儿善忘者，脑未满也。老人健忘者，脑渐空也。凡人外见一物，必有一形影留于脑中。昂思今人每记忆往事，必闭目上瞪而思索之，此即凝神于脑之意也。不经先生道破，人皆习焉而不察矣。李时珍曰：脑为元神之府，其于此义，殆暗符欤?）
去外皮毛，（毛射肺，令人咳。）微炒用。
芎藭为使，恶石脂，畏黄芪、菖蒲、石膏。
郁李仁  ***************************
郁李仁（润燥，泻气，破血。）
辛苦而甘。入脾经气分。性降下气行水，破血润燥。
治水肿癃急，大肠气滞，关格不通。用酒能入胆，治悸目张不眠。（一妇因大恐而病，愈后目张不瞑。钱乙曰：目系内连肝胆，恐则气结，胆横不下，郁李润能散结，随酒入胆，结去胆下，而目瞑矣。）然治标之剂。
多服，渗人津液。
去皮尖，蜜浸研。
金樱子  ***************************
金樱子（涩精，固肠。）
酸涩，入脾、肺、肾三经。固精秘气。
治梦泄遗精，（和芡实为丸，名水陆丹。）泄痢便数。（丹溪曰：经络隧道，以通畅为平和，而昧者以涩性为快，熬膏食之，自作不靖，咎将谁执?时珍曰：无故而食以恣欲则不可，若精气不固者，服之何害?）
似榴而小，黄赤有剌，取半黄，（熟则纯甘。）去刺核用，熬膏亦良。（《笔谈》云：熬膏则甘，全失涩味。）
诃子  ***************************
诃子（涩肠，敛肺，泻气。）
苦以泄气消痰，酸以敛肺降火，（东垣曰：肺苦气上逆，急食苦以泄之，以酸补之。诃子苦重泄气，酸轻不能补肺，故嗽药中不用。）涩以收脱止泻，温以开胃调中。
治冷气腹胀，膈气呕逆，痰嗽喘急，（肺挟痰水，或被火伤，故宜苦酸以敛之。）泻痢脱肛，肠风崩带。（皆取其酸涩。）开音止渴。（肺敛则音开，火降则渴止。古方有诃子清音汤。）
然苦多酸少，虽涩肠而泄气，气虚及嗽、痢初起者忌服。（同乌梅、倍子，则收敛；同陈皮、厚朴，则下气；得人参，治肺虚寒嗽；得陈皮、砂仁，治冷气腹胀；佐白术、莲子，治虚寒久泻；佐樗皮，治肠癖便血；同蛇床、五味、山茱、续断、杜仲，治虚寒带下。）
从番舶来，番名诃黎勒，岭南亦有。六棱黑色，肉厚者良。酒蒸一伏时，去核取肉用，用肉则去核。生用清金行气，煨熟温胃固肠。（海鱼放涎凝滑，船不能行，投诃子汤，寻化为水，其化痰可知。）
乌药  ***************************
乌药（宣，顺气。）
辛温香窜，上入脾肺，下通肾经。能疏胸腹邪逆之气，一切病之属气者皆可治。气顺则风散，故用以治中气中风，（厥逆痰壅，口噤脉伏，身温为中风，身冷为中气。又有痰为中风，无痰为中气。《局方》治此，亦用乌药顺气散。许学士云：暴怒伤阴，暴喜伤阳，忧愁不已，气多厥逆，往往得中气之证，不可作中风治。）及膀胱冷气，小便频数，反胃吐食，宿食不消，泻痢霍乱。女人血凝气滞，小儿蚘蛔，外如疮疖疥疠，皆成于血逆，理气亦可治之。疗猫犬百病。
气虚、气热者禁用。（时珍曰：四磨汤，治七情郁结，上气喘急者，降中兼收，泻中兼补也。方用人参、乌药、沉香、槟榔，各浓磨汁七分合煎。缩泉丸，用同益智等分为丸，治虚寒便数者，取其通阳明、少阴也。）
根有车毂纹，形如连珠者良。酒浸一宿用。（亦有煅研用者。）
五加皮  ***************************
五加皮（宣，祛风湿；补，壮筋骨。）
辛顺气而化痰，苦坚骨而益精，温祛风而胜湿，逐肌肤之瘀血，疗筋骨之拘挛。（肾得其养，则妄水去而骨壮；肝得其养，则邪风去而筋强。）
治五缓虚羸，（五脏筋脉缓纵。《千金方》补云：五月五日采茎，七月七日采叶，九月九日采根，合为末，治五劳。）阴痿囊湿，女子阴痒，（湿生虫。）小儿脚弱。明目愈疮。酿酒尤良。（王纶曰：风病饮酒，能生痰火，惟五加浸酒益人。）
茎青，节白，花赤，皮黄，根黑，上应五车之精。芬香五叶者佳。
远志为使，恶玄参。
椿樗白皮  ***************************
椿樗白皮（涩肠，燥湿。）
苦燥湿，寒胜热，涩收敛。入血分而涩血，去肺胃之陈痰。
治湿热为病，泄泻久痢，崩带肠风，梦遗便数，有断下之功。（痢疾滞气未尽者勿遽用，勉强固涩，必变他证。）去疳[匿/虫]，樗皮尤良。（时珍曰：椿皮入血分而性涩，樗皮入气分而性利。凡血分受病不足者宜椿皮，气分受病有郁者宜樗皮。《乾坤生意》治疮肿下药，用樗皮水研，服汁取利，是其验矣。●昂按：樗皮止泻痢，终是涩剂。●寇氏曰：一妇年四十余，耽饮无度，多食鱼蟹，积毒在脏，日夜二三十泻，便与脓血杂下，大肠连肛门甚痛。用止血痢药不效，用肠风药益甚，盖肠风有血无脓也。服热药，腹愈痛，血愈下；服冷药，注泻食减；服温平药，则若不知。年余待毙。或教服人参散，樗皮、人参各一两为末，空心温酒或米饮下二钱，遂愈。●昂按：此方仍是作痢疾治。）
香者为椿，肌实而赤嫩，其苗可茹；臭者为樗，肌虚而白，主治略同。根东引者良。去粗皮，或醋炙、蜜炙用。
忌肉面。
榆白皮  ***************************
榆白皮（滑，利窍。）
甘滑下降。入大小肠、膀胱经。行经脉，利诸窍，通二便，渗湿热，滑胎产，（或胎死腹中，服汁可下。）下有形留著之物。
治五淋肿满，（《备急方》捣屑作粥食，小便利瘥。）喘嗽不眠。（嵇康《养生论》：榆，令人瞑。）疗疥癣秃疮，消赤肿妒乳。（乳痈汁不出，内结成肿，名妒乳。和陈醋滓调，日六七易，效。《十剂》曰：滑可去著，冬葵子、榆白皮之属是也。）
有赤、白二种，去粗皮，取白用。（采皮为面，荒年当粮可食。香剂以之调和，黏滑胜于胶漆。）
秦皮  ***************************
秦皮（涩而补，明目。）
苦寒。色青性涩。补肝胆而益肾，以能平木，（能除肝热。）故治目疾，（洗目赤，退翳膜。）惊痫；以其收涩而寒，故治崩带下痢；（仲景白头翁汤用之。）以其涩而补下焦，故能益精有子。（时珍曰：天道贵啬。唯收涩故能补。今人只知其治目一节，几于废弃，良为可惋。）
出西土，皮有白点，渍水碧色，书纸不脱者真。
大戟为使，恶吴茱萸。
海桐皮  ***************************
海桐皮（宣，祛风湿。）
苦温。（《经疏》云：应兼辛。）入血分。祛风、去湿、杀虫，能行经络，达病所。
治风蹶顽痹，腰膝疼痛，（《传信方》：海桐、薏苡各二两，芎藭、羌活、地骨皮、五加皮各二两，甘草五钱，生地七两，酒二斗浸。此方不得增减，早中晚饮，常令醺醺。）疳[匿/虫]疥癣，目赤，（煎洗。）牙虫。（煎服，或含漱。）
出广南，皮白坚韧，作索不烂。
蕤仁  ***************************
蕤仁（亦名白桵。补，明目。）
甘温。（《别录》微寒。）入心、肝、脾三经。消风散热，益水生光。（三经皆血脏也，血得其养，则目疾平。凡目病在表，当疏风、清热；在里属肾虚血少神劳，宜补肾、养血、安神。远视为肾水亏，近视为火不足。）
治目赤肿痛，眦烂泪出。亦治心腹邪热，结气痰痞。（今人惟用疗眼。陈藏器曰：生治足睡，熟治不眠。）
丛生有刺，实如五味，圆扁有纹，紫赤可食。取仁浸，去皮尖，研用。
密蒙花  ***************************
密蒙花（润肝明目。）
甘而微寒。入肝经气、血分。润肝燥。
治目中赤脉，青盲、肤翳，赤肿眵（音鸱，眼脂。）泪，小儿疳气攻眼。
产蜀中，叶冬不凋，其花繁密蒙茸，故名。拣净酒浸一宿，候干，蜜拌蒸，晒三次。
芙蓉花  ***************************
芙蓉花（泻，凉血解毒。）
辛平。性滑涎黏。清肺凉血，散热止痛，消肿排脓。
治一切痈疽、肿毒有殊功。（用芙蓉花或叶或皮或根，生捣或干研末，蜜调涂四围，中间留头，干则频换。初起者即觉清凉，痛止肿消；已成者，即脓出；已溃者，则易敛。疡科秘其名为清凉膏、清露散、铁箍散，皆此物也。或加赤小豆末，或苍耳烧存性为末，加入亦妙。）
山茶花  ***************************
山茶花（泻，凉血。）
甘微辛寒。色赤入血分。
治吐衄肠风。麻油调末，涂汤火伤。
用红者为末，入童便、姜汁、酒调服，可代郁金。
木槿  ***************************
木槿（泻热。）
苦凉。活血润燥。
治肠风泻血，痢后热渴。作饮服，令人得睡。
川产者治癣疮。（癣疮有虫，用川槿皮肥皂水浸，时时搽之，或浸汁磨雄黄尤妙。）
用根皮。
杉木  ***************************
杉木（宣，散肿胀。）
辛温。去恶气，散风毒。
治脚气肿痛，心腹胀满，洗毒疮。（柳子厚纂《救死方》云：得脚气夜半痞绝，胁块如石，昏困且死。郑洵美传杉木汤，食顷大下，块散气通。用杉木节一升，橘叶一升，无叶以皮代，大腹槟榔七枚，连子槌碎，童便三升煮，分二服。若一服得快利，即停后服。）
有赤、白二种，赤油斑如野鸡者，作棺尤贵，性直烧炭，最发火药。
乌臼木  ***************************
乌臼木（泻热毒。）
苦凉。性沉而降，利水通肠，功胜大戟。
疗疔肿，解砒毒。（极能泻下。凡患肿毒，中砒毒者，不拘根、皮、枝、叶，捣汁多饮，得大利即愈，虚人忌用。）
子：可作烛。
水杨柳  ***************************
水杨柳（宣，行气血。）
苦平。痘疮顶陷，浆滞不起者，用枝煎汤浴之。（此因气凝血滞，或风寒外束而然，得此暖气透达，浆随暖而行，再用助气血药更效。）
枝：煎汁。治黄疸。
皂角  ***************************
皂角（通关窍，搜风。）
辛咸性燥，气浮而散。入肺、大肠经。金胜木，燥胜风，故兼入肝，搜风泄热。
吹之导之，则通上下关窍，而涌吐痰涎，搐鼻立作喷嚏。治中风口噤，胸痹喉痹。（凡中风不省人事，口噤不能进药，急提头发，手掐人中，用皂角末或半夏末吹入鼻中，有嚏者生，无嚏者为肺气已绝，死。或用稀涎散吐之。皂角末一两，白矾五钱，每用一钱，温水调灌，或加藜芦少麝，鹅翎探喉，令微吐稀涎，再用药治。年老气虚人忌用。）
服之则除湿去垢，（最去油腻，刮人肠胃。）消痰破坚，（取中段，汤泡服，治老人风秘。）杀虫下胎。治风湿风癞，痰喘肿满，坚癥囊结。（厥阴肝脉，络阴器。寒客肝经，则为囊结。）
涂之则散肿，消毒。
煎膏，贴一切痹痛。
合苍术焚之，辟瘟疫湿气。
一种小如猪牙，一种长而枯燥，一种肥厚多脂，多脂者良。去粗皮子弦，或蜜炙、酥炙，绞汁烧灰用。
柏实为使，恶麦冬，畏人参、苦参。（性能消铁，不结荚者，凿树一孔，入铁封之，则结荚矣。锤碾见之，久则成孔，故此木不能烧爨。）
皂角刺：辛温，搜风杀虫，功同皂荚。但其锋锐，能直达患处，溃散痈疽。治痈毒妒乳，风疠恶疮，（疠同癞。●疠乃营气热附，风寒客于脉而不去。《经》曰：脉风成为疠，脉与营皆血也。蒸晒为末，大黄汤调下。）胎衣不下。
痈疽已溃者禁用，孕妇忌之。
皂角子：通大便燥结，煅存性用。（汪机曰：其性得湿则滑。李时珍曰：亦辛以润之之义，非得湿则滑也。）
肥皂荚  ***************************
肥皂荚（泻热毒。）
辛温。除风湿，去垢腻。（故澡身盥面用之。）
疗无名肿毒有奇功。（不拘奇疡恶毒，用生肥皂去子弦及筋，捣烂，酽醋和敷立愈。不愈再敷，奇验。此方方书未载，若贫人僻地仓猝无药者，用之甚便，故特著之。《集成》云：生肥皂，火煅存性，生油腻粉调敷诸恶疮。）
棕榈  ***************************
棕榈（涩，止血。）
苦能泄热，涩可收脱。烧黑能止血。（红见黑则止，不可烧过。棕榈、侧柏、卷柏烧存性，饭丸，止远年下血，亦可煎服。）
治吐衄、下痢、崩带、肠风。
失血过多者，初起未可遽用。
年久败棕尤良。（与发灰同用，更良。）
茶  ***************************
茶（泻热，清神，消食。）
苦甘微寒。下气消食，去痰热，除烦渴，清头目，（得春初生发之气，故多肃清上膈之功。《汤液》云：茶苦寒下行，如何是清头目?《蒙筌》曰：热下降，则上自清矣。）醒昏睡，（清神。）解酒食、油腻、烧炙之毒，利大小便，多饮消脂，（最能去油。）寒胃，（故浓茶能引吐。《千金》疗猝头痛如破，非中冷、中风，由痰厥气上冲所致，名厥头痛。单煮茶恣饮取吐，直吐出胆汁乃已，渴而即瘥。）
酒后饮茶，引入膀胱肾经，患瘕疝水肿。空心亦忌之。（与姜等分浓煎，名姜茶饮，治赤白痢。茶助阴，姜助阳，使寒热平调，并能消暑解酒食毒。）
陈细者良，粗者损人。
吴茱萸  ***************************
吴茱萸（燥，祛风寒湿；宣，下气开郁。）
辛苦大热，有小毒。入足太阴血分（脾），少阴、厥阴气分（肾、肝。其气燥，故专入肝而旁及脾肾。）润肝燥脾，温中下气，除湿解郁，去痰杀虫，开腠理，逐风寒。
治厥阴头痛，（仲景用吴茱萸汤。）阴毒腹痛，（痛在小腹。）呕逆吞酸，（俗名醋心，亦有吐酸者，宜降火清痰，用吴茱作向导。蔡中丞苦痰饮，率十日一发，头痛背寒，呕酸不食。得一方，茯苓、吴茱汤泡七次，等分蜜丸，名吴仙丹，前后痰方无及此者。）痞满噎膈，（胃冷。）食积泻痢，血痹阴疝，痔疾肠风，脚气水肿，口舌生疮，（为末，醋调贴足心，过夜便愈，能引热下行。）冲脉为病，气逆里急。（宜此主之。）性虽热，而能引热下行。（段成式言：椒性善下，吴茱性上，似不尽然。寇宗奭曰：此物下气甚速。东垣曰：浊阴不降，厥气上逆，膈塞胀满，非吴茱不可治也。昂按：吴茱辛热，故性上，气味俱厚，故善降。）利大肠壅气，（故治肠风、痔痢。）下产后余血。（故产后必用之。）
然走气动火，昏目发疮，血虚有火者禁用。
陈者良。泡去苦烈汁用。（须泡数次。）止呕，黄连水炒。治疝，盐水炒。治血，醋炒。
恶丹参、硝石。
川椒  ***************************
川椒（宣，散寒湿；燥，补火。）
辛热纯阳。入肺发汗散寒，治风寒咳嗽；入脾暖胃燥湿，消食除胀。治心腹冷痛，吐泻澼痢，痰饮水肿。（《千金方》：有人冷气入阴囊肿满，生椒择净，帛裹著丸囊，厚半寸，须臾热气大通，日再易，取消瘥。梅师用桂末涂亦良。）入右肾命门补火，治肾气上逆，（能下行导火归元。每日吞三十粒，大能温补下焦。）阳衰溲数，阴汗泄精。（下焦虚寒。）坚齿明目，破血通经，除癥安蛔，（虫见椒则伏。仲景蛔厥乌梅丸用之。凡虫啮腹痛者，面白唇红，时发时止。）杀鬼疰、虫鱼毒。（最杀劳虫。危氏神授丸，川椒炒出汗为末，米饮下三钱。有人病传尸劳，遇异人传此方。服至二斤，吐出虫如蛇而安。）
肺胃素热者恶服。（丹溪曰：食椒既久，则火自水中生，多被其毒也。）
秦产名秦椒，俗名花椒，实稍大。蜀产肉厚皮皱为川椒，闭口者杀人。微炒去汗捣，去里面黄壳，取红用。（名椒红。）得盐良。（入肾。）
使杏仁，畏款冬、防风、附子、雄黄、麻仁、凉水。（椒乃玉衡星之精，辟疫伏邪，故岁旦饮椒柏酒。）
子：名椒目。苦辛，专行水道，不行谷道，能治水臌，除胀定喘，及肾虚耳鸣。
胡椒  ***************************
胡椒（燥，快膈，消痰。）
辛热纯阳。暖胃快膈，下气消痰。
治寒痰食积，肠滑冷痢，阴毒腹痛，胃寒吐水，牙齿浮热作痛。（合荜茇散之。）杀一切鱼肉、鳖、蕈（音寻，上声。）毒，食料宜之，嗜之者众。
多食损肺，走气动火，发疮痔脏毒，齿痛目昏。
毕澄茄：一类二种，主治略同。
苏木  ***************************
苏木（泻，行血，解表。）
甘咸辛凉，入三阴血分。行血去瘀，发散表里风气。（宜与防风同用。）
治产后血晕，（《肘后方》：煮汁服。《海藏方》：加乳香酒服。）胀满欲死，血痛血瘕，经闭气壅，痈肿扑伤。排脓止痛，多破血，少和血。
出苏方国，交爱亦有。
忌铁。
沉香  ***************************
沉香（重，宣，调气，补阳。）
辛苦性温。诸木皆浮，而沉香独沉，故能下气而坠痰涎。（怒则气上，能平则下气。）能降亦能升，气香入脾，故能理诸气而调中。（东垣曰：上至天，下至泉，用为使，最相宜。）其色黑体阳，故入右肾命门，暖精助阳，行气不伤气，温中不助火。
治心腹疼痛，噤口毒痢，癥癖邪恶，冷风麻痹，气痢气淋。
色黑沉水者良。香甜者性平，辛辣者热。入汤剂，磨汁用。入丸散，纸裹置怀中，待燥碾之。
忌火。（鹧鸪斑者名黄沉，如牛角黑者名黑沉，咀之软，削之卷者名黄蜡沉，甚难得。浮者名栈香，半沉者名煎香，鸡骨香虽沉而心空，并不堪用。）
檀香  ***************************
檀香（宣，理气。）
辛温。调脾肺，利胸膈，去邪恶，能引胃气上升，进饮食，为理气要药。（《内典》云：栴檀涂身，能除热恼。昂按：内兴欲念，亦称“热恼”，盖诸香多助淫火，唯檀香不然，故释氏焚之，道书又以檀为俗香，不可以供上真。）
紫檀  ***************************
紫檀（重，和血。）
咸寒。血分之药。和荣气，消肿毒，敷金疮，止血定痛。
降真香  ***************************
降真香（焚之能降诸真，故名。宣，辟恶，止血，生肌。）
辛温。辟恶气怪异，疗伤折金疮，止血定痛，消肿生肌。（周崇逐寇被伤，血出不止，敷花蕊石散不效。军士李高，用紫金藤散敷之，血止痛定，明日结痂无瘢，曾救万人。紫金藤，即降真香之最佳者也。）
丁香  ***************************
丁香（燥，暖胃，补肾。）
辛温纯阳，泄肺温胃，大能疗肾，壮阳事，暖阴户。
治胃冷壅胀，呕哕呃逆，（丹溪曰：人之阴气，依胃为养，土伤则木挟相火，直冲清道而上作咳逆，古人以为胃寒，用丁香、柿蒂，不能清痰利气，惟助火而已。按：呃逆，有痰阻、气滞、食塞，不得升降者；有火郁下焦者；有伤寒汗吐下后，中气大虚者；有阳明内热失下者；有痢疾大下，胃虚而阴火上冲者。时珍曰：当视虚实、阴阳，或泄热，或降气，或温或补，或吐或下可也。古方单用柿蒂，取其苦温降气。《济生》加丁香、生姜，取其开郁散痰。盖从治之法，亦尝有收效者矣。朱氏但执以寒治热，矫枉之过矣。）痃癖奔豚，腹痛口臭，（丹溪曰：脾有郁火，溢入肺中，浊气上行，发为口气。治以丁香，是扬汤止沸耳，唯香薷甚捷。）脑疳齿[匿/虫]，痘疮胃虚灰白不发。
热证忌用。
有雌雄二种。（雌即鸡舌香，力大。若用雄，去丁盖乳子。）
畏郁金、火。
乳香  ***************************
乳香（一名薰陆香。宣，活血伸筋。）
香窜入心，苦温补肾，辛温通十二经，能去风伸筋，（筋不伸者，敷药加用。）活血调气，托里护心，（香彻疮孔，能使毒气外出，不致内攻。）生肌止痛。
治心腹诸痛，口噤耳聋，痈疽疮肿，产难折伤，（皆取其活血止痛。）亦治癫狂。（以能去风散瘀。灵菀辰砂散：辰砂一两，乳香、枣仁各五钱，酒下，恣饮沉醉，听睡一二日勿动，惊醒则不可治。《本事》加人参一两，名宁志膏。）
出诸番，如乳头明透者良。（市人多以枫香伪之。）性黏难研，水飞过，用钵坐热水中研之，或用灯心同研则易细。
没药  ***************************
没药（宣，散瘀，定痛。）
苦平。（《经疏》云：应兼辛。）入十二经，散结气，通滞血，消肿、定痛、生肌，（寇宗奭曰：血滞则气壅，气壅则经络满急，故肿且痛。）补心胆虚，肝血不足。（推陈致新，能生好血。）
治金疮杖疮，（血肉受伤，故瘀而发热作痛。）恶疮痔漏，翳晕目赤，（肝经血热。）产后血气痛。破癥堕胎。（乳香活血，没药散血，皆能消肿止痛生肌，故每兼用。疮疽已溃者忌用，脓多者勿敷。）
出诸南番，赤色类于琥珀者良。主治与乳香同。
枫脂香  ***************************
枫脂香（即白胶香。宣，调气血。）
苦平。活血解毒，止痛生肌。
治吐衄咯血，齿痛风疹，痈疽金疮，外科要药。
色白微黄，能乱乳香，功颇相近。
冰片  ***************************
冰片（一名龙脑香。宣，通窍，散火。）
辛温。香窜善走能散，先入肺，传于心脾而透骨，通诸窍，散郁火。
治惊痫痰迷，（东垣曰：风病在骨髓者宜之，若在血脉、肌肉，反能引风入骨，如油入面。）目赤肤翳，（乳调日点数次。王节斋曰：冰片大辛热，用之点眼，取其拔出火邪，盖火郁发之，从治法也。世人误以为寒，而常用之，遂致积热害目，故云眼不点不瞎者此也。）耳聋鼻瘜，（鼻中瘜肉，点之自入，皆通窍之功。）喉痹舌出，（散火。）骨痛齿痛，（治骨。）痘陷，（猪心血作引，酒服，或紫草汤服，引入心经能发之。）产难，三虫五痔。（王纶曰：世人误以为寒，不知辛散性甚，似乎凉耳。诸香皆属阳，岂有香之至者，而反寒乎?昂幼时曾问家叔建侯公云：姜性何如?叔曰：体热而用凉，盖味辛者多热，然风热必藉辛以散之，风热散则凉矣。此即《本草》所云冰片性寒之义，向未有发明之者，附记于此。）
出南番，云是老杉脂，以白如冰，作梅花片者良。（以杉木炭养之则不耗，今人多以樟脑升打乱之。）
樟脑  ***************************
樟脑（宣，通窍，除湿。）
辛热香窜，能于水中发火。（置水中焰益炽。）通关利滞，除湿杀虫，置鞋中去脚气。（《集要》云：和乌头为末，醋丸弹子大，置足心，微火烘之，汗出为效。）
薰衣箧，辟疰虫。
以樟木切片，浸水煎成，升打得法，能乱冰片。
苏合香  ***************************
苏合香（宣，通窍，辟恶。）
甘温走窜，通窍开郁，辟一切不正之气，杀精鬼。
出诸番，合众香之汁煎成。以筯挑起，悬丝不断者真。
血竭  ***************************
血竭（补，和血，敛疮。）
甘咸。色赤入血分。补心包肝血不足，专除血痛，散瘀生新，为和血之圣药。
治内伤血聚，金疮折跌，疮口不合，止痛生肌。性急，不可多使引脓。（血竭单入血分，乳香、没药兼入气分，皆木脂也。）
出南番，色赤，以染透指甲者为真。（假者是海母血，味大咸，有腥气。）
单碾用。（同众药捣，则作尘飞。）
阿魏  ***************************
阿魏（泻，消积，杀虫。）
辛平。（一云温。）入脾胃。消肉积，杀细虫，去臭气，（谚云：黄芩无假，阿魏无真。刘纯云：阿魏无真却有真，臭而止臭是为珍。）解蕈菜自死，牛马肉毒。
治心腹冷痛疟痢，（疟痢多由积滞而起。）传尸疳劳疰虫。
出西番，木脂熬成，极臭。试取少许，安铜器一宿，沾处白如银汞者真。（人多以胡蒜白赝之。）
用钵研细，热酒器上熩过，入药。
芦荟  ***************************
芦荟（泻热，杀虫。）
大苦、大寒。功专清热杀虫，凉肝明目，镇心除烦。
治小儿惊痫、五疳、敷[匿/虫]齿、湿癣。（甘草末和敷。）吹鼻杀脑疳，除鼻痒。
小儿脾胃虚寒作泻者勿服。
出波斯国，木脂也。味苦、色绿者真。
胡桐泪  ***************************
胡桐泪（泻热，杀虫。）
苦能杀虫，咸能入胃软坚，大寒能除热。
治咽喉热痛，（磨扫取涎。）齿[匿/虫]、风疳、瘰疬结核。（苏颂曰：古方稀用。今口齿家，多用为要药。）
出凉肃，乃胡桐脂入土，得斥卤之气结成，如小石片，木泪状如膏油。
芜夷  ***************************
芜夷（宣，散风湿；泻，消积杀虫。）
辛散满，苦杀虫，温燥湿化食，（诸虫皆因湿而生，气食皆因寒而滞。）祛五脏、皮肤、肢节风湿，心腹积冷，癥痛鳖瘕，（《直指方》云：嗜酒人，血入于酒为酒鳖；多气人，血入于气为气鳖；虚劳人，败血杂痰为血鳖。如虫之行，上侵人咽，下蚀人肛，或附胁背，或隐胸腹，惟用炒芜夷，兼暖胃理气、益血之药，乃可杀之。）痔瘘、疮癣，小儿惊疳、冷痢，（得诃子、豆蔻良。）胃中有虫，食即作痛。（和面炒黄为末，米饮下。）
形类榆荚，陈久气膻者良。
没石子  ***************************
没石子（涩精，外用染须。）
苦温入肾，涩精固气，收阴汗，乌须发。
出大食诸番，颗小、纹细者佳。炒、研用，虫食成孔者拣去。
忌铜、铁器。
卫矛  ***************************
卫矛（一名鬼箭羽。泻，破血。）
苦寒。（时珍：酸涩。）破陈血，通经、落胎，杀虫祛崇。
干有三羽，叶似野茶。酥炙用。
漆  ***************************
漆（泻，破血，消积，杀虫。）
辛温，有毒，功专行血、杀虫，削年深坚结之积滞，（丹溪曰：漆性急而飞补，用之中节，积滞去后，补性内行，人不知也。）破日久凝结之瘀血，（能化瘀血为水。）续筋骨绝伤。（损伤必有瘀血停滞。）
治传尸劳瘵，瘕疝，蛔虫。
炒令烟尽入药，或烧存性用。
半夏为使，畏川椒、紫苏、鸡子、蟹。（漆得蟹而成水。）
巴豆  ***************************
巴豆（大燥，大泻。）
辛热，有大毒。生猛而熟少缓，可升可降，能止能行，开窍宣滞，去脏腑沉寒，最为斩关夺门之将。破痰癖、血瘕、气痞，食积、生冷、硬物所伤，大腹水肿，泻痢，惊痫，口耳聋，牙痛喉痹。（缠喉急痹，缓治则死。用解毒丸：雄黄一两，郁金一钱，巴豆十四粒，去皮油，为丸。每服五分，津咽下。雄黄破结气，郁金散恶血，巴豆下稠涎，然系厉剂，不可轻用。或用纸捻蘸巴豆油燃火刺喉，或捣巴豆绵裹，随左右纳鼻中，吐出恶涎、紫血即宽。鼻虽少，生疮无碍。）其毒性又能解毒杀虫，疗疮疡、蛇蝎诸毒。峻用大可劫病，微用亦可和中，通经烂胎。（巴豆禀火烈之气，烂人肌肉。试以少许擦皮肤，即发一泡，况肠胃耶？不可轻用。王好古曰：去心、皮、膜、油，生用，为急治水谷道路之剂。炒去烟令紫黑用，为缓治消坚磨积之剂，可以通肠，可以止泻，世所不知也。时珍曰：一妇年六十余，溏泻五载，犯生冷、油腻、肉食，即作痛，服升涩药，泻反甚，脉沉而滑，此乃脾胃久伤，积冷凝滞，法当以热下之，用蜡匮巴豆丸五十粒，服二日，不利而愈。自是每用治泻痢，愈者近百人。）
一名刚子。（雷敩曰：紧小色黄者为巴，三棱色黑者为豆，小而两头尖者为刚子。刚子杀人。时珍曰：此说殊乖。盖紧小者为雌，有棱及两头尖者是雄，雄者更峻耳。用之得宜，皆有功力。不去膜则伤胃，不去心则作呕。●藏器法，连白膜服。）
或用壳、用仁、用油，生用、炒用，醋煮烧存性用。研去油，名巴豆霜。
芫花为使，畏大黄、黄连、凉水。（中其毒者，以此解之，或黑豆、绿豆汁亦佳。）得火良。
油：作纸捻燃火，吹息，或薰鼻，或刺喉，能行恶涎恶血。治中风中恶，痰厥气厥，喉痹不通，一切急病。（大黄、巴豆，同为峻下之剂，但大黄性寒，腑病多热者宜之；巴豆性热，脏病多寒者宜之。故仲景治伤寒传里多热者，多用大黄；东垣治五积属脏者，多用巴豆。与大黄同服，反不泻人。）
大风子  ***************************
大风子（燥痰，外用治疮。）
辛热，有毒。取油治疮癣、疥癞，有杀虫劫毒之功。（丹溪曰：粗工治大风病，佐以大风油，殊不知此物性热，有燥痰之功而伤血，至有病将愈而先失明者。）
出南番，子中有仁，白色，久则油黄，不可用。入丸药，压去油。
荆沥  ***************************
荆沥（宣，通经络，滑痰，泻热。）
甘平。除风热，化痰涎，开经络，行血气。
治中风失音，惊痫痰迷，眩运烦闷，消渴热痢，为去风化痰妙药。
气虚食少者忌之。（《延年秘录》云：热多用竹沥，寒多用荆沥。丹溪云：虚痰用竹沥，实痰用荆沥，并宜姜汁助送，则不凝滞。）
牡荆：俗名黄荆。截取尺余，架砖上，中间火炙，两头承取汁用。
竹沥  ***************************
竹沥（泻火，滑痰，润燥。）
甘寒而滑，消风降火，润燥行痰，养血益阴，（竹之有沥，尤人之有血也，故能补阴清火。）利窍明目。
治中风口噤，痰迷大热，风痉癫狂，烦闷，（产乳方：妊娠苦烦名子烦，竹沥不限多少，细服。梅师加茯苓煎。）消渴，血虚自汗。
然寒胃滑肠，有寒湿者勿服。（《经疏》云：中风要药。凡中风未有不因阴虚火旺，痰热壅结所致。如果外来风邪，安得复用此寒滑之药治之哉?丹溪曰：痰在经络四肢，皮里膜外者，非此不能达行。又曰：味甘性缓，能除阴虚之有大热者，寒而能补，胎后不碍虚，胎前不损子。世人因《本草》“大寒”二字，弃而不用，然人食笋至老，未有因寒而病者。沥即笋之液也，又假火而成，何寒如此之甚耶?治法云：竹沥和米煮粥，能治反胃。）
竹类甚多，淡竹肉薄，节间有粉，多汁而甘，最良。䈽竹坚而节促，皮白如霜。苦竹本粗叶大，笋味苦，入药。惟此三种功用略同。
竹茹，即刮取青皮。
竹沥，如取荆沥法。
姜汁为使。（姜能除痰，且济其寒。）
笋尖：发痘疮。（《本草》未载。昂按：笋、蕨多食，皆能燥血，故笋有刮肠篦之名，惟同肉煮食，则无害也。）
竹茹  ***************************
竹茹（泻上焦烦热，凉血。）
甘而微寒，开胃土之郁，清肺金之燥，凉血除热。
治上焦烦热，（皮入肺，主上焦。●温胆汤用之。）温气寒热，膈噎呕啘，（胃热。）吐血衄血，（清肺凉胃。齿血不止，浸醋含之。）肺痿惊痫，（散肝火。）崩中胎动。（凉胎气。）
淡竹叶  ***************************
淡竹叶（泻上焦烦热。）
辛淡甘寒，凉心缓脾，消痰止渴。
除上焦风邪烦热，（叶生竹上，故治上焦。仲景治伤寒发热大渴，有竹叶石膏汤，乃假其辛寒，以散阳明之邪热也。）咳逆喘促，呕哕吐血，中风失音，小儿惊痫。
竹生一年以上者，嫩而有力。
天竹黄  ***************************
天竹黄（泻热，豁痰，凉心。）
甘而微寒，凉心经，去风热，利窍豁痰，镇肝明目，功同竹沥，而性和缓，无寒滑之患。
治大人中风不语，小儿客忤惊痫为尤宜。
出南海，大竹之津气结成，（即竹内黄粉。）片片如竹节者真。
雷丸  ***************************
雷丸（泻，消积，杀虫。）
苦寒有小毒，入胃、大肠经。功专消积杀虫，（杨勔得异疾，每发语，腹中有小声应之，久渐声大。有道士曰：此应声虫也。但读《本草》，取不应者治之。读至“雷丸”不应，服之而愈。）
竹之余气，得霹雳而生，故名。大小如栗，竹刀刮去黑皮，甘草水浸一宿，酒拌蒸，或炮用。
厚朴、芫花为使，恶葛根。
赤柽柳  ***************************
赤柽柳（一名西河柳。宣，解毒。）
能使疹毒外出，末服四钱，治痧疹不出，喘嗽闷乱。沙糖调服，治疹后痢。

果部  ——————————————————————————————————————————————————————————————————————————————————————————

大枣  ***************************
大枣（补脾胃，润心肺，和百药。）
甘温，脾经血分药。补土益气，滋脾土，润心肺，调营卫，缓阴血，生津液，悦颜色，通九窍，助十二经，和百药。伤寒及补剂加用之，以发脾胃升腾之气。
多食损齿。（齿属肾，土克水。）中满证忌之。（甘令人满。大建中汤心下痞者，减饧、枣与甘草同例。成无己曰：仲景治奔豚用大枣者，滋脾土以平肾气也。治水饮胁痛，有十枣汤，益脾土以胜妄水也。）
北产肥润者良。（昂按：金华南枣，更胜于北。徽宁所产，亦有佳者。）
杀乌、附毒，忌葱、鱼同食。
桃仁  ***************************
桃仁（泻。破血，润燥。）
苦平，微甘。（思邈：辛；孟诜：温。●孙思邈著《千金方》。孟诜著《食疗本草》。）厥阴血分药（心包、肝）。苦以泄血滞，甘以缓肝气而生新血。（成无己曰：肝者，血之源，血聚则肝气燥。肝苦急，宜急食甘以缓之。）通大肠血秘。
治热入血室，（冲脉。）血燥血痞，损伤积血，血痢经闭，咳逆上气，（血和则气降。）皮肤血热，燥痒蓄血，发热如狂。（仲景治膀胱蓄血，有桃仁承气汤，即调胃承气汤加桃仁、桂枝。又抵当汤，用桃仁、大黄、虻虫、水蛭。水蛭即马蟥，蛭食血之虫，能通肝经聚血，性最难死，虽炙为末，得水即活。若入腹中，生子为患，田泥和水饮，下之。虻虫，即蚊虫，因其食血，故用以治血。）
血不足者禁用。
行血连皮尖生用，润燥去皮尖炒用，俱研碎，或烧存性用。双仁者有毒，不可食。
香附为使。
桃花：苦平，下宿水，除痰饮，消积聚，利二便，疗风狂。（范纯佑女，丧夫发狂，夜断窗棂，登桃树，食花几尽，自是遂愈，以能泻痰饮滞血也。）
桃叶：能发汗。（凡伤寒风痹，发汗不出，以火煅地，用水洒之，铺干桃叶厚二三寸，席卧温覆，取大汗，敷粉极燥，即瘥。麦麸、蚕砂，皆可如此法用。●桃为五木之精，其枝、叶、花、仁，并能辟邪。《食医心镜》：桃仁煮粥，治鬼证咳嗽。生桃食多，生痈疖。）
杏仁  ***************************
杏仁（泻肺，解肌，润燥，下气。）
辛苦甘温而利。泻肺解肌，（能发汗。）除风散寒，降气行痰，润燥消积，（索面、豆粉，近之则烂。）通大肠气秘。治时行头痛，上焦风燥，咳逆上气，（杏仁炒研，蜜和为丸含咽。）烦热喘促。有小毒，能杀虫治疮，制狗毒、（可毒狗，消狗肉积。）锡毒。
肺虚而咳者禁用。（东垣曰：杏仁下喘治气，桃仁疗狂治血，俱治大便秘，当分气、血。昼便难属阳气，夜便难属阴血。妇人便秘，不可过泄。脉浮属气，用杏仁、陈皮；脉沉属血，用桃仁、陈皮。肺与大肠相表里，贲门上主往来，魄门下主收闭，为气之通道，故并用陈皮佐之。●贲门，胃之上口；魄门，即肛门。●杏仁、紫菀，并能解肺郁，利小便。）
去皮尖炒研，发散连皮尖研。双仁者杀人。得火良。
恶黄芪、黄芩、葛根。
乌梅  ***************************
乌梅（涩肠，敛肺。）
酸涩而温，脾肺血分之果。敛肺，（肺欲收，急食酸以收之。）涩肠，涌痰，消肿，清热解毒，生津止渴，醒酒杀虫。治久嗽泻痢，（梁庄肃公血痢，陈应之用乌梅、胡黄连、灶下土等分为末，茶调服而愈。曾鲁公血痢百余日，国医不能疗，应之用盐梅肉研烂，合腊茶入醋服，一啜而安。）瘴疟，（诸证初起者，皆忌用。）霍乱，吐逆返胃，劳热骨蒸。（皆取其酸收。）安蛔厥，（蛔虫上攻而眩仆，虫得酸则伏，仲景有蛔厥乌梅丸。）去黑痣，蚀恶肉。（痈疮后生恶肉，烧梅存性研末敷之。）
多食损齿伤筋。（《经》曰：酸走筋，筋病无多食酸。）
白梅：功用略同，治痰厥僵仆，牙关紧闭，（取肉揩擦牙龈，涎出即开。盖酸先入筋，齿软则易开，若用铁器撬开，恐伤其齿。）惊痫喉痹。敷乳痈肿毒，刺入肉中。（嚼烂罨之即出。疮中努肉，捣饼贴之即收。）
青梅薰黑为乌梅，（稻灰汁淋蒸则不蠧。孟诜云：乌梅十颗，汤煮去核，纳肛中，通大便。）盐渍为白梅。（时珍曰：梅花于冬而实，于夏得木之全气，故最酸。胆为甲木，肝为乙木，人舌下有四窍，两通胆液，故食酸则津生。●食梅齿齼者，嚼胡桃即解。衣生霉点者，梅叶煎汤洗之，捣洗葛衣亦佳。）
栗  ***************************
栗（补肾。）
咸温。厚肠胃，补肾气。（寇宗奭曰：小儿不可多食，生则难化，熟则滞气，能解羊膻。）
陈皮  ***************************
陈皮（能燥，能宣；有补，有泻；可升，可降。）
辛能散，苦能燥能泻，温能补能和。同补药则补，泻药则泻，升药则升，降药则降，为脾、肺气分之药。（脾为气母，肺为气籥。凡补药、涩药，必佐陈皮以利气。）调中快膈，导滞消痰。（大法治痰，以健脾顺气为主。洁古曰：陈皮、枳壳利其气，而痰自下。）利水破癥，宣通五脏，统治百病，皆取其理气燥湿之功。（人身以气为主，气顺湿除，则百病散。《金匮》云：能解鱼毒、食毒。）
多服久服，损人元气。
入补养药则留白，入下气消痰药则去白。（《圣济》云：不去白，反生痰。）
去白名橘红，兼能除寒发表。（皮能发散皮肤。）核治疝痛，叶散乳痈。（皆能入厥阴，行肝气，消肿散毒。腰肾冷痛，橘核炒酒服良。《十剂》曰：宣可去壅，生姜、橘皮之属是也。《泊宅篇》曰：莫强中，食已辄胸满不下，百治不效，偶家人合橘皮汤，尝之似有味，连日饮之。一日坐厅事，觉胸中有物坠下，目瞪汗濡，大惊扶归，腹疼痛下数块如铁弹，臭不可闻，自此胸次廓然。盖脾之冷积也，半年服药不知，功乃在橘皮。方用橘红一斤，甘草、盐各四两，煮干点服，名二贤散；蒸饼丸，名润下丸，治痰特有验。世医惟知半夏、南星、枳壳、茯苓之属，何足语此哉!丹溪曰：治痰，利药过多则脾虚，痰易生而反多。又曰：胃气亦赖痰以养，不可攻尽，攻尽则虚而愈剧。）
广中陈久者良，故名陈皮。（陈则烈气消，无燥散之患，半夏亦然，故同用名二陈汤。）治痰咳，童便浸晒；治痰积，姜汁炒；治下焦，盐水炒，去核皮炒用。
青皮  ***************************
青皮（泻肝，破气，散积。）
辛苦而温，色青气烈，入肝胆气分。疏肝泻肺，（柴胡疏上焦肝气，青皮平下焦肝气。凡泻气药，皆云泻肺。）破滞削坚，除痰消痞。
治肝气郁积，胁痛多怒，久疟结癖，（入肝散邪，入脾除痰，疟家必用之品，故清脾饮以之为君。）疝痛乳肿。（丹溪曰：乳房属阳明，乳头属厥阴。乳母或因忿怒郁闷，厚味酿积，致厥阴之气不行，故窍不得出，阳明之血腾沸，故热甚而化脓。亦有其子有滞痰膈热，含乳而睡，嘘气致生结核者，初起便须忍痛揉软，吮令汁透，自可消散。治法以青皮疏肝滞，石膏清胃热，甘草节行浊血，栝楼消肿导毒，或加没药、橘叶、金银花、蒲公英、皂角刺、当归，佐以少酒，若于肿处灸三五壮尤捷。久则凹陷名乳岩，不可治矣。）
最能发汗，（皮能达皮，辛善发散。）有汗及气虚人禁用。（陈皮升浮，入脾、肺治高；青皮沉降，入肝、胆治低。炒之以醋，所谓肝欲散，急食辛以散之，以酸泄之，以苦降之也。）
橘之青而未黄者，醋炒用。（古方无用者，宋以后始与陈皮分用。）
柿干  ***************************
柿干（润肺，涩肠，宁嗽。）
甘平性涩，（生柿性寒。）脾、肺血分之药。健脾涩肠，润肺宁嗽，而消宿血。
治肺痿热咳，咯血反胃，（有人三世病反胃，得一方，柿干同干饭日日食，不饮水，遂愈。）肠风痔漏。（肺与大肠相表里，脏清则腑热亦除。《泊宅篇》：柿干烧灰饮，服二钱，治下血。）
柿霜：乃其精液，生津化痰，清上焦心肺之热为尤佳。治咽喉口舌疮痛。
忌蟹。
柿蒂：止呃逆。（古方单用，取其苦温降气。《济生》加丁香、生姜，取其开郁散痰，亦从治之法。《产宝》云：产后呃逆烦乱，柿饼一个，煮汁热饮。）
木瓜  ***************************
木瓜（补，和脾，舒筋；涩，敛肺。）
酸涩而温，入脾肺血分。敛肺和胃，理脾伐肝，化食，（酸能敛，敛则化，与山楂同。）止渴，（酸能生津。）气脱能收，气滞能和，调营卫，利筋骨，去湿热，消水胀。
治霍乱转筋，（夏月暑湿，邪伤脾胃，阳不升，阴不降，则挥霍撩乱，上吐下泻，甚则肝木乘脾，而筋为之转也。《食疗》云：煮汁饮良。时珍曰：肝主筋，而转筋则因风寒湿热，袭伤脾胃所致。转筋必起于足腓，腓音肥，足肚也。腓及宗筋，皆属阳明。木瓜治转筋，取其理筋以伐肝也。土病则金衰而木盛，故用酸温以收脾、肺之耗散，而藉其走筋以平肝邪，乃土中泻木以助金也。陶宏景曰：凡转筋呼木瓜名，写木瓜字，皆愈。）泻痢脚气，（脾主四肢，或寒湿伤于足络，或胃受湿热之物，上输于脾，下流至足，则成脚气。恶寒发热，状类伤寒，第胫肿掣痛为异耳。宜利湿清热，忌用补剂及淋洗。昔有患足痹者，趁舟见舟中一袋，以足倚之，比及登岸，足已善步矣。询袋中何物，乃木瓜也。）腰足无力。
多食损齿骨，病癃闭。（酸收太甚。郑奠一曰：木瓜乃酸涩之品，世用治水肿腹胀误矣。有大僚舟过金陵，爱其芬馥，购数百颗置之舟中，举舟人皆病溺不得出，医以通利药罔效。迎予视之，闻四面皆木瓜香，笑谓诸人曰：撤去此物，溺即出矣，不必用药也。于是尽投江中，顷之，溺皆如旧。）
陈者良。（香薷饮用之，取其和脾去湿，补肺生金。）
忌铁。
山楂  ***************************
山楂（楂，古字作樝。一名棠毬子。泻滞气，消积，散瘀，化痰。）
酸甘咸温。健脾行气，散瘀化痰，消食磨积。（消油腻腥膻之积，与麦芽消谷积者不同。凡煮老鸡、硬肉，投数枚则易烂，其消肉积可知。）发小儿痘疹，止儿枕作痛。（恶露积于太阴，少腹作痛，名儿枕痛，沙糖调服。）多食令人嘈烦易饥，反伐脾胃生发之气。（破泄太过，中气受伤，凡服人参不相宜者，服山楂即解。一补气，一破气也。）
有大、小二种，小者入药，去皮核用。（一云核亦有力，化食磨积。）
梨  ***************************
梨（润肠，泻火，清热。）
甘微酸寒。润肺凉心，消痰降火，止渴解酒，利大小肠。
治伤寒发热，热嗽痰喘，中风失音。（捣汁频服。《圣惠方》：梨汁煮粥，治小儿心脏风热昏燥。）切片贴汤火伤。
多食冷利，脾虚泄泻及乳妇血虚人忌之。（生者清六腑之热，熟者滋五脏之阴。实火宜生，虚火宜熟。《泊宅篇》：有仕宦病消渴，医谓不过三十日死。亟弃官归，途遇一医，令致北梨二担，食尽则瘥。宦如其言，食及五六十枚而病愈。杨吉老介医术甚著，一士有疾，厌厌不聊，往谒之。杨曰：汝证热已极，气血全消，三年当以疽死，不可为也。士不乐而退。闻茅山一道士，医术通神，但不肯以技自名。乃衣僮仆之服，诣山拜之，愿执役席下。道士喜留，只事左右。历两月久，觉其与常隶别，扣所从来，再拜谢过，始以实告。道士笑曰：世间那有医不得的病?试诊脉，又笑曰：吾亦无药与汝，便可下山买好梨，日食一颗，梨尽取干者泡汤，和滓食之，疾自当平。士人如戒，经一岁复见吉老。颜貌腴泽，脉息和平。惊曰：君必遇异人!士人以告。杨衣冠焚香，望茅山设拜。盖自咎其学之未至也。）
捣汁用，熬膏亦良。（加姜汁、蜂蜜佳，清痰止嗽。●与莱菔相间收藏则不烂，或削梨蒂扦莱菔上。）
枇杷叶  ***************************
枇杷叶（泻肺，降火。）
苦平。清肺和胃而降气，气下则火降痰消。（气有余便是火，火则生痰。）
治热咳、呕逆、口渴。（时珍曰：火降痰顺，则逆者不逆，呕者不呕，咳者不咳，渴者不渴矣。一妇肺热久嗽，身如火炙，肌瘦将成劳，以枇杷叶、款冬花、紫菀、杏仁、桑皮、木通等分，大黄减半，蜜丸樱桃大。食后，夜卧，各含化一丸，未终剂而愈。）
叶湿重一两，干重三钱为气足。拭净毛。（毛射肺，令人咳。）治胃病姜汁炙，治肺病蜜炙。
橄榄  ***************************
橄榄（宣，清肺。）
甘涩而温，肺胃之果。清咽生津，除烦醒酒，解河豚毒，（投入煮佳。）及鱼骨鲠。（如无橄榄，以核磨水服。橄榄木作舟楫，鱼拨着即浮出，物之相畏有如此者。）
核：烧灰，敷疰疳良。
白果  ***************************
白果（一名银杏。涩，敛肺，去痰。）
甘苦而温，性涩而收。熟食温肺益气，（色白属金，故入肺。）定痰哮，敛喘嗽，缩小便，止带浊。生食降痰解酒，消毒杀虫。（花夜开，人不得见，性阴有小毒，故能消毒杀虫。）
多食则收涩太过，令人壅气胪胀，小儿发惊动疳。（食千枚者死。）
浆：泽手面，浣油腻。（时珍曰：去痰浊之功可以类推。）
石榴皮  ***************************
石榴皮（涩肠。外用染须。）
酸涩而温。能涩肠，止泻痢下血，（煅末服。）崩带脱肛。（泻痢至于脱肛者，以石榴皮、陈壁土加明矾少许，浓煎薰洗，再用五倍子炒研敷托而止之。）
浸水汁黑如墨，乌须方绿云油中用之。
勿犯铁器。（《客座新闻》云：一人患腹胀，夏成诊之曰：饮食如常，非水肿、蛊胀，乃湿热生虫之象也。以石榴、椿树东引根皮、槟榔各五钱，空心服，腹大痛，泻虫长丈余，遂愈。）
枳椇子  ***************************
枳椇子（一名木蜜。润，解酒。）
甘平。止渴除烦，润五脏，解酒毒。（葛根解酒，而发散不如枳椇。屋外有枳椇树，屋内酿酒多不佳。赵以得治酒毒房劳病热者，加葛根于补气血药中，一帖微汗，反懈怠，热如故，知气血虚，不禁葛根之散也，必得枳椇方可。偶得干者加入即愈。《东坡集》云：杨颖臣病消渴，日饮水数斗，饭亦倍进，小便频数，服消渴药日甚。延张肱诊之，笑曰：君几误死。取麝香当门子以酒濡，作十许丸，枳椇子煎汤吞之，遂愈。问其故，肱曰：消渴、消中，皆脾弱肾败，土不制水而成。今颖臣脾脉极热，肾脉不衰，当由酒果过度，积热在脾，所以多食多饮。饮多，泄不得不多，非消非渴也。麝香坏酒果，枳椇能胜酒，故假二物以去其酒果之毒也。雷敩曰：凡使麝香，用当门子尤妙。）
俗名鸡距，以实拳曲，如鸡距。蜀呼为棘枸。经霜黄赤，甚甘。其叶入酒，酒化为水。
胡桃  ***************************
胡桃（补命门，肉润，皮涩。）
味甘气热。皮涩，（皮，敛肺定喘，固肾涩精，今药中罕用。昂谓：若用之，当胜金樱、莲须也。）肉润。皮汁青黑，属水入肾。通命门，利三焦，温肺润肠，补气养血。佐补骨脂，一木一火，大补下焦。（胡桃属木，破故纸属火，有木火相生之妙。古云：黄柏无知母，破故纸无胡桃，尤水母之无虾也。时珍曰：三焦者，元气之别使；命门者，三焦之本原。命门指所居之府而言，为藏精系胞之物；三焦指所治之部而名，为出纳腐熟之司。一为体，一为用也。其体非脂非肉，白膜裹之，在脊骨第七节两肾中央，系著于脊，下通二肾，上通心、肺，贯脑，为生命之原，相火之主，精气之府，人物皆有之。生人生物，皆由此出。《内经》所谓七节之旁，中有小心是也。《难经》误以右肾为命门，高阳生承谬譔《脉诀》，至朱肱、陈言、戴起宗始辟之。夫肾命相通，藏精而恶燥。胡桃颇类其状，汁青黑，故入北方，佐破故纸润燥而调血，使精气内充，血脉通利，诸疾自除矣。●男女交媾，皆禀此命火而结胎。人之穷通寿夭，皆根于此。）三焦通利，故上而虚寒喘嗽，（能温肺化痰。洪迈有痰疾，晚对上谕，以胡桃三枚、姜三片，卧时嚼服，即饮汤，复嚼姜、桃如前数，静卧必愈。迈如旨服，旦而痰消嗽止。洪辑幼子病痰喘，梦观音令服人参胡桃汤，服之而愈。明日剥去皮，喘复作，仍连皮用，信宿而瘳。盖皮能敛肺也。胡桃、葱白、姜、茶等分捣煎，能发汗散寒。）下而腰脚虚痛，（能补肾。）内而心腹诸痛，外而疮肿诸毒，（能调中和营。）皆可除也。
然动风痰，助肾火。（连皮同烧酒细嚼三枚，能久战。）有痰火积热者少服。
油者有毒，故杀虫治疮。壳外青皮，厌油，乌髭发。
润燥养血，去皮用；敛涩，连皮用。
龙眼肉  ***************************
龙眼肉（补心脾。）
甘温归脾。益脾长智，（一名益智。）养心补血，（心为脾母。）故归脾汤用之。
治思虑劳伤心脾，及肠风下血。（心生血，脾统血，思虑过多则心脾伤而血耗，致有健忘、怔忡、惊悸诸病。归脾汤能引血归脾而生补之。肠风亦由血不归脾而妄行。）
荔枝核  ***************************
荔枝核（宣，散寒湿。）
甘涩而温，入肝肾。散滞气，辟寒邪。
治胃脘痛，妇人血气痛。（煅存性五钱，香附一两，为末，每服二钱，盐汤或米饮下，名蠲痛散。单服醋汤下亦效。）其实双结，核似睾丸，（睾音皋，肾子也。）故治颓疝、卵肿，有述类象形之义。（煅存性，酒调服，加茴香、青皮，各炒为末，酒服亦良。）
壳发痘疮，烧存性用。
荔枝连壳煅研，止呃逆。（生荔枝多食则醉，以壳浸水解之，此即食物不消，还以本物解之之义。）
榧实  ***************************
榧实（润肺。）
甘涩。润肺，（《本草》未尝言润，然润剂也，故寇氏云：多食润肠。）杀虫。（有虫积者，宜上旬日日食之，食一斤，虫乃绝。）
海松子  ***************************
海松子（润燥。）
甘温。润肺温胃，散水除风，治咳嗽，（松子一两，胡桃二两，炼蜜和服，治肺燥咳嗽。）虚秘。（同柏子仁、麻仁，溶蜡为丸，名三仁丸。）
出辽东、云南。松须五鬣。
落花生  ***************************
落花生（补脾，润肺。）
辛能润肺，香能舒脾。果中佳品。
出闽广。藤生花落地而结实，故名。（按：落花生，《本草》未收，本无当医药之用，然能益脾润肺，实佳果也。因世人谤之者多，附见于此，明其有利无害也。）
炒食。
莲子  ***************************
莲子（补脾，涩肠，固精。）
甘温而涩。脾之果也。脾者，黄宫，故能交水火而媾心肾，安靖上下君相火邪。（古方治心肾不交，劳伤白浊，有莲子清心饮；补心肾有瑞莲丸。）益十二经脉血气，涩精气，厚肠胃，除寒热。
治脾泄久痢，白浊梦遗，女人崩带及诸血病。
大便燥者勿服。
去心皮，蒸熟焙干用。
得茯苓、山药、白术、枸杞良。
黑而沉水者为石莲，清心除烦，开胃进食。专治噤口痢、淋浊诸证。（石莲入水则沉，入卤则浮。煎盐人以之试卤，莲浮至顶，卤乃可煎。落田野中者，百年不坏，人得食之，发黑不老。肆中石莲产广中树上，其味大苦，不宜入药。）
莲心：为末，米饮下，疗产后血竭。
莲蕊须  ***************************
莲蕊须（涩精。）
甘温而涩。清心通肾，益血固精，乌须黑发。止梦泄遗精，吐崩诸血，略与莲子同功。
藕  ***************************
藕（凉血，散瘀。）
涩平。解热毒，消瘀血，止吐衄、淋痢、一切血证。（和生地汁、童便服良。）
藕生甘寒，凉血散瘀，（宋大官作血[血舀]，误落藕皮，血遂涣散不凝。一人病血淋，痛胀欲死，李时珍以发灰二钱，藕汁调服，三日而愈。梅师方：产后余血上冲，煮汁服。）止渴除烦，（《圣惠方》：藕汁蜜和服，治时气烦渴。）解酒毒、蟹毒。（捣烂热酒调服。）
煮熟甘温，益胃补心，（多孔象心。）止泻，（能实大肠。）止怒，久服令人欢。（益心之效。）
生捣罨金疮伤折，熟捣涂坼裂冻疮。（《肘后方》：猝中毒箭者，藕汁饮，多多益善。孟诜曰：产后忌生冷，独藕不忌，为能散瘀血也。）
澄粉亦佳，安神益胃。
荷叶  ***************************
荷叶（轻，宣。升阳，散瘀。）
苦平。其色青，其形仰，其中空，其象震。（震仰盂。）感少阳甲胆之气，烧饭合药，裨助脾胃而升发阳气。（洁古枳术丸，用荷叶烧饭为丸。）痘疮倒黡者用此发之。（僵蚕等分为末，胡荽汤下。《闻人规》曰：胜于人牙、龙脑。）能散瘀血，留好血。
治吐衄崩淋，损伤产瘀，（熬香末服。）一切血证。洗肾囊风。（东垣曰：雷头风证，头面疙瘩肿痛，憎寒恶热，状如伤寒，病在三阳，不可过用寒药重剂，诛罚无过，宜清震汤治之。荷叶一枚，升麻、苍术各五钱，煎服。郑奠一曰：荷叶研末，酒服三钱，治遗精极验。）
芡实  ***************************
芡实（一名鸡头子。补脾，涩精。）
甘涩。固肾益精，补脾去湿。
治泄泻带浊，小便不禁，梦遗滑精，（同金樱膏为丸，名水陆二仙丹。）腰膝瘀痛。（吴子野曰：人之食芡，必枚啮而细嚼之，使华液流通，转相灌溉，其功胜于乳石也。《经验后方》：煮熟研膏，合粳米煮粥食，益精气。）
蒸熟捣粉用，涩精药或连壳用。（李惟熙云：蔆寒而芡暖，蔆花背日，芡花向日。）
甘蔗  ***************************
甘蔗（补脾，润燥。）
甘寒。和中助脾，除热润燥，止渴，（治消渴。）消痰，解酒毒，利二便。（《外台》方：嚼咽或捣汁，治发热、口干、便涩。）
治呕哕反胃，（《梅师方》：蔗汁、姜汁和服。）大便燥结。（蔗汁熬之，名石蜜，即白霜糖。唐·大历间有邹和尚始传造法。性味甘温，补脾缓肝，润肺和中，消痰治嗽。多食助热、损齿、生虫。紫沙糖功用略同。）
荸荠  ***************************
荸荠（一名凫茈，一名乌芋，一名地栗。补中，泻热，消食。）
甘微寒滑。益气安中，开胃消食，（饭后宜食之。）除胸中实热。
治五种噎膈，（五膈：忧膈、恚膈、气膈、热膈、寒膈；噎亦五种：气噎、食噎、劳噎、忧噎、思噎。）消渴，黄疸，血证蛊毒。（末服辟蛊。）能毁铜。（汪机曰：食铜钱，食之则钱化。可见为消坚削积之物，故能开五膈，消宿食，治误吞铜也。）
蔆  ***************************
蔆（俗名菱角，一名芰。泻，解暑，止渴。）
甘寒。安中消暑，止渴解酒。
有两角、三角、四角，老嫩之殊。（《武陵记》：以三角、四角者为芰，两角者为蔆。蔆花随月而转，犹葵花之向日。）
西瓜  ***************************
西瓜（泻暑。）
甘寒。解暑除烦，利便醒酒，名天生白虎汤。（西瓜、甜瓜，皆属生冷，多食伤脾助湿。《卫生歌》云：瓜桃生冷宜少食，免致秋来成疟痢。瓜性寒，曝之尤寒。《稽食赋》云：瓜曝则寒，油煎则冷，物性之异也。）

谷菜部  ——————————————————————————————————————————————————————————————————————————————————————————

粳米  ***************************
粳米（粳，硬也。补脾、清肺。）
甘凉。得天地中和之气，和胃补中。色白入肺，除烦清热，煮汁止渴。（仲景白虎汤、桃花汤、竹叶石膏汤，并用之以清热，补不足。张文潜《粥记》：粥能畅胃气、生津液。每晨空腹食之，所补不细。昂按：今人终日食粥，不知其妙。迨病中食之，觉与脏腑相宜，迥非他物之所能及也。）粳乃稻之总名，有早、中、晚三收。晚者得金气多，性凉，尤能清热。（北粳凉，南粳温；白粳凉，红粳温。新米食之动气。）
陈廪米：冲淡可以养胃，煮汁煎药，亦取其调肠胃，利小便，去湿热，除烦渴之功。（《集成》云：陈米饭紮作团，火煅存性，麻油、腻粉调，敷一切恶疮百药不效者。）
糯米  ***************************
糯米（糯，懦也。《本草》名稻米。按《诗》：黍、稷、稻、粱、禾、麻、菽、麦名八谷。此稻与禾所以有异乎?补温脾肺。）
甘温补脾肺虚寒，坚大便，缩小便，收自汗，（同龙骨、牡蛎为粉，能扑汗。）发痘疮。（解毒化脓。）
然性粘滞，病人及小儿忌之。（糯米酿酒则热，熬饧尤甚。饧即饴糖，润肺和脾，化痰止嗽。仲景建中汤用之，取其甘以补脾缓中。多食发湿热、动痰火、损齿。）
谷芽  ***************************
谷芽（健脾，消食。）
甘温。开胃快脾，下气和中，消食化积。
炒用。
大麦芽  ***************************
大麦芽（开胃，健脾，行气，消积。）
咸温。能助胃气上行而资健运，补脾宽肠，和中下气，消食除胀，散结祛痰，（咸能软坚。）化一切米面果食积，通乳下胎。（《外台》方：麦芽一升，蜜一升服，下胎神验。薛立斋治一妇人，丧子乳胀，几欲成痈，单用麦芽一二两炒，煎服立消，其破血散气如此。《良方》云：神曲亦善下胎，皆不可轻用。）
久服消肾气。（王好古曰：麦芽、神曲，胃虚人宜服之，以伐戊己，腐熟水谷。李时珍曰：无积而服之，消人元气，与白术诸药，消补兼施，则无害也。●胃为戊土，脾为己土。）
炒用。
豆蔻、砂仁、乌梅、木瓜、芍药五味为使。
小麦  ***************************
小麦（补。）
味甘微寒。养心除烦，利溲止血。（时珍曰：《素问》麦属火，心之谷也。郑玄属木，许慎属金。《别录》云养肝，与郑说合。孙思邈云养心，与《素问》合。当以《素问》为准。按：麦秋种夏熟，备受四时之气。南方地暖下湿，不如北产者良。仲景治妇人脏燥证，悲伤欲绝，状若神灵，用甘麦大枣汤：大枣十枚，小麦一升，甘草一两，每服一两，亦补脾气。《圣惠方》：小麦饭治烦热少睡多渴。）
粉面：甘温，补虚养气，助五脏，厚肠胃。然能壅气作渴，助湿发热。陈者良。（寒食日，纸袋盛悬风处，名寒食面，年久不热，入药尤良。）
浮小麦：（即水淘浮起者。）咸凉。止虚汗、盗汗、劳热骨蒸。（汗为心液，麦为心谷。浮者无肉，故能凉心。麦麸同功。）
麦麸：醋拌蒸，能散血止痛。熨腰脚折伤，风湿痹痛，寒湿脚气，互易至汗出良。（麦之凉，全在皮，故面去皮即热。凡疮疡痘疮溃烂不能著席者，用麦麸装褥卧，性凉而软，诚妙法也。）
稷  ***************************
稷（补。和中。）
甘平。益气和中，宣脾利胃。（陶宏景曰：稷米人亦不识。《书》《记》多云：黍与稷相似。又注黍米云：穄米与黍米相似，而粒殊大，食之不宜，人发旧病。《诗》云：黍、稷、稻、粱、禾、麻、菽、麦，此八谷也。俗犹不能辨证，况芝英乎?按：黍稷辨者颇多，皆无确义。时珍曰：稷、黍一类二种，粘者为黍，不粘者为稷。昂谓：诗人既云八谷，何必取一类者强分二种，是仍为七谷矣。盖穄、稷同音，故世妄谓穄为稷，不知穄乃黍类，似粟，而粒大疏散，乃北方下谷，南土全无，北人亦不之重，安能度越粳、糯而高踞八谷之上乎?陶氏所说，因是穄黍，所以疑也。若稷当属高大如芦，世之所谓芦稷者，实既香美，性复中和，干又高大，所以能为五谷之长，而先王以之名官也。况穄黍所生不遍，而芦稷薄海蕃滋，《本草》乃指芦稷为蜀黍，其名义亦不伦矣。此实从来之误，敢为正之，以质明者。又芦稷最能和中，煎汤温服，治霍乱吐泻如神。昂尝病腹中啾唧，经两月，有友人见招，饮以芦稷烧酒，一醉，而积病畅然。性之中和，又可见矣。）
粟  ***************************
粟（补肾。）
甘咸微寒。养肾益气。
治胃热消渴，止霍乱，利二便。（《千金方》：粟米粉水丸，梧子大，煮七枚纳醋中，细吞之，治反胃吐食。）
即粱米，有青、黄、赤、白、黑诸色。陈者良。
荞麦  ***************************
荞麦（泻。利肠，下气。）
甘寒。降气，宽肠胃沉积，（孟诜曰：能炼五脏垢秽。昂按：亦解酒积。）泄痢带浊。敷痘疮溃烂、汤火灼伤。
脾胃虚寒人勿服。
黑大豆  ***************************
黑大豆（补肾，解毒。）
甘寒色黑，属水似肾，肾之谷也。（豆有五色，各入五脏。）故能补肾，镇心，（肾水足则心火宁。）明目，（肾水足，则目明。）利水下气，（古方治水肿，每单用，或加他药。）散热祛风，（炒热酒沃，饮其汁，治产后中风危笃，及妊娠腰痛，兼能发表。《千金》云：一以去风，一以消血结。）活血，（《产书》云：熬令烟绝，酒淋服，下产后余血。）解毒，（苏颂曰：古称大豆解百药毒，试之不然，又加甘草，其验乃奇。）消肿止痛，捣涂一切肿毒，煮食稀痘疮。
紧小者良。（小者名马料豆，每晨盐水吞，或盐水煮食，补肾。）
畏五参、龙胆、猪肉，忌厚朴。（犯之动气。）得前胡、杏仁、牡蛎、石蜜、诸胆汁良。
赤小豆  ***************************
赤小豆（通。行水，散血。《十剂》作燥。）
甘酸。（思邈：咸冷。）色赤，心之谷也。性下行，通小肠，利小便，（心与小肠相表里。）行水，散血，消肿排脓，清热解毒。治泻痢脚气，（昔有患脚气者，用袋盛赤小豆，朝夕践踏之，遂愈。同鲤鱼煮，食汁，能消水肿，煮粥亦佳。）敷一切疮疽。（鸡子白调末篐之，性极粘，干则难揭，入苎根末则不粘。宋仁宗患痄腮，道士赞能，取赤小豆四十九粒咒之，杂他药敷之而愈。中贵任承亮亲见，后任自患恶疮，傅永投以药立愈。问之，赤小豆也。承亮始悟道士之咒伪也。后过豫章，见医治胁疽甚捷。任曰：莫非赤小豆耶?医惊拜曰：用此活三十余口，愿勿复宣。）止渴解酒，通乳下胎。
然渗津液，久服令人枯瘦。（《十剂》曰：燥可去湿，桑白皮、赤小豆之属是也。按：二药未可言燥，盖取其行水之功，然以木通、防己为通剂，通燥二义似重，故本集改热药为燥剂，而以行水为通剂。）
绿豆  ***************************
绿豆（泻热，解毒。）
甘寒。行十二经，清热解毒，（一切草木、金石、砒霜毒皆治之。）利小便，止消渴。
治泻痢。
连皮用。（其凉在皮。）
粉：扑痘疮溃烂良。（一市民诵《观音经》甚诚，出行折一足，哀叫菩萨，梦僧授一方，绿豆粉新铫炒紫色，井水调，厚敷纸贴，杉木扎定，其效如神。）
白扁豆  ***************************
白扁豆（补脾，除湿，消暑。）
甘温腥香，色白微黄，脾之谷也。调脾暖胃，通利三焦，降浊升清，消暑除湿，（能消脾胃之暑。）止渴止泻，专治中宫之病。（土强湿去，正气自旺。）解酒毒、河豚毒。（《备急方》：新汲水调末服，能解砒毒。）
多食壅气。
子：粗圆色白者入药，连皮炒研用，亦有浸去皮及生用者。
淡豆豉  ***************************
淡豆豉（宣。解表，除烦。）
苦泄肺，寒胜热。（陈藏器曰：豆性生平，炒熟、热煮食寒，作豉冷。）发汗解肌，调中下气。
治伤寒头痛，烦躁满闷，懊憹不眠，发斑呕逆，（凡伤寒呕逆烦闷，宜引吐，不宜用下药以逆之。淡豉合栀子，名栀子豉汤，能吐虚烦。）血痢温疟。（时珍曰：黑豆性平，作豉则温，既经蒸罯，故能升能散，得葱则发汗，得盐则能吐，得酒则治风，得薤则治痢，得蒜则止血，炒熟又能止汗。孟诜治盗汗，炒香渍酒服。《肘后》合葱白煎，名葱豉汤，用代麻黄汤，通治伤寒发表，亦治酒病。）
造淡豉法：用黑大豆水浸一宿，淘净蒸熟，摊匀蒿覆，候上黄衣，取晒，簸净，水拌，干湿得所，安瓮中，筑实，桑叶厚盖，泥封，晒七日取出曝一时，又水拌入瓮，如此七次，再蒸，去火气，瓮收用。
刀豆  ***************************
刀豆（宣。下气。）
甘平。温中止呃，（煅存性服。）胜于柿蒂。
胡麻  ***************************
胡麻（即脂麻，一名巨胜子，种出大宛，故曰胡麻。补肝肾，润五脏，清肠。）
甘平。补肺气，益肝肾，润五脏，填精髓，坚筋骨，明耳目，耐饥渴。（可以辟谷，但滑肠，与白术并用为胜。）乌髭发，利大小肠，逐风湿气。（刘河间曰：麻木谷而治风。又云：治风先治血，血活则风散。胡麻入肝益血，故风药中不可缺也。郑奠一用鳖虱胡麻，佐苦参、蒺藜，治大疯疥癞，屡有愈者。）凉血解毒，生嚼敷小儿头疮。
麻油：滑胎疗疮，熬膏多用之。（凉血解毒，止痛生肌。）
皮肉俱黑者良。（入肾。）栗色者名鳖虱胡麻，更佳。九蒸九晒可以服食。（陶宏景曰：八谷之中，惟此为良。昂按：若云自大宛来，则非八谷之麻明矣。又按：《月令》：仲秋之月，天子以犬尝麻，则其为八谷之麻又可见矣。种出大宛之说，何以称焉?岂白者产中原，黑者产大宛乎?）
大麻仁  ***************************
大麻仁（大麻即作布之麻，俗作火麻。润燥，滑肠。）
甘平滑利，脾胃大肠之药。缓脾润燥。治阳明病胃热、汗多而便难。（三者皆燥也。汗出愈多，则津枯而大便愈燥。仲景治脾约有麻仁丸。成无己曰：脾欲缓，急食甘以缓之。麻仁之甘，以缓脾润燥。张子和曰：诸燥皆三阳病。）破积血，利小便，通乳催生。又木谷也，亦能治风。
极难去壳，帛裹置沸汤，待冷，悬井中一夜，晒干，就新瓦上挼去壳，捣用。
畏茯苓、白薇、牡蛎。
薏苡仁  ***************************
薏苡仁（补脾胃，通，行水。）
甘淡微寒而属土，阳明药也（胃）。甘益胃，土胜水，淡渗湿。泻水所以益土，故健脾。治水肿湿痹，脚气疝气，泄痢热淋。益土所以生金，故补肺清热。（色白入肺，微寒清热。）治肺痿肺痈，咳吐脓血。（以猪肺蘸苡仁米服。）扶土所以抑木，故治风热筋急拘挛。（厥阴风木主筋，然治筋骨之病，以阳明为本。阳明主润宗筋，宗筋主束骨而利机关者也。阳明虚则宗筋纵驰，故《经》曰：治痿独取阳明。又曰：肺热叶焦，发为痿躄。盖肺者相傅之官，治节出焉。阳明湿热上蒸于肺，则肺热叶焦，气无所主而失其治节，故痿躄。薏苡理脾，而兼清热补肺。●筋寒则急，热则缩，湿则纵，然寒湿久留亦变为热。又有热气薰蒸，水液不行，久而成湿者。薏苡去湿要药，因寒因热，皆可用也。《衍义》云：因寒筋急者不可用，恐不然。）但其力和缓，用之须倍于他药。杀蛔堕胎。
炒熟微研。
御米壳  ***************************
御米壳（即罂粟壳。涩肠，敛肺，固肾。）
酸涩微寒。敛肺涩肠而固肾。
治久嗽泻痢，遗精脱肛，心腹筋骨诸痛。（东垣曰：收涩固气，能入肾，故治骨病尤宜。）嗽痢初起者忌用。（丹溪曰：此是收后药，要先除病根。）
一名丽春花，红黄紫白，艳丽可爱。凡使壳，洗去蒂及筋膜，取薄皮，醋炒或蜜炒用。（性紧涩，不制多令人吐逆。）得醋、乌梅、陈皮良。
罂中有米极细，甘寒润燥，煮粥食，治反胃。（加参尤佳。）
神曲  ***************************
神曲（宣。行气，化痰，消食。）
辛散气，甘调中，温开胃，化水谷，消积滞。（《医馀》云：有伤粽子成积，用曲末少加木香，盐汤下，数日口中闻酒香，积遂散。）治痰逆癥结，泻痢胀满。回乳，（炒研，酒服二钱，日二。）下胎。（产后血晕，末服亦良。）亦治目病。（《启微集》云：生用能发其生气，熟用能敛其暴气。）
造曲法：以五月五日、六月六日，用白面百斤，赤豆末、杏仁泥、青蒿、苍耳、红蓼汁各三升，以配青龙、白虎、朱雀、玄武、螣蛇、勾陈六神，通和作饼，罯生黄衣，晒收。陈者良，炒用。
红曲  ***************************
红曲（宣，破血。燥，消食。）
甘温色赤。入营而破血，燥胃消食，活血和血。
治赤白下痢，跌打损伤，产后恶露不尽。（李时珍曰：人之水谷入胃，中焦湿热薰蒸，游溢精气，化为营血，此造化自然之妙也。红曲以白米饭杂曲母，湿热蒸罯，即变为真红。此人窥造化之巧者也，故治脾胃营血，得同气相求之理。）
红入米心，陈久者良。（昂按：红曲温燥，能腐生物使熟，故鱼肉鲊用之，不特取其色也。）
醋  ***************************
醋（一名苦酒。散瘀，敛气，消痈肿。）
酸温。散瘀解毒，下气消食。（食敛缩则消矣。）开胃气，（令人嗜食。《本草》未载。）散水气。
治心腹血气痛，（磨木香服。）产后血晕，（以火淬醋，使闻其气。）癥结痰癖，疸黄痈肿，（外科敷药多用之，取其敛壅热散瘀解毒。昂按：贝母性散而敛疮口，盖能散所以能敛。醋性酸收而散痈肿，盖消则内散，溃则外散，收处即是散处，两者一义也。）口舌生疮，（含漱。）损伤积血。（面和涂能散之。）杀鱼、肉、菜、蕈、诸虫毒。
多食伤筋。（收缩太过。酒醋无所不入，故制药多用之。）
米造陈久者良。（寇宗奭曰：食酸则齿软者，齿属肾，酸属肝，木气强水气弱故也。）
酒  ***************************
酒（宣。行药势。）
辛者能散，苦者能降，甘者居中而缓，厚者热而毒，淡者利小便。用为向导，可以通行一身之表，引药至极高之分。热饮伤肺，温饮和中。少饮则和血行气，壮神御寒，遣兴消愁，辟邪逐秽，暖水脏，行药势；过饮则伤神耗血，（亦能乱血，故饮之身面俱赤。）损胃烁精，动火生痰，发怒助欲，（酒是色媒人。）致生湿热诸病。（过饮则相火昌炎，肺金受烁，致生痰嗽。脾因火而困怠，胃因火而呕吐，心因火而昏狂，肝因火而善怒，胆因火而忘惧，肾因火而精枯，以致吐血、消渴、劳伤、蛊膈、痈疽、失明，为害无穷。汪颖曰：人知戒早饮，而不知夜饮更甚，醉饱就床，热壅三焦，伤心损目。夜气收敛，酒以发之，乱其清明，劳其脾胃，停湿动火，因而致病者多矣。朱子云：以醉为节可也。）
醇而无灰陈久者良。
畏枳椇、葛花、赤豆花、绿豆粉、咸卤。（得咸则解，水制火也。）
韭  ***************************
韭（补阳，散瘀。）
辛温微酸，肝之菜也。入血分而行气，归心益胃，助肾补阳。（一名土钟乳，言温补也。）除胃热，充肺气，散瘀血，逐停痰。治吐衄损伤，一切血病，（捣汁童便和服。）噎膈反胃。（能消瘀血停痰在胃口，致反胃及胃脘痛。丹溪曰：有食热物及郁怒，致死血留胃口作痛者，宜加韭汁、桔梗入药，开提气血；有肾气上攻，致心痛者，宜韭汁和五苓散为丸，空心茴香汤下；治反胃宜用牛乳加韭汁、姜汁，细细温服。盖韭汁散瘀，姜汁下气消痰和胃，牛乳解热润燥补虚也。《单方总录》曰：食不得入，是有火也；食久反出，是无火也。治法虽有寒热虚实之别，要以安其胃气为本，使阴阳升降平均，呕逆自顺而愈矣。）解药毒、食毒、狂犬蛇虫毒。
多食昏神
忌蜜、牛肉。（昂按：今人多以韭炒牛肉，其味甚佳，未见作害。●《经》曰：毒药攻邪，五谷为养，五畜为益，五菜为充，五果为助，气味合而服之，以补精益气。五菜：韭、薤、葱、葵、藿也；五果：桃、李、枣、杏、栗也。）
韭子：辛甘而温，补肝肾，助命门，暖腰膝。治筋痿遗尿，泄精溺血，白带白淫。（《经》曰：足厥阴病则遗尿，思想无穷，入房太甚，发为筋痿及白淫。韭子同龙骨、桑螵蛸，能治诸病，以其入厥阴，补肝肾命门。命门者，藏精之府也。）
蒸暴炒研用。（烧烟薰牙虫。）
葱  ***************************
葱（轻，发表，和里。宣，通阳，活血。）
生辛散，熟甘温。（陶宏景曰：白冷青热，伤寒汤中不得用青。）外实中空，肺之菜也。肺主皮毛，其合阳明（大肠），故发汗解肌，以通上下阳气。（仲景白通汤、通脉四逆汤，并加之以通脉回阳。）益目睛，（白睛属肺。）利耳鸣，通二便。（时珍曰：葱管吹盐入玉茎中，治小便不通及转脬危急者极效。）治伤寒头痛，时疾热狂，阴毒腹痛。（阴证厥逆，用葱白安脐上熨之。）气通则血活，（气为血帅。）故治吐血、衄血、便血、痢血，（《食医心镜》：葱煮粥食，治赤白痢，薤粥亦良。）折伤血出，（火煨研封，止痛无瘢。）乳痈风痹，通乳安胎。（妇人妊娠伤寒，葱白一物汤，发汗而安胎，加生姜亦佳。《删繁方》：合香豉、阿胶，治胎动。）通气故能解毒，杀药毒、鱼肉毒、蚯蚓毒、猘犬毒。
诸物皆宜，故曰菜伯，又曰和事草。
取白连须用，亦有用青者。同蜜食杀人，同枣食令人病。（《百一方》：患外痔者，先用木鳖煎汤薰洗，以青葱涎对蜜调敷，其凉如冰。《独行方》：水病足肿，煮汤渍之，日三五度佳。
大蒜  ***************************
大蒜（张骞使西域，始得种入中国，故一名葫。宣，通窍，辟恶。）
辛温。开胃健脾，通五脏，达诸窍。（凡极臭极香之物，皆能通窍。）去寒湿，解暑气，辟瘟疫，消痈肿，（捣烂麻油调敷。）破癥积，化肉食，杀蛇虫蛊毒。治中暑不醒，（捣和地浆温服。）鼻衄不止，（捣贴足心，能引热下行。）关格不通。（捣纳肛中，能通幽门。）敷脐能达下焦，消水利大小便，切片烁艾，灸（音九）一切痈疽、恶疮肿核。独头者尤良。（李迅曰：痈疽著灸，胜于用药，缘热毒中隔，上下不通，必得毒气发泄，然后解散。初起便用独头大蒜切片灸之，三壮一易，百壮为率。但头项以上，切不可灸，恐引气上，更生大祸也。史源曰：有灸至八百壮者，约艾一筛，初坏肉不痛，直灸到好肉方痛，至夜火焮满背高阜，头孔百数，则毒外出，否则内逼五脏而危矣。《纲目》曰：《精要》谓头上毒不得灸，此言过矣。头为诸阳所聚，艾宜小如椒粒，炷宜三五壮而已。又按：东垣灸元好问脑疽，艾大如两核许，灸至百壮，始觉痛而痊。由是推之，头毒若不痛者，艾大壮多，亦无妨也。）
然其气薰臭，多食生痰动火，散气耗血，损目昏神。（五荤皆然，而蒜尤甚。《楞严经》云：五荤熟食发淫，生啖增恚，故释氏戒之。释家以大蒜、小蒜、兴渠、慈葱、茖葱为五荤。慈葱，冬葱也；茖葱，山葱也；兴渠，西域菜，云即中国之荽。道家以韭、薤、蒜、胡荽、芸苔为五荤。芸苔，油菜也。）
忌蜜。
薤  ***************************
薤（一名蕌子，蕌音叫。滑，利窍，助阳。）
辛苦温滑。调中助阳，散血生肌，泄下焦大肠气滞。治泄痢下重，（王好古曰：下重者，气滞也。四逆散加此以泄滞。按：后重亦有气虚、血虚、火热、风燥之不同。）胸痹刺痛，（仲景用栝楼薤白白酒汤。）肺气喘急。安胎利产，涂汤火伤。（和蜜捣用。《肘后方》：中恶猝死者，用薤汁灌鼻中，韭汁亦可。）
叶似韭而中空，根如蒜。取白用。忌牛肉。（其叶光滑，露亦难伫，故云薤露。）
胡荽  ***************************
胡荽（宣，发痘疹，辟恶气。）
辛温香窜。内通心脾，外达四肢，辟一切不正之气。痧疹痘疮不出，煎酒歕之。（心脾之气，得芳香而运行，含歕遍身，勿噀头面。痘疹家悬挂，辟邪恶。故荽久食，令人多忘。病人不宜食胡荽、黄花菜。）
生姜  ***************************
生姜（宣，散寒，发表，止呕，开痰。）
辛温。行阳分而祛寒发表，宣肺气而解郁调中，畅胃口而开痰下食。治伤寒头痛，伤风鼻塞，（辛能入肺，通气散寒。）咳逆呕哕，（有声有物为呕，有声无物为哕，有物无声为吐。其证或因寒、因热、因食、因痰，气逆上冲而然。生姜能散逆气，呕家圣药。东垣曰：辛药生姜之类治呕吐，但治上焦气壅表实之病，若胃虚谷气不行，胸闭塞而呕者，惟宜益胃推扬谷气而已，勿作表实用辛药泻之。丹溪曰：阴分咳嗽者，多属阴虚，宜用贝母勿用生姜，以其辛散也。昂按：人特知陈皮、生姜能止呕，不知亦有发呕之时，以其性上升，如胃热者非所宜也，藿香亦然。）胸壅痰膈，寒痛湿泻。消水气，行血痹，（产后血上冲心，及污秽不尽，煎服亦良。）通神明，去秽恶，救暴卒。（凡中风、中气、中暑、中恶、暴卒等证，姜汁和童便饮效。姜汁开痰，童便降火也。）疗狐臭，（姜汁频涂。）搽冻耳。（熬膏涂。）杀半夏、南星、菌蕈、野禽毒。（野禽多食半夏，故有毒，生姜能解之。）辟雾露山岚瘴气，（早行含之。）捣汁和黄明胶熬，贴风湿痹痛。
久食兼酒，则患目发痔，（积热使然。）疮痈人忌食。
姜皮：辛凉。和脾行水，治浮肿胀满。（以皮行皮，五皮散用之。成无己曰：姜枣辛甘，能行脾胃之津液而和营卫，不专于发散也。东垣曰：夜不食姜者，夜主阖而姜主辟也。
秋不食姜者，秋主收而姜主散也。妊妇多食，令儿歧指，象形也。）
秦椒为使，恶黄连、黄芩、夜明砂。（糟姜纳入蝉蜕，虽老无筋。）
干姜、黑姜  ***************************
干姜、黑姜（燥，回阳。宣，通脉。）
生用辛温，逐寒邪而发表；炮则辛苦大热，除胃冷而守中。（辛则散，炮则稍苦，故止而不移，非若附子走而不守。）温经止血，（炮黑止吐衄诸血，红见黑则止也。）定呕消痰，去脏腑沉寒痼冷，能去恶生新，使阳生阴长，故吐衄下血有阴无阳者宜之。亦能引血药入气分而生血，故血虚发热，产后大热者宜之。（此非有余之热，乃阴虚生内热也。忌用表药、寒药。干姜入肺利气，能入肝引血药生血，故与补阴药同用，乃热因热用，从治之法，故亦治目睛久赤。）引以黑附，能入肾而祛寒湿，能回脉绝无阳。（仲景四逆、白通、姜附汤，皆用之。）同五味，利肺气而治寒嗽。（肺恶寒。）燥脾湿而补脾，（脾恶湿。）通心助阳而补心气。（苦入心。）开五脏六腑，通四肢关节，宣诸络脉，治冷痹寒痞，反胃下利。
多用损阴耗气，孕妇忌之。（辛热能动血。王好古曰：服干姜以治中者必僭上，宜大枣辅之。东垣曰：宜甘草以缓之。）
母姜晒干者为干姜，炮黑为黑姜。
山药  ***************************
山药（古名薯蓣。补脾肺，涩精气。）
色白入肺，味甘归脾，入脾、肺二经，补其不足，清其虚热。（阴不足则内热，补阴故能清热。）固肠胃，润皮毛，化痰涎，止泻痢。（渗湿故化痰止泻。《百一方》：山药半生半炒，米饮下，治噤口痢。）肺为肾母，故又益肾强阴，治虚损劳伤。（王履云：八味丸用之以强阴。）脾为心子，故又益心气，（子能令母实。）治健忘遗精。（昂按：山药性涩，故治遗精泄泻。而诸家俱未言涩。）生捣敷痈疮，消肿硬。（山药能消热肿，盖补其气，则邪滞自行。丹溪云：补阳气生者，能消肿硬是也。）
色白而坚者入药。
百合  ***************************
百合（润肺，止嗽。）
甘平。润肺宁心，清热止嗽，益气调中，止涕泪，（涕泪，肺、肝热也。《经》曰：肺为涕，肝为泪，心为汗，脾为涎，肾为唾。）利二便。
治浮肿胪胀，痞满寒热，疮肿乳痈，伤寒百合病。（行住坐卧不安，如有鬼神状。苏颂曰：病名百合，而用百合治之，不识其义。李士材曰：亦清心安神之效耳。朱二允曰：久嗽之人，肺气必虚，虚则宜敛，百合之甘敛，胜于五味之酸收。）
花白者入药。
莱菔  ***************************
莱菔（俗作萝蔔。宣。行气，化痰消食。）
辛甘属土。生食升气，熟食降气，宽中化痰，散瘀消食。（丹溪曰：气升则食自降。）治吐血衄血，咳嗽吞酸。利二便，解酒毒，制面毒、豆腐积。（昔有人病，梦红裳女子引入宫殿。小姑歌云：五灵楼阁晓玲珑，天府由来是此中，惆怅闷怀言不尽，一丸莱菔火吾宫。一道士云：此犯大麦毒也。女子，心神；小姑，脾神。医经：莱菔制面毒。遂以药并莱菔治之，果愈。腐浆见莱菔则难收。）生捣治噤口痢，止消渴，涂跌打汤火伤。
多食渗血，故白人髭发。（服何首乌、地黄者忌之。生姜能制其毒。●夏月食其菜数斤，秋不患痢。冬月以菜叶摊屋瓦上，任霜雪打压，至春收之，煎汤饮，治痢得效。有人避难入石洞中，贼烧烟薰之，口含莱菔一块，烟不能毒，嚼汁濡水饮之亦可。王荆公患偏头痛，捣莱菔汁，仰卧，左痛注右鼻，右痛注左鼻，或两鼻齐注。数十年患，二注而愈。）
莱菔子：辛入肺，甘走脾。长于利气。生能升，熟能降。升则吐风痰，散风寒，宽胸膈，发疮疹；降则定痰喘咳嗽，调下痢后重，止内痛。（皆利气之功。丹溪曰：莱菔子治痰，有冲墙倒壁之功。《食医心镜》：研汤煎服，治气嗽、痰喘、吐脓血。）炒用。
白芥子  ***************************
白芥子（宣。利气，豁痰。）
辛温入肺，通行经络，温中开胃，发汗散寒，利气豁痰，消肿止痛。（痰行则肿消，气行则痛止。为末醋调敷，消痈肿。）
治咳嗽反胃，痹木脚气，筋骨诸病。（痰阻气滞。）
久嗽肺虚人禁用。（丹溪曰：痰在胁下及皮里膜外，非此不能达行，古方控涎丹用之，正此义。韩[矛/心]三子养亲汤：白芥子主痰，下气宽中；紫苏子主气，定喘止嗽；莱菔子主食，开痞降气。各微炒研，看病所主为君。治老人痰嗽、喘满、懒食。）
北产者良，煎汤不可过熟，熟则力减。
芥菜子：豁痰利气，主治略同。
蔓菁子  ***************************
蔓菁子（即芜菁。泻热，利水，明目。）
苦辛。泻热解毒，利水明目。（古方治目，用之最多。）
治黄疸，（捣服。）腹胀，（捣研滤汁饮。或吐或利，腹中自宽，得汗愈。）癥瘕积聚，小儿血痢，（蜜和汁服。）一切疮疽。（凡疮疽捣敷皆良。醋调敷秃疮，盐捣敷乳痈。冬取根用。）敷蜘蛛咬毒。（陈藏器曰：蔓菁园中无蜘蛛。李时珍曰：蔓菁子可升可降，能汗、能吐、能下，能利小便，明目解毒，其功甚伟！世罕知用，何哉？）
根：捣敷阴囊肿大如斗。末服，解酒毒。和芸苔根，（油菜也。）捣汁，鸡子清调涂诸热毒。（单盐捣，不用芸苔亦可。）
芸苔  ***************************
芸苔（宣。散血，消肿。）
辛温。散血消肿，捣贴乳痈丹毒。（孙思邈曰：捣贴丹毒，随手即消，其效如神。）
动疾发疮。
即油菜。（道家五荤之一。）
子：与叶同功，治产难。
马齿苋  ***************************
马齿苋（一名九头狮子草。泻热，散血。）
酸寒。散血解毒，祛风杀虫。治诸淋疳痢，（《海上方》：捣汁合鸡子白服，治赤白痢。）血癖恶疮，（多年恶疮，敷两三遍即瘥。烧灰煎膏，涂秃疮湿癣。）小儿丹毒。（捣汁饮，以滓涂之。）利肠滑产。
叶如马齿，有大、小二种，小者入药，性至难燥，去茎用。（亦忌鱼鳖同食。）
甜瓜蒂  ***************************
甜瓜蒂（宣。涌吐，与淡豉、赤小豆并为吐药。）
苦寒。阳明（胃）吐药。能吐风热痰涎，上膈宿食。（吐去上焦之邪，《经》所谓其高者因而越之，在上者涌之，木郁达之是也。越以瓜蒂、淡豉之苦，涌以赤小豆之酸，吐去上焦有形之物，则木得舒畅，天地交而万物通矣。当吐而胃弱者，代以参芦。朱丹溪曰：吐中就有发散之义。张子和曰：诸汗法，古方多有之，惟以吐发汗，世罕知之。故予尝曰：吐法兼汗以此夫。昂按：汗、吐、下、和，乃治疗之四法，仲景瓜蒂散、栀豉汤，并是吐药。子和治病，用吐尤多。丹溪治许白云，大吐二十余日，治小便不通，亦用吐法，甚至用四物、四君以引吐。成法具在。今人惟知汗、下、和，而吐法绝置不用。遇邪在上焦，及当吐者，不行涌越，致结塞而成坏证。轻病致重，重病致死者多矣。时医背弃古法，枉人性命，可痛也夫！）
治风眩头痛，懊憹不眠，癫痫喉痹，头目湿气，水肿黄疸。（或合赤小豆煎，或吹鼻中，取出黄水。）
湿热诸病，上部无实邪者禁用。（能损胃耗气。语曰：大吐亡阳，大下亡阴。凡取吐者，须天气清明，巳午以前，令病人隔夜勿食，猝病者不拘。《类编》曰：一女子病齁喘不止，遇道人教取瓜蒂七枚为末，调服其汁，即吐痰如胶黏，三进而病如扫。）
冬瓜  ***************************
冬瓜（又名白瓜。泻热，补脾。）
寒泻热，甘益脾。利二便，消水肿，（冬瓜任吃，效。）止消渴，（苗叶皆治消渴。）散热毒痈肿。（切片敷之。朱丹溪曰：冬瓜性急而走，久病阴虚者忌之。昂按：冬瓜，日食常物，于诸瓜中尤觉宜人。且味甘而不辛，何以见其性急而走乎？）
冬瓜子：补肝明目。（凡药中所用瓜子，皆冬瓜子也。）
丝瓜  ***************************
丝瓜（泻热，凉血。宣，通经络。）
甘平。（苏颂曰：冷。）凉血解毒，除风化痰，通经络，行血脉。（老者筋络贯穿，象人经络，故可借其气以引之。）消浮肿，稀痘疮。（出不快者，烧存性，入朱砂蜜水调服。）治肠风崩溃，疝痔痈疽。滑肠下乳。
茄根  ***************************
茄根（泻。散血，消肿。）
散血消肿，煮汁渍冻疮。（史国公药酒：用白茄根为君，茄根以马尿浸三日，晒，炒为末，点牙即落。）
茄子：甘寒，散血宽肠，动风发病。

金石水土部  ——————————————————————————————————————————————————————————————————————————————————————————

金  ***************************
金（重，镇心肝，定郁悸。）
辛平，有毒。（生金屑，服之杀人。昂按：金性至刚重坠，与血肉之体不相宜，故服之致死。非其性有毒也。人被金银灼者，并不溃烂，无毒可知矣。精金粹玉，世之宝器，岂有毒气哉!）金制木，重镇怯，故镇心肝，安魂魄。（虽云重坠，亦藉其宝气也。古方有红雪、紫雪，皆并金、银煮汁，亦假其气耳。）
治惊痫风热，肝胆之病。（肝经风热，则为惊痫失志，魂魄飞扬。肝属木而畏金，与心为子母之藏，故其病同源一治。）
丸散用箔为衣，煎剂加入药煮。
畏锡、水银。（遇铅则碎。五金皆畏水银。）
银：功用略同。
铜绿  ***************************
铜绿（即铜青。宣，去风痰。）
酸平，微毒。
治风烂泪眼，恶疮疳疮，妇人血气心痛。吐风痰，合金疮，止血杀虫。（治皆肝胆之病，亦金生水之义。）
用醋制铜刮用。
自然铜  ***************************
自然铜（重，续筋骨。）
辛平。主折伤，续筋骨，散瘀止痛。（折伤必有死血，瘀滞经络。然须审虚实，佐以养血补气，温经之药。铜非煅不可用，火毒、金毒相煽，复挟香药，热毒内攻，虽有接骨之功，必多燥散之祸，用者慎之。）
产铜坑中，火煅、醋淬七次，细研，甘草水飞用。（昔有饲折翅雁者，雁飞去，故治折伤。）
铅  ***************************
铅（重，坠痰，解毒。）
甘寒属肾。禀壬癸之气，水中之金，金丹之母，八石之祖。（丹灶家必用之。）安神解毒，坠痰杀虫，乌发，（制为梳，以梳须。）明目。
铅丹：（即黄丹，用黑铅加硝黄盐矾炼成。）咸寒沉重，味兼盐矾。内用坠痰去怯，消积杀虫。治惊疳，疟痢。外用解热拔毒，去瘀长肉，熬膏必用之药。（用水漂去盐硝砂石，微火炒紫色，摊地上，去火毒用。）
铅粉：主治略同。（亦名胡粉、锡粉。李时珍曰：铅粉亦可代铅丹熬膏。然未经盐矾火煅，又有豆粉、蛤粉杂之，只入气分，不能入血分也。）
铁  ***************************
铁（重，坠痰，镇惊。）
辛平，重坠。镇心平肝，定惊疗狂，消痈解毒。诸药多忌之。（李时珍曰：补肾药尤忌之。）
畏磁石、皂荚。（皂荚木作薪则釜裂。）
煅时砧上打落者，名铁落；（《素问》用治怒狂。）如尘飞起者，名铁精；器物生衣者，名铁锈；盐醋浸出者，名铁华。（时珍曰：大抵借金气以平木也，坠下解毒，无他义。）
针砂：消水肿、黄疸，散瘿瘤，乌髭发。（乌须方多用之。）
密陀僧  ***************************
密陀僧（重，镇惊，劫痰，消积。）
辛咸，小毒。感银铅之气而结，坠痰镇惊，止血散肿，消积杀虫。
疗肿毒，愈冻疮，（用桐油调敷。）解狐臭，（油调搽腋，以馒头蒸热，劈开掺末夹腋下，亦佳。）能染须髭。
出银坑难得，今用者，乃倾银炉底，入药煮一伏时。
丹砂  ***************************
丹砂（重，镇心，定惊，泻热。）
体阳性阴，（内含阴汞。）味甘而凉，色赤属火。（性反凉者，离中虚有阴也；味不苦而甘者，火中有土也。）泻心经邪热，（心经血分主药。）镇心清肝，明目发汗，（汗为心液。）定惊祛风，辟邪，（胡玉少卿多恶梦，遇推官胡用之。胡曰：昔常患此，有道士教戴灵砂而验，遂解髻中绛囊授之。即夕无梦。）解毒，（胎毒、痘毒宜之。）止渴安胎。（《博救方》：水煮一两，研，酒服，能下死胎。李时珍曰：同远志、龙骨之类，养心气；同丹参、当归之类，养心血；同地黄、枸杞之类，养肾；同厚朴、川椒之类，养脾；同南星、川乌之类，祛风。●多服反令人痴呆。）
辰产明如箭镞者良。（名箭镞砂。）细研，水飞三次用。（生用无毒，火炼则有毒。服饵常杀人。）
恶磁石，畏盐水，忌一切血。（郑康成注《周礼》，以丹砂、雄黄、石胆、矾石、磁石为五毒，古人用以攻疡。）
水银  ***************************
水银（重，外用杀虫。）
辛寒，阴毒。功专杀虫。
治疮疥虮虱。（性滑重，直入肉，头疮切不可用，恐入经络，令人筋骨拘挛。）解金银铜锡毒，（能杀五金。）堕胎绝孕。
从丹砂烧煅而出。
畏磁石、砒霜。得铅则凝，得硫则结。并枣肉入唾，研则碎。散失在地者，以花椒、茶末收之。
轻粉  ***************************
轻粉（燥。劫痰涎，外用杀虫。）
辛冷。（时珍曰：燥有毒。）杀虫。
治疮、劫痰、消积。（能消涎积。十枣汤加大黄、牵牛、轻粉，名三化神祐散。）善入经络，瘛疭药多用之。
不可过服常用。（时珍曰：水银阴毒，用火煅丹砂而出，再加盐矾，炼为轻粉。轻扬燥烈，走而不守。今人用治杨梅毒疮。虽能劫风痰，湿热从牙龈出，邪郁暂解。然毒气窜入经络筋骨，血液耗亡，筋失所养，变为筋挛骨痛，痈肿疳漏，遂成废痼，贻害无穷。●上下齿龈属手足阳明肠胃经，毒气循经上行至齿龈薄嫩之处而出。）
土茯苓、黄连、黑铅、铁浆、陈酱能制其毒。
空青  ***************************
空青（重，明目。）
甘酸而寒。益肝明目，通窍利水。
产铜坑中，大块中空有水者良。
云母  ***************************
云母（补中。）
甘平属金，色白入肺。下气补中，坚肌续绝。
治劳伤疟痢，疮肿痈疽。（同黄丹熬膏贴之。《千金翼》用敷金疮。青城山人康道丰有云母粉方，能治百病。）
有五色，以色白光莹者为上。古人亦有炼服者。（云母入火，经时不焦，入土不腐，故云服之长生。）
使泽泻，恶羊肉。
石膏  ***************************
石膏（体重，泻火气；轻，解肌。）
甘辛而淡，体重而降。足阳明经（胃）大寒之药。色白入肺，兼入三焦。（诸经气分之药。）寒能清热降火，辛能发汗解肌，甘能缓脾益气，生津止渴。治伤寒郁结无汗，阳明头痛，发热恶寒，日晡潮热，肌肉壮热，（《经》云：阳盛生外热。）小便赤浊，大渴引饮，中暑自汗，（能发汗，又能止自汗。）舌焦，（胎厚无津。）牙痛。（阳明经热，为末擦牙固齿。）又胃主肌肉，肺主皮毛，为发斑、发疹之要品。（色赤如锦纹者为斑，隐隐见红点者为疹。斑重而疹轻，率由胃热。然亦有阴阳二证，阳证宜用石膏。又有内伤阴证见斑疹者，微红而稀少，此胃气极虚，逼其无根之火，游行于外，当补益气血，使中有主，则气不外游，血不外散。若作热治，死生反掌!医者宜审。）但用之甚少，则难见功。（白虎汤以之为君，或自一两加至四两，竹叶、麦冬、知母、粳米亦加四倍，甚者加芩、连、柏，名三黄石膏汤；虚者加人参，名人参白虎汤。）
然能寒胃，胃弱血虚及病邪未入阳明者禁用。（成无己解大青龙汤曰：风，阳邪伤卫；寒，阴邪伤营。营卫阴阳俱伤，则非轻剂所能独散，必须重轻之剂同散之，乃得阴阳之邪俱去，营卫俱和。石膏乃重剂而又专达肌表也。●质重气轻。又成氏以桂麻为轻剂，石膏为重剂也。●东垣曰：石膏，足阳明药，仲景用治伤寒阳明证，身热、目痛、鼻干，不得卧。邪在阳明，肺受火制，故用辛寒以清肺气，所以有白虎之名，肺主西方也。按：阳明主肌肉，故身热；脉交额中，故目痛；脉起于鼻，循鼻外，金燥，故鼻干；胃不和，则卧不安，故不得卧。然亦有阴虚发热及脾胃虚劳，伤寒阴盛格阳，内寒外热，类白虎汤证，误投之，不可救也。按：阴盛格阳，阳盛格阴二证，至为难辨。盖阴盛极而格阳于外，外热而内寒；阳盛极而格阴于外，外冷而内热。《经》所谓重阴必阳，重阳必阴，重寒则热，重热则寒是也。当于小便分之，便清者，外虽燥热而中实寒；便赤者，外虽厥冷而内实热也。再看口中之燥润，及舌胎之浅深。胎黄黑者为热，宜白虎汤。然亦有舌黑属寒者，舌无芒刺，口有津液也，急宜温之。误投寒剂即死矣。）
亦名寒水石。（时珍曰：古方所用寒水石，是凝水石。唐宋诸方用寒水石，即石膏。凝水石乃盐精渗入土中，年久结成，清莹有棱，入水即化，辛咸大寒，治时气热盛，口渴水肿。）
莹白者良。研细，甘草水飞用。近人因其寒或用火煅，则不伤胃。味淡难出，若入煎剂，须先煮数十沸。
鸡子为使，忌巴豆、铁。
滑石  ***************************
滑石（滑，利窍；通，行水。体重，泻火气；轻，解肌。）
滑利窍，淡渗湿，甘益气，补脾胃，寒泻热，降心火。色白入肺，上开腠理而发表，（肺主皮毛。）下走膀胱而行水，通六腑九窍津液，为足太阳经本药（膀胱）。
治中暑积热，呕吐烦渴，黄疸水肿，脚气淋闭，（偏主石淋。）水泻热痢，（六一散加红曲治赤痢，加干姜治白痢。）吐血衄血，诸疮肿毒，为荡热除湿之要剂。消暑散结，通乳滑胎。（时珍曰：滑石利窍，不独小便也。上开腠理而发表，是除上中之湿热；下利便溺而行水，是除中下之湿热。热去则三焦宁而表里和，湿去则阑门通而阴阳利矣。●阑门分别清浊，乃小肠之下口。●河间益元散，通治上下表里诸病，盖是此意。益元散一名天水散，一名六一散。取天一生水，地六成之之义。滑石六钱，甘草一钱，或加辰砂。●滑石治渴，非实止渴，资其利窍，渗去湿热，则脾胃中和，而渴自止耳。若无湿，小便利而渴者，内有燥热，宜滋润。或误服此，则愈亡其津液，而渴转甚矣。故好古以为至燥之剂。）
白而润者良。
石韦为使，宜甘草。（走泄之性，宜甘草以和之。）
朴硝、芒硝  ***************************
朴硝、芒硝（朴硝，即皮硝。大泻，润燥软坚。）
辛能润燥，咸能软坚，苦能下泄，大寒能除热。朴硝酷涩性急，芒硝经炼稍缓，能荡涤三焦肠胃实热，推陈致新。（按：致新则泻亦有补，与大黄同。盖邪气不除，则正气不能复也。）
治阳强之病，伤寒，（《经》曰：人之伤于寒也，必病热。盖寒郁而为热也。）疫痢，积聚结癖，留血停痰，黄疸淋闭，瘰疬疮肿，目赤障翳.通经堕胎。（丰城尉，家有猫，子死腹中，啼叫欲绝，医以硝灌之，死子即下。后有一牛，亦用此法得活。本用治人，治畜亦验。《经疏》曰：硝者，消也。五金八石，皆能消之，况脏腑之积聚乎?其直往无前之性，所谓无坚不破，无热不荡者也。病非热邪深固，闭结不通，不可轻投，恐误伐下焦真阴故也。成无己曰：热淫于内，治以咸寒；气坚者，以咸软之；热盛者，以寒消之。故仲景大陷胸汤、大承气汤、调胃承气汤皆用芒硝以软坚，去实热。结不至坚者，不可用也。佐之以苦，故用大黄相须为使。许誉卿曰：芒硝消散，破结软坚；大黄推荡，走而不守，故二药相须，同为峻下之剂。王好古曰：《本草》言芒硝堕胎，然妊娠伤寒可下者，兼用大黄以润燥、软坚、泻热，而母子相安。《经》曰：有故无殒，亦无殒也，此之谓欤?谓药自病当之，故母与胎俱无患也。）
硝则柔五金，化七十二种石为水，生于卤地。刮取煎炼，在底者为朴硝，在上有芒者为芒硝，有牙者为马牙硝。置风日中，消尽水气，轻白如粉，为风化硝。
大黄为使。（《本经别录》：朴硝、硝石，虽分二种而气味、主治略同。后人辨论纷然，究无定指。李时珍曰：朴硝下降，属水性寒。硝石为造炮，焰硝上升，属火性温。昂按：世人用硝，从未有取其上升而温者。李氏之说，恐非确论。）
元明粉  ***************************
元明粉（泻热，润燥，软坚。）
辛甘而冷。去胃中之实热，荡肠中之宿垢，润燥破结，消肿明目。（血热去则肿消而目明。昂按：泻痢不止，用大黄、元明粉以推荡之，而泻痢反止。盖宿垢不净，疾终不除。《经》所谓通因通用也。）
朴硝煎化，同莱菔煮，再用甘草煎。入罐火煅，以去其咸寒之性。阴中有阳，性稍和缓。大抵用代朴硝。
若胃虚无实热者禁用。
俱忌苦参。
太阴元精石  ***************************
太阴元精石（泻热补阴。）
太阴之精，咸寒而降。
治上盛下虚，救阴助阳，有扶危拯逆之功。（正阳丹用治伤寒壮热，来复丹用治伏暑热泻。）
出解池通泰积盐处，咸卤所结，青白莹彻，片皆六棱者良。今世用者，多是绛石。
赤石脂  ***************************
赤石脂（重涩，固大、小肠。）
甘而温，故益气生肌而调中。酸而涩，故收湿。（《独行方》：煅末，敷小儿脐中汁出赤肿。）止血而固下。（《经疏》云：大、小肠下后虚脱，非涩剂无以固之。其他涩药轻浮，不能达下，惟赤石脂体重而涩，直入下焦阴分，故为久痢泄癖要药。仲景桃花汤用之，加干姜、粳米。）疗肠癖泄痢，崩带遗精，痈痔溃疡。收口长肉，催生下胞。（《经疏》云：能去恶血，恶血化则胞胎无阻。东垣云：胞胎不出，涩剂可以下之。又云：固肠胃有收敛之能，下胎衣无推荡之峻。）
细腻黏舌者良。赤入血分，白入气分。（五色石脂，各入五脏。）研粉水飞用。
恶芫花，畏大黄。
禹余粮  ***************************
禹余粮（重涩，固下。）
甘平，性涩。手足阳明（大肠、胃）血分重剂。治咳逆下痢，血闭，（癥瘕。）血崩。能固下，（李先知云：下焦有病，人难会，须用余粮、赤石脂。）又能催生。
石中黄粉，生于池泽，无砂者良。
牡丹为使。
浮石  ***************************
浮石（一名海石。泻火，软坚。）
咸润下，寒降火。色白体轻，入肺清其上源，（肺为水之上源。）止渴止嗽，通淋软坚，除上焦痰热，消瘿瘤、结核。（顽痰所结，咸能软坚。《俞琰席上腐谈》云：肝属木，当浮而反沉；肺属金，当沉而反浮，何也?以肝实而肺虚也。故石入水则沉，而南海有浮水之石；木入水则浮，而南海有沉水之香，虚实之反如此。）
水沫日久结成。海中者，味咸更良。
硼砂  ***************************
硼砂（润，生津，去痰热。）
甘微咸凉，色白质轻，故除上焦胸膈之痰热，生津止嗽。治喉痹口齿诸病。（初觉喉中肿痛，含化咽津，则不成痹。）能柔五金而去垢腻，故治噎膈积块，结核努肉，目翳骨鲠。（咸能软坚，含之咽汁。）
出西番者，白如明矾；出南番者，黄如桃胶。能制汞哑铜。（硼砂、硇砂并可作金银銲。）
硇砂  ***************************
硇砂（泻，消肉积。）
咸苦，辛热，有毒。消食破瘀，治噎膈癥瘕，去目翳努肉。暖子宫，助阳道。（性大热，能烂五金。《本草》称其能化人心为血，亦甚言不可多服耳。凡煮硬肉，投少许即易烂，故治噎膈癥瘕肉积有殊功。《鸡峰方》云：人之脏腑多因触冒成病，而脾胃最易受触，饮食过多，则停滞难化；冷热不调则呕吐泻痢，而膏粱者为尤甚。口腹不节，须用消化药。或言：饮食既伤于前，难以毒药反攻其后，不使硇砂、巴豆等，只用曲蘖之类。不知古今立方用药，各有主对。曲蘖只能消化米谷。如伤肉食，则非硇砂、阿魏不能治也。如伤鱼蟹，须同橘叶、紫苏、生姜；伤菜果，须用丁香、桂心；伤水饮，须用牵牛、芫花。必审所伤之因，对用其药，则无不愈。其间多少，则随患人气血以增损之而已。又有虚人沉积，不可直取，当以蜡匮其药。盖蜡能久留肠胃，又不伤气，能消磨至尽也。又有脾虚，饮食迟化者，正宜助养脾胃，自能消磨，更不须用克化药耳。病久积而成癥瘕者，须用三棱、鳖甲之类。寒冷成积者，轻则附子、厚朴；重则矾石、硫黄。瘀血结块者，则用大黄、桃仁之类。用者详之。）
出西戎，乃卤液结成，状成盐块。置冷湿处，即化。白净者良。水飞过，醋煮干如霜用。（畏醋。）
忌羊血。
磁石  ***************************
磁石（重，补肾。）
辛咸色黑，属水。能引肺金之气入肾。补肾益精，除烦祛热，通耳明目。（耳为肾窍，肾水足则目明。）治羸弱周痹，骨节痠痛，（肾主骨。）惊痫，（重镇怯。）肿核，（咸软坚。）误吞针铁。（末服。）止金疮血。（《十剂》曰：重可去怯，磁石、铁粉之属是也。《经疏》云：石药皆有毒，独磁石冲和，无悍猛之气。又能补肾益精。然体重，渍酒优于丸散。时珍曰：一士病目渐生翳。珍以羌活胜湿汤加减，而以磁朱丸佐之，两月而愈。盖磁石入肾，镇养真阴，使神水不外移；朱砂入心，镇养心血，使邪火不上侵；佐以神曲，消化滞气，温养脾胃生发之气，乃道家黄婆媒合婴姹之理。方见孙真人《千金方》。但云：明目，而未发出用药微义也。●黄婆，脾也；姹女，心也；婴儿，肾也。）
色黑能吸铁者真。火煅醋淬，碾末，水飞。或醋煮三日夜用。
柴胡为使，杀铁消金，恶牡丹。
礞石  ***************************
礞石（重，泻痰。）
甘咸，有毒。体重沉坠，色青入肝。制以硝石，能平肝下气，为治惊利痰之圣药。（吐痰水上，以石末掺之，痰即随下。王隐君有礞石滚痰丸，能治百病。礞石、焰硝各二两，煅研水飞净一两，大黄酒蒸八两，黄芩酒洗八两，沉香五钱，为末水丸，量虚实服。时珍曰：风木太过，来制脾土，气不运化，积滞生痰，壅塞上中二焦，变生诸证。礞石重坠，硝性疏快，使痰积通利，诸证自除。）
气弱脾虚者禁用。
坚细青黑中有白星点。硝石、礞石等分，打碎拌匀，入坩锅煅至硝尽，石色如金为度。如无金星者不入药。研末水飞，去硝毒用。
代赭石  ***************************
代赭石（重，镇虚逆，养阴血。）
苦寒。养血气，平血热。入肝与心包，专治二经血分之病。吐衄崩带，胎动产难，小儿慢惊，（赭石半钱，冬瓜仁汤调服。）金疮长肉。（仲景治伤寒汗、吐、下后，心下痞硬噫气，用代赭旋覆汤，取其重以镇虚逆，赤以养阴血也。今人用治膈噎，甚效。）
煅红，醋淬水飞用。
干姜为使，畏雄、附。
花乳石  ***************************
花乳石（涩，止血。）
酸涩气平。专入肝经血分，能化瘀血为水，止金疮出血。（刮末敷之即合，仍不作脓。《局方》治损伤诸血，胎产恶血，血运，有花乳石散。）下死胎胞衣。（恶血化，则胎胞无阻。）
出陕华代地，体坚色黄，煅研水飞用。
炉甘石  ***************************
炉甘石（燥湿，治目疾。）
甘温。阳明胃经药。受金银之气。金胜木，燥胜湿，故止血消肿，收湿除烂，退赤去翳，为目疾要药。
产金银坑中，金银之苗也。状如羊脑，松似石脂。能点赤铜为黄。（今之黄铜，皆其所点也。）煅红，童便淬七次，研粉，水飞用。
阳起石  ***************************
阳起石（重，补肾命。）
咸温。补右肾命门。
治阴痿精乏，子宫虚冷，腰膝冷痹，水肿癥瘕。（寇宗奭曰：凡石药冷热皆有毒，宜酌用。按：《经》曰：石药发癫，芳草发狂。芳草之气美，石药之气悍。二者相遇，恐内伤脾。）
出齐州阳起山，云母根也。虽大雪遍境，此山独无。以云头雨脚鹭鸶毛，色白滋润者良。（真者难得。）火煅醋淬七次，研粉水飞用。亦有用烧酒、樟脑升炼取粉者。
桑螵蛸为使，恶泽泻、菌、桂，畏菟丝子，忌羊血。
钟乳  ***************************
钟乳（补阳。）
甘温。阳明气分药（胃），木石之精。强阴益阳，通百节，利九窍，补虚劳，下乳汁。服之令人阳气暴充，饮食倍进，形体壮盛。
然其性慓悍，须命门真火衰者，可偶用之。若藉以恣欲，多服久服，不免淋渴、痈疽之患。
出洞穴中，石液凝成，下垂如冰柱，通中轻薄，如鹅翎管，碎之如爪甲光明者真。炼合各如本方。
蛇床为使，恶牡丹、紫石英，忌参、术、羊血、葱、蒜、胡荽。
白石英  ***************************
白石英（重。润肺。）
甘辛，微温。肺、大肠经气分之药。润以去燥，利小便，实大肠。
治肺痿吐脓，咳逆上气。
但系石类，只可暂用。（《十剂》曰：湿可去枯，白石英、紫石英之属是也。●湿即润也。●按：润药颇多，石药终燥，而徐之才取二石英为润剂，存其意可也。）
白如水晶者良。
紫石英  ***************************
紫石英（重，镇心。润，补肝。）
甘平，性温而补。重以去怯，湿以去枯。入心肝血分，故心神不安，肝血不足，女子血海虚寒，不孕者宜之。（冲为血海，任主胞胎。《经疏》云：女子系胞于肾及心包络。虚则风寒乘之，故不孕。紫石英辛温走二经，散风寒，镇下焦，为暖子宫之要药。）
色深紫莹彻，五棱，火煅醋淬七次，研末水飞用。
二英俱畏附子，恶黄连。（石英五色，各入五脏。）
雄黄  ***************************
雄黄（重，解毒，杀虫。）
辛温，有毒。得正阳之气，入肝经气分，搜肝强脾，散百节大风，杀百毒，辟鬼魅。治惊痫痰涎，头痛眩运，暑疟澼痢，泻泄积聚。（虞雍公，道中冒暑，泄痢连月。梦至仙居，延之坐。壁中有词云：暑毒在脾，湿气连脚；不泄则痢，不痢则疟；独炼雄黄，蒸饼和药；甘草作汤，食之安乐；别作治疗，医家大错。如方服之遂愈。）又能化血为水，燥湿杀虫。治劳疳、疮疥、蛇伤。
赤似鸡冠，明彻不臭，重三、五两者良。（孕妇佩之，转女成男。）醋浸入莱菔汁煮干用。生山阴者，名雌黄，功用略同。劣者名薰黄，烧之则臭，只堪薰疮疥，杀虫虱。
石硫黄  ***************************
石硫黄（燥。补阳，杀虫）
味酸有毒，大热纯阳。（硫黄阳精极热，与大黄极寒，并号将军。）补命门真火不足。性虽热而疏利大肠，与燥涩者不同。（热药多秘，惟硫黄暖而能通；寒药多泄，惟黄连肥肠而止泻。）若阳气暴绝，阴毒伤寒，久患寒泻，脾胃虚寒，命欲垂尽者，用之，亦救危妙药也。治寒痹冷癖，足寒无力，老人虚秘，（《局方》用半硫丸。）妇人阴蚀，小儿慢惊。暖精壮阳，杀虫疗疮，辟鬼魅，化五金，能干汞。（王好古曰：太白丹、来复丹皆用硫黄，佐以硝石。至阳佐以至阴，与仲景白通汤佐以人尿、猪胆汁意同。所以治内伤生冷，外冒暑湿，霍乱诸病，能除扞格之寒，兼有伏阳，不得不尔。如无伏阳，只是阴虚，更不必以阴药佐之。《夷坚志》云：唐与正亦知医，能以意治病。吴巡检病不得溲，卧则微通，立则不能涓滴，遍用通药不效。唐问其平日自制黑锡丹常服，因悟曰：此必结砂时，硫飞去，铅不死，铅砂入膀胱，卧则偏重犹可溲，立则正塞水道，故不通。取金液丹三百粒，分十服，瞿麦汤下。铅得硫则化，水道遂通。家母舅童时亦病溺涩，服通淋药罔效。老医黄五聚视之曰：此乃外皮窍小，故溺时艰难，非淋证也。以牛骨作楔，塞于皮端，窍渐展开，勿药而愈。使重服通利药，得不更变他证乎？乃知医理非一端也。●硫能化铅为水，修炼家尊之为金液丹。）
番舶者良。（难得。）取色黄坚如石者，以莱菔剜空，入硫合定，糠火煨熟，去其臭气；以紫背浮萍煮过，消其火毒；以皂荚汤淘其黑浆。一法：绢袋盛，煮酒三日夜。一法：入猪大肠，烂煮三时用。
畏细辛、诸血、醋。
土硫黄：辛热腥臭，止可入疮药，不可服饵。
石蟹  ***************************
石蟹（重，泻，明目。）
咸寒。
治青盲、目翳，天行热疾，解一切金石药毒。醋磨敷痈肿。
出南海，身全是蟹，而质石也。细研水飞用。
无名异  ***************************
无名异（重，和血，行伤。）
咸入血，甘补血。
治金疮折伤，痈疽肿毒，（醋磨涂。）止痛生肌。（人受杖时，须服三、五钱，不甚痛伤。）
生川广，小黑石子也。一包数百枚。
矾石  ***************************
矾石（重，燥，去寒积。）
辛热，有大毒。
治坚癖痼冷，寒湿风痹。（苏恭曰：攻寒冷之病最良。《别录》曰：不炼服，杀人。此石生于山无雪，入水不冰。时珍曰：性气与砒石相近。《博物志》言：鹳伏卵时，取此石暖足，谬也。）
有苍、白数种。火烧但解散，不能脱其坚，置水不冻者真。
恶羊血。
砒石  ***************************
砒石（大燥，劫痰。）
辛苦而咸，大热大毒。砒霜尤烈。专能燥痰，可作吐药。疗风痰在胸膈，截疟除哮。外用蚀败肉，杀虫枯痔。
出信州，故名信石。衡州次之。锡之苗也。（故锡壶亦云有毒。）生者名砒黄，炼者名砒霜。
畏绿豆、冷水、羊血。
石灰  ***************************
石灰（重，燥湿，止血，生肌。）
辛温，性烈。能坚物散血，定痛生肌，止金疮血，（腊月用黄牛胆汁和，纳胆中，阴干用。）杀疮虫，（有人脚肚生一疮，久遂成漏，百药不效，自度必死。一村人见之曰：此鳝漏也。以石灰温泡熏洗，觉痒即是也。洗不数次遂愈。）蚀恶肉，灭瘢疵，（和药点痣。）解酒酸。（酒家多用之，然有灰之酒伤人。）内用止泻痢崩带，收阴挺，（阴肉挺出，亦名阴菌。或产后玉门不闭。熬黄水泡，澄清暖洗。）脱肛，消积聚、结核。
风化者良。
圹灰：火毒已出。主顽疮，脓水淋漓。敛疮口，尤妙。
白矾  ***************************
白矾（涩，燥湿，坠痰。）
酸咸而寒，性涩而收。燥湿追涎，化痰坠浊，解毒生津，除风杀虫，止血定痛，通大小便。蚀恶肉，生好肉。除痼热在骨髓。（髓为热所劫则空，故骨痿而齿浮。）
治惊痫黄疸，血痛喉痹，齿痛风眼，鼻中瘜肉，崩带脱肛，阴蚀阴挺，（阴肉挺出，肝经之火。）疔肿痈疽，瘰疬疥癣，虎犬蛇虫咬伤。（时珍曰：能吐风热痰涎，取其酸苦涌泄也；治诸血痛阴挺，脱肛疮疡，取其酸涩而收也；治风眼痰饮，泄痢崩带，取其收而燥湿也；治喉痹、痈蛊、蛇伤，取其解毒也。）
多服损心肺伤骨。（寇宗奭曰：劫水故也。书纸上，水不能濡，故知其性劫水也。李迅曰：凡发背当服蜡矾丸以护膜，防毒气内攻。矾一两，黄腊七钱，溶化和丸。每服十丸，渐加至二十丸，日服百丸则有力。此药护膜托里解毒化脓之功甚大。以白矾、芽茶捣末，冷水服，解一切毒。）
取洁白光莹者煅用。又法：以火煅地，洒水于上，取矾布地，以盘覆之，四面灰拥一日夜，矾飞盘上，扫收之为矾精。未尽者，更如前法，再以陈苦酒（醋也。）化之，名矾华。七日可用，百日弥佳。
甘草为使，畏麻黄，恶牡蛎。（生用解毒，煅用生肌。）
胆矾  ***************************
胆矾（一名石胆。宣，吐风痰；涩，敛咳逆。）
酸涩，辛寒。入少阳胆经。性敛而能上行，涌吐风热痰涎，发散风木相火，治喉痹，（醋调咽，吐痰涎，立效。）咳逆，痉痫崩淋。能杀虫，治牙虫、疮毒、阴蚀。
产铜坑中，乃铜之精液。（故能入肝胆，治风木。）磨铁作铜色者真。形似空青，鸭嘴色为上。（市人多以醋揉青矾伪之。）
畏桂、芫花、辛夷、白薇。
皂矾  ***************************
皂矾（一名绿矾。涩，燥湿化痰。）
酸涌，涩收。燥湿化痰，解毒杀虫之功与白矾同，而力差缓，主治略同白矾。利小便，消食积，（同健脾消食药为丸。）散喉痹。（醋调咽汁。时珍曰：胀满、黄肿、疟痢、疳疾方往往用之。其源则自仲景用矾石、硝石治女劳、黄疸方中变化而来。）
深青莹净者良。煅赤用。（煅赤名绛矾。能入血分，伐肝木，燥脾湿。张三丰治肿满，有伐木丸。苍术二斤，米泔浸，黄酒面曲四两炒，绛矾一斤，醋拌晒干，入瓶，火煅为末，醋糊丸，酒下。或云：皂矾乃铜之精液，用醋制以平肝，胜于针铁，不必忌盐，后亦不发。多服令人泻。）
青盐  ***************************
青盐（即戎盐。补肾，泻血热。）
甘咸而寒。入肾经，助水脏，平血热。治目痛赤涩，吐血溺血，齿舌出血。坚骨固齿，（擦牙良。）明目乌须，余同食盐。
出西羌。不假煎炼，方棱明莹色青者良。
食盐  ***************************
食盐（泻热，润燥，补心，通二便。宣，引吐。）
咸甘辛寒。咸润下，故通大、小便。咸走血而寒胜热，故治目赤痈肿，血热热疾。咸补心，故治心虚。（以水制火，取既济之义，故补心药用盐炒。一人病笑不休，用盐煅赤，煎沸饮之而瘳。《经》曰：神有余则笑不休。神，心火也，用盐水制火也。一妇病此半年，张子和亦用此法而愈。）咸入肾而主骨，（故补肾药用盐汤下。）故坚肌骨，治骨病齿痛。（擦牙亦佳，清火固齿。齿缝出血，夜以盐厚敷龈上，沥涎尽乃卧。或问咸能软坚，何以坚肌骨？不知骨消筋缓，皆因湿热。热淫于内，治以咸寒。譬如生肉易溃，得盐性咸寒，则能坚久不坏也。）咸润燥而辛泄肺，（煎盐用皂角收，故味微辛。）故治痰饮喘逆。（《本经》治喘逆，惟哮证忌之。）咸软坚，故治结核积聚。又能涌吐醒酒，（水胜火。）解毒，（火热即毒也。能散火凉血。）杀虫，（浙西将军中蚓毒，每夕蚓鸣于体。一僧教以盐汤浸身，数次而愈。）定痛止痒。（体如虫行，风热也。盐汤浴三、四次佳。亦治一切风气。凡汤火伤，急以盐生掺之，护肉不坏，再用药敷。）
多食伤肺走血，渗津发渴。（《经》曰：咸走血，血病毋多食咸。食咸则口干者，为能渗胃中津液也。）凡血病、哮喘、水肿、消渴人为大忌。（盐品颇多。江淮南北，盐生于海；山西解州，盐生于池；四川云南，盐生于井。戎盐，生于土；光明盐，或生于阶或山崖，或产于五原盐池。状若水晶，不假煎炼，一名水晶盐。石盐生于石，木盐生于树，蓬盐生于草。造化之妙，诚难穷矣。）
急流水  ***************************
急流水（通。）
性速而趋下，通二便，风痹药宜之。（昔有病小便閟者，众不能瘥。张子和易以急流之水煎前药，一饮而溲。时珍曰：天下之水，灭火濡枯则同。至于性从地变，质与物迁者，未尝同也。）
逆流回澜水  ***************************
逆流回澜水（宣。）
性逆而倒上，中风猝厥；宣，痰饮之药宜之。
甘澜水  ***************************
甘澜水（补。）
井泉水  ***************************
井泉水（补。）
将旦首汲，曰井华水；出瓮未放，曰无根水；无时初出，曰新汲水。解热闷烦渴，（凡热病不可解者，新汲水浸青衣互熨之，妙。心闷汗出，新汲水蜜和饮，妙。）煎补阴之药宜之。（井以有地脉、山泉者为上，从江湖渗来者次之。其城市近沟渠污秽者，咸而有硷。煮粥煎茶，味各有异，以之入药，其可无择乎？）
百沸汤  ***************************
百沸汤（宣。助阳气。）
助阳气，行经络。（汪颖曰：汤须百沸者佳。寇宗奭曰：患风冷气痹，人以汤淋脚至膝，厚覆取汗。然别有药，特假阳气而行耳。四时暴泻痢，四肢脐腹冷，坐深汤中，浸至腹上。生阳之药，无速于此。张从正曰：凡伤风寒、酒食，初起无药，便饮太和汤，或酸齑水，揉肚探吐，汗出即已。昂按：感冒风寒，而以热汤澡浴，亦发散之一法。故《内经》亦有可汤熨，可浴及摩之、浴之之文。《备急方》：治心腹猝胀痛欲死，煮热汤以渍手足，冷即易之。）
阴阳水  ***************************
阴阳水（一名生熟水。宣，和阴阳。）
治霍乱吐泻，有神功。（阴阳不和而交争，故上吐下泻而霍乱。饮此辄定者，分其阴阳，使和平也。按：霍乱有寒、热二证，药中能治此者甚多，然未尝分别言之。仓猝患此，脉候未审，慎勿轻投偏热寒之剂。曾见有霍乱，服姜汤而立毙者。惟饮阴阳水为最稳。霍乱，邪在上焦，则吐；邪在下焦，则泻；邪在中焦，则吐泻兼作。此湿霍乱，证轻易治。又有心腹绞痛，不得吐泻者，名干霍乱，俗名绞肠痧，其死甚速。古方用盐熬热，童便调饮，极为得治。勿与谷食，即米汤下咽亦死。）
以沸汤半钟，井水半钟，和服。
黄齑水  ***************************
黄齑水（宣，涌吐。）
酸咸，吐痰饮宿食。酸苦涌泄为阴也。
露水  ***************************
露水（润肺。）
甘平。止消渴，宜煎。润肺之药。秋露，造酒最清冽。百花上露，令人好颜色。（霜杀物，露滋物，性随时异也。露能解暑，故白露降则处暑矣。疟必由于暑，故治疟药，露一宿服。）
腊雪水  ***************************
腊雪水（泻热。）
甘寒。
治时行瘟疫，宜煎。伤寒火暍（音谒，伤暑。）之药。抹痱良。
冰  ***************************
冰（泻热。）
甘寒。太阴之精，水极似土。伤寒阳毒，热甚昏迷者，以一块置膻中良。（两乳中间。）解烧酒毒。（陈藏器曰：盛夏食冰，与气候相反，冷热相激，却致诸疾。宋徽宗食冰太过，病脾疾。国医不效，召杨介，进大理中丸。上曰：服之屡矣。介曰：疾因食冰。臣请以冰煎此药，治受病之源也。果愈。）
地浆  ***************************
地浆（泻热，解毒。）
甘寒。
治泄痢，冷热赤白，腹内热毒绞痛。解一切鱼肉菜果、药物、诸菌毒，（菌音郡。生朽木、湿地上，亦名蕈，音寻，上声。）及虫蜞入腹，（如误食马蟥蜞入腹，生子为患，用地浆下之。）中暍，（暑热。）猝死者。（取道上热土围脐，令人尿脐中，以热土、大蒜等分，捣水去渣，灌之即活。）
以新水沃黄土搅浊，再澄清用。（凡跌打损伤，取净土蒸热，以布裹更互熨之。勿大热，恐破肉。虽瘀血凝积，气绝欲死者亦活。宋神宗皇子病瘈疭，国医不能治。召钱乙，进黄土汤而愈。帝问其故，对曰：以土伏水，木得其平，风自止矣。）
孩儿茶  ***************************
孩儿茶（泻热生津。涩，收湿。）
苦涩。清上膈热，化痰生津，止血收湿，定痛生肌。涂金疮、口疮，（硼砂等分。）阴疳痔肿。
出南番，云是细茶末，纳竹筒，埋土中，日久取出，捣汁熬成。块小润泽者上，大而枯者次之。
百草霜  ***************************
百草霜（轻，止血，消积。）
辛温止血，（鼻衄者，水调涂之。红见黑则止，水克火也。）消积。
治诸血病，伤寒阳毒发斑，疸膈疟痢，咽喉口舌白秃诸疮。（时珍曰：皆兼取火化，从治之法。）
灶突上烟煤。
墨  ***************************
墨
辛温。止血生肌。飞丝、尘芒入目，浓磨点之。点鼻止衄。猪胆汁磨，涂诸痈肿；（醋磨亦可。）酒磨服，治胞不下。
伏龙肝  ***************************
伏龙肝（重，调中，止血，燥湿，消肿。）
辛温。调中止血，去湿消肿。
治咳逆反胃，吐衄崩带，尿血遗精，肠风痈肿，（醋调涂。）脐疮，（研敷。）丹毒。（腊月猪脂或鸡子白调敷。）催生下胎。（《博救方》：子死腹中，水调三钱服，其土当儿头上戴出。）
釜心多年黄土。一云：灶额内火气，积久结成如石，外赤中黄，研细水飞用。
硷  ***************************
硷（一作[酉兼]。泻，磨积去垢。）
辛苦涩温。消食磨积，去垢除痰。
治反胃噎膈，点痣黡疣赘。（与圹灰等分，用小麦稈灰，煎干为末，挑破痣，三点即瘥。）发面，浣衣用之。
取蓼蒿之属，浸晒烧灰，以原水淋汁，每百斤入粉面二、三斤，则凝定如石。

禽兽部  ——————————————————————————————————————————————————————————————————————————————————————————

鸡  ***************************
鸡（补。）
属巽、属木。（故动风。）其肉甘温，补虚温中。（日华曰：黑雌鸡补产后虚劳。马益卿曰：妊妇宜食牡鸡，取阳精之全于天也。崔行功曰：妇人产死，多是富贵扰攘，致产妇惊乱故耳。屏人静产，更烂煮牡鸡汁，作粳米粥与食，自然无恙。鸡汁性滑而濡，不食其肉，恐难化也。俗家每产后即食鸡啖卵，壮者幸无事，弱者因而致疾矣。龚云林曰：四五年老母鸡，取汤煮粥食，能固胎。）
鸡冠：居清高之分，其血乃精华所聚，雄而丹者属阳，故治中恶惊忤。（以热血沥口涂面吹鼻良。）本乎天者亲上，故涂口眼斜。用老者取其阳气充足也。能食百虫，故治蜈蚣、蚯蚓、蜘蛛咬毒。
鸡子：甘平。镇心安五脏，益气补血，清咽开音，散热定惊，止嗽止痢，（醋煮食，治赤白久痢。）利产安胎。（胞衣不下者，吞卵黄二三枚，解发剌喉令吐，即下。）多食令人滞闷。
哺雏蛋壳：细研，麻油调，搽痘毒神效。
鸡肫皮：（一名鸡内金，一名䏶胵，音皮鸱。）甘平性涩，鸡之脾也。能消水谷，除热止烦，通小肠膀胱。治泻痢便数，遗溺溺血，崩带肠风，膈消反胃，小儿食疟。男用雌，女用雄。
鸡矢醴：微寒。下气消积，利大小便。《内经》用治臌胀。（腊月取雄鸡屎白收之，醋和涂蚯蚓、蜈蚣咬毒。合米炒，治米癥。）
乌骨鸡  ***************************
乌骨鸡（补虚劳。）
甘平。鸡属木而骨黑者属水，得水木之精气，故能益肝肾，退热补虚。
治虚劳消渴，下痢噤口，（煮汁益胃。）带下崩中，肝肾血分之病。鬼击猝死者，用其血涂心下，效。（《暌车志》：夏侯弘捉得一小鬼，问所持何物?曰：杀人以此矛戟，中心腹者，无不辄死。弘曰：治此有方否?鬼曰：以乌鸡血敷之即瘥。）
骨肉俱黑者良。舌黑者，骨肉俱黑。男用雌，女用雄。（女科有乌鸡丸治百病。）
鸭  ***************************
鸭（补阴。）
甘冷。入肺肾血分，滋阴补虚，除蒸止嗽，利水道。
治热痢。
白毛乌骨者，为虚劳圣药，取金肃水寒之象也。（葛可久有白凤膏。）
老者良。酒或童便煮。
热血：解金、银、丹、石、砒霜诸毒，及中恶溺死者。
卵：甘咸微寒，能滋阴，除心腹膈热。盐藏食良。
五灵脂  ***************************
五灵脂（宣，行血，止痛。）
甘温纯阴，气味俱厚。入肝经血分，通利血脉，散血和血。血闭能通，（生用。）经多能止。（炒用。）治血痹、血积、血眼、血痢、肠风、崩中，一切血病，（《图经》云：血晕者，半炒半生，末服一钱。）心腹血气，一切诸痛。又能除风化痰，杀虫消积。（诸痛皆属于木，诸虫皆生于风。）治惊疳疟疝，蛇、蝎、蜈蚣伤。
血虚无瘀者忌用。（五灵脂一两，雄黄五钱，酒调服，滓敷患处，治毒蛇咬伤。李仲南曰：五灵脂治崩中，非正治之药，乃去风之剂。冲任经虚，被风袭伤营血，以致崩中暴下，与荆芥、防风治崩义同。方悟古人识见深远如此。时珍曰：此亦一说，但未及肝虚血滞，亦自生风之义。按：冲为血海，任主胞胎。任脉通，冲脉盛，则月事以时下，无崩漏之患，且易有子。）
北地鸟名寒号，虫矢也。（即曷旦鸟，夜鸣求旦。夏月毛采五色，鸣曰：凤凰不如我。冬月毛落，忍寒而号曰：得过且过。高士奇曰：《月令》仲冬之月，鹖鴠不鸣，似与寒号之名未协。）黑色，气甚臊恶，糖心润泽者真。研末酒飞，去砂石用。行血宜生，止血宜炒。
恶人参。
夜明砂  ***************************
夜明砂（一名天鼠矢。泻，散血，明目。）
辛寒，肝经血分药。活血消积。
治目盲障翳，（加石决明、猪肝煎，名决明夜灵散，治鸡盲眼。）疟鬾，（音奇。小儿鬼魅。）惊疳，（蝙蝠及矢，并治惊疳疟痫，厥阴之病。）血气腹痛。（《经疏》曰：辛能散内外滞气，寒能除血热气壅。明目之外，余皆可略。吴鹤皋曰：古人每用虻虫、水蛭治血积，以其善吮血耳。若天鼠矢乃食蚊而化者也，当亦可以攻血积。《本草》称其下死胎，则其能攻血块也，何疑?）
同鳖甲烧烟辟蚊。
蝙蝠矢也。食蚊，砂皆蚊眼，故治目疾。淘净，焙用。
恶白薇、白蔹。
猪  ***************************
猪（脏腑，引经。）
水畜，咸寒。
猪肉：反黄连、乌梅、桔梗，犯之泻痢。（时珍曰：方有脏连丸、黄连猪肚丸，岂忌肉而不忌脏腑乎?昂按：《别录》云：猪肉闭血脉、弱筋骨、虚人肌，不可久食。陶弘景曰：猪为用最多，惟肉不可食。孙思邈曰：久食令人少子，发宿病筋骨碎痛之气。孟诜曰：久食杀药，动风发疾。韩[矛/心]曰：凡肉皆补，惟猪肉无补。李时珍曰：南猪味厚汁浓，其毒尤甚，若将为大禁者然。然今人终日食肉，内滋外腴，子孙蕃衍，未见为害若斯之甚也。又云：合黄豆、荞麦、葵菜、生姜、胡荽、吴茱、牛肉、羊肝、龟、鳖、鲫鱼、鸡子食之，皆有忌。然肴馔中合食者多，未见丝毫作害也。大抵肉能补肉，其味隽永。食之润肠胃，生精液，丰肌体，泽皮肤，固其所也。惟多食则助热生痰，动风作湿。伤风寒及病初愈人为大忌耳。先王教民畜牧，养彘为先，岂故为是以厉民欤?明太祖释“家”字之义，亦曰无豕不成家。诸家之说，稽之于古则无徵，试之于人则不验，徒令食忌，不足取信于后世而已。●伤寒忌之者，以其补肌固表，油腻缠粘，风邪不能解散也。病初愈忌之者，以肠胃久枯，难受肥浓厚味也。又按：猪肉生痰，惟风痰、湿痰、寒痰忌之。如老人燥痰干咳，更须肥浓以滋润之，不可执泥于猪肉生痰之说也。）
心血：用作补心药之向导。盖取以心归心，以血导血之意。（《延寿丹书》曰：猪临杀，惊气入心，绝气入肝，皆不可多食。）
尾血：和龙脑，（冰片。）治痘疮倒黡。（能发之。时珍曰：取其动而不息，亦有用心血者。）
肝：主藏血，补血药用之。入肝明目。（雄者良，同夜明砂作丸，治雀目。雀目者，夜不能睹，湿痰及肝火盛也。）
肺：补肺，治肺虚咳嗽。（咳血者，蘸薏仁末食。）
肚：入胃健脾。（仲景治消渴，有黄连猪肚丸。用雄猪肚一枚，入黄连末五两，栝楼根、白粱米各四两，知母三两，麦冬二两，缝定蒸熟，丸如梧子大，每服三十丸，米饮下。《直指方》：治小儿疳热，黄连五两，入猪肚蒸烂，饭丸，米饮下，仍服调血清心药佐之。且曰：小儿之病，非疳即热，常须识此。）
肾：咸冷而通肾，治腰痛耳聋。（日华曰：补水脏，暖腰膝。又曰：久食令人少子。孟诜曰：久食令人肾虚。李时珍韪之谓其咸冷，能泻肾气也。昂按：枸杞、玄参、知母、黄柏，性皆寒而能补肾，猪肾乃肉食，何独泻肾若斯之酷也？古今补腰肾药，用猪肾者颇多，未见作害。大抵诸家食忌，不可尽信。《琐碎录》：猪肾一对，童便二分，酒一分，瓦罐煨，五更食之，治痨瘵，一月愈。《经验后方》：猪肾、枸杞叶、豉汁，入葱、椒、盐作羹，治阴痿羸瘦。）
肠：入大肠，治肠风、血痢。（《奇效方》治脏毒，有脏连丸。）
胆汁：苦入心，寒胜热，滑润燥。泻肝胆之火，明目杀疳，沐发光泽。醋和灌谷道，治大便不通。（仲景治阳明证，内无热者，便虽闭，勿攻。故用胆汁外导之法，不欲以苦寒伤胃腑也。成无己曰：仲景治厥逆无脉，用白通汤加猪胆汁。盖阳气大虚，阴气内胜，纯与阳药，恐阴气格拒不得入，故加猪胆汁，苦入心而通脉，寒补肝而和阴，不致格拒也。昂按：此即热因寒用之义。）浴初生小儿，永无疮疥。
猪脬：（亦作胞。）治遣溺、疝气。用作引经。
猪脂：甘寒，凉血润燥，行水散风，解毒，（《千金方》：凡中恶及牛肉毒，百兽肝毒，服猪脂一斤佳。）杀虫，（故疮药多用之。）利肠，（能通大便，退诸黄。）滑产。煎膏药，主诸疮。（腊月者佳。古方用之最多。治咳嗽亦用之。）
猪蹄：煮汤，通乳汁，（加通草二两佳。）洗败疮。
悬蹄甲：治寒热痰喘，痘疮入目，五痔肠痈。（古人有用左甲者，有用后甲者。）
犬肉  ***************************
犬肉（补虚寒。）
酸而咸温，暖脾益胃。脾胃暖，则腰肾受荫矣。补虚寒，助阳事。（两肾、阴茎尤胜。）黄者补脾，黑者补肾。
畏杏仁，忌蒜。（道家以为地厌。黄犬血，酒服二碗，治肠痈。）
羊肉  ***************************
羊肉（补虚劳。）
甘热属火。补虚劳，益气血，壮阳道，开胃健力，通气发疮。（仲景治虚羸蓐劳，有当归羊肉汤。《十剂》曰：补可去弱，人参、羊肉之属是也。东垣曰：人参补气，羊肉补形。凡味同羊肉者，皆补血虚，阳生则阴长也。）
青羊肝：苦寒，（苏颂曰：温。）色青补肝而明目。（肝以泻为补，羊肝丸治目疾加黄连。）
胆：苦寒，点风泪眼、赤障、白翳。（腊月入蜜胆中，纸套笼住悬檐下，待霜出扫取，点眼。又入蜜胆中蒸之，候干研为膏。每含少许，或点之，名二百味草花膏。以羊食百草，蜂采百花也。时珍曰：肝窍开于目，胆汁减则目暗。目者肝之外候，胆之精华也。故诸胆皆治目病。）
胫骨：入肾而补骨，烧灰擦牙良。（时珍曰：羊胫骨灰，可以磨镜。羊头骨可以消铁。误吞铜钱者，胫骨三钱，米饮下。）
羊血：解金银丹石砒硫一切诸毒。
乳：甘温，补肺肾虚，润胃脘大肠之燥。治反胃消渴，口疮舌肿，（含漱。）蜘蛛咬伤。（有浑身生丝者，饮之瘥。）
肉、肝，青羖羊良；胆，青羯羊良；乳，白羜羊良。
骨煅用。
反半夏、菖蒲。忌铜器。（牡羊曰羖、曰羝，去势曰羯，子曰羔，羔五月曰羜。）
牛肉  ***************************
牛肉（补脾土。）
甘温属土，安中补脾，益气止渴。（倒仓法：用牡黄牛肉二十斤洗净，煮为糜，滤去渣，熬成琥珀色。前一晚不食，至日，空腹坐密室，取汁每饮一钟，少时又饮。积数十钟，身体觉痛。如病在上则吐，在下则利，在中则吐而利，利后必渴，即饮己溺数碗，以涤余垢。饥倦先与米饮，二日与淡粥，次与厚粥软饭。将养一月，沉疴悉安矣。须断房事半年，牛肉五年。丹溪曰：牛坤土，黄中色，肉胃药液无形之物也。积聚既久，回薄肠胃曲折之处，岂铢两丸散所能窥犯乎?肉液充满流行，无处不到，如洪水泛涨，一切凝滞，皆顺流而去矣。此方传于西域异人。中年后行一、二次，亦却疾养寿之一助也。王纶曰：牛肉补中，非吐下药，借补为泻，因泻为补，亦奇方也。丹溪治林德方，咳而咯血，谓肺壅，非吐不可，血耗非补不可，惟倒仓二法兼备，服之而愈。又治萧伯善，便浊滑精，亦用倒仓法而愈。又治许文懿公，病心痛，用燥药灵丹艾灸杂治，数年不效，自分为弃人。丹溪先以防风通圣散下其积滞，而病稍起思食，然两足难移。次年行倒仓法，节节应手，复生子，活十四年。又临海林兄，久嗽吐红，发热消瘦，众以为瘵，百方不应。丹溪脉之，两手弦数，日轻夜重，计无所出，时冬月也，以倒仓法而安，仍次年生子。）
牛乳：味甘微寒。润肠胃，解热毒，补虚劳。治反胃噎膈。（胃槁胃冷，脾不磨食，故气逆而成反胃。气血不足，其本也；曰痰饮，曰食积，其标也。胃槁者，滋血生津；胃冷者，温中调气。东垣曰：上焦吐者由乎气，治在和中而降气；中焦吐者由乎积，治在行气而消积；下焦吐者由乎寒，治在温中而散寒。丹溪曰：反胃噎膈，大便燥结，宜牛羊乳时时咽之，兼服四物汤为上策。不可服人乳。人乳有五味之毒，七情之火也。昂按：噎膈不通，服香燥药，取快一时，破气而燥血，是速其死也。不如少服药，饮牛乳，加韭汁或姜汁或陈酒为佳。江南臬司多公，患噤口痢，粒米不进。邓奠一令服牛乳，久之亦瘥。）
白水牛喉：治反胃，吐食，肠结不通。（除两头，去脂膜，醋浸炙末。每服二钱，陈米饮下。）
酥酪醍醐：皆牛羊乳所作，滋润滑泽，宜于血热枯燥之人。
牛胆：纳石灰于内，悬挂风处百日，治金疮良。
牛黄  ***************************
牛黄（泻热，利痰，凉惊。）
甘凉。牛有病，在心、肝、胆之间凝结成黄，故还以治心、肝、胆之病。（《经疏》云：牛食百草，其精华凝结成黄，犹人之有内丹，故能散火消痰解毒，为世神物。或云：牛病乃生黄者，非也。）清心解热，利痰凉惊，通窍辟邪。
治中风入脏，惊痫口噤，（心热则火自生熖，肝热则木自生风。风火相搏，胶痰上壅，遂致中风不语。东垣曰：中脏宜之，若中腑及血脉者，用之反能引风入骨，如油入面。按：中风，中脏者重，多滞九窍；中腑稍轻，多著四肢。若外无六经形证，内无便溺阻隔，为中经络，为又轻。初宜顺气开痰，次宜养血活血，不宜专用风药。大抵五脏皆有风，而犯肝者为多。肝属风木而主筋。肝病不能营筋，故有舌强口噤，邪瘫痪，不遂不仁等证。若口开为心绝，手散为脾绝，眼合为肝绝，遗尿为肾绝，吐沫鼻鼾为肺绝，发直头摇、面赤如妆、汗缀如珠者皆不治。若止见一二证，犹有可治者。）小儿百病。（皆胎毒痰热所生。儿初生时未食乳，用三五厘合黄连、甘草末蜜调令咂之，良。）发痘堕胎。（善通窍。）
牛有黄，必多吼唤，以盆水承之，伺其吐出，迫喝即堕水，名生黄。如鸡子黄大，重叠可揭，轻虚气香者良。（观此则非病，乃生黄矣。）杀死角中得者，名角黄。心中者，名心黄。肝胆中者，名肝胆黄。成块成粒总不及生者。但磨指甲上，黄透指甲者为真。（骆驼黄极易得，能乱真。）得牡丹、菖蒲良。（聪耳明目。）
人参为使，恶龙骨、龙胆、地黄、常山。
白马溺  ***************************
白马溺（泻，杀虫，消癥。）
辛寒杀虫，破癥积，治反胃。（祖台之《志怪》云：昔有人与奴皆患心腹痛病，奴死剖之，得一鳖尚活。以诸药投口中不死，有人乘白马观之，马溺堕鳖而鳖缩。遂以灌之，即化成水。主乃服马溺而愈。）
驴溺  ***************************
驴溺（泻，杀虫。）
辛寒杀虫。治反胃噎膈。（须热饮之。张文仲《备急方》云：昔患反胃，奉敕调治，竟不能疗。一卫士云：服驴尿极验，遂服二合，只吐一半。再服二合，食粥便定。宫中患反胃者五、六人，同服之俱瘥。）
阿胶  ***************************
阿胶（平，补而润。）
甘平。清肺养肝，滋肾益气，（肺主气，肾纳气。）和血补阴，（肝主血，血属阴。）除风化痰，润燥定喘，利大小肠。
治虚劳咳嗽，肺痿吐脓，吐血衄血，血淋血痔，肠风下痢，（伤暑伏热成痢者必用之，妊娠血痢尤宜。）腰痠骨疼，血痛血枯，经水不调，崩带胎动，（或妊娠下血，酒煎服。）痈疽肿毒及一切风病。
泻者忌用。（大抵补血与液，为肺、大肠要药。寇宗奭曰：驴皮煎胶，取其发散皮肤之外。用乌者，取其属水以制热则生风之义，故又治风也。陈自明曰：补虚用牛皮胶，去风用驴皮胶。杨士瀛曰：小儿惊风后，瞳人不正者，以阿胶倍人参服最良。阿胶育神，人参益气也。按：阿井乃济水伏流，其性趋下，用搅浊水则清，故治瘀浊及逆上之痰也。）
用黑驴皮，阿井水煎成。（苏颂曰：《本经》阿胶亦用牛皮，见二胶可通用。牛皮胶制作不精，故不堪用。）以黑光带绿色，夏月不软者真。剉，炒成珠，或面炒，蛤粉炒，（去痰。）蒲黄炒。（止血。）酒化、水化，童便和用。得火良。
山药为使，畏大黄。
黄明胶  ***************************
黄明胶（即牛皮胶。补虚。）
甘平。功与阿胶相近，亦可代用。用葱白煮粥，通大便。（李时珍曰：真阿胶难得，牛皮胶亦可权用。其性味皆平补，宜于虚热之人。张仲景治泻痢，阿胶与黄胶、黄腊并用。陈藏器曰：诸胶皆能疗风、补虚、止泄，驴皮主风为最。《经验方》云：痈疽初起，酒顿黄明胶四两服尽，毒不内攻。《唐氏方》：加穿山甲四片烧存性用。昂谓：此方若验，胜于服蜡矾丸也。）
虎骨  ***************************
虎骨（宣，去风，健骨。）
味辛，微热。虎属金而制木，故啸则风生。追风健骨，定痛辟邪。治风痹拘挛，疼痛惊悸，颠痫，犬咬，骨鲠。（为末水服。犬咬，敷患处。）以头骨、胫骨良。（虎虽死，犹立不仆，其气力皆在前胫。时珍曰：凡辟邪疰，治惊痫，瘟疟，头风，当用头骨；治手足风，当用胫骨；治腰脊风，当用脊骨，各从其类也。）
虎肚：治反胃。（取生者，存滓秽，勿洗，新瓦固煅存性为末，入平胃散一两，每服三钱，效。昂按：虎肚丸，宜于食膈。若寒膈、气膈、血膈、痰膈，恐难见功。）
虎睛：为散，竹沥下。治小儿惊痫、夜啼。
犀角  ***************************
犀角（泻心胃大热。）
苦酸咸寒。凉心泻肝，清胃中大热，祛风利痰，辟邪解毒。
治伤寒时疫，发黄发斑。（伤寒下早，热乘虚入胃则发斑；下迟，热留胃中，亦发斑。）吐血下血，蓄血谵狂，痘疮黑陷，消痈化脓，定惊明目。
妊妇忌之。（能消胎气。时珍曰：五脏六腑皆禀气于胃，风邪热毒必先干之，饮食药物，必先入胃。角，犀之精华所聚，足阳明胃药也，故能入阳明解一切毒，疗一切血及惊狂斑痘之证。抱朴子云：犀食百草之毒及棘，故能解毒。饮食有毒，以角搅之，则生白沫。）
乌而光润者胜，角尖尤胜。（鹿取茸，犀取尖，其精气尽在是也。）
现成器物，多被蒸煮，不堪入药。入汤剂，磨汁用。入丸散，剉细，纸裹，纳怀中，待热，捣之立碎。（《归田录》云：人气粉犀。）
升麻为使，忌盐。
羚羊角  ***************************
羚羊角（泻心肝火。）
苦咸，微寒。羊属火，而羚羊属木，入足厥阴（肝）、手太阴、少阴经（肺、心）。目为肝窍，此能清肝，故明目去障；肝主风，其合在筋，此能祛风舒筋，故治惊痫搐搦，骨痛筋挛；肝藏魂，心主神明，此能泻心肝邪热，故治狂越僻谬，梦魇惊骇；肝主血，此能散血，故治瘀滞恶血，血痢肿毒；相火寄于肝胆，在志为怒，（《经》曰：大怒则形气绝而血菀于上。）此能下气降火，故治伤寒伏热烦懑，气逆食噎不通；羚之性灵，而精在角，故又辟邪而解诸毒。（昂按：痘科多用以清肝火，而《本草》不言治痘。）
出西地，似羊而大，角有节，最坚劲，能碎金刚石与貘骨。（貘音麦，能食铁。）夜宿防患，以角挂树而栖。（角有挂纹者真。一边有节而疏，乃山驴、山羊，非羚也。）多两角，一角者胜。剉研极细，或磨用。
鹿茸  ***************************
鹿茸（大补阳虚。）
甘温，（一云咸热。）纯阳。生精补髓，养血助阳，强筋健骨。
治腰肾虚冷，（《百一方》：鹿角屑熬黄为末，酒服，主腰脊虚冷刺痛。）四肢酸痛，头眩眼黑，崩带遗精，一切虚损劳伤。惟脉沉细，相火衰者宜之。
鹿角初生，长二、三寸，分歧如鞍，红如玛瑙，破之如朽木者良。（太嫩者血气未足，无力。）酥涂微炙用，（不酥涂则伤茸。）或酒炙。不可嗅之，有虫，恐入鼻颡。（猎人得鹿，絷之取茸，然后毙鹿，以血未散故也。最难得不破未出血者。沈存中《笔谈》云：凡含血之物，血易长，筋次之，骨最难长，故人二十岁骨髓方坚。麋鹿角，无两月长至二十余斤，凡骨之长，无速于此，草木亦不及之。头为诸阳之会，钟于茸角，岂与凡血比哉?●鹿，阳兽，喜居山；麋，阴兽，喜居泽。麋似鹿，色青而大，皆性淫。一牡辄交十余牝。麋补阴，鹿补阳，故冬至麋角解，夏至鹿角解也。麋鹿茸角，罕能分别。雷敩曰：鹿角胜麋角。孟诜、苏恭、苏颂并云：麋茸、麋胶胜于鹿。时珍曰：鹿补右肾精气，麋补左肾血液。）
鹿角：咸温。生用则散热、行血、消肿，（醋磨涂肿毒，为末酒服，治折伤。《医余》曰：有臁疮赤肿而痛，用黄连凉药久不愈者，却当用温药，如鹿角灰、发灰、乳香之类，此阴阳寒暑往来之理也。）辟邪。治梦与鬼交。（酒服一撮，鬼精即出，能逐阴中邪气恶血。）炼霜熬膏，则专于滋补。（时珍曰：鹿乃仙兽，纯阳多寿，能通督脉。又食良草，故其角、肉食之，有益无损。鹿一名斑龙。西蜀道士尝货斑龙丸。歌曰：尾闾不禁沧海竭，九转灵丹都漫说，惟有斑龙顶上珠，能补玉堂门下穴。盖用鹿茸与胶霜也。）
造胶霜法：取新角寸截，河水浸七日，刮净，桑火煮七日，入醋少许，取角捣成霜用。其汁，加无灰酒，熬成膏用。
畏大黄。（鹿䘒，鹿相交之精也。设法取之，大补虚劳。）
麝香  ***************************
麝香（宣，通窍。）
辛温香窜。开经络，通诸窍，透肌骨，暖水脏。治猝中诸风诸气，诸血诸痛，痰厥惊痫，（严用和云：中风不醒者，以麝香清油灌之，先通其关。东垣曰：风病在骨髓者宜之，若在肌肉用之，反引风入骨，如油入面。时珍曰：严氏言风病必先用，东垣谓必不可用，皆非通论。若经络壅闭，孔窍不利者，安得不用为引导以开通之耶?但不可过耳。昂按：据李氏之言，似乃以严说为长。《广利方》：中恶客忤，垂死，麝香一钱，醋和灌之。）癥瘕瘴疟，鼻窒耳聋，目翳阴冷。辟邪解毒，杀虫堕胎，坏果败酒，治果积、酒积。（东垣曰：麝香入脾治肉，牛黄入肝治筋，冰片入肾治骨。）
研用。凡使麝香，用当门子尤妙。
忌蒜。不可近鼻，防虫入脑。（麝见人捕之，则自剔出其香，为生香，尤难得。其香聚处，草木皆黄。市人或搀荔枝核伪之。）
熊胆  ***************************
熊胆（泻热。）
苦寒凉心。平肝明目，杀虫。
治惊痫，五痔。（涂之取瘥。）
通明者佳。性善辟尘，扑尘水上，投胆少许，则豁然而开。
象皮  ***************************
象皮（外用，敛金疮。）
象肉壅肿，以刀剌之半日即合。
治金疮不合者，用其皮灰。亦可以熬膏，入散。
象胆：亦能辟尘，与熊胆同功。
獭肝  ***************************
獭肝（补肝肾，杀传尸。）
甘咸而温。益阴补虚，杀虫止嗽。
治传尸鬼疰有神功。（尸疰鬼疰，乃五疰之一。变动有三十三种，乃至九十九种。其证使人寒热，沉沉默默不知病之所苦，而无处不恶。死后传人，乃至灭门。古方有獭肝丸：獭肝烘干，炙为末，水服二钱，日三，以瘥为度。）
诸肝皆有叶数，惟獭肝一月一叶，其间又有退叶。须于獭身取下，不尔多伪。（吴鹤皋曰：獭阴物，昼伏夜出，故治鬼疰。昂谓：不然，缘其肝独异于他兽也。）
猬皮  ***************************
猬皮（泻，凉血。）
苦平。
治肠风泻血，五痔，（烧末，油调敷，水服亦佳。）阴肿。脂滴耳中治聋，胆点痘后风眼。
似鼠而圆大，褐色，攒毛，外刺如栗房。煅黑存性用。
兔矢  ***************************
兔矢（一名明目砂。宣，明目杀虫。）
杀虫明目。治劳瘵五疳，痘后生翳。
兔肝：泻肝热，故能明目。
兔肉：治消渴。（《海上方》：澄汁冷饮。）小儿食之稀痘疮。（陶弘景曰：孕妇食之，令儿缺唇。保寿堂兔血丸，令小儿永不出痘，虽出亦稀。腊八日取生兔刺血，和荞麦面，加雄黄四、五分，和丸如绿豆大。初生小儿，乳汁送下二、三丸，遍身发出红点，此其验也。）
豭鼠矢  ***************************
豭鼠矢（宣，调阴阳。）
甘而微寒。治伤寒劳复发热，男子阴易腹痛。（妇人伤寒初愈，即与交接，毒中男人，名阴易。若女人与伤寒男子交者，名阳易。《活人》有鼠矢汤。）
两头尖者为雄鼠屎。
鼠胆：明目。汁滴耳中，治二十年老聋。（陶弘景曰：鼠胆随死辄消，不易得也。）
鼠肉：治儿疳、鼠瘘。（河间曰：鼠性善穿而治疮瘘，因其性为用也。）

鳞介鱼虫部  ——————————————————————————————————————————————————————————————————————————————————————————

龙骨  ***************************
龙骨（涩，泻，固肠，镇惊。）
甘涩，微寒。入手足少阴（心肾）、手阳阳（大肠）、足厥阴经（肝）。能收敛浮越之正气，涩肠益肾，安魂镇惊，辟邪解毒。治多梦纷纭，惊痫疟痢，吐衄崩带，遗精脱肛。利大、小肠，固精，止汗，定喘，（气不归元则喘。）敛疮，皆涩以止脱之义。（《十剂》曰：涩可去脱，牡蛎、龙骨之属是也。）
白地锦纹，舐之粘舌者良。（人或以古圹灰伪之。）酒浸一宿，水飞三度用。或酒煮酥炙，火煅。亦有生用者。又云：水飞晒干，黑豆蒸过用。（否则着人肠胃，晚年作热。）
忌鱼及铁，畏石膏、川椒。得人参、牛黄良。（许洪云：牛黄恶龙骨，而龙骨得牛黄更良，有以制伏也。）
龙齿  ***************************
龙齿（涩，镇惊。）
涩，凉。镇心安魂。
治大人痉癫狂热，小儿五惊十二痫。（《卫生宝鉴》曰：龙齿安魂，虎晴定魄。龙属木主肝，肝藏魂；虎属金主肺，肺藏魄也。）治同龙骨。
鲤鱼  ***************************
鲤鱼（通，行水。）
甘平。下水气，利小便。
治咳逆上气，脚气黄疸，妊娠水肿。（古方治水肿有鲤鱼汤、鲤鱼粥。刘河间曰：鲤之治水，鸭子利水，所谓因其气相感也。）
骨：烧灰，疗鱼骨鲠。
鲫鱼  ***************************
鲫鱼（补土和胃。）
甘温。诸鱼属火，独鲫属土。土能制水，故有和胃、实肠、行水之功。（作鲙食，治脚气及上气。）
忌麦冬、芥菜、沙糖、猪肝。
石首鱼  ***************************
石首鱼（补，调胃。）
甘平。开胃消食。
治暴痢腹胀。（《菽园杂记》曰：痢疾最忌油腻生冷。惟白鲞相宜，以其无脂不腻，而能消宿食理肠胃也。）
即干白鱼鲞，首中有石，故名。（石治石淋。昂按：今人多以石首鱼鳔，合破故纸等药为丸，名鱼鳔丸，云暖精种子，而《本草》全未之及，何也？）
青鱼胆  ***************************
青鱼胆（泻热，治目疾。）
苦寒。色青入肝胆。
治目疾。点眼，消赤肿障翳。咽津，吐喉痹痰涎。涂火热疮。疗鱼骨鲠。
腊月收，阴干。
鳢鱼胆  ***************************
鳢鱼胆（泻热。）
凡胆皆苦，惟鳢鱼胆甘。（昂按：味终带苦。）喉痹将死者，点入即瘥。病深者，水调灌之。
俗名乌鱼，即七星鱼。（首有七星，夜朝北斗。道家谓之水厌。雁为天厌，犬为地厌。《卫生歌》云：雁行有序，犬有义，黑鱼拱北知臣礼，人无礼义反食之，天地鬼神皆不喜。杨拱《医方摘要》云：除夕黄昏时，取大黑鳢鱼一尾，小者二、三尾，煮汤浴儿遍身，七窍俱到，能免出痘，不可嫌腥而以清水洗去也。如不信，留一手或一足不洗，遇出痘时，不洗处，痘必多。此乃异人所传，不可轻易。《食医心镜》：鳢鱼一斤以上，和冬瓜、葱白作羹，治十种水气。）
鳝鱼  ***************************
鳝鱼（宣，去风。）
甘温。补五脏，除风湿。
尾血：疗口眼斜。（和少麝香，左涂右，右涂左，正即洗去。《千金》云：鳖血、鸡冠血和伏龙肝，并治口。）滴耳治耳痛，滴鼻治鼻衄，点目治痘后生翳。（时珍曰：鳝善穿穴，与蛇同性，故能走经络，疗风邪及诸窍之病。风中血脉，用血主之，从其类也。）
鳗鲡  ***************************
鳗鲡（补虚，杀虫。）
甘平，去风杀虫。（按：虫由风生，故风字从虫。）
治骨蒸痨瘵，湿痹风瘙，阴户蚀痒。（皆有虫。张鼎云：其骨烧烟，蚊化为水；薰竹木辟蛀虫；置衣箱，辟诸蠹。）补虚损。（有病瘵者，相染已死数人，乃取病者钉之棺中，弃于流水，永绝传染。渔人异之，开视，见一女子尚活，取置渔舍。多食鳗鲡，病愈，遂以为妻。《圣惠方》：鳗鲡淡炙食，治诸虫心痛多吐、冷气上攻满闷。）
蚺蛇胆  ***************************
蚺蛇胆（泻热，明目，护心。）
蚺（音髯。）禀己土之气，胆属甲乙风木，气寒有小毒，其味苦而带甘。凉血明目，疗疳杀虫。主厥阴、太阴之病（肝木、脾土）。
取胆粟许，置水上，旋行极速者真。（胆，上旬近头；中旬近心；下旬近尾。能护心止痛。受杖时噙之，杖多不死。）
肉：极腴美，主治略同。
白花蛇  ***************************
白花蛇（宣，祛风湿。）
甘咸而温。蛇善行数蜕，如风之善行数变。花蛇又食石南，（食石南藤、花、叶，石南辛苦治风。）故能内走脏腑，外彻皮肤，透骨搜风，截惊定搐。
治风湿瘫痪，大风疥癞。（《开宝本草》云：治中风，口眼斜，半身不遂。《经疏》云：前证定缘阴虚血少，内热而发，与得之风湿者殊，料白花蛇非所宜也，宜辨。●凡服蛇酒药，切忌见风。）
出蕲州。龙头虎口，黑质白花，胁有二十四方胜纹，腹有念珠斑，尾有佛指甲。虽死而眼光不枯。他产则否。头尾有毒，各去三寸。亦有单用头尾者。酒浸三曰。去尽皮骨，大蛇一条，只得净肉四两。
乌梢蛇  ***************************
乌梢蛇（宣，去风湿。）
功用同白花蛇，而性善无毒。
不噬物，眼光至死不枯。以尾细能穿百钱者佳。重七钱至一两者为上，十两至一镒者中，大者力减。去头与皮骨，酒煮，或酥炙用。
蛇蜕  ***************************
蛇蜕（轻宣，去风毒。）
甘咸无毒。（甄权：有毒。）性灵而能辟恶，故治鬼魅蛊毒；性窜而善去风，故治惊痫风疟，重舌，（《圣惠方》：烧末敷。）喉风；性毒而能杀虫，故治疥癣恶疮，疔肿痔漏；属皮而性善蜕，故治皮肤疮疡，产难目翳。
用白色如银者，皂荚水洗净，或酒，或醋，或蜜浸，炙黄用，或烧存性，或盐泥固煅，各随本方。
海狗肾  ***************************
海狗肾（一名腽肭脐。补肾助阳。）
甘咸大热。补肾助阳。
治虚损劳伤，阴痿精冷。功近苁蓉、锁阳。
出西番，今东海亦有之。似狗而鱼尾，置器中，长年湿润，腊月浸水不冻。置睡犬旁，犬惊跳者为真。（或曰：连脐取下，故名脐；或曰乃腽肭兽之脐也。昂按：两名不类，恐一是海鱼之肾，一是山兽之脐也。《纲目》以此条入兽部。）
穿山甲  ***************************
穿山甲（一名鲛鲤。宣，通经络。）
咸寒。善窜，（喜穿山。）专能行散，通经络，达病所，（某处病，用某处之甲，更良。）入厥阴阳明，（肝、胃。）治风湿冷痹。通经下乳，消肿溃痈，止痛排脓，和伤发痘。（元气虚者慎用。）风疟疮科，须为要药。（以其穴山寓水，故能出入阴阳，贯穿经络，达于营分，以破邪结，故用为使。）以其食蚁，又治蚁瘘。（漏也。音闾，亦音漏。有妇人项下忽肿一块，渐延至颈。偶刺破出水一碗，疮久不合。有道人曰：此蚁漏也，缘饭中偶食蚁得之。用穿山甲烧存性为末敷之，立愈。刘伯温《多能鄙事》云：油笼渗漏，刮甲里肉黡投入，自至漏处补住。《永州记》云：不可于堤岸杀之，恐血入土，则堤岸渗漏。观此二说，其性之善窜可知矣。）
痈疡已溃者忌服。
如鼍而短，似鲤有足，尾甲力更胜。或生或烧酥炙，醋炙，童便、油煎，土炒，随方用。
海螵蛸  ***************************
海螵蛸（一名乌贼骨。宣，通血脉。）
咸走血，温和血。入肝肾血分，通血脉，祛寒湿。
治血枯，（《内经》血枯，治之以乌鲗骨。）血瘕，血崩血闭，腹痛环脐，阴蚀肿痛，（烧末酒服。）疟痢疳虫，目翳泪出，聤耳出脓，（性能燥脓收水，为末，加麝少许掺入。）厥阴、少阴（肝、肾）经病。
出东海，亦名墨鱼。（腹中有墨，书字逾年乃灭。常吐黑水自罩其身，人即于黑水处取之。）取鱼骨卤浸，炙黄用。
恶附子、白芨、白蔹。能淡盐。
龟板  ***************************
龟板（补阴，益血。）
甘平，至阴。属金与水。补心益肾，滋阴资智。（性灵故资智，通心益肾以滋阴。）
治阴血不足，劳热骨蒸，腰脚痠痛，久泻久痢，（能益大肠。）久嗽痎疟，（老疟也。或经数年，中有痞块，名疟母。）癥瘕崩漏，五痔产难，（为末酒服，或加芎、归煅发。）阴虚血弱之证。（益阴清热，故治之。时珍曰：龟、鹿皆灵而寿。龟首常藏向腹，能通任脉，故取其甲以补精、补肾、补血以养阴也。鹿首常还向尾，能通督脉，故取其角以补命、补精、补气以养阳也。昂按：《本草》有鹿胶而不及龟胶，然板不如胶，诚良药也。合鹿胶一阴一阳，名龟鹿二仙膏。）
大者良。上、下甲皆可用。酥炙，或酒炙、醋炙、猪脂炙，煅灰用，洗净捶碎，水浸三日，用桑柴熬膏良。（自死败龟尤良，得阴气更全也。）
恶人参。
龟尿：走窍透骨，染须发，治哑聋。（以镜照之，龟见其影，则淫发而尿出。或以猪鬃、松毛刺其鼻，尿亦出。）
鳖甲  ***************************
鳖甲（补阴退热。）
咸平，属阴，色青入肝。
治劳瘦骨蒸，往来寒热，温疟疟母，（疟必暑邪，类多阴虚之人。疟久不愈，元气虚羸，邪陷中焦，则结为疟母。鳖甲能益阴除热而散结，故为治疟要药。）腰痛胁坚，血瘕痔核，（咸能软坚。）经阻产难，肠痈疮肿，惊痫斑痘，厥阴血分之病。（时珍曰：介虫阴类，故皆补阴。或曰：本物属金与土，故入脾肺而治诸证。）
色绿，九肋，重七两者为上。醋炙。若治劳，童便炙，亦可熬膏。
鳖肉：凉血补阴，亦治疟痢。（煮作羹食，加生姜、沙糖，不用盐、酱，名鳖糖汤。）
恶矾石，忌苋菜、鸡子。（鳖色青，故走肝益肾而退热；龟色黑，故通心入肾而滋阴。阴性虽同，所用略别。）
鳖胆：味辣，可代椒解醒。
蟹  ***************************
蟹（泻，散血。）
咸寒。除热解结，散血通经，续筋骨。（筋绝伤者，取蟹黄、足髓熬，纳疮中，筋即续生。骨节脱离者，生捣，热酒调服，渣涂，半日骨内谷谷有声即好。）涂漆疮。（能败漆。）
然寒胃动风。
蟹爪：堕胎。（产难及子死腹中者，服蟹爪汤即出。其螯烧烟能集鼠于庭。中蟹毒者，捣藕节，热酒调服。醃蟹中入蒜则不沙。）
虾  ***************************
虾（补阳。）
甘温。托痘疮，下乳汁，吐风痰，（中风证，以虾半斤，入姜、葱、酱料，水煮。先吃虾，次吃汁，以鹅翎探引，吐出痰涎，随证用药。）壮阳道。
牡蛎  ***************************
牡蛎（涩肠，补水，软坚。）
咸以软坚化痰，消瘰疬结核，老血瘕疝；涩以收脱，治遗精崩带，止嗽敛汗，（或同麻黄根、糯米为粉扑身，或加入煎剂。）固大小肠；微寒以清热补水，治虚劳烦热，温疟赤痢。利湿止渴，为肝肾血分之药。（王好古曰：以柴胡引之，去胁下硬；茶引之，消颈核；大黄引之，消股间肿；以地黄为使，益精收涩，止小便利；以贝母为使，消积结。）
盐水煮一伏时，煅粉用，亦有生用者。
贝母为使，恶麻黄、辛夷、吴茱萸，得甘草、牛膝、远志、蛇床子良。（海气化成，纯雄无雌，故名牡。）
蛤粉  ***************************
蛤粉（涩。）
蛤蜊壳煅为粉，与牡蛎同功。（海藏曰：肾经血分药。宋徽宗宠妃病痰嗽，面肿不寐。李防御治之，三日不效当诛。李技穷忧泣。忽闻市人卖嗽药，一文一帖，吃了今夜得睡。色淡碧。李市之。恐药猛悍，先自试，觉无害，遂并三帖为一以进。妃服之，是夕寝安嗽止，面肿亦消。帝大悦，赐直万金。李不知其方，惧得罪，伺得市人，重价求之。乃蚌壳研粉，少加青黛也，以淡齑水加麻油数滴调服。《圣惠方》：白蚬壳研粉，米饮调，治咳嗽不止。）
肉：咸冷。止渴解酒。（牡蛎、蛤蜊、海蛤、文蛤并出海中，大抵海物咸寒，功用略同。江湖蛤蚌无咸水浸渍，但能清热利湿，不能软坚。）
文蛤：背有花纹，兼能除烦渴，利小便。
瓦楞子  ***************************
瓦楞子（即蚶壳。泻，消癥散痰。）
甘咸。消血块，散痰积。（煅红醋淬三次为末，醋膏丸。治一切气血癥瘕。）
田螺  ***************************
田螺（泻热。）
味甘大寒。利湿清热，止渴，（消渴。）醒酒，利大小便。（能引热下行。熊彦诚病前后不通，腹胀如鼓，众医莫措。遇一异人曰：此易耳。奉施一药。即脱靴入水，探得一大螺，曰：事济矣！以盐和壳，捣碎，帛系脐下一寸三分。曾未安席，砉然暴下。归访异人，无所见矣。董守约以脚气攻注，或教捶数螺，系二股，便觉冷气趋下至足，既而亦安。）
治脚气黄疸，噤口毒痢，（用螺加少麝捣饼，烘热贴脐下，引热下行，自然思食。）目热赤痛。（入盐花取汁点之。）搽痔疮狐臭。
石决明  ***************************
石决明（泻风热，明目。）
咸平。除肺、肝风热，青盲内障，水飞点目外障。亦治骨蒸劳热，通五淋。（能清肺、肝故也。古方多用治疡疽。）解酒酸。（为末，投热酒中，即解。）
如蚌而扁，惟一片，无对。七孔、九孔者良。盐水煮一伏时，或面裹煨熟，研粉极细，水飞用。
恶旋覆花。
真珠  ***************************
真珠（泻热定惊。）
甘咸性寒。感月而胎，（语云：上巳有风梨有蠹，中秋无月蚌无胎。）水精所孕，水能制火，入心肝二经，镇心安魂，（肝藏魂。昂按：虽云泻热，亦藉其宝气也。大抵宝物多能镇心安魂，如金箔，琥珀、真珠之类。龙齿安魂，亦假其神气也。）坠痰拔毒，收口生肌。治惊热痘疔，下死胎胞衣。（珠末一两，苦酒服。）涂面，好颜色，点目去翳膜，绵裹塞耳治聋。
取新洁未经钻缀者，乳浸三日，研粉极细用。（不细伤人脏腑。陆佃曰：蛤蚌无阴阳牝牡，须雀化成，故能生珠，专一于阴阳也。）
蛤蚧  ***************************
蛤蚧（补肺润肾，定喘止嗽。）
咸平。补肺润肾，益精助阳。治渴通淋。定喘止嗽，肺痿咯血，气虚血竭者宜之。（能补肺益水源。李时珍曰：补肺止渴，功同人参；益气扶羸，功同羊肉。《经疏》曰：咳嗽由风寒外邪者不宜用。）
出广南。首如蟾蜍，背绿色，斑点如锦纹。雄为蛤，（鸣声亦然，因声而名。）皮粗口大，身小尾粗。雌为蚧，皮细口尖，身大尾小。雌雄相呼，屡日乃交，两两相抱。捕者擘之，虽死不开。房术用之甚效。
不论牝牡者，只可入杂药。口含少许，奔走不喘者，真。药力在尾。（见人捕之，辄自啮断其尾。尾不全者不效。）凡使去头足，（雷敩曰：其毒在眼，用须去眼。）洗去鳞内不净及肉毛，酥炙、或蜜炙、或酒浸，焙用。
蜂蜜  ***************************
蜂蜜（亦名石蜜、岩蜜。补中、润燥、滑肠。）
草木精英，合露气以酿成。生性凉，能清热。熟性温，能补中。甘而和，故解毒。柔而滑，故润燥。甘缓可以去急，故止心腹肌肉疮疡诸痛。甘缓可以和中，故能调营卫，通三焦，除众病，和百药，（故丸药多用之。）而与甘草同功。止嗽治痢，（解毒润肠，最治痢疾。姜汁和服，甚佳。）明目悦颜，同薤白捣涂汤火伤，煎炼成胶，通大便秘。（乘热纳谷道中，名蜜煎导。）
然能滑肠泄泻，与中满者忌用之。
以白如膏者良。（汪颖曰：蜜以花为主。闽、广蜜热，川蜜温，西蜜凉。安宣州有黄连蜜，味小苦，点目热良。西京有梨花蜜，色白如脂。）用银、石器，每蜜一斤，入水四两，桑火慢熬，掠出浮沫，至滴水成珠用。
忌葱、鲜莴苣同食。（昂按：生葱同蜜食，杀人，而莴苣蜜渍点茶者颇多，未见作害，岂醃过则无患乎？抑药忌亦有不尽然者乎？）
黄蜡：甘温。止痛生肌，疗下痢，（蜜质柔性润，故滑肠胃。蜡质坚性涩，故止泻痢。）续绝伤。（按：蜜、蜡皆蜂所酿成，而蜜味至甘，蜡味至淡，故今人言，无味者谓之嚼蜡。）
露蜂房  ***************************
露蜂房（宣，解毒，杀虫。）
甘平有毒。
治惊痫瘈疭，附骨痈疽，根在脏腑。（和蛇蜕、乱发烧灰酒服。按：附骨疽不破，附骨成脓故名。不知者误作贼风治。附骨疽，痛处发热，四体乍热乍寒，小便赤，大便秘而无汗。泻热发散则消。贼风，痛处不热，亦不发寒热，觉身冷，欲得热熨则小宽，时有汗，以风药治之。）涂瘰疬成瘘。（音漏。炙研，猪脂和涂。）止风虫牙痛。（煎水含漱。时珍曰：阳明药也。取其以毒攻毒，兼杀虫之功耳。）敷小儿重舌。（烧灰酒和敷舌下，日数次。）起阴痿。（烧灰敷阴上。）
取悬于树受风露者，炙用。（治痈肿醋调涂，洗疮煎用。）
僵蚕  ***************************
僵蚕（轻宣，去风化痰。）
辛咸微温。僵而不腐，得清化之气，故能治风化痰，散结行经。（蚕病风则僵，故因以治风，能散相火逆结之痰。）其气味俱薄，轻浮而升，入肺、肝、胃三经。
治中风失音，头风齿痛，喉痹咽肿，（炒为末，姜汤调下一钱，当吐出顽痰。）丹毒瘙痒，（皆风热为病。）瘰疬结核，痰疟血病，崩中带下，（风热乘肝。）小儿惊疳，肤如鳞甲。（由气血不足，亦名胎垢，煎汤浴之。）下乳汁，灭瘢痕。
若诸证由于血虚，而无风寒客邪者勿用。
以头蚕色白条直者良。糯米泔浸一日，待桑涎浮出，漉起焙干，拭净肉毛口甲，捣用。
恶桑螵蛸、茯苓、茯神、桔梗、萆薢。
蚕茧：甘温，能泻膀胱相火，引清气上朝于口，止消渴。（蚕与马并属午，为离，主心。作茧退藏之际，故缲丝汤饮之，能抑心火而治消渴。）痈疽无头者，烧灰酒服。（服一枚，出一头，二枚出二头。）
雄蚕蛾：气热性淫，主固精，强阳，交接不倦。（蚕退纸烧存性，入麝少许，蜜和，敷走马牙疳，加白矾尤妙。《百一方》：蚕纸烧灰，酒水任下，能治邪祟发狂悲泣。）
原蚕砂  ***************************
原蚕砂（燥湿去风。）
蚕食而不饮，属火性燥，燥能去风胜湿。（《经》曰：燥胜风，燥属金，风属木也。）其砂辛甘而温。炒黄浸酒，治风湿为病，支节不随，皮肤顽痹，腰脚冷痛，冷血瘀血。（史国公药酒中用之。）炒热熨患处，亦良。（寇宗奭曰：醇酒三升拌蚕砂五斗，蒸热，铺暖室席上，令患冷风气痹人，以患处就卧，厚覆取汗。不愈，间日再作。须防昏闷。）麻油调敷，治烂弦风眼。（目上下胞属脾，脾有风湿则虫生弦烂。又新瓦炙为末，少加雄黄、麻油调敷，治蛇串疮。有人食乌梢蛇，浑身变黑渐生鳞甲，见者惊缩。郑奠一令日服晚蚕砂五钱，尽一二斗，久之乃退。）晚蚕，矢也，淘净晒干。
桑螵蛸  ***************************
桑螵蛸（补肾。）
甘咸，入肝、肾、命门。益精气而固肾。治虚损阴痿，梦遗白浊，血崩腰痛，伤中疝瘕。（肝肾不足。）通五淋，缩小便。（能通，故能缩。肾与膀胱相表里，肾得所养，气化则能出，故能通。肾气既固，则水道安常，故又能止也。寇宗奭治便数，有桑螵蛸散：桑螵蛸、茯神、远志、菖蒲、人参、当归、龙骨、鳖甲醋炙，各一两为末，卧时人参汤下二钱。能补心安神，亦治健忘。）炙饲小儿止夜尿。
螳螂卵也。桑树产者为好。（房长寸许，有子如蛆，芒种后齐出，故仲夏螳螂生也。如用他树者，以桑皮佐之。桑皮善行水，能引达肾经。）炙黄，或醋煮，汤泡，煨用。
畏旋覆花。（螳螂能出箭簇。螳螂一个，巴豆半个，研敷伤处，微痒且忍，极痒及撼拔之。以黄连贯众汤洗，石灰敷之。杨氏方用蜣螂，镞出后，敷生肌散。●螳螂、蜣螂皆能治惊风，今人罕用。蜣螂兼治腹痛便秘，下痢脱肛，疮疽虫痔。）
蝉蜕  ***************************
蝉蜕（轻，散风热。）
蝉乃土木余气所化，饮风露而不食，其气清虚而味甘寒，故除风热；其体轻浮，故发痘疹；其性善蜕，故退目翳，催生下胞；其蜕为壳，故治皮肤疮疡瘾疹；（与薄荷等分为末，酒调服。）其声清响，故治中风失音；又昼鸣夜息，故止小儿夜啼。
蝉类甚多，惟大而色黑者入药。洗去泥土、翅足，浆水煮，晒干用。（攻毒全用。）
蚱蝉：治小儿惊痫夜啼，杀疳去热，出胎下胞。（时珍曰：治皮肤疮疡风热当用蝉蜕，治脏腑经络当用蝉身，各从其类也。）
五倍子  ***************************
五倍子（涩，敛肺。）
咸酸。其性涩，能敛肺；其气寒，能降火。生津化痰，止嗽止血，敛汗，（郑赞寰曰：焙研极细，以自己漱口水调敷脐上，止盗汗如神。）解酒。疗消渴泄痢，疮癣五痔，下血脱肛，脓水湿烂，子肠坠下。散热毒，消目肿，（煎水洗之。）敛疮口，（热散，疮口自敛。）其色黑，能染须。（丹溪曰：倍子属金与水，噙之善收顽痰，解热毒。黄昏咳嗽，乃火浮肺中，不宜用凉药，宜五倍、五味敛而降之。《医学纲目》云：王元珪虚而滑精，屡与加味四物汤，吞河间秘真丸及珍珠粉丸，不止。后用五倍子一两，茯苓二两，丸服，遂愈。此则倍子敛涩之功敏于龙骨、蛤粉也。昂按：凡用秘涩药，能通而后能秘。此方用茯苓倍于五倍，一泻一收，是以能尽其妙也。）
嗽由外感，泻非虚脱者禁用。
生盐肤木上，乃小虫食汁，遗种结球于叶间，（故主治之证，与盐肤子、叶同功。）
壳：轻脆而中虚。可以染皂。或生或炒用。
白蜡  ***************************
白蜡（外用生肌。）
甘温，属金。生肌止血，（郑赞寰曰：汪御章年十六，常患尿血，屡医不效。予以白腊加入凉血滋肾药中，遂愈。）定痛补虚，续筋接骨。外科要药。
斑蝥  ***************************
斑蝥（大泻，以毒攻毒。）
辛寒，有毒。外用蚀死肌，敷疥癣恶疮；内用破石淋，拔瘰疬疔肿。（杨登甫云：瘰疬之毒，莫不有根，大抵治以斑蝥、地胆为主。制度如法，能令其根从小便出，如粉片、血块、烂肉，此其验也。以木通、滑石、灯心辈导之。●斑蝥捕得，屁射出，臭不可闻，故奔走下窍，直至精溺之处。能下败物，痛不可当，用须斟酌。）下猘犬毒，（九死一生之候，急用斑蝥七枚，去头翅足，糯米炒黄，为末酒煎，空心下。取下小狗三四十枚。如数少，再服。又方：糯米一勺，斑蝥廿一枚，分三次，炒至青烟为度，去蝥，取米为粉，冷水入清油少许，空心下，取利下毒物。如不利，再进。愈后忌闻钟鼓声，复发则不可治。服之肚痛急者，用靛汁或黄连水解之。）溃肉，（肌肉近之则烂。）堕胎。
豆叶上虫，黄黑斑文，去头足，糯米炒熟。生用则吐泻。人亦有用米，取气不取质者。
畏巴豆、丹参，恶甘草、豆花。（斑蝥、芫青、葛上亭长、地胆四虫，形色不同，功略相近。食芫花为芫青，青绿色，尤毒；春生食葛花为亭长，黑身赤头；夏生食豆花为斑蝥，斑色；秋生冬入地为地胆，黑头赤尾。陶隐居云：乃一物而四时变化者。苏恭云：非也。皆极毒，须慎用。）
蝎  ***************************
蝎（宣，去风。）
辛甘有毒。色青属木，故治诸风眩掉，（皆属肝木。）惊痫搐掣，口眼斜，（白附、僵蚕、全蝎等分为末，名牵正散。酒服二钱，甚效。）疟疾风疮，耳聋带疝，厥阴风木之病。（东垣曰：凡疝气带下，皆属于风。蝎乃治风要药，俱宜加而用之。汪机曰：破伤风宜以全蝎、防风为主。）
类中风、慢脾惊属虚者，忌用。
全用去足，焙。或用尾。尾力尤紧。形紧小者良。（人被螫者，涂蜗牛即解。）
蜈蚣  ***************************
蜈蚣（宣，去风。）
辛温有毒，入厥阴肝经。善走，能散。
治脐风撮口，（炙末猪乳调服。）惊痫瘰疬，蛇癥，（能制蛇。）疮甲。（趾甲内恶肉突出，俗名鸡眼睛，蜈蚣焙研敷之。以南星末，醋调敷四围。）杀虫，（古方治生嗽多用之。）堕胎。
取赤足黑头者火炙，去头足尾甲，将荷叶火煨用。或酒炙。
畏蜘蛛，蜒蚰，（不敢过所行之路，触着即死。）鸡屎，桑皮，盐。（中其毒者，以桑汁、盐、蒜涂之。被咬者，捕蜘蛛置咬处，自吸其毒，蜘蛛死，放水中吐而活之。）
蟾蜍  ***************************
蟾蜍（即癞虾蟆。泻，疗疽拔毒。）
蟾土精而应月魄。辛凉微毒，入阳明胃。发汗退热，除湿杀虫。
治疮疽发背，（未成者，用活蟾蜍系疮上，半日，蟾必昏愦。置水中救其命，再易一个，三易则毒散矣。势重者剖蟾蜍合疮上，不久必臭不可闻，如此二、三易，其肿自愈。）小儿劳瘦疳疾。
蟾酥：辛温，大毒。助阳气。治疔肿发背，小儿疳疾，脑疳。（即蟾蜍眉间白汁，能烂人肌肉。惟疔疳或合他药服一二厘，取其以毒攻毒。脑疳，乳和滴鼻中，外科多用之。蟾蜍肪涂玉，刻之如蜡。●肪音方，脂也。）
白颈蚯蚓  ***************************
白颈蚯蚓（泻热利水。）
蚓土德而星应轸水，味性咸寒，故能清热；下行，故能利水。
治温病大热狂言，大腹黄疸，肾风脚气。（苏颂曰：脚气必须用之为使。）
白颈者，乃老蚯蚓。治大热，捣汁，井水调下。入药，或晒干为末，或盐化为水，或微炙，或烧灰，各随本方。（中其毒者，盐水解之。张将军病蚯蚓咬毒，每夕，蚓鸣于体，浓煎盐水浸身，数过而愈。）
蚯蚓泥：（即蚯蚓屎。）甘寒。泻热，解毒。治赤白久痢，敷小儿阴囊热肿，肿腮，丹毒。
五谷虫  ***************************
五谷虫（即粪蛆。泻热疗疳。）
寒。
治热病谵（音占，妄语。）妄，毒痢作吐，小儿疳积，疳疮。
漂净晒干，或炒，或煅为末用。
〖人部#分类结束##标题开始#发
发（一名血余。补，和血。）
发者，血之余。味苦微寒，入足少阴、厥阴（肾、肝）。补阴消瘀，通关格，利二便。治诸血疾，（能去心窍之血，故亦治惊痫。）血痢，血淋，舌血，（煅末，茅根汤服。）鼻血，（烧灰吹鼻。）转胞不通，（烧灰服。）小儿惊热。（合鸡子黄煎为汁服，鸡子能去风痰。）合诸药膏煎，凉血，去瘀，长肉。（发属心，禀火气而上生。眉属肝，禀木气而侧生。须属肾，禀水气而下生。或曰：发属肝，禀木气而直生。眉属金，禀金气而横生。金无余气，故短而不长。至老金气钝，则眉长矣。昂按：肺主皮毛，毛亦短而不长者也，何以独无所属乎?毛既为肺之合，自当属肺属金。眉当属肝属木，以其侧生象木枝也。此乃臆说，附质明者。《经》曰：肾者，精之处也，其华在发。王冰注曰：肾主髓，脑者髓之海，发者脑之华，脑髓减则发素。时珍曰：发入土，千年不朽，以火煅之，凝为血质，煎炼至枯，复有液出，误吞入腹，化为癥虫。煅炼服食，使发不白，故《本经》有自还神化之称。陈藏器曰：生人发挂果树上，则乌鸟不敢来。又人逃走，取其发于纬车上缚之，则迷乱不知所适。此皆神化。《子母秘录》：乱发烧灰，亦治尸疰。猪脂调涂小儿燕口，即两角生疮也。宋丞相王郇公小腹切痛，备治不效。用附子、硫黄、五夜叉丸之类，亦不瘥。张驸马取妇人油头发，烧灰研筛，酒服二钱，其痛立止。●《内经》：脑为髓海，冲为血海，命门为精海，丹田为气海，胃为水谷之海。）
皂荚水洗净，入罐，固煅存性。用胎发尤良，补衰涸。
头垢：治淋及噎膈，劳复。

人部  ——————————————————————————————————————————————————————————————————————————————————————————

人牙  ***************************
人牙（宣，发痘。）
咸温有毒。
治痘疮倒黡。（《痘疹论》：出不快而黑陷者，豮猪血调下一钱。服凉药而血涩倒陷者，麝香酒调服。时珍曰：欲其窜入肾经，发出毒气，盖劫剂也。若伏毒在心，不省人事，气虚色白，痒塌无脓及热痱紫泡之证，只宜补虚解毒。苟误服此，则郁闷声哑，反成不救。）
煅退火毒，研用。
人乳  ***************************
人乳（补虚，润燥。）
甘咸。润五脏，补血液，止消渴，泽皮肤。
治风火证。（昂按：老人便秘，服人乳最良。）本血所化，目得血而能视，用点赤涩多泪。（热者黄连浸点。）
然性寒滑，脏寒胃弱人不宜多服。（时珍曰：人乳无定性，其人和平，饮食冲淡，其乳必平。其人燥暴，饮酒食辛，或有火病，其乳必热。又有孕之乳为忌乳，最有毒，小儿食之，吐泻成疳鬾之病，内亦损胎。昂按：乳乃阴血所化，生于脾胃，摄于冲任。未受孕则下为月水，既受孕则留而养胎，已产则变赤为白，上为乳汁以食小儿，乃造化之玄微也。服之益气血，补脑髓，乃谓以人养人也。然能滑肠、湿脾、腻膈。天设之以为小儿，非壮者所当常服。惟制为粉，则有益无损。又须旋用，久则油膻。须用一妇人之乳为佳，乳杂则其气杂。乳粉、参末等分蜜丸，名参乳丸，大补气血。）
取年少无病妇人乳，白而稠者，如儿食良。黄赤清色，气腥秽者，并不堪用。或曝晒用茯苓粉收。或水顿取粉尤良。
取粉法：小锅烧水滚，用银瓢如碗大，（锡瓢亦可。）倾乳少许入瓢，浮滚水上顿，再浮冷水上立干。刮取粉用，再顿再刮。如摊粉皮法。
紫河车  ***************************
紫河车（即胞衣，一名混沌皮。大补气血。）
甘咸，性温。本人之血气所生，故能大补气血。
治一切虚劳损极，（虚损：一损肺，皮槁毛落；二损心，血脉衰少；三损脾，肌肉消脱；四损肝，筋缓不收；五损肾，骨痿不起。六极曰：气极、血极、筋极、肌极、骨极、精极。）恍惚、失志、癫痫。
以初胎及无病妇人者良。有胎毒者害人。（以银器插入，焙煮不黑则无毒。）长流水洗极净，酒蒸焙干，研末。或煮烂捣碎入药。（如新瓦炙者，反损其精汁。）亦可调和煮食。（李时珍曰：崔行功《小儿方》云：胞衣宜藏天德月德吉方，深埋紧筑。若为猪狗食，令儿癫狂；蝼蚁食，令儿疮癣；鸟雀食，令儿恶死；弃火中，令儿疮烂。近社庙、井灶、街巷，皆有所忌。此亦铜山西崩，洛钟东应，自然之理。今人以之炮炙入药，虽曰以人补人，然食其同类，独不犯崔氏之戒乎?以故本集如天灵盖等，概不入录。）
童便  ***************************
童便（一名还原水。饮自己溺，名轮回酒。平，泻火，补阴，散瘀血。）
咸寒。（时珍曰：温。）能引肺火下行，从膀胱出，乃其旧路。降火滋阴甚速，润肺散瘀。（咸走血。）
治肺痿失音，吐衄损伤，（凡跌打损伤，血闷欲死者，擘开口，以热尿灌之，下咽即醒。一切金疮、受杖，并宜用之，不伤脏腑。若用他药，恐无瘀者，反致伤人矣。）胞胎不下。（皆散瘀之功。）凡产后血运，败血入肺，阴虚久嗽，火蒸如燎者，惟此可以治之。（晋褚澄《劳极论》云：降火甚速，降血甚神，饮溲溺，百无一死；服寒凉药，百无一生。）
取十二岁以下童子，（少知识，无相火。）不食荤腥，酸咸者佳。去头尾，取中间一节，清澈如水者用。当热饮，热则真气尚存，其行自速，冷则惟有咸寒之性。入姜汁、（行痰。）韭汁，（散痰。）更好。冬月用汤温之。（李士材曰：炼成秋石，真元之气渐失，不及童便多矣。《普济方》：治目赤肿痛，用自己小便乘热抹洗，即闭目少顷。此以真气退其邪热也。）
秋石  ***************************
秋石（补肾本，润三焦。）
咸温。滋肾水，润三焦，养丹田，安五脏，退骨蒸，软坚块。
治虚劳咳嗽，白浊遗精，为滋阴降火之圣药。若煎炼失道，多服误服，反生燥渴之患。（咸能走血，且经煅炼，中寓暖气，使虚阳妄作，则真水愈亏。）
《蒙筌》曰：每月取童便，每缸用石膏七钱，桑条搅澄，倾去清液，如此二、三次。乃入秋露水搅澄，（故名秋石。）如此数次，滓秽净，咸味减。以重纸铺灰上，晒干，刮去在下重浊，取轻清者为秋石。世医不取秋时，杂收人溺，以皂荚水澄晒为阴炼，火煅为阳炼，尽失于道，安能应病?况经火炼，性却变温耶?（秋石再研入罐，铁盏盖定，盐泥固济，升打，升起盏上者，名为秋冰，味淡而香，乃秋石之精英也。《保寿堂方》：用童男、童女小便，各炼成秋石，其色如雪，和匀加乳汁，日晒夜露，取日精月华，干即加乳，待四十九日足，收贮配药。《摘玄》云：肿胀忌盐，只以秋石拌饮食佳。）
人中黄  ***************************
人中黄（泻热。）
甘寒。入胃。清痰火，消食积，大解五脏实热。
治天行热狂，痘疮血热，黑陷不起。
纳甘草末于竹筒中，紧塞其孔。冬月浸粪缸中，至春取出洗，悬风处阴干，取甘草用。（亦有用皂荚末者。竹须削去青皮。）一云即粪缸多年黄垽，煅存性用。
粪清  ***************************
粪清（一名金汁。泻火热。）
主治同人中黄。
用棕皮绵纸上铺黄土，淋粪滤汁，入新瓮，碗覆，埋土中一年。清若泉水，全无秽气。用年久者弥佳。（野间残粪下土，筛敷痈疽，如冰着背。）
人中白  ***************************
人中白（泻火。）
咸平。降火散瘀。
治肺瘀鼻衄，（刮人中白，新瓦火上逼干，调服即止。）劳热，消渴，痘疮倒陷，牙疳口疮。
即溺垽。煅研用。（以蒙馆童子便桶、山中老僧溺器，刮下者尤佳。）