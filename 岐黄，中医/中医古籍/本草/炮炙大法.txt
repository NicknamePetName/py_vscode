
按  ***************************
●雷公炮制法有十七，曰炮、曰爁、曰煿、曰炙、曰煨、曰炒、曰煅、曰炼、曰制、曰度、曰飞、曰伏、曰镑、曰摋、曰晒、曰曝、曰露是也。用者宜如法，各尽其宜。

正文  ——————————————————————————————————————————————————————————————————————————————————————————

水部  ***************************
●雨水
立春节雨水。梅雨水，芒种后逢壬为入梅，小暑后逢壬为出梅。液雨水，立冬后十日为入液，至小雪为出液，得雨谓之液雨。
●冬霜
凡收霜，以鸡羽扫之瓶中，密封阴处，久亦不坏。
●腊雪
用净瓶收净雪，筑实，密封瓶口，置于阴室中，不见日色。春雪有虫，水亦便败，所以不收。
●神水
五月五日午时有雨，急伐竹竿，中必有神水，沥取为药。
●半天河
此竹篱头水及空树穴中水也。
●流水
千里水、东流水二水皆堪荡涤邪秽，煎煮汤液。劳水即扬泛水，张仲景谓之甘澜水。用流水二斗，置大盆中，以杓高扬之千万遍，有沸珠相逐，乃取煎药。盖水性本盐而体重，劳之则甘而轻，取其不助肾气而益脾胃也。虞抟《医学正传》云：甘澜水甘温而性柔，故烹伤寒阴证等药用之。顺流水，性顺而下流，故治下焦腰膝之证及通利大小便之药用之。急流水，湍上峻急之水，其性急速而下达，故通二便，风痹之药用之。逆流水，洄澜之水，其性逆而倒上，故发吐痰饮之药用之也。
●井泉水
反酌而倾曰倒流，出[就/瓦]未放曰无根，无时初出曰新汲，将旦首汲曰井华。
●地浆
此掘黄土地作坎，深三尺，以新汲水沃入，搅浊，少顷取清用之。
●热汤
须百沸者佳。若半沸者饮之，反伤元气作胀。
●生熟汤
以新汲水、百沸汤合一盏，和匀，故曰生熟。今人谓之阴阳水。
●菊潭水
山涧两岸有天生甘菊花，其下流泉是也。
●浆水
浆酢也。炊粟米热，投冷水中，浸五六日，味酢生白花，色类浆，故名。若浸至败者害人。
●米泔水
即淘米汁也。
●缫丝汤
以磁瓶收，密封，埋净土地中，任经数年，久而愈妙。
火部  ***************************
●桑柴火
凡一切补药诸膏，宜此火煎之。
●炭火
栎炭火，宜煅炼一切金石药。烰炭火，宜烹煎焙炙百药丸散。
●芦火、竹火
宜煎一切滋补药。凡服汤药，虽品物专精，修治如法，而煎药者卤莽造次，水火不良，火候失度，则药亦无功。观夫茶味之美恶，饭味之甘餲，皆系于水火烹饪之得失，即可推矣。是以煎药须用小心老成人，以深罐密封，新水活火，先武后文，如法服之，未有不效者。火用陈芦、枯竹，取其不强，不损药力也。
土部  ***************************
●黄土
三尺以上曰粪，三尺以下曰土。凡用，当去上恶物，勿令入客水。
●东壁土
此屋之东壁上土尔。当取东壁之东边，谓常先见日光。刮取用之。
●伏龙肝
凡使，勿误用灶下土。其伏龙肝是十年以来，灶额内火气积久自结，如赤色石，中黄，其形貌八棱。取得后细研，以滑石水飞过两遍，令干，用熟绢裹，却取子时安于旧额内一伏时，重研了用。
●自然铜
生出铜处，方圆不定，色青黄如铜。凡使，用甘草汤煮一伏时，至明漉出，摊令干。入臼中捣了，重筛过，以醋浸一宿，至明用六一混泥，瓷盒子盛二升，文武火养三日夜才干，用盖盖了火。
●墨
陈久而料精者入药，新而粗者不堪。
●百草霜
此乃灶额及烟炉中墨烟也。其质轻细，故谓之霜。山庄人家者良。
●梁上尘
须去烟火远，高堂殿上者，拂下，筛用之。一云：凡用倒挂尘，烧令烟尽，筛取末入药。雷氏所说，似是梁上灰尘，今人不见用。
金部  ***************************
●金、银、铜、铁
凡使，只可浑安在药中，借气生药力而已，勿入药服，能消人脂。
●赤铜屑
即打铜落下屑也。或以红铜火煅，水淬，亦自落下。以水淘净，用好酒入砂锅内炒，见火星，取研末用，
煅两伏时，去土，研如粉用。凡修事五两，以醋两镒为度。今人只以火煅，醋淬七次，研细，水飞过用。一云：制后半年方可入药，否则杀人。
●铜青
生熟铜皆有青，则铜之精华大者即空绿，以次空青也，铜青则是铜器上绿色者。淘洗用之。近时人以醋制铜生绿，取收，晒干货之。
●铅
凡用，以铁铫镕化，泻瓦上，滤去渣脚，如此数次收用。其黑锡灰则以铅沙取黑灰，白锡灰不入药。
●铅霜
以铅打成钱，穿成串，瓦盆盛生醋，以串横盆中，离醋三寸，仍以瓦盆覆之，置阴处，候生霜，刷下，仍合住。
●铅丹
即黄丹也。生铅一味，火煅，研成细末，水飞过用。今货者多以盐、硝、砂石杂之。凡用，以水漂去硝、盐，飞去砂石，澄干，微火炒紫色，地上去火毒入药。
●密陀僧
凡使，捣细，安瓮埚中，重纸袋盛柳蛀末焙之，次下东流水浸满，火煮一伏时，去柳末纸袋取用。近人以煎银垆底代之，误矣。垆底能消炼一切衣帛，焉可服耶？如无真者，勿用。制狼毒。
●古文钱
周、秦、汉、五代者方可用。以火煅微红，淬醋中六七次用。入目者磨用，入散者用胡桃研成粉。
●铁锈
此铁上赤衣也。刮下用。
石部  ***************************
●丹砂
即朱砂也。有数种：硫砂，如拳许大，或重一镒，有十四面，面如镜。若遇阴沉天雨，即镜面上有红浆汁出。有梅柏砂，如梅子许大，夜有光生，照见一室。有白庭砂，如帝珠子许大，面上有小星现。有神座砂，又有金座砂、玉座砂，不经丹灶服之，而自延寿命。次有辰锦砂、芙蓉砂、箭镞砂，以上九种皆可入药。用丹砂入药，只宜生用，慎勿升炼。一经火炼，饵之杀人。研须万遍，要若轻尘，以磁石吸去铁气。恶磁石，畏盐水、车前、石韦、皂荚、决明、瞿麦、南星、乌头、地榆、桑椹、紫河车、地丁、马鞭草、地骨皮、阴地厥、白附子，忌诸血。
●云母
凡使，色黄黑者，厚而顽、赤色者，经妇人手把者，并不中用。须要光莹如冰色者为上。凡修事一斤，先用小地胆草、紫背天葵、生目草、地黄汁各一镒，干者细剉，湿者取汁了，于瓷埚中安云母于诸药了，下天池水三镒，著火煮，煮一日夜，水火勿令失度，其云母自然成碧玉浆在锅底，却以天池水猛投其中，将物搅之，浮如埚涎者即去之，如此三度，淘净了，取沉香一两捣作末，以天池水煎沉香汤三升以来，分为三度，再淘云母浆了，日中晒，任用之。泽泻为之使，恶徐长卿、羊血，畏鮀甲、矾石、东流水、百草上露、茅屋漏水。制汞，伏丹砂。
●石钟乳
凡使，勿用头粗厚并尾大者，为孔公石，不用。色黑及经大火惊过，并久在地上收者，曾经药物制者，并不得用。须要鲜明、薄而有光润者，似鹅翎筒子为上，有长五六寸者。凡修事法，以五香水煮过一伏时，然后漉出，又别用甘草、紫背天葵汁渍，再煮一伏时。凡八两钟乳，用沉香、零陵、藿香、甘松、白茅等各一两，以水先煮过一度了，第二度方用甘草等二味各二两再煮了，漉出，拭干，缓火烘之，然后入臼，杵如粉，筛过，却入钵中，令有力少壮者三两人，不住研三日夜，勿歇，然后用水飞澄了，以绢笼之，于日中晒令干，又入钵中，研二万遍后，以瓷盒子收贮用之。蛇床为之使，恶牡丹、玄石、牡蒙、人参、二术，忌羊血，畏紫石英、蓑草、韭实、独蒜、胡葱、胡荽、麦门冬、猫儿眼草。
●矾石
生用解毒，煅用生肌。甘草为之使，恶牡蛎，畏麻黄、红心灰藋。
●芒硝
水飞过，用五重纸滴过，去脚，于铛中干之，方入乳钵，研如粉任用。芒硝是朴硝中炼出，形似麦芒者，号曰芒硝。火为之使，恶苦参、苦菜，畏女菀、杏仁、竹叶。
●滑石
以刀刮去浮面黄者，研如粉，以牡丹皮同煮一伏时出，去牡丹皮，取滑石，却用东流水淘，飞去下脚七次，于日中晒干方用。白如凝脂，软滑者良。石韦为之使，恶曾青，制雄黄。
●赤石脂
研如粉，新汲水飞过三度，晒干用。亦有火煅，水飞者。恶大黄、松脂，畏芫花、豉汁，畏黄芩、大黄、官桂。
●白石英
可煮汁用。张仲景只令㕮咀，不为细末。恶马目毒公。
●紫石英
煮汁用，或火烧，醋淬为末，敷毒。长石为之使。得茯苓、人参、芍药，主心中结气；得天雄、菖蒲，主霍乱。恶鮀甲、黄连、麦旬姜，畏扁青、附子及酒。
●炉甘石
以炭火煅红，童便淬七次，水洗净，研粉，水飞过，晒用。
●绿矾
火煅通红，淬入米醋中，烘干，研如飞粉。畏醋。
●雄黄
取透明、色鲜红、质嫩者，研如飞尘，水飞数次。畏南星、地黄、莴苣、地榆、黄芩、白芷、当归、地锦、苦参、五加皮、紫河车、五叶藤、鹅肠草、鸡肠草、鹅不食草、圆桑叶、猬脂。
●石硫黄
研如飞尘，用以杀虫行血。曾青、石亭脂为之使，畏细辛、朴硝、铁、醋、黑锡、猪肉、鸭汁、余甘子、桑灰、益母、天盐、车前、黄柏、石韦、荞麦、独帚、地骨皮、地榆、蛇床、蓖麻、菟丝、蚕沙、紫河、波棱、桑白皮、马鞭草。
●食盐
凡盐，多以矾、硝、石灰之类杂之，入药须用水化，澄去脚滓，煎炼白色乃良。漏芦为之使。
●水银
凡使，草中取者，并旧朱漆中者，经别药制过者，在尸过者，半生半死者，俱勿用。在朱砂中产出者，其色微红，收得后用芦葫收，免遗失。先以紫背天葵并夜交藤自然汁二味，同煮一伏时，其毒自退。若修十两，用前二味汁各七镒和合，煮足为度。畏磁石、砒石、黑铅、硫黄、大枣、蜀椒、紫河车、松脂、松叶、荷叶、谷精草、金星草、萱草、夏枯草、莨菪子、雁来红、马蹄香、独脚莲、水慈姑、瓦松、忍冬。
●水银粉
凡水银一斤，用明矾、焰硝、皂矾、食盐各二两，同一处研，以不见汞星为度。用乌磁盒二个，以药铺盆内，上用一盆合定，以盐泥、石膏、蜜、醋，调封盆口，勿令泄气。下盆底用铁钉三脚支住，四五寸高，用炭火，先文后武，蒸半日，次日冷定，轻轻取起上盆，则轻粉尽腾其上，以鹅翎扫下听用。此乃真正轻粉，生肌立效。市肆多搀寒水石、银母石、石膏，焉得有用乎？黄连、土茯苓、陈酱、黑铅、铁浆可制其毒。
●戎盐
即青盐。温水洗，去尘土净，晒干入药。
●石膏
雪白有墙壁者真，即市之寒水石也。石臼中捣成粉，以密绢罗过，生甘草水飞过了，水澄令干，重研用之。作散者煅熟，入煎剂半生半熟。鸡子为之使，畏铁，恶莽草、巴豆、马目毒公。
●磁石
欲验者，一斤磁石四面只吸铁一斤者，此名延年沙。四面只吸得铁八两者，号曰续末石。四面只吸得五两以来者，号曰磁石。修事一斤，用五花皮一镒，地榆一镒，故绵十五两，三件并细剉，以槌于石上，碎作二三十块子。将磁石于瓷瓶中，下草药，以东流水煮三日夜，然后漉出，拭干，以布裹之，向大石上再槌，令细了，却入乳钵中，研细如尘，以水沉飞过了，又研如粉用之。柴胡为之使，杀铁毒，消金，恶牡丹、莽草，畏黄石脂，伏丹砂，养汞，去锅晕。
●起阳石
用火煅透红，研极细如面。桑螵蛸为之使，恶泽泻、雷丸、菌桂、石葵、蛇蜕皮，畏菟丝子，忌羊血。
●玛瑙
犬肉内煮之，火煅红，醋淬用。试玛瑙法：以砑木不热者为真。
●石灰
凡使，用醋浸一宿，漉出待干，下火煅，令腥秽之气出，用瓶盛，著密盖放，令拭上灰令净，细研用。去锡晕。制三黄、硇砂、硝石。
●砒霜
凡使，用小瓷瓶子盛，后入紫背天葵、石龙芮二味，三件便下火煅，从巳至申，便用甘草水浸，从申至子出，拭干，入瓶盛，于火中锻，别研三万下用之。一法：每砒霜一两打碎，用明矾一两为末，盖砒上，贮罐中，入明火一煅，以枯矾为度。砒之悍气随烟而去，驻形于矾中者，庶几无大毒，用之不伤也。用砒霜即用矾霜是也，似简便。畏绿豆、冷水。青盐、鹤顶草、硝石、蒜、水蓼、常山、益母、独帚、木律、菖蒲、三角酸、鹅不食草、波棱、莴苣，皆能伏砒。
●礞石
与火硝相半入阳成，罐封固，煅存性，研如飞尘入药。得焰硝良。
●花乳石
出陕华诸郡。色正黄，形之大小方圆无定。凡入丸散，以罐固济顶，火煅过，出火毒，研细，水飞，晒干用。
●蓬砂
即硼砂也。白如明矾者良。研如飞尘。畏知母、芸苔、紫苏、甑带、何首乌、鹅不食草。
草部  ***************************
●人参
色微黄，皮薄，滋润明亮，阔而独株，味甘，回味不苦者良。去芦。茯苓、马蔺为之使，恶卤咸、溲疏，畏五灵脂。
●天门冬
劈破，去心，用柳木甑，烧柳木柴，蒸一伏时，洒酒令逼，更添火蒸，出，曝。地黄、贝母、垣衣为之使，忌鲤鱼，畏曾青、浮萍，制雄黄、硇砂。
●麦门冬
产杭州苋桥。细白而皱者良。水洗，去心，大抵一斤须减去五六两。凡入汤液，或以水润去心，或以瓦焙，乘热去心。若入丸散，须瓦焙熟，即于风中吹冷，如此三四次，即易燥且不损药力。或以汤浸，捣膏和药亦可。滋补药则以酒浸擂之。地黄、车前为之使，恶款冬、苦芙、苦瓠，畏苦参、青葙、木耳，伏石钟乳。
●甘草
须去头尾尖处，头尾吐人。截作三寸长，劈破作六七片，以瓷器盛之，用浸蒸，从巳至午，出，曝干。或用清水蘸炙，或切片，用蜜水拌炒。如泻火生用。术、苦参、干漆为之使，恶远志，忌猪肉。
●生地黄
大如大指，坚实者佳。酒洗，晒干，以手擘之，有声为度。好酒拌匀，置瓷瓮内包固，重汤煮一昼夜，胜于蒸者，名熟地黄。生者酒洗用。得酒、麦门冬、姜汁、缩砂良，恶贝母，畏芜荑，忌葱、蒜、萝卜、诸血。制地黄勿犯铜铁器，令人肾消，并白发。男损营，女损卫也。
●菖蒲
勿用泥菖、夏菖，其二件相似，如竹根鞭形，黑，气秽，味腥，不堪用。石上生者，根条嫩黄，坚硬节稠，长一寸，有九节者是真也。用铜刀刮上黄黑硬节皮一重了，用嫩桑枝条相拌蒸，出，曝干。秦皮、秦艽为之使，恶麻黄、地胆，忌饴糖、羊血、铁器。
●黄连
非真川黄连不效。折之中有孔，色如赤金者良。去须，切片，分开粗细，各置姜汁，拌透，用绵纸衬，先用山黄土炒干，研细，再炒至将红，以连片隔纸放上，炒干，再加姜汁，切不可用水。纸焦易新者，如是九次为度。赤痢用湿槐花拌炒，上法入痢药中。至于治本脏之火，则生用之；治肝胆之实火，则以猪胆汁浸炒；治肝胆之虚火，则以醋浸炒；治上焦之火，则以酒炒；治中焦之火，则以姜汁炒；治下焦之火，则以盐水或朴硝炒；治气分湿热之火，则以茱萸汤浸炒；治血分块中伏火，则以干漆水炒，诸法不独为之导引。盖辛热能制其苦寒，咸寒能制其燥性，在用者详酌之。黄芩、龙骨、理石为之使，忌猪肉，畏牛膝、款冬，恶冷水、菊花、玄参、白僵蚕、白鲜、芫花。
●胡黄连
似干柳枝，心黑外黄，折之尘出如烟者真。忌、恶同黄连，忌铁。
●菊花
真者味甘，色黄，单瓣，光心。去蒂用。术、枸杞根、桑根白皮、青葙叶为之使。
●白术
米泔浸去油者，山黄土裹，蒸晒九次，洗净，去皮，切片，晒干。防风、地榆为之使，忌桃、李、雀肉、菘菜、青鱼。
●苍术
出茅山。细而带糖香，味甘者真。米泔浸，洗极净，刮去皮，拌黑豆蒸，又拌蜜酒蒸，又拌人乳透蒸，凡三次。蒸时须烘晒极干，气方透。忌同白术。
●菟丝子
米泔淘洗极净，略晒，拣去稗草子，磨五六次，酒浸一宿，慢火煮干，木槌去壳。一法：用酒煮一昼夜，捣作饼，晒干，然后复研方细。一法：以白纸条同研方细。薯蓣、松脂为之使。得酒良，恶雚菌。
●牛膝
酒浸，蒸，曝干。形长二尺五寸以上者方佳。蜀地及怀庆产者良。恶萤火、龟甲、陆英，畏白前，忌牛肉。
●茺蔚子
花红者良，忌铁。制三黄、砒石。
●柴胡
凡使，茎长，软皮，赤黄，䯸须。出在平州平县，即今银州银县也。西畔生处，有白鹤、绿鹤于此翔处，是柴胡香直上云间，若有过往闻者皆气爽。此种治骨蒸，不入发表药。去髭并头，勿令犯火，立便无效也。半夏为之使，恶皂荚，畏女菀、藜芦。
●前胡
切开白色者良。水洗，用竹刀刮去苍黑皮，并髭、土了，细剉，以甜竹沥浸令润，日中晒干用。使恶畏同柴胡。
●独活、羌活
细剉，拌淫羊藿，裛二日后曝干，去淫羊藿用，免烦人心。此服食家治法。寻常去皮，或焙用尔。蠡实为之使。
●升麻
绿色者良。治滞下，用醋拌炒。
●车前子
自收，玄色者良。卖家多以葶苈子代充，不可不辨。使叶勿使蕊、茎。入补益药中，用米泔淘净，蒸。入利水、治泄泻药，炒为末用。常山为之使。
●木香
形如枯骨，油重者良，忌见火。入煎药磨汁，内熟汤中服。若实大肠，宜面煨熟用。
●薯蓣
补益药及脾胃中熟用，外科生用。切用铜刀。紫芝为之使，恶甘遂。
●葳蕤
凡使，勿用黄精并钩吻，二物相似。葳蕤上有须毛，茎斑，叶尖处有小黄点，为不同。采得，以竹刀刮去节皮，洗净，以蜜水浸一宿，蒸了，焙干用，畏卤咸。
●薏苡仁
颗小，色青，味甘。用糯米炒，咬着粘人齿。凡一两，以糯米一两同炒，令糯米熟，去糯米，取使。或以盐汤煮过亦得。一法：滚汤泡三次，去油，蒸气，日干用。
●泽泻
不油不蛀者良。细剉，酒浸一宿，漉出，曝干用。一法：米泔浸，去毛，蒸，或捣碎，焙。畏海蛤、文蛤，忌铁。
●远志
去心。若不去心，服之令人闷。去心了，用熟甘草汤浸一宿，漉出，曝干用之。得茯苓、龙骨、冬葵子良，畏真珠、飞廉、藜芦、齐蛤。
●龙胆草
甘草汤中浸一宿，至明漉出，曝干用。勿空腹饵之，令人溺不禁。贯众、赤小豆为之使，恶地黄、防葵。
●细辛
拣去双叶，服之害人。洗净，去泥沙。曾青、草根为之使，忌生菜、狸肉，恶黄芪、狼毒、山茱萸，畏滑石、硝石。
●石斛
长而中实，味不苦者真。去头、土了，用酒浸一宿，漉出，于日中曝干，却用酥蒸，从巳至酉，却徐徐焙干用。石斛、锁阳涩丈夫元气，如斯修事，服满一镒，永不骨痛。暂使酒蒸用，服饵当如法。陆英为之使，恶凝水石、巴豆，畏雷丸。
●巴戟天
去心，用枸杞子汤浸一宿，待稍软，漉出，却用酒浸一伏时，又漉出，用菊花同熬，令焦黄，去菊花，用布拭令干用。今法惟以酒浸一宿，剉焙入药。若急用，只以温水浸软，去心也。覆盆子为之使，恶雷丸、丹参、朝生。
●菴䕡子
煮汁作饮、为末、作散俱可。荆子、薏苡为之使。
●芎藭
形块重实，色白者良。白芷为之使，畏黄连，伏雌黄。
●刺蒺藜
净拣择了，蒸，从午至酉，出，日干，于木臼中舂，令皮上刺尽，用酒拌，再蒸，从午至酉，出，日干用。一法：炒，研去刺，为末。如入煎药，临时调服，不入汤煎。乌头为之使。
●沙苑蒺藜
绿色，形如腰子，细而香，如天池茶者真，即同州多伪者。或炒，或酒浆拌蒸，亦不入汤药。
●黄芪
软如绵，直而细，中有菊心，味甘者良。补气药中蜜炙用，疮疡药中盐水炒用，俱去皮。茯苓为之使，恶白鲜、龟甲。
●肉苁蓉
肥大者良。用清酒浸一宿至明，以棕刷上去沙土浮甲，尽劈破，中心去白膜一重，如竹丝草样是，此偏隔人心，前气不散，令人上气不出。凡使，用先须酒浸，并刷草了，却蒸，从午至酉，出，又用酥炙得所。忌铁。
●防风
实而润，头节坚者良。去芦，并叉头叉尾者。形弯者令人吐，勿用。畏萆薢，恶干姜、藜芦、白蔹、芫花。
●蒲黄
自采者真，勿用松黄并黄蒿，其二件全似，只是味粗及吐人。凡欲使蒲黄，须隔三重纸焙，令色黄，蒸半日，却焙令干，用之妙。行血生用，止血炒用。
●续断
皱皮，黄色，折之烟尘起者良。用酒浸一伏时，搥碎，去筋，焙干用。地黄为之使，恶雷丸。
●漏芦
枯黑如漆，味不苦酸者真。细剉，拌生甘草相对蒸，从巳至申，去甘草，拣净用。连翘为之使。
●天名精
一名过冬青，即荔枝草，吴人又呼为天麻、地菘。擂汁服。垣衣、地黄为之使。
●决明子
炒，研。蓍实为之使，恶大麻子。
●丹参
去芦。卖家多染色，须辨之。畏盐水。
●茜根
勿用赤柳草根，真似茜根，只是滋味涩，不入药中用。若服，令人患内瘴眼，速服甘草水解之。凡使，用铜刀于槐砧上剉，日干。勿犯铁并铅，畏鼠姑，制雄黄。
●五味子
辽东者佳。去枯者，铜刀劈作两片，用蜜浸蒸，从巳至申，或晒，或烘炒。苁蓉为之使，恶葳蕤，胜乌头。
●忍冬
花四月采，藤叶不拘时采，俱阴干，不见日、火。
●蛇床子
凡使，须用浓盐汁、百部煎浓汁二味，同浸三伏时，漉出，日干，却用生地黄汁相拌，蒸，从午至亥，日干用。恶牡丹、贝母、巴豆，伏硫黄。
●茵陈蒿
须用叶有八角者。采得阴干，去根，细剉用。勿令犯火。山茵陈俗呼为帝钟茵陈，即八角也。伏硇砂。
●沙参
去芦。白实、味甘者良，恶防己。
●王不留行
拌湿蒸之，从巳至未，以浆水浸一宿，焙干用。
●干姜
马湖者良。微炒。若治产后血虚发热及止血，俱炒黑；温中，炮用；散寒邪，理肺气，止呕，生用。秦椒为之使，恶黄芩、黄连、天鼠粪，杀半夏、南星、莨菪毒。
●生姜
不宜使熟，宜捣绞汁，待药煎成倾入，方不失“生”字之义。如入药煎，乃熟姜，非生姜矣。使、恶、杀同干姜。
●[苩/木]耳实
蒸用，或炒熟，捣去刺用。忌猪肉、马肉、米泔。
●葛根
雪白多粉者良。
●葛花
消酒，煎饮。
●栝楼根
雪白多粉者良。枸杞为之使，恶干姜，畏牛膝、干漆。
●栝楼仁
捣碎，用粗纸压去油。
●苦参
先须用糯米浓泔汁浸一宿，上有腥秽气，并在水面上浮，并须重重淘过，即蒸，从巳至申，出，曝干，细剉用之。不入汤药。玄参为之使，恶贝母、漏芦、菟丝子，伏汞、雌黄、焰硝。
●当归
色白味甘者良。去尘，并头尖硬处一分以来。洗净，酒浸一宿。若要破血，即使头一节硬实处；若要止痛、止血，即用尾。若一概用，不如不使，服食无效。单使妙也。恶䕡茹、湿面，制雄黄，畏菖蒲、生姜、海藻、牡蒙。
●麻黄
陈久者良。去节并沫，若不尽，服之令人闷。用夹刀煎去节并头，槐砧上用铜刀细剉，煎三四十沸，竹片掠去上沫，尽漉出，熬干用之。厚朴、白薇为之使，恶辛夷、石韦。
●白芍药
以竹刀刮去粗皮，并头、土了，剉之，将蜜水拌蒸，从巳至未，曝干用之。今人多以酒浸蒸，切片，或用烦亦良。须丸、乌药、末药为之使，恶石斛、芒硝。
●赤芍药
制度并使、恶同白芍药。
●瞿麦
只用蕊壳，不用茎叶，若一时使，即空心，令人气咽，小便不禁。凡欲用，先须以蓳竹沥浸一伏时，漉出，晒干用。牡丹、蓑草为之使，恶螵蛸，伏丹砂。
●玄参
墨黑者良。用蒲草重重相隔，入甑蒸两伏时后出，干。勿令犯铜铁，饵之噎人喉，丧人目。拣去蒲草，尽了用之。一法：用酒洗去尘土，切片，晒干用。恶黄芪、干姜、大枣、山茱萸。
●秦艽
凡使，秦并艽须于脚文处认取，左文列为秦，即治疾。艽即发脚气。凡用秦，先以布拭上黄肉毛尽，然后用童便浸一宿，至明出，日干用。菖蒲为之使，畏牛乳。
●百合
白花者良。酒拌蒸。
●知母
皮黄肉白者良。于槐砧上细剉，焙干，木臼杵捣。一法：去毛，蜜炙。勿令犯铁器。得黄柏及酒良，伏硼砂、盐。
●贝母
黄白轻松者良。先于柳木灰中炮令黄，劈破，去内口鼻上有米许大者，心一小颗，后拌糯米于铫上同炒，待米黄熟，然后去米，取出。其中有独颗团不作两片，无皱者，号曰丹龙精，不入药用。若误服，令人筋脉不收，用黄精、小蓝汁合服，立愈。厚朴、白薇为之使，恶桃花，畏秦艽、莽草、矾石。
●白芷
白色不蛀者良。当归为之使，恶旋覆花，制雄黄、硫黄。
●淫羊藿
细剉，用羊脂相对拌炒过，待羊脂尽为度。每修事一斤，用羊脂四两为度也。薯蓣、紫芝为之使，得酒良。
●黄芩
入肺经用枯芩，去腐，酒浸，切，炒。入大肠，或安胎等，俱用子芩，酒浸，切，炒。龙骨、山茱萸为之使，恶葱实，畏丹砂、牡丹、藜芦。
●狗脊
凡修事，火燎去毛，细剉了，酒拌蒸，从巳至申，出，曝干用。萆薢为之使，恶莎草、败酱。
●茅根
洗净，捣烂。勿用露根。
●紫菀
用东流水淘洗令净，用蜜浸一宿，火上焙干用。凡修事一两，用蜜二分。款冬为之使，恶天雄、藁本、雷丸、远志、瞿麦，畏茵陈。
●紫草
真者方佳。须用蜡水蒸之，待水干，取去头并两畔髭，细剉用。每修事紫草一斤，用蜡三两，于铛中镕净，便投蜡水作汤用。
●通草
即木通也。有紫、白二色，紫者皮厚味辛，白者皮薄味淡，二者皆能通利。
●藁本
去芦，水洗，切。恶䕡茹，畏青葙子。
●石韦
背有黄毛，须拭极净，羊脂拌，炒焦黄色。滑石、杏仁、射干为之使，得菖蒲良，制丹砂、矾石。
●萆薢
其根细长、浅白者真。酒浸一宿，焙干。忌铁，薏苡为之使，畏前胡、柴胡、牡蛎、大黄、葵根。
●土茯苓
忌铁、茶。
●白薇
用糯米泔汁浸一宿，至明取出，去髭了，于槐砧上细剉，蒸，从巳至申，出用。夏月浸二时许。恶黄芪、干姜、大枣、山茱萸、大黄、大戟、干漆。
●大青
处处有之。三四月采茎，阴干。
●艾叶
产蕲州者良。入药用新，炙火用陈。苦酒、香附为之使。
●恶实
一名鼠粘子，一名牛蒡子，一名大力子。用酒拌蒸，待上有薄白霜重出，却用布拭上，然后焙干，捣如粉用。
●水萍
紫背浮萍七月采之，拣净，以竹筛摊晒，下置水一盆映之，即易干也。
●王瓜
根能吐下，子生用润心肺。治黄病，炒用；治肺痿、吐血、肠风、泻血、赤白痢、反胃、吐食，取汁。制雄、汞。
●地榆
切之如绵者良。酒洗。得发良，恶麦门冬，伏丹砂、雄黄、硫黄。
●大、小蓟根
消肿捣汁，止血烧灰存性。
●海藻
凡使，先须用生乌豆并紫背天葵和海藻三件，同蒸一伏时，候日干用之。近人但洗净咸味，焙干用。反甘草。
●泽兰
凡使，先要别识雄雌，其形不同。大泽兰形叶皆圆，根青黄，能生血调气，与□合；小泽兰迥别，采得后，看叶上斑，根须尖，茎方，此药能破血，通久积。凡修事大小泽兰，须细剉之，用绢袋盛，悬于屋南畔角上，令干用。防己为之使。
●昆布
凡使，先用弊甑簟同煮，去咸味，焙，细剉用。每修事一斤，用甑簟十个，用昆布细剉，二味各一处，下东流水，从巳至亥，水旋添，勿令少。
●防己
凡使，勿使木条，以其木条已黄，腥，皮皱，上有子足子，不堪用。凡使防己，要心花文，黄色者，然后细剉，车前草根相对同蒸，半日后出，□去车前草根，细剉用之。一法：用酒洗，切。殷孽为之使，恶细辛，畏萆薢、女菀、卤咸，杀雄黄、硝石毒。
●天麻
透明者良。天麻十两，用蒺藜子一镒，缓火熬焦，熟后，便先安置天麻十两于瓶中，上用火熬过，蒺藜子盖内，外便用三重纸盖并系，从巳至未时，又出蒺藜子，再入，熬炒准前，安天麻瓶内，用炒了蒺藜子于中，依前盖，又隔一伏时后出。如此七遍，瓶盛出后，用布拭上气汗，用刀劈，焙之，细剉，单捣。一法：面裹煨透，切。
●阿魏
凡使，各有讹伪，有三验：第一验，将半铢安于□铜器中一宿，至明沾阿魏处白如银汞，无赤色；第二验，将一铢置于五斗草自然汁中一夜，至明如鲜血色；第三验，将一铢安于柚树上，树立干便是真。色黑者力微，黄溏者力上。凡使，先于净钵中研如粉了，于热酒器上裛过，任入药用。
●香薷
八九月开花着穗时采之，去根留叶，阴干。勿令犯火。服至十两，一生不得食白山桃也。
●百部根
去心、皮用，酒浸一宿，漉出，焙干，细剉用。
●款冬花
花未舒者良。去梗、蒂，甘草水浸一时，晒干用。杏仁为之使。得紫菀良，恶玄参、皂荚、硝石，畏贝母、麻黄、辛夷、黄芩、黄芪、连翘、青葙。
●红蓝花
自种者真。得酒良。
●牡丹皮
凡使，采得后日干，用铜刀劈破，去骨了，细剉，如大豆许，用清酒拌蒸，从巳至未出，日干用。阔而厚者良，忌蒜、胡荽，伏砒，畏菟丝子、贝母、大黄。
●三棱
去毛，米醋浸一日，切片，炒或煮熟，焙干，入药乃良。
●青黛
水飞去脚绿，中有石灰，入服饵药中，宜飞净用。一法：用青布浸汁代之。
●郁金
色赤似姜黄，蝉肚者良。置生鸡血中化成水者真。磨汁，临服入药。
●芦荟
上有青竹文斑，并光腻，味极苦。勿便和众药捣，此药先捣成粉，待众药末出，然后入药中。
●延胡索
产茅山溪陵涧，粒粒金黄色者良。醋煮，切。
●肉豆蔻
不油，不蛀，不皱皮者佳。糯米作粉，使热汤搜裹豆蔻，于煻灰中炮，待米团子焦黄熟，然后出，去米粉用。勿令犯铜、铁。
●白豆蔻
药煎成方炒，研，入一二沸即起。入丸，待诸药细末后方入。勿隔宿。
●砂仁
略炒，吹去衣，研用。入汤、丸法同白豆蔻。得白檀香、豆蔻为使，入肺；得人参、益智为使，入脾；得黄柏、茯苓为使，入肾；得赤、白石脂为使，入大、小肠。得诃子、白芜荑、鳖甲良。
●补骨脂
即破故纸。形圆实，色黑者良。此药性本太燥，每用酒浸一宿后漉出，浮者去之，却用东流水浸三日夜，却蒸，从巳至申，出，日干用。忌铁，得胡桃、胡麻良，恶甘草，忌诸血、芸苔。
●蓬莪茂
凡使，于砂盆中，用醋磨令尽，然后于火畔吸令干，重筛过用。一法：火炮，醋浸，煨，切。得酒、醋良。
●白前
用生甘草水浸，一伏时后漉出，去头、须了，焙干，任入药中用。
●荠苨
解百药毒。生捣汁服，或末煮俱可。
●白药子
末用。
●香附
细者佳。去毛，以水洗净，拣去砂石，于石臼内捣去皮用，童便浸透，晒，捣用。或以酒、醋、酥、盐水、姜汁浸，俱瓦上焙干。得芎藭、苍术、醋、童子小便良，忌铁。
●鳢肠
即旱莲草。性太寒，宜熬膏用，须日色中。忌铁。
●使君子
慢煨香，热用。或云，七生七煨食亦良。忌饮热茶，犯之即泻。
●翦草
治肺热吐血有神。旧出婺州，今产宁州。
●附子
底平有九角，如铁色，一个重一两即是，气全堪用。修事十两，于文武火中炮令皴，折者去之，用刀刮上孕子，并去底尖，微细劈破，于屋下午地上掘一坑，可深一尺，安于中一宿，至明取出，焙干用。麸炒欲炮者，灰火勿用杂木火，只用柳木最多。若阴制使，即生去尖、皮、底，薄切，用东流水并黑豆浸五日夜，然后漉出，于日中曝令干用。凡使，须阴制，去皮尖了，每十两用生乌豆五两，东流水六升。一云：此物性太烈，古方用火炮，不若用童便煮透尤良。地胆为之使，得蜀椒、食盐，下达命门，恶蜈蚣、豉汁，畏防风、甘草、人参、黄芪、绿豆、乌韭、童溲、犀角。
●半夏
陈久者良。若修事四两，用捣了白芥子末二两，头醋六两，二味搅令浊，将半夏投中，洗三遍用之。半夏上有巢涎，若洗不净，令人气逆，肝气怒满。若入治痰饮药用，白矾汤入姜汁浸透，洗净用，无白星为度。造曲法：用半夏不拘多少，将滚汤泡过宿，捣烂，每一斗入生姜一斤，同捣之，作饼子，用干稻秆或粟麦秆[合/酉]之，如[合/酉]曲法，干久用。射干、柴胡为之使，恶皂荚、海藻、饴糖、羊血，畏生姜、干姜、秦皮、龟甲、雄黄。
●大黄
细切，内文如水旋斑，紧重，剉，蒸，从巳至未，晒干，又用腊水蒸，从未至亥，如此蒸七度，却洒薄蜜水，再蒸一伏时，其大黄譬如乌膏样，于日中晒干，用之为妙。下药酒浸一时，煮二三沸即服。黄芩为之使，恶干漆，忌冷水。
●桔梗
味苦而有心者良。凡使，去头上尖硬二三分以来，并两畔附枝子，于槐砧上细剉，用百合水浸一伏时，漉出，缓火熬令干用。每修事四两，用生百合五分，捣作膏，投于水中浸。一法：用米泔浸一宿，微焙用。节皮为之使，畏白及、龙胆、龙眼，忌猪肉，伏砒。
●草蒿
即青蒿。叶细而香。自采佳。阴干。凡使，唯中为妙，到膝即仰，到腰即俯，使子勿使叶，使根勿使茎，四件若同使，翻然成痼疾。采得叶不计多少，用童溺浸七日七夜后，漉出，晒干。伏硫黄。
●旋覆花
去里花蕊、壳、皮并蒂，蒸，从巳至午，晒干用。
●射干
不辣者良。米泔水浸一宿，漉出，然后用蓳竹叶煮，从午至亥，漉出，日干用之。
●常山
如鸡骨者良。春使茎叶，夏秋冬使根。酒浸一宿，至明漉出，日干，熬，捣。少用，勿令老人、久病者服之，切忌。畏玉札，忌葱、菘菜，伏砒石。
●甘遂
用生甘草汤、小荠苨自然汁二味，搅浸三日，其水如墨汁，更漉出，用东流水淘六七次，令水清为度，漉出，于土器中熬令脆用之。一法：面包煨热，去面。瓜蒂为之使，恶远志。
●白蔹
生取根，捣烂，可敷痈肿。代赭为之使。
●白及
水洗，切。紫石英为之使，恶理石，畏杏仁、李核仁。
●贯众
洗净，切片，炒。雚菌、赤小豆为之使，伏石钟乳。
●何首乌
冬至后采者良，入春则芽而中空矣。北人以赝种欺人，香气不能混也。临用勿去皮，以苦竹刀切，米泔浸经宿，同豆九蒸九晒，木杵臼捣之。勿犯铁器。茯苓为之使，忌葱、蒜、萝卜、诸血、无鳞鱼。
●威灵仙
去芦，酒洗。忌茶、面汤。
●牵牛子
即草金零。
●入水中淘，浮者去之，取沉者，晒干，拌酒蒸，从巳至未，晒干，临用舂去黑皮用之。黑者力速，磨取头末入药。得干姜、青木香良。
●蓖麻子
形似巴豆，节节有黄黑斑点。凡使，先须和皮用盐汤煮半日，去皮，取子，研过用。忌炒豆，伏丹砂、粉霜。
●天南星
陈久，松白者良。滚汤、明矾或姜汁拌和，泡用。一用泡过者为末，入腊月黑牛胆中阴干用。蜀漆为之使，得火牛胆良，恶莽草，畏附子、干姜、防风、生姜，伏雌黄、丹砂、焰硝。
●豨莶
方赤茎者良。采叶阴干，醇酒拌，九蒸九晒。忌铁。
●苎根
此物大能补阴而行滞血。方药以其目前贱物，多不用。
●白头翁
花、子、茎、叶同。蠡实为之使，得酒良。
●芦根
逆水生，并黄泡肥厚，味甘者良，露根勿用。去须、节，并赤黄皮，用其汁。消痰开胃，下气除热，解一切食物、鱼、虾、河鲀毒。
●马兜铃
凡使，采得后，去叶并蔓了，用生绢袋盛，于东屋角畔悬，令干了，劈作片，取向里子，去革膜，并令净。用子勿令去革膜不尽，用之并皮，炒入药。
●仙茅
刮上皮，于槐砧上用铜刀切豆许大，却用生稀布袋盛，于乌豆水中浸一宿，取出，用酒湿拌了，蒸，从巳至亥，取出，曝干。勿犯铁，斑人须鬓。禁食牛乳及黑牛肉。
●刘寄奴
凡使，去梗，以布拭上薄壳皮令净，拌酒蒸，从巳至申，出，曝干用之。茎、叶、花、子皆可用。
●骨碎补
生江南，根着树石上。采得，用铜刀刮去上黄赤毛尽，便细切，用蜜拌令润，架柳甑蒸一日后，出，曝干用。一法：去毛，细切后，用生蜜拌蒸，从巳至亥。
●连翘
黑而闭口者良。去蒂、根，研。
●续随子
凡用，去壳，取色白者，以纸包，压去油，取霜用。
●山豆根
或末，或研，或噙咽。
●白附子
竹节者良。炮，去皮。得火良。
●预知子
去皮，研服。
●木贼草
去节，童便浸一宿，焙干。
●蒲公草
自采鲜者。入汤药，煎；入丸，末；敷疮毒，捣烂用。
●谷精草
土瓜为之使，忌铁，伏汞砂。
●夏枯草
土瓜为之使，忌铁，伏汞砂。
●山慈菇根
出浙江处州府遂昌县洪山地方。市中无真者。形光无毛。《本草注》中云有毛，误也。
●灯心草
蒸熟，待干，折取中心白瓤，燃灯者是为熟草，不蒸者生。干剥取为生草，入药用之。最难研，以粳米粉浆染过，晒干，研末，入水澄之，浮者是灯心也，晒干用。
●海金沙
或丸，或散。沙及草俱可入药。
●萱草根
晒干为末，或用水煎、酒煎、研汁皆可服。
●藿香
自种者良。揉之如茴香气者真，薄荷香者非也。
●络石
凡采得后，用粗布揩叶上、茎蔓上毛了，用熟甘草水浸一伏时出，切，日干任用。杜仲、牡丹为之使，恶铁落，畏贝母、菖蒲，杀孽毒。
木部  ***************************
●桂
凡使，勿薄者，要紫色厚者。去上粗皮，取心中味辛者使。每斤大厚紫桂，只取得五两。取有味厚处，生用，加末用，即用重密熟绢并纸裹，勿令犯风。其州土只有桂草，元无桂心，用桂草煮丹阳木皮，遂成桂心。凡用，即单捣用之。得人参、甘草、麦门冬、大黄、黄芩，调中益气；得柴胡、紫石英、干地黄，疗吐逆。忌生葱、石脂。
●桂枝
即桂之枝条轻薄者。
●槐实
凡采得后，去单子并五子者，只取两子、三子者。凡使，用铜槌槌之令破，用乌牛乳浸一宿，蒸过用。景天为之使。
●槐花
未开时采收。陈久者良。入药拣净，酒浸，微炒。若止血，炒黑。
●枸杞根
即地骨皮。凡使，根掘得后，用东流水浸，以物刷上土了，待干，破去心，用热甘草汤浸一宿，然后焙干用。其根若似物命形状者上。春食叶，夏食子，秋食根并子也。制硫黄、丹砂。
●枸杞子
去蒂及枯者，酒润一夜，捣烂入药。
●柏实
去油者，酒拌蒸，另捣如泥，或蒸熟，曝烈，舂簸取仁，炒，研入药。瓜子、牡蛎、桂为之使，畏菊花、羊蹄、诸石及面曲，伏砒、硝。
●柏叶
向月令采之，春东、夏南、秋西、冬北。使、畏、伏同实。
●茯苓
坚白者良。去皮，捣为末，于水盆中搅三次，将浊浮者去之，是茯苓筋。若误服之，令人眼中瞳子并黑精点小，兼盲目，切记。如飞澄净，晒干，人乳拌蒸用。赤茯苓则不必飞也。使、恶、畏、忌同茯神。
●茯神
去皮、木用。马问为之使，得甘草、防风、芍药、麦门冬、紫石英，疗五脏，恶白蔹，畏地榆、秦艽、牡蒙、龟甲、雄黄，忌米醋及酸物。
●琥珀
凡用，红松脂、石珀、水珀、花珀、物象珀、㙠珀、琥珀。红松脂，如琥珀，只是浊，太脆，文横；水珀，多无红色，如浅黄，多粗皮，皱；石珀，如石重，色黄，不堪用；花珀，文似新马尾松心文，一路赤，一路黄；物象珀，其内自有物命动，此使有神妙；㙠珀，其珀是众珀之长，故号曰㙠珀；琥珀，如血色，于布上拭，吸得芥子者真也。大率以轻而透明者为佳。入药中用，水调侧柏子末，安于瓷锅子中，安琥珀于末中了，下火煮，从巳至申，别有异光，别捣如粉，重筛用。一法：用细布包，内豆腐锅中煮之，然后灰火略煨过。入目制用，安心神生用。
●酸枣
粒粒粗，勿碎皮者良。炒爆，研细入药，如砂仁法，勿隔宿。恶防己。
●黄柏木
即黄柏也。凡使，用刀削上粗皮了，用生蜜水浸半日，漉出，晒干用，蜜涂，文武火灸，令蜜尽为度。凡修事五两，用蜜三两。一法：用盐、酒拌，炒褐色。恶干漆，伏硫黄。
●楮实
凡使，采得后，用水浸三日，将物搅旋投水，浮者去之，晒干，用酒浸一伏时了，便蒸，从巳至亥，出，焙令干用之。
●松脂
凡用，以胡葱同煮二十沸，入冷水揉扯数十次，晒干用。
●降真香
以番舶来者，色较红，香气甜而不辣，用之入药殊胜。色深紫者不良。
●茗、苦茶
入清头目药用苦茶，消食下气用佳茗。
●南烛
茎叶捣汁，渍米炊饭。子入涩精补益药用。
●干漆
火煅黑烟起，尽存性，研如飞尘。半夏为之使，畏鸡子、紫苏、杉木、漆姑草、蟹，忌油脂。
●五加皮
五叶者是。剥皮去骨，阴干。远志为之使，畏玄参、蛇皮。
●蔓荆实
凡使，去蒂子下白膜一重，用酒浸一伏时后蒸，从巳至未，出，晒用。一法：炒，搥碎用。恶乌头、石膏。
●辛夷
凡用，去粗皮，拭上白赤毛了，去心，即以芭蕉水浸一宿，漉出，用浆水煮过，从巳至未，出，焙干用。若治眼目中患，即一时去皮，用向里实者。芎藭为之使，恶五石脂，畏菖蒲、黄连、蒲黄、石膏、黄环。
●桑上寄生
凡使，在树上自然生，独枝树是也。采得后，用铜刀和根枝茎，细剉，阴干了用。忌火。
●杜仲
极厚者良。削去粗皮，每一斤，用酥一两，蜜三两和涂，火炙，以尽为度。一法：用酒炒断丝，以渐取屑方不焦。恶玄参、蛇蜕皮。
●女贞实
按《本草》：女贞实与冬青似是而非也。女贞，叶长四五寸，子黑。冬青，叶团，子微红。俱霜后采，阴干，去粗皮，内更有细皮，实白色，酒拌黑豆，同蒸九次。
●枫香脂
凡用，以齑水煮二十沸，入冷水中，揉扯数十次，晒干用。
●蕤核
凡使，汤浸去皮尖，擘作两片，用芒硝、木通草二味和蕤仁，同水煮一伏时后，漉出，去诸般药，取蕤仁研成膏，任加减入药中使。每修事四两，用芒硝一两，木通草七两。一法：去衣，绵纸包，研去油用。
●丁香
凡使，有雄雌，雄颗小，雌颗大，似檈枣核。方中多使雌，力大，膏煎中用雄。若欲使雄，须去下盖乳子，发人背痈也。入煎药，为末调入，或将好，投入一二沸即倾。畏郁金，忌火。
●沉香
凡使，须要不枯，色黑润者良，如嘴角硬重，沉于水下为上也，半沉者次也。入散中用，须候众药出即入，拌和用之。入煎磨汁。忌见火。
●乳香
圆小光明者良。一方以灯心同研，或以糯米数粒同研，或以人指甲二三片同研，或以乳钵坐热水中乳之，云皆易细，总不如研细，和人乳略蒸，再研匀，晒干，研如飞尘为妙。药将沉下，一二沸即起，勿多煮。
●没药
透明者良。制同乳香法。
●金樱子
熬膏服，或和药。霜降后采，金樱子不拘多少，以粗气微捣，去毛刺净，复捣，破去子，约有一斗，用水二斗煮之，一饭时漉起清汁，又入白水煮之，又漉起，又入白水煮三次之后，其渣淡而无味，去之，止将净汁复以细密绢滤过，净锅熬之，如饴乃止，收贮磁磸中，坐凉水内一宿用。服之大能固精。良方“二仙丹”即此膏加入芡实粉。
●桑根白皮
自采入土东行者。或竹刀，或铜刀刮去黄粗皮，手析成丝，拌蜜，瓦上炙。根浮土上者杀人。桂心、续断、麻子为之使，忌铁器。
●桑叶
煎汤、研汁、为末俱可。经霜者另取，洗眼用。
●淡竹叶
蓳竹叶别有用。
●竹沥
用取新鲜金竹，锯尺许，中留节，两头去节，劈两开，不拘多少，用砖二块架定，竹两头出砖二寸许，各以磁盘置于下，候沥滴其中，用烈火熏逼，则两头濈濈滴沥于盘中，竹将自燃，沥便尽矣。就将滴过沥竹为薪，又架新竹于砖上，如前烧逼，任取多少。淡竹、蓳竹、苦竹、慈竹，惟四种各有沥，堪用。姜汁为之使。
●竹皮茹
取极鲜竹，刮皮，磋去外硬青，勿用。止淡竹、筀竹、苦竹堪用，余不入药。
●吴茱萸
凡使，先去叶、核，并杂物了，用大盆一口，使盐水洗一百转，自然无涎，日干，任入丸散中用。修事十两，用盐二两，研作末，投东流水四斗中，分作一百度洗，别有大效。若用醋煮，即先沸醋三十余沸，后入茱萸，待醋尽，晒干。每用十两，使醋一镒为度。蓼实为之使，恶丹参、硝石、白垩，畏紫石英。
●槟榔
凡使，取外存坐櫽心，文如流水，碎破，内文如锦纹者妙。半白半黑，并心虚者不入药用。凡使，须别槟与榔。头圆，身形矮毗者是榔。身形尖，紫文粗者是槟。槟力小，榔力大。欲使，先以刀刮去底，细切。勿经火，恐无力效，若熟使，不如不用。
●栀子
凡使，勿用颗大者，号曰伏尸栀子，无力。须要如雀脑，并须长有九路赤色者上。凡使，先去皮须了，取九棱者仁，以甘草水浸一宿，漉出，焙干，捣，晒如赤金末用。大率治上焦、中焦，连壳用；下焦，去壳，沉去黄浆，炒用；治血病，炒黑用。
●骐[马粦]竭
凡使，勿用海母血，真似骐驎竭，只是味盐并腥气。骐[马粦]竭味微盐、甘，似栀子气是也。欲使，先研作粉，重筛过，丸散膏中任使用。勿与众药同捣，化作飞尘也。得密陀僧良。
●龙脑香
即冰片也。形似白松脂，作杉木气，明净者善。久经风日，或如雀屎者不佳。今人多以樟脑身打乱之，不可不辨也。云：合糯（一作粳）米、炭、相思子贮之则不耗。膏主耳聋。
●芜荑
炒，去壳。气嗅如信者真。
●枳壳
凡使，勿使枳实，缘性效不同。若使枳壳，取辛、苦、腥，并有隟油，能消一切㿏要，陈久年深者为上。用时先去瓤，以麸炒过，待麸黑焦遂出，用布拭上焦黑，然后单捣如粉用。产江右者良。
●枳实
色黑，陈久者良。去瓤，麸炒黄色。
●厚朴
凡使，要用紫色，有油，质厚者良。去粗皮，用酥炙过。每修一斤，用酥四两，炙了，细剉用。若汤饮下使，用自然姜汁八两，炙一升为度。干姜为之使，恶泽泻、硝石、寒水石，忌豆。
●山茱萸
凡使，勿用雀儿酥，真似山茱萸，只是核八棱，不入药用。圆而红润，肉厚者佳。酒拌，砂锅上蒸，去核了，一斤取肉皮用，只秤成四两以来。凡蒸药，用柳木甑，去水八九寸，水不泛上，余悉准此。蓼实为之使，恶桔梗、防风、防己。
●胡桐泪
形似黄矾而坚实，有夹烂木者。木泪乃树脂流出者，其状如膏油。石泪乃脂入土石间者，其状成块，以其得卤斥之气，故入药为胜。伏砒石。
●猪苓
用铜刀削去粗皮一重，薄切，下东流水浸一夜，至明漉出，细切，蒸一日，出，晒干用。一云：猪苓取其行湿，生用更佳。
●乌药
连珠者良。洗净，切。
●龙眼
生者沸汤瀹过食，不动脾。
●安息香
或烧熏，或末服。
●仙人杖
此是笋欲成时立死者，色黑如漆，五六月收之。
●海桐皮
酒浸服，亦可入煎。
●五倍子
或生，或炒，俱为末入药。
●大腹
擘去垢黑，用温水洗净，再用黑豆汁洗方可用，日干。此树鸩鸟多栖之，遗屎在皮上，不净恐有毒。今人用之，不制大误。
●天竺黄
轻者真。伏粉霜。
●密蒙花
凡使，先拣令净，用酒浸一宿，漉出候干，却拌蜜令润，蒸，从卯至酉，出，日干，如此拌蒸三度，又却日干用。每修事一两，用酒八两浸，待色变，用蜜半两蒸为度。此元名水锦花。
●巴豆
凡使，巴之与豆及刚子，须在仔细认，勿误用，杀人。巴，颗小，紧实，色黄；豆，颗有三棱，黑色；刚子，颗小似枣核，两头尖。巴与豆即用，刚子勿使。凡修事巴、豆，敲碎，去油净，用白绢袋包，甘草水煮，焙干。或研膏用。每修事一两，以酒、麻油各七合，尽为度。为疮疡敷药，须炒黑存性，能去瘀肉，生新肉，有神。芫花为之使，得火良，恶蓑草、牵牛，畏大黄、藜芦、黄连、芦笋、酱豉、豆汁、冷水。
●蜀椒
一名南椒。凡使，须去目及闭口者不用，其椒子先须酒拌令湿，蒸，从巳至午，放令密盖，除下火，四畔无气后取出，便入瓷器中盛，勿令伤风用也。杏仁为之使，得盐良，畏款冬花、防风、附子、雄黄、槖吾、冷水、麻仁浆。
●皂荚
凡使，须要赤腻肥并不蛀者。用新汲水浸一宿，用铜刀削上粗皮，用酥反覆炙，酥尽为度，取出槌之，去子，捣，筛。皂荚一两，酥二分。子收得，拣取圆满坚硬不蛀者，用瓶盛，下水于火畔煮，待炮熟，剥去硬皮一重了，取向里白嫩肉两片，去黄，其黄消人肾气，将白两片用铜刀细切，于日中干用。一法：面裹煨，去核。柏实为之使，恶麦门冬，畏空青、人参、苦参，伏丹砂、粉霜、硫黄、硇砂。
●诃子
本名诃黎勒。凡使，勿用毗黎勒、罨黎勒、榔精勒、杂路勒。若诃黎勒，文只有六路，或多或少并是杂路勒。毗路勒个个毗，杂路勒皆圆，露文或八路。至十三路，号曰榔精勒，多涩，不入用。凡修事，先于酒内浸，然后蒸一伏时，其诃黎勒以刀削路，细剉，焙干用之。
●赤柽柳
治痧疹圣药也。得之毒自出，可不死。
●楝实
凡采得后，晒干，酒拌，浸令湿，蒸，待上皮软，剥去皮，取肉，去核，勿单用。其核槌碎，用浆水煮一伏时了用。如使肉即不使核，使核即不使肉。茴香为之使。
●椿木
椿木根凡使，不近西头者上，及不用其叶，只用根。采出，拌生葱蒸半日，出生葱，细剉，用袋盛，挂屋南畔，阴干用，偏利溺涩也。一法：用根皮，漂净，酒拌炒。
●无食子
凡使，勿令犯铜铁，并被火惊者，颗小文细，上无杴米者。炒，用浆水于砂盆中，或硬石上研令尽，却焙干，研了用。勿捣，能为黑犀色。
●雷丸
赤色者杀人。取肉白者，用甘草水浸一宿，铜刀切，刮上黑皮，破作四五片，又用甘草汤浸一宿后，蒸，从巳至未，出，日干，却以酒拌，如前从巳至未蒸，日干用。一法：用苍术汤泡，去皮，切。厚朴、芫花、蓄根、荔实为之使，恶葛根。
●苏方木
红润者良。凡使，去粗皮并节了，若有中心文横如紫角者，号曰木中尊，色甚致，倍常百等。须细剉了，重捣，拌细条梅枝蒸，从巳至申，出，阴干用。
●胡椒
凡使，只用内无皱壳者。用方，大汉椒使壳，胡椒使子。每修炼了，于石槽中碾碎成粉用。
●益智子
去壳，炒，临用研。
●桦木皮
主诸黄疸，浓煮汁，饮之良。
●榧实
同鹅肉食，生断节风，又上壅人。皮反绿豆，能杀人。忌火气。
●木鳖子
入药去油者。
●柞木子
能开交骨，所以催生有神。
●棕榈子
入药烧灰用，不可绝过，即是煅存性，研如飞尘，散瘀止血之神药也。
●木槿
入药炒用，取汁度丝，使得易落。
果部  ***************************
●豆蔻
俗名草果者是也。去蒂并内里子后，取皮，同茱萸于锅中缓炒，待茱萸微黄黑，即去茱萸，取草豆蔻皮及子，杵用之。
●莲肉
去心，勿去皮，分作两片，每片分作四小块，瓦上焙焦色。一法：每一斤用豮猪肚一个盛贮，煮熟，捣，焙用之。得茯苓、山药、白术、枸杞子良。
●荷鼻
采荷叶近蒂者是。畏桐油，伏白银、硫黄。
●橘皮
真广陈皮，猪鬃纹，香气异常。去白时不可浸于水中，止以滚汤手蘸三次，轻轻刮去白，要极净。
●橘核
以新瓦焙香，去壳，取仁，研碎入药。
●青皮
以汤浸去瓤，切片，醋拌，瓦炒过用。
●大枣
去核。有齿病、疳病、虫[匿/虫]人及小儿不宜食。忌与葱同食，令人五脏不和。与鱼同食，令人腰腹痛。
●栗
日中曝干食，下气补益。火煨去汗亦佳。生食有木气，不补益人。蒸炒熟食，壅气。凡患风人及小儿不可食。解羊肉膻。
●覆盆子
凡使，用东流水淘去黄叶，并皮、蒂尽，子用酒拌，蒸一宿，以东流水淘两遍，晒干方用为妙也。
●鸡头实
凡用，蒸熟，烈日晒裂，取仁。亦可舂取粉用。入涩精药有连壳用者。一云：芡实一斗，以防风四两煎汤，浸过用，且经久不坏。
●乌梅
去核，微炒用。造法：取青梅篮盛，于突上熏黑，若以稻灰淋汁润湿，蒸过，则肥泽不蠹。忌猪肉。
●木瓜
产宣州者真。即彼处多以小梨充之。勿令犯铁。用铜刀削去硬皮并子，薄切，于日中晒，却用黄牛乳汁拌蒸，从巳至未，其木瓜如膏煎，却于日中摊晒干用也。今止去瓤，槌碎用。
●柿
不用火烘日晒，采青者收置器中，自然红熟，涩味尽去而甘。不可与蟹同食，作泻，惟木香磨汁饮可解。
●柿霜
用大柿去皮，捻遍，日晒夜露至干，内瓮中，待生白霜乃取出。市者多伪，不入药。
●乌芋
即荸荠也。能消瘴气。
●枇杷叶
凡使，采得后秤，湿者一叶重一两，干者三叶重一两，是气足堪用。以粗布拭上毛令尽，用甘草汤洗一遍，却用绵再拭极净，每一两以酥一分炙之，酥尽为度。如治肺病，以蜜水涂炙；治胃病，以姜汁涂炙。此物治咳嗽，如去毛不尽，反令人嗽也。
●甘蔗
榨浆饮，消渴、解酒、痧疹最宜。
●桃仁
七月采之。去皮尖及双仁者，麸炒，研如泥，或烧存性用。此破血行瘀，血之要药也。雷公法：用白术、乌豆二味和桃仁，同于垍埚子中煮，一伏时后漉出，用手擘作两片，其心黄如金色，任用之。行血宜连皮尖生用。香附为之使。
●桃花
三月三日采，阴干之，勿使干叶者，能使人鼻衄不止，目黄。凡用，拣令净，以绢袋盛，于檐下悬令干，去尘用。
●桃枭
是千叶桃花结子在树上不落者。于十一月内采得。一云：正月采之，中实者良。凡修事，以酒拌蒸，从巳至未，焙干，以铜刀切，焙，取肉用。一法：捣碎，炒。若止血，炒黑存性。
●杏仁
五月采之。以汤浸去皮尖及双仁者，麸炒，研用。治风寒肺病药中，亦有连皮尖用者，取其发散也。
●梨子
消热痰加牛黄末，疗小儿风疾痰涌有神，解热毒，久服不患痈疽。
●橄榄
中河豚毒，煮汁服，或生嚼。
●山楂
水润，蒸，去核，净肉用。
米谷部  ***************************
●胡麻
凡修事，以水淘，浮者去之，沉者漉出令干，以酒拌蒸，从巳至亥，出，摊晒干，于臼中舂，令粗皮一重尽，拌小豆相对同炒，小豆熟即出，去小豆用之。蒸不熟令人发落。与茯苓相宜。
●麻子
极难去壳。取帛包，置沸汤中浸，至冷出之，垂井中一夜，勿令着水，次日日中曝干，就新瓦上挼去壳，簸扬取仁，粒粒皆完。畏牡蛎、白茯苓、白薇。
●饴糖
糯米作者入药，粟米者次之，余但可食耳。
●生大豆
或捣，或煮汁，或炒屑，各有用。得前胡、乌喙、杏仁、牡蛎、诸胆汁良，恶五参、龙胆、豆黄屑，忌猪肉。小儿以炒豆、猪肉同食，必壅气致死，十有八九。十岁以上不畏也。
●赤小豆
法同大豆。合鱼酢食，成消渴。
●大豆黄卷
或胡烂绞汁，或炒为末用。黑大豆为蘖芽，生五寸长，便干之，名为黄卷。一法：壬癸日以井华水浸大豆，候生芽，取皮，阴干用。得前胡、杏子、牡蛎、乌喙、天雄、鼠屎，共蜜和良，恶海藻、龙胆。
●酒
人为火燎，以陈酒浸之止痛，拔出火毒，令人不死。
●粟米
即小米。陈者良。与杏仁同食，令人吐泻。
●秫米
小儿、病人不宜多食。
●粳米
陈者下气，病人宜之。
●糵米
凡谷皆可生糵，有粟、黍、谷、麦、豆诸糵，皆水浸胀，候生芽，曝干，去须，取其中米炒，研面用。其功皆主消导。粟糵、稻糵、穬麦糵各有用。
●舂杵头细糠
凡谷皆有糠，粳、稻、粟、秫者胜，北方多用杵，南方多用碓，入药并用。丹家云：糠火炼物，力倍于常。
●小麦
浮者止汗，须拣净，焙用。
●麦麸
性凉，用炒诸药。
●荞麦
压丹石毒，作面和猪、羊肉热食，不过八九顿，即患热风，须眉脱落，还生亦希。泾汾以北多此疾。又不可合黄鱼食，家常多犯，故特拈著。
●曲
凡使，须陈久者，捣作末后，掘地坑深二尺，用物裹，内坑中至一宿，明出，焙干用。
●神曲
五月五日、六月六日或三伏日，为诸神集会之辰，故名神曲。如过此日造者，非也。法用白虎白面一百斤，勾陈苍耳自然汁三升，腾蛇青蓼自然汁四升，青龙青蒿自然汁三升，玄武杏仁四升，泡去皮尖，捣烂入面，朱雀赤小豆三升，煮熟去皮，捣烂和面一处匀，一如造酒面法。以麻叶或楮叶包罯，如造酱黄法，待生黄衣，晒收之。凡用，须火炒黄，以助土气。陈久者良。
●扁豆
紫花者良。炒，去壳，打碎。解酒、河豚鱼、一切草木毒，生嚼及煮汁饮。
●淡豆豉
出江西者良。黑豆性平，作豉则温。既经蒸罯，故能升能散，得葱则发汗，得盐则能吐，得酒则治风，得薤则治痢，得蒜则止血，炒熟则又能止汗。
●红曲
亦出江西。陈久者良。吹净，炒，研用。
●绿豆
生研绞汁，或煮食用之，宜连皮。去皮则令人少壅气，当是皮寒肉平故也。圆小绿者佳。反榧子壳，忌鲤鱼酢。解金、石、砒霜、一切草木诸毒，连皮生研水服。
●醋
米造，陈者良。醋酒为用，无所不入，故制药多用之。服茯苓、丹参，不可食醋。
●酱
豆作者良，麦作者不用。以久久为佳。又有肉酱、鱼酱，皆呼为醢，不入药用。
●罂子粟
用热水泡软，擘去筋膜，切成丝，用蜜水或米醋拌，微炒，晒干用。忌蒜、醋、胡椒。
菜部  ***************************
●瓜蒂
凡使，勿用白瓜蒂，要采取青绿色瓜，待瓜气足，其瓜蒂自然落在蔓茎上。采得未用时，使栉栉叶裹，于东墙有风处挂，令吹干用。
●白冬瓜
此物经霜后，皮上白如粉涂，故云白冬瓜也。被霜后取，置经年，破取核，水洗，燥，去壳，擂仁用。一用皮肉，捣绞汁服。
●白芥子
研用。
●莱菔
生食、熟食俱可。治久脾泄，百药不效，煮食经年，无不效者。但不可与地黄同食，多食动气，惟生姜能制其毒。伏硇砂。
●莱菔子
炒，研。能消食，性峻利，伤人真气，勿久服。
●黄蜀葵花
疮家要药，作末及浸油俱可。
●葱头
取根白一二寸，连须用，洗净。忌蜜及常山。
●韭
绞生汁饮。其子入药，拣净，蒸熟，暴干，簸去黑皮，炒黄，研用。忌蜜及牛肉，伏石钟乳、乳香。
●荆芥
陈者良。去梗，取穗。若用止血，须炒黑。
●苏子
自收方真，市者俱伪。略炒，研极细，煎成药投入，二三沸即倾。
●紫苏
两面俱紫，自种者真。
●薄荷
产苏州龙脑者良。
●苦匏
即苦壶卢也。凡用，须细理，莹净无黡翳者乃佳，不尔有毒。
●马齿苋
凡使，勿用叶大者，不是马齿苋，亦无水银。忌与鳖同食，食之俱变成鳖，啮人腹，至不可治。
●蕺菜
治肺痈。俗名鱼腥草。生阴处。
●木耳
桑、槐树上生者良。煮羹食。有用罐盛，大火内煅，去烟存性，为末入药。
人部  ***************************
●发髲
凡使，是男子年可二十以来，无疾患，颜貌红白，于顶心剪下者发是。凡于丸散膏中，先用苦参水浸一宿，漉出，入瓶子，以火煅之，令通赤，放冷，研用。
●人乳汁
白而不腥者良。
●人牙齿
入药烧用。
●人粪
宜用绝干者捣末，沸汤沃服之。一名金汁，埋地中年久者良。
●人溺
肥白无病童子，味不咸，雪白者良。
●人中白
溺器中者良。火煅，研。
●裈裆
取中裩近隐处，男用女，女用男。或取汁，或烧灰服。
●天灵盖
凡用，弥腐烂者佳。有一片如三指阔者，取得用煻灰火罨一夜，待腥秽气尽，却用童便于瓷锅中煮一伏时，漉出，于屋下握得一坑，深一尺，置骨于中一伏时，其药魂归，神妙。阳人使阴，阴人使阳。男骨色不赤，女骨色赤，以此别之。一法：同檀香汤洗过，酥炙用。或烧存性用。
●紫河车
置酒内覆者，男胎也，首胎重十五两以上。先将酒洗数次，血水方尽，用银簪脚剔去筋膜，封固，银锅内加酒，重汤煮一昼夜，或文武火焙干。一法：米泔浸，净，入猪肚中蒸烂，捣膏入药。忌犯铁。
兽部  ***************************
●龙骨
骨细文广者是雌，骨粗文狭者是雄。骨五色者上，白色者中，黑色者次，黄色者稍得。经落不净之处，并妇人采得者不用。洗净，抟研如粉，极细方入药，其效始神。但是丈夫服，空心，益肾药中安置，图龙骨气入肾脏中也。雷公所云生用法也。一法：用酒浸一宿，焙干，研粉，水飞三度用。如急用，以酒煮，焙干。或云：凡入药，须水飞，晒干，每斤用黑豆一斗，蒸一伏时，晒干用。否则着人肠胃，晚年作热也。得人参、牛黄、黑豆良，畏石膏、铁，忌鱼。
●龙齿
捣碎，入丸，煅，研得。畏、忌同龙骨。
●麝香
其香有三等：一者名遗香，是麝子脐闭满，其麝自于石上，用蹄尖挥脐，落处一里草木不生并焦黄，人若收得此香，价与明珠同也；二名膝香，采得甚堪用；三名心结香，被犬兽惊，心破了，因兹狂走，杂诸群中，遂乱投水，被人收得，擘破，见心流在脾，结作一个干血块，可隔山涧早闻之香，是香中之次也。凡使麝香，并用子，日开之方用，细研，筛用之也。当门子良。凡用，另研。忌大蒜。
●牛黄
凡使，有四件：第一件是生神黄赚得者；次有角黄，是取之者；又有心黄，是病死后，识者剥之，劈破取心，其黄在心中，如浓黄酱汁，采得便投于水中，黄沾水复便如碎蒺藜子许，如豆者硬如帝珠子；次有肝黄，其牛身上光，眼如血色，多玩弄，好照水，自有夜光，恐惧人，或有人别采之。凡用，须先单捣，细研如尘，却绢裹，又用黄嫩牛皮裹，安于井面上，去水三四尺以来，一宿至明，方取用之。人参为之使，得牡丹、菖蒲，利耳目，恶龙骨、龙胆、地黄、常山、蜚蠊，畏牛膝、干漆。
●象牙
刮取屑，细研用。
●鹿角胶
自煎者良。酒化服为上。或用麦门冬、橘红、砂仁煎汤化服。入丸用酒或水顿化，和蜜。或炒成珠亦得。得火良，畏大黄。
●阿胶
油绿，色光明可鉴者真。凡使，先于猪脂内浸一宿，至明出，于柳木火上炙，待炮了，可研用。只以蛤粉炒成珠用为便。薯蓣为之使，得火良，畏大黄。
●白马茎
凡收，当取银色，无病白马，春月游牝时，力势正强者，生取，阴干百日用。一法：以铜刀破作七片，将生羊血拌蒸半日，晒干，以粗布去毛及干血，挫碎用。
●鹿茸
须茄茸如琥珀，红润者良。凡使，先以天灵盖作末，然后锯解鹿茸作片子，以好羊脂拌天灵盖末涂之于鹿茸上，慢火炙之，令内外黄脆了，如褐色，用鹿皮一片裹之，安室上一宿，其药魂归也，至明则以慢火焙之令脆，方捣作末用之。每五两鹿茸，用羊脂三两，炙尽为度。茸中有小白虫，视之不见，入人鼻必为颡蛊，药不及也，切不可以鼻嗅。麻勃为之使。
●牛胆
腊月黄牛、青牛者良。
●牡狗阴茎
六月上伏日取，阴干百日，切片，酥拌炒。
●羚羊角
带黄色者，角弯中深锐紧小，有挂痕者真。耳边听之，集集鸣者良。凡修事，勿令单用，不复有验，须要不折原对，以绳缚之，将铁错子错之，旋旋取用，勿令犯风，错末尽处，须二重纸裹，恐力散也，错得了，即单捣，捣尽，背风头重筛过，然后入药中用，免刮人肠也。一说：密裹藏怀中，取出捣易碎。
●犀角
凡使，以黑如漆，黄如栗，上下相透，云头雨脚分明者为上。次用乌黑，肌粗，皱折裂，光润者良。近人多巧伪，药染汤煮，无所不至，须辨之。凡修治，错其屑入臼中，捣令细，再入钵中，研万匝，方入药中用之。一说：入人怀内一宿易碎。或磨汁入药用。松脂、升麻为之使，恶雷丸、雚菌、乌头、乌喙，忌盐。妊妇勿服，能消胎气。
●虎骨
胫骨良，头颈骨俱可。用色黄者佳。雄虎者胜。药箭射杀者不可入药，其毒浸渍骨血间，能伤人也。制法：并捶碎，去髓，涂酥，或酒，或醋，各随方法，炭火炙黄入药。
●猪悬蹄
古方有用左蹄甲者，有后蹄甲者。酒浸半日，炙焦用。
●猪四足
母猪者良。
●猪胆
阴干。汁亦可和药。
●猪肚
猪，水畜，而胃属土，故方药用之补虚，以胃治胃也。
●糜角
煎胶与鹿角胶同法。取霜，用角水浸七日，刮去皮，错屑，以银瓶盛牛乳，浸一日，乳耗再加，至不耗乃止，用油纸密封瓶口，别用大麦铺锅中三寸，上安置，再以麦四周填满，入水浸一伏时，水耗旋加，待屑软如面取出，焙，研成霜用。
●狐阴茎
炙为末，酒服。
●獭肝
炙脆，研。诸畜肝叶皆有定数，惟獭肝一月一叶，十二月十二叶，其间又有退叶，用之须见形乃可验，不尔多伪也。
●猯肉
膏油入膏药中，拔湿如神。赵府膏药中用之。
●腽肭脐
此物多伪。海中有兽，号曰水乌龙。海人采得，杀之取肾，药中修合。恐有误，其物自殊，有一对，其有两重薄皮，裹丸气肉核，皮上自有肉，黄毛三茎，其一穴年年阴湿，常如新。兼将于睡着犬，蹑足置于犬头，其蓦惊如狂，即是真也。用酒浸一宿后，以布裹，微微火上炙令青，细剉，单捣用也。以汉椒、樟脑同收则不坏。
禽部  ***************************
●雄雀屎
凡使，勿用雀儿粪。其雀儿口黄未经淫者，粪名雀苏，不入药。雄屎两头尖圆者是。凡采得，先去雨畔有附子生者，勿用。钵中研如粉，煎甘草汤浸一宿，倾上清甘草水尽，焙干任用。《日华子》云：凡鸟，左翼掩右者是雄，其屎头尖挺直。
●伏翼
凡使，要重一斤者。先拭去肉上毛，及去爪、肠，留肉、翅，并嘴、脚，以好酒浸一宿，取出，以黄精自然汁五两，涂炙至尽，炙干用。一法：止煅存性。近世用者，多煅存性耳。苋云实为之使。
●天鼠屎
即伏翼粪，方言名天鼠尔，一名夜明砂。凡采得，以水淘去灰土、恶气，取细砂，晒干，焙用。其砂乃蚊蚋眼也。恶白蔹、白薇。
虫鱼部  ***************************
●石蜜
凡炼蜜，只得十二两半是数，若火少、火过，并用不得。凡炼蜜，每斤入水四两，银石器内以桑柴火慢炼，掠去浮沫，至滴水成珠，不散乃用，谓之水火炼法。又法：以器盛，置重汤中煮一日，候滴水不散取用，更不伤火。
●蜜蜡
蜡乃蜜脾底也。取蜜后炼过，滤入水中，候凝，取之色黄者名黄蜡。煎炼极净，色白者名白蜡。一说：新则白，久则黄。非也。与今时所用虫造白蜡不同。恶芫花、齐蛤。
●牡蛎
左顾者良。东流水入盐一两，煮一伏时后，入火中烧令通赤，然后入钵中，研如粉用也。一法：火煅，醋淬七次，研极细，如飞面。贝母为之使。得甘草、牛膝、远志、蛇床子良，恶麻黄、辛夷、吴茱萸，伏硇砂。
●真珠
于臼中捣令细，以绢罗重重筛过，却便研二万下了用，不细则伤人脏腑。凡使，要不伤破及钻透者可用也。一法：入豆腐内蒸易碎。入目生用，不用蒸，依上法为是。
●玳瑁
入药生用，以其性味全也。既经阳火，即不堪用，与生熟犀角义同。
●桑螵蛸
凡使，勿用诸杂树上生者，不入药中用，须桑树畔枝上者。采得，去核子，用沸浆水浸，淘七遍，令水遍沸，于瓷锅中熬令干用。勿乱别修事，却无效也。得龙骨止精。畏旋覆花、戴椹。
●石决明
即真珠母也。七、九孔者良。先去上粗皮，用盐并东流水，于大瓷器中煮一伏时了，漉出，拭干，捣为末，研如粉，更用东流水于瓷器中，如此淘之三度，待干，再研一万匝，方入药中用。凡修事五两，以盐半分。则取服之十两，永不得食山桃，令人丧目也。
●海蛤
此即鲜蛤子。雁食后，粪中出，有文彩者为文蛤，无文彩者为海蛤。乡人多将海岸边烂蛤壳，被风涛打磨莹滑者伪作之。凡修事一两，于浆水中煮一伏时后，却以地骨皮、柏叶各二两，又煮一伏时后，于东流水中淘三遍，拭干，细捣，研如粉用。蜀漆为之使，畏狗胆、甘遂、芫花。
●文蛤
修事法同海蛤。
●蠡鱼
俗名乌鱼，亦名黑鱼。诸鱼中惟此胆甘，可食。
●鲫鱼
子不宜与猪肉同食。同沙糖食生疳虫；同芥菜食成肿疾；同猪肝、鸡肉、雉肉、鹿肉、猴肉食，生痈疽；同麦门冬食害人。
●猬皮
作猪蹄者妙，鼠脚者次。炙脆，研用。
●露蜂房
治痈肿，醋水调涂；治疮，煎洗入药，炙用。恶干姜、丹参、黄芩、芍药、牡蛎。
●蝉蜕
用沸汤洗净泥土，去头、足、翅用。攻毒全用。
●乌贼鱼骨
凡使，要上文顺。浑用血卤作水浸，并煮一伏时了，漉出，于屋下掘一地坑，可盛得前件乌贼鱼骨多少，先烧坑子，去炭灰了，盛药一宿，至明取出，用之其效倍多。恶白及、白蔹、附子。
●原蚕蛾
炒，去翅、足用。
●蚕退
近世医家多用蚕退纸，而东方诸医用蚕欲老眠起所蜕皮，虽二者之用各殊，然东人所用者为正。用之当微炒。
●白僵蚕
凡使，除丝绵并子尽，以糯米泔浸一宿，待蚕桑涎出，如蜗牛涎浮于水面上，然后漉出，微火焙干，以布净拭蚕上黄肉毛并黑口甲了，单捣，筛如粉用也。白而直，折开如沥青色者佳。恶桔梗、茯苓、茯神、萆薢、桑螵蛸。
●蛞蝓
即蜒蚰也。畏盐。
●蜗牛
此即负壳蜒蚰也。生研服，入药炒用。畏盐。
●䗪虫
即俗名地鳖也。生人家墙壁下土中湿处。治伤寒，损续绝及消疟母，为必须之药也。能行瘀血。畏皂荚、菖蒲、屋游。
●青鱼胆
鲜者可煮服，干者用醋及水磨用。
●鳖甲
七九肋者良。醋炙透焦，研细，再拌醋，瓦上焙干，再研如飞面。恶矾石、理石。
●蝎
形紧小者良。酒洗净，炙干，研。
●蟾酥
端午日取虾蟆眉脂。其法：取大虾蟆，用蛤蜊壳未离带者，合虾蟆眉上用力一捻，则酥出于壳内，收在油明纸上，干，收贮用。虾蟆放去，而酥复生，仍活。
●鼠粪
牡鼠者良。其粪两头尖。
●蚺蛇胆
人多以猪胆、虎胆伪为之。试法：剔取粟许，着净水中，浮游水上，回旋行走者为真。伪者亦走，但迟耳。其径沉者，诸胆血也。勿多着，亦沉散也。
●蛇蜕
凡使，勿用青黄苍色者，要用白如银色者。凡欲使，先于屋下以地掘一坑，可深一尺二寸，安蛇皮于中一宿，至卯时出，用醋浸一时，于火上炙干用之。得火良，畏磁石及酒。
●白颈蚯蚓
凡使，收得后用糯米水浸一宿，至明漉出，以无灰酒浸一日，至夜漉出，晒令干后，细切，取蜀椒并糯米，及切了蚯蚓三件同熬之，待糯米熟，去米、椒了，拣净用之。凡修事二
●两，糯米一分，椒一分为准。畏葱、盐。
●蜈蚣
凡使，勿用千足虫，真似，只是头上有白肉，而并嘴尖。若误用，并闻着腥臭气，入顶致死。凡治蜈蚣，先以蜈蚣木末，不然用柳蚛末，于土器中炒，令木末焦黑后，去木末了，用竹刀刮去足甲了用。蜈蚣木不知是何木也。今人惟以火炙去头足用，或去尾足，以薄荷叶火煨用之。畏蛞蝓、蜘蛛、白盐、鸡屎、桑白皮。
●蛤蚧
凡使，须认雄雌。若雄为蛤，皮粗，口大，身小，尾粗。雌为蚧，口尖，身大，尾粗。男服雌，女服雄。凡修事服之，其毒在眼，须去眼，及去甲上、尾上、腹上肉毛，以酒浸，方干，用纸两重于火上缓隔纸焙炙，待两重纸干焦透后，去纸，取蛤蚧于瓷器中盛，于东舍角畔悬一宿取用，力可十倍。勿伤尾，效在尾也。一云：只含少许，急奔百步不喘者真。
●水蛭
极难修制。须细剉后，用微火炒令色黄乃熟，不尔入腹生子为害。一法：采得，以蓳竹筒盛，待干，用米泔浸一夜，曝干，展其身，看腹中有子，皆去之，以冬猪脂煎令焦黄，然后用。畏石灰、食盐。
●斑猫
入药除翼、足，以糯米拌，炒米黄黑色，去米取用。生用吐泻人。一法：用麸炒过，醋煮用。马刀为之使，畏巴豆、丹参、空青，恶肤青、甘草、豆花。斑猫、芫青、亭长、地胆之毒，靛汁、黄连、黑豆、葱、茶皆能解之。
●白花蛇
一云：去头尾各一尺，有大毒，不可用，只用中段。一云：黔蛇长大，故头尾可去一尺，蕲蛇止可头尾各去三寸，亦有单用头尾者。大蛇一条只得净肉四两而已。久留易蛀，惟以汤浸去皮骨，取肉炙过，密封藏之，十年亦不坏也。其骨刺须远弃之，伤人，毒与生者同也。凡酒浸，春秋三宿，夏一宿，冬五宿，取出，炭火焙干，如此三次，以砂瓶盛，埋地中一宿出。得酒良。
●乌蛇
制同上法。
●蜣螂
五月五日取，蒸，藏之，临用当炙，勿置水中，令人吐。
●五灵脂
此是寒号虫粪也。此物多夹砂石，绝难修治。凡用，研为细末，以酒淘，飞澄去砂脚，日干，醋拌炒。恶人参。
●穿山甲
正名鲮鲤。或炮，或烧，或酥炙、醋炙、童便炙，或油煎，土炒，蛤粉炒，当各随本方，未有生用者。仍以尾甲乃力胜。

用药  ——————————————————————————————————————————————————————————————————————————————————————————

用药凡例  ***************************
药剂丸、散、汤、膏，各有所宜，不得违制。
药有宜丸，宜散者，宜水煎者，宜酒渍者，宜煎膏者，亦有一物兼宜者，亦有不可入汤酒者，并随药性，不可过越。汤者，荡也。煎成清汁是也，去大病用之。散者，散也。研成细末是也，去急病用之。膏者，熬成稠膏也。液者，捣鲜药而绞自然真汁是也。丸者，缓也。作成圆粒也，不能速去病，舒缓而治之也。渍酒者，以酒浸药也。有宜酒浸以助其力，如当归、地黄、黄柏、知母，阴寒之气味，假酒力而行气血也。有用药细剉，如法煮酒，密封，早晚频饮，以行经络。或补，或攻，渐以取效是也。
凡诸汤用酒，临熟加之。
细末者，不循经络，止去胃中及脏腑之积，及治肺疾咳嗽为宜。气味厚者，白汤调；气味薄者，煎之和渣服。丸药，去下部之病者，极大而光且圆；治中焦者，次之；治上焦者，极小面糊丸。取其迟化，直至下焦。或酒，或醋，取其收敛，如半夏、南星。欲去湿者，以生姜汁稀糊丸，取其易化也。汤泡蒸饼又易化，滴水尤易化。炼蜜丸者，取其迟化而气循经络也。蜡丸者，取其难化而迟取效也。
凡修丸药，用蜜只用蜜，用饧只用饧，勿交杂用。且如丸药用蜡，取其能固护药之气味，势力全备，以过关膈而作效也。今若投蜜相和，虽易为丸，然下咽亦易散化，如何得到脏中？若其更有毒药，则便与人作病，岂徒无益而又害之？全非用蜡之本意。
凡炼蜜，皆先掠去末，令熬色微黄，试水不散，再熬二三沸。每用蜜一斤，加清水一酒杯，又熬一二沸，作丸则收潮气而不粘成块也。
冬月炼蜜，成时要加二杯水为妙。《衍义》云：每蜜一斤，只炼得十二两，是其度数也。和药末，要乘极滚，蜜和之，臼内用捣千百杵，自然软熟，容易作条，好丸也。
凡丸散，药亦先细切，暴燥，乃捣之，有各捣者，有合捣者。其润湿之药，如天门冬、地黄辈，皆先切，曝之，独捣，或以新瓦慢火炕燥，退冷，捣之则为细末。若入众药，随以和之，少停回润，则和之不均也。又湿药，燥皆大蚀耗，当先增分两，待燥称之乃准，其汤、酒中不须如此。
凡合丸药，用密绢令细。若筛散药，尤宜精细。若捣丸，必于臼中捣数百过，色理和同为佳。
凡药浸酒，皆须切细，生绢袋盛，乃入酒密封，随寒暑目数，视其浓烈，便可漉出，不须待酒尽也。渣则暴燥，微捣，更渍饮之，亦可散服之。
凡合膏，或以醋，或酒，或水，或油，须令淹浸密覆，至煮膏时，当三上三下，以泄其热势，令药味得出，上之使匝匝沸，下之要沸静良久，乃上之。如有韭白在中者，以两段渐焦黄为度；如有白芷、附子者，亦令小黄为度。绞膏要以新布，若是可服之膏滓，亦可以酒煮饮之，可磨之膏渣，亦宜以敷患处，此盖欲兼尽具药力也。
凡汤酒膏中用诸石药，皆细捣之，以新绢裹之内中。《衍义》云：石药入散，如钟乳粉之属，用水研，乳极细，必要二三日乃已，以水漂澄极细，方可服耳，岂但捣细，以绢裹之为例耶？
凡煎膏中有脂，先须揭去革膜子，方可用之，如猪脂，勿令经水，腊月者尤佳。
凡膏中有雄黄、朱砂辈，皆当令研如面，俟膏毕乃投入，以物杖搅之，不尔沉聚在下，不匀也。
凡草药烧灰为末，如荷叶、柏茅根、蓟根、十灰散之类，必烧焦枯，用器盖覆以存性。若如烧燃柴薪，煅成死灰，性亦不存而罔效矣。
凡诸膏腻药，如桃仁、麻仁辈，皆另捣如膏，乃以内成散中，旋次下臼，合研令消散。
煎药则例  ***************************
凡煎汤剂，必先以主治之为君药，先煮数沸，然后下余药，文火缓缓熬之得所，勿揭盖，连罐取起，坐凉水中，候温热服之，庶气味不泄。若据乘热揭封倾出，则气泄而性不全矣。煎时不宜烈火，其汤腾沸，耗蚀而速涸药性，未尽出而气味不纯，人家多有此病，而反责药不效，咎将谁归？
发汗药，先煎麻黄二三沸后，入余药同煎。
止汗药，先煎桂枝二三沸后，下众药同煎。
和解药，先煎柴胡，后下众药；至于温药，先煎干姜；行血药，先煎桃仁；利水药，先煎猪苓；止泻药，先煎白术、茯苓；止渴药，先煎天花粉、干葛；去湿药，先煎苍术、防己；去黄药，先煎茵陈；呕吐药，先煎半夏、生姜；风药，先煎防风、羌活；暑药，先煎香薷；热药，先煎黄连。凡诸治剂必有主治，为君之药俱宜先煎，则效自奏也。
凡汤中用麻黄，先另煮二三沸，掠去上沫更益，水如本数，乃内余剂，不尔令人烦。
凡用大黄，不须细剉，先以酒浸令淹浃，密覆一宿，明旦煮汤，临熟乃内汤中，煮二三沸便起，则势力猛，易得快利。丸药中微蒸之，恐寒伤胃也。
凡汤中用阿胶、饴糖、芒硝，皆须待汤熟，起去渣，只内净汁中，煮二三沸，镕化尽，仍倾盏内服。
凡汤中用完物，如干枣、莲子、乌梅仁、决明子、青葙、蔓荆、萝卜、芥、苏、韭等子，皆劈破，研碎入煎，方得味出。若不碎，如米之在谷，虽煮之终日，米岂能出哉？至若桃、杏等仁，皆用汤泡去皮尖及双仁者，或捣如泥，或炒黄色用，或生用俱可。
凡用砂仁、豆蔻、丁香之类，皆须打碎，迟后入药，煎数沸即起，不尔久久煎之，其香气消散也，是以效少。
凡汤中用犀角、羚羊角，一概末如粉，临服内汤中，后入药。一法：生磨汁入药亦通。
凡用沉香、木香、乳、没一切香末药味，须研极细，待汤热，先倾汁小盏，调香末服讫，然后尽饮汤药。
凡煎汤药，初欲微火，令小沸，其水数依方多少，大略药二十两用水一斗，煮四升，以此为准。然利汤欲生，少水而多取汁；补汤欲熟，多水而少取汁。服汤宜小沸，热则易下，冷则呕涌。
凡汤液，一切宜用山泉之甘洌者，次则长流河水，井水不用。
服药序次  ***************************
病在胸膈以上者，先食后服药。病在心腹以下者，先服药而后食。病在四肢、血脉，及下部者，宜空腹而在旦。病在头目、骨髓者，宜饱满而在夜。虽食前食后，亦停少顷，然后服药。食不宜与药并行，则药力稍为混滞故也。《汤液》云：药气与食气不欲相逢，食气稍消则服药，药气稍消则进食。所谓食先食后，盖有义在其中也。又有酒服者、饮服者、冷服者、暖服者，服汤有疏有数者，煮汤有生有熟者，各有次第，并宜详审而勿略焉。
清热汤宜凉服，如三黄汤之类。消暑药宜冷服，如香薷饮之类。散寒药宜热服，如麻黄汤之类。温中药宜熟而热，补中药皆然。利下药宜生而温，如承气汤之类。
病在上者不厌频而少，病在下者不厌顿而多。少服则滋荣于上，多服则峻补于下。
凡云分再服、三服者，要令势力相及，并视人之强弱、羸瘦，病之轻重为之进退，增减不必局于方说，则活泼泼地也。又云：晬时，周时也，从今旦至明旦，亦有止一宿者。
服药禁忌  ***************************
服柴胡忌牛肉。
服茯苓忌醋。
服黄连、桔梗忌猪肉。
服乳石忌参、术，犯者死。
服丹石不可食蛤蜊，腹中结痛。
服大黄，巴豆同剂，反不泻人。
服皂、矾，忌荞麦面。
服天门冬忌鲤鱼。
服牡丹皮忌胡荽。
服常山忌葱。
服半夏、菖蒲，忌饴糖、羊肉。
服白术、苍术，忌雀、蛤肉、青鱼鲊、胡荽、大蒜、桃、李。
服鳖甲忌苋菜，马齿苋尤甚。
服商陆忌犬肉。
服地黄忌萝卜。
服细辛忌生菜。
服甘草忌菘菜。
服粟壳忌醋。
服芫花、甘遂，忌盐，忌甘草。
服荆芥忌驴、马肉、黄颡鱼。
服柿蒂忌蟹，犯者木香汤能解。
服巴豆忌芦笋。
服牛膝忌牛肉、牛乳。
服蜜及蜜煎果食，忌鱼鲊。
服藜芦，忌狐狸肉。
若疮毒未愈，不可食生姜、鸡子，犯之则肉长突出，作块而白。
凡服药，不可杂食肥猪、犬肉、油腻、羹脍、腥臊、陈臭诸物。
凡服药，不可多食生蒜、胡荽、生葱、诸果、诸滑滞之物。
凡服药，不可见死尸、产妇、淹秽等事。
妊娠服禁  ***************************
蚬班水蛭及虻虫，乌头附子配天雄，葛根水银并巴豆，牛膝薏苡与蜈蚣，三棱代赭莞花射，大戟蛇蜕黄雌雄，牙硝芒硝牡丹桂，槐花牵牛皂角同，半夏南星与通草，瞿麦干姜桃仁通，硵砂干漆蟹甲爪，地胆茅根都不中。
妊娠禁忌前歌所列药品未尽特为拈附  ***************************
乌喙、侧子、藜芦、薇蓹、厚朴、槐实、欓根、䕡茹、茜根、赤箭、䒽草、鬼箭、红花、苏木、麦孽、葵子、常山、锡粉、硇砂、砒石、硫黄、石蚕、芫青、斑蝥、蜘蛛、蝼蛄、衣鱼、蜥蜴、飞生、䗪虫、樗鸡、蚱蝉、蛴螬、猬皮、牛黄、兔肉、犬肉、马肉、驴肉、羊肝、鲤鱼、虾蟆、羊踯躅、葛上亭长、鳅、鳝、龟、鳖、生姜、小蒜、雀肉、马刀。
六陈  ***************************
枳壳、陈皮，并半夏、茱萸、狼毒，及麻黄，六般之药，宜陈久入用，方知功效良。
十八反  ***************************
《本草》明言十八反，逐一从头说与君。
人参芍药与沙参，细辛玄参与紫参，苦参丹参并前药，一见藜芦便杀人。
白及白蔹并半夏，瓜蒌贝母五般真，莫见乌头与乌喙，逢之一反疾如神。
大戟芫花并海藻，甘遂以上反甘草。若还吐蛊用翻肠，寻常犯之都不好，
蜜蜡莫与葱相睹，石决明休见云母，黎芦莫使酒来浸，人若犯之都是苦。
当禁不禁犯禁必死  ***************************
张子和云：病肿胀既平，当节饮食，忌盐、血、房室，犯禁者病再作，乃死不救。
病痨嗽，忌房室、膏粱，犯者死。
伤寒之后，忌荤肉、房事，犯之者不救。
水肿之后，忌油、盐。
病脾胃伤者，节饮食。
滑泻之后，忌油腻。此数者，决不可轻犯也。
时病新愈，食蒜、鲙者，病发必致大困。
时病新愈，食犬、羊肉者，必作骨蒸热。
时病新愈，食生枣及羊肉，必作鬲上热蒸。
时病新愈，食生菜令人颜色终身不平复。
病人新愈，饮酒食韭，病必复作。
不必忌而忌之过  ***************************
张子和曰：脏毒、酒毒、下血、呕血等症，如妇人三十以下血闭，及六七月间血痢，妇初得孕择食者，以上皆不禁口。
凡久病之人胃气虚弱者，忽思荤茹，亦当少少与之，图引浆水谷气入胃，此权变之道也。若专以淡粥责之，则病不悦而食减，不进胃气，所以难复，病所以难痊，此忌之之过也。智者通之。