
自叙  ***************************
昔神农解药，黄帝传医，仲景先生继农黄立法，圣作明述，于是焉备。
癸酉仲春，既解长沙药性，而仲景未用之药，散在后世本草，数百千载，狂生下士，昧昧用之，以毒兆民。农黄以往，仲景云徂，后之作者，谁复知医解药，诸家本草，率皆孟浪之谈。明李时珍修《纲目》，博引庸工讹谬之论，杂以小说、稗官、仙经、梵志，荒唐无稽，背驰圣明作述之义几千里矣！玉楸子悲忆昔人，怆念来者，甲戌三月，成《伤寒说意》，五月成《素灵微蕴》，六月复作《玉楸药解》，八月癸丑告成，此愚书之第八部也。
萧萧古寺，落落荒斋，感岁月之已晚，伤春秋之欲暮，当伯玉知非之时，值孔子学《易》之秋，事与之判，年与之齐，慨世短而心长，念身微而愁剧。虽然子长作《史》，子云草《玄》，固当牢骚于创始之日，亦必愉快于勒成之时者。志励丁年，书竣苍首，十仞作井，一篑成山，此亦烟岚著书之士，最为破涕而笑者也。
呜呼！有一代之功业，有千秋之勋猷，任兼将相，望重国家，宣沙漠之雄威，驰丹青之良誉。荣则荣矣，无何而古墓为田，松柏成薪，丰碑已断，绿字无存。传观故实，不能考其姓名；远综先典，莫或搜其轶事。念沧桑之更变，叹陵谷之迁移，其间宏才远略，丰功伟烈，生而光显，没而泯灭者，不知几何。三不朽事业，殊不在是，与其收功臣之带砺，享良相之茅土，不如永日啸歌，逍遥于黄叶青山下也。
甲戌八月甲寅东莱都昌黄元御撰

卷一  ——————————————————————————————————————————————————————————————————————————————————————————

草部  ***************************
●苍术
味甘、微辛，入足太阴脾、足阳明胃经。燥土利水，泻饮消痰，开郁去满，化癖除癥，理吞吐酸腐，辟山川瘴疠，起筋骨之痿软，回溲溺之混浊。
白术守而不走，苍术走而不守，故白术善补，苍术善行。其消食纳谷，止呕住泄，亦同白术，而泻水开郁，则苍术独长。盖木为青龙，因己土而变色，金为白虎，缘戊土而化形，白术入胃，其性静专，故长于守，苍术入脾，其性动荡，故长于行，入胃则兼达辛金而降浊，入脾则并走乙木而达郁。白术之止渴生津者，土燥而金清也；苍术之除酸而去腐者，土燥而木荣也。白术偏入戊土，则纳粟之功多；苍术偏入己土，则消谷之力旺。己土健则清升而浊降，戊土健则浊降而清亦升，然自此而达彼者，兼及之力也，后彼而先此者，专效之能也，若是脾胃双医，则宜苍术、白术并用。
茅山者佳，制同白术。
新制双术法列下：选於、茅二术坚实肥鲜者各一斤，别器泔浸，换水，令润透，去皮，切片，晒用。黄芪、沙参、生姜、半夏各八两，煎浓汁，浸白术。大枣、龙眼、砂仁各八两，煎浓汁，浸苍术。各用瓷盘，隔布铺盖湿米，砂锅蒸透，晒干。再浸再蒸，汁尽而止。量加暖水温中之品合煎，久饵实能延年却老。
戊己转运，水火交济，环铅聚汞之理。医家不解，妄以滋阴之药，促命夭年，甚可恨也！黄土炒白术，芝麻炒苍术，无知妄作，不通之极！
●黄精
味甘，入足太阳脾、足阳明胃经。补脾胃之精，润心肺之燥。
黄精滋润醇浓，善补脾精，不生胃气，未能益燥，但可助湿，上动胃逆，浊气充塞，故多服头痛，湿旺者不宜。本草轻身延年之论，未可尽信也。
砂锅蒸，晒用。
钩吻即野葛，形似黄精，杀人！
●益智仁
味辛，气温，入足太阴脾、足阳明胃经。和中调气，燥湿温寒，遗精与淋浊俱疗，吐血与崩漏兼医。
凡男子遗精淋浊，女子带下崩漏，皆水寒土湿，肝脾郁陷之故。总之，木郁亦生下热，而热究不在脾胃，庸工谓其相火之旺，胡说极矣！其脾胃上逆，则病吐血，往往紫黑成碗，终损性命。益智仁温燥湿寒，运行郁结，戊己旋转，金木升降，故治诸证。然非泻水补火，培土养中之药，未能独奏奇功。
去壳，炒，研，消食亦良。
●草豆蔻
味辛，气温，入足太阴脾、足阳明胃经。燥湿调中，运行郁浊，善磨饮食，能驱痰饮，治胃口寒湿作痛，疗腹中腐败成积，泄秽吞酸俱效，蛮烟瘴疬皆医，痎疟堪疗，霍乱可愈，反胃噎膈之佳药，呕吐泄利之良品，化鱼肉停留，断赤白带下。
草豆蔻调和脾胃，温燥寒湿，运行郁浊，推宕陈宿，亦与砂仁相仿，而性气颇烈，内郁稍重者宜之。
面包裹煨，研，去皮。
●缩砂仁
味辛，气香，入足太阴脾、足阳明胃经。和中调气，行郁消满，降胃阴而下食，达脾阳而化谷，呕吐与泄利皆良，咳嗽共痰饮俱妙，善疗噎膈，能安胎妊，调上焦之腐酸，理下气之秽浊，除咽喉口齿之热，化铜铁骨刺之鲠。
清升浊降，全赖中气，中气非旺，则枢轴不转，脾陷胃逆。凡水胀肿满，痰饮咳嗽，噎膈泄利，霍乱转筋，胎坠肛脱，谷宿水停，泄秽吞酸诸证，皆升降反常，清陷浊逆故也。泻之则益损其虚，补之则愈增其满，清之则滋其下寒，温之则生其上热。缘其中气堙郁，清浊易位，水木下陷，不受宣泻，火金上逆，不受温补也。惟以养中之味，而加和中之品，调其滞气，使之回旋，枢轴运动，则升降复职，清浊得位，然后于补中扶土之内，温升其肝脾，清降其肺胃，无有忧矣。和中之品，莫妙如砂仁，冲和条达，不伤正气，调理脾胃之上品也。
去壳，炒，研，汤冲服，则气足。
●补骨脂
味辛、苦，气温，入足太阴脾、足少阴肾、手阳明大肠经。温脾暖肾，消水化食，治膝冷腰疼，疗肠滑肾泄，能安胎坠，善止遗精，收小儿遗溺，兴丈夫痿阳，除阴囊之湿，愈关节之凉。
阳衰土湿之家，中气堙郁，升降失位，火金上逆，水木下陷。夜而阴旺湿增，心肾愈格。子半阳生之际，木气萌生，不得上达，温气下郁，遂兴阳而梦泄。此宜燥土泻湿，升脾降胃，交金木而济水火。道家媒合，婴儿姹女，首重黄婆，玄理幽妙，医工不解也。
补骨脂温暖水土，消化饮食，升达肝脾，收敛滑泄，遗精带下，溺多便滑诸证，甚有功效。方书称其延年益寿，虽未必信，然要亦佳善之品也。
盐酒拌润，炒，研，晒干用。
同青盐、乳香，搽日久牙痿。
●肉豆蔻
味辛，性温，气香，入足太阴脾、足阳明胃经。温中燥土，消谷进食，善止呕吐，最收泄利，治寒湿腹痛，疗赤白痢疾，化痰水停留，磨饮食陈宿。
肉豆蔻调和脾胃，升降清浊，消纳水谷，分理便溺，至为妙品。而气香燥，善行宿滞，其性敛涩，专固大肠，消食止泄，此为第一。
面包煨，研，去油，汤冲。
肉蔻辛香，颇动恶心，服之欲呕。宜蜜小丸，烘干，汤送。
●胡芦巴
味苦、辛，气温，入足阳明胃、足少阴肾经。泻湿驱寒，破瘕消疝。
胡芦巴苦温下行，治水土湿，腹胁满胀，寒疝冷瘕，囊坠脚肿之症。
●白豆蔻
味辛，气香，入足阳明胃、手太阴肺经。降肺胃之冲逆，善止呕吐，开胸膈之郁满，能下饮食，噎膈可效，痎疟亦良，去睛上翳障，消腹中胀疼。
白豆蔻清降肺胃，最驱膈上郁浊，极疗恶心呕哕。嚼之辛凉清肃，肺腑郁烦，应时开爽。秉秋金之气，古方谓其大热，甚不然也。
研细，汤冲。
●红豆蔻
味辛，气温，入足太阴脾、足阳明胃经。治脾胃湿寒，痛胀皆消，疗水谷停瘀，吐泄俱断，善止霍乱疟痢，能除反胃噎膈，去胸腹之酸秽，散山川之瘴疠。
红豆蔻调理脾胃，温燥湿寒，开通瘀塞，宣导污浊，亦与草豆蔻无异，而力量稍健，内瘀极重者宜之。上热易作鼻衄牙痛之家，尽属中下湿寒，胆火不降，当温燥中下，候上热不作而用之。
去壳，研用。
红豆蔻即良姜子，与良姜性同。
●大茴香
味辛，微温，入足阳明胃、足少阴肾经。降气止呕，温胃下食，暖腰膝，消㿉疝。
茴香性温下达，治水土湿寒，腰痛脚气，固瘕，寒疝之症。
●香附
味苦，气平，入足太阴脾、足厥阴肝经。开郁止痛，治肝家诸证。
但肝以风木之气，升达不遂，则生风燥，香附降伏之性，最不相宜，香燥之气，亦正相反。庸工香附诸方，造作谬妄不通。
●荜茇
味辛，气温，入足太阴脾、足阳明胃经。温脾胃而化谷，暖腰膝而止痛，吐泄皆医，疝瘕并效。
荜茇辛燥温暖，治水谷不消，肠鸣水泄，心腹疼胀，呕逆酸心之病甚佳。
醋浸，焙用。
荜茇与荜澄茄性味相同，功效无殊，皆胡椒类也。
●藿香
味辛，微温，入足太阴脾、足阳明胃经，降逆止呕，开胃下食。
藿香辛温下气，善治霍乱呕吐，心腹胀满之病。煎漱口臭。
●香薷
味辛，微温，入足阳明胃、足太阳膀胱经。利水泻湿，止呕断利。
温胃调中，治霍乱腹痛吐利之证，利小便，消水肿，止鼻衄，疗脚气。庸工用之治暑病。
●荜澄茄
味辛，气温，入足太阴脾、足阳明胃经。温燥脾胃，消纳水谷，能止胀痛，善除呕吐。
澄茄温燥之性，甚宜脾胃寒湿，下气降浊，进食消谷，治霍乱吐泄，反胃噎膈之病。
酒浸，炒用。形似胡椒。
●使君子
味甘，微温，入足太阴脾、足厥阴肝经。利水燥土，杀虫止泄。
使君子燥湿温中，疏木杀虫，治小便白浊，大便泄利，痞块癣疮。
每月上旬，取仁数枚，空腹食之，虫皆死。
戒饮热茶，犯之则泄。
●威灵仙
味苦，微温，入足太阴脾、足厥阴肝经。起瘫开痹，化癖行痰。
威灵仙泻湿驱风，行痰逐饮，治手顽足痹，腰痛膝软，老血夙癥，积水停痰。虚家勿用。
●白附子
味辛、甘，性温，入足太阴脾、足厥阴肝经。驱风泻湿，逐痹行痰。
温燥发泄，表散风湿，治中风失音，鼻口偏斜，耳聋喉痹，疥癣疝瘕，面上䵟[黑曾]，阴下湿痒，行痰涎，止唾。
●慈姑
味甘，微寒，入足太阴脾、足厥阴肝经。下食消谷，止血磨癥，催产下衣，行血通经。
慈姑甘寒通利，破产后瘀血，开小便涩淋，滑胎下衣。妊妇忌食。
●牵牛子
味甘，气寒，入足阳明胃、手阳明大肠、手太阳小肠、足太阳膀胱经。逐痰泻水，破聚决壅。
牵牛子下停痰积水，宿谷坚瘕，杀虫泻蛊，除肿消胀，溺癃便结，风刺雀斑之证皆医。功力甚猛，虚者勿服。
去皮，研末用。
●何首乌
味甘，性涩，气平，入足厥阴肝经。养血荣筋，息风润燥，敛肝气之疏泄，遗精最效，舒筋脉之拘挛，偏枯甚良，瘰疬痈肿皆消，崩漏淋漓俱止，消痔至妙，截疟如神。
何首乌滋益肝血，荣舒筋脉，治中风左半偏枯之病甚佳。辅以燥土暖水之味，佐以疏木导经之品，绝有奇功，而不至助湿败脾，远胜地黄、龟胶之类。方书谓其黑发乌须，悦颜却老，理颇不虚。盖阴者，阳之宅也，肝血温升，生化魂神，血败则温气亡泄，魂神脱矣，未有宫室毁坏而主人无恙者也。何首乌滋肝养血，则魂神畅茂，长生延年，理有必至。但宜加以扶阳之药，不可参以助阴之品。庸工开补阴之门，龟、地之杀人多矣。
米泔换浸一两天，铜刀切片，黑豆拌匀，砂锅蒸，晒数次。
●肉苁蓉
味甘、咸，气平，入足厥阴肝、足少阴肾、手阳明大肠经。暖腰膝，健筋骨，滋肾肝精血，润肠胃结燥。
凡粪粒坚小，形如羊屎，此土湿木郁，下窍闭塞之故。谷滓在胃，不得顺下，零星传送，断落不联，历阳明大肠之燥，炼成颗粒，秘涩难通。总缘风木枯槁，疏泄不行也，一服地黄、龟胶，反益土湿，中气愈败矣。
肉苁蓉滋木清风，养血润燥，善滑大肠而下结粪。其性从容不迫，未至滋湿败脾，非诸润药可比。方书称其补精益髓，悦色延年，理男子绝阳不兴，女子绝阴不产，非溢美之词。
●锁阳
味甘，微温，入足厥阴肝经。补血滋阴，滑肠润燥。
锁阳滋肝养血，润大肠枯燥，荣筋起痿，最助阳事，性与肉苁蓉同。
●丹参
味甘，气平，入足厥阴肝经。行血破瘀，通经止痛。
丹参调经安胎，磨坚破滞，一切痈疽痂癞，瘿瘤疥癣皆良，癥瘕崩漏兼医。本草谓其破宿血，生新血，落死胎，疏通血脉，治脚膝痿痹。走及奔马，行血之良品也。
●泽兰
味苦，微温，入足厥阴肝经。通经活血，破滞磨坚，胎产俱良，瘕癥颇善，止腰腹疼痛，消痈疽热肿，跌打吐衄能瘳。
泽兰辛温香散，行血破瘀，通脉安胎，一切痈疽癥瘕，金疮扑打，吐衄诸证皆医。而气味和平，不伤迅利，行经化结之良品也。
●益母草
味苦、辛，气平，入足厥阴肝经。活血行经，破瘀通脉，胎产崩漏，痈疽癥瘕，跌打损伤悉效。
益母草调经行血，治一切血证，破瘀扫腐，下死胎，摧胞衣，并医各色疮疡。女子良药。
●刘寄奴
味苦，微温，入足厥阴肝经。活血行瘀，化癥破结，善行瘀血，凡经期产后，汤火跌扑血瘀诸证俱瘳，止便溺失血，金疮不收口，并捷。
●延胡索
味苦、辛，微温，入足厥阴肝经。调经破血，化块消癥，专行滞血，治经瘀腹疼，化积聚癥瘕，理跌扑损伤。
●胭脂
味甘，气平，入足厥阴肝经。活血行瘀，消肿止疼。
此红兰花所作，活血与花同。
●䕡茹
味辛，微寒，入足厥阴肝经。行老血，破宿癥，扫除凝血，消磨瘀肉。
䕡茹有去腐决壅之力，《素问》同乌贼骨治妇人血枯，王氏以为去恶也。
●姜黄
味甘，苦，性寒，入足厥阴肝经。破血化癥，消肿败毒，破瘀血宿癥，消扑损痈疽，止心腹疼痛，平疥癣初生。
●地榆
味苦，气寒，入足厥阴肝经。泻热清肝，凉营止血。
地榆苦寒沉降，止吐衄便溺，崩漏金疮诸血。但大凡失血症，内寒者多而热者少，庸工以治下焦血病，最不通。
●三七
味甘、微苦，入足厥阴肝经。和营止血，通脉行瘀。
三七行瘀血而敛新血，凡产后经期，跌打痈肿，一切瘀血皆破；凡吐衄崩漏，刀伤箭射，一切新血皆止，血病之上药也。
●蒲黄
味甘，气平，入足厥阴肝经。行瘀止血。
蒲黄亦行瘀血而敛新血，经产痈疽，癥瘕，跌扑能破，吐衄崩漏，痔疮痢疾，鲜血能止，调经止带，安胎下乳，心腹诸证，下衣摧生皆善。
●续断
味苦，微温，入足厥阴肝经。行血破瘀，敛营补损。
续断行瘀血而敛新血，崩漏癥瘕，痈疽瘰疬，淋漓痔瘘，跌打金疮诸血，能止能行，有回虚补损，接骨续筋之力。
●大蓟
味苦，微温，入足厥阴肝经。回失红，行瘀血。
大蓟亦行瘀血而敛新血，吐衄崩漏，痈疽跌打，及肠痈血积，金疮，蛊毒虫毒俱治。
小蓟性同，而力犹薄，不能瘳痈消肿，但破血耳。
●茜草
味苦，微寒，入足厥阴肝经。通经脉瘀塞，止营血流溢。
茜草亦行瘀血，敛新血，吐衄崩漏，跌打损伤，痔瘘疮疖俱治。
即染红茜草根。
●紫草
味苦，气寒，入足厥阴肝经。清肝凉血，泻火伐阳。
紫草疏利，凉血活瘀，寒胃滑肠。痘色红紫之证，缘营闭卫虚，不能外达。庸工以为血瘀，用紫草治之，百治百死。今古不悟，可恶！
●三棱
味苦，气平，入足厥阴肝经。破滞行瘀，消积化块。
三棱磨积聚癥瘕，善破老血，通经利气，下乳堕胎，止经产心腹诸痛，消跌扑损伤诸瘀，软疮疡痈肿坚硬。
●莪术
味苦、辛，微温，入足厥阴肝经。破滞攻坚，化结行瘀。
蒁，俗作术。消癖块，破血癥，化腑脏痼冷，散跌扑停瘀，通经开闭，止痛散结。
醋炒用。
●钩藤钩
味甘，微温，入足厥阴肝经。泻湿清风，止惊安悸，治木郁筋愓，惊悸瘈疭。
●苍耳子
味苦，微温，入足厥阴肝经。散风湿拘挛，泻湿去风，治肢节挛痛，瘰疬疥疠，风瘙隐疹。
叶主发散风湿。
●豨莶草
味苦，气寒，入足厥阴肝经。止麻木，伸拘挛，通利关节，驱逐风湿，疮疡壅肿，服涂皆善。
研末，热酒冲服，治疔疮肿毒，汗出则愈。不可治中风。
●羌活
味苦，气平，入足厥阴肝经。通关逐痹，发表驱风。
羌活泻湿除风，治中风痿痹斜，关节挛痛，皮肤瘙痒，痈疽疥癞诸病。
独活，性同。
●天麻
味辛，微温，入足厥阴肝经。通关透节，泻湿除风。治中风痿痹瘫痪，腰膝牵强，手足拘挛之证，兼消壅肿。
●荆芥
味辛，微温，入足厥阴肝经。散寒发表，泄湿除风。治鼻口斜，肢体痿痹，筋节挛痛，目眩头旋之证。消疮痍疥癞，痔瘘瘰疬，除吐衄崩漏，脱肛阴㿗。
●秦艽
味苦，气平，入足厥阴肝经。发宣经络，驱除风湿。治中风瘫痪，湿家筋挛骨痛，黄疸之证。
●甘菊花
味甘，气平，入足厥阴肝经。清风止眩，明目去翳。
菊花清利头目，治头目疼痛眩晕之证。庸工凡治头目，无不用之，今古相承，不见其效。不知头目眩晕，由湿盛上逆，浊气充塞，相火失根，升浮旋转而成。愚妄以为头风，而用发散之药，此千试不灵之方也。
●青葙子
味苦，微寒，入足厥阴肝经。清肝泻热，明目驱风。治眼病赤肿，红翳青盲。此庸工习用之药。
●谷精草
味苦，微温，入足厥阴肝经。明目清风，去翳消障。
谷精草苦温发散，庸工治头痛目翳之证，谓其能愈头风，愚妄极矣！
●木贼草
味苦，微温，入足厥阴肝经。明目退翳，清风止崩。
木贼草磨翳清障，除漏止崩。解肌发汗，与麻黄同性。
●木鳖子
味苦，微温，入足厥阴肝经。软坚化结，消肿破瘀。治恶疮乳痈，痔瘘瘿瘤，瘰疬粉刺，䵟斑癖块，疝气之证。
番木鳖，治喉痹。
●青蒿
味苦，气寒，入足厥阴肝经。清肝退热，泻湿除蒸。治骨蒸热劳，平疥癞瘙痒，恶疮久痢，去男子蒜发，止金创血流，医一切湿热之证。淋汁合和石灰，消诸瘀肉。
●青黛
味咸，气寒，入足厥阴肝经。清肝泻热，凉胆除蒸。敷金疮壅肿，疗恶犬毒蛇诸伤。
●龙胆草
味苦，大寒，入足厥阴肝、足少阳胆经。清肝退热，凉胆泻火。
龙胆草除肝胆郁热，治眼肿赤痛，努肉高起，疗谷疸发黄，膀胱热涩，除咽喉肿痛诸证。中寒者勿服。
●大青
味苦，大寒，入足厥阴肝、足少阳胆经。清风退火，泻热除蒸。治瘟疫斑疹，黄疸痢疾，喉痹口疮，捣敷肿毒。
小青，同性。
●夏枯草
味苦、辛，气寒，入足厥阴肝、足少阳胆经。凉营泻热，散肿消坚。治瘰疬瘿瘤，扑伤，血崩带下，白点汗斑诸证。
鲜者熬膏佳。
●山慈菇
味甘、辛，气平，入足厥阴肝、足少阳胆经。消肿败毒，软坚化结，平疮疡肿硬。治痈疽瘰疬，疔毒结肿，䵟斑粉刺诸证，涌吐风狂痰涎。
●沙参
味甘、稍苦，微凉，入手太阴肺经。清金除烦，润燥生津。
沙参凉肃冲淡，补肺中清气，退头上郁火，而无寒中败土之弊。但情性轻缓，宜多用乃效。
山东、辽东者佳，坚脆洁白，迥异他产，一切疮疡疥癣，肿痛瘙痒皆效。
●元参
味甘、微苦，入手太阴肺、足少阴肾经。清肺金，生肾水，涤心胸之烦热，凉头目之郁蒸。瘰疬斑疹，鼻疮喉痹皆医。
元参清金补水，凡疮疡热痛，胸膈燥渴，溲便红涩，膀胱癃闭之证俱善。清肺与陈皮、杏仁同服，利水合茯苓、泽泻同服。轻清飘洒，不寒中气，最佳之品。
●茅根
味甘，微寒，入手太阴肺、足太阳膀胱经。清金止血，利水通淋。
白茅根清金利水，敛血通经。治喘哕烦渴，吐衄崩漏，经闭溺涩，水肿黄疸。
初生茅针，止衄血便血，收金疮流血，消肿败毒，下水溃痈。酒煎服。一针溃一孔，二针溃二孔。
花止吐血，治金疮流血。
●芦根
味甘，性寒，入手太阴肺、足阳明胃经。降逆止呕，清热除烦。
芦根清降肺胃，消荡郁烦，生津止渴，除呕下食，治噎哕懊憹之证。
芦笋清肺止渴，利水通淋，解鱼肉药箭诸毒。
芦叶清肺止呕，治背疽肺痈。灰汁煎膏，蚀瘀肉，去黑痣。
箨治金疮瘢痕。
●前胡
味苦，微寒，入手太阴肺经。清肺化痰，降逆止嗽。
前胡清金泻火，治气滞痰阻，咳逆喘促之证。
●百部
味苦，微寒，入手太阴肺经。清肺止嗽，利水杀虫。
百部清金润肺，宁嗽降逆，杀白蛲蛔虫，一切树木蛀虫，疗疥癣瘙痒，消水气黄肿，洗衣去虱。
●白鲜皮
味苦，性寒，入手太阴肺、足太阳膀胱经。清金止咳，利水清疸。
白鲜皮清金利水，治咳嗽上气，黄疸溺癃，疥癣鼠瘘。
●牛蒡子
味苦，气平，入手太阴肺经。清风泻湿，消肿败毒。
牛蒡子发散风湿，清利咽喉，表隐疹郁蒸，泻气鼓水胀，历节肿痛之症。庸工习用小儿疹病。
●山豆根
味苦，气寒，入手太阴肺经。清利咽喉肿痛，一切疮疡疥癣，杀寸白诸虫。
●金银花
味辛，微凉，入手太阴肺、足厥阴肝经。凉肝清肺，消肿败毒。
金银花清散风湿，消除肿毒，治一切疮疡杨梅，疥癣痔瘘，痢疾之类，敷饮俱妙。功次木芙蓉。
●马兜铃
味苦，气寒，入手太阴肺经。清肺降逆，定喘止嗽。
马兜铃苦寒泻火，清肺下冲，治咳逆痰喘，痔瘘肿痛，能解蛇虫之毒。多用则吐。
●紫苏
味辛，微温，入手太阴肺经。温肺降逆，止喘定嗽。
紫苏辛温下气，治咳逆痰喘，呕吐饮食，利膈通肠，破结消癥，兼驱腰膝湿气，解蟹毒。
●白及
味苦，气平，入手太阴肺经。敛肺止血，消肿散瘀。
白及黏涩，收敛肺气，止吐衄失血，治痈疽瘰疬，痔瘘疥癣，皯疱之病，跌打汤火金疮之类俱善。
●南星
味辛，性温，入手太阴肺、足阳明胃经。降气行瘀，化积消肿。
南星辛烈开通，治胃逆肺阻，胸膈壅满，痰涎胶塞，头目眩晕，磨积聚癥瘕，消痈疽肿痛，疗麻痹拘挛，止吐血便红，及疥癣疣赘，喉痹口疮，金疮打损，破伤中风之类。功同半夏，而猛烈过之。
水浸二三日，去其白涎，用牛胆丸套者，治痰郁肺热甚佳。
●常山
味苦，性寒，入手太阴肺、足阳明胃经。吐痰泻水，消胀除瘿。
常山苦寒迅利，排决痰饮，能吐能下。庸工以治痰疟，有无痰不疟之说，陋矣。
常山即蜀漆根，生用多服，则作呕吐。
●蓖麻子
味苦，气平，入手太阴肺、足太阳膀胱经。下胎衣，收子肠，拔肿毒，泻水癥。
蓖麻子性善收引，敷足则下胎衣，涂顶则收子肠，贴鼻口斜，熏咽喉肿痹。熬膏贴肤，拔毒追脓，纸捻入鼻，开癃通闭。又性善走泻，能利大小二肠，下饮澼水癥，兼消肿硬，平瘰疬恶疮。
●石斛
味甘，气平，入手太阴肺、足少阴肾经。降冲泻湿，壮骨强筋。
石斛下气通关，泻湿逐痹，温肾壮阳，暖腰健膝，治发热自汗，排痈疽脓血，疗阴囊湿痒，通小便淋漓。
●浮萍
味辛，微寒，入手太阴肺经。发表出汗，泻湿清风。
浮萍辛凉发表，治瘟疫斑疹，疗肌肉麻痹，中风斜瘫痪，医痈疽热肿，隐疹瘙痒，杨梅粉刺，汗斑皆良，利小便闭癃，消肌肤肿胀，止吐衄，长须发。
●薄荷
味辛，气凉，入手太阴肺经。发表退热，善泻皮毛，治伤风头痛，瘰疬疥癣，隐疹瘙痒，滴鼻止衄，涂敷消疮。
●藁本
味辛，微温，入手太阴肺、足太阳膀胱经。行经发表，泻湿驱风。
藁本辛温香燥，发散皮毛风湿，治头疱面皯，酒渣粉刺，疥癣之疾。
●白芷
味辛，微温，入手太阴肺、手阳明大肠经。发散皮毛，驱逐风湿。
白芷辛温香燥，行经发表，散风泻湿。治头痛鼻渊，乳痈背疽，瘰疬痔瘘，疮痍疥癣，风痹瘙痒，皯疱疵瘢之证。兼能止血行瘀，疗崩漏便溺诸血，并医带淋之疾。刀伤蛇咬皆善，敷肿毒亦善。
●贯众
味苦，微寒，入手太阴肺、足厥阴肝经。止血行瘀，破积杀虫。
贯众收敛营血，消化瘀蒸，治吐衄崩带，积聚痃癖，杀寸白诸虫。
●马兰
味辛，气平，入手太阴肺、足厥阴肝经。止血破瘀，消疽除疟。
马兰调营养血，破旧生新，治吐衄疟痢，消酒疸水肿，腹痛肠痧，喉痹口紧，疗金疮折损，解蛊毒蛇伤，菌毒痔疮。
●土茯苓
味甘，气平，入足少阴肾经。利水泻湿，燥土健中，壮筋骨而伸拘挛，利关节而消壅肿，最养脾胃，甚止泄利。
土茯苓燥土泻湿，壮骨强筋，止泄敛肠，极有殊效。善治痈疽瘰疬，杨梅恶疮。
●灯心草
味淡，气平，入足少阴肾经。利水通淋，泻湿开癃。
灯心草利水渗湿，通小便淋涩。烧灰吹喉，散止鼻衄，并治破伤血流之证。
●木通
味辛，气平，入足太阳膀胱经。通经利水，渗湿清热。
木通孔窍玲珑，通利窍隧，利水开癃，渗泻膀胱湿热。庸工利水方中，率多用之，而绝不得效。本草诸家，未参验耳。
●萹蓄
味苦，气平，入足太阳膀胱经。清利膀胱，渗泻湿热。
萹蓄利水泻湿，治黄疸淋涩，消女子阴蚀，杀小儿蛔虫，疗浸淫疥疠，疽痔痛痒之证。
●海带
味咸，性寒，入足太阳膀胱经。行痰泻火，消瘿化瘤。
海带咸寒疏利，清热软坚，化痰利水，治鼓胀瘿瘤。与昆布、海藻同功。
●昆布
味咸，性寒，入足太阳膀胱经。泻水去湿，破积软坚。
昆布咸寒清利，治气鼓水胀，瘿瘤瘰疬，㿉疝恶疮。与海带、海藻同功。
●地肤子
味苦，微寒，入足太阳膀胱经。利水泻湿，清热止淋。
地肤子清利膀胱湿热，治小便淋涩，疗头目肿痛，狐疝阴㿗，腰疼胁痛，血痢恶疮，阳痿诸证。
苗、叶利水亦捷。
●萆薢
味苦，气平，入足太阳膀胱经。泻水去湿，壮骨舒筋。
萆薢疏泻水道，驱经络关节之湿，治手足痿痹瘫痪，小便白浊频数诸证。并医恶疮痔瘘。
●牛膝
味苦、酸，气平，入足太阳膀胱、足厥阴肝经。利水开淋，破血通经。
牛膝疏利水道，治小便淋涩疼痛，疗膝胫痿痹拘挛，通女子经脉闭结，起男子宗筋软缩，破坚癥老血，消毒肿恶疮，木器刺伤。捣敷金疮，溃痈排脓。坠胎下衣，喉痹舌疮，扑伤打损，隐疹风癞皆效。
其性下行，肝脾郁陷者勿用。
●旱莲草
味甘、酸，入足少阴肾、足厥阴肝经。益肝肾，乌须发。
旱莲草汁黑如墨，得少阴水色，入肝滋血，黑发乌须。止一切失血，敷各种疮毒。汁涂眉发，其生速繁。
●天雄
味辛，性温，入足少阴肾、足厥阴肝经。驱寒泻湿，秘精壮阳，温肾荣筋，治阳痿精滑，膝挛腰痛，心腹疼痛，胸膈痰水，续筋接骨，化癖消癥，排痈疽脓血，起风痹瘫痪，治霍乱转筋。
天雄即附子长大者，制法与附子同，煨，去皮、脐，切片，隔纸焙干。稍生服之，则麻木昏晕。
●仙茅
味辛，气温，入足少阴肾、足厥阴肝经。壮骨强筋，暖腰温膝。
仙茅暖水荣木，复脉清风，滋筋力，益房帏，治玉麈痿软，皮肤风癞。
去毛，糯米浸汁，去赤汗。
●仙灵脾
味辛、苦，微温，入足少阴肾、足厥阴肝经。荣筋强骨，起痿壮阳。
仙灵脾滋益精血，温补肝肾，治阳痿不举，阴绝不生。消瘰疬，起瘫痪，清风明目，益志宁神。
亦名淫羊藿。
羊脂拌炒。
●巴戟天
味辛、甘，微温，入足少阴肾、足厥阴肝经。强筋健骨，秘精壮阳。
巴戟天温补精血，滋益宗筋，治阳痿精滑，鬼交梦遗，驱逐脉风，消除痂癞。
去梗，酒浸，蒸晒。
●蒺藜
味苦，微温，入足少阴肾、足厥阴肝经。泻湿驱风，敛精缩溺。
蒺藜子疏木驱风，治肝气输泄，精滑溺数，血淋白带。白者良，与沙苑同性。
●菟丝子
味酸，气平，入足少阴肾、足厥阴肝经。敛精利水，暖膝温腰。
菟丝子酸涩敛固，治遗精淋漓，膝冷腰痛。
●但不宜于脾胃，久服中宫壅塞，饮食不化，不可用以误人。
●覆盆子
味甘，气平，入足少阴肾、足厥阴肝经。强阴起痿，缩溺敛精。
覆盆子补肝肾精血，壮阳宜子，黑发润颜，治小便短数。
●狗脊
味苦，气平，入足少阴肾、足厥阴肝经。泻湿驱寒，起痿止痛。
狗脊泻肾肝湿气，通关利窍，强筋壮骨，治腰痛膝疼，足肿腿弱，遗精带浊。
去毛，酒蒸。
●猴姜
味苦，微温，入足少阴肾、足厥阴肝经。接骨断，止牙痛。
猴姜泻湿通经，治关节疼痛，手足不仁，耳鸣牙疼，筋断骨折，兼疗肾泄。
亦名骨碎补。
●远志
味辛，微温，入手少阴心、足少阴肾经。开心利窍，益智安神。
远志辛散开通，治心窍昏塞，胸膈痹痛，补肾壮阳，敛精止泄，疗骨疽乳痈，一切疮疡肿毒。
●菖蒲
味辛，气平，入手少阴心经。开心益智，下气行郁。
菖蒲辛烈疏通，开隧窍瘀阻，除神志迷塞，消心下伏梁，逐经络湿痹，治耳目瞆聋，疗心腹疼痛，止崩漏带下，胎动半产，散痈疽肿痛，疥癣痔瘘。
生石中者佳。四川道地，莱阳出者亦可用。
●地丁
味苦、辛，微寒，入手少阴心、足少阳胆经。消肿毒，疗疮疥。
地丁行经泻火，散肿消毒，治痈疽瘰疬，疔毒恶疮。敷食皆佳。
紫花地丁，更胜白花者，亦名蒲公英。蒲公英黄花，非白花。
●漏芦
味咸，微寒，入足少阴肾、足厥阴肝经。利水秘精，凉血败毒。
漏芦咸寒，利水泻湿，清肝退热，治失溺遗精，淋血便红，眼痛目赤，背疽乳痈，痔瘘瘰疬，白秃金疮，历节带下，泄利。治一切虫伤跌打，恶疮毒肿，排脓止血，服浴皆善。下乳汁最捷。
●海金沙
味甘，性寒，入足太阳膀胱经。利水泻湿，开癃止淋。
海金沙清泻膀胱湿热，治膏、血、砂、石诸淋，消鼓胀肿满。
沙乃草上细粉，如蒲黄然。
●千金子
味辛，微涩，入足阳明胃、手阳明大肠、手太阳小肠、足太阳膀胱经。泻水下痰，决瘀扫腐。
千金子下停痰积水，一扫而空，功力迅速，远胜他药，亦不甚伤中气。凡食积血块，老癖坚瘕，经闭胞转，气鼓水胀，皆有捷效。兼泻蛊毒，疗蛇咬，点黑痣赘疣，愈疥癣䵟[黑曾]。
去壳服。白仁纸包，压去油净，取霜，每服十余粒。
亦名续随子。

卷二  ——————————————————————————————————————————————————————————————————————————————————————————

木部  ***************************
●降香
味苦，微温，入足太阴脾、手少阴心经。疗梃刃伤损，治痈疽肿痛。
降香芳烈辛温，烧之辟疫疠之邪，痈疽之病与夫跌打金疮，皮破血漏，筋断骨伤皆疗。
●丁香
味辛，气温，入足太阴脾、足阳明胃经。温燥脾胃，驱逐胀满，治心腹疼痛，除腰腿湿寒，最止呕哕，善回滑溏，杀虫解盅，化块磨坚，起丈夫阳弱，愈女子阴冷。
丁香辛烈温燥，驱寒泻湿，暖中扶土，降逆升陷，善治反胃肠滑，寒结腹痛之证。
用母丁香。雄者为鸡舌香。
●木香
味辛，微温，入足太阴脾、足阳明胃经。止呕吐泄利，平积聚癥瘕，安胎保妊，消胀止痛。
木香辛燥之性，破滞攻坚，是其所长。庸工以治肝家之病，则不通矣。肝以风木之气，凡病皆燥，最不宜者。
面煨实大肠，生磨消肿病。
●白檀香
味辛，微温，入足阳明胃、足太阴脾、手太阴肺经。治心腹疼痛，消瘕疝凝结。
白檀香辛温疏利，破郁消满，亦治吐胀呕泄之证，磨涂面上黑痣。
紫檀香破瘀消肿，止金疮血漏，煎饮磨涂最良。
●乌药
味辛，气温，入足阳明胃、足太阴脾、手太阴肺经。破瘀泻满，止痛消胀。
乌药辛散走泻，治痛满吐利，胀肿喘息，寒疝冲突，脚气升逆之证。但不宜虚家，庸工以之治虚满之病，非良法也。
●槟榔
味苦、辛，性涩，气温，入足太阴脾、足阳明胃经。降浊下气，破郁消满，化水谷之陈宿，行痰饮之停留，治心腹痛楚，疗山水瘴疠。
槟榔辛温，下气破滞，磨坚行瘀，败陈宿之气，亦有用之良材。若气虚作满，则损正益邪，不能奏效矣。
●大腹子
味辛、苦，性涩，气温，入足太阴脾、足阳明胃经。下气宽胸，行郁散浊。
大腹子即槟榔之别产而大腹者，性既相同，效亦不殊。
大腹皮专治皮肤肿胀，亦甚不宜虚家。肿胀有根本，皮肤是肿胀之处所，非肿胀之根本也。庸工不知根本，但于皮肤求之，非徒无益，而又害之。
●阿魏
味辛，气臭，入足太阴脾、足厥阴肝经。辟温御瘴，破积消癥。
阿魏辛烈臭恶，化血积血癥，固瘕㿗疝，杀小虫，消疟母，辟瘟疫瘴疠之灾，解蘑菇牛马之毒。
阿魏生西番昆仑地，是木汁坚凝成冰，松脂渍胶，臭恶异常。炒研入碗，瓷面崩损，成片而下，其克伐剥蚀之力，无坚不破，化癖磨癥，此为第一。但可入膏药敷贴，不宜汤丸服饵也。
炒焦，研细。
●苏木
味辛、咸，气平，入足厥阴肝经。调经行血，破瘀止痛。
苏木善行瘀血，凡胎产癥瘕，疮疡跌扑，一切瘀血皆效。
●血竭
味咸，气平，入足厥阴肝经。破瘀行血，止痛续伤。
血竭破瘀血，癥瘕积块，跌扑停瘀皆良，亦止鼻衄便血，并治恶疮疥癣。
●乳香
味辛，微温，入足厥阴肝经。活血舒筋，消肿止痛。
乳香活血行瘀，治心腹疼痛，消痈疽结肿，散风癞瘙痒，平跌打溃烂，止口眼斜，舒筋脉挛缩。
炒干，研用。
●没药
味苦，气平，入足厥阴肝经。破血止痛，消肿生肌。
没药破血行瘀，化老血宿癥，治痈疽痔漏，金疮杖疮，跌扑损伤，一切血瘀肿痛。疗经期产后，心腹疼痛诸证。
制同乳香。
●棕榈毛
味苦，性涩，气平，入足厥阴肝经。收敛失血，固涩肠滑。
棕榈毛收涩之性，最能止血，凡九窍流溢及金疮跌打，诸血皆止。
折断，烧灰存性用。
●芜荑
味辛，气平，入足厥阴肝经。杀虫破积，止痢消疮。
芜荑杀脏腑诸虫，磨气积血癥，治痔瘘疥癣，一切诸疮，止寒冷痢。
●芦荟
味苦，性寒，入足厥阴肝经。杀虫消痔，退热除疳。
芦荟清热杀虫，治痔瘘疥癣。
亦名象胆。
●肉桂
味甘、辛，气香，性温，入足厥阴肝经。温肝暖血，破瘀消癥，逐腰腿湿寒，驱腹胁疼痛。
肝属木而藏血，血秉木气，其性温暖。温气上升，阳和舒布，积而成热，则化心火。木之温者，阳之半升；火之热者，阳之全浮也。人知气之为阳，而不知其实含阴精，知血之为阴，而不知其实抱阳气。
血中之温，化火为热之源也，温气充足，则阳旺而人康；温气衰弱，则阴盛而人病。阳复则生，阴胜则死，生之与死，美恶不同；阳之与阴，贵贱自殊。蠢飞蠕动，尚知死生之美恶，下士庸工，不解阴阳之贵贱，千古祸源，积成于贵阴贱阳之家矣。
欲求长生，必扶阳气。扶阳之法，当于气血之中，培其根本。阳根微弱，方胎水木之中，只有不足，万无有余，世无温气太旺而生病者。其肝家痛热，缘生意不足，温气抑郁，而生风燥，非阳旺而阴虚也。
肉桂温暖条畅，大补血中温气，香甘入土，辛甘入木，辛香之气，善行滞结，是以最解肝脾之郁。
金之味辛，木之味酸，辛酸者，金木之郁，肺肝之病也。盖金之性收，木之性散，金曰从革，从则收而革不收，于是作辛。木曰曲直，直则散而曲不散，于是作酸。辛则肺病，酸则肝病，以其郁也。故肺宜酸收而肝宜辛散。肺得酸收，则革者从降而辛味收，肝得辛散，则曲者直升而酸味散矣。事有相反而相成者，此类是也。肝脾发舒，温气升达，而化阳神。阳神司令，阴邪无权，却病延年之道，不外乎此。
凡经络堙瘀，脏腑癥结，关节闭塞，心腹疼痛等证，无非温气微弱，血分寒冱之故。以至上下脱泄，九窍不守，紫黑成块，腐败不鲜者，皆其证也。女子月期产后，种种诸病，总不出此。悉宜肉桂，余药不能。
肉桂本系树皮，亦主走表，但重厚内行，所走者表中之里。究其力量所至，直达脏腑，与桂枝专走经络者不同。
●杜仲
味辛，气平，入足厥阴肝经。荣筋壮骨，健膝强腰。
杜仲去关节湿淫，治腰膝酸痛，腿足拘挛，益肝肾，养筋骨。
●五加皮
味辛，微温，入足厥阴肝经。逐湿开痹，起痿伸挛。
五加皮通关泻湿，壮骨强筋，治腰痛膝软，足痿筋拘，男子阳痿囊湿，女子阴痒阴蚀，下部诸证。
●蔓荆子
味苦，微温，入足厥阴肝经。泻风湿，清头目。
蔓荆子发散风湿，治麻痹拘挛，眼肿头痛之证。
头目疼痛，乃胆胃逆升，浊气上壅所致，庸医以为头风，而用蔓荆子发散之药，不通极矣！诸家本草，皆出下士之手，此等妄言，不胜其数。
●密蒙花
味甘，微寒，入足厥阴肝经。清肺润燥，明目去翳。
密蒙花清肝明目，治红肿翳障，庸工习用，不效也。治病不求其本，不解眼病根源，浪用一切清凉发散之药，百治不得一效，此庸工之所以庸也。
●大风子
味苦，微热，入足厥阴肝经。搽疥疠，涂杨梅。
大风子辛热发散，治风癣疥疠，杨梅之证。取油涂抹。
研烂，器收，汤煮，密封，煎黑如膏，名大风子油。
●槐实
味苦，性寒，入足厥阴肝经。凉血清风，润肠消痔。
槐实苦寒，清肝家风热，治痔瘘肿痛，阴疮湿痒，明目止泪，清心除烦，坠胎催生，乌须黑发，口齿热痛，头目晕眩，寒泻大肠，润燥开结。
●楝子
味苦，性寒，入足厥阴肝经。泻火除狂，利水止痛。
苦楝子清肝泻热，利水杀虫，治瘟疫伤寒，烦躁狂乱，止腹痛溺癃，癞病痔瘘，大便下血。
亦名金铃子。
●竹沥
味甘，性寒，入手太阴肺经。清肺行痰。
竹沥甘寒疏利，清胸膈烦渴，开痰涎胶黏，治中风心肺郁热，孔窍迷塞之证。
鲜竹去节，火烘沥下，瓷器接之。其性虽寒，不至滑泻肠胃。清上之药，最为佳品。
●荆沥
味甘，气平，入手太阴肺经。化痰泻热，止渴清风。
荆沥化痰驱风，治头目晕眩，中风不语之病。功与竹沥相同，热宜竹沥，寒宜荆沥。
●榆白皮
味甘，气平，入手太阴肺、足太阳膀胱经。止喘降逆，利水消肿。
榆白皮清金利水，治齁喘咳嗽，淋漓消渴，滑胎催生，行血消肿，痈疽发背，瘰疬秃疮。
●木芙蓉
味辛，气平，入手太阴肺、足厥阴肝经。清风泻热，凉血消肿。
木芙蓉清利消散，善败肿毒，一切疮疡，大有捷效。涂饮俱善。
●金樱子
味咸，性涩，入手阳明大肠、足厥阴肝经。敛肠止泄，固精断遗。
金樱子酸敛涩固，治泄利遗精。肝气郁结者不宜。酸敛之品，服之则遗精愈甚，当与升达之药并用。
●辛夷
味辛，微温，入手太阴肺、足阳明胃经。泻肺降逆，利气破壅。
辛夷降泻肺胃，治头痛，口齿疼，鼻塞，收涕去鼾，散寒止痒，涂面润肤，吹鼻疗疮。
亦名木笔花。
●苏合香
味辛，性温，入手太阴肺、足厥阴肝经。辟鬼驱邪，利水消肿。
苏合香走散开通，能杀虫辟恶除邪，治肿胀疹痱，气积血癥，调和脏腑，却一切不正之气。
●安息香
味辛、苦，气温，入手太阴肺、足厥阴肝经。除邪杀鬼，固精壮阳。
安息香温燥窜走，治鬼支邪附，阳痿精遗，历节疼痛，及心腹疼痛之病。熏服皆效。烧之神降鬼逃。
●韶脑
味辛，性热，入手太阴肺、足厥阴肝经。通经开滞，去湿杀虫。
韶脑辛烈之性，通关透节，去湿，逐风寒，治心疼腹痛，脚气牙虫，疥癣秃疮。箱笼席簟，杀蠹辟虱。
●冰片
味辛，性凉，入手太阴肺、足厥阴肝经。去翳明目，开痹通喉。
冰片辛凉开散，治赤目白翳，喉痹牙疼，鼻瘜，舌出肠脱，杀虫消痔，开窍散火。
●蕤仁
味甘，微温，入手太阴肺、足厥阴肝经。明目止疼，退赤收泪。
蕤仁理肺疏肝，治眼病赤肿，目烂泪流，鼻痈衄血，痞痰阻隔。生治多睡，熟治不眠。
●琥珀
味辛、甘，气平，入手太阴肺、足厥阴肝经。明目去翳，安魂定魄。
琥珀凉肺清肝，磨障翳，止惊悸，除遗精白浊，下死胎胞衣，涂面益色，敷疔拔毒，止渴除烦，滑胎催生。
乳浸三日，煮软，捣碎。
●淡竹叶
味甘，微寒，入足太阳膀胱经。利水去湿，泻热除烦。
淡竹叶甘寒渗利，疏通小便，清泻膀胱湿热。
●没石子
味苦，微温，入足少阴肾、足厥阴肝经。补精血，乌须发。
没石子性气温涩，治虚冷滑泄，赤白痢疾。合药染须。烧灰扑汗，治阴汗。
亦名无余子。
焙，研屑用。
●桑葚
味甘，气平，入足太阳膀胱、足厥阴肝经。止渴生津，消肿利水。
桑葚滋木利水，清风润燥，治消渴癃淋，瘰疬秃疮，乌须黑发。
桑叶治脚气水肿。扑损金疮。行瘀止渴，长发明目。
桑枝治脚气中风，斜拘挛，咳嗽上气，紫白癜风，消痈疽，利小便。
桑皮汁灭黑痣恶肉，敷金疮，化积块。亦名木硇。
桑花涩肠止嗽，治吐衄崩带。
●女贞子
味苦，气平，入足少阴肾、足厥阴肝经。强筋健骨，秘精壮阳，补益精血，长养精神。
女贞子隆冬苍翠，非其温暖之性，不能如是。
●楮实子
味甘，气平，入足少阴肾、足太阳膀胱、足厥阴肝经。起痿助阳，利水消肿。
楮实子温暖肝肾，补益虚劳，壮筋骨，强腰膝，治阳事痿弱，水气胀满，明目去翳，充肤悦颜，疗喉痹金疮，俱效。
●枸杞子
味苦、微甘，性寒，入足少阴肾、足厥阴肝经。补阴壮水，滋木清风。
枸杞子苦寒之性，滋润肾肝，寒泻脾胃，土燥便坚者宜之。水寒土湿，肠滑便利者，服之必生溏泄。本草谓其助阳，甚不然也。
根名地骨皮，清肝泻热，凉骨除蒸，止吐血齿衄，金疮血漏，止热消渴。
●桑寄生
味苦，气平，入足少阴肾、足厥阴肝经。壮骨荣筋，止血通乳。
桑寄生通达经络，驱逐湿痹，治腰痛背强，筋痿骨弱，血崩乳闭胎动，腹痛痢疾，金疮痈疽，坚发齿，长眉须。
●雷丸
味苦，性寒，入手少阴心、足厥阴肝经。杀虫解蛊，止汗除癫。
雷丸清热疏肝，杀寸白小虫，驱风除痫，止小儿汗。久服令人阴痿。
甘草水浸，去皮，切，炮为末，扑身止汗。
●天竹黄
味甘，性寒，入手少阴心、足少阳胆经。泻热宁神，止惊除痰。
天竹黄清君相火邪，治惊悸癫痫，中风痰迷，失音不语，明目安心，清热解毒。
●柏子仁
味甘、辛，气平，入足太阴脾、手阳明大肠、手少阴心、足厥阴肝经。润燥除湿，敛气宁神。
柏子仁辛香甘涩，秉燥金敛肃之气，而体质则极滋润，能收摄神魂，宁安惊悸，滑肠开秘，荣肝起痿，明目聪耳，健膝强腰，泽润舒筋，敛血止汗。燥可泻湿，润亦清风，至善之品。
蒸，晒，舂，簸，取仁，炒，研。烧沥取油，光泽须发。涂抹癣疥，搽黄水疮湿，最效。
●松子仁
味甘、辛，气平，入手太阴肺、手阳明大肠、手少阴心、足厥阴肝经。润燥清风，除湿开痹。
松子仁与柏子仁相同，收涩不及而滋润过之，润肺止咳，滑肠通秘，开关逐痹，泽肤荣毛，亦佳善之品。研揩须发，最生光泽。
松子大如豆粒，光头三角，出云南、辽东，中原无此。
松香治痈疽疥痹，秃疮血瘘，止痛生肌，排脓收口，止崩除带，强筋固齿，历节疼痛，阴囊湿痒。
松节治腰腿湿痹，筋骨疼痛。
松花止血。

卷三  ——————————————————————————————————————————————————————————————————————————————————————————

金石部  ***************************
●钟乳
味甘，性温，入足太阴脾、手太阴肺、足少阴肾、足厥阴肝经。宁嗽止喘，敛血秘精。
石钟乳燥湿悍疾，治脾肾湿寒，遗精吐血，肠滑乳闭，虚喘劳嗽，阳痿声哑，其功甚速。寒消湿去，食进气充。恃此纵欲伤精，阳根升泄，往往发为消淋痈疽之证。固缘金石剽悍，亦因服者恃药力而雕斫也。
●硫黄
味酸，性温，入足太阴脾、足少阴肾、足厥阴肝经。驱寒燥湿，补火壮阳。
石硫黄温燥水土，驱逐湿寒，治虚劳咳嗽，呕吐泄利，衄血便红，冷气寒瘕，腰软膝痛，阳痿精滑，痈疽痔瘘，疥癣癞秃，敷女子阴痒，洗玉门宽冷，涂齄疣耵耳，消胬肉顽疮。
入萝卜内，稻糠火煨熟，去其臭气，研细用。
硝石能化硫为水，以竹筒盛，埋马粪中，一月成水，名硫黄液。
●硇砂
味辛，性温，入足太阴脾、手太阴肺经。攻坚破结，化痞磨癥。
硇砂辛烈消克，治气块血癥，老翳胬肉，停食宿脍，疣痣赘瘤之属。本草谓其暖胃益阳，消食止嗽，备载服食之法。如此毒物，能使金石销毁，何可入腹？但宜入膏散外用耳。
西番者佳。
●金屑
味辛，性寒，入足阳明胃、手太阴肺经。镇定魂魄，宁安惊悸。
金屑服之杀人，性同鸩酒，古人赐死，往往用此。本草谓其能止咳嗽吐血，惊悸癫痫。方士制炼服饵，以为长生不死，荒妄极矣。或谓生者有毒，熟者无毒，胡说之至！庸工每常用之。即至少服，不至杀人，而惊悸自有原本，镇重之物，何能得效!
●砒霜
味苦、辛，性热，入足太阴脾、手太阴肺、足厥阴肝经。行痰化癖，截疟除齁。
砒霜辛热大毒，治寒痰冷癖，久疟积痢，疗痔漏瘰疬，心痛齁喘，蚀痈疽腐肉，平走马牙疳。
生名砒黄，炼名砒霜，经火更毒，得酒愈烈，过脐则生泻，服一钱杀人！
●花乳石
味酸，性涩，气平，入足厥阴肝经。止血行瘀，磨翳消瘴。
花乳石功专止血，治吐衄崩漏，胎产刀杖，一切诸血。善疗金疮，合硫黄煅炼，敷之神效。亦磨远年障翳，化瘀血老癥，落死胎，下胞衣。
煅，研，水飞用。
●密陀僧
味辛，气平，入足厥阴肝经。宁嗽止惊，化积杀虫。
密陀僧沉坠下行，能降痰止吐，化积除惊，宁嗽断痢，止血消肿，平痔瘘汗斑，口疮鼻齇，臁疮骨疽之属。
研细，水飞。
●空青
味苦，性寒，入足厥阴肝经。磨翳明目，化积行瘀。
空青清肝破滞，治目昏眼痛，赤肿障翳，通经下乳，利水消癥。
石子如卵，内含水浆，摇之有声，其名空青，点久年翳膜青盲，壳亦磨障。亦有内裹白面者，搽肿毒疮疖甚效。亦空青之别种，极难得也。
●层青
味酸，性寒，入足厥阴肝经。明目去翳，破积杀虫。
层青治眼痛赤烂多泪，明目。磨癥化积，亦同空青。
层青色如波斯青黛，层层而出，故名。
●石青
味甘，气平，入足厥阴肝经。明目止痛，消肿破癥。
石青清肝退热，治目昏眼痛，跌打金疮，消痈肿，化积聚，吐顽痰。
●石绿
味酸，气平，入足厥阴肝经。止泄痢，吐风痰。
石绿清凉重坠，治风痰壅闷，急惊昏迷。
●青礞石
味咸，气平，入手太阴肺、足太阴脾经。化痰消谷，破积攻坚。
青礞石重坠下行，化停痰宿谷，破硬块老瘀。其性迅利，不宜虚家。庸工有滚痰丸方，用礞石、大黄，泻人中气，最可恶也。
●海浮石
味咸，气平，入手太阴肺、足厥阴肝经。化痰止渴，破滞软坚。
海浮石咸寒通利，能化老痰，消积块，止消渴，通淋涩，去翳障，平瘿瘤，清金止嗽，泻湿消疝。亦兼治疔毒恶疮。
●铁锈
味咸，气平，入手太阴肺、足厥阴肝经。消肿败毒，降逆清热。
铁锈重坠清降，消肿毒恶疮，疗蜘蛛、蜈蚣诸伤。
●铜青
味咸，气平，入手太阴肺、足厥阴肝经。止血行痰，消肿合疮。
铜青即铜绿，酸涩，能合金疮，止血流，平牙疳肉蚀，收烂弦冷泪，消臁疮顽癣，疗痔瘘杨梅，去风杀虫，生发点痣。功专外用，不入汤丸。医书用吐痰，殊非良法。
●石灰
味辛，性温，入手太阴肺、手阳明大肠经。止血，化积杀虫。
石灰温暖燥烈，收湿驱寒，治痈疽疥癣，瘰疬癥瘕，痔瘘瘿疣，白瘢黑痣，松刺瘜肉，水泄红烂，赤带白淫，脱肛阴挺，囊坠发落，牙疼口，止痛合疮，生肌长肉，坠胎杀虫，染发乌须，收金疮血流。但可外用熏敷涂，不可服饵。
牛胆拌套，风干者佳。
●绿矾
味酸，性凉，入手太阴肺、手阳明大肠经。消痈化积，止血平疮。
绿矾燥烈收涩，治痰涎疟痢，积聚胀满，喉痹牙虫，耳疮眼疼，弦烂水肿，崩中便血，疥癣秃疮之烂蛆生者。亦外用，未可轻服。
●硼砂
味咸，性凉，人手太阴肺经。化痰止嗽，磨翳消癥。
硼砂消癥化瘀，治癖积翳障，胬肉结核，喉痹骨鲠。本草谓其化痰止嗽，清肺生津，除反胃噎膈。此非循良之性，未可服饵也。
●胆矾
味酸，性寒，入手太阴肺经。降逆止嗽，消肿化积。
胆矾酸涩燥收，能克化癥结，消散肿毒，治齿痛牙疳，喉痹牙虫，鼻内阴蚀，脚疽痔瘘，杨梅金疮，白瘢，一切肿痛，疗带下崩中，治上气眼疼弦烂，疯狗咬伤，百虫入耳，腋下狐臭。吐风痰最捷。
●炉甘石
味甘，气平，入手太阴肺经。明目退翳，收敛疮肉。
炉甘石清金燥湿，治眼病红肿翳障，弦烂泪流。兼医痔瘘下疳，止血消毒，并疗阴囊湿痒。
炉甘石生金银矿，秉寒肃燥敛之气，最能收湿合疮，退翳除烂。但病重根深，不能点洗收效，必须服药饵，用拔本塞源之法。若眼科诸言，一派胡说，不可服也。
煅红，童便浸数次，水洗，研细，水飞。
●珊瑚
味辛，气平，入手太阴肺经，点眼去翳，吹鼻止衄。
珊瑚磨翳消障，功载《本草》，而取效甚难，至谓化血止衄，则其说更荒诞。
●玛瑙
味辛，气平，入手太阴肺经。点眼去翳，熨目消红。
玛瑙磨翳退障，存此一说可也，至于收功奏效，则未能矣。
●石燕
味甘，性凉，入足少阴肾、足太阳膀胱经。利水通淋，止带催生。
石燕甘寒渗利，泻膀胱湿热，治淋沥热涩，溺血便血，消渴带下。痔瘘障翳，齿动牙疼，卷毛倒睫。
●石蟹
味苦、咸，性寒，入手少阴心、足少阳胆经。清心泻热，明目磨翳。
石蟹咸寒泻火，治青盲白翳，瘟疫热疾，催生落胎，行血消肿，痈疽热毒，吹喉痹，解漆疮。
●石蚕
味苦，微凉，入足太阳膀胱经。通淋沥，生肌肉。
石蚕清利膀胱，治石淋血结。磨服则下碎石。
●石鳌
味甘，性凉，入足太阳膀胱经。通淋沥，止便血。
石鳌清泻膀胱，治小便淋沥。
●阳起石
味咸，微温，入足少阴肾、足厥阴肝经。起痿壮阳。止带调经。
阳起石温暖肝肾，强健宗筋，治寒疝冷瘕，崩漏带下，阴下湿痒，腰膝酸疼，腹痛无子，经期不定。
●吸铁石
味辛，微寒，入足少阴肾、手太阴肺经。补肾益精。
吸铁石收敛肺肾，治耳聋目昏，喉痛颈核，筋羸骨弱，阳痿脱肛，金疮肿毒，咽铁吞针。敛肝止血，种种功效，悉载《本草》。庸工用之，殊无应验，非药石中善品也。
火煅，醋淬，研细，水飞。
●自然铜
味辛，气平，入足少阴肾、足厥阴肝经。补伤续绝，行瘀消肿。
自然铜燥湿行瘀，止痛续折，治跌打损伤，癥瘕积聚，破血消瘿，宁心定悸，疗风湿瘫痪之属。
自然铜收湿之力，与无名异同。
火煅，醋淬，研细，水飞。
●无名异
味咸，气平，入足少阴肾、足厥阴肝经。接骨续筋，破瘀消肿。
无名异燥湿行瘀，消肿止痛，治金疮打损，筋断骨折，痈疽杨梅，痔瘘瘰疬，脚气臁疮之类。
无名异善收湿气，调漆炼油，其干甚速，至燥之品。
●铁落
味辛，气平，入手少阴心，足少阳胆经。宁心下气，止怒除狂。
生铁落，《素问·病能论》用治怒狂。曰：生铁落者，下气疾也。肝主怒，肝虚则惊悸善恐，胆旺则风狂善怒。铁落镇伏肝胆，收摄神魂，止惊除狂，是所长也。
●针砂
味咸，气平，入手少阴心、足太阳膀胱经。宁神止惊，泻湿消胀。
针砂镇定心神，疏通水道，治惊痫，扫痰饮，治水胀，除黄疸，缩瘿瘤，染须发。然金石重坠，未宜轻服。炒熨手足，去湿痹疼痛甚效。
●水银
味辛，性寒，入手少阴心、足少阴肾经。杀虫去虱，止痛拔毒。
水银大寒至毒，治疥癣痔瘘，杨梅恶疮，灭白癜粉疱。但可涂搽，不可服饵，服之痿阳绝产，筋挛骨痛。
古人服方士烧炼水银，以为不死神丹，殒命夭年，不可胜数。帝王将士，多被其毒。古来服食求神仙，多为药所误，其由来远矣。
勿入疮口。
●轻粉
味辛，性寒，入足少阴肾、足厥阴肝经。搽疥癣，涂杨梅。
轻粉辛冷毒烈，服之筋骨拘挛，齿牙脱落。庸工用治杨梅恶疮，多被其毒，不可入汤丸也。本草谓其治痰涎积滞，气臌水胀。良药自多，何为用此！
轻粉即水银、盐、矾升炼而成者，其性燥烈，能耗血亡津，伤筋损骨。
●元明粉
味辛、咸，性寒，入手少阴心、手太阴肺经。泻热除烦，扫癥破结。
元明粉咸寒疏荡，治心肺烦热，伤寒发狂，眼痛鼻衄，宿滞老瘢。
元明粉乃朴硝、萝卜、甘草熬炼而成，是方士造作，以为服食却病之药。泻火伐阳，舍生取死，原非通制，不必用也。
●百草霜
味辛，气平，入足厥阴肝经。敛营止血，清热消瘀。
百草霜专止失血，治吐衄便溺，产漏诸血甚效。
百草霜即灶内烟煤，与釜脐灰同性。

卷四  ——————————————————————————————————————————————————————————————————————————————————————————

果部  ***************************
●龙眼
味甘，微温，入足太阴脾、足厥阴肝经。补脾养血，滋肝生精。
龙眼甘能益脾，润可生精，滋肝木而清风燥，降心火而消热烦。补阴生血，而不至滋湿伐阳，伤中败土，至佳之品，胜归、地诸药远矣。以有益智之名，本草谓其宁神益智。神归于血，智生于神，此亦固有之理也。至于惊悸不寐，根因湿旺胃逆，阳泄不藏，严氏归脾，以为血虚，而用龙眼，则难效矣。
●荔枝
味甘，性温，入足太阴脾、足厥阴肝经。暖补脾精，温滋肝血。
荔枝甘温滋润，最益脾肝精血。木中温气，化火生神，人身之至宝。温气亏损，阳败血寒，最宜此味。功与龙眼相同，但血热宜龙眼，血寒宜荔枝。木郁血热，火泄金燔者食之，则龈肿鼻衄，非所当服。
干者味减，不如鲜者，而气质和平，补益无损，不至助火生热，则大胜鲜者。其功生津止渴，悦色益颜，发痘消疮，治肿疔瘰疬，赘瘤之类。
荔枝核治㿗疝囊肿。
●甘蔗
味甘，微寒，入足太阴脾、足阳明胃经。泻热除烦。
蔗浆甘寒，解酒清肺，故《汉书》有蔗浆折朝酲，王维有大官还有蔗浆寒之语。土燥者最宜，阳衰湿旺者，服之亦能寒中下利。本草谓其下气止呕，则虽属甘缓，亦颇疏利不壅。与白砂糖性同，功用相仿。
●甜瓜
味甘，性寒，入足太阴脾、足阳明胃经。清烦止渴，解暑凉蒸。
甜瓜甘寒疏利，甚清暑热，但泻胃滑肠，阳衰土湿者食之必泄利，生冷败脾，以此为最。
●莲子
味甘，性平，入足太阴脾、足阳明胃、足少阴肾、手阳明大肠经。养中补土，保精敛神，善止遗泄，能住滑溏。
莲子甘平，甚益脾胃，而固涩之性，最宜滑泄之家，遗精便溏，极有良效。
心名莲薏，苦寒泻火，治心烦上热之证。阳虚火败，去心用。
藕能活血破瘀，敷金疮折伤，生食清肺止渴，蒸食开胃止泄。
莲蕊固精止血，悦色乌须。
莲房止崩漏诸证。
荷蒂能领诸药，直至巅顶。
●胡桃
味甘、性涩，气平，入足阳明胃、手太阴肺经。宁嗽止喘，利水下食。
胡桃核敛涩滋润，能进饮食，止喘嗽，润肠胃，通淋涩，除崩漏，消痈肿，敷瘰疬，涂疥癣，疗头疮鼻齇聤耳，便血吞铜，遗精失溺，泽肤润肠，黑乌须发，治腰疼腹痛，寒疝红痢，醋心之类，鱼口便毒，火烧打损，疔疮之属。
油胡桃治痈肿疥癣，杨梅秃疮，润泽须发。
青皮染髭须白瘢。
●山楂
味酸、甘，气平，入足太阴脾、足厥阴肝经。消积破结，行血开瘀。
山楂消克磨化，一切宿肉停食，血癥气块皆除。
●栗子
味甘、咸，气平，入足太阴脾、足少阴肾经。补中培土，养胃益脾。
《素问·藏气法时论》：脾色黄，宜食咸，大豆、豚肉、栗、藿皆咸。戊土降于丁火，得离中之阴精，己土升于癸水，得坎中之阳气，故苦则入胃，咸则归脾。栗子咸甘入脾，补中助气，充虚益馁，培土实脾，诸物莫逮，但多食则气滞难消，少啖则气达易克耳。生食治腰腿不遂，生嚼涂筋骨碎断，又消肿痛，行瘀血，破痃癖，去恶刺，出箭头，止鼻衄，敛泄利。
风干者佳。
壳止便血。
壳内薄皮，治骨鲠。
●橡子
味苦，性涩，气平，入足太阴脾、手阳明大肠经。健脾消谷，涩肠止利。
橡子苦涩收敛，暖胃固肠。消食止泄，治泄利脱肛，断痔瘘失血，磨涂痈疽坚硬不消。
壳止下利便血，带下崩中，乌须染发，性最敛涩。
●荸荠
味甘，微寒，入足太阴脾、足厥阴肝经。下食消谷，止血磨癥。
荸荠甘寒清利，治热烦消渴，化宿谷坚瘕，疗噎膈黄疸，解金石蛊毒，医吞铜便血，止下利崩中。攻坚破聚，是其所长，但寒胃气，脾弱者食之，则脐下结痛。
荸荠即地栗，亦名凫茨，《尔雅》作凫茈。
●西瓜
味甘，微寒，入手太阴肺、足太阳膀胱、足阳明胃经。清金除烦，利水通淋。
西瓜甘寒疏利，清金利水，涤胸膈烦躁，泻膀胱热涩，最佳之品。脾胃寒湿，取汁热服。
●蒲桃
味甘、酸，微寒，入手太阴肺、足太阳膀胱、足阳明胃经。清金解渴，利水除淋。
蒲桃清金利水，治烦渴热淋，疗胎气冲心。其力未及西瓜，亦佳品也。
蒲桃出自西域。《汉书·西域传》：大宛诸国，富人以蒲桃作酒，藏之数十年不坏。张骞携其种来，中国始生。后人作葡萄。
●黄橘
味甘、酸，微寒，入手太阴肺经。清金止渴，凉膈除烦。
黄橘酸甘清利，治心肺烦渴。但生冷之性，滋湿败土，聚涎生痰，阳虚湿旺者忌之。
青皮破滞攻坚，伐肝泻肺，庸工最肯用之。
●青梨
味甘、酸，微寒，入手太阴肺经。清心凉肺，止渴消痰。
青梨甘寒清利，凉心肺烦热，滋脏腑燥渴，洗涤涎痰，疏通郁塞，滋木清风，泻火败毒，治风淫热郁，欲作瘫痪痈疽之病。阴旺土湿者忌之，泻胃滑肠，不可恣食。上热者，取汁温服。点眼病赤肿胬肉。
●柿霜
味甘，性凉，入手太阴肺、手少阴心经。清金止渴，化痰宁嗽。
柿霜清心肺烦热，生津解渴，善治痰嗽，消咽喉口舌诸疮肿痛。
干柿饼清肺涩肠，消痰止渴，治吐血淋血，痔瘘肠澼，肺痿心热，咳嗽喑哑。
●枇杷
味酸、甘，气平，入手太阴肺经。润肠解渴，止呕降逆。
枇杷酸收降利，治肺胃冲逆，呕哕烦渴。
叶能清金下气，宁嗽止吐，清凉泻肺，治标之品。去毛，蜜炙，止嗽最善。
●杨梅
味酸、甘，微温，入手太阴肺经。除痰止呕，解渴断痢。
杨梅酸涩降敛，治心肺烦郁，止呕食吐酒，疗痢疾损伤，止血衄。
核仁能治脚气。
杨梅生瘴疠之乡，其味酸甘，多食损齿伤筋。惟桑土者不酸。林邑生者，实如杯盎，青时极酸，熟则如蜜。酿酒号梅香酽，土人珍重之。
●橄榄
味酸，性涩，气平，入手太阴肺经。生津止渴，下气除烦。
橄榄酸涩收敛，能降逆气，开胃口，生津液，止烦渴，消酒酲，化鱼鲠，收泄利，疗咽喉肿痛，解鱼鳖诸毒，平唇裂牙疳。果与木、核皆灵。
核治㿗疝。
●林檎
味酸，性涩，气平，入手太阴肺经。生津解渴，下气消痰。
林擒酸涩收敛，治肺热消渴，疗肠滑泄利。
●金枣
味酸、甘，微凉，入手太阴肺经。下气宽胸，解酲止渴。
金枣酸凉清肺，降胸膈逆气，治上热烦渴。
金枣亦名橘，似橘，小而皮光，大如胡桃，夏青冬黄，在树至三五年，树高数尺，霜雪不凋，实随年长，形如鸡卵，色青黄如初年也。
●银杏
味苦、甘，性涩，气平，入手太阴肺经。降痰下气，宁嗽止喘。
银杏苦涩敛肺，降痰涎，止喘嗽，缩小便，除白浊，收带下。更去齇疱䵟[黑曾]，平手足皱裂，疗头面癣疥，杀虫去虱皆效。
银杏即白果，熟食益人。
叶辟诸虫。
●芡实
味甘，性涩，入手太阴肺、足少阴肾经。止遗精，收带下。
芡实固涩滑泄，治遗精失溺，白浊带下之病。
●石榴皮
味酸，性涩，入手阳明大肠、足厥阴肝经。敛肠固肾，涩精止血。
石榴皮酸涩收敛，治下利遗精，脱肛便血，崩中带下之病，点眼止泪，涂疮拔毒。
●木瓜
味酸，性涩，微寒，入手太阴肺、足厥阴肝经。敛肠止泄，逐湿舒筋。
木瓜酸敛收涩，能敛肺固肠，燥土泻肝，治霍乱吐利，腹痛转筋，疗脚气，治中风筋挛骨痛。其主治诸病，总皆寒湿之邪，但用木瓜，终难成效。本草谓其性温，止泄而搪积。
瓜汁寒脾，冷饮立生泄利。虽能泻肝止痛，而土虚木贼，最忌酸收，功止治标，未能无弊，何如苓、桂、姜、甘温燥之品，效大而力捷也。
木瓜鲜者，糖饯，敛肺止渴。
●棠梨
味酸，性涩，微寒，入手太阴肺、足厥阴肝经。收肠敛肺，止泄除呕。
棠梨酸涩，功同木瓜，治霍乱吐泻，腹痛转筋。烧食止泄利。
●香橼
味苦、酸，微凉，入手太阴肺经。清金下气，止嗽除痰。
香橼长于行气。
●香橙
味酸，入手太阴肺经。宽胸利气，解酒消瘿。
香橙善降逆气，止恶心，消瘰疬瘿瘤。
附谷菜部  ***************************
●芝麻
味甘，气平，入足厥阴肝、手阳明大肠经。润肺开闭。
芝麻补益精液，滋润肝肠，治大便结塞。清风荣木，养血舒筋，疗语塞步迟，皮燥发枯，髓涸肉减，乳少经阻诸证。医一切疮疡，败毒消肿，生肌长肉。杀虫，生秃发，滑产催衣皆善。
●扁豆
味甘，气平，入足太阴脾、手阳明大肠经。培中养胃，住泄止呕。
扁豆性甘平，敛涩，补土治泄，亦良善之品也。
用白者佳。
●瓠芦
味甘，气平，性滑，入手太阴肺、足太阳膀胱经。清金润燥，利水泻湿。
瓠芦清金利水，治心肺烦热，溲溺淋涩，胀满黄肿之证。鲜者作羹，甘滑清利。亚腰者，连子烧，研，饮送，每服一枚，水胀腹满，十余日消。
亦作葫芦。
瓠芦甘寒泻水，排停痰宿饮，消水肿黄疸，煮汁渍阴，能通小便。煎汤滴鼻，即出黄水。疗鼻塞牙疼，去胬肉老翳，治痈疽痔瘘，疥癣癞瘑。点鼻肉，吹耳脓，吐蛊毒，下死胎。灸下部悬痈，能吐能泄。
●冬瓜
味酸、甘，微寒，入手太阴肺、足太阳膀胱经。清金止渴，利水消胀。
冬瓜清金利水，治消渴水胀，泄痢淋涩，痈疽痔瘘皆医，解食中毒，洗头面䵟[黑曾]。
冬瓜去皮，切片，酒水煮烂，去渣熬浓，器收，每夜涂面，变黑为白，光泽异前。
●白芥子
味辛，气温，入手太阴肺经。破壅豁痰，止喘宁嗽。
白芥子辛温利气，扫寒痰冷涎，破胸膈支满，治咳逆喘促，开胃止痛，消肿辟恶皆良。
●莱菔子
味辛，气平，入手太阴肺经。下气止喘，化痰破郁。
莱菔子辛烈疏利，善化痰饮，最止喘嗽，破郁止痛，利气消谷。生研，吐老痰。
●韭子
味辛，性温，入足少阴肾、足厥阴肝经。秘精敛血，暖膝强腰。
韭子温补肾肝，治白淫赤带，腰膝软弱，宗筋下痿，精液常流。
韭菜汁治吐衄便溺诸血，行打扑损伤诸瘀，疗女子经脉逆行，止胸膈刺痛如锥，消散胃脘瘀血。

卷五  ——————————————————————————————————————————————————————————————————————————————————————————

禽兽部  ***************************
●牛肉
味甘，性平，入足太阴脾、足厥阴肝经。补中培土，养血荣筋。
《素问》：肝色青，宜食甘，粳米、牛肉、枣、葵皆甘。牛肉补益脾肝，滋养血肉，壮筋强骨，治腰膝软弱，消渴癖积，涂牛皮风癣。
水牛肉性寒，兼消水肿，利小便。
牛乳清肺润肠，退热止渴，疗黄疸。
牛髓补精添力，续绝补伤。
牛脑润皴裂，清癖积。
牛胆套南星，治惊化痰。
牛角䚡通经破瘀，止血泄利。
牛涎治反胃噎膈。
牛溺治水肿尿癃。
牛黄治惊狂风热。
败鼓皮治蛊毒淋漓。
马勃治咽喉痹痛，久嗽失声，骨鲠吐衄。马勃亦名牛屎菰。
●马肉
味辛、苦，性寒，入足阳明胃、手太阴肺经。清金下气，壮骨强筋。
马肉辛冷，无补益。
骏马肉有毒，醇酒、杏、芦、菔汁解。
马肝有毒。《汉书》：文成食马肝死。景帝曰：食肉不食马肝，马肝大毒，入疮则死。（栗杵，灰汁浸洗，白沫出，解。）
白马溺治积聚癥瘕。（祖台之《志怪》载治鳖瘕事。）
●山羊血
味咸、甘，气平，入足厥阴肝经。最行瘀血，绝止㽲痛。
山羊血治瘀血作痛，疗跌扑损伤甚捷。
●犀角
味苦、酸，性寒，入足厥阴肝、足少阳胆、手少阴心经。泄火除烦，解毒止血。
犀角寒凉泻火，治胸膈热烦，口鼻吐衄，瘟疫营热发斑，伤寒血瘀作狂，消痈疽肿痛，解饮食药饵，山水瘴疠诸毒。
凡劳伤吐衄之证，虽有上热，而其中下两焦则是寒湿，当与温中燥土之药并用。庸工犀角地黄一方，犀角可也，地黄泻火败土，滋湿伐阳，则大不可矣。
●羚羊角
味苦、咸，微寒，入足厥阴肝经。清风明目，泄热舒筋。
羚羊角清散肝火，治心神惊悸，筋脉挛缩，去翳明目，破瘀行血，消瘰疬毒肿，山水瘴疠，平肝，治胀满，除腹胁疼痛。
●青羊肝
味苦，微寒，入足厥阴肝经。清肝退热，明目去翳。
青羊肝苦寒，清肝胆风热，治眼病红肿翳膜，昏花丧明，疗牙疳痢疾。
青羊胆治青盲白翳，红瘀赤障，便秘肠结，䵟疱疳疮。
白羊乳润肺止渴，治口疮舌肿，心痛肠燥。蜘蛛咬伤，蚰蜒入耳，灌之即化成水。
●白狗胆
味苦，性寒，入足少阳胆、足厥阴肝经。明目退翳，破瘀消积。
白狗胆苦寒，清肝胆风热，治眼痛鼻痈，鼻衄耳聤，杀虫化积，止痛破血。凡刀箭损伤，及腹胁瘀血瘀痛，热酒服半枚，瘀血尽下。兼敷一切恶疮。
白狗乳点久年青盲，于目未开时点，目开而瘥。涂赤秃发落，拔白生黑。
白狗血治癫疾。
黑狗血治难产横生，鬼魅侵凌。
狗宝温胃降逆，止噎纳谷，疗痈疽疔毒。
狗阴茎壮阳起痿，除女子带下阴痒。
●獭肝
味甘，微温，入足厥阴肝经。补虚益损，止嗽下冲。
獭肝温中降逆，治虚劳咳嗽上气，痔瘘下血，鬼魅侵侮之证。
●五灵脂
味辛，微温，入足厥阴肝经。开闭止痛磨坚。
五灵脂最破瘀血，善止疼痛，凡经产跌打诸瘀，心腹胁肋诸痛皆疗。又能止血，凡吐衄崩漏诸血皆收。生用行血，熟用止血。
●夜明砂
味淡，气平，入足厥阴肝经。消积聚，去翳障。
蝙蝠屎名夜明砂，能磨翳明目，消肿破积，止痛除惊，去黑䵟，下死胎，疗瘰疬，治马扑肿痛。
●月明砂
味淡，气平，入足厥阴肝经。去翳障，疗痔瘘。
兔屎名月明砂，能明目去翳，消痔杀虫。庸工习用不效，季明又言其能治虚劳夜热，更荒诞！
●鸡内金
味甘，气平，入手阳明大肠、足厥阴肝经。止利敛血，利水秘精。
鸡内金扶中燥土，治泄利崩带，尿血便红，喉痹乳蛾，口疮牙疳，失溺遗精，酒积食宿，胃反膈噎，并消痈疽发背。
●鹰屎白
味淡，微寒，入手太阴肺、足厥阴肝经。消积灭痕，化硬退疱。
鹰屎白灭打伤瘢痕，消头面䵟[黑曾]，化癖积骨鲠。
●鹿茸
味辛，微温，入足少阴肾、足厥阴肝经。生精补血，健骨强筋。
鹿茸补益肾肝，生精补血，最壮筋骨，治阳痿精滑，鬼交梦泄，崩漏带浊，腰疼膝软，目眩耳聋诸证。
酥炙用。研碎，酒煮，去渣，熬浓，重汤煮成膏，最佳。
●鹿角胶
味辛、咸，微温，入足少阴肾、足厥阴肝经。补肾益肝，敛精止血。
鹿角胶温补肝肾，滋益精血，治阳痿精滑，鬼交梦遗，吐衄崩带，腰疼膝痛，疮疡毒肿，跌打损伤，宜子安胎，补虚回损。功效极多，但性滞不宜脾胃，中焦郁满者，切忌服之。
蛤粉炒，研用。
生研酒服，行瘀血肿毒，涂抹亦良。
炼霜熬膏，专补不行。胶霜功同，而霜不胶黏，似胜。
●雀卵
味咸，性温，入足少阴肾、足厥阴肝经。壮阳起痿，暖血温精。
雀卵温补肝肾精血，治男子阳痿，女子带下，精寒血枯，固瘕㿉疝之证。《素问》：治女子血枯，月事衰少不来，用乌贼骨、䕡茹，丸以雀卵。
雄雀屎名白丁香，能点翳膜胬肉，消积聚癥瘕，敷痈疽溃顶，吹喉开痹。
●虎骨
味辛、咸，气平，入足少阴肾经。疗关节气冷，治膝胫肿痛。
虎骨逐痹通关，强筋健骨，平历节肿痛，愈腰膝痿软，诸兽骨鲠，恶犬咬伤，痔瘘脱肛俱效。胫骨良。
酥炙，研用。熬膏佳。
手病用前腿骨，足病用后腿骨。左病用右，右病用左。
●象皮
味咸，气平，入足太阳膀胱经。合疮口，生肌肤。
象皮治金疮不合，一切疮疡，收口生肌俱捷。
烧灰存性，研细用。
象牙治诸刺入肉伤喉，敷饮皆效。
●熊胆
味苦，性寒，入手少阴心、足少阳胆、足厥阴肝经。清心泻热，去翳杀虫。
熊胆苦寒，清君相二火，泻肝明目，去翳杀虫，宁魂止惊，治牙疳鼻衄，耳疮痔瘘之属。
●鼠胆
味苦，性寒，入手少阴心，足少阳胆、足厥阴肝经。点目昏，滴耳聋。
鼠胆涂箭镞不出，聤耳汁流。
鼠粪名两头尖，治伤寒劳复，男子阴易，通室女子经闭，收产妇阴脱，疗痈疽乳吹，犬咬鼠瘘。日华子谓其明目，然误入食中，令人目黄成疸，亦非明目之品。
●燕子窠
味辛，气平，入手少阴心经。消恶疮，败肿毒。
胡燕窠土消肿解毒，治疥疠浸淫，黄水白秃，一切恶疮，涂洗皆效。

卷六  ——————————————————————————————————————————————————————————————————————————————————————————

鳞介鱼虫部  ***************************
●腽肭脐（即海狗肾）
味咸，性热，入足少阴肾、足厥阴肝经。补精暖血，起痿壮阳。
腽肭脐温暖肝肾，治宗筋痿弱，精冷血寒，破坚癥老血，治鬼交梦遗，健膝强腰，补虚益损，洗阴痒生疮。
●海马
味甘，性温，入足少阴肾、足厥阴肝经。暖水壮阳，滑胎消癥。
海马温暖肝肾，起痿壮阳，破癥块，消疔肿，平痈疽，催胎产。
●龟板
味咸，性寒，入足少阴肾经。泻火滋阴，寒胃滑肠。
龟板咸寒泻火，败脾伤胃，久服胃冷肠滑，无有不死。朱丹溪以下庸工，作补阴之方，用龟板、地黄、知母、黄柏，治内伤虚劳之证，铲灭阳根，脱泄生气。俗子狂夫，广以龟、鹿诸药，祸流千载，毒遍九州，深可痛恨也！
烧，研，敷，饮，治诸痈肿疡甚灵。
●桑螵蛸
味咸，气平，入足少阴肾、足太阳膀胱、足厥阴肝经。起痿壮阳，回精失溺。
桑螵蛸温暖肝肾，疏通膀胱，治遗精失溺，经闭阳痿，带浊淋漓，耳痛喉痹，瘕疝骨鲠之类皆效。
炮，研细用。
●绿蜻蜓
味咸，微温，入足少阴肾、足厥阴肝经。强筋壮阳，暖水秘精。
绿蜻蜓温暖肝肾，治阳痿精滑。
近时房中药，多用红色者。
●桑虫
味苦，气平，入手少阴心、足厥阴肝经。止崩除带，消胀。
桑虫行瘀破滞，治口疮目翳，崩中带下。庸工以起小儿痘疮塌陷，不通之至！
●蜗牛
味咸，性寒，入足太阳膀胱、足厥阴肝经。利水泻火，消肿败毒。
蜗牛祛湿清热，治痔瘘瘰疬，发背脱肛，耳聋鼻衄，喉痹腮肿，目翳面疮，解蜈蚣、蚰蜒、蜂、蝎诸毒。
生捣，烧，研，涂敷皆良。
●蚯蚓土
味咸，微寒，入手少阴心经。除湿热，消肿毒。
蚯蚓土清热消肿，敷乳吹卵肿，聤耳痄腮，一切肿毒，少腹小便胀闭。
●原蚕蛾
味咸，性温，入足少阴肾、足厥阴肝经。暖肾壮阳，固精敛血。
原蚕蛾温暖肝肾，大壮阳事，治遗精溺血，疗金疮，灭瘢痕，止白浊。
●蝼蛄
味咸，性寒，入足太阳膀胱经。利水消肿，开癃除淋。
蝼蛄咸寒，清利膀胱湿热，消水病胀满，小便淋沥，下胎衣，平瘰疬，出针刺，拔箭镞。腰前甚涩，能止大小便，腰后甚利，能利大小便。
研细，吹鼻中，即出黄水；管吹茎内，立开小便，功力甚捷。
●螺蛳
味甘，性寒，入足太阳膀胱经。清金止渴，利水泻热。
螺蛳清金利水，泻湿除热，治水肿胀满，疗脚气黄疸，淋沥消渴，疥癣瘰疬，眼病脱肛，痔瘘痢疾，一切疔肿之证。煮汁，疗热醒酒。
水田、江湖、溪涧诸螺性同，敷饮皆效。
●黄蜡
味淡，气平，入手太阴肺、足厥阴肝经。敛血止痢，接骨续筋。
黄蜡凝聚收涩，治泄痢便脓，胎动下血，跌打金刃，汤火蛇咬，冻裂，一切诸疮。愈破伤风。
●白蜡
味淡，气平，入手太阴肺、足厥阴肝经。止血生肌，补伤续绝。
白蜡坚凝敛聚，能消肿止痛，长肉合疮，接筋续骨，外科要品也。
白蜡即黄蜡之殊色者，此是腊树虫吐白如胡粉也。
●珍珠
味甘、咸，微凉，入手太阴肺、足厥阴肝经。明目去翳，安魂定魄。
珍珠凉肺清肝，磨翳障，去惊悸，除遗精白浊，下死胎胞衣，涂面益色，敷疔拔毒，止渴除烦，滑胎催生。
●石决明
味咸，气寒，入手太阴肺、足太阳膀胱经。清金利水，磨翳止淋。
石决明清肺开郁，磨翳消障，治雀目夜昏，青盲昼暗，泻膀胱湿热，小便淋漓，服点并用。但须精解病源，新制良方，用之乃效。若庸工妄作眼科诸方，则终身不灵，久成大害，万不可服。
面煨，去粗皮，研细，水飞。
●蝉蜕
味辛，气平，入手太阴肺经。发表驱风，退翳消肿。
蝉蜕轻浮发散，专治皮毛，退翳膜，消肿毒。治大人失音，小儿夜啼，取其昼鸣夜息之意。
庸工以治大人头风眩晕，小儿痘疮痒塌，则不通矣。眩晕不缘风邪，痒塌全因卫陷，此岂蝉蜕所能治也？又治惊痫噤风，亦殊未然。
●蛇蜕
味咸，气平，入手太阴肺经。发表驱风，退翳败毒。
蛇蜕发散皮毛，治疮疡毒肿。至于退翳膜，止惊痫，则非蛇蜕、蝉蜕所能奏效，庸工往往不解病源，而但用表散之品，可见庸陋极矣。
●蛤蚧
味咸，气平，入手太阴肺、足太阳膀胱、足少阴肾、足厥阴肝经。敛血止嗽，利水助阳。
蛤蚧收降肺气，疏通水府，治喘嗽吐血，消渴癃淋，通经行血，起痿壮阳，及虚劳羸弱之病。
去头眼鳞爪，酒浸，酥炙黄，研细。
口含少许，驰百步不喘，止喘宁嗽，功力甚捷。其毒在头足，其力在尾，如虫蛀其尾者，不足用。
●蜥蜴
味咸，性寒，入手太阴肺、足太阳膀胱、足少阴肾、足厥阴肝经。消癞通淋，破水积，治瘘疮。
蜥蜴亦名石龙子，能吐雹祈雨，故善通水道。
酥炙，研细用。
●蟾酥
味辛，微温，入手太阴肺、足少阴肾经。涩精助阳，败毒消肿。
蟾酥研，涂抹麈顶，治精滑梦遗，磨点疮头，治疔毒痈肿，摩腰暖肾，揩牙止痛。
辛烈殊常，入钵擂研，气冲鼻孔，喷嚏不止，沾唇麻辣，何能当者。外科家因做小丸服，甚非良善之法也。
●五倍子
味酸，气平，入手太阴肺、手阳明大肠经。收肺除咳，敛肠止利。
五倍酸收入肺，敛肠坠，缩肛脱，消肿毒，平咳逆，断滑泄，化顽痰，止失红，敛溃疮，搽口疮，吹喉痹，固盗汗，止遗精，治一切肿毒痔瘘，疥癞金疮之类。
五倍酿法名百药煎，与五倍同功。
●蛤粉
味咸，性寒，入手太阴肺、足太阳膀胱经。清金利水，化痰止嗽。
蛤粉咸寒清利，凉金退热，利水泻湿，治咳嗽气逆，胸满痰阻，水胀溺癃，崩中带下，瘿瘤积聚。
煅，研用。
●全蝎
味辛，气平，入足厥阴肝经。穿筋透节，逐湿除风。
全蝎燥湿驱风，治中风斜瘫痪，小儿惊搐，女子带下诸证。此亦庸工习用之物。诸如此种，大方之家，概不取也。
●僵蚕
味辛、咸，气平，入足厥阴肝经。活络通经，驱风开痹。
僵蚕驱逐风邪，治中风不语，头痛胸痹，口噤牙痛，隐疹风瘙，瘰疬疔毒，䵟斑粉刺，疳痔金疮，崩中便血，治男子阴痒，小儿惊风诸证。此庸工习用之物。风邪外袭，宜发其表，风燥内动，宜滋其肝，表里不治，但事驱风，欲使之愈，复何益也，愈驱愈盛，不通之极矣。
僵蚕烧研酒服，能溃痈破顶，又治血淋崩中。
蚕退纸烧研，治吐衄便溺诸血，小儿淋漓，诸疮肿痛。
●白花蛇
味咸，微温，入足厥阴肝经。通关透节，泻湿驱风。
白花蛇穿经透骨，开痹搜风，治鼻口斜，手足瘫痪，骨节疼痛，肌肤麻痒，疥癞风癫之证。
中风病因木郁风动，血燥筋枯，外风虚邪表闭，筋缩四肢而成。而木郁之由，全缘水寒土湿，生发不遂。白花蛇外达筋脉，则益其枯燥，内行脏腑，不能去其湿寒，非善品也。庸工习用诸方，标本皆背，无益于病，而徒杀生灵，其无益也。读柳子厚《捕蛇》之篇，至可伤矣。
●乌梢蛇
味咸，气平，入足厥阴肝经。起风瘫，除疥疠。
乌梢蛇穿筋透络，逐痹驱风，治中风麻痹，疥疠瘙痒，与白花蛇同。
风癞因风伤卫气，卫敛营郁，营热外发，红点透露，则为疹，红点不透，隐于皮里，是为隐疹，隐而不发，血热瘀蒸，久而肌肤溃烂，则成痂癞。仲景有论及之，而后世不解，用搜风之物，枉害生灵，无补于病。诸如此类，概不足取也。
●斑蝥
味辛，微寒，入足厥阴肝经。消肿败毒，利水通淋。
斑蝥辛寒毒烈，坠胎破积，追毒利水，止瘰疬疥癣，痈疽瘕疝，下蛊毒，开癃淋，点疣痣，消㾦癗，解疯狗伤。
斑蝥糯米同炒，去斑蝥，用米，研细，清油少许，冷水调服，治疯狗伤，小便利下毒物而瘥。利后腹痛，冷水青靛解之。瘰疬每服一枚，不过七枚，毒从小便出，如粉片血块而瘥。毒下小便，痛沥不堪，宜滑石、灯心等引之使下。
●蜈蚣
味辛，微温，入足厥阴肝经。坠胎破积，拔脓消肿。
蜈蚣辛温毒悍，能化癖消积杀虫，解毒蛊，治瘰疬痔瘘，秃疮便毒，疗蛇瘕蛇咬，毒瘴蛇蛊。庸工以治惊痫抽搐，脐风口噤。
●青鱼胆
味苦，性寒，入足厥阴肝经。明目去翳，消肿退热。
青鱼胆苦寒，泻肝胆风热，治眼病赤肿翳障，呕吐喉痹涎痰，化鱼骨鲠噎，平一切恶疮。
●乌贼鱼
味咸，气平，入足厥阴肝经。行瘀止血，磨障消癥。
乌贼鱼骨善能敛新血而破瘀血，《素问》治女子血枯，先唾血，四肢清，目眩，时时前后血，以乌贼鱼骨、䕡茹为末，丸以雀卵。血枯必由夫血脱，血脱之原，缘瘀滞不流，经脉莫容。乌贼骨行瘀固脱，兼擅其长，故能著奇功。其诸治效，止吐衄崩带，磨翳障癥瘕，疗跌打汤火，泪眼雀目，重舌鹅口，喉痹耳聤，缩瘿消肿，拔疔败毒，敛疮燥脓，化鲠止齁，收阴囊湿痒，除小便血淋。
●鲮甲
味辛、咸，气平，入足阳明胃、足厥阴肝经。穿经透络，洞骨达筋。
鲮甲善穿通走窜，透坚破结，开经络关节痹塞不通，通经脉，下乳汁，透筋骨，逐风湿，止疼痛，除麻痹，消肿毒，排脓血，疗痈疽痔瘘，瘰疬疥癣，奶吹乳岩，阴痿便毒，聤耳火眼，蚁瘘鼠疮。至于瘫痪斜，缓急拘挛，未必能也。而引达木荣筋之药，斩关深入，直透拳曲拘挛之处，则莫过于此。病在上下左右，依其方位，取甲炒焦，研细用。
亦名穿山甲。
●鲤鱼
味甘，性温，入足太阴脾、手太阴肺、足太阳膀胱经。降气止咳，利水消胀。
鲤鱼利水下气，治咳嗽喘促，水肿黄疸，冷气寒瘕，泄利反胃，胎动乳闭。烧灰，醋和，敷一切肿毒。
常食鼻口发热，助肺火。
●鲫鱼
味甘，性温，入足太阴脾、足太阳膀胱、足厥阴肝经。补土培中，利水败毒。
鲫鱼补土益脾，温中开胃，治消渴水肿，下利便血，噎膈反胃，骨疽肠痈，疳痔秃疮，涂久年诸疮不瘥。

卷七  ——————————————————————————————————————————————————————————————————————————————————————————

人部  ***************************
●胎衣
味咸，气平，入足厥阴肝经。补虚伤，益气血。
胎衣治男女虚劳，说起丹溪。胎妊化生，赖夫精气，不关衣胞。成人，胎衣枯槁，精气无存，此珠玉之蚌璞，无用者耳。而下士庸工，以此治虚劳，愚矣。其所妄作河车大造诸丸，用地黄、黄柏、龟板、天冬，泻火伐阳，辞人近鬼，祸世戕生，毒虐千古！痛念死者，此恨无终也。
●人中白
味咸，性寒，入手少阴心、足太阳膀胱经。清心泻火，凉血止衄。
人中白咸寒泻火，治鼻衄口疮，牙疳喉痹之证。即人溺澄清，白浊下凝者。庸工以法晒炼，而为秋石，妄作各种丹丸，泻火伐阳，以夭人命，甚可恶也！
●人中黄
性寒，入手少阴心、足少阳胆经。清瘟疫，止热狂。
人中黄寒凉泻火，治温热诞狂，即粪清也，名黄龙汤。乃庸工习用之物，甚不足取。
●乳汁
味甘，性凉，入手太阴肺、足太阴脾、足厥阴肝经。清肺除烦，滋肝润燥。
乳汁以肝血化于肺气，即朱汞变为白金，养育婴儿，滋生气血，全赖夫此。内伤虚劳，为小儿热吮，极佳，非寻常草木所能及也。一离人身，温气稍减，但存冷汁，其质寒滑滋润，绝无补益。血得气化，温变为肃，暖服不热，冷饮则凉，润肺滋肝，是其长耳，抑阴扶阳，非所能也。
至乳酥、乳酪之类，冷食寒饮，极损中气，惟塞外、西方之民，脾胃温燥，乃为相宜。阳亏土湿，切当远之。噎膈湿旺之病，朱丹溪以为燥证，而用乳酪，湿滋土败，其死更速。
点眼病甚良，解食牛肉中毒。

卷八  ——————————————————————————————————————————————————————————————————————————————————————————

杂类部  ***************************
●紫梢花
味甘，性温，入足少阴肾、足厥阴肝经。起痿壮阳，暖肾秘精。
紫梢花温暖肝肾，强筋起痿，治遗精白浊，阴痒囊湿，冷带之证。
●玉簪根
味辛，性寒，入足少阴肾经。化骨落牙，断产消痈。
玉簪根辛寒透骨，能落牙齿，化骨鲠，绝胎妊，散肿毒，研涂一切痈肿。作汤不可着牙，最能损齿。
●凤仙子
味苦，微温，入足少阴肾经。软坚化骨，消癖落牙。
凤仙子其性最急，能化骨鲠，落牙齿，催生产，消癖块，与玉簪根性略同，而迅烈过之。
作油，以少许滴蟹上，其壳立碎，崩落釜中。
●锦地罗
味苦，气平，入手少阴心经。消肿解毒，兼解瘴疠。
锦地罗治瘴气疠毒，一切饮食诸毒。
生研，酒服、涂抹皆效。
●墓田回
气平，入足少阴肾经。除崩止带，敛血秘精。
墓田回治崩中带下，收敛疏泄。
●苋实
味甘，性寒，入手阳明大肠、足太阳膀胱、足厥阴肝经。去翳明目，杀蛔清风。
苋实清利肝肺，治青盲瞽目，白翳黑花，疏木杀虫，滑肠利水，通利大小二便。
●经水
味咸，气平，入手太阴肺、足太阴脾、足厥阴肝经。退疸去黄，止血消肿。
经水清热去湿，治热病劳复，女劳黄疸，痈疽湿痒，疗虎狼药箭诸伤。俗子以为红铅，制炼服饵，愚谬不通！
●鸡冠
味苦，微凉，入足厥阴肝经。清风退热，止衄敛营。
鸡冠花止九窍失血，吐血，崩漏淋痢，诸血皆止，并治带淋之证。
花与子同功。
●粟壳
味咸，性涩，微寒，入手太阴肺、手阳明大肠经。收肺敛肠，止咳断利。
罂粟壳酸涩收敛，治咳嗽泄利。肺逆肠滑之病，初病忌服，当与行郁泻湿之药并用乃可。并治遗精。
●鸦片烟
味酸，性涩，微温，入手阳明大肠、足少阴肾经。敛肠止泄，保肾秘精。
鸦片烟收涩敛固，治泄利脱肛，精滑梦遗。本草谓鸦片即罂粟未开，针刺青苞，津出刮收，阴干而成，名阿芙蓉。今洋船至关，多带此物。关中无赖之徒，以及不肖子弟，宫宦长随，优伶娼妓，以为服之添筋力，长精神，御淫女，抱娈童，十倍寻常。但寿命不永，难逃五年。此烟非延年养生之品，断宜戒之！