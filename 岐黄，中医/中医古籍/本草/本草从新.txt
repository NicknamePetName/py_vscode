
序  ***************************
余先世藏书最伙，凡有益于民用者购之，尤亟以故歧黄家言，亦多海内希见之本。余自髫年习制举业时，即旁览及焉，遇有会意，辄觉神情开涤，于是尽发所藏而精绎之，迄今四十年矣。夫医学之要，莫先于明理，其次则在辨证，其次则在用药。理不明，证于何辨？证不辨，药于何用？故拙著医学十种，其一曰《一源必彻》，其二曰《四诊须详》，于经义、病情，必斟酌群言而期于至当也。而又念天之生药，凡以济斯人之疾苦者也。有一病必有一药，病千变药亦千变，能精悉其气味，则千百药中任举一二种，用之且通神。不然，则岐多而用眩。凡药皆可伤人，况于性最偏驳者乎。自来注《本草》者，古经以下，代有增订，而李氏《纲目》为集大成，其征据该洽，良足补《尔雅》《诗疏》之缺。而以备医学之用，则病其稍繁。踵之者，有缪氏之《经疏》，不特著药性之功能，且兼言其过劣，其中多所发明，而西昌喻嘉言颇有异议。最后新安汪氏祖述二书，著《备要》一编，卷帙不繁，而采辑甚广，宜其为近今脍炙之书也。独惜其本非岐黄家，不临证，而专信前人，杂采诸说，无所折衷，未免有承误之失。余不揣固陋，取其书重订之，因仍者半，增改者半，旁掇旧文，参以涉历，以扩未尽之旨。书成，名曰《木草从新》，付之剞劂，庶几切于时用，而堪羽翼古人矣乎。其余数种，将次第刊布，与有识者商之。
乾隆丁丑岁三月上巳日
澉水吴仪洛遵程书于硖川之利济堂
凡例  ***************************
注本草者，当先注明其所以主治之由，与所以当用之理，使读之者有义味可咀嚼也。兹集药性、病情，互相阐发，庶便资用。若每处皆释，则重复烦琐，反生厌渎，故前后间见，或因药论辨，读者汇观而统会之可也。
上自《神农本草经》以至李氏《纲目》，俱递有收载，自《纲目》以后收载绝少。如燕窝之类，用治甚多，从前俱所失收，兹集俱为增入。
自古本草以至近今本草俱有是名，而今并无是药者，如预知子之类，俱为削去。
药品主治诸家析言者少，统言者多。如治痰之药，有治湿痰者，有治燥痰者，诸书第以除痰概之；头痛之药，有治内伤头痛者，有治外感头痛者，诸书唯言治头痛而已。此皆相反之证，未可混施。举此二端，其余可以类推矣。又止言某病宜用，而不言某病忌用，均属阙略，兹集并加详注，庶无贻误。
每药先辨其气味形色，次著其所入经络，乃为发明其功用，而以主治之证具列于后，其所以主治之理即在前功用之中，不能逐款细注，读者详之。
徐之才曰药有宣（上升下行曰宣）、通、补、泻、涩、滑、燥、湿（即润也）、轻、重十种，是药之大体，而《本经》不言，后人未述。凡用药者，审而详之，则靡所失遗矣。今为分阐以冠于诸药之首（此十剂也，陶弘景加寒热二剂，兹不具述。然本集燥剂即陶氏之热剂，而通剂乃徐氏之燥剂也）。
药品主治已注明某脏某腑者，则不更言入某经络，以重复无用也。
阴阳升降浮沉已详于药性总义中，故每品之下不加重注。
采用诸书，悉仍其名氏，使知为先哲名言，有可考据也。间有删节数行数句者，以限于尺幅；也有增改数句数字者，务畅其文义也。其间广搜博采，义图贯通，取要删繁，词归雅饬，庶几爽观者之心目云尔。
凡假药不可不辨，如花草子、伪沙苑蒺藜、香栾、伪枳实枳壳之类，始则以伪乱真，渐至真者绝无，数百年来从无一人起而指摘之者，此类甚多，兹集俱正其误。
同是药名，而力量厚薄悬殊，性味优劣迥别，如野白术与种白术、并江西白术之类。至肉桂中洋桂，黄连中新山连，更害人之尤者也。兹集俱细为分别。
药而杂别种在内，用者即不能取效，如肆中柴胡夹杂白头翁、小前胡、远志苗、丹参等于内，不细为拣去，不唯无益，而反有害矣，亦断不可不正。
药品修治必须如法。今肆中熟地黄用煮、菟丝饼加面之类，制治乖方，断不可用，俱为正之。
凡可以救荒者，收载稍繁，以其有裨于生成之实用也。
养生与治病食物之宜否，关系非细，故收载不厌其繁。
主治要义及诸家名论用○○，病证用△△，药名汤头用∣∣顶上十剂用○。
药内间附成方，便人施用，如方药俱全者，则于方名加∣∣，如有方无药者不用∣。
拙著第四种《成方切用》及第一种《一源必彻》，第二种《四诊须详》，俱嗣刻问世。
药性总义  ***************************
凡酸属木入肝，苦属火入心，甘属土入脾，辛属金入肺，咸属水入肾，此五味之义也。
凡青属木入肝，赤属火人心，黄属土入脾，白属金入肺，黑属水入肾，此五色之义也。
凡酸者能涩、能收，苦者能泻、能燥、能坚，甘者能补、能和、能缓，辛者能散、能润、能横行，咸者能下、能耎（音软）坚，淡者能利窍、能渗泄，此五味之用也。
凡寒热温凉，气也；酸苦甘辛咸淡，味也；气为阳，味为阴（气无形而升，故为阳；味有质而降，故为阴）。气厚者为纯阳，薄为阳中之阴；味厚者为纯阴，薄为阴中之阳。气薄则发泄，厚则发热（阳气上行，故气薄者能泄于表，厚者能发热）。味厚则泄，薄则通（阴味下行，故味厚者能泄于下，薄者能通利）。辛甘发散为阳，酸苦涌（湧同）泄为阴（辛散甘缓，故发肌表；酸收苦泄，故为吐泻），咸味涌泄为阴，淡味渗泄为阳，轻清升浮为阳，重浊沉降为阴。清阳出上窍（本乎天者亲上。上窍七，谓耳目口鼻），浊阴出下窍（本乎地者亲下。下窍二，谓前后二阴）。清阳发腠理（腠理，肌表也。阳升散于皮肤，故清阳发之），浊阴走五脏（阴受气于五脏，故浊阴走之）。清阳实四肢（四肢为诸阳之本，故清阳实之），浊阴归六腑（六腑传化水谷，故浊阴归之）。此阴阳之义也。
凡轻虚者浮而升，重实者沉而降，味薄者升而生（象春），气薄者降而收（象秋），气厚者浮而长（象夏），味厚者沉而藏（象冬），味平者化而成（象土），气厚味薄者浮而升，味厚气薄者沉而降，气味俱厚者能浮能沉，气味俱薄者可升可降，酸咸无升，辛甘无降，寒无浮，热无沉。此升降浮沉之义也（李时珍曰：升者引之以咸寒则沉，而直达下焦；沉者引之以酒则浮，而上至巅顶。一物之中有根升梢降、生升熟降者，是升降在物亦在人也。○凡根之在土中者，半身以上则上升，半身以下则下降，虽一药而根梢各别。用之或差，服亦罔效）。
凡质之轻者上入心肺，重者下入肝肾。中空者发表，内实者攻里。为枝者达四肢，为皮者达皮肤，为心为干者内行脏腑，枯燥者入气分，润泽者入血分。此上下内外各以其类相从也。
凡色青、味酸、气臊（臊为木气所化），性属木者，皆入足厥阴肝、足少阳胆经（肝与胆相表里，胆为甲木，肝为乙木）；色赤、味苦、气焦（焦为火气所化），性属火者，皆入手少阴心、手太阳小肠经（心与小肠相表里，小肠为丙火，心为丁火）；色黄、味甘、气香（香为土气所化），性属土者，皆入足太阴脾、足阳明胃经（脾与胃相表里，胃为戊土，脾为己土）；色白、味辛、气腥（腥为金气所化），性属金者，皆入手太阴肺、手阳明大肠经（肺与大肠相表里，大肠为庚金，肺为辛金）；色黑、味咸、气腐（腐为水气所化），性属水者，皆入足少阴肾、足太阳膀胱经（肾与膀胱相表里，膀胱为壬水，肾为癸水。凡一脏配一腑。腑皆属阳，故为甲丙戊庚壬；脏皆属阴，故为乙丁己辛癸也）。十二经中惟手厥阴心包络、手少阳三焦经无所主，其经通于足厥阴、少阳。厥阴主血，诸药入厥阴血分者，并入心包络；少阳主气，诸药入胆经气分者，并入三焦。命门相火散行于胆、三焦、心包络，故入命门者并入三焦，此诸药入诸经之部分也。
人之五脏应五行，金木水火土，子母相生，经曰：虚则补其母，实则泻其子。又曰：子能令母实，如肾为肝母，心为肝子，故入肝者并入肾与心；肝为心母，脾为心子，故入心者并入肝与脾；心为脾母，肺为脾子，故入脾者并入心与肺；脾为肺母，肾为肺子，故入肺者并入脾与肾；肺为肾母，肝为肾子，故入肾者并入肺与肝。此五行相生，子母相应之义也。凡药各有形性气质，其入诸经有因形相类者（如连翘似心而入心，荔枝核似睾丸而入肾之类），有因性相从者（如润者走血分，燥者入气分，本乎天者亲上，本乎地者亲下之类），有因气相求者（如气香入脾，气焦入心之类），有因质相同者（如头入头，干入身，枝入肢，皮行皮，又如红花、苏木汁似血而入血之类）。自然之理，可以意得也。
有相须者，同类而不可离也（如黄柏、知母；破故纸、胡桃之类）。为使者，我之佐使也。恶者，夺我之能也。畏者，受彼之制也。反者，两不可合也。杀者，制彼之毒也。此异同之义也。
肝苦急，急食甘以缓之（肝为将军之官，其志怒，其气急，急则自伤，反为所苦，故宜食甘以缓之，则急者可平，柔能制刚也）；肝欲散，急食辛以散之，以辛补之，以酸泻之（木不宜郁，故欲以辛散之，顺其性者为补，逆其性者为泻，肝喜散而恶收，故辛为补而酸为泻）。心苦缓，急食酸以收之（心藏神，其志喜，喜则气缓而心虚神散，故宜食酸以收之）；心欲软，急食咸以软之，用咸补之，以甘泻之（心火太过则为躁越，故急宜食咸以软之，盖咸从水化，能相济也。心欲软，故以咸软为补；心苦缓，故以甘缓为泻）。脾苦湿，急食苦以燥之（脾以运化水谷，制水为事，湿胜则反伤脾土，故宜食苦以燥之）；脾欲缓，急食甘以缓之，用苦泻之，以甘补之（脾贵充和温厚，其性欲缓，故宜食甘以缓之，脾喜甘而恶苦，故苦为泻而甘为补也）。肺苦气上逆，急食苦以泄之（肺主气，行治节之令气病则上逆于肺，故急宜食苦以泄之）；肺欲收，急食酸以收之，用酸补之，以辛泻之（肺应秋气，主收敛，故宜食酸以收之，肺气宜聚不宜散，故酸收为补，辛散为泻）。肾苦燥，急食辛以润之，开腠理致津液通气也（肾为水脏，藏精者也，阴病者苦燥，故宜食辛以润之，盖辛从金化，水之母也，共能开腠理致津液者，以辛能通气也，水中有真气，惟辛能达之，气至水亦至，故可以润肾之燥）；肾欲坚，急食苦以坚之，用苦补之，以咸泻之（肾主闭藏气，贵周密，故肾欲坚，宜食苦以坚之也，苦能坚故为补，咸能软坚故为泻）。此五脏补泻之义也。
酸伤筋（酸走筋，过则伤筋而拘挛），辛胜酸（辛为金味，故胜木之酸），苦伤气（苦从火化，故伤肺气，火克金也，又如阳气性升，苦味性降，气为苦遏则不能舒伸，故苦伤气），咸胜苦（咸为水，味故胜火之苦。○按：气为苦伤而用咸胜之，此自五行相制之理，若以辛助金，而以甘泄苦，亦是捷法。盖气味以辛甘为阳，酸苦咸为阴。阴胜者制之以阳，阳胜者制之以阴，何非胜复之妙？而其中宜否，则在乎用之权变尔），甘伤肉，酸胜甘（酸为木味，故胜土之甘），辛伤皮毛（辛能散气，故伤皮毛），苦胜辛（苦为火味，故胜金之辛），咸伤血（咸从水化，故伤心血，水胜火也。食咸则渴，伤血可知），甘胜咸（甘为土味，故胜水之咸）。此五行相克之义也。
辛走气，气病无多食辛（《五味论》曰：多食之，令人洞心。洞心，透心若空也）；咸走血，血病无多食咸（血得咸则凝结而不流。《五味论》曰：多食之，令人渴）；苦走骨，骨病无多食苦（苦性沉降，阴也，骨属肾，亦阴也，骨得苦则沉，阴益甚，骨重难举矣。《五味论》曰：多食之，令人变呕）；甘走肉，肉病无多食甘（甘能缓中，善生胀满。《五味论》曰：多食之，令人悗心。悗心，心闷也）；酸走筋，筋病无多食酸（酸能收缩，筋得酸则缩。《五味论》曰：多食之，令人癃。癃，小便不利也）。此五病之所禁也。多食咸，则脉凝泣（涩同）而变色（水能克火，故病在心之脉与色也。《五味篇》曰：心病禁咸）；多食苦，则皮槁而毛拔（火能克金，故病在肺之皮毛也。《五味篇》曰：肺病禁苦）；多食辛，则筋急而爪枯（金能克木，故病在肝之筋爪也。《五味篇》曰：肝病禁辛）；多食酸，则肉胝（音支）䐢（音绉）而唇揭（胝，皮厚也，手足胼胝之谓。木能克土，故病在脾之肉与唇也。《五味篇》曰：脾病禁酸）；多食甘，则骨痛而发落（土能克水，故病在肾之骨与发也。《五味篇》曰：肾病禁甘）。此五味之所伤也。
风淫于内，治以辛凉，佐以苦甘，以甘缓之，以辛散之（风为木气，金能胜之，故治以辛凉，过于辛恐反伤其气，故佐以苦甘。苦胜辛，甘益气也。木性急，故以甘缓之；风邪胜，故以辛散之）；热淫于内，治以咸寒，佐以甘苦，以酸收之，以苦发之（热为火气，水能胜之，故治以咸寒，佐以甘苦。甘胜咸，所以防咸之过也；苦能泄，所以去热之实也。热盛于经而不敛者，以酸收之；热郁于内而不解者，以苦发之）；湿淫于内，治以苦热，佐以酸淡，以苦燥之，以淡泄之（湿为主气，燥能除之，故治以苦热。酸从木化，制土者也，故佐以酸淡。以苦燥之者，苦从火化也；以淡泄之者，淡能利窍也）；火淫于内，治以咸冷，佐以苦辛，以酸收之，以苦发之（相火，畏火也，故宜治以咸冷。苦能泄火，辛能散火，故用以为佐。酸收苦发，义与上文热淫同治）；燥淫于内，治以苦温，佐以甘辛，以苦下之（燥为金气，火能胜之。治以苦温，苦从火化也。佐以甘辛，木受金伤，以甘缓之，金之正味以辛泻之也。燥结不通则邪实于内，故当以苦下之）；寒淫于内，治以甘热，佐以苦辛，以咸泻之，以辛润之，以苦坚之（寒为水气，土能制水，热能胜寒，故治以甘热，甘从土化，热从火化也，佐以苦辛等义，如《脏气法时论》曰：肾苦燥，急食辛以润之；肾欲坚，急食苦以坚之，用苦补之，咸泻之也）。此六淫主治各有所宜也。
凡药须俟制焙毕，然后秤用，不得生秤，湿润药皆先增分两。燥乃秤之。
凡酒制升提；姜制温散；入盐走肾而软坚；用醋注肝而收敛；童便除劣性而降下；米泔去燥性而和中；乳润枯生血；蜜甘缓益元；陈壁土，藉土气以补中州；面煨、曲制，抑酷性勿伤上膈；黑豆、甘草汤渍，并解毒，致令平和；羊酥、猪脂涂烧、咸渗，骨容易脆断；去穰者免胀。去心者除烦。此制治各有所宜也。

卷一草部·山草类  ——————————————————————————————————————————————————————————————————————————————————————————

人参  ***************************
甘温微苦，大补肺中元气（东垣曰：肺主气，肺气旺则四脏之气皆旺，精自生而形自盛，十剂曰补，可去弱，人参、羊肉之类是也。人参补气，羊肉补形），泻火（得升麻补上焦泻肺火，得茯苓补下焦泻肾火，得麦冬、五味泻火而生脉，得黄芪、甘草乃甘温除大热。东垣曰：“参、芪、甘草，退火之圣药。”按：烦劳则虚而生热，得甘温以益元气而虚热自退，故亦谓之泻），生津明目（洗与服俱佳），聪耳，开心益智（心气强，则善思而多智），安精神，定惊悸（邪火退正气旺，则心肝宁而惊悸定），除烦渴（泻火故除烦，生津故止渴），通血脉（气行则血行），破坚积（气运则积化），消痰水（气旺则痰行水消）。气壮而胃自开，气和而食自化。治虚劳内伤（伤于七情六欲、饮食作劳为内伤，伤于风寒暑湿燥火为外感。如发热症，外感则发热无间，内伤则时热时止；恶寒症，外感虽絮火不除，内伤则得暖便解；头痛症，外感则常痛不休，内伤则时痛时止；外感则手背热，内伤则手心热；外感则鼻塞不通，内伤则口淡无味；外感多属有余，宜汗吐下，内伤多属不足，宜温补和），发热自汗（自汗属阳虚，盗汗属阴虚。亦有过服参、芪而汗反甚者，以阳盛阴亏，阳愈补而阴愈虚也，又宜清热养血而汗自止），多梦纷纭，虚咳喘促，心腹寒痛（蒙筌曰：歌有“肺热还伤肺”之句，唯言寒热，不辨虚实，若肺中实热者忌之，虚热者服之何害？又曰：诸痛无补法，不用参、芪，若久病虚痛何尝忌此耶？），伤寒（庸浅之辈不察虚实，但见发热，动手便攻，且曰伤寒无补法，独不观仲景立三百九十七法而治虚寒者一百有奇，垂一百一十三方而用人参、桂、附者八十有奇乎？），瘟疫（瘟疫病，阳脉濡弱，正虚也；阴脉弦紧，邪实也。正虚邪实，则一团外邪内炽，莫能解散，病固缠身为累。而冬不藏精之人触其气者，染之尤易，所以发表药中宜少用人参三五七分，以领出其邪，《寓意草》中论之最详），疟痢，滑泻，呕哕，反胃（皆健脾之力），淋沥（肺气化则溺行），胀满（发明云：胸胁逆满，由中气不足宜补之，而胀自除，经所谓塞因塞用也，俗医泥于作饱不敢用，不知少服反滋壅，多服则宣通，补之正所以导之也），老人卒倒（若无痰气阻滞者，为阳气暴脱之候，须以大剂参、附峻补元气，以先其急，随用地黄、当归、甘枸之类，填补真阴以培其本），一切血证（古人治大吐血，脉芤洪者，并用人参。脱血者须益其气，盖血不自生，须得生阳气之药乃生，阳生则阴长之义也。若单用补血，无由而生矣），胎产（胎前产后诸虚），外科阴毒（痈疽出脓后收口，其效尤神，掺药用之亦妙），小儿痘证（凡痘证颜色娇红而不苍老，或顶陷，或皮薄浆清，或痒塌泄泻，俱属气虚。若干回者，宜与鹿茸同用）。证至垂危必多用、独用（先哲于气虚血脱之证，独用人参三两，浓煎顿服，能救性命于瞬息。世之用者，些少以姑试之，或加消耗以监制之，人何赖以得生？然又当视病情而处用，于独参汤中或加童便，或加姜汁，或加附子，或加黄连，相得益彰，亦不碍其为独，如薛新甫治中风，于三生饮中加人参两许以驾驭之，此真善用独参汤者）。
产辽东（宁古台出者光红结实，船厂出者空松铅塞，并有糙有熟）。炼膏服，能回元气于无何有之乡（气不化精者，配白术，名参术膏；精不化气者，熟地倍之，名两仪膏；有火者，天冬膏对服）。制宜隔纸焙。用忌铁。茯苓为使，畏五灵脂，恶皂荚、黑豆、紫石英、人溲、咸卤，反藜芦（言闻曰：东垣理脾胃泻阴火，交泰丸内用人参、皂荚，是恶而不恶也；古方疗月闭，四物汤加人参、五灵脂，是畏而不畏也；又疗痰在胸膈，人参、藜芦同用，而取其涌越，是激其怒性也，非洞奥达权者不能知也）。
参条
乃横生芦头上者，其力甚薄，止可用以调理常病，及生津止渴，其性横行手臂，凡指臂无力者服之甚效。
参须
亦横生芦头，止而甚细者，其性与参条相同，而力尤薄（参条、参须不过得参之余气，危险之症断难倚仗）。
太子参
虽甚细，却短紧坚实，其力不下大参。
按：人参气秉阳和，功魁群草，世医每不能早用，直至万无可为然后用之，往往无及，以致世俗反归咎于君主之药，是与疾视其长上无异。世风浇漓，大率类然，可叹恨也。第亦有不宜用者，肺脉洪实，火气方逆，血热妄行，痧痘斑毒，但闷热而红点未形，伤寒始作证未定而邪热方炽，凡此之类，气木不虚，若误投之，鲜克免者（近有将人参做过，以短接长者谓之接货，以小并大者谓之合货，必先用水潮过，原汁已出，且有浆在内，其味易变，用者断勿为其所误）。
参芦
能涌吐痰涎，体虚者用之，以代瓜蒂。（丹溪曰：人参入手太阴，补阳中之阴，芦反能泻太阴之阳，亦犹麻黄根苗不同。痰在上膈，在经络，非吐不可，吐中就有发散之义。一妇性躁味厚，暑月因怒而病呃，作则举身跳动，昏不知人，其形气俱实，乃痰因怒郁，气不得降，非吐不可，以参芦半两，逆流水煎服，吐顽痰数碗，大汗，昏睡而安）
按：参芦，其味与人参同，亦能补气，微虚者用以调理颇效，未见其吐也，但其力甚缓尔（今东洋、西洋俱用此为补剂。○又人参内有一种泡松，东洋甚行，中国不行）。
珠参  ***************************
苦寒微甘，味厚体重，补肺降火下气。肺热有火者宜之。
脏寒者服之即作腹痛。郁火服之，火不透发，反生寒热。
出闽中，须多，去皮，滚水泡过，然后可用（以其苦劣之味皆在外皮，近中心则苦味减而稍甘）。
党参  ***************************
甘平，补中益气，和脾胃，除烦渴，中气微虚用以调补甚为平妥。
按：《古本草》云：参须，上党者佳。今真党参久已难得，肆中所卖党参，种类甚多，皆不堪用，唯防党性味和平，足贵。
根有狮子盘头者真（硬纹者伪也。○白党即将此参煮晒而成，原汁已出）。
土人参  ***************************
甘微寒（蒸之极透，则寒性去），气香味淡，性善下降，能伸肺经治节，使清肃下行，补气生津，治咳嗽喘逆，痰壅火升，久疟淋沥，难产经闭，泻痢由于肺热，反胃噎膈由于燥涩，凡有升无降之证，每见奇效（其参一直下行，入土最深）。
脾虚下陷、滑精梦遗俱禁用，以其下行而滑窍也。孕妇亦忌。
出江浙，俗名粉沙参（红党即将此参去皮净，煮极熟，阴干而成者，味淡无用）。
西洋人参  ***************************
苦寒微甘，味厚气薄，补肺降火，生津液，除烦倦，虚而有火者相宜。出大西洋佛兰西（形似辽东糙人参，煎之不香，其气甚薄）。
北沙参  ***************************
甘苦微寒，味淡体轻，专补肺阴，清肺火，治久咳肺痿，金受火刑者宜之。寒客肺中作嗽者勿服（人参补五脏之阳，沙参补五脏之阴，肺热者用之）。白实长大者良。恶防己，反藜芦。
南沙参
功同北参而力稍逊，色稍黄，形稍瘦，小而短，近有一种味带辣者不可用。
空沙参  ***************************
（即荠苨）
甘淡微寒，解百药毒，利肺气，和中明目，主咳嗽，消渴，强中（茎长兴盛，不交精液自出，谓之强中），疮毒疔肿（时珍曰：荠苨寒而利肺，甘而解毒，乃良品也，而世不知用，惜哉。○人参、防党参、土人参、洋参、荠苨、沙参、桔梗相似，不可不辨。沙参体虚无心而味淡，荠苨体虚无心而味甘，桔梗体坚有心而味苦，防党参体实有心而味甘，土人参体实有心而味甘淡，人参体实有心而味甘微带苦，自有余味，洋参虽似糙参，但气不香尔）。即甜桔梗（乃桔梗之一类二种）。
甘草  ***************************
味甘，生用气平，补脾胃不足而泻心火（能生肺金）；炙用气温，补三焦元气而散表寒，入和剂则补益，入汗剂则解肌（解退肌表之热），入凉剂则泻邪热，入峻剂则缓正气（姜、附加之恐其僭上，硝黄加之恐其峻下，皆缓之之意），入润剂则养阴血，能协和诸药，使之不争，生肌止痛（上主肌肉，甘能缓痛），通行十二经，解百药毒，故有国老之称。
中满证忌之（甘令人满，然亦有生用为泻者，以其能引诸药至于满所。《经》云：以甘补之，以甘泻之。是已。故《别录》、甄权并云除满，脾健运则满除也。○又甘草得茯苓则不资满而反泄满，故云下气除满，仲景有甘草泻心汤治痞满）。
大而结者良。出大同，名粉草（弹之有粉出），细者名统草。补中炙用宜大者，泻火生用宜细者（去外赤皮）。
甘草头，消肿导毒（在上部者效）宜入吐药。
甘草梢，止茎中痛，淋浊证用之（取其径达茎中也）。
白术、苦参、干漆为使，恶远志，反大戟、芫花、甘遂、海藻，然亦有并用者（胡洽治痰癖十枣汤加甘草，东垣治结核与海藻同用，丹溪治劳瘵与芫花同行，非妙达精微者不知此理）。
黄精  ***************************
甘平，补中益气，安五脏，益脾胃，润心肺，填精髓，助筋骨，除风湿，下三尸虫，以其得坤土之精粹，久服不饥（气满则不饥），却病延年。
似玉竹而稍大，黄白多须，故俗呼为玉竹黄精。又一种似白及，俗呼为白及黄精，又名山生姜，恐非真者。去须九蒸九晒用（每蒸一次必半日方透）。
萎蕤（即玉竹）  ***************************
甘平，补中益气，除烦渴，润心肺，治风淫湿毒，目痛眦烂（风湿），寒热痁疟，中风不能动摇，头痛腰痛（凡头痛不止者属外感，宜发散；乍痛乍止者属内伤，宜补虚。又有偏头风，左属风与血虚，右属痰热与气虚。腰痛亦有肾虚、气滞、痰积、瘀血、风寒湿热之不同，凡挟虚挟风湿者宜萎蕤），茎寒，自汗，一切不足之证，用代参、地，不寒不燥，大有殊功。
去毛，蜜水或酒浸蒸用。畏咸卤。熬膏良。
黄芪  ***************************
甘温，生用固表，无汗能发，有汗能止（丹溪曰：黄芪大补阳虚自汗。若表虚有邪，发汗不出者，服此又能自汗）。温分肉，实腠理，补肺气，泻阴火，解肌热，炙用补中，益元气，温三焦，壮脾胃（脾胃一虚，土不能生金，则肺气先绝，脾胃缓和则肺旺，而肌表固实，补中即所以固表也），生血生肌（气能生血，血充则肉长），排脓，内托疮痈圣药（毒气化则成脓，补气故能内托痈疽。不能成脓者，死不治，毒气盛而元气衰也。痘症亦然）。痘证不起，阳虚无热者宜之（合人参、甘草、生姜为保元汤，治痘虚不起，或加芎藭、官桂、糯米助之。王好古曰：实卫气是表药，益脾胃是中州药，治伤寒尺脉不至、补肾元是里药。甄权谓其补肾者，气为水母也。《日华》谓其止崩带者，气旺则无陷下之患也。蒙筌曰：补气药多，补血药亦从而补气；补血药多，补气药亦从而补血。益气汤虽用当归，因势寡，功被参芪所据；补血汤黄芪数倍于当归，亦从当归所引而补血。补血汤黄芪一两，当归二钱，气药多而云补血者，气能生血，又有当归为引也）。
为补药之长，故名“耆”。外白中黄，金井玉阑，坚实肥大而嫩者，名绵芪，最良。入补中药搥扁，蜜炙，如欲其稍降，盐水炒（有谓补肾及崩带淋浊药，宜盐水炒。汪讱庵曰：此说非也。前症用黄芪，非欲抑黄芪使入肾也，取其补中升气，则肾受荫而崩带淋浊之病自愈也。有上病下取，下病上取，补彼经而益及此经者，此类是也），达表生用，或酒炒亦可。茯苓为使，恶龟甲，白鲜皮，畏防风（东垣曰：黄芪得防风，其功益大，乃相畏而更以相使也）。按：黄芪极滞，胃口胸胃不宽者勿用；实表，有表邪及表旺者勿用；助气，气实者勿用；多怒则肝气不和亦禁用；阴虚者宜少用，恐升气于表而里愈虚尔（用盐水炒，以制其升性亦得）。熬膏良。
野白术  ***************************
甘补脾，温和中，苦燥湿（经曰：脾恶湿，急食苦以燥之），本善补气，同补血药用，亦能补血（气能生血），无汗能发，有汗能止（发汗加辛散之味，止汗同芪、芍之类），补脾则能进饮食，祛劳倦（脾主四肢，虚则四肢倦怠），止肌热（脾主肌肉），化癥癖（癥癖因脾虚不运者，宜用此以健脾，脾运则积化也），和中，则能已呕吐，定痛安胎（得黄芩清胎热，得艾疗胎寒，得参大补胎元之弱，盖胎系于脾，脾虚则蒂无所附，故易落），燥湿则能利小便，生津液（既燥湿而又生津何也，汪机曰：脾恶湿，湿胜则气不得施化，津何由生，用白术以除其湿，则气得周流而津液生矣），止泄泻，化胃经痰水（土旺自能胜湿），理心下急满（脾胃健于转输），利腰脐血结，去周身湿痹（二证皆湿停为患，湿去则安矣）。按：白术赞云：味重，金浆芳踰玉液，百邪外御，六腑内充，察草木之胜速，益于已者，木有如白术之多功也（《寓意草》中载蒋中尊病伤寒，临危求肉汁淘饭，食毕大叫一声而逝。门人间临危索饭之时，尚有法可救否，喻嘉言曰：独参汤可以救之。曾治一孕妇伤寒，表汗过后，忽唤婢作伸冤之声，知其扰动阳气，急迫无奈，令进参汤，不可捷得，遂将白术三两，熬浓汁一碗与服，即时安妥，凡力艰不能服参者，重用野术颇可代之，下焦阴气不脱，而上焦阳气骤脱者，大能起死回生）。
产于潜者最佳，今甚难得，即浙江诸山出者俱可用，俗称为天生术，有鹤颈甚长，内有朱砂点术上，有须者尤佳，以其得土气，厚须乃其余气也，其次出宣歙者名狗头术，冬月采者佳，用糯米泄浸（借谷气以和脾），陈壁土炒（藉土气以助脾），或蜜水炒，人乳拌用（润以制其燥○凡炒白术止宜炒黄，若炒焦则气味全失），熬膏良。
种白术  ***************************
止可用以调补常病之虚者，及病后调理脾胃，若生死关头断难恃以为治。阴虚燥渴，肝肾有筑筑动气者，勿服。种术俗称为粪术，乃粪力浇灌而大者，并无鹤颈与须，反肥大于野术，产台州（云术形长大，性燥劣，人或切片以杂之）。江西白术其形甚小，与浙江野术相似，虽有鹤颈而甚短，其体坚实其味苦劣（知野术不可得，唯用白术为稳余，俱不可用）。
苍术  ***************************
苦温辛烈，燥胃强脾，发汗除湿，能升发胃中阳气（上行雄壮能除湿，治中气下陷，下安太阴，使邪气不入脾），止吐泻，逐痰水（许叔微曰：苍术能破水饮之洴囊，盖燥脾以去湿，崇土以填科，曰用苍术一斤，大枣五十枚，去皮捣，油麻半两，水二盏，研泸汁和丸，名神术丸。丹溪曰：实脾土，燥脾湿，是治痰之本），消肿满，辟恶气（为除邪气之上品，辟一切岚瘴邪恶鬼气，阴湿处焚之佳），散风寒湿，为治痿要药（阳明虚则宗筋纵弛带脉不引，故痿促，苍术阳明经药，经曰：治痿独取阳明，合黄柏为二妙散，加牛膝名三妙散）。又能总解痰火气血湿食六郁（丹溪曰：诸郁皆因传化失常，气不得升降，病在中焦将欲升之必先降之，将欲降之必先升之。越鞠丸用苍术、香附、苍术，能径入诸经，疏泄阳明之湿，通行敛涩，香附乃阴中快气之药，一升一降，故郁散而平）。及脾湿下流，肠风带浊（带浊赤者，热伤血分，白者湿伤气分，并有寒热二症，亦有因痰而带浊者，宜二陈加二术升柴）。燥结多汗者，忌用。出茅山，坚小有朱砂点者良。糯米泔浸，焙干，同芝麻炒，以制其燥，二术皆防风、地榆为使，古本草不分苍、白，陶隐居分两种，始各施用。
桔梗  ***************************
苦辛平，色白属金入肺（气分），泻热，兼入手少阴心，足阳明胃经，开提气血，表散寒邪，清利头目咽喉，开胸膈滞气，凡痰壅喘促，鼻塞（肺气不利）目赤，喉痹咽痛（两少阴火），齿痛（阳明风热），口疮肺痈干咳，（火郁在肺），胸膈刺痛（火郁上焦），腹痛肠鸣（肺火郁于去肠）。并宜苦梗以开之，为诸药舟楫，载之上浮，能引苦泄峻下之剂至于至高之分成功（既上行而又能下气何也？肺主气，肺金清浊气自下行耳，枳桔汤治胸中痞满不痛，取其能通肺利膈下气也，甘桔汤通治咽喉口舌诸病，取其苦辛散寒，甘平除热也）。去浮皮，泔浸微炒，畏龙胆、白及，忌猪肉（本经桔梗一名荠苨，盖桔梗荠苨乃一类，有甜苦二种，《别录》始分荠苨条）。
天麻  ***************************
辛温入肝经气分，通血脉疏痰气，治诸风眩掉，头旋眼黑，语言不遂，风湿㿏痹，小儿惊痫（诸风眩掉皆属肝木，肝病不能荣筋，故见前证，天麻入厥阴而治诸疾，肝气和平诸疾自瘳）。血液衰少及非真中风者忌用（风药能燥血故也，按风药同养血药用，制其燥也，养血药同搜风药用，宜其滞也，古云治风先治血，血行风自灭）。根类，王瓜，茎名赤箭，明亮坚实者佳，湿纸包煨熟，切片酒浸一宿，焙。
秦艽  ***************************
苦燥湿，辛散风，去肠胃之热，疏肝胆之气，活血荣筋（风药中润剂，散药中补剂），治风寒湿痹（经曰：风寒湿三气杂至合而为痹，风胜为行痹，寒胜为痛痹，湿胜为着痹，痹在于骨则体重，在脉则血涩，在筋则拘挛，在肉则不仁，在皮则寒），通身挛急，潮热骨蒸（时珍曰：手足阳明经药兼入肝胆，阳明有湿则手足酸痛，寒热有热则日晡潮热骨蒸，《圣惠方》治急劳烦热，秦艽、柴胡各一两，甘草五钱，为末，每服三钱。又方治小儿骨蒸潮热，食减瘦弱，秦艽、甘草各一钱，每服一二钱，钱乙加薄荷五钱），疸黄酒毒，肠风泻血，口噤牙痛（齿下龈属手阳明大肠经，张洁古曰：秦艽能去下牙痛及本经风湿）。湿胜风淫之证，利大小便（牛乳点服，兼治黄疸烦渴便赤），下部虚寒，小便不禁，大便滑者，忌用。形作罗纹相交长大黄白，左纹者良，菖蒲为使，畏牛乳。
柴胡  ***************************
苦微寒，味薄气升为阳，主阳气下陷，能引清气上行，而平少阳厥阴之邪热（肝胆心包三焦相火，时珍曰：行少阳黄芩为佐，行厥阴黄连为佐），宣畅气血，散结调经（人第知柴胡能发表，而不知柴胡最能和里），为足少阳胆经表药（胆为清浄之腑，无出无入，其经在半表半里，法当和解，小柴胡汤之类是也，若病在太阳，服之太早，则引贼入门；若病入阴经，复服柴胡则重虚其表，最宜详慎）。治伤寒邪热，痰热结实，心下烦热，诸疟寒热（东垣曰：诸疟以柴胡为君，佐以引经之药，《医门法律》云：疟发必有寒有热。盖外邪伏于半表半里，适在少阳所主之界，入与阴争，阳胜则热，出与阳争，阴胜则寒，即纯热无寒，为瘅疟、温疟。纯寒无热，为牝疟。要皆自少阳而造其极偏，补偏救弊，亦必还返少阳之界，使阴阳协和而后愈也。谓少阳而兼他经则有之，谓他经而不涉少阳。则不成其为疟矣。脉纵屡迁而弦之，一字实贯彻之也），头眩呕吐（邪在半表半里，则多呕吐），目赤、胸痞胁痛（凡胁病多是肝木有余，宜小柴胡汤加青皮、川芎、白芍），口苦耳聋（皆肝胆之邪），热入血室（卫为血海，即血室也，男女皆有之，柴胡在脏主血，在经主气），胎前产后诸热，小儿痘证，能散十二经疮疽，血凝气聚功同连翘（连翘治血热，柴胡治气热，为少异）。阴虚火炎，气升者禁用。北产如前胡而软者良，南产强硬不堪用。外感生用，内伤升气酒炒用根，治中及下降用梢，有汗咳者蜜水拌炒，前胡、半夏为使，恶皂角。按：柴胡所用甚多，今药客入山收买将白头翁、丹参、小前胡、远志苗等俱杂在内，谓之统柴胡药，肆中俱切为饮片，其实真柴胡无几，须拣去别种，用净柴胡为要。
银州柴胡
治虚劳肌热，骨蒸劳疟，热从髓出，小儿五疳羸热。根长尺余，微白。
前胡  ***************************
辛以畅肺，解风寒；甘以入脾，理胸腹（气香）；苦泄厥阴（肝）之热；寒散太阳（膀胱）之邪，性阴而降，功专下气，气下则火降而痰消（气有余便是火，火则生痰），能除实热，治痰热哮喘，咳嗽呕逆，痞膈霍乱（乃手足太阴阳明之药，与柴胡纯阳上升，入少阳厥阴者不同）。无实热与外感者忌用。（柴胡、前胡均是风药，但柴性升，前性降为异，肝胆经风痰非前不除）。味甘气香，性软，冬月采者良，内有硬者名雄，前胡须拣去勿用，半夏为使，恶皂荚，忌火。
独活  ***************************
辛苦微温，气缓善搜，入足少阴气分（肾），以理伏风，治本经伤风头痛，头晕目眩（宜与细辛同用），风热齿痛（文潞公药准用独活、地黄等分为末，每服三钱），痉痫湿痹（项背强直，手足反张曰痉，湿流关节痛而烦曰湿痹，风胜湿故二活兼能去湿），奔豚疝瘕（肾积日奔豚，风寒湿客于肾家所致，疝瘕亦然）。古方唯用独活，后人分二种，以形虚大有臼如鬼眼，节疎色黄者为独活，色紫节密气猛烈者为羌活，并出蜀汉，又云：自西羌来者为羌活，（故又名胡王使者。○喻嘉言曰：羌活之独本者即真独活）
羌活  ***************************
辛苦性温，气雄而散，味薄上升，入足太阳（膀胱），以理游风，兼入足少阴厥阴气分（肾肝），泻肝气，搜肝风，治风湿相搏，本经头痛（同川芎治太阳少阴头痛，凡头痛多用风药，以巅顶之上惟风可到也），督脉为病（督脉并太阳经）脊强而厥，刚痉柔痉（无汗为刚，有汗为柔，亦有血虚发痉者，大约风证宜二活，血虚忌用），中风不语（真中风者宜之，若气血亏虚者大忌），头旋目赤，散肌表八风之邪，利周身百节之痛，为却乱反正之主药。若血虚头痛，遍身痛者，此属内证，二活并禁用。
防风  ***************************
辛甘微温，升浮为阳，搜肝泻肺，散头目滞气，经络留湿，主上部见血（用之为使，亦能治崩），上焦风邪，头痛目眩，脊痛项强，周身尽痛，太阳经证（膀胱。徐之才曰：得葱白能行周身），又行脾胃二经，为去风胜湿之要药（凡风药皆能胜湿。东垣曰：卒伍卑贱之职，随所引而至，乃风药中润剂，若补脾胃非此引用不能行），散目赤疮疡。若血虚痉急，头痛不因风寒（内伤），泄泻不因寒湿，火升作嗽，阴虚盗汗，阳虚自汗者并禁用。（同黄芪、白芍又能实表止汗，合黄芪、白术名玉屏风散，固表圣药，黄芪得防风而功益大，乃相畏而更相使也）。青州黄润者良，上部用身，下部用梢，畏萆薢，恶干姜、白蔹、芫花，杀附子毒。
升麻  ***************************
甘辛微苦，足阳明太阴引经药（脾胃参芪上行，须此引之），亦入手阳明太阴（大肠、肺），表散风邪（引葱白散，散阳明风邪，同葛根能发阳明之汗，引石膏主阳明头痛，齿痛），升散火郁，能升阳气于至阴之下，引甘温之药上行以补卫气之散，而实其表（柴胡引少阳清气上行，升麻引阳明清气上行，故补中汤用为佐使）治时气毒疠头痛（阳明头痛，痛连齿颊），寒热肺痿吐脓，下痢后重（后重者气滞也，气滞于中必上行而后能下降，有病大小便秘滞，用通利药而罔效，重用升麻而反通，丹溪曰：气升则水自降），久泄（经曰：清气在下，则生飱泄），脱肛，崩中，带下（能缓带脉之缩急），痘疮（升葛汤，初发热时可用，痘出后或下陷泄泻者，可少用，否则见点之后必不可用为其解散也），斑疹（成朵如锦纹者为斑，隐隐见红点者为疹，盖胃热失下，冲入小阳则助相火而成斑，冲入少阴则助君火而成疹，又有内伤阴证见斑疹者，微红而稀少，此胃气极虚，逼其无根之火游行于外，当补益气血，使中有主则气不外游，血不外散，忌用升散之品），风热疮痈，解百药毒，吐蛊毒，杀精鬼（性阳气升，味甘故也）。阴虚火升者忌用。（下元虚者用此升之，则下元愈虚，朱肱《活人书》言：瘀血入里，吐衄血者犀角地黄汤，乃阳明圣药，如无犀角代以升麻，二药性味相远，何以云代，盖以升麻能引诸药同入阳明也，朱二允曰：升麻性升，犀角性降，用犀角止血乃借其下降之气，清心肝之火使血下行归经耳，倘误用升麻，血随气升不愈，涌出不止，乎古方未可尽泥也）。里白外黑，紧实者良，名鬼脸升麻，去须芦用（或有参芪补剂须用升、柴而又恐其太升发者，并用蜜水炒之，别有一种绿升麻，缪仲醇用治下痢，每每有验）。
细辛  ***************************
辛温，散风寒，故诸风痹痛，咳嗽上气，头痛脊强者宜之（专治少阴之头痛）。辛散浮热，故口疮喉痹（少阴火）。鼻渊齿䘌者宜之（虫蚀脓烂），水停心下则肾燥，细辛之辛能行水气以润之，（肾燥者心亦躁，火屈于水故躁也，经曰：肾苦燥，急食辛以润之）。虽手少阴引经（心）乃足少阴本药（肾），能通精气，利九窍，故惊痫耳聋鼻齆（鼻塞不闻香臭也，风塞入脑，故气不宜通，寒宜表，热宜清，有瘜肉者为末吹鼻）。风眼泪下，倒睫便涩者，宜之温经发汗（能发少阴之汗，仲景治少阴证反发热者，麻黄附子细辛汤乃治邪在里之表剂）。行血下乳，散结破痰。味厚性烈，不可多用。味极辛，产华阴者良，北产者细而香，南产者稍大而不香，名土辛，又名马辛（以其叶似马蹄也）。拣去双叶者用，恶黄芪、山茱，畏硝石、滑石，反藜芦。
远志  ***************************
苦泄热，温行气，辛散郁，主手少阴（心），能通肾气，上达于心，强志益智，聪耳明目，利九窍，治迷惑善忘，惊悸梦泄（诸证皆因心肾不交所致，远志能交心肾，故治之）。皮肤中热，肾积奔豚，一切痈疽，敷服皆奇（经疏曰：痈疽皆从七情忧郁，恼怒而得，远志辛能散郁）。并善豁痰。按：远志能交通心肾，并无补性，虚而挟滞者，同养血补气药用之，资其宣导臻于太和不可多用，独用纯虚无滞者忌。产祥符县，去心，甘草水浸一宿用，畏珍珠、藜芦，得茯苓、龙骨良。
金毛狗脊  ***************************
苦坚肾，甘益血（滋肝），温养气，治失溺不节（益肾），脚弱腰痛，寒湿周痹（经曰：内不在脏腑，而外未发于皮，独居分肉之间，真气不能周，故曰周痹），除风虚，强机关利俯仰（滋肾益肝，则骨健而筋强）。有黄毛如狗形故名，去毛切，酒拌蒸，萆薢为使，熬膏良。
淫羊藿  ***************************
辛香甘温，入肝肾，补命门，益精气，坚筋骨，利小便，治绝阳不兴，绝阴不产，冷风劳气，四肢不仁（手足麻木）。相火易动，远之。一名仙灵脾，北部淫羊一日百合，食此藿所致故名。去枝，羊脂拌炒，山药为使，得酒良。
巴戟天  ***************************
甘辛微温，入肾经血分，强阴益精，治五劳七伤，散风湿，治风气脚气，水肿。阴虚而相火炽者，忌服。根如连珠，击破中紫而鲜洁者伪也，中虽紫微有白糁粉色而理小暗者真也，蜀产佳（山葎根似巴戟但色白，人或醋煮以乱之），去心，酒浸焙用。覆盆子为使，恶丹参。
琐阳  ***************************
甘温补阴，益精兴阳，润燥养筋（强筋故能兴阳），治痿弱，滑大肠（便燥者啖之，可代苁蓉，煮粥弥佳）。泄泻，及阳易举而精不固者忌之。鳞甲栉比状类男阳，酥炙。
肉苁蓉  ***************************
甘酸咸温，入肾经血分，补命门相火，滋润五脏，益髓强筋，治五劳七伤，绝阳不兴，绝阴不产，腰膝冷痛，峻补精血（时珍曰：补而不峻，故有苁蓉之号），骤用恐妨心，滑大便。功用与琐阳相仿，禁忌亦同。长大如臂，重至斤许，有松子鳞甲者良，酒浸一宿，刷去浮甲，劈破除内筋膜，酒蒸半日又酥炙用，忌铁（苏恭曰：今人所用多草苁蓉，功力稍劣）。
白及  ***************************
苦辛而平，性涩而收，得秋金之令，入肺止吐血（摘玄云试血法，吐水内浮者肺血也，沉者肝血也，半浮沉者心血也，各随所见，以羊肺、肝、心蘸白及末日日服之佳）。肺损者能复生之（以有形生有形也，人之五脏惟肺叶损坏者可以复生），治跌打折骨（酒服二钱），汤火灼伤（油调末敷），恶疮痈肿，败疽死肌，去腐，逐瘀生新，除面上皯疱（皯，音干去声，而黑气。疱，音炮，面疮也），涂手足皲裂，令人肌滑。紫石英为使，畏杏仁，反乌头。
三七  ***************************
（一名山漆）
甘苦微温，散血定痛，治吐血，衄血，血痢，血崩，目赤痈肿（醋磨涂即散，已破者为末掺之）。为金疮杖疮要药（杖时先服一二钱，则血不冲心，杖后敷之去瘀消肿，易愈。大抵阳明厥阴血分之药，故治血病）。能损新血，无瘀者勿用。从广西山洞来者，略似白及，长者如老干地黄，有节，味微甘，颇似人参，以末掺猪血中，血化为水者真，（又有一种叶似菊艾，而劲厚有岐尖，茎有赤棱，夏秋开黄花，蕊如金丝盘纽可爱，而气不香，根大如牛蒡，味甘极易繁衍，云：是三七，治金疮折伤血病甚效，与南中来者不同）。
地榆  ***************************
苦酸微寒，性沉而涩（收汗止血，皆酸敛之功），入下焦，除血热，治吐衄，崩中，肠风（血鲜者为肠风，随感而见也，血瘀者为脏毒，积久而发也，粪前为近血，出肠胃；粪后为远血，出肺肝），血痢（苏颂曰：古方断下多用之）。气血虚寒及初起者，禁用。似柳根，外黑里红，取上截炒黑用，梢反行血，得发良，恶麦冬。
丹参  ***************************
气平而降，味苦色赤，入心与包络，破宿血，生新血（瘀去然后生新），安生胎（养血），堕死胎（去瘀），调经脉（风寒湿热袭伤营血，则经水不调，先期属热，后期属寒，又有血虚、血瘀、气滞、痰阻之不同。大抵妇人之病，首重调经，经调则百病散），除烦热，功兼四物（一味丹参散，功同四物汤）为女科要药，治冷热劳骨节痛，风痹不随（手足缓散，不随人用，经曰：足受血而能步，掌受血而能握），癥瘕（癥者，有块可征。瘕者，假也，移动聚散无常。须分别治），血虚、血瘀之候，又治目赤疝痛，疮疥肿毒，排脓生肌（郑奠一曰：丹参养神定智，通利血脉，实有神验）。虽能补血，长于行血，无瘀斟酌用之。畏咸水，忌醋，反藜芦。
玄参  ***************************
苦咸微寒，纯阴入肾，泻无根浮游之火（肾水受伤，真阴失守，孤阳无根，发为火病），益精明目，利咽喉，通二便，治骨蒸传尸，伤寒阳毒发斑，懊憹（郁闷不舒）烦渴，温疟喉痹，咽痛（本肾药而治上焦火证，壮水以制火也，肾脉贯肝膈入肺中，循喉咙，系舌本，肾虚则相火上炎，此喉痹咽痛咳嗽吐血之所由来也，潮热骨蒸亦本于此），瘰疬结核（寒散火，咸软坚），痈疽鼠瘘。脾虚泄泻者忌用。蒸过再焙，勿犯铜器，恶黄芪、山茱、姜、枣，反藜芦。
苦参  ***************************
苦燥湿，寒胜热，沉阴主肾，补阴养肝胆，安五脏（湿热去，则气血和平，而五脏自安），利九窍，消痈解毒，明目止泪（泪为肝热），治梦遗（白术、牡蛎倍之，雄猪肚丸，亦治赤白带下），血痢（纯下清血者，风伤肝也，宜散风凉血，下如豆汁者，湿伤脾也，宜清热渗湿），肠风溺赤，黄疸酒毒，又能祛风（热极生风），逐水杀虫（虫因湿生），治大风疥癞。大苦大寒，肝肾虚而无热者勿服（张从正曰：凡药皆毒也，虽苦参、甘草不可不谓之毒，久服必偏胜为患。经曰：五味入胃，各归其所喜攻，久而增气，物化之常也，气增而久，天之由也。王冰注曰：气增不已，则脏有偏胜，偏胜则脏有偏绝，故令人暴天。笔谈云：久用苦参擦牙，遂病腰痛，由其气伤肾也。经又曰：大毒治病十去其六，常毒治病十去其七，小毒治病十去其八，无毒治病十去其九，谷肉果菜食养尽之，无使过之，伤其正也。东坡云：药能医病，不能养人，食能养人，不能医病。○按：人参补脾，沙参补肺，紫参补肝，丹参补心，玄参补肾，苦参不在五参之内，然名参者皆补）。糯米泔浸，去腥气，蒸用。玄参为使，恶贝母、菟丝、漏芦，反藜芦。
龙胆草  ***************************
大苦大寒，沉阴下行，入肝胆而泻火，兼入膀胱肾经，除下焦之湿热，与防己同功，酒浸亦能外行，上行治骨间寒热（肾主骨），惊痫邪气（肝经），煈邪气温热，热痢疸黄，脚气（足伤湿热则成脚气，肿而痛者为湿，脚气宜清热利湿，搜风痛而不肿挛缩枯细者名干脚气，宜养血润燥舒筋）。咽喉风热，赤睛弩肉（泻肝胆火，能明目。元素曰：柴胡为主，龙胆为使，目疾要药。讱庵曰：若目疾初起，宜发散，忌用寒凉），痈疽疮疥。大损胃气，无实火者忌之。甘草水浸一宿，曝用，小豆、贯众为使，忌地黄。
黄连  ***************************
大苦大寒，入心泻火（海藏曰：泻心实泻脾也，实则泻其子），镇肝凉血（凡治血，防风为上部之使，黄连为中部之使，地榆为下部之使），燥湿开郁，解渴（单用能治消渴），除烦，消心瘀（能去心窍恶血），止盗汗（凉心），治肠澼泻痢（便血曰澼，有脏连丸，因湿热而痢者，黄连为要药。嘉言曰：下痢必先汗解其外，后调其内，首用辛凉以解表，次用苦寒以清里。○下痢有虚实寒热之分，白属气分，红属血分，红热白寒之说非也，实热宜黄连，虚寒宜温补），痞满（燥湿开郁，仲景治九种心下痞，五等泻心汤皆用之），嘈杂吞酸吐酸（因肝火郁而成者，宜黄连、吴茱茰降火开郁），腹痛心痛伏梁（心积），目痛眦伤（人乳浸点或合归、芍等分煎汤热洗，散热活血亦佳），痈疽疮疥（诸疮痛痒皆属心火），酒毒明目（传信方羊肝一具，黄连一两，捣丸治目疾名羊肝丸），定惊（镇肝），止呕（奠一曰：热郁恶心，兀兀欲吐，用黄连数分，甚效），解毒除疳（同猪肚蒸为丸），杀蛔（蛔得苦则伏），虚寒为病大忌（久服黄连、苦参，反热从火化也。讱庵曰：炎上作苦，味苦必燥，燥则热矣，且苦寒沉阴肃杀，伐伤生和之气也。○或用甘草以调其苦，或加人参以节制之，其庶几乎）。出宣州者，粗肥，出四川者，瘦小，毛多刺多（能刺手），状类鹰爪连珠者良（新山连毛少刺少，不能刺手，色反黄，皮色反光细，服之损人），去毛治心火，生用肝胆火，猪胆汁炒上焦火，酒炒中焦火，姜汁炒下焦火，盐水或童便炒食积火，黄土炒湿热在气分，吴茱茰汤炒在血分，干漆水或醋炒点眼赤，人乳浸（时珍曰：诸法不独为之引导，盖辛热制其苦寒，咸寒制其燥性，用者详之）。黄芩、龙骨为使，恶菊花、玄参、僵蚕、白鲜皮，畏款冬、牛膝，忌猪肉（时珍曰：方有脏连丸，黄连猪肚丸，岂忌肉而不忌脏腑乎），杀乌头、巴豆毒。
胡黄连  ***************************
其性味功用并似黄连（故名），今诸家俱用以治小儿潮热五疳等证（喻嘉言曰：凡治小儿五疳，即大人五劳也，幼科知用五疳之成方，而不知五劳之曲折次第，初起者，治之可以得效，胃虚者，服之有死而已，盖胆草、芦荟、黄连、胡黄连之类，极苦大寒，儿不能胜尔，大方亦然。设妄谓五脏虚劳之外又有实劳，而恣用苦寒诸药如是死者，医杀之尔），解吃烟毒（允曰：解吃烟毒，合茶服之效）。出波斯国，今秦陇南海亦有之，心黑外黄，折之尘出如烟者乃为真也，其禁忌畏恶俱同黄连。
黄芩  ***************************
苦入心，寒胜热，泻中焦实火，除脾家湿热，治澼痢腹痛（寒痛忌用，凡腹痛有寒热、虚实、食积、瘀血、痰湿之不同，寒宜温，热宜清，虚宜补，实宜攻，食宜消导，瘀血宜行散，湿痰宜化痰利湿，痛时手不可按者为实痛，按之痛止者为虚痛），寒热往来（邪在少阳），黄疸，五淋，血闭（实热在血分），气逆，痈疽疮疡及诸失血，降痰（丹溪曰：黄芩降痰假其降火也，痰因火动当先降火），解渴安胎（胎孕宜清热凉血，血不妄行则胎安），酒炒则上行泻肺火，利胸中气（肺主气，热伤气，泻热所以利气），治上焦之风热，湿热（丹溪曰：黄芩上、中二焦药），火嗽喉腥（五臭肺为腥），目赤肿痛（黄芩得柴胡退寒热，得芍药治痢，得厚朴、黄连止腹痛，得桑皮泻肺火，得白术安胎之圣药。时珍曰：仲景治少阳证小柴胡汤，太阳少阳合病下痢黄芩汤，少阳证下后心满泻心汤并用之。盖黄芩苦寒，入心泻热，除脾家湿热，使胃火不流入肺，不致刑金，即所以保肺也，肺虚不宜者，苦寒伤土损其母也，少阳证虽在半表半里，而心膈痞满，实兼心肺上焦之邪，心烦喜呕，默默不欲食，又兼脾胃中焦之证，故用黄芩以治手足少阳相火，黄芩亦少阳药也。杨士瀛曰：柴胡退热不及黄芩。时珍曰：柴胡乃苦以发之散火之标也，黄芩乃寒，能胜热折火之本也。东垣治肺热身如火燎，烦躁引饮而昼盛者，宜一味黄芩汤以泻肺经气分之火，黄芩一两煎服，《本事方》治崩中暴下）。苦寒伤胃，虚寒者均之宜戒，胎前若非实热而服之，阴损胎元矣。中虚者名枯芩即片芩，泻肺火，清肌表之热（轻飘者上行），内实者名条芩即子芩，泻大肠火（坚重者下降）。上行酒炒，泻肝胆火猪胆汁炒。山茱、龙骨为使，畏丹皮、丹砂。
紫草  ***************************
甘咸气寒，入厥阴血分（心包肝），凉血活血，利九窍通二便（咸寒性滑），治心腹邪气（即热也），及虚疮，血热毒甚，二便闭涩者（血热则毒闭，得紫草凉之，则血行而毒出。《活幼心书》云：紫草性寒，小儿脾实者可用，脾虚者能作泻。古方惟用茸，取其初得阳气以类触类，用发痘疮，今人不达此理，一概用之误矣）。便滑者勿用。去头须，酒洗。
知母  ***************************
辛苦寒滑，泻下焦有余之火（膀胱邪热肾命相火），因而上清肺金（兼泻胃热），入二经气分（黄柏入二经血分，故二药每相须而行），润肾滋阴，消痰定嗽，止渴除烦（火入于肺则烦，泻肾家有余之火，是其本功，至于清金诸效良，由相火不炎自当驯至也），安胎（能去胎前之热），治伤寒烦热，蓐劳骨蒸（退有汗之骨蒸），利二便，消浮肿（小便利，则肿消。东垣曰：热在上焦气分，结秘而渴，乃肺中伏热不能生水，膀胱绝其化源，宜用渗湿之药，泻火清金，滋水之化源；热在下焦血分，便秘而不渴，乃真水不足，膀胱干涸，无阴则阳无以化，宜用黄柏、知母大苦寒之药，滋肾与膀胱之阴，而阳自化，小便自通。丹溪曰：小便不通，有热，有湿，有气结于下，宜清宜燥宜升，又有隔二、隔三之治。如肺不燥但膀胱热，宜泻膀胱，此正治，如因肺热不能生水，则清肺此隔二之治。如因脾湿不运而精不上升，故肺不能生水，则燥胃健脾此隔三之治。泻膀胱黄柏、知母之类，清肺车前、茯苓之类，燥脾二术之类。○凡病皆有隔二、隔三之治，不独便秘也）。伤胃滑肠，令人作泻（李士材曰：苦寒肃杀，非长养万物者也，世以其滋阴，用治虚损，则如水益湥矣）。得酒良，上行酒浸，下行盐水拌。忌铁。
贝母  ***************************
微寒苦，泻心火，辛散肺郁（入肺经气分，心火降则肺气宁，诗曰：言采其虻虻即贝母也，取其解郁），润心肺，化燥痰，治虚劳烦热，咳嗽上气，吐血咯血，肺痿肺痈，喉痹目眩（火热上攻），淋沥（小肠邪热，心与小肠相为表里，肺为气化之源），瘿瘤（化痰），乳闭产难，功专散结除热，敷恶疮敛疮口（火降邪散，疮口自敛，非贝母性敛也）。能入肺治燥，非脾家所喜（汪机曰：俗以半夏燥毒，代以贝母，不知贝母寒润，主肺家燥痰，半夏温燥，主脾家湿痰，何可代也。故凡风寒湿滞诸痰，贝母非所宜也，宜用半夏、南星）。川产，开瓣圆正，底平者真，独颗无瓣底，不平不圆正者伪也。去心，糯米炒黄，捣用。厚朴、白薇为使，畏秦艽，反乌头。
白头翁  ***************************
苦坚肾，寒凉血，入阳明血分（胃、大肠），治热毒血痢（仲景治热痢有白头翁汤，合黄连，黄柏，秦皮。东垣曰：肾欲坚，急食苦以坚之，痢则下焦虚，故以纯苦之剂坚之），温疟寒热，齿痛骨痛（肾主齿骨，龈属阳明），鼻衄秃疮，瘰疬疝瘕，血痔偏坠（捣敷患处），明目消疣。血分无热者忌。药肆中多于统柴胡内拣出用之，然必头止有白毛者方真，得酒良。
白前  ***************************
辛甘微寒，长于降气，下痰止嗽，治肺气壅实（喉中作水鸡声者，服之立愈），胸膈逆满。肺实者宜，否则忌也。似牛膝，粗长坚直，脆而易断者，白前也。短小柔软，能弯不断者，白薇也（近道多有形色颇同，以此别之）。去头须，甘草水浸一伏时，焙用。忌羊肉。
白薇  ***************************
苦咸而寒，阳明冲任之药，利阴气，下水气，主中风身热，支满，忽忽不知人（阴虚火旺，则内热生风，火气焚灼，故身热支满，痰随火涌，故不知人），血厥（汗出过多，血少阳气独上，气塞不行而厥，妇人尤多此证，宜白薇汤，白薇、当归各一两，参五钱，甘草钱半，每服五钱），热淋温疟，寒热酸痛（寒热作，则营气不能内荣，故酸痛），妇人伤中淋露（血热千金白薇散，治胎前、产后遗尿不知时，白薇、白芍等分，酒调服。丹溪曰：此即河间所谓热甚廷孔郁结，神无所依，不能收禁之意也，廷孔女人溺孔也），产虚烦呕（经疏云：古方调经种子往往用之，盖不孕缘于血热，而其源起于真阴不足，阳胜而内热，故营血日枯也，益阴清热则血自生，旺而有子矣，须佐以归、地、芍药、杜仲、苁蓉等药）。血热相宜，血虚则忌。似牛膝而短小柔软，去须酒洗。恶大黄、大戟、山茱、姜、枣。
白茅根  ***************************
甘寒，入手少阴（心），足太阴阳明（脾、胃）。除伏热，消瘀血，利小便，解酒毒，治吐衄诸血（心肝火旺，逼血上行，则吐血，肺火盛，则衄血。茅根甘和血，寒凉血，引火下降，故治之，扑损瘀血，捣汁服，名茅花汤。亦治鼻衄、产淋），血闭寒热（血瘀则闭，闭则寒热作矣），淋沥崩中（血热则崩），伤寒哕逆（即呃逆，说文曰：哕，气牾也），肺热喘急，内热烦渴，黄疸水肿（清火行水，时珍曰：良药也，世人以微而忽之，惟事苦寒之药，伤冲和之气，乌足知此哉）。针能溃脓（酒蒸服，一针溃一孔，二针溃二孔）。花能止血。吐血因于虚寒者非所宜也。
白鲜皮  ***************************
气寒善行，味苦性燥，入脾胃除湿热，兼入膀胱小肠行水道，通关节，利九窍，为诸黄风痹之要药（一味白鲜皮汤治产后风。时珍曰：世医止施之疮科，浅矣），兼治风疮疥癣，女子阴中肿痛（湿热乘虚客肾与膀胱所致）。下部虚寒，虽有湿证勿可饵也。根黄白而心实，取皮用。恶桑螵蛸、桔梗、茯苓、萆薢。
延胡索  ***************************
辛苦而温，入手足太阴（肺、脾）、厥阴（心包、肝），能行血中气滞，气中血滞，通小便，除风痹，治上下内外诸痛（通则不痛），癥癖崩淋，月候不调（气血不和，因而凝滞，不以时至），产后血晕，暴血上冲，折伤积血，为活血利气之药，然辛温走而不守（独用力迅，宜兼补气血药），通经堕胎，瘀滞有余者宜之。经事先期，虚而崩漏，产后虚晕，断不可服。根如半夏，肉黄小而坚者良。酒炒行血，醋炒止血，生用破血，炒用调血。
落得打  ***************************
甘平，治跌打损伤及金疮出血，（并用根煎服，或捣敷之，不作脓）。苗高尺许，叶如薄荷，根如玉竹而无节，捣烂则粘。
开金锁  ***************************
苦平，祛风湿，同苍术、当归治手足不遂，筋骨疼痛。产江浙，叶如萆薢，高三四尺，根如首乌而无棱，肉白色而无纹，略似菝葜而无刺。
冬虫夏草  ***************************
甘平，保肺益肾，止血化痰，已劳嗽。产云贵，冬在土中身活如老虫，有毛能动，至夏则毛出土上连身俱化为草，若不取至冬复化为虫。

卷二草部·芳草类  ——————————————————————————————————————————————————————————————————————————————————————————

当归  ***************************
甘温和血，辛温散内寒，苦温助心散寒（诸血属心，凡通脉者必先补心，当归苦温助心），入心肝脾（心生血，肝藏血，脾统血）为血中气药。治虚劳寒热，咳逆上气（血和则气降），温疟（厥阴肝邪），澼痢，头痛，腰痛，心腹肢节诸痛（散寒和血），跌打，血凝作胀，风痉无汗（身强项直，角弓反张，曰痉。无汗为刚痉，有汗为柔痉。当归辛散风温和血，产后亦有发痉者，以脱血无以养筋也，宜十全大补汤），痿痹癥瘕（筋骨缓纵，足不任地，曰痿。风寒湿客于肌肉血脉，曰痹。）。痘证，痈疽疮疡。冲脉为病，气逆里急，带脉为病，腹痛满腰，溶溶如坐水中，（冲脉起于肾下，出于气街，挟脐上行至胸中，上颃颡，渗诸阳，灌诸经，下行入足，渗三阴，灌诸络，为十二经脉之海，主血，带脉横閕于腰如束带，总约诸脉。）及妇人诸不足，一切血证阴虚而阳无所附者，润肠胃，泽皮肤，去瘀生新，温中养营，活血舒筋，排脓止痛，（血和则痛止）使气血各有所归，故名（血滞能通，血虚能补，血枯能润，血乱能抚，盖其辛温能行气分，使气调而血和也。东垣曰：头止血而上行，身养血而中守，尾破血而下流，全活血而统治。雷敩、海藏并云：头破血。时珍曰：治上用头，治中用身，治下用尾，统治全用）。极善滑肠泻者，禁用。（当归为君，白芍为臣，地黄为佐，芎藭为使，名四物汤，治血之总剂。血虚佐以人参、黄芪，血热佐以条芩、栀、连。轫庵曰：血属阴，须得阳气而生，四物纯阴不能生血，气虚血弱之人，当用参、芪取阳旺生阴之义。）。川产力刚，善攻。秦产力柔，善补。以秦产，头圆尾多肥润，气香，里白不油者为良，名马尾当归。尾粗坚枯者，名镵头当归。只宜发散用，宜酒制，治吐血宜醋炒。畏菖蒲、海藻、生姜，恶湿面。
白芍药、赤芍药  ***************************
苦酸微寒，入肝脾血分，（白术补脾阳，白芍补脾阴。）为手足太阴行经药（肺、脾），泻肝火（酸敛肝，肝以敛为泻，以散为补），安脾肺，固腠理（肺主皮毛，脾主肌肉，肝木不克土则脾安，土旺能生金则肺安，脾和肺安，则腠理固矣），和血脉，收阴气，敛逆气（酸主收敛），缓中止痛（东垣曰：损其肝者缓其中，即调血也），除烦，敛汗，退热，安胎。治泻痢后重，血虚腹痛（泻痢俱太阴病，不可缺此，寒泻冷痛忌用。古方治腹痛白芍四钱，甘草二钱，名芍药甘草汤。盖腹痛因营气不从逆于肉里，白芍能调营气，甘草能缓逆气。又痛为肝木克脾土，白芍能伐肝故也，其治腹痛，止血虚腹痛，余痛不治，以其酸寒收敛无温散之功也），胁痛（胁者，肝胆二经来往之道，其火上冲则胃脘痛，横行则两胁痛，白芍能理中泻肝。），肺胀，喘噫（嗳同）。脾热易饥，其收降之性又能入血海（冲脉为血海，男女皆有之），而至厥阴（肝经），治鼻衄，目涩，肝血不足，小儿痘疮（地红血散毒不附疮必用，以敛附），妇人胎产，及一切血病（同白术补脾，同参、芪补气，同归、地补血，同芎藭泻肝，同甘草止腹痛，同芩、连止泻痢，同防风发痘疹，同姜、枣和营卫，酒炒加入补中益气汤中，治气虚下陷尤称神妙）。又曰：产后忌用（丹溪曰：以其酸寒伐生生之气也，必不得已，酒炒用之可耳。时珍曰：产后肝血已虚，不可更泻也。冠氏曰：减芍药以避中寒，微寒如芍药。古人犹谆谆戒谨，况大苦大寒，可肆行而莫之忌耶。按产后虚热多汗，阴气失散，用白芍以收敛之，取微寒以退虚热，正其相宜。前言亦失之太过耳，《景岳全书》内所论极为中正）。
赤芍药
泻肝火，散恶血，利小肠，治腹痛胁痛，坚积血痹，疝瘕（邪聚外肾为疝，腹内为瘕），经闭，肠风，痈肿目赤（皆散泻之功）。白补而敛，赤散而泻，白益脾能于土中泻木。赤散邪能行血中之滞。虚者忌用赤。单瓣者入药酒炒用（制其寒），妇人血分醋炒，下痢后重不炒。恶芒硝、石斛，畏鳖甲、小蓟，反藜芦。
芎藭  ***************************
辛温升浮，为少阳引经（胆），入手足厥阴（心、肝），乃血中气药，升清阳而开诸郁（丹溪曰：气升则郁自降，为通阴阳气血之使），润肝燥而补肝虚（肝以泻为补，所谓辛以散之，辛以补之），上行头目，下行血海（冲脉），搜风散瘀，止痛调经，治风湿在头，诸种头痛（东垣曰：头痛必用之，如不愈加引经药，太阳羌活，阳明白芷，少阳柴胡，太阴苍术，少阴细辛，厥阴吴茱茰。丹溪曰：诸经气郁亦能头痛），偏正头风，腹痛，胁风，气郁，血郁，血痢，寒痹筋挛，目泪多涕（肝热），风木为病（诸风眩掉，皆属肝木），及痈疽疮疡（痈从六腑生，疽从五脏生，皆阴阳相滞而成，气为阳，血为阴，血行脉中，气行脉外，相并周流，寒湿搏之则凝滞而行迟，为不及；火热搏之则沸腾而行速，为太过。气郁，邪入血中，为阴滞于阳；血郁，邪入气中，为阳滞于阴。致生恶毒百病皆由此起，芎、归能和血行气而通阴阳。），痘疮不起（头面上不起发者，用之尤宜），男妇一切血证（芍、地酸寒为阴，归、芎辛温为阳，故四物汤取其相济以行血药之滞耳。川芎辛散岂能生血者乎，治法云：妇人经过三月用川芎末，空心热汤调一匙服，腹中微动者是胎，不动是经闭）。凡气升痰喘，虚火上炎，呕吐咳逆不宜用之，单服久服令人暴亡。蜀产为川芎，秦产为西芎，江南为抚芎，以川产大块里白不油辛甘者良。白芷为使，畏黄连、硝石、滑石，恶黄芪、山茱茰。
牡丹皮  ***************************
辛苦微寒，入手足少阴（心、肾），厥阴（心包、肝），泻血中伏火（色赤故入血分。时珍曰：伏火即阴火也，阴火即相火也，世人专以黄柏治相火，不知丹皮之功更胜。），和血凉血而生血（血热则枯，凉则生），破积血（积瘀不去，则新血不生），通经脉，止吐衄（血属阴，本静，因相火所逼，故越出上窍），治惊痫瘛疭（筋脉伸缩抽掣为瘛疭，或手足抽掣口眼呙斜，卒然眩仆，吐涎身软，时发时止为痫，皆阴虚血热，风火相搏，痰随火涌所致），除烦热，疗痈疮（凉血），下胞胎，退无汗之骨蒸（张元素曰：丹皮治无汗之骨蒸，地骨皮治有汗之骨蒸，神不足者手少阴，志不足者足少阴。仲景肾气丸用丹皮治神志不足也，按《内经》：云：水之精为志，故肾藏志；火之精为神，故心藏神）。胃气虚寒，经行过期不净者勿服。胎前亦宜酌用。单瓣花红者入药（时珍曰：花白者补，赤者利，须分别之），肉厚者佳，酒拌蒸用，畏贝母、莵丝、大黄，忌蒜、胡荽、伏砒。
泽兰  ***************************
苦泄热，甘和血，辛散郁，香舒脾，微温行血。入足太阴厥阴（脾、肝），通九窍，利关节，破宿血，通月经，消癥瘕，散水肿（甘温能和血行血，独入血海，攻击稽留，其消水肿者乃血化为水，之水非脾虚停湿之水也），治产后血沥，腰痛（瘀行未尽），身面浮肿，吐血，鼻洪，目痛，头风痈毒，扑损。性虽和缓，终是破血之品，无瘀者勿轻用（古方泽兰丸甚多，近今禀赋渐薄不可常用）。
时珍曰：兰草、泽兰一类二种，俱生下湿，紫茎素枝，赤节绿叶，叶对节生，有细齿，但以茎圆节长，叶光有岐为兰草，茎微方节，短叶有毛为泽兰，嫩时并可挼（音那）而佩之。《楚词》所谓纫秋兰以为佩也（《离骚》辨证云：必花叶俱香，燥湿不变，方可刈佩，今之兰蕙花虽香而叶无气，质弱易萎，不可刈佩）。泽兰走血分，消水肿，涂痈毒，破瘀除癥，为妇人要药。兰草走气分，利水道，除痰癖，杀蛊辟恶，为消渴良药（经曰：数食肥甘，传为消渴，治之以兰，除陈气也），亦名大泽兰（与泽兰俱生下湿之地故也），俗呼省头草（夏月采置发中，则发不䐈）。兰泽草香草（浸油涂发，去垢香泽，故名兰泽，又名香草），以为山兰误矣（寇宗奭、朱丹溪并以兰草为山兰之叶，李时珍考众说以讥之曰：遁斋闲览云：楚骚之兰，或以为都梁香，或以为泽兰，或以为猗兰，当以泽兰为正，今之所种如麦门冬者名幽兰，非真兰也。故陈止斋著盗兰说以讥之，方虚谷订兰说言古之兰草即今之千金草，俗名孩儿菊，今所谓兰其叶如茅者，根名土续断，因花馥郁故得兰名。杨升庵云：世以如蒲萱者为兰，九畹之受诬也久矣，又吴草庐有兰说云：兰为医经上品，有枝有茎，草之植者也，今所谓兰无枝无茎，因黄山谷称之，世遂谬指为离骚之兰，㓂氏本草溺于流俗，反疑旧说为非，夫医经为实用岂可诬哉？今之兰果可以利水杀蛊而除痰癖乎，其种盛于闽朱子，闽人岂不识其土产，而辨析若此世俗至今。犹以非兰为兰，何其惑之甚也。洛按时珍之辨，兰草指实详明微据凿凿，则兰草为泽兰之一类二种也，夫复何疑，若山兰叶全无气味，于以上之称名不符，何能有以上之功效乎？汪氏力辨兰草为山兰叶，但并无实据不过为臆度之见尔。士材所著本草滥收兰叶致无识之，医遂有知建兰叶为引者）。
马兰  ***************************
辛凉，入阳明血分，与泽兰同功，治鼻衄痔疮。
郁金  ***************************
辛苦微甘，气寒，其性轻扬上行，入心及包络，兼入肺经。凉心热，散肝郁，破血下气，治吐衄尿血，妇人经脉逆行（经不下行，上为吐衄，诸证用郁金末加韭汁，姜汁，童便，服其血自清，痰中带血者加竹沥），血气诸痛，产后败血攻心，颠狂失心（颠多喜笑，尚知畏惧，证属不足；狂多忿怒，人莫能制，证属有余；因惊忧痰血塞于心窍所致，用郁金七两，白矾三两，薄荷糊丸名白金丸。郁金散恶血，白矾化顽痰），痘毒入心（因瘀血凝滞，而痘疹陷伏者可用），阳毒生肌定痛。能开肺金之郁，故名。如真阴虚火亢吐血不关，肺肝气逆不宜用也（近日郁证多属血亏，用破血之药开郁，郁不能开而阴已先败，致不救者多矣）。出川、广，体锐圆如蝉肚，外黄内赤，色鲜微香，折之光明脆彻，苦中带甘者乃真（今市中所用者，多是姜黄，非有以蓬莪蒁伪之者，俱峻削性烈，挟虚者大忌）。
姜黄  ***************************
味苦辛温，色黄入脾，兼入肝经，理血中之气，破血下气（辛散苦泄专于破血下气，其旁及者耳），除风消肿，性更烈于郁金。治血积气胀，产后败血攻心，通月经，疗扑损。片子者能入手臂，治风寒湿痹痛（时珍曰：入臂治痛，其兼理血中之气可知矣）。血虚者服之病反增剧。出川、广（藏器曰：郁金苦寒色赤，姜黄辛温色黄，蒁味苦色青，三物不同，所用各别。经疏云：姜黄主治，介乎三棱郁金之间。时珍曰：姜黄、郁金、莪蒁形状功用大略相近，但郁金入心，专治血；姜黄入脾，兼治血中之气；蒁入肝，治气中之血。稍为不同，今时以扁如干姜者为片子姜黄，圆如蝉腹者为惮肚郁金，蒁形虽似郁金而色青不赤为异耳）。
蓬莪蒁  ***************************
辛苦而温，主一切气，又能通肝经，聚血行气，消瘀通经，化食止痛，治心腹诸痛，冷气吐酸，奔豚痃癖（酒醋磨服，痃音贤，小腹积痃癖多见于男子，癥瘕多见于妇人。莪蒁香烈，行气通窍，同三棱用，治积聚诸病。按五积，心积曰伏梁，起脐上至心下；肝积曰肥气，在左胁；肺积曰息贲，在右胁；脾积曰痞气，在胃脘；右侧肾积曰奔豚，在小腹上冲至心下。治之不宜专用攻伐，恐损真气，宜于破血行气药中加补脾胃药，气旺方能磨积也。经曰：大积大聚其可犯也，衰其半而止，过者死。东垣五积方用三棱、莪蒁皆兼人参，赞助成功），中恶鬼疰（脏腑壅滞，阴阳乖隔，鬼疠凭之，利气达窍邪无所容矣）。虚人服之，积未去而真已竭，兼以参、术，或庶几耳。根如生姜，莪生根下似卵不齐，坚硬难捣，灰火煨透，乘热捣之（入气分），或醋磨、酒磨，或煮熟用（入血分）。
荆三棱  ***************************
苦平，入肝经血分，破血中之气（亦能通肝经聚血），散一切血瘀气结，疮硬食停，老块坚积。消肿止痛，通乳，堕胎，功近香附而力峻。按：化积必藉气运，专用伐克，气愈不运，积安得去，须辅以健脾补气为要。色黄体重，若鲫鱼而小者良，醋浸炒，或面裹煨。
香附  ***************************
（一名莎草根）
气香味辛能散，微苦能降，微甘能和，乃血中气药，通行十二经八脉气分，主一切气（人身以气为主，气盛则强，虚则衰，顺则平，逆则病，绝则死矣。经曰：怒则气上，恐则气下，喜则气缓，悲则气消，惊则气乱，思则气结，劳则气耗。又曰：寒则气收，热则气泄，名九气。以香附为君，随证而加，升降消补之药），利三焦，解六郁（痰郁，火郁，气郁，血郁，湿郁，食郁），治多怒多忧，痰饮积聚，痞满腹胀，霍乱吐泻，痈疽疮疡（血凝气滞所致，香附末服，名独胜丸，治痈疽山郁怒而得者，如疮初作以此代茶，大凡疮疽喜服香药，行气通血，最忌臭秽不洁触之。康祖左乳病痈，又臆间生核，痛楚半载，祷张王梦授以方，姜汁制香附为末，每服二钱，米饮下，遂愈），吐血便血，崩中带下，月候不调（气为血配，血因气行，成块者气之凝，将行而痛，气之滞行后作痛，气血俱虚也，色淡亦虚也，色紫气之热，色黑则热之甚也，错经者气之乱，肥人痰多而经阻，气不运也。香附阴中快气之药，气顺则血和畅然，须辅以凉血补气之药。丹溪曰：能引血药至气分而生血，此正阳生阴长之义），诸种气痛，胎产百病（时珍曰：得参、术则补气，得归、地则补血，得木香则散滞和中，得檀香则理气醒脾，得沉香则升降诸气，得芎藭、苍术则总解诸郁，得栀子、黄连则清降火热，得茯神则交济心肾，得茴香、破故纸则引气归元，得厚朴、半夏则决壅消胀，得紫苏、葱白则发汗散邪，得三棱、莪蒁则消积磨块，得艾叶则治血。气暖子宫乃气病之总司，女科之仙药也。大抵妇人多郁，气行则郁解，故服之尤效，非宜于妇人，不宜于男子也。又曰：凡人病则气滞而馁，香附为气分君药，臣以参、芪，佐以甘草，治虚怯甚速也）。苦燥而能耗血散气（士材曰：乃治标之品，唯气实血未入虚者宜之，不然恐损气而耗血，愈致其疾矣。世俗泥于女科仙药之一语，惜未有发则及此者）。产金华者良。生则上行胸膈，外达皮肤，熟则下走肝肾，旁彻腰膝，童便浸炒，盐水浸炒，则入血分。青盐炒则入肾，酒浸炒则行经络，醋浸炒则消积聚且敛其散，蜜水炒制其燥性，姜汁炒则化痰饮，炒黑又能止血。忌铁。
木香  ***************************
辛苦而温，三焦气分之药，能升降诸气，泄肺气，疏肝气，和脾气（怒则肝气上，肺气调其金能制木，而肝平木不克土而脾和）。治一切气痛（时珍曰：诸气膹郁皆属于肺，上焦气滞用之者，金郁泄之也。中气不运皆属于脾，中焦气滞用之者，脾胃喜芳香也。大肠气滞则后重，膀胱气不化则癃闭，肝气郁则为痛，下焦气滞用之者，塞者通之也），九种心疼（痛属胃脘曰寒痛、热痛、气痛、血痛、湿痛、痰痛、食痛、蛔痛、悸痛，盖心君不易受邪。真心痛者，手足冷过腕节，朝发夕死），呕逆反胃，霍乱，泻痢后重（同槟榔用。刘河间曰：行血则便脓自愈，调气则后重自除），癃闭，痰壅气结，痃癖，癥块肿毒，冲脉为病，气逆里急。杀鬼物，御瘴雾，去腋臭，健胃宽中，醒脾消食，开郁安胎（气逆则胎不安）。香燥而偏于阳，肺虚而热，血枯而燥者，慎勿与之（丹溪曰：味辛气升，若阴火冲上者，反助火邪，当用黄柏、知母，少以木香佐之）。番舶上来形如枯骨，味苦粘舌者良，名青木香（今人皆称为广木香、南木香），磨汁用。东垣用黄连制，亦有蒸用，面裹，煨用者（煨用实肠止泻）。畏火（木香内有番白芷，状同，但色微黑，体松。○今人称马兜铃根为土青木香）。
砂仁  ***************************
（即缩砂蔤）
辛温香窜，和胃醒脾，快气调中，通行结滞，治腹痛痞胀（痞满有伤寒下早，里虚邪入而痞者，有食壅痰塞而痞者，有脾虚气弱而痞者，须分虚实治之，不宜专用利气药，恐变为鼓胀。鼓胀内胀而外有形，痞胀唯觉痞闷而已。皆太阴为病也），霍乱转筋，噎膈呕吐，上气咳嗽，奔豚崩带，赤白泻痢（湿热积滞客于大肠，砂仁亦入大小肠经），祛痰逐冷，消食醒酒，止痛安胎，散咽喉口齿浮热，化铜铁骨哽（好古曰：得檀香、豆蔻入肺，得人参、益智入脾，得黄柏、茯苓入肾，得赤石脂入大小肠。《医通》曰：辛能润肾，燥引诸药归宿丹田，地黄用之拌蒸亦取其下达也。经疏曰：肾虚气不归元，用为向导殆胜，桂、附热药为害）。辛窜性燥，血虚火炎者勿用。胎妇多服耗气，必致难产。出岭南，炒去衣，研。
白豆蔻  ***************************
辛热，流行三焦，温暖脾胃（三焦利，脾胃运，诸证自平），而为肺家本药（肺主气）。散滞气，消酒积，除寒燥湿，化食宽膨，治脾虚疟疾，感寒腹痛，吐逆反胃，白睛翳膜（白睛属肺，能散肺滞），太阳经目眦红筋（太阳脉起目眦），火升作呕，因热腹痛，气虚诸证，咸宜禁之。番舶者良，去衣微焙，研细。
草豆蔻  ***************************
（闽产名草蔻）
辛温香散，暖胃健脾，燥湿祛寒，治寒客胃痛，霍乱泻痢，噎膈反胃，痞满吐酸，解口臭，酒毒，鱼肉毒（故食料用之）。辛燥犯血，忌阴不足者远之。形如龙眼而微长，皮黄白薄而棱峭，仁如砂仁，辛香气和，去膜微炒。
草果  ***************************
（滇广所产名草果）
辛热，破气除痰，消食化积（疟积），治瘴疠寒疟（佐常山能截疟，或与知母同用，取其一阴一阳，治寒热瘴疟，盖草果治太阴独胜之寒，知母治阳明独胜之火）。若疟不由于岚瘴，气不实邪不盛者，并忌。形如诃子，皮黑厚而棱密，子粗而辛臭，面裹煨熟，取仁用，忌铁。
肉豆蔻  ***************************
（一名肉果）
辛温气香，理脾暖胃，下气调中（日华称其下气，以脾得补而善运气，自下也，非若陈皮、香附之泄耳）。逐冷除痰，消食解酒，辟鬼杀虫，治积冷，心腹胀痛，中恶吐沫，小儿吐逆，乳食不下，又能涩大肠，止虚泻冷痢。病人有火，泻痢初起皆不宜服。出岭南似草蔻，外有绉纹，内有斑纹，糯米粉裹或面裹，煨熟，须去油净，忌铁。
补骨脂  ***************************
（破故纸，一名补骨脂）
辛苦大温，入心包命门，补相火以通君火，暖丹田壮元阳。缩小便（亦治遗尿），治虚寒喘嗽（能纳气归肾），腰膝酸痛，肾冷精流，火虚泄泻（命门火衰不能熏蒸脾胃，脾胃虚寒，迟于运化，致饮食减少，腹胀肠鸣，呕涎泄泻，如鼎釡之下无火，物终不熟，故补命门相火以生上，破故纸四两，五味三两，肉蔻二两，吴萸一两，姜煮枣丸名四神丸。治五更泄泻），妇人血气（妇人之血脱气陷，亦犹男子之肾冷精流），堕胎。阴虚有热，大便闭结者戒之。出南番者色赤，岭南者色绿，酒浸蒸用，亦有童便乳浸，盐水炒者，得胡桃、胡麻良，恶甘草（唐郑相国方破故纸十两酒浸蒸为末，胡桃肉二十两，去皮烂研，蜜调如饴，每晨酒服一大匙，治虚寒喘嗽，腰脚酸痛，忌羊血芸薹，加杜仲名青娥丸。白飞霞曰：故纸属火，坚固元阳，胡桃属木，润燥养血，有木火相生之妙也）。
益智子  ***************************
辛热，本脾药，兼入心肾，主君相二火，补心气命门之不足，能涩精固气，又能开发郁结，使气宣通，温中进食，摄唾涎（胃冷则涎涌），缩小便（肾与膀胱相表里，益智辛温固肾，盐水炒，同乌药等分酒煮，山药糊丸，盐汤下，名缩泉丸）。治客寒犯胃，冷气腹痛，呕吐泄泻，泄精崩带。血燥有热，因热而崩带遗浊者，不可误入也。出岭南形如枣核，取仁，盐水炒。
蛇床子  ***************************
辛苦而温，强阳补肾，散寒祛风，燥湿杀虫，治阴痿囊湿，女子阴痛阴痒（湿生虫，同矾煎汤洗），子藏虚寒，产门不闭（炒热熨之），肾命之病，腰酸体痹，带下脱肛，及顽癣恶疮（擦之多效），风湿诸病煎汤浴止风痒（时珍曰：肾命三焦气分之药，不独补助男子，而且有益妇人，世人舍此而求补药于远域，岂非贵耳贱目乎）。肾火易动者勿食。似小茴而细，微炒杀毒则不辣（以地黄汁拌蒸三遍佳）。恶丹皮、贝母、巴豆。
荜茇  ***************************
（一作拨）
辛热，除胃冷，祛痰，消食下气，治水泻气痢，虚冷肠鸣（亦入大肠经），呕吐酸水，冷痰恶心，痃癖阴疝，辛散阳明之浮热，治头痛（偏头风者，口含温水，随左右以末吹二字入鼻效），牙痛（寒痛宜干姜、荜茇、细辛，热痛宜石膏、牙硝，风痛宜皂角、僵蚕、蜂房、二乌，虫痛宜石灰、雄黄），鼻渊。古方用此甚少，以其耗散真气，动脾肺之火且损目耳。出南番，岭南亦有，类椹子而长，青色，去挺，醋浸一宿，焙干，刮去皮，粟子净，免伤人肺。
良姜  ***************************
辛热，暖胃散寒，消食醒酒，治胃脘冷痛（凡心口一点痛，俗言心痛，非也，乃胃脘有滞，或有虫，反因怒、因寒而起，以良姜酒洗七次，香附醋洗七次，焙研。因寒者姜二钱，附一钱，因怒者，附二钱，姜一钱，寒怒兼者，每一钱五分，米饮加姜汁一匙，盐少许，服。○古方治心脾疼，多用良姜，寒者用之至二钱，热者亦用四五分于清火剂中，取其辛温下气，止痛有神耳），岚瘴疟疾，霍乱泻痢，吐恶噎膈，冷癖。虚人须与参、术同行，若单用、多用犯冲和之气已。出岭南，高州东壁土拌炒用。
红豆蔻（即良姜子）
温肺散寒，醒脾燥湿，消食解酒。禁忌制用同上。
藿香  ***************************
辛甘微温，入手足太阴（肺、脾），快气和中，开胃止呕，去恶气，进饮食，治霍乱吐泻，心腹绞痛，上中二焦邪滞（禀清和芳烈之气，为脾肺达气要药，《局方》有藿香正气散，正气通畅则邪逆自除）。阴虚火旺及胃热、胃虚作呕者，戒用。出交广，方茎有节，叶微似茄叶。古唯用叶，今枝梗亦用，因叶多伪也。
白芷  ***************************
色白味辛，行手阳明庚金（大肠），性温气厚，行足阳明戊土（胃），芳香上达入手太阴辛金（肺），故主治不离三经。通窍发汗，除湿散风，治头目昏痛（阳明之脉萦于而故治头面诸疾，杨吉老方白芷汤泡四五遍，蜜丸弹子大，名都梁丸，每服一丸，荆芥点腊茶嚼下），眉棱骨痛（风热与痰同酒浸，黄芩为末，茶下），牙痛（上龈属足阳明，下龈属手阳明，二经风热），鼻渊（肺主鼻，风热乘肺，上烁于脑，故鼻多浊涕而渊。经曰：脑渗为涕，宜同细辛、辛夷治之），目痒泪出而皯（干去声，面黑气），瘢疵（可作面脂），皮肤燥痒，三经风热之病，及血崩血闭，肠风痔瘘，痈疽疮疡，三经湿热之病。活血排脓（肠有败脓，血淋露腥秽，致脐腹冷痛，须以此排之），生肌止痛，解砒毒，蛇伤（先以绳札伤处，酒调下白芷末五钱，种白芷，能辟蛇），又治产后伤风，诸种头痛（自鱼尾上攻，血虚头痛多在日晩，宜四物加辛、芷；气虚头痛多在清晨，宜芎、藁倍参、芪。保寿堂治偏正头风，白芷、川芎各三钱，搽牛脑上，加酒顿熟，热食尽醉，其病如失）。燥能耗血，散能损气，有虚火者勿用，痈疽已溃宜渐减去。色白气香者佳（名官白芷），不香者名水白芷，不堪用，微焙。当归为使，恶旋覆花。
藁本  ***************************
辛温雄壮，为太阳经风药（膀胱），寒郁，本经头痛连脑者必用之（凡巅顶痛宜藁本、防风、酒炒升柴），治督脉为病，脊强而厥（督脉并太阳经贯脊），又能下行去湿，治妇人疝瘕，阴寒肿痛，腹中急痛（皆太阳经寒湿），胃风泄泻（夏英公病泄，医以虚治不效。霍翁曰：此风客于胃也，饮以藁本汤而愈。盖藁本能除风湿耳），粉刺酒齄（和白芷作面脂良）。按：头痛挟内热，及伤寒发于春夏，阳证头痛不宜进也。根紫色似芎藭，而轻虚气香，味麻。恶䕡茹。
香薷  ***************************
辛散皮肤之蒸热，温解心腹之凝结，属金水而主肺，为清暑之主药。肺气清则小便行而热降（暑必兼湿，治暑必兼利湿，若无湿但为干热非暑也）。治呕逆水肿（熬膏服，小便利则消），脚气口气（煎汤含漱）。单服治霍乱转筋。香薷乃夏月解表之品，无表邪者戒之（其性温热，阴暑宜用以温散，若阳暑则宜清凉，误服之，反成大害。时珍曰：有处高堂大厦，纳凉太过，饮冷太多，阳气为阴邪所遏，反中入内，遂病头痛，恶寒，烦躁，口渴，吐泻，霍乱宜用之。以发越阳气，散邪和脾则愈。若饮食不节，劳役作丧之人伤暑，汗出如雨，烦躁喘促，或泻或吐者，乃内伤之证，宜用清暑益气汤，人参白虎汤之类，以泻火益元。若用香薷是重虚其表，而益之热矣。○今人谓能解暑，概用代茶，是开门揖盗也）。陈者良，宜冷服（经所谓治温以清凉而行之也，热服作泻）。
荆芥  ***************************
（一名假苏）
辛苦而温，芳香而散，入肝经气分，兼行血分，其性升浮，能发汗，散风湿，利咽喉，清头目，治伤寒头痛，中风口噤，身强项直，口面呙斜，目中黑花。其气温散能助脾消食（气香入脾），通利血脉，治吐衄，肠风，崩中，血痢，产风血晕（产后去血过多，腹内空虚则自生风，故常有崩晕之患，不待外风袭之也。荆芥最能散血中之风，华陀愈风散，荆芥三钱，微焙为末，豆淋酒调服或童便服，诸家云甚效），瘰疬疮肿。清热散瘀，破结解毒（结散热清，则血凉而毒解），为风病血病疮家圣药（功本治风，又兼治血者，以其入风木之脏，即是藏血之地也）。今人但遇风证概用荆防此流，气散之相沿耳，不知唯风在皮里膜外者宜之，若风入骨肉者须防风，不得混用。连穗用（穗在于巅，故善升发），治血炒黑用（凡血药用山栀、干姜、地榆、棕榈、五灵脂等，皆应炒黑者以黑胜红也）。反鱼蟹、河豚、驴肉。
紫苏  ***************************
味辛入气分，利肺下气，定喘安胎（治子气），色紫兼入血分，和血止痛。性温，发汗解肌，祛风散寒，气香开胃益脾，宽中利大小肠，又解鱼蟹毒（时珍曰：同陈皮、砂仁行气安胎，同藿香、乌药温中止痛，同香附、麻黄发汗解肌，同芎藭、当归和血散血，同桔梗、枳壳利膈宽肠，同卜子、杏仁消痰定喘，同木瓜、厚朴散湿解暑，治霍乱脚气）。气虚、表虚者禁之（俗喜其芳香，旦暮资食，不知泄真元之气，古称芳草致豪贵之疾，此类是也）。气香者良，宜橘皮，忌鲤鱼。
苏子
开郁降气（力倍苏叶），消痰利膈，温中宽肠，润心肺，止喘嗽。肠滑气虚者禁之。炒研。
苏梗
顺气安胎，功力稍缓，挟虚者宜之。
鸡苏  ***************************
（一名水苏，一名龙脑薄荷）
辛而微温，清肺下气，理血辟恶，消谷。治头风目眩，肺痿，血痢，吐衄，崩淋，喉腥口臭，邪热诸病。辛烈之物走散，真气虚者宜慎。方茎中虚似苏叶而微长，密齿面皱。
薄荷  ***************************
辛能散，凉能清（本经温，盖体温而用凉也），升浮能发汗，搜肝气而抑肺盛，疏逆和中，宣滞解郁，消散风热，清利头目。治头痛头风，中风失音，痰嗽，口气，语涩舌胎（含漱，或和蜜擦之），眼、耳、咽喉、口齿诸病（辛香通窍而散风热），皮肤瘾疹，疮疥惊热（小儿治惊药有用薄荷汤调），骨蒸。消宿食，止血痢（血痢病在凝滞，辛能散，凉能清），通关节，定霍乱，猫咬蛇伤（薄荷，猫之酒也，犬虎之酒也，蜈蚣鸡之酒也，桑葚鸠之酒也，莽草鱼之酒也，食之皆醉。被猫伤者薄荷汁涂之）。辛香伐气，多服损肺伤心，虚者远之（每见多食薄荷糕者汗多体弱）。产苏州，气芳者佳。
甘松香  ***************************
甘温芳香，理诸气，开胆郁（时珍曰：少加入脾胃药中，甚醒脾气），治风疳齿䘌，脚气膝浮（煎汤淋洗），卒然心腹痛满（恶气）。忌同诸香。出凉州及黔蜀，叶细如茅草，用根（根极繁密）。
三柰  ***************************
辛温，暖中，辟瘴疠恶气，治心腹冷痛，寒湿霍乱，风虫牙疼。忌同上。出广中，根叶皆如生姜，与甘松、良姜俱入香料。
奶酣草  ***************************
芳香辟恶，去臭气，辛温和中，止霍乱吐泻。尖叶大如指甲，有枝梗，夏月开细紫花，成簇结子，亦细，今人俱盆内种之，妇女摘其头以插发。

卷三草部·隰草类  ——————————————————————————————————————————————————————————————————————————————————————————

生地黄  ***************************
味苦微甘，大寒，入心肾，泻丙火（小肠为丙火，心与小肠相为表里），清燥金（胃、大肠火），平诸血逆，消瘀通经，治吐衄崩中（唾血者血随唾出，咯血者随痰咯出或带血丝出，肾经及肺经自两胁逆上吐出者，属肝经，吐出呕出成盆成碗者，属胃经，咳血者咳出痰内有血。衄血者，血溢于脑，从鼻而出，并属肺经，经漏不止曰崩，血热则妄行宜以此清之），热毒痢疾，肠胃如焚，伤寒瘟疫痘证（血热红紫），诸大热大渴引饮，折跌绝筋（生地一斤，瓜姜糟一斤，生姜四两炒热罨伤折处，冷则易之，又生地汁三升，酒升半，煮服下，扑损瘀血），利大小便，又能杀虫，治心腹急痛（《海上方》捣汁和面作馎饦食，能利出虫。忌用盐）。必燥结有实火者，方可用。生掘鲜者，捣汁饮之。
干地黄  ***************************
苦甘而寒，沉阴而降，入手足少阴（心、肾）厥阴（心包、肝）及手太阳经（小肠），养阴退阳，凉血生血，治血虚发热，常觉饥馁，五心烦热（经曰：阴虚生内热），痿痹惊悸（有触而心动曰惊，无惊而自动曰悸，即怔忡也，有因心虚火动者，有因肝虚胆怯者，有因水停心下者，火畏水，故悸也，地黄能交心肾而益肝胆，亦能行水，故治之也），倦怠嗜卧（肝火郁于胃中，同归身用），胸膈痞闷（肝胆燥火，闭伏胃中，亦须同归身用），吐衄尿血（痛为血淋，不痛为尿血），血运崩中（经曰：阴虚阳搏谓之崩），调经安胎，利大小便。性寒而润，脾虚泄泻，胃虚食少均在禁例。以怀庆肥大而短，糯体细皮，菊花心者佳，用沉水者，浮者不用。恶贝母，畏芜荑，忌莱菔、葱、蒜、铜铁器。得门冬、丹皮、当归良。
熟地黄  ***************************
甘而微温，入足三阴经，滋肾水，封填骨髓，利血脉，补益真阴，聪耳明目（耳为肾窍，目为肝窍，目得血而能视，耳得血而能听），黑发乌须，又能补脾阴，止久泻（经云：肾司二便，久泻多属肾虚，且下多亡阴，自宜补肾，不可专责脾也），治劳伤风痹，阴亏发热，干咳痰嗽（咳嗽阴亏者，地黄丸为要药，亦能除痰。丹溪曰：久病阴火上升，津液生痰不生血，宜补血，以制相火，其痰自除。喻嘉言曰：凡咳嗽渐至气高汗渍，不补其下，但清其上，必至气脱卒亡，医之罪也），气短喘促（熟地一两，归身三钱，炙甘草一钱，名贞元饮，治气短似喘，呼吸急促，提不能升，咽不能降，气道噎塞，势极垂危者，常人但知气急，其病在上，而不知元海无根，肝肾亏损，此子午不交，气脱症也。尤惟妇人血海常亏者最多，此证宜以此饮济之缓之，倘庸众不知，妄云痰逆气滞用牛黄、苏合及青陈枳壳破气等剂，则速其危），胃中空虚觉馁，痘证，血虚，无脓，病后胫股酸痛，产后脐腹急疼（丹溪曰：产前当清热养血为主，产后宜大补气血，虽有杂证从末治之），感证热燥，不汗不便（阴气外溢则得汗，阴血下润则便通），诸种动血，一切肝肾阴亏，虚损百病，为壮水之主药。按：熟地黄性滞，痰多气郁之人能窒碍胸膈，用宜斟酌（《本草汇》曰：丹溪云气病补血，虽不中病亦无害也，不知血药属阴，其性凝滞，胃虚气弱之人，过服归、地等剂，必致痞闷食减，病安能愈耶。○张景岳曰：地黄产于中州沃土之乡，得土气之最厚者也，其色黄，土之色也，其味甘，土之味也，而谓非脾胃中州之药，吾不信也，但脾胃喜温而恶寒，生干地黄性寒，自非脾胃所喜，蒸晒极熟则甘温，正与脾胃相宜，且脾胃亦极喜滋润，故曰太阴湿土，唯胸膈窒碍者，虑其性滞耳）。作熟地黄法：拣取肥地黄沉水者数十斤，洗去沙土，略晒干，别以拣下瘦小者数十斤，捣绞取汁，投石器中浸漉，令浃入柳木甑，放瓦锅上蒸一日，晒几日，令极干，又蒸又晒如是九次，锅内倘有淋下地黄余汁，亦必拌晒使汁尽而干，其地黄光黑如漆，味甘如饴，须瓷器收之，以其脂柔喜润也（按：地黄取其纯阴静重，近时多拌以好酒及砂仁末而蒸晒之，是反以散动香燥乱其性矣，其法甚为不善，有用姜汁拌炒者尤不合法。○今市中惟以一煮而售，害有不可胜言者，盖禀北方纯阴至寒之性，非太阳与烈火频频交炼，则不温，所以固本膏虽经日煎熬，必生熟各半而用之，设以生地一煮便作熟地，投用归肾右归七味八味等剂中，则寒凉之性未除，心肾之经各别，以心经寒凉之药为君主，以肾经温暖之药为臣佐，岂徒无益，反引寒性，下损真阳，微虚者暂堪抵受，大虚挟寒者气立孤危，制治乖方而为害甚烈，斯其最也）。
鳢肠  ***************************
（即旱莲草，又名金陵草）
甘酸而寒，汁黑补肾，黑发乌须，赤痢变粪，止血（针灸疮血不止者，敷之亦妙），固齿（擦牙），功善益血凉血（当及时多收，其效甚速）。纯阴之质不益脾胃，若不同姜汁、椒红相兼修服者，恐腹痛作泻。苗如旋覆，实似莲房，断之有汁，须臾而黑，熬膏良。
麦门冬  ***************************
味甘微苦，微寒润肺，清心泻热，除烦（微寒能泻肺火），化痰行水（肺清则水道下行，故治浮肿），生津止嗽（午前嗽，多属胃火，午后嗽及日轻夜重者，多属阴虚，宜麦冬、五味同滋阴药用），治呕吐（胃火上冲则呕，宜麦冬，又有因寒，因食，因痰，因虚之不同），痿躄（手足缓纵曰痿躄，阳明湿热，上蒸于肺，肺热叶焦发为痿躄。经疏曰：麦冬实足阳明之正药），客热虚劳，暑伤元气，脉绝短气（同人参、五味名生脉散，盖心主脉，肺朝百脉，补肺清心，则气充而脉复，故脉绝将死者，服此能复生之，夏月火旺克金，服之尤宜。东垣曰：人参甘温，益元气而泻虚热。麦冬苦寒，滋燥金而清水源，五味酸温，泻丙火而补庚金，益五脏之气也），肺痿，吐脓，血热妄行，经枯乳闭，明目悦颜。性寒而润，虚寒泄泻者勿用。肥白而大者佳，去心，入滋补药，酒润（制其寒），或拌米炒黄，地黄、车前为使，恶款冬、苦参、青葙、木耳，忌鲫鱼，熬膏良。
甘菊花  ***************************
甘苦微寒，备受四气（冬苗，春叶，夏蕊，秋花），饱经霜露，得金水之精，能益肺肾二脏，以制心火而平肝木，木平则风息，火降则热除，故能养目血，去翳膜（与枸杞相对，蜜丸久服，永无目疾），治目泪头眩，散湿痹游风。家园所种，杭产者良（花小味苦者，名苦薏，非真菊也。牧竖闲谈云：真菊延龄，野菊泻人）。白术、枸杞、地骨为使，黄者入阴分，白者入阳分，可药可饵，可酿可枕，仙经重之。菊青叶救垂危疔毒（以叶捣烂，入酒绞汁饮之，其渣敷于毒上，神效）。
谷精草  ***************************
辛温轻浮，功善明目退翳，兼治头风喉痹，牙疼疥痒。田中收谷后多有之，田低而谷为水腐，得谷之余气结成此草。
草决明  ***************************
（一名青葙子）
味苦微寒，除风热，治一切目疾，虫疥恶疮。能动阳火，瞳子散大者勿服。类鸡冠而穗尖长。
决明子  ***************************
甘苦咸平，祛风热（作枕能治头风），治青盲内障，翳膜遮睛，赤肿眶烂，泪出羞明。状如马蹄，以能明目故名。捣碎煎，恶大麻仁。
木贼草  ***************************
甘苦而平，治目疾迎风流泪，翳膜遮睛（翳乃肝邪郁遏，不能上通于目），去节者能发汗，中空而轻有升散火郁风湿之功。多服损肝。
麻黄  ***************************
辛苦而温（僧继洪云：中牟产麻黄，地冬不积雪，性热可知），入足太阳（膀胱），兼走手少阴阳明（心、大肠），而为肺家专药，能发汗解肌，去营中寒邪，卫中风热，通九窍，开毛孔，治伤寒头痛，恶寒无汗（东垣曰：十剂云轻可去实，葛根、麻黄之类是也，邪客皮毛，腠理闭拒，营卫不行，故谓之实，二药轻清可去之。时珍曰：麻黄太阳经药兼入肺经，肺主皮毛，葛根阳明经药兼入脾经，脾主肌内，二药皆轻扬升发，而所入不同。好古曰：麻黄汤治卫实，桂枝汤治卫虚，虽皆太阳经药，其实营卫药也，心主营为血，肺主卫为气，故麻黄为手太阴肺之剂，桂枝为手少阴心之剂。时珍曰：仲景治伤寒，无汗用麻黄，有汗用桂枝，未有究其精微者。津液为汗，汗即血也，在营则为血，在卫则为汗，寒伤营，营血内涩不能外通于卫，卫气固闭，津液不行，故无汗。发热而恶寒，风伤卫，卫气外泄，不能内护于营，营气虚弱，津液不固，故有汗。发热而恶风，然风寒皆由皮毛而入，皮毛肺之合也，盖皮毛外闭则邪热内攻，故用麻黄、甘草同桂枝，引出营分之邪达之肌表，佐以杏仁泄肺而和气，汗后无大热而喘者加石膏。《活人书》夏至后加石膏、知母，皆泄肺火之药，是麻黄汤虽太阳发汗重剂，实散肺金火郁之药，腠理不密，则津液外泄而肺气虚，虚则补其母，故用桂枝同甘草，外散风邪以救表，内伐肝木以防脾，佐以芍药泄木而固脾，使以姜、枣行脾之津液而和营卫，下后微喘者加厚朴、杏仁以利肺气也，汗后脉沉迟者加人参以益肺气也，《活人书》加黄芩为阳旦汤以泻肺实也。是桂枝汤虽太阳解肌轻剂，实为理脾救肺之药也）。温疟咳逆上气（风寒郁于肺经，经曰：诸气膹郁，皆属于肺），痰哮气喘（哮证宜泻肺，然惟气实者可暂用），皮肉不仁，水肿风肿。唯冬月在表，真有寒邪者宜之，若非冬月，或无寒邪，或寒邪在里，或伤风等证，虽发热恶寒，不头疼身疼而拘急，六脉不浮紧者，皆不可用。虽可汗之证亦不宜过剂（汗为心液，过汗则心血为之动，或亡阳，或血溢，而成大患。丹溪以人参、麻黄同用，亦攻补法也）。发汗用茎去节，煮十余沸，掠去浮沫，或用醋汤略泡，晒干，亦有用蜜水炒者（庶免太发）；止汗用根节（随时出汗为自汗，属阳虚，梦中出汗为盗汗，属阴虚，用麻黄根、蛤粉、粟米等分为末，袋盛扑之佳。时珍曰：麻黄发汗，驶不能御，根节止汗，效如影响，物理不可测如此。自汗有风湿，伤风，风温，气虚，血虚，胃热，痰饮，中暑，亡阳，柔痉等证，皆可加用，盖性能行周身肌表，引药至卫分而固腠理也。○汗虽为心液，然五脏亦各有汗。经曰：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾）。厚朴、白薇为使，恶辛夷、石膏。
刺蒺藜  ***************************
辛苦而温，散肝风而泻肺气，胜湿破血，催生堕胎，通乳闭，消癥瘕。细审其质，性不过泻气破血之品，古方俱用以补肾，何也？产同州府，去刺，酒拌蒸。
沙苑蒺藜  ***************************
苦温补肾，强阴益精，明目，治虚劳，腰痛遗精，带下痔漏，阴㿗。性能固精，若阳道数举、媾精难出者勿服。出潼关，状如肾子，带绿色（今肆中所卖，俱是花草子，真者绝无），炒用（亦可代茶）。
茺蔚  ***************************
（即益母草）
味辛，微苦微寒，入手足厥阴（心包、肝），消水行血，去瘀生新，调经解毒（瘀血去，则经调），治血风，血晕，血痛，血淋，胎漏，产难，崩中，带下（带脉横于腰间，病生于此，故名为带，赤属血，白属气，气虚者补中益气而兼升提，血虚者养血滋阴而兼调气），消疔肿乳痈（亦取其散瘀解毒），通二便。其性辛散滑利，全无补益，勿以其有益母之名而滥用之。瞳神散大者尤忌。
茺蔚子
调经明目（血滞病目者，则宜之），活血顺气逐风（血和则气行，血活则风散），治心烦头痛（血热所致），胎产崩带，令人有子（凡妇人血滞、血热者，服之有子。时珍曰：益母根、茎、花、叶、实皆可同用，若治疮肿胎产，消水行血则宜并用，若治血分风热，明目调经用子为良，盖根、茎、花、叶专于行，子则行中有补也）。虽曰行中有补，终是滑利之品，非血滞血热者勿与，瞳神散大均在忌例。微炒，忌铁。
夏枯草  ***************************
辛苦微寒，缓肝火，解内热，散结气，治瘰疬，鼠瘘，瘿瘤，癥坚乳痈，乳岩，目珠夜痛（夜痛及点苦寒药反甚者，火为阴寒所郁，故尔夏枯能散厥阴之郁火）。久用亦伤胃家。
青蒿  ***************************
苦寒得春木少阳之令最早（二月生苗），故入少阳厥阴血分（肝、胆），治劳瘦骨蒸（能除骨髓之热，用童便捣取汁熬膏），蓐劳虚热，久疟久痢，虚烦盗汗（能除阴分伏热），风毒热黄，瘙疥恶疮，鬼气尸疰（身中鬼气，接引外邪，有游走皮肤，洞穿脏腑，每发刺痛，变动不常者为飞尸；附骨入肉攻凿血脉，见尸闻哭便作者为遁尸；淫跃四末不知痛之所在，每发恍惚，得风雪便作者为风尸；缠结脏腑，冲引心胁，每发绞切，遇寒冷便作者为沉尸；举身沉重，精神错杂，尝觉昏废，每节气大发者为尸疰。时珍曰：月令通纂言伏内庚日，采青蒿悬门庭，可辟邪。冬至元旦各服二钱亦良。则青蒿之治鬼疰，盖亦有所伏也），明目，清暑，辟秽。凡苦寒药多与胃家不利，惟青蒿芬芳袭脾，宜于血虚有热之人，以其不犯冲和之气尔。寒而泄泻者仍当避之。使子勿使叶，使根勿使茎，熬膏良。
连翘  ***************************
味苦微寒，而性升浮，其形似心（实似莲，房有瓣），故入手少阴厥阴（心、心包），而泻火兼除手足少阳（三焦、胆），手阳明经（大肠），湿热散诸经，血凝气聚，利水通经，杀虫止痛，消肿排脓（皆结者散之，凡肿而痛者为实邪，肿而不痛为虚邪，肿而赤者为结热，肿而不赤为留气停痰），为十二经疮家圣药（经曰：诸疮痛痒，皆属心火）。苦寒之物，多饵即减食，痈疽溃后勿服。
紫花地丁  ***************************
辛苦而寒，治痈疽发背，疔疮瘰疬，无名肿毒。叶似柳而细，夏开紫花，结角，生平地者起茎，生沟壑者起蔓。
漏芦  ***************************
苦下泄，咸软坚，寒胜热，入胃、大肠，通肺、小肠，散热解毒，通经下乳，排脓止血，生肌杀虫，治遗精尿血，痈疽发背（古方以漏芦汤为首称）。出闽中，茎如油麻，枯黑如漆者真。甘草拌蒸，连翘为使。
恶实  ***************************
（一名牛蒡子，一名鼠粘子）
辛苦而寒，泻热散结，除风宣肺气，清咽喉，理痰嗽，治痘证，消斑疹，利二便，行十二经，散诸肿疮疡之毒，利腰膝凝滞之气。性冷而滑，惟血热便闭者宜之，否则禁用。痘证虚寒泄泻者，切勿妄投。实如葡萄而褐色，酒拌蒸，待有霜拭去用。根苦寒，竹刀刮净绞汁，蜜和服，治中风，汗出乃愈，捣和猪脂，贴疮肿及反花疮（肉反出如花状）。
大蓟、小蓟  ***************************
甘苦凉，皆能破血退热，治吐衄，肠痈，小蓟力微能破瘀生新，不能如大蓟之消痈毒（丹溪曰：小蓟治下焦之结热，血淋。《本事方》一人冷气入阴囊，肿满疼痛，煎大蓟汁服，立瘥）。两蓟相似，花如髻，大蓟茎高而叶皱，小蓟茎低而叶不皱，皆用根。
马鞭  ***************************
味苦微寒，破血通经，杀虫消胀，治气血癥瘕，下部䘌疮，阴肿（捣涂），发背，痈疽，杨梅毒气。专以驱逐为长，疮证久而虚者，斟酌用之。下地甚多，春月生苗，方茎叶似益母，对生，夏秋开细紫花，作穗如车前穗，其子如蓬蒿子而细，根白而小，用苗叶。
刘寄奴  ***************************
苦温，破血通经，除癥下胀，止金疮血。
多服令人吐利。
茎直上，叶尖长糙涩，花白蕊，黄如小菊花，有白絮如苦荬絮，子细长亦似苦荬子，茎、叶、花、子皆可用。
红花  ***************************
（古名红蓝花）
辛苦甘温，入肝经而破瘀血，活血（瘀行则血活，有热结于中，暴吐紫黑血者，吐出为好，吐未尽加桃仁、红花行之，大抵鲜血宜止，瘀血宜行），润燥消肿止痛（凡血热、血瘀则作肿、作痛），治经闭，便难，胎死腹中（非活血行血不能下），产后血晕口噤（有产妇血闷而死，名医陆氏以红花数十斤煮汤，寝妇于上而熏之，汤冷再加，半日而苏。《金匮》有红蓝花酒，治妇人六十二证风），喉痹不通，痘疮血滞。过用能使血行不止而毙。酒喷，微焙。胭脂活血，解痘毒，敷痘疔（挑破以油胭脂敷之良）。
王不留行  ***************************
甘苦而平，其性行而不住（虽有王命，不能留行故名），能走血分，通血脉，乃阳明冲任之药（阳明多气、多血），除风去痹，止血定痛，利便通经，催生下乳（气盛血滞者，可暂用以行之，否则宜慎），治金疮（止血），痈疮疔疮（散血），出竹木刺。失血后崩漏家，及孕妇并忌之。花如铃铎，实如灯笼子，壳五棱，取苗子蒸浆水浸。
瞿麦  ***************************
苦寒，降心火，利小肠，逐膀胱邪热，为治淋要药（若产后淋，宜与蒲黄同用，五淋大抵皆属湿热，热淋宜八正及山栀、滑石之类，血淋宜小蓟牛膝膏，肾虚淋宜补肾不可独泻，老人气虚者宜参、术，兼木通、山栀，亦有痰滞中焦作淋者，宜行痰兼通利药，不可发汗，汗之必便血），破血利窍，决痈消肿，明目去翳，通经堕胎（性利善下）。小肠虚者，忌服。恐心热未除而小肠复病矣。当求其属以衰之。花大如钱，红白斑斓，色甚妩媚，俗呼洛阳花，用蕊壳，丹皮为使，恶螵蛸。
萹蓄  ***************************
（一名扁竹）
苦平，利小便，治黄疸热淋，杀诸虫，治蛔咬腹痛，女子阴蚀（煮服），疥疮诸疾（皆去湿热之功）。叶细如竹，弱茎蔓引，促节有粉，三月开红花。
车前子  ***************************
甘寒，清肺肝风热，渗膀胱湿热，开水窍以固精窍，令人有子（男女阴中，各有二窍，一窍通精，一窍通水，二窍不并开，水窍开则湿热外泄，相火常宁，精窍常闭，久久精足。《明医别录》云：服固精药久，服此行房即有子，五子衍宗丸用之）。治湿痹五淋，暑湿泻痢，目赤障翳，催生下胎。阳气下陷，肾气虚脱勿服。入滋补药，酒蒸捣饼，入利水泄泻药，炒研。
车前草
甘寒，凉血去热，通淋明目（凡利水之剂，多损目，唯此能解肝与小肠之湿热，热去而目清矣）。使叶勿使茎、蕊。
灯心
甘淡微寒，降心火，清肺热，利小肠（心与小肠相为表里，心火清则肺清，小肠亦清，而热从小便出矣），通气止血，治五淋水肿，烧灰吹喉痹，涂乳止夜啼，擦癣最良（缚成把，擦摩极痒时，虫从草出，浮水可见，十余次可以断根）。中寒，小便不禁者勿服。
地肤子  ***************************
甘苦而寒，入膀胱，除虚热，利小便而通淋（时珍曰：无阴则阳无以化，亦犹东垣治小便不通用知、柏，滋肾之意。王节斋云：小便不禁或频数，古方多以为寒，而用温涩之药，殊不知属热者多，盖膀胱火邪妄动，水不得宁，故不能禁而频数也。老人多频数，由膀胱血少阳火偏旺也，治法当补膀胱阴血，泻火邪为主，而佐以收涩之剂，如牡蛎、山茱，北味之类，补血泻火，治其本也，收之涩之，治其标也），治㿗疝，散恶疮（煎汤，洗疮疥良）。叶作浴汤，去皮肤风热丹肿，洗眼除雀盲涩痛。叶如蒿茎赤，子类蚕砂，恶螵蛸。
冬葵子  ***************************
甘寒淡滑，润燥利窍，通营卫，行津液，利二便，消水肿（用榆皮等分煎），通关格，下乳，滑胎。秋葵复种经冬至春作子者，名冬葵子，根、叶同功，春葵子亦滑不堪入药。蜀葵花，赤者治赤带，白者治白带，赤者治血燥，白者治气燥，亦治血淋关格，皆取其寒润滑利之功。
海金沙  ***************************
甘寒淡渗，除小肠膀胱血分湿热，治肿满，五淋茎痛，得栀子、牙硝、蓬砂，治伤寒热狂（大热利小便，此釡底抽薪之义）。唯热在太阳经血分者宜之。产黔中及河南，收曝日中，小干以纸衬之，以杖击之，有细砂落纸上，且曝且击，以尽为度，茎细如线，引竹木上，叶纹皱处有砂黄赤色。忌火。
茵陈  ***************************
苦燥湿，寒胜热，入足太阳经（膀胱），发汗利水，以泄太阴阳明之湿热（脾、胃），为治黄疸之君药（脾胃有湿热则发黄，黄者脾之色，身如橘色，汗如柏汁，而色明者热多，熏黄而色暗者湿多，须五苓之类佐助成功），又治伤寒时疾，狂热瘴疟，头痛头旋，女人瘕疝（皆湿热为病）。按黄疸须分阴黄、阳黄，阳黄宜茵陈，阴黄宜温补，若用茵陈多致不救。
葶苈子  ***************************
辛苦大寒，性急，大能下气，行膀胱水，肺中水气，膹急者非此不能除，破积聚癥结，伏留热气，消肿除痰，止嗽定喘（皆水湿泛溢），通经利便（十剂曰：泄可去闭，葶苈、大黄之属是也，大黄泄阴分血闭，葶苈泄阳分气闭）。性峻不可混服，有甜苦二种，甜者力稍缓，更宜大枣辅之（仲景有葶苈大枣泻肺汤，治肺气喘急不得卧。轫庵曰：辅以大枣，补土所以制水）。子如黍米，微长色黄，糯米微炒去米，或酒拌炒，榆皮为使。
大青  ***************************
苦咸大寒，解心胃热毒，治伤寒时疾热狂，阳毒发斑（热甚伤血，里实表虚则发斑，紫黑者热极而胃烂也，多死，《活人》治赤斑烦痛，有犀角大青汤），黄疸热痢，丹毒，喉痹。非心胃热毒勿用。处处有之，高二三尺，茎圆叶长，叶对节生，八月开小红花，成簇，实大如椒，色赤，用茎叶。
青黛  ***************************
咸寒，色青泻肝，散五脏郁火，解中下焦蓄蕴风热（《衍义》曰：一妇患脐腹，二阴遍生湿疮，热痒而痛，出黄汁，二便涩，用鳗鲡、松脂、黄丹之类涂之，热痛愈甚。其妇嗜酒，喜食鱼虾发风之物，乃用马齿苋四两，研烂，青黛一两，和涂，热痛皆去，仍服八正散而愈。此中下焦蓄蕴风热，毒气若不出，当病肠风内痔，妇不能禁酒物，果发痔），治伤寒发斑，血痢咯血（合杏仁研，置柿饼中煨食，名圣饼子，治咯血），小儿惊痫，疳热，丹热，敷痈疮，蛇犬毒。性凉中寒者勿使，即阴虚而有热者亦不宜用。真者从波斯国来，不可得也，今用干靛花取娇碧者，每斤淘取一两亦佳（内多石灰，故须淘净）。
芦根  ***************************
甘和胃，寒降火，治呕哕反胃（胃热火升则呕逆食不下），客热消渴，伤寒烦热，止小便数（肺为水之上源，脾气散精，上归于肺，始能通调水道，下输膀胱，肾为水脏，而主二便，三经有热则小便数，甚至不能少忍，火性急速故也，芦中空，清上焦，湿热解，则肺之气化行，而小便复其常道矣）。芦笋能解鱼蟹、河豚毒。反胃呕吐由于寒者勿用。取逆水肥厚者，去须节。
豨莶草  ***************************
苦辛，生寒熟温，治缠绵风气，四肢麻痹，筋骨冷痛，腰膝无力，风湿疮疡。长于理风湿，毕竟是燥血之品，恃之为补非是（本草相传功用甚奇，近世服之，经年罕效，意者制法未尽善与，风气有分别与，药产非地道与，亦以见执方者之失也）。江东人呼猪为豨，其草似猪莶臭，故名，以五月五日，六月六日，七月七日，采者尤佳，去粗茎留枝叶花实，酒拌蒸晒九次，蜜丸（豨莶辛苦气寒，必蒸晒九次，加以酒蜜，则苦寒之阴浊尽去，而清香之美味见矣，数不至九，阴浊未尽，不能透骨搜风而却病也）捣汁熬膏，以生地、甘草煎膏炼蜜，三味收之，酒调尤妙。
旋覆花  ***************************
（一名金沸草）
苦辛能下气行水，咸能软坚，微温能通血脉，入肺、大肠经，消痰结坚痞，唾如胶漆，噫气不除（噫，于介切，俗作嗳，胸中气不畅，故嗳以通之，属不足，亦有挟痰挟火者，属有余，仲景治汗吐下后，痞鞕噫气者，有代赭旋覆汤），大腹水肿，风气湿痹。走散之药，冷利大肠，虚人禁之。根治风湿，叶治疔疮肿毒，傅金疮（止血）。类金钱菊，去皮、蒂、蕊、壳蒸用，入煎剂须用绢包好（有细毛，恐射肺，令人嗽）。
紫菀  ***************************
辛温润肺，苦温下气，化痰止渴，治寒热结气，咳逆上气，咳吐脓血（专治血痰，为血劳圣药），肺经虚热，小儿惊痫（亦虚而有热），能开喉痹，取恶涎，又能通利小肠（《本草汇》云：苦能达下，辛可益金，故吐血保肺，收为上剂，虽入至高，善于达下，使气化及于州都，小便自利）。辛散性滑，暂用之品，阴虚肺热者，不宜专用、多用，须地黄、麦冬共之。根作节，紫色润软者良（今人多以车前、旋覆根伪之），白者名女菀（时珍曰：紫入血分，白入气分），去头须，蜜水浸焙，款冬为使，恶天雄、瞿麦、藁本、远志，畏茵陈。
款冬花  ***************************
辛温润肺，消痰除烦，定惊明目，治咳逆上气，喘渴（肺虚挟火），喉痹，肺痿，肺痈，咳吐脓血，为治嗽要药（烧烟以筒吸之亦良。《本草汇》曰：隆冬独秀，先春开敷，得肾之体，先肝之用，故为温肺理嗽之最，大抵咳必因寒，寒为冬气，入肺为逆，款冬非肺家专药，乃使肺邪从肾顺流而出也。○款冬、百合等分蜜丸，名百花膏，治咳嗽痰血，凡阴虚劳嗽通用，款冬、紫菀、百合、沙参、生地、麦冬、五味、苡仁。如内热骨蒸加丹皮、地骨。若嗽而复泻者，为肺移热于大肠，脏腑俱病。嗽而发热不止者，为阴虚火炎，皆难治）。十一二月开花如黄菊（雪积冰坚，款花偏艳，想见其纯阳之禀，故其主用皆辛温开豁也，却不助火，可以久任），微见花，未舒者良（生河北关中，世多以枇杷蕊伪之），拣净花，甘草水浸一宿，曝用，得紫菀良。杏仁为使，恶皂荚、玄参、硝石，畏辛夷、青葙、麻黄、连翘、黄芪、贝母（虽畏贝母，得之反良）。
牛膝  ***************************
苦酸而平，足厥阴少阴经药（肝、肾），能引诸药下行，酒蒸甘酸而温，益肝肾，强筋骨（肝主筋，肾主骨），治腰膝骨痛，足痿筋挛，阴痿（血行故痛止，下行故理足，补肝则筋舒，筋舒则阴强），久疟（以上皆补肝肾之功），生用散恶血，破癥结（血行则结散），治心腹诸痛，淋痛尿血（热蓄膀胱，便涩而痛，曰淋。气淋，便涩余沥；劳淋，房劳即发；冷淋，寒战后溲；膏淋，便出如膏石；淋精结成石；血淋涩痛尿血色鲜者，心与小肠实热，色瘀者，肾与膀胱虚冷。子和曰：石淋乃肝经移热于胞中，日久熬煎成石，非肾与小肠病也，大抵治淋宜通气清心，平火利湿，不宜用补，恐湿热得补增剧也。牛膝，淋证要药，血淋尤宜用之，杜牛膝亦可。又有中气不足致，小便不利者，宜补中益气，经所谓气化则能出也，忌用淋药通之），经闭产难（下行之效，误用堕胎），喉痹齿痛（引火下行），痈肿恶疮，金疮伤折（以上皆散恶血之功），出竹木刺（捣烂罨之即出，纵疮口合，刺犹自出）。有升无降，用以为导甚妙。主用皆在肾肝下部。上焦药中勿入，梦遗滑精，血崩不止，及气虚下陷，因而腿膝肿痛者大忌。出怀庆府，长大肥润者良，下行生用，入滋补药，酒浸蒸，恶鳖甲，畏白前，忌牛肉。
续断  ***************************
苦辛微温，补肝肾，通血脉，理筋骨。主劳伤，暖子宫，缩小便，止遗泄，破瘀血。治腰痛胎漏（怀妊沥血），崩带，肠风，血痢（平胃散一两，川续断二钱半，每服二钱，米饮下，治时痢甚效），痈痔肿毒，又主金疮折跌（以功命名），止痛生肌，女科外科需为上剂（补而不滞，行而不泄，取用宏多）。川产良，状如鸡脚，皮黄皱，节节断者真（草茅根形似续断，误服令人筋软）。去向里硬筋，酒浸。地黄为使，恶雷丸。
胡芦巴  ***************************
苦温纯阳，入右肾命门，暖丹田，壮元阳。治肾脏虚冷，阳气不能归元（同附子、硫黄），瘕疝冷气（同茴香、巴戟、川乌、川楝、吴茱萸），寒湿脚气。相火炽盛，阴血亏少者，禁之。出岭南番舶者良，云是番莱菔子，淘净，酒浸，曝，或蒸，或炒。
艾叶  ***************************
苦辛，生温，熟热，纯阳之性，能回垂绝之元阳，通十二经，走三阴（太、少、厥），理气血，逐寒湿，暖子宫，止诸血。温中开郁，调经安胎（胎动肿痛下血，胶艾汤良，胶艾煎服，亦治虚痢），治吐衄崩带（治带要药），腹痛，冷痢，血痢，霍乱，转筋，杀蛔，治癣（醋煎服，外科有用干艾作汤，投白矾二三钱，洗疮然后敷药，盖人气血冷，必假艾力以佐阳，而艾性又能杀虫也），以之灸火，能透诸经，而除百病（丹田气弱，脐腹冷者，以熟艾装袋，兜脐腹甚妙，寒湿脚气亦宜，以此夹入袜内）。纯阳香燥，凡血燥生热者禁与。灸火亦大伤阴血，虚者宜慎。陈久者良，揉捣如绵，谓之熟艾，灸火用。妇人丸散，醋煮捣饼再为末用（入茯苓数片，同研则易细）。煎服宜鲜者。醋香附为使（艾附丸调妇人诸病。宋时重汤阴艾，自明成化来，则以蕲州艾为胜，云灸酒坛一灸便透，蒙筌发明并以野艾为真。蕲艾虽香实非艾种，今人多以蓬蒿伪蕲艾）。
木棉  ***************************
（《纲目》作木绵，俗呼棉花）
甘温，治血崩金疮（白绵或布烧灰）。子油，辛热微毒，治恶疮疥癣，然灯损目。有草木二种（草本出南番，宋末始入江南，今则遍及江北与中州矣。不缠而绵，不麻而布，利被天下，其益大哉，木本出交州永昌等处）。
鸡冠花  ***************************
甘凉，治痔漏下血，赤白下痢，崩中，赤白带下（分赤白用）。子治肠风泻血，赤白痢，崩中带下（炒用）。苗治疮痔及血病。以花状命名。
元宝草  ***************************
辛寒，补阴。治吐血衄血。生江浙田塍间，一茎直上，叶对节生，如元宝向上，或三四层，或五六层。
雪里青  ***************************
苦，大寒。治咽喉急闭（捣汁灌之，立效）。一名过冬青，生田塍间，如天名精而小，叶布地生，无枝梗，四时不凋，雪天开小白花。
万年青  ***************************
甘、苦，寒。治咽喉急闭（捣汁入米醋少许，灌之吐痰立）。一名千年蒀子，可催生。

卷四草部·毒草类  ——————————————————————————————————————————————————————————————————————————————————————————

附子  ***************************
辛甘，大热。纯阳，其性浮多沉少，其用走而不守，通行十二经无所不至，能引补气药以复散失之元阳（丹溪曰：气虚甚者，稍加附子以行参芪之功，肥人多湿亦用），引补血药以滋不足之真阴，引发散药开腠理以逐在表之风寒（同干姜、桂枝，温经散寒，发汗），引温暖药达下焦以祛在里之寒湿（善引火下行，津调涂足心亦妙）。治三阴伤寒，戴阳（吴绶曰：附子，阴证要药。凡伤寒传变三阴，中寒夹阴，身虽大热而脉沉细，或厥冷腹痛，甚则唇青囊缩，急须用之。若待阴极阳竭而用之，已迟矣。东垣治伤寒阴盛格阳，面目俱赤，烦渴引饮，脉七八至，但按之则散，用姜附汤加人参投半斤，得汗而愈，此神圣之妙也），中寒中风（卒中曰中，渐伤曰伤，轻为感冒，重则为伤，又重则为中），气厥，痰厥咳逆（元阳下亏，生气不布，宜同归、地、人参用），自汗（三因有芪附、术附、参附三汤。嘉言曰：卫外之阳不固而自汗，则用芪附；脾中之阳遏郁而自汗，则用术附；肾中之阳浮游而自汗，则用参附。凡属阳虚自汗，不能舍三方为治），呕哕膈噎（膈噎多由气血虚、胃冷、胃槁而成。饮可下而食不下，槁在吸门，喉间之厌会也；食下胃脘痛，须臾吐出，槁在贲门，胃之上口也，此上焦，名噎；食下良久吐出，槁在幽门，胃之下口也，此中焦，名膈；朝食暮吐，槁在阑门，大小肠下口也，此下焦，名反胃。又有痰饮、食积、瘀血壅塞胃口者，如寒痰胃冷，则宜姜、附、参、术；胃槁者当滋润，宜四物、牛羊乳；瘀血者加韭汁），心腹冷痛，暴泻脱阳，脾泄久痢，霍乱转筋（寒客中焦脾胃，为霍乱；寒客下焦肝肾，为转筋），拘挛风痹，癥瘕积聚，督脉为病，脊强而厥，小儿慢惊，痘疮灰白，痈疽不敛，一切沉寒痼冷之证（《经》曰：阴盛生内寒，阳虚生外寒），开关门，消肿满（《经》曰：肾者胃之关也。关门不利故聚水而从其类也。嘉言曰：肾之关门不开，必以附子回阳，蒸动肾气，其关始开，胃中积水始下，以阳主开故也。《集验》曰：肿因积生，积去而肿再作，若再用利药，小便愈闭，医多束手，盖中焦气不升降，为寒所隔，唯服附子，小便自通），缩小便（洁古曰：益火之源以消阴翳，则便溺有节），壮阳退阴，杀邪辟鬼，通经堕胎。通宜冷服（热因寒用也，盖阴寒在下，虚阳上浮，治之以寒则阴益甚，治之以热则格拒不纳，用热药冷饮下咽之后，冷体既消，热性便发，情且不违，而致大益，此反治之妙也。又有寒药热饮，以治热证，此寒因热用，义亦相同也。《经》曰：正者正治，反者反治。如用寒治热，用热治寒，此正治也。或以寒治寒，以热治热，此反治也。经所谓必伏其所主而先其所因，盖借寒药热药为反佐，以作向导也，故亦曰从治），发散生用，峻补熟用（赵嗣真曰：仲景麻黄附子细辛汤，熟附配麻黄，发中有补。四逆汤生附配干姜，补中有发，其旨微矣。《明医杂著》曰：气虚用四君，血虚用四物，虚甚者俱宜加熟附。盖四君、四物皆和平宽缓之剂，须得附子健悍之性行之方能成功。附子热毒，本不可轻用，但有病病当，虽暑热时月，亦可用也。景岳曰：今之用附子者，必待势不可为，不得已然后用之。不知回阳之功，当于阳气将去之际渐用，以望挽回，若既去之后，死灰不可复然矣。但附子性悍，独任为难，必得大甘之品如人参、熟地、炙甘草之类，皆足以制其刚而济其勇，斯无往不利矣。丹溪曰：乌、附行经，仲景八味丸用为少阴向导，后世因以为补药，误矣。附子走而不守，取其健悍走下，以行地黄之滞尔，相习用为风药及补药，杀人多矣。讱庵曰：附子味甘，气热，峻补元阳。阳微欲绝者，起死回生非此不为功，故仲景四逆、真武、白通诸汤多用之，其有功于生民甚大。况古人日用常方用之最多，本非禁剂。丹溪乃仅以为行经之药，而云用作补剂，多致杀人，言亦过矣。盖丹溪法重滋阴，故每訾阳药，亦其偏也）。
若内真热而外假寒，热厥似寒（宜承气、白虎等汤），因热霍乱等证，服之祸不旋踵。阴虚者亦不可加入滋阴药中常服（好古曰：用附子以补火，必防涸水，若阴虚之人久服补阳之药，则虚阳益炽，真阴愈耗，精血日枯，而气无所附丽，遂成不救者多矣）。
从前附子皆野生，所产甚罕，价值甚高而力甚大。近今俱是种者，出产多而价值贱，力甚薄，土人以盐腌之，愈减其力。陕西出者名西附，四川出者名川附，川产为胜。川附体松而外皮多细块，西附体坚而外皮光洁，以皮黑、体圆、底平八角、顶大者良。修治法：煎极浓甘草水，将附子泡浸，剥去皮脐，切作四块，再浓煎甘草汤泡浸令透，然后切片，慢火炒黄而干，放泥地上出火毒（有用水浸面裹煨令发，拆则虽熟而毒仍未去，非法之善者。有用黑豆煮者，有用甘草、盐水、姜汁、童便煮者，恐煮之气味煎出，其力尤薄，且制之，不过欲去其毒性尔。若用童便，是反抑其阳刚之性矣，尤非法之善者。唯用甘草汤泡浸，则毒解而力不减，尤为尽善矣）。畏人参、黄芪、甘草、防风、犀角、绿豆、童便，反贝母、半夏、栝楼、白芨、白蔹。中其毒者，黄连、犀角、甘草煎汤解之，或用黄土水澄清亦可解。
附生者为附子。
乌头
功同附子而稍缓。附子性重峻，回阳逐寒；乌头性轻疏，温脾逐风。寒疾宜附子，风疾宜乌头。
即附子之母（有谓春采为乌头，冬采为附子者，非也）。
乌附尖
吐风痰，治癫痫，取其锐气直达病所（丹溪治许白云，屡用瓜蒂、栀子、苦参、藜芦等剂，吐之不透，后用附子尖和浆水与之，始得大吐胶痰数碗而安）。
天雄
补下焦肾命阳虚（乌附、天雄之尖皆向下，其脐乃向上生苗之处，寇氏谓其不肯就下，洁古谓其补上焦阳虚，俱误认尖为向上尔。丹溪以为下部之佐者庶几得之，若果上焦阳虚则属心肺之分，当用参、芪，不当用乌、附矣），治风寒湿痹，为风家主药，发汗又能止阴汗。
细长者为天雄。
侧子
散侧旁生，宜于发散四肢，充达皮毛，治手足风湿诸痹。
连生者为侧子。
草乌头  ***************************
辛苦，大热。搜风胜湿，开顽痰，治顽疮，以毒攻毒，颇胜川乌，然至毒无所酿制，不可轻投。
野生状类川乌，故亦名乌喙。姜汁炒或豆腐煮。
白附子  ***************************
辛甘，大热，纯阳。阳明经药，能引药势上行，治面上百病（阳明之脉萦于面，白附能去头面游风，可作面脂，消瘢疵），祛风痰，治心痛，血痹，诸风冷气，中风，失音，阴下湿痒。
燥毒之品，似中风证虽有痰亦禁用。小儿慢惊勿服。
根如草乌之小者，皱纹有节，炮用（弘景曰：此药久绝，无复真者，今唯凉州生）。
天南星  ***************************
味辛而苦，能治风散血（南星、防风等分为末，名玉真散，治破伤风、刀伤、扑伤如神。破伤风者，药敷疮口，温酒调下二钱；打伤至死，童便调灌二钱，连进三服必活）。气温而燥，能胜湿除痰，性紧而毒，能攻积拔肿，为肝脾肺三经之药。治惊痫风眩（丹溪曰：无痰不作眩），身强口噤，喉痹舌疮，结核疝瘕，痈毒，疥癣，蛇虫咬毒（调末箍之），破结下气，利水。堕胎性更烈于半夏（与半夏皆燥而毒，故皆堕胎。南星辛而不守，半夏辛而能守，所以古安胎方中亦有用半夏者）。
按：南星治风痰，半夏治湿痰，功用虽类而实殊也，非西北人真中风者勿服。阴虚燥痰大忌。
根似半夏而大，看如虎掌，故一名虎掌，以矾汤或皂角汁浸三昼夜，暴用。或酒浸一宿，蒸熟竹刀切开，以不麻为度。或姜渣黄泥和包，煨熟用。造曲法：以姜汁、矾汤和南星末作饼，楮叶包，待生黄衣，日干。造胆星法：腊月取黄牛胆汁和南星末纳入胆中，风干，年久者弥佳（得牛胆则燥性减，且胆有益肝胆之功）。畏附子、干姜、防风（得防风则不麻，火炮则毒性缓，所谓火能革物之性）。
半夏  ***************************
辛温，体滑性燥，能走能散。和胃健脾，除湿化痰，发表开郁，下逆气，止烦呕，发声音，救暴卒（凡遇五绝之病，用半夏末吹入鼻中即活，盖取其能作嚏也。五绝谓缢死、溺死、压死、魇死、产死也），又能行水气，以润肾燥，利二便，止咽痛（辛通使气能化液，故润燥。丹溪谓二陈汤，能使大便润而小便长。成无己曰：半夏辛散，行水气而润肾燥。又《局方》半硫丸治老人虚秘，皆取其润滑也，俗以半夏、南星为燥，误矣。湿去则土燥，痰涎不生，非二物性燥也。古方治咽痛、喉痹、吐血、下血，非禁剂也。二物亦能散血，故破伤扑打皆主之，唯阴虚、劳损则非湿热之邪，而用利窍行湿之药，是重竭其津液，医之罪也。岂药之咎哉？《甲乙经》用治不眠，是果性燥者乎？半硫丸：与硫黄等分，生姜糊丸），治欬逆头眩（火炎痰升则眩），痰厥头痛，眉棱骨痛（风热与痰），胁痛胸胀，伤寒，寒热痰疟，不眠（《素问》曰：胃不和则卧不安。半夏能和胃气而通阴阳。《灵枢》曰：阳气满不得入于阴，阴气虚故目不得瞑。饮以半夏汤，阴阳既通，其卧立至。又有喘嗽不得眠者，左不得眠属肝胀，宜清肝；右不得眠属肺胀，宜清肺。服药无效者不治），反胃吐食（痰膈），散痞除瘿（瘿多属痰），消肿止汗（胜湿），为治湿痰之主药（汪机曰：脾胃湿滞，涎化为痰，此非半夏，曷可治乎？若以贝母代之，翘首待毙。好古曰：肾主五液，化为五湿，本经为唾，入肝为泪，入心为汗，入肺为涕，入脾为痰，痰者因咳而动，脾之湿也，半夏泄痰之标，不能治痰之本，治本者治肾也，欬无形，痰有形，无形则润，有形则燥，所以为流脾湿而润肾燥之剂也。俗以半夏为肺药，非也。止呕为足阳明，除痰为足太阴，小柴胡汤用之，虽云止呕，亦助柴、芩，主寒热往来，是又为足少阳也。时珍曰：脾无湿不生痰，故脾为生痰之源，肺为贮痰之器，按有声无痰曰欬，盖伤于肺气；有痰无声曰嗽，盖动于脾湿也；有声有痰曰咳嗽，或因火、因风、因寒、因湿、因虚劳、因食积，宜分证论治。大法治嗽，当以治痰为先，而治痰又以顺气为主，气顺则火降而痰消，宜以半夏、南星燥其痰，枳壳、橘红利其气，肺虚加温敛之味，肺实加凉泻之剂）。
主治最多，莫非脾湿之证（俗以半夏专为除痰，而半夏之功用不复见知于世矣，小柴胡汤、半夏泻心汤皆用半夏，岂为除痰乎），苟无湿者均在禁例。古人半夏有三禁，谓血家、渴家、汗家也。若非脾湿且有肺燥，误服半夏悔不可追（赵继宗曰：二陈治痰，世医执之内有半夏，其性燥烈，若风寒、湿食、诸痰则相宜。至于劳痰失血，诸痰反能燥血液而加病）。孕妇服之能损胎（若与参木并行，但有开胃之功，亦不损胎）。
圆白而大，陈久者良（合陈皮、茯苓、甘草，名二陈汤，为治痰之总剂，寒痰佐以干姜、芥子，热痰佐以黄芩、栝楼，湿痰佐以苍术、茯苓，风痰佐以南星、前胡，痞痰佐以枳实、白术，更看痰之所在加引导药）。
韩飞霞造曲十法：
姜汁浸造，名生姜曲，治浅近诸痰；
矾水煮透，兼姜和造，名矾曲，矾最能却水，治清水痰；
煮皂角汁炼膏，和半夏末为曲，或加南星，或稍加麝香，名皂角曲，治风痰，开经络；
用白芥子等分或三分之一，竹沥和成，略加曲和，名竹沥曲，治皮里膜外结核隐显之痰；
麻油浸半夏三五日，炒干为末，面糊造成，油以润燥，名麻油曲，治虚热劳欬之痰；
用腊月黄牛胆汁，略加熟蜜和造，名牛胆曲，治癫痫风痰；
用香附、苍术、抚芎等分熬膏，和半夏末作曲，名开郁曲，治郁痰；
用芒硝居半夏十分之三煮透，为末，煎大黄膏和成，名硝黄曲，治中风卒厥，伤寒宜下，由于痰者；
用海粉、雄黄居半夏之半为末，炼蜜和造，名海粉曲，治积痰沉痼；
用黄牛肉煎汁炼膏，即霞天膏，和半夏末为曲，名霞天曲，治沉疴痼痰。
以上并照造曲法草盫七日，待生黄衣，悬挂风处，愈久愈佳。
浸七日，逐日换水，沥去涎，切片，姜汁拌炒（性畏生姜，用之以制其毒而功益彰）。柴胡、射干为使，畏生姜、秦皮、龟甲、雄黄，忌羊血、海藻、饴糖，恶皂荚，反乌头。
常山  ***************************
辛苦而寒，能引吐行水，祛老痰积饮（痰有六，风痰，寒痰，湿痰，热痰，食痰，气痰也。饮有五，流于肺为支饮，于肝为悬饮，于心为伏饮，于经络为溢饮，于肠胃为痰饮也。常山力能吐之，下之），截诸疟必效（疟疾必有黄涎聚于胸中，故曰无痰不成疟，弦脉主痰饮，故曰疟脉自弦。常山去老痰积饮，故为诸疟要药。时珍曰：常山、蜀漆劫痰截疟，须在发散表邪及提出阳分之后用之。疟有经疟、脏疟、风、寒、暑、湿、痰、食、瘴、鬼之别，须分阴阳虚实，不可混治。常山、蜀漆得甘草则吐，得大黄则利，得乌梅、穿山甲则入肝，得小麦、竹叶则入心，得秫米、麻黄则入肺，得龙骨、附子则入肾，得草果、槟榔则入脾，盖无痰不作疟，一物之功亦在驱逐痰水而已。士材曰：常山发吐，唯生用多用为然，与甘草同用亦必吐，若酒浸、炒透，但用钱许，每见奇功，未见其吐也。世人泥于雷敩老人久病忌服之说，使良药见疑，沉疴难起，抑何愚耶！○常山吐疟痰，瓜蒂吐热痰，乌附尖吐湿痰，莱菔子吐气痰，藜芦吐风痰）。
性猛烈，施之藿食者多效，若肉食之人稍稍挟虚，不可轻入。
鸡骨者良，烧酒浸一宿，炒透，用栝楼为使，忌葱茗。
蜀漆（常山茎叶）
功用略同（古方有蜀漆散，取其苗性轻扬，发散上焦之邪结），甘草水拌蒸。
藜芦  ***************************
辛寒至苦，司蛊毒与喉痹，能杀虫理疥癣，入口即吐，善通顶，令人嚏，风痫证多用之（张子和曰：一妇病风痫，初一二年一发，后渐日发，甚至一日数发，求死而已。值岁大饥，采百草食，见野草若葱，采蒸饱食，觉不安，吐胶涎数日约一贰斗，汗出如洗，甚昏困，后遂轻健如常人，以所食葱访人，乃憨葱苗即藜芦是矣。时珍曰：和王妃年七十，中风不省，牙关紧闭，先考太医吏目月池翁诊视，浓煎藜芦汤灌之，少顷噫气，遂一吐痰而苏。药不瞑眩，厥疾不瘳，诚然！），服之令人烦闷吐逆，大损津液，虚者慎之。
取根去头，用黄连为使，反细辛、芍药、诸参，恶大黄，畏葱白（吐者服葱汤即止，与酒同用杀人）。
大戟  ***************************
苦能直泄，专泻脏腑水湿，兼善逐血，辛能横散，故发汗消痈，寒能通二便闭。治十二种水，腹满急痛，积聚癥瘕，颈腋痈肿，风毒脚肿。通经堕胎，泻火逐痰（时珍曰：痰涎为物，随气升降，无处不到，入心则迷，成癫痫；入肺则塞窍，为咳喘背冷；入肝则胁痛，干呕，寒热往来；入经络则麻痹疼痛；入筋骨则牵引隐痛；入皮肉则瘰疬痈肿。陈无择并以控涎丹主之，殊有奇功，此乃治痰之本。痰之本，水也、湿也，得气与火则结为痰。大戟能泄脏腑水湿，甘遂能行经隧水湿，白芥子能散皮里膜外痰气，唯善用者能收奇功也。又曰：钱仲阳谓肾为真水，有补无泻，复云痘证变黑归肾者，用百祥膏下之，非泻肾也，泻其腑则脏自不实，腑者膀胱也，百祥惟大戟一味，能行膀胱之水故也。窃谓非独泻腑，乃肾邪实而泻肝也，实则泻其子，大戟浸水青绿，肝胆之色也。痘证毒盛，火炽则水益涸，风挟火势则土受亏，故津液内竭，不能化脓而成黑陷之证，泻其风火之毒，所以救肾扶脾也。《机要》用大戟一两，枣三枚，同煮焙干，去戟用枣，丸服，名枣变百祥丸）。阴寒善走，大损真气，非元气壮实、水湿伏留，不可浪施。
杭产紫者为上，北产白者伤人。浆水煮软，去骨。得大枣良，赤小豆为使，恶山药，畏菖蒲，反甘草。
甘遂  ***************************
苦寒能泻肾经及隧道水湿，直达水气所结之处，以攻决为用，为下水之圣药。主十二种水，大腹肿满（名水蛊。嘉言曰：胃为水谷之海，五脏六腑之源，脾不能散胃之水精于肺而病于中，肺不能通胃之水道于膀胱而病于上，肾不能司胃之关时其输泄而病于下，以致积水浸淫，无所底止。好古曰：水者，脾、肺、肾三经所主，有五脏六腑十二经之部分，上头面，中四肢，下腰脚，外皮肤，中肌肉，内筋骨，脉有尺寸之殊，浮沉之别，不可轻泻，当知病在何经何脏，方可用之。按：水肿有痰裹、食积、瘀血致清不升浊不降而成者，有湿热相生，隧道阻塞而成者，有燥热冲击，秘结不通而成者，证属有余；有服寒凉、伤饮食、中气虚衰而成者，有大病后正气衰惫而成者，有小便不通、水液妄行、脾不能制而成者，证属不足。宜分别治之。然其源多由中气不足而起。丹溪曰：水病当以健脾为主，使脾实而气运，则水自行，宜参、苓为君，视所挟证加减，苟徒用利水药，多致不起），疝瘕积聚，痞热，宿食，痰迷癫痫。
去水极神，损真极速，大实大水可暂用之，否则宜禁。
皮赤肉黑，根作连珠，重实者良。面裹煨熟用（或用甘草荠苨汁浸三日，其水如墨，以清为度，再面裹煨）。瓜蒂为使，恶远志，反甘草（仲景治心下留饮与甘草同用，取其相反以立功也，有治水肿及肿毒者，以甘遂末敷肿处，浓煎甘草汤服之，其肿立消，二物相反，感应如此其神）。
商陆  ***************************
苦寒，沉阴下行，与大戟、甘遂同功，疗水肿胀满（肿属脾，胀属肝，肿则阳气犹行，如单胀而不肿者名蛊胀，为木横克土，难治。肿胀朝宽暮急为血虚，暮宽朝急为气虚，朝暮俱急为气血两虚。肿胀由心腹而散四肢者吉，由四肢而入心腹者危。男自下而上，女自上而下，皆难治），瘕疝痈肿，喉痹不通（薄切醋炒，涂喉中良），利二便，泻蛊毒，敷恶疮，堕胎孕。
肿胀因脾虚者多，若误用之，一时虽效，未几再作，决不能救。
取白花之根（赤者伤人，只堪贴脐，入麝三分捣贴，小便利则肿消），铜刀刮去皮，水浸一宿，黑豆拌蒸，得蒜良。
芫花  ***************************
苦温，去水饮痰癖，疗五水在五脏，皮肤胀满喘急，痛引胸胁，咳嗽瘴疟（五水者，风水，皮水，正水，石水，黄汁也。水积胞中，坚满如石，名石水；汗如檗汁名黄汗，久不愈必致痈脓。时珍曰：仲景治伤寒太阳证，表未解，心下有水而咳，干呕发热，或喘或利者，小青龙汤主之；表已解，有时头痛，出汗，恶寒，心下有水，干呕，痛引两胁，或喘或咳者，十枣汤主之。盖青龙散表邪，使水从汗出，《内经》所谓开鬼门也。十枣逐里邪，使水从二便出，《内经》所谓洁净府、去陈莝法也。十枣汤，芫花、甘遂、大戟等分，枣十枚）。
毒性至紧，取效最捷，稍涉虚者服之多致夭折。
叶似柳，二月开花，紫碧色，叶生花落，陈久者良。好醋煮过，晒干。反甘草。
根疗疥。
续随子  ***************************
（一名千金子）
辛温，行水破血。治冷气胀满，癥瘕痰饮，血结月闭，蛊毒鬼疰，利大小肠，下恶滞物，涂疥癣疮（时珍曰：续随与大戟、泽漆、甘遂茎叶相似，主疗亦相似，长于利水，用之得当，亦要药也）。
攻击猛挚。肿胀月闭等证，各有成病之由，当求其本，不可概施。脾虚便滑者服之必死（《斗门方》：治水气肿胀，用千金子一两，去壳研压，去油重研，分作七服，每治一人用一服，五更酒服，当下利，至晓肿胀顿消，忌盐醋一百日。今走方者俱用此，加百草霜等在内，使人不能认识，诳言秘传，将草头炼就单方，庸俗信而服之，一泻而肿胀立消，索谢而去，未几再作，无药可救。间有气体壮实者，愈后竟不复发，然暗损真气，不过于数年之内患他病而不起。数十年来洛之目击心伤者不可枚。，其奈习俗蒙蒙，率犹长夜之不醒何？予欲呼之，用斯代祈，愿卫生者勿蹈覆辙，以促生也。至于医者明知故犯，则伤人必多，孽镜当前，悔之何及？今玉枢丹用之治百病，元气强者间有小效，稍稍挟虚无不受其害。总之，执一方治百病，多见其失也）。
去壳，取色白者研细，纸包，压去油。
牵牛  ***************************
辛热，属火，善走入肺经，泻气分湿热（肺主气，辛能泄气），达右肾命门，走精隧，通下焦郁遏及大肠风秘、气秘，利大小便，逐水消痰，杀虫坠胎。治水肿喘满，痃癖气块（东垣曰：有谓牵牛苦寒，误矣。其味辛辣，久嚼猛烈雄壮，所谓苦寒安在哉？乃泻气之药，比诸辛药泄气尤甚，若湿从下受，下焦主血，血中之湿，宜苦寒之味而反用辛热之药，泄上焦之气，是血病泻气，使气血俱损也。好古曰：以气药引则入气，以大黄引则入血。时珍曰：一妇肠结，年几六十，服养血润燥药则泥结，服硝黄药则若罔知，如此三十余年，其人体肥膏粱而多郁，日吐酸痰乃宽，此乃三焦气滞，有升无降，津液皆化为痰，不能下润肠腑，非血燥也，润剂留滞，硝黄入血不能入气，故无效。用牵牛为末，皂角膏丸，缓服便通。外甥素多酒色，病二便不通，胀痛呻吟七昼夜，用通利药不效，予思此乃湿热之邪在精道，壅隧路，病在二阴之间，故前阻小便，后阻大便，病不在大肠膀胱也，用楝实、茴香、穿山甲诸药，倍牵牛，三服而平）。
凡气虚及湿热在血分者大忌（主治多在肺脾，肺脾之病多因虚起，同赖泻药，况诸证应用药物神良者不少，何至舍其万全而就不可必之毒物哉？东垣谆复其词，以戒后人勿用，盖目击子和旦暮用之，故辟之甚力，世俗不知，取快一时，后悔奚及）。
有黑白二种（此药汉前未入本草，故仲景方中无此，《别录》始载之，宋后始多用者），黑者力速（亦名黑丑），取子，淘去浮者，舂去皮，酒蒸研细，得木香、干姜良。
蓖麻子  ***************************
辛甘而热，性善收，亦善走。能开通诸窍经络，治偏风不遂，呙斜（捣饼左贴右，右贴左即正）口噤，鼻窒耳聋（捣烂绵裹塞鼻、塞耳），喉痹舌胀（油作纸捻，烟熏）。能利水气，治水症浮肿，能出有形滞物，治针刺入肉（捣敷伤处，频看，刺出即去药，恐弩出好肉），竹木骨哽（凝水石倍之，研匀，以一捻置舌根，噙咽，自然不见），胞胎不下（蓖麻二粒，巴豆一粒，麝香一分，贴脐中并足心，胎下即去之，若子肠挺出者，捣膏涂顶心即收）。能追脓拔毒，敷瘰疬恶疮，外用屡奏奇功（鹈鹕油能引药气入内，蓖麻油能拔病气出外，故诸膏多用之）。
热毒，气味颇近巴豆，内服不可轻率。
形如牛蜱，黄褐有斑，盐水煮，去皮研，或用油，忌铁（食蓖麻，一生不得食炒豆，犯之胀死）。
烟  ***************************
辛温，治风寒湿痹，滞气停痰，山岚瘴雾。其气入口，不循常度，顷刻而周一身，今人通体俱快，人以代酒代茗，终身不厌（故一名相思草）。然火气熏灼，耗血损年，人自不觉尔。
闽产者佳（烟筒中水能解蛇毒）。
贯众  ***************************
味苦微寒，能解邪热之毒。治崩淋带下，产后血气胀痛，金疮，鼻血。破癥瘕，发斑痘，化骨哽（能软坚），杀诸虫。
有毒而能解毒，去瘀而能止新，别名管仲，岂音相类耶？抑为其有杂霸之气耶？
根似狗脊而大，汁能制三黄，化五金，伏钟乳，结砂制汞，解毒软坚（浸水缸中，日饮其水，能辟时疫）。
射干  ***************************
苦寒，能泻实火，火降则血散肿消而痰结自解，故能消心脾老血，行太阴厥阴之积痰（肺脾肝），治喉痹、咽痛为要药（擂汁，醋和，噙之引涎）。消结核，瘕疝，便毒，疟母（鳖甲煎用之治疟母，取其降厥阴相火也），通经闭，利大肠，镇肝明目。
唯实火者宜之，虚则大戒。
扁竹花根也（叶横铺如乌羽及扇，故又名乌扇、乌翣）。泔水浸一日，箽竹叶煮半日。
蚤休  ***************************
（一名重楼、金线）
味苦、微寒，专理痈疽，除虫蛇毒（谚云：七叶一枝花，深山是我家。痈疽如遇者，一似手拈拿。苏恭曰：磨醋敷痈肿、蛇毒甚有效。时珍曰：虫蛇之毒得此治之即休，故有蚤休、螫休诸名），兼疗惊痫。
苦寒之品，中病即止，不宜多用。
玉簪  ***************************
（一名白鹤仙）
辛甘而寒，捣汁服，解一切毒，下骨哽，涂痈肿。
凡服者，不可着牙，损齿极速（余居土取牙方：玉簪根，干者一钱，白砒三分，白硇七分，蓬砂二分，威灵仙三分，草乌头一分半为末，以少许点牙疼处，即自落）。
大黄  ***************************
大苦大寒，入足太阴（脾）、手足阳明、厥阴（大肠、胃、心包、肝）血分，其性沉而不浮，其用走而不守，若酒浸亦能引至至高之分（仲景太阳门调胃承气汤，大黄注曰：酒浸；阳明门大承气汤，大黄注曰：酒洗；少阳阳明小承气汤，大黄不用酒制，皆有分别。东垣曰：邪气在上，非酒不至，若用生者，则遗至高之邪热，病愈后或目赤、喉痹、头肿，膈上热疾生也）。用以荡涤肠胃，下燥结而除瘀热，治伤寒时疾，发热谵语（大肠有燥粪故谵语，宜下之），温热瘴疟，下痢赤白，腹痛里急，黄疸水肿，癥瘕积聚（积久成形谓之积，属阴；聚散无常谓之聚，属阳。积多是血或食或痰，聚多是气），留饮宿食，心腹痞满，二便不通（皆土郁夺之），吐血衄血，血闭，损伤，积血，一切实热，血中伏火。行水除痰，蚀脓消肿，能推陈致新，（东垣曰：如定祸乱以致太平，所以有将军之名。时珍曰：仲景泻心汤治心气不足，吐衄血者，用大黄、黄连、黄芩，乃泻心包、肝、脾、胃四经血中之伏火也。又治心下痞满，按之软者，用大黄黄连泻心汤，亦泻脾胃之湿热，非泻心也。病发于阴而反下之则痞满，乃寒伤营血，邪结上焦胃之上脘当心，故曰泻心。《经》曰：太阴所至为痞满。又曰：浊气在上则生䐜胀。是已。病发于阳而反下之则结胸，乃热邪陷入血分，亦在上脘，故大陷胸汤丸皆用大黄，亦泻脾胃、血分之邪，而降其浊气也。若结胸在气分，则用小陷胸汤，痞满在气分，则用半夏泻心汤。或问：心气不足而吐衄，何以不补心而反泻心？丹溪曰：少阴不足，亢阳无辅致阴血妄行，故用大黄泻其亢盛之火。又心本不足，肺肝各受火邪而病作，故用黄芩清肺，黄连清肝，肺者阴之主，肝者心之母，血之合也。肺肝火退则血归经而自安矣。宗奭曰：以苦泄其热，就以苦补其心，盖一举而两得之。士材曰：古人用大黄治虚劳吐衄，意甚深微，盖浊阴不降则清阳不升，瘀血不去则新血不生也），峻利猛烈，长驱直捣，苟非血分热结，六脉沉实者，切勿轻与推荡（病在气分而用之，是为诛伐无过）。
川产锦纹者良，有酒浸、酒蒸、生熟之不同，生用更峻（欲取通利者，不得骤进谷食，大黄得谷食便不能通利。《夷坚志》云：汤火伤者，捣生大黄调敷，止痛无瘢）。黄芩为使。
䕡茹  ***************************
辛寒，蚀恶肉，排脓血，杀疥虫，除热痹，破癥瘕（《素问》同乌鲗骨治妇人血枯）。
根如莱菔，皮黄肉白，叶长微阔，折之有汁，结实如豆，一颗三粒，甘草为使。
天名精  ***************************
（一名地松，一名活鹿草，一名蛤蟆蓝）
辛甘而寒，能破血（一妇产后口渴，气喘面赤，有斑，大便泄，小便闭，用行血利水药不效，用天名精根叶浓煎膏饮，下血一桶，小便通而愈），能止血，吐痰，除热解毒，杀虫。治乳蛾，喉痹，砂淋，血淋（《良方》云：浓煎加乳麝少许，神效），小儿牙关紧闭，急慢惊风（不省人事者，绞汁，入好酒灌之即苏，以醋拌渣敷项下），服汁吐疟痰（喉蛾及惊风服之，亦取其吐痰），漱汁止牙痛，捣敷蛇虫螫毒。
根名杜牛膝，功用相同，色白如短牛膝（煎汤洗痔，渣塞患处良）。
地黄为使。
鹤虱
苦辛，杀五脏虫，治蛔咬腹痛（面白唇红，时发时止，为虫痛。肥肉汁调末服），即天名精子最粘人衣，有狐气，炒熟则香。
山慈菇  ***************************
甘微辛而寒，功专清热散结，治痈疮疔肿，瘰疬结核（醋磨涂），解诸毒蛊毒，蛇虫狂犬伤，根类慈菇，小蒜去毛壳（有毛壳包裹者真，故今人俱称为毛姑）。
茵芋  ***************************
辛苦微温，治风湿拘挛痹痛（时珍曰：古方治风痫，有茵芋丸；治风痹，有茵芋酒；治产后风，有茵芋膏。风湿诸证多用之，茵芋、石楠、莽草皆治风妙品，世所罕知）。茎赤，叶似石榴而短厚，炙用。
莽草  ***************************
辛苦而温，治头风，痈肿，乳痈，疝瘕（苏颂曰：古方风湿诸酒多用之，今人取叶煎汤热含治牙虫喉痹甚效。甄权曰：不入汤）。取叶细剉，以生甘草、水蓼二味同盛入生稀绢袋中，甑中蒸一日，去二味，曝干。
仙茅  ***************************
辛热，助命火，益阳道，明耳目，补虚劳，治失溺，无子，心腹冷气不能食（温胃），腰脚冷痹不能行（暖筋骨）。专于补火，唯精寒者宜之（唐婆罗门始进此方，当时盛传服之多效，如法制阴干蜜丸酒服，禁食牛乳、牛肉。许真君书云：甘能养肉，辛能养节，苦能养气，咸能养骨，酸能养筋，滑能养肤，和苦酒服之必效也）。火炽者有偏绝之虞，叶如茅而略阔，根如小指，黄白多涎，竹刀去皮切，糯米泔浸一宿，去赤汁则毒出，忌铁。
葈耳  ***************************
（一名苍耳，即《诗》卷耳）
甘苦而温，善发汗，散风湿，上通脑顶，下行足膝，外达皮肤。治头痛，目暗，齿痛，鼻渊，肢挛痹痛，瘰疬疮疥（《集简方》采根煎熬，名万应膏），遍身瘙痒（作浴汤佳），散气耗血，虚人勿服。去刺，酒蒸，忌猪肉。
木鳖子  ***************************
味苦微甘，利大肠，治泻痢，疳积，瘰疬疮痔，乳痈蚌毒。消肿追毒，生肌除䵟（音阜，黑斑），专入外科。
核扁如鳖，绿色（去油者。○番木鳖形较小，有毛，治咽喉痹痛，消痞块）。
凤仙子  ***************************
（一名急性子）
微苦而温，治产难，积块，噎膈，骨哽（凡咽中骨哽欲死者，白凤仙子研水一大哩，以竹筒灌入咽，其物即软不可着牙，或为末吹之），透骨通窍（时珍曰：凤仙子，其性急速，故能透骨软坚，庖人烹鱼肉硬者，投数粒即易软烂，是其验也），缘其透骨最能损齿，与玉簪根同，凡服者不可着齿，多用亦戟人咽（《摘玄方》：金凤花子研末入砒少许，点疼牙根，取之）。
花（又名金凤花）甘温而滑，活血消积，治腰胁引痛不可忍（研饼晒干为末，空心酒服三钱），又治蛇伤（擂酒服效）。
根叶，苦甘辛，散血通经，软坚透骨，治杖扑肿痛（叶廷器方：捣叶如泥，涂肿破处，干则又上，一夜血散即愈，冬月收取干者，研末水和涂之），鸡鱼骨哽（危氏方：用根捣烂噙咽，骨自下，鸡骨尤效，即以温水漱口，免损齿为要），误吞铜铁（方同上）。
土连翘  ***************************
苦温，治风寒湿痹，历节肿胀，扑损疼痛（为末，同没药血竭酒服）。
闹羊花子也。

卷五草部·蔓草类  ——————————————————————————————————————————————————————————————————————————————————————————

何首乌  ***************************
苦坚肾，温补肝，甘益阴，涩收敛精气，强筋益髓，养血祛风（治风先治血，血行风自灭），乌须发（故名首乌），强阳事，令人有子，为滋补良药（补阴而不滞，不寒；强阳而不燥，不热。禀中和之性而得天地之纯气，所以为调补、久病之圣药）。气血太和，则劳瘦、风虚、疮痔、瘰疬、痈肿（营血调则痈肿消，赤者外科称为疮帚）、腹中宿疾（能化虚痰）、恶血、痿黄诸病自已。疗久痢，恶疟（益阴补肝，疟家要药），调胎产崩带，止破伤出血（《杂兴方》：末敷神效）。年深大者收采精制，久服延年，令人不老。有赤白二种，夜则藤交（故一名交藤），有阴阳交合之象，以大如拳，五瓣而嫰润者良，老硬多筋者不用。三百年者大如栲栳，服之成地仙。凡使赤白各半，泔浸，竹刀刮皮，切片，用马料豆拌匀，入柳甑砂锅上九蒸九晒，茯苓为使，忌诸血、无鳞鱼、葱、蒜、莱菔、铁器（与萝卜同食令须发早白，犯铁器损人）。
菟丝子  ***************************
甘辛而温，凝正阳之气，入足三阴（肝脾肾），强阴益精，温而不燥，治五劳七伤，溺有余沥，寒精自出，口苦燥渴（景昔曰：治消渴，煎汤任意饮之），寒血为积。祛风明目，止泻进食（酒制为未，常服能使饮啖如汤沃雪），补卫气，助筋脉，益气力，肥健人，为调元上品（同熟地名双补丸，同元参名玄菟丹）。肾家多火，强阳不痿，大便燥结者忌之。无根，蔓延草上，子如黍粒，得酒良，拣去杂子，酒淘净，去土晒干，放磁器内，勿使出气，入煎剂再微炒研破，若入丸，须另磨细末。古人因难于磨细，酒浸一宿，煮令吐丝，捣成饼，烘干再研，则末易细，然酒浸稍久，往往味变酸臭，全失冲和馨香之味，每多无效。今市中菟丝饼俱将麦面打入，气味全乖断不可用，山药为使。
覆盆子  ***************************
甘酸而温，益肾脏而固精，补肝虚而明目，起阳痿，缩小便（宗奭曰：服之可覆其溺器故名。李当之曰：子似覆盆之形因名之），续绝伤，美颜色，乌须发（榨汁涂发不白），女子多孕。同蜜为膏，治肺气虚寒（士材曰：强肾，无燥热之偏，固精，无凝滞之害，金玉之品也）。性固涩，小便不利者勿服。去蒂，淘净，捣饼，用时酒拌蒸。叶绞汁滴目中，出目弦虫，除肤赤，收湿止泪。
五味子  ***************************
性温，五味俱备（皮甘，肉酸，核中苦辛，都有咸味），酸咸为多，能敛肺气而滋肾水（气为水母，经曰：肺欲收，急食酸以收之。好古曰：入手太阳血分，足少阴气分），益气生津（肺主气，敛故能益，益气故能生津，夏月宜常服，以泻火而益金），补虚明目，涩精强阴（内核如肾，象形之义），退热敛汗，止呕住泻，宁嗽定喘（感风寒而喘嗽者，当表散，宜羌防苏桔；痰壅气逆而喘嗽者，当清降，宜二陈及苏子降气汤；水气逆而喘嗽者，宜小青龙半夏茯苓汤；气虚病久而喘嗽者，宜人参五味），除烦渴，消水肿，解酒毒，收耗散之气，瞳子散大（洁古云：夏服五味，使人精神顿加，两足筋力涌出。东垣云：收瞳神散大，火热必用之药。丹溪曰：收肺补肾乃火嗽必用之药。五味功用虽多，收肺保肾四字足以尽之）。按五味乃要药，人多不敢用者，宼氏虚热之说误之尔。唯风邪在表，痧疹初发，一切停饮，肺家有实热者，皆当禁之。北产紫黑者良，入滋补药，每粒铜刀切作两片，蜜酒拌蒸，晒干，焙，临用再研碎，入劳嗽药，搥碎核生用。南产色红而枯，若风寒在肺，宜南者，苁蓉为使，恶萎蕤，熬膏良。
天门冬  ***************************
甘苦大寒，入手太阴气分（肺），清金降火，益水之上源（肺为肾母），下通足少阴肾（苦能坚肾，寒能去肾家湿热，故亦治骨痿），滋阴润燥，杀虫消痰（《蒙筌》曰：肾主津液，燥则凝而为痰，得润剂则痰化，所谓治痰之本也），泽肌肤，利二便，治肺痿肺痈（肺痿者，感于风寒咳嗽，短气鼻塞，胸胀，久而成痿，有寒痿热痿二证。肺痈者，热毒蕰结，咳吐脓血，胸中隐痛，痿重而痈稍轻，治痿宜养血补气，保肺清火，治痈宜泻热豁痰，开提升散，痈为邪实，痿为正虚，不得混治），吐脓吐血（苦泄血滞，甘益元气，寒止血妄行），痰嗽喘促，嗌干消渴（口燥多饮为消渴，由火盛津枯，宜润燥滋阴），足下热痛，虚劳骨蒸，一切阴虚有火诸证。性寒而滑，脾胃虚而泄泻，恶食者，大非所宜。取肥大明亮者，去心皮，酒蒸，熬膏良（滋阴助元消肾痰）。地黄、贝母为使，恶鲤鱼。
百部  ***************************
甘苦微温，能润肺温肺，治寒嗽，暴嗽，久嗽（苦温能利肺气，《千金方》用百部熬膏入蜜，不时取服，可疗三十年嗽），杀蚘蛲蝇虱（同秦艽为末，入竹笼烧烟熏衣被，去虱，亦可煎汤洗衣被，作汤洗牛犬去虱），一切树木蛀虫（触烟即死），疗骨蒸传尸，疳积疥癣（皆有虫与天门冬形相类而用相仿，故名野天门冬，但天门冬治肺热，此治肺寒，为异耳）。能伤胃滑肠，脾胃虚人须与补气药并行。根多队成百故名，取肥实者，竹刀劈去心皮，酒浸，焙。
马兜铃  ***************************
体轻而虚，熟则四开象肺，故入肺，寒能清肺热，苦辛能降肺气（时珍曰：钱乙补肺，阿胶散用之，非取其补肺，取其清热降气则肺自安也，其中阿胶、糯米乃补肺之正药），治痰嗽喘促，血痔瘘疮，肺大肠经热（痔属大肠，大肠与肺为表里，肺移热于大肠，故肠风痔瘘，清脏热则腑热亦清，千金方单服治水肿，以能泻肺行水也），亦可吐蛊（汤剂中用之多作吐）。根名土青木香，涂诸毒热肿。肺虚挟寒者畏之如螫，实如铃去筋膜用子。
栝楼仁  ***************************
（俗作瓜蒌）
甘补肺，苦寒润下，能清上焦之火，使痰气下降，为治嗽要药（肺受火迫，失下降之令，故生痰作嗽），又能荡涤胸中郁热垢腻，生津止渴（丹溪曰：消渴神药），清咽利肠（通大便《是斋方》，焙研酒调，或米饮下，治小便不通），通乳消肿，治结胸，胸痹，酒黄热痢，二便不通，炒香酒服止一切血。寒胃滑肠，胃虚食少，脾虚泄泻勿投。实圆长如熟杮子，扁，多脂，去油。枸杞为使，畏牛膝、干漆，恶干姜，反乌头。
天花粉  ***************************
酸能生津，甘不伤胃，微苦微寒，降火润燥，滑痰解渴，生肌排脓，消肿行水，通经，止小便利（膀胱热解，则水行，而小便不数），治热狂时疾，胃热疸黄，口燥唇干，肿毒发背，乳痈疮痔。脾胃虚寒者均之戒用，即栝楼根澄粉食大宜虚热人，畏恶同。
王瓜  ***************************
（即土瓜根）
苦寒，泻热利水，治天行热疾，黄疸消渴（捣汁饮），便数带下，月闭瘀血，利大小肠，排脓消肿，下乳（通乳药多用之，单服亦可），堕胎，唯实热壅滞者宜之，稍稍挟虚切勿妄投。根如栝楼之小者，味如山药，根子通用（经疏曰：主治略似栝楼，伤寒发斑，用王瓜捣汁，和伏龙肝末服，甚效）。
白蔹  ***************************
苦能泄，辛能散，甘能缓，寒能除热，杀火毒，散结气，生肌止痛，治痈疽疮肿，面上疱疮，金疮扑损（箭镞不出者，同丹皮或半夏为末，酒服），敛疮方多用之（故名，每与白芨相须），搽冻耳（同黄柏末油调）。赤蔹功用皆同（奠一曰：能治温疟，血痢，肠风，痔漏，赤白带下）。蔓赤，枝有五叶，根如卵而长，三五枚同窠，皮乌肉白，反乌头。
山豆根  ***************************
苦寒，泻心火以保肺金，去肺、大肠之风热（心火降则不灼肺而金清，肺与大肠相表里，肺金清则大肠亦清）。消肿止痛，治喉痈，喉风，龈肿齿痛（含之咽汁），喘满热咳，腹痛下痢，五痔诸疮。解诸药毒，敷秃疮，蛇、狗、蜘蛛伤，疗人马急黄（血热极所致）。大苦大寒，脾胃所恶，食少而泻者切勿沾唇。苗蔓如豆，经冬不凋。
金银花  ***************************
甘平，除热解毒补虚（凡物甘者皆补），疗风养血，止渴（丹溪曰：痈疽安后发渴，黄芪六一汤吞忍冬丸，切当忍冬养血，黄芪补气，渴何由作），除痢宽膨（士材曰：今人但入疮科，忘其治痢与胀，何金银花之蹇于遇乎）。治痈疽疥癣，杨梅恶疮，肠澼血痢，五种尸疰。禀春气以生，性极中和，故无禁忌。其藤叶名忍冬（经冬不凋），干者不及生者力速，酿酒代茶熬膏并妙（忍冬酒治痈疽发背，一切恶毒，初起便服，奇效。忍冬五两，甘草一两，水二碗，再入酒一碗，略煎，分三服，一日一夜吃尽，重者日二剂，服至大小肠通利则药力到。忍冬丸照前分两，酒煎晒干同甘草为末以所煮余酒打糊为丸。藏器云：热毒血痢，浓煎服之，为末糖调常服，能稀痘），须多用乃效（近今有以漆花伪银花为祸最烈，漆花短小梗多，色黑不香为异亦易辨尔）。
蔷薇根  ***************************
苦涩而冷，入胃大肠经。除风热，湿热，生肌杀虫，治泄痢，消渴，牙痛口糜（煎汁含咽），遗尿，好眠，痈疳疮癣（《千金》曰：蔷薇根角蒿，口疮之圣药。角蒿所在，多有开淡红紫花，角微弯，长三寸许，辛苦，有小毒，治恶疮有虫及口齿疮）。子名营实，酸温，主治略同，花有黄、白、红紫数色，以黄心白色、粉红者入药。
土茯苓  ***************************
甘淡而平，祛湿热以利筋骨，利小便以止泄泻，治筋骨拘挛，杨梅疮毒（杨梅疮古方不载，明正德间起于岭表，其证多属阳明厥阴而兼及他经，盖相火寄于厥阴，肌肉属于阳明故也。医用轻粉劫剂，其性燥烈，入阳明劫去痰涎从口齿出疮即干愈，然毒气窜入经络筋骨，血液枯稿，筋失所养，变为拘挛痈漏，竟至废痼。土茯苓能制轻粉之毒，去阳明湿热，用一两为君，薏苡、银花、防风、木通、木瓜、白鲜皮各五分，皂角子四分，气虚加人参七分，血虚加当归七分，名搜风解毒汤），瘰疬疮肿（湿郁而为热，营卫不和则生疮肿。经云：湿气害人皮肉筋脉是也，土茯苓淡能渗，甘能和，患脓疥而血气旺者，煎汤代茶甚妙）。淡渗伤阴，肝肾阴亏者勿服。大如鸭子，连缀而生，俗名冷饭团，有赤白二种，白者良，可煮食，亦可生啖，忌茶。
萆薢  ***************************
甘苦，性平，入足阳明厥阴（胃肝），祛风去湿（阳明主肉，属湿，厥阴主筋，属风），以固下焦，以坚筋骨，治风寒湿痹，腰痛久冷，关节老血，膀胱宿水，阴痿失溺，茎痛遗浊，痔瘘恶疮（诸病皆阳明湿热流入下焦，萆薢能去浊分清。史国信云：若欲兴阳，先滋筋力，若欲便清，先分肝火。《万全护命方》云：凡人小便频数，便时痛不可忍者，此疾必因大腑秘热不通，水液只就小肠，大腑愈加干竭，甚则身热心躁思水，如此重证也。此疾本因贪酒色，或过食辛热荤腻之物，积有热毒，腐物瘀血乘虚流入小肠，故便时作痛也，此便数而痛，与淋证涩而痛不同，宜用萆薢一两，盐水炒为末，每服二三钱，使水道转入大肠，仍以葱汤频洗谷道，令气得通则便数及痛自减也。○肾有二窍，淋证出于溺窍，浊证出于精窍）。阴虚火炽，溺有余沥及无湿而肾虚腰痛者皆禁。有黄白二种，黄长硬，白虚软（名粉萆薢），白者良（时珍曰：土茯苓、萆薢、菝葜形不同而主治不甚相远，岂一类数种乎。萆薢根细长浅白，菝葜根作块而黄）。薏苡仁为使，畏大黄、柴胡、前胡，忌茗、醋。
防己  ***************************
大辛，苦寒，太阳经药（膀胱），能行十二经，通腠理，利九窍，泻下焦血分湿热，为疗风水之要药（十剂曰：通可去滞，通草、防己之属是也，古之通草即今之木通，是徐之才亦以行水者为通，与燥剂无以别矣，木通甘淡泻气分湿热，防己苦寒泻血分湿热）。主治膀胱火邪热气，诸痫（降气下痰），湿疟脚气（足伤寒湿为脚气，寒湿郁而为热，湿则肿，热则痛。防己为主药，湿加苡仁、苍术、木瓜、木通，热加知檗，风加羌活、萆薢，痰加竹沥、南星，痛加香附、木香，活血加四物，大便闭加桃仁、红花，小便闭加牛膝、泽泻，痛连臂加桂枝、威灵仙，痛连胁加胆草，又有足跟痛者属肾虚，不与脚气同论），水肿，风肿，痈肿恶疮。性险而健，阴虚及湿热在上焦气分者禁用（东垣云：防己大苦大寒，泻血中湿热，亦瞑眩之药也，服之使人身心烦乱，饮食减少。唯湿热壅遏，及脚气病，凡下焦湿热致二阴不通者非此不效。若虚人用防己其害有三，谷食已亏，复泄大便，重亡其血，一也；渴在上焦气分，而防己乃下焦血分，二也；伤寒邪传肺经，气分湿热而小便黄赤，禁用血药，三也）。出汉中，根大而虚，通心有花纹，色黄名汉防己，黑点黄腥木强者名木防己，不佳（藏器曰：治风用木防己，治水用汉防己），酒洗，恶细辛，畏萆薢、女菀、咸卤。
木通  ***************************
（古名通草）
辛甘淡平，轻虚，上通心包，降心火，清肺热（心火降则肺热清），化津液（肺为水源，肺热清则津液化，水道通），下通大小肠膀胱，导诸湿热由小便出（凡利小便者多不利大便，以小水愈通，大便愈燥也。木通能入大肠兼通大便。○东垣曰：肺受热邪，津液气化之源绝，则寒水断流，膀胱受湿热癃闭约束则小便不通，宜此治之。朱二允曰：火在上，则口燥、眼赤、鼻干，在中则心烦呕哕、浮肿，在下则淋秘足肿，必藉此甘平之性，泻诸经之火，火退则小便自利，便利则诸经火邪皆从小便而下降矣。○君火宜木通，相火宜泽泻，利水虽同，所用各别）。通利九窍血脉关节，治胸中烦热，遍身拘痛（杨仁斋云：遍身隐热疼痛，拘急足冷，由伏热伤血，宜木通以通心窍，则经络自流行也），大渴引饮（中焦火），淋沥不通（下焦火，心与小肠相为表里，心移热于小肠则淋秘），耳聋（泄肾火通窍），目眩，口燥舌干（舌为心苗），喉痹咽痛（火炎上焦），鼻齆（热壅清道则气窒不通），失音（清金），脾热好眠（脾主四肢，倦则好眠，心为脾母，心热清则脾热亦除），除烦退热，止痛排脓，破血催生，行经下乳（火不亢于内，气顺血行，则经调有准，乳汁循常）。精滑气弱，内无湿热及妊娠者均忌。色白而梗细者佳，藤有细孔，两头皆通（故通窍）。
通草  ***************************
（古名通脱木）
色白气寒，体轻味淡，气寒则降，故入肺经引热下行而利小便，味淡则升，故入胃经通气上达而下乳汁，治五淋水肿，目昏耳聋，鼻塞失音（淡通窍，寒降火，利肺气），退热催生。中寒者勿服。
天仙藤  ***************************
苦温，疏气活血，治风劳腹痛，妊娠水肿。叶似葛圆而小，有白毛，根有须，四时不凋（一云：即青木香藤）。
葛根  ***************************
辛甘，性平，轻扬升发，入阳明经，能鼓胃气上行，生津止渴（风药多燥，葛根独能止渴者，以其升胃气入肺而生津尔），兼入脾经，开腠发汗，解肌退热（脾主肌肉），为治清气下陷泄泻之圣药（经曰：清气在下则生飱泄，葛根能升阳明清气），疗伤寒中风，阳明头痛（元素曰：头痛如破，乃阳明中风，可用葛根葱白汤，若太阳初病未入阳明而头痛者，不可便服升葛汤发之，反引邪气入阳明也。仲景治太阳阳明合病，桂枝汤加葛根、麻黄，又有葛根黄芩黄连解肌汤，是用以断太阳入阳明之路，非太阳药也），血痢温疟（丹溪曰：凡治疟，无汗要有汗，散邪为主带补；有汗要无汗，扶正为主带散。若阳疟有汗，加参芪白术以敛之，无汗加柴葛苍术以发之），肠风痘疹（能发痘疹。丹溪曰：凡斑疹已见红点不可更服升葛汤，恐表虚反增斑烂也），又能起阴气，散郁火，解酒毒（葛花尤良），利二便，杀百药毒。上盛下虚之人虽有脾胃病亦不宜服，即当用者亦宜少用，多则反伤胃气，以其升散太过也（夏月表虚汗多尤忌）。生葛汁大寒，解温病大热，吐衄诸血。
茜草  ***************************
色赤入营，气温行滞，味酸走肝，而咸走血（本经苦寒），入厥阴血分（心包、肝），能行血止血（能行故能止，消瘀通经又能止吐崩尿血），消瘀通经（酒煎，一两，通经甚效），治风痹黄疸（疸有五：黄疸，谷疸，酒疸，黄汁疸，女劳疸。此盖蓄血发黄不专于湿热者也，女劳疸必属肾虚，亦不可以湿热例治，当以地黄、萸肉、山药壮其水，人参培其气，兼阳虚者姜、附、肉桂亦所必用，再随证而加利湿药）。崩运扑损，痔瘘疮疖，无瘀滞者忌投。根可染缝，忌铁。
紫葳花  ***************************
（一名凌霄花）
甘酸而寒，入厥阴血分（心包、肝），能去血中伏火，破血去瘀，主产乳余疾，崩带癥瘕，肠结血闭，淋闭，风痒，血热生风之证，女科多用之（肺痈有用之为君药者○末和密陀僧唾调敷酒齇鼻验）。破血之药，走而不守，虚人避之，孕妇尤忌。花开五瓣，黄赤有点，不可近鼻闻，伤脑，畏咸卤。
威灵仙  ***************************
辛泄气，咸泄水，气温属木，其性善走，能宣疏五脏，通行十二经络（此风药之善走者也威者，言其猛烈，灵者言其效验）。治中风，痛风，头风，顽痹（湿热流于肢节，肿属湿，痛属热，汗多属风，麻属气虚，术属血虚，亦有因湿痰死血。十指麻木，亦是胃中有湿痰死血，脾主四肢故也痛风，当分新久，新痛属寒，宜用辛温，久痛属热，宜用清凉。河间所谓暴病非热，久病非寒是也。大法宜顺气清痰，搜风散湿，养血去瘀为要。威灵仙传曰，一人手足不遂数十年，遇新罗僧曰得一药可治，入山求之，乃威灵仙也，服之而愈），癥瘕积聚，痰水宿脓，黄疸浮肿，大小肠秘，风湿痰气，一切冷痛，性极快，利积疴，不痊者服之有捷效，治诸骨哽颇验（歌云：铁脚威灵仙，砂糖和酒煎，一口吞下去，铁剑软如绵）。大走真气，耗人血，不得已而后用之可也。根丛须数百条，长者二尺余，色深黑俗名铁脚威灵仙，忌茶茗面。
钩藤钩  ***************************
甘，微苦寒，除心热，平肝风，舒筋除眩，下气宽中，治大人头旋、目眩，小儿惊啼瘛疭（筋急而缩为瘛，筋缓而舒为疭，伸缩不已为瘛疭，俗谓之搐搦），客忤胎风，发斑疹，主肝风相火之病，风静火息则诸证自平（相火散行于胆、三焦、心包），祛肝风而不燥，庶几中和，故小儿科珍之，但性稍寒，无火者勿服。有刺类钓钩故名，藤细多钩者良（去梗纯用嫰钩，其功十倍），久煎则无力（俟他药煎就，方入钩藤，一二沸即起，颇得力也）。
使君子  ***************************
甘温，杀虫消积，治五疳，便浊，泻痢，疮癣，为小儿诸病要药（经疏曰：五疳便浊，泻痢，腹虫皆由脾胃虚弱因而乳停食带，湿热瘀塞而成，脾胃健则积滞消，湿热散，水道利而前证尽除矣。时珍曰：凡杀虫之药多是苦辛，独使君子、榧子，甘而杀虫，每月上旬虫头向上，中旬虫头横，下旬虫头向下。道藏云：初一至初五虫头向上，凡有虫病者每月上旬空心食数枚，虫皆死而出矣。○按地黄胡麻皆甘而能杀虫）。无虫积者勿食。出闽蜀，五瓣有棱，内仁如榧，亦可煨食，久则油黑不可用，忌饮热茶，犯之作泻。
旋花（一名旋葍）  ***************************
甘辛，温补劳损，益精气，续筋骨（用根捣汁沥伤处，渣敷其上，日三易，半月即断筋便续），即鼓子花。
雀梅叶  ***************************
酸寒，治乳痈便毒有奇功。一名爵梅叶，如蔷薇叶，生细梅如小豆大。

卷六草部·水草、石草、苔类  ——————————————————————————————————————————————————————————————————————————————————————————

泽泻  ***************************
甘咸微寒，入膀胱，利小便（热在气分而口渴者），泻肾经之火邪，功专利湿行水，治消渴痰饮，呕吐泻痢，肿胀水痞，脚气，疝痛，淋沥，阴汗（阴间有汗），尿血，洩精（既利水而又止洩精何也，此乃湿热为病，不为虚滑者言也，虚滑则当用补涩矣），一切湿热之病，湿热既除，则清气上行，又能止头旋，有聪耳明目之功（脾胃有湿热则头重，耳鸣，目昏，渗去其湿热则清气上行，头目诸证自除。仲景八味丸用泽泻，宗奭谓其接引桂附入肾经。时珍曰：非接引也，乃取其泻膀胱之邪气也，古人用补有宜泻邪，邪去则补药得力，一阖一辟此乃玄妙。后人不知此理，专一于补，必致偏胜之患矣。王履曰：地黄、山萸、茯苓、丹皮皆肾经药，桂附右肾命门药，何待接引乎。钱仲阳谓肾为真水，有补无泻。或云脾虚肾旺故泻肾扶脾，不知肾之真水不可泻，泻其伏留之邪耳。易老云：去脬中留垢，以其微咸能泻伏水故也）。泽泻善泻，古称补虚者误矣。扁鹊谓其害眼者，确也。病人无湿，肾虚精滑，目虚不明切勿轻与。新鲜不蠧，色白者佳，去皮盐水拌，或酒浸，畏文蛤，忌铁。
石菖蒲  ***************************
辛苦而温，芳香而散，开心孔，利九窍，明耳目，发声音，去湿除风，逐痰消积，开胃宽中，疗噤口毒痢（杨士瀛曰：噤口虽属脾虚，亦热闭胸膈所致，用木香失之温，山药失之闭，唯参苓白术散加菖蒲米饮下，胸次一开，自然思食），风痹（同黍米酿酒，治诸风），惊痫，崩带胎漏，消肿止痛，解毒杀虫（士材曰：《仙经》称为水草之精英，神仙之灵药，用泔浸饭上蒸之，藉谷气而臻于中和，真有殊常之效，又曰芳香利窍，心脾良药，能佐地黄、天冬之属，资其宣导，若多用独用亦耗气血而为殃）。香燥而散，阴血不足者禁之，精滑汗多者尤忌。生水石间，不沾土，根瘦节密，一寸九节者良，去毛微炒，秦艽为使，恶麻黄，忌饴糖、羊肉、铁器（犯铁器令人吐逆）。
蒲黄  ***************************
甘平，厥阴血分药（心包、肝），生用性滑，行血消瘀，通经脉，利小便，祛心腹膀胱之热（同五灵脂名失笑散，治心腹血气痛），疗扑打损伤，疮疖诸肿（一妇舌胀满口，以蒲黄频掺，比晓乃愈。宋度宗舌胀满口，御医用蒲黄干姜末等分搽之愈。时珍曰：观此则蒲黄之凉血、活血可知矣。盖舌为心苗，心包相火乃其臣使，得干姜是阴阳相济也）。炒黑性涩，止一切血，崩带泄精。无瘀者勿服。香蒲花中蕊屑汤成入药。
水萍  ***************************
辛寒轻浮，入肺经，发汗祛风（歌云：天生灵草无根干，不在山间不在岸。始因飞絮逐东风，泛梗青青飘水面。神仙一味去沉疴，采时须在七月半。选甚瘫风与大风，些小微风都不算。豆淋酒化服三丸，铁镤头上也出汗），利水消肿，非大实大热不可轻试（丹溪曰：浮萍发汗胜于麻黄）。七月采紫背浮萍，拣净以竹筛摊晒，下置水一盆映之则易干。
海藻  ***************************
苦能洩结，咸能软坚，寒能涤热，消瘰疬结核，癥瘕，阴㿉之坚聚及痰饮，脚气水肿，痈肿之湿热，去宿食，消五膈。脾寒有湿者勿服。产胶州，有大叶、马尾二种，亦作海菜食，洗去咸水（其用在咸，不宜过洗），反甘草（东垣治瘰疟马刀，海藻甘草并用，盖激之以溃坚也）。
海带  ***************************
下水消瘿，功同海藻，似海藻而粗，柔韧而长。
昆布  ***************************
功同海藻而少滑性雄，治瘿瘤水肿，阴㿉膈噎（含之咽汁，取其祛老痰也），顽痰积聚。性更雄于海藻，多服令人瘦削。出登莱者搓如绳索，出闽越者大叶如菜，略洗去咸味。
石斛  ***************************
甘淡微咸，微寒，平胃气（宗奭曰：治胃中虚热有功。雷敩曰：石斛镇涎），除虚热（《别录》曰：逐皮肤邪热），安神定惊，疗风痹脚弱，自汗发热，囊涩余沥。长于清胃除热，惟胃肾有虚热者宜之，虚而无火者不得混用。光泽如金钗，股短中实味甘者良（温州最上，广西略次，广东最下），长虚味苦者名木斛，服之损人，去头根，酒浸，恶巴豆，畏僵蚕，细剉，水浸，熬膏更良（宜于汤液，不宜入丸）。
骨碎补  ***************************
（一名猴姜）
苦坚肾，故治耳鸣及肾虚久泻，牙疼（以上三证俱研末，入猪肾中煨熟，空心食之，炒黑为末，擦牙咽下亦良），温行血（又能止血），补伤折（以功命名，粥和未敷伤处），疗骨痿（戴原礼常用之有效）。经疏云：勿与风燥药同用。根似姜而扁长，铜刀刮去黄赤毛，细切蜜拌，蒸晒。
石苇  ***************************
苦甘微寒，清肺金以滋化源（凡行水之药必皆能先清肺火），通膀胱而利水道，治崩淋发背（炒末，冷酒调服）。《别录》谓其补五脏，益精气，亦止清热利湿之功，非真有补性也。无湿热者勿与。生石阴处，柔韧如皮，用须拭去背上黄毛，微炙，杏仁、滑石、射干为使，得菖蒲良，生古瓦上者名瓦苇，治淋亦佳。
金星草  ***************************
（一名凤尾草，一名七星草）
苦冷，解毒消肿，专理外科，恶疮初起，阳毒未溃，沿颈瘰疬，发背痈疽。或剉煮酒煎，或研末酒吞，或煎汁洗，或捣烂敷，并建神效，并解丹石毒。若非阳毒及金石发毒不可服（苏颂曰：性至冷，服后下利须补治乃平复，老年不可服。宗奭曰：丹石毒发于背，及一切痈肿。以其根叶二钱半，酒一盏，煎服，取下黑汁，不唯下所服石药毒兼毒去疮愈也。如不饮酒则为末，以新汲水服，以知为度。时珍曰：此药大抵治金石发毒者，若忧郁气血凝滞而发毒者，非所宜也）。根捣真麻油涂头，大生毛发。
景天  ***************************
（一名慎火草）
苦酸而寒，纯阴之品，独入离宫，专清热毒，疗诸种火丹，一切游风，捣敷蛇咬。中寒者服之有大害。
地锦  ***************************
（一名血见愁）
辛平，通流血脉，能散血止血，治金刃扑损，出血血痢，下血崩中，女子阴疝，血结及痈肿恶疮（时珍曰：专治血病，故俗称为血竭，又名酱瓣草，象花叶形也，断茎有汁，方士秋月采，煮雌雄丹砂、硫黄）。非血滞血瘀勿用。
海苔  ***************************
咸寒，消瘿瘤结气（夷坚志云：河南一寺僧尽患瘿疾，有洛阳僧其寮，每食取苔脯同餐，经数月，僧顶赘皆消，乃知海物皆能除是疾也）。
卷柏  ***************************
生用辛平，破血通经，治癥瘕淋结。炙用辛温，止血，治肠风脱肛。生石上，卷挛如鸡足，俗名万年松，盐水煮半日，井水煮半日，焙。
马勃  ***************************
辛平轻虚，清肺解热，散血止嗽，治喉痹咽痛（吹喉中良，或加白矾，或硝，扫喉取吐痰愈），鼻衄失音，外用敷诸疮良（每见用寒凉药敷疮者，虽愈而热毒内攻，变生他病为害不小，此药辛平而散，甚为稳妥）。生湿地朽木上，状如肺肝，紫色虚软，弹之粉出，取粉。

卷七木部·香木类  ——————————————————————————————————————————————————————————————————————————————————————————

柏子仁  ***************************
辛甘而平，气香能透心脾（凡补脾药多燥，唯此香能舒脾而偏润，助脾药中兼用最妙），性润能滋肝肾（好古曰：肝经气分药），益智宁神，聪耳明目（香通窍），养血止汗（心生血，汗为心液），除风湿，愈惊痫，泽皮肤，辟鬼魅。多油而滑，作泻者禁与，多痰亦忌。蒸晒，炒研，去油，油透者勿入药，畏菊花。
侧柏叶  ***************************
味苦微寒，性涩而燥（西向得燥金之气），最清血分湿热，止吐衄崩淋肠风，尿血，血痢，一切血证，去风湿诸痹，历节风痛（肢节大痛，昼静夜剧，名白虎历节风，亦风寒湿所致），涂汤火伤（捣烂水调涂），生肌杀虫，炙罨冻疮，汁乌须发。丹溪以为补阴要药，然终属苦寒燥涩之品，唯血分有湿热者以此清之为宜，若真阴虚者非所宜也。柏有数种，唯根上发枝数茎，蒙茸茂密名千头柏，又名佛手柏者为真。或炒，或生用，桂、牡蛎为使，恶菊花，宜酒。
松脂  ***************************
（一名松香，一名沥青）
苦甘温燥，祛风去湿，化毒生肌止痛，熬膏而贴，崩中，恶痹，牙疼研末而尝（龋齿有孔，松脂纴塞，虫即从齿出），感太阳之气而生燥，可去湿，甘能除热，故外科取用极多。性温而燥，血虚者勿服。水煮百沸，白滑方可用。
松节
苦温而燥，治骨节间之风湿（丹溪曰：能燥血中之湿），燥性过于松脂，血虚尤忌。杵碎，浸酒良。
松毛
苦温，可生毛发，宜敷冻疮及风湿诸疮，忌同松脂，切细用。
松花
甘温，润心肺，益气止血，除风，亦可酿酒（须及时取用不堪久停，今人和白沙糖印为糕饼颇佳），善糁诸痘疮伤损并湿烂不痂，多食发上焦热病。
杉材  ***************************
（即杉木）
辛温，开发除心腹胀满，脚气肿痛（柳子厚纂救死方云：得脚气，半夜痞绝，胁块如石，昏困且死。郑洵美传杉木汤，服半食顷大下块散气通，方用杉木节一升，橘叶一升，无叶以皮代，大腹槟榔七枚连子搥碎，童便三升，煮分二服，若一服得快利即停后服），散风毒，去恶气，洗毒疮、漆疮。稍挟虚者勿用。有赤白二种，赤油斑如野鸡者作棺尤贵，性直，烧灰最发火药。
肉桂  ***************************
辛甘大热，有小毒，气厚纯阳，入肝肾血分，补命门相火之不足（两肾中间先天祖气乃真火也，人非此火不能有生，无此真阳之火则无以蒸糟粕而化精微，脾胃衰败，气尽而亡矣），益阳消阴，治痼冷沉寒，疏通血脉，宣导百药（热则通行），能发汗，去营卫风寒（辛则善散），下焦腹痛，奔豚，疝瘕，木得桂而枯（削桂钉木根，其木即死），又能抑肝风而扶脾土（肝木盛则克土，辛散肝风，甘益脾上），疗胁痛惊痫，寒热久疟（用净肉桂钱余，将发时，口中噙之），虚寒恶食，湿盛泄泻（土为木克，不能防水，古行水方中多用之，如五苓之类），引无根之火降而归元，从治欬逆结气，目赤肿痛，格阳喉痹等证（以热攻热，名曰从治），通经催生，堕胎（辛热能动血故也）。出交趾者最佳，今甚难得，浔州者庶几必肉厚气香，色紫有油，味辛甘，尝之舌上极清楚者方可用。若尝之舌上不清，及切开有白点者是洋桂，大害人。去粗皮（其毒在皮）不见火（须临用切碎，群药煎好方入，煎一二沸即服），得人参、甘草、麦冬良，忌生葱、石脂。
桂心  ***************************
入心脾血分，能引血，化汗，化脓，内托痈疽痘疮（同丁香，治痘疮灰塌），消瘀生肌，补虚寒，宣气血，利关节，治风痹癥瘕，噎膈腹满，心腹诸痛。
桂枝  ***************************
辛甘而温，气薄升浮。入太阴肺，太阳膀胱经，温经通脉，发汗解肌（能利肺气。经曰：辛甘发散为阳），治伤风头痛（无汗能发），伤寒自汗（有汗能止，桂枝为君，芍药、甘草为佐，加姜枣名桂枝汤，能和营实表），调和营卫使邪从汗出，而汗自止（王好古曰：或问桂枝止烦出汗，仲景治伤寒发汗，数处皆用桂枝汤。又曰无汗不得用桂枝，汗多者桂枝甘草汤，此又能闭汗也，二义相通否乎？曰：仲景云太阳病发热汗出者，此为营弱卫强，阴虚阳必凑之，故以桂枝发其汗，此乃调其营气，则卫气自和，风邪无所容，遂自汗而解。非若麻黄能开腠理，发出其汗也，汗多用桂枝者，以之调和营卫，则邪从汗解而汗自止，非桂枝能闭汗孔也。○亦惟有汗者宜之，若伤寒无汗，则当以发汗为主，而不独调其营卫矣，故曰无汗不得服桂枝，有汗不得服麻黄，以桂枝汤中有芍药故也），亦治手足痛风，胁风（痛风有风痰，风湿，湿痰，瘀血，气虚，血虚之异。桂枝用作引经，胁风属肝，桂枝能平肝。东垣曰：桂枝横行手臂，以其为枝也，又曰气薄则发泄，桂枝上行而解表，气厚则发热，肉桂下行而补肾。李士材曰：肉桂乃近根之最厚者，桂心即在中之次厚者，桂枝即顶上细枝，肉桂在下，主治下焦，桂心在中，主治中焦，桂枝在上，主治上焦，此本乎天者亲上，本乎地者亲下之道也）。桂性偏阳，阴虚之人，一切血证（最能动血）不可误投。木犀花辛温，同百药煎，孩儿茶作膏饼噙，生津辟臭，化痰，治风虫牙痛，同麻油蒸熟润发及作面脂。桂叶捣碎浸水洗发，去垢除风。
辛夷  ***************************
（一名木笔花，一名迎春花）
辛温轻浮，入肺胃气分，能助胃中清阳上行，通于头脑，温中解肌，通九窍，利关节，主治鼻渊，鼻塞（肺主鼻，胆移热于脑则鼻多浊涕而渊，风寒客于脑则鼻塞。经曰：脑渗为涕。王冰曰：胆液不澄则为浊涕，如泉不已，故曰鼻渊），及头痛面䵟（黑斑，可作面脂），目眩齿痛，九窍风热之病。辛香走窜，虚入偶感风寒而鼻塞者禁之，头痛属血虚火炽者，服之转甚（李时珍曰：肺开窍于鼻，阳明胃脉环鼻上行，脑为元神之府，鼻为命门之窍，人之中气不足，清阳不升，则头为之倾，九窍为之不利。○人之记性皆在脑中，小儿善忘者，脑未满也，老人健忘者，脑渐空也。凡人外见一形，必有一形留于脑中。今人每记忆往事必闭目上瞪而思索之，此即凝神于脑之意也）。去外皮毛（毛射肺，令人欬），微焙，芎藭为使，恶石脂，畏菖蒲、石膏、蒲黄、黄连。
沉香  ***************************
辛苦，性温，诸木皆浮而沉香独沉，故能下气而坠痰涎（怒则气上，能平肝下气），能降亦能升，故能理诸气而调中（东垣曰：止至天，下至泉，用与使最相宜），其色黑，体阳故入右肾命门，暖精助阳，行气温中，治心腹疼痛，噤口毒痢，癥癖邪恶，冷风麻痹，气痢，气淋，肌肤水肿，大肠虚闭。气虚下陷，阴亏火旺者切勿沾唇。色黑，沉水，油熟者良。香甜者性平，辛辣者性热（鹧鸪斑者名黄沉，如牛角黑者名角沉，咀之软削之卷者名黄蜡沉，甚难得。半沉者为煎香栈香，勿用，鸡骨香虽沉而心空并不堪用，不沉者为黄熟香）。入汤剂，磨汁冲服，入丸散，纸裹置怀中待燥碾之，忌火。
丁香  ***************************
辛温纯阳，泄肺温胃，大能疗肾，壮阳事，暖阴户。治胃冷壅胀，呕哕呃逆（呃逆有痰阻，气滞，食塞不得升降者；有火郁下焦者；有伤寒汗吐下后，中气大虚者；有阳明内热失下者；有痢疾大下，胃虚而阴火上冲者。丹溪曰：人之阴气依胃为养，土伤则木挟相火直冲清道，而上古人以为胃寒，用丁香、柿蒂不能清痰利气，唯助火而已。时珍曰：当视虚实阴阳，或泄热，或降气，或温，或补，或吐，或下，可也。古方单用柿蒂，取其苦温降气，济生加丁香、生姜以取其开郁散痰，亦尝收效。朱氏但执以寒治热，矫枉之过矣），痃癖，奔豚，腹痛，口臭（丹溪曰：脾有郁火，溢入肺中，浊气上行发为口气，治以丁香，是扬汤止沸耳，唯香薷最捷），脑疳，齿䘌，痘疮灰白不发。辛热而燥，非属虚寒概勿施用。雄者颗小为丁香，雌者颗大为母丁香，即鸡舌香，畏郁金，忌火。
白檀香  ***************************
辛温，调脾肺，利胸膈，疗噎膈之吐，止心腹之疼，辟鬼杀虫，开胃进食（能引胃气上升）。
紫檀香  ***************************
咸平，血分之药，和营气，消肿毒，敷金疮，止血定痛。诸香动火耗气，夏月囊香辟臭，尚谓其散真气而开毛孔，况服之乎。痈疽溃后，诸疮脓多及阴虚火盛俱不宜用。
降真香  ***************************
辛温，辟恶气怪异，疗伤折金疮，止血定痛，消肿生肌（周崇被海寇刃伤，血出不止，敷花蕊石散不效，军士李高用紫金藤散敷之，血止痛定，明日结痂，无瘢，曾救万人。紫金藤即降真香之最佳者也）忌同檀香，烧之能降诸真故名。
乌药  ***************************
辛温香窜，上入脾肺，下通膀胱与肾，能疏胸腹邪逆之气，一切病之属气者皆可治（四磨汤治七情郁结，上气喘急者，降中兼收，泻中兼补也，方用人参、乌药、沉香、槟榔各浓磨汁，七分合煎服），气顺则风散，故用以治中气，中风（厥逆痰壅，口噤脉伏，身温为中风，身冷为中气，又有痰为中风，无痰为中气，《局方》治此亦用乌药顺气散。许学士云：暴怒伤阴，暴喜伤阳，忧愁不已气多厥逆，往往得中气之证，不可作中风治。○老人卒倒，大抵气血颓败，阴阳脱离而然，景岳所谓非风是也，若无痰气阻滞者，当大补以固其脱），膀胱冷气，小便频数白浊，反胃吐食，宿食不消，泻痢霍乱，女人血凝气滞，小儿蚘蛔，外如疮疖疥疠，皆成于血逆，理气亦可治之，疗猫犬百病。气血虚而内热者勿服。根有车毂纹，形如连珠者良，酒浸一宿，炒，亦有煅研用者。
乳香  ***************************
（一名熏陆香）
苦温辛香，善窜入心，通行十二经，能去风伸筋（筋不伸者敷药加用），调气活血，托里护心（香彻疮孔能使毒气外出，不致内攻），生肌止痛，治心腹诸痛，口噤耳聋，痈疽疮肿，产难折伤（皆取其活血止痛），亦治癫狂（能去风散瘀，灵苑辰砂散，辰砂一两，乳香、枣仁各五钱，酒下，恣饮沉醉，听睡一二日勿动，惊醒则不可治。《本事方》：加人参一两，名宁志膏），止洩痢。疮疽已溃勿服，脓多勿敷。出诸番，圆大如乳头，明透者良（今松脂、枫脂中，亦有此状者，市人或以伪之），性粘难研，水飞过，用钵坐热水中，以灯心同研则易细。
没药  ***************************
（一名末药）
苦平，入十二经，散结气，通滞血，消肿定痛（血滞则气壅，气壅则经络满急，故肿且痛），生肌（推陈致新，能生好血），治金疮，杖疮，恶疮，痔漏，翳晕目赤（肝经瘀热），产后血气痛，破症堕胎（乳香活血，没药散瘀，皆能消肿止痛生肌，故每兼用）。诸痛不由血瘀而由血虚，产后恶露去多腹中虚痛，痈疽已溃法当咸禁。出诸南番，色赤类琥珀者良，制法同上。
血竭  ***************************
（一名麒麟竭）
甘咸平，有小毒，色赤入血分（心肝），散瘀生新，专除血痛，治金疮折跌，疮口不合，止痛生肌（乳香、没药兼主气血，此则专入血分，皆木脂），善收疮口，却能引脓。性急不可多用，无瘀积者忌之。出南番，磨之透甲，烧之有赤汁涌出，久而灰不变本色者真，嚼之不烂如蜡为上（假者是海母血，味大咸有腥气），须另研作粉，筛过（若同众药捣则化作尘飞）。
枫香脂  ***************************
（即白胶香）
辛平，活血解毒，止痛生肌，治吐衄咯血，齿痛，风疹，痈疽，金疮，外科取用甚多。色白微黄，能乱乳香，功亦相近。
安息香  ***************************
辛香苦平，入心经，研服，行血下气，安神去祟（手少阴主藏神，神昏则鬼邪侵之，心主血，血滞则气不宜快，安神行血故治之），鬼胎能下，蛊毒可消，烧烟辟邪逐恶。病非关恶气侵犯者勿用。辟邪，安息诸邪故名，或云安息，国名也。
苏合香  ***************************
甘温走窜，通窍开郁，辟一切不正之气，杀精鬼。今人滥用苏合丸，不知诸香走散真气，每见服之轻病致重，重病即死，唯气体壮实者庶可暂服一二丸，否则当深戒也（《别录》谓其可以久服，笔谈甚言饮苏合酒之效，呜呼，立言失当贻害无穷此类是也）。出诸番，合众香之汁煎成，故又名苏合油，形如黐胶，以箸挑起，悬丝不断者真。
龙脑香  ***************************
（一名冰片）
辛温（《纲目》云：微寒，盖体温而用凉也）香窜，善走能散，先入肺传于心脾而透骨，通诸窍，散郁火，逐鬼邪，聪耳明目，消风化湿，治惊痫痰迷，目赤肤翳（乳调点之），耳聋鼻瘜（鼻中瘜肉点之自出，皆通窍之功），喉痹舌出（散火），骨痛齿痛（治骨），痘陷（猪心血作引，酒服或紫草汤服，引入心经能发之），产难（新汲水调），三虫五痔。风病在骨髓者宜之，若在血脉肌肉辄用脑麝反引风入骨，如油入面莫之能出，目不明属虚者不宜入点（节斋曰：冰片大辛热，用之点眼，取其拔出火邪，盖火郁发之从治法也。世人误以为寒而常用之，遂致积热害目，故云眼不点不瞎者此也。○芳香为百药之冠，香甚者性必温热）。出南番，云是老杉脂，以白如冰作梅花片者良（今人有以樟脑开打乱之，以杉木炭养之则不耗）。
樟脑  ***************************
辛热香窜，能于水中发火（置水中焰益炽），通关利滞，除湿杀虫，置鞋中去脚气（集要云：和乌头为末，醋丸弹子大，置足心微火烘之，汗出为效），熏衣箧，辟蛀虫。以樟木切片井水煎成。
阿魏  ***************************
辛平，入脾胃，消肉积，杀细虫，去臭气（谚云：黄芩无假，阿魏无真。刘纯云：阿魏无真却有真，臭而止臭是为珍），解蕈菜，自死牛马肉毒，治心腹冷痛，疟痢（疟痢多由积滞而起），传尸疳劳疰蛊。人之血气闻香则顺，闻臭则逆，虚人虽有痞积，当先养胃气，胃强则坚，积渐磨而消矣，勿宜用此臭烈更伤胃气。出西番，木脂熬成，极臭，试取少许安铜器一宿，沾处白如银汞者真（人多以胡蒜白赝之），用钵研细，热酒器上熩过入药。
芦荟  ***************************
大苦大寒，功专清热杀虫，凉肝明目，镇心除烦，治小儿惊痫，敷䘌齿（以盐汤漱净，敷之），湿癣（甘草末减半和敷），吹鼻杀脑疳，除鼻痒。脾胃虚者忌投。出波斯国，木脂也，味苦色绿者真。
胡桐泪  ***************************
苦能杀虫，咸能入骨软坚，大寒能除热，治咽喉热痛（磨扫取涎），齿䘌风疳，骨槽（今口齿家多用为要药），结核瘰疬。切勿多服，令吐无休。出凉肃，乃胡桐脂，入土得斥卤之气，结成如小石片，名石泪，入药最胜。木泪乃树脂流出者，其状如膏油，不堪用。

卷八木部·乔木类  ——————————————————————————————————————————————————————————————————————————————————————————

黄柏  ***************************
苦寒微辛，沉阴下降，泻膀胱相火（足太阳引经药），除湿清热，疗下焦虚（非真能补也，肾苦燥急食辛以润之，肾欲坚急食苦以坚之，相火退而肾固则无狂荡之患。按肾本属水，虚则热矣，心本属火，虚则寒矣），骨蒸劳热，诸痿瘫痪（热甚则伤血，血不荣筋则耎短而为拘，湿胜则伤筋，筋不束骨则弛长而为痿，合苍术名二妙散，清热利湿为治痿要药。或兼气虚，血虚，脾虚，肾虚，湿痰，死血之不一，宜随证施治），目赤耳鸣（肾火），消渴黄疸，水肿便闭（王善夫病便闭，腹坚如石，腿裂出水，治满利小便药遍服不效，东垣曰：此奉养太过，膏粱积热损伤肾水，致膀胱干涸，小便不化，火又逆上而为呕哕，《难经》所谓关则不得小便，格则吐逆，内经所谓无阴则阳无以化也。遂处以北方大苦寒之剂，黄柏、知母各一两，酒洗，焙研，桂一钱为引，名滋肾丸。服二百丸，未几前阴如刀刺火烧，溺出如泉，肿胀遂消），水泻，热痢，痔血，肠风，漏下，赤白（皆湿热为病），诸疮痛痒，冻疮（乳调敷），头疮（末敷），口疮（蜜炒研含，凡口疮用凉药不效者，乃中气不足，虚火上炎，宜用反治之法，参、术、甘草补土之虚，干姜散火之标，甚者加附子，或噙官桂引火归元），杀虫安蚘。必尺脉洪大按之有力方可用，若虚火误服有寒中之变。川产肉厚色深者良，生用降实火，蜜炙则庶不甚伤胃，炒黑能止崩带，酒制治上，蜜制治中，盐制治下，恶干漆，得知母良（时珍曰：知母佐黄柏，滋阴降火，有金水相生之义，古云黄柏无知母犹水母之无虾也，盖黄柏能制命门、膀胱、肾中之火，知母能清肺金，滋肾水之化源）。
槐实  ***************************
（即槐角）
苦寒，清肝胆，凉大肠，疏风热，治烦闷，风眩，痔血，肠风（粪前有血名外痔，粪后有血名内痔，谷道有肉名举痔，头上有孔名痔瘘，疮内有虫名虫痔。大法用槐角、地榆、生地、人参凉血生血，防风、秦艽祛风湿，归芎和血，黄芩、枳壳宽肠，升麻升提，治肠风略同，不宜专用寒凉，须兼补剂收功），阴疮湿痒，明目去泪（清肝，泪为肝热），固齿乌髭（槐乃虚星之精，十月上巳采，渍牛胆中，阴干百日，食后吞一枚，发白还黑，肠风痔血尤宜服之），杀虫堕胎。槐性纯阴，虚寒者宜戒，即虚热而非实火亦勿妄投，去单子及五子者，铜槌搥碎，牛乳拌蒸。
槐花
苦凉，功同槐实，凉血，治风热目赤，赤白泄痢，五痔肠风，吐崩便衄，诸血（舌上出血加线者，名舌衄，炒研掺之），忌同槐实，含蕊而陈久者佳，微炒。
苦楝子  ***************************
（一名金铃子）
苦寒，有小毒，能导小肠膀胱之热，因引心包相火下行，通利小便为疝气要药，亦治伤寒热狂，热厥腹痛，疗疮疥，杀三虫（夷坚志云：消渴证，有虫耗其津液者，取根皮浓煎少加麝服，下其虫而渴自止）。苦寒，止宜于杀虫，脾胃虚寒者大忌。川产良，酒蒸待皮软（寒因热用），刮去皮，取肉去核，凡使肉不使核，使核不使肉，如使核搥碎，茴香为使。
秦皮  ***************************
苦寒，色青性涩，以其除肝热而平木，故治目疾（洗服皆效），惊痫，风湿诸痹，以其收涩，故治崩带下痢，苦寒清热是其所长。《纲目》谓其久服轻身，益精有子，未必然也。出西土，皮有白点，渍水碧色，书纸不脱者真。今药客俱以此皮缚北细辛，大戟为使，恶吴茱萸。
樗根白皮  ***************************
（即臭椿根皮）
苦燥湿，寒胜热，涩收敛，入血分而涩血，去肺胃之陈痰，治湿热为病泄泻久痢，崩带肠风，梦遗滑精，有断下之功（一妇年四十余，耽饮无度，多食鱼蟹，积毒在脏，日夜二三十泻，便与脓血杂下，大肠连肛门甚痛，用止血痢药不效，用肠风药益甚，盖肠风有血无脓也，服热药腹愈痛，血愈下，服冷药注泻食减，服温平药则若不知，年余垂毙，或教服人参散，樗皮、人参各一两为末，空心温酒或米饮下二钱，遂愈），去疳䘌。苦寒之性，虚寒者禁之，肾家真阴虚者亦忌，以其徒燥耳，痢疾积滞未尽者勿遽用，勉强固涩必变他证。
椿根白皮（即香椿根皮）
主用相仿，力稍逊之，根东引者良，去粗皮，醋炙或蜜炙，忌猪肉热面，止入丸散不入汤煎。
棕榈  ***************************
苦能泄热，涩可收脱，烧黑能止血（红见黑则止，同侧柏、卷柏烧存性，饭丸止远年下血，亦可煎服）。治吐衄崩带，肠风下痢，惟去血过多滑而不止者宜之，若早服恐停瘀为害。年久败棕良，与发灰同用尤佳，烧黑须存性，不可烧过，窨地上出火毒。
没石子  ***************************
（一名无食子）
苦温，入肾，涩精固气，强阴助阳，止遗淋，除洩痢，收阴汗，乌须发。性偏止涩，不宜多用，独用。出大食诸番，颗小纹细者佳，拣去虫食成孔者，忌铜铁器，用浆水于砂盆中研，焙干，再研，如乌犀色。
诃黎勒  ***************************
（一名诃子）
苦温，以泄气消痰（海鱼放涎凝滑，船不能行，投诃子汤寻化为水，化痰可知），酸涩以敛肺收脱，除胀满，下食积，利咽喉，通津液，开音止渴，治冷气腹胀，膈气呕逆，痰嗽喘急，泻痢脱肛，肠风崩带（同乌梅、倍子则收敛，同陈皮、厚朴则下气，得人参治肺虚寒嗽，得陈皮、砂仁治冷气腹胀，佐白术、莲子治虚寒火泻，佐樗皮治肠澼便血，同蛇床、五味、山茱、续断、杜仲治虚寒带下）。嗽痢初起者勿服，虽酸涩却又泄气，气虚者亦忌，性温，若肺有实热，泻痢因湿热，气喘因火冲者，法咸禁之（丹溪以为降火殊为不然。东垣以为嗽药中不可用亦属偏见）。从番舶来，岭南亦有，六棱，黑色肉厚者良，酒蒸一伏时，去核，焙，生用清金行气，熟用温胃固肠。
厚朴  ***************************
苦降，能泻实满，辛温，能散湿满（胀满证不同，消补贵得其宜，气虚宜补气，血虚宜补血，食积宜消导，痰滞宜行痰，挟热宜清热，湿盛宜利湿，寒郁者散寒，怒郁者行气，蓄血者消瘀，不宜专用行散药），入足太阴阳明（脾胃），平胃调中（佐苍术为平胃散，平湿土之太过，以致于中和），消痰化食，行结水，破宿血，散风寒，杀脏虫，治反胃呕逆，喘咳泻痢，冷痛霍乱，一切客寒犯胃，湿气侵脾之证。但可施于元气未虚，邪气方盛，若脾胃虚者切勿沾唇，虽一时未见其害，而清纯冲和之气潜伤默耗矣，孕妇服之大损胎元。榛树皮也，肉厚紫润味辛者良，刮去粗皮，切片，姜汁炒，干姜为使，恶泽泻、硝石，忌豆（犯之动气）。
皂荚  ***************************
（一名皂角）
辛咸而温，有小毒，入肺、大肠兼入肝经，性极尖利，搜风泄热，吹之导之则通上下关窍而涌吐痰涎，搐鼻立作喷嚏，治中风口噤，胸痹喉痹（凡中风不醒人事，口噤不能进药，急提头发，手掐人中，用皂角末或半夏末吹人鼻中，有嚏者生，无嚏者为肺气已绝，死，或用稀涎散吐之，皂角末一两，白矾五钱，每用一钱，温水调灌，或加藜芦少麝，鹅翎探喉，令微吐稀涎，再用药治，年老气虚者忌用）。服之则除湿去垢（最去油腻，刮人肠胃），宣壅导滞（取中段汤泡服，治老人风秘），消痰破坚，杀虫下胎，治风湿风癞，痰喘肿满，坚症囊结（厥阴肝脉络阴器，寒客肝经则为囊结），涂之则散肿消毒，煎膏贴一切痹痛，合苍术焚之，辟瘟疫湿气，济急颇有神效，稍涉虚者切勿轻与，孕妇忌之。一种小如猪牙，一种长而枯燥，一种肥厚多脂者良，去皮子弦，或蜜炙，酥炙，绞汁烧灰，柏实为使，恶麦冬，畏人参、苦参（性能消铁，不结荚者凿树一孔，入铁封之则结荚矣，锤碾见之，久则成孔，故此木不能烧爨），子去皮，水浸软，煮糖渍食之，治大肠燥结（汪机曰：其性得湿则滑。时珍曰：亦辛以润之之义，非得湿则滑也），瘰疬恶疮。
皂角刺  ***************************
辛温，搜风杀虫，功同皂荚，其锋锐，直达病所，溃散痈疽，治肿毒妒乳（乳痈汁不出，内结成肿，名妒乳），风疠（疠风乃营气热，风寒客于脉而不去也。经曰：脉风成为疠，脉与营皆血也，蒸晒为末，大黄汤调下），癣疮（米醋熬嫩刺涂之），胎衣不下。为痈疽未溃之神药，已溃勿服，孕妇亦忌。
肥皂荚  ***************************
辛温微毒，除风湿去垢腻（澡身盥面多用之），疗无名肿毒有奇功（不拘奇疡恶毒，用生肥皂去子弦及筋，捣烂酽醋和敷，立愈，不愈再敷，奇验，此方方书未载，若贫人僻地，仓卒无药者用之甚便）。
水杨枝叶  ***************************
苦平，痘疮顶陷浆滞不起，煎汤浴之（此因气凝血滞或风寒外束而然，宜用水杨枝叶，无叶用嫩枝五觔，流水一釜，煎汤温浴，如冷添汤，良久照见累起有晕丝者，浆行也，如不满再浴之，虚人只洗头面、手足，屡浴不起者死，初出及痒塌者皆不可浴，若内服助气血药，其效更速，此方有燮理之妙，盖黄钟一动而蛰虫启户，东风一吹而坚冰解腹之义也）。
西河柳叶  ***************************
（一名赤柽柳）
甘咸而平，消痞解酒，利小便，疗诸风，解诸毒，近又以治痧疹热毒不能出外，用为发散（未服四钱治痧疹不出，喘嗽闷乱○砂糖调服治疹后痢）。
榆白皮  ***************************
甘平滑利，入大小肠、膀胱经，通二便，利诸窍，行经脉，渗湿热，滑胎产（或胎死腹中，服汁亦可下），下有形留着之物，治五淋肿满（屑作粥食，小便利差），嗽喘不眠（《养生论》云：榆令人瞑），疗疥癣秃疮，消赤肿妒乳（和陈醋滓封，日六七易效。十剂曰：滑可去着，冬葵子、榆白皮之属是也）。有赤白二种，采皮为面，荒年当粮可食。香料用之，粘滑胜于胶漆，去粗皮取白。
海桐皮  ***************************
苦平，入血分，祛风，去湿杀虫，能行经络达病所，治风躄顽痹，腰膝疼痛（《传信方》：海桐、薏苡各二两，牛膝、芎藭、羌活、地骨皮、五加皮各一两，生地十两，酒二斗浸饮），疳䘌牙虫（煎服或含漱），疥癣目赤（煎洗）。腰膝痛，非风湿者不宜。出广南，皮白坚韧作索不烂。
杜仲  ***************************
甘温能补，微辛能润，色紫入肝经气分，润肝燥，补肝虚，子能令母实，故兼补肾，肝充则筋健，肾充则骨强，能使筋骨相着（皮中有丝，有筋骨相着之象）。治腰膝酸痛（经曰：腰者肾之府，转移不能，肾将备矣，膝者筋之府，屈伸不能，筋将备矣。一少年新娶，得脚软病，且痛甚，作脚气治不效。孙琳曰：此肾虚也，用杜仲一两半，酒半水煎服，六日全愈。按腰痛不已者属肾虚，痛有定处属死血，往来走痛属痰积，腰冷身重，遇寒即发属寒湿，或痛或止属湿热，而其原无不有关于肾，以腰者肾之府也），阴下湿痒，小便余沥，胎漏（怀孕沥血），胎堕（惯堕胎者受孕一两月，以杜仲八两，糯米煎汤浸透，炒断丝，续断二两，酒浸，山药六两，糊丸，或枣肉丸，米饮下，二药大补肾气，托住胎元，则胎不堕）。肾虽虚而火炽者勿用。产湖广、湖南者佳（色黄皮薄肉厚），去粗皮，剉，或酥炙，酒炙，蜜炙，盐酒炒，姜汁炒，断丝用，恶黑参（川杜仲色黑皮厚肉薄不堪用）。
合欢皮  ***************************
（一名夜合）
甘平，安五脏，和心志，令人欢乐无忧（心为君主之官，土为万物之母，二脏调和则五脏自安，神明自畅。《养生论》云：合欢蠲忿正谓此也），和血止痛，明目消肿，续筋骨，长肌肉（丹溪曰：补阴之功甚捷，与白蜡同入膏用神效，而外科未用，何也），涂蜘蛛咬（生油调），杀虫。不拘入煎为末，熬膏外治并妙，得酒良。
芜荑  ***************************
辛散满，苦杀虫，温燥湿化食（诸虫皆因湿而生，气食皆因寒而滞），祛五脏皮肤肢节风湿，心腹积冷，癥痛鳖瘕（《直指方》云：嗜酒人，血入于酒为酒鳖，多气人，血入于气为气鳖，虚劳人，败血杂痰为血鳖。如虫之行，上侵人咽下蚀人肛，或附胁背或隐胸腹，唯用芜荑炒，兼暖胃理气益血之药乃可杀之），痔瘘疮癣，小儿惊疳，冷痢（得诃子、豆蔻良），胃中虫痛（和面炒黄为末，米饮下）。脾胃虚者虽有积勿概投，形类榆荚，陈久气膻者良。
乌桕木根皮  ***************************
苦凉，性沉而降，利水通肠，功胜大戟。疗疔肿，解砒毒（凡患肿毒，中砒毒者不拘根皮花叶，捣汁多饮，得大利即愈），盐齁痰喘（桕树皮去粗，捣汁和飞面作饼，烙熟，早辰与儿吃三四个，待吐下盐涎乃佳，如不行热茶催之）。极能泻下，稍虚者忌。桕油涂一切肿毒疮疥。
苏木  ***************************
甘咸辛平，入三阴血分，行血去瘀，宣表里之风（元素曰：宜与防风同用，但此之治风即治风先治血，血行风自灭之义，不宜与防风同用也），治产后血运，胀满欲死（《肘后方》：煮汁服海药方，加乳香酒服，此皆产后败血上冲实证也，若挟虚气喘，面黑欲死乃败血乘虚入肺也，用苏木二两，水二碗，煮一碗入人参末一两服，随时加减，神效不可言，若产后去血多，气随血去，脉微神倦，口鼻气冷，胸腹无滞而运者，宜单用大剂独参汤以固其脱），血痛血瘀，经闭气壅，痈肿扑伤，排脓止痛。无瘀滞者忌之。出苏方国（故又名苏方木），交爱亦有，忌铁。
干漆  ***************************
辛温，毒烈，功专行血杀虫，破年深凝结之积滞瘀血，续筋骨绝伤（损伤必有瘀血停滞），血见干漆即化为水，其能损新血可知，虚人及惯生漆疮者戒之，勿为丹溪飞补之说所误（中其毒者，杉木汤，紫苏汤，蟹汤俱可解之，生漆疮者浴之）。炒令烟尽为度，或烧存性，半夏为使，畏川椒、紫苏、鸡子蟹（漆得蟹而成水）。
大风子  ***************************
辛热有毒，取油治疮癣疥疠，有杀虫劫毒之功（丹溪曰：粗工治大风病，佐以大风油，殊不知此物性热，有燥痰之功而伤血，致有病将愈而先失明者）。出南番，子中有仁，白色，久则油黄不用，入丸药压去油。
巴豆  ***************************
辛而大热，大毒，开窍宣滞，去脏腑沉寒，最为斩关夺门之将（大黄、巴豆同为峻下之剂，但大黄性寒，腑病多热者宜之。巴豆性热，脏病多寒者宜之。故仲景治伤寒传里多热者，多用大黄。东垣治五积属脏者，多用巴豆），破痰癖血瘕，气痞食积，生冷硬物所伤，大腹水肿泻痢（时珍曰：一妇年六十，溏泻五载，投生冷油腻肉食即作痛，服升涩药，泻反甚，脉沉而滑，此乃脾胃久伤，积冷凝滞，法当以热下之，用蜡匮巴豆丸五十粒，服二日，不利而愈。自是每用治泻痢，愈者近百人），惊痫口呙，耳聋牙疼，喉痹（缠喉急痹，缓治则死，用解毒丸，雄黄一两，郁金一钱，巴豆十四粒，去皮油为丸，每服五分，津咽下。雄黄破结气，郁金散恶血，巴豆下稠涎，然系厉剂，不可轻用。或用纸捻蘸巴豆油，燃火刺喉或捣巴豆绵裹，随左右纳鼻，吐出恶涎紫血即宽，鼻虽少生疮无碍），杀虫通经，烂胎，油作纸捻，燃火吹息或熏鼻或刺喉，能出恶涎，恶血，治中风，中恶，痰厥，气厥，喉痹不通，一切急病。元素曰：不可轻用，郁滞虽开，真阴随损，以少许着肌肤即起泡，况肠胃柔薄之质，无论下后耗损真阴，即脏腑被其熏灼，能无溃烂之患耶。万不得已亦须炒熟去油，入少许即止。或用壳，用仁，用油，生用，炒用，醋煮烧存性用（好古曰：去心皮膜油，生用，为急治水谷道路之剂，炒去烟令紫黑用，为缓治消坚磨积之剂，可以通肠，可以止渴也）。去油名巴豆霜，芫花为使，畏大黄、黄连，凉水（中其毒者，以此解之，或黑豆绿豆汁亦佳），得火良。

卷九木部·灌木类、苞木类、寓木类  ——————————————————————————————————————————————————————————————————————————————————————————

桑根白皮  ***************************
甘辛而寒，泻肺火（钱乙泻白散，桑皮、地骨各一两，甘草五钱，每服二钱，粳米百粒，煎。时珍曰：桑皮、地骨皆能泻火，从小便出，甘草泻火缓中，粳米清肺养血，乃泻肺诸方之准绳也），利二便，散瘀血，下气行水，止嗽清痰（肺中有水则生痰而作嗽。十剂曰：燥可去湿，桑白皮、赤小豆之类是也），治肺热喘满，唾血热渴，水肿胪胀。肺虚无火及因风寒而嗽者勿服。刮去薄皮取白，或生用，或蜜炙（制其凉泻之性），为线可缝金疮，续断、桂心为使，忌铁。
桑枝
苦平，通关节，行津液，祛风利水，治风寒湿痹诸痛（在手足者尤效，以其入四肢也），水气脚气（桑枝一升，细剉，炒香，水三升熬至二升，一日服尽，名桑枝煎，治风气脚气）。
桑叶
苦甘而凉（得金气而柔润不凋，故喻嘉言清燥救肺汤以之为君），滋燥，凉血止血（刀斧伤者，未干糁妙），去风长发，明目（采经霜者煎汤洗眼去风泪，洗手足去风痹，桑叶、黑芝麻等分，蜜丸名扶桑丸，除湿祛风，乌须明目），代茶止消渴，末服止盗汗（严州有僧，每就枕汗出遍身，比旦衣被皆透，二十年不能疗，监寺教采带露桑叶，焙干为末，空心米饮下二钱，数日遂愈）。
桑葚（一名文武实）
甘酸而温，色黑入肾而补水（桑乃箕星之精，其精英尽在于葚），利五脏关节，安魂镇神，聪耳明目，生津止渴（炼膏又能治服金石药热渴），利水消肿，解酒，乌须。不可多食，多食致衄。日干为末，蜜丸良，取极熟者滤汁熬膏，入蜜炼稠，点汤，和酒并妙，入烧酒经年愈佳（每日汤点服，亦治瘰疬，名文武膏）。
楮实  ***************************
（一名榖实）
甘寒而利，消水肿，疗骨哽，明目软坚（时珍曰：《别录》《大明》皆云大补益，而《修真秘书》又云久服令人骨痿，《济生秘览》治骨哽，用楮实煎汤岂非软骨之征乎。○《南唐书》云：烈祖食饴喉中噎，国医莫能愈，吴廷绍独请进楮实汤，一服疾失去。群医他日取用皆不验，扣廷绍答云：噎因甘起，故以此治之，此即治骨哽，软坚之义尔。群医用治他噎，故不验也。洛按、陶弘景、苏颂、《抱朴子》皆甚言其功，而方书用之为补者，除《杨氏还少丹》而外不多见。其它如《外台》用以敷治身面石疽，《机要》用以治水气蛊胀，《集简》用以治喉风喉痹，《直指》用以治肝热生翳，无非凉泻软坚之义，则古本诸说未可信也）。水浸取沉者，酒蒸。皮甘平，善行水，治水肿气满（皮可为纸，楮汁和白芨飞面调和，接纸永不解脱）。叶甘凉，祛湿热，治老少下痢瘴痢（为末，白痢姜汤下，赤痢沙糖汤下，赤白痢姜糖汤下）。
枳实、枳壳  ***************************
苦酸微寒，皆能破气，气顺则痰行喘止，痞胀消（脾无积血，心下不痞，浊气在上则生䐜胀。东垣曰：枳实治下而主血，枳壳治上而主气），刺痛息，后重除，治胸痹结胸，食积五膈，痰癖症结，呕逆咳嗽，水肿胁胀，泻痢淋闭，痔肿肠风，所主略同，但枳实利胸膈，枳壳宽肠胃，枳实力猛（丹溪曰：枳实泻痰能冲墙倒壁），枳壳力缓，为少异（时珍曰：壳实上世未分，魏晋始分用。洁古、东垣始分壳治上，实治下，海藏始分壳主气，实主血，然仲景治上焦胸痹痞满用枳实，古方治下血痢痔肠秘后重用枳壳，则实不独治下，而壳不独治上也。盖自飞门至魄门皆肺主之，三焦相通，一气而已）。大损真元，胀满因于邪实者可用，若因土虚不能制水，肺虚不能行气而误用之，则祸不旋踵，气弱脾虚以致停食痞满，法当补中益气则食自化，痞自消，若再用此破气是抱薪救火矣。孕妇虚者尤忌（元素曰：枳壳泄气走大肠，损胸中至高之气。○昔湖阳公主难产，方士进瘦胎饮，用枳壳四两，甘草二两，五月后，日服一钱，洁古改以枳术名束胎丸。寇宗奭明其不然，盖孕妇全赖血气以养胎，血气充实胎乃易生，彼公主奉养太过，气实有余，故可服之，若概施则误矣。时珍曰：八九月胎，气盛壅滞，用枳壳、苏梗以顺气，胎前无滞则产后无虚也，气弱者大非所宜矣）。皮厚而小为枳实，壳薄虚大为枳壳，陈者良，麸炒用（今人于六七月采小香栾伪为枳实枳壳，又有采枸橘伪为者）。
栀子  ***************************
苦寒，轻飘象肺，色赤入心，泻心肺之邪热，使之屈曲下行由小便出（海藏曰：或用为利小便药，非利小便乃肺清则化行，而膀胱津液之腑，得此气化而出也），而三焦之郁火，以解热厥（厥有寒热二证），心痛以平（丹溪曰：治心痛当分新久，若初起因寒，因食，宜温散。久则郁而成热，若用温剂不助痛添病乎。古方多用栀子为君，热药为之向导，则邪易伏，此病虽日久不食不死，若痛止恣食，病必再作也），吐衄崩淋血痢之病以息（最清胃脘之血，炒黑末服，吹鼻治衄）。治心烦懊憹不眠（仲景用栀子豉汤。好古曰：烦者气也，躁者血也，故栀子治肺烦，香豉治肾躁，亦用作吐药，以邪在上焦吐之则邪散。经所谓其高者因而越之也。按栀豉汤吐虚烦客热，瓜蒂散吐痰热客寒），五黄（古方多用栀子、茵蔯），五淋目赤，紫癜白疠，疱皶疮疡（皮腠肺所主故也）。损胃伐气，虚者忌之，心腹痛不因火者，尤为大戒。世人每用治血，不知血寒则凝，反为败证（《本草汇》曰：治实火之血，顺气为先，气行则血自归经，治虚火之血，养正为先，气壮则自能摄血。丹溪曰：治血不可单行单止，亦不可纯用寒凉）。内热用仁，表热用皮，生用泻火，炒黑止血，姜汁炒止烦呕。
酸枣仁  ***************************
甘酸而润，生用酸平，专补肝胆（今人专以为心家药，殊未明耳），炒熟酸温而香，亦能醒脾，助阴气，坚筋骨，除烦止渴（敛阴生津），敛汗（经疏曰：凡服固表药而汗不止者，用枣仁炒研，同生地、白芍、北味、麦冬、龙眼肉、竹叶煎服多效，以汗为心液也），宁心（心君易动，皆由胆怯所致。经曰：凡十一官皆取决于胆也），疗胆虚不眠（温胆汤中或加用之，肝虚则胆亦虚，肝不藏魂故不寐，血不归脾卧亦不安，《金匮》治虚劳虚烦不眠，用酸枣仁汤，枣仁二升，甘草，炙、知母、茯苓、芎藭各二两，深师加生姜二两，此补肝之剂。经曰：卧则血归于肝。苏颂同一方加桂一两，二方枣仁皆生用，治不得眠。则生用疗胆热好眠之说未可信也，盖胆热必有心烦口苦之证，何以反能好眠乎，若肝火郁于胃中，以致倦怠嗜卧，则当用辛凉透发肝火，如柴、薄之属，非枣仁所得司也），酸痹久泻（酸收涩，香舒脾）。肝胆二经有实邪热者勿用，炒香研，恶防己。
蕤仁  ***************************
（一名白桵）
甘微寒，消风清热，和肝明目，退瞖膜赤筋，理眦伤泪出（凡目疾，在表当疏风清热，在里属肾虚血少神劳，宜补肾养血安神），破心下结痰，除腹中痞气（皆热邪为祟）。目病不缘风热而因于虚者勿用。丛生有刺，实如五味，圆扁有纹，紫赤可食，汤浸取仁，去皮尖，水煮过，研膏。
山茱萸  ***************************
酸涩微温，固精秘气，补肾温肝，强阴助阳，安五脏，通九窍（圣济云：如何涩剂以通九窍。经疏云：精气充则九窍通利。轫菴曰：山萸通九窍古今疑之，得经疏一言而意旨豁然，始叹前人识见深远，不易测识，多有如此类者，即经疏一语而扩充之实，可发医人之慧悟也），能发汗（与通窍同义，汗属阴，阴血干枯，汗从何来，唯补阴助阴，始有云蒸雨致之妙。轫菴曰：酸剂敛涩何以反发，恐属误文。拘其明于彼而昧于此也），暖腰膝，缩小便，治风寒湿痹（温肝故能逐风），鼻塞目黄（肝虚邪客则目黄），耳鸣耳聋（肾虚则耳鸣耳聋，皆固精通窍之功。好古曰：滑则气脱，涩剂所以收之。士材曰：酸属东方而功多在北方者，乙癸同源也）月事过多。强阳不痿，小便不利者不宜用。去核（核能滑精），陈久者良，恶防己、防风、桔梗。
金樱子  ***************************
酸涩平，固精秘气，治滑精（膏和芡实为丸，名水陆二仙丹），泄痢，便数。性涩而不利于气（丹溪曰：经络隧道以通畅为和，平味者喜其涩精而服之，致生别证，自作不靖咎将谁执。时珍曰：无故而服以纵欲，则不可若精气不固者，服之何害）。似榴而小黄赤有刺，取半黄者（熟则纯甘），去刺核，研或熬膏（熬膏则甘，全失涩味）。
郁李仁  ***************************
辛苦甘平，性降，下气行水，破血润燥，治水肿癃急，大肠气滞，关格不通，用酒能入胆，治悸，目张不瞑（一妇因大恐而病，愈后目张不瞑，钱乙曰：目系内连肝胆，恐则气结，胆横不下，郁李润能散结，随酒入胆，结去胆下而目瞑矣）。下后令人津液亏损，燥结愈甚，乃治标救急之药，津液不足者慎勿轻投。汤浸去皮尖，蜜浸，研如膏。
女贞子  ***************************
甘苦凉，少阴之精，隆冬不凋，益肝肾，安五脏，强腰膝，明耳目，乌须发，补风虚，除百病（女贞酒蒸晒干二十两，桑葚干十两，旱莲草十两，蜜丸治虚损百病，如四月即捣桑葚汁，七月即捣旱莲汁，和药不必用蜜。时珍曰：女贞上品妙药，古方罕用，何哉）。纯阴至静之品，唯阴虚有火者宜之，否则腹痛作泻。女贞、冬青本草作二种，实一物也（近人放蜡虫于此树）。冬至采佳，酒蒸。
五加皮  ***************************
辛顺气而化痰，苦坚骨而益精，温祛风而胜湿，逐皮肤之瘀血，疗筋骨之拘挛（肾得其养，则妄水去而骨壮，肝得其养，则邪风去而筋强）。治虚羸五缓（五脏筋脉缓纵），阴痿囊湿，女子阴痒，小儿脚弱，明目缩便，愈疮疗疝，酿酒尤良（王纶曰：风病饮酒能生痰火，惟五加浸酒益人）。下部无风寒湿邪而有火，及肝肾虚而有火者勿服。茎青，节白，花赤，皮黄，根黑，上应五车之精故名，芬香五叶者佳，远志为使，恶玄参。
枸杞子  ***************************
甘微温，滋肝益肾（景岳曰：用之以助熟地甚多），生精助阳，补虚劳，强筋骨（肝主筋，肾主骨），养营除烦，去风明目（肝开窍于目，黑水神光属肾），利大小肠，治嗌干消渴（谚曰：离家千里勿食枸杞，以其色赤属火，补精壮阳耳，然味甘性润，仍是补水之药，所以能滋肾益肝明目而治消渴也）。便滑者勿用。南方树止数尺，北方并是大树，以甘州所产红润少核者佳，酒润，捣。
地骨皮  ***************************
甘淡而寒，降肺中伏火，除肝肾虚热，能凉血而治五内烦热（热淫于内，治以甘寒，地骨一觔，生地五觔，酒煮服，治带下），吐血尿血（捣鲜汁服），消渴咳嗽（清肺），外治肌热虚汗，上除头风痛（肝有热则自生风，与外感之风不同，热退则风自息），中平胸胁痛（清肝），下利大小肠，疗在表无定之风邪，传尸有汗之骨蒸（东垣曰：地骨皮泻肾火能治外热，地为阴，骨为里，皮为表，朱二允曰：能退内潮，人所知也，能退外潮，人实不知，病或风寒散而未尽，作潮往来，非柴葛所能治，用地骨走表又走里之药，消其浮游之邪，服之未有不愈者，特表明之。时珍曰：枸杞、地骨甘寒平补，使精气充足而邪火自退，世人多用苦寒，以芩连治上，知檗治下，致伤元气，惜哉，予尝以青蒿佐地骨退热，屡有殊功）。中寒者勿用，甘草水浸一宿。叶（名天精草）苦甘而凉，清上焦心肺客热，代茶止消渴。
石楠叶  ***************************
辛苦平，有毒，散风坚肾，利筋骨皮毛，逐诸风，疗风痹脚弱，浸酒饮治头风，为末吹鼻愈小儿通睛（小儿误跌或打着头脑受惊，肝系受风致瞳人不正，宜石楠散吹鼻通顶，石楠一两，藜芦三分，瓜丁五七个为末，每吹少许入鼻，一日三度，内服牛黄，平肝药），祛风通利是其所长，补肾之说未可信也。关中者佳，炙用，五加皮为使，恶小蓟。
蔓荆子  ***************************
味苦辛平，轻浮升散，而搜风通利九窍，治湿痹拘挛，头痛脑鸣（太阳脉络于脑），目痛，齿痛（齿虽属肾，为骨之余，而上龈属足阳明，下龈属手阳明，阳明风热上攻，则动揺肿痛）。头面风虚之证。头痛、目痛不因风邪而因血虚有火者忌之。元素云：胃虚人不可食，恐生痰疾。产南皮县（去膜打碎用，亦有酒蒸炒者），恶石膏、乌头。
木槿  ***************************
苦凉，活血润燥，治肠风泻血，痢后热渴，作饮服令人得睡，擦顽癣及虫疮（癣疮有虫，用川槿皮、肥皂水浸，时时搽之，或浸汁磨雄黄，尤妙）。不宜多服，川产者良（肉厚而色红者真），用根皮。
木芙蓉  ***************************
辛平，性滑涎粘，清肺凉血，散热止痛，消肿排脓，治一切痈疽肿毒有殊功（用芙蓉花，或叶，或皮，或根，生捣或干研末，蜜调涂四围，中间留头，干则频换，初起者即觉清凉，痛止肿消，已成者即脓出，已溃者即易敛，疡科秘其名为清凉膏，清露散，铁箍散皆此物也，或加赤小豆末，或苍耳烧存性为末，加入亦妙）。用花叶。
狗骨  ***************************
（即猫儿刺）
甘微苦凉，益肝肾（用木皮浸酒服，补腰脚令健），生津止渴（用叶代茶甚妙），祛风（用枝叶烧灰淋汁，或煎膏涂白癜风），有刺，俗名老鼠刺，又名八角茶（藏器曰：此木肌白如狗之骨，树如杜仲。诗云：南山有枸是也。陆机诗疏云：其状如栌，木理白滑，可为函板，有木虻在叶中，卷之如子，羽化为虻。苏颂曰：多生江浙间，取以旋盒器甚佳。时珍曰：叶有五刺，如猫之形故名。树如女贞，肌理甚白，叶长二三寸，青翠而厚硬，四时不凋，五月开细白花，结实如女贞及菝葜子，九月熟时绯红色，皮薄味甘，核有四瓣，人采其木皮煎膏以涂乌雀，谓之粘䅻）。
南烛  ***************************
苦酸涩平，强筋益气力，止泄除睡，久服轻身，长年令人不饥，变白却老。子酸甘平，强筋骨，益气力，固精驻颜，一名南天烛（时珍曰：吴楚山中甚多，叶似山矾，光滑而味酸涩，结实如朴树子，成簇生青，九月熟则紫色，内有细子，其味甘酸，人家多植庭除间，按古今诗话云，即杨桐也。叶似冬青而小，临水生者尤茂，寒食采其叶，渍水染饭，色青而光，能资阳气，谓之青精饭）。
枸橘叶  ***************************
辛温，治下痢脓血后重（同萆薢等分，炒存性，研，每茶调二钱），喉瘘，消肿导毒（《奇疾方》：咽喉生疮层层如叠不痛，日久有窍，出臭气，废饮食，用臭橘叶煎汤，连服必愈），一名臭橘（树叶并与橘同，但干多刺，三月开白花，青蕊，不香，结实大如弹丸，形如枳实而壳薄，人家多收种为籓篱，或收小实伪充枳实及青橘皮售之，不可不辨）。
山茶花  ***************************
微辛甘寒凉血，治吐衄，肠风下血，汤火伤灼（麻油调涂），用红者。
密蒙花  ***************************
甘而微寒，润肝燥，治目中赤脉，青盲肤瞖，赤肿眵泪，羞明怕日，小儿疳气攻眼。产蜀中，树高丈余，叶冬不凋，其花繁密蒙茸故名。拣净酒润，焙。
八角金盘  ***************************
苦辛温，毒烈，治麻痹风毒，打扑瘀血停积（其气猛悍，能开通壅塞，痛麻立止，虚人慎之）。植高二三尺，叶如臭梧桐而八角，秋开白花，细簇，取近根皮用。
柞木  ***************************
苦平下行，利窍，主难产，催生，此木坚忍可为凿柄，故俗名凿子木。横生逆产用旧凿柄，多经斧敲已经卷转者尤妙。
荆沥  ***************************
甘平，除风热，化痰涎，开经络，行气血，治中风失音，惊痫痰迷，眩运烦闷，消渴热痢，为去风化痰妙药（《延年秘录》云：热多用竹沥，寒多用荆沥。丹溪云：虚痰用竹沥，实痰用荆沥。并宜姜汁助送，则不凝滞）。气虚食少者切戒。牡荆，俗名黄荆，截取尺余架砖上，中间火炙，两头承取沥。
竹沥  ***************************
甘寒而滑，消风降火，利窍行痰，明目润燥（竹之有沥，犹人之有血也）治中风口噤（经疏云：中风要药，凡中风未有不因阴虚火旺，痰热壅结所致，如果外来风邪，安得复用此寒滑之药治之哉），痰迷大热（丹溪曰：痰在经络四肢，皮里膜外者，非此不能达行。时珍曰：竹沥性寒而滑，大抵因风热燥火而有痰者宜之，若寒湿胃虚肠滑之人，服之则反伤肠胃，笋性滑利，多食泻人，僧家以笋为刮肠篦即此义也），卒然牙疼（烧苦竹沥乘热揩之），风痉癫狂，自汗烦闷，消渴反胃（和米煮粥服）。寒胃滑肠，有寒湿者勿用（竹能损气，故虚人食笋甚不相宜）。竹类甚多，淡竹肉薄，节间有粉，多汁而甘最良。䈽竹坚而节促，皮白如霜，苦竹本粗大，叶长阔，笋味苦。入药惟此三种，取竹沥如取荆沥法，姜汁为使（姜能除痰，且济其寒，故每兼用）。
竹茹  ***************************
甘而微寒，开胃土之郁，清肺金之燥，凉血除热，治上焦烦热，温气寒热，膈噎呕啘（胃热），吐血衄血（清肺凉胃，齿血不止，浸醋含之），肺痿惊痫（清肝火），崩中胎动（凉胎气），刮去青皮，用第二层。
竹叶  ***************************
辛淡甘寒，凉心缓脾，消痰止渴，除上焦风邪烦热（叶在上，故治上焦，仲景治伤寒发热大渴，有竹叶石膏汤，乃假其辛寒以散邪热也），咳逆喘促，呕哕吐血，中风失音，小儿惊痫，凡用竹沥、竹茹、竹叶，须生长甫及一年者为嫩而有力。
天竹黄  ***************************
甘而微寒，凉心。《经》云：风热，利窍豁痰，镇肝明目，功同竹沥而性和缓，无寒滑之患，治大人中风不语，小儿客忤惊痫为尤宜。久用亦能寒中。出南海，大竹之津气结成（即竹内黄粉），片片如竹节者真。
琥珀  ***************************
甘平，以脂入土而成宝，故能通塞以宁心，定魂魄，疗癫邪（从镇坠药则安心神），色赤，入手少阴足厥阴血分（心肝），故能消瘀血，破癥瘕，生肌肉，合金疮（从辛温药则破血生肌）。其味甘淡，上行能使肺气下降而通膀胱（经曰：饮食入胃，游益精气上输于脾，脾气散精上归于肺，通调水道下输膀胱，凡渗药皆上行而后下降），故能治五淋，利小便，燥脾土（从淡渗药，则利窍行水），又能明目磨瞖。淡渗伤阴，凡阴虚内热，火炎水亏者勿服，若血少而小便不利者，服之反致燥急之苦。松脂入土，年久结成（韩保升曰：枫脂入地，亦能结成），以手心摩热拾芥者真，以柏子仁入瓦锅同煮半日，捣末。
茯苓  ***************************
甘平，益脾宁心，淡渗利窍除湿。色白入肺，泻热而下通膀胱（能通心气于肾，使热从小便出，然必上行入肺清其化源，而后能下降利水。故洁古谓其上升，东垣谓其下降，各不相背也）。治忧恚惊悸，心下结痛，寒热烦满，口焦舌干（口为脾窍，舌为心苗，火下降则热除），咳逆呕哕，膈中痰水，水肿淋沥，泄泻遗精（因湿热故宜淡渗以清之），小便结者能通，多者能止（《素问》曰：肺气盛则便数），生津止渴（湿热去则津生）。功专行水伐肾，小便不禁，虚寒精滑及阴亏而小便不利者，皆勿妄投。松根灵气结成。产云南，色白而坚实者佳，去皮（产浙江者，色虽白而体松，其力甚薄，近今茯苓颇多种者，其力更薄矣）。赤茯苓，白者入肺膀胱气分，赤者入心小肠气分（时珍曰：白入气，赤入血）益心脾白胜，利湿热赤胜。茯苓皮，专能行水，治水肿肤胀（以皮行皮之义，五皮散用之，凡肿而烦渴，便闭溺赤，属阳水，宜五皮散、疏凿饮下烦渴。大便溏，小便数，属阴水，宜实脾饮、流气饮。腰以上肿宜汗，腰以下肿宜利小便）。
茯神  ***************************
主治与茯苓同，而入心之用居多，开心益智，安魂养神，疗心虚惊悸，多恚善忘。即茯苓抱根生者（以其抱心，故入心之用多），去皮及中木。茯神心木（名黄松节），疗诸筋挛缩，偏风呙斜，心掣健忘（心木一两，乳香一钱，石器炒研，名松节散，每服二钱，木瓜汤下，治一切筋挛疼痛，乳香能伸筋，木瓜能舒筋也）。二茯俱恶白蔹，畏地榆、秦艽、鳖甲、雄黄，忌醋。
猪苓  ***************************
苦甘淡平，泄滞利窍，入膀胱肾经，升而能降，开腠发汗，利湿行水，与茯苓同而泄较甚，治伤寒瘟疫大热（经疏曰：大热利小便亦分消之意），懊憹消渴（湿热），肿胀淋浊，泻痢痎疟（疟多由暑，暑必兼湿。经曰：夏伤于暑，秋为痎疟）。宗奭曰：损肾昏目。洁古云：淡渗燥亡津液，无湿者勿服。多生枫树下，块如猪屎故名（马屎曰通，猪屎曰苓，苓即屎也，古字通用）。白而实者良，去皮。
雷丸  ***************************
苦寒有小毒，入胃大肠经，功专消积杀虫（《遁斋闲览》云：杨勔得异疾，每发语腹中有小声应之，久渐声大，有道士曰：此应声虫也，但读本草，取不应者治之，读至雷丸不应，服数粒而愈），杀虫之外无他，长能令人阴痿，竹之余气得霹雳而生故名。大小如栗，竹刀刮去黑皮，甘草水浸一宿，酒拌蒸，或炮，厚朴、芫花为使，恶葛根。
桑寄生  ***************************
苦坚肾，助筋骨而固齿长发，甘益血，止崩漏而下乳安胎，舒筋络而利关节，和血脉而除痹痛，外科散疮疡，追风湿。海外深山，地暖不蚕，桑无采捋之苦，气化浓密，自然生出。有言鸟衔他子遗树而生者，非也，他树多寄生，恐反有害。茎叶并用。忌火。

卷十果部·五果、山果、夷果、味类、蓏类、水果  ——————————————————————————————————————————————————————————————————————————————————————————

杏仁  ***************************
辛苦甘温而利，有小毒，泻肺降气，行痰解肌，除风散寒，利胸膈气逆，通大肠气秘（东垣曰：杏仁下喘治气，桃仁疗狂治血，俱治大便秘，当分气血，脉浮属气，昼便难而阳气秘者，用杏仁、陈皮。脉沉属血，夜便难而阴血秘者，用桃仁、陈皮。肺与大肠相表里，贲门在上，魄门在下，为气之通道，故并以陈皮佐之。○杏仁、紫菀并能解肺郁，利小便），润燥消积（索面豆粉，近之则烂），治时行头痛，上焦风燥，欬逆上气（炒研蜜丸，含咽），烦热喘促，其毒性又能杀虫治疮，制锡毒，狗毒（消狗肉积）。因虚而咳嗽便闭者忌之。双仁者杀人。去皮尖，炒研，发散连皮尖研，得火良，恶葛根、黄芩、黄芪。
杏子
酸热，有小毒，损人，孕妇忌。
巴旦杏仁  ***************************
甘平，止欬下气，消心腹逆闷。有湿痰者勿服（以其性润也。○凡仁皆润）。形扁，皮白，尖弯如鹦哥嘴者真（形圆皮黄尖直者，名甜杏仁，出山东、河南，不入药）。
乌梅  ***************************
酸涩而温，脾肺血分之果，涩肠敛肺（肺欲收，急食酸以收之），止血涌痰，消肿解毒，生津止渴（时珍曰：梅花于冬而实，于夏得木之全气，故最酸，胆为甲木，肝为乙木，人舌下有四窍，两通胆液，故食酸则津生），醒酒杀虫，治久嗽泻痢（血痢尤良。○梁庄肃公血痢，陈应之用乌梅、胡黄连、灶下土，等分为末，茶调服而愈。曾鲁公血痢百余日，国医不能疗，应之用盐梅肉一枚，研烂，合腊茶，入醋服，一啜而安），瘴疟霍乱，吐逆反胃，下血血崩，安蛔厥（蛔虫上攻而眩仆，虫得酸则伏），去黑痣，蚀恶肉（疳愈后有肉突起，烧存性，研末敷之，一日减半，两日而平）。病有当发表者，大忌酸收，误食必为害。青梅熏黑为乌梅（稻灰汁淋蒸，则肥泽不蠹，○大便不通，气奔欲死者，乌梅十颗，汤浸去核，丸枣大，纳入下部，少时即通）。产安吉者，肉厚多脂最佳（合溪者次之，长沙梅，福建梅，肉薄无脂不堪用）。
白梅
酸涩咸平，功用略同乌梅，治痰厥僵仆，牙关紧闭（取肉揩擦牙龈，涎出即开，盖酸先入筋，齿软即易开，若用铁器搅开，恐伤其齿），惊痫喉痹，梅核膈气（取半青半黄梅子，每个用盐一两，淹一日夜，晒干，又浸又晒，至水尽乃止，用青钱三个，夹二梅麻线缚定，通装磁罐内，封埋地下，百日取出，每用一枚含之，咽汁入喉即消。收一年者治一人，收二年者治二人，神效），敷乳痈肿毒，刺入肉中（捣烂罨之即出，疮中弩肉，捣饼粘之即收），刀箭伤肤（捣敷，血即止）。多食损齿伤筋（经曰：酸走筋，筋病无多食酸，若过食而齿齼者，嚼胡桃肉以解之）。盐渍为白梅（取大青梅，以盐汁渍之，日晒夜渍，十日成矣。久乃上霜，故又名盐梅。○衣生霉点者，梅叶煎汤洗之即去，清水揉梅叶洗蕉葛衣，经夏不脆，有验）。
桃仁  ***************************
苦平微甘，苦以泄血滞，甘以缓肝气而生新血（无己曰：肝者，血之源，血聚则肝气燥，肝苦急，急食甘以缓之），通大肠血秘，治热入血室（冲脉），血燥血痞，损伤积血，血痢经闭，欬逆上气（血和则气降），皮肤燥痒（肌有血凝），发热如狂（若小腹满痛，小便自利者，为畜血）。若非血瘀而误用之，大伤阴气。泡去皮尖炒，研碎，双仁者有毒，不可用。香附为使。
桃花
苦平，下宿水，除痰饮，消积聚，利二便，疗风狂（杜阳编载，范纯佑女，丧夫发狂，闭之室中，夜断窗棂，登桃树食花几尽，自是遂愈，以能泻痰饮滞血也。○《儒门事亲》载一妇滑泻数年，百治不效，或言此伤饮有积也，桃花落时，以棘针刺取数十萼，勿犯人手，以面和作饼，煨熟食之，米饮送下，不一二时，泻下如倾，六日行至数百行，昏困唯饮凉水而平）。以攻决为用，但可施于气实有余之证，若无故而因除百病，美颜色，诸谬说而服之，为害不小。三月三日，采花拣净，以绢袋盛悬檐下，阴干，千叶者勿用。
桃叶
苦平，杀虫发汗（凡伤寒风痹，发汗不出，以火烧地，用水洒之，布干桃叶于上，厚二三寸，席卧温覆，取大汗，被中敷粉，极燥便瘥。凡麦麸蚕沙，皆可如此法用）。采嫩者名桃心，入药尤胜。
桃子
辛酸甘热，微毒，多食令人有热，生痈疖（有损无益，五果列桃为下，以此与鳖同食，患心痛，服术人尤忌之）。
桃枭（是桃子在树，经冬不落者，正月采之）
苦微温，有小毒，辟邪袪崇。
栗  ***************************
咸温，厚肠胃，补肾气（能解羊膻）。小儿不可多食，生则难化，熟则滞气。
大枣  ***************************
甘温，补中益气，滋脾土，润心肺，调营卫，缓阴血，生津液，悦颜色，通九窍，助十二经，和百药，伤寒及补剂中加用之，以发脾胃升腾之气（须与姜并行）。红枣功用相仿，差不及尔。虽补中而味过于甘，中满者忌之（甘令人满，大建中汤，心下痞者，减饧枣，与甘草同例。○经言：枣为脾果，脾病宜食之。又曰：脾病人毋多食甘，毋乃相戾服。不知言宜食者，指不足之脾也，如脾虚泄泻之类；毋多食者，指有余之脾也，如实满肿胀之类。凡用药者，能随其虚实而变通之，虽寻常品味，必获神功，苟执而泥之，虽有良剂，莫展其长，故学者以格致为亟也）。凡风疾痰热及齿痛，俱非所宜，小儿疳病亦禁，生者尤为不利。北产肥润坚实者佳（金华南枣及徽宁所产，皮薄而皱，花纹甚细而可爱，味虽甘美而微带酸，且脂于北枣，止可充食用，皆不堪入药。弘景曰：南枣大恶，不堪啖。苏颂曰：江南出者，坚燥少脂，不可入药）杀乌附毒，忌葱、鱼同食。
梨  ***************************
甘寒微酸，凉心润肺，利大小肠（丹溪曰：梨者，利也，流利下行之谓也），止嗽消痰，清喉降火（生之可清六腑之热，熟之可滋五脏之阴，实火宜生，虚火宜熟），除烦解渴，润燥消风（人知其清火消痰，不知其散风之妙），醒酒解毒（《经疏》曰：膏梁之家，厚味酽酒，纵肆无节，必多痰火，痈疽卒中之患，唯数食梨能转重为轻，变危为安）。治伤寒发热，热嗽痰喘，中风失音（捣汁频服。《圣惠方》：梨汁煮粥，治小儿心脏风热昏躁），切片，贴汤火伤。脾虚泄写，乳妇及金疮忌用。捣汁用，熬膏亦良（加姜汁蜂蜜佳，清痰止嗽，与莱菔相间收藏，则不烂）。
柹  ***************************
（俗作柿）
生用甘冷，润肺止咳嗽，清胃理焦烦。干柿甘寒而涩，涩肠止泄，润肺宁嗽，而消宿血，治肺痿热咳（《产宝》云：产后欬逆烦乱，干柿水煮饮），咯血反胃（有人三世病反胃至孙，以柿干同饭常食，不饮水，愈），肠风，下血，痔漏（肺与大肠相表里，脏清则腑热亦除，泊宅编柿干烧灰，饮服二钱，治下血）。
柿霜
乃其津液，生津化痰，清上焦心肺之热为尤佳，治咽喉口舌疮痛。柿性颇寒，肺经无火，及风寒作嗽，冷痢滑泄者忌之。若与蟹同食，令人腹痛作泻。
柿蒂
止呃逆（古方单用，取其苦温降气，《济生》加丁香、生姜，取其开郁散痰，亦从治之法）。
木瓜  ***************************
酸涩而温，和脾理胃，敛肺伐肝，化食（酸能敛，敛则化，与山楂同），止渴（酸能生津），气脱能收，气滞能和，调营卫，利筋骨（筋急者得之即舒，筋缓者遇之即利），去湿热，消水胀，治霍乱转筋（邪伤脾胃，清浊不分，挥霍扰乱，上吐下泻，甚则肝木乘脾，而筋为之转也。时珍曰：肝虽主筋，而转筋则因风寒湿热袭伤脾胃所致，转筋必起于足腓，腓及宗筋皆属阳明。木瓜治转筋，取其理脾以伐肝也，土病则金衰而木盛，故用酸温以收脾肺之耗散，而藉其走筋以平肝邪，乃土中泻木以助金也），泻痢脚气（脾主四肢，或寒湿伤于足络，或胃受湿热之物，上输于脾，下流至足，则成脚气，恶寒发热，状类伤寒，第胫肿掣痛为异尔，宜利湿清热，忌用补剂及淋洗。昔有患足痹者，趁舟，见舟中一袋，以足倚之，比及登岸足已善步矣，询袋中何物，乃木瓜也），腰足无力。多食损齿及骨，病癃闭（酸收太甚，奠一曰，木瓜乃酸涩之品，世用治水肿腹胀误矣，有大僚舟过金陵，爱其芬馥，购数百颗置之舟中，举舟人皆病溺不得出，医以通利罔效，迎子视之，闻四面皆木瓜香，笑谓诸人曰：撤去此物，溺即出矣，不必用药也，于是尽投江中，顷之溺即如旧）。陈者良，忌铁。
山楂  ***************************
（古字作樝）
酸甘微温，健脾行气，消食磨积（善去腥膻油腻之积，与麦芽消谷积者不同，凡煮老鸡硬肉，投数枚则易烂，其消肉积可知），散瘀化痰，发小儿痘疹，行乳食停留，止儿枕作痛（恶露积于太阴，少腹作痛，名儿枕痛，砂糖调服），疗小肠疝气（茴香佐之）。多食令人嘈烦易饥，反伐脾胃生发之气（凡服人参不相宜者，服山楂即解，一补气一破气也），胃中无积及脾虚恶食者忌服。有大小二种，小者入药，一名棠球子，去皮核（核亦有用，化食磨积，治疝催生）。
橘皮  ***************************
辛能散，温能和，苦能燥能泻，为脾肺气分之药（脾为气母，肺为气钥，凡用补药、涩药，有宜佐陈皮以利气者），调中快膈，导滞消痰（大法治痰，以健脾顺气为主。洁古曰：陈皮、枳壳利其气，而痰自下），定呕止嗽，利水破癥，宣通五脏，统治百病，皆取其理气燥湿之功。入和中药则留白，入疏通药则去白，去白名橘红，兼能除寒发表（皮能发散皮肤）。气虽中和，亦损真元，无滞勿用。广产为胜，皮厚不脆，有猪棕纹（福建产者名建皮，力薄；浙江衢州出者名衢皮，更恶劣矣），陈久者良，故又名陈皮（陈则烈气消，无燥散之患，半夏亦然，故同用，名二陈汤）。治痰咳，童便浸晒；治痰积，姜汁炒；入下焦，盐水炒（化州陈皮消痰甚灵，然消伐太峻，不宜轻用，况此形真者绝少，无非柚皮而已）。
青皮  ***************************
辛苦而温，色青气烈，入肝胆气分，疏肝泻肺（凡泻气药皆泻肺），引诸药至厥阴之分（柴胡疏上焦肝气，青皮平下焦肝气），下饮食入太阴之仓，破滞削坚，消痰散痞，治肝气郁积，胁痛多怒，久疟结癖（入肝散邪，入脾除痰，故清脾饮以之为君），胸膈气逆，疝痛，乳肿（丹溪曰：乳房属阳明，乳头属厥阴，乳母或因忿怒郁闷，厚味酿积，致厥阴之气不行，故窍不得出，阳明之血腾沸，故热甚而化脓。或因其子有滞痰膈热，含乳而睡，嘘气致生结核者，初起便须忍痛揉软，吮令汁透，自可消散，治法俱宜以青皮疏肝滞为主，再加石膏清胃热，瓜蒌消肿，甘草节解毒，余如没药、橘叶、金银花、蒲公英、皂角刺、当归皆可随宜用之，少佐以酒，久则凹陷名乳岩，不可治矣）。最能发汗（皮能达皮，辛善发散）。气虚及有汗者忌用（性颇猛锐，如人年少壮，未免躁暴，及长大而为橘皮，如人至老年烈性渐减，经久而为陈皮，则多历寒暑，躁气全消也）。橘之青而未黄者（古方无用者，宋以后始与陈皮分用），去瓤切片，醋拌炒（陈皮升浮入脾肺，治高；青皮沉降入肝胆，治低。炒之以醋，所谓肝欲散，急食辛以散之，以酸泄之，以苦降之也）。
叶
治乳痈，胁痈，肺痈（皆能入厥阴，行肝气，消肿散毒，绞汁饮之）。
肉
生痰聚气（时珍曰：橘皮下气消痰，其肉生痰聚饮，表里之异如此）。
核
治疝痛，腰肾冷痛，去皮炒。
香橼  ***************************
（俗作圆，一名佛手柑，古名枸橼，音矩员）
辛苦酸温，入肺脾二经，理上焦之气而止呕，进中州之食而健脾，除心头痰水，治痰气咳嗽（煮洒饮），心下气痛。性虽中和，单用多用亦损正气，须与参、术并行，乃有相成之益尔。陈久者良，根、叶功用略同。
香栾  ***************************
苦甘酸辛而平，下气消食，快膈化痰，解酒毒，治饮酒入口气，去肠胃中恶气，散愤懑之气，疗妊妇不思食，口淡，愈痰气咳嗽（用香栾去核切，砂钘内浸酒，封固一夜，煮烂蜜拌匀，时时含咽）。能去浊恶之气，无滞而虚者禁之，孕妇气虚者勿与。此柚之属也，其黄而小者为蜜筒，其大者谓之朱栾，最大者谓之香栾，今人误称为香圆，不知香圆即佛手柑也。香栾夏初生白花，六月成实，至冬黄熟，今人于六七月间采其小实晒干，至十月伪枳实、枳壳。
花红  ***************************
（即林檎）
酸涩甘温，生津，治消渴，泄精，水痢，小儿闪癖（头发竖黄，瘰疬瘘弱者，干末和醋傅）。多食发热，闭百脉。
枇杷叶  ***************************
苦平，清肺和胃而降气，气下则火降痰消（气有余便是火，火则生痰），治热欬，呕逆，口渴（时珍曰：火降痰消，则呕者不呕，逆者不逆，欬者不欬，渴者不渴矣。一妇肺热久嗽，身如火燎，肌瘦将成劳，以柑杷叶、款冬、紫菀、杏仁、桑皮、木通等分，大黄减半，蜜丸樱桃大，食后、夜卧各含化一丸，未终剂而愈）。虚寒呕吐，风寒咳嗽忌之。叶湿重一两，干重三钱为气足，拭净毛（毛射肺，令人咳），治胃病，姜汁涂，炙黄，治肺病蜜水涂炙黄。
枇杷
甘酸平，止渴下气，利肺气，止吐逆，除上焦热，润五脏，多食发痰热，伤脾，同炙肉及热面食，令人患热黄疾。
杨梅  ***************************
酸甘温，去痰止呕，消食下气，生津，和利五脏，能涤肠胃，除烦愦恶气，烧灰服，断下痢甚验。多食令人发热，衄血，损齿及筋，忌生葱同食，发疮致痰。杭州、苏州最美，青时酸红，后变紫，味如蜜，盐藏蜜渍，糖收，火酒浸俱佳（树生癞，以甘草钉钉之即除）。
石榴皮  ***************************
酸涩而温，能涩肠止泄痢，下血（煅末服），崩带，脱肛（以石榴皮、陈壁土加明矾少许，浓煎熏洗，再加川倍子炒研末，敷而托上之），又能杀虫，浸水汁黑如墨。乌须方：绿云油中用之。能恋膈成痰，痢积未尽者，服之太早，反为害也。忌铁器。
酸石榴
治泻痢崩中带下，过食损肺坏齿。
榴花
千叶者，治心热吐血，又研末吹鼻止衄血，立效，亦敷金疮出血。
银杏  ***************************
（一名白果）
甘苦收涩，熟食温肺益气（色白属金，故入肺），定痰哮，敛喘嗽，缩小便，止带浊（带浊赤者，热伤血分，从心、小肠来；白者，湿伤气分，从肺、大肠来，并有寒热二证，亦有因痰而带浊者，宜二陈加升柴二术），生食降浊痰，解酒，消毒，杀虫（花夜开，人不得见，性阴，有小毒，故能消毒杀虫），浆泽手而浣油腻（时珍曰：去浊痰之功，可以类推）。多食则收令太过，令人壅气胪胀，小儿发惊动疳。
胡桃  ***************************
味甘性热，肉润皮涩（皮敛肺，定喘固肾涩精，今药中罕用，若用之当胜金樱莲须也），通命门，利三焦，润肠胃，悦肌肤，温肺补肾，治痿强阴，佐补骨脂，一木一火，大补下焦（胡桃属木，破故纸属火，有木火相生之妙，古云：黄柏无知母，破故纸无胡桃，犹水母之无虾也。时珍曰：三焦者，元气之别使，命门者，三焦之本原，命门指所居之府而言，为藏精系胞之物，三焦指分治之部，而名为出纳腐熟之司，一为体，一为用也，其体非脂非肉，白膜裹之，在脊骨第七节，两肾中央系着于脊，下通二肾，上通心肺，贯脑为生命之原，相火之主，精气之府，人物皆有之，生人生物皆由此出。《内经》所谓七节之旁，中有小心是也。《难经》误以右肾为命门，高阳生承谬撰《脉诀》，至朱肱、陈言、戴起宗始辟之，肾命相通，藏精而恶燥。胡桃颇类其状，皮汁青黑，故入北方，佐破故纸，润燥而调血，使精气内充，血脉通利，诸证自除矣）。三焦通利，故上而虚寒喘嗽（洪迈有痰疾，晚对，上谕以胡桃三枚，姜三片，卧时嚼服，即饮汤，复嚼桃、姜如前数，静卧必愈，迈如旨服，旦而痰消嗽止。洪辑幼子病痰喘，梦观音令服人参胡桃汤，服之愈。明日去皮，喘复作，仍连皮用，信宿而瘳，盖皮能敛肺也。○同葱白、姜、茶捣煎，发汗散寒），下而腰脚虚痛，内而心腹诸痛，外而疮肿诸毒皆可除也。动风痰，助肾火，肺有痰热，命门火炽者勿服。润燥养血去皮，敛涩连皮。油者有毒，故杀虫治疮。壳外青皮，压油乌髭发。
榛  ***************************
甘平，调中开胃，益气力，实肠胃，令人不饥，健行。久留最易油，坏。
荔枝核  ***************************
甘涩而温，散滞气，辟寒邪，治胃脘痛，妇人血气痛（煅存性，五钱，香附一两，为末，每服二钱，盐汤或米饮下，名蠲痛散。单服醋汤下，亦效）。其实双结，而核肖睾丸（肾子也），故治㿗疝卵肿，有述类象形之义（煅存性，酒调服，加茴香、青皮各炒为末，酒服亦良）。无寒湿滞气者，勿服。烧存性。
荔枝
甘酸热，解烦渴，止呃逆（荔枝七个，连皮核烧存性，为末，白汤调下立止），多食令人发热烦渴，龈肿衄血，病齿及火病人尤忌之。
壳
发痘疮，又解荔枝热（生荔枝多食则醉，以壳浸水解之，此即食物不消，还以本物消之之意）。
龙眼肉
甘平润，补心长智（一名益智），悦胃培脾，疗健忘与怔忡，能安神而熟寐，一切思虑过度，劳伤心脾，及血不归脾诸证（归脾汤用为向导者，五味入口，甘先归脾也。凡心脾伤而血耗，致有健忘怔忡惊悸，及吐血血崩，肠风下血等证，归脾汤能引血归脾，而生补之。○道家用龙眼肉细嚼，待满口津生，和津汩汩而咽，此即服玉泉之法也）。
橄榄  ***************************
甘涩酸平，清肺开胃，下气除烦，生津解酒，利咽喉，解诸毒，河豚毒（投入煮佳），及鱼骨哽。煮汁。
核
主治与橄榄同（凡解河豚毒，及治诸鱼骨哽，如无橄榄，即以核磨汁，或研末，急流水调服，亦效）。
仁
甘平而润，唇吻燥痛，研烂敷之。
榧子  ***************************
甘涩而平，杀虫（小儿黄瘦有虫积者，宜食之），疗痔消积。丹溪曰：此肺家果也，多食引火入肺，大肠受伤。反绿豆。
海松子  ***************************
甘温而香，润肺开胃，散水气，除诸风，治肺燥咳嗽（松子一两，胡桃二两，研膏和熟蜜半两，收之），大便虚秘（同柏子仁、麻子仁等分研泥，溶白蜡和丸，黄芪汤下）。便溏精滑者勿与，有湿痰者亦禁。
槟榔  ***************************
苦温破滞，辛温散邪，泻胸中至高之气，使之下行，性如铁石，能坠诸药至于下极，攻坚去胀，消食行痰，下水除风，醒酒杀虫。治痰癖癥结，瘟疠疟痢，水肿脚气（脚气冲心者尤须用之，童便、姜汁温酒调服），大小便气秘，里急后重（或同木香调气，或同黄芩、枳壳宽肠）。坠诸气至于下极，气虚下陷者，所当远避（岭南多瘴，以槟榔代茶，损泄真气，所以居人多病少寿）。鸡心尖长，破之作锦纹者良（阴毛生虱，煎水洗之，即除），忌火。
大腹皮  ***************************
辛泄肺，温和脾，下气宽胸，行水通大小肠，治水肿脚气，痞胀痰膈，瘴疟霍乱。稍涉虚者勿用。取皮，酒洗，黑豆汤再洗（鸩鸟多栖其树，故宜洗净），煨用。子，辛涩温，与槟榔同功而力稍缓，形亦与槟榔相似，腹大而扁（故又名大腹槟榔）。
枳椇子  ***************************
（一名木蜜，一名木饧）
甘平，止渴除烦，润五脏，解酒毒（葛根解酒而发散，不如枳椇。震亨曰：一男子因饮酒发热又兼房劳，加葛根于补气血药中，一贴微汗，反倦怠，热如故，知气血虚，不宜葛根之散也，必得枳椇方可觅而加入，即愈）。多食发蛔虫。实拳曲如鸡距（故俗名鸡距），经霜黄赤，甚甘。
落花生  ***************************
辛甘而香，润肺补脾，和平可贵。出闽广，藤生，花落地而结实故名。炒用。
川椒  ***************************
（一名蜀椒）
辛大热，有毒。入肺，发汗散寒，治风寒咳嗽；入脾，暖胃燥湿，消食除胀，治心腹冷痛，吐泻澼痢，痰饮水肿；入右肾命门，补火，治肾气上逆（能下行导火归元），阳衰泄精，溲数阴汗（有人冷气入阴囊，肿满疼闷欲死，以布裹椒，厚半寸，包囊下，热气大通，日再易，以消为度，或以桂末涂亦良），破血通经，除癥安蛔（虫闻椒则伏，凡虫咬腹痛者，面白唇红，时发时止），辟疫伏邪，杀鬼疰虫鱼毒（最杀劳虫），通血脉，消痿痹，行肢节，利机关。命门火衰有寒湿者宜之，阴虚火旺之人在所大忌（丹溪曰：食椒既久，则火自水中生，多被其毒也）。蜀产肉厚皮皱，为川椒，比秦椒略小，去闭口者（能杀人），微炒去汗，捣去里面黄壳，取红用（名椒红），得盐良（入肾），杏仁为使，畏雄黄、附子、防风、款冬、凉水、麻仁（中其毒者，用凉水麻仁浆解之）。
椒目
苦辛，小毒，专行水道，不行谷道，消水蛊，除胀定喘。
秦椒  ***************************
（俗名花椒）
辛苦温，有毒，温中散寒，燥湿除风，下气杀虫，治上气咳嗽，吐逆疝瘕，风湿寒痹，利五脏，去老血，疗久痢，月闭，腹中冷痛，产后余疾，恶血痢，腹痛。禁忌修治俱同川椒。比川椒味短纹低，恶苦蒌、防葵，畏雄黄。
胡椒  ***************************
辛大热，有毒，温中下气，快膈消痰，治寒痰食积，肠滑冷痢，阴毒腹痛，胃寒吐水，牙齿浮热作痛（合荜茇散之），杀一切鱼肉鳖蕈毒（《多能鄙事》方，蜈蚣咬伤，胡椒嚼封之，即不痛）。世人因其快膈嗜之者众，然损肺走气，动火动血，损齿昏目，发疮痔脏毒，必阴气至足者方可用。
毕澄茄  ***************************
即胡椒之大者，乃一类二种，主治略同，亦易僭上。
吴茱萸  ***************************
辛苦大热，有小毒，疏肝燥脾，温中下气，除湿解郁，去痰杀虫，开腠理，逐风寒，治厥阴头痛，阴毒腹痛（痛在少腹），呕逆吞酸（俗名醋心，亦有吐酸者，宜降火清痰，用吴茱作向导。蔡中丞苦痰饮，十日一发，头痛背寒，呕酸不食，得一方名吴仙丹，吴茱汤泡七次，与茯苓等分，蜜丸，服之而愈），痞满噎膈，食积泻痢，血痹阴疝，奔豚癥瘕，痔疾肠风，脚气水肿，口舌生疮（为末，醋调贴足心，移夜便愈，能引热下行），冲脉为病，气逆里急（宜此主之）。性虽热而能引热下行（段成式言：椒性善下，吴茱性上，似不尽然。宗奭曰：此物下气甚速。东垣曰：浊阴不降，厥气上逆，膈塞胀满，非吴茱不可治也）。利大肠壅气，下产后余血。损气动火，昏目发疮，病非寒滞有湿者勿用，即有寒湿者亦宜酌量少用。开口陈久者良，滚汤泡去苦烈汁，止呕黄连水炒，治疝盐水炒，治血醋炒。恶丹参、硝石，畏紫石英。
茶  ***************************
苦甘微寒，下气消食，去痰热，除烦渴，清头目（得春初生发之气，故多肃清上膈之功。汤液云：苦寒下行，如何是清头目，蒙筌曰：热下降，则上自清矣），醒昏睡（能清神。景岳云：饮浓茶即不睡者，以心气被伐而然），解酒食油腻烧炙之毒（与姜等分浓煎，名姜茶饮，治赤白痢。茶助阴，姜助阳，使寒热平调，并能消暑，解酒食毒），利大小便，止头痛（《千金》疗卒头痛如破，非中冷中风，由痰厥气上冲所致，名痰厥头痛，单煮茶恣饮取吐，直吐出胆汁乃已，渴而即瘥），愈瘘疮。寒胃（浓茶能引吐），消脂（最能去油），酒后饮茶，引入膀胱肾经，患瘕疝水肿，空心尤忌。味甘而细者良（茶禀天地至清之气，产于瘠砂之间，专感云露之滋培，不受纤尘之滓秽，故能清心涤肠胃，为清贵之品。昔人多言其苦寒不利脾胃，及多食发黄消瘦之说，此皆语其粗恶苦涩者尔，故入药须择上品，方有利益）。
瓜蒂  ***************************
（一名瓜丁）
苦寒，有小毒，阳明（胃）吐药，能吐风热痰涎，上膈宿食（吐去上焦之邪，经所谓其高者，因而越之，在上者涌之，木郁达之是也。瓜蒂散，越以瓜蒂、淡豉之苦，涌以赤小豆之酸，吐去上焦有形之物，则木得舒畅，天地交而万物通矣。丹溪曰：吐中就有发散之义。子和曰：诸汗法古方多有之，唯以吐发汗，世罕知之，故予尝曰：吐去兼汗，其以此夫）。治风眩头痛，懊憹不眠，癫痫喉痹，上脘痞鞭，头目湿气（搐鼻），水肿黄疸（或合赤小豆煎，或吹鼻中，取出黄水），湿热诸病（类编云：一女子病齁喘不止，遇道人教取瓜蒂七枚为末，调服即吐，痰如胶粘，三进而病如扫。○凡取吐者，须天气清明，巳午以前行之，令病人隔夜勿食，卒病者不拘）。损胃伤血，耗气夺神，上部无实邪者，切勿轻投（当吐而胃弱者，代以参芦）。
甜瓜（俗名熟瓜）
性冷，有小毒，损阳（虽能解暑，然夏多食之，深秋未有不下痢者。○凡瓜皆冷利，早青尤甚）。
西瓜  ***************************
甘寒（瓜性寒，曝之尤寒。稽含赋云：瓜曝则寒，油煎则冷，物性之异也）。解暑除烦，利便醒酒，止渴清热（松漠纪闻云：有人苦目病，或令以西瓜皮切片，暴干，日日服之，遂愈，由其性冷降火故也）。多食伤脾助湿（西瓜、甜瓜皆属生冷。《卫生歌》云：瓜桃生冷宜少食，免致秋来成疟痢）。
甘蔗  ***************************
甘微寒，和中助脾，除热润燥，消痰止渴，解酒毒，利二便。治呕哕噎膈，反胃（和姜汁服），大便燥结（《外台方》嚼咽或捣汁，治发热口干便涩）。胃寒呕吐，中满滑泻勿食。捣汁。
白沙糖  ***************************
甘温（蔗浆寒，经火煎炼成糖则温），补脾缓肝，润肺和中，消痰治嗽。中满者勿服，多食助热，损齿生虫。凝结作饼块如石者，为石蜜；轻白如霜者，为糖霜，坚白如冰者，为冰糖。
紫沙糖  ***************************
功用与白者相仿而稍逊，和血则紫者为优（今产后服之，取血和而恶露自行也）。蔗浆煎炼至紫黑色，其性较白沙糖更温，生胃火，助湿热，损齿生虫，作汤下小儿丸散，误矣。
莲子（古名藕实）
甘平而涩，能交水火而媾心肾，安静上下君相火邪（古方治心肾不交，劳伤白浊，有莲子清心饮。补心肾，有瑞莲丸），涩精气，厚肠胃，治脾泄久痢，白浊梦遗，女人崩带，一切血病。大便燥者勿服。去心皮，蒸熟，焙干，得枸杞、白术、山药、茯苓良。莲子中青心苦寒，清心去热。
石莲子  ***************************
苦寒，清心除烦，开胃进食，去湿热，专治噤口痢（同人参等分用，较丹溪黄连人参呷之为稳），淋浊诸证。无湿热而虚寒者勿服。莲之黑而沉水者（石莲入水必沉，入卤反浮，煎盐人用以试卤，莲浮至顶，卤乃可用。落田野中者百年不坏，人得食之，发黑不老。今肆中石莲，产广中树上，其味大苦，不宜入药），杵碎。
莲蕊须  ***************************
甘平而涩，略与莲子同功，清心通肾，益血固精，乌须黑发，止梦泄遗精，吐崩诸血。大小便不利者勿服。忌地黄、葱、蒜。
藕节  ***************************
涩平，解热毒，消瘀血，疗产后血闷（和地黄研汁，入热酒，童便饮），止吐衄淋痢，一切血证（捣汁饮）。
藕  ***************************
生用甘寒，凉血散瘀（产后忌生冷，唯藕不忌，为能去瘀故也。○宋太官作血䘓，误落藕皮，血遂涣散不凝。一人病血淋，痛胀欲死，时珍以藕汁调发灰，每服二钱，三日而愈。《梅师方》产后余血上冲，煮汁服），止渴除烦，解酒毒、蟹毒（捣汁热酒调服）。煮熟甘温补心（多孔象心），益胃止泻（实大肠），止怒，久服令人欢（益心之效）。生捣罨金疮伤折（《肘后方》卒中毒箭者，藕汁饮，多多益善），熟捣涂坼裂冻疮。澄粉亦佳，安神益胃（市中所卖熟藕，俱用碱水煮，不宜食）。
荷叶  ***************************
苦平，其色青，其形仰，其中空，其象震（震仰盂），感少阳甲胆之气，烧饭合药，裨助脾胃，而升发阳气（洁古枳术丸，用荷叶烧饭为丸），痘疮倒黡者，用此发之（僵蚕等分为末，胡荽汤下）。能散瘀血，留好血，治吐衄崩淋，损伤产瘀，一切血证，洗肾囊风（奠一曰：荷叶研末，酒服三钱，治遗精极验。东垣曰：雷头风证，头而疙瘩肿痛，憎寒壮热，状如伤寒，病在三阳，不可过用，寒药重剂，诛伐无过，处清震汤治之，荷叶一枚，升麻、苍术各五钱，煎）。升散消耗，虚者禁。
菱  ***************************
（一名芰实，一名菱角）
甘寒，安中消暑，止渴解酒。多食伤人脏腑，损阳气（若过食腹胀者，可暖姜酒服之即消）。有两角、三角、四角之殊（《武陵记》以三角、四角者为芰，两角者为菱，菱花随月而转，犹葵花之向日）。
芡实  ***************************
（一名鸡头）
甘平而涩，补脾固肾，助气涩精，治梦遗滑精，解暑热酒毒，疗带浊泄泻，小便不禁。大小便不利者勿服，小儿不宜多食，甚难消化。蒸熟捣粉，涩精药或连壳用。
葧脐  ***************************
（一名乌芋，一名地栗）
甘寒而滑，消食攻积，除胸中实热。治五种噎膈（气噎，食噎，劳噎，忧噎，思噎。膈亦有五，忧膈，恚膈，气膈，热膈，寒膈），消渴，黄疸，血证，蛊毒（末服辟蛊），能毁铜（汪机曰：合铜钱食之则钱化，可见为消坚削积之物，故能开五膈，消宿食也。○误吞铜者，同胡桃食即化）。性极凉泻，有冷气，人不可食，致腹胀气满，小儿食多，脐下结痛，孕妇尤为大忌。
慈姑  ***************************
苦甘微寒，主治百毒，产后血闷，攻心欲死，产难胞衣不出，捣汁服一升，又下石淋。多食发肠风痔漏，崩中带下，脚气瘫风，又使人干呕损齿，失颜色，皮肉干燥。

卷十一菜部·荤辛类、柔滑类、蓏菜类、水菜类、芝栭类  ——————————————————————————————————————————————————————————————————————————————————————————

韭  ***************************
辛温微酸，温脾益胃，止泻痢而散逆冷，助肾补阳，固精气而暖腰膝，散瘀血，逐停痰，入血分而行气。治吐衄损伤，一切血病（捣汁，童便和服），噎膈反胃，胃脘痛（能消瘀血，停痰在胃口，致反胃及胃脘痛。治反胃噎膈，宜用韭汁、姜汁、牛乳，细细温服，韭汁散瘀，姜汁下气消痰和胃，牛乳解热润燥补虚也。有食热物及郁怒致死，血留胃中作痛者，宜加韭汁、桔梗入药，开提气血。有肾气上攻致心痛者，宜韭汁和五苓散为丸，空心茴香汤下），解药毒，食毒，狂犬蛇虫毒（经曰：毒药攻邪，五谷为养，五畜为益，五菜为充，五果为助。五果，桃、李、枣、杏、栗也。五菜，韭、薤、葱、葵、藿也，大蒜自汉张骞使西域，始得种入中国，故一名葫）。多食神昏目暗。忌蜜。
韭子
辛甘而温，补肝肾，助命门，暖腰膝。治筋痿遗尿，泄精溺血，白带白淫（经曰：足厥阴病，则遗尿，思想无穷，入房太甚，发为筋痿，及为白淫，韭子同龙骨、桑螵蛸能治诸病，以其入厥阴，补肝肾命门不足。命门者，藏精之府也）。下部有火而阴气不固者，勿服。蒸晒，炒研。
葱白  ***************************
辛散而平（弘景曰：白冷，青热，伤寒方中不得用青），发汗解肌，通上下阳气（仲景白通汤，通脉四逆汤，并加之，以通脉回阳，若面赤而格阳于上者，尤须用之）。治伤寒头痛，时疾热狂，阴毒腹痛（阴证厥逆，安脐上熨之），脚气奔豚，益目睛（白睛属肺），利耳鸣，通二便（时珍曰：葱白吹盐入玉茎中，治小便不通，及转脬危急者，极效），气通则血活（气为血帅），故治吐血衄血，便血痢血，折伤出血（火煨研封，止痛无瘢），乳痈风痹，通乳安胎（合香豉、阿胶，治胎动），通气故能解毒，杀药毒，鱼肉毒，蚯蚓毒，涂猘犬伤。多食令人神昏发落，虚气上冲。取白连须用，同蜜食杀人（《百一方》患外痔者，先用木鳖煎汤熏洗，以青葱涎对蜜调敷，其凉如冰），同枣食令人病，合犬雉肉食，令人病血。
青叶
治水病足肿（茎叶煮汤渍之，日三五次，妙）。
薤  ***************************
（一名藠子）
辛苦温滑，下气调中，散血生肌，泄下焦大肠气滞。治泄痢下重（好古曰：下重者，气滞也，四逆散加此以泄滞。按：里急后重有气虚，血虚，火热，风燥之不同，宜随证施治，勿专执一说），胸痹刺痛，肺气喘急（取其滑泄），安胎和产，涂汤火伤（和蜜捣）。滑利之品无滞勿用，补虚之说切勿信之。叶似韭而中空（其叶光滑，露亦难伫，故云薤露），根如蒜，取白用。
大蒜  ***************************
（即葫）
辛热有毒，开胃健脾，消谷化食（肉食尤验），辟秽驱邪，通五脏达诸窍（凡极臭极香之物，皆止通窍），去寒滞，解暑气，辟瘟疫，消痈肿（捣烂，麻油调敷），破癥积（捣贴亦妙），杀蛇虫蛊毒，治中暑不醒（捣和地浆，温服），捣贴足心，能引热下行，治鼻衄不止；捣纳肛门，能通幽门，治关格不通；敷脐能达下焦，消水利大小便；切片灼艾，灸一切痈疽恶疮肿核（李迅云：痈疽着灸，胜于用药，缘热毒中膈，上下不通，必得毒气发泄，然后解散。初起便用独头大蒜，切片灸之，三壮一易，百壮为率，但头项以上切不可灸，恐引气上，更生大祸也。史源云：有灸至八百壮者，约艾一筛，初坏肉不痛，直灸到好肉方痛，至夜火焮，满背高阜，头孔数百，则毒外出，否则内逼五脏而危矣）。性热，气臭，生痰动火，散气耗血，昏目损神伐性（五荤皆然，而蒜尤甚。《楞严经》云：五荤熟食发淫，生啖增恚。释氏以其有损性灵，故绝之也。练形家以小蒜、大蒜、韭、芸薹、胡荽为五荤。道家以韭、薤、蒜、芸薹、胡荽为五荤。佛家以大蒜、小蒜、兴渠、慈葱、茖葱为五荤。慈葱，冬葱也；茖葱，山葱也；兴渠，西域之菜，云即中国之荽，一说即阿魏也）。虚弱有热之人，切勿沾唇。独头者佳，忌蜜。
芸薹  ***************************
（一名油菜）
辛温，散血消肿，捣贴游风丹肿（孙思邈身验神效），及乳痈。多食动疾发疮。
子
功用略同，治产难。
油
能杀虫（木苗生虫虱，菜油煎滚，乘热洒扫之即除，豆油亦可）。
白芥子  ***************************
辛温入肺，通行经络，发汗散寒，温中开胃，利气豁痰（丹溪曰：痰在胁下，及皮里膜外，非此不能达行，韩懋三子养亲汤，白芥子主痰，下气宽中；苏子主气，定喘止嗽；莱菔子主食，开痞降气，各微炒，研，看所主为君，治老人痰嗽喘满，懒食而气实省），消肿止痛（痰行则肿消，气行则痛止，为末醋调敷，消痈肿）。治咳嗽反胃，痹木脚气，筋骨诸痛（痰气阻滞）。阴虚火亢，气虚久嗽者勿服。北产者良，煎汤不可太熟，熟则力减。
茎叶
动风动气，有疮疡痔疾，便血者俱忌。
芥菜子
豁痰利气，主治略同。
芥菜
辛热而散，能通肺开胃，利气豁痰，久食则积温成热，辛散太甚，耗人真元，昏目发疮。
蔓菁子  ***************************
（即芜菁，一名诸葛菜）
苦辛平，泻热解毒，利水明目（古方治目，用之最多），治黄疸（捣服），腹胀（捣研滤汁饮，或吐，或利，腹中自宽，得汗愈），癥瘕积聚，小儿血痢（蜜和汁服），一切疮疽（捣敷皆良，醋调敷秃疮，盐调敷乳痈。冬采根用），敷蜘蛛咬毒（藏器曰：蔓菁园中无蜘蛛。○时珍曰：蔓菁子可升可降，能汗能吐，能下能利小便，明目解毒，其功甚伟，世罕知用，何哉）。实热相宜，虚寒勿使。
根
解酒毒（末服），涂诸热毒（和芸薹根捣汁，鸡子清调，或不用芸薹，单盐捣亦可），捣敷阴囊肿大如斗。
叶
利五脏，消食下气，治嗽。
莱菔子  ***************************
辛温，长于利气，生用能吐风痰，散风寒，发疮疹；炒熟能定咳嗽痰喘（丹溪曰：治痰有冲墙倒壁之功），调下痢后重，止内痛消食，除膨。虚弱者服之，气浅难布息。俗名萝卜子。
莱菔  ***************************
辛甘平，生食升气，熟食降气，宽中消食，化痰散瘀，治吐衄咳嗽，吞酸，利二便，解酒毒，制面毒，豆腐积（腐浆见莱菔则难收），生捣涂跌打汤火伤，治噤口痢。耗气渗血，白人须发（服首乌、地黄者，尤忌之。○生姜能制其毒）。
莱菔菜
辛苦温，功用略同，亦甚消伐。
生姜  ***************************
辛温，行阳分而袪寒发表，宣肺气而解郁调中，畅胃口而开痰下食，治伤寒头痛，伤风鼻塞（辛通入肺），欬逆呕哕（有声有物为呕，有声无物为哕，有物无声为吐，其证或因寒因热，因食因痰，气逆上冲而然，生姜能散逆气，呕家圣药），胸壅痰膈，寒痛湿泻，消水气，行血痹，通神明，去秽恶，杀半夏、南星、菌蕈、野禽毒（野禽多食半夏故有毒，生姜能解之），辟雾露山岚瘴气（早行含之）。
姜汁  ***************************
辛温而润，治噎膈反胃（同韭汁、梨汁、竹沥、童便、人乳、蜂蜜、驴尿、地栗汁、蔗浆、藕汁等出入酌用），救卒暴（凡中风，中气，中暑，中恶，暴卒等证，姜汁和童便饮，效，姜汁开痰，童便降火也），疗狐臭（频涂），搽冻耳（熬膏涂），贴风湿痹痛（和黄明胶熬）。
姜皮  ***************************
辛凉，和脾行水，治浮肿胀满（以皮行皮，五皮散用之。○古方以姜茶治痢，热痢留皮，冷痢去皮，大妙）。
煨姜  ***************************
用生姜惧其散，用干姜惧其燥，唯此略不燥散，凡和中止呕，及与大枣并用，取其行脾胃之津液，而和营卫最为平妥。老姜洗净，用湿粗草纸包，炭火内煨，令草纸纯焦，并姜外皮微焦，中心淡黄色则透矣，切片。
干姜  ***************************
辛热，逐寒邪而发表温经，燥脾湿而定呕消痰。同五味，利肺气而治寒嗽，开五脏六腑，通四肢关节，宣诸络脉，治冷痹寒痞，反胃下利，腹痛癥瘕，积胀开胃，扶脾消食去滞。母姜晒干为干姜，白净结实者良（如惧其散，炒黄用，或炒微焦）。
黑姜  ***************************
辛苦大热，除胃冷而守中（辛则散，炮则稍苦，故止而不移，非若附子走而不守），去脏腑沉寒痼冷，能去恶生新，使阳生阴长，故吐衄下血（炮黑止吐衄诸血，红见黑则止也），有阴无阳者宜之，亦能引血药入气分而生血，故血虚发热，产后大热者宜之（此非有余之热，乃阴虚而阳无所附也，忌用表药寒药，炮姜能入肝，引众药生血，故与补阴药同用，而热自退，乃热因热用，从治之法，故亦治目睛久赤），引以黑附能入肾而袪寒湿，能回脉绝无阳，通心助阳而补心气（苦入心）。干姜炮黑为黑姜。按：姜味大辛，辛能僭上（好古曰：服干姜以治中者必僭上，宜大枣辅之），亦能散气走血（辛热最能动血），损阴伤目。凡阴虚有热者勿服，孕妇尤忌。
胡荽  ***************************
辛温，微毒，主消谷，止头痛，通小腹气及心窍，利大小肠，其香窜辟一切不正之气。痧疹痘疮不出，煎酒喷之（痘疹不出，用酒煎沸，勿令泄气，候冷去滓，微微从项以下喷身令遍，除头面勿喷，盖覆令暖即出）。久食损人精神，令人多忘，病人食之脚软。
大茴香（古作蘹香）  ***************************
辛温，暖丹田，补命门，开胃下食，调中止呕，疗小肠冷气，㿗疝阴肿（疝有七种，气血寒水筋狐㿗也，属肝经病，以厥阴肝脉络阴器也，多因寒湿所致，亦有挟虚者，当加参、术于温散药中），腹痛霍乱，干湿脚气。能昏目发疮，若阳道数举，得热则吐者均戒。产宁夏，大如麦粒，轻而有细棱。
小茴香（一名莳萝）  ***************************
辛平，理气开胃，亦治寒疝，食料宜之（煮臭肉下少许，即无臭气，臭酱入末亦香，大茴尤捷故名茴香）。小如粟米，炒黄得酒良，得盐则入肾，发肾邪，故治阴疝（受病于肝，见证于肾，大小茴各一两为末，猪胞一个，连尿入药，酒煮烂为丸，每服五十丸）。
八角茴香（又名舶茴香）
辛甘平，功用略同。自番舶来，实大如柏实，裂成八瓣，一瓣一核，黄褐色。
胡萝卜  ***************************
甘平，宽中下气，散肠胃滞气。元时始自胡地来，气味微似莱菔故名。有黄赤二种。
子
似莳萝，可和食料。
水芹  ***************************
甘平，去伏热及头中风热，利口齿及大小肠，治烦渴崩中带下，五种黄病。
旱芹  ***************************
甘寒，除心下烦热，疗鼠瘘瘰疬，结核聚气，下瘀血，止霍乱。
蓬蒿菜  ***************************
（古名同蒿）
甘辛凉，安心气，和脾胃，消痰饮，利肠胃。
白菜  ***************************
（一名菘菜）
甘平，利肠胃，除胸中烦，解酒渴。消食下气，治瘴气，止热气嗽，和中，利大小便。茎圆厚者，名白菜；茎扁而白，黄嫰脆美者名黄芽菜，尤美而益人。
菠菜  ***************************
（一名菠菱）
甘温（古本草皆言其冷，今人历试之，但见其热不觉其冷），滑，微毒，利五脏，通血脉，开胸膈，解酒毒，宣肠胃热，下气调中，止渴润燥。根，尤良。
荠菜  ***************************
甘温，利五脏，益肝和中。
根
益胃明目，治目痛。同叶烧灰，治赤白痢极效（蜜汤调。○释家取其茎作挑灯杖，可辟蚊蛾，谓之护生草，以能护众生也）。
子（名蒫实又名菥蓂子）
甘平，去风热毒，明目，治目痛青盲（饥岁采子水调成块，煮粥作饼，甚粘滑）。
花
治久痢（阴干，研末，枣汤日服二钱），辟蚊蛾（布席下，辟诸虫）。
苋菜  ***************************
甘冷利。除热，通九窍，利肠滑胎。治初痢。忌与鳖同食。
子
袪肝风客热，明目，治青盲，及眼见黑花。
马齿苋  ***************************
酸寒，散血解毒，祛风杀虫，治诸淋疳痢（《海上方》捣汁合鸡子服，治赤白痢），血癖恶疮（多年恶疮，敷两三遍即瘥，煎膏涂秃疮、湿癣），小儿丹毒（捣汁饮，以滓涂之），利肠滑产。叶如马齿，有小大二种，小者入药，性至难燥，去茎，亦忌与鳖同食。
子
明目，治青盲，及目中出泪，或出脓。
生菜  ***************************
（一名白苣）
苦寒，利五脏，通经脉，开胸膈壅气，解热毒酒毒，止渴利肠。
莴苣  ***************************
苦冷微毒（中其毒者，以姜汁解之），功同白苣，又能通乳汁，杀虫蛇毒。自莴国来故名（江南人盐晒压实，以备方物，名莴苣笋）。
子
下乳汁，通小便，治痔漏，阴肿下血，损伤作痛，炒用。
蒲公英  ***************************
（一名黄花地丁）
苦甘寒（东垣曰：苦寒入肾。丹溪曰：花黄味甘，可入阳明、太阴经），化热毒，解食毒，消肿核，专治疔毒乳痈（乳头属厥阴，乳房属阳明，同忍冬煎，入少酒服，捣敷亦良），亦为通淋妙品，擦牙乌须发（《瑞竹堂》有还小丹方，取其通肾），白汁涂恶刺（凡螳螂诸虫孕育，游诸物上，必遗精汁，干久则有毒，人手触之成疾，名狐尿刺，惨痛不眠，百治难效，取厚汁涂即愈。《千金方》极言其功）。叶如莴苣花，如单瓣黄菊，四时有花，花罢飞絮，断之茎中有白汁。
菾菜  ***************************
（菾音甜，一名莙荙菜）
甘苦凉滑，微毒，利五脏，通心膈，解风热毒，疗时行壮热（俱捣汁饮），止热毒痢（夏月以菜作粥），又捣敷禽兽伤。禹锡曰：食之动气，冷气人食之必破腹。
黄瓜菜  ***************************
（一名黄花菜）
甘，微苦，微寒，通结气，利肠胃。
鱼腥草  ***************************
（古名蕺）
辛，微寒，有小毒，散热毒痈肿，疮痔脱肛，断痁疾，解硇毒，敷恶疮白秃（淡竹筒内煨捣）。
蕨  ***************************
甘寒滑，去暴热，利水道（时珍曰：性冷而滑泄，阳气降而不升，耗人真元也）。作蔬味甘滑，亦可醋食（采取嫰茎，以灰汤煮去涎滑，晒干），澄粉甚滑美（其根紫色，皮内有白粉，捣烂，再三洗，澄取粉）。
芋  ***************************
辛平滑，有小毒（宜与姜同煮，换水再煮，方可食之），宽胃口，通肠闭，和鱼煮食，甚下气调中。
梗
擦蜂螫，良。
土芋  ***************************
甘辛寒，有小毒，煮熟食，厚肠胃，止热嗽，生研水服，解诸药毒（当吐出恶物便止）。俗名香芋。
山药  ***************************
（一名薯蓣）
色白入肺，味甘归脾，补其不足，清其虚热，润皮毛，化痰涎（姜汁拌炒），固肠胃，止泻痢。肺为肾母，故又益肾强阴，治虚损劳伤，脾为心子，故又益心气（子能令母实），治健忘遗精（性涩），生捣敷痈疮，消肿硬毒。色白而坚者佳（形圆者为西山药，形扁者为怀山药，入药为胜，俱系家种，野生者更胜）。勿同面食。
零余子（山药藤上所结子）
甘温，功用强于山药，益肾强腰脚，补虚损，食之不饥。
甘薯  ***************************
甘平，补虚乏，益气力，健脾胃，强肾阴。即山薯（《异物志》云：珠崖之人不业耕，唯种此名薯粮，海中多寿，以不食五谷而食甘薯故也）。
百合  ***************************
甘平，润肺宁心，清热止嗽（朱二允曰：久嗽之人，肺气必虚，虚则宜敛，百合之甘敛，胜于五味之酸收），利二便，止涕泪（涕泪，肺肝热也。经曰：肺为涕，肝为泪，心为汗，脾为涎，肾为唾）。治浮肿，胪胀痞满，寒热疮肿，乳痈，伤寒，百合病（行住坐卧不定，如有鬼神状。苏颂曰：病名百合，而用百合治之，不识其义。士材曰：亦清心宁神之效）。善通二便，中寒下陷者忌之。花白者入药。
竹笋  ***************************
甘微寒，利膈下气，化热爽胃，消痰（笋与竹沥功近。有人素患痰病，食笋而愈）。竹能损气，虚人食笋多致疾也（常见俗医治痘，往往劝饮笋尖汤，不知痘疮不宜大肠滑利，阴受其害者，不知其若干人矣），小儿尤不宜食，最难化（干笋尤甚）。
茄子  ***************************
（一名落苏）
甘寒而利，散血宽肠，动风发病（宗奭曰：蔬圃中唯此无益。丹溪曰：大肠易动者忌之。《生生编》云性寒，利女人，能伤子宫）。
茄根
散血消肿，煮汁渍冻疮。
壶卢  ***************************
（一名匏瓜，俗作葫芦）
甘平滑，利水，治腹胀黄肿（用亚腰壶卢连子烧存性，每服一个，食前温酒下，不饮酒者白汤下，十余日见效）。
冬瓜  ***************************
（一名白瓜）
寒泻热，甘益脾，利二便，消水肿（多吃效），止消渴（苗叶皆治），散热毒痈肿。
子
补肝明目（凡药中所用瓜子，皆冬瓜子也）。
南瓜  ***************************
甘温，补中益气（时珍曰：不可同羊肉食，令人气壅）。
越瓜  ***************************
（一名梢爪，一名菜瓜）
甘寒，利肠胃，去烦热，解酒毒。
胡瓜  ***************************
甘寒，有小毒，清热解渴，利水道。一名黄瓜（藏器曰：北人避石勒讳，改呼黄瓜，至今因之。时珍曰：张骞使西域得种，故名胡瓜。按：《拾遗录》云：隋大业四年，避讳改胡瓜为黄瓜。与陈氏之说微异，今俗以月令王瓜生即此，误矣，王瓜，土瓜也，见草部）。
丝瓜  ***************************
（一名天罗，一名蛮瓜）
甘冷，凉血解毒，除风化痰，通经络，行血脉（老者筋络贯串象人经脉，故可借其气以引之），消浮肿，发痘疮（出不快者，烧存性，入朱砂，蜜水调服）。治肠风崩漏，疝痔痈疽，滑肠下乳。用老丝瓜筋烧存性（或捣汁）。
茭白  ***************************
（一名茭笋，一名菰笋，一名菰菜）
甘冷滑，利五脏，去烦热，除目黄，解酒毒，利二便，治酒齇面赤，白癞疬疡，风热目赤。滑利而冷，甚不益人。根名菰根，冷利甚于芦根（形亦相似）。实名雕胡米，岁饥可以当粮。
紫菜  ***************************
（一名紫英）
甘寒而咸，消瘿瘤积块（咸能软坚），治热气烦塞咽喉。藏器曰：多食令人腹痛，发气吐白沫，饮热醋少许，即消。
海粉  ***************************
甘寒而咸，清坚顽热痰，消瘿瘤积块（景岳曰：热痰能清，湿痰能燥，坚痰能软，顽痰能消，可入煎药，亦可入丸药）。治热烦，养阴气。
石花菜  ***************************
甘咸大寒滑，去上焦浮热，发下部虚寒，状如珊瑚，有红白二色，枝上有细齿，一种稍粗而似鸡爪，谓之鸡脚菜，味更佳（《广东新语》云：石花出崖州海港中，三月采取，过期则成石矣）。
龙须菜  ***************************
甘寒微咸，清热消瘿，利小便（《博物志》一种石发似指此，与石衣之石发，同名也）。
木耳  ***************************
甘平，有小毒，利五脏，宣肠胃，治五痔及一切血证。生古槐桑树者良，柘树者次之。
地耳
甘寒，明目。
石耳
甘平，明目益精。
香蕈  ***************************
甘平，破血治风。
松蕈
治溲浊不禁。
蘑菰蕈  ***************************
甘寒，益肠胃，理气化痰。
土菌（一名地蕈）
甘寒有毒，烧灰敷疮疥。
马勃  ***************************
亦菌类，见草部。

卷十二谷部·麻麦稻类、稷粟类、菽豆类、造酿类  ——————————————————————————————————————————————————————————————————————————————————————————

胡麻  ***************************
（一名脂麻，一名巨胜子）
甘平，益肝肾，润五脏，填精髓，坚筋骨，明耳目，耐饥渴（可以辟谷），乌须发，利大小肠，疗风淫瘫痪（河间曰：麻木谷而治风，又云：治风先治血，血活则风散，胡麻入肝益血，故风药中不可缺也。李廷飞云：风病人久服步履端正，语言不蹇，《神农》收为上品。《仙经》载其功能，洵奇物也），凉血解毒（生嚼敷小儿头疮）。服之令人肠滑（得白术并行为胜），精气不固者，亦勿宜食。皮肉俱黑者良，九蒸九晒，可以服食（引景云：八谷之中，唯此为良）。
麻油
疗疮滑胎，熬膏多用之（凉血止痛，生肌解毒）。
壁虱胡麻（一名亚麻）
甘微温，治大风疮癣（郑奠一常用壁虱胡麻佐苦参、蒺藜，治大疯疥癞，屡有愈者），其色似栗（气恶不堪食，止可入药）。
大麻仁  ***************************
（一名火麻）
甘平滑利，缓脾润燥，治阳明病，胃热汗多而便难（汗出愈多，则精枯而大便愈燥。仲景治脾约有麻仁丸。无己曰：脾欲缓，急食甘以缓之，麻仁之甘，以缓脾润燥。子和曰：诸燥皆三阳病）。宣风利关节，催生而通乳。陈士良云：多食损血脉，滑精气，痿阳事，妇人多食即发带疾，以其滑利下行，走而不守也，肠滑者尤忌。极难去壳，帛裹置沸汤中，待冷悬井中一夜，晒干就新瓦上挼去壳，捣用，畏牡蛎、白薇、茯苓。
小麦  ***************************
味甘，微寒，养心除烦，利溲止血（时珍曰：按《素问》云：麦属火，心之谷也。郑玄云：麦有孚，甲属木。许慎云：麦属金，金旺而生，火旺而死。《别录》云：养肝与郑说合。思邈云：养心与《素问》合。夷考其功，除烦止渴，收汗利溲，止血，皆心之病也。当以《素问》为准。仲景治妇人脏燥证，悲伤欲绝，状若神灵，用甘麦汤，大枣十枚，小麦一升，甘草一两，亦补脾气。《圣惠方》：小麦饭，治烦热少睡多渴）。
面
甘温（时珍曰：新麦性热，陈麦平和），补虚养气，助五脏，厚肠胃，北方者良（南方地暖下湿，便能壅气作渴，助湿发热。○市中所卖水面，俱和碱水拌切，不宜食）。
浮小麦  ***************************
咸凉，止虚汗盗汗（汗为心液，麦为心谷，浮者无肉，故能凉心），劳热骨蒸。即水淘浮起者，焙用。
麦麸
甘寒（麦之凉全在皮，故面去皮即热），与浮麦同性（止汗之功次之），醋拌蒸，熨腰脚折伤，风湿痹痛（能散血止痛），寒湿脚气，胃腹滞气，互易至汗出，并良（凡疮疡痘疮溃烂，不能着席者，用麦麸装褥卧，性凉而软，诚妙法也）。
大麦  ***************************
甘咸微寒，补虚劣，壮血脉，益颜色，实五脏，益气调中，除热止泄，疗消渴，化谷食。石蜜为使。
面
平胃宽胸，下气消积，疗胀进食，凉血止渴（宗奭曰：大麦性凉滑腻，有人患缠喉风，食不能下，用此面作稀糊令咽，以助胃气而平）。
穬麦  ***************************
甘微寒，补中除热，久服令人多力健行。
荞麦  ***************************
甘寒，降气宽肠，治肠胃沉积（孟诜云：能炼五脏垢秽。轫庵曰：亦解酒积），泄痢带浊，敷痘疮溃烂，汤火灼伤。虚寒者勿食。
野麦  ***************************
（古名雀麦）
甘平，充饥滑肠。舂去皮，作面蒸食，及作饼食，皆可救荒。
糯米  ***************************
（古名稻）
甘温，补脾肺虚寒，坚大便，缩小便，收自汗（同龙骨、牡蛎为粉，能扑汗），发痘疮（解毒化脓）。性粘滞难化，病人及小儿最宜忌之。凡素有痰热风病，及脾病不能转输，食之最能发病成积。
粳米  ***************************
甘平（北粳凉，南梗温，赤粳热，白梗凉，新粳热，陈粳凉），得天地中和之气，平和五脏，补益气血，色白入肺，除烦清热，利便止渴，有早中晚三收，晚者得金气，多性凉，尤能清热。新米乍食动气（凡人嗜生米，久成米瘕，治以鸡屎白）。泔（古名米沉，第二次者，清而可用），清热止烦渴，利小便凉血。
秈米  ***************************
（一名占）
甘温，益气温中，和脾养胃，除湿止泄。
稷  ***************************
甘平，益气和中，宜脾利胃（吴瑞曰：稷苗似芦，粒亦大，南人呼为芦。孙炎云：稷即粟也。时珍曰：稷黍之苗，虽颇似粟，而结子不同，粟穗丛聚攒簇，稷黍之粒疏散成枝。孙氏谓稷为粟，误矣。芦穄即蜀黍也，其茎苗高大如芦，而今之祭祀者，不知稷即黍之不粘者也，往往以芦穄为稷，故吴氏亦袭其误也，今并正之）。黍之不粘者为稷。
黍  ***************************
甘温，益气补中（苏颂曰：粘者为秫，可以酿酒，北人谓为黄米，亦曰黄糯。不粘者为黍，可食，如稻之有粳糯也。时珍曰：此误以黍为稷，以秫为黍也，盖稷之粘者为黍，粟之粘者为秫，粳之粘者为糯。《别录》本文，着黍秫糯稻之性味功用甚明，而注者不谙，往往谬误如此，今俗不知分别，通呼秫与黍为黄米矣）。久食令人多热烦（罗愿云：黍者，暑也，以其象火，为南方之谷，最粘滞，与糯米同性，其气温暖，故功能补肺，而多食作烦热，缓筋骨也）。稷之粘者为黍。
粱  ***************************
甘（黄粱平，白粱、青粱微凉），益气和中，除烦渴，止霍乱下痢，利大小便（诸粱比之他谷，最益脾胃，而黄粱尤得土气之中和也）。粟之大者为粱。
粟  ***************************
（北人谓之小米）
咸淡微寒，补虚损，益丹田，开脾胃，利小便，治反胃热痢。粱之小者为粟。
秫  ***************************
（即黄米）
甘微寒，治肺疟，阳盛阴虚，夜不得眠，及食鹅鸭成癥，妊娠下黄汁，去寒热，利大肠。粱米、粟米之粘者为秫。
穇子  ***************************
甘涩，补中益气，厚肠胃，济饥。一名龙爪粟，又名鸭爪稗（周宪王曰：穇子生水田中及下湿地，叶似稻，但差短，梢头结穗彷佛稗子穗，其子如黍粒大，茶褐色，捣米煮粥，炊饭磨面皆宜。时珍曰：穇子，山东、河南亦五月种之，苗如茭黍，八九月抽茎有三棱，如水中荐草之茎，开细花簇簇，结穗如粟穗，而分数岐，如鹰爪之状，内有细子，如黍粒而细，赤色，其稃甚薄，其味粗涩）。
蜀黍  ***************************
（一名高粱，一名芦穄，俗名蜀秫，又名芦粟）
甘涩温，温中，涩肠胃，止霍乱，粘者与黍米同功。茎高丈许，状如芦荻而内实，叶亦如芦，穗大如帚，粒大如椒，红黑色，米性坚实，黄赤色（有二种，粘者可和糯秫酿酒作饵，不粘者可以作糕煮粥，可以济荒，可以养畜。梢可作帚，茎可织箔席，编篱供爨，最有利于民者。今人祭祀用以代稷者，误矣。其谷壳浸水色红，可以红酒。《博物志》云：地种蜀黍，年久多蛇）。
玉蜀黍  ***************************
（一名玉高粱）
甘平，调中开胃。苗叶俱似蜀黍而肥矮，亦似薏苡，苗高三四尺，六七月开花成穗，如秕麦状，苗心别出一苞，如棕鱼形，苞上出白须垂垂，久则苞拆子出，颗颗攒簇，子亦大如椶子，黄白色，可煠炒食之，炒拆白花，如炒拆糯谷之状。
菰米  ***************************
（一名茭米）
甘冷，止渴，解烦热，调肠胃，可疗饥。
东廧子  ***************************
甘平，益气轻身，久服不饥，坚筋骨，能步行。生河西，苗似蓬，子似葵，九月十月熟，可为饭食（河西人语曰：贷我东廧，偿尔田粱。《广志》云：东廧子似葵，青黑色，拌凉间有之。时珍曰：《相如赋》东廧雕胡，即此。《魏书》云：鸟九地宜东廧，似穄，可作白酒。又《广志》云：粱禾蔓生，其子如葵子，其米粉白如面，可作饘粥。六月种，九月收，牛食之尤肥，此亦一谷，似东廧者也）。
蓬草子  ***************************
酸涩平，作饭食不饥，无异粳米（蓬类不一，有雕蓬，即菰米也，又有黄蓬、青科、飞蓬。
黄蓬草
生湖泽中，叶如菰蒲，秋月结实成穗，子细如雕胡米，饥年人采食之，须浸洗，曝舂，乃不苦涩。
青科
西南夷人种之，叶如茭黍，秋月结实成穗，有子如赤黍而细，其稃甚薄，曝舂炊食。
飞蓬
乃藜蒿之类，末大本小，风易拔之，故号飞蓬，子如灰藋菜子，亦可济荒。又《魏略》云：鲍出遇饥岁，采蓬实，日得数斗，为母作食。《西京杂记》云：宫中正月上辰，出池边盥濯，食蓬饵，以祓邪气，大抵三种蓬子，亦不甚相远）。
䒽草米  ***************************
甘寒，作饭去热，利肠胃，益气力，久食不饥（藏器曰：生水田中，苗似小麦而小，四月熟，可作饭。郭璞云：一名守气，生废田中，似燕麦，子如雕胡可食）。
蒒草子  ***************************
甘平，补虚羸损乏，温肠胃，止呕逆，久食健人，轻身不饥（《博物志》云：东海洲上有草，名曰蒒，有实，食之如大麦，七月熟，民敛获至冬乃讫，呼为自然谷，亦曰禹余粮。李珣曰：蒒实如球子，八月收之，彼民常食，中国未曾见也。《逊志斋集》有海米行，盖亦蒒草之类也。其诗云：海边有草名海米，大非蓬蒿小非荠。妇女携篮昼作群，采摘仍于海中洗。归来涤釜烧松枝，煮米为饭充朝饥。莫辞苦涩咽不下，性命聊假须臾时）。
稗  ***************************
辛甘苦，微寒，作饭食。益气宜脾，故曹植有芳菰精稗之称。
薏苡仁  ***************************
甘淡微寒而属土，阳明药也（胃），甘益胃，土胜水，淡渗湿，泻水所以益土，故健脾，治水肿湿痹，脚气疝气，泄痢热淋，益土所以生金，故补肺清热（色白入肺，微寒清热）。治肺痿肺痈，咳吐脓血（以猪肺蘸末服良），扶土所以抑木，故治风热筋急拘挛（厥阴风木主筋，然治筋骨之病，以阳明为本，阳明主润宗筋，宗筋主束骨而利机关者也。阳明虚则宗筋纵弛，故经曰：治痿独取阳明。又曰：肺热叶焦，发为痿躄，盖肺者相傅之官，治节出焉，阳明湿热上蒸于肺，则肺热叶焦，气无所主而失其治节，故痿躄，薏苡得土之燥，禀秋之凉，故能燥脾湿，善祛肺热。○筋寒则急，热则缩，湿则纵，然寒湿久留亦变为热，又有热气熏蒸，水液不行，久而成湿者，薏苡去湿要药），杀蛔堕胎。大便燥结，因寒筋急勿用。其力和缓，用之须倍于他药，炒熟微研。
御米壳  ***************************
（即罂粟壳）
酸涩平，敛肺涩肠而固肾，治久嗽，泻痢遗精，脱肛多溺，心腹筋骨诸痛（东垣曰：收涩固气能入肾，故治骨病尤宜），酸收太紧，令人呕逆（醋制而与参、术同行，可无妨食之害），且兜积滞，反成痼疾。泻痢初起及风寒作嗽忌用（丹溪曰：此是收敛药，要先除病根）。一名丽春花，红黄紫白，艳丽可爱，凡使壳，洗去蒂及筋膜，取薄皮醋炒或蜜炒，得醋、乌梅、陈皮良。
御米
甘寒润燥，煮粥食，治反胃（加参尤佳）。
阿芙蓉（一名阿片，俗作鸦片）
酸涩温，微毒，止泻痢，收脱肛，涩精气。此罂粟花之津液也，罂粟结青苞时，午后以大针刺其外面青皮三五处，勿损里面硬皮，次早津出，以竹刀刮收入瓷器，阴干，故今市者犹有苞片在内（俗入房中术用之，京师售一粒金丹，云通治百病，皆方伎家之术耳，大有害，勿为其所惑）。
黑大豆  ***************************
甘寒色黑，属水似肾（豆有五色，各入五脏），故能补肾镇心（肾水足，则心火宁），明目（黑水神光属肾，肾水足则目明），下气利水（古方治水肿每单用，或加入他药），除热祛风（炒热酒沃饮其汁，治产后中风危笃，及妊娠腰病，兼能发表。《千金》云：一以去风，一以消血结），活血（《产书》云：炒令烟绝，酒淋服，下产后余血），解毒（苏颂曰：古称大豆解百药毒，试之不然，又加甘草，其验乃奇），消肿止痛，捣涂一切肿毒，煮食稀痘疮。小者名马料豆，盐水煮食，尤能补肾。畏五参、龙胆、猪肉，忌厚朴（犯之动气），得诸胆汁、石蜜、牡蛎、杏仁、前胡良。
黄大豆  ***************************
甘温，宽中下气，利大肠，消水胀肿毒，研末，熟水和涂痘后痈（凡痘毒生在要处，恐致带疾，令其母嚼烂，生黄豆厚敷之即消，另生他处）。
豆油
辛甘热，微毒，涂疮疥解发䐈。
白豆  ***************************
（一名饭豆）
甘平，补五脏（思邈曰：肾之谷也，肾病宜食之），暖肠胃，调中，助十二经脉。豆腐，见造酿类。叶煮食，利五脏，下气。
赤小豆  ***************************
甘酸平，色赤，心之谷也，性下行而通小肠（心与小肠相为表里），行水（同鲤鱼煮食能消水肿，煮粥亦佳），散血消肿排脓，清热解毒。治泻痢呕吐，脚气（昔有患脚气者，用赤小豆袋盛，朝夕践蹈之，遂愈），敷一切疮疽（鸡子白调末箍之，性极粘，干则难揭，入苎根末则不粘。宋仁宗患痄腮，道士赞宁取赤小豆四十九粒咒之，杂他药敷之而愈。中贵任承亮所亲见，后任自患恶疮，傅永授以药立愈，问之赤小豆也，承亮始悟道士之咒伪也。后过豫章见医治胁疽甚捷，任曰莫非赤小豆耶，医惊拜曰，予用此活三十余口，愿勿复宣。○凡溃烂几绝者为末敷之，无不立效），止渴解酒，通乳汁，下胞胎。最渗津液，久服令人枯瘦身重（十剂曰：燥可去湿，桑白皮、赤小豆之属是也）。以紧小而赤黯色者入药，其稍大而鲜红淡红色者，并不治病。今肆中半粒红半粒黑者是相思子，并非赤豆，勿用。
绿豆  ***************************
甘寒，行十二经，清热毒而解渴（一切草本金石砒霜毒皆治之。○景岳曰：凡热毒劳热诸火，热极不能退者，用绿豆不拘多寡，宽汤煮糜烂，入盐少许，或蜜亦可，待冰冷，或厚，或稀，或汤，任意饮食之，日或三四次不拘，此物性非苦寒，不伤脾气，善于解毒除烦，退热止渴，大利小水，乃浅易中之最佳最捷者也，若火盛口干不宜厚，但略煮半熟清汤，冷饮之，尤善除烦清火），去浮风而润肤，利小便以治胀，厚肠胃以和脾（善治泻痢）。胃寒者不宜食。功在绿皮，去壳即壅气。粉扑痘疮溃烂良（一人诵《观音经》甚诚，出行折一足，哀叫菩萨，梦僧授一方，绿豆粉，新铫炒紫色，井水调，厚敷纸贴，杉木皮札定，其效如神）。圆小者佳。
豌豆  ***************************
甘平，治吐逆泄痢，消渴（淡煮食之良），腹胀（时珍曰：豌豆属土，故其所主病，多系脾胃）。
蚕豆  ***************************
甘涩温，补中益气，涩精实肠（汪颖曰：快胃，和脏腑。洛按此物补而闭涩，极易作胀，所谓快与和安在哉？时珍曰：蚕豆，本草失载，《积善堂方》言一女子误吞针入腹，诸医不能治，一人教令煮蚕豆同韭菜食之，针自大便同出，此亦可验其性之利脏腑也。洛谓针入腹中必伤肠脏，盖肠迭腹中其路甚远，纵有神丹，安能速之使出而不伤肠脏哉，食韭菜取其纠缠裹在针外，蚕豆涩滞，粘在韭上，协同护针不伤肠脏尔。又有即此方同胡桃肉食者，此则取其通利而欲其速下尔，蚕豆通脏腑之说非也）。
豇豆  ***************************
甘咸平，益气理中，健胃补肾（开花结荚必两两并垂，有习坎之义，豆子微曲如人肾形，所谓豆为肾谷者，宜以此当之。昔卢廉夫教人补肾气，每日空心煮豇豆，入少盐食之，盖得此理），和五脏，调营卫，生精髓，止消渴吐逆，泄痢便数，解鼠莽毒（《补珍方》云：中鼠莽毒者，以豇豆煮汁饮即解，欲试者先刈鼠莽苗以汁泼之，便根烂不生，此则物理然也）。
白扁豆  ***************************
甘平（炒则微温），腥香，色白微黄，脾之谷也，调脾和胃，通利三焦，降浊升清，消暑除湿（能消脾胃之暑），止渴止泻，专治中宫之病（土强湿去，正气自旺，所以能疗呕吐，霍乱及带下诸证）。性极中和，凡有宜于轻清缓补者，此为最当。多食壅气，伤寒邪炽者勿服。子，粗圆色白者入药（皮如栗色者勿用），连皮炒研，亦有浸去皮及生用者。
刀豆  ***************************
甘温，温中下气，利肠胃，益肾归元，止呃逆（时珍曰：刀豆，本草失载，惟近时小书载其暖而补元阳也。有人病后呃逆不止，声闻邻家，或令取刀豆子烧存性，白汤调服二钱即止，此亦取其下气归元而逆自止也）。
黎豆  ***************************
甘微苦，温，有小毒，温中益气。多食令人闷。一名狸豆（豆作狸首文故名）。
淡豆豉  ***************************
苦泄肺，寒胜热（藏器曰：豆性生平，炒熟热，煮食寒，作豉冷），发汗解肌，调中下气，治伤寒寒热头痛，烦躁满闷，懊憹不眠，发斑呕逆（凡伤寒呕逆烦闷，宜引吐，不宜用下药以逆之，淡豉合栀子，名栀子豉汤，能吐虚烦），血痢温疟，疫气瘴气（豆经蒸罯能升能散，得葱则发汗，得盐则能吐，得酒则治风，得薤则治痢，得蒜则止血，炒熟又能止汗。孟诜治盗汗，炒香渍酒服，《肘后》合葱白煎，名葱豉汤，用代麻黄汤，通治伤寒发表，亦治酒病）。伤寒直中三阴，与传入阴经者勿用，热结胸烦闷，宜下不宜汗，亦忌之。造豉法，用黑豆六月间水浸一宿，淘净蒸熟，摊芦席上微温，蒿覆五六日后，黄衣遍满为度，不可太过，取晒簸净，水拌干湿得所，以汁出指间为准，筑实瓮中，桑叶厚盖三寸，泥封晒七日，取出曝一时，又水拌入瓮，如是七次，再蒸过，摊去火气，瓮收。
大豆黄卷  ***************************
（一名豆糵）
甘平，除胃中积热，消水病胀满，破妇人恶血，疗湿痹筋挛膝痛。黑大豆为糵牙，生五寸长便干之，名为黄卷。用之熬过，服食所须，一法，壬癸日以井华水浸大豆候生芽，取皮阴干。
豆腐  ***************************
甘咸寒，有小毒，清热散血，和脾胃，消胀满，下大肠浊气。中其毒者，以莱菔汤解之。
陈廪米  ***************************
甘淡平，可以养胃，煮汁煎药，亦取其调肠胃，利小便，去湿热，除烦渴之功。
粥  ***************************
糯米、秫米、黍米
甘温益气，治脾胃虚寒，泄痢吐逆，小儿痘疮白色。
粳米、籼米、粟米、粱米粥
甘平益气，养脾胃，利小便，止烦渴（《卫生宝鉴》云：糯粟米粥，气薄味淡，阳中之阴也，所以淡渗下行，能利小便。《韩懋医通》云：一人病淋，素不服药，予令专啖粟米粥，绝去他味，旬余减，月余痊，此五谷治病之理也。又粥记云：每晨起食粥一大碗，空腹胃虚，谷气便作，所补不细又极柔腻，与肠胃相得最为饮食之妙诀。齐和尚说山中僧，每将旦一粥甚系利害，如不食则终日觉脏腑燥涸，盖粥能畅胃气，生津液也。又苏轼帖云：夜饥甚，吴子野劝食白粥云：能推陈致新，利膈益胃，粥既快美，粥后一觉，妙不可言也）。一种痰饮之人，不宜食之（嘉言曰：粥饮之化为痰甚易。○予每晨食粥甚觉合宜，夜膳进粥即不爽快，正以粥易成痰，早晨行阳二十五度，不致成痰，即得粥之益；晚间行阴二十五度，即易成痰，则受粥之害。一物也，早晚宜否之异如此，亦见修养家过午不食为有理也）。
蒸饼  ***************************
甘平，消食养脾胃，和中化积滞，活血止汗，利三焦，通水道（《爱竹谈薮》云：宋宁宗为郡王时，病淋，日夜凡三百起，国医罔措，或举孙琳治之，琳用蒸饼、大蒜、淡豆豉三物捣丸，令以温水下三十丸，曰：今日进三服，病当减三之一，明日亦然，三日病除，已而果然，或问其说，琳曰：小儿何缘有淋，只是水道不利，三物皆能通利，故尔）。陈久者良（小麦面修治食品甚多，惟蒸饼其来最古，是酵糟发成，单面所造，凡药所须，且能治疾，唯腊月及寒食日蒸之，至皮裂去皮悬之风干，临用时以水浸胀，擂烂滤过，和脾见及三焦药，甚易消化，且面已过性，不助湿热，其以果菜油腻诸物为馅者，不堪入药）。
面筋  ***************************
甘凉，解热和中，劳热人宜煮食之（今人多以油炒，则性热矣。○一切荤素诸菜，皆宜煮食，若熏炙煎炒，则助火伤阴，焦者尤甚）。
麦粉  ***************************
甘凉，和五脏，调经络，醋熬成膏，消一切痈肿，汤火伤（时珍曰：麦粉乃是麸面，洗面筋，澄出浆粉，今人浆衣多用之，古方鲜用。按：《积善堂方》云：乌龙膏，治一切痈肿发背，无名肿毒，初发焮热未破者，取效如神，用隔年小粉愈久者愈佳，以锅炒之，初炒如饧，久炒则干，成黄黑色，冷定研末，陈米醋调成糊，熬如黑漆，瓷罐收之，用时摊纸上，剪孔贴之，即如冰冷，疼痛即止，少顷觉痒，干亦不能动，久则肿毒自消，药力亦尽而脱落，甚妙。此方屡用有验，药易而功大，济生者宜收藏之）。
神曲  ***************************
辛散气，甘调中，温开胃，化水谷，消积滞（《医余》云：有伤粽子成积，用曲末少加木香，盐汤下，数日鼻中闻酒香，积遂散而愈）。治痰逆癥结，腹痛泻痢，胀满翻胃，回乳（炒研，酒服二钱，日二），下胎（产后血晕，末服亦良），亦治目病（《原机启微集》云：生用能发其生气，熟用能敛其暴气）。脾阴虚，胃火盛者勿用，能损胎。造曲法，以五月五日或六月六日，以白面百斤，青蒿、苍耳、野蓼各取自然汁三升，杏仁泥、赤小豆末各三升，以配白虎、青龙、朱雀、玄武、勾陈、螣蛇六神通和作饼，麻叶或楮叶包罯，如造酱黄法，待生黄衣，晒干收之，陈久者良，研细炒黄。
酒药曲
近今各地有入诸药草及毒药者，其性酷烈伤人脏腑，断不可服。
红曲  ***************************
甘温色赤，入营而破血活血，燥胃消食（鱼肉鲊用之，以能腐生物使熟也）。治赤白下痢，跌打损伤，产后恶露不尽（时珍曰：人之水谷入胃，中焦湿热熏蒸，游溢精气化为营血，此造化自然之妙也。红曲以白米饭杂曲母，湿热蒸罯即变为真红，此人窥造化之巧者也，故治脾胃营血，得同气相求之理）。忌同神曲。红入米心，陈久者良。
麦糵  ***************************
甘温，能助胃气上行，而资健运，快脾宽肠，和中下气，消食除胀，散结祛痰，化一切米面果食积，尤善通乳（薛立斋治一妇人丧子，乳胀欲成痈，单用麦芽一二两，炒煎服，立消，其破血散气如此）。以谷消谷有类从之义，停谷食者宜之，然有积消积，无积消肾气，堕胎。古人唯取穬麦为芽，今人多用大麦者，非也，炒用。
谷芽  ***************************
甘温，快脾开胃，下气和中，消食化积。功同麦芽，而性不损元（味甘气和，具生化之性，故为健脾温中之圣药）。炒用。
饴糖  ***************************
甘温，益气补中，健脾化痰，润肺止嗽（仲景建中汤用之，取其甘以补脾缓中也）。过用能动火生痰，凡中满吐逆，酒病牙疳，咸忌之，肾病尤不可服。
酱  ***************************
咸冷利，杀百药及热汤火毒，并一切鱼肉菜蔬蕈毒。入药当用豆酱，陈久弥佳。
醋  ***************************
酸苦温，散瘀，治产后血晕（烧红炭投醋中，使闻其气），除癥，疗心腹诸痛，涂痈疮肿，杀鱼肉毒，愈黄疸黄汗。多食损筋骨，损胃，损颜色。用米醋。
酒  ***************************
大热，有毒，辛者能散，苦者能降，甘者居中而缓，厚者尤热而毒，淡者利小便，用为向导，可以通行一身之表，引药至极高之分。热饮伤肺，温饮和中，少饮则和血行气，壮神御寒，辟邪逐秽，暖水脏，行药势，过饮则伤神耗血（最能乱血，故饮之身面俱赤），损胃烁精，动火生痰，发怒助欲，致生湿热诸病（相火昌炎，肺经受烁，致生痰嗽，脾因火而困怠，胃因火而呕吐，心因火而昏狂，肝因火而善怒，胆因火而忘惧，肾因火而精枯，以致吐血消渴，劳伤蛊膈，痈疽失明，为害无穷。汪颖曰：人知戒早饮，而不知夜饮更甚，醉饱就床，热拥三焦，伤心损目，夜气收敛，酒以发之乱其清明，劳其脾胃，停湿动火，因而致病者多矣。景岳曰：酒成于酿，其性则热，而质化为水，其质则寒，阴虚者饮之则伤阴，阳虚者饮之则败阳，故或致血不养筋，则为中风，或致伤脾，则为痰饮泻痢，或湿热上浮则为喘汗鼻渊，或流于筋骨，则为瘛瘲疼痛，或致动血伤精，则为劳损吐衄，或致伤肌腐肉，则为烂疮痔漏，其有积渐日久而成水鼓者，则尤多也）。
烧酒
散寒破结，损人尤甚。醇而无灰，陈久者佳，畏枳椇、葛花、赤豆花、绿豆粉、咸卤（得咸则解，水制火也）。

卷十三金石部·金类、玉类、石类、卤石类  ——————————————————————————————————————————————————————————————————————————————————————————

金  ***************************
辛平，有毒（磨屑顿服，不过三钱而毙），重镇怯，故镇心肝，安魂魄（能辟除恶祟）。金制木，故能治惊痫风热，肝胆之病。银，功用相仿。丸散用箔为衣，煎剂加入药煮，畏锡、水银（遇铅则碎，五金皆畏水银）。
自然铜  ***************************
辛平，主折伤，续筋骨，散瘀止痛（折伤必有死血瘀滞经络，然须审虚实，佐以养血补气温经之药）。铜非煅不可用，然火毒金毒相煽，复挟香药热毒内攻，虽有接骨神功，颇多燥烈之损，大宜慎用。产铜坑中，火煅醋淬七次，细研，甘草水飞。
铜青  ***************************
（一名铜绿）
酸平，微毒，内科吐风痰之聚，外科止金疮之血，女科理血气之痛，眼科主风热之疼，杀虫有效，疳证亦宜（色青入肝，专主东方之病）。服之损血，以醋制铜，刮用。
铅  ***************************
甘寒，属肾，禀壬癸之气，水中之金，金丹之母，八石之祖（丹灶家必用之），坠痰解毒，安神明目，杀虫乌须（制为梳以梳须）。性带阴毒，伤人心胃。
铅丹  ***************************
（即黄丹）
咸寒沉重，味兼盐矾，内用镇心安魂，坠痰消积，杀虫，治惊疳疟痢。外用解热拔毒，止痛去瘀，长肉。性味沉阴，损阳气。黑铅加硝黄、盐矾炼成，凡用以水漂去盐硝砂石，微火炒紫色，摊地上去火毒。
铅粉
主治略同（亦名胡粉、锡粉。时珍曰：铅粉亦可代铅丹熬膏，然未经盐矾火煅，又有豆粉蛤粉杂之，只入气分不能入血分，人服食之则大便色黑者，此乃还其本质，所谓色坏还为铅也）。
密陀僧  ***************************
辛平，有小毒，感银铅之气而结，坠痰镇惊，止血散肿，消积杀虫，疗肿毒，解狐臭（油调搽腋，或以馒头蒸热劈开，掺末夹腋下亦佳），灭瘢䵟，染髭须，疗疟痢五痔，金疮冻疮（熟桐油调敷）。食之令人寒中。出银坑，难得，今用者乃倾银炉底，入药煮一伏时。
古文钱  ***************************
辛平有毒，治目中障瘀，腐蚀坏肉，妇人生产横逆，心腹痛，月隔五淋。或烧醋淬，或煮汁。
铁  ***************************
辛平有毒，镇心平肝，定惊疗狂，消痈解毒（时珍曰：凡诸药皆忌铁器，而补肾药尤忌之）。畏磁石、皂荚（皂荚木作薪，则釜裂）。煅时砧上打落者名铁落（即铁屑。《素问》用治怒狂，研粉敷癣甚效）。如尘飞起者名铁精。器物生衣者名铁绣。盐醋浸出者名铁华（时珍曰：大抵借金气以平木，坠下解毒，无他义也）。
针砂
消水肿黄疸，散瘿瘤，乌须发。此是作针家磨鑢细末也，须真钢砂乃堪用（人多以柔铁砂杂和之，飞为粉，人莫能辨）。
云母  ***************************
甘平，色白入肺，下气，坚肌续绝，治疟痢痈疽（同黄丹熬膏贴之，《千金翼》用敷金疮）。有五色，以色白光莹者为上，泽泻为使，恶羊肉。
白石英  ***************************
甘辛，微温，润以去燥（十剂曰：湿可去枯，白石英、紫石英之属是也），利小便，实大肠，治肺痿吐脓，欬逆上气。石药终燥，只可暂用（润药颇多。而徐之才取二石英为润剂，存其意可也）。白如水晶者良。
紫石英  ***************************
甘辛而温，重以去怯，湿以去枯，心神不安，肝血不足，女子血海虚寒不孕者宜之（冲为血海，任主胞胎，《经疏》云：女子系胞于肾及心包络，虚则风寒乘之故不孕，紫石英，辛温走二经，散风寒，镇下焦，为暖子宫之要药）。色淡紫（石英五色，各入五脏），莹彻五棱，火煅醋淬七次，研末水飞，二英俱畏附子，恶黄连。
朱砂  ***************************
甘凉，体阳性阴（内含阴汞。郑康成注《周礼》以丹砂、雄黄、石胆、矾石、磁石为五毒），色赤属火（性反凉者，离中虚有阴也，味不苦而甘者，火中有土也），泻心经邪热（心经血分主药），镇心定惊，辟邪清肝，明目祛风，止渴解毒（胎毒、痘毒宜之），定癫狂，止牙疼，下死胎（《博救方》水煮一两，研酒服）。独用多用令人呆闷。辰产明如箭镞者良（名箭镞砂），细研，水飞三次（若火炼则有毒，服饵常杀人），畏盐水，恶磁石，忌一切血。
水银  ***************************
辛寒，阴毒，功专杀虫，治疮疥虮虱，解金银铜锡毒（能消五金），堕胎绝孕。性滑重直入肉（头疮切不可用，恐入经络令人筋骨拘挛，若近男阳，阳痿无气，唯以赤金系患处，水银自出）。从丹砂烧煅而出，得铅则凝，得硫则结，并枣肉入唾研则碎，散失在地者，以花椒末、茶末收之，畏磁石、砒霜。
轻粉  ***************************
辛冷而燥，有毒，杀虫治疮，劫痰消积（能消涎积），善入经络，瘛瘲药有用之，不可轻服（时珍曰：水银阴毒，用火煅炼丹砂而出，再加盐矾，炼为轻粉，轻扬燥烈，走而不守。今人用治杨梅毒疮，虽能劫风痰湿热从牙龈出，邪郁暂解，然毒气窜入经络筋骨，血液耗亡，筋失所养，变为筋挛骨痛，痈肿疳漏，遂成废痼，贻害无穷。○上下齿龈属手足阳明肠胃经，毒气循经上行，至齿龈薄嫰之处而出）。土茯苓、黄连、黑铅、铁浆、陈酱能制其毒。粉霜功过略同。
银朱  ***************************
辛温有毒，破积滞，劫痰涎，散结胸，疗疥癣恶疮，杀虫及虱。其性燥烈，能烂龈挛筋，其功过与轻粉、粉霜同（今厨人往往以之染色，俱馔宜去之）。
雄黄  ***************************
辛温有毒，独入厥阴气分，搜肝气而散肝风，杀百毒，辟鬼魅，治惊痫痰涎，积聚头痛，眩晕暑疟，澼痢泄泻（《夷坚志》云：虞雍公道中冒暑，泄痢连月，梦至仙居，延之坐，壁中有词云：暑毒在脾，湿气连脚，不泄则痢，不痢则疟，独炼雄黄蒸饼和药，甘草作汤，食之安乐，别作治疗，医家大错，如方服之而愈），又能化血为水，燥湿杀虫，治劳疳蛇伤（焚之，蛇皆远去），敷杨梅疔毒，疥癣痔疡。血虚者大忌。生山之阳，赤似鸡冠，明彻不臭，重三五两者良，醋浸入莱菔汁煮干。生山之阴者，名雌黄，功用略同。劣者名熏黄，烧之则臭，只堪熏疮疥，杀虫虱。
石膏  ***************************
甘辛而淡，体重而降，足阳明经（胃），大寒之药，色白入肺，兼入三焦（诸经气分），寒能清热降火，辛能发汗解肌，甘能缓脾生津止渴。治伤寒郁结无汗，阳明头痛发热，恶寒，日晡潮热，阳狂壮热（经云：阳盛生外热），小便赤浊，大渴引饮，中暑自汗（能发汗又能止自汗），舌焦（胎厚无津），牙痛（阳明经热，为末，擦牙固齿），又胃主肌肉，肺主皮毛（嘉言曰：极清肺热），为发斑疹之要品（色赤如锦纹者为斑，隐隐见红点者为疹，斑重而疹轻，率由胃热所致，然亦有阴阳二证，阳证宜用石膏。又有内伤阴证见斑疹者，色微红而稀少，此胃气极虚，逼其无根之火游行于外，当补益气血，使中有主则气不外游，血不外散，若作热治，死生反掌）。少壮火热者，功效甚速，老弱虚寒者，祸不旋踵（东垣曰：立夏前服白虎汤，令人小便不禁，降令太过也）。极能寒胃，胃弱血虚及病邪未入阳明者，切勿轻投（成无己解大青龙汤曰：风阳邪伤卫，寒阴邪伤营，营卫阴阳俱伤则非轻剂所能独散，必须重轻之剂同散之，乃得阴阳之邪俱去，营卫俱和，石膏乃重剂而又专达肌表也。东垣曰：石膏足阳明药，仲景用治伤寒阳明证，身热目痛，鼻干不得卧，邪在阳明，肺受火制，故用辛寒以清肺气，所以有白虎乙名，肺主西方也。按：阳明主肌肉，故身热，脉交额中，故目痛，脉起于鼻，循鼻外，金燥故鼻干，胃不和则卧不安，故不得卧，然亦有阴虚发热及脾胃虚劳，伤寒阴盛格阳，内寒外热类白虎汤证，误投之不可救也。按：阴盛格阳，阳盛格阴，二证至为难辨，盖阴盛极而格阳于外，外热而内寒，阳盛极而格阴于外，外冷而内热，经所谓重阴必阳，重阳必阴，重寒则热，重热则寒是也。当于小便分之，便清者，外虽燥热而中实寒，便赤者，外虽厥冷而内实热也。再看口中之燥润，及舌胎之浅淡，胎黄黑者为热，宜白虎汤。然亦有舌黑属寒者，舌无芒刺口有津液也，急宜温之，误投寒剂则死矣）。有软硬二种，莹白者良，研细，甘草水飞，近人因其寒，或用火煅则不甚伤胃，但用之鲜少，则难见功（白虎汤以之为君，或自一两加至四两），味淡难出（若入煎剂，须先煮数十沸），鸡子为使，恶巴豆，畏铁（今茶食内俱加石膏粉，取其价亷而且清凉可口也，害人不少）。
滑石  ***************************
淡渗湿，滑利窍，寒泻热，色白入肺，清其化源而下走膀胱，以利水通六腑九窍津液，为足太阳经本药（膀胱），治中暑积热，呕吐烦渴（非实止渴，取其利窍渗去湿热，则脾胃中和而渴自止耳。若无湿，小便利而渴者，内有燥热宜滋润，或误服此，则愈亡其津液而渴转甚矣，故好古以为至燥之剂），黄疸水肿，脚气淋闭（偏主石淋），水泻热痢（六一散加红曲治赤痢，加干姜治白痢），吐血衄血，诸疮肿毒，为荡热除湿之要药（时珍曰：滑石上利毛腠之窍，是除中上之湿热，下利精溺之窍，是除中下之湿热，湿热去则三焦宁，而表里和，阑门通而阴阳利矣。河间益元散治表里上下诸病，盖是此意，益元散一名天水散，一名六一散，取天一生水地六成之之义也，滑石六钱，甘草一钱，或加辰砂），消暑降火，散结通乳，滑胎。凡脾虚下陷，及精滑者，禁之，病有当发表者尤忌（时珍、士材俱谓其能发表，轫庵亦谓其气轻解肌，不过以其能利毛窍耳，不知表邪得此渗泄重降之品，必愈陷入里而成败证矣，切勿信以为然）。白而润者良，石苇为使，宜甘草（走泄之性宜甘以和之。嘉言曰：天水散取其一甘一寒之意也）。
赤石脂  ***************************
甘温酸涩，能收湿止血而固下（《经疏》云：大小肠下后虚脱，非涩剂无以固之，其它涩药轻浮不能达下，惟赤石脂体重而涩，直入下焦阴分，故为久痢泄澼要药）。疗肠澼泄痢，崩带遗精，痈痔溃疡，收口长肉，催生下胞（《经疏》云：能去恶血，恶血化则胞胎无阻。东垣曰：胞胎不出，涩剂可以下之，又云：固肠胃有收敛之能，下胞衣无推荡之峻）。细腻粘舌者良，赤入血分，白入气分（五色石脂各入五脏），研粉（亦有煅者），水飞，畏芫花，恶大黄、松脂。
禹余粮  ***************************
甘平性涩，手足阳明（大肠、胃），血分重剂，治欬逆下痢，血闭（癥瘕）血崩，能固下（李先知云：下焦有病人难会，须用余粮、赤石脂），又能催生。石中黄粉，生于池泽无砂者佳，修治同上。
炉甘石  ***************************
甘温，阳明胃经药，受金银之气，金胜木，燥胜湿，故止血消肿，收湿祛痰，除烂退赤去翳，为目疾要药（炉甘石、海螵蛸、硼砂各一两，为细末，以点诸目病甚妙，入朱砂五钱则性不粘也）。产金银坑中，金银之苗也，状如羊脑，松似石脂，能点赤铜为黄（今之黄铜皆其所点），煅红，童便淬七次，研粉，水飞。
无名异  ***************************
咸入血，甘和血，治金疮折伤，痈疽肿毒（醋磨涂），止痛生肌。生川广，小黑石子也，一包数百枚。
钟乳  ***************************
（一名鹅管）
甘温，阳明气分药（胃），本石之精，强阴益阳，通百节，利九窍，补虚劳，下乳汁。其气慓悍，令阳气暴死，饮食倍进，昧者得此肆淫发为痈疽淋浊，岂钟乳之罪耶，大抵命门火衰者可暂用之，否则便有害矣。出洞穴中，石液凝成垂如水柱，如鹅翎管，碎之如爪甲，光明者真，蛇床为使，畏紫石英，恶牡丹，忌胡荽、葱、蒜、羊血、参、术。
石炭  ***************************
（一名煤炭）
甘辛温，有毒，治妇人血气痛及诸毒疮，金疮出血，小儿痰痫，去锡晕，制三黄硇砂，消石。人有中煤气毒者，昏瞀至死，唯饮冷水即解。
石灰  ***************************
辛温，毒烈，能坚物散血，定痛生肌，止金疮血（腊月用黄牛胆汁，和纳胆中，阴干用），杀疮虫（足肚生疮成漏，名膳漏，以石灰温泡熏洗，觉痒即是也，洗数次愈。○禾苗生虫虱，掺之即除，或加入豆饼粪草之中亦可），蚀恶肉，灭瘢疵（和药点痣），解酒酸（酒家多用之，然有灰之酒伤人），内用止泻痢崩带，收阴挺（阴肉挺出，亦名阴菌，或产后玉门不闭，熬黄水泡，澄清暖洗），脱肛，消积聚结核。风化者良。
古矿灰（名地龙骨，棺下者尤佳）
火毒已出，主顽疮，脓水淋漓，敛疮口尤妙。
海石  ***************************
（一名浮石）
咸软坚，寒润下，色白体轻入肺，清其上源（肺为水之上源，故又治诸淋），止嗽止渴，通淋，化上焦老痰，消瘿瘤结核（顽痰所结，咸能软坚。《席上腐谈》云：肝属木当浮而反沉，肺属金当沉而反浮，何也，肝实而肺虚也，故石入水则沉，而南海有浮水之石，木入水则浮，而南海有沉水之香，虚实之反如此）。多服损人血气。水沫日久，结成海中者，味咸更良。
阳起石  ***************************
咸温，补右肾命门，治阴痿精乏，子宫虚冷，腰膝冷痹，水肿癥瘕。命门火衰者可暂用之（宗奭曰：凡石药冷热皆有毒，宜酌用。经曰：石药发癫，芳草发狂，芳草之气美，石药之气悍，二者相遇恐内伤脾）。出齐州阳起山，云母根也，虽大云遍境，此山独无，以云头雨脚鹭鸶毛，色白滋润者良（真者难得），火煅醋淬七次，研粉水飞，亦有用烧酒、樟脑升炼取粉者，桑螵蛸为使，恶泽泻、菌桂，畏菟丝子，忌羊血。
磁石  ***************************
（一名吸铁石）
辛咸，色黑，属水，能引肺金之气入肾，补肾益精，除烦祛热，治羸弱周痹，骨节酸痛（肾主骨），恐怯怔忡（十剂曰：重可去怯，磁石铁粉之属是也），惊痫肿核（咸软坚），误吞针铁（末服，能杀铁消金），通耳（耳为肾窍），明目（肾水足则目明。时珍曰：一士病目渐生翳，珍以羌活胜湿汤加减，而以慈朱丸佐之，两月而愈，盖磁石入肾，镇养真阴，使神水不外移，朱砂入心，镇养心血，使邪火不上侵，佐以神曲，消化滞气，温养脾胃生发之气，乃道家黄婆媒合婴姹之理，方见孙真人《千金方》，但云明目而未发出用药之微义也），止金疮血。可暂用而不可久（《经疏》云：石药皆有毒，独磁石冲和无悍猛之气，又能补肾益精，然体重渍酒优于丸散）。色黑能吸铁者真，火煅醋淬，研末水飞，或醋煮三日夜，柴胡为使，恶牡丹。
代赭石  ***************************
苦寒，入肝与心包血分，除血热，治吐衄崩带，胎动产难，翻胃噎膈（仲景治伤寒汗吐下后，心下痞鞭噫气，用代赭旋覆汤，取其重以镇虚逆，赤以养阴血也），哮呷有声（卧睡不得，土朱末调服），金疮长肉。煅红醋淬，水飞，干姜为使，畏雄、附。
空青  ***************************
甘酸而寒，益肝明目，通窍利水。产铜坑中，大块中空有水者良（世多伪为之，不得以中空有水，而遂信以为真）。
石胆  ***************************
（一名胆矾）
酸涩辛寒，有小毒，入少阳胆经，性敛而能上行，涌吐风热痰涎，发散风木相火，治喉痹（醋调咽，吐痰涎，立效），欬逆痉痫，崩淋，能杀虫治牙虫疮毒，阴蚀。产铜坑中，乃铜之精液（故能入肝胆，治风木），磨铁作铜色者真，形似空青，鸭嘴色为上（市人多以醋揉青矾伪之）。畏桂、白薇、辛夷、芫花。
礜石  ***************************
辛，大热，有毒，治坚癖痼冷，寒湿风痹（苏恭曰：攻寒冷之病，最良）。时珍曰：性气与砒石相近（不炼服，杀人）。有苍白数种，火烧但解散，不能脱其坚，置水不冻者真（此石生于山无雪，入水不冰）。恶羊血。
砒石  ***************************
辛苦而酸，大热大毒，砒霜尤烈（生者名砒黄，炼者名砒霜），专能燥痰，可作吐药，疗痰在胸膈，除哮截疟（今方伎家每用几厘，常见捷效，而害人者亦不少）。外用蚀败肉，杀虫枯痔。出信州（故又名信石，而又隐信字为人言），衡州次之，锡之苗也（故锡亦有毒），畏羊血、冷水、绿豆。
青礞石  ***************************
甘咸有毒，体重沉坠，色青入肝，制以硝石，能平肝下气，为治顽痰癖结之神药（痰着青礞即化为水。王隐君有礞石滚痰丸，礞石、焰硝各二两，煅研水飞净一两，大黄蒸八两，黄芩酒洗八两，沉香五钱，为末水丸，量虚实服。时珍曰：风木太过来制脾土，气不运化，积滞生痰，壅塞上中二焦，变生诸病。礞石重坠，硝性疏快，使痰积通利，诸证自除）。气弱血虚者大忌。坚细青黑，中有白星点，硝石、礞石等分，打碎拌匀入坩锅，煅至硝尽，石色如金为度，如无金星者不入药，研末水飞，去硝毒。
花蕊石  ***************************
（一名花乳石）
酸涩气平，专入肝经血分，能化瘀血为水，止金疮出血（刮末敷之即合，仍不作脓，《局方》治损伤诸血，胎产恶血血晕，有花乳石散），下死胎胞衣（恶血化，则胞胎无阻）。大损阴血。出陕、华、代地，体坚色黄，煅研水飞。
石燕  ***************************
甘凉利窍，行湿热，治诸般淋沥，月水湛浊，赤白带下，肠风痔瘘，眼目障翳。出零陵（宋人修本草以食钟乳禽石燕，混收入此石燕下，故世俗误传此石能助阳，不知其正相反也）。或煮汁，或磨汁，或为末水飞。
石蟹  ***************************
咸寒，治青盲目翳，天行热疾，解一切金石药毒，醋磨敷痈肿。出南海，体质石也，而与蟹相似，细研水飞。
食盐  ***************************
咸甘辛寒，咸润下，故通大小便，咸走血而寒胜热，故治目赤痈肿血热，咸补心，故治心虚（以水制火，取既济之义，故补心药用盐炒。一人病笑不休，用盐炒赤煎沸饮之而瘳。经曰：神有余则笑不休，神心火也，用盐水制火也。一妇病此半年，张子和亦用此法而愈）。咸入肾（故补肾药用盐汤下）而主骨，故坚筋骨，治骨病齿痛（擦牙甚佳，清火固齿，齿缝出血，夜以盐厚敷龈上，沥涎尽乃卧，或问咸能软坚，何以坚筋骨，不知骨消筋缓因于湿热，泻热即安矣），咸润燥，而辛泄肺（煎盐用皂角收，故味微辛，今南方多石灰收），故治痰饮喘逆，咸软坚，故治结核积聚，又能涌吐醒酒（水胜火），解毒（火热即毒也，能散火凉血），杀虫（浙西将军中蚯蚓毒，每夕蚓鸣于体，一僧教以盐汤洗身，数日而愈），定痛止痒（体如虫行，风热也，盐汤浴三四次佳，亦治一切风气，凡汤火伤，急以盐末掺之，护肉不坏，再用药敷），洗目去风。凡痰嗽哮证（盐能伤肺），血病消渴（走血渗津），及水胀俱大忌，或引痰生，或凝血脉，或助水邪，或损颜色，或伤筋力，故西北人不耐咸，少病多寿，东南人嗜咸少寿多病（嘉言曰：经谓味过于咸，大骨气劳，以食盐过多，峻补其肾，腰骨高大之所，其气忽积，喜于作劳，气既勃勃内动，则精关勃勃欲开，虽不见可欲而不觉关开莫制矣。尝见高僧高道栖真习定，忽焉气动精倾，乃知味过于咸，大骨气劳之说，不尽关于情欲也，经谓强力入房，肾气乃伤，高骨乃坏，此固嗜欲无节者之本病，奈何清修卓练之士，每于蔬菜间多食咸，藏厚味以亏道体，无有以《内经》之理一陈其前者，及病已成而食淡斋，长年累月自苦，亦足补偏救弊，然不如当日味勿过咸之超矣。○盐品颇多，江淮南北盐生于海，山西解州盐生于池，四川、云南盐生于井，戎盐生于土，光明盐或生于阶成山崖，或产于五原盐池，状若水晶，不假煎炼，故一名水晶盐，石盐生于石，水盐生于树，蓬盐生于草，造化之妙，诚难穷也）。
戎盐  ***************************
（一名青盐）
甘咸而寒，入肝肾，助水脏，平血热，治目痛赤涩（散肝经风热），吐血溺血，齿舌出血，坚骨固齿（擦牙良），明目乌须，功同食盐而更胜之。出西羌，不假煎炼，方棱明莹色青者良。
凝水石  ***************************
辛咸大寒，治时气热盛，口渴水肿。盐精渗入土中，年久结成，清莹有棱，入水即化，亦名寒水石（古方所用寒水石是凝水石，唐宋诸方用寒水石即石膏）。
玄精石  ***************************
太阴之精，咸寒而降，治上盛下虚，救阴助阳（同硫黄消石用），有扶危拯逆之功（正阳丹用治伤寒壮热，来复丹用治伏暑热泻）。出解池通泰积盐处，咸卤所结，青白莹彻，片皆六棱者良（今世用者多是绛石）。
朴硝、芒硝  ***************************
辛能润燥，咸能软坚，苦能下泄，大寒能除热，朴硝酷涩性急，芒硝经炼稍缓，能荡涤三焦肠胃实热，推陈致新（与大黄同，盖邪气不除，正气不能复也），治阳强之病，伤寒（经曰：人之伤于寒也，必病热，盖寒郁而为热也）疫痢，积聚结癖，留血停痰，黄疸淋闭，瘰疬疮肿，目赤障翳，通经堕胎（《经疏》云：硝者，消也。五金八石皆能消之，况脏腑之积聚乎，其直往无前之性，所谓无坚不破，无热不荡者也，病非邪实深固闭结不通，不可轻投，恐误伐下焦真阴故也。无己曰：热淫于内，治以咸寒，气坚者以咸软之，热盛者以寒消之，故仲景大陷胸汤，大承气汤，调胃承气汤，皆用芒硝以软坚去实热，结不至坚者不可用也，佐之以苦，故用大黄相须为使。按：芒硝消散，破结软坚，大黄推荡，走而不守，故二药相须，同为峻下之剂。好古曰：本草言芒硝堕胎，然妊娠伤寒可下者兼用大黄，以润燥软坚泻热，而母子相安。经曰：有故无殒亦无殒也，此之谓与谓药自病当之，故胎无患也）。硝能柔五金，化七十二石为水，生于卤地，刮取煎炼在底者为朴硝，在上者为芒硝，有牙者为马牙硝，置风日中消尽水气轻白如粉为风化硝，大黄为使（《本经别录》：朴硝、硝石虽分二种，而气味主治略同，后人辨论纷然，究无定指。时珍曰：朴硝下降属水，性寒，硝石为造炮焰硝，上升属火，性温）。
玄明粉  ***************************
辛甘咸冷，去胃中实热，荡肠中宿垢（轫庵曰：有泻痢不止，用大黄、玄明粉以推荡之而泻痢反止，盖宿垢不净，疾终不除，经所谓通因通用也），润燥破结，消肿明目（血热去则肿消而目明）。朴硝煎化，同莱菔煮，再同甘草煎，入罐煅炼去其咸寒之性，阴中有阳，性稍和缓，用代朴硝。胃虚无实热者均为大戒，俱忌苦参。
硇砂  ***************************
咸苦辛热，有毒，消食破瘀，治噎膈癥瘕，去目翳弩肉（凡煮硬肉投少许即易烂，故治噎膈癥瘕，肉积有殊功）。热毒之性能烂五金，《本草》称其能化人心为血，亦甚言不可轻用尔。出西戎，乃卤液结成，状如盐块，置冷湿处即化，白净者良，水飞过，醋煮，干如霜，刮下用。
蓬砂  ***************************
甘咸而凉，色白质轻，故除上焦胸膈之痰热，治喉痹口齿诸病（初觉喉中肿痛，含化咽津则不成痹），能柔五金而去垢腻，故治噎膈积块，结核弩肉，目翳骨硬（咸能软坚，含之咽汁）。证非有余切勿轻用。出西番者，白如明矾；出南番者，黄如桃胶。能制汞、哑铜（蓬砂、硇砂并可作金银焊）。
石硫黄  ***************************
味酸有毒，大热纯阳（硫黄阳精极热，与大黄极寒并号将军），补命门真火不足，性虽热而疏利大肠，与燥涩者不同（热药多秘，唯硫黄暖而能通），若阳气暴绝，阴毒伤寒，久患寒泻，脾胃虚寒，命欲垂绝者用之，亦救危，妙药也。治寒痹冷癖，足寒无力，老人虚秘（《局方》用半硫丸），妇人阴蚀，小儿慢惊，暖精壮阳，杀虫疗疮，辟鬼魅，化五金，能干汞（好古曰：太白丹、来复丹皆用硫黄，佐以硝石，至阳佐以至阴，与仲景白通汤佐以人尿、猪胆汁意同，所以治内伤生冷，外冒暑湿，霍乱诸病，能除捍挌之寒，兼有伏阳不得不尔，如无伏阳只是阴虚，更不必以阴药佐之。《夷坚志》云：唐与正亦知医能以意治病，吴巡检病不得溲，卧则微通，立则不能涓滴，遍用通药不效，唐问其平日自制黑钖丹常服，因悟曰此必结砂时，硫飞去，铅不死，铅砂入膀胱，卧则偏重，犹可溲，立则正塞水道，故不通，取金液丹三百粒，分十服，瞿麦汤下，铅得硫则化，水道遂利。家母舅童时亦病溺涩，服通淋药罔效，老医黄五聚视之曰，此乃外皮窍小，故溺时艰阻，非淋证也，以牛骨作屑，塞于皮端，窍渐展开，使重服通利药得不更变他证乎。○硫能化铅为水，修炼家尊之为金液丹）。用之得当兼以制炼得宜，淫房断绝者能之，一有不当，贻祸匪轻。番舶者良（最难得），取色黄如石者，以莱菔剜空，入硫合定，糠火煨熟，去其臭气，以紫背浮萍煮过，消其火毒，以皂荚汤淘其黑浆。一法绢袋盛酒，煮三日夜。一法入猪大肠烂煮三时，畏细辛、醋、诸血。
土硫黄
辛热腥臭，止可入疮药，不可服饵。
白矾  ***************************
酸咸而寒，性涩而收，燥湿追涎，化痰坠浊，解毒除风，杀虫止血，定痛，通大小便，蚀恶肉，生好肉，除痼热在骨髓（髓为热所劫则空，故骨痿而齿浮），治惊痫黄疸，血痛喉痹，齿痛风眼，鼻中瘜肉，崩带脱肛，阴蚀阴挺（阴肉挺出，肝经之火），疔肿痈疽，瘰疬疮癣，虎犬蛇虫咬伤（李迅曰：凡发背当服蜡矾丸，以护膜，防毒气内攻，矾一两，黄蜡七钱，溶化和丸，每服十丸，渐加至二十丸，日服百丸则有力，此药护膜托里，解毒化脓之功甚大。时珍曰：能吐风热痰涎，取其酸苦涌泄也，治诸血痛，阴挺脱肛，疮疡，取其酸涩而收也，治风眼痰饮，泄痢崩带，取其收而燥湿也，治喉痹痈蛊蛇伤，取其解毒也。○以白矾、茶芽捣末，冷水服，解一切毒）。多服损心肺伤骨（宗奭曰：却水故也，书纸上水不能濡，故知其性，却水也）。取洁白光莹者，煅用，生用解毒，煅用生肌，又法以火煅，地洒水于上，取矾布地以盘覆之，四面灰拥一日夜，矾飞盘上扫收之为矾精，未尽者更如前法，再以醋化之名矾华，七日可用，百日弥佳。甘草为使，畏麻黄，恶牡蛎。
绿矾  ***************************
酸涌凉散涩收，燥湿化痰，解毒杀虫，利小便，消食积（同健脾药用），散喉痹（醋调咽汁。时珍曰：胀满黄肿，疟痢方多用之，其源则自仲景用矾石硝石，治女劳黄疸方中变化而来）。主治略同白矾。一名皂矾（以其可以染皂色故名），深青莹洁者良，煅赤名绛矾，能入血分，伐肝木，燥脾湿（《仙传方》载伐木丸，苍术二斤，米泔浸；黄酒面曲四两，炒；绛矾一斤，醋拌晒干；入瓶，火煅为末，醋和丸，酒下。治水来克土，心腹中满，或黄肿如土色）。
消石  ***************************
辛苦微咸，大热，毒烈，治伤冷霍乱吐利，心腹㽲痛，破积散坚。不宜轻服。又名火硝，焰硝（得火则焰，故名，朴消阴寒，属水下走，能荡涤积滞。消石，大热，属火上升，能破积散坚，制礞石则除积滞痰饮，盖礞石性寒而降，消石性热而升，一升一降，一阴一阳，此制方之妙也）。

卷十四水部·天水类、地水类  ——————————————————————————————————————————————————————————————————————————————————————————

立春天雨水  ***************************
甘平，宜煎发散及补中益气药（《医学正传》云：其性始是春升生发之气，故可以煮中气不足清气不升之药。○又立春、清明二节贮水谓之神水，宜浸造诸风脾胃虚损，诸丹丸散及药酒，久留不坏。时珍曰：一年二十四节气，一节主半月，水之气味随之变迁，此乃天地之气候相感，又非疆域之限也）。
小满、芒种、白露三节内水  ***************************
并有毒，造药酿酒醋一应食物皆易败坏，人饮之亦生脾胃疾。
梅雨水  ***************************
洗疮疥，灭瘢痕，入酱易熟（藏器曰：江淮以南地气卑湿，五月上旬连下旬尤甚，《月令》“土润溽暑”，是五月中气，过此节以后，皆须曝书画，梅雨沾衣便腐黑，浣垢如灰汁，有异他水，但以梅叶汤洗之乃脱。时珍曰：梅雨或作霉雨，言其沾衣及物皆生黑霉也，芒种后逢壬为入梅，小暑后逢壬为出梅，又以三月为迎梅雨，五月为送梅雨，此皆湿热之气，郁遏熏蒸酿为霏雨，人受其气则生病，物受其气则生霉，故此水不可以造酒醋，其上润溽暑，乃六月中气，陈氏之说误矣）。
重午日午时水  ***************************
宜造疟痢、疮疡、金疮、百虫、蛊毒诸丹丸。
神水  ***************************
甘寒，治心腹积聚及虫病，和獭肝为丸服，又饮之，清热化痰，定惊安神（《金门记》云：五月五日午时有雨，急伐竹竿中，必有神水，沥取为药）。
寒露冬至小寒大寒及腊日水  ***************************
宜浸造滋补五脏，及痰火、积聚、虫毒诸丹丸，并煮酿药酒。
液雨水  ***************************
杀百虫，宜煎杀虫消积之药（立冬后十日为入液，至小雪为出液，得雨谓之液雨，亦曰药雨，百虫饮此皆伏蛰，至来春雷鸣起蛰乃出也）。
露水  ***************************
甘平，止消渴，宜煎润肺之药，秋露造酒最清冽，百花上露令人好颜色（霜杀物，露滋物，性随时异也，露能解暑，故白露降则处暑矣，疟必由暑，故治疟药露一宿服）。
霜  ***************************
甘寒，解酒热，治伤寒鼻塞，酒后诸热面赤，和蚌粉敷暑月痱疮及腋下赤肿立瘥（时珍曰：阴盛则露凝为霜，《干象占》云：天气下降而为露，清风薄之而成霜）。凡收霜以鸡羽扫之瓶中，密封阴处，久亦不坏。
腊雪  ***************************
甘寒，治时行瘟疫，宜煎伤寒火暍之药，抹痱良。腊雪密封阴处，数十年亦不坏（冬至后第三戌为腊，腊雪大宜菜麦，又杀虫蝗，用水浸五谷种则耐旱，不生虫，洒几席间则蝇自去，淹藏一切果食不蛀蠹，岂非除虫蝗之验乎。○春雪有虫，水亦易败，所以不用）。
冰  ***************************
甘寒，太阴之精，水极似土，变柔为刚，所谓物极反兼化也，伤寒阳毒热甚昏迷者，以一块置膻中良（两乳中间），解烧酒毒（藏器曰：盛夏食冰与气候相反，冷热相激却致诸疾也。《食谱》云：凡夏用冰止可隐映饮食，令气凉耳，不可食之，虽当时暂快久乃成疾也。宋徽宗食冰太过病脾疾，国医不效，召杨介进大理中丸，上曰：服之屡矣，介曰：疾因食冰，臣请以冰煎此药是治受病之原也，果愈，若此可谓活机之士矣）。
潦水  ***************************
甘平，宜煎调脾胃，去湿热之药（仲景治伤寒瘀热在里，身发黄，麻黄连轺赤小豆汤，煎用潦水者，取其味薄，不助湿气利热也）。降注雨水为潦，又淫雨为潦（韩退之诗云：潢潦无根源，朝灌夕已除）。
半天河  ***************************
甘微寒，治鬼疰狂邪恶毒，洗诸疮，主蛊毒，杀鬼精，恍惚妄语，与饮之勿令知之，槐树间者，主诸风及恶疮，风瘙疥痒。一名上池水（此竹蓠头水及空树穴中水也。《战国策》云：长桑君饮扁鹊以上池之水，能洞见脏腑，注云上池水，半天河水也）。
流水  ***************************
（○时珍曰：天下之水，灭火濡枯则同，至于性从地变，质与物迁，未尝同也）。千里水、东流水、甘澜水（用流水以瓢扬万遍故又名劳水）
甘平，主五劳七伤，肾虚脾弱，阳盛阴虚，目不能瞑，及霍乱吐利，伤寒后欲作奔豚（藏器曰：千里水、东流水皆堪荡涤邪秽，煎煮汤药。思邈曰：江冰流泉远涉，顺势归海，不逆上流，用以治头，必归于下，故治五劳七伤羸弱之病，煎药宜以陈芦劳水，取其水不强，火不盛也，无江水则以千里东流水代之，如泾渭之类。时珍曰：劳水即扬泛水，仲景谓之甘澜水，用流水二斗置大盆中，以杓高扬之千万遍，有沸珠相逐，乃取煎药，盖水性本咸而体重，劳之则甘而轻，取其不助肾气而益脾胃也。《医学正传》云：甘澜水，甘温而性柔，故烹伤寒阴证等药用之，顺流水性顺而下流，故治下焦腰膝之证，及通利大小便之药用之。急流水，湍上峻急之水，其性急速而下达，故通二便风痹之药用之。宗奭曰：东流水取其性顺疾速通膈下关也。张从正曰：昔有患小便闭者，众工不能治，令取长川急流之水煎前药，一饮立溲，水可不择乎）。
逆流水
性逆而倒上，治中风卒厥，头风疟疾，咽喉诸病，宣吐痰饮。
井泉水  ***************************
新汲者疗病宜人（若停污浊暖，非直无益，亦且损人），解热闷烦渴，平旦第一汲为井华水，其功极广，凉能清热，甘可助阴，宜煎补阴药，及气血痰火药（凡井水有远从地脉来者为上，有从近处江湖渗来者次之，其城市沟渠污水杂入者成碱，用须煎滚，停一时，候碱澄乃用之，否则气味俱恶，不堪入药食茶酒也，雨后水浑，须擂入桃杏仁澄之）。
醴泉  ***************************
甘平，治心腹痛，疰忤鬼气邪秽之属，并就泉空腹饮之，又止消渴，反胃霍乱，亦以新汲者为佳。一名甘泉（时珍曰：醴，薄酒也，泉味如之，故名。出无常处，王者德至渊泉，时代升平，则醴泉出，可以养老。《瑞应图》云：醴泉，井之精也，味甘如醴，流之所及草木皆茂，饮之令人多寿。《东观记》云：光武中元元年，醴泉出，京师人饮之者，痼疾皆除）。
玉井水  ***************************
甘平，久服神仙，令人体润毛发不白（藏器曰：诸有玉处，山谷水泉皆是也，山有玉而草木润，身有玉而毛发黑，玉既重宝，水又灵长，故有延生之望。今人近山多寿者，岂非玉石津液之功乎，太华山有玉水溜下，土人得服之多长生）。
乳穴水  ***************************
甘温，久服肥健人，能食体润不老，与钟乳同功。近乳穴处流出之泉也（人多取水作饮，酿酒大有益，其水浓者秤之重于他水，煎之上有盐花，此真乳液也）。
温泉  ***************************
（一名温汤）
辛热微毒，治诸风筋骨挛缩，及肌皮顽痹，手足不遂，无眉发疥癣诸疾，在皮肤骨节者，入浴。浴讫当大虚惫，可随病与药及饮食补养，非有病人不宜轻入（汪颖曰：庐山有温泉，方士往往教患疥癣、风癞、杨梅疮者，饱食入池久浴，得汗出乃止，旬日自愈也。藏器曰：下有硫黄即令水热，犹有硫黄臭，硫黄主诸疮，故水亦宜然，当其热处，可烤猪羊熟鸡子也。《渔隐丛话》云：汤泉多作硫黄气，浴之则袭人肌肤，唯新安黄山是朱砂泉，春时水即微红色，可煮茗，长安骊山是矾石泉，不甚作气也，朱砂泉虽红而不热，当是雄黄尔，有砒石处亦有汤泉，浴之有毒）。
阿井水  ***************************
甘咸平，下膈疏痰止吐。阿井在兖州阳谷县，即古东阿县也（《笔谈》云：古说济水伏流地中，今历十凡发地下，皆是流水，东阿亦济水所经，其性趋下，清而且重，用搅浊水则清，故以治瘀浊及逆上之痰也。又青州范公泉亦济水所注，其水用造白丸子，利膈化痰）。
山岩泉水  ***************************
甘平，治霍乱烦闷呕吐，腹空转筋，恐入腹宜多服之（名曰洗肠，勿令腹空，空则更服，人皆惧此，然尝试有效，但身冷力弱者，防致脏寒，当以意消息之）。此山岩土石间所出泉，流为溪涧者也（《尔雅》云：水正出曰滥泉，悬出曰沃泉，反出曰泛泉，其泉源远清冷，或山有玉石美草木者为良，其山有黑土毒石恶草者不可用。陆羽曰：凡瀑涌漱湍之木，饮之令人有颈疾。汪颖曰：昔在浔阳，忽一日城中，马死数百，询之云：数日前雨洗出山谷蛇虫之毒，马饮其水然也）。
海水  ***************************
咸，微温，有小毒，煮浴，去风瘙癣，饮一合，吐下宿食胪胀。
地浆  ***************************
（一名土浆）
甘寒，治泄痢冷热赤白，腹内热毒绞痛，解一切鱼肉菜果药物诸菌毒（菌音郡，生朽木及湿地上，亦名蕈，枫树上菌，食之令人笑不休，服此即解），及虫蜞入腹（误食马蝗蜞入腹生子，用此下之），中暍卒死者（取道上热土围脐，令人尿其中，仍用热土、大蒜等分，捣末去渣，灌之即活。《卫生宝鉴》云：中暑霍乱，乃暑热内伤，七情迷乱所致。阴气静则神藏，躁则消亡，非至阴之气不愈，坤为阴，地属阴，土曰静，顺地浆作于墙阴坎中为阴中之阴，能泻阳中之阳也）。掘黄土地作坎，深三尺，以新汲水沃入搅浊，少顷取清用。
百沸汤  ***************************
助阳气，行经络（汪颖曰：热汤须百沸者佳，若半沸者饮之反伤元气作胀。宗奭曰：热汤能通经络，患风冷气痹人，以汤淋脚至膝上，厚覆取汗周身，然别有药特假阳气而行尔，四时暴泻痢，四肢脐腹冷，坐深汤中浸至腹上，频频作之，生阳诸药，无速于此，虚寒人始坐汤中必颤，仍常令人伺守之。张从正曰：凡伤风寒酒食，初起无药，便饮太和汤碗许，或酸齑汁亦可，以手揉肚，觉恍惚，再饮再揉，至无所容，探吐汗出则已。时珍曰：仲景治心下痞，按之濡，关上脉浮，大黄黄连泻心汤，用麻沸汤煎之，取其气薄而泄虚热也。《灵验篇》云：有人患风疾数年，掘坑令坐坑内，解衣以热汤淋之，良久以簟盖之，汗出而愈，此亦通经络之法也。时珍常推此意，治寒湿加艾煎汤，治风虚加五枝或五加煎汤淋洗，觉效更速也。轫庵曰：感冒风寒而以热汤澡浴，亦发散之一法，故《内经》亦有可汤熨可浴，及摩之浴之之文。○《备急方》治心腹卒胀痛欲死，煮热汤以渍手足，冷即易之）。一名太和汤，一名麻沸汤。
生熟汤  ***************************
（一名阴阳水）
调中消食，治霍乱吐泻，有神功（时珍曰：上焦主纳，中焦腐化，下焦主出，三焦通利，阴阳调和，升降周流，则脏腑阳达。一失其道，二气淆乱，浊阴不降，清阳不升，故发为霍乱呕吐之病，饮此汤辄定者，分其阴阳使得其平也。按：霍乱有寒热二证，仓卒患此，脉候未审，慎勿轻投偏热偏寒之剂，曾见有服姜汤而立毙者。唯饮阴阳水为最稳，霍乱邪在上焦则吐，邪在下焦则泻，邪在中焦则吐泻交作，此湿霍乱证犹易治。唯心腹绞痛，不得吐泻，名干霍乱，俗名绞肠沙，其死甚速，古方用盐熬热，童便调服，极为得治，勿与谷食，即米饮下咽亦死）。以新汲水，百沸汤合一盏和匀。
齑水  ***************************
酸咸，吐痰饮宿食，酸苦涌泄为阴也。此乃作黄齑菜水也。

卷十五火土部·火部、土部  ——————————————————————————————————————————————————————————————————————————————————————————

桑柴火  ***************************
主治痈疽发背不起，瘀肉不腐，及阴疮瘰疬，流注臁疮顽疮，然火吹灭，日灸二次，未溃拔毒止痛，已溃补接阳气，去腐生肌，凡一切补药诸膏宜此火煎之，但不可点艾伤肌（震亨曰：火以畅达，拔引郁毒，此从治之法也。时珍曰：桑木能利关节，养津液，得火则拔引毒气而祛逐风寒，所以能去腐生新也。《抱朴子》云：一切仙药，不得桑煎不服，桑乃箕星之精，能助药力，除风寒痹诸痛，久服终身不患风疾故也）。
炭火  ***************************
栎炭火
宜煅炼一切金石药。
烰炭火
宜烹煎炙焙百药丸散（时珍曰：烧木为炭，木久则腐，而炭入土不腐者，木有生性，炭无生性也，葬家用炭能使虫蚁不入，竹木之根自回，亦缘其无生性尔）。
芦火、竹火  ***************************
宜煎一切滋补药（时珍曰：凡服汤药，虽品物专精，修治如法，而煎药者卤莽造次水火不良，火候失度，药亦无功。观夫茶味之美恶，饭味之甘餲，皆系于水火烹饘之得失，故煎药须用小心老成人，以深鑵密封，新水活火，先武后文，如法服之，未有不效者。火用陈芦枯竹取其不强，不损药力也；桑柴火取其能助药力；烰炭取其力慢；栎炭取其力紧。温养用糠及马屎牛屎者，取其暖而能使药力匀遍也）。
灯火  ***************************
治小儿惊风昏迷，搐搦窜视诸病，又治头风胀痛，视头额太阳络脉盛处，以灯心蘸麻油点灯焠之良，外痔肿痛者亦焠之，油能去风解毒，火能通经也。小儿初生，因冒寒气欲绝者，勿断脐，急烘絮包之，将胎衣烘热用灯炷于脐下，往来燎之，暖气入腹内，气回自甦。又烧铜匙柄，熨烙眼弦内，去风退赤甚妙（时珍曰：凡灯惟胡麻油、苏子油然者，能明目治病，其余诸油灯烟，皆能损目，亦不治病也）。
灯花  ***************************
主治敷金疮，止血生肉，小儿邪热在心，夜啼不止，以二三颗灯心调抹乳吮之（时珍曰：昔陆贾言灯花爆而百事喜。《汉书艺文志》有占灯花术，则灯花固灵物也。钱乙用治夜啼其亦取此义乎。明宗室富顺王一孙嗜灯花但闻其气即哭，索不已，时珍诊之曰：此癖也，以杀虫治癖之药，丸服一料而愈）。
黄土  ***************************
甘平，治泄痢冷热赤白，腹内热毒绞结痛，下血，又解诸药毒，中肉毒，合口椒毒，野菌毒（《钱乙传》云：元丰中皇子仪国公病瘛瘲，国医未能治，长公主举乙入进黄土汤而愈，神宗召见问其故，对曰以土胜水，水得其平则风自退尔。《夷坚志》云：吴少师得疾，数月消瘦，每日饮食入咽如万虫攒攻，且痒且痛，皆以为劳瘵，迎明医张锐诊之，锐令明旦勿食，遣卒诣十里外取行路黄土，至以温酒二升搅之，投药百粒饮之，觉痛几不堪，及登溷，下马蝗千余，其半已困死，吴亦惫甚，调理三日乃安，因言夏月出师燥渴，饮润水一杯，似有物入咽，遂得此病。锐曰：虫入食人脏，势必孳生，饥则聚咂精血，饱则散处脏腑，苟知杀之而不能扫取，终无益也，是以请公枵腹以诱之，虫久不得土味又喜酒，故乘饥毕集，一洗而空之。凡跌打损伤，及木石所迮，取净土五升蒸热，以故布重裹作二包，更互熨之，勿大热，恐破肉，痛止则已，虽瘀血凝积，气绝欲死者亦活）。张司空言：三尺以上曰粪，三尺以下曰土，凡用当去上恶物，勿令入客水（藏器曰：土气久触令人面黄，掘土犯地脉，令人上气身肿，掘土犯神杀，令人生肿毒）。
伏龙肝  ***************************
辛温，调中止血，去湿消肿，治欬逆反胃，吐衄崩带，尿血遗精，肠风痈肿（醋调涂），脐疮（研敷），丹毒（腊月猪脂或鸡子白调敷），催生下胎（子死腹中，水调三钱服）。功专去湿，无湿勿用，多年灶心黄土（须用对釜底下者）。
东壁土  ***************************
甘温，治霍乱烦闷，泄痢温疟，疗下部疮，脱肛，小儿风脐，摩干湿二癣。弘景曰：此屋之东壁上土也，常先见日故尔（藏器曰：东壁先得太阳烘炙，故治瘟疫。初出少火之气壮，及当午则壮火之气衰，故不用南壁而用东壁。时珍曰：昔一女忽嗜河中污泥，日食数碗，玉田隐者以壁间败土调水饮之，遂愈。又凡脾胃湿多，吐泻霍乱者，以东壁土、新汲水搅化澄清，服之即止。盖脾主土，喜燥而恶湿，故取太阳真火所照之土，引真火生发之气，补土而胜湿，则吐泻自止也。《岭南方》治瘴疟，香椿散内用南壁土。近方治反胃呕吐，用西壁土者或取太阳离火所照之气，或取西方收敛之气，然皆不过借气补脾胃也）。
墨  ***************************
辛温，止血（震亨曰：墨属金而有火，入药甚健，性又能止血）生肌，飞丝尘芒入目，浓磨点之，点鼻止衄，猪胆汁磨涂诸痈肿（醋磨亦可），酒磨服治胞胎不下。宗奭曰：墨松之烟也，世有以粟草灰伪为者，不可用，惟松烟墨方可入药，惟远烟细者为佳，粗者不可用。
釜脐墨  ***************************
（一名釜煤）
辛温，治中恶蛊毒，吐血血晕，以酒或水温服二钱，亦涂金疮，止血生肌，消食积舌肿，喉痹口疮，阳毒发狂（古方治伤寒，黑奴丸用釜底墨、灶突墨、梁上尘三物同合诸药，为其功用相近尔）。
百草霜  ***************************
辛温止血（鼻衄者水调涂之，红见黑则止，水克火也），消积，治诸血病，伤寒阳毒发狂，疸膈疟痢，咽喉口舌，白秃诸疮（时珍曰：皆兼取火化，从治之法）。灶突上烟煤（其质轻细故谓之霜）。
梁上尘  ***************************
（一名乌龙尾）
辛苦微寒，治腹痛噎膈，中恶鼻衄，小儿软疮，消食积，止金疮血出，齿龈出血。时珍曰：凡用倒挂尘，烧令烟尽，筛取末入药。
碱  ***************************
辛苦涩温，消食磨积，去垢除痰，治反胃噎膈，点痣黡疣赘（与圹灰等分，用小麦秆灰汁煎干为末，针刺挑破，水调点之，三日三上即去，须新合乃效）。发面、浣衣多用之。取蓼蒿之属，浸晒烧灰，以原水淋汁，每百斤入粉面二三斤，则凝淀如石。
孩儿茶  ***************************
苦涩微寒，清上膈热，化痰生津，止血收湿，定痛生肌，涂金疮口疮（蓬砂等分），阴疳痔肿。出南番，以细茶末纳竹筒埋土中，日久取出，捣汁熬成块，小润泽者上，大而枯者次之。

卷十六禽兽部·原禽类、水禽类、林禽类、畜类、兽类、鼠类  ——————————————————————————————————————————————————————————————————————————————————————————

燕窝  ***************************
甘淡平，大养肺阴，化痰止嗽，补而能清，为调理虚损痨瘵之圣药，一切病之由于肺虚，不能清肃下行者，用此皆可治之，开胃气，已劳痢，益小儿痘疹（《闽部疏》云：燕窝菜竟不辨是何物，漳海边已有之，燕飞渡海中，翮力倦则掷置海面，浮之若杯，身坐其中，久之复衔以飞。《泉南杂记》云：闽之远海近番处，有燕名金丝者，首尾似燕而甚小，毛如金丝，临卵育子时，群飞近沙汐泥有石处，啄蚕螺食之，有询海商闻之土番云：蚕螺背上肉有两肋，如枫蚕丝，坚洁而白，食之可补虚损，已劳痢，故此燕食之，肉化而肋不化，并津液呕出，结为小窝附石上，久之与小雏鼓翼而飞，海人依时拾之，故曰燕窝。而予近闻之漳人，殊为不然，燕窝国大海中有高山，冬月群燕求巢其上，燕矢之厚没人两膝，春取小鱼累之窝中，人取之，林中窝毁于坠倾覆阑下，燕之雌雄群然悲鸣，伤物特甚，呜呼，谁为燕窝蔬房哉，生命之若，过火燖刀割矣。苏长公谓：虽八珍之美，投箸而不忍食，此物此志耶。《闽小记》云：余在漳南，询之海上人，皆云：燕衔小鱼粘之于石，久而成窝，有乌白红三色，乌色品最下，红色最难得，能益小儿痘疹，白色能愈痰疾。《广东新语》云：崖州海中石岛有玳瑁山，其洞穴皆燕所巢，燕入者如乌，啖鱼辄吐涎沫，以备冬月退毛之食，土人皮衣皮帽秉炬探之，燕惊扑人，年老力弱，或致坠崖而死，故有多获者，有空手而还者，或谓海滨石上，有海粉积结如苔，燕啄食之吐出为窝，累累岩壁之间，岛人俟其秋去，以修竿接铲服之。海粉性寒，而为燕所吞吐则暖，海粉味咸，而为燕所吞吐则甘，其形质尽化，故可以消痰开胃云：凡有乌白二色，红者难得，盖燕属火，红者尤其津液，一名燕蔬，香有龙涎，菜有燕窝，是皆补草木之不足者，故曰蔬榆。肉产于北，燕窝产于南，皆蔬也）。可入煎药，或单煮汁服（今人用以煮粥或用鸡汁煮之，虽甚可口，然乱其清补之本性，岂能已疾耶，有与冰糖同煎，则甘壅矣，岂能助肺金清肃下行耶）。燕肉不可食，损人神气。
石燕  ***************************
甘温，壮阳益气，暖腰膝，添精髓，润皮肤，缩小便，御风寒风瘴，温疫气（孟诜曰：治法取石燕二七枚，和五味炒熟，以酒一斗，浸三日，每夜卧时饮一二盏，甚能补益，令人健力能食）。一名土燕，似蝙蝠口方，食石乳汁（《广志》云：燕有三种，此则土燕乳于岩穴者。孟诜曰：石燕在乳穴石洞中者，冬月采之堪食，余月止可治病）。
夜明砂  ***************************
（一名天鼠屎）
辛寒，肝经血分药，活血消积，治目盲障翳（加石决明、猪肝煎名决明夜灵散，治鸡盲眼），疟鬾（音奇，小儿鬼），惊疳（蝙蝠及屎，并治惊疳疟痫，厥阴之病），干血气痛（《经疏》云：辛能散内外结气，寒能除血热气壅，明目之外，余皆可略。吴鹤皋曰：古人每用虻虫、水蛭治血积，以其善吮血尔。若天鼠屎乃食蚊而化者也，当亦可以攻血积。本方称其下死胎，则其能攻血块也，何疑）。同鳖甲烧烟辟蚊。蝙蝠屎也，食蚊，砂皆蚊眼，故治目疾。淘净焙，恶白薇、白蔹。
五灵脂  ***************************
甘温，纯阴，气味俱厚，入肝经血分，通利血脉，散血和血，血闭能通（生用），经多能止（炒用），治血痹血积，血眼血痢，肠风崩中，诸血病（《图经》云：血晕者，半炒半生，末服一钱），心腹气血一切诸痛，除风杀虫（诸痛属于木，诸虫生于风），化痰消积，疗惊疳疟疝，蛇蝎蜈蚣伤（五灵脂一两，雄黄五钱，酒调服，滓敷患处，治毒蛇咬伤）。血虚无瘀者忌用（李仲南曰：五灵脂治崩中，非正治之药，乃去风之剂，冲任经虚，被风袭伤营血，以致崩中暴下，与荆芥、防风治崩义同，方悟古人识见深远如此。时珍曰：此亦一说，但未及肝血虚滞亦自生风之意，按：冲为血海，任主胞胎，任脉通，冲脉盛，则月事以时下，无崩漏之患，且易有子）。北地鸟，名寒号虫矢也（即鹖鴠鸟，夜鸣求旦，夏月毛采五色，鸣曰凤凰不如我。冬月毛落，忍寒而号曰：得过且过。高士奇曰：月令、仲冬之月，鹖鴠不鸣似与寒号之名未协），色黑气甚臊恶，糖心润泽者真，研末，酒飞去砂石用，行血宜生，止血宜炒，恶人参。
雀  ***************************
甘温，壮阳气（藏器曰：冬月食之，起阳道，令人有子），益精髓，暖腰膝，缩小便，治血崩带下（宗奭曰：正月以前，十月以后宜食之，取其阴阳定静未泄也，故卵亦取第一番者。苏颂曰：今人取雀肉和蛇床子熬膏，和药丸服，补下有效，谓之驿马丸。此法起于唐世，云明皇服之有验，《总录》治虚寒雀附丸，用肥雀肉三四十枚，同附子熬膏丸药，亦祖此意也）。不可同李及诸肝食，妊妇食之令子多淫，凡阴虚火盛者勿食，服白术人忌之。俗呼老而斑者为麻雀，小而黄口者为黄雀（八九月群飞田间，体绝肥背有脂如披绵，性味皆同，可以炙食作鲊甚美，今人以之顿鸡蛋，肥而可口）。
雀卵  ***************************
酸温，益精血，治男子阴痿不起，女子带下，便溺不利，除疝瘕（弘景曰：雀利阴阳，故卵亦然，和天雄服之，令茎不衰。《素问》云：胸胁肢满者妨于食，病至则先闻臊臭，出清液，先唾血，四肢清，目眩，时时前后血，病名血枯，得之少年时有所大脱血，若醉入房中，气竭肝伤，故月事衰少不来，治之以乌鲗鱼骨、藘茹二物并合之，丸以雀卵大如小豆，以五丸为后饭，饮鲍鱼汁，以利肠中及伤肝也，饮后药先为后饭。本草三药并不治血枯，而经法用之，是攻其所生所起尔。时珍曰：今人知雀卵能益男子阳虚，不知能治女子血枯。盖雀卵益精血尔）。
白丁香  ***************************
苦温微毒，治痘瘕积胀痃癖，及目翳弩肉，痈疽疮疖，咽噤齿龋（时珍曰：雀食诸谷皆易消化，故所治诸证皆取其能消烂之义也）。阴人使雄，阳人使雌，腊月采得去两畔附着者，钵中研细，以甘草水浸一宿，去水焙干用（《日华》曰：凡鸟左翼掩右者是雄，其屎头尖挺直。雷斆曰：凡使勿用雀儿粪，雀儿黄口未经淫者也，其雀苏底坐尖在上是雄，两头圆者是雌。时珍曰：《别录》止用雄雀屎，雌雄分用则出自雷氏也）。
鸽  ***************************
（一名鹁鸽）
咸平，解诸药毒，及人马久患疥，治恶疮风癣，白癜，疬疡风。唯白色者入药（凡鸟皆雄乘雌，鸽独雌乘雄，故其性最淫）。
卵
解疮毒，痘毒。
屎
名左盘龙（时珍曰：野鸽者尤良，其屎皆左盘，故《宣明方》云然），消腹中痞块，瘰疬诸疮，疗破伤风，及阴毒垂死者，人马疥疮，炒研敷之。驴马和草饲之，消肿杀虫。
鸡  ***************************
甘温，属巽属木（故动风），补虚温中（《日华》曰：黑雌鸡补产后虚劳。马益卿曰：妊妇宜食牡鸡，取阳精之全于天也。崔行功曰：妇人产死，多是富贵扰攘，致产妇惊乱故尔，屏人静产，更烂煮牡鸡汁，煮粳米粥与食，自然无恙，鸡汁性滑而濡，不食其肉恐难化也。龚云林曰：四五年老母鸡，取汤煮粥食，能固胎。孟诜曰：腹中水癖水肿，以黄雌鸡一只，如常治净，和赤小豆一升，同煮汁饮，日二夜一。时珍曰：黄者土也，雌者坤象，味甘归脾，气温益胃，故所治皆脾胃之病也。丹溪所谓鸡属土者，当指此鸡）。
鸡冠居清高之分，其血乃精华所聚，雄而丹者属阳，故治中恶惊忤（以热血沥口，涂面，吹鼻良），本乎天者亲上，故涂口眼呙斜，用老者，取其阳气充足也，能食百虫，故治蜈蚣、蚯蚓、蜘蛛咬毒。
鸡子
甘平，镇心安五脏，益气补血，清咽开音（年深哮喘，鸡子略敲损，浸尿缸中三四日，煮食，姜汁、竹沥汤送，能去风痰），散热定惊，止嗽止痢（醋煮食，治赤白久痢），安胎利产（胞衣不下，吞卵黄二三枚，解发刺喉，令吐即下），多食令人滞闷（今俗每产后即啖鸡卵，然必煮极老极熟，方易消化，若生而嫰即易停滞）。
哺鸡蛋壳
主伤寒劳复，研敷下疳，麻油调搽痘毒，神效。
卵中白皮
主久咳结气（《仙传外科》云：一人偶含刀在口，割舌已垂未断，一人用鸡子白皮袋之，掺止血药于舌根，血止以蜡化蜜，调冲和膏敷鸡子白皮上，三日接住，乃去皮，只用蜜蜡勤敷，七日全安，若无速效，以金疮药参治之，此用鸡子白皮无他，但取其柔软而薄，护舌而透药也）。
鸡肫皮（一名鸡内金，一名䏶胵音皮鸱）
甘平性涩，鸡之脾也，能消水谷，除热止烦，通小肠膀胱，治泻痢便数，遗溺溺血，崩带肠风，膈消反胃，小儿食疟，男用雌，女用雄。
鸡屎白
微寒，下气消积，通利大小便，《内经》用治蛊胀，合米炒治米癥，醋和涂蚯蚓蜈蚣咬毒（雄鸡屎乃有白，腊月收之，白鸡乌骨者更良。《素问》作鸡矢醴）。
乌骨鸡  ***************************
甘平，鸡属木，而骨黑者属水，得水木之精气，故能益肝肾，退热补虚，治虚劳消渴，下痢噤口（煮汁益胃），带下崩中，肝肾血分之病（鬼击卒死者，用乌鸡冠血沥日中，令咽，仍破此鸡搨心下，冷乃弃之道边妙）。骨肉俱黑者良，舌黑者，骨肉俱黑，男用雌，女用雄（女科有乌鸡丸）。
雉  ***************************
（即野鸡）
酸甘微寒，补中益气力，止泻痢，治蚁瘘。
白鹤血  ***************************
咸平，益气力，补虚乏，去风益肺（《穆天子传》云：天子至巨搜，二氏献白鹤之血饮之，益人气力也）。
鹈鹕油  ***************************
（一名淘鹅油）
咸温滑，涂痈肿，治风痹，透经络，通耳（时珍曰：淘鹅油性走，能引诸药透入病所拔毒，故能治聋痹肿毒诸病）。剥取其脂熬化掠取，就以其嗉盛之，则不渗漏他物即透走也（可见其入骨透髓之功，然但资外敷，不入汤丸）。
鹅  ***************************
甘温有毒，发风发疮，火熏者尤毒。
鹅血
愈噎膈反胃。
鹅卵
甘温，补中益气，多食发痼疾。
鹜  ***************************
（即鸭）
甘平微咸，入肺肾血分，补阴除蒸，止嗽利水，治热痢，化虚痰。鸭有数种，惟毛白而乌嘴凤头者为虚劳圣药。白属西金，黑归北水，故葛可久治痨，有白凤膏（时珍曰：治水利小便，宜用青头雄鸭，取水木生发之象。治虚劳热毒，宜用乌骨白鸭，取金水寒肃之象也）。老者良。
热血
解金银、丹石、砒霜诸毒，及中恶溺死者，涂蚯蚓咬疮。
卵
甘寒咸，除心腹膈热，多食损人（孟诜曰：多食发令气，令人气短背闷，小儿多食脚软。陈士良曰：生疮毒者食之令恶肉突出，不可合鳖肉、李子、桑葚食）。
凫  ***************************
（即野鸭）
甘凉，补中益气（孟诜曰：九月以后，立春以前即中食，大益病人，全胜家者，虽寒不动气），平胃消食，治水肿及热毒风，疗恶疮疖（孟诜曰：身上有诸小热疮，年久不愈者，但多食之即痊），杀脏腹一切虫。《日华》曰：不可合胡桃、木耳、豆豉食。
鸊鷉  ***************************
（音甓梯，俗名油鸭）
甘平，补中益气。一名刁鸭，似野鸭而小，苍白文多脂，冬月取之，五味炙食甚美。
鹭鸶  ***************************
咸平，益脾补气，治虚瘦。一名白鹭（时珍曰：鹭，水鸟也，林栖水食，群飞成序，洁白如雪，颈细脚青，顶有长毛十数茎如丝，炙食良）。
斑鸠  ***************************
甘平，益气助阴阳，明目愈噎（范汪方：治目有斑鵻丸。《总录》治目有锦鸠丸。倪惟贤氏谓斑鸠补肾，故能明目。窃谓鸠能益气，则能明目，不独补肾已尔）。性悫孝而拙于为巢。
鹊  ***************************
甘寒，消结热，治消渴，石淋，去风及大小肠涩，并四肢烦热，胸膈痰结。入药用雄（其翼左覆右者是雄，又烧毛作屑，纳水中浮者是雄）。
猪  ***************************
水畜咸寒，疗肾气虚竭，狂病久不愈，其味隽永，食之润肠胃，生精液，丰肌体，泽皮肤。其性阴寒，阳事弱者勿食，能生湿痰，易招风热，伤风寒及病初起人，尤为大忌（其皮有毒，头肉尤甚，伤风寒忌之者，以其补肌固表，油腻缠粘外邪，不能解散也，病初愈忌之者，以肠胃久枯，难受肥浓厚味也。○按：猪肉生痰，惟风痰、湿痰、寒痰忌之。如老人燥痰干咳，正宜肥浓以滋润之，不可执泥也）。
心血
用作补心药之向导，盖取以心归心，以血导血之意。
肝
入肝，诸血药用为向导（肝主藏血。《延寿丹书》云：猪临杀惊气入心，绝气归肝，皆不可多食。士材曰：肝大损人。○雄猪肝同夜明砂作丸治雀目，雀目者夜不能视，湿痰及肝火盛也）。
肚
入胃健脾。
肺
补肺，治肺虚咳嗽（咳血者，蘸薏仁末食）。
肾
咸冷而通肾，治腰痛耳聋（古今补腰肾药用之颇多）。
肠
入大肠，治肠风血痔。
胆汁
苦入心，寒胜热，滑润燥，泻肝胆之火，明目疗疳，醋和灌谷道，治大便不通（仲景治阳明证，内无热者，便虽秘勿攻，故用胆汁外导之法，不欲以苦寒伤胃腑也。无己曰：仲景治厥逆无脉，用白通汤加猪胆汁，盖阳气大虚，阴气内胜，纯与阳药，恐阴气格拒不得入，故加猪胆汁，苦入心而通脉，寒补肝而和阴，不致格拒也。轫庵曰：此亦热因寒用之义）。
脑
治头风，损男子阳道。
脬（亦作胞）
治遗溺疝气（《卫生宝鉴》云：一妓病转脬，小便不通，腹胀如鼓，一医令用猪脬吹胀，以翎管安上，插入尿孔，捻脬气吹入，即大尿而愈）。
脂膏
润燥利肠，散风解毒，杀虫滑产（腊月炼净收用）。
脊髓
补虚劳之脊痛，益骨髓以除蒸。
蹄
煮汤通乳汁（加通草一两佳），洗败疮。
悬蹄甲
治寒热痰喘，痘疮入目，五痔肠痈。
尾血
和龙脑香，治痘疮倒黡（能发之。时珍曰：取其动而不息，亦有用心血者。○自蹄至此，皆用母猪）。猪肉反乌梅、桔梗、黄连（时珍曰：方有脏连丸，黄连猪肚丸，岂忌肉而不忌脏腑乎）。
狗  ***************************
酸而咸温，暖脾益胃，脾胃暖则腰肾受荫矣，补虚寒，助阳事（两肾阴茎尤胜）。
狗宝（结成狗腹中者）
专攻翻胃，善理疔疽。
屎中粟米
起痘，治噎。
屎中骨
治寒热小儿惊痫。气壮多火，阳事易举者忌之，妊妇食之令子无声，热病后食之杀人。道家以犬为地厌忌食。黄犬益脾，黑犬补肾，他色者不宜用也。反商陆，畏杏仁，恶蒜。
羊  ***************************
甘热属火，补虚劳，益气力（仲景治虚羸蓐劳，有当归羊肉汤，凡形气痿弱者，俱宜食之），壮阳道，开胃健力，通气发疮。羊食毒草，凡疮家及痼疾者食之即发，宜忌之。
青羊肝色青，补肝而明目。
胆
苦寒，点风泪眼，赤障白翳（腊月入蜜胆中，纸套笼住，悬檐下，待霜出，扫取点眼，又入蜜胆中蒸之候干，研为膏，每含少许，或点之，名二百味草花膏，以羊食百草，蜂采百花也。时珍曰：肝开窍于目，胆汁减则目暗，目者肝之外候，胆之精华也，故诸胆皆治目病）。
肺
通肺气，止咳嗽，利小便。
肾
益精助阳。
胲（结成羊腹中者）
除翻胃。
角
明目杀虫。
血
主产后血晕闷绝，生饮一杯即活，中金银丹石砒硫一切诸毒，生饮即解。
乳
补肺肾，润胃脘大肠之燥，治反胃消渴，口疮舌肿（含漱），蜘蛛咬伤（有浑身生丝者饮之瘥）。
胫骨
入肾而补骨，烧灰擦牙良（时珍曰：羊胫骨灰可以磨镜，羊头骨可以消铁，误吞铜铁者，胫骨灰三钱，米饮下）。肉肝，青羖羊良（牡羊曰羖，曰羝）。胆，青羯羊良（去势曰：羯）。乳，白羜羊良（子曰羔，羔五月曰羜）。反半夏、菖蒲，忌铜器及醋。
牛  ***************************
甘温属土，安中补脾，益气止渴（倒仓法，用牡黄牛肉二十斤，洗净煮为糜，滤去滓，熬成琥珀色，前一晩不食，至日，空腹坐密室，取汁每饮一钟，少时又饮，积数十钟，寒月温饮，如病在上则吐，在下则利，在中则吐而利，利后必渴，即饮已溺，以涤余垢，饥倦，先与米饮，二日与淡粥，次与厚粥软饭，将养一月，沉疴悉除矣。须断房事半年，牛肉五年。丹溪曰：牛坤土，黄中色，肉胃药，液无形之物也，积聚既久，回薄肠胃曲折之处，岂铢两丸散所能窥犯乎。肉液充满流行，无处不到，如洪水泛涨，一切凝滞皆顺流而去矣。此方传于西域异人，中年后，行一二次，亦却病养寿之一助也。王纶云：牛肉补中，非吐下药，借补为泻，因泻为补，亦奇方也）。
乳
味甘微寒，润肠胃，解热毒，补虚劳，治反胃噎膈（胃槁胃冷，脾不磨食，故气逆而成，气血不足其本也。曰痰饮，曰瘀血，曰食积，其标也，胃槁者滋血生津，胃冷者温中调气。东垣曰：上焦吐者由乎气，治宜和中而降气，中焦吐者由乎积，治宜行气而消积，下焦吐者由乎寒，治宜温中而散寒。丹溪曰：反胃噎膈，大便燥结，宜牛羊乳时时咽之，兼服四物汤为上策，不可服人乳，人乳有五味之毒，七情之火也。轫庵曰：噎膈不通，服香燥药取快一时，破气而耗血是速其死也。不如少服药，饮牛乳加韭汁，或姜汁，或陈酒为佳。江南臬司患噤口痢，粒米不进，郑奠一令服牛乳，久之亦瘥）。
乳饼
一名乳腐，力稍逊之。
酥酪、醍醐
皆牛羊乳所作，滋润滑泽宜于血热枯燥之人。
白水牛喉
治反胃吐食，肠结不通（除两头去脂膜，醋浸，炙末，每服二钱，陈米饮下）。
髓（炼过用）
补中填骨髓，久服增年。
筋
补肝强筋，益气力，续绝伤。老病及自死之牛，服之损人。
牛黄  ***************************
甘凉，清心解热，利痰凉惊，通窍辟邪，治中风入脏，惊痫口噤（心热则火自生，泻肝热则木自生风，风火相抟，胶痰上壅，遂致中风不语。按：中风真中者少，类中者多，中脏者重，多滞九窍，中腑者轻，多着四肢，若外无六经形证，内无便溺阻隔，为中经络，为又轻，初宜顺气开痰，继宜养血活血，不宜专用风药。大抵五脏皆有风而犯肝者为多，肝属风木而主筋，肝病不能荣筋，故有舌强，口噤呙斜，瘫痪不遂不仁等证，若口开为心绝，手撒为脾绝，眼合为肝绝，遗尿为肾绝，吐沫鼻鼾为肺绝，发直头摇面赤如妆，汗缀如珠者，皆不治。或止见一证，犹有可治者），小儿胎毒，痰热诸病，发痘堕胎。东垣曰：牛黄入肝治筋，中风入脏者用以入骨追风，若中腑中经者误用之反引风入骨，如油入面，莫之能出（今世中风，有平素积虚而一时骤脱者，景岳以非风名之，尤忌用此）。牛有黄必多吼唤，以盆水承之，伺其吐出，迫喝即堕水，名生黄，如鸡子黄大，重叠可揭（时珍曰：牛有病在心肝胆之间，凝结成黄，故还以治心肝胆之病。《经疏》云：牛食百草，其精华凝结成黄，犹人之有内丹，故能散火消痰解毒，为世神物，或云牛病乃生黄者，非也）。轻虚气香者良（观此则非病乃生黄矣）。杀死角中得者名角黄，心中者名心黄，肝胆中者名肝胆黄，成块成粒总不及生者，但磨指甲上黄透指甲者为真（骆驼黄易得，能乱真）。产陕西者最胜，广中者力薄。得牡丹、菖蒲良，人参为使，恶常山、地黄、龙胆、龙骨。
黄明胶  ***************************
（即牛皮胶）
甘平，补阴，治诸血证，及痈疽，润燥通大便（时珍曰：其性味平补，宜于虚热之人。陈自明曰：补虚用牛皮胶，去风用驴皮胶。《经验方》云：痈疽初起，酒顿黄明胶四两，服尽毒不内攻。《唐氏方》：加川山甲四片，烧存性，用此方颇验，殊胜于蜡矾丸）。制作须精，今市中胶物之胶不堪用。
阿胶  ***************************
甘平，清肺养肝，滋肾补阴，止血去瘀，除风化痰，润燥定喘，利大小肠，治虚劳咳嗽，肺痿吐脓，吐血衄血，血淋血痔，肠风下痢（伤暑、伏热成痢者必用之，妊娠血痢尤宜），腰酸骨痛，血痛血枯，经水不调，崩带胎动（或妊娠下血，酒煎服），及一切风病（藏器曰：诸胶皆能疗风，补虚止泻，驴皮主风为最。宗奭曰：用驴皮煎胶，取其发散皮肤之外，用乌者，取其属水以制热，则生风之义也），痈疽肿毒（士瀛曰：小儿惊风后，瞳神不正者，以阿胶倍人参服最良，阿胶育神，人参益气也。按：阿井乃济水伏流，其性趋下，用搅浊水则清，故治瘀浊及逆上之痰也。○大抵补血与液，为肺大肠要药）。胃弱作呕吐，脾虚食不消者均忌。用黑驴皮阿井水煎成，以黑光带绿色，夏月不软者良，剉炒成珠，或面炒，蛤粉炒（化痰），蒲黄炒（止血），酒化水，化童便和用，得火良，山药为使，畏大黄。
驴溺  ***************************
辛寒杀虫，治反胃噎膈（须热饮之。张文仲云：昔患反胃，奉勅调治竟不能疗，一卫士云服驴尿极验，遂服二合，只吐一半，再服二合，食粥便定。宫中患反胃者五六人，同服之俱瘥）。
肉
甘凉，补血益气，治远年劳损，煮汁空心饮，疗痔引虫。
白马溺  ***************************
辛寒，杀虫，破癥积，治反胃（《志怪》云：昔有人与奴，皆患心腹痛病，奴死剖之，得一鳖，尚活，以诸药投口中不死，有人乘白马观之，马溺堕鳖而鳖缩，遂以灌之即化成水，主乃服马溺而愈。反胃亦有因虫积者，故亦治之）。
马肉
辛苦冷，有毒，不宜食，煮汁洗头疮、白秃良。
虎骨  ***************************
辛温，属金而制木，故啸则风生，追风健骨，定痛辟邪，治风痹拘挛，疼痛惊悸，颠痫犬咬，骨哽（为末水服，犬咬敷患处）。以头骨、胫骨良（虎虽死犹立不仆，其气力尽在前胫。时珍曰：凡辟邪疰，治惊痫瘟疟，头风当用头骨，治手足风当用胫骨，治腰脊风当用脊骨，各从其类也）。
肚
治反胃（取生者，存滓秽勿洗，新瓦固煅存性为末，入平胃散一两，每服三钱。按：虎肚丸，宜于食膈，若寒膈，气膈，血膈，痰膈，恐难见功）。
睛
为散，竹沥下，治小儿惊痫夜啼。
爪
主辟邪，杀鬼。
肉
酸平，益气力，止多唾，疗恶心欲呕，治疟，辟三十六种精魅，入山虎见畏之。
象皮  ***************************
象肉壅肿，以刀刺之半日即合，治金疮不合者，用其皮灰亦可，熬膏入散，为合金疮之要药。长肌肉之神丹（烧灰和油敷下疳，神效）。
犀角  ***************************
苦酸咸寒，凉心泻肝，清胃中大热，祛风利痰，辟邪解毒，治伤寒时疫，发黄发斑（伤寒下早，热乘虚入胃，则发斑，下迟，热留胃中，亦发斑），吐血下血，畜血发狂，痘疮黑陷，消痈化脓，定惊明目（时珍曰：五脏六腑皆禀气于胃，风邪热毒必先干之，饮食药物必先入胃。角，犀之精华所聚，足阳明胃药也，故能入阳明，解一切毒，疗一切血及惊狂斑痘之证。《抱朴子》云：犀食百草之毒及棘，故能解毒，饮食有毒以角搅之则生白沫。《兆户录》云：凡中毒箭，以犀角刺疮中，立愈）。大寒之性，非大热者不敢轻服，妊妇服之能消胎气。乌而光润者良，角尖尤胜（鹿取茸，犀取尖，其精气尽在是也）。现成器物多被蒸煮，不堪入药，入汤剂磨汁用，入丸散，剉细纸裹纳怀中，待热捣之，立碎（《归田录》云：人气粉犀），升麻为使，忌盐。
熊胆  ***************************
苦寒，凉心平肝，明目杀虫，治惊痫五痔（涂之取瘥）。实热则宜，虚家当戒。通明者佳，性善辟尘，扑尘水上，投胆少许，则豁然而开。
羚羊角  ***************************
苦咸寒，羊属火，而羚羊属木，入足厥阴（肝），手太阴少阴经（肺、心），目为肝窍，清肝故明目去障。肝主风，其合在筋，祛风舒筋，故治惊痫搐搦，骨痛筋挛。肝藏魂，心主神明，泻心肝邪热，故治狂越僻谬，梦魇惊骇。肝主血散血，故治瘀滞恶血，血痢肿毒，相火寄于肝胆，在志为怒（经曰：大怒则形气绝，而血菀于上），下气降火，故治伤寒伏热，烦满气逆，食噎不通。羚之性灵，而精在角，故又辟邪而解诸毒（今痘科多用以清肝火）。性寒能伐生生之气，无火热勿用。出西地，似羊而大，角有节，最坚劲，能碎金刚石与貘骨（貘音麦，能食铁），夜宿防患，以角挂树而栖（角有挂纹者真，一边有节而疏，乃山驴山羊非羚也），明亮而尖不黑者良，多两角，一角者更胜，剉研极细，或磨用。
鹿茸  ***************************
甘咸温，添精补髓，暖肾助阳，健骨生齿，治腰肾虚冷，四肢酸痛，头眩眼黑，一切虚损劳伤，小儿痘疮干回（同人参用妙）。鹿角初生，长二三寸，分岐如鞍，红如玛瑙，破之如朽木者良（太嫰者血气未足，无力），酥涂灼去毛，微炙（不涂酥，则伤茸），亦有酒炙者，不可嗅之，有虫恐入鼻颡（猎人得鹿絷之取茸，然后毙鹿，以血未散也，最难得不破未出血者）。
鹿角  ***************************
咸温，生用则散热，行血消肿（醋磨涂肿毒，为末，酒服，治折伤。医余曰：有臁疮赤肿而痛，用凉药久不愈者，却常用温药如鹿角灰、发灰、乳香之类，此阴阳暑寒往来之理也），辟邪治梦与鬼交（酒服一撮鬼精即出，能逐阴中邪气，恶血），熬膏练霜则专滋补，益肾生精血，强骨壮腰膝（《笔谈》云：凡含血之物，血易长，筋次之，骨最难长，故人二十岁骨髓方坚，麋鹿角无两月长至二十余斤，凡骨之长无速于此。草木亦不乃之，头为诸阳之会，钟于茸角岂与凡血比哉。时珍曰：鹿乃仙兽，纯阳多寿，能通督脉，又食良草，故其角肉食之有益。鹿一名斑龙，西蜀道士常货斑龙丸，歌曰：尾闾不禁沧海竭，九转灵丹都慢说，惟有斑龙顶上珠，能补玉堂关下穴，盖用鹿角胶与霜也）。
鹿䘒
鹿相交之精也，设法取之，大补虚劳。
鹿筋
主劳损续绝。
鹿肉
甘温补中，强五脏，通脉益气力。按：上焦有痰热，胃家有火，吐血属阴衰火盛者，俱忌。造胶霜法：取新角寸截，河水浸七日，刮净，桑火煮七日，入醋少许，取角捣成霜，用其汁如无灰酒熬成胶用，畏大黄。
麋茸、麋角  ***************************
功用与鹿相仿，而温性差减（《熊氏礼记疏》云：鹿是山兽，属阳，情淫而游山，夏至得阴气而解角，从阳退之。象麋是泽兽，属阴，情淫而游泽，冬至得阳气而解角，从阴退之，象也。《苏东坡良方》云：补阳以鹿角为胜，补阴以麋角为胜。时珍曰：鹿补右肾精气，麋补左肾血液）。鹿角坚，而麋角松，鹿角小，而麋角大，鹿角单，而麋角双。
麝香  ***************************
辛温香窜，开经络，通诸窍，透肌骨，治卒中，诸风，诸气，诸血，诸痛，痰厥惊痫（严用和云：中风不醒者，以麝香清油灌之，先通其关。《广利方》中恶客忤垂死，麝香一钱，醋和灌之），癥瘕瘴疟，鼻塞耳聋，目翳阴冷，辟邪解毒，杀虫堕胎，坏果败酒，治果积酒积（东垣曰：麝香入脾治内，牛黄入肝治筋，冰片入肾治骨），走窜飞扬，内透骨髓，外彻皮毛。东垣云：搜骨髓之风，若在肌肉者误用之，反引风入骨。丹溪云：五脏之风忌用麝香，以泻卫气，故证属虚者，概勿施用，必不得已亦宜少用，劳怯人及孕妇不宜佩带。研用。凡使用，当门子尤妙，忌蒜，不可近鼻，防虫入脑（麝见人捕之，则自剔出其香，为生香，尤难得，其香聚处，草木皆黄，市人或搀荔枝核伪之）。
猫胞  ***************************
甘酸温，治反胃吐食（烧灰，入朱砂末，少许压舌下，甚效）。
尿
（以姜或蒜擦牙鼻，或生葱纴鼻中即遗出）
治蜒蚰诸虫入耳，滴入即出。
肉
治劳疰，鼠瘘，蛊毒。
猪獾  ***************************
（古名貒，音端）
甘酸平，长肌肉（瘦人和五味煮食。宗奭曰：野兽中惟貒肉最甘美，益瘦人），治上气虚乏，欬逆劳热（和五味煮食），水胀久不瘥（垂死者作羹食之，下水大效。《圣惠》用粳米葱豉作粥食），服丹石动热，下痢赤白久不瘥（煮肉露一宿，空腹和酱食，一顿即瘥）。
狗獾  ***************************
（一名天狗）
甘酸平，补中益气，宜人，小儿疳瘦，杀蛔虫，宜啖之，功与貒同。
兔屎  ***************************
（一名明月砂）
辛平，杀虫明目，治劳瘵五疳，痘后生翳（时珍曰：能解毒杀虫，故治目疾，疳劳疮痔，方中往往用之。《沈存中良方》云：江阴万融病劳，四体如焚，寒热烦躁，夜梦人腹拥一月光明，使人心骨皆寒及寐，而孙元规使人遗药，服之遂平，扣之即明月丹也。乃悟所梦明月丹治劳瘵追虫，用兔屎四十九粒为末，硇砂如兔屎大，四十九粒为末，生蜜丸梧子大，月望前以水浸甘草一夜，五更初取汁送下，七九有虫下，急钳入油锅内煎杀，三日不下，再服）。
肝
泻肝热，故能明目。
肉
凉血解热毒，利大肠，妊妇忌之。
獭肝  ***************************
甘咸而温，止嗽杀虫，治传尸鬼疰有神功（葛洪云：尸疰、鬼疰使人寒热，沉沉默默，不知病之所苦，而无处不恶，积月累年，殗殢至死，死后传人，乃至灭门，唯用獭肝，阴干为末，水服二钱，每日三服，以瘥为度。鹤皋曰：獭，阴物，昼伏夜出，故治鬼疰）。
肉
甘咸寒，治骨蒸热劳，血脉不行，营卫虚满，及女子经络不通，血热，大小肠秘。疗疫气温病，及牛马时行病。不宜多食，消男子阳气。
腽肭脐  ***************************
（一名海狗肾）
咸热，治阴痿，精寒鬼交，尸疰（固精壮阳，是其本功，鬼交尸疰，盖阳虚而阴邪侵之，阳旺则阴邪自辟尔）。阳事易举，骨蒸劳嗽者忌用。两重薄皮裹丸核，皮上有肉，黄毛一穴三茎，收之器中，年年湿润如新，或置睡犬头上，惊狂跳跃者真也，用酒浸一日，纸裹炙香，剉捣，或于银器中，以酒煎熟合药（以汉椒、樟脑同收则不坏）。
豭鼠矢  ***************************
甘微寒，治伤寒劳复发热，男子阴易腹痛（妇人伤寒初愈，即与交接，毒中男人，名阴易。若女人与伤寒男子交者，名阳易。《活人》有鼠矢汤）。两头尖者为雄鼠矢。
胆
明目，汁滴耳中治老聋。
肉
治儿疳，鼠瘘（河间曰：鼠性善穿而治疮瘘，因其性为用也）。
猬皮  ***************************
（古作彚，俗名刺猬）
苦平治胃逆（宗奭曰：开胃气有功，其字从虫从胃，深有理焉），肠风泻血，五痔（烧末，油调敷，水服亦佳），阴肿。煅黑存性。
肉
甘平，理胃气，治反胃，令人能食，煮汁饮又主瘘。
脂
滴耳中治聋。
胆
点痘后风眼。似鼠而圆大，褐色攒毛，外刺如栗房。

卷十七虫鱼鳞介部·化生类、卵生类等  ——————————————————————————————————————————————————————————————————————————————————————————

桑虫  ***************************
（古名桑蠹虫，又名桑蝎）
甘温，有毒（时珍曰：蝎化天牛有毒，蛴螬化蝉无毒，又可见蛴螬与蝎之性味良恶也），祛风治障翳瘀肿，小儿惊风，口疮风疳，妇人崩中，漏下赤白，堕胎下血，产后下痢，今人多用以发痘（景岳曰：桑虫，亦名桑蚕，不知创自何人，用以发痘予，尝遍考本草及痘证诸书，俱所不载，及审其质性不过为阴寒湿毒之虫尔，惟其有毒，所以亦能发痘，惟其寒湿所以最能败脾，顾发痘不从气血而从毒药，此与揠苗者何异，矧其湿毒侵脾，弱穉何堪，故每见多服桑虫者，毒发则唇肤俱裂，脾败则泄泻不止，人但见痘证之死，而不知其败在虫毒也，前之既覆，后可鉴矣，其奈蒙蒙者率犹长夜之不醒何？予欲呼之，用斯代柝，而并咎夫作俑者之可恨。洛按：桑虫能祛风而走窜经络，其性太约与穿山甲相近，故均能发痘，然起发不由根本，元气为毒所伤，今人治痘无不用之，其为害不知若干人矣。吾盐冯楚瞻有《锦囊秘录》，其书庞杂浅鄙，全无足取，内有云：大桑虫有人参之功，噫此黄口小儿之言也，何物匪才，敢无知妄作耶）。虫屎功用略同。俱烧存性研末酒调（按：牛虱啖血，例比虻虫，尤非痘家所宜，而世习用之伤人多矣）。
蝉蜕  ***************************
土木余气所化，吸风饮露，其气清虚，而味甘寒，故除风热，其体轻浮，故发痘疹，其性善蜕，故退目翳，催生下胞，其蜕为壳，故治皮肤疮疡瘾疹（与薄荷等分为末，酒调服），其声清亮，故治中风失音，又昼鸣夜息，故止小儿夜啼。
蚱蝉  ***************************
治小儿惊痫夜啼，杀疳去热，出胎下胞（时珍曰：治皮肤疮疡风热，当用蝉蜕；治脏腑经络，当用蝉身，各从其类也）。蝉类甚多，惟大而色黑者入药，洗去泥土翅足，浆水煮，晒干。
蝼蛄  ***************************
咸寒有毒，通便而二阴皆利，逐水而十种俱平，贴瘰疬颇效，化骨哽殊灵（弘景曰：自腰以前甚涩，能止二便；自腰以后甚利，能通二便）。治水甚效，但其性急，虚人戒之。去翅足，炒。
䗪虫  ***************************
（一名地鳖虫）
咸寒有毒，去血积，搜剔极周，主折伤，补接至妙。煎含而木舌冰消，水服而乳浆立至（仲景有大黄䗪虫丸，以其有攻坚下血之功也）。虚人有瘀，斟酌用之。畏皂荚、菖蒲。
虻虫  ***************************
（一名蜚虫）
苦寒有毒，攻血，遍行经络，堕胎只在须臾（青色人肝，专啖牛马之血，仲景用以逐血，因其性而取用者也）。非气足之人，实有畜血者勿轻与。去足翅，炒，恶麻黄。
蜂蜜  ***************************
（俗名蜂糖，生岩石者名岩蜜，亦名石蜜）
采百花之精英，合露气以酿成，生性凉，能清热，熟性温，能补中，甘而和，故能解毒，柔而滑，故能润燥，甘缓可以去急，故止心腹肌肉疮疡诸痛，甘缓可以和中，故能调营卫，通三焦，安五脏，和百药，而与甘草同功。止嗽治痢（解毒润肠，最治痢疾，用姜汁和服甚佳），明目悦颜，同薤白捣涂汤火伤，煎炼成胶，通大便秘（乘热纳谷道中，名蜜煎导）。大肠虚滑者虽熟蜜亦在禁例，酸者食之令人心烦，同葱食害人，食蜜饱后不可食鲊，令人暴亡。白如膏者良（汪颖曰：蜜以花为主，闽广蜜热，川蜜温，西蜜凉，安宣州有黄连蜜，味小苦，点目热良，西京有梨花蜜，色白如脂），用银石器，每蜜一斤，入水四两，桑火慢熬，掠去浮沫，至滴水成珠用。黄蜡，甘淡而涩，微温，止痛生肌，疗下痢（蜜质柔，性润，故滑肠胃，蜡质坚性涩，故止泻痢），续绝伤（蜜与蜡皆蜂所酿成，而蜜味至甘，蜡味至淡，故今人言无味者谓之嚼蜡）。
露蜂房  ***************************
甘平有毒，治惊痫瘛瘲，附骨痈疽，根在脏腑（和蛇蜕、乱发烧灰酒服。按：附骨疽不破，附骨成脓，故名，不知者误作贼风治，附骨疽痛处发热，四体乍热乍寒，小便赤，大便秘而无汗，泻热发散则消，贼风痛处不热，亦不发寒热，觉身冷，欲得热熨则小宽，宜风药治之），涂瘰疬成瘘（炙研猪脂和涂），止风虫牙痛（煎水含漱。时珍曰：阳明药也，取其以毒攻毒，兼杀虫之功尔），敷小儿重舌（烧灰酒和敷舌下，日数次）。其用以毒攻毒，痈疽溃后禁之。取露天树上者（洗疮煎用，治痈肿醋调涂）。
虫白蜡  ***************************
甘温，生肌止血，定痛补虚，续筋接骨（丹溪曰：白蜡属金，受收敛坚强之气，为外科要药，与合欢皮同入长肌肉膏中，用之神效），虫食冬青树汁，久而化为白脂，粘敷树枝，至秋剖取，以水煮溶，滤置冷水中，则凝聚成块（入以和油浇烛，大胜蜜蜡。○唐宋以前浇烛入药，所用白蜡皆蜜白蜡也，此虫白蜡则自元以来人知之，今则为日用物矣）。
五倍子  ***************************
（一名文蛤）
酸涩能敛肺，咸寒能降火生津，化痰止嗽，止血敛汗（郑赞寰曰：焙研极细，以自己漱口水调敷脐上，治盗汗如神），解酒，疗消渴泄痢，疮癣五痔，下血脱肛，脓水湿烂，子肠坠下，散热毒，消目肿（煎水洗之），敛疮口（热散，疮口自敛），其色黑能染须（丹溪曰：倍子属金与水，噙之，善收顽痰，解热毒，黄昏咳嗽，乃火浮入肺，不宜用凉药，宜五味五倍敛而降之。《医学纲目》云：王元珪虚而滑精，屡与加味四物汤，吞河间秘真丸及真珠粉丸，不止，后用五倍子一两，茯苓二两，丸服遂愈。此则倍子敛涩之功敏于龙骨蛤粉也。轫庵曰：凡用秘涩药，能通而后能秘，此方用茯苓倍于五倍，一泻一收是以能尽其妙也）。嗽由外感，泻非虚脱者禁用。生盐肤木上，乃小虫食汁，遗种结球于叶间（故主治之证与盐肤子叶同功）。壳轻脆而中虚，可以染皂，或生，或炒，捣末用。
百药煎
功与五倍子不异，但经造酿其体轻虚，其性浮收，且味带余甘，治上焦心肺咳嗽痰饮，热渴诸病，含噙尤为相宜。用五倍子为粗末，每一斤以真茶一两煎浓汁，入酵糟四两，擂烂拌和，器盛，置糠缸中，窨之，待发起如发面状即成矣。捏作饼丸，晒干。
桑螵蛸  ***************************
甘咸平，入肝肾命门，益精气而固肾，治虚损阴痿，梦遗白浊，血崩腰痛，伤中疝瘕（肝肾不足），通五淋，缩小便（能通故能缩，肾与膀胱相表里，肾得所养，气化则能出，肾气既固，则水道安常，故又能缩也。寇宗奭治便数，有桑螵蛸散，桑螵蛸、茯神、远志、菖蒲、人参、当归、龙骨、鳖甲等分为末，卧时人参汤下二钱，能补心安神，亦治健忘），炙饲小儿，止夜尿。螳螂卵也，须用桑树上者（一生九十九子，用一枚即伤百命，仁人君子闻之且当惨然况忍食乎。○房长寸许，有子如蛆，芒种后齐出，故月令仲夏螳螂生也，如用他树者，以桑皮佐之，桑皮善行水，能引达肾经）。炙黄，或醋煮汤泡，煨用，或蒸透再焙，畏旋覆花。螳螂能出箭簇（螳螂一个，巴豆半个，研敷伤处，微痒且忍，极痒乃撼拔之，以黄连、贯众汤洗，石灰敷之。杨氏方用蜣螂簇出后，敷生肌散），又治惊风（古方治风多用螵蛸，螳螂治风同一理也）。
白僵蚕  ***************************
咸辛平，僵而不腐，得清化之气，故能治风化痰，散结行经（蚕病风则僵，故因以治风，能散相火逆结之痰）。其气味俱薄，轻浮而升，入肺肝胃三经，治中风失音，头风齿痛，喉痹咽肿（炒为末，姜汤调下一钱，当吐出顽痰），丹毒瘙痒（皆风热为病），瘰疬结核，痰疟血病，崩中带下（风热乘肝），小儿惊疳，肤如鳞甲（由气血虚，亦名胎垢，煎汤浴之），下乳汁，灭瘢痕。诸证由于血虚而无风寒客邪者勿用。以头蚕色白条直者良，糯米泔浸一日，待桑涎浮出，焙干，去丝及黑口，捣用，恶萆薢、桔梗、茯苓、桑螵蛸。
蚕蛹
炒食，治风及劳瘦，为末饮服，治小儿疳瘦，长肌肉，退热除蛔虫，煎汁饮，止消渴，研敷瘑疮恶疮（吴瑞曰：缫丝后蛹子，今人食之呼小蜂儿。孙思邈曰：猘犬咬者终身妄食，发则难免）。
蚕茧
甘温，能泻膀胱相火，引清气上朝于口，止消渴（蚕与马并属午，为离主心，作茧退藏之际，故缫丝汤饮之，能抑心火而治消渴），痈疽无头者，烧灰酒服（服一枚出一头，二枚出二头）。
原蚕砂  ***************************
蚕食而不饮，属火性燥，燥能去风胜湿（经曰：燥胜风，燥属金，风属木也），其砂辛甘而温，炒黄浸酒，治风湿为病，支节不随，皮肤顽痹，腰脚冷痛，冷血瘀血，炒热熨患处亦良（寇氏曰：醇酒三升，拌蚕砂五斗，蒸热铺暖室席上，令患冷风气痹人以患处就卧，厚覆取汗，不愈明日再作，但须防昏闷）。麻油调敷，治烂弦风眼（目上下胞属脾，脾有风湿则虫生弦烂。又新瓦炙为末，少加雄黄、麻油调敷治蛇串疮，有人食乌梢蛇，浑身变黑，渐生鳞甲，见者惊缩，郑奠一令日服晩蚕砂五钱，尽一二斗久之乃退）。二蚕矢也，淘净晒干。
原雄蚕蛾
气热性淫，主固精强阳。
斑猫  ***************************
（一名斑蝥）
辛寒有毒，外用蚀死肌，敷疥癣恶疮，内用破石淋，拔瘰疬疔肿（杨登甫云：瘰疬之毒，莫不有根，大抵治以斑蝥、地胆为主，制度如法，能使其根从小便出，如粉片血块烂肉，此其验也，以木通、滑石、灯心辈导之。○斑蝥捕得，屁射出臭不可闻，故专走下窍，直至精溺之处，能下败物，痛不可当，用须斟酌），下猘犬毒（九死一生之候，急用斑蝥七枚，去头翅足，糯米炒黄为末，酒煎空心下，取下小狗三四十枚，如数少再服。又方糯米一勺，斑蝥廿一枚，分三次炒至清烟为度，去蝥取米为粉，冷水入清油少许，空心下，取利，下毒物，如不利再进，愈后忌闻钟鼓声，复发则不可治，服之肚痛急者，用靛汁或黄连水解其毒），溃肉（肌肉近之则烂），堕胎（斑蝥、蚖青、葛上亭长、地胆四虫形色不同，功略相近，食芫花为蚖青，青绿色尤毒；春生食葛花为亭长，黑身赤头；夏生食豆花为斑蝥，斑色；秋生冬入地为地胆，黑头赤尾。陶隐居云：乃一物而四时变化者，皆极毒须慎用）。豆叶上虫黄黑斑文，去头足，糯米炒熟，生用则吐泻人，亦有用米，取气不取质者。畏丹参、巴豆，恶豆花、甘草。
蝎  ***************************
甘辛有毒，色青属木，故治诸风眩掉（皆属肝木），惊痫搐掣，口眼呙斜（白附、僵蚕、全蝎等分为末，名牵正散，酒服二钱，甚效），疟疾风疮，耳聋带疝，厥阴风木之病（东垣曰：凡疝气带下皆属于风，蝎乃治风要药，俱宜加而用之），似中风及小儿慢脾风病属于虚者，法咸禁之。全用谓之全蝎，去足焙，尾名蝎梢，其力尤紧（人被蝥者，涂蜗牛即解），紧小者良。
水蛭  ***************************
（即马蟥）
咸苦平，有毒，治恶血积聚，染须极效（能引药力倒上至根，用水蛭为细末，以龟尿调捻须梢，自倒入根也），赤白丹肿，肿毒初生（竹筒合咂有功。○误吞生者入腹，生子咂血，肠痛瘦黄，以田泥调水，饮数杯必下也，或以牛羊热血同猪脂饮之亦下）。炒枯黄，畏石灰、盐。
粪蛆  ***************************
（一名五谷虫）
寒。治热病谵妄，毒痢作吐，小儿疳积，疳疮。漂净晒干，或炒，或煅为末。
蟾蜍  ***************************
（一名癞蛤蟆）
蟾土精而应月魄，辛凉微毒，入阳明胃，退虚热行湿气，杀虫䘌，治疮疽发背（未成者用活蟾蜍系疮上，半日蟾必昏愦，置水中救其命，再易一个，三易则毒散矣，势重者剖蟾蜍合疮上，不久必臭不可闻，如此二三易，其肿自愈），小儿劳瘦，疳疾。
蟾酥
辛温有毒，治发背疔肿，小儿疳疾，脑疳（即蟾蜍眉间白汁，能烂人肌肉，惟疔毒或服二三厘取其以毒攻毒，外科多用之，蟾蜍肪涂玉，刻之如蜡）。
田鸡  ***************************
（一名蛙）
甘寒，解劳热热毒，利水消肿，馔食调疳瘦，补虚损，尤宜产妇，捣汁服，治蛤蟆瘟病（《证治要诀》云：凡浑身水肿，或单腹胀者，以青蛙一二枚，去皮，炙食之则自消也。嘉谟云：天行面赤项肿，名蛤蟆瘟，以金丝蛙捣汁水调，空腹顿饮，极效，曾活数人）。
蜈蚣  ***************************
辛温有毒，入厥阴肝经，善走能散，治脐风撮口（炙末，猪乳调服），惊痫瘰疬，蛇癥（能制蛇），疮甲（趾甲内恶肉突出，俗名鸡眼睛，蜈蚣焙，研敷，以南星末醋调，敷四围），杀虫堕胎。取赤足黑头者，火炙，去头足尾甲，将薄荷叶火煨用，畏蜘蛛（被咬者捕蜘蛛置咬处自吸其毒，蜘蛛死，放水中吐而活之）、蜒蚰（不敢过所行之路，触着即死）、鸡屎、桑皮、盐（中其毒者，以桑汁盐蒜涂之）。
白颈蚯蚓  ***************************
蚓土德而星应轸水，味咸寒，故能清热，性下行，故能利水，治温病，大热狂言，大腹黄疸，肾风脚气（苏颂曰：脚气，必须用之为使）。治大热，井水调下，入药或晒干为末，或盐化为水，或微炙，或烧灰（中其毒者，盐水解之）。
蚯蚓泥（即蚯蚓屎）
甘寒，泻热解毒，治赤白久痢，敷小儿阴囊热肿，肿腮丹毒。
鲤鱼  ***************************
甘平，下水气，利小便，治欬逆上气，脚气，黄疸，妊娠水肿（古方有鲤鱼汤、鲤鱼粥。河间曰：鲤之治水，鸭之利水，所谓因其气相感也）。骨烧灰疗鱼骨哽。胆苦寒，益志明目（点服俱佳）。
鱮鱼  ***************************
（一名鲢鱼）
甘温，温中益气，多食令人热中发渴，又发疮疥。
鲩鱼  ***************************
（俗名草鱼）
甘温，暖胃和中（李廷飞云：能发诸疮）。
青鱼胆  ***************************
苦寒，泻热，治目疾。点眼消赤肿障翳，含咽吐喉痹痰涎，涂火热疮，疗鱼骨哽。腊月收，阴干。肉甘平，益气力，治脚气脚弱，烦闷（同韭白煮）。
勒鱼  ***************************
甘平，开胃暖中，作鲞尤良（腹有硬刺勒人，故名）。
鲻鱼  ***************************
甘平，开胃，利五脏，肥健人，与百药无忌。
石首鱼  ***************************
甘平，开胃益气（合莼菜作羮良）。
白鲞
主中恶，消宿食，炙食能消瓜成水，治暴下痢，及卒腹胀不消（《菽园杂记》云：痢疾最忌油腻生冷，唯白鲞宜食，此说与本草主下痢相合，盖鲞饮咸水，而性不热且无脂不腻，故无热中之患，而消食理肠胃也。时珍曰：鲞能养人，人恒想之，故字从养。罗愿云：诸鱼薧干皆为鲞，其美不及石首，故独得专称白鲞。若露风则变红色，失味也）。
鱼鳔
暖精种子。
首中有石故名，又名江鱼、黄花鱼（甜瓜生者，用石首鲞骨插蒂上一夜便熟。勒鲞骨亦然）。
鲥鱼  ***************************
甘平，补虚劳（宁源云：蒸下油，以瓶埋地中，取涂汤火伤甚效。初夏时有，余月则无，故名禽虫。述云：鲥鱼罥网而不动，护其鳞也，不宜烹煮，唯以笋苋芹荻之属，连鳞蒸食乃佳，其鳞与他鱼不同，石灰水浸过，晒干，层层起之，以作女人花钿甚良。○今应天府以充御贡）。
鲳鱼  ***************************
甘平，益气力，令人肥健。
鲫鱼  ***************************
甘温，诸鱼属火，独鲫属土，土能制水，故有和胃、实肠、行水之功（作鲙食，治脚气及上气）。忌麦冬、芥菜、沙糖、猪肝。
鲂鱼  ***************************
（一名鳊鱼）
甘温，调胃气，利五脏，和芥食之能助肺气，去胃风，消谷，作鲙食之，助脾气，令人能食，作羮臛食宜人。疳痢人勿食。
鲙残鱼  ***************************
（一名银鱼）
甘平，作羮食，宽中健胃。
金鱼  ***************************
甘咸平，治久痢。
鳢鱼  ***************************
甘寒，祛风下水，疗五痔，治湿痹，利大小肠，治妊娠有水气。
胆
凡胆皆苦，独鳢鱼带甘。喉痹将死者，点入即瘥，病深者水调灌之。俗名乌鱼，即七星鱼（首有七星，夜朝北斗，道家谓之水厌，雁为天厌，犬为地厌。《卫生歌》云：雁行有序犬有义，黑鱼拱北知臣礼。人无礼义反食之，天地鬼神皆不喜。《心镜》云：鳢鱼一斤以上，和冬瓜、葱白作羮，治十种水气）。
鳗鲡  ***************************
甘平，去风杀虫（虫由风生，故风字从虫），治骨蒸劳瘵，湿痹风瘙，阴户蚀痒，补虚损。
其骨烧烟，蚊化为水；熏竹木辟蛀虫；置衣箱辟诸蠹。
海鳗鲡功用相同。
鳝鱼  ***************************
甘，大温，补五脏，除风湿。
尾血
疗口眼呙斜（少和麝，左呙涂右，右呙涂左，正即洗去），滴耳治耳痛，滴鼻治鼻衄，点目治痘后生翳（时珍曰：鳝善穿穴，与蛇同性，故能走经络，疗风邪及诸窍之病。风中血脉，用血主之，从其类也）。
鳅鱼  ***************************
（俗名泥鳅）
甘平，暖中益气，醒酒，解消渴，同米粉煮羮食，调中收痔。
海螵蛸  ***************************
（一名乌贼骨）
咸走血，温和血，入肝肾血分，通血脉，祛寒湿，治血枯（《内经》血枯治之以乌鲗骨），止吐衄，肠风，崩漏，涩久虚泻痢，腹痛环脐，阴蚀肿痛（烧末酒服），疟证疳虫，目翳泪出，聤耳出脓（性能燥脓收水，为末，加麝少许掺入），厥阴、少阴（肝、肾）经病。
肉
酸平，益气，强志，益人，通月经。出东海，亦名墨鱼（腹中有墨，书字逾年乃灭，常吐黑水自罩其身，捕者即于水黑处取之）。
取骨，鱼卤浸，炙黄。恶附子、白芨、白蔹。能淡盐。
海蛇  ***************************
咸平，治妇人劳损，积血带下，小儿风疾，丹毒，汤火伤（《异苑》云：疗河鱼之疾）。
虾  ***************************
甘温，托痘疮，下乳汁，吐风痰（中风证，以虾半斤，入姜葱酱料水煮，先吃虾，次吃汁，以鹅翎探引，吐出痰涎，随证用药），壮阳道（有毒，动风热）。
海虾  ***************************
甘咸平，治飞尸蛔虫，口中甘䘌，龋齿，头疮，去疥癣、风痒、湿痒。疗山蚊子入人肉，初食，疮发则愈。
海马  ***************************
甘温，暖水脏，壮阳道，消瘕块，治疔疮肿毒，妇人产难，及血气痛（时珍曰：雌雄成对，其性温暖，有交感之义，故产难及阳虚、房中方术多用之，如蛤蚧郎君子之功也。虾亦壮阳，性应同之）。
海参  ***************************
甘温，补肾益精，壮阳疗痿（《闽小记》云：闽中海参色独白类，撑以竹签，大如掌，与胶州辽海所出异，味亦淡劣，海上人复有以牛革伪为之以愚人，不足尚也。潍县一医语予云：参益人，沙参、苦参性尚异，然皆兼补，海参得名亦以能温补也，人以肾为海，此种生北海咸水中，色又黑，以滋肾水，求其类也）。辽海产者良，有刺者名刺参，无刺者名光参。
龙骨  ***************************
甘涩平，入手足少阴（心、肾），手阳明（大肠），足厥阴经（肝），能收敛浮越之正气，涩肠益肾，安魂镇惊，辟邪解毒，治多梦纷纭，惊痫疟痢，吐衄崩带，遗精脱肛，大小肠利，固精止汗，定喘（气不归元则喘），敛疮，皆涩以止脱之义（《十剂》曰：涩可去脱，牡蛎、龙骨之属是也）。白地锦纹，舐之粘舌者良（人或以古圹灰伪之），酒浸一宿，水飞三度，或酒煮、酥炙、火煅，亦有生用者。忌鱼及铁，畏石膏、川椒，得人参、牛黄良（许洪云：牛黄恶龙骨，而龙骨得牛黄反良，有以制伏也）。
龙齿  ***************************
涩平，镇心安魂，治大人惊痫癫疾，小儿五惊十二痫（许叔微云：肝藏魂，能变化，魂飞不定者，治之以龙齿。《卫生宝鉴》曰：龙齿安魂，虎睛定魄。龙属木，主肝，肝藏魂；虎属金，主肺，肺藏魄也）。修治同龙骨。
鲮鲤  ***************************
（一名穿山甲）
咸寒，有毒，善窜（喜穿山），专能行散，通经络达病所（某处病即用某处之甲），入厥阴、阳明（肝、胃），治风湿冷痹，通经下乳，消肿溃痈，止痛排脓，和伤发痘。风疟、疮科须为要药（以其穴山入水，故能出入阴阳，贯穿经络，达于营分，以破结邪，故用为使），以其食蚁，又治蚁瘘（有妇人项下忽肿一块，渐延至颈，偶刺破，出水一碗，疮久不合。有道人曰：此蚁漏也，缘饭中偶食蚁得之。用穿山甲烧存性为末，敷之立愈。《多能鄙事》云：油笼渗漏，剥甲里肉黡投入，自至漏处补住。《永州记》云：不可于堤岸杀之，恐血入土则堤岸渗漏。观此二说，其性之走窜可知矣）。
性猛，用宜斟酌，痈疽已溃、痘疮挟虚大忌。
如鼍而小，似鲤有足，尾甲力更胜。或生，或烧，酥炙，醋炙，童便炙，油煎，土炒。
蛤蚧  ***************************
咸平，补肺润肾，益精助阳，治渴通淋，定喘止嗽。肺痿咯血，气虚血竭者宜之（能补肺，益水上源。时珍曰：补肺止渴，功同人参；益气扶羸，功同羊肉），咳嗽由风寒外邪者勿用。
出广南，首如蟾蜍，背绿色，斑点如锦纹。雄为蛤（鸣声亦然，因声而名），皮粗口大，身小尾粗；雌为蚧，皮细口尖，身大尾小，雌雄相呼，屡日乃交，两两相抱，捕者擘之，虽死不开，房术用之甚效。不论牝牡者，只可入杂药。口含少许，奔走不喘者真，药力在尾（见人捕之，辄自咬断其尾，尾不全者不效）。凡使，去头足（雷敩曰：其毒在眼，须去之），洗去鳞内不净及肉毛，酥炙，或蜜炙，或酒浸焙。
蛇蜕  ***************************
甘咸，性灵而能辟恶，故治鬼魅蛊毒，性窜而善去风，故治惊痫、风疟、重舌（《圣惠方》：烧末敷）、喉风。性毒而能杀虫，故治疥癣恶疮，疔肿痔漏，属皮而性善蜕，故治皮肤疮疡、产难、目翳。
用白色如银者，皂荚水洗净，或酒、或醋、或蜜浸，炙黄，或烧存性，或盐泥固煅。
蚺蛇胆  ***************************
蚺禀己土之气，胆属甲乙风木，气寒，有小毒，其味苦而带甘，凉血明目，疗疳杀虫，主厥阴、太阴病（肝木、脾土）。
肉极腴美，主治略同。
取胆粟许置水上，旋行极速者真（能护心止痛，受杖时噙之，杖多不死）。
白花蛇  ***************************
甘咸温，有毒，蛇善行数蜕，如风之善行数变，花蛇又食石楠（石楠辛苦，治风），故能内走脏腑，外彻皮肤，透骨搜风，截惊定搐，治风湿瘫痪，大风疥癞（《开宝本草》云：治中风，口眼呙斜，半身不遂）。
走窜有毒，唯真有风者宜之，若类中风属虚者大忌（《经疏》云：前证多缘阴虚血少内热而发，与得之风湿者殊科，白花蛇非所宜也，宜辨）。凡服蛇酒药，切忌见风。
出蕲州，龙头虎口，黑质白花，胁有二十方胜纹，腹有念珠斑，尾有佛指甲，虽死而眼光不枯，他产则否。头尾尤毒，各去三寸。亦有单用头尾者，酒浸三日，去尽皮骨（有大毒），大蛇一条只得净肉四两，得火良。
乌梢蛇  ***************************
功用同白花蛇，无毒而力浅。
性善不噬物，眼光至死不枯，以尾细能穿百钱者佳。重七钱至一两者上，十两至一镒者中，大者力减，去头与皮骨，酒煮或酥炙。
龟板  ***************************
咸寒至阴，属金与水，补心资智，益肾滋阴（性灵故资智通心，入肾以滋阴），治阴血不足，劳热骨蒸，腰脚酸痛，久泻久痢（能益大肠），久嗽痎疟（老疟也，或经数年，中结痞块，名曰疟母），癥瘕，崩漏，五痔，产难（为末酒服，或加芎、归、煅发），阴虚血弱之证（益阴清热，故治之。时珍曰：龟、鹿皆灵而寿。龟首常藏向腹，能通任脉，故取其甲以补心、补肾、补血，以养阴也。鹿首常返向尾，能通督脉，故取其角以补命、补精、补气，以养阳也）。
虽肾虚而无热者勿用。
大者力胜（自死败龟良，得阴气更全也），酥炙，或酒炙，醋炙，猪脂炙，煅灰用（若入丸散须研极细，否则恐着人肠胃变为瘕也），洗净，搥碎，水浸三日，用桑柴熬胶，补阴之力更胜（合鹿胶，一阴一阳，名龟鹿二仙膏）。恶沙参。
龟尿
走窍透骨，染须发，治哑聋（以镜照之，龟见其影则淫发而尿出，今人或以猪鬃松毛刺其鼻，溺亦出）。
鳖甲  ***************************
咸寒，属阴，色青入肝，治劳瘦骨蒸，往来寒热，温疟，疟母（疟必暑邪类，多阴虚之人，日久不愈，元气虚羸，邪陷中焦，则结为疟母。鳖甲能益阴除热而散结，故为治疟要药），腰痛胁坚，血瘕痔核（咸能软坚），经阻产难，肠痈疮肿，惊痫斑痘，厥阴血分之病（时珍曰：介虫阴类，故皆补阴。○龟色黑，主治皆肾经。鳖色青，主治皆肝经。同属补阴，实有分别）。
肝无热者忌。
色绿、九肋、重七两者为上，醋炙。若治劳，童便炙，亦可熬膏。
鳖肉
凉血补阴，亦治疟痢（煮作羮食，加生姜、砂糖，不用盐酱，名鳖糖汤）。冷而难消，脾虚者大忌。恶矾石，忌苋菜、鸡子。
蟹  ***************************
咸寒，有小毒，除热解结，散血通经，续筋骨（骨节脱离者，生捣，热酒调服数碗，渣涂半日，骨内谷谷有声即好。干蟹烧灰酒服亦好），涂漆疮（能败漆）。
性寒，伤中败胃，动风，大伤阴血，孕妇食之令儿横生（中其毒者，捣藕节，热酒调服）。
蟹爪
堕胎（产难及子死腹中者，服蟹爪汤即出）。
牡蛎  ***************************
咸以软坚，化痰，消瘰疬结核、老血瘕疝；涩以收脱，治遗精崩带，止嗽敛汗（或同麻黄根为粉扑身，或加入煎剂），固大小肠；微寒，以清热补水，治虚劳烦热，温疟赤痢，利湿止渴，为肝肾血分之药（好古曰：以柴胡引之，去胁下硬；茶引之，消颈核；大黄引，消股间肿；以地黄为使，益精收涩，止小便利；以贝母为使，消结积）。
虚而热者宜之，有寒者禁与。
海气化成，纯雄无雌，故名牡。盐水煮一伏时，煅粉，亦有生用者。贝母为使，恶吴萸、细辛、麻黄，得蛇床、远志、牛膝、甘草良。
蛤粉  ***************************
与牡蛎同功。
蛤蜊肉
咸冷，止渴解酒。
文蛤
背有花纹，兼能除烦渴，利小便（大抵海物咸寒，功用略同。江湖蛤蚌无咸水浸渍，但能清热利湿，不能软坚）。
蚌粉  ***************************
咸寒，解热燥湿，化痰消积，明目疗疳，治反胃，心胸痰饮（米饮调服），除湿肿水嗽（《类编方》：蚌粉新瓦炒红，入青黛少许，用淡齑水滴麻油数点，调服二钱），止痢并呕逆，涂痈肿（醋调），搽阴疮湿疮，痱痒。
肉
咸冷，除热止渴，去湿解酒，明目去赤，治下血，血崩，带下，痔瘘。
蚬粉、蚬肉  ***************************
与蚌同功。
真珠  ***************************
甘咸寒，感月而胎（语云：上巳有风，梨有蠹；中秋无月，蚌无胎），水精所蕴，水能制火，入心肝二经，镇心安魂（肝藏魂。轫庵曰：虽云泻热，亦藉其宝气也。大抵宝气多能镇心安魂，如金箔、琥珀、真珠之类。龙齿安魂，亦假其神气也），坠痰拔毒，收口生肌，治惊热痘疔，下死胎胞衣（珠末一两，苦酒服），点目去翳膜，绵裹塞耳治聋（陆佃曰：蛤蚌无阴阳牝牡，须雀化成，故能生珠，专一于阴精也）。
病不由火热者忌之。
取新洁未经钻缀者，乳浸三日，研粉极细如飞面（珠体最坚，不细伤人脏腑）。
石决明  ***************************
咸凉，除肺肝风热，内服疗青盲内障，外点散赤膜外障，亦治骨蒸劳热，通五淋（能清肺肝），愈疡疽。
多服令人寒中。
如小蚌而扁，惟一片，无对。七孔、九孔者良。盐水煮一伏时，或面裹煨熟，研粉极细，水飞。恶旋覆。
蛏  ***************************
甘咸平，补虚。主冷痢，煮食之；去胸中邪热烦闷，饭后食之。与丹石人相宜。治妇人产后虚损。
魁蛤  ***************************
（一名瓦楞子）
甘咸平，消老痰，破血癖（烧过，醋淬，醋丸服，治一切血气、冷气、癥癖）。
其壳似瓦屋之垄，故又名瓦屋子，火煅醋淬，研。
淡菜  ***************************
甘咸温，补五脏，益阳事，理腰脚气，治虚劳伤惫，精血衰少，及吐血久痢，肠鸣腰痛，妇人带下，产后瘦瘠，又能消瘿气。
产宁波府。
田螺  ***************************
味甘，大寒，利湿清热，止渴醒酒，利大小便（能引热下行，类编载熊彦诚病前后不通，腹胀如鼓，遇一异人曰：此易尔。即入水得一大螺，曰：事济矣。以盐和壳捣碎，帛系脐下一寸三分，即砉然暴下。归访异人，不见矣），治脚气（稗史载：董守约以脚气攻注成，教搥数螺，系两股，便觉冷气趋下至足而安），黄疸，噤口毒痢（用螺加少麝捣饼，烘热贴脐下，引热下行，自然思食），目热赤痛（入盐花取汁点之），搽痔疮，狐臭。
螺蛳  ***************************
（一名蜗蠃）
甘寒，明目，下水，止渴，醒酒，解热，利大小便，消黄疸、水肿，治反胃、痢疾、脱肛、痔漏。
壳
主治痰饮积及胃脘痛，反胃膈气，痰嗽鼻渊，脱肛痔疾，疮疖下疳，汤火伤（时珍曰：螺乃蛤蚌之属，大抵与蚌粉、蛤粉、蚶蚬之类同功，合而观之，自可神悟也）。
泥中及墙壁上年久者良，火煅（凡煅螺、蚌、蛎、蛤之灰壅田，则草死而禾茂。若用粪壅田，则禾草皆茂）。
海蛳  ***************************
咸寒，治瘰疬结核，胸中郁闷不舒。
比螺蛳身细而长，壳有旋纹六七屈，头上有厣，初春蜒起，矴海崖石壁。海人设网于下，一掠而取。治以盐、酒、椒、桂。
吐铁  ***************************
甘酸咸寒，补肝肾益精髓，明耳目。产宁波者，大而多脂（鄞县南田者为第一。闽中者肉磈礧无脂膏，不中食。○沈云将曰：吐铁，海中螺属也，有如指头大者，则有腊如凝膏白，其壳中吐出膏大于本身，光明洁白可爱。姑苏人享客佐下酒小盘，为海错上品）。一名麦螺，一名梅螺。
江珧柱  ***************************
甘咸微温，下气调中，利五脏，疗消渴，消腹中宿食，令人能食易饥。
产四明、奉化者佳（《异物名记》云：厥甲美如瑶玉，肉柱肤寸，名江珧柱。屠本畯曰：江珧壳色如淡菜，上锐下平，大者长尺许，肉白而纫，柱圆而脆。沙蛤之美在舌，江珧之美在柱。○《岭表录》作海月者误也。海月圆如镜，见后）。
西施舌  ***************************
甘咸平，益精，润脏腑，止烦渴。生温州海泥中，似车螯而扁，常吐肉寸余类舌，故名。（屠本畯曰：沙蛤上匙也，产吴航似蛤蜊而长大，有舌白色名西施舌。《闽部疏》曰：海错出东四郡者，以西施舌为第一，蛎房次之。西施舌本名车蛤，以美见谥，产长乐湾中）。
蜊壳片  ***************************
咸，大寒，煎汤洗鹤膝风有效，锻研为粉，涂湿烂疮如神（《岭表录异》云：海月，广人呼为膏药，两片合而成形。壳圆，中甚莹滑白，照如云母，壳内有水肉如蜯蛤，腹中有蟹子甚小，饥则蟹出食，蟹饱亦饱。近之以火则蟹走出，离肠腹立毙，或生剖之，则蟹子活在腹中，逡巡亦毙。屠本畯曰：海月形圆如月，亦谓之蛎镜，土人多磨砺其壳，使之通明，鳞次以盖天窗，岭南谓之海镜，又曰明瓦。按：此即海月壳也，一名琐蛣，郭璞所谓“琐蛣腹蟹”、谢灵运诗有“挂席拾海月”者是也。《本草》以此作江瑶柱，误矣）。

卷十八人部  ——————————————————————————————————————————————————————————————————————————————————————————

发  ***************************
（一名血余）
苦平，入足少阴、厥阴（肾、肝），补阴消瘀，治诸血病（能去心窍之血，故亦治惊痫），血痢，血淋，舌血（茅根汤服），鼻血（吹鼻），小儿惊热（合鸡子黄煎为汁服，鸡子能去风痰）。合诸药煎膏，凉血去瘀，长肉。胎发尤良，补衰涸（《经》曰：肾者精之处，其华在发。王冰注云：肾主髓。脑者，髓之海；发者，脑之华。脑髓减则发素。时珍曰：发者，血之余。埋之土中，千年不朽，以火煅之，凝成血质，煎之至枯，复有液出，误吞入腹化为癥虫，煅炼服食，使发不白，故《本经》有自还神化之称）。
皂荚水洗净，入罐固，煅存性。
牙齿  ***************************
咸热，有毒，治痘疮倒黡（《痘疹论》出不快而黑陷者，豮猪血调下一钱。服凉药而血涩倒陷者，麝香酒调服。○齿者，骨之余。得阳刚之性，痘家劫剂也）。
伏毒在心，昏冒不省，及气虚白痒，热痱紫泡之证，止宜补虚解毒，误用之，多成不治。
煅，退火毒，研细，水飞。
人中黄  ***************************
甘寒，入胃，清痰火，消食积，大解五脏实热，治阳毒热狂，痘疮血热，黑陷不起。
伤寒非阳明实热，痘疮非紫黑干枯，均禁。
用竹筒刮去青皮，纳甘草末于中（亦有用皂荚末者），紧塞其孔，冬月浸粪缸中，至春取出，洗悬风处阴干，取末。
金汁  ***************************
（一名粪清）
主治同人中黄。
用棕皮棉纸，上铺黄土，淋粪滤汁，入新瓮碗覆埋土中一年，清若泉水，全无秽气，胜于人中黄，年久弥佳。
人中白  ***************************
（又名溺白垽）
咸凉，降火散瘀，治肺瘀鼻衄，劳热消渴，痘疮倒陷，牙疳口疮。
阳虚无火，食不消，肠不实者忌之。
以蒙馆童子便桶及山中老僧溺器刮下者尤佳。新瓦火煅过。
童便  ***************************
（一名还元水，饮自己溺名回轮酒）
咸寒，能引肺火下行从膀胱出，乃其旧路。降火滋阴甚速，润肺清瘀（咸走血）。治肺痿失音，吐衄损伤（凡跌打损伤，血闷欲死者，以热尿灌之，下咽即醒。一切金疮受杖并宜用之，不伤脏腑，若用他药，恐无瘀者反致误人也），胞胎不下（皆散瘀之功），凡产后血晕，败血入肺，阴虚火嗽，火热如燎者，惟此可以治之（《劳极论》云：降火甚速，降血甚神，○按：此物虽臭秽败胃，犹胜寒凉诸药）。
禁忌同人中白。
取十二岁以前童子（少知识，无相火），不食荤腥，去头尾取中间一段清彻如水者，用当热饮，热则真气尚存，其行自速，冷则惟有咸寒之性（士材曰：炼成秋石，真元之气渐失，不及童便多矣），或入姜汁（行痰）、韭汁（散瘀），冬月用汤温之。
秋石  ***************************
咸平，滋肾水，润三焦，养丹田，安五脏，退骨蒸，软坚块。治虚劳咳嗽，白浊遗精，为滋阴降火之药。
煎炼失道，多服误服，反生燥渴之患（咸能走血，且经煅炼，中寓暖气，使虚阳妄动则真水愈亏）。
秋月取童便，每缸用石膏七钱，桑条搅，澄，倾去清液，如此三次，乃入秋露水搅，澄（故名秋石），如此数次，滓秽净，咸味减，以重纸铺灰上晒干，刮去在下重浊，取轻清者为秋石。世医不取秋时杂收人溺，以皂荚水澄晒为阴炼，火煅为阳炼，尽失于道，安能应病？况经火炼，性却变温耶？（肿胀忌盐，只以秋石拌饮食佳。○秋石再研入罐，铁盏盖定，盐泥固济升打，升起盏上名秋冰，味淡而香，乃秋石之精英也）
乳汁  ***************************
甘咸（时珍曰：人乳无定性。其人和平，饮食中淡，其乳必平；其人躁暴，饮酒食辛，或有火痛，其乳必热；又有孕之乳为忌乳，最有毒，小儿食之吐泻，成疳鬾之病，内亦损胎，须禁之），润五脏，补血液，止消渴，泽皮肤，清烦热，理噎膈，悦颜利肠（老人血枯便秘尤宜），眼科用点赤涩多泪（热者，黄连浸点。○本血所化，目得血而能视）。
虚寒滑泄，胃弱者禁服。乳与食同进，即成积滞发泻（时珍曰：乳乃血化，生于脾胃，摄于冲任，未受孕则下为月水，既受孕则留而养胎，已产则变赤为白，上为乳汁，此造化玄微之妙，却病延年之药也。洛按：乳性纯阴，能滑肠、腻膈、湿脾，惟阳实阴虚而无滞者宜之，若阳虚或有滞者非所宜也。丹溪曰：人乳有五味之毒，七情之火，不若服牛乳为稳）。
取首生男儿无病妇人之乳，白而稠者佳，若黄赤清色、气腥秽者不用，或暴晒，用茯苓粉收，或水顿取粉尤良（无滑肠、湿脾、腻膈之患）。顿乳取粉法，小锅烧水滚，用银瓢如碗大（锡瓢亦可），倾乳少许入瓢，浮滚水上顿，再浮冷水上立干，刮取粉，再顿再刮，如摊粉皮法（须旋用，久则油膻，须用一妇人之乳为佳，乳杂则其气杂。○乳粉、参末等分，蜜丸，名参乳丸，大补气血）。
月水  ***************************
咸热而毒（《寓意草》中言服红铅伤脑，其热而毒可知。士材曰：服红铅而热者，饮童便、人乳即解）。解毒箭，并女劳复。
月经衣
治金疮血涌出（炙热熨之），又治虎狼伤，及箭簇入腹（俱烧灰酒服方寸匕，日三）。《素问》谓之月经，又谓之天癸，邪术家谓之红铅（时珍曰：女子，阴类也，以血为主，其血上应太阴，下应海潮，月有盈亏，潮有朝夕，月事一月一行，与之相符，故谓之月水、月信、月经。经者，常也，有常轨也，天癸者，天一生水也，邪术家谓之红铅，谬名也。女人之经，或先或后，或通或塞者，其病也。复有变常而古人并未言及者，不可不知也。有行期只吐血、衄血或眼耳出血者，是谓逆行；有三月一行者，是谓居经，俗名按季；有一年一行者，是谓避年；有一生不行而受胎者，是谓暗经；有受胎之后月月行经而产子者，是谓盛胎，俗名垢胎；有受胎数月，血忽大下而胎不陨者，是谓漏胎。此虽以气血有余不足言，而亦异于常矣。女子二七天癸至，七七天癸绝，其常也。有女年十二、十三而产子，如《楮记室》所载平江苏达卿女十二受孕者；有妇年五十、六十而产子，如《辽史》所载亟普妻六十余生二男一女者，此又异常之尤者也。学医者之于此类，恐亦宜留心焉。○女人入月，恶液腥秽，故君子远之，谓其不洁，能损阳生病也。煎膏治药，出痘持戒，修炼性命者，皆避忌之，以此也。《博物志》云：扶南国有奇术，能令刀斫不入，惟以月水涂刀便死。此是秽液坏人神气，故合药忌触之，此说甚为有据。今有方士邪术鼓弄愚人，以法取童女初行经水服食，谓之先天红铅，巧立名色，多方配合，谓《参同契》之金华、《悟真篇》之首经，皆此物也。愚人信之，吞咽秽滓以为秘方，往往发出丹疹，殊可叹恶。按：《金丹诗》云：一等旁门性好淫，强阳复去采他阴。口含天癸称为药，以恁洳沮枉用心。呜呼！愚人观此可以自悟矣。又邪术家以童女矫揉取乳，及造反经为乳诸说，巧立名谓，以弄贪愚，此皆妖人所为，王法所诛，君子斥之可也。○士材滥夸红铅却病延年，乃不经之说也）。
口津唾  ***************************
甘咸平，辟邪魔（鬼最畏唾。○《东阳方》云：凡人魇死不得叫呼，但痛咬脚跟及拇指甲际，多唾其面，徐徐唤之，自醒也），消肿毒，明眼目（时珍曰：津乃精气所化，人能每旦漱口擦齿，以津洗目，及常时以舌舐拇指甲揩目，久久令人光明不昏。又能退翳，凡人有云翳，但每日令人以舌舐数次，久则真气熏及，自然毒散，面翳退矣），悦肌肤（五更未语之唾涂肿辄消，拭目去障，咽入丹田则固精而制火。修养家咽津，谓之清水灌灵根。人能终日不唾，收视返听，则精气常凝，容颜不槁。若久唾则损精神，成肺病，皮肤枯涸。故曰远唾不如近唾，近唾不如无唾也。○咽津不得法，最易成痰，亦宜知也）。
人气  ***************************
主治下元虚冷，日令童男女，以时隔衣进气脐中，甚良。凡人身体骨节痹痛，令人更互呵熨，久久经络通透。又鼻衄金疮，嘘之能令血断（时珍曰：医家所谓元气相火，仙家所谓元阳真火，一也。天非此火不能生物，人非此火不能有生。故老人、虚人与二七以前少阴同寝，藉其熏蒸，最为有益。杜甫诗云“暖老须燕玉”，正此意也。但不可行淫以丧宝促生尔。近时术家令童女以气进入鼻窍、脐中、精门，以通三田，谓之接补，此亦小法，不得其道者反以致疾。按：《汉书》云：太医史循宿禁中，寒疝病发，求火不得，众人以口更嘘其背，至旦遂愈。《异苑》云：孙家奚奴，治虎伤蛇噬垂死者，以气禁之，皆安。又《抱朴子》云：从子至巳，为生气之时；从午至亥，为死气之时。常以生气时鼻中引气，入多出少，闭而数之，从九九八八七七六六五五而止，乃微吐之，勿令耳闻，习之既熟，增至千数，是为胎息。○凡骤脱之证，急令童男女以口接气甚妙。老人阳气骤脱，身冷息微，内服回阳药，复令壮盛妇人数人卧于床，将病人卧在数妇人身上作褥，颇有得生者）。
初生脐带  ***************************
主治止疟，解胎毒（烧末饮服），敷脐疮。
一名命蒂（以其当心肾之中，前直神阙，后直命门，故名）。
人胞  ***************************
（一名紫河车，一名混沌皮）
甘咸温，本人之血气所生，故能大补气血，治一切虚劳损极（虚损，一损肺，皮槁毛落；二损心，血脉衰少；三损脾，肌肉消肌；四损肝，筋缓不收；五损肾，骨痿不起。六极曰气极、血极、筋极、肌极、骨极、精极），恍惚失志，癫痫病，由膀胱虚者尤宜用（取其以胞补胞之义）。
以初胎无病妇人而色紫者良，有胎毒者害人（以银器插入，焙煮，不黑则无毒），长流水洗极净，酒蒸焙干，研末，或煮烂捣碎入药（如新瓦炙者，反损其精汁。○崔行功云：胞衣宜藏天德月德吉方，深埋紧筑。若为猪狗食，令儿癫狂；虫蚁食，令儿疮癣；鸟雀食，令儿恶死；弃火中，令儿疮烂；近社庙、井灶、街巷皆有所忌，此亦“铜山西崩，洛钟东应”自然之理。以之炮炙入药，食其同类，不顾损人长厚者，弗忍闻也）。
人骨  ***************************
主治骨病，接骨臁疮，并取焚弃者（时珍曰：古人以掩暴骨为仁德，每获阴报。而方伎之流，心乎利欲，乃收人骨为药饵，仁术固如此乎？且犬不食犬骨，而人食人骨，可乎？父之白骨，惟亲生子刺血沥之即渗入。又《酉阳杂俎》云：荆州一人损胫，张七政饮以药酒，破肉去骨一片，涂膏而愈，二年复痛，张曰“所取骨寒也”，寻之尚在床下，以汤洗绵裹收之，其痛遂止。气之相应如此，孰谓枯骨无知乎？仁者当悟矣。○今人甚有合胎骨丸而卖者，尤非焚弃之骨所比，况有胎毒在，内服之必至伤生。洛目击其受害者，不可枚举矣。）
附：辟火葬论
火葬之俗，盛行于江浙，自宋时已有之。《宋史》：绍兴二十七年，监登闻鼓院范同言：今民俗有所谓火化者，生则奉养之具惟恐不至，死则燔爇而捐弃之，国朝著令贫无葬地者许以官地安葬，韩琦镇并州，以官钱市田数顷给民安葬，至今以为美谈。然则承流宣化，使民不畔于礼法，正守臣之职也，事关风化，理宜禁正。仍饬守臣措置荒闲之地，使贫民得以收葬徙之。景定二年，黄震为吴县尉，《乞免再起化人亭状》曰：“照对本司久例，有行香寺曰通济，久为焚人空亭以罔利，愚民悉为所诱，新死即举而付之烈焰，余骸不化又投之深渊。哀哉！斯人何辜而遭此身后之大戮耶！震久切痛心，以人微位下，欲言未发。乃五月六日夜，风雷骤至，独尽撤其焚人之亭而去之。意者秽气彰闻，冤魂共诉，皇天震怒，为绝此根。越明日，据寺僧发觉，陈状，为之备甲。使府盖亦幸此亭之坏尔，案吏何人，敢受寺僧之嘱，行下本司，勒令监造？震窃谓，此亭为焚人之亲设也，人之焚其亲，不孝之大者也，此亭其可再也哉？谨案古者有小殓、大殓以至殡葬，皆擗踊为迁其亲之尸而动之也，况可得而火之耶？举其尸而畀之火，惨虐之极，无复人道，虽蚩尤作五虐之法，商纣为炮烙之刑，皆施之生前，未至戮之死后也。展禽谓夏父弗忌必有殃，既葬，焚烟彻于上，或者天实灾之，然谓之殃，则凶可知也。楚子期欲焚麋之师，子西戒不可，虽敌人之尸，犹有所不忍也。卫候掘褚师定子之墓，焚之平庄之上，殆自古所无之事。田单守即墨之孤邑，积五年，思出万死一生之计以激其民，故袭用其毒，误燕人，掘齐墓，烧死人，齐人望之涕泣，怒十倍，而齐破燕矣。然则焚其先人之尸，为子孙者所痛愤，而不自爱其身，故田单出此诡计以误敌也。尉佗在粤，闻汉掘烧其先人冢，陆贾明其不然，与之要约，亦曰“反则掘烧王先人冢”尔，举至不可闻之事以相恐，非忍为之也。尹齐为淮扬都尉，所诛甚多，及死，仇家欲烧其尸，尸亡去归葬，说者谓其尸飞去。夫欲烧其尸，仇之深也。欲烧之而尸亡，是死而有灵，犹知烧之可畏也。汉广川王去淫虐无道，其姬昭信共杀幸姬王昭乎、王地余及从婢三人，后昭信病，梦昭乎等，乃掘其尸，皆烧为灰，去与昭信旋亦诛死。王莽作焚如之刑烧陈良等，旋亦诛灭。东海王越乱晋，石勒剖其棺焚其尸，曰“乱天下者此人，吾为天下报之”。夫越之恶固宜至此，亦石勒之酷而忍为此也。王敦叛逆，有司出其尸于瘗，焚其衣冠，斩之，所焚犹衣冠尔。唯苏峻以反诛，焚其骨。杨玄感反隋，亦掘其父素冢，焚其骸骨。极虐之门既开，因以施之极恶之人，然非治世法也。隋为仁寿宫，役夫死道上，杨素焚之，上闻之不悦，夫淫刑如隋文且不忍焚人，则痛莫甚于焚人矣。蒋元晖溃乱宫闱，朱全忠杀而焚之，一死不足以尽其罪也，然杀之者当刑，焚之者非法，非法之虐，且不可施之诛死之罪人，况可施之父母骨肉乎？世之施此于父母骨肉者，又拾其遗烬而弃之水，则宋诛太子劭逆党王鹦鹉、严道育，既焚而扬灰于河之故智也，惨益甚矣。而或者以焚人为佛法，然闻佛之说，戒火自焚也，今之焚者戒火耶？人火耶？自焚耶？其子孙耶？佛者外国之法，今吾所处，中国耶？外国耶？有识者为之痛惋久矣。今通济寺僧，焚人之亲以罔利，伤风败俗，莫此为甚，天幸废之，何可兴之？望台慈矜生民之无知，念死者之何罪，备榜通济寺，风雷已坏之焚人亭不许再行起置。其于哀死慎终，实非小补。然自宋以来，此风日盛，国家虽有漏泽园之设，而地窄人多，不能遍葬，相率焚烧，名曰火葬，习以成俗。谓宜每里给空地若干为义冢，以待贫民之葬。除其租税，而更为之严禁。焚其亲者以大不孝罪之。庶礼教可兴，民俗可厚也。”

跋  ——————————————————————————————————————————————————————————————————————————————————————————

跋  ***************************
本集所录凡六百九十种，视《备要》加三之一，于世所常用之品，庶几备矣，惟是药性每随时地而少异。故陶隐居尝云：诸药所生皆的有境界，今之杂药多出近道，气力性理岂得相似？李东垣亦云：失其地则性味或异，失其时则气味不全。是知古人已兢兢虑之，况至今日，而产药之地尤多迁变，加以人情不古，作伪多方，自非别白精详，何以扩前闻而诏来哲？汪氏《备要》之作，汇集群言，厥功甚伟，而辨讹考异非其所长，亦此书之缺陷也。洛识学浅陋，兹所重订，凡素所涉历而知之真者，已谨为订正，余则姑仍其旧，惟冀海内格致精深之士，各出新知，匡余不逮，斯实洛之幸，亦不独洛之幸矣。
乾隆丁丑中冬月长至前三日吴仪洛又书