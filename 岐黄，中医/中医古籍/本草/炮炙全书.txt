
叙  ***************************
先正曰：一草一木亦皆有理，不可不察，夫以物理之学亦大乎哉！其粗者正名称辨真假，而多识鸟、兽、草、木，是知其质也。其精者通晓其功能，分别其良毒，洞察资用之方，其效验可以安危起死而疗民瘼，乃人生日用之急务，而化育之所不及者亦赖之以赞助。然则，晏子良医与良相埒之语亶有以哉，盖谓其与燮理同功而已。其学焉者，当以本草为要，而后该览于群书，然本草亦不易读，何也？群品之殊质，众物之异性，非卤莽灭裂之学所能精详也。吾夙好此学，其志甚恳，然本邦精斯学者几希，且吾僻在遐陬，恨难逢其识者，都人稻若水业经之馀暇，好穷物理，善读本草，且旁搜广访，多识于草、木、虫、鱼者亦孔精详。吾顷客于中州与之讨论、谘询，而辨是非、决嫌疑，品物得其实者不可选记，可谓得其人，也观其所著炮炙全书订正于世医之讹谬，旌别于药铺之赝，罔而穷究古人修制之法，兼辨真假审採用，又编录採药，独断食物传信等，书俱可为时师法绳焉，庶乎有裨于生养矣，岂与世之夸诩无用之辨，藻饰浮靡之言可同日而谈耶！予叹赏之馀，聊述其所识，以弁其首，念诸观者云。
元禄己巳端午日筑前州后学贝原笃信书

凡例  ***************************
凡药品见于古今本草者，殆二千种矣，善用药者当多多益善，今此不能殚述，第选择医方当用之药，究极古法制治之宜兼辨真假又审採取，此即疗者之必不可缺者，分以其属从焉，余非必用之药及世之所罕识，与力之难能致者，存而不论。
夫物之难识者，为其名之难明也。名之难明者，五方之名既不同，而古今之言亦自别矣。至其名齐实异者则愈益淆乱，似之而非者复易相紊，苟非详著形状细谭名谓，则其有不因名迷实者鲜矣，遍观近时所行于世释草木昆虫之书，妄造其名驾以孟浪之说，皆非耳目见闻之实论，如白羊鲜则曰羊草，刘寄奴则曰唐帝草，尤不足以考信也，凡如此之类，一皆削去不载，惟物之传讹者，市肆饰伪者，备书以质于世之周知者。
畏忌制使，物性自然。非可以意求者，俱考诸家本草，并所闻採入，俾得遵守。
次序不悉从本草，今就所见稍加移正，尚未确认者，一仍其旧不革。
本草一书，民命所繫，凡学之者务在识真，不比他书，惟求其说而可也，时获古今名物之书阅之，率多疏妄，其传讹袭非久矣。夫药品称谓一违，则力用全乖，若有误服遗害非浅，余窃叹焉！乃于治经馀暇，又有志于鸟兽草木之学，不问飞潜动植，皆欲究其性情，于是翩然自往，攀缘上下，于深山穷谷荒陂野草之间，撷林卉拾涧实，洪纤细大无物不察，至其生于远地遐方，而余之足迹所未及者，则必得访之，四方达观博物之客以殚究其灵草神木所在矣，竟不自揣博採众书及献民之说，断以己意颇能撰次，题曰採药独断状其形质，疏其花实，珍宝奇物，皆有所纪，而旁及方俗所呼，庶几名实不爽，可为来者之镜俟，其就绪又当嗣刻以问世。
元禄己巳二月初一日稻某识

炮炙全书参考书目  ***************************
太平御览　药性纂要　神农本经（会通）　本草备要　药性奇方　本草纲目类纂必读　本草汇笺　桐君药录　证类本草　张元素珍珠囊　本草纲目　本草衍义补遗　本草经疏　本草蒙筌增辑　炮炙大全　新增本草原始　药性要略　本草纲目纂要　本草约言　食物本草纲目　本草洞诠　补注药性大全　日用本草　仁寿堂药镜　食物本草　药性赋大全　本草汇　救荒本草　本草选　仙制本草　药性解　和剂局方　广笔记　局方发挥　素问启玄子注　格致馀论素问马玄台注　卫生方　灵枢马玄台注　医宗粹言　张介宾类经注　轩岐救正录　伤寒论成无己注　奇效医述　证治准绳　薛立斋医案　古今医统　医学入门　医学纲目　三玄延寿书　济阴纲目　东医宝鉴　医宗必读　计补易简备验方　伤寒六书纂要　伤寒补注辨疑　圣济总录纂要　外台秘要方　周礼注疏　诗经大全　礼记注疏　诗经说约　诗经注疏　诗经备考　尔雅注疏　诗经世本古义　史记评林　毛诗草木鸟兽虫鱼疏　前汉书评林　六家名物疏文选六臣注　毛诗陆疏广要　文选纂注　通志略　西京杂记　杨子方言　淮南子　新增格古要论　山海经　太平广记　水经注　农政全书　吕氏春秋　汇苑详注　抱朴子　典籍便览三才图会　事文类聚　月令广义　圆机活法　潜确类书　群书纂要　齐民要术　字汇　酉阳杂俎　续字汇　酉阳杂俎续集　尔雅翼　焦氏类林　小尔雅　焦氏笔乘　逸雅　焦氏笔乘续集　广雅　洪容斋五笔　埤雅　李肇国史补　博物志　辍耕录　续博物志　齐东野语　梦溪笔谈　琅邪代醉　五杂俎　闽中记　段公路北石录　居家必用　程羽文花小名　桂海志　屠本畯野菜笺　临海水土记　王鸿渐野菜谱　真腊风土记　高濂野蔌品　临海异物志　戴凯之竹谱　洛阳花木志　刘美之续竹谱　魏王花木志　僧赞宁笋谱　园林草木疏　柳贯打枣谱　南方草木状　郭橐驼种树书　楚辞芳草谱　俞宗本种树书　益部方物略记　郭义恭广志　宛委馀篇　沉怀远南越志墨客挥犀　物类相感志　金漳兰谱　欧阳公洛阳牡丹记　王氏兰谱　周氏洛阳牡丹记　刘蒙菊谱　牡丹八书　史正志菊谱　杨州芍药谱　菊谱百咏图　韩彦直橘录　陈翥桐谱　俞宗本种药疏　范成大梅谱　王仲遵花史　陈思海棠谱　高濂珍异药　荔枝谱　学圃杂疏　龙眼谱　岭表录异　香谱　溪蛮丛笑　名香谱　药圃同春　禽经　海味索隐　兽经　山家清供　古玩品　遁园居士鱼品　珍珠船盛弘之荆州记　陆羽茶经　顾微广州记　顾元庆茶谱　刘欣期交州记　冯时可茶录　永嘉郡记　许次忬茶疏　大业杂记　罗顺茶解　四时宜忌　陆树声茶寮记　归田录　徐献忠水品　清异录　田艺蘅煮泉小品　资暇录　泉南杂志　异鱼图赞居山杂志　黄衷海语　八种画谱　姚宽丛语　蠡海集　古今录验　楚辞集注　丹铅总录　楚辞辨证　何首乌录　柳子厚集　彰明附子记　吴草芦集　中华古今注　闽书　退斋雅闻录　大明一统志　金华府志　兴化府志　大原府志　泉州府志　平阳府志　宁波府志　通州府志　汝南府志　吉安府志　严州府志　衮州府志　真定府志　淮南府志　南昌府志　镇江府志　松江府志　漳州府志　邵武府志　福州府志　汀州府志　常熟县志　河间府志　馀姚县志　衢州府志　宜兴县志　莱州府志　江阴县志　广西通志　嘉兴县志　广东通志　惠安县志　浙江通志　南阳郡志　衡岳志　赤城新志　补陀山志　罗山县志　仙都志　海盐县志　福清志续略　八闽通志　秦州记　艺文类聚　北堂书钞　天中记　白孔六帖　事言要玄　相牛经　留青日扎　草木子　周南林类书纂要　郑夹际尔雅注　古学汇纂　通雅　说文解字　正字通　少补韵会　群芳谱　茅亭客话　涌幢小品　避暑录话　癸辛杂识续集　琅环记　癸辛杂识别集　鹤林玉露　挥尘录　曾订广舆记　老学庵笔记　华夷花木鸟兽珍玩考　致富全书　物理小识　增定致富奇书　瀛涯胜览　便民图纂　瀛涯胜览集　庶物异名疏　星傞胜览目终


卷第一  ——————————————————————————————————————————————————————————————————————————————————————————

草之属  ***************************
〔人参〕
甘、微苦，温。要肥大块如鸡腿并似人形，黄色者，去芦头，用茯苓、马兰为使，恶卤咸、皂荚、黑豆，反藜芦，畏五灵脂，动紫石英。
人参连皮者黄润色，如防风去皮者坚白如粉，其似人形者谓之孩儿参，尤多赝伪，频见风日则易蛀，惟纳瓦罐杂细辛密封可留经年，市之货者贋品立名曰土佐向单股人参也，世医土佐道寿药物，必要上好人参，非单股不使，故坊间以好人参名土佐向趋向道寿之义也，曰扎虽大皆用数片合而成之，其功力反不及小者也，曰碎皆人参碎条及拣出于芦参、参鬚之中者也，曰参鬚，其根头细毛也，曰浮以人参完浸煎取汁，晒乾复售者也，又名之服本草所谓汤参也，浮者轻匏之谓，服者取汁，而服之义也又有实铅假重者，俱不任用，曰小人参，始生萨摩州，今处处有之，三丫五叶，四五月有花，细小，紫白色，结子，生青熟红，根横生，状如竹节，味甚苦，其须嚼之甘苦，气味微与人参相近，又名之三枝五叶草，其苗叶花实，虽与图经三丫五叶之说相合，然根形迥然不同，凡物有似之而非者，此物决非真人参也，人多有以甘草汤浸煮代人参用者，尤为不可也，天和二年，朝鲜国来聘时，有人以此草问之，彼国医者曰，此百济人参也，按东医宝鉴云人参中心生一茎，与桔梗相似，又不言别有此种，朝鲜来人言，多谬妄不可凭信也曰唐人参自清来货者，味甘微苦，惟要透明似肉，近芦有横纹者则假参自不得紊之，凡用宜择重实者，此皆藏于市肆者也，又人间有萨摩人参者二种，一种叶似蛇床胡萝卜辈，根形如人参，一种其叶颇似秋罗叶而狭长，开细红花，结小蒴儿，又别有名人参者，相传加藤清正征朝鲜，得其种以归，气味似胡萝卜，苗叶嫩时可作蔬食，又加贺州白，山产一种草，土人谓之人参，其根大如指许，气味如当归，俱虽非人参，盖亦草中之佳品也，此外滥名者多有之，近人又种防葵以为人参也，採其根蒸造，足以混真也，或又有以白芷根造作者亦能易紊之，凡此类，若令误服，遗害非浅，故详辨种类以正其讹，人参本不言忌铁器，李子郁始著之，盖亦因金剋木之义而为之说尔，不必在忌列。
〔参芦〕
苦温
〔黄耆〕
甘、微温，选单股不岐色润柔软，肉心黄甘，甜近蜜者，去头刮皮，以蜜水涂炙，亦有以酒或盐酒炒之，茯苓为使，恶龟甲、白藓皮。
近时有富士黄耆，即生富士山者，甲斐越中诸州皆有之，亦佳，但须选肥润味甘者，折之坚脆及多岐俱不堪用。
〔甘草〕
甘，平，生寒，炙温，选壮大紧纹者，刮去皮，补中宜炙用，泻火宜生用，梢节头三者皆生用，白术、苦参、乾漆为使，恶远志，反大戟、芫花、甘遂、海藻，忌猪肉。
甘草今甲夔州地方山皆有之。
〔沙参〕
淡、甘，微寒，去头锉用，恶防己，反藜芦今之县锺人参是也，市中误当荠苨别採蔓参根充沙参，用者宜审又有唐沙参乃蒸造者谓之紫沙参，人多焙用代人参，然其气味功力殊异乎人参，以此代用诚为不胜其任矣，沙参处处多有之，八九月宜收，又有细叶沙参盖一类二种也。
〔荠苨〕
甘寒，去芦头用。
肆中以沙参充荠苨，非是真荠苨，丹后州鹿崎山多有之，具採药独断中。
〔桔梗〕
苦、辛，平，去芦，微炒，畏白芨、龙胆草，伏砒，忌猪肉。
〔葳蕤〕
甘，平，洗，锉，微炒，或以竹刀刮去节皮，蜜水浸，蒸焙用，畏卤咸。
肆中人名地黄样黄精者是也，以肥润而大为佳，夏月採者不堪用，按葳蕤增长阳气，与人参同力，一切不足之证可以代人参，但不可与五味子同用耳。
〔黄精〕
甘，平，九蒸九晒，味甚甘美，服食黄精者忌食梅实。
苗叶与葳蕤相似，根如白芨，多生北方山中，大者苗高五六尺，根如拳。
〔知母〕
辛、苦，寒，拣肥润里白者，竹刀去毛切，勿令犯铁器，引经上行，用酒浸焙，下行盐水润焙，得黄柏酒良，伏盐、硼砂。
〔肉苁蓉〕
甘、酸、咸，温，皮如松梢有鳞甲，形柔软如肉，酒浸一宿，刷去浮甲，劈破中心去白膜一重，焙乾用，或酥炙得所。
李中立曰：肉苁蓉，肥大柔软者佳，乾枯瘦小者劣，今人多以金莲根、草苁蓉、嫩松梢，盐润充之贾，利用者宜审。
〔锁阳〕
甘、咸，温，酒润焙。
陶九成辍耕录云：锁阳生鞑靼田地，发起如笋，上丰下俭，鳞甲栉比，筋脉联络，绝类男阳，即肉苁蓉之类，土人掘取，洗涤去皮，薄切晒乾，以充药货，功力百倍于苁蓉。
〔天麻〕
甘、辛，平，洗净，以酒浸一日夜，湿纸包糠火中煨熟，取出切片，焙用，破开明亮坚实者佳。
〔白术〕
苦、甘、辛，温，去芦，炒用，防风地榆为使，忌桃、李、菘菜、青鱼、雀肉。
〔苍术〕
辛烈苦温，焙用，使忌同白术。
二术留皮者当以米泔水浸半日，去粗皮，肆中售者多削净，不可水浸更泄性味，凡用不拘州土，惟白为胜，市人每误认代名用，宜自分辨之，二术虽是一类，然根苗气味，微有不同，故各自施用，又二术俱有清来者甚佳，按郑七潭曰：白术不必泔浸，暖胃炒用，其馀皆生用可也。
苍术苗高二三尺，其叶抱茎而生，稍间叶似棠梨叶，其脚下叶有三五叉，皆有锯齿小刺，根如老姜之状，苍黑色，肉白有油膏，味苦辛气烈。白术叶稍大而有毛，根如指大，状如鼓槌，亦有大如拳者，味苦甘气和俱，处处山中多有之，今人误谓二术于一物之中，以根老嫩分苍白，或又以为诸州皆产苍术，而白术所无也，实为不善识矣！
〔狗脊〕
苦、甘，微温，选金毛者火燎去须，细锉，酒浸，蒸晒用，萆薢为使，恶败酱，莎草今人以垂水草为狗脊，非是。
〔贯众〕
苦，微寒，去皮毛，锉焙雚菌、赤小豆为使，伏石钟乳。
今人多以背白草为贯众，非是。
〔巴戟天〕
甘、辛，微温，以酒浸，去心，锉焙若急用以滚水浸软去心，覆盆为使，恶雷丸、丹参，朝生。
巴戟天本有心，干缩时偶自落，或抽去，故中心或空。非自有小孔也，以肉厚者为胜，方家误以为其根嫩白、老紫，多要紫色者为良，故致使售者以黑豆汁沃之，欲其色紫，殊失气味。巴戟叶似茗，开黄花，其根白，状如连珠，都无紫色者，二月八月採根，阴乾，其气味与药中紫色者亦不同也。图经云：有一种山律根，正似巴戟，但色白，土人採得，以醋水煮之乃以杂巴戟，莫能辨也，但击破视之，中紫而鲜洁者伪也，其中虽紫又有似白糁有粉色而理小暗者真也，真巴戟嫩时亦白，干时亦煮治使紫，力劣弱耳此说亦袭其嫩白老紫之误尔。余往年植视之，乃知紫者都非真色。
〔远志〕
苦，温。以甘草汤浸一宿去骨，焙乾用，畏珍珠、藜芦、蜚蠊、齐蛤，得茯苓、冬葵子、龙骨良。
苗名小草，细茎如线，叶似黄杨，本草云：似麻黄者失之，详审处处多有之，人莫之能识，或以小桔梗花为远志。非是，有大叶小叶二种。
〔淫羊藿〕
甘、辛，温，山药、紫芝为使，得酒良。
淫羊藿，今之碇草也，山谷多有之，自清来货者，皆陈久之物，殊乏气味，不堪用。五六月採之，阴乾，色青味全。
〔仙茅〕
甘、辛，微温，有小毒。以清水洗，竹刀刮去皮，米泔浸去赤汁，酒拌蒸之，曝乾用，犯铁器、牛乳，斑人鬓发。
〔玄参〕
咸、苦，选黑润者，用蒲草重重相隔蒸晒勿犯铜器，犯之损人喉丧人目，恶黄耆、乾姜、大枣、山茱萸、反藜芦。
〔地榆〕
甘、酸、苦，寒，宜生用，见火无功，恶麦门冬，伏丹砂、雄黄、硫黄，此草名歪。列木高也。
〔丹参〕
苦，平，微温，酒润，微焙，畏盐水，反藜芦。
〔紫草〕
甘苦、咸，寒，嫩而紫色染手者佳，去根取茸用。
〔白头翁〕
苦，温，得酒良，花子茎叶同。
〔白芨〕
苦、辛，微寒，微火略焙，紫石英为使，恶理石、畏杏仁、李核，反乌头。花名箬兰，贵重可喜，今之紫兰是也，亦有花白者，或以独头兰为白芨，误矣！
〔三七〕
甘、微苦，温，色黄黑，状略似白芨，长者如干老地黄，有节，味颇似人参，试法以末掺猪血中，血化为水者乃真。
按李频湖曰：近传一种草，春生苗，夏高二三尺，叶似菊艾而劲厚有岐尖，茎有赤稜，夏秋开黄花，蕊如金丝，盘纽可爱，花干则絮如苦荬絮，根叶味甘，治金疮折伤出血及上下血病甚效，云是三七尔，根如牛蒡，与南中来者不类，恐是刘寄奴之属，甚易繁衍，此草今人间遍有之，其南中来者不备著苗状，又别无考也，其草或亦有之，而未睹矣。
〔黄连〕
苦，寒，去芦及须，治本脏之火生用，治肝胆之实火，以猪胆汁浸炒，治肝胆之虚火以醋浸炒，治上焦之火以酒炒，治中焦之火以姜汁炒治下焦之火以盐水或朴硝炒，治气分湿热之火以茱萸汤浸炒，治血分块中伏火以乾漆水炒，治食积之火以黄土炒，不独为之引导，盖辛热能制其苦寒，咸寒能制其燥性，在用者详酌之，黄芩、龙骨、理石为使，恶菊花，玄参、白藓皮、芫花、白殭蚕，畏款冬、牛膝，解巴豆、轻粉、附子毒，大忌猪肉、冷水。
〔胡黄连〕
苦，大寒，外黄心黑，干如杨柳枯枝。折之尘出者乃为真也，恶菊花、玄参、白藓皮，解巴豆毒，忌猪肉，令人漏精。当药草人或用充胡黄连非是。
〔黄芩〕
苦，寒，破烂者名宿芩，乃旧根，多中空外黄内黑，即今所谓片芩也，圆者名子芩，乃新根，多内实坚即今所谓条芩也，深色坚实者佳，刮去外衣内朽，切片，酒炒上升，山茱萸、龙骨为使，恶葱实，畏牡丹皮、藜芦、丹砂。奸商多以南天竹、撒沙爷、起草根，假伪乱真，用者宜辨认。
〔秦艽〕
苦，平，以左文者为良，破开除土、去芦，以湿布拭净，日乾，用菖蒲为使，畏牛乳。人或取猫草根当秦艽，非是。
〔柴胡〕
苦，平，微寒，去芦及须，以水洗净，锉用，勿令犯火，欲上升用根酒浸，欲下降用梢，半夏为使，恶皂荚，蜀葵。畏藜芦、女菀。
本草云：苗有如韭叶者、竹叶者，以竹叶者为胜，即今之鎌仓柴胡，乃此种也，但初生苗如韭，后叶似竹耳，非有二种也，市中有名沙柴胡者即鸡腿儿草也，又有犛牛柴胡，即猫草根也，亦名沙柴胡，俱与柴胡大别也，皆物之传讹者，不宜入剂，又有银柴胡根，形类沙参而大，皮皱色黄白，肉有黄纹。李东璧所谓市人以伪充银柴胡，殊无气味者也，又按李念莪云治劳与疳证，乃银州柴胡，别为一种。郭章宜云：产银夏者独胜，微白而软者为银柴胡，用以治劳弱骨蒸，其说不同，当更考之。
〔前胡〕
甘、辛，平，微寒，去芦，用半夏为使，恶皂荚，畏藜芦。
前胡草状，屡改观注本草者，误谓有三四种，究其实即是一物也，生下湿地，其根白色，但药中取贮者，俱夏月採之，且不极洗净，故体不实而色亦淡黑，香味都不佳，其云叶如野菊，根皮黑肉白者皆谬说。
〔防风〕
甘、辛，温，水洗，去芦，以黄色而润者为佳，叉头者发狂，叉尾者发痼疾，禁之，畏萆薢，杀附子毒，恶藜芦、白蔹、乾姜、芫花。
市中有笔防风入药，宜用之，又有削防风、滨防风，俱非是真防风，叶微似水靳，与此二种大别也。削防风即防葵根也，滨防风亦防葵类，见食物传信中。
〔防葵〕
甘辛。
今人谓之木防风，用以为防风，非是。
〔独活〕
甘、苦、辛，微温。去皮或焙用。
〔羌活〕
苦、辛，温。紫色，节密者去黑皮腐烂用。
羌活与独活种自不同也，今人多以独活紫牙充羌活，误矣！市中有唐羌活，其色不紫者盖水白芷也，水白芷解散亦或用之。
〔升麻〕
甘、辛、苦，平，微寒，形细而黑，极坚实，削去皮，青绿色者谓之鸡骨升麻，外黑里白而紧实者谓之鬼脸升麻，去须及头芦用。今人以春雪花或梅根为升麻者，非是。
〔苦参〕
苦，寒。用糯米泔浸一宿，其腥秽气并浮在水面上，须重重淘过，蒸乾，少入汤药，多作丸服，治疮浸酒，治肠风炒至烟起为末，玄参为使，恶贝母、菟丝子，反藜芦。
〔白藓皮〕
苦，寒，去粗皮，恶螵蛸、桔梗、茯苓、萆薢。白藓花艳可爱，世多无有知者，市人乃剥木槿及木芙蓉花根皮以假伪，宜审之。
〔延胡索〕
苦、甘、辛，温，如半夏，色黄，上部酒炒，中部醋炒，下部盐水炒。
〔贝母〕
苦、辛、平，寒，黄白轻松者为良，油黑重硬者勿用，去心，糯米拌炒，米熟为度，厚朴为使，恶桃花，畏秦艽、莽草、礜石，反乌头。
独颗非两片者名丹龙眼，不可入药误服令人筋脉永不收，用黄精、小蓝汁合服，立愈。
〔山慈菇〕
甘、微辛，有小毒，根苗绝类老鸦蒜，但蒜根无毛，慈菇有毛壳包裹为异，用去毛壳，焙。苗枯即採，迟则苗腐难寻矣。忌甘草。
今人多以宫人草、忽地笑及石蒜为山慈菇，非是，其类都相似，但山慈菇春间发花，根无瓣，形如水慈菇，而茸毛固壳也。山慈菇、宫人草、忽地笑、石蒜俱有伞灯之名，其物既相近而名亦易混如此。
〔茅根〕
甘寒，洗去衣皮。忌铁器。花亦入药。
〔龙胆草〕
苦、涩，大寒，甘草汤浸一宿，晒乾用。贯众、小豆为使，恶地黄、防葵。
〔细辛〕
大辛，温。曾青、枣根为使，恶黄耆、狼毒、山茱萸、忌生菜、狸肉，畏硝石、滑石，反藜芦。细辛根细，味极辛，有紫白二色，南部地方多有之。药肆中往往以马蹄香充之，非是也。又有杜蘅与马蹄香相类，俱根粗而少辛味。本草注混二物为一。盖繇不识杜蘅也，杜蘅其气如蓴芜北地有之。
〔白薇〕
苦、咸，寒，以酒洗用。恶黄耆、大黄、大戟、乾姜、大枣、乾漆、山茱萸。
〔当归〕
甘、辛，温。凡用去头尖硬处，并尘土以水洗净，切片，微焙。行表，酒洗，行上，酒浸。头止血而上行，身养血而中守，梢破血而下流，全活血而不走。恶䕡茹、湿面，畏菖蒲、海藻、牡蒙、生姜，制雄黄。
按当归以紫色者为胜，闻此种产越中州山中，而人不知採为时用，甚为可恨也，今太和山城州诸处多栽莳为货，其色白且为较利，採时沸汤略煮过，日晒乾，不堪入药，惟冬月掘取者乃以水洗净，晒乾，润而甘香，宜用之，纳之，瓦罐密封，可免蛀坏。
〔芎藭〕
辛、苦，温，白芷为使，畏黄连，伏雌黄、蘼芜。芎产丹后州最胜他处。
〔蛇床子〕
苦，平，甘，辛，去尘土，净用，恶牡丹皮、贝母、巴豆，伏硫黄。
〔藁本〕
苦、辛，微温，恶䕡茹，畏青葙子。市名犛牛藁本者乃真，余非是。
〔白芷〕
辛，温，市人寸截或片削，以石灰拌匀晒、收，用时水洗净。当归为使，恶旋覆花、制雄黄、硫黄。
〔芍药〕
苦、酸，寒，多生用，避其寒，酒炒，入血药，醋炒，血虚者煨用，须丸为使，恶石斛、芒硝、畏硝石、鳖甲、小蓟，反藜芦、。须丸即代赭石一名，别本作雷丸。
山产者力洪，人家种植者根虽肥大而香，味不佳，其品滋多，入药宜单瓣之根，赤白随花之色也，有木芍药草芍药二品，药中所用多取信浓州者，色绝白，闻信浓州产山锡杖，又谓之土鸦结皮，掘家货于四方，花叶如单瓣芍药而微异，即草芍药也。
〔牡丹〕
苦、辛，微寒，赤者利血，白者补人，以铜刀劈破去骨，酒洗，微焙。畏贝母、大黄、菟丝子，忌蒜胡荽伏砒。
〔木香〕
苦、辛，温，形如枯骨，味苦黏牙者良，凡入理气药，只生用之，若欲止泻，须以面裹煨熟用。
李濒湖曰，昔人谓之青木香，后人因呼马兜铃根为青木香，乃呼此为南木香、广木香以别之，今人又呼一种蔷薇为木香，愈乱真矣。
按寇宗奭曰：常自岷州出塞，得青木香持归，西洛叶如牛蒡，但狭长，茎高二三尺，花黄一如金钱，其根即香也，生嚼即辛香，尤行气，此种今见有之，人亦多识之。
〔高良姜〕
辛，大温，炒用。
〔红豆蔻〕
即高良姜子，苦、辛，温。炒过入药。肆中名伊豆缩砂，售者乃此也。
〔草豆蔻〕
涩辛，热，面裹煨去皮用。
〔草果〕
大辛，热，。本草载与草豆蔻同条，不分主治，然虽为一物，治微有不同，长大如诃子，皮黑厚而稜密，子粗而辛臭。草豆蔻大如龙眼而形微长，皮黄白薄而稜峭，其仁大如缩砂而辛香气和也。
〔白豆蔻〕
辛，大温。去皮研细，不见火，乘沸点服。
〔缩砂〕
辛、涩，温，先和皮慢火炒熟，去壳研用。
〔益智〕
辛、温，去壳，盐水炒研用。
〔荜茇〕
辛，热，去梃用头，以醋浸一宿，焙乾，刮去皮、粟子，令净，免伤肺，令人上气。
〔肉豆蔻〕
苦、辛，温。形类弹丸，油色肥实者佳。以糯米粉裹于[火康]火中煨熟，去粉用，勿犯铁器。
〔补骨脂〕
苦、辛，大温，微炒用，一法用盐酒浸一宿，蒸过，晒，微炒用。恶甘草，忌芸薹及诸血，得胡桃胡麻良。
〔姜黄〕
苦、辛，温，色比郁金甚黄，形较郁金稍大，两药实不同种。
李中立曰：近时以扁如乾姜形者为片子姜黄，可浸水染色。
〔郁金〕
辛、苦，寒，色外黄内赤，体圆有横纹，如蝉腹状，圆尖而光明脆彻，苦中带甘味者乃真。
〔蓬莪术〕
苦、辛，温，极坚难捣，须热灰中煨令透，乘热捣之，即碎如粉，得酒醋良。
〔荆三稜〕
苦，温，黄白体重者佳，面包火炮，加醋浸，复炒用，或煮熟焙乾亦良。
〔香附子〕
甘、苦、辛、涩，微寒。状如枣核，周匝有毛，曝乾，火去毛，忌犯铁器，或生或酒、醋、盐水、姜汁、童便浸炒，诸法皆从本方，得童便、醋、芎藭、苍术良。
〔藿香〕
甘、辛，微温。拣去枝梗，水洗用市家多掺棉花叶、茄叶假充、不可不细辨。
肆中有名排藿香者非真，其名青叶者可用，自种五六月盛时摘叶，阴乾，甚芳郁最为佳，凡採叶须视叶阴有蛛茧者去之，其叶乾后颇难拣净。按致富奇书云：藿香入药，摘青叶炮汤饮之，可除霍乱。
〔兰叶〕
辛，平，甘寒，水洗净用。
凡用宜建兰叶。朱震亨所谓能散久积陈郁之气，甚有力者乃此也。又别一种药品不解何故，李东璧考据甚核，惟知此非古时水泽之兰而遽执其说，以不复立兰花一条，可谓亦误矣。
〔零陵香〕
甘，平，温。水洗净，伏三黄、朱砂。
〔兰草〕
辛、甘，平。
〔泽兰〕
甘、苦、辛，微温。防己为使。
兰草与泽兰同类而种有殊，俱生水旁下湿之地，但以茎圆节长而叶光有岐者为兰草。雷斆所谓大泽兰也，茎方节短而叶有毛者为泽兰，所谓小泽兰也，俱四五月盛时採之，阴乾。
〔马兰〕
辛，平，根叶同。即今绯菊花。
〔香薷〕
辛，微温。忌火亦忌日，去茎用叶及蕊。（长刀香薷上品也）
〔薄荷〕
辛，温。去梗用叶按薄荷、水苏俱名之龙脑薄荷，二物同名也，今丛中薄荷有二种，其名为龙脑薄荷者真也，山薄荷考之本草，臭荞即此是也，人或用当薄荷，大谬。
〔小蘹香〕
辛、甘，平，温。形如麦粒，宜入料食。
〔大蘹香〕
形如柏实，裂成八瓣，性热，不宜入食料，得酒良，炒黄用，得盐则入肾经。药肆所卖多将施巳密实中截杂大蘹香，饰伪似真，施巳密有毒，其实杀人，用宜仔细辨之。
〔积雪草〕
苦、辛，寒。三月採，伏硫黄。
〔水苏〕
辛，微温。五六月盛时採。
水苏方茎中虚，叶似藿香而微长，密齿面嫩，色青，对节生，气甚辛烈，六七月开花成穗，青紫色，多生冰岸旁，苗高七八尺，今人以麝香草为水苏，非是。
〔菊花〕
甘、微苦，平。忌火，去蒂，白术、枸杞根、桑白皮为使。
李濒湖曰：本经言菊花味苦，别录言菊花味甘，诸家以甘者为菊，苦者为苦薏，惟宜甘者入药，谨按张华博物志，言菊有两种，苗花如一，惟味小异，苦者不中食。范至能谱序言，惟甘菊一种可食，仍入药饵，其馀黄白二花，皆味苦，虽不可饵，皆可入药，其治头风则白者尤良，据此二说则是菊类自有甘苦二种，食品须用甘菊，入药则诸菊皆可，但不得用野菊名苦薏者尔。
〔艾叶〕
苦、辛，温，拣取净叶，扬去尘屑，入石臼杵捣熟，去渣滓，捣至如绵细软，谓之熟艾。若生艾灸火则伤人肌脉。用时焙燥，则灸火得力。若入丸散，须用糯米浓饮揉艾叶成饼，晒乾或瓦炕干，一研成粉，苦酒、香附为使。
按容斋随笔云：艾难著力，若入白茯苓三五片同碾，即时可成细末，亦异也，然恐是艾见制于茯苓，不宜入剂。
〔茵陈蒿〕
苦，微寒。去茎用叶。
茵陈蒿经冬不凋，更因旧苗而生，冬春间茎叶俱白，至夏色绿，即今人呼为滨艾者。
〔青蒿〕
苦寒。用叶。童便浸一日夜，晒乾用，根茎子叶不可同使，同使，则翻成痼疾。伏硫黄。
凡蒿淡青，此蒿青翠，至秋余蒿并黄，此蒿独青，谓之青蒿，其气芬芳，故谓之香蒿。黄花蒿与此相似，惟色不深青，其气亦薄，沉括所谓一种黄色者盖是也，药肆中多采充青蒿，非是。
〔白蒿〕
甘，平。四五月採。
白蒿叶似牛尾蒿而不对茎，叶俱白，四时皤皤，至秋开细白花如小菊，多生沙碛上，今人呼滨毛耳朵者是也，昔人多混茵陈蒿以为白蒿，用者宜审。
〔菴䕡子〕
苦、辛，微温，阴乾，用荆实、薏苡为使。
〔茺蔚〕
即益母草，辛，微苦。制硫黄、雌黄、砒石。
〔茺蔚子〕
甘、辛，微温，微炒香，灰制硫黄。
〔夏枯草〕
苦、辛，寒。土瓜为使，伏汞砂。
今人误指鞴靫草为夏枯草，非是。
〔刘寄奴〕
苦，温，茎叶花子皆可用，酒蒸，晒乾。
〔旋覆花〕
咸、甘，微温，有小毒。去皮及蒂，微焙。
〔青葙子〕
苦、微寒。用时先烧铁杵臼，乃捣用之。
〔鸡冠子〕
甘，凉。炒用。花焙用。忌鱼腥、猪肉。
〔红花〕
辛、甘，苦，温，入酒良。
〔大蓟〕
苦、甘，温，酒洗或童便拌，微炒。
〔小蓟〕
苦甘，温，制同大蓟。
〔续断〕
苦、辛，微温，酒浸，焙乾。地黄为使，恶雷丸。
李濒湖曰：续断之说不一，桐君言是蔓生，叶似荏。李当之、范汪并言是虎蓟。日华子言是大蓟，一名山牛蒡。苏恭、苏颂皆言叶似苎麻，根似大蓟，而名医别录复出大小蓟条，颇难依据，但自汉以来，皆以大蓟为续断，相承久矣。究其实，则二苏所云，似与桐君相符，当以为正。今人所用，以州中来，色赤而瘦，折之有烟尘起者为良焉。郑樵通志谓：范汪所说者，乃南续断，不知何据，盖以别川续断耳。
续断，今俗谓之舞列草者此也，秋冬间生苗，干四稜，叶似藿香又类苎麻，两两相对而生，至春开花，其花及子似益母草。紫茎者花红，白茎者花白，根如大蓟，在处有之，药肆所卖者皆大小蓟根也，非是。接骨木、桑寄生亦名续断，名同而物异。
〔漏芦〕
苦、咸，寒，根苗皆可用。连翘为使。
李濒湖曰：按沉存中笔谈云，今方家所用漏芦乃飞廉也，飞廉一名漏芦，苗似苦芺，根如牛蒡绵头者是也，採时用根。今闽中所谓漏芦茎如油麻，高六七尺，秋深枯黑如漆，採时用苗，乃真漏芦也。
〔飞廉〕
苦，平。用根及花，得乌头良，恶麻黄。
今鬻花木者名之鬼蓟花，即此也。
〔苎根〕
甘、滑，冷，。叶五月收阴乾。
〔大青〕
甘、微咸，大寒。三月四月採茎叶，阴乾用。
〔蠡实〕
甘，平。凡入药炒过用，治疝则以醋拌炒之。
〔苍耳〕
苦、辛，微寒，有小毒。五月五日採，阴乾。忌猪肉、马肉、米泔，害人。伏硇砂。
〔苍耳实〕
甘，温，有小毒。炒熟捣去刺，酒拌蒸用，忌同茎叶。
〔天名精〕
辛、甘，寒，有小毒。五月採，阴乾用。垣衣、地黄为使。
〔鹤蝨〕
即天名精之子，苦、辛，凉，有小毒，微炒用。
〔豨莶〕
苦、涩，有小毒。五六七月採收，净洗，曝乾，入甑中，层层洒酒与蜜，九蒸九晒用。
〔芭蕉油〕
甘，冷，以竹筒插入皮中取出，瓶盛之。
〔麻黄〕
甘、辛、苦，温。宜用陈久者，去根节，煮数沸，抹去上沫，焙乾，用黄芩为佐，厚朴、白薇为使，恶辛夷、石苇。
〔麻黄根节〕
甘，平。水洗，锉用。
〔木贼〕
甘，微温。去节用。


卷第二  ——————————————————————————————————————————————————————————————————————————————————————————

草之属  ***************************
〔地黄〕
甘、苦，寒。选沉水者用酒浸，则上行外行，姜汁浸则不腻膈，忌铜铁器，令人肾消发白，男损营女损卫，得清酒、麦门冬良，恶贝母，畏芜荑，忌葱蒜、莱菔，採得即用者为生，晒乾收者为干以法制过者为熟。
〔熟地黄〕
甘、苦，微温，用砂锅、柳甑衬以荷叶，将生地黄酒润，用缩砂仁粗末拌蒸，盖覆极密文武火蒸半日，取起晒极干，如前又蒸九次为度，令中心透熟纯黑乃佳，一法地黄坚实者晒乾以手擘之有声为度，好酒拌匀，置瓷瓮内包固，重汤煮一昼夜，名熟地黄，然终不及前法。地黄掘出洗净，肥大沉水者正，堪简用宜用新根，其宿根当年朽腐，虽肥大而生气将尽之物不宜入药，市人掘採裹之草蓆中，或置之锅内沃热水，复以灰拌晒，惟较增秤两，不顾药性之有伤也，其不犯铁和灰者，皮肉俱黄白色，市中名之白乾，然不必是选沉水者也，地黄干后皆能沉水，但鲜时有沉水者极少。按物理小识云：地黄酒九蒸捣烂，以山药末和为饼，再曝之，一碾即末矣。
〔牛膝〕
甘、酸，平。用长大柔润者，去芦头。欲下行生用，滋补焙用或酒拌蒸过用。恶荧火、龟甲、陆英，畏白前，忌牛肉。
〔紫菀〕
苦、辛，温，去头须，洗净，焙用，或酒洗。款冬花为使，恶天雄、瞿麦、藁本、雷丸、远志，畏茵陈。
〔麦门冬〕
甘，平，以滚水润湿，少顷抽心，或以砂锅焙软，乘热去心，不尔令人烦。若以水浸多时去心，柔则柔矣，然气味都尽，用之不效。天门冬亦然，畏其寒者以酒浸用。地黄、车前为使，恶款冬、苦瓠苦芺，畏苦参、青蘘、木耳，伏石钟乳。
麦门冬，大小三四种，功用相似，其叶小者如韭，大者如建兰，多纵纹且坚韧，长及尺余，四季不凋，根黄白色有须，在根如连珠，四月开淡红花，如红蓼，实圆碧如珠。
〔萱草根〕
甘，凉，去心用。
〔淡竹叶〕
甘，寒，处处原野有之，春生苗，高数寸，细茎绿叶，俨如水竹之茎叶，其根一窠数十须，须上结子，与麦门冬一样，但坚硬尔，随时採之，八九月抽茎结小长穗，淡竹叶异类而同名者有四物，用者宜详审。
〔黄蜀葵子〕
甘，寒，滑，水淘净用。
〔丽春草〕
三月採花。
丽春草花四瓣，艳类罂粟而小，即虞美人草也。
〔款冬花〕
辛，温，择未舒嫩蕊去向外裹壳，甘草水浸，晒乾用，杏仁为使。得紫菀良，恶皂荚、硝石、玄参，畏贝母、辛夷、麻黄、黄耆、黄芩、连翘、青葙，然虽畏贝母，得此反良，物有相制故也，如半夏畏生姜，得之则制其毒而愈，能奏功也。
款冬花以生于山中者为良，圃产不堪用。药肆中有唐款冬花，乃以枇杷花假伪者，不可不细认也。
〔鼠麴草〕
甘，平。款冬花为使。药肆中取此花以当芫花，大谬。
〔决明子〕
甘，平，炒熟研细。蓍实为使，恶大麻子。
〔瞿麦〕
甘，寒，炒用。蓑草、牡丹为使，恶螵蛸，伏丹砂。
〔王不留行〕
甘苦，平。焙用。
〔葶苈子〕
辛，寒。炒用，榆皮为使，得酒良，恶白殭蚕、石龙芮，宜大枣。
葶苈高五六寸，叶茎及花都似小荠，三月开花微黄色，结荚扁而圆，不复如荠，有三角，惟此为异耳。
〔车前子〕
甘，寒。淘净，晒乾，入汤液炒过用，入丸散酒浸一夜，蒸熟，研烂作饼，晒乾，焙用，常山为使。
〔马鞭草〕
苦，微寒。七八月採苗叶，阴乾。伏丹砂、硫黄。
〔龙牙草〕
辛，寒。春夏生叶，採无时。
按闽书曰：治痢最神，本草谓即马鞭草，非也。
〔蛇衔〕
苦，微寒。採无时。生下湿地，一茎五叶或七叶，开黄花，此与紫背龙牙全别，今人谓之雄蛇莓也。
〔灯笼草〕
苦，寒。
〔蒴藋〕
酸，温。
〔青黛〕
咸、甘，寒、外国蓝靛之英华也，波斯国者不可得也，今惟以干靛充用售者复以干淀充之，然内多石灰不可轻用，须淘之数次，取浮标用，或用青布浸汁代之。
〔虎杖根〕
甘、苦，微温。刮去上皮用。
〔蒺藜〕
苦、辛、甘，温。拣净，炒去刺。乌头为使。
〔沙苑蒺藜〕
甘，温。绿色，嚼之有绿豆气者良。出同州沙苑牧马草地，故谓之沙苑蒺藜，苗状似杜蒺藜，子成颗粒，褐绿色，故又名之黑蒺藜，以别其有刺芒者，本草纲目中以此为白蒺藜，殊为不当，疑字误耳。
〔萹蓄〕
甘涩，四五月採苗，阴乾。
〔紫花地丁〕
苦、辛，寒。
紫花地丁今俗谓之须密列，又谓之牵驹草。其花有数色，一种沟壑边生者起蔓。
〔威灵仙〕
苦，温，一根丛须数百条，长者二尺许，初时黄黑色，干则深黑色，称铁脚威灵仙，以此色如或黄或白者，皆不可用忌茶茗及麸面汤。
威灵仙今名九盖草者即此是也，人多以徐长卿及仙人草为威灵仙，俱非是。仙人草有毒，勿误用。
〔牛扁〕
苦，微寒。六月採。
〔大黄〕
苦，寒，凡用有生有熟有蒸，不得一概用，欲下行者生用，邪气在上者必须酒浸引上至高驱热而下。酒浸入太阳经，酒洗入阳明经，余经不用。酒黄芩为使，恶乾漆，忌冷水。肆中有片者、穿眼者，俱清来者也，片者润而坚硬，穿眼者轻燥不实。採时皆以火石爆乾货卖，更无生者用之亦不须更多炮炙、蒸煮。今太和山城丹后诸州皆有之，以紫地锦文者为佳，售者多以羊蹄草根假之，不可不细认也。
〔羊蹄根〕
辛、苦，寒，有小毒。能制三黄、砒石、水银、丹砂，子名金荞麦。
〔商陆〕
酸、辛、苦，寒。取花白者根，铜刀刮去皮，薄切，以东流水浸两宿，同黑豆拌蒸，晒用。得大蒜良，忌犬肉。赤者有毒，能伏硇砂、砒石、雌黄、粉锡。
〔䕡茹〕
酸、咸、辛，寒，有毒，似萝卜根，断则流汁，黑凝如漆。甘草为使，恶门冬。
〔大戟〕
甘、辛、苦，寒，有小毒。以浆水煮之，晒乾，锉用。赤小豆为使，反甘草，畏菖蒲、芦苇、鼠屎，恶薯蓣。
大戟近道多有之，生平泽最多，春生红牙如芍药，渐长丛似初生杨柳，高二三尺，中空，折之有白汁，三四月开黄花、结子，人不知其为药，视以为无用之草药肆中以他物假充，可恨也。
〔泽漆〕
苦，微寒。三月採茎叶，阴乾。小豆为使，恶薯蓣。
〔甘遂〕
苦，寒，有毒。作连珠，大如指头，赤皮者佳，白者性劣，用水淘去黑汁。水清为度，面裹煨熟以去其毒。瓜蒂为使，恶远志，反甘草。
〔续随子〕
辛，温，有毒。去壳取色白者研烂，纸包压去油取霜用。服后泻。多以醋同粥吃。或酸浆水即止。
〔蓖麻子〕
甘、辛，平，有毒。凡使以盐汤煮半日，去皮取子研用，服蓖麻者一生不得食炒豆，犯之胀死其油能伏丹砂、粉霜。取蓖麻油法，研烂入水煮之，有沫撇起，沫尽方止，取沫煎至滴水不散为度。
〔藜芦〕
辛、苦，寒，有毒。宜用葱管者，去头，用糯米汁煮之，晒乾用。黄连为使反细辛、芍药、人参、沙参、紫参、丹参、苦参、又与酒相反，同用杀人。恶大黄，畏葱白，服之吐不止，饮葱汤即止。今人以千年蒕为藜芦，非是。
〔黑附子〕
辛，温，有毒。重一两以上矮而孔节稀者佳，生用，则发散熟用则峻补生用去皮脐熟，用以水浸过，炮令皴拆，去皮脐，切片，炒黄色去火毒用，或童便浸一日，去皮切作四片，童便及浓甘草汤同煮，汁尽为度，烘乾。地胆为使，畏防风、黑豆、甘草、人参、黄耆、绿豆、乌韭、童便、犀角、恶蜈蚣、忌豉汁。李中立曰：市肆售者有以盐水浸之，取其润湿体重买者，当以体干坚实、顶圆正底、平者为良。杨天惠附子记曰：附子之品有七，实本同而末异，其初种之小者为乌头，附乌头而旁生者为附子，又左右附而偶生者为萴子，又附而长者为天雄，又附而尖者为天佳，又附而上者为侧子，又附而散者为漏蓝子，皆脉络连贯如子附母，而附子以贵，故独专附名，自余不得与焉。凡种一而子六七以上则其实皆小，种一而子二三则其实稍大，种一而子特生则其实特大，此其凡也。附子之形以蹲坐正节角少为上，有节气多鼠乳者次之，形不正而伤缺风皱者为下，附子之色，以花白为上，铁色次之，青绿为下，天雄、乌头、天佳以丰实过握为胜，而漏蓝、侧子园人以乞役夫，不足数也，大率蜀人人饵附子者少，惟陕辅、闽浙宜之，陕辅之贾才市其下者，闽浙之贾才市其中者，其上品则皆士大夫求之盖贵人金多喜奇，故非得大者不厌，然土人有知药者云，小者固难用，要之半两以上皆良，不必两，乃可此言近之。
李濒湖曰：别有草乌头、白附子，故俗呼此为黑附子、川乌头以别之。
〔川乌头〕
辛，热，有毒。形如魁芋顶未圆正为别，制、忌同附子。
乌头，其形似乌鸟之首，故以为名，两岐如乌开口者曰乌喙，亦取其似也，皆因象命名，生子多者，一年种之即有此数物也，其元种之母茎枯则朽腐，子在土中，于冬初其苗已萌生，故收採当在八九月间，不尔虽有造得者全不堪用。本草云：附子之母曰乌头，如芋魁。又云：春採为乌头，冬採为附子，殊为谬误。
〔天雄〕
辛，热，有大毒。形大而长少角刺而实，制忌亦如附子。
〔草乌头〕
辛，热，有大毒。形如乌头，即野生者。无酿造之法，外黑内白，皱而枯燥，或生用，或炮用，或以黑大豆同煮熟去其毒用。黑豆、冷水能解其毒，莽草、远志为使，反半夏、栝蒌、贝母、白蔹、白芨，恶藜芦，畏饴糖，忌豉汁，伏丹砂、砒石。
〔白附子〕
辛，大温，有毒。炮去皮脐用。
白附子，所在有之，人不识用，或以白花双鸾菊当之，误矣！
〔天南星〕
辛，温，有毒，去皮脐，入器中汤浸五七日，日换三四遍，洗去涎，曝乾用，或火炮裂用，或以皂荚、白矾、生姜水煮过用，蜀漆为使，恶莽草，畏附子、乾姜、生姜，生能伏雄黄、丹砂、焰硝。
造南星曲法，以姜汁矾汤和南星末作小饼子安篮内，楮叶包盖，待上黄衣，取晒收之。
造胆星法，以南星末研末，腊月取黄牯牛胆汁，和纳入胆中，系悬风处干之。年久者弥佳，消风痰尤妙，锉碎炒用，方书谓之牛胆南星即此是也，若仓卒不能得此，以生姜汤多泡六七次，杀去毒堪用，但其性犹烈耳。
〔半夏〕
辛，平，有毒。拣肥大而白者洗去皮垢，以水浸五日，每日换水，去帽㫰干，切片，姜汁拌焙入药。射干为使，恶皂荚，畏雄黄，生姜，乾姜，秦皮，龟甲，反乌头，忌羊血、海藻、饴糖。
造半夏曲法，以半夏洗净，汤泡去衣垢，研细，以姜汁、矾汤和作饼，楮叶包裹，待生黄衣去叶，晒乾用治湿痰以姜汁、白矾汤和之，治风痰以姜汁、皂角煮汁和之，治火痰以姜汁、竹沥或荆沥和之，治寒痰以姜汁、矾汤入白芥子末和之。
〔蚤休〕
即金线重楼，苦，微寒，有毒。伏雄黄、丹砂、硼砂及盐。
〔射干〕
苦，平，有毒。採根，以米泔水浸一宿，漉出，以䈽竹叶煮之，日乾用。
〔菟丝子〕
辛、甘，平。以温水淘去沙泥酒浸一二宿，蒸晒焙乾，研末，得酒良，薯蓣、松枝为使，恶雚菌。
〔五味子〕
酸、甘、辛、苦、咸，温。入补药蜜蒸熟，再以泔水浸，焙乾用。入嗽药生用，连核入药。有南北之分，南者乾枯，北者湿润。苁蓉为使，恶葳蕤，胜乌头。五味子以朝鲜国来者为胜。
〔覆盆子〕
甘、辛，微热。以水淘净，去皮蒂，酒浸一宿，蒸焙用。
〔使君子〕
甘，温。去壳取白仁用，油黑不堪。
李中立曰：去壳取仁，然仁绝难得，今医家或兼用壳。
〔木鳖子〕
甘，温，有小毒。形扁礧砢大，如围棋子，去壳取仁，或去油用，老者壳色苍黑，嫩者壳色黄，白仁皮绿，肉白者佳，多油及瘦薄者不堪用。
〔马兜铃〕
苦、微，辛，寒。去叶蔓劈开去革膜，取净子焙用。根为青木香。
马兜铃，春生苗，作蔓叶，似萝藦而涩，开黄紫花，结实如铃，作四五瓣，根微有香气，故有青木香之名。关东多有之，小儿折其苗生食之，此间山中亦有之，今人误别指一种草以为青木香，不复採马兜铃根，考之本草，殊为乖剌。按兴化府志云：麝香弱蔓如山药，碎花穗生，浅黄色，香酷烈如麝，今俗名为青木香者，即此是草也，物之传讹者多不独于此也，好生君子其有慎而辨之哉！
〔牵牛子〕
甘、苦、辛，热，有毒。水淘去浮者，晒乾，碾取头末去皮麸不用，亦有半生半熟用者。黑者名黑丑，白者名白丑，味莶，得青木香乾姜良。
〔紫葳〕
即陵霄花。
酸，微寒。花根俱入药，花不可近，鼻闻伤脑，花上露入目，令人昏矇，畏卤咸。
〔栝蒌实〕
甘，微寒。去壳皮、革膜及油，亦有不去油微炒者。
药铺栝蒌、王瓜子混而一之，用宜仔细辨，其壳中子似柿核者即栝蒌也，如螳螂头者王瓜也。王瓜亦入药。
〔天花粉〕
即栝蒌根，甘、苦，微寒。秋冬採根去皮，切片，水浸三日，逐日换水，捣如泥，绢滤澄粉，晒乾用。枸杞为使，恶乾姜，畏牛膝、乾漆，反乌头。
〔乾葛〕
甘、辛，平。去皮用。
乾葛即葛根，非生根也，今俗取葛茎为乾葛，误矣！
〔葛花〕
甘，平。七月採之。
〔天门冬〕
甘、微苦，平。去心，酒拌蒸用。忌食鲤鱼，误食中毒者以浮萍汁解之，垣衣、地黄、贝母、为使，畏曾青。
〔百部〕
苦、甘，微温。去心，酒浸，焙用。
〔何首乌〕
甘、苦、涩，微温。用竹刀切，米泔浸一宿，木杵捣。一法用竹刀刮去黑皮，米泔浸二日，切片，每赤白各一斤，用黑豆三斗，每次用三升三合三勺，以水浸过甑内，铺豆一层药一层，重重铺尽，砂锅上蒸之，豆熟为度。去豆用，九蒸九晒为佳。白者入气赤者入血。茯苓为使，忌萝卜、葱、蒜、诸血。无鳞鱼、铁器。同于地黄，能伏朱砂。
今俗以[艹/口]蒌当何首乌，非是。详载食物传信中。
〔萆薢〕
苦、甘，平。削去上皮，切片，盐水拌炒，酒润，烘。薏苡为使，忌牛肉，畏葵根、大黄、柴胡、前胡、牡蛎。
〔菝葜〕
甘，平，温。削去上皮用。
〔土茯苓〕
甘、淡，平。色白者良，削去皮用。忌茶茗及牛、羊、鸡、鹅、鱼、肉、烧酒、面。
李濒湖曰：萆薢、菝葜、土伏苓三物，形虽不同而主治之功不相远，岂亦一类数种乎！
〔白蔹〕
甘、苦，平，微寒。代赭为使，反乌头。
〔山豆根〕
苦，寒。
〔茜根〕
苦，寒。入药炒用。忌铁器并铅。畏鼠姑汁、制雄黄。
〔防己〕
苦、辛，寒。汉防己是根外白内黄，破之有黑纹如车辐解者良。木防己是苗色黄腥，皮皱、上有丁足子，青白虚软不堪用，去皮锉，酒洗晒乾用。殷孽为使，恶细辛，畏萆薢、女菀、卤咸，伏硝石，杀雄黄毒。
〔海金沙〕
甘，寒。其蔓引于竹木上，线茎细叶，可爱也。至于六七月，其叶弥细背多皱文，生沙子状如蒲黄，收其有皱文叶晒乾，以纸衬承，其沙落纸上及草皆可入药，勿令见火。
〔木通〕
甘、辛、淡，微寒。去粗皮，切片，细而白者佳。
〔络石〕
苦甘、微酸，寒。入药择附石者良，用粗布揩去毛子，以热甘草水浸透，切晒用。
杜仲、牡丹皮为使，恶铁落，畏贝母、菖蒲，杀殷孽毒。络石其类颇多，叶似木莲而小，四月开白花，气甚芬芳者是也。
〔木莲叶〕
酸，平。
木莲，今名一咀毗者是也。叶似木犀，实如无花果，夤缘树木，四时不凋，折之有白汁，世俗相传以马察吉藤为木莲，大谬！
〔钩藤〕
甘、苦，微寒。选紫色去梗，纯用嫩钩，其功十倍。
〔忍冬〕
甘，微寒。藤叶不拘时採，阴乾。
沉内翰曰：如无生者，只用乾者，然力终不及生者效速。
〔金银花〕
即忍冬藤花，四月採之，阴乾。
〔丁公藤〕
辛，温。採无时。
丁公藤，在处多有之，蔓延木上，叶如杏叶而尖，七八月子热，则其壳分为三瓣，内子见，俗谓之山柿。
〔白前〕
甘，微温。甘草水浸一伏时，去头须，焙乾用。忌羊肉。
〔石龙芮子〕
苦，平。大戟为使，畏茱萸、蛇蜕皮。
〔穀精草〕
甘，平。
产远江州者，花绝白茎，高至尺余，最胜他处。
〔鳢肠草〕
甘、酸，平。六月採，楝青嫩无泥土者，不用洗，摘去黄叶用。
〔灯心草〕
淡，平。蒸熟待乾折其瓤，是谓熟草，可然灯，不蒸生剥为生草，可入药。灯心最难研，以粳米粉浆染过，晒乾研末，入水澄之，浮者是灯心也，晒乾用。
〔芦根〕
甘，寒。取肥者去须并赤黄皮用其露出及浮水中者并不堪。
〔泽泻〕
甘、咸，微寒。色白，实重者佳，去毛，酒洗一宿曝乾用。畏海蛤、文蛤。
〔石菖蒲〕
辛，温，山中生水石间，根鬚络石，略无少泥土者良。露根不可用。十二月採根，晒乾以铜刀刮去毛，微炒用。秦皮、秦艽为使，恶地胆麻黄，忌饴糖、羊肉，犯铁器，令人吐逆。菖蒲有数种，生于池泽，蒲叶肥根高三四尺者泥蒲也，名白菖。又有花菖蒲类燕子花，娇艳可爱，自有数色，紫者所谓紫菖蒲也，生于溪涧，蒲叶瘦根高一二尺，其葩与花菖蒲相肖而小者溪荪也，名溪荪，生于水石之间，有剑脊，瘦根密节，高尺余，二三月间抽茎开小黄花成穗者石菖蒲也，惟以此种入药，余皆不堪，其养以沙石，愈剪则愈细，愈久则愈密，高四五寸，叶如韭，甚则根长二三分，叶长寸许，置之几案，用供清赏者，谓之钱蒲，性气有伤，不可用也。又山中泉石间自有根苗纤细，一寸不啻九节或至于二十节者，方技家独贵之，然不必拘也，但当以深山穷谷水碛上生者为佳，人家栽于园亭者不可用耳。
〔蒲黄〕
甘、淡，平。市者多以黄柏末假之，极害人。松黄、黄蒿与之相似，味粗损人，破血消肿生用，补血止血炒用。
〔水萍〕
辛、酸，寒。拣紫背浮萍以竹筛摊晒，下置水一盆映之，即易干也。
〔海藻〕
咸，寒。洗净咸味，焙乾。反甘草。
〔海带〕
咸，寒。形似纸条，薄而且长，黄白色、俱不堪。水洗用。
〔昆布〕
咸，寒，滑。洗净咸味，焙乾。
〔鹧鸪菜〕
咸，甘。用之略洗过，不尽咸味为妙，茎叶如石松而小，色青。
鹧鸪菜今俗谓之马窟犁此也，按漳州府志云：鹧鸪菜生海石上，散碎色微黑，小儿腹中有虫食之下。
〔石斛〕
甘、淡、微咸。宜入汤酒，不宜入丸。使者勿用木斛。石斛短而中实，木斛长而中虚，其味大苦，服之损人，去根头酒洗蒸用。陆英为使，恶凝水石、巴豆，畏雷丸、殭蚕。
〔骨碎补〕
苦温铜刀刮去黄黑毛焙用。
〔石苇〕
苦，平。去黄毛，微炙用。滑石、杏仁、射干为使，得菖蒲良，制丹砂、矾石。
〔金星草〕
苦，寒，类石苇而有金星。制三黄、砂、汞、矾石。
〔石胡荽〕
辛，温。生石缝及阴湿处，其气辛熏，夏开细花，黄色。汁制砒石、雄黄。

谷之属  ***************************
〔粳米〕
甘，平。入药以极精者洗用。不可同马肉食，发痼疾。不可和苍耳食，令人卒心痛，急烧陈仓米灰和蜜浆服之，不尔即死也。
汪颖曰：粳有早中晚三收，以晚白米为第一，各处所产种类甚多，气味不能无少异而亦不大相远也。天生五穀，所以养人，得之则生，不得则死，惟此谷得天地中和之气，同造化生育之功，故非他物可比，入药之功，功在所略尔。
〔糯米〕
甘，温。以精凿米洗过入药。解芫青、斑蝥毒。
〔胡麻〕
甘，平。有黑白赤三种。取黑者水淘去浮者，以酒拌蒸，晒乾，炒用。
〔麻油〕
甘，微寒。以白者为胜，生者性寒而治疾，炒者性热而发病，蒸者性温而补人。
陶弘景曰：生榨者良，若蒸炒者只可供食及燃灯耳，不入药用。
〔麻仁〕
甘，平，微寒。极难去壳，用绢包置沸汤中至冷，取出悬井中一夜，勿著水，晒乾，新瓦上挼去壳，簸扬取仁。畏牡蛎、白薇、茯苓。
〔浮小麦〕
甘、咸，寒。即小麦水淘净浮起无肉之麦壳也，焙用。
〔薏苡仁〕
甘淡，微寒。淘晒，炒用，有二种，一种黏牙者，尖而壳薄，即薏苡也，其米白色如糯米，一种圆而壳厚，坚硬者，即菩提子也，其米少，亦名为念珠。
〔罂粟壳〕
酸、涩微寒。取壳水洗，润去蒂及筋膜，取外薄皮米醋炒或蜜炙用，得醋、乌梅、橘皮良。
〔阿片〕
酸、涩，温，有小毒。一名阿芙蓉，罂粟花之精液也。罂粟结青苞时，午后以大针刺其外面青皮，勿损里面硬皮，或三五处，次早精出，以竹刀刮盛瓷器，阴乾用之。

菽之属  ***************************
〔黑大豆〕
甘，平。恶五参、龙胆。婴儿十岁以下者，炒豆与猪肉同食，壅气致死十有八九。
凡服蓖麻子忌之，服厚朴者亦忌之，古方称此解百药毒，大不然，又加甘草，其验乃奇也。
〔赤小豆〕
甘，平。不可同鱼鮓食成消渴，作酱同饭食成口疮。
〔绿豆〕
甘，寒。连皮用。反榧子。壳害人，合鲤鱼鮓食，久则令人肝黄成渴病。
〔白扁豆〕
甘，平。硬壳者温平，连皮炒熟入药，亦有水浸去皮及生用者。从本方。其软壳及粟色者，微凉，但可供食，不堪入药。
〔葫芦巴〕
苦，大温。淘净，以酒浸一宿，晒乾，蒸熟或炒过用。

造酿之属  ***************************
〔淡豆豉〕
苦、涩、甘，寒。豆豉有咸淡二种，惟淡者治病。
造淡豉法，用黑豆一斗，六月间水浸一宿，沥乾，蒸熟，摊芦蓆上，候微温蒿覆五六日，候黄衣遍满为度，不可太过，取晒，簸净，水拌得中，筑实瓮中，桑叶盖覆，厚三寸，泥固晒七日。又以水拌入瓮，如是七次，瓮收筑封即成矣。
〔神麴〕
甘、辛，温，炒黄用。
造神麴法，五月五日或六月六日，用白面百斤，青蒿自然汁三升，赤小豆末、杏仁泥各三升，苍耳自然汁、野蓼自然汁各三升，以配白虎、青龙、朱雀、玄武、句陈、螣蛇六神，用汁和面、豆、杏仁作饼，麻叶或楮叶包罯，如造酱黄法、待生黄衣，晒收，临用炒之，陈久者良。一法用青蒿、苍耳、野蓼自然汁及赤小豆末、杏仁泥各三盏和匀于瓷器内，次第下白面搜和得所，作饼如上，生黄，晒收之尤为简便也。
〔红曲〕
甘，温。
造红曲法，白粳米一石五斗，水淘浸一宿，作饭，分作十五处，入曲母三斤，搓揉令匀，并作一处，以帛密覆热即去帛，摊开觉温，急堆起，又密覆，次日日中又作三堆，过一时分作五堆，再一时合作一堆，又过一时分作十五堆，稍温又作一堆，如此数次，第三日用大桶盛新汲水，以竹萝盛曲作五六分蘸湿完，又作一堆如前法，作一次，第四日如前又蘸若曲半沉半浮，再依前法作一次，又蘸若尽浮则成矣。取出日乾，收之，其米过心者谓之生黄，入酒及鮓⿰酉[KT]中，鲜红可爱未过心者不甚佳，入药以陈久者良。
〔麦芽〕
咸、甘，温，即大麦水浸生芽者，去须，取其中米炒研面用，今惟炒用。豆蔻、缩砂仁、乌梅、木瓜、芍药、五味子为使。
〔饴糖〕
甘，大温。惟以糯米作者入药，余但可食尔。
〔苦酒〕
即米醋，甘、酸、苦、温。服茯苓、丹参者不可食醋，米醋煮制四黄、丹砂、胆矾、常山诸药也。
〔酒〕
苦、甘、辛，大热。凡酒忌诸甜物，酒浆照人无影不可饮，祭酒自耗不可饮，酒合乳饮令人气结，同牛肉食令人生虫。畏枳椇、葛花、赤豆花、绿豆粉。
〔石蜜〕
甘，温。即白砂糖。

蔬之属  ***************************
〔韭子〕
辛、甘，温。爆干，簸去黑皮，炒黄用。韭叶不可与蜜及牛肉同食。
〔葱茎白〕
辛，平。同蜜食杀人，服地黄、常山忌食。
〔大蒜〕
辛，温、有毒。不可同蜜食，杀人。
〔白芥子〕
辛，热。微焙击碎，用生绢袋盛入煮，勿煎太过，则味苦辣。
〔芸薹子〕
即油菜，辛温。
〔莱菔子〕
辛，温，甘，平。
〔生姜〕
辛，温。去皮则热，留皮则冷。秦椒为使，杀半夏、莨菪毒，恶黄芩、黄连、天鼠粪。
缪仲醇曰：生姜不宜使熟，宜捣绞汁，待药煎成，倾方不失生字之义。如入药煎，乃熟姜非生姜。
〔乾姜〕
苦、辛，大热。微炒用，若治产后血虚发热及止血俱炒黑，温中炮用，散寒邪理肺气止呕生用。使恶杀同生姜。
造乾姜法，以母姜水浸三日，去皮，又置流水中六日，更刮去皮，然后晒乾，置瓷缸中酿三日乃成也。药肆中以母姜略煮过，然后曝之令乾，名之乾姜售，非是。
〔胡荽〕
辛，温，有小毒。凡服一切补药，有白术、牡丹皮者咸忌之。伏石钟乳。
〔山药〕
即山薯。
甘，平。恶甘遂。
山薯形长者是也。一种形如手掌，名佛掌薯。又有番薯即红山药。其根如姜而大，皮薄而紫。异物志谓之甘薯。一名朱薯，此二种俱可供馔。惟山薯入药，要山中生经十年以上者，洗去土留皮，竹筛盛置檐风处候完干，收之。或置焙笼中，微火烘乾亦佳。临用削去皮，药肆所卖者，大率系家园种者皆削去皮，以米粉石灰拌，使干之，用须水洗，色白者为佳，青黑者不堪。
〔百合〕
甘，平。花白者入药。
〔冬葵子〕
甘，寒，滑。黄芩为使，伏硫黄。
葵今处处有之，古人种为常食，今之种者颇鲜，苗高三四尺，茎叶似蜀葵而差，小花极微细。有紫茎、白茎二种，以白茎为胜，以秋种覆养经冬至春作子者谓之冬葵子。入药世俗相承，以钱葵当葵菜，非是。
〔藜〕
甘，平。有二种，凡使高二尺五六寸为妙，若长若短皆不中用也，生墙下树下者不可用。
〔紫苏〕
辛，温。不可同鲤鱼食，生毒疮。
〔苏子〕
辛，温，炒香研用。
〔荆芥〕
辛、苦、温，去枝茎生用，治下焦血炒黑用与河豚、黄颡鱼、驴肉相反，若同日食之多致丧命，不可不痛戒也。
〔牛蒡子〕
苦，辛。拣净以酒拌蒸，待有白霜以布拭去，焙乾捣粉用。
〔蒲公英〕
苦、甘，寒，三四月採，阴乾。
〔地肤子〕
甘，寒，拣净用。

果之属  ***************************
〔杏仁〕
甘、苦。温。汤浸去皮尖，炒黄研细，风寒肺病药中连皮尖用，取其发散也，作汤如白沫不解者，食之气壅，汤经宿者动冷气。恶黄芩、黄耆、葛根，畏蘘草，得火良。
〔乌梅〕
酸、涩，温平。去核微炒，若过而齿齼者，嚼胡桃肉解之。忌猪肉，取大青梅篮盛于突上燻黑用。
〔白梅〕
酸、咸，平。取大青梅以盐汁渍之，日晒，夜渍十日成矣，久乃上霜。
〔桃仁〕
苦、辛、甘，温。行血，连皮尖生用。活血、润燥，汤浸去皮尖炒用。双仁有毒不用。香附为使。
〔大枣〕
甘，温。六七月採，曝乾，坚实肥大者佳，忌与葱、鱼同食，杀乌头、附子毒，入药劈去核。枣有大小数种，小者只可充果食，入药惟用大枣，形大而核小多膏、味甘美者为良。其虽大而不肉厚，坚燥少脂者不堪。
〔雪梨〕
甘，寒。雪梨、绵梨、香水梨俱为上品，可以治病，余梨不去病。
〔木瓜〕
酸、涩温。形如小瓜而有鼻，皮薄色赤黄，香而甘酸不涩，去硬皮及子，臼中杵碎晒乾。陈久者良。忌铁器。
李濒湖曰：木瓜可种可接，可以枝压，其叶光而厚，其实如小瓜而有鼻，津润味不木者为木瓜，圆小于木瓜味木而酢涩者为木桃，似木瓜而无鼻，大于木桃，味涩者为木李，亦曰木梨，即榠楂及和圆子也，鼻乃花脱，处非脐蒂也。
木瓜木叶花实酷类榠楂，俱是系一类，其实如瓜，但看花脱处有鼻者为木瓜，无者为榠楂也，处处遍有之，今人罕知是为木瓜，而试于用者也，误以阑地锦实为木瓜，殊非是。
〔山楂〕
酸，微温。核有功力不可去也。
〔柿饼〕
甘，寒。其霜谓之柿霜，甘，冷。反杜鹃花，误并食，杀人。
〔柿蒂〕
涩苦，温，大者如碟，八稜而扁，其次如拳，以核少者为佳。
〔柿〕
今园圃种接者甚繁，惟方柿蒂宜入药。
〔石榴皮〕
酸涩，温。勿犯铁器，浆水浸一夜，取出用，其水如黑汁。
〔橘皮〕
苦、辛，温，水洗润透，刮去筋膜，晒乾用。
〔橘〕
今俗谓白香子者、即此也。
薛立斋曰：陈皮隔年者方可用。
李濒湖曰：橘皮纹细色红而薄，内多筋脉，其味苦、辛，柑皮纹粗色黄而厚，内多白膜，其味辛、甘。橘皮最厚而虚纹更粗，色黄，内多膜无筋，其味甘多辛少，但以此别之即不差矣。今天下多以广中来者为胜，江西者次之，然亦多以柑皮杂之，柑皮犹可用，柚皮则悬绝矣。
〔橘核〕
苦，温。炒去壳。
〔青皮〕
即橘之未熟而色青者。苦烈辛温，以汤浸，去瓤，切片，醋拌，瓦炒过用。
李中立曰：头破裂者，俗呼四花青皮。凡用以此为胜，今人多以小柑、小柚、小橙伪为之，不可不辨。
〔柑皮〕
甘冷。要大而皮厚色红者入药，制同橘皮。
柑与橘虽形体相类，而其种实有别，今人概收柑皮充橘皮，非矣！
〔枇杷叶〕
苦、甘、辛，平。湿叶重一两，乾者三叶重一两者为气足，堪用。以粗布拭去毛，或以粟杆作刷炙用。
〔胡桃〕
甘，热。
胡桃，俗呼唐胡桃者宜入药，其姬胡桃，食物本草所云，产荆襄者，正指此也。鬼胡桃即山核桃也。
〔橡斗子〕
苦，温。去壳，水浸去涩味，蒸极熟，焙用，斗壳亦入药，宜捣细炒焦，或烧存性研用，木皮、根皮去粗皮用。
〔荔枝核〕
甘温，涩。
〔龙眼肉〕
甘，温，平。
〔橄榄〕
涩甘、平。凡用截去两头，以其性热也。
〔榧子〕
涩甘，平，榧子皮，反绿豆，能杀人。
〔松子〕
甘，小温。今名为海松子，类枫子而小。
海松子甲斐州山中多有之。
〔槟榔〕
苦辛、涩，微温。去空心者，刮去脐皮，见火无功。
〔大腹皮〕
辛，微温。其树多集鸩鸟，宜先以黑豆汁洗，后以水再洗过，晒乾，火焙，切用。
〔郁李仁〕
辛、苦、酸，平，汤浸去皮尖及双仁者，研膏用。
郁李即今尼歪撒窟剌也，条生作丛，高五六尺，其叶如李，更尖长，其花有千叶，单叶红白色，单叶者则结实若樱桃而小，赤色，味甘酸可食，亦有大小二种，核中仁入药。
〔川椒〕
辛，热，有毒。去核及闭口者，微炒出汗，乘热入竹筒中，捣去里面黄壳取红用。杏仁为使，畏款冬花、防风、附子、雄黄，可收水银。中其毒者，凉水、麻仁浆解之，五月勿食椒。
李濒湖曰：蜀椒肉厚皮皱，其子光黑如人之瞳仁，故谓之椒目，他椒子虽光黑亦不似之，若土椒则子无光彩矣。
〔胡椒〕
辛辣热。
〔荜澄茄〕
去柄及皱皮，蒸，杵细，晒乾。
〔吴茱萸〕
辛、苦，大热，有毒。盐汤洗去苦烈汁，焙乾用。闭口者有毒。蓼实为使，恶丹参、硝石、白垩，畏紫石英。
〔茶叶〕
苦、甘，微寒。以新芽一发，便长三四分许，其粗如针，味甘气芳，最为上品，堪入药中。恶榧子，服威灵仙、土茯苓者。忌饮茶。
李念莪曰：茶叶以味甘不涩，气芳如兰，色白如玉者为良，昔人多言，其苦寒不利脾胃，及多食发黄消瘦之说，此皆语其粗恶、苦涩者耳。故入药须择上品，方有利益。
〔孩儿茶〕
苦、甘、涩，平。出南番系细茶，末入竹筒中，紧塞两头，埋污泥沟中，日久取出，捣汁熬制而成。其块小而润泽者为上，块大焦枯者次之。番人呼为乌爹泥，又呼为乌叠泥，俗因搽小儿诸疮效，每呼为儿茶，又呼为孩儿茶。
〔甜瓜蒂〕
苦，寒。
按本草图经云：瓜蒂即甜瓜蒂也，活人指掌补注云，瓜蒂即丝瓜带。俗名藤萝，二说不同。
〔莲子〕
甘，平，涩。不去心令人作吐，凡使须去心，蒸焙用。得茯苓、山药、白术、枸杞子良，青心名莲薏，苦寒亦入药。
谢在杭曰：赵州宁晋县有石莲子皆埋土中，不知年代，居民掘土往往得之有数斛者，其状如铁石，而肉芳香不枯，投水中即生莲叶，食之令人轻身延年，已泻痢诸疾，今医家不察，乃以番莲子代之，苦涩腥气，嚼之令人呕逆，岂能补益乎！
〔莲鬚〕
甘、涩，温。花开时採取干，忌地黄、葱、蒜。
〔荷叶〕
苦，平。畏桐油，伏白银、硫黄。
〔芡实〕
甘，平。凡用蒸熟，烈日晒裂，取仁，亦可舂取粉用，入涩精药连壳亦可。
〔石莲子〕
苦，寒。其子中肉黄白色，心内空，无青芽，形细长而头圆，壳光黑坚硬如石，故名石莲，别是一种药物，非藕实也。
按李濒湖曰：今药肆一种石莲子，状如土石而味苦，不知何物也。缪仲醇曰：石莲子产广中，出树上，木实，不宜入药。李中立曰：石莲不知出何处，壳光黑坚石两头停匀有有节者，若无节者，更黑味极苦，此物经百年不坏，吴旻续补扶寿精方云：治噤口痢不思饮食者，用石莲肉为细末，每服二钱，米汤加蜜调下，此石莲子非水中所产者，树出也，因肉内无心名曰石莲，形似莲子。
又按明滕可斋神农本经会通云：山东有一种木，生石莲彷彿藕实。石莲子但形细长而头光圆，黑色如漆，壳内无心，肉黄色似豆瓣，味甚苦寒。今俗医不读本草，不知根源气味何如，贾人又以远来为贵，当藕石莲出卖，以讹乱真，俗医不辨，亦误用之，若胃弱食少者误服，呕吐反增，恶食愈甚，若痢疾噤口不食者误服，胃气愈败，去死不远，若清心莲子饮误用者，不察去心之说，杀人不少，予特著此以为俗医之戒服，饵者可不慎乎！清何镇本草纲目类纂必读云、余考群书，多言石莲即深秋之老莲子也。按莲子虽至老而心必存，石莲子劈破无心，自是别种，以之治白浊及噤口毒痢殊有神圣之功，又非老莲子所能者，但不识此种产于何地耳。清心莲子饮并瑞莲丸，俱是肆中之石莲劈破无心之一种，非老莲子也。高明考之二说不同用者，宜审之。


卷第三  ——————————————————————————————————————————————————————————————————————————————————————————

木之属  ***************************
〔柏子仁〕
即侧柏实。
甘、辛，平。蒸熟，曝烈，舂簸取仁，炒研入药。畏菊花、羊蹄草。
〔侧柏叶〕
苦、涩寒。柏有数种，入药惟取叶扁而侧生者，故曰侧柏，或生或炒，各从本方，瓜子、牡蛎桂为使，畏菊花、羊蹄、诸石及面曲，伏砒硝。
〔松脂〕
苦、甘，温。凡用松脂，先须炼治，用大釜加水置甑，用白茅藉甑底，又隔细布或缣子，布松脂于上，炊以桑薪，汤减频添热水，候松脂尽入釜中乃出之，投冷水既凝又蒸，如此三过，其白如玉，然后入用。伏汞。
松脂市中卖者多杂他木液泪在内，须辨认之。
〔桂心〕
甘、辛、大热，有小毒。桂有等，肉桂乃近根之最厚者，辛烈肉厚；官桂即在中之次，厚者味稍淡于肉桂，皮薄少脂。因桂多品，而取其品之最高乃上等，供官之桂也。桂心即去其上粗皮而留其近木之味辛而最精者。桂枝即顶上细枝条，春夏禁服，秋冬宜煎，得人参、甘草、麦门冬、大黄、黄芩、柴胡、地黄、紫石英良，忌见火及生葱、石脂。
〔桂枝〕
甘辛，微热。去上粗皮用。桂须要色紫赤味辛烈者用之，如不辛烈勿入剂，肆中有松浦桂心，殊不中用。
〔辛夷〕
辛、温。刷去毛，微焙。芎藭为使，恶五石脂，畏菖蒲、蒲黄、黄连、石膏、黄环。
〔沉香〕
辛、苦，温，入丸散锉为末，入煎剂惟磨，临时入之。忌日曝火烘。香之等，凡三，曰沉、曰栈、曰黄熟，沉水者为沉香，半沉者为栈香，不沉者为黄熟香。入药沉水者上，半沉者次之，不沉者可薰衣及焚烧而已。
沉香今肆中所卖，其气多焦烈，又置之水中不能沉乃黄熟香类尔。非沉之精美者也。入药选品之高者用之可也。又有奇南香燔之极清烈，酝藉香之至者。历考众书，或以沉香、奇南为二木，或谓沉香皆枯树根可结，惟奇南乃沉之生结者，其说不同，诸香皆来自外舶，非本方所有，今虽自不能决其是非，然细视之则其类似不同原也，以生结、熟结分之之说不可轻信。
〔丁香〕
辛，热。取紫色去丁盖乳子，发人背痈也，勿见火，有雌雄二种。雄者颗小为丁香，雌者大如山茱萸为鸡舌香，即母丁香也，入药最胜。畏郁金。
〔檀香〕
辛，温。皮实而色黄者为黄檀，皮紫而色白者为白檀，皮腐而色紫者为紫檀，其木并坚重清香，而白檀尤良，宜以纸封收则不泄气。
〔降真香〕
辛，温。紫而润者为良。
〔乌药〕
辛，温。生用或酒浸一宿，炒用。
〔乳香〕
辛、苦，微温。圆大如乳头，色白，入丸药以少酒研如泥，以水飞过，晒乾用，或言以灯草同研，或以乳钵坐热水中研之，或以箬叶上炙之研，皆易细。按乳香一名薰陆香，今药肆中又别有名为薰陆香者，非是。详见琥珀条。
〔没药〕
苦，平。色黄黑，修治与乳香同。
〔白胶香〕
即枫香脂。
辛、苦，平。
今人多以佳一狄木当枫树，殊为谬误。
〔骐驎竭〕
甘、咸，平。状若胶饴，凝块红赤，与血同色，欲试真伪，但嚼之不烂如蜡者为上，今人试之以透指甲者为真，或以火烧之有赤汁涌出，久而灰不变本色者，乃真也。入药勿与众药同研，恐化作尘飞也。得密陀僧良。
〔安息香〕
辛、苦，平。状如松脂、桃胶，黄黑色，酒煮研，有如饧者谓之安息油。
〔苏合香〕
甘，温。药中只用苏合油，如黐胶以箸挑起，悬丝不断者，真也。亦番国树生之膏，必浓而无滓者为上。
〔龙脑香〕
大辛、苦，温。市家多以番硝混搀，然其质重色苍如砂细碎。龙脑轻浮、洁白，片片相侔，须细辨之，入瓷罐同灯草藏贮不致耗蚀，今人多以樟脑升打乱之，不可不辨也。
黄衷海语曰：片脑产暹罗诸国，惟佛打泥者为上，其树高者三二丈叶如槐而小，皮理类沙柳脑，则其皮间凝液也好，生穷谷岛夷，以锯付[犭充]就谷中尺断而出，剥而採之，有大如指，厚如二青钱者，香味清烈，莹洁可爱，谓之梅花片，鬻至中国擅翔价焉，复有数种，亦堪入药，乃其次耳。
〔樟脑〕
辛，热。凡用，每一两以二碗合住，湿纸餬口，文武火熁之，半时许取出，冷定用。
煎樟脑法，用樟木新者切片，以井水浸三日三夜，入锅煎之，柳木频搅，待汁减半，柳上有白霜，即滤去滓，倾汁入瓦盆内，经宿自然结成块也。
炼樟脑法，用铜盆以陈壁土为粉糁之，却糁樟脑一重，又糁壁土，如此四五重，以薄荷安土上，再用一盆覆之，黄泥封固，于火上款款炙之，勿令走气，候冷取出，则脑皆升于上盆，如此升两三次可充乱片脑矣。故用片脑须要细辨。
〔阿魏〕
辛，温。产波斯国，黑色者不堪，黄散者为上，臭烈殊常，极臭而又能止臭，最难真者，试法以半铢安熟铜器中一宿，沾阿魏处白如雪者。又法，以一铢安柚树上，树立干便是真者，研细用，热酒器上挹过，置地冷入药。
〔芦荟〕
苦，大寒。产波斯国，状似黑锡，木滴脂泪结成也，先捣成粉，然后入药。解巴豆毒。
〔胡桐泪〕
咸、苦，大寒。有木石二种，木泪乃树脂流出者，其状如膏油。石泪乃脂入土石间者，其状成块形，如小石片子，黄土色，重实而坚者为上。又若硝石得水便消，以其得卤斥之气，故入药此为胜。伏砒石。
按河间府志曰：槿树流沫之附者为胡桐泪，遍查本草无此说，惟韩保升言，初生似柳者差近之，岂固然耶！槿今有之木也，取其脂泪以试于用而可也。
〔黄柏〕
苦，寒。选肉厚色黄者，炒褐色。生用则降实火，熟用则不伤胃，酒制则治上，盐制则治下，蜜制则治中。恶乾漆，伏硫黄。
〔厚朴〕
苦，温。质厚色紫者良，去粗皮姜汁浸透酥炙用。乾姜为使，恶泽泻、硝石、寒水石。忌豆，食之动气，图经曰：厚朴木高三四丈，径一二尺，春生叶如槲叶，四季不凋，红花而青实，皮极鳞皱而厚，紫色多润者佳，薄而白者不堪，三月、九月、十月採皮，阴乾。
按厚朴世人相承以复复树充之，视本草所图其形颇相近。然图经云，春生叶，四季不凋，红花而青实，皮极鳞皱而厚，紫色，则图与说不相应也，其皮气味亦似有不同，故不以复复树定为厚朴也，当俟访问。
〔杜仲〕
苦、辛，甘，温。脂厚润者良，去粗皮，盐酒炒，或以姜汁拌炒去丝。恶玄参、蛇蜕皮。杜仲有树生、蔓生二种，本草欠载蔓生一种。
〔椿白皮〕
苦，温。刮去粗皮，焙用。生用通利，醋炙固涩。香者名椿皮，色赤无毒，臭者名樗皮，色白。
〔樗白皮〕
即臭椿。
苦、涩，凉，有小毒。制硫黄、砒石、黄金。椿、樗二木皆有之，俗以山茶花为椿，甚误也。
〔乾漆〕
辛、咸、苦、温，有毒。入药宜黑漆捣碎，炒令烟尽，不尔损人肠胃，若是湿漆煎乾更好，亦有烧存性者，中其毒者多食蟹及甘草、黑豆汤解之。生漆疮者，杉木汤、紫苏汤、蟹汤浴之，若入漆室先以蜀椒涂口鼻，可免疮矣。半夏为使，畏鸡子，忌油脂。
乾漆，桶中自然乾者，状如蜂房，孔孔隔者为佳。药市以石炭充乾漆，极非也。石炭是石类，与漆悬绝矣！勿误用。又生漆有清来者多杂桐油，不可入药。
〔桐实〕
大如巨枣，长寸余，壳内有子片，轻虚如榆荚、葵实之状，老则壳裂，随风飘扬。
〔桐子油〕
甘、微辛，寒，有大毒。桐油吐人，得酒即解。
油桐，近江州。人多种莳，收子打油货，乏，亦广俗误以荏油名桐油，非也。
〔海桐皮〕
苦、温，平。皮有巨刺，如鼋甲之刺。
海桐叶，大如手，作三花，尖，体有巨刺，如欓树，又别有海桐花，见草花谱与此不同。
〔金铃子〕
即楝实。
苦、酸，寒，有小毒。酒拌蒸，待皮软刮去皮，取肉用。核肉不可同使，若用核，捶碎以浆水煮一伏时，晒乾用。蘹香为使。其根及皮微寒，微毒。种有雌雄，雄者根赤无子，有大毒，杀人。雌者，根白子多，入药当用雌者。略刮外皮。
〔槐花〕
苦，平，未开时採收入药，炒用。
〔槐实〕
苦，寒，酸，咸。景天为使。
〔秦皮〕
苦，微寒。取皮渍水便碧色，书纸青色者真。略刮外衣用。大戟为使恶吴茱萸、苦瓠、防葵。
〔合欢皮〕
甘，平，去上皮，炒用。
〔皂荚〕
咸、辛，温，有小毒。有三种，一种猪牙皂荚，全无滋润洗，垢不去；一种粗大长虚而无润；一种圆厚短促，皮薄肉多，味薄大好。选赤肥不蛀者，以新汲水浸一宿，铜刀削去粗皮，或酥，或蜜反复炙透，去子弦用。柏实为使，恶麦门冬，畏空青、人参、苦参，伏丹砂、粉霜、硫黄、硇砂。
〔皂荚子〕
辛，温。取坚满者煮熟去皮，取白肉去黄。
〔皂荚刺〕
辛，温。
〔没石子〕
苦，温。凡用不宜独用。多用虫食成孔者。入药勿犯铜铁器并被火惊，颗小纹细者佳，砂盆研，隔纸焙用。
〔诃黎勒〕
即诃子。
酸、苦、涩、温。六稜、黑色、肉厚者佳，酒浸后蒸一伏时，去皮取肉，焙用。用核则去肉，或面裹煨透，去核。
〔柳〕
苦、寒。花、子、枝叶皆入药。
〔水杨〕
苦，平。枝叶并根皆入药。
按说文：杨，蒲柳也。柳，小杨也。蒲柳叶圆阔而赤，枝条短硬，即水杨也。柳叶长而狭，青绿色，枝条长软，盖一类二种也，又垂柳名杨柳，隋炀帝御笔写赐垂柳姓杨，曰杨柳。（见开河记。）
〔榆白皮〕
甘，平，滑利。刮去粗皮。
〔芜荑〕
辛，温，苦，平。陈久者良，必择气腥者佳，小者即山榆荚仁，止堪为酱及治鸡病，入药当用大者，面炒黄。
〔苏方木〕
甘、辛、酸、咸，入药惟取中心。
〔棕榈皮〕
苦、涩，平。烧存性用。
〔乌臼根皮〕
苦，微温。慢火炙黄用。
〔巴豆〕
辛，热，有大毒。入丸散中。去皮心膜，换水煮五度，各一沸，捣如膏，用纸包压去油，名为巴霜。又有用仁者，用壳者，用油者，有生用者，酒煮者，醋煮者，有麸炒者，烧存性者。紧小色黄者为巴三稜，色黑者为豆。小而两头尖者为刚子，其力更猛。芫花为使，恶蘘草，畏大黄、黄连、藜芦、冷水，反牵牛。得火良。中其毒者，冷水、黄连汁、大豆汁解之。
〔大风子〕
辛，热，有毒。形类松子，大如雷丸，新者仁色白，久者黄油不堪入药。去壳取仁用。
取大风子油法：用子三斤，去壳及黄油者，研极烂，瓷器盛之，封口入滚汤中，盖锅密封，勿令透气，文武火煎至黑色如膏，名大风油，可以和药。药肆取大风子仁名之雷丸油，非也。
〔桑白皮〕
甘、辛、苦，寒。取东行嫩根洗去土泥，日晒，待其乾透后，剥皮贮之，临时刮去上薄衣，炙用。若掘取时即剥取皮且刮上衣，其涎流去，药力都泄，用之少效，出土上者有毒。续断、桂心、麻子为使，忌铁及铅。
〔楮实〕
甘，寒。投水浮者去之，以酒浸一时，焙乾用。
〔枳实〕
苦、酸、寒，水渍透，切片，晒乾，麸炒至麸焦，去麸用，与枳壳一物。秋採者为实，冬採者为壳，后人惟以皮厚小者为枳实，完大者为枳壳，皆以翻肚如盆口状，陈久者为胜。
〔枳壳〕
苦，酸，寒。水浸去穰，切片，麸炒黑，去麸用。
韩彦直橘录云：近时难得枳实，人多植枸橘于篱落间，收其实剖干，以之和药，味与商州之枳几逼真矣。
枸橘又未易得，取朱栾之小者半破之，日曝以为枳，异方医者不能辨，用以治病亦愈，药贵于愈疾而已，孰辨其为真伪耶！
按枸橘俗谓之嗑辣咀，知者此也，实形如枳实而壳薄不香，今药肆中採收货之者，亦皆是物也，用者当辨认其真。
〔山栀子〕
苦，大寒。七稜九稜者佳。炒透治上焦，中焦，连壳治下焦，去壳洗去黄浆治血脔妙，心胸中热用仁，肌表热用皮，家园者不入药。
〔酸枣仁〕
酸、甘，平。去皮尖用。多睡生用，不得睡炒熟用。恶防己。
〔蕤核仁〕
甘。微寒。以汤浸去皮尖，水煮过，取仁研膏入药。
〔山茱萸〕
酸，微温。酒润去核，核能滑精也。蓼实为使，恶桔梗、防风、防己。
〔金樱子〕
酸、涩，温平。採收当在九、十月，取半黄者干去核并白毛，净捣末用，熬膏亦可。
金樱刺丛生，大类蔷薇，有刺，四月开花白，清丽芬郁，甚可爱，夏秋结实，亦有刺，黄赤色，形似石榴而小，其内有细子带芒，肉味甜。今人多于庭院间种之，而识其入药者亦罕矣。有才而不效且非独于此也。
〔连翘〕
苦，平。去蒂瓤，任用噙口者佳，开瓣者不堪用。
连翘，有两种，大翘枝梗杨起，高丈馀，小翘枝条柔软如蔷薇辈，承之可以架花叶并实，俱一样八月採实，阴乾。
〔枸杞子〕
甘，平，微寒。凡用拣净枝梗，取鲜明者洗干，酒润一夜，捣烂入药。
枸杞子，形微长如枣核，又有圆如樱桃者。
〔地骨皮〕
即枸杞根。
甘、淡、苦，寒。洗净去心，以熟甘草汤浸，焙乾用。制硫黄、丹砂。
〔五加皮〕
辛、苦，温。其气与酒相宜，远志为使，恶玄参、蛇皮。
〔卫矛〕
苦，寒。二月、七月採茎，阴乾，去叶，锉，以酥拌缓炒。
卫矛，今人谓之锦木者此也，至霜后，叶丹可爱，又一种有叶如桃者。
〔石楠叶〕
辛、苦，平，有毒。生于石上，如枇杷叶，但背无毛。五加皮为使，恶大、小蓟。
〔荆沥〕
甘，寒。。荆实，苦，温。防己为使，畏石膏。
取荆沥法：用新採荆茎，截尺五长，架于两砖上，中间烧火炙之，两头以器承取，热服或入药中。又法：截三四寸长束入瓶中，仍以一瓶合住固，外以糠火煨烧，其汁沥入下瓶中，亦妙。
图经曰：牡荆俗名黄荆是也，枝茎坚劲，作科不作蔓，叶如蓖麻，更疏瘦，花红作穗，实细而黄，如麻子大。或云即小荆也。
诸家说牡荆、蔓荆纷纠不一，李濒湖复解二物不分愈益淆乱，以他书参之，当以图经之说为正也，但陶隐居论牡荆曰：荆花白，多子，子粗大，历历疏生，不过三两茎多，不能圆，或扁，或异，或多似竹节叶，与余荆不殊者，别又似有此种，与黄荆自不同也。
〔蔓荆子〕
苦、辛、微寒。凡使去蒂并白膜，打碎用。恶乌头、石膏。
蔓荆，茎高四五尺，对节生枝，初春因旧枝而生叶，如榆叶长而尖，有锯齿，至夏盛茂，杪间开花成穗，红紫色，其子如梧子许，大而有白膜皮裹之，濒海地皆有之，八九月採实。
〔紫荆〕
苦，寒。皮梗及花功用皆同。其皮以厚而紫色、苦味如胆者为胜。
春开紫花，甚细碎，其作朵生出无常处，或生于木身之上，或附根上枝下直出，花罢叶出，光紧微圆，其实作荚，中有子圆如小珠，人多种于庭院间，殊可观。今人以其花紫，号曰苏方木也。
〔木槿根皮〕
甘，平，滑。
〔木芙蓉〕
微，辛，平。叶并花入药。
〔密蒙花〕
甘，平，微寒。花小色黄，嚼之甘甜酒润焙。
缪仲醇曰：形与芫花相似，但芫花狭小，而密蒙差大，为异用者，宜详辨之。
〔卖子木〕
甘、微咸，平。
〔接骨木〕
甘、苦，有小毒。
〔冬青〕
甘、苦，凉。子叶及木皮入药。
〔枸骨〕
微、苦，凉。叶并木皮入药。
〔女贞〕
微苦，平。叶及实入药。实酒浸一宿，擦去皮，蒸透，晒乾，为末。
女贞、冬青、枸骨三木颇相类，惟以叶微圆而子赤者为冬青，叶长而子黑者为女贞，厚硬有五刺角结实如女贞者为枸骨。三种俱上品，无毒妙药。缪希雍书中屡盛称其有效，夫岂无故而得此隆誉哉！冬青、女贞二木亦有似之而非者，用当辨认。
〔常山〕
苦，寒，有毒。形如鸡骨，色如鸡子黄者佳。酒浸一宿，切薄片，慢火炒透。又有醋制者吐人。畏玉札。
忌葱菜、菘菜，伏砒石。。五月採叶，阴乾，名蜀漆，辛平有毒。桔梗、栝蒌为使，恶贯众。
蜀漆俗谓之小臭木此也，叶似茗而长大，两两相当，木高丈馀，山城州鞍马山特多有之。按图经云：海州出者，叶似楸叶，八月有花，红白色，子碧色似山楝子而小，今俗名臭木者即此也，人多充蜀漆用，然终是非蜀漆之真。
〔芫花〕
辛、苦，温，有大毒。醋煮数沸，去醋，更以水浸一宿，晒乾用，则毒灭也，或以醋炒者次之，留数年者良，不可近眼。决明为使，反甘草。
芫花，今俗误名紫荆者即此也，小木高二三尺，枝茎紫色，叶似白前及柳叶，根白色如榆根，二月发紫碧花，似藤花而细长，先花后叶，叶未生时收採，日乾，叶生花落即不堪用也。药肆中都不识芫花，乃採水菊花充之，非是。又以此为紫荆，殊为缪妄。
〔白茯苓〕
甘、淡，平。去皮膜及筋用色白而坚实者佳。恶白蔹，畏牡蒙、地榆、雄黄、秦艽、龟甲，忌米醋及酸物。
〔赤茯苓〕
即茯苓之色赤者，制忌同白茯苓。
〔茯神〕
即茯苓抱根而生者，去皮及心内木。畏忌同白茯苓。
茯苓诸山皆有之，药肆掘取茯苓，日乾，恐其秤两有减，不候十分乾透贮之，故色洁白者殊少矣。又以其坏而色赤者假赤茯苓售之，不可不辨。又有名蕨茯苓者，乃掘蕨地得之者，时有抱蕨根者，盖其地几千百年前松林在焉，而为人斩伐，茯苓结成于土底，以见于今日者也，不可据目而为茯苓，亦有自蕨成者矣。
〔猪苓〕
甘、淡，平。作块类猪粪，皮黑肉白，水浸去皮生用。
〔雷丸〕
苦、咸，寒，有小毒。大小如慄，皮黑肉白甚坚实。甘草汤浸一夜，铜刀刮去黑皮，酒拌蒸，焙乾用。荔实、厚朴、芫花为使，恶蓄根、葛根，赤者杀人。
〔桑寄生〕
甘，平。真者极难必连桑枝採者乃为可用，别树生者气性不同，恐反有害也，其叶圆而微尖厚而柔，面青而光泽，背淡紫而有茸，断其茎，色淡黄者为真。
桑寄生难得真，有以用他木寄生至于陨命者，可不慎哉。然寓木亦有三四种，气类自不同也，不惟以杂树上者不可用之，虽寄桑上者其形样不一，如上说则为难遽用也，今人多以桑上瘿花充之，亦非是。
〔松寄生〕
苦、甘平。形状与桑寄生一样，他不皆有之，若非自採即难用也。
冯嗣宗名物疏云：本草草部有菟丝，木部有松萝。松萝一名女萝，性味及所生全别。尔雅云：女萝、菟丝，故毛公有頍者弁传云，女萝、菟丝，松萝也。陆玑驳之，以为二物殊异，予谓此非尔雅之误，乃毛公之误也，草木多有名同实异者，菟丝名女萝，松萝亦名女萝，小雅所称之女萝正是松萝，非菟丝也。
按松寄生有二种也，一种形如桑寄生，以其生于松上，故其色少有异耳。一种松上浮蔓色青而细长，又名松萝，名女萝，俗名索而和革折是也，此松寄生有二物，而女萝亦非一种也，古今释者相混以此也。

竹之属  ***************************
〔竹叶〕
淡、甘，寒。
图经曰：竹处处有之，其类甚多，而入药惟用䈽竹、淡竹、苦竹三种，人多不能尽别，按竹谱䈽竹坚而促节，体圆而质劲，皮白如霜，大者宜刺船，细者可为笛。苦竹有白有紫，甘竹似篁而茂，即淡竹也。然今之刺船者多用筀竹，作笛自有一种，亦不名䈽竹。苦竹亦有二种，一出江西闽中，本极粗大，笋味殊苦，不可啖。一出江浙，肉厚而叶长阔，笋微有苦味，俗呼甜苦笋是也。今南人入药烧沥惟用淡竹一品，肉薄，节间有粉者。
陈廷採曰。淡竹叶，竹类颇多，难指何是，惟尝笋味，淡者为然，䈽竹、雷竹、水竹、味淡兼甜，治病第一，筀竹⿱⺮猫竹味皆纯淡，採用亦宜。苦竹、紫竹，苦辣而膻，不堪入药。东坡苏公曰淡竹者对苦竹为文，除苦竹之外，皆淡竹也，迹此观之，足可征矣。
草中一种茎如铁线而长，叶小如竹。一种茎青而短，叶大如竹。一种开花青翠，叶如竹，俱名淡竹叶。古今方书或有用之，但佥其名而未细注其物者，当考穷精详，必得证治相合，庶不失于孟浪也。
〔竹茹〕
甘，微寒。刮去青皮，用第二层。
〔竹沥〕
甘，微寒。
取竹沥法：以竹截长二尺，劈开，以砖两片对立，架竹干上，以炭火炙之，其沥自出，以器承取用。一法用净[缶單]一只将淡竹锯成段，劈碎水浸一时，看[缶單]大小，装满[缶單]口，用竹拦住，打一土坑，下放一钵，头以[缶單]倒著，口向钵头，以黄泥糊[缶單]钵，合缝处及[缶單]周围与底候乾，外以礲糠堆放[缶單]周围与底，用火燃著糠，听渐烧完遍，火气逼[缶單]内，竹沥自滴钵头内，多而且清洁，殊胜前法。
〔天竹黄〕
甘，寒。生南海镛竹中，此竹极大，又名天竹，其内有黄，可以疗病，今诸竹内往往得之，亦可代用。
吴僧赞宁笋谱云：镛竹笋出广州，此本竹绝大，内空容得三升许米，交广以来，人将此作升子量出纳，其出黄可疗风痫疾，名天竹黄。按竹黄名天竹，言此竹大也，亦犹天麻、天蓼，言天蓼如云雀、麦鼠、苋言小也，或曰天竺之竺非也，详其竹亦疗风，笋功可见也。一说竹黄是南海边，竹内尘沙加于竹凝结成致。竹兼笋皆疗风疾。
沉存中梦溪补笔谈云：岭南山中有大竹，有水甚清澈，溪涧中水皆有毒，惟此水无毒，土人陆行多饮之，至深冬则凝结如玉，乃天竹黄也。王彦祖知雷州，日盛夏之，官山溪间水皆不可饮，唯剖竹取水烹饪饮啜，皆用竹水，次年被召赴阙，冬行求竹水不可复得，问土人乃知至冬则凝结，不复成水，遇夜野火烧林木为煨烬，而竹黄不灰，如火烧兽骨而轻，土人多于火后採拾，以供药品，不若生得者为善。
李中立曰：竹黄形块大小散碎不同，体轻有黑白牙色之异，味甘，牙色者善，白者次，黑者下，人多烧龙蛟诸骨、蛤粉杂之，宜辨。
竹黄有从清来者恐是非真耳。又肆中採竹蓐，以假充非是，竹黄即竹内所生如黄土著竹成片者，与竹蓐全别勿用。
〔箬叶〕
甘，寒。其干高不过四五尺，而叶独大于诸竹，今用以裛粽者。


卷第四  ——————————————————————————————————————————————————————————————————————————————————————————

鳞之属  ***************************
〔龙骨〕
甘，平，有小毒。其骨细文广者是雌骨，粗文狭者是雄，五色全具上品，白中黄者次，黑色者勿用。舐之著舌者佳，煅赤研细，酒浸，焙乾，水飞三度。用一云：凡入药须水飞过，晒乾，每斤用黑豆一斗，蒸一伏时，晒乾用否则著人肠胃，晚年作热也。畏石膏，得人参、牛黄良，牛黄恶龙骨，而龙骨得牛黄更良，有以制伏也，忌鱼及铁器、齿、角，治同龙角，畏乾漆、蜀椒、理石。
图经云：今河东州郡多有之，李肇国史补云，春水至时，鱼登龙门，蜕骨甚多，人採为药，有五色者。龙门是晋地，与本经合，岂龙骨即此鱼之骨乎！寇宗奭曰：诸说不一，终是臆度，曾有崖中崩出一副皮体头角皆备，不知蜕耶，毙耶。谓之蜕、毙，则有形之物不得生见，死方可见。谓之化，则其形独不可化与。
朱国祯涌幢小品云：大禹治水至震泽，斩黑龙以祭天，本朝永乐间大获龙骨，吴江史鉴为之志云，龙坟在今秀水县复礼乡小律原北，距大湖可六七十里，初由村氓耕田，往往得龙骨而未识也。永乐间有一渔者始识之，因潜持出，以售于苏州南濠徐氏药肆中，岁以为常，一日徐问有龙角否，其人曰有，乃以一枝遗徐，有朱永年过徐肆中见之，惊问得之何所？曰：适有人来售，朱问其人去远近？曰：未远，因急追及之，盖是时有左璫号李黄子者，方受命求採珍异，朱以买办户出入壋所，欲以为奇货也。遂偕其人告于璫，璫檄郡县调夫船具，畚锸躳往掘之，初入见有，状如浮屠氏所谓金刚神者数辈，俨然如生，众方骇异及见风随化尽，惟余骨尔，遂得龙骨、角、齿、牙凡数十，舰献于朝窃取者不与焉。时方贵龙角带自非诸王勋戚不能得，一銙直十馀金，及是价为之顿贱，秀水在当时犹为嘉兴宣德间始分为秀水，今其田可六十亩许，不加粪治而收获倍于他田。岁每大风雨，则拔木发屋而禾稼反无损，耕者犹时时得龙骨田中，意当时已尽取，不应有遗，岂其地为龙所窟，而潜蜕其中。欤！至大禹治水，至震泽斩黑龙以祭天之文，不知出于何书，历考吴越春秋、吴郡志、苏州志，无所经见，不敢强为之说。
〔紫稍花〕
甘，温。著木枝如蒲槌状，其色灰白而轻松。
按陈自明妇人良方云：紫稍花生湖泽中，乃鱼虾生卵于竹木之上，状如糖潵，去木用之，钱木用。活幼全书云：紫稍花即湖泽中鲤鱼生卵于竹木之上是也，今湖水芦苇间亦多有之，俗名勿奈哥。
〔鲮鲤甲〕
即穿山甲咸，微寒，有毒。肖鲤而有四足，黑色，能陆能水，凡用之，或酥炙、醋炙、童便炙，或土炒、蛤粉炒，或烧，或油煎打碎用，未有生用者。仍以尾甲乃力胜。
〔蛤蚧〕
咸，平，有小毒。其毒在眼，用酒洗，去头足鳞爪，以酥炙研用。只含少许奔走百步不喘息者，乃为真也。
郭佩兰曰：生广南水中，夜居榕树上，形如守宫，尾与身等，雌雄相随，药力在尾，而此物最惜其尾，每见人取之，多自啮断尾而去。採之，须以两股铁叉刺之为得，入药须用雌雄。雄为蛤，皮粗口大，身小尾粗。雌为蚧，皮细口尖，身大尾小，宜丸散中用。
〔蛇蜕〕
咸、甘，平，有毒。色白如银者良，青黄苍色者勿用，以皂荚水洗净干，或酒、或醋、或蜜浸炙黄用，或盐泥固煅存性用。畏磁石及酒，孕妇忌服。
〔白花蛇〕
咸、甘，温，有毒。凡用花蛇，换酒浸，春秋三宿，夏一宿，冬五宿，取出，炭火焙乾，如此三次，以砂瓶盛埋地中，一宿出火气，去皮骨取肉用。
郭佩兰曰：虽有黔上，惟取蕲州，其蛇龙头虎口，黑质白花，胁有二十四方胜文。腹有念珠斑，口有四长牙，尾有爪甲长一二分，肠如连珠，多在石楠藤上，诸蛇鼻向下，独此鼻向上，诸蛇死目闭，惟此目开如生，虽枯而眼光不陷，他处者则否矣。蕲两界者一开一闭，去头尾各三寸，取其中段，不过净肉四两而已，亦有单用头尾者，取其倍毒也。若黔者倍大，头尾可去一尺，酒浸一二宿，火炙去尽皮骨，盛砂瓶埋地中出火毒，密封藏之十年不坏，其骨须远弃之，伤人毒与生者同也。
〔乌稍蛇〕
甘，平，有小毒。功同白花，但性善而不啮物，色黑如漆，背有三稜如剑脊，眼有赤光，枯死不陷，尾细长能穿小铜钱一百文者良，头上有逆毛，腹下有白带子一条长一寸者雄也，入药最妙，此蛇不食生命，多在芦丛中吸南风及其花气，重七钱至一两者为第一粗大者，力弥减也，市中用他蛇燻黑乱真，但眼不光耳。
〔青鱼胆〕
苦，寒。腊月收取，挂壁阴乾。
按图经云：青鱼生江湖间，似鲩而背正青色，南人多以作鮓，其头中枕骨，蒸令气通，曝乾，状如琥珀，荆楚人煮柏作酒器、梳篦甚佳，此与今人名青鱼者自别也，不可因名迷实也。
〔海螵蛸〕
即乌贼鱼骨，咸，微温。炙令黄，研细水飞，轻脆而白，恶白芨、白蔹、附子，能淡盐，伏硇缩银。

介之属  ***************************
〔龟甲〕
咸、甘，平。锯去四边，石上磨净，灰火炮过，涂酥炙黄用，亦有酒炙、醋炙、猪脂炙、烧灰用者。须研极细，否则黏人肠胃，能变症瘕。勿令中湿，湿即有毒。恶沙参、蜚蠊，畏狗胆瘦银，古者上下甲皆用之，后人惟用底版入药。
〔鳖甲〕
咸平。七肋九肋，不经汤煮者佳。入药以醋炙黄用。畏葱及桑灰，恶矾石、理石。
〔鳖〕
俗名大乌龟者此也，今市肆间以海龟甲充之，误矣！
〔牡蛎〕
咸、微寒。先以盐水煮一伏时，再入火中煅赤，研细水飞用。贝母为使，得甘草、牛膝、远志、蛇床子良，恶麻黄、辛夷、吴茱萸，伏硇砂。
〔真珠〕
咸、甘，寒。以新完未经钻缀者，绢包入豆腐中煮一炷香，捣碎研二万馀，如飞面方堪用，不细伤人脏腑。
〔石决明〕
咸，寒。盐水煮，或以面裹煨熟，磨去粗皮，研一万下，水飞，用七孔，九孔者良。
〔海蛤〕
咸，平。火煅研粉，水飞用，不入汤药。蜀漆为使，畏狗胆、甘遂、芫花。
海蛤，海中诸蛤烂壳之总称，不专指一蛤也，壳为风涛所洗，自然圆净，小者如细麻，大者若其子。
〔蛤蜊粉〕
咸，寒。取紫口蛤蜊壳，炭火煅成研粉，水飞用。
造海石法：紫口蛤蜊以炭火煅成粉，候栝蒌熟时连子肉同粉捣烂作饼子，竹节盛悬风处，阴乾，次年听用。入丸药为极细末，入煎药为咀。能化酒痰顽痰。盖咸能软坚，蛤生海中，凝结成壳，得咸性多，故能破痰之墙壁，而栝蒌又去痰之药，故用之相和，则攻去凝结之老痰极有效，或以海浮石为海石者，非是。

羽之属  ***************************
〔白丁香〕
即雄雀屎，苦，温，微毒。头尖挺直者是雄，两头圆者是雌，腊月採，去两畔附著者，研细，以甘草水浸一日，去水，焙乾用。
白丁香，药肆多杂以雀儿及他禽屎，用宜详之。
〔夜明砂〕
即蝙蝠屎，辛，寒。以水淘去灰土、恶气，取细沙晒乾，焙用。恶白蔹、白薇。
〔五灵脂〕
即寒号禽粪，甘，温。色黑如铁，气甚臊恶，粒大如豆，有如糊者，有黏块如糖者，以糖心润泽者为真，多夹沙石，极难修治，去沙石研为细末，以酒飞过，晒乾用。恶人参，损人。

毛之属  ***************************
〔猪脂〕
甘，微寒。腊月炼净收用，历年不坏，反乌头、梅子。
药肆中或以野猪脂伪充，用之宜审。
〔酥〕
甘，寒。以牛乳入锅煎二三沸，倾入盆内冷定，待面结皮，取皮再煎，油出去渣，入在锅内即成矣。
〔阿胶〕
甘、咸，微温。或炒成珠，或以面炒，或以酥炒，或以蛤粉炒，或以糯米粉炒，或酒化，成膏，或水化成膏，当各从本方也。得火良，薯蓣为使，畏大黄。
阿胶货者多伪，最难得真，明彻质脆，击之易碎者为真。假者，质软难敲，枯黯似墨。
李濒湖曰：阿胶，东阿有井大如轮，深六七丈，岁常煮胶，以贡天府，其井乃济水所注，济水清而重，其性趋下，用搅浊水则清，以之煮胶，取其治瘀浊及逆上之痰也。古方所用，多是牛皮，后世乃贵驴皮，若伪者皆杂以马骡、驮皮、革鞍靴之类，其气浊臭，不堪入药。当以黄透如琥珀色，或光黑如瑿漆者为真。真者不作皮臭，夏月亦不湿软。
〔黄明胶〕
甘，平。
李濒湖曰：黄明胶乃牛皮所作，其色黄明，但非阿井水所作耳。其功用亦与阿胶彷彿。苟阿胶难得，则真牛皮胶亦可权用。
〔牛黄〕
苦、甘，凉。外有膜包如蒜头，中如鸡子黄，重叠可揭折，轻虚气香，色赤黄有光，摩指甲上黄色透甲，置舌上先苦后甘，清凉透心者为真也。研细如粉用。人参为使，恶龙骨、龙胆、地黄、常山、蜚蠊，畏牛膝、乾漆。
雷斅曰：此有四种，喝迫而得者名生黄，杀死在角中得者名角中黄，牛病死后心中剥得者名心黄，初在心中如黄浆汁，取得便投水中，沾水乃硬如碎蒺藜及豆与帝珠子者是也。肝胆中得者名肝黄，大抵皆不及生黄为胜。
图经云：凡牛有黄者，身上夜有光，眼如血色，时复鸣吼，恐惧人，又好照水，人以盆水承之，伺其吐出乃喝迫即堕下，水中取得，阴乾百日，一子如鸡子黄大，重叠可揭折，轻虚而气香者佳，然人多伪之。试法但揩摩手甲上，透甲黄者为真。
寇宗奭曰：牛黄轻松自然，微香。西戎有犛牛黄，坚而不香，又有骆驼黄极易得，亦能相乱，不可不审之。
〔虎骨〕
辛，温。用头及胫骨色黄者佳，凡虎身数物俱用，雄虎者胜药。箭射死者，骨青不可入药，其毒浸渍骨血间，能伤人也。捶碎去髓，涂酥，或酒、或醋，各随方法，炭火炙黄入药。畏蜀漆、蜀椒、磁石。
〔犀角〕
酸、咸、苦，寒。入药用黑尖，生者为佳，若现成器物被蒸者不堪用。锯成小块，以薄纸裹于怀中一宿，乘燥捣之，应手如粉。松脂、升麻为使，恶乌头、乌喙、雷丸、雚菌，忌盐、酱。
李濒湖曰：犀角纹如鱼子形，谓之粟纹，纹中有眼，谓之粟眼，黑中有黄花者为正，透黄中有黑花者为倒透，花中复有花者为重透，併名通犀，乃上品也。花如椒豆斑者次之，乌犀纯黑无花者为下品，其通天夜视有光者名夜明犀，故能通神开水，飞禽走兽见之皆惊。
〔熊胆〕
苦，寒。市中多伪，通明者佳，但取一粟许滴水中若线不散，运转如飞者真，余胆亦转，但缓耳。恶防己、地黄。
周密齐东野语云：熊胆善辟尘，试之以净水，一器尘幕其上，投胆米许，则凝尘豁然而开也。
〔羚羊角〕
咸，寒。角细如人指，长四五寸，多节，蹙蹙圆绕，锉细，避风，捣筛，更研，万市如飞尘，免刮人肠。菟丝子为使，能缩银。
陈藏器曰、山羊、山驴、羚羊三种相似，而羚羊有神，夜宿防患，以角挂树不著地，但角弯中深锐紧小，有挂痕者为真，如此分别，其疏慢无痕者非也。
李濒湖曰：羚羊似羊而青色，毛粗，两角短小，羱羊似吴羊，两角长大，山驴驴之身而羚之角，但稍大而节疏慢耳。
〔鹿茸〕
甘、咸。温。先用酥涂匀，于烈火中灼之，候毛尽，微炙候黄褐色，研细入药，不可缺酥，又有用酒炙及酒蒸焙用者，当各从本方，中有小白虫不可鼻嗅。
寇宗奭曰：茸最难得，不破及不出却血者，盖其力尽在血中故也，此以如紫茄者为上，名茄子茸，取其难得耳，然此大嫩，血气未具，其实少力，坚者又大老，惟长四五寸，形如分岐马鞍，茸端如玛瑙、红玉，破之肌如朽木者最善，人亦将麋角伪为之，不可不察。按沉存中笔谈云：月令冬至麋角解，夏至鹿角，解阴阳相反如此，今人以麋鹿茸作一种者，疏矣！
〔鹿角〕
咸，温。以角寸截，泥裹于器中，大火烧一日，如玉粉研用。杜仲为使。
〔白胶〕
即鹿角胶。甘，温平，得火良，畏大黄。
作鹿角霜、鹿角胶法：全角细破寸截，以米泔浸七日，令软，又急流水中浸七日，刮去粗皮，以东流水、桑柴火煮七日，旋旋添水，入醋少许，捣烂成粉者为鹿角霜，取粉加无灰酒熬成胶，或只以浓汁熬成膏者，为鹿角胶。
〔麋茸〕
甘，温。修治与鹿茸同。
〔麋角〕
甘，热。
造麋角霜，麋角胶法：并与鹿角霜、鹿角胶同。
〔麝香〕
辛、苦，温。研用，恶大蒜，不可近鼻，防白虫入脑。
李中立曰：真麝香，开之即，远闻久放且不生白朴，市者有以真香些须，杂以荔枝末，或炒鸡子黄为末，或炮枣肉，或酒制大黄等物搀入，裹以四足膝皮充卖，用者不可不辨。
〔明月沙〕
即兔屎，腊月收之。
〔腽肭脐〕
即海狗肾，咸，大温。毛色似狐，足形似狗，尾形似鱼，肾上两重薄皮裹，其丸核皮上有黄毛，一穴三茎，湿润如常新，置睡犬旁，惊狂跃跳者真也，酒浸炙香，锉捣，或酒煎熟合药，以汉椒、樟脑同收则不坏。
李濒湖曰：入药用外肾，而曰脐者连脐取之也。

虫之属  ***************************
〔蜂蜜〕
甘，温平。凡炼蜜，银石器盛，置重汤中以炭火煮一日，至滴水不散为度。生者有毒，酸者勿食，同葱食害人，同莴苣食令人下利。食蜜饱后不可食鮓，令人暴亡。色白如膏者良，试蜜以烧红火箸插入，提起出气是真，起烟是伪。
肆中有交趾蜜：太泥蜜及白蜜、黑蜜，蜂蜜数品皆从外国致来者，无测真假，今出蜜州郡，颇多熊野，蜜人皆用之，但以其并蜂儿绞之，故气味不佳，且久收易酸也，不拘所出州土，惟要无添杂者入药，用宜详审。
〔黄白蜡〕
淡、微温。乃蜜脾底也，取蜜后炼过，滤入水中，候凝取之。色黄者为黄蜡，煎炼极净色白者为白蜡，非新则白而久则黄也。合大枣咀嚼即易烂，恶芫花、齐蛤。
〔露蜂房〕
咸、甘，温，有毒。露天树上者为最，炙末用。恶乾姜、丹参、黄芩、芍药、牡蛎。
〔虫白蜡〕
甘，温。坚而不软者佳，碎之文理如白石膏而莹彻，乃为真也。
虫白蜡，医方中通名白蜡，与蜜蜡之白者不同，乃小虫所作也，市人谓之唐蜡，多杂以漆实之仁为售，不可不慎辨也，今见丛薄间水槿上有蜡虫过来，遍生白花如凝霜，人未知刮取为蜡，故不为时用也。
〔五倍子〕
苦、酸、涩，生于盐肤木上，圆长不等，缀于叶间，其壳坚脆中空，有细虫如蠛蠓，採蒸去虫用。
〔百药煎〕
涩，甘。
造百药煎法：用五倍子为粗末，每一斤用真茶一两，煎浓汁，入酵糟四两，擂烂拌和，器盛置糠缸中罯之，待发起如发面状即成矣，捏作饼丸，晒乾用。又方以五倍子一斤，研末，酒麴半斤，细荼一把研末，用小蓼汁调匀，入瓷器中盖紧，以稻草封固，过一七日后长出霜，作饼晒乾用。又方，六月五倍子一斤、生糯米一两滚水浸过，细茶一两，上共研末，入罐内封固，过七日取开，晒乾用。
〔桑螵蛸〕
咸，平。凡使勿用杂树上生者，取桑上者蒸过，火炙用，不尔令人泄。畏旋覆花。
〔白殭蚕〕
咸、辛，温，有小毒。不拘早晚但用白色而条直食桑叶者佳。米泔浸一日，待涎浮水上，然后洒出，焙去丝及黑口。恶桑螵蛸、桔梗、茯苓、萆薢。
〔原蚕蛾〕
咸，温，有小毒。第二番蚕也，雄者入药，炒去头足翅用。
〔蛜[虫祁]〕
即全蝎。甘、辛，平，有毒。去足并土，炒用。全用者为全蝎，单用尾谓蝎稍，其力尤紧，雄者螫人，痛在一处，井泥敷之，雌者痛牵诸处，瓦沟下泥敷之，或在手足以冷水渍之，微暖即易，在身以水浸布拓之，皆验。又捣蜗牛涂，毒即解散。
古今录验云：被蝎螫者，但以木碗合之，神验。
〔蝉蜕〕
咸、甘，寒，凡使沸汤洗去泥土翅足，浆水煮过，晒乾用。
〔蟾蜍〕
辛，凉，微毒。去皮肠爪，酒浸一宿，酥炙，乾用。目赤、腹下无丹书八字者，不可用。
〔蟾酥〕
即蟾蜍眉间之白汁也。甘、辛，温，以蒜及胡椒等辣物纳其口中，则蟾身白出，以竹篦刮下，乾用。真者轻浮，入口味甜，不可入目中，令人赤盲，或以紫草汁洗点即消。
〔蜈蚣〕
辛，温，有毒。以火炙去头、足、尾、甲用，或去尾足，以薄荷叶火煨用之，或酒炙，亦可中其毒，以桑汁、白盐、大蒜涂之，或即以黄土水涂，以黄筒纸熏之，立效。畏蛞蝓、蜘蛛、鸡屎、桑皮、白盐。
〔蜗牛〕
咸，寒，有小毒。生池泽草树间，形似小螺，白色，头有四黑角。以形圆而大者为胜，小者不堪用。

金石之属  ***************************
〔金簿〕
辛，平，有毒。中其毒者，惟鹧鸪肉可解，恶铅，畏水银。
方中金簿，今世之人不识其为何等大，惟依据几片、几枚之数用之。非亲视唐簿，何以有所准则哉。唐簿据今曲尺度之，其广四寸四分，狭四寸而弱。朝鲜医郑斗俊言，一片者百簿一钱重也，据此则一片重一釐也，十片才得重一分。又按天工开物云：凡金簿每金七釐，造方寸金一千片。
〔自然铜〕
辛、苦。涩于铜坑中及石间採之，方圆不定，其色青黄如铜，不从鑛炼，故号自然铜，火煅醋淬九次，研末，水飞用。
〔铜青〕
辛、酸、涩，微毒。取铜器上绿色者淘洗用之，近时人以醋制铜生绿，取收，晒乾。
〔黑锡〕
即铅。
甘，寒，小毒。凡用以铁铫溶化，泻瓦上滤去渣脚，如此数次，收用。其黑锡灰即铅沙溶出之物也，白锡灰不入药。
〔粉锡〕
甘、辛，寒，此即化铅所作胡粉也，通名官粉。
造胡粉法，每铅百斤，熔化削成薄片，卷作筒，安木甑内，甑下甑中各安醋一瓶，外以盐泥固济，纸封甑缝，风炉安火，四两养一次，便扫入水缸内，依旧封养，次次如此，铅尽为度。不尽者留炒作黄丹。每粉一斤，入豆粉二两，蛤粉四两，水内搅匀，澄去清水，用细灰按成沟，纸隔数层，置粉于上，将干截成瓦定形，待乾，收起。
方中所用胡粉皆此物也，今人以蛤灰飞过名之胡粉，用者宜审。
〔黄丹〕
辛、咸，寒。以水飞过，澄干，微火炒紫色，安地上去火毒入药用。伏砒，制硇砂。
炒铅丹法、用铅一斤，硫黄十两，硝石一两，熔铅成汁，下醋点之，滚沸时下硫一块，少顷下硝少许，沸定，再点醋，依前下少许硝、黄，待为末，则成丹矣。若转丹为铅，只用连须、葱白汁拌丹，慢煎煅成金汁，倾出即还铅矣。
入药光明丹佳，市中有土黄色者是炒丹不成者，勿用。
〔密陀僧〕
辛、咸，平，有小毒。捣细，火煮一伏时，水飞用。制狼毒。
李濒湖曰：密陀僧，原取银冶者，今既难得，乃取煎销，银铺炉底用之。造黄丹者以脚滓炼成密陀僧，其似瓶形者是也。
〔水银〕
辛，寒，有大毒。以葫芦贮之，即不走漏，若撒失在地，但以川椒末或茶末收之，或以真金及钻石引之即上。畏磁石、砒霜。
雷斅曰：凡使，勿用草汞并旧朱漆中者，经别药制过者，在尸中过者，半生半死者。其朱砂中水银，色微红，收得后，用葫芦贮之，免遗失。
取砂汞法：用瓷瓶盛朱砂不拘多少，以纸封口，香汤煮一伏时，取入水火鼎内，炭塞口，铁盘盖定，凿地一孔，放碗一个，盛水连盘，覆鼎于碗上，盐泥固缝，周围加火煅之，待冷取出，汞自流入碗矣。
取草汞法：用细叶马齿苋干之，十斤得水银八两或十两，先以槐木槌之，向日东作架，晒之三二日，即干，如经年久，烧存性，盛入瓦瓮内，封口埋土坑中，四十九日取出，自成矣。
按广西通志云：泗州出水银，取之之法，以人其用，人从外境市之，或逃走僮仆，或奸商缚雇役人，往售至其家，初以酒饭饲之三日，即引至水银坑中挖窟埋之，露其首三日，其人痒不可忍，号呼彻天，乃以锹铲去其首，仍埋之数日，取出则满腹肠胃、指甲、骨髓中皆水银矣。安南近凭祥州地，亦有水银坑，取法同。每江西奸商僱人挑货至界上贾易，则私与夷约并僱工人卖之，价成无论，数十人俱缚去此，水银自然生于山石间者，乃知不独炼砂烧草取出也，于取之之法，则其惨有不忍闻者，然考证不详，名物何稽矣，今附其说以广异闻。
〔轻粉〕
辛，冷，有大毒。畏磁石、石黄，忌一切血，黄连、土茯苓、陈酱、黑铅、铁浆可制其毒。
升炼轻粉法：用水银一两，白矾二两，食盐一两同研不见星，铺于铁器内，以小乌盆覆之，盐泥封固盆口，以炭打三炷香，取开则粉升于盆上矣。
〔银朱〕
辛，温，有毒。多以黄丹及矾红杂之，其色黄黯宜辨之。真者谓之水华朱，即光明朱也。
升炼银朱法：用石亭脂二斤，新锅内熔化，次下水银一斤，炒作青砂头，炒不见星，研末罐盛，石版盖住，铁线缚定，盐泥固济，大火煅之，待冷取出，贴罐者为银朱，贴口者为丹砂，今人多以黄丹及矾红杂之，其色黄黯，宜辨之，真者谓之水华朱。每水银一斤，烧朱一十四两八分，次朱三两五钱。
附造朱锭法：用光明朱细研，水飞澄清，檘去水，用秦皮、栀子、皂角各一分，巴豆一粒去皮，黄明胶半两同煎汁，和银朱作锭子，阴乾，任用。造雌黄锭法，药汁皆如上所述，用雌黄为之，雌黄色如金，又似云母，甲错可拆。今货者误以藤黄充之，非是。
附：作印色法，真麻油半两许，入蓖麻子十数粒，捶碎同煎，令黄黑色，去蓖麻将油拌挼熟艾令乾湿得所，然后入银朱随意少许，色红为度，更不须用帽纱生绢之类衬隔，自然不沾塞，印文而不生白醭，虽十年不炽。一法用蜜最善者，纸素虽久，色愈鲜明。
〔炉甘石〕
甘，温。其块大小不一，状类滑石、松赤石脂，亦黏舌，色白者为上，凡用以炭火煅红、童子小便淬七次，水洗净，研粉水飞过，晒用。
物理小识云：倭铅非矿铅也，乃炉甘石泥罐火烧而成者，与铜收伏入火，即成烟飞去。
〔琥珀〕
甘，平。用水调侧柏子末，安瓷锅中，同珀煮之，捣粉筛用。
按谢在枕曰：昔人谓松脂堕地，千年为琥珀。又云是枫木之精液，多年所化，恐皆未必，然中国松枫二木不乏，何处得有琥珀，而夷中产琥珀者，岂皆松岭枫林之下乎，此自是天地所生一种珍宝，即他物所变化孰得而见之又如水晶云：十年老冰所化，果尔则宜出于北方沍寒之地，而南方无冰却有水精，可知其说之无稽矣。在杭此论可破方士诸不经谲谬之谈矣。如千年雄黄化黄金，磁石二百年孕而成铁之类，注本草者相承引用，莫有觉其妄者，明理之士皆可以一笑而挥之，政不必深与辨也。琥珀产北国地方，其生处满山皆是，属无草木锤破可取，亦出萨摩州，即今人误名薰陆者。
〔云母〕
甘，平，有小毒。入药用轻薄色白、层层通透者为上云母一斤，盐一斗，渍之铜器中，蒸一日，臼中捣成粉。或云母一斤，白盐一升同捣细，入重布袋挼之，沃令盐味，尽悬高处，风吹自然成粉。泽泻为使，恶徐长卿，忌羊血，畏鮀甲及流水制汞，伏丹砂。
〔紫石英〕
甘，温。色紫质莹彻，随其大小长短，皆有五稜，两头如箭镞，比白者更胜，火煅醋淬七次，研末，水飞过，日中晒乾，入丸散用。长石为使，畏扁青、附子，恶鮀甲、黄连、麦句姜。服食紫石英乍寒乍热者，饮酒良。
五色石英，皆石之似玉而有光莹者，诸山多有之，俗以白色若水精者，名水精石。
〔朱砂〕
甘，微寒。形如箭镞透明者佳，研末极细，水飞用忌火，畏磁石、咸水。
辰砂今市人往往和银朱以饰其色，入药须先以水漂去银朱，然后细研，水飞用。寇宗奭曰：今有水银烧成丹砂，医人不晓，往往误用，不可不谨。
〔雄黄〕
辛、苦，温，有毒。形块如丹砂，明彻不夹石，其色如鸡冠者真，有青黑色而坚者名薰黄，有形色似真而气臭者名臭黄，并不入服食，只可疗疮疥。其臭以醋洗之便去，足以乱真，不可不辨，捣如粉，水飞澄去黑者，晒乾，再研用。
〔石膏〕
甘、辛，大寒。有红白二色，红者不可服，白者洁净，细文短密如束针，正如凝成白蜡状，松软易碎，烧之即白烂如粉捣粉，生甘草水飞过，澄晒。虚人煅用，或糖拌炒，则不妨脾胃。鸡子为使，恶莽草、巴豆、马目、毒公、畏铁。
〔滑石〕
甘、淡，大寒。白如凝脂，极软滑，宜入药甜净，研粉水飞，晒乾用。石苇为使，恶曾青、制雄黄。
〔赤石脂〕
甘、酸、辛，温。以理腻黏舌缀唇者为上，研细，水飞过三度，晒乾用，亦有火煅，水飞者。畏芫花、黄芩，官桂，恶大黄、松脂。
〔无名异〕
甘，平，咸，寒。黑褐色，大者如弹丸，小者如黑石子。研细，水飞用。伏硫黄。
〔石钟乳〕
甘，温，有毒。鲜明薄而有光润，似鹅翎筒子者为上。置银器中，水煮三日夜，色变黄白，换水再煮，其水色青不变，即熟无毒矣。研腻水飞用。蛇床为使，恶牡丹、玄石、牡蒙，畏紫石英、蓑草，忌羊血。相感志云：服乳石，忌参术，犯之多死。
范成大桂海志云：锺乳，桂林接宣融山中洞穴至多，胜连州远甚，余游洞亲访之，仰视石脉漏起处，即有乳床如玉雪，石液融结所为也。乳床下垂，如倒数峰，小山峰端渐锐，且长如冰柱，柱端轻薄中空如鹅管，乳水滴沥未已，且滴且凝，此乳之最精者，以竹管仰盛折取之，炼治家又以鹅管之端尤轻明，如云母爪甲者为胜。
〔浮石〕
咸，平，大寒。
〔石灰〕
辛，温，有毒。有风化、水化二种。风化者，取锻了石置风中自解，此为有力。水化者，以水沃之，热蒸而解，其力差劣，入药惟用，风化不夹石者良。
石灰烧青石为之，今出近江州者为真，入药可用之，摄津州来者皆是蛤灰也，俗通名石灰，不可因名迷实也。
〔代赭石〕
苦，寒。以赤、红、青色如鸡冠有泽，染爪甲不渝者为良。煅赤以醋淬三次或七次，研细，水飞过用。乾姜为使，畏天雄、附子。
〔青礞石〕
甘、咸，平。有青白二种，以青者为佳，坚细而青黑，打开中有白星点，煅后则星黄如麸金。其无星点者不入药用，用大坩锅一个，以礞石四两打碎，入硝石四两拌匀，炭火十五斤簇定，煅至硝尽，其石色如金为度，取出研末，水飞，去硝毒，晒乾用。
〔花蕊石〕
酸、涩，平。体至坚重，色如硫黄，形块有极大者，人镌为器用。黄石中间有淡白点，以此得花之名，以罐固济，火煅过，出火毒，研细，水飞，晒乾用。
〔胆矾〕
酸、辛，寒，有毒。其状如翠，琉璃而有白文，易破折者真，研极细末用。水英为使，畏白薇、芫花、菌桂、牡桂、辛夷。
图经云：石胆最上，出蒲州，大者如拳，小者如桃慄，击之纵横解，皆成叠文，色青，见风久则绿，击破其中亦青，其次出上饶，曲江、铜坑间者，粒细有廉稜，如钗股米粒。本草云：伪者以醋揉青矾为之，全不然，但取粗。
恶石胆合硝石销溜而成之，块大色浅浑浑无脉理，击之则碎，无廉稜者是也。又气扶石者，乃削取石胆床溜，造时投硝石中乃凝则相著也。
〔食盐〕
咸、微辛，寒。须以水化，澄去脚滓，煎炼白色，入药乃良。漏芦为使。
〔青盐〕
甘、咸，寒。其形作块，方圆大小不常，方稜明莹青色者佳。
〔芒硝〕
咸、辛，大寒。朴硝生于斥卤之地，彼人刮扫煎汁，经宿结成，状如末盐，犹有沙土猥杂，须再煎炼入药。以朴硝一斤、水二碗同入锅内溶化，掠去油腻，其水将细布或缣子滤去滓脚，用萝卜一斤切厚片，同消水入锅内煮数十沸，捞去萝卜，再隔厚纸三重滤过，令滓去净，放瓦盆内，星月下露一夜，则结成白硝如冰、如蜡，名之盆硝；其底多而上面生细芒如锋，谓之芒硝；底少而上面生牙，如圭角，作六稜纵横，玲珑洞彻、可爱，谓之马牙硝。状如白石英，又名英硝。二硝之底则通名朴硝。取芒硝、英硝，再三以萝卜煎炼去咸味，即为甜硝。以二硝置之风日中，吹去水气，则轻白如粉，即为风化硝。以芒硝：英硝同甘草煎过鼎罐升煅，则为玄明粉。石苇为使，恶麦句姜，畏三稜。
制玄明粉法：用白净朴硝十斤，清水一桶，煎化去滓，星月下露一夜，去水取硝，每一斤用萝卜一斤，切片，同煮熟，滤净再露一夜，取出。每硝一斤，用甘草一两，同煎去滓，再露一夜，取出以大沙罐一个筑实盛之，盐泥固济，厚半寸不盖口，置炉中以炭火十斤，从文至武煅之，待沸定，以瓦一片盖口，仍前固济，再以十五斤顶火煅之，放冷一伏时，取出隔纸安地上，盆覆三日，出火毒，研末，每一斤入生甘草末一两、炙甘草末一两，和匀，瓶收用。
〔硼砂〕
甘，凉，微咸。有二种，西戎者，白如明矾；南番者，黄如桃胶，制汞。
寇宗奭曰：南番者，色重褐，其味和，入药其效速。西戎者，其色白，其味焦，入药其效缓。
〔硫黄〕
酸、咸，大热，有毒。以萝卜剜空入硫合定，糠火煨熟，以紫背浮萍同煮过，皂荚汤淘去黑浆。曾青为使，畏细辛、飞廉、朴硝、铁、醋。中其毒者，惟煎黑锡汤及食冷猪血、甘草汤可解，市家有鹰眼、鸬鷀眼火口品目。鹰眼最为上，鸬鷀眼次之。
〔白矾〕
酸，寒。明亮者佳，煅干汁者谓之枯矾，不煅者为生矾。甘草为使，恶牡蛎，畏麻黄。
〔绿矾〕
酸，凉。深青莹净者即为青矾，煅过变赤则为绦矾。

水之属  ***************************
〔地浆〕
甘，寒。即掘黄土地作坎，深三尺，汲新水搅浊，取清用之是也。
〔浆水〕
即酸浆也。
甘、酸，微温。炊粟米热投冷水中，浸五六日，生白花者是也，若浸至败者害人，不可同季食，妊妇戒之。

火之属  ***************************
〔艾火〕
宜用阳燧火珠承日，取太阳真火。其次则钻槐取火为良。若急卒难备，即用真麻油灯亦可，其馀不可用也。
〔雷火神针〕
用熟艾末二两、乳香、没药、穿山甲、硫黄、雄黄、草乌头、川乌头、桃树皮末各一钱，麝香五分，为末拌艾，以厚纸裁成条，铺药艾于内，紧卷如指大，长三四寸，收贮瓶内，埋地中七七日取出，用时于灯上点著吹灭，隔纸十层，乘热针于患处，热气直入病处，其效速。忌冷水。一方用猪牙皂角、威灵仙、细辛、羌活、白芷、川芎、川乌头、草乌头、沙苑蒺藜、藁本、天麻、苍术、独活、良姜、官桂、雄黄、乳香、没药各等分、麝香少许、为末、用熟艾薄铺绵纸上，少以药末掺艾上，卷作条子如箸大，长五寸，遇痛针之，其效如神。

土之属  ***************************
〔伏龙肝〕
辛，热。即灶中对釜月下黄土也，取经十年以来，灶额内火气积久，掘深一尺，色如紫瓷者，研细，水飞用。
〔百草霜〕
辛，温平。此乃灶额黑烟也，其质轻细，故谓之霜。
〔墨〕
辛，温。惟须以松烟、梣皮汁为之，方可入药，以油烟及桐油烟、石油烟造之者，其光虽黑有害，皆不可用也。年远烟细者为佳，粗者勿用。
元交曰：凡血症泛溢妄行，须烧松熏烟所作之墨，世所货卖为中下之品者皆是。若油烟则为上品，反不宜于入药也，水研服能止血，酒研温服能行血，童便研则凉血。


附  ——————————————————————————————————————————————————————————————————————————————————————————

附录  ***************************
〔髲发〕
用少壮无病男女梳下乱发，温水肥皂洗油垢极净，又用清水洗净肥皂气，晒乾，入罐火煅，冷研用。
〔童便〕
童男者良，取便白如雪者用。
番药有密伊辣，从西洋来，消瘀血治折伤之外，殊少他用，彼中有力者，死皆殓以石函，仍满用诸香水液壅尸，镌年月于棺瘗之冈原上，经久香液窜入，形肉不朽，夷人掘塚取其尸以为药，谓之密伊辣，虽彼中常难得之物也。近闻有海贾载一尸完全者，来于肥之长崎，蒙以白叠布，木匮三重藏之甚谨，谓此乃出七百年上，其色黑光，形体宛然，犹如可认，岂非香液养尸之力耶！剔其肉摩之掌中，润软烧之，气如乳香、松脂之类。陶九成辍耕录所载木乃伊，盖此物也。陶言愿舍身济世，澡身啖蜜，与今之所说有少不同，陶亦依据传闻，未深究其实也，又有出伪造者，每岁番贾将来，皆以人肉及马牛肉熬焦，和以诸木脂泪云。
唐陈藏器本草所收质汗即此类也。其说曰质汗，出西番煎柽、乳松泪、甘草、地黄并热血成之。消恶血，下血气，金疮伤折，瘀血内损，并以酒消服之，亦敷病处。番人试法，以小儿断一足，以药纳口中，将足蹋之，当时能走者良。呜呼！残伤人之肢体而定其药之，臧否可乎？甚哉不仁也！二物功用俱相似，而未始有如兜水灵香可能起疫矣。今世之人误谓密伊辣可以拯危却死，往往服饵或用之，虚羸之疴皆为害乎，人亦有至死而不悟者，纵此物有返魂延年之用，岂以人啖人哉，本经所列人身惟髲发一种而已，后世方技之士，至骨、肉、胆、血咸称为药，违道灭理莫此为甚，今取人身中曾经医方採用无害于义者，附见于此，因论及其可缺者如此。
