
序  ***************************
喻子云：医之为言，意也。明夫天地阴阳之道，盈虚消长之机，始可与言医。医道岂易言哉？古之圣人，视医甚重。良以轩岐旨奥，扁仓渊微，以意逞志，斯能得之。范子不云乎：不为良相，必作良医。君子用之以卫己卫民，而推之以济人济世。其术何其仁，其品何其高！抑学之岂非重且难欤？余禀资稚鲁，幼失提撕。弱冠受业于徐夫子，授读《内》《难》诸经，苦茫无涯涘。及下帷数载，略识蹊径，奚敢谬称知医？侧闻师言：「读书先求识字，学医须先时药性。」李氏《纲目》美矣，备矣，初学每苦其繁。欲得捷径，苦无善本。偶于沪上旧书铺购得高鼓峰先生《药论》随笔一编，觉其句简而用备，的是初学之津梁，惜乎药味太少，不足应用。岁辛丑又于亲家澹园吴公处得《药能》一书，阅之亦甚简明，取以熔化一炉，互较所弊。诚为渡海之慈航，医家之鸿宝也。惟书系抄本，舛谬滋多，而品种亦有芜杂之处，遂稍加校勘，编辑一过，使初学一目瞭然，其于入门之始，不无小补云尔。
时在光绪二十七年二月杏苑沉文彬识于铸青草庐


补剂  ——————————————————————————————————————————————————————————————————————————————————————————

温中  ***************************
●人参
大补气虚，兼扶血弱。镇灵台以保惊痫，通经脉而托痘疹。回生于脱血昏眩，夺命于亡阳厥逆。疗胎前百怯，而横生逆产尤良；培产后诸虚，而食滞瘀凝未可。内伤劳热可救，心腹虚痛莫缺。同白术则补中，共黄耆则补表。元气下陷，须佐升、柴；淋癃虚秘，赖和苓、膝。脾虚肿胀灵剂，肺热喘嗽毒鸩。
●黄耆（入肺）
充血分以托陷伏之阴疽，而既溃者尤验；实腠理以固表疏之虚汗，而邪盛者非宜。护阳虚外寒，退阴虚内热。脾亏兼术，血弱兼归。赤子慢惊与痘浆之清薄俱宜，女人胎痢及崩带之淋漓皆善。实痰实嗽不相当，虚胀虚膨深得益。
●白术（入脾、肺经）
强胃加餐，固脾除湿。虚膨虚胀，助以参、耆；虚晕虚眩，济以麻、半。久痢固可以投，久疟非斯莫截。君枳实，有消痞之功；佐条芩，为安胎之剂。敛虚汗，拟似耆能；补中气，几如参力。喘哮难施，血虚毋忌。
●大枣（入脾）
养脾胃，益气调中；润心肺，生津止嗽。疗老人血涸而便难，治女人脏躁而如祟。奔豚用之，补脾以平肾也；停饮用之，培土以胜水也。虫子、疳儿莫食，牙病、腹满毋尝。

平补  ***************************
●阿胶（入肺、肝、肾）
安血虚胎动，止血热吐衄。定痿弱之喘，止休息之痢。崩带宜投，痔漏可入。
●山药（入脾）
补脾胃而益中气之虚，培腰肾以固元精之泄。痫症堪亲，痨家深切。津枯肠滑共云神，血崩带下交称捷。此气平味淡，补脾补肾之功居多。
●何首乌（入肝、肾）
性温能壮阳道，味涩能固元精。颈项瘰疬与皮肤燥痒皆宜，腰膝痿软与筋骨痠痛咸善。疮疽与肠中坚结，生用何妨？痎疟与胃里痰凝，炒则为良。助痘浆白满，医所不知；治蛊毒入腹，书多不载。鬚发斑白，恣服重黑；颜色枯藁，以饵还荣。
●百合（入肺、肝）
疗腹胀心疼，利大小便难而立效；能补中益气，除浮肿痞满而功高。寒热周身疼痛，百邪鬼魅能消。远惊悸，杀虫毒，伤寒坏后堪医；治乳疮，疗喉痹，发背痈疽并治。
●芡实（入脾、肾）
益气强志而涩精，补中健脾而耐老。疗腰膝无温痹之疼痛，驱暴病致耳目之聪明。补心肾之功固多，实脾胃之气最捷。
●薏苡仁（入脾、胃）
清热保肺，咳脓咯血交宜，而调痨深当；渗湿扶脾，肠滑肌浮并可，而侑食偏优。脚膝挛痹，须分寒热；膀胱淋涩，勿藉君臣。根捣汁以和醪，黄疸有验；叶煮汤而作澡，赤子无疴。
●莲（入肝）
藕可清心凉血，不惟消烦渴，而吐衄者尤能去旧以生新；实（入肾、心）可养心补脾，不独固遗滑，而泻利者更善升清以降浊。叶有鼓胃之功，节（入心、脾）有止血之益，女人御带则房灵，男子塞精则须（入心、肾）利。
●甘草（入脾、胃）
生（入心）则泻火，炙则温中。能解百毒，调摄诸药。出声音而咽疼并济，消烦渴而咳嗽咸宁。混参耆，作气虚之助；和归芍，作血少之需。梢能抑相火而除茎痛，节可消脓肿以疗疮疽。呕逆胀满莫轻投，下部药中宜少用。
●柏子仁（入心、脾）
辛能润肺，甘可生心。助聪明，轻身荣色；守魂魄，镇悸驱惊。护夜啼之赤子，濡肠闭于老人。

滋阴  ***************************
●熟地黄（入足太阴经）
封填精髓，专充肾脏之亏；滋培血海，善济肝家之竭。功全产后诸虚，效总胎前百怯。得车前以导水，仲景之深思；得缩砂以固脾，东垣之秘计。
●天冬（入肺、肾）
上润肺金，清热痰而止嗽；下滋肾水，养枯液以培阴。肺肾火燥而吐衄，神楼散矣；脾胃湿寒而泄痢，桃生术焉。
●麦冬（入肺、心）
清心火以解烦渴，滋肺金以宁咳嗽。血涌须遵，气短堪用。同五味、人参，防暑邪之侵扰；共玄参、知母，降虚热之妄行。
●龟板（入肾、心）
上补心血有亏，因而降火；下补肾元不足，所以滋阴。攻痔漏，脓乾肉长；治肠风，痛止血消。令健忘之多记，使不睡者安眠。
●鹿茸（入肾）
生精血，四肢腰膝痠疼之并补；兴阳道，泄精溺血劳疟之尽攻。益气强志，暖髓悦容。女人崩下，男子尿血。冬至阳生麋角解，夏至阴生鹿角蜕。则知麋可以补阳，鹿可以补阴矣。
●鹿角（入肾）
强筋骨，补绝伤，腰脊脚膝而能疗；治疽疮，逐邪气，阴中留血而尽攻。疗折伤恶血与尿血，祛妇人鬼交与鬼迷。鹿髓味甘气温，补阴强阳，治丈夫、女人之绝伤，疗咳逆腰膝之挛急。地黄汁煮膏，可填精而补髓。蜂蜜煎服，能强阳而生男。鹿肾能补肾阴，亦兴阳道。鹿肉甘温，能润肌肤，益气力而通脉，强五脏而补中。鹿角胶止崩中与吐血，除腹痛而安胎。
●锁阳（入肾）
补阴气，益精髓。酥炙能滑大肠，兴阳道，补虚劳，性与苁蓉相似。
●肉苁蓉（入肾）
养五脏，强阴益精；除寒热，劳伤并补。男子阳绝不兴，兼治泄精、尿血、遗沥；妇人阴绝不产，并疗阴寒、血崩、带下。暖腰膝，强精髓，补相火于命门；壮阴阳，令多子，治症瘕于阴疝。老人燥结便闭而肾火虚者宜之；少年阳强易兴而精不固者须忌。
●菟丝子（入肝、脾、肾）
添精补髓，强阴道而坚筋骨；腰疼膝冷，益气力而续绝伤。肾宫寒而精自出，得此无虞；尿馀沥而梦鬼交，用之不犯。除口苦燥渴，去寒血为殃。子宫冷而小腹常痛，崩漏下而淋沥无常。肝肾不足，去风明日。此药补而不峻，温而不燥，故虚可补，实可泻，寒可温，热可凉，温可燥，燥可润。非若黄柏、知母之性苦寒不温而泻肾经之气，非若肉桂、益智之性辛温不凉而动肾经之燥，非若苁蓉、锁阳之性甘咸滞气而生肾经之湿。惟阳强不痿、大便燥结、小水赤色者勿用，以其性偏助阳也。
●枸杞子（入肝、肾）
补髓填精，而阳道之痿可兴；荣筋壮骨，而腰膝之疲可扶。羸瘦劳神真妙，血虚目暗多奇。
●牛膝（入肝、肾）
营筋骨而痿痹之患可苏，强腰膝而精髓之枯堪益。胞衣不下，勿失冬葵；血闭不行，宁忘乾漆？气化迟难，协人参而陡利；前阴涩痛，却甘尾而难通。肾弱固称引经，脾虚却为禁剂。
●杜仲（入肝、肾）
筋骨离而复合，精髓极而更生。胎前固宜，产后亦效。脚膝痠痛难践，得飞步之功；腰肾虚弱难眠，得转展之妙。
●续断（入肝、肾）
治劳倦所伤于腰膝之痿，扶胎育所损于血海之虚。固堪去旧，又克生新。
●五加皮（入肝、肾）
补中益精，坚筋壮气。阴萎囊湿，堪利淋沥风痹；心腹疝气，能除女子阴痒。治远年肌肤之瘀血，利近日五缓之四肢。疽疮阴蚀而无危，腰脊脚膝而并起。如背拘急，加苍术、白芷；胸胁疼痛，加枳壳、青皮；头痛必佐以川芎；手痹不无乎肉桂；腰痛而杜仲可加；脚重而牛膝莫舍。酿酒饮，不惟疗风治痹，而诸病自有神也。
●葫芦巴（入肝、肾）
补无脏虚冷之疝气，疗阴寒腹胁之胀满。面色青黑，非此不可；聪耳明目，舍是何堪？得附子、雄黄而治肾虚，佐茴香、桃仁而利膀胱，此太阳少阴药也。
●巴戟天（入肾）
治大风邪气，疗阴痿不足。强筋骨，安五脏，补中增志而益气；祛阴疝，消白浊，梦遗、精滑均堪痊。阴中引痛，风癞五劳，肾宫虚损，听户鸣声。
●破故纸（入肾）
起阳衰，燥阴湿。补肾虚腰痛，止肾败精流。足痿与牛膝合用，子泄偕五味同投。
●蚕蛾
强阴道而交接不泄，益精气而驻颜不老。主心腹邪气，能强志生子。

安神  ***************************
●茯苓（入脾、胃）
和中用白，导水用赤。夹半夏以清痰，和泽泻以行湿，地黄得之而补肾，白术同之而补脾。去小肠之湿热而淋闭通，清水府之郁湿而白淫御。
●茯神（入心）
启善忘，开心志，安魂魄，养心神。治风痃虚劳，止口乾惊悸。因其善养心血，用以远志为佐。
●远志（入肺、肾）
补肾以兴阳道之痿，安心以保神气之疲。耳鸣梦遗莫徘徊，惊悸多忘应洽浃。
●朱砂
安神定魄，降心火以养精神；祛疫消毒，通血脉而悦颜色。惊风邪魅能除，颠狂目痛堪医。
●丹砂
除烦止渴，益气安神。助犀、连抑心火之亢，同参、苓补心气之虚。能收魂魄，又堪明目。
●琥珀（入心、肺、肝）
决水泉，淋癃咸提；肃神府，惊惕交安。产后头昏，赖为行血；症瘕腹痛，仗以磨坚。血燥且停，怀胎勿妄。


散剂  ——————————————————————————————————————————————————————————————————————————————————————————

散寒  ***************************
●麻黄（入肺）
治伤寒头疼，疗中风温疟。赤黑斑毒能解，外邪厥逆如神。肺脏火邪内郁，以致喘促痰升不得眠，助以石膏、苏子；膀胱寒毒外拘，以致战慄头疼不得汗，佐以甘草、黄芩。配花粉，治乳痈，下乳汁，血脉全通；同半夏，定喘哮，止咳嗽，气闭堪散。秋冬表热为良，营卫虚弱莫投。
●细辛（入肾）
三阳数变之风邪可投，少阴合病之头痛必用。声音之哑，效在包寒；睛翳之蒙，功惟寒郁。佐升麻而齿痛捐，共辛夷而鼻渊住。
●紫苏（入肺）
叶可疏风发汗，四时感冒而咳嗽交平；梗能顺气行痰，五内虚膨而妊娠咸益。
●苏子（入肺）
治痰凝胸膈而咳嗽靡宁，理气滞喉咙而喘哮不绝。实人无汗为优，虚人有汗为劣。
●桔梗（入肺）
载诸药上浮，几同舟楫；引诸药入肺，拟比先锋。咳嗽咽疼，协甘草而兼施；喘哮膈胀，求枳壳而相将。鼻塞可通，音哑可亮。
●生姜
开胃豁痰，呕吐无分寒热；温经发表，哮喘独利寒痰。雾毒与风邪，而壮热憎寒者均赖；伤寒与温疟，而头疼鼻塞者全凭。中寒水泻，功犹反掌；舌强口噤，效拟通神。同半夏而咽喉无麻戟之虞，制地黄而胸膈无腻滞之虑。脉益奇疴，夏子益之神也；产科内线，魏夫子之秘乎。

散风  ***************************
●桂枝（入肺、膀胱）
去风邪以实卫，多汗者须此藩篱；祛寒气以调荣，畏冷者藉斯屏障。和羌、半而肩背之痠痛遂瘳，助灵仙而手足之麻痹能济。解肌发汗，当合麻、杏；温经通脉，须配归、艽。
●羌活（入足太阳、足少阴、厥阴）
排巨阳之寒邪，散周身之风气。恶寒发热与筋骨痠疼须此，头痛脊强及手足挛急当求。疮疽尽扫，斑疹齐稀。佐辛夷而鼻渊堪治，同甘菊而目疾堪医。
●独活（入足少阴肾经）
上治头项之难舒，下治腰膝之不遂。散寒驱风，与羌活同。羌活气雄，游风多功；独活气细，伏风多益。
●白芷（入大肠、肺、胃）
司手太阴引经，止足阳明头痛，去皮肤风邪，驱头面游风。合菊花而目泪止，和细辛而鼻塞通。在疡家有止痛排脓之效，在女科有催生疗带之功。多汗勿施，津枯须避。
●艾叶（入肝）
漏血安胎而止痛，辟寒暖宫而有子。杀鬼气，固元阳，赤白带痢尽好；灸百病，治腹痛，痔虫疮癣兼医。
●秦艽（入肝、胆）
寒湿风痹、肢节疼痛而立解；遍身黄疸、骨蒸邪气而併除。下水利便，不拘大小；疗风血痹，无问久新。肠风脏毒，痔漏脱肛。入阳明而利大肠，去风寒而止疼痛。得羌活能治上焦之邪气，萆薢善调中焦之软弱，加防己尽扫足膝之湿痹。用酒洗功捷，利湿而驱风。
●刺蒺藜
破症结积聚、喉痹与恶血，治身体风痒、头痛与乳痈。
●沙苑蒺藜（入肾）
长肌肉，明目轻身；治腰痛，固髓涩精。
●荆芥（入肝）
散浮风而头痛头眩可止，清血热而目疼目肿堪除。同元参、大力，同收斑疹之功；和生地、桃仁，共奏血风之续。肠风、崩漏，炒黑多神；白浊、茎痛，单煎尤妙。
●防风（入脾、肺）
风剂之总使，风病之主司。泄肺金，除喘哮咳嗽；疏关节，祛瘫痪挛痹。收汗作黄耆之捍卫，发汗为羌活之追随。鼻鼽、鼻塞，例从夷、细；目疼、目泪，法并菊、荆。
●菊花（入肝、肺、肾）
治伤风头眩、肿毒与目泪，疗四肢游风、腰痛与中烦。安肠胃，养血明目而去翳；活死肌，恶风湿痹而蠲除。野菊辛温，稍有小毒，治痈肿、瘰疬、疔毒、眼瘜，破妇人宿血，止泄调中。
●薄荷（入肝、肺）
扫肿痛于咽喉，消风热于头面。大人虚热无能，赤子风痰可利，目红斑疹投机，汗渴津衰缘薄。
●桑叶
祛风发汗，喘嗽可痊；逐水宽胸，烦痰并治。养肝以明目，调血而发长。枝有养筋消食之功，耳堪调经止带之用。
●蝉衣（入肺）
扫疮癞、皮肤瘙痒，止目睛风热翳泪。得风木之象类，含杨柳之阴精。
●蛇蜕
去翳膜、明目而疗白癜，定惊痫、催生而却恶疮。祛风杀虫除蛊疟，痔漏疥癣亦能医。
●皂角刺（入肺、肝）
直达疮所，有溃脓消肿之功；透入七门，有通关利窍之力。
●穿山甲（入肝、胃）
溃脓破血，杀鬼止惊。发痘浆之不足，定疟疾而有灵。
●藁本（入肝）
治风寒头痛在脑，疗寒邪结郁在胸。妇人疝瘕、阴肿而能消，腹中急痛、湿痹而悉退。长肌肉，顺皮色。
●威灵仙（入肝、肺）
专理痰风寒湿，因疏痠疼麻痹。横行臂指，凭薄、桂以交驰；下行足膝，藉瓜、防而相赞。性颇不纯和，虚者毋多犯。
●殭蚕（入肺）
治中风失音，去皮肤风痒。化风痰，消瘰疬，拔疔毒，减斑痕。男子阴痒，女人崩淋。
●虎骨（入肝、肾）
壮筋骨而痿软可起，搜毒风而挛痛堪灵。虎肚反胃有功，虎爪辟邪杀鬼，虎发能止齿痛，虎屎涂消恶疮。
●蜈蚣
去恶血，堕妇人未产之胎。搜风邪，疗小儿急搐之病。
●天麻（入肝）
治痰厥而耳鸣目晕，疗风痫而魄悸魂惊。语言不遂之仙芝，麻痹不仁之瑶草。

散热  ***************************
●升麻（入阳明经）
治肺痿肺痈与疮肿下陷黑紫，疗时气热病与寒风发散无汗。喉咽肿痛，藉为从治；劳倦内伤，藉此升提。泻痢因气陷而虚，徒补无益；便溺因气陷而闭，专降奚通？引葱白，手阳明之风邪可散；引石膏，足阳明之齿痛能攻。气虚下陷是因宜，气实上壅非所利。
●柴胡（入肝、胆）
散胆邪，解往来肌表之寒热；泻肝火，除左右胸胁之膨疼。合丹皮、秦艽而投于四物，调月水之愆期；和升麻、黄耆而杂于四君，举清阳之陷下。暂宜于无汗之骨蒸，专利乎多热之痎疟。
●前胡（入肺、脾）
顺气消痰，止嗽安胎。驱肺风，定哮除喘；理肺气，疏膈清胸。热郁咽喉，元、薄为之侣；寒包声哑，防、细为之随。
●香薷（入脾、肺）
漱齿则郁火散而秽气息，调脾则湿邪去而清化行。祛暑毒甚捷，消水肿极灵。痎疟上池饮，带下橘井泉。实人可矣，虚其审诸。
●藿香（入脾、胃）
和风温中，开胃进食。止霍乱疼呕之交作，疗山岚寒热之并行。
●连翘（入心及心胞络）
泻心经客热，降脾胃湿热。通淋通经堪任，解毒消痈须求。
●乾葛
止渴解酲，散寒消热。利二便而止呕消痹，解肌毒与中风头痛。伤寒诸热俱消，发表取汗立应。治脾虚而泻胃火，除热毒而疗金疮。大抵辛温可以散表，甘寒可以泻火。乾葛则其甘寒者也，紫苏则其辛温者也。伤寒在太阳，必麻黄可以取汗；风寒在腠理，无紫苏不能攻表。至若风温之症，风邪未解，其汗自出，不可投以再汗之药；温热之疫，自汗大来，表邪尤甚，不可投以辛温之剂。二症欲解，必须乾葛，使其甘寒，消肌退热。其花专解酒毒，过服损人天元。

香散  ***************************
●白豆仁
气塞胸襟，如飓风之扬石；翳蒙瞳子，似皓月之离云。呕哕添乎姜、藿，痰饮加之二陈。
●草豆蔻（入脾、胃）
温中治腹心冷痛，和气去脾胃虚寒，风寒客邪而必用，霍乱吐泻以成功。调气散冷甚速，酒毒口臭兼攻。
●肉豆蔻
温中开胃，下气消食。治积冷心腹胀满，定霍乱脾胃虚寒。冷热虚泄能止，赤白痢下能痊。小儿伤乳之吐泻，用之最宜；大人五更之肾泄，非此莫治。然虚泻必佐以参、苓，脾泄当助以参、术，火泄舍黄连不可，湿泻除苍术何堪？寒泄当合以姜、桂，飧泄合助以防风。
●木香（入肺、肝）
损九种心痛，疗七般疝痛。五积曰效，六聚云灵。后重仗槟榔以夹攻，带下赖黄连以相济。燥热有妨，妊娠无忌。
●白芥子（入肺）
皮里膜外之痰涎非斯不达，肋下胸前之气滞藉此而疏。喘哮与苏子相须，咳嗽与桔梗并济。
●枳壳（入肺）
除湿气凝于筋骨而屈伸不利，理风气著于皮毛而痛痒难禁。泻肝则膈胀可平，喘哮咳嗽尤利；宽肠则后重可止，痔痢肠风更良。束肥胎而易产，甘草兼施；磨睛障之难消，决明兼制。脱阴者神矣，气虚者禁之。
●香附（入肝、胆）
气候之总司，女科之主帅。开郁而结痰消，温胃而宿食化。治血凝醋炒为良，解胸热便浸为善。生用有耗血之虞，炒用有止血之验。
●丁香（入肺、胃）
攻胃口之寒痰而呕吐除，祛心下之冷痛而呃逆宁。噎膈翻胃赖为劫剂，奔豚疝气藉兹引经。
●沉香（入脾、胃、肝、肾）
降逆气而决痰涎，功犹破竹；祛恶气而行积聚，力抵剚犀。借曰温中，未尝助火；虽云决气，亦不伤真。大肠气闭可通，小便气淋可利。
●半夏（入肺、肾）
舒肢节，疗痠疼与僵直；开胸膈，止呕吐与昏迷。共天麻而头旋即痊，同秫米而不瞑克宁。既治遗精，复除带下。脾胃湿盛有痰，惟伊之投；心肾血虚有火，独彼之愆。
●大茴香（入肝、肾）
开胃口寒痰之噎膈，散膀胱疝气之冲心。
●益智仁（入肺、心、肾）
温脾胃而加餐，暖膀胱以节溺。腹中疝冲，调气功最；肠鸣肾泻，扶虚堪尝。能祛胃脘之涎，偏补命门之火。
●良姜（入胃）
利脾胃，消宿食，兼理心气冷之攻冲；消霍乱，止腹痛，并治胃虚寒之呕逆。
●乾姜
疗胸满咳逆之气，逐风湿肠澼之寒。生辛，能散肺经之寒嗽而发汗；炮苦，能温脾脏之阴寒而止血。泄利、霍乱、腹满，三焦冷痛而收功；痼寒、肾冷、无阳，附子同煎而疗理。反胃呕逆均可服，症瘕积滞悉皆除。水泻无度须炙末，口疮肿烂共黄连。
●石菖蒲（入心、脾、肺）
辛香邪可辟，燥烈郁堪行。鼻塞耳鸣，夹黄连以开心窍；健忘惊悸，偕远志以肃心神。入平胃散而云单鼓胀消，惟宜暴病；入参苓散而云噤口痢夺，独利脾亏。既害津枯，又妨赤目。
●吴茱萸（入肝、脾）
下胸胁冷气之滞，藉以推用；攻膀胱寒疝之痛，求之少佐。腹痛肠鸣属寒则可，吞酸呕吐是火非宜。热痢赖黄连而奏效，寒痰却半夏而无功。
●龙脑香
消风化湿而开关通窍，驱逐鬼邪而目明耳聪。风热痰涎壅盛，昏滋目痹潜消。乳蛾喉闭须此，舌肿破烂功高。世知其寒而通利，未达其暖而轻浮。然人阳易动，阴易亏，谁知此药辛温善走，故能散热利气。时人目痛、喉痹、下疳必用者，以火济火，如烧酒洗眼获效，辛散故也。
●陈皮
安胃去痰，导壅滞之逆气；利水通淋，消胃中之穀气。能散风寒暑湿之邪气，善舒七情六慾之结气。健肠胃而利脏腑，定呕吐而清气癖。止泄泻，定霍乱，与白术而同功；宽胸膈，除呕逆，和姜、连而佐理。留白，补胃和中。去白，消痰泄气。健脾之功最捷，辛温不守之质须知。辛主发散而不敛，妄液自汗之症不可服；温能引血以妄行，元虚吐血之患不可尝。去邪辟恶，脾胃攻补。
●橘皮（入肺）
留白，补胃和中。去白，消痰泻气。降痰涎以宁喘嗽，清痰积以豁胸襟。朴、苍得此，共成补胃之功；参、术兼兹，共奏补脾之绩。伍藿、姜而呕吐可痊，助香、苏而冒风亦验。
●橘叶
导胸胁之逆气，行肝经之恚怒。乳痈胁痈能消，药中行经至宝。
●橘核
沉降苦温而入厥阴，腰痛肾冷疝气能擒。实者为宜，虚人所禁。
●青皮（入肝、肺）
破滞气，消坚症。解胸胁之膨，柴胡是佐；疏心腹之痛，香砂是襄。同草果有驱疟之能，共紫苏有发汗之效。
●木瓜（入肝、脾、肺）
利肝气，除霍乱之转筋；平胃气，疗伤暑之吐泻。风湿肿痛勿逡巡，脚气挛痹深投契。

利湿  ***************************
●苍术（入脾、胃）
平胃气而呕吐息，寒涎宿食皆清；扫脾湿而泻痢除，带下肠风咸验。佐黄柏而腰膝之痿痹旋利，和羌、半而关节之重痛随瘳。岚毒与时灾，功惟发汗；眩昏及痎疟，效在消痰。辟邪者，取气之芬芳；开郁者，藉性之燥烈。津耗毋施，汗多须缺。
●厚朴（入脾）
清积聚，止呕吐而平胃调中；祛暑秽，豁痰涎而开胃进食。疟痢不可无，岚嶂奚堪缺？
●枳实（入肝）
和半夏消胃腑之痰，共黄连泄心下之痞。大黄得此，通热结以何难？稜、茂逢兹，削坚症而甚易。停水须加泽泻，瘀红赖佐桃仁。侣藿、姜而宽中定呕多验，同参、术而补脾磨谷如神。
●草果（入脾）
散寒止心腹之痛，下气驱逆满之疴。开胃而利霍乱吐泻，攻坚而破噎膈症瘕。疟邪须用，燥湿必投。
●白扁豆（入脾、肺）
清湿热以祛暑毒，兼资苍、朴、香薷；强脾胃以益中州，全赖参、苓、白术。疟固宜之，痢亦宜然。
●茵陈（入膀胱）
愈风湿而发汗，能利水以化痰。专走气分而利湿热，祛除黄疸而胜金丹。
●地肤子
去皮肤之热，疗疝瘕恶疮。治妊娠淋沥，浴丈夫阴㿗。

祛寒  ***************************
●附子通十二经
禀雄悍之质，司斩关之能。引补气药，失散之元阳可挽；引补血药，虚极之真阴可扶。同发散药，在表之寒湿易除，而痿厥挛痹陡愈；同温经药，在里之寒湿可逐，而腹痛滑泻随宁。治阳虚厥逆真寒，理阴盛格阳假热。用而宜，霎时起死；投之误，顷刻损生。
●天雄（入肾）
禀纯阳之性，补三焦命门。壮阳精，强肾气，过于附子；祛湿痹，除拘挛，专于堕胎。风寒历节而关窍不利，元阳素虚而厥冷脉沉。
●乌头
除寒湿痹与咳逆上气，破症积聚与胸膈寒痰。治四肢风痛而不能屈伸，疗肩背痠痛而不能俯仰。
●乌药（入脾、肺、胃、膀胱）
主膀胱冷气攻冲，疗胸腹积停为痛。天行疫瘴宜投，鬼犯蛊伤莫废。痰食稽留而霍乱吐泻，气血凝滞而七情郁结。
●肉桂（入肝、肾）
补肾脏之元阳而厥寒陡息，温胃家之虚冷而泄泻遂宁。结气、逆气能除，心痛、肋痛可疗。泛上之浮阳藉斯从治，郁滞之水府仗以宣通。
●桂心
理心腹之恙，三虫九痛皆瘥；补气脉之虚，五劳七伤多验。宣气血而无壅，利关节而有灵。托痈疽痘毒，能引血成脓。
●牡桂
补中益气而利关节，通脉止烦而去邪汗。结气逆气而能消，心痛肋痛而立止。温胃调经，消瘀散气。
●筒桂
主百病而养精神，逐寒邪而悦颜色。薄而能宣，为诸药之通使；温而不热，行三焦之结滞。

平降  ***************************
●石决明（入肺、肝）
治青盲而消赤眼白膜，收目泪而除风热头疼。扫肝热而益精光，贴脑心而止鼻红。
●旋覆花（入肺）
补中下气，明目而除头风；祛热消痰，气结而除胸满。风痰噫气而能除，续筋补损而有效。
●款冬花（入肺）
润心肺消痰，止嗽而定喘。治咳逆吐脓，肺痈与肺痿。心虚惊悸，涕唾稠黏。洗肝明日，疗惊痫与喉闭；寒热邪气，除虚烦与消渴。
●马兜铃（入肺）
医肺热咳嗽，气逆连续而可止；疗痰结喘促，血痔瘻疮而熏医。
●大腹皮（入肺、脾）
健脾开胃而诸气快，利水通淋而缩胎气。痞满膨胀，壅滞膈痰而能豁；水气浮肿，脚气壅逆而堪疗。
●木贼（入肝）
退翳膜而止泪，散肝肺之风邪。实疟须用，发汗亦宜。
●山楂（入脾、肺）
宽胃加餐必用，性消内积舒筋。疗疝堪求，味走肝经。小儿有化乳消疳之妙，痘疹偏宜；产妇有通经治水之能，儿枕尤要。
●麦芽（入胃）
健脾胃，而消化宿食；破症结，医冷气心疼。腹胁胀满，开胃而止霍乱；下气消痰，催生而行滞血。产后闭结能通，胃气膨胀悉退。
●莱菔子（入肺）
利气清痰，以治肺家之喘逆；温中消食，以疏胃气之壅凝。侣菖蒲而鼓胀堪平，混陈皮而面积可涤。
●神麴（入肺、胃）
宽胃加餐，饮食不思者真验；醒脾磨谷，胸腹不快者殊灵。黄连、姜、藿浑施霍乱之疴，泽泻、苍、苓偕奏泻痢之绩。
●杏仁（入肺）
上能润肺，下能润肠。喘嗽因风伤而堪散，苏子兼行；便难属气闭而堪通，橘红并使。调匀轻粉，能点时疮之毒；捣烂如泥，可杀玉户之虫。


泻剂  ——————————————————————————————————————————————————————————————————————————————————————————

泻火  ***************************
●犀角（入心、胃）
解心热伤寒发狂，清心神中风不语。止吐血而治惊痫，疏痘毒而化斑疹。
●羚羊角（入肺、肝、心）
清肺热，治肠风脏毒；泻肝火，疗目痛昏花。且理伤寒寒热之不除，抑调产血血风之杂症。
●黄芩（入肺、心、脾）
中枯而飘者入肺，止喘咳，滑痰火，解肌热于风寒疫疟。中实而坚者入肠，调月经，安胎妊，去血热于痔痢肠风。单制单煎，详失血之虚实；三黄三补，推积热之浅深。虽合有馀之燥热，无如不足之痨症。
●黄连（入心、肝）
实热客于心肝而目疼目肿，湿热酿于肠胃而便红便白。痞满宜偕枳实，烦渴须和门冬。佐吴萸以除胁痛，合乌梅以伏蛇虫。痔癖疮疽、狂热伤寒均效，胎丹积火、小儿疳痢同功。祛膈热兮兼厚肠，酒焙为善；清痰火兮并平胃，姜制尤工。
●胡黄连（入心、脾）
清肝胆，明两目，同乌梅而止血痢；主疮痍，疗五痔，偕乾姜而消果积。温疟骨蒸烦劳，儿家惊痫寒热。妇人胎蒸必用，小儿疳积难离。
●龙胆草
主肝胆邪热，清下焦湿火。痈肿黄疸，两眸赤肿。杀肠中之小虫，扫小儿之惊疳。
●知母（入肾、肺）
抑肾火有馀，使血脉之热平而嗽宁喘定；滋肺金不足，使肠胃之枯润而渴止便通。温疟勿克无，伤寒岂容缺？淋闭堪[口敕]，烦渴尤捷。虽宜有汗劳蒸，久服须防脾泄。
●玄参（入肾）
抑无根虚火，滋不足真阴。助苓、冬，除太阴火燥之咳嗽；和升、葛，解阳明风湿之斑疹。吐衄与痨蒸，而瘰疬尤善；伤寒与瘟疫，而积食殊灵。咽喉肿痛，同甘、梗以相使；眸子赤热，寻荆、菊以交行。
●苦参（入肾、肝）
消心腹结气与症瘕积聚，能明目止泪与黄疸逐水。时气恶病与热痢，心热烦躁与痈疽。遍身肌肤疼痒，胸腹阴处顽痹。大风大热有功，溺中遗沥堪止。厉风屑发尽落，丸服可以取效；皮燥抓痒风屑，酒制可以除根。
●沙参（入肝、肺）
益心气以安惊，养肝气以除疝。肺痿肺痈而痰浓最当，痨蒸痨嗽而血溢须遵。培阴助乎生地，补虚效佐人参。人参补五脏之阳而生阴，肺寒称圣；沙参补五脏之阴以制火，肺热推尊。
●丹皮（入心、肝）
清脏腑瘀红以调不期之月水，驱阴中伏火而除无汗之骨蒸。生新血，赖和归、地；去旧血，须夹桃、红。大宜吐衄，最忌崩中。胎前虑其伤血，产后仗以通经。
●地骨皮（入肺、肝、肾）
外祛风湿，内解邪热。治骨中有汗，除气中有火。合雄黄为末，吹喉咙之肿痛；共秦艽酿酒，起筋骨之挛痹。
●桑白皮（入肺）
泻肺气之有馀，而止咳嗽；益元气之不足，而补中虚。消水肿，劳热亦治；止唾血，肺热亦宜。
●山栀
降肺经郁结之火以输膀胱，去皮肤湿热之黄以清肠胃。五淋通疗，五胆群消。嘈杂呕哕，姜制侣乎竹茹；吐衄崩漏，炒黑偕之柏叶。虚烦懊憹之不眠，香豉斯弼；热厥心疼之无息，姜、连是匡。
●石斛（入胃、肾）
强阳益阴而壮筋骨，定志除惊而补五脏。治绝伤疗软，虚劳羸瘦兼医；平胃气生肌，皮肤邪热尽除。脚膝痹弱须此，肠胃泄泻堪医。
●石膏（入肺、胃）
性秉阴寒，质偏重坠。佐芎藭则除头痛，引升麻则治牙疼，合麦冬而消渴解，同人参而暑毒清。阳明实热之伤寒，必藉苓、连与知母；太阴热痰之发喘，须同甘、桔与麻黄。
●黄柏（入太阳经）
降肾家实火以滋阴，眩晕痨症俱效；去膀胱湿热而润燥，疮疽痿躄皆灵。白带协莲房、牡蛎，黄疸夹栀子、茵陈。神哉吐衄，妙矣癃淋。
●枇杷叶（入肺、胃）
和暑呕，大消燥渴；清肺热，立定喘嗽。反胃与芦根同用，痰火与麦冬并施。
●天竹黄（入心、肺）
疗风热，失音痰壅；养五脏，镇心明目。小儿凉风与天弔客忤，丈夫清热与止渴消症。
●淡竹叶
专通小便，兼解心烦。根能堕胎，孕妇忌服。
●大力子（入肺）
清痘毒而胎中淫火可降，利咽喉而膈上风痰可除。
●芦根（入肺、胃、膀胱、肾）
下噎膈之痰，清吐逆之火。三阳秘结之灵丹，三消渴病之神品。
●防己（入膀胱）
祛下焦之湿，泻血分之热。理水肿脚气，通二便闭结。木专治风，汉能利水。
●忍冬花
起筋骨之痿疲，而身轻步健；祛肢体之风湿，而肿散痛止。尸注大有灵，鬼击良多捷。血痢罔分虚实，疮疽安问浅深。
●白薇（入胃）
疗中风身热支满，祛邪气寒热痠疼。伤中淋露，温疟狂惑。下水气总取益阴之功，治遗尿不拘胎前产后。
●青黛（入肝）
泻肝火，解郁结，吐红疳痢与惊痫。除风热，清发斑，杀虫解毒与口疳。

泻实  ***************************
●硝石（入肺、心）
逐六腑积聚郁而不解，涤肠胃饮食滞而不消。伤寒烦满，可以成功；寒热邪气，必能驱逐。
●芒硝
通经脉而利二便，行月水而治五淋。破腹中痰实，留血结搏而不解；祛五脏结聚，烦热气闭而能开。辛能润燥，咸能软坚。煅炼数次，即是玄明。
●玄明粉（入胃、大肠）
凉心膈而烦躁除，清肠胃而宿垢荡。眸精红可却，惟宜实热；胃脘痛能止，勿利虚寒。结痰之用，咸能软坚也；结热之加，咸能润燥也。
●巴豆（入心）
荡涤五脏六腑之坚积，开通水穀道路之壅塞。伤寒温疟寒热症瘕而能消，结聚留饮痰癖水肿而能退。通月水，杀脏腑诸虫；去恶肉，排痈疽脓肿。乃斩关夺门之将，有戡乱劫病之功。胎儿立堕，疔毒施抽。
●大黄（入脾、大肠）
祛积热顽痰，下结便瘀血。传里伤寒，效若鼓桴之应；初成带下，功同形影之随。目红脑烈，火热方良；头痛牙疼，风寒须避。吐衄虽灵，必审气强气弱；痈疽固善，还揆毒浅毒深。下走生施，上行酒制。
●芦荟（入肺、胃）
去膈间热气而明目镇心，治小儿诸热而惊颠风痫。疗五疳，杀三虫，风热食积并去；医痔疾，却瘻疮，巴豆有毒能消。

泻水  ***************************
●萆薢（入肝、脾、胃）
祛风湿以除腰膝痠疼，筋舒步健；渗湿热以清膀胱浑浊，带止淋宁。
●泽泻（入膀胱、小肠、肾）
驱心下伏水以消急满，决脬中留垢以愈淋癃。佐黄柏而湿热可清，同苍术而泻痢能除。痰饮须夹半夏，肿胀兼和腹皮。以其嚮导于肾经，故克先容于熟地。
●车前子（入肺、肝、膀胱）
利小便而淋癃效，清湿热而肿泻除。虽同渗泄之俦，不走真元之气。
●木通（入心、肺、小肠、膀胱）
泄小肠之热，可心火自清；通诸经之窍，而瘀血自行。淋癃实者真验，泻肿暴者殊灵。疡家以排脓解毒，女科以下乳通经。
●瞿麦（入小肠、膀胱）
关格癃闭而能通，小便热淋而能止。下闭血，出木刺，能逐膀胱之邪。排痈肿，去目翳，可堕妇人之子。
●灯心（入心、肺）
清心必用，利水偏宜。烧灰吹喉痹，涂乳治夜啼。
●滑石（入肺、膀胱）
去膀胱留垢，热闭之淋癃可除；清胃腑溽蒸，暑伤之吐利能疗。漫言治渴，实火方良；虽曰行瘀，虚寒须避。
●石韦（入肺、膀胱）
下气治烦，补五劳而安五脏；辟恶益精，开癃闭而治五淋。炒末饮酒可疗发背。《本经》治劳热邪气，指劳力伤津，癃闭不通之热邪而言。
●秋葵子
通小便之淋，下胎衣不下。花消痈肿，油浸涂汤火之伤。

润下  ***************************
●栝蒌实（入肺）
清膈上凝结之顽痰，唾咯难出；润喉间火燥之枯液，咳嗽无声。陷心胸之邪热，解乳癖之毒热。上虞食减畏寒，呕吐须忌；下防肠滑作泻，开结偏灵。
●胡麻
养血润肠，燥结焦烦诚易退；补中益气，风淫瘫痪岂难除？坚筋骨，明耳目，轻身不老；长肌肉，填脑髓，辟穀延年。生麻乳母常食，小儿永免疮疡。麻油热者利大肠，下胞衣；生者摩疮肿，生秃发。

降痰  ***************************
●贝母（入心、肺）
开肺中之郁痰，辅乎苏、橘；解肺中之结热，相以元、冬。疮疡家取之排毒，咽喉症尚之消壅。宣肺痿之声音，清肺痈之脓血。
●南星（入肝）
治口眼喎斜与肢体麻痹不遂，疗牙关紧急与心神昏迷难清。小儿惊搐如神，女子妊娠须忌。固宜于目晕头眩，尤妙于耳鸣心悸。燥湿消痰，功逾半夏。半夏味辛而守，南星性烈而走。故须牛胆一制，庶几燥烈全收。
●胆星
取牛胆之苦寒，制南星之辛燥。胆有益肝镇惊之功，星有消风利痰之力。惊风惊痰可治，虚火虚痰可疗。要知南星治痰，能治有馀；胆星治痰，可治不足。如元实气盛之人，遇风痰气盛之症，非南星不散；如元虚气弱之人，遇惊虚痰嗽之症，非胆星莫除。二星分用，不可不辨。
●猪苓（入脾、肺）
添半夏而痰饮消，佐腹皮而水肿退。收泄泻之功，君宜白术；奏淋癃之捷，佐赖车前。一曰汗多口渴者宜，以其小便数而湿热之交胜；一曰汗多口渴者禁，以其小便长而津液之偏枯。久服丧明，多需戕肾。
●佛耳子（入肺）
下痰作喘，能祛肺胀；止哮发嗽，大救金疮。
●竹茹（入肺、胃）
胸中痰热而生呕哕，管鲍之投；病后虚烦而发懊憹，期牙之遇。呃逆是火深怀望，脾胃果寒勿克当。
●竹沥（入肺）
消经络之痰以疗淋痹，脾虚不食者何害？濡肠胃之燥以消烦渴，三阳闭结者尤当。耳鸣目晕金浆，天吊惊痫玉随。中风而牙关紧闭，游刃有馀；伤寒而狂热兼痰，拾芥之易。
●皂荚（味辛而散，气烈而锋）
涎气逆于胸膈，而牙噤无知；痰气凝于经络，而肢牵罔遂。师吐法则相杂乎矾石，处汤剂则连结乎南星。气实猝倒醒魂丹，气虚猝倒归毒。
●海石（入肺）
结痰同矾石而能消，湿痰同半夏而能燥。降热痰须和玄明粉，去顽痰当合栝蒌仁。入丸则可，入煎无益。
●天花粉（入肝、肺）
解疮疽之毒而脓肿消，去心胸之热而咳嗽绝。痰火藉以清，燥渴赖伊解。伤寒通用，瘟疫宜行。


血剂  ——————————————————————————————————————————————————————————————————————————————————————————

温血  ***************************
●乳香（入心，通十二经）
调血气而定诸经之痛，疗诸疮而除心腹之疼。活血舒筋，催生治痢。
●当归（入心、肝、脾）
血药之主帅，血病之总司。调百疾于胎前，疗诸疴于产后。助黄耆名补血汤，虚热多神；互芎藭称佛手散，催生专善。诸痢藉之养血，诸疮伏以和营。腰脊痛而血弱者可用，脾胃虚而湿盛者难从。
●川芎（入肝）
上行头角，助清阳而止痛；下行血海，疏肝气以调经。去诸风，兼能燥湿；和胎妊，抑善催生。合桃、红而去旧，佐归、地以生新。理郁气，除腹痛，故血中有气药之称；散寒邪，发汗液，故久服有暴亡之祸。
●大小蓟（入肝、脾）
大蓟主痈肿而吐衄，除赤白之带下。小蓟专于破血，不能消肿。
●泽兰（入肝、脾）
推陈血而不峻，生新血而不凝。产后蓐痨，为养荣之至宝；胎前怯弱，乃调经之佳珍。

凉血  ***************************
●生地黄（入心、肾）
凉心火而除上溢下泄之血，滋肾水以疗三焦五心之热。却胎前渗漏，调产后崩淋。经愆渐变痨症，多食始善；荣耗几成燥症，久饵为良。生血凉血通宜，痰凝气凝独忌。
●红花（入肝）
腰腹因血滞而疼，非伊莫治；头目为血涌而晕，舍此何求？欲养血，勿多加；欲行血，勿少用。
●赤芍（入肝、肺）
去眸眦之赤热，清脏腑之瘀红。在疡家有解毒之需，在女科有堕胎之说。
●地榆（入肝、心、肺、胃）
疗崩带与月水不止，清下焦而痢血肠红。烧灰油调可治火烫，虚寒水泻冷痢禁用。
●槐花（入肝、胆）
止便红，除血痢，咸藉清肠之力；疗五痔，明眼目，皆资涤热之功。子名槐角，用颇相同，兼行血而降气，亦催生而堕胎。枝主阴囊湿痒，叶医疥癣疔疽。
●侧柏叶
止吐衄来红，定崩淋下血。历节风疼可愈，周身湿痹能安。柏子仁安神定悸，壮水强阳。润血而容颜美少，补虚而耳目聪明。
●茅根（入肝、心）
治劳伤，补中益气；除瘀血，利便通淋。止消渴，治伤寒呃逆喘哕；除吐衄，疗黄疸水肿胃反。
●紫菀（入肺）
治肺痿声嘶而脓中夹血，医痨症火嗽而痰里兼红。赤子惊痫曾有益，老人便结颇多功。
●剪草（色赤而甘，性凉而涩）
血之溢乎上窍者，不啻金丹之捷；血之泄乎下窍者，无过常药之能。
●女贞子实）（（入肝、肾）
清肺火，肠红有验；补肝血，黑发多功。伴地黄、首乌能补肾虚，固益智、金樱滑精堪医。

下血  ***************************
●紫参
通九窍，利二便，心腹积聚能消；行血闭，止血衄，寒热邪气可疗。
●郁金（入心、肺）
破恶积之血，除尿淋之红。宿血心痛，加姜汁而有效；痰中带血，入竹沥而有良。
●三稜
逐年壮之积聚，破气实之症瘕。疮科用此而溃坚消肿，女科藉此而破血通经。
●蓬术
削坚积而通瘀血，捷似风行；宣滞气而蠲腹痛，几同雷迅。血实经闭者近之，气弱重身者远之。
●黄姜
祛邪辟恶，风痹臂痛。产后败血攻心，痈疽扑损消瘀。
●蒲黄（入肝）
生则破血消肿，炒黑补血止红。协五灵疗儿枕块痛，同乾姜掺舌胀满口。
●丹参（入心、肝）
安神散结，益气养阴。破宿生新，症瘕积聚能除；安胎堕死，血崩带下可止。
●益母草（入肝）
行血不伤，补血不滞。蠲血痛于腰腹，不拘虚实；调愆期之经脉，无问后先。未产投之而不致难生，既产用之而无虞他病。
●刘寄奴
治心腹之刺痛，而下气固速；破经络之瘀血，而止痢尤神。
●苏木（入脾、肺、肾）
宣表里之风邪，除新旧之瘀血。
●没药
疗产后恶露不通，治跌扑血滞肿痛。去瘀生肌，破血止疼。可攻目翳，堪堕胎儿。
●血竭
瘀血伏其洋化，金疮重其布仁。名号麒麟美色，宗于番降逼真。
●桃仁（入肝）
治血因气滞而心腹坚疼，理血被风凝而皮肤燥痒。大肠血涸而难便固宜用，唇皮火燥而欲裂尤堪施。
●郁李仁（入肺、脾、大肠）
利小便之水而止周身之痛，润大肠之燥而通气血之结。
●五灵脂（入肝）
止血气之痛，行冷滞之瘀。熟用止血，生用破瘀。
●元胡索
行血中气滞，破气中血凝。调经候不利于胎前，清血瘀却宜于产后。诸疝可痊，诸痛可投。


杂剂  ——————————————————————————————————————————————————————————————————————————————————————————

收敛  ***************************
●五味子（入肺）
保肺家耗散之金，而嗽久者尤善；补肾经枯涸之水，而精滑者为优。疗神气不足之昏眸，解津液不足之烦渴。共黄耆、酸枣能收虚汗之功，同肉果、吴萸可奏子泄之效。
●五倍子
敛肺化痰，故止嗽有要；散热生津，故止渴相宜。上下之血皆止，阴阳之汗咸瘳。泻痢久而能断，肿毒发而能消。糁口疮须臾可食，洗脱肛顷刻能收。染鬚发之白，治目烂之疴。
●乌梅（入肺、大肠）
收肺气，除烦止渴；治泻痢，调胃和中。治呕吐蛔虫，疗下血肠红。
●牡蛎（入肝、肾）
擅遗精之妙用，得敛汗之灵通。旋施漏下，漫治崩中。坠凝痰与胁肋，消瘰疬与喉咙。
●龙骨（入心、肾、大肠）
固气涩肠，脱肛之用；安神定魄，多梦之施。泄痢、遗精称圣，盗汗、崩漏通神。惊痫狂颠，安神定魄，齿敢当之；完肤补漏，敛汗止血，骨将用也。
●蛇床子（入肾、脾）
服同补剂，兴阳慓悍何当？末搽疥癞，燥湿干脓一捷。
●伏龙肝（入肝）
治崩中带下，疗尿血遗精。中恶反胃，湿毒诸疮。
●枣仁（入心）
生心血以收虚汗，须同生地、黄耆；益中气以御虚烦，赖佐人参、竹叶。定纷纭于梦寐，安神魄于怔忡。胆实多眠属热，生用为良；胆虚不睡为寒，炒则为善。
●山茱萸（入肝）
强腰足，起痿躄之痠疼；培肾肝，塞精髓之遗泄。疗女子月信违期，治老人便多失节。目暗耳鸣，杂壮火之类；阳衰阴痿，入养火之门。
●白芍（入肝、脾）
清肠澼之便红，疗血虚之腹痛。盗汗则赖黄耆，失血则和生地。佐当归而成补血之功，臣白术而以致扶脾之益。新产与高年者勿用，秋冬及虚甚者毋投。
●白矾
消痰止痢，涤热祛风，收脱肛阴挺，理疥癣湿淫。
●绿矾
化痰消积燥脾湿，黄疸肿胀兼破瘀。

杀虫  ***************************
●使君子（入胃）
杀诸虫而不伤胃，疗泻痢而忌热茶。
●百部（入肺）
治肺热，咳嗽可止；消气逆，骨蒸尽除。疳蛔寸白与传尸，暴咳久嗽而立止。
●槟榔（入肺、脾）
走后重，杀三虫。破滞气而逐水，消宿食以坠痰。除岚瘴痎疟之战慄，杜疝瘕脚气之攻冲。积聚气实则优，食减脾虚则咎。

吐剂  ***************************
●常山（入肺）
截温疟之不已，夹攻须草果、槟榔；虑元气之受伤，相剂必人参、白术。此痰涎之劫药，匪寒热之神根。


附反畏歌  ——————————————————————————————————————————————————————————————————————————————————————————

十八反歌  ***************************
本草明言十八反，半蒌贝蔹及攻乌（乌头反半夏、瓜蒌、贝母、白蔹、白及）。藻戟遂芫俱反草（甘草反海藻、大戟、甘遂、芫花），诸参辛芍叛藜芦（藜芦反人参、沙参、苦参、丹参、细辛、芍药）。

十九畏歌  ***************************
硫黄原是火之精，朴硝一遇便相争。水银不与砒霜共，狼毒怕见密陀僧。巴豆性烈最为猛，偏与牵牛不顺情。丁香弗使郁金见，牙硝难合荆三稜。川乌草乌不共犀（犀角），人参最怕五灵脂。官桂善能调冷气，若逢石脂便相斯。
