

正文  ——————————————————————————————————————————————————————————————————————————————————————————

甘草  ***************************
（本经上品）
〔释名〕根因味甘甜。遂名「蜜甘」、「蜜草」。蜜有沉香之一名。谓其气味如蜜。此草最为众药之王。犹如香中有沉香。「蕗草」、「灵通」、「偷蜜」、「珊瑚」、「太嗷」、「美草」。以上名义未详。国老。国老即帝师之称。虽非君而为君所宗。
〔各方记述〕甘草枝叶。悉如槐。高五六尺。但叶端微尖而糙涩。似有白毛。结角子。扁如小豆极坚。齿啮不破。（略文）。今出山西省。汾州府。及南京省卢州府。福州府可共用。一种有称阿兰陀及朝鲜者。皆不堪用。。延喜式载常陆。陆奥出羽三国献之。近世自甲斐出。与唐来者不少异。吾闻之出甲斐者。叶如藤。而尖有毛。
〔辨别道地〕今药肆所称竖鞭者。长大也。称中鞭者。中细也。称切込者。短也。称良姜样者。拣余之粗者也。称藁甘草者。细小曲弦者也。时珍曰。大径寸而结紧断文者为佳。谓之粉草。选其壮大皮薄。色黄者。坚实紧文者为上。是药肆所谓竖鞭也。
〔修治〕刮去粗皮锉用。制法颇多。宜从本方。生寒。炙温。补中宜炙用。泻火宜生用。指节头三者皆生用。
〔气味〕甘平无毒。
〔功用〕气薄味厚。升而浮阳也。入足太阴厥阴经。通入手足十二经。白术苦参乾漆为使。恶远志。反大戟芫花甘遂海藻。忌猪肉。中满呕家酒家诸湿胀满。咸不宜服。「梢」止茎中涩疼。「节」主痈疽。消肿导毒。
〔主治〕五藏六府寒热邪气。坚筋骨。长肌肉。倍气力。金疮⿺亢重（肿也）解毒。温中下气。烦满短气。伤脏咳嗽。止渴。通经脉。利血气。解百药毒。安和七十二种石。一千二百种草。主腹中冷痛。除腹胀满。补益五藏。肾气内伤。妇人血沥腰痛。凡虚而多热者用之。解小儿胎毒惊痫。降火止痛。

黄耆  ***************************
（本经上品）
〔释名〕耆。长也。色黄。为补药之长。故名。「黄耆」今俗通作耆。「载糁」、「载椹」、「独椹」、「芰草」、「蜀脂」。以上名义未详。「百草」耆误作蓍。乃蓍龟之蓍。音尸。今按称百本。耆与蓍字相似。故误名之乎。蓍一根百茎。谓百本亦疑此之谬乎。「王孙」、「百药锦」义未详。
〔各方记述〕黄耆叶似槐叶。而微尖小。又似蒺藜叶。而微阔大。青白色。开黄紫花。大如槐花。结小尖角。长寸许。根长二三尺。以紧实如箭簳为良。。松冈先生曰。和产有二种。生北国者。茎叶坚似木叶有毛。此本草所谓本黄耆。而不堪用。又有羊齿叶者。出关东。共木黄耆也。此二种。今人家药圃多栽此二种。未知有真种也。京都北山中。间有之。东国呼之绵黄耆。以合汉名。。陈承曰。黄耆本出绵上者为良。故名绵黄耆。非谓其柔韧如绵也。。松冈先生曰。绵黄耆。形软如绵絮以名之。谓产绵州故名误矣。
〔辨别道地〕选单股不歧者。色润柔软。肉心黄。甘甜者用之。世多以苜蓿根充卖。谓土黄耆。不知苜蓿根。坚而脆。肉黄。黄耆软而如棉。肉白。此为异耳。
〔修治〕去头刮皮。以蜜水涂炙。亦有以酒或盐酒炒之。酒欲其达表。又行其泥滞。盐欲补肾。及崩带淋浊达其下。
〔气味〕甘微温无毒。
〔功用〕味甘气温平。气薄味厚。可升可降。阴中阳也。入手足太阴气分。又入手少阳足少阴命门。茯苓为之使。恶龟甲白藓皮。黄耆功能实表。有表邪者勿用。能助气。气实者勿用。能内塞。补不足。胸膈气闭闷。肠胃有积滞者勿用。能补阳。阳盛阴虚者忌之。上焦热甚。下焦虚寒者忌之。病人多怒。肝气不和者勿服。疽疮血分热盛者禁用。
〔主治〕痈疽。久败疮。排脓止痛。大风癞疾。五痔鼠瘻。补虚。小儿百病。妇人子脏风邪。逐五藏间恶血。补丈夫虚损。五劳羸瘦。止渴。腹痛。泄痢。益气。利阴气。主虚喘肾衰。耳聋。疗寒热。治发背。内补助气。壮筋骨。长肉。补血。破症癖。瘰疬。瘿赘。肠风。血崩。带下赤白。利产前后一切病。月候不匀。痰嗽头风。热毒赤目。治虚劳自汗。补肺气。泻肺火。心火。实皮毛。益胃气。去肌热。及诸经之痛。主太阴疟疾。

人参  ***************************
（本经上品）
〔释名〕「人参」人参年深。参渐长者。根如人形有神。故谓之人参。浸亦浸渐之义。「黄参」、「血参」其在五参。色黄属土。而补脾胃。生阴血。故名之。「人御」御乃参字之讹也。「鬼盖」此草背阳向阴。故云「神草」。下有人参。上有紫气。又曰摇光星散为人参。「土积地精」得地之精灵。故有此名。「海腴」、「皱面还丹」。二名未祥。或曰本邦产人参之地。深山阴谷。虽夏亦阴。冷气甚而蚊蚋可以遁去故名。未知是否。
〔各方记述〕人参生上党山谷。及辽东。上党在冀州西南。今来者。形长而黄。状如防风。多润实而甘。俗乃重百济者。形细而坚白。气味薄于上党者。次用高丽。即是辽东。形大而虚软。不及百济。并不及上党者。其草一茎直上。四五相对。花紫色。高丽人作人参赞云。三桠五叶。背阳向阴。欲求求我。椵树相寻。或云。椵。我邦谓登知者。未详。。松冈先生曰。今人参。以朝鲜产为上。中夏次之。其中好恶真伪。互有之。形小而坚。色带黄褐。尝试之有馀味者。最为上。近来有判事手。此又有真伪。真判事。今无之。唐参中。以肥大而蜡色者充之。是女直参。近来称唐参者。非韩参。而多是女直参也。此种今多渡日本。杂韩参以货之。当审择。。和产「小人参」始出自萨摩州。今处处有之。三桠五叶。四五月有花。细小紫白色。结子生青熟红。根横生。状如竹节。其味太苦者多。甘者少。以甘者用之。其须嚼之。甘苦气味微与人参相近。又名「三枝五叶草」。苗叶花状。虽与图经之说相合。根形不同。浸煎甘草汤。以代人参用之称「蔓人参」者。羊乳根。而蔓生。花如铃铎。乃沙参类也。近来种防葵。以为人参。摄州「乎野人参」是也。称「节人参者」。三七草根也。艺州有称「山人参」者。真防风也。豫州称「日振人参」。亦防风类而粗大也。近来有称「鬘人参」者。出于东国。是亦小人参之类。而形状长大于小人参也。称「参叶」者。近年从朝鲜来。乃人参茎叶也。予屡用试之。其气烈。其味苦。有肺热者。用之犹有效。甚胜于砂参。而亦实非补大虚者。用者审之。「服人参」本草所谓汤参。近来有「切人参」者。亦此类也。
〔辨别道地〕选要肥大。块如鸡胝。并似人形。黄色者。乃药铺称虾样者也。连皮者。黄润色如防风。去皮者。坚白如粉。其似人形者。谓之孩儿参。尤多赝伪。市之货者。随品立名。曰土佐向单股好人参也。延喜式载人参。古既有之。今所用之和人参欤。将用沙参欤。不以可知焉。
〔修治〕去芦头用之。凡生用宜㕮咀。熟用宜隔纸焙之。浸水少焙。则柔韧而易锉。或醇酒润透焙熟用。宜从本方。虽忌铁器。不必在忌列。参频见风日则易蛀。惟纳瓦罐。杂细辛密封。可留经年不坏。
〔气味〕甘微苦温。无毒。
〔功用〕气味俱薄。浮而升。阳中之阳。又曰阳中微阴。入手太阴经。与藜芦相反。茯苓马蔺为之使。恶溲疏卤咸。畏五灵脂。恶皂荚黑豆。动紫石英。得升麻补上焦之元气。得麦门冬则生脉。得乾姜则补气。得黄耆甘草除大热。若血证骤起。肺脉独实。胀证暴成。九候坚强。痧疹初发。斑点未彰。伤寒始作。邪热昌炽。血热妄行。诸痛。不可骤用。邪气方锐。宜散不宜补故也。
〔主治〕补五藏。安精神。定魂魄。止惊悸。除邪气。明目开心益智。疗肠胃中冷。心腹鼓痛。胸胁逆满。霍乱吐逆。调中止消渴。通血脉症坚积。令人不忘。主五劳七伤。虚损瘦弱。止呕哕。补五藏六府。保中守神。消胸中痰。治肺痿及痫疾。冷气逆上。伤寒不下食。凡虚而多梦纷纷者加之。止烦躁。酸水。消食开胃。治气。杀金石药毒。治肺胃阳气不足。肺气虚促。短气少气。补中缓中。泻心肺脾胃中火邪。止渴生津液。治男妇一切虚证。发热自汗。眩运头痛。反胃吐食。痎疟滑泻。久痢。小便频数。淋沥。劳倦。内伤。中风中暑。痿痹吐血嗽血下血血淋血崩。胎前产后诸病。「参芦」苦温。「主治」吐。虚劳痰饮人弱者。以参芦代瓜蒂。

沙参  ***************************
（本经上品）
〔释名〕沙参白色。宜砂地。久服益气。有参赞之功用故名。「白参」白色名之。「知母」茎有白汁如乳故名欤。未详。「羊乳」根多白汁。俚人呼为羊婆奶。「铃儿草」象花形也。「虎须」说同上。「苦心」此物无心。而味不苦。不知其谓也。「文希」、　「识美」、　「志取」三名未详。因地名亦异。逐一不载之。
〔各方记述〕所所山。原有之。二月生苗。叶如初生小葵叶。而团扁不光。八九月抽茎高一二尺。茎上之叶。则尖长如枸杞叶。而小有细齿。秋月叶间开小紫花。长二三分。状如铃铎。五出。白蕊亦有白花者。并结实。大如冬青实。中有细子。霜后苗枯。其根生砂地者。长尺余。大一虎口。黄土地者。短而小。根茎皆有白汁。
〔辨别道地〕今谓钓锺草者是也。其草亦有杏叶与竹叶之别。花有紫白二种。而花状根形。气味不异。所所砂地有之。而今药铺。不别沙参与荠苨。而混售之。今唐来者。束细长根而为团。其色黄。谓之松沙参。然与时珍取说不合。今清亦用之。和产符合时珍说。则不为不佳。用者审择之。「羊乳」根状如荠苨而圆。大小如拳。上有角节。折之有白汁。人取根当荠苨。味甘润。实大胜于砂参。不得止则代用人参亦可。今药铺称弦砂参者也。「荠苨」「释名」「杏叶砂参」根如砂参。而叶如杏叶。故呼之。「甜桔梗」梗甜叶如桔梗故名之。。今按沙参荠苨。形状相似。其说亦相混同。救荒野谱。既谓本草所载之杏叶沙参。则分明一种也。欲知其臧否。则繙诸本草。可以审择之。而今不云云。
〔修治〕去头锉用。或少焙用。
〔气味〕淡甘微寒。无毒。
〔功用〕入手太阴。足厥阴经。恶防己。反藜芦。藏府无实热。肺虚寒客之作嗽者。勿服。
〔主治〕血结惊气。除寒热。补中益肺气。疗胸痹。心腹结热邪气。头痛皮间邪热。安五藏。久服利人。「羊乳」、「主治」头肿痛。益气长肌肉。去皮肌浮风。疝气下坠。治常欲眠。养肝气。宜五藏风气。补虚止惊烦。益心肺。并一切恶疮疥癣。及身痒。排脓消肿毒。清肺火。治久咳肺痿。「荠苨」、「主治」解百药毒。利肺气。和中明目。止痛。主咳嗽消渴。强中疮毒丁肿。沙参羊乳荠苨。一物别种。故功用亦有大同少异也。

桔梗  ***************************
（本经上品）
〔释名〕桔。结也。梗。绠也。其文缕结如绠也。因名。「白药」、「梗草」、「荠苨」桔梗荠苨。乃一类有甜苦二种。故俗呼荠苨为甘桔梗也。
〔各方记述〕春生苗高尺余。叶似杏叶而长椭。四叶相对而生。嫩时亦可煮食。夏开小花。紫碧色。颇似牵牛花。秋后结实。根如指大。黄白色。花有柴白单千瓣者。宜用紫色单瓣者。
〔辨别道地〕凡使勿用木梗真如桔梗。咬之只是腥涩不堪用。根有细大。药家谓小称杨枝样以贵之。然不可拘泥之。应用大小。俱选坚实肥白者。
〔修治〕刮去浮皮。及尖。浸米泔水一夜。切片。微炒用。或以百合捣烂同浸一日。锉碎微焙用。。今按在药肆者。欲其色白。以米泔浸暴乾数日。则其色洁白。浮皮亦随去。医家再浸米泔一夜。则恐气味倍薄。用者审之。宜只去头锉用。或微炒亦可。
〔气味〕苦辛微温。有小毒。。气味有诸说。缪仲淳曰。观其主诸病。应是辛苦甘平微温无毒。
〔功用〕味厚气轻。阳中之阴升也。入手太阴肺经气分。及足少阴经。节皮为之使。畏白及龙胆。忌猪肉。得牡蛎远志。疗恚怒。得硝石石膏疗伤寒。白粥解其莶味。风症郁症肺症。皆不可缺。若病气逆上。与以补下焦药中勿用。病不属肺者。亦不益。。时珍曰。伏砒。节皮不知谓何物也。
〔主治〕胸胁痛如刀刺。腹满肠鸣。幽幽惊恐悸气。利五藏肠胃。补血气。除寒热风痹。温中消穀。疗喉咽痛。下蛊毒。治下痢。破血积气。消聚痰涎。去肺热。气促嗽逆。除腹中冷痛。主中恶。及小儿惊痫。下一切气。止霍乱转筋。心腹胀痛。除邪辟瘟。破症瘕。肺痈。养血排脓。补内漏。及喉痹。利窍。除肺部风热。清利头目咽嗌。胸膈滞气。及痛。除鼻塞。治寒呕。主口舌生疮。赤目肿病。

萎蕤  ***************************
（本经上品）
〔释名〕「女萎」苗叶类冬青。但冬青凌冬不萎。故得获女贞之誉。「葳蕤」崴蕤草本。叶垂之貌。此草多须如冠缨下垂之緌。而有威仪。故以名之。「萎䔟」䔟萎音相近。「萎香」未详。「荧」其叶光莹。而象竹。「玉竹」、「地节」其根多节。故有此名。「乌女」、「虫蝉」未详。
〔各方记述〕处处山中有之。其根横生。似黄精差小。黄白色。性柔多须。最难燥。其叶如竹。两两相植。亦可採根种之。极易繁也。嫩叶及根。并可煮淘食茹。。黄精萎蕤相似。最难辨。黄精根如佛掌薯。叶青黄色。而长。萎蕤根长。茎亦如桃枝。叶短青白色。黄精叶尖。萎蕤叶如匕。二种共劈根长二三寸栽种也。子复种之易繁生。
〔辨别道地〕肆中名地黄样黄精者是也。以肥润而大为佳。。今按黄精萎蕤。性味功用。大抵相近。而萎蕤功为胜。然世人只知黄精之有功。而不知萎蕤之可用。况亦黄精不可用煎服。而今萎蕤代人参。故特举之。而后黄精者也。
〔修治〕忌铁。竹刀刮去节皮。蜜水浸蒸焙用。或微炒。或水浸饭上蒸透。或酒浸蒸透用。。今按此物。暴乾。经日难乾。甑上一蒸。当风日克干。不失润。而后洗锉。从本方制之。今售药肆。亦酒浸蒸用而良。
〔气味〕甘平无毒。
〔功用〕能升能降。阳中阴也。入手太阴足太阴厥阴少阴经。甘入脾。柔润入肾。畏卤咸。士材曰。滋益阴精。与地黄同功。增长阳气。与人参同力。润而不滑。和而不偏。譬诸盛德人无往不利。缪仲淳曰。纯而不驳。和而不偏。有益无损。故无简谬。可谓知萎蕤者也。
〔主治〕主中风暴热。不能动摇。趺筋结肉。诸不足。久服去面黑䵟。好颜色。主润泽。心腹结气。虚热湿毒腰痛。茎中寒。及目痛眦烂泪出。时疾寒热。内补不足。去虚劳客热。头痛不安。补中益气。除烦闷。止消渴。润心肺。补五劳七伤。虚损腰脚疼痛。天行热狂。服食无忌。主风温自汗灼热。及劳疟寒热。脾胃虚乏。男子小便频数。失精。一切虚损。

黄精  ***************************
（本经上品）
〔释名〕以其得坤土之精粹。故谓之黄精。
〔各方记述〕苗叶与萎蕤相似。根如白芨。多生北方山中。大者苗高五六尺。根如拳。夏月开小白花。结子如⿱艹黍粒。
〔辨别道地〕肆中称生姜样黄精者。真也
〔修治〕洗净后蒸。从巳至子。薄切暴乾用。
〔气味〕甘平无毒。
〔功用〕忌梅实。
〔主治〕补中益气。除风湿。安五藏。补五劳七伤。助筋骨。耐寒暑。益脾胃。润心肺。补诸虚。填精髓。下三尸虫。

知母  ***************************
（本经上品）
〔释名〕补阴药用之。以其能知血之母故名。「蚳母」宿根之旁。初生子根。状如蚳虻之状故名。「连母」、「蝭母」蝭音担。蚳讹为提。「水母」、「地参」、「水参」、「荨」音覃。「莐藩」音沉烦。「苦心」、「儿草」诸名未详。
〔各方记述〕叶如韭。花如韭。故一名韭。逢四月开青花。八月结实。
〔辨别道地〕和汉俱皆真。择其黄色有毛。似菖阳而肥润用之。腐者不可用。
〔修治〕须以竹刀去毛锉。勿令犯铁器。损肾。引经上行用酒浸焙。下行盐水润焙。久炒如褐色。
〔气味〕辛苦寒。无毒。
〔功用〕气味俱厚。沉而降阴也。阴中微阳。入足阳明手太阴经气分。得黄柏及酒良。能伏盐及蓬砂。阳痿及易举易痿。泄泻脾弱。饮食不消化。胃虚不思食。肾虚溏泄等证。法并禁用。
〔主治〕消渴热中。除邪气。肢体浮肿。下水。补不足。益气。疗伤寒久疟。烦热。胁下邪气。膈中恶。及风汗内疽。心烦躁闷。骨热劳往来。产后蓐劳。肾气劳。憎寒虚烦热劳。传尸疰病。通小肠。消痰止嗽。润心肺。安心止惊悸。凉心去热。治阳明火热。泻膀胱肾经火热。厥头痛。下痢腰痛。喉中腥臭。泻肺火。滋肾水。治命门相火有馀。安胎止子烦。

天麻  ***************************
（宋开宝）
〔释名〕以形名。形如黄瓜。味辛而辣。故呼为瓜天麻。「赤箭芝」芝类茎如箭簳赤色。叶生茎端。远见箭有羽故名之。「独摇芝」有风不动。无风自摇。「定风草」二名以性异而名。「离母」、「合离草」二名以根异而名。「神草」、鬼督邮」以功而名。
〔各方记述〕叶如芍药而小。当中抽一茎直上如箭簳。茎端结实。状若续随子。其根连一二十枚。犹如天门冬百部之类。四月开花。。今考中华产有叶。见和产一茎一花。如葱花。而无枝叶。余皆相同。和产出奥州。他处未闻有之。
〔辨别道地〕和汉可俱用。破开明亮坚实者佳。
〔修治〕湿纸包于糠火中煨热。取出切片。酒浸焙用。
〔气味〕甘辛平。无毒。
〔功用〕苦平。阴中之阳也。入足厥阴太阳经。风药多燥。风能胜湿故也。凡病人觉津液衰少。口乾舌燥。咽乾为痛。大便闭涩。病火炎上。头晕。血虚头痛及南方似中风。皆禁用之。
〔主治〕消痈肿。下支漏。寒疝下血。诸风湿痹。四肢拘挛。小儿风痫惊气。利腰膝强筋力。治冷气[疒/帬]痹。摊缓不随。语多恍惚。善惊失心。助阳气。通血脉。治风虚眩晕头痛。

白术  ***************************
（本经上品）
〔释名〕有白术。赤术。故以名分之。术字篆文象其根乾枝叶之形。「山蓟」其叶似蓟。而味似姜芥。一名山芥。一名天蓟。「扬枹」扬州多种白术。其状如鼓枹。故有扬枹抱蓟之名。「马蓟」马者以大名乎。「山姜」以形味而名「山连」未详。「吃力伽」西域名之。
〔各方记述〕术有两种。白术梢大有毛。而无桠根。甜而少膏。可作丸散用。赤术叶细无桠。根小苦。多膏可作煎用。春生苗。青色无桠。茎作蒿干状。青赤色。长二三尺以来。夏开花紫碧色。亦似刺蓟花。或有黄白色者。入伏后。结子。至秋而苗枯。根似姜。而旁有细根。皮黑心黄白色。中有膏液。。和邦称白术者。高一二尺。叶三叶。一朵似杏。而锯齿。茎强直。四五月开青白花。形如夏枯草花状。而中有子。是乃苍术也。
〔辨别道地〕和汉俱有之。而汉为真。今所渡者。合云头术。鸡腿术之说。最为上品。一种称片白术。川白术者。性味功用稍劣之。和邦苍白二术。同一物。药肆以老根为苍术。以嫩根为白术。以售之。今医家亦以老为白。以嫩为苍而用之。俱皆不是。白术可必用汉产。和产称三好丸白术者。乃苍术嫩根也。
〔修治〕浸米泔。去头锉炒用。又土制。取陈壁土。或土器碎粉拌之炒过。筛去土而用之。其馀有蜜水姜汁乳汁之制。或曰白术不必泔浸。暖胃炒用。其馀皆生用可也。
〔气味〕苦甘辛温。无毒。
〔功用〕味苦而甘。性温味厚气薄。可升可降。阳中之阴也。入手太阳少阴足太阴阳明少阴厥阴经。防风地榆为使。忌桃李。菜。青鱼。雀肉。痈疽毒。禁用。为多生脓。白术得中宫中和之气。为除风痹之上品。然脾虚无湿者。用之却致燥渴津液。大抵阴虚燥渴。少血骨蒸。痰嗽哮喘。唇燥咽塞。便闭滞下。肝肾攻药。腹满动气者。切须忌之。
〔主治〕风寒湿痹。死肌痉疽。止汗除热。消食。主大风在身面。风眩头痛。目泪出。消痰水。逐皮肤间风水结肿。除心下急满。霍乱吐下不止。利腰脐间血。益津液。暖胃消穀。嗜食。治心腹胀满。腹中冷痛。胃虚下利。多年气痢。除寒热。止呕逆。反胃。利小便。主五劳七伤。补腰膝。长肌肉。治冷气痃癖气块。妇人冷症瘕。除湿益气。和中补阳。消痰逐水。生津止渴止泻痢。消足胫湿肿。除胃热肌热。得枳实消痞满气分。佐黄芩安胎清热。补肝风虚。主舌本强。食则呕。胃脘痛。身体重。心下急痛。心下水痞。冲脉为病。逆气里急。脐腹痛。

苍术  ***************************
〔释名〕其色苍黑故名之。术浊也。「赤术」、「山精」、「仙精」术者。山之精也。服之令人长生。辟穀致神仙。故有名「山蓟」。说见白术条下。「茅君」、「宝箧」。茅。茅山也。术以茅山为好。君主也。宝箧。美称也。
〔各方记述〕和产所所有之。和以有苍术。而无白术。而已形状于白术条下谓之者。乃是也。若强分二术。则其根色白黄。而形如槌。味微苦甘而气不烈者。可为白术也。其根如姜。色黑苍而味苦辛气烈者。可为苍术也。予在东北西南诸州而亲探之。屡致观误。谓有二术。而今熟思。则不然。其色苍白。其状小大。其味厚薄。是皆土地。而虽有少异。俱下物也。强勿分二术以用之。
〔修治〕制法。同白术。盖二术留皮者。当以米泔水浸半日。去粗皮。肆售者。多削净。不可水浸。更泄性味。凡用不拘州土。惟白为胜。。或谓汉产多白。惩浸泔则虽脱亦生拙。按苍术生白者。非必惩。乃糖也。仲淳曰。真茅术苍术。细而带糖者也。不必脱去。而佳也。
〔辨别道地〕松冈先生曰。汉苍术气烈多膏。不经制法。而卒尔用之。则发腹痛。宜克炒用。予亦屡试知之。制法粗则发腹痛。用者勿忽。予每疗雀眼。用汉苍术。多得效。用和产则少见效。不知汉产多膏。故润之而奏验者欤。书以俟后日之案而已。
〔气味〕辛烈苦温。无毒。
〔功用〕甘而辛烈。性温而燥。可升可降。阴中阳也。入足太阳阳明手太阴阳明太阳之经。使忌同白术。功用亦相似。但止发之间。少有异。苍术气重体沉。有雄壮上行之气。故除上湿发汗之功最大。上能除湿。下安太阴。邪气不传入脾。若补中焦除湿力。大不及白术。与白术止汗时异。若无湿者。岂敢用哉。
〔主治〕风寒湿痹。死肌痉疽。作蒸饵主头痛。消痰水。逐皮间风水结肿。除心下结满。及霍乱吐下不止。暖胃消穀嗜食。除恶气。弭灾沴。主大风[疒/帬]痹。心腹胀痛。水肿胀满。除寒热。上呕逆。下泄冷痢。治筋骨软弱。痃癖气块。妇人冷气症瘕。山岚瘴气温疾。明目暖水藏。除湿发汗。健胃安脾。治痿散风。益气。总解诸郁。湿痰留饮。或挟瘀血成窠囊。脾湿下流。浊沥带下。滑泻肠风。

远志  ***************************
（本经上品）
〔释名〕服之能益智强志。故有之称。「小草」茎叶青色。而极细小。故名之。「细草」细小同意。「棘菀」、「葽绕」、「醒心枚」三名未详。
〔各方记述〕和汉俱有之。俱皆真。和有大叶小叶两种。以小叶者为是。和产所所有之。其苗细茎。其叶细小似黄杨。秋开细紫花。花铺唤姬荻者。乃是也。
〔辨别道地〕皮有皱肉者良。
〔修治〕洗去土气。以甘草汤浸一宿。去骨焙乾用。或浸姜汁。或浸酒。当随本方。忌铁器。
〔气味〕苦温无毒。
〔功用〕阴中之阳。可升可降。肾经气分药也。入足少阴。畏珍珠藜芦蜚蠊蛴螬。得茯苓葵子龙骨良。心经有实火。为心家实热。应用黄连生地黄者。禁与参术等补阳气药同用。
〔主治〕咳逆伤中。补不足。除邪气。利九窍。益智慧。耳目聪明不忘。强志倍力。利丈夫。定心气。止惊悸益精。去心下膈气。皮肤中热。面目黄。杀天雄附子乌头毒。治健忘。安魂魄。令人不迷。坚壮阳道。长肌肉。助筋骨。妇人血噤失音。小儿客忤。肾积奔豚。治一切痈疽。

玄参  ***************************
（本经中品）
〔释名〕玄黑也。其茎微似人参。故名。「黑参」、「玄台」义同于上说。「鹿肠」、「正马」、「逐马」、「鬼藏」以上四味未详。「馥草」合香家用之。故呼之。「野脂麻」以形名。
〔各方记述〕二月生苗。叶似脂麻对生。又如槐柳而尖长。有锯齿。细茎青紫色。七月开花。青碧色。八月结子。黑色。。恭曰。玄参根苗。并臭。茎亦不似人参。未见合香。今按此说是也。
〔辨别道地〕和汉皆可用。选黑润者用之。和产关东者。根最佳。诸州多有之。
〔修治〕用蒲草重重相隔蒸哂。勿犯铜器。犯之损人喉。丧人目。
〔气味〕咸苦无毒。
〔功用〕足少阴肾经。君药也。恶黄耆乾姜大枣山茱萸。反藜芦。血少目昏。停饮寒热支满。血虚腹痛。脾虚泄泻。并不宜服。
〔主治〕腹中寒热积聚。女子产乳余疾。补肾气。令人明目。暴中风伤寒。身热支满。狂邪。忽忽不知人。温疟洒洒血瘕。下寒血。除胸中气。下水止烦渴。散颈下核。痈肿。心腹痛。坚症。定五藏热风头痛。伤寒劳复。治暴结热。散瘤瘻瘰疬。治游风。补虚损。心惊烦躁。骨蒸传尸。邪气。止健忘。消肿毒。滋阴降火。解斑毒。利咽喉。通小便血滞。

地榆  ***************************
（本经中品）
〔释名〕其叶似榆而长。初生布地。故名。「玉豉」其花子紫黑色。如豉故名。「酸赭」其味酸。其色赭故名。
〔各方记述〕宿根三月内生苗。初生布地。独茎直上。高三四尺。对分出叶。叶似榆叶。而稍狭细长。似锯齿状。青色。七月开花如椹。子紫黑色。根外黑里红。似柳根。
〔辨别道地〕用和产。近年花肆以苅萱称和连茂加宇。不可以名同误用。
〔修治〕宜生用。见火无功。
〔气味〕甘酸苦寒。无毒。
〔功用〕气味俱薄。其体沉而降。阴中阳也。入足厥阴少阴手足阳明经。得发良。恶麦冬。伏丹砂雄黄硫黄。性寒而下行。凡脾胃虚寒。作泄白痢。久而胃弱。胎产虚寒。泄泻。血崩。并禁服。
〔主治〕妇人乳产。痓痛。七伤带下五漏。止痛止汗。除恶肉。疗金疮。止脓血。诸瘻恶疮。热疮。补绝伤。产后内塞。可作金疮膏。消酒除渴。明目。止冷热痢。疳痢。止吐血。鼻衄。肠风。月经不止。血崩。产前后诸血疾。并水泻。治胆气不足。汁酿酒。治风痹。补脑。捣汁涂虎犬蛇虫伤。主内漏止血不足。

紫草  ***************************
（本经上品）
〔释名〕此草花紫根紫。可以染紫。故名。「紫丹」、「紫芙」、「茈䓞」、「⿱艹貃」、「地血」、「鸦御草」诸名未详。
〔各方记述〕种紫草。三月逐垄下子。九月子熟时。刈草。春社前后採根阴乾。其根头有白毛如茸。未花时採。则根色鲜明。花过时採。则根色黯黑恶。採时以石压扁曝乾。收时忌人溺及驴马粪。并烟气皆令草黄色。
〔辨别道地〕嫩而紫色染手者佳。
〔修治〕去根取茸细锉用。
〔气味〕甘苦咸寒。无毒。
〔功用〕入手足厥阴经。血分。苦寒能通利九窍。痉疮家虚脾胃弱。泄泻。不思食。小便清利者。俱禁用。
〔主治〕心腹邪气。五疽。利九窍。通水道。疗肿胀满痛。以合膏。小儿疮。及面皶。治恶疮癣斑疹痘毒。活血凉血。利大肠。

黄连  ***************************
（本经上品）
〔释名〕其根连珠而色黄。故名。「玉连」、「支连」其根支连珠。故名。「滴胆芝」未详。
〔各方记述〕苗高一尺以来。似菊。四月开花黄色。六月结实似芹子。色亦黄。大抵有二种。一种根粗无毛。有珠如鹰爪形而坚实。色深。一种无珠多毛而中虚。黄色稍淡。各有所宜。。用和产。和产亦有二种。其叶似菊。又似芹者。其根亦有细大。以菊叶者为胜。和产于贺州。佐州。常州。奥州。越州。艺州者。皆俱佳。
〔辨别道地〕拣色黄而肥大连珠者佳。根细者不佳。
〔修治〕去芦及须。洗净锉炒用。治本藏之火。生用。治肝胆之实火。以猪胆汁浸炒。治肝胆虚火。以酸浸炒。治上焦之火。以酒炒。治中焦火。以姜汁炒。治下焦之火。以盐水或朴硝炒。治气分湿热之火。以吴茱萸汤浸炒。治血分块中伏火。以乾漆水炒。治食积之火。以黄土炒。
〔气味〕苦寒。无毒。
〔功用〕气味俱厚。可升可降。阴中阳也。入手少阴经。黄芩龙骨理石为使。恶菊花玄参白藓皮芫花白殭蚕。畏款冬牛膝。解巴豆轻粉附子毒。大忌猪肉。冷水。凡病人血少气虚。脾胃薄弱。血不足。惊悸不眠。兼烦躁热渴。及产后不眠。血虚发热。泄泻腹痛。小儿痘疮。阳虚作泄。老人脾胃虚寒作泻。阴虚肾泄。真阴不足。内热烦躁诸证。咸忌之。
〔主治〕热气目痛。眦伤泣出。明目。肠澼腹痛下利。妇人阴中肿痛。主五藏冷热。久下泄澼脓血。止消渴大惊。除水利骨。调胃厚肠。益胆。疗口疮。治止心腹痛。惊悸烦躁。润心肺。长肉止血。天行热疾。止盗汗。并疮疥。治小儿疳气。杀虫。羸瘦气急。郁热烦躁。恶心。心下痞满。主心病逆而盛。心积伏梁。去心窍恶血。

胡黄连  ***************************
（宋开宝）
〔释名〕其性味功用。类黄连故名。「割孤露泽」胡语也。
〔各方记述〕出波斯国。海畔陆地。苗如夏枯草。根头似乌嘶。折之内似鸜鹆眼者良。。和产一种之草。称当药。一名千振。秋开紫白花。细小而味甚苦。和俗採充胡黄连。谓其能杀虫消积。小儿初生。加甘草代用甘连汤。以为习俗已久。谓之胡黄连。和方称胡黄连者。皆当药也。。今按胡黄连当药可俱通用。和产比汉则气味烈。而形状虽异。是唯因其土地之有异。形气有和烈不同。勿必疑焉。
〔辨别道地〕根似黄连。大而不黄。味苦。芦亦似黄连。拣外黄心黑。干如杨柳枯枝。折之尘出如烟者。乃为真。
〔修治〕削去粗皮。锉。少焙用。
〔气味〕苦大寒。无毒。
〔功用〕入足厥阴少阳经。恶菊花玄参白鲜皮。解巴豆毒。忌猪肉。使人漏精。按阴血大虚。真精耗竭。而胃气俱弱者。虽见诸证。亦勿可轻投。不得已须与健脾安胃等药同施为妥。
〔主治〕补肝胆。明目。治骨蒸劳热。三消。五心烦热。妇人胎蒸。虚惊。冷热泄痢。五痔。厚肠胃。益颜色。浸人乳汁。点目。治久痢成疳。小儿惊痫。寒热不下食。霍乱下痢。伤寒咳嗽。温疟。理腰肾。去阴汗。去果子积。

黄芩  ***************************
（本经中品）
〔释名〕芩。金也。黄色应秋金也。或曰芩黔乃黑黄之色。「腐肠」腹中皆烂故名。「内虚」有孔者名之。「妒妇」心黯故比之。「经芩」经宿同意。谓旧根乎。「黄文」、「印头」、「苦督邮」三名未详。「子芩」新根圆者多内实。条芩乃子芩也。「㹠尾芩」、「鼠」、「尾芩」皆以形名之。「宿芩」乃片芩破者名之。
〔各方记述〕苗长尺余。茎干粗如筋。叶从地四面作丛生。类紫草。高一尺许。亦有独茎者。叶细长。青色。两两相对。六月开紫花。根如知母粗。细长四五寸。
〔辨别道地〕有汉来无和产。一种有朝鲜黄芩。色味不如汉产。宜择深色坚实者用。
〔修治〕刮去外表。内枵切片炒之。如得酒上行。得猪胆除肝胆火。得柴胡退寒热。得芍药治下痢。得桑皮泻肺火。得白术安胎。得厚朴黄连止腹痛。
〔气味〕苦寒。无毒。
〔功用〕气厚味厚。阴中微阳。可升可降阴也。入手太阴少阳经。山茱萸龙骨为之使。恶葱实。畏丹砂丹皮藜芦。凡中寒作泄。中寒腹痛。肝肾虚而少腹痛。血虚腹痛。脾虚泄泻。肾虚溏泻。脾虚水肿。血枯经闭。气虚小水不利。肺受心邪喘咳。及血虚胎不安。阴虚淋露。法并禁用。
〔主治〕诸热黄疽。肠澼泄痢。逐水下血闭。恶疮疽。蚀火疡。疗痰热。胃中热。小腹绞痛。消穀。利小肠。女子血闭。淋露下血。小儿腹痛。热毒骨蒸。寒热往来。肠胃不利。破壅气。治五淋。去关节烦闷。解渴下气。主天行热疾。丁疮排脓。治乳痈发背。凉心。治肺中湿热。泻肺火上逆。疗上热。目中肿赤。瘀血壅盛。上部积血。补膀胱寒水。安胎养阴退阳。治风热湿热。头痛。奔豚。热痛。火咳。肺痿。喉腥。诸失血。

柴胡  ***************************
（本经上品）
〔释名〕柴古作茈。茈柴也。胡系也。以木代系相承也。「地薰」、「芸蒿」柴胡叶名。芸蒿。辛香可食。地薰名亦同义。「山菜」、「茹草」嫩则可茹。老则为柴故名之。山菜亦同义。
〔各方记述〕其苗叶有如竹叶者。乃和谓鎌仓柴胡者。而汉称银柴胡者也。药肆名河原柴胡者。翻白草根也。名犁牛柴胡者。白头翁根也。俱别物而误谓之柴胡。翻白草白头翁俱有主用。岂不辨别之哉。
〔辨别道地〕和汉可俱用。称鎌仓者真也。可用之。。汉银柴胡。形色黄白多皱。内有黄纹。
〔修治〕去芦及须。以水洗净锉用。勿令犯火。欲上升。用根。酒浸。欲下降。用梢。
〔气味〕苦平微寒。无毒。
〔功用〕气味俱轻。阳也。升也。阴中阳。手足少阳厥阴经引经药也。半夏为使。恶皂荚蜀葵。畏藜芦女菀。其性升而发散。病人虚而气升者忌之。呕吐及阴虚火炽炎者。法所同忌。疟非少阳经者。勿入。亦无益精明目之理。用者审之。
〔主治〕心腹肠胃中结气。饮食积聚。寒热邪气。推陈致新。除伤寒心下烦热。诸痰热结实。胸中邪气。五藏间游气。大肠停积水胀。及湿痹拘挛。作浴汤。治热劳骨节烦疼。热气肩背疼痛。劳乏羸瘦。下气消食。宣畅气血。主时候内外热不解。除烦止惊。消痰止嗽。早晨潮热。寒热往来。胆瘅。妇人产前后诸热。心下痞。胸胁痛。诸疟。及肥气寒热。妇人热入血室。小儿痘疹馀热。五疳羸热。

前胡  ***************************
（别录）
〔释名〕唐韵作湔胡。名义未详。或云根似柴胡故名。
〔各方记述〕前胡有数种。唯苗高二三尺。色似斜蒿。叶如野菊而细瘦。嫩时可食。秋月开紫白花。类蛇床花。其根皮黑肉白。有香气。今观和产。无数种。予栽圃观之。初生如野蜀葵而叶稍厚。色深青。其根生则不香甘。干则气香味甘。自初生稍到长大。及老成。则叶形如不同。故误谓有数种者也乎。
〔辨别道地〕和产可用。但香气少者。性不佳。
〔修治〕水洗土气。刮去芦及髭。锉用。忌火。
〔气味〕甘辛平微寒。
〔功用〕味薄气清。阳中之阴。降也。入手足之太阴阳明经。半夏为之使。恶皂荚。畏藜芦。凡前胡之功。皆有搜风下气之效。然可施之有馀。而不可施气虚血少之病。故阴火煎熬真阴凝痰发嗽。气不归元。以致胸胁逆满。头痛不因于痰。而因于阴血虚。内热心烦。外现寒热。而非外感者。法并禁用。明目益精。其理亦谬。
〔主治〕痰满胸胁中痞。心腹结气。风头痛。去痰下气。治伤寒。寒热。推陈致新。去热实。及时气。内外俱热。治一切气。破症结。开胃下气。通五藏。主霍乱转筋。骨节烦闷。反胃呕逆。气喘咳嗽。安胎。小儿一切疳气。清肺热。化痰热。散风邪。

防风  ***************************
（本经上品）
〔释名〕防者。御也。其功疗风最要。故名。「铜芸」、「回芸」未详。「回草」其花如茴香。「屏风」防风隐语也。「䕡根」其气如芸蒿䕡兰也。「百枝」、「百蜚」名义未详。
〔各方记述〕根土黄色。与蜀葵相类。稍短。茎叶俱青绿色。茎深而叶淡。叶似青蒿。而阔大。又似青蒿叶。而稀疏似茴香。开细白花。结实似胡荽子而大。。和谓防风者。有数种。削防风者。叶似牡丹。色浅绿。俗谓牡丹人参。其根大。削之而售。木防风者。嫩时为菜。茎青有香气。乃防葵而非防风。又有滨防风者。叶如防葵而茎紫。而根长一二尺。黄白。生海滨砂地。栽之园圃。亦繁茂。味辛甘而无毒。是亦防葵类也。削滨俱与防风大异也。今谓山人参者。茎叶大似胡萝卜。乃真防风也。
〔辨别道地〕和汉俱有之。市中称笔防风者。入药宜用之。唐来者。陈旧而多蠹蛀。以黄色而润者。可拣用。叉头者。发狂。叉尾者。发痼疾。宜禁之。
〔修治〕水洗去芦。及二歧黑皮。锉用或微焙。
〔气味〕甘辛温。无毒。
〔功用〕气味俱薄。浮而升。阳也。入手足太阳经之本药。又行足阳明太阴二经。为肝经气分药。畏萆薢。杀附子毒。恶藜芦白蔹乾姜芫花。按脾虚气逆。阴虚盗汗。阳虚自汗。溏泄不因寒湿等症。俱同忌。
〔主治〕大风头眩痛。恶风。风邪。目盲无所见。风行周身。骨节疼痛。烦满胁风痛。头面游风去来。四肢挛急。下乳。金疮内疬。治三十六般风。男子一切劳劳。补中益神。风赤眼。止冷泪。及瘫痪。通利五藏。关脉。治上焦风邪。泻肺实。散头目中滞气。经络中留湿。主上部见血。搜肝气。

独活  ***************************
（本经上品）
〔释名〕独。一也。活。生也。一茎直生。不为风摇故名。「羌活」羌地名。「羌青」、「独摇草」此草得风不摇。无风自动。故名。「护羌使者」、「胡王使者」独活似羌中来者为良。故有二名。「长生草」未详。
〔各方记述〕时珍曰。独活羌活。乃一类二种。以中国者为独活。以西羌者。为羌活。李中梓曰。羌活独活。本一物二种。正如川芎芜芎。白术苍术之义。入用微有不同耳。后人以为二物者非也。大明曰。独活是羌活母也。和邦自古执此说。以不察羌独元来有二种。以宿新分二活者也。
〔辨别道地〕独活羌活。和汉俱有焉。和称独活者。宇土旧根也。和与汉。微似而大别。汉亦有二种。有节而如鞭者。无节而黑皮者。今以鞭节者为真。和比汉则形状虽不同。和剂用来之久。而知其功之可用。则不可为非也。以汉来者为真。近年药肆出真羌活者。殆逼真。予得一草。栽之。採根曝乾。其形状气味。俱不异。知是真羌活也。和称羌活者。宇土新根也。故可用之。况亦和羌活。既用独活。独羌一物。主治亦相似。则不拘古方。而必并用。而惟用独活亦可矣。
〔修治〕「独活」洗土气。去皮锉干。或焙用。「羌活」去黑皮腐烂用。
〔气味〕「独活」甘苦辛微温。无毒。「羌活」苦辛温。无毒。
〔功用〕独活气厚味薄。沉而升。阴中阳也。足少阴行经之药。羌活气味俱薄。而升阳。手足太阳引经风药。入手足厥阴少阴经气分。凡血虚头痛。及偏身疼痛。骨痛。因而无寒热者。此属内证。误用反致作剧。
〔主治〕风寒所击。金疮止痛。奔豚痫痓。女子疝瘕。诸风贼。百节痛风。无问新久。诸中风湿冷。奔喘逆气。皮肤苦痒。手足挛痛。劳损风毒。齿痛。「羌活」治贼风失音不语。多痒。手足不遂。口面喎斜。遍身[疒/帬]痹。血癞。「羌活」、「独活」治一切风并气。筋骨挛拳。骨节痠疼。头旋目赤。疼痛。利五藏。及伏水气。风寒湿痹不仁。诸风掉眩。颈难伸。去肾间风邪。搜肝风。泻肝气。治项强腰脊痛。散痈疽。败血。

升麻  ***************************
（本经上品）
〔释名〕其叶似麻。其性升。故名。「周麻」周。或指周地。如今人呼川升麻之义。「落新妇」名义未详。
〔各方记述〕春生苗。高三尺许。叶似麻叶。并青色。四五月花开似粟穗白色。六月以后。结实。根如蒿根。紫黑色。多须。。和产所在有之。花如粟穗白色。根赤小。而不似唐来之根大。而紫黑者。不可为真。又有一种。花紫色。如粟穗。叶如麻叶。茎有小毛。高三尺以来。根大而黑者。希有之。可以为真。又有形状短小。花叶可爱者。花铺称淡雪。本草所谓落新妇。乃小升麻也。或以海根苎麻为升麻者。皆不是。
〔辨别道地〕和汉俱有之。汉来者。其形细而黑。极坚实。削去皮。青绿色者。谓之鸡骨升麻。外黑里白。坚实者。谓之鬼脸升麻。今肆中称俱俱利者。形者。形如乌药。可用之。近年药肆出真升麻者。形状殆逼真。但味微苦涩。恐少升提之功。
〔修治〕洗土气。去头节。黑皮及须腐烂。而锉用。忌火。
〔气味〕甘辛苦平微寒。无毒。
〔功用〕气味俱薄。浮而升。阳也。为足阳明太阴引经之药。得葱白白芷。入手阳明太阴。引石膏。止阳明齿痛。参耆非此引不能上行。同柴胡引生发之气上行。同葛根能发阳明之汁。凡吐血鼻衄。咳嗽多痰。阴虚火动。气逆呕吐。怔忡颠狂。上盛上虚症。切勿误投。
〔主治〕解百毒。杀百精。辟瘟疫瘴气。邪气。虫毒。中恶腹痛。时气毒疠。头痛寒热。风肿诸毒。喉痛口疮。疳䘌游风。肿毒。小儿惊痫。热壅不通。疗痈肿。豌豆疮。水煎绵沾拭疮上。治阳明头痛。补脾胃。去皮肤风邪。解肌肉间风热。疗肺痿。咳唾脓血。能发浮汗。牙根浮烂。恶臭。太阳鼽衄。为疮家圣药。消斑疹。行瘀血。治阳陷眩晕。胸胁虚痛。久泄下痢。后重遗浊。带下崩中。血淋下血。阴痿足寒。

苦参  ***************************
（本经上品）
〔释名〕苦以味名。参以功名。「苦识」、「苦骨」以形与味名。「地槐」、「水槐」、「菟槐」、「骄槐」、「野槐」以叶如槐而名。「白茎」、「芩茎」、「绿白」、「陵郎」、「虎麻」皆以似色而名乎。
〔各方记述〕生苗高三四尺以来。叶碎青色。极似槐叶。春生冬凋。其花黄色。七八月结角。如萝卜子。角内有子二三粒。如小豆而坚。
〔辨别道地〕拣黄色指大。肉白。嚼之极苦者佳。
〔修治〕用糯米泔浸一宿。其腥秽气。浮在水面上。须重重淘过。蒸乾。少入汤药。多作丸服。治疮浸酒。治肠风炒至烟起为末。
〔气味〕苦寒。无毒。
〔功用〕气沉纯阴。足少阴肾经君药也。又入手阳明足厥阴经。玄参为之使。恶贝母菟丝漏芦。及藜芦。伏汞。制雌黄。焰硝。此物虽能泄血中之热。除湿热生虫为疠。然以其味大苦。气大寒。久服损肾气。肝肾虚而无大热者。勿服。
〔主治〕心腹结气。症瘕积聚。黄疸。逐水除痈肿。明目止泪。除伏热肠澼。止渴醒酒。小便黄赤。疗恶疮。下部䘌积酒饮。治疥杀虫。治恶虫胫酸。热毒风皮。烦躁生疮。赤癞眉脱。除大热嗜睡。治腹中冷痛。中恶腹痛。杀疳虫。炒存性。米饮服。治肠风泻血。并热痢。

白藓皮  ***************************
（本经上品）
〔释名〕此草根白色。作羊膻气。故名。「白膻」、「白羊鲜」、「地羊鲜」鲜者。羊之气。以上诸名据之。「金雀儿椒」其子累累如椒。故有此名。
〔各方记述〕其叶似茱萸高尺余。根皮白。而心实。花紫白色。
〔辨别道地〕汉来者。真也。和无产。知者。市人乃剥木槿根皮。以假充真者。甚非是矣。
〔修治〕洗土气。去粗皮。锉用。
〔气味〕苦寒。无毒。
〔功用〕气寒善行。味苦性燥。足太阴阳明经。去湿热药也。兼入手太阴阳明。恶螵蛸桔梗茯苓萆薢。凡得牛膝石斛薏苡仁黄柏苍术。疗足弱顽痹。去下部湿热。多加金银花。佐以汉防己。治下部一切湿疮。
〔主治〕头风黄疸。咳逆淋沥。女子阴中肿痛。湿痹死肌。不可屈伸。起止行步。疗四肢不安。时行腹中大热饮水。小儿惊痫。妇人产后余痛。治一切热毒。风。恶风。疮疥癣赤烂。眉发脱脆。皮肌壮热恶寒。解热黄。酒黄。急黄。谷黄。劳黄。通关节。利九窍。及血脉。通小便。水气。天行时疾。头痛眼疼。治肺嗽。

延胡索  ***************************
（宋开宝）
〔释名〕玄。言其色。胡言生胡国。索言其苗交纽也。「延胡索」本名玄胡索。避宋真宗讳改玄为延也。
〔各方记述〕三茅山西上龙洞种之。每年寒露后栽。立春后生苗。叶如竹叶样。三月长三寸高。根丛生如羊卵样。立夏掘起。
〔辨别道地〕有汉来而无和产。亦无伪杂。茅山玄胡索。如半夏。皮青黄。肉黄。形小而坚。此品最为佳。西玄胡索。大而皮黑。肉黄。此样力微。
〔修治〕锉微炒用。上部酒炒。中部醋炒。下部盐水炒。
〔气味〕苦甘辛温。无毒。
〔功用〕可升可降。阴中阳也。纯阳浮也。入手足太阴厥阴经。活血气之神药也。然能走而不能守。故经事先期。及一切无血热为病。凡崩中淋露。皆应补气血。凉血。清热则愈。一切辛走之药。法所应禁。
〔主治〕破血。妇人月经不调。腹中结块。崩中淋露。产后诸血病。血运。暴血冲上。因损下血。煮酒或酒磨服。除风。治气。暖腰膝。止暴腰痛。破症癖扑损瘀血。落胎。治心气小腹痛。散气治肾气。通经络。活血利气。止痛通小便。

贝母  ***************************
（本经中品）
〔释名〕形如聚贝子。故名。[艹/冏]音萌。一作虻。谓根状如虻也。「勒母」、「苦菜」、「苦花」、「空草」、「药实」诸名义未详。
〔各方记述〕二月生苗。茎细青色。叶亦青。似荞麦叶。随苗出。七月开花。碧绿色。形如鼓子花。八月採根。有瓣子。黄白色。此有数种。。和有一种。一干开白花。状似百合。有芬芳可爱。叶如牛蒡叶。或有似南星叶者。根亦如百合。一颗大如龙眼。干则片片真如贝母。亦是贝母之类也。
〔辨别道地〕汉可用黄白轻松者为良。油黑重硬者勿用。独颗非两片者。名丹龙眼。不可入药。误服令人筋脉永不收用。黄精小蓝汁合服立愈。今药肆以粒小者为上品。以粒大者为下品。按本草无大小之辨。颐生微论。既谓选大者。则小为上之说。甚不可用也。
〔修治〕去心。糯米拌炒。米熟为度。或去心。锉浸生姜汁。日乾焙用。
〔气味〕苦辛平寒。无毒。
〔功用〕阴中微阳。可升可降。阴也。入手太阴少阴经。厚朴白薇为之使。畏秦艽。反乌头。俗以半夏燥有毒。代以贝母。不知贝母寒润。乃太阴肺经之药。肺为燥金。性喜润。故专主肺家燥痰。半夏燥湿。乃太阴脾经。阳明胃经之药。脾为湿也。性喜燥。故专主脾胃湿痰。两者天渊。何可代乎。若痰在脾经。误用贝母之润。投以所恶。可翘首待毙灸。如南星半夏天麻苍白术茯苓类治之者。均非贝母之所司也。
〔主治〕伤寒烦热。淋沥。邪气。疝瘕。喉脾乳蛾。金疮风痉。疗腹中结实。心下满。洗洗恶风寒。目眩项直。咳嗽上气。止烦热渴。出汗。安五藏。利骨髓。消痰润心肺。末和沙糖丸。含止嗽。烧灰油调傅。人畜恶疮。敛疮口。主胸胁逆气。时疾黄疸。研末点目去翳。以七枚作末。酒服。治产难及胞衣不出。与连翘同服。主项下瘤瘿疾。

茅根  ***************************
（本经中品）
〔释名〕茅叶如矛。故名。「茹根」其根牵连谓之茹。易曰。拔茅连茹是也。「兰根」未详。「地筋」根状如筋。故名。
〔各方记述〕春生芽。布地如针。俗谓之茅针。亦可啖。其益小儿。夏生白花。茸茸然。至秋而枯。其至洁白。六月採之。
〔辨别道地〕茅有数种。所谓白茅。菅茅。黄茅。色茅。惟有茅针之根为药。茅花亦入药。
〔修治〕洗土气。去皮节。锉用。或焙。忌铁器。
〔气味〕甘寒。无毒。
〔功用〕因寒发哕。中寒呕吐。湿痰停饮。发热。并不得服。
〔主治〕劳伤虚羸。补中益气。除瘀血闭。寒热。利小便。下五淋。除客热在肠胃。止渴坚筋。妇人崩中。久服利人。主妇人月经不匀。通血脉。淋沥。止吐衄诸血。伤寒哕逆。肺热喘急。水肿黄疸。解酒毒。「茅针」（气味）甘平无毒。（主治）下水治消渴。能破血。通小肠。治鼻衄。及暴下血。恶疮痈肿。傅金疮止血。「茅花」（气味）甘温无毒。（主治）煎饮止吐血衄血。并塞鼻。傅灸疮不合。罨刀箭金疮止血并痛。

龙胆  ***************************
〔释名〕叶如龙葵。味苦如胆。因为名。「陵游」名义未详。
〔各方记述〕宿根黄白色。下抽根十馀条。类牛膝。而短。直上生苗。高尺余。四月生叶。如嫩蒜。细茎如小竹枝。七月开花。如牵牛花。作铃铎状。青碧色。冬后结实。苗便枯。俗呼草龙胆。又山龙胆。味苦涩。叶经霜雪不凋。与此同类。而别种也。
〔辨别道地〕和产可用。
〔修治〕铜刀切去须。及头。锉细。甘草汤浸一宿。漉出。暴乾用。
〔气味〕苦涩。大寒。
〔功用〕气味俱厚。沉而降。阴也。足厥阴少阳经气分药也。其用有四。除下部风湿一也。及湿热二也。脐下至足肿痛三也。寒湿脚气四也。下行之功。与防己同。贯众小豆为之使。恶地黄防葵。凡病脾胃两虚。因而作泄者忌之。凡病虚而有热者勿用。空腹服饵之。令人溺不禁。以其太苦。则下绁太甚。故也。
〔主治〕骨间寒热。惊痫邪气。续绝伤。定五藏。杀虫毒。除胃中伏热。时气温热。泄下痢。去肠中小虫。益肝胆气。止惊惕。治小儿壮热。骨热惊痫入心。时疾热黄。痈肿。口乾。客忤疳气。热狂。明目止烦。治疮疥。去目中黄。及睛赤肿胀。瘀肉高起。痛不可忍。退肝经邪热。除下焦湿热之肿。膀胱火。疗咽喉痛。风热盗汗。

细辛  ***************************
（本经上品）
〔释名〕根细而味极辛故名之。「小辛」、「少辛」义同上。
〔各地记述〕叶似小葵。柔茎细根。直而色紫味辛者。细辛也。叶似马蹄。茎微粗根曲。而黄白色。味亦辛者。杜衡也。一茎直上。茎端生叶。如伞。根似细辛微粗直。而黄白色。味辛微苦者。「鬼督邮」也。似鬼督邮而色黑者。「及己」也。叶似小桑根。根似细辛微粗长。而黄色。味辛而有臊气者。「徐长卿」也。叶似柳而根似细辛。粗长黄白色。而味苦者。「白薇」也。似白薇而白直味甘者。「白前」也。或曰细辛根味极辛。有紫白二色。南部地方。有之。药肆中往往以马蹄香充之。非是。又有杜衡与马蹄香相类。俱根粗而少辛味。本草注混二物为一。盖繇不识杜衡也。杜衡其气如蘼芜。北地有之。或曰以加茂葵为细辛。其根甚辛。和俗称细辛者。杜衡也。汉人亦混乱之。又山野二种。有根味似细辛者。俗称细叶细辛者。应是白薇。拙按加茂葵味虽薄。亦细辛一类也。松冈先生曰。杜衡细辛一物也。按尔雅蘅。杜衡杜若之通名。而繫于芳草。本草有杜衡乱细辛之说。诸家因袭而不正。终杜衡细辛分为二物。不知杜衡茎叶。细辛是根也。犹莎草香附天麻赤箭荷藕大戟泽漆之例。分苗根之名。而非二物。（略下）先生此说。可谓解千岁之疑惑者也。
〔辨别道地〕和汉俱在焉。长直如发。习习辛辣似蜀椒者为真。和产以佐渡秋田为上。南部次之。今有萨摩。逼真可用之。
〔修治〕切去芦头。锉用。忌火。择去双叶者。服之害人。
〔气味〕大辛温。无毒。
〔功用〕气厚于味。阳也。升也。入足厥阴少阴血分。为手少阴引经之药。恶黄耆狼毒山茱萸。忌生菜狸肉。畏硝石滑石。反藜芦。细辛燥烈。凡血虚内热。因成头痛咳嗽者。痛戒之。
〔主治〕咳逆上气。头痛脑动。百节拘挛。风湿痹痛。死肌。久服明目。利九窍。温中下气。破痰利水道。开胸中滞结。除喉痹。齆鼻不闻香臭。风痫癫疾。下乳。结汗不出。血不行。安五藏。益肝胆。通精气。添胆气。治嗽去皮风湿痒。风眼泪下。除齿痛。血闭妇人血沥腰痛。含之去口臭。润肝燥。治督脉为病。脊强而厥。治口舌生疮。大便燥结。起目中倒睫。

当归  ***************************
（本经中品）
〔释名〕当归调血。为女人要药。有思夫之意。故有此名。妊妇产后。气血昏乱者。服之即定。能使气血各有所归。故名。「当归」、「山蕲」、「白蕲」蕲古芹字。特以花叶似芹。故得名。「文无」古人相赠以芍药。相招以文无。文无一名当归。芍药一名将离。
〔各方记述〕春生苗。绿叶。有三瓣。七八月开花。似莳萝。浅紫色。根黑黄色。以肉厚而不枯者为胜。今观和产者。紫花少而白花多矣。
〔辨别道地〕和汉俱可用。和产大和越后者为良。出于大和者。本草所谓马尾当归也。出于越后者。本草所谓钻头当归也。大和比较越后。则有滋润。以可为胜。
〔修治〕凡用去头尖硬处。并尘土。以水洗净。切片。微焙。。行表酒洗。行上酒浸。头止血。而上行。身养血而中守。梢破血而下流。全活血而不走。
〔气味〕甘辛温。无毒。
〔功用〕气味厚。可升可降。阳中微阴。入手少阴足太阴厥阴经血分。恶䕡茹湿面。畏菖蒲海藻牡蛎生姜。制雄黄。与白术芍药生熟地则滋阴而补肾。与川芎则上行头角。治血虚头痛。入薏苡牛膝则下行足膝。治血不荣筋。同四物加炒黑姜炒黑豆泽兰益母。治妇人产后百病。同地榆金银花滑石红曲。治带下纯血。里结后重。同牛膝鳖甲橘皮生姜。治疟在阴分。久不止。然其性泥滞。风邪初旺。及气郁者。宜少用之。凡肠胃薄弱。泄泻及一切脾胃病。恶食不思食者。并用禁之。即在产后胎前。亦不可用。
〔主治〕咳逆上气。温疟寒热。洗洗在皮肤中。妇人漏下绝子。诸恶疮。煮汁饮之。温中止痛。除客血内塞。中风痓。汗不出。湿痹中恶。客气虚冷。补五藏。生肌肉。止呕逆。虚劳寒热。下痢。腹痛。齿痛。女人沥血腰痛。崩中。补诸不足。治一切风。一切气。补一切劳。破恶血。养新血。及症癖。肠胃冷。治头痛心腹诸痛。润肠胃筋骨。皮肤。治痈疽。排脓止痛。和血补血。主痿癖嗜卧。足下热而痛。冲脉为病。气逆里急。带脉为病。腹痛腰溶溶如坐水中。

川芎  ***************************
〔释名〕出蜀中。四川。故名之。元名芎藭。或云头芎窿藭。高之象也。此药上行。治头脑诸疾。故有名。「胡芎」以胡戎者为佳。故名。「香果」香草故名。「山鞠穷」左传曰。有山鞠穷。「蘼芜」叶为蘼芜。根为川芎。「抚芎」小者也。
〔各方记述〕生叶似水芹胡荽蛇床辈。作丛而茎细。其叶倍香。七八月开碎白花。如蛇床子花。根坚瘦。黄黑色。关中出者。形块重实。作雀脑状者。为雀脑芎最有力。
〔辨别道地〕和汉俱可皆用。有大叶小叶二种。大叶者。无香气。乃抚芎也。和产丹后为上。山城大和次之。丰后为下。近岁有出于奥州者。形块重实。里色白不油。嚼之微辛甘者。佳也。宜择用。
〔修治〕洗土气。去芦头。锉用。忌火。
〔气味〕辛苦温。无毒。
〔功用〕气厚味薄。浮而升。阳也。少阳本经引经药。入手足厥阴气分。白芷为之使。畏黄连。伏雌黄。得细辛。疗金疮止痛。得牡蛎。疗头风吐逆。凡病人上盛下虚。虚火炎上。呕吐。咳嗽不止。自汗易汗盗汗。咽乾口燥。发热作渴。烦躁。法并忌之。
〔主治〕中风入脑。头痛寒痹。筋挛缓急。金疮。妇人血闭无子。除脑中冷动。面上游风去来。目泪出。多涕唾。忽忽如醉。诸寒冷气。心腹坚痛。中恶卒急。肿痛。胁风痛。温中内寒。腰脚软弱。半身不遂。胞衣不下。一切风。一切气。一切劳损。一切血。补五劳。壮筋骨。调众脉。破症结。宿血。养新血。吐血。鼻血。溺血。脑痈发背。瘰疬瘿赘痔瘻疮疥。长肉排脓。消瘀血。搜肝气。补肝血。润肝燥。补风虚。燥湿止泻痢。行气开郁。蜜和大丸。夜服治风痰。齿根出血含之。

藁本  ***************************
（本经中品）
〔释名〕本。根也。根上苗下似禾藁。故名。「藁茇」山海经名之。「鬼柳」、「鬼新」、「微茎」三名未详。
〔各方记述〕叶似白芷。又似水芹而大。五月有白花。七八月结子。根紫色。
〔辨别道地〕汉来者。有二种。称[KT]牛样者。真也。称川芎样者。非真。多用大叶。芎藭根假伪者也。
〔修治〕洗土气。去芦锉。少焙用。
〔气味〕苦辛微温。无毒。
〔功用〕气厚味薄。升也。阳也。足太阳本经药。恶䕡茹。畏青葙子。与木香同用。治雾露之清邪中于上焦。既治风。又治湿。各从其类也。若温病头疼发热口渴。或骨疼。及伤寒发于春夏。阳证头疼。产后血虚火炎头痛。皆不宜服。
〔主治〕妇人疝症。阴中塞肿痛。腹中急。除风头痛。长肌肤。悦颜色。辟雾露。疗风邪軃曳。金疗。治一百六十种恶风。鬼疰流入。腰痛冷。小便通血。去头风䵟疱。太阳头痛。巅顶痛。大寒犯脑。痛连齿颊。头面身体皮肤风湿。督脉为病。脊强而厥。治痈疽排脓内塞。

白芷  ***************************
（本经上品）
〔释名〕「白茝（音芷）」齐谓之茝「芳香」、「泽芬」生于下泽有芳香。故名。「苻蓠」楚谓之蓠。「䖀」晋谓之䖀。「莞（音管）」　「叶名蒿」、「麻药」楚谓之药。
〔各方记述〕春生叶相对。婆娑紫色。阔三指许。花微黄。入伏后。结实。立秋后。苗枯。二八月採曝。根长尺余。粗细不等白色。。和产苗高三四尺。茎叶类川芎而甚大。花实亦似川芎。而叶比川芎则薄。而有香气。採者详之。
〔辨别道地〕和汉可俱用。和产以石见为上。山城长池多种之。皆为真。有黄泽而不蛀蠹者。宜择用。
〔修治〕市人截片。削以石灰拌匀晒收。欲其不蛀。而色白。用时水洗净。锉用。
〔气味〕辛温。无毒。
〔功用〕气味俱轻。阳也。手阳明引经之药。当归为之使。恶旋覆花。制雄黄硫黄毒。其性升而温。呕吐因于火者。禁用。漏下赤白阴虚火炽血热所致者。勿用。痈疽已溃。宜渐减去。
〔主治〕女人漏下。赤白。血闭阴肿。寒热头风。侵目泪出。长肌肤。润泽颜色。可作面脂。疗风邪久渴。吐呕。两胁满。头眩目痒。可作膏药。治目赤弩肉。去面皯疵瘢。补胎漏滑落。破宿血。补新血。乳痈发背。瘰疬肠风痔瘻疮痍疥癣。止痛排脓。能蚀脓。止心腹血刺痛。女人沥血腰痛。血崩。解利手阳明头痛。中风寒热。及肺经风热。头面皮肤风痹。燥痒。治鼻渊鼻衄。齿痛眉稜骨痛。大肠风秘。小便出血。妇人血风。眩运。翻胃吐食。解砒毒。蛇伤刀箭金疮。

芍药  ***************************
（本经中品）
〔释名〕绰约美好貌。此草花容绰约。故名。其花根能制食毒。故有药名。「将离」芍药离草也。「犁食」、「白术」未详。「余容」花色娇嫩可爱故名。「金芍药」花白者也。「木芍药」花赤者也。「小牡丹」花千叶者也。「花相」以牡丹为花王。以芍药为宰相。
〔各方记述〕春生红芽。作丛。茎上三枝五叶似牡丹而狭长。夏初开花。有红白紫数种。秋时採根。
〔辨别道地〕有和汉而汉可用。闻信州产山锡杖。又谓之土鸦结皮。掘採货四方。花叶如单瓣芍药而微异。即草芍药也。吾豫州山间。有称芍药者。其花多淡红。或白单瓣。而与家园者不少异。唯叶厚类牡丹。根色白。锉之则变灰色。此信州谓土鸦结皮者乎。子向以山芍药。移栽家园。入初夏。已开花。花谢结实。到深秋而实热。四折则其子深朱色。大类通草实。而与芍药为异。予始知信州所以称土鸦结皮者是也。鸦者。朱也。皮者。实也。皮实通训。则朱实也。所以山芍药。亦与通草为同训矣。所谓土者。贱称也。以是考之。则山产与家园者。似则虽似。而不同也。用者。宜明辨审详之。又药肆出字田芍药。其色白。出于信州之类。而非真。近年药肆出真芍药。为蒸熟坚扎者。而其形状色味逼真。如乏唐无则用亦可也。今观唐来者。其色皆赤。而未见白者。方书以赤白分称之者。所谓从花色欤。未详焉。
〔修治〕水浸去芦头。锉焙。忌铁。多生用。避其寒。酒炒入。血药醋炒。血虚者煨用。
〔气味〕苦酸寒。无毒。
〔功用〕气薄味厚阴也。降也。为手足太阴行经药。入肝脾血分。须丸（别本作雷丸）为之使。恶石斛芒硝。畏硝石鳖甲小蓟。反藜芦。同白术补脾。同芎藭泻肝。同人参补气。同当归补血。同甘草止腹痛。同黄连。止泻痢。同防风发痘疹。同姜温经散湿。凡中寒腹痛作泄。腹中冷痛。肠胃中觉冷等证忌之。及泄泻。产后恶露已行。少腹痛已止。痈疽已溃。并不宜服。
〔主治〕邪气腹痛。除血痹。破坚积。寒热疝瘕。止痛利小便。益气。通顺血脉。缓中散恶血。逐贼血。去水气。利膀胱大小肠。消痈肿。时行寒热。中恶腹痛。治藏府拥气。强五藏。补肾气。治时疾骨热。妇人血闭不通。能蚀脓。女人一切病。胎前产后诸疾。治风补劳热。退热除烦。益气。惊狂。头痛。目赤明目。肠风泻血。痔痿发背。疮疥。泻肝安脾肺。收胃气。止泻利。固腠理。和血脉。收阴气。敛逆气。理中气。治脾虚中满。心下痞。胁下痛。善噫。肺急胀逆喘咳。太阳鼽衄。目涩。肝血不足。阳维病。苦寒热。带脉病。苦腹痛满。腰溶溶如坐水中。止下痢。腹痛后重。

牡丹皮  ***************************
（本经中品）
〔释名〕牡丹乃天地之精。为群花首。花为阴成实。叶为阳发生。丹系赤色。能泻相离阴中之火。故名。「药根皮」、「鼠姑」、「鹿韭」、「百两全」以上名义未详。「木芍药」花似芍药。宿干似木故名。「花王」群花中以牡丹为第一故名。
〔各方记述〕花有黄紫红白数色。其茎黑白色。二月于梗上生苗叶。花瓣止五六叶尔。五月结子。黑色。类母丁香。根黄白色。可长五六寸。大如笔管。二八月採根。阴乾用。
〔辨别道地〕和产可用。不必拘山产。家园。而可以花美者为佳。古人谓牡丹。惟取红白单瓣者入药。非必是。和产山城大和多种出之。而今以山城大和为上。以摄津为中。但州信州亦出之。赤者利血。白者补人。拣肉厚者。可用之。
〔修治〕洗土气。以铜刀劈破。去骨。酒洗微焙。
〔气味〕苦辛微寒。无毒。
〔功用〕阴中微阳。入手厥阴足少阴经。畏具母。大黄。菟丝子。忌蒜胡荽。伏砒。四物汤加之。治妇人骨蒸。血分伏火。非此不除。凡妇人血崩。及经行过期不净。并忌与行血药同用。
〔主治〕寒热中风。瘛瘲惊痫。邪气。除症坚瘀血。留舍肠胃。安五藏。疗痈疮。除时气。头痛。客热。五劳。劳气。头腰痛。风噤癫疾。治冷气。散诸痛。女子经脉不通。血沥腰痛。通关节血脉。排脓消扑损瘀血。续筋骨。除风痹。治胞下胎。产后一切冷热血气。治神志不足。无汗之骨蒸。衄血吐血和血生血凉血。治血中伏火。除烦热。

木香  ***************************
（本经上品）
〔释名〕木香。草类也。本名蜜香。因其香气如蜜也。缘沉香中。有蜜香。遂讹此为木香。「蜜香」如上说。「青木香」后人因呼马兜铃根。为青木香。乃呼此为南木香。广木香。以别之。「五木香」乃青木香也。一株五根。一茎五枝。五叶。叶间五节。故名之。「南木香」说见青木香下。
〔各方记述〕有数种。叶似羊蹄而长大。亦有如山药而根大。开紫花者。不拘时月採根芽为药。宗奭曰。常自岷州出塞。得青木香。持归。叶如牛蒡。但狭长。茎高二三尺。花黄一如金钱。其根即青木香也。此种和亦有之。其根不香也。不可谓真。
〔辨别道地〕汉来者。状如枯骨。味苦黏牙者。为良。
〔修治〕以竹刃剥去土气。洗锉用。忌火。凡入理气药。只生用。若欲止泻。须以面里煨熟用。
〔气味〕苦辛温。无毒。
〔功用〕气味俱厚。沉而降。阴也。味厚于气。阴中阳也。三焦气分药。能降诸气膹郁。肺虚有热者。心痛属火者。禁用。
〔主治〕邪气。辟毒。强志。主淋露。久服不梦寤魔寐。消毒杀鬼精物。温疟蛊毒。气不足。肌中偏寒。治心腹一切气。膀胱冷痛。呕逆反胃。霍乱泄泻。痢疾。健脾消食。安胎。九种心痛。积年冷气。痃癖症块。胀痛壅气。止冲烦闷。羸劣。女人血气刺心痛不可忍。末酒服之。散滞气。调诸气。和胃气。泄肺气。行肝经气。煨熟实大肠。治冲脉为病。逆气里急。主脬渗小便秘。

良姜  ***************************
（别录中品）
〔释名〕始出高良郡。花色如山姜。因名高良姜。「蛮姜」出岭南蛮中。故名之欤。「红豆蔻」即高良姜子也。和药肆误名伊豆缩砂而售者也。功用与良姜同矣。
〔各方记述〕春生茎叶。如姜苗而大。高一二尺许。花红紫色。如山姜花。
〔辨别道地〕和汉俱为真。和产根虽小。亦可能用。本草误以杜若高良姜。别出一条。杜若即高良姜。其子红豆蔻也。
〔修治〕良姜红豆蔻。并宜炒过入药。亦有同吴茱萸。东壁土。炒过入药用者。
〔气味〕辛大温。无毒。
〔功用〕辛热纯阳浮也。入足太阴阳明经。噫逆胃寒者为要药。人参茯苓佐之。为其温胃。解散胃中风邪也。同酸制香附子为末。治心口痛妙也。身热脉数者。脾肺素有伏火者。忌之。
〔主治〕暴冷。胃中冷逆。霍乱腹痛。下气益声。好颜色。煮饮服之。止痢治风。破气。腹内久冷气痛。主风冷痹弱。转筋泻痢。反胃解酒毒。消宿食。含块咽津。治忽然恶心呕清水。逡巡即痒。若口臭者。同草豆蔻为末。煎饮。健脾胃。宽噎膈。破冷癖。除瘴疟。

草豆蔻  ***************************
（宋开宝）
〔释名〕此对肉豆蔻而名。凡物盛多曰蔻。豆象形也。「漏蔻」南方异物志。草果花性热。淹至京师。能消酒毒。故为果。
〔各方记述〕交趾岭南有之。秋结实于草上。应时收採。壳有稜无鳞甲。似龙眼。微锐黄色。中子连缀。甚辛香。其形如豆。一颗内子有百粒。
〔辨别道地〕南方所产。和邦所无者也。本草载草豆蔻。与草果同条。不分主治别名。同物也。
〔修治〕以面裹煨熟。去皮。用之。
〔气味〕涩辛热。无毒。
〔功用〕阳也。浮也。入足太阴阳明经。脾胃多寒湿。郁滞者。与之相宜。然多用能助脾热。伤肺损目。
〔主治〕温中。心腹痛。呕吐。去口臭气。下气。止霍乱。一切冷气。消酒毒。调中补胃。健脾消食。去客寒。心与胃痛。治瘴疠寒疟。伤暑。吐下泄痢噎膈。反胃痞满。吐酸痰饮积聚。妇人恶阻带下。除寒燥湿。开郁破气。杀鱼肉毒。制丹砂。

白豆蔻  ***************************
（宋开宝）
〔释名〕壳白内子如豆。一团三四十粒。似草豆蔻故名。「多骨」伽古罗国呼之。
〔各方记述〕其草形如芭蕉。叶似杜若。长八九尺而光泽。冬夏不凋。花浅黄色。子作朵。如葡萄。初出微青。熟则变白。七月採之。今广州宣州亦有之。不及番舶来者。
〔辨别道地〕有汉来。无和产。圆大如白牵牛子。其壳厚白。其仁如缩砂仁。入药。
〔修治〕去皮研细不见火。。其功全在芳香之气。即入汤液。但当研细。待诸药煎好。乘沸点服妙。
〔气味〕辛大温。无毒。
〔功用〕味薄气厚。轻清而升。阳也。浮也。入手太阴经。患恶心者。嚼之最佳。气虚及肺脾胃中有热人忌之。
〔主治〕积冷气。止吐逆。反胃。消穀下气。散肺中滞气。宽膈进食。去白睛翳膜。补肺气。益脾胃。理元气。收脱气。治噎膈。除疟疾寒热。解酒毒。

缩砂  ***************************
（宋开宝）
〔释名〕一名砂仁。皮紧厚缩皱微小。形色如砂故名。「缩砂蜜」实在根下。仁藏壳内。取其密藏之意。
〔各方记述〕生岭南地。苗似高良姜。高三四尺。叶长八九寸。阔半寸许。三四月。开花在根下。五六月成实。五七十枚。作一穗状。似益智而圆。皮素厚而皱有粟纹。外有细刺。黄赤色。皮间细子。一团八隔。可四十馀粒。如大黍米。微黑色。内白而香。似白豆蔻。七八月採之。
〔辨别道地〕有汉来。无和产。和药肆以粉碎者。称砂仁。不去壳者。称缩砂。不知缩砂一名砂仁也。缩砂贵则杂益智以售之。可择用。今药肆称东京者。为佳。称交趾者。粒扁小而不佳。称伊豆缩砂者。红豆蔻也。勿用。
〔修治〕去壳。包布揉取仁。锉用。或先和皮慢火炒熟。去壳研用。
〔气味〕辛涩温。无毒。
〔功用〕辛温。阳也。浮也。入手足太阴阳明太阳足少阴七经。得白檀香豆蔻为使。入脾。得人参益智为使。入肺。得黄蘖茯苓为使。入肾。得赤白石脂为使。入大小肠也。若肾气不归元。非此嚮导不济。然性燥火炎者忌之。胎妇虽所宜。气虚者。多服反致难产。
〔主治〕虚劳冷泻。宿食不消。赤白泄痢。腹中虚痛。下气。主冷气痛。止休息气痢。劳损。消化水穀。温暖肝肾。上气咳嗽。奔豚鬼疰。惊痫邪气。一切气。霍乱转筋。能起酒。香味和中。行气止痛。安胎。治脾胃气。结滞不散。补肺醒脾。养胃益肾。理元气。通滞气。散寒饮胀痞。噎膈呕吐。止女子崩中。除咽喉口齿浮热。化铜铁骨哽。

益智  ***************************
（宋开宝）
〔释名〕脾主智。此物能益脾胃故也。
〔各方记述〕益智子。如笔头。长七八分。二月花连著实。五六月熟。味辛。杂五味中。饮酒芬芳。亦可盐曝为粽食。
〔辨别道地〕汉来一种。而无杂伪。
〔修治〕去壳。盐水炒研用。制样与缩砂同。
〔气味〕辛温。无毒。
〔功用〕可升可降。阳也。入手足少阴。足太阴经。大辛。行阳退阴之药也。三焦命门气弱者宜之。心者脾之母。进食不止于和脾。盖火能生土。故古人进食。必先益智。土中益火也。如脾家有湿热。痰火。心经与三焦火动者。俱禁服。治虚寒之症。当于补药内兼用之。勿多服。
〔主治〕遗精虚漏。小便馀沥。益气安神。补不足。利三焦。调诸气。夜多小便者。取二十四枚。碎入盐同煎服有奇验。治客寒犯胃。和中益气。及人多唾。益脾胃。理元气。冷气腹痛。心气不足。梦泄赤浊。热伤心系。吐血血崩诸证。

肉豆蔻  ***************************
（宋开宝）
〔释名〕去壳。只用肉。花实似豆蔻而无核。故名。「肉果」对草果而言乎。「迦拘勒」胡名。
〔各方记述〕中国无之。今岭南人家。亦种之。春生苗。夏抽茎。开花结实。似豆蔻。六七月採。状虽似豆蔻。而皮肉之颗。则不同。外有皱纹。而内有斑缬纹如槟榔纹。
〔辨别道地〕汉来一种。而无杂伪。形类弹丸。油色肥实者佳。
〔修治〕以糯米粉裹于糠火中煨熟。去粉用。勿犯铁器。
〔气味〕辛热。无毒。
〔功用〕入手足阳明经。足太阴经。若病人有火。泻痢初起。及中暑热泻。伤风下血。湿热积滞方盛。皆不可服。
〔主治〕温中消食。止泄。治积冷心腹胀痛。霍乱。中恶。鬼气。冷疰。呕沫冷气。小儿乳霍。调中下气。开胃解酒毒。下气治宿食痰饮。冷热虚泄。赤白痢。暖脾胃。固大肠。

补骨脂  ***************************
（宋开宝）
〔释名〕其功能补添人之骨脂。故名。「破故纸」蕃人呼为补骨鸱。语讹为破故纸也。婆固脂语讹也。故韭子。因其子之状相似也。
〔各方记述〕生岭南诸州。及波斯国。茎高三四尺。叶小似薄荷。花微紫色。实似麻子。圆扁而黑。九月採。
〔辨别道地〕有汉来。而无和产。亦无杂伪。南番者色赤。广南者色绿。
〔修治〕微炒用。或用盐酒浸一宿。蒸过晒。微炒用。
〔气味〕苦辛大温。无毒。
〔功用〕阴中之阳。可升可降。入足少阴经。恶甘草。忌芸薹。及诸血。得胡桃胡麻良。性过于燥。阴虚火动。大便秘结者。戒之。
〔主治〕五劳七伤。风虚冷。骨髓伤败。肾冷精流。及妇人血气。堕胎。男子腰疼膝冷。囊湿。逐诸冷痹顽。止小便。腹中冷。助阳事。明耳目。治肾泄。通命门。暖丹田。敛精神。

姜黄  ***************************
（唐本草）
〔释名〕根盘屈黄。色类生姜。而圆有节。故名。「蒁」生海南者。即莪蒁。生江南者。即为姜黄。「宝鼎香」名义未详。
〔各方记述〕叶青绿。长一二尺许。阔三四寸。有斜纹。如红蕉叶而小。花红白色。至中秋渐凋。春末方生。其花先生。次方生叶。不结实。八月採根。片切暴乾。
〔辨别道地〕郁金姜黄蒁药三物。形状功用相近。折之色黄者为郁金。色赤者为姜黄。黄青者为莪蒁。一类而三种也。色比郁金甚黄。形较郁金稍大。两药实不同种。扁如乾姜形者。为片子姜黄。圆如蝉腹形者。为蝉肚郁金。片子姜黄。今不来。以姜形者为姜黄。以蝉腹者为郁金。以别之耳。
〔修治〕磨去上皮。锉用。忌火。
〔气味〕苦辛温。无毒。
〔功用〕阳中之阴。可升可降。入足厥阴太阴经。凡病属血虚者。勿误用。则愈伤血分。慎之。
〔主治〕心腹结积。疰忤下气。破血除风热。消痈肿。治症瘕。血块。通月经。扑损瘀血。止暴风痛。冷气下食。祛邪辟恶。治气胀。产后败血攻心。治风痹臂痛。

郁金  ***************************
（唐本草）
〔释名〕产于郁林郡中。色黄类金。故名。一曰治郁遏不能升者。因名。「马蒁」形似莪蒁。而医马病。故名。
〔各方记述〕苗似姜黄。花白质红。秋末出茎心。而无实。其根黄赤。取四畔子根。去皮火干。
〔辨别道地〕琉球国多出之。和邦亦有之。今药铺有称头郁金。称轴郁金。非元有二种耳。以形之大小别之。称轴者。形似姜。故为姜黄。形似蝉肚者。为郁金。而售之。其形外黄内赤。体圆有横纹。如蝉腹状。圆尖而光明脆彻。苦中带甘味者。乃真。宜择用。
〔修治〕水洗。锉用。
〔气味〕辛苦寒。无毒。
〔功用〕气味俱厚纯阴。入手少阴太阴足厥阴阳明经。凡病属阴虚火炎。鲜血妄行。溢出上窍。而非气分拂逆。肺肝逆气。不可轻投也。
〔主治〕血积下气。生肌止血。破恶血。血淋。尿血。金疮单用。治女人宿血气。心痛冷气结聚。温醋磨傅之。亦治马胀。凉心。治阳毒入胃。下血频痛。铢血气心腹痛。产后败血冲心欲死。失心颠狂蛊毒。

莪术  ***************************
（宋开宝）
〔释名〕莪。俄也。俄然茂盛。术。浊也。根体重浊故名。「蒁药」。
〔各方记述〕三月生苗。高二三尺。叶类蘘荷。五月有花作穗黄色。头微紫。根如生姜。而茂在根下似鸡鸭卵。大小不常。九月採。削去粗皮。蒸熟暴乾用。
〔辨别道地〕和汉俱有之。而和产少矣。形状似郁金。叶粗涩无光泽为异。根色带青黄。与姜黄郁金。一物而别种也。
〔修治〕此物极坚硬难捣。须热灰中煨令透。乘热捣之。即碎如粉。得酒醋良。今人多醋浸煨用。欲入血则醋少。欲入气则火炮用之。
〔气味〕苦辛温。无毒。
〔功用〕阳中之阴。降也。入足厥阴气分。又入手太阴足阳明经。郁金入心。专司血病。姜黄入脾。兼治血中之气。蓬术入肝。治气中之血。稍为不同。若气血两虚。脾胃素弱。而无积滞者。不可用。
〔主治〕心腹痛。中恶疰忤鬼气。霍乱冷气。吐酸水。解毒。食饮不消。酒研服之。又疗妇人血气结积。丈夫奔豚。破痃癖冷气。以酒醋磨服。治一切气。开胃消食。通月经。消瘀血。止扑损痛。下血。及内损恶血。通肝经聚血。

三稜  ***************************
（宋开宝）
〔释名〕叶有三稜。故名。「京三稜」生荆楚地故名。荆三稜作京者。误矣。「草三稜」形如鸡爪。屈曲根上生根。「鸡爪三稜」乃草三稜也。「黑三稜」色若乌梅。轻松去皮白。「石三稜」色黄体重。坚硬如石。
〔各方记述〕三稜多生荒废陂地湿地。春时丛生。夏秋抽茎。茎端复生数叶。开花六七枚。花皆细碎成穗。黄紫色。中有细子。其叶茎花实俱有三稜。如棕之叶茎。茎中有白穰。剖之织物。柔韧如藤。
〔辨别道地〕和汉俱有之。形状圆而有须者为真。形扁而成片者。茭蒲根也。或以䓮⿱艹溲根砖子苗伪杂者多矣。宜择用。
〔修治〕面包火炮。加醋浸复炒用。或煮熟焙乾亦良。
〔气味〕苦温。无毒。
〔功用〕阴中阳。可升可降。入足厥阴经。为血中气药。虽入肝经血分。然脾统血。肺主气。宜併入焉。盖血随气行。气聚则血不流。故生症癖之患。非此不治。其斩关之势。能泄真气。真气虚者勿用。故凡用以消导。必资人参芍药地黄之力。而后可以无弊。
〔主治〕老癖症积聚结块。产后恶血。血结。通月水。堕胎。止痛利气。治气胀。破积气。消扑损瘀血。妇人血脉不调。心腹痛。血晕。心膈痛。饮食不消。通肝经积血。治疮肿坚硬。下乳汁。

香附子  ***************************
（别录中品）
〔释名〕即莎草根也。根若附子。周匝多毛。气香因名。「雀头香」象雀头。一名雀脑香。「草附子」、「水香稜」叶似三稜。故名。「水巴戟」义同上。「水莎」、「侯莎」其实缇是也。「莎结」根名。「夫须」薹笠名。贱夫所须此草。可为笠。及雨衣。故名。「续根草」蜀郡名之「地藾根」陇西名之。「地毛」多毛故名欤。
〔各方记述〕莎叶如老韭叶。而硬光泽有剑脊稜。五六月中抽一茎。三稜。中空。茎端复出数叶。开青花成穗。如黍中有细子。其根有须。须下结子。一二枚。转相延生。子上有细黑毛。大者如羊枣而两头尖。得燎去毛暴乾。。松冈先生曰。有二种。根珠有结一颗者。真也。连缀二三四五颗者。乃是䓮⿱艹溲根。而堤边沙地。最多矣。
〔辨别道地〕和产为真。摄津州住吉边多出之。状有细大。择大粒者。用之。
〔修治〕水洗锉用。勿犯铁器。或炒或生。或酒醋盐水。姜汁童便。浸炒。诸法皆从本方。
〔气味〕微苦辛涩。无毒。
〔功用〕气厚于味。阳中之阴。足厥阴手少阳主药。亦入手太阴经。得童便醋芎藭苍术而良。凡病则气滞。故香附子于气分为君。臣以参耆。佐以甘草。治虚怯甚速也。独用血为耗耳。女人月事先期者。血热也。法当凉血。禁用此药。大燥少血之人。并新产耗气之妇。亦所禁服。
〔主治〕除胸中热。充皮毛。久服益气。长须眉。治心腹中客热。膀胱间连胁下气妨。常日忧愁不乐。心忪少气。一切气。霍乱吐泻。腹痛肾气。膀胱冷气。散时气。寒疫。利三焦。解六郁。消饮食。积聚痰饮。痞满胕肿。腹胀脚气。止心腹肢体头目齿耳诸痛。痈疽疮疡。吐血下血尿血。妇人崩漏带下。月候不调。胎前产后。百病煎饮。散气郁。利胸膈。降痰热。

藿香  ***************************
（宋嘉祐）
〔释名〕豆叶曰藿。其叶似之。或主疗霍乱殊功。故名。
〔各方记述〕二月生苗。茎梗甚密作丛。叶似桑而小薄。七月採收。气甚芬香。又曰藿香。方茎有节。中虚。叶微似茄叶。
〔辨别道地〕汉来有称青叶者。芬香为真。而可用。有名埋藿香。土藿香者。非真。混入茄叶泥土。甚多伪杂。不可用。和产称藿香者。有叶不似茄。而似桑。而开紫花。而不太芳香。亦非真。不可用。
〔修治〕拣去枝梗。水洗锉用。
〔气味〕甘辛微温。无毒。
〔功用〕味薄气厚。可升可降。阳也。入手足太阴经。得人参橘皮木瓜茯苓缩砂。转吐泻治筋霍乱。得木香丁香苏叶人参生姜。治中寒吐逆不止。若病因阴虚火旺。胃弱欲呕。及胃热作呕。中焦火盛。邪实作胀。法并禁用。
〔主治〕风水毒肿。去恶气。止霍乱。心腹痛。脾胃吐逆。为要药。助胃气。开胃口。进饮食。温中快气。肺虚有寒。上焦壅热。饮酒口臭。煎汤漱之。

泽兰  ***************************
（本经中品）
〔释名〕叶似兰。生泽傍。故名。「水香」、「都梁香」、「虎兰」、「虎蒲」、「龙枣」以上诸名未详。「孩儿菊」俗呼之。「风药」齐人呼之。「地笋」其根可食。故云。
〔各方记述〕生下地水旁。叶似兰草。而不甚香。高二三尺。茎干青紫色。作四稜。叶生相对如薄荷。七月开花。带紫白色。萼通紫色。亦似薄荷花。今见泽兰茎方节短。而叶锯齿有毛者也。。今按兰有三种。所谓兰草。泽兰。建兰也。兰草与泽兰同类而有殊。俱生水旁下湿之地。惟以茎圆节长。而叶光有歧为兰草。雷斆所谓大泽兰。楚辞文选。骚人墨客所赋之兰。而非今之兰花也。后人误以建兰充之。建兰一名幽兰。叶似菅茅。秋花有芬芳。栽盆上坐右为玩好者。而非握兰浴兰之物。採者详审之。
〔辨别道地〕和产为真。四五月盛时。摘青叶阴乾可用。此物在八新之一。药肆所贮者多陈久。不可不自择用。
〔修治〕水洗。锉用。
〔气味〕甘苦辛微温。无毒。
〔功用〕阴中之阳。可升可降。足太阴厥阴经药也。防己为之使。凡产后阴户燥热。遂成翻花。用泽兰四两薰洗二三次。再入枯矾煎洗即安。
〔主治〕金疮。痈肿疮脓。产后金疮内塞。产后腹痛。频产血气衰冷成劳瘦羸。妇人血沥腰痛。产前后百病。通九窍。利关节。养血气。破宿血。消症瘕。通小肠。长肌肉。消扑损瘀血。治鼻血吐血。头风目痛。妇人劳瘦。丈夫面黄。

香薷  ***************************
（别录中品）
〔释名〕薷本作葇。其气香。其叶柔。「香葇」、「香茸」草初生曰茸。「香菜」作蔬菜。故名。「蜜蜂草」象其花房也。
〔各方记述〕生山野间。方茎尖叶。有刻缺。颇似黄荆叶而小。九月开紫花为穗。有细子。细叶者。仅高数寸。叶如落帚叶。即石香薷也。
〔辨别道地〕和产可用。药铺称长刀香薷者为真。其穗长而斜。形似眉尖刀。故药肆名之。陈年者良。
〔修治〕水洗。锉用。忌火。去茎。用叶及穗。
〔气味〕辛微温。无毒。
〔功用〕可升可降。阳也。入手太阴少阴足阳明太阴经。入肺胃二经。夏月解表之剂也。若劳役受热。用香薷。是重虚其表。反助其热。害人不浅。气虚者。尤不可多服。
〔主治〕霍乱腹痛吐下。散水肿。去热。卒转筋者。煮汁顿服半升即止。为末水服。止鼻衄。下气除烦热。疗呕逆冷气。春月煮饮代茶。可无热病。调中温胃。含汁漱口。去臭气。主脚气寒热。

荆芥  ***************************
（本经上品）
〔释名〕本经所谓假苏也。气味辛香。如苏如姜如芥故名。「姜芥」荆姜声讹。谓为荆芥非也。
〔各方记述〕荆芥原是野生。二月生苗。方茎细叶。似独帚叶而狭小。淡黄绿色。八月开小花。作穗成房。如紫苏。房内有细子。如葶苈子状。黄赤色。连穗收採用之。
〔辨别道地〕和产真也。布子甚繁茂。家园栽莳。採收穗。以可供药用。
〔修治〕去枝叶。生用。治下焦血。炒黑用。
〔气味〕辛苦温。无毒。
〔功用〕气味俱薄。浮而升。阳也。入手太阴足厥阴经。与河豚黄颡鱼驴肉相反。若同日食之。致丧命。病人气虚。寒热。表虚有汗。阴虚火炎。面赤。因而头痛者。俱禁用。
〔主治〕寒热。鼠瘻。瘰疬。生疮。破结聚气。下瘀血。除湿疽。去邪。除劳渴冷风出汗。煮汁服之。捣烂醋和傅丁肿。肿毒单用。治恶风贼风。口面喎斜。遍身[疒/帬]痹。心虚忘事。益力添精。辟邪毒气。通利血脉。传送五藏不足气。助脾胃。主血劳风气壅满。背脊疼痛。虚汗。理丈夫脚气。筋骨烦疼。及阴阳毒。伤寒头痛。头旋目眩。手足筋急。利五藏。消食下气。醒酒。作菜生熟皆可食。并煎茶饮之。以豉汁煎服。治暴伤寒。能发汗。治妇人血风。及疮疥为要药。产后中风身强直。研末酒服。散风热。清头目。利咽喉。消疮肿。治项强。目中黑花。及生疮阴㿗。吐血衄血下血血痢。崩中痔漏。

薄荷  ***************************
（唐本草）
〔释名〕薄荷。俗称也。「菝[艹/閜]」食性本草作之。「蕃荷菜」千金方作之。「吴菝[艹/閜]」苏州者为胜。以虽胡菝[艹/閜]也。「南薄荷」一种有龙脑薄荷。所以别之。金钱薄荷。其叶颇如钱也。「蔢荷原」始曰叶青蔢。荷乃花叶总名。蔢薄声近。故俗呼薄荷。
〔各方记述〕二月宿根生苗。方茎赤色。其叶对生。似荏而尖长。经冬根不死。夏秋採茎叶曝乾。
〔辨别道地〕和产真可用。药肆今称龙脑薄荷者良。按薄荷水苏。俱名之龙脑薄荷。二物同名也。水苏方茎中虚。形状似紫苏叶而微长。密齿面皱。色苍白。气甚芬香。好生山崖水傍。药肆不售之。宜自採取。
〔修治〕去梗。用药忌火。
〔气味〕辛温。无毒。
〔功用〕气味俱薄。浮而升。阳也。入手太阴少阴厥阴足厥阴经。凡病人新好勿服。恐致虚汗亡阳。咳嗽若因肺虚寒客之无热症。阴虚人发热者。勿服。以出汗竭其津液也。瘦弱人。久用动消渴病。
〔主治〕贼风伤寒发汗。恶气心腹胀满。霍乱宿食不消。下气煮汁服之。发汗大解。作菜久食。却肾气。辟邪毒。除劳热。令人口气香洁。煎汤洗恶疮。通利关节。发毒汗。去愤气。破血止痢。疗阴阳毒。伤寒头痛。四季宜食。治中风失音。吐痰。主伤风头脑风。通关格。及小儿风涎为要药。杵汁服。夫心藏风热。清头目。除风热。利咽喉。口齿诸病。治瘰疬疮疥。风瘙瘾[疒/轸]。捣汁含漱。去舌胎。语涩。挼叶塞鼻。止衄血。涂蜂螫蛇伤。

紫苏  ***************************
（别录中品）
〔释名〕苏从稣音酥。舒畅也。苏性舒畅。行气和血。故谓之。或曰苏苴也。形气土苴也故名。「赤苏」、「桂荏」苏乃荏类。而味更辛如桂。故名。
〔各方记述〕处处有之。以背面皆紫者。长夏採茎叶。秋採子。有数种。水苏鱼苏山鱼苏皆是荏类。白苏乃荏也。
〔辨别道地〕和称缩缅者。其叶有皱纹。而背面皆紫色。芳香清烈。以为良。亦有其面青背紫者。面紫背青者。皆不堪用。药肆所售者。不拣背面青紫。而混同之。宜自採收。
〔修治〕择新。水洗。锉用。忌火。
〔气味〕辛温。无毒。
〔功用〕可升可降。阳也。入手太阴足阳明经。味辛而入气分。色紫而入血分。久服泄人真气。病属气虚。表虚。因发寒热。或恶寒。及头痛者。慎毋投之。不可同鲤鱼食。生毒疮。若脾胃寒。人多致滑泄。往往不觉。「苏梗」下诸气。体稍虚者宜用。
〔主治〕下气。除寒中。除寒热。治一切冷气心腹胀满。止霍乱转筋。开胃下食。止脚气。通大小肠。通心经。益脾胃。煮饮尤胜。与橘皮相宜。解肌发表。散风寒。行气宽中。消痰利肺。和血温中。止痛定喘。安胎。解鱼蟹毒。治蛇犬伤。以叶生食作羹。杀一切鱼肉毒。「苏子」治下气肺气喘急。

菊花  ***************************
（本经上品）
〔释名〕菊。鞠也。必鞠养而后得佳菊。或曰鞠穷也。九月有黄花。华事至此而穷。故名。「节华」取应其节使也。「女节」、「女菙」、「女茎」、「日精」、「更生」、「传延年」、「治蘠」、「金蕊」、「阴成」、「周盈」女节女华。菊花之名也。治蘠日精。根之名也。日精更生周盈。皆一菊而根茎花实之名异也。
〔各方记述〕菊之品。凡百种。宿根自生茎叶。花色品品不同。蕊如蜂窠。中有细子。亦可捺种。嫩叶及花。皆可食。生田野。味苦茎青。名苦薏。拯疴反伤胃。惟培家园。味甜茎紫。名甘菊。入剂大补阴血。
〔辨别道地〕和产白红黄三种。宜入药用。以其黄者为良。拣用其千瓣而味甘者。而不可用其单瓣而味苦者。
〔修治〕忌火。去蒂。
〔气味〕甘微苦平。无毒。
〔功用〕苦甘微寒。可升可降。阴中微阳。白术枸杞桑白皮为之使。入肺心肝脾胃大小肠。味甘者。阴血兼补。味苦者。大肠胃气。黄者入金水阴分。白者入金水阳分。治头风。红者行妇人血分。花叶俱可作枕明目。
〔主治〕诸风头眩。肿痛。目欲脱泪出。皮肤死肌。恶风湿痹。久服利血气。轻身耐老延年。疗腰痛。去来陶陶。除胸中烦热。安肠胃。利五藏。调四肢。治头目风热。风旋倒地。脑骨疼痛。身上一切游风。令消散。利血脉。并无所忌。养目血。去翳膜。主肝气不足。

茵陈  ***************************
（本经上品）
〔释名〕蒿类。经冬不凋。更因旧苗而生新叶。故名茵陈蒿。
〔各方记述〕二月生苗。其茎如艾。其叶如淡色青蒿。而背白。叶歧紧细而扁整。九月开细花黄色。结实大如艾。
〔辨别道地〕和可用。夏月盛时。採叶阴乾而收之。茵陈。青蒿。黄花蒿。形状颇相似。宜自採择。
〔修治〕去茎用叶。忌火。
〔气味〕苦微寒。无毒。
〔功用〕阴中微阳。入足太阳经。通腠理。主黄疸。利小便。然蓄血发黄者禁用。
〔主治〕风湿寒热邪气。热结黄疸。治通身发黄。小便不利。除头热。去伏瘕。通关节。去滞热。伤寒用之。

益母草  ***************************
（本经上品）
〔释名〕其功宜妇人。故名。「茺蔚」此草及子皆充盛故名。「益明」明目故名。「贞蔚」贞者。妇德。故称之欤。「蓷」臭秽也。乃充蔚也。「野天麻」茎方类麻。「猪麻」猪喜食之。「火梗」义未详。「郁臭草」此草有臭气。人呼臭草。「苦抵草」义未详。「夏枯草」夏至后枯故名。「土质汗」质汗出西番。乃热血合诸药煎成。治金疮折伤。益母亦可作煎。治折伤。故有质汗。
〔各方记述〕近水湿处处甚繁。春初生苗如嫩蒿。入夏长三四尺。茎方如黄麻茎。其叶如艾叶而背青。一梗三叶。叶有尖歧。寸许。节节生穗。丛簇抱茎。四五月间。穗内开小花。红紫花。亦有微白花者。每萼内有细子四粒。粒大如茼蒿子。又有三稜褐色。
〔辨别道地〕和产可用。五月採叶阴乾用。此实名茺蔚子。又名巨胜子。本草谓药肆往往以作巨胜子货之。巨胜子者。黑胡麻子也。不可以名同而混用。
〔修治〕水洗锉用。忌铜铁。或不忌。
〔气味〕辛微苦。无毒。
〔功用〕可升可降。阴中阳也。入手足厥阴经。制硫黄。砒石。白花者入气分。紫花者入血分。为调胎产诸疾之要药。性善行走。能行血通经。血崩禁用。活血补阴。故能明目。然瞳子散大禁用。为其辛温主散。能助火也。惟热血欲贯瞳人者。与凉血药同用。则不忌。
〔主治〕瘾[疒/轸]可作浴汤。捣汁服。主浮肿。下水。消恶毒。丁肿乳痈丹游等毒。并称之。又服汁。主子死腹中。产后血脉闷。滴汁入耳中。主聤耳。捣传蛇虺毒。入面药令人光泽。治粉刺。活血破血。调经解毒。治胎漏产难。胎衣不下。血运血风。血痛。崩中漏下。尿血泻血。疳痢痔疾。打扑内损瘀血。大便小便不通。

夏枯草  ***************************
（本经上品）
〔释名〕夏至后即枯。故名。「夕句」、「乃东」、「燕面」、「钱色草」以上名义未详。
〔各方记述〕苗高尺许。其茎微方。叶对节生。似旋覆叶。而长大有细齿。背白。上多气脉纹路。茎端开花。作穗。长一二寸。穗中开淡紫小花。一穗有细子四粒。
〔辨别道地〕和产为真。有一干者。或丛生者。亦偶有白花者。花色可爱。。松冈先生曰。此草谓入夏而枯。今观⿰革匍草。入夏而不枯。人疑非真。此不详审考穷之误也。此物新苗已生。则旧根乃枯。是新陈相代者也。能与入夏枯之说合乃真也。和邦自古用⿰革匍草。每每有经验宜用之。
〔修治〕茎叶花穗俱锉用。治目疼以砂糖水浸一宿。
〔气味〕苦辛寒。无毒。
〔功用〕独入足厥阴经。土瓜为之使。伏汞砂。此草治目珠疼。至夜则甚者。神效。此草无毒。除治瘰疬鼠瘻。及散瘿结气。消痈肿乳岩之外无别用。然久用亦防伤胃。与参术用方。可久服无弊。
〔主治〕寒热。瘰疬鼠瘻。头疮。破症散瘿结气。脚肿湿痹。轻身。

旋覆花  ***************************
（本经下品）
〔释名〕花绿繁茂。圆而覆下故名。「金沸草」夏开黄花。盗窃金气故名。「金钱草」、「滴滴金」、「盗庚」、「夏菊」、「戴椹」以上诸名。因花状而命也。
〔各方记述〕花状如金钱。水泽边生者。花小。瓣单。人家栽者。花大。蕊簇盖壤瘠使然。其根细白。
〔辨别道地〕和产可用。有单瓣千叶二种。宜採单瓣者。入药用。
〔修治〕去皮及蒂。洗净。微焙。
〔气味〕咸甘微温。有小毒。
〔功用〕阴中之阳。可升可降。入手太阴阳明足太阴厥阴经。叶消疔肿。根治风湿。但是走散之品。非虚衰者所宜。冷利及大肠虚寒人禁用。惟伤寒汗下后。心下痞坚。噫气不除者宜此。
〔主治〕结气胁下满。惊悸。除水。去五藏间寒热。补中下气。消胸上痰结。唾如胶漆。心胸痰水。膀胱留饮。风气湿痹。皮间死肉。目中眵䁾。利大肠。通血脉。益色泽。主水肿。开胃止呕逆。不下食。行痰水。夫头目风。消坚软痞。治噫气。

红花  ***************************
（宋开宝）
〔释名〕「红蓝花」。其花红色。叶颇似蓝。故名。「黄蓝」花带黄故名。
〔各方记述〕冬月布子于熟地。至春生。初生嫩叶。苗亦可食。其叶如小蓟叶。至五月开花。如大蓟花。而红色。侵晨採花。捣熟以水淘布袋绞去黄汁。又捣以酸粟米泔清。又淘又绞。汁以青蒿覆一宿晒乾。或捏成薄饼。阴乾收之。入药搓碎用。
〔辨别道地〕和产可用。宜择新花鲜明而用之。又有称钱花者。药气最劣。惟可入染用。而不可供药用。
〔修治〕酒喷微焙用。或生用。
〔气味〕辛甘苦涩。
〔功用〕阴中之阳。入手少阴足厥阴经。从桃仁大黄而能破血。佐当归地黄而能补血。少用养血。多用破血。
〔主治〕产后血运口噤。腹内恶血不尽绞痛。胎死腹中。并酒煮服。亦主蛊毒。活血润燥。止痛散肿。通经。

大蓟小蓟  ***************************
（别录中品）
〔释名〕蓟犹髻。其花如髻。故名。「虎蓟」大蓟。「猫蓟」小蓟。因其苗状狰狞而名。「马蓟」形状以大者称马。「刺蓟」多刺故名。「山牛蒡」其根似牛蒡。「鸡项草」其颈如鸡之项。「千针草」、「野红花」二名皆言花状。
〔各方记述〕小蓟处处有之。二月生苗二三寸。时并根作叶茹食甚美。四月高尺余。多刺。心中出花。如红蓝花。而青紫色。九月採根阴乾用。大蓟苗根与此相似。但肥大尔。
〔辨别道地〕和可用。山原野地。处处有之。形状亦有大小数种。花色多紫白红淡白之品。宜择紫花者。可入药用。
〔修治〕酒洗。或童便拌微炒。大小同制。
〔气味〕苦甘温。无毒。（大小同）
〔功用〕入手太阴厥阴经。大蓟。胃弱泄泄。及血虚不思饮食者。皆不利。二蓟性味主疗皆同。破血之外。亦无他长。亦不益人。但大蓟兼疗痈疽。而小蓟只可退热。不能消肿也。
〔主治〕「大蓟根」女子赤白沃。安胎。止吐血鼻衄。捣根绞汁服半升。主崩中血下立瘥。叶治肠痈。瘀血作运。扑损。生研酒服。又恶疮疥癣同盐研罨之。「小蓟根」破宿血。生新血。暴下血。血崩金疮出血。呕血等。绞取汁温服。作煎和糖。合金疮及蜘蛛蛇蝎毒服之。治热毒风。并胸膈烦闷。开胃下食。退热。作菜食。除风热。夏月热烦不止。

牛蒡子  ***************************
（别录中品）
〔释名〕牛好食其根。因名。蒡字书草名。「恶实」其实状恶而多刺钩。故名。「大力子」称实。「彭翁菜」称根。「便牵牛」俚人呼之。「蝙蝠刺」有刺故名。「鼠黏」实壳多刺。鼠过之。则缀惹不可脱。故名。
〔各方记述〕三月生苗。茎高者三四尺。四月开花成丛。淡紫色。结实如枫球而小。萼上细刺。百十攒簇之。一梂有子数十颗。其根大者。如臂。长者近尺。其色灰黪。七月採子。十月採根。
〔辨别道地〕和产採子用之。根和邦为食品。而赏美之。本朝食鉴详载之。故今不赘。
〔修治〕子拣净以酒拌蒸。待有白霜重出。以布拭去。焙乾捣粉用。
〔气味〕苦辛温。无毒。
〔功用〕阳中之阴。升也。或曰降也。入手太阴足阳明经。为散风除热解毒之要药。痘疮家。惟宜于血热便闭之症。若气虚色白。大便自利。或泄泻者勿用。痈疽已溃。非便闭勿服。
〔主治〕明目除风。伤风毒肿。诸痿。去丹石毒。利腰脚。食前熟挼三枚吞之。散诸结节筋骨烦热毒。吞一枚。出痈疽头。炒研煎饮。通利小便。润肺散气。利咽膈。去皮肤风。通十二经。消斑疹毒。

麻黄  ***************************
（本经中品）
〔释名〕春丛生如麻。至夏长及一尺。上有黄花。嗅之微有麻气故名。「龙沙」、「卑相」、「卑监」诸名殊不可解。
〔各方记述〕春生苗。至夏五月则长及一尺以来。梢上有黄花。结实如百合而小。又似皂荚子。味甜。
〔辨别道地〕和汉俱用之。沫使人烦。轻虚者为良。坚实者名云花子。治马疥。
〔修治〕宜用陈久者。去根节。煮数沸。掠去上沫。焙乾用。根节水洗。锉用。
〔气味〕甘辛苦温。无毒。
〔功用〕气味俱薄。阳也。升也。气清而浮。手太阴之药。入足太阳经。兼手足少阴阳明。黄芩为之佐。厚朴白薇为之使。恶辛夷石苇。专司冬令寒邪。去苦中寒气。泄卫中风热。解肌发表出汗。若表虚自汗。阴虚盗汗。肺虚者。有热多痰咳嗽。以致鼻塞。及平日阳虚腠理不密之人。脉浮弦涩大沉微细弱。及伏匿者。法所同戒。凡服麻黄。须谨避风。不尔。病复发难疗。
〔主治〕中风伤寒头痛。温疟。发表出汗。去邪热气。止咳逆上气。除寒热。破症坚积聚。五藏邪气。缓急风胁痛。孕乳余疾。止好唾。通腠理。解肌泄邪恶气。消赤黑斑毒。不可多服。令人虚。治身上毒风[疒/轸]痹。皮肉不仁。主壮热温疫。山岚瘴气。通九窍。调血脉。开毛孔。去苦中寒热。泄卫中风热。散赤目肿痛。水肿风肿。产后血滞。「根节」止自汗。盗汗。虚汗。夏月杂粉扑之。。牡蛎粉粟粉俱等分为末。生绢囊盛贮扑。手摩之。汗止。效如影响。

木贼  ***************************
（宋嘉祐）
〔释名〕此草寸寸有节。面糙涩。治木骨者。用之磋擦。则光泽。犹云木之贼也。
〔各方记述〕丛丛直上。长者二三尺。状似凫茈苗。及粽心草。而中空有节。又似麻黄茎。而稍粗无枝叶。
〔辨别道地〕和产可用。夏月採之。阴乾。
〔修治〕水洗去节。锉焙用。
〔气味〕甘苦微温。无毒。
〔功用〕阳中之阴。升也。浮也。入足厥阴少阳经血分。与麻黄同形同性。故亦能发汗解肌。得牛角腮麝香。治休息久痢。得禹馀粮当归芎藭。治崩中赤白。得槐蛾桑耳。治肠风下血。得槐子枳实。治痔疾出血。若目疾由怒气。及热伤血。暴赤肿者。非其所任。
〔主治〕目疾退翳膜。消积块。益肝胆。疗肠风。止痢。及妇人月水不断。崩中赤白。解肌止泪止血。去风湿疝痛。大肠脱肛。

灯心草  ***************************
（宋开宝）
〔释名〕直穰可燃灯。故名。「虎须草」、「碧玉草」二名。因形以名。
〔各方记述〕生泽地。丛生茎圆细而长。蒸熟待乾。折取中心。白穰燃灯者。是谓熟草。又有不蒸者。生干剥取为生草。入药宜用生草。
〔辨别道地〕和产可用。今人用燃灯草料者。入煎汤。而不拘生熟。或锉败席以用之。皆不可。宜自採择。
〔修治〕灯心难研。以梗米粉浆染过晒乾研末。入水淘之。浮者是灯心也。晒乾用。
〔气味〕甘辛淡寒。无毒。
〔功用〕阳也。入手少阴太阳经。清心必用。夜不合眼。煎汤代茶饮。即睡。衄血不止。一两为末。丹砂一钱。米饮服效。虚脱人。及中寒小便不禁者。勿服。
〔主治〕五淋生煮服之。败席煮服更良。泻肺治阴窍涩不利。行水除水肿癃闭。治急喉痹。烧灰涂乳上饲小儿止夜啼。降心火。止血。通气散肿。止渴。烧灰入轻粉麝香治阴疳。

生熟地黄  ***************************
（本经上品）
〔释名〕生者以水浸验之。浮者名天黄。半浮半沉者名人黄。沉者名地黄。「苄」以沉下珍为贵。故字从下。「芑」音起。草名。「地髓」称讚之名。
〔各方记述〕其苗初生。塌地如山白菜而毛涩。叶面深青色。又如小芥叶。而颇厚不叉了。叶中撺茎上。有细毛。茎梢开小筒子花。红黄色。结实如小麦粒。根长四五寸。细如手指。皮赤黄色。如羊蹄根。及胡萝卜根。曝乾乃黑。
〔辨别道地〕和产为良。近世山城大和。多种出之。
〔修治〕「生地黄」採得即用者为生。哂干收者为干。以法制过者为熟。今称「生地黄」者。「乾地黄」也。其制酒浸则上行外行。姜汁浸则不腻膈。忌铜铁器。令人肾消发白。男损营。女损卫。「熟地黄」用砂锅柳甑衬以荷叶。将生地黄酒润。用缩砂仁粗末。拌蒸。盖覆极密。文武火蒸半日。取起晒极干。如前又蒸九次为度。令中心透熟纯黑。乃佳。一法地黄坚实者晒乾。以手擘之有声为度。好酒拌匀。置瓷瓮内。包固重汤煮一昼夜。名熟地黄。然终不及前法。。松冈先生曰。诸家本草有九蒸九曝之说。是因袭道家贵九之胡说。如法蒸之。则气味俱脱。不堪用。明萧万舆之所说尤为详。救正论云。制炼之要。其地黄大者。须蒸晒至十馀次。劈开中有黑油如坚玉。气味甘香者方可用。勿拘九数也。亦不必用酒润过方蒸。盖酒经蒸晒。则成酸酢之味。不为佳候。临用时先一夜切碎如豆大。以酒润之。次早略蒸片时。使两物匀和。酒气尚存。药气益香。动与胃合。易于运行。此雷斆炮制之微义。不可不留心也。「地黄为末」。地黄九蒸捣烂。以山药末和为饼。再曝之。一碾即末矣。
〔气味〕「生地黄」甘寒。「熟地黄」甘苦。微温。
〔功用〕「生地黄」气薄味厚。沉而降。阴也。入手足少阴厥阴。及手太阴足太阴经。得清酒门冬良。恶贝母。畏芜荑。葱蒜萝卜俱忌。凡产后恶食作泻。虽见发热。恶露作痛。不可用。误用泄不止。胃气者。后天元气之本也。胃困则饮食不运。精血不生。虚热何自而退。凡见此。宜多加炮姜桂心人参。若阴虚咳嗽。内热骨蒸。或吐血等候。一见脾胃薄弱。大便不实。或天明肾泄。痰凝气郁。升降窒塞者。宜通而不宜滞。禁用之。「熟地黄」味厚气薄。阴中之阳。沉也。入手足少阴厥阴之经。忌萝卜葱蒜诸血。得丹皮当归良。按熟较生。则经制炼而其效虽胜。其性本寒。其质本润。胃虚气弱人而施之。反致胸膈痞闷。饮食减少。以至变症百出。用之者。宜详审焉。
〔主治〕「生地黄」伤中逐血痹。填骨髓。长肌肉。作汤除热积聚。除痹。疗折跌绝筋。主男子五劳七伤。女子伤中。胞漏下血。破恶血溺血。利大小肠。去胃中宿食。饱力断绝。补五藏。内伤不足。通血脉。益气力。利耳目。助心胆气。强筋骨长志。安魂定魄。消惊悸劳劣。心肺损吐血鼻衄。妇人崩中血运。产后腹痛。凉血生血。补肾水。真阴。除皮肤燥。去诸湿热。主心病掌中热痛。脾气痿蹷。嗜卧。足下热而痛。治齿痛唾血。「熟地黄」填骨髓。长肌肉。生精血。补五藏。内伤不足。通血脉。利耳目。黑须发。男子五劳七伤。女子伤中胞漏。经候不调。胎产百病。补血气。滋肾水。益真阴。去脐腹急痛。病后胫股痠痛。坐而欲起。目[目荒][目荒]无所见。

牛膝  ***************************
（本经中品）
〔释名〕其茎有节。似牛膝。故名。「牛茎」同上。「百倍」其滋补之功。如牛之多力。「山苋菜」其叶如苋。「对节菜」其节对生。
〔各方记述〕其苗方茎暴节。叶皆对生。颇似苋菜而长。且尖[角肖]。秋月开花作穗。结子状如小鼠有虫。负涩毛。皆贴茎倒生。
〔辨别道地〕和汉俱皆真。拣用长大柔润者。近年和州种出之。形状似野生者。则长大。可入药用。野生者。本草所谓土牛膝。不堪服食者也。
〔修治〕去芦头。欲下行生用。滋补焙用。或酒拌蒸过用之。
〔气味〕甘酸平。无毒。
〔功用〕气薄味厚阴也。降也。入足厥阴经。恶萤火龟甲陆英。畏白前。忌牛肉。其性能降。而不能升。故主用多在下部。上焦药中勿入。血崩不止者。气虚下陷者。梦失遗精者。若膝不能立。与能屈而不可伸者。亦忌之。
〔主治〕寒温痿痹。四肢拘挛。膝痛不可屈伸。逐血气。伤热火烂。堕胎。疗伤中少气。男子阴消。老人失溺。除腰脊痛。妇人月经不通。血结。治阴痿。补肾助十二经脉。逐恶血。治腰膝软怯。冷弱。破症结。排脓止痛。产后心腹并血运。落死胎。强筋补肝藏。风虚同苁蓉浸酒服。益肾。竹木刺入肉。嚼烂罨之。即出。治久疟寒热。五淋尿血。茎中痛。下痢喉痹。口疮齿痛。痈肿恶疮。伤折。

紫苑  ***************************
（本经中品）
〔释名〕苑软也。其色紫而柔宛。故名。「青苑」、「紫蔳」、「返魂草」、「夜牵牛」诸名未详。
〔各方记述〕其生布地。花紫色。本有白毛。形如重台。根作节。紫色。润软有白者。名曰苑。即女苑也。无紫苑时用之。
〔辨别道地〕和汉俱真。可用。
〔修治〕去头须。洗净焙用。或治痰嗽。须酒洗。
〔气味〕苦辛微温。无毒。
〔功用〕阳中之阴。可升可降。入手太阴。兼入足阳明。款冬为之使。恶天雄瞿麦藁本雷丸远志。畏茵陈。治缠喉风喉闭神效。观其能开喉痹。取恶涎。则辛散之功烈矣。而其性温。肺病咳逆喘嗽。皆阴虚肺热证也。不宜专用。及多用。即用亦与天门冬百部麦门冬桑白皮苦寒之药参用。则无害。
〔主治〕咳逆上气。胸中寒热结气。去蛊毒。痿躄。安五藏。疗咳唾脓血。止喘悸。五劳体虚。补不足。小儿惊痫。治尸疰。补虚下气。劳气虚热。百邪鬼魅。调中消痰。止渴润肌肤。添骨髓。益肺气。主息贲。

麦门冬  ***************************
（本经上品）
〔释名〕根似穬麦。故名。「虋冬」俗作门冬。便于字。麦须曰虋。此草根似麦而有须。「羊韭」、「禹韭」其叶如韭「禹馀粮」可以服食。断谷故名。「忍冬」、「忍凌」、「不死草」以上诸名。凌冬不凋。故名。「阶前草」。
〔各方记述〕麦门冬。有大叶小叶。其小者。如韭。大者如建兰。长及尺余。四季不凋。根黄白色。有须根。如连珠。四月开淡紫花。其实圆碧如珠。
〔辨别道地〕和有大小二种。大小功用相同。而叶大者。根最肥大。味甘可入药。
〔修治〕以滚水润湿。少顷抽心。或以砂锅焙软。乘热去心。不尔。令人烦。若以水浸多时。去心则柔矣。然气味都尽。用之不效。天门冬亦然。畏其寒者。以酒浸用。
〔气味〕甘平无毒。
〔功用〕阳中微阴。降也。入手太阴少阴经。地黄车前为之使。恶款冬苦瓠。畏苦参木耳。伏锺乳。门冬之甘润肺除热。其性寒。虽主脾胃。而虚寒泄泻。及痘疮虚寒作泄。产后虚寒泄泻者。咸忌之。
〔主治〕心腹结气。肠中伤饱。脉绝羸瘦。短气。疗身重目黄。心下支满。虚劳客热。口乾燥渴。止呕吐。愈痿蹷。强阴益精。消穀调中。保神。定肺痿。安五藏。令人肥健。美颜色。有子。去心热。止烦热。寒热。下痰饮。止嗽。吐脓。时疾热狂头痛。治热毒。大水面目肢节浮肿。下水主泄精。治肺中伏火。补心气不足。主血妄行。及经水枯。乳汁不下。和车前地黄丸服。去湿痹。

款冬花  ***************************
（本经中品）
〔释名〕款者。至也。至冬而花。故名。「款冻」、「颗冬」、「氏冬」、「钻冻」百草中唯此不顾冰雪。最先春。故有此诸名。「菟奚」未详「橐吾」松冈先生曰。按款冬橐吾。自是二物。混为一物者。纲目之误矣。「虎须」以形名。
〔各方记述〕茎青微带紫色。叶似葵叶。甚大而丛生。又似石胡芦。叶颇团。开黄花。根紫色。
〔辨别道地〕和产可用。以生山中者为良。圃产不堪用。入药以半开者为佳。如花已开。则无气力。腊末春初。可採收之。
〔修治〕择未舒嫩蕊。去向外裹壳。甘草水浸晒乾。
〔气味〕辛温。无毒。
〔功用〕纯阳。入手太阴经。杏仁为之使。得紫苑良。恶皂荚硝石玄参。畏贝母辛夷麻黄黄耆黄芩连翘青葙。然虽畏贝母。得此反良。物有相制故也。款冬古今方用之。为治嗽要药。以其辛温散而能降。无分寒热虚实。皆可施用。
〔主治〕咳逆上气。善喘。喉痹。诸惊痫。寒热邪气。消渴喘息呼吸。疗肺气促急。热劳咳连连不绝。涕唾稠黏。肺痿肺痈。吐脓血。润心肺。益五藏。除烦。消痰。洗肝明目。及中风等疾。

瞿麦  ***************************
（本经中品）
〔释名〕麦之穗。旁生谓之瞿。子颇似麦。故也。又曰。苗瞿然而高尺余作穗。似麦故名。「巨句麦」、「大菊」、「大兰」、「石竹」、「南天竺草」以上诸名未详。
〔各方记述〕一茎生细叶。花红紫赤色可爱。合子叶刈取之。「石竹」叶似地肤叶。而尖小。又似初生小竹叶而细窄。其茎纤细有节。高尺余。梢间开花。畏野生者。花大如钱。红紫色。人家栽者。花稍小。而妩媚有细白粉红紫赤斑斓数色。俗呼为洛阳花。结实如燕麦。内有小黑子。
〔辨别道地〕和产原野者真可用。瞿麦石竹。功用相同。和有一种。称波摩那天志古者。生山野。一茎数枝。叶圆而厚。不似瞿麦。枝头攒开紫花。似萝卜花。结实真如瞿麦。药肆杂此物而售之。颇难分辨。而今杂瞿麦以用之。有其效。则亦瞿麦之类也。
〔修治〕去茎叶。採实。炒用。
〔气味〕苦寒。无毒。
〔功用〕阳中微阴。入足太阳经。牡丹为之使。恶螵蛸。伏丹砂。气味苦寒。兼辛。性猛利。善下逐。凡肾气虚。小肠无大热者。忌之。胎前产后一切虚人。患小水不利。法并禁用。水肿蛊胀。脾虚者。不得施。
〔主治〕关格诸癃结。小便不通出。刺决痈肿。明目去翳。破胎坠子。下闭血。养肾气。逐膀胱邪逆。止霍乱。长毛发。主五淋。月经不通。破血块排脓。。「叶」（主治）痔痿。并泻血。作汤粥食。又治小儿蛔虫。及丹石药发。并眼目肿痛。及肿毒。捣傅。治浸淫疮。并妇人阴疮。

葶苈  ***************************
（本经下品）
〔释名〕葶。定也。苈。沥也。行也。能定肺喘而行水。故名。「丁历」、「蕇蒿」蕇音曲。「大室」、「大通」、「大适」、「狗荠」以上名义不解。
〔各方记述〕初春生苗叶。高六七寸。似荠根白色。枝茎俱青。三月开花。微黄。结角子。扁小如黍粒。微长黄色。松冈先生曰。正二月。著花。春老根枯。须早收。迟则实脱。形状似荠。而细小。花黄结角如米粒。叶有寸茸。但苦味少。汉来一种有极苦者。此真苦葶苈。本草谓其苦微者是也。
〔辨别道地〕葶苈有甜苦二种。其形则一也。经既言味辛苦。即甜者。不复更入药也。和产苦味少者。所谓甜葶苈也。宜择用。
〔修治〕酒润炒。或糯米拌。微火略焙。米熟去米用。
〔气味〕苦辛大寒。小毒。
〔功用〕气味俱厚。沉也。阴中阳。入手太阴少阴。亦入手阳明足太阴太阳经。榆皮为之使。得酒良。恶白殭蚕。宜大枣。其性急。逐水殊动真气。稍涉虚者。宜痛戒之。有甜苦二种。甘者下泄之性缓。虽泄肺而不伤胃。故形瘦证轻者宜之。苦者下泄之性急。泄肺而易伤胃。当以大枣辅之。壮人证重者宜之。凡肿满由于脾虚。及真阴不足之人。咸不可服。
〔主治〕症瘕积聚。结气。饮食。寒热。破坚逐邪。通利水道。下膀胱水。伏留热气。皮间邪水。上出面目浮肿。身暴中风热。疿痒。利小腹。疗肺壅上气咳嗽。止喘促。除胸中痰饮。通月经。

车前子  ***************************
（本经中品）
〔释名〕此草好生道边。及牛迹中。故名车前。「当道」、「马舃」、「牛遗」义同上。「牛舌」幽州人呼之。「虾蟆衣」虾蟆喜藏伏于下。故名。「车轮荣」以形状名。「地衣」神仙服食经曰车前一名服之形化。「芣苡」韩氏外传直曰。车前瞿曰芣苢。苡。毛诗作苢。
〔各方记述〕春初生苗叶。布地如匙面。累年者。长及尺余。中抽数茎。作长穗。如鼠尾。花甚细密。青色。微赤。结实如葶苈。赤黑色。五月取苗。七八月採实。
〔辨别道地〕和产有大小二种。叶大穗长者为良。名之朝鲜车前。小叶者。亦功用相同。
〔修治〕淘净晒乾。入汤液炒过用。入丸散酒浸一夜。蒸熟研烂作饼。晒乾焙用。
〔气味〕甘寒。无毒。
〔功用〕阳中之阴。降也。入手太阴足少阴厥阴经。常山为之使。若内伤劳倦。伤气下陷之病。皆不可用。
〔主治〕气癃止痛。利水道小便。除湿痹。男子伤中。女子淋沥。不欲食。养肺强阴。益精明目。疗目赤痛。去风毒。肝中风热。毒风冲眼。未痛障翳。脑痛泪出。压丹石毒。去心胸烦热。养肝。治妇人难产。导小肠热。止暑湿泻痢。

连翘  ***************************
（本经下品）
〔释名〕似莲作房。翘出众草。故名。「莲」本名连。又名异翘。合称为连翘。「异翘」同上。「卑莲子」乃小翘。「兰华」、「三廉」义未详。「连轺」翘根也。「竹根」义未详。
〔各方记述〕此物有大小两种。大翘枝梗。杨起高丈馀。春初开四瓣黄花。结实。小翘则子稍少矣。小翘枝条柔软而下垂。如杨柳。花叶并实。俱一样。八月採实。
〔辨别道地〕和产大小俱真。可用。
〔修治〕去蒂瓤任用。噙口者佳。开瓣者。不堪用。
〔气味〕苦寒。无毒。
〔功用〕气味俱薄。轻而浮。升也。阳也。入手足少阳。手阳明。又入手少阴经。其用有三。泻心经客热。去上焦诸热。及疮家圣药。然痈疽已溃。及火热由于虚者。脾胃薄弱。易作泄者。多用即减食。有寒中之患。
〔主治〕寒热鼠瘻。瘰疬痈肿恶疮。瘿瘤结热。蛊毒。去白虫。通利五淋。小便不通。除心家客热。通小肠。排脓治疮疖。止痛。通月经。散诸经血结气聚。消肿。泻心火。除脾胃湿热。治中部血证。以为使治。耳聋浑浑焞焞。

蒺藜  ***************************
（本经上品）
〔释名〕蒺。疾也。藜。利也。其刺伤人甚疾利。故名。「茨」诗云墙有茨。不可扫。乃是也。「旁通」、「屈乂」、「止行」以下名义。皆因伤人也。「休羽升推」二名未详。
〔各方记述〕叶如初生皂荚。整齐可爱。刺蒺藜状如赤根菜。子如细菱三角四刺实有仁。「白蒺藜」结荚长寸许。内子大如脂麻。状如羊肾。而带绿色。今人谓之沙蒺藜。
〔辨别道地〕和产真可用。沙地海滨。布地蔓生。子有刺。形如菱实而小。白蒺藜叶似合欢而无刺。结荚子如豆。
〔修治〕拣净炒去刺用。
〔气味〕苦辛甘温。无毒。白蒺藜甘温无毒。
〔功用〕入手太阴足厥阴少阴经。其性行。故积聚乳难之症皆治之。白蒺藜性能固精。命门火炽。阳道数举。交媾精不得出者。勿服。
〔主治〕恶血。破症积聚。喉痹乳难。久服长肌肉。明目。身体风痒。头痛。咳逆伤肺。止痿止烦。下气。小儿头疮痈肿。阴㿉。可作摩粉。治诸风疬疡。疗吐脓去燥热。治奔豚肾气。肺气。胸膈满。催生堕胎。益精。疗水藏冷。小便多。止遗沥泄精。溺血。肿痛痔漏。阴汗。妇人发乳带下。治风秘及蛔虫。心腹痛。「白蒺藜」（主治）补肾治腰痛。泄精虚损劳乏。

海金砂  ***************************
（宋嘉祐）
〔释名〕其色黄如细砂。谓之海者。神异也。或云形类海底黄沙。故名。「竹园荽」其蔓引竹上。其叶如荽故名。
〔各方记述〕其蔓引于竹木上。线茎细叶可爱也。至六七月叶弥细。背多皱纹。生沙子。状如蒲黄。收其有皱文叶晒乾。以纸衬承。其砂子落纸上。用其沙及草。皆可入药。
〔辨别道地〕和汉俱有之。挼之而不黏者为真。和产者。形状如本草所说。七月採撒纸上乾用。
〔修治〕勿令见火。
〔气味〕甘寒。无毒。
〔功用〕入手太阳足太阳经。小肠膀胱血分之剂。得栀子马牙硝蓬沙。疗伤寒热狂。或丸或散。按海金砂淡渗而无补益。小便不利。及诸淋由于肾水真阴不足者。勿服。
〔主治〕通利小肠。治湿热肿满。小便热淋。膏淋。石淋。茎痛。解热毒气。及痘疮变黑。煎酒傅其身。即发起。

大黄  ***************************
（本经下品）
〔释名〕块大色黄。故名。「黄良」黄称色。良称效。「将军」推陈致新。如戡定祸乱。以致太平。所以有将军之号。「火参」、「肤如」义未详。
〔各方记述〕叶子茎并似羊蹄。但茎高六七尺而脆。味酸。堪生啖。叶粗长而厚。根红者。亦似宿羊蹄。大者乃如碗。长二尺。其性湿润。而易蛀坏。
〔辨别道地〕和汉俱有之。和产二种。药肆今称大和者为良。今大和山城丹后诸州皆有之。以紫地锦文者为佳。售者多以羊蹄草根假之。不可不细认也。松冈先生曰。药家称穿眼者真也。称片者非真。乃羊蹄根也。一种有大叶者。名土大黄。功同羊蹄。
〔修治〕凡用有生有熟有蒸。不得一概用。欲下行者生用。邪气在上者。必须酒浸。引上至高。驱热而下。酒浸入太阳经。酒洗入阳明经。余经不用酒。
〔气味〕苦寒。无毒。
〔功用〕气味俱厚。沉而降。阴也。入足太阴。兼入手足阳明厥阴经血分。黄芩为之使。忌冷水。恶乾漆。性峻利猛烈。长驱直捣。苟非血分热结。六脉沉实者。切勿轻用。凡停留便闭。由于血少肠燥。而不由于热结。中气不运。不由于饮食停滞。女子少腹痛。不由于经阻。诸如此类。不可误投。戒之慎之。
〔主治〕下瘀血。血闭。寒热。破症瘕积聚。留饮宿食。荡涤肠胃。推陈致新。通利水穀。调中化食。安和五藏。平胃下气。除痰实肠间结热。心腹胀满。女子寒血闭胀。小腹痛。诸老血留结。通女子经候。利水肿。利大小肠。贴热肿毒。小儿寒热时疾。烦热。蚀脓。通利一切气。调血脉。利关节。泄壅滞。水气。温瘴热。疟泻。诸实热不通。除下焦湿热。消宿食。泻心下痞满。下痢赤白。里急腹痛。小便淋沥。实热谵语。黄疸诸火疮。

常山  ***************************
（本经下品）
〔释名〕因生常山道中。故名。「蜀漆」生蜀中。常山苗也。採时茎内有汁。如漆故名。「互草」、「鸡尿草」、「鸭尿草」三名义未详。
〔各方记述〕生山谷间。茎圆有节。高者不过三四尺。叶似茗而狭长。两两相当。二月生白花。青萼。五月结实。青圆三子为房。其草暴燥色青白。堪用。若阴乾便黑烂郁坏矣。
〔辨别道地〕和汉俱用之。形如鸡骨色。如鸡子黄者佳。五月採叶阴乾。名蜀漆。和人以阿津佐伊。充蜀漆。以截疟。试之多得故。亦常山种类也。
〔修治〕酒浸一宿。切薄片。漫火炒透。又有醋制者。吐人。
〔气味〕苦寒。有毒。「蜀漆」辛平。有毒。
〔功用〕入足厥阴经。畏玉札。即玉屑。葱菜。及崧菜。伏砒石。生则上行。必吐。得甘草亦吐。酒蒸炒熟。则气稍缓。得大黄则利。得乌梅山甲入肝。得小麦竹叶入心。得秫米麻黄入肺。得龙骨附子入肾。得草果槟榔入脾。醋制亦作吐。忌鸡肉茶葱菜。服此药勿滚热下咽。必露冷过宿才服。年老久病人及形瘦挟虚者全忌。「蜀漆」栝梗桥楼为使。恶实众。
〔主治〕伤寒寒热。热发温疟。鬼毒。胸中痰结。吐逆。疗鬼蛊往来。水张洒洒恶寒。鼠瘻。治诸疟吐痰涎。治项下瘤瘿。「蜀漆」（主治）疟及咳逆。寒热腹中症坚痞。积聚邪气。蛊毒鬼疰。疗胸中邪结气。吐去之。治鬼疟多时。温疟寒热。下肥气。破血。洗去腥。与苦酸同导胆邪。

附子  ***************************
（本经下品）
〔释名〕其母名乌头。附母而生。故名。
〔各方记述〕松冈先生曰。汉可用。和虽有。不知培养制法。惟栽人家庭际。称乌胃玩花而已。花史所谓僧鞋菊。又名鸳鸯菊。有紫花者。白花者。或蔓生者。共草乌头也。种植採收之法。详见杨天惠彰明附子记。
〔辨别道地〕一两以上。矮而孔节稀者佳。李中立曰。市肆售者。有以盐水浸之。取其润湿体重。买者。当以体干坚实。顶圆正底平者。为良。
〔修治〕生用。去皮脐。熟用。以水浸过。炮令皴折。去皮脐切片炒黄色。去火毒。用。或童便浸一日。去皮切作四片。童便及浓甘草汤同煮。汁尽为度。烘乾。盖生用则发散。熟用则峻补。各可从其制也。
〔气味〕辛温。无毒。
〔功用〕气厚味薄。可升可降。阳中之阴。浮中沉无所不至。为诸经引用之药。地胆为使。恶蜈蚣。畏防风黑豆甘草人参黄耆绿豆乌韭童便犀角。忌豉汁。得蜀椒食盐。下补命门衰败之火。投之阳虚之候。肺肾本无热证者。参术无功。必加附子。服之即能起死。用之阴虚阳旺之人。形瘦脉数者。下咽遂不可救矣。
〔主治〕风寒咳热邪气。寒温踒躄拘挛。膝痛不能行步。破症坚。积聚。血瘕。金疮。腰脊风寒。脚气疼冷。心腹冷痛。霍乱转筋。下痢赤白。温中强阴。坚肌骨。又堕胎。为百药长。温暖脾胃。除脾湿肾寒。补下焦之阳虚。除藏府沉寒。三阳厥逆。湿淫腹痛。胃寒蛔动。治经闭。补虚散壅。督脉为病。脊强而厥。治三阳伤寒阴毒。寒疝。中寒。中风痰厥。气厥。柔痓癫痫。小儿慢惊。风湿麻痹。肿满脚气。头风肾厥。头痛暴泻。脱阳。久痢。脾泄。寒疟。瘴气。久病呕哕。反胃噎膈。痈疽不敛。久漏冷疮。合葱涕塞耳治聋。

川乌头  ***************************
〔释名〕产川蜀绵州龙州者佳。故名。川乌头其形似乌。乌之首。故以为名。两歧如乌开口者。曰乌喙。亦取其似也。皆因象命名。
〔各方记述〕乌头即附子之母也。与附子同根。春末生子。故曰春採为乌头。冬则生子已成。故曰冬採为附子。生子多者。一年傅之。即有此数物也。其原种之母茎。枯则朽腐。子在土中。于冬初其苗已萌生。故收採当在八九月间。不尔。虽有造得者。全不堪用。
〔辨别道地〕形如魁芋。顶未圆。止为别。
〔修治〕制忌同附子。
〔气味〕辛热。有毒。
〔功用〕浮也。阳中之阳也。入足太阴少阴经。功用附子。只稍缓耳。但附子性重滞。温脾逐寒。此则性轻疏。温脾去风。大抵寒症用附子。风症用乌头。然皆是补下焦药也。
〔主治〕散风痹。血痹。治半身不遂。祛积冷寒痛。逐风痰风痫。助阳退阴。破坚除湿。

白附子  ***************************
（别录下品）
〔释名〕因附子相似。故得此名。实非附子类也。
〔各方记述〕独茎似鼠尾草。细叶周匝。生于穗间。根形似天雄。
〔辨别道地〕汉来者。但一种。真而无伪。和产亦真也。
〔修治〕炮去皮脐用。
〔气味〕辛大温。大毒。
〔功用〕阳也。升也。入足阳明经。纯阳引药势上行。其性燥。似中风症。虽有痰。亦禁用。小儿慢惊风。勿服。吴佩兰说。慢惊勿服。本纲附方载慢脾惊风治验。每遇慢惊用之。而屡得效。两说相矛盾。未知孰是。予从本草。
〔主治〕心痛血痹。面上百病。行药势。中风失音。一切冷风气。面皯瘢疵。诸风冷气。足弱无力。疥癣风疮。阴下湿痒。头面痕。入面脂用。补肝。风虚风痰。

天南星  ***************************
（宋开宝）
〔释名〕本经所谓虎掌也。虎掌因叶形似之。非根也。南星因根圆白。形如老人星。「虎肤」、「鬼蒟蒻」二名以形名。
〔各方记述〕处处平泽有之。二月生苗。似荷梗。其茎高一尺以来。叶似蒟蒻。两枝相抱。五月开花。似蛇头黄色。七月结子。作穗似石榴子。红色。二月八月採根。似芋圆扁。与蒟蒻相类。
〔辨别道地〕和产可用。又有形状相似不真者。採药者。宜择之。
〔修治〕去皮脐。入器中汤浸五七日。日换三四遍。去涎暴乾用。或火炮裂用。或以皂荚白矾生姜水。水煮过用。造胆南星法。以南星研末。腊月取黄牯牛胆汁。和纳入胆中。系悬风处干之。年久者弥佳。方书谓之牛胆南星。即此是。若仓卒不能得此。以生姜汤多炮六七次。杀去毒。堪用。但其性犹烈耳。
〔气味〕苦辛温。有毒。
〔功用〕阴中之阳。可升可降。入手太阴。又入足厥阴太阴经。畏附子乾姜生姜。蜀漆为之使。恶莽草。得防风则不麻。得牛胆则不燥。得火炮则不毒。生能伏雄黄丹砂焰硝。此物大温燥烈。与半夏之性同。而毒过之。故亦善堕胎也。西北人非真中风者勿服。阴虚燥痰。在所禁忌。
〔主治〕心痛寒热。结气积聚。伏梁。筋痿拘缓。利水道。除阴下湿。风眩。主疝瘕肠痛。伤寒时疾。强阴。主中风麻痹。除痰下气。利胸膈。攻坚积。消痈肿。散血。堕胎。金疮折伤瘀血。捣傅之。蛇虫咬。疥癣恶疮。去上焦痰。及眩运。主破伤风。口噤身强。补肝风虚。治痰。功同半夏。治惊痫。口眼喎斜。喉痹。口舌疮糜。结核解颅。

半夏  ***************************
（本经下品）
〔释名〕礼月令。五月半夏生。盖当夏之半也。「守由」当夏之半故名。「水玉」因形以名。「地文」、「和姑」名义未详。
〔各方记述〕二月生苗。一茎。茎端三叶。浅绿色。颇似竹叶。五月八月採根。以灰裹二日。汤洗暴乾。
〔辨别道地〕和产不择处而生。一种称大半夏者。其根块极大。叶亦阔大。有纹缕。且光。是由跋而南星一种。非半夏也。不可混用。以肉白为佳。不厌陈久。
〔修治〕拣肥大而白者。洗去皮垢。以水浸五日。每日换水。去帽眼。干切片。姜汁拌焙。入药。或制半夏一斤。以生姜一斤。切片拌半夏。加水以煮熟。割以无白星为度。去姜。晒乾。炒用亦可。治火痰以姜汁竹沥。治寒痰以姜汁矾汤入白芥子末和之。风痰姜汁皂角煮汁和之。「造半夏曲法」以半夏洗净汤泡去衣垢。研细以姜汁矾汤和作饼。楮叶包裹。待生黄衣。去叶晒乾用。
〔气味〕辛平。有毒。
〔功用〕气味俱薄。沉而降。阳中阴也。入手少阴太阴阳明经。亦入足太阴阳明少阳经。射干柴胡为之使。畏雄黄生姜乾姜秦皮龟甲及乌头。恶皂荚。忌羊血海藻饴糖。热痰佐以黄芩。风痰佐以南星。寒痰佐以乾姜。痰痞佐以陈皮白术。多用则泻。脾胃诸血证。及口渴者。禁用。为其燥津液也。孕妇忌之。用生姜则无害。
〔主治〕伤寒寒热。心下坚。胸胀咳逆。头眩。咽喉肿痛。肠鸣下气。止汗。消心腹胸膈痰热满结。咳嗽上气。心下急痛坚痞。时气呕逆。消痈肿。疗痿黄。悦泽面目。堕胎消痰下肺气。开胃健脾。止呕吐。去胸中痰满。生者摩痈肿。除瘤瘿气。治吐食反胃。霍乱转筋。肠腹冷痰疟。治寒痰。及形寒饮冷伤肺而咳。消胸中痞。膈上痰。除胸寒。和胃气。燥脾湿。治痰厥头痛。消肿散结。治眉稜骨痛。补肝风虚。除腹胀。目不得瞑。白浊。梦遗。带下。

五味子  ***************************
（本经上品）
〔释名〕皮肉甘酸。核中辛苦。都有咸味。此则五味具也。「茎蕏」音知除。「玄及」、「会及」名义未详。
〔各方记述〕春初生苗。引赤蔓于高木。其长六七尺。叶尖圆似杏叶。三四月开黄白花。类莲花状。七月成实。丛生茎端。如豌豆许大。生青熟红紫。入药生曝不去子。
〔辨别道地〕以朝鲜为上。以汉为中。以和为下。方书所谓北五味子。辽五味子。皆谓朝鲜产也。和产者。本草所谓南五味子也。时珍曰。五味子。今有南北之分。南产者色红。北产者色黑。入滋补药必用北产者。乃良。
〔修治〕入补药。蜜蒸熟。再以泔水浸焙乾用。入嗽药生用。连核入药。
〔气味〕酸甘辛苦咸温。无毒。
〔功用〕味厚。气轻。阴中微阳。入手太阴血分。又入足少阴气分。苁蓉为之使。恶萎蕤。胜乌头。功用虽多。总之收肺保肾四字尽之。肺家实热有火郁者。禁用。
〔主治〕益气。咳逆上气。劳伤羸瘦。补不足。强阴。益精。养五藏。除热生阴。治中下气。止呕逆。补虚劳。令人体悦泽。明目。暖水藏。壮筋骨。治风消食。反胃。霍乱转筋。痃癖。奔豚冷气。消水肿。心腹气胀。止渴除烦热。解酒毒。生津。治泻痢。补元气不足。收耗散之气。瞳子散大。治喘咳燥嗽。壮水锁阳。

栝楼仁  ***************************
（本经中品）
〔释名〕栝。檃括也。楼。蒌敛也。言包敛其子在内。白如括囊也。「果羸」音转也「瓜蒌」、「天瓜」、「黄瓜」、「地楼」皆依音象形以名。「泽姑」义未详。
〔各方记述〕所在有之。三四月生苗。引藤蔓叶如甜瓜叶而窄。作叉有细毛。七月开花。似壶芦花。浅黄色、结实在花下。大如拳。生青。至熟赤黄色。其形有正圆者。有锐而长者。功用皆同。根亦名「白药」皮黄肉白。
〔辨别道地〕和产有二三种。药铺栝楼仁。王瓜子混而一之。宜子细辨其壳中子似柿核者。乃栝楼也。如螳螂头者。乃王瓜也。药铺称柿核样奴女样者佳矣。
〔修治〕去壳皮草膜。及油。亦有不去油。微炒者。王肯堂曰。肥大结实者。连子皮细切用。今人止用核仁非也。
〔气味〕甘微寒。无毒。
〔功用〕味厚气薄。阴也。入手太阴。同贝母。则开结痰。脾胃虚寒。作泄者。勿服。
〔主治〕胸脾。悦泽人面。润肺燥。降火。治咳嗽。涤痰结。利咄喉。止消渴。利大肠。消痈肿疮毒。子炒用补虚劳。口乾。润心肺。治吐血肠风。泻血。赤白痢。手面皱。

天花粉  ***************************
（图经）
〔释名〕内有花文。天然而成。故名。「瑞雪」以白色名之。
〔各方记述〕栝楼根也。
〔辨别道地〕近来以黄瓜根制之。其功用大抵相同。药肆称几志。几志样者。良矣。
〔修治〕药铺制售者。直用之。「制天花粉法」秋冬採根。厚去皮。至白处。寸切之。水浸。一日一易水。经三五日。取出。捣如泥。以绢滤澄粉。晒乾用。
〔气味〕甘苦微寒。无毒。
〔功用〕降也。阴也。入手少阴太阴经。枸杞为之使。恶乾姜。畏牛膝。反乌头。脾胃虚寒作泄者。勿服。
〔主治〕消渴。身热烦满。大热。补虚安中。续绝伤。除肠胃中痼热。痈疽身面黄。唇乾口燥。短气。止小便利。通月水。治热狂时疾。通小肠。消肿。乳痈发背。痔瘻疮疖。排脓生肌长肉。消扑损瘀血。

葛根  ***************************
（本经中品）
〔释名〕葛。革也。藤皮可为絺綌也。「鸡齐」义未详。「鹿藿」鹿食九草。此其一种故名。「黄斤」未详。
〔各方记述〕葛有野生。有家种。其蔓延长。取治可作絺綌。其根外紫内白。长者七八尺。其叶有三尖。如枫叶。面青。背淡。其花成穗。累累相缀。红紫色。其荚如小黄豆荚。亦有毛。其子绿色。扁扁如盐梅子。核生嚼腥气。八九月採之。
〔辨别道地〕松冈先生曰。汉土植家园而用之。名之家葛。和邦皆野生。方书呼乾葛者。乃葛根。俗医误以乾葛为葛粉。或取葛茎为乾葛。俱皆误也。不可不辨也。
〔修治〕去皮用之。今在药铺者。素去皮。故洗水刻用。
〔气味〕甘辛平。无毒。
〔功用〕气味俱薄。轻而上行。浮而降。阳中阴也。入足阳明胃经。凡伤寒头痛。兼项强。腰脊痛。及遍身骨疼者。足太阳也。邪未入阳明。故无渴证。不宜服。五劳七伤。上盛下虚之人。暑月虽有脾胃病。不宜服。
〔主治〕消渴身大热。呕吐。诸痹。起阴气。解诸毒。疗伤寒中风。头痛。解肌发表出汗。开腠理。疗金疮。止胁风痛。治天行上气呕逆。开胃下食。解酒毒。治胸膈烦热。发狂。止血痢。通小肠。排脓破血。傅蛇蛊啮。罨毒箭伤。杀野葛巴豆百药毒。生者堕胎。蒸食消酒毒。可断谷不饥。作粉尤妙。作粉止渴。利大小便。去烦热。压丹石。傅小儿热疮。捣汁饮。治小儿热痞。猘狗伤捣汁饮。并末傅之。「葛花」（气味）甘平无毒。（各方记述）七月採之。（主治）消酒。治肠风下血。

天门冬  ***************************
（本经上品）
〔释名〕虋冬。（音门）草之茂者为虋。俗作门。此草蔓茂。而功同麦门冬。故名。「颠勒」、「颠棘」、「天棘」尔雅云。髦颠棘也。因其细叶如髦。有细棘也。颠天音相近也。「万岁藤」万岁称其性乎。
〔各方记述〕处处有之。春生藤。蔓大如钗股。高至丈馀。叶如茴香。极尖细而疏滑有逆刺。亦有涩而无刺者。其叶如丝杉而细散。夏生细白花。亦有黄色。及紫色者。秋结黑子。在其根枝旁。入伏后。无花暗结子。其根或黄紫色。大如手揩。圆实而长二三寸。大者为胜。一科一二十枚。
〔辨别道地〕和汉俱有焉。和一种蔓生。叶如丝杉。白花结实。
〔修治〕酒拌蒸。剥去皮。四破去心。曝乾用。
〔气味〕甘微苦平。无毒。
〔功用〕气薄味厚。阳中之阴。沉也。降也。入手太阴足少阴经气分。垣衣地黄贝母为之使。畏曾青。忌食鲤鱼。误食中毒者。以浮萍汁解之。阴虚水涸。火起下焦。上炎于肺。为痰喘者。诚为要药也。味苦气寒。不利脾胃。阴虚之脾胃多弱。又以苦寒损其胃气。以致泄泻恶食。则危殆矣。故脾虚泄泻恶食者。大非所宜。
〔主治〕诸暴风湿偏痹。强骨髓。杀三虫。去伏尸。保定肺气。去寒热。养肌肤。利小便。冷而能补肺气。咳逆喘急。肺萎生痈。吐脓。除热。通肾气。止消渴。去热中风。治湿疥。宜久服煮食之。令人肌体滑泽白净。除身上一切恶气。不洁之疾。镇心润五藏。补五劳七伤。吐血治嗽。消痰去风热烦闷。主心病嗌乾。心痛。渴而欲饮。痿蹷嗜卧足下热而痛。润燥滋阴。清金降火。阳事不起。宜常服之。

何首乌  ***************************
（宋开宝）
〔释名〕因顺州南河县。何翁服之。白发变黑故称。「交藤」、「夜合」其藤蔓夜交合相聊。故名。「地精」、「陈知白」名义未详。「马肝石」汉武时有马肝石。能乌人发。故后人隐此名云。「桃柳藤」以形名。「九真藤」取根若获九数者。服之乃仙。故名。「赤葛」、「疮帚」、「红内消」赤者。消肿毒。外科呼为疮帚红内消。
〔各方记述〕春生苗。蔓延竹木墙壁间。茎紫色。叶叶相对。如著蓣而不光泽。夏秋开黄白花。如葛勒花。结子有稜。似荞麦而杂小。才如粟大。秋冬取根。大者如拳。各有五稜。瓣似小甜瓜。有赤白二种。赤者雄。白者雌。
〔辨别道地〕松冈先生曰。汉来者真也。和称何首乌者。乃苦萎。而非真。本草所谓黄独也。与真何首乌。功能迥别。不可用。其真何首乌。俗医本草极讚美其功。因逞欲者。好单味服饵。多误性命者。可不戒乎。予尝疑此物。无益而有害。怪世人漫服。不知其中酷烈。苦涩之毒。及阅倪朱谟本草汇言。其说与予意合云云。汇言全文见于用药须知标注。故略之。
〔修治〕用竹刀切。米泔浸一宿。木杵捣。一法用竹刀刮去黑皮。米泔浸二日。切片。每赤白各一斛。用黑豆三斗。每次三升三合三勺。以水浸过。甑内铺豆一层。药一层。重重铺尽。砂锅上蒸之。豆熟为度。去豆九蒸九晒为度。
〔气味〕苦涩微温。无毒。
〔功用〕升也。阳也。入足厥阴少阴经。白者入气。赤者入血。茯苓为之使。忌诸血。无鳞鱼。萝卜蒜葱铁器同地黄。能伏朱砂。
〔主治〕瘰疬。消痈肿。疗头面风疮。治五痔。止心痛。益血气。黑髭发。悦颜色。久服长节骨。益精髓。治妇人产后。及带下诸疾。治腹藏一切宿疾。冷气肠风。泻肝风。

土茯苓  ***************************
（纲目）
〔释名〕形似茯苓。故云。「土萆薢」、「刺猪苓」、「山猪粪」、「山地慄」皆象形草。「禹馀粮」、「仙遗粮」、「冷饭团」昔禹行山乏食。採此充粮。而弃其馀。故有此数名。
〔各方记述〕土茯苓楚蜀山中甚多。蔓生如蒪。茎有细点。其叶不对。状颇类大竹叶。而质厚滑。如瑞香叶而长。五六寸。其根状如菝葜而圆。其大若鸡鸭子。连缀而生。远者离尺许。近或数寸。其肉软可生啖。与萆薢及菝葜。其根苗迥然不同。宜参考之。但其功用。颇相近。
〔辨别道地〕汉来者可用。和产无之。和邦以菝葜称山归来菝葜。功用与土茯苓不甚相远。形状克相似。则代用土茯苓。亦不为不可矣。汉来有赤白二种。入药用白者良。今药肆杂菝葜以售。宜审择焉。
〔修治〕削去皮用。
〔气味〕甘淡平。无毒。
〔功用〕入足阳明厥阴经。忌茶茗。及牛羊鸡鹅鱼肉烧酒面房劳。凡好淫之人。病杨梅疮毒。其证多属厥阴阳明二经。如兼少阴太阴。则发于咽喉。兼太阳少阴。则发于头耳。盖相火寄于厥阴。肌肉属于阳明故也。医用轻粉银朱劫剂。七日即愈。水银性走不守。如以盐矾升为轻粉。银朱。其性燥热。善逐痰涎。涎乃脾液。此物入胃。气归阳明。故涎被劫。随火上升。从喉颊齿缝而出。故疮即干痿而愈。若服之过剂。及用不得法。则毒气窜入筋骨经络。莫之能出。痰涎去而血液耗。筋失所养。营卫不从。变为筋挛骨痛。发为痈毒。遂成废痼。土茯苓能健脾胃。去风湿。脾健而风湿去。故毒得以愈。
〔主治〕食之当谷不饥。调中止泄。健行不睡。健脾胃。强筋骨。去风湿。利关节。止泄泻。治拘挛骨痛。恶疮痈肿。解汞粉银朱毒。

威灵仙  ***************************
（宋开宝）
〔释名〕威言其性猛也。灵仙言其功用神也。
〔各方记述〕茎如钗股。七月内生花六出。浅紫。或白色。作穗。似芸薹子。亦有如菊花头者。实青色。根稠密多须似谷母。年朽败。九月採根。一根丛须数百条。长者二尺许。初时黄黑色。干则深黑色。称铁脚威灵仙。色或黄或白者。皆不可用。
〔辨别道地〕和汉俱有之。汉来者。为上。所谓铁脚威灵仙。是也。和艺花家。呼九盖草者。即是也。採药售者。间杂仙人草根。此物大有毒。宜择用。近年出于萨州者。形色气味。殆逼真可用。
〔修治〕洗水锉用。或洗焙。以好酒微和湿。紧塞竹筒内。九蒸九晒。
〔气味〕苦温微辛咸。无毒。
〔功用〕可升可降。阴中阳也。入太阳经。又曰通行十二经。忌茶茗。及麸面汤。主诸湿。然疏利之物。久服损真。壮实者服之。诚有殊功。气弱者。反成痼疾。凡病非风湿。及阳盛火升。血虚有热。表虚有汗。痎疟口渴身热者。并忌用之。
〔主治〕诸风宣通五藏。去腹内冷滞。心膈痰水。久积症瘕痃癖气块。膀胱宿脓恶水。腰膝冷疼。疗折伤久服有效。温疫疟。推新旧积滞。消胸中痰唾。散皮肤大肠风邪。

防己  ***************************
（本经中品）
〔释名〕已止也。防止足疾也。「斛离」、「石斛」因其纹斛以名。
〔各方记述〕生汉中。有二种。木防己。皮皱上。有丁足。子青白。虚软。汉防己破之。纹作车辐斛黄。实馨香。状与木通近似。惟汉者胜。
〔辨别道地〕和汉俱有之。本草原始出条防己。瓜防己者。本草所谓汉防己也。今汉来者。皆瓜防己也。因方宜择用。
〔修治〕去皮锉。酒洗。晒乾用。
〔气味〕苦辛寒。无毒。
〔功用〕阴也。泄也。太阴本经药也。汉主肺气。本经风邪。殷蘖为之使。恶细辛。畏萆薢。卤咸。伏硝石。杀雄黄毒。盖其性[忄卑]。其气猛。能走窜决。防伤胃气。故凡胃气阴虚自汗盗汗。口苦舌乾。肾虚小水不利。及胎前产后。血虚。虽有下焦湿热。慎毋用之。
〔主治〕风寒温疟。热气。诸痫。除邪利大小便。疗水肿风肿。去膀胱热。伤寒热邪气。中风手脚挛急。通腠理。利九窍。止泄散痈肿恶结。诸疥癣虫疮。治湿风。口面喎斜。手足拘痛。散留痰。肺气喘嗽。治中下湿热肿泄脚气。行十二经。「木防己」（主治）男子肢节中风。毒风不语。散结气。拥肿温疟。风水肿。去膀胱热。

木通  ***************************
（士良）
〔释名〕有细孔。两头皆通。本经所谓通草也。「附支」、「丁翁」、「万年藤」名义未详。「燕覆」子名。
〔各方记述〕藤生。蔓大如指。其茎干大者。径三寸。一枝五叶。颇类石苇。又似芍药。二叶相对。夏秋开紫花。亦有白花者。结实如小木瓜。食之甘美。
〔辨别道地〕和汉俱有之。和产者。阿气比也。今汉来者。萝卜藤也。本草颂曰。或以木通为萝卜非也。然论其功用。则二物彼是相同。而足可通用而已。如无通草。则代用萝卜藤。亦可矣。
〔修治〕去粗皮。切片用。。治痛风煮酒用炒。
〔气味〕甘辛淡微寒。无毒。
〔功用〕味薄。降也。阴也。入足少阴太阳。亦入手少阴厥阴太阳经。其性通利。凡精滑梦遗。及阳虚气弱。无湿热者。禁用。妊娠忌之。
〔主治〕除脾胃寒热。通利九窍。血脉关节。令人不忘。去恶虫。疗脾疽。常欲眠。心烦哕出音声。治耳聋。散痈肿。诸结不消。及金疮恶疮。鼠瘻践折。齆鼻息肉。堕胎。去二虫。治五淋。利小便。开关格。治人多睡。主水肿浮大。利诸经脉。寒热不通之气。理风热。小便数急疼。小腹虚满。安心除烦。止渴结热。明耳目。治鼻塞。通小肠。下水破积聚血块。排脓治疮疖止痛。催生下胞。女人血闭。经候不匀。天行时疾。头痛目眩。羸劣乳结。及下乳。利大小便。令人心宽下气。主诸痿疮。喉痹咽痛。浓煎含咽。通经利窍。导小肠火。

钩藤钩  ***************************
（别录下品）
〔释名〕其刺曲如钓钩。故名。或作「吊藤」。疗天吊故名乎。
〔各方记述〕状如葡萄藤而有钩。
〔辨别道地〕选紫色者用。
〔修治〕去梗纯用嫩钩。其功十倍。
〔气味〕甘苦微寒。无毒。
〔功用〕入手足厥阴经。按钓藤祛肝风。而不燥。中和之品也。足厥阴主风。手厥阴主火。惊痫眩运。皆肝风相火之病。此能通心包于肝木。风静火息。则诸症自愈。其性寒。多宜小儿科。大人有寒者。不宜多服。
〔主治〕小儿寒热。十二惊痫。小儿惊啼瘛瘲。热拥客忤。胎风。大人头旋。平肝风。除心热。小儿内钓腹痛。发斑疹。

忍冬  ***************************
（别录上品）
〔释名〕藤生。凌冬不凋。故名。「金银藤」、「鸳鸯藤」、「鹭鷀藤」、「老翁须」、「左缠藤」其花长瓣垂须。黄白相半。而其藤左绕附木。故有以上诸名。「金钗股」贵其功也。「蜜橘藤」、「通灵草」阴草也。取汁。能伏硫。制汞。故名。
〔各方记述〕在处有之。附树延蔓。茎微紫色。对节生叶。叶似薜荔。而青有涩毛。三四月开花。长寸许。一带两花。二瓣。一大一小。如半边状。长蕊。花初开者。蕊瓣俱色白。经二三日。则色变黄。新旧相参。黄白相映。故呼金银花。气芬芳。四月採花阴乾。藤叶不拘时採阴乾。
〔辨别道地〕和产真可用。。沉内输日如无生者。只用乾者。然力终不及生者效速。
〔修治〕水洗锉用。。汇日勿犯铁器。
〔气味〕甘微寒。无毒。
〔功用〕入手太阴经。煮汁酿酒。补虚。疗风。性极中和。近世但知其消毒之功。昧其腹胀风虚痢澼之用。
〔主治〕寒热身肿腹胀满。能止气下澼热毒。血痢水痢。治五种尸注。（五尸出于本纲附方）鬼击。一切风湿。及诸肿毒痈疽。疥癣杨梅诸恶疮。散热。解中野菌毒。为膏一切疔肿。金刃伤疮皆治。

泽泻  ***************************
（本经上品）
〔释名〕生池泽浅水。功能止泻。故名。「水泻」去水曰泻。如泽水之泻故名。「鹄泻」、「及泻」、「蕍」、「芒芋」诸名未详。「禹孙」禹能治水故称。
〔各方记述〕春生苗。多在浅水中。叶似牛舌。独茎而长。秋时开白花。作丛似穀精草。秋末採根。暴乾。
〔辨别道地〕和产有二种。丹后仙台者。坚实而好。近江者。轻虚而性恶。故仙台丹后为上。江州为下。色白坚实者。可选用。
〔修治〕去毛。酒洗。一宿曝乾用。
〔气味〕甘咸微寒。无毒。
〔功用〕沉而降。阴也。入足太阳少阴经。畏海蛤文蛤。凡病人下焦无湿热而阴虚。及肾气之阳衰精自流者。目虚不明者。切勿轻与暴服。能明目。多服则昏目。不可不知。
〔主治〕风寒湿痹。乳难。养五藏。益气力肥健。消水。五藏痞满。起阴气。止泄精消渴。淋沥。逐膀胱三焦停水。主肾虚精自出。治五淋。宣通水道。主头旋耳鸣。筋骨挛缩。通小肠。止尿血。主难产。入肾经。去旧水。养新水。利小便。消肿胀。渗泄止渴。去脬中留垢。心下水痞。渗湿热。行痰饮。止呕吐。泻痢。疝痛脚气。

菖蒲  ***************************
（本经上品）
〔释名〕蒲类之昌盛者。故名。「菖阳」名大根者。「尧韭」尧时天降精于庭为韭。感百阴之气。为菖蒲。「水剑草」因叶形而名。
〔各方记述〕菖蒲有数种。生于池泽。叶肥根高三四尺者。泥菖也。名白菖。和邦端五插檐者也。又有花菖蒲。紫白娇艳可爱者。燕子花之类也。生于溪涧。叶瘦根高一二尺。其葩与花菖蒲相肖而小者。溪孙也。生于水石之间。有釰脊。瘦根密节。高尺余。二三月间抽茎。开小黄花成穗者。石菖蒲也。惟採此种。可以入药。余皆不堪。其养以沙石。愈剪则愈细。愈久则愈密。高四五寸叶如韭。甚则根长二三分。叶长寸许。谓之钱蒲。又山中泉石间。自有根苗。纤细一寸。不啻九节。而至二十节者。方技家独贵之。然不必拘之。其一寸九节。至其馀者。多露瘦根。而形质坚。气味薄。而且有毒。但当以深山穷谷水碛上生肥大者。为佳。
〔辨别道地〕和产可用。生于溪涧。叶长根肥者。可择用。人家栽园圃者。为不佳。冬月採根。晒乾用。
〔修治〕以铜刀刮去毛节皮。微焙用。
〔气味〕辛温。无毒。
〔功用〕阳中之阴。可升可降。入手少阴足厥阴太阳经。秦皮秦艽为之使。恶地胆麻黄。忌饴糖羊肉。犯铁器令人吐逆。叶洗疥大风疮妙。
〔主治〕风寒湿痹。咳逆上气。开心孔。补五藏。通九窍。明耳目。出音声。主耳聋痈疮。温肠胃。止小便利。久服轻身。不忘不迷。延年益心智。高志不老。四肢湿痹。不得屈伸。小儿温疟。身积热不解。可作浴汤。治耳鸣头风。泪下鬼气。杀诸虫。恶疮疥瘙。除风下气。丈夫水藏。女人血海。冷败多忘。除烦闷。止心腹痛。霍乱转筋。及耳痛者。作末炒乘热裹罨甚验。心积伏梁。治中恶卒死。客忤癫痫。下血崩中。安胎漏。散痈肿。捣汁服。解巴豆大戟毒。

白扁豆  ***************************
（别录中品）
〔释名〕白者。称花实色。扁者。象荚实形以名。「沿篱豆」沿篱蔓延故名。「蛾眉豆」花形象豆脊也。
〔各方记述〕扁豆二月下种。蔓生。延缠。叶大如杯。团而有尖。其花状如小蛾。有翅尾形。其荚累累成枝。白露后。实更繁衍。嫩时可充蔬食。老则收子。煮食。
〔辨别道地〕和产有二种。花白色而实形扁者。色亦白。花紫色。实圆而不白者。应以花实白而扁者入药。花实不白而圆者。可充食料。
〔修治〕连皮炒热用。
〔气味〕甘微温。无毒。
〔功用〕阳也。可升可降。入足太阴经。伤寒邪炽者。禁用。
〔主治〕和中下气。补五藏。主呕逆。久服头不白。疗霍乱吐利不止。研末和醋服之。行风气。治女子带下。解酒毒。河豚鱼毒。一切草木毒。生嚼及煮汁饮取效。止泄痢。消暑暖脾胃。除热止消渴。。花焙研服。治赤白崩带。并泄痢。

神麴  ***************************
（药性论）
〔释名〕昔人用曲。多是造酒之曲。后医乃造神麴。专以供药。力更胜之。盖取神聚会之日造之。故得神名。
〔各方记述〕五月五日。或六月六日。用白面百斤。青蒿自然汁三升。赤小豆末。杏仁泥各三升。苍耳自然汁。野蓼自然汁。各三升。以配白虎青龙朱雀玄武勾阵螣蛇六神。用汁和面豆杏仁作饼。麻黄或楮叶包罨。如造酱黄法。待生黄衣。晒收。临用炒之。陈久者良。一法用青蒿苍耳野蓼自然汁。及赤小豆末。杏仁泥。各三盏。和匀于瓷器内。次第下白面。搜和得所作饼。如上。生黄晒收之。尤为简便也。医垒元戎。有三奇六神麴法。可考见焉。
〔辨别道地〕药铺所售者。不得其制。如法自採自制可用之。
〔修治〕陈久者。细碎去蛀炒用。
〔气味〕甘辛温。无毒。
〔功用〕阳中之阳也。入足阳明经。须与参术香砂同用。为佳。
〔主治〕化水穀宿食。症结积滞。健脾暖胃。养胃气。治赤白痢。消食下气。除痰逆。霍乱泄痢。胀满诸疾。其功与曲同。闪挫腰痛者。煅过淬酒温服。有效。妇人产后。欲回乳者。炒酒服二钱。日二。即止甚验。

麦芽  ***************************
（别录中品）
〔释名〕大麦。水浸生芽。故名。
〔修治〕麦牙去须。取其中米炒研曲用。今惟炒用。
〔气味〕咸甘温。无毒。
〔功用〕阴中之阳。可升可降。入足阳明经。豆蔻缩砂乌梅木瓜芍药五味子为之使。麦芽神麴二药。胃气虚人宜服之。虽然有食积者能消化。无积者久服则损肾。消元气。须同白术诸药兼用。方为无害。
〔主治〕消食和中。破冷气。去心腹胀满。开胃止霍乱。除烦闷。消痰饮。破症结。催生落胎。补脾胃虚。宽肠下气。腹鸣者用之。消化一切米面诸果食积。产后回乳。为末服甚良。

生姜  ***************************
（别录中品）
〔释名〕姜能强御百邪。故谓之姜。初生嫩者。其尖微紫。名紫姜。或作子姜。宿根谓之母姜也。
〔各方记述〕缪仲醇曰。生姜不宜使熟。宜捣绞汁。待药煎成顷。方不失生之义。如入药煎。乃熟姜。非生姜。此说虽新奇。非是。何则。绞汁待煎成而入。则姜汁而非生姜。生姜乾姜。乾生姜等之精辨。详于松冈先生之说。故不赘于此。。方书谓生姜一片者。片者。以生姜一块。判为数片。其一片之分量。亦不分明。按奇效医述。经验四时感寒发散方中。生姜三片为引。约重二钱。此方药约计八钱一分。和制一贴。一钱之药。约计二分七釐一毫也。是发表之剂。故应生姜分量多。如不发表之药。则大抵半减。而可用之乎。
〔修治〕去皮则热。留皮则冷。
〔气味〕辛温。无毒。
〔功用〕气味俱厚。浮而升。阳也。入手足太阴足阳明经。秦椒为之使。杀半夏莨菪毒。恶黄芩黄连天鼠粪。食姜久。积热患目病。痔人忌之。痈疮人多食则生恶肉。夜勿食姜者。夜主阖。而姜主辟也。
〔主治〕久服去臭气。通神明。归五藏。除风邪。寒热。伤寒头痛。鼻塞咳逆上气。止呕吐。去痰下气。去水气满。疗咳嗽时疾。和半夏。主心下急痛。和杏仁。作煎下急痛。气实。心胸拥隔。冷热气神效。捣汁和蜜服。治中热呕逆。不能下食。散烦闷。开胃气。汁作煎服。下一切结实。冲胸膈。恶气。神验。破血调中。去冷气。汁解药毒。除壮热。治痰喘胀满。冷痢痛腹转筋。心满。去胸中臭气。狐臭。杀腹内长虫。益脾胃。散风寒。解菌蕈诸物毒。生用发散。熟用和中。解食野禽中毒。成喉痹。浸汁点赤眼。捣汁和黄明胶熬贴风湿痛。甚妙。「乾生姜」（修治）生姜锉日晒乾收用。（主治）治嗽温中。治胀满。霍乱不止。腹痛冷痢。血闭。病人虚而冷宜加之。姜屑和酒服。治偏风。肺经气分之药。能益肺。

乾姜  ***************************
（本经中品）
〔释名〕「白姜」造以白净结实者为良。故云。
〔造乾姜法〕以丹姜水浸三日。去皮。又置流水中六日。更刮去皮。然后晒乾。置瓷缸中。酿三日。乃成也。
〔辨别道地〕药肆中以母姜略煮过。然后曝之。令乾名之乾姜。或有欲其色白。以石灰缠收者。有毒。俱非是。惟药肆称寒晒生姜者。佳。可用。
〔修治〕有石灰气者。洗去之。微炒用。
〔气味〕苦辛大热。
〔功用〕气薄味厚。半沉半浮。可升可降。阳中之阳也。入手太阴阳明足太阴少阴四经。若治产后血虚发热。及止血。俱炒黑。温中炮用。散寒邪。理肺气。止呕生用。使恶杀同生姜。多服损阴伤目。阴虚内热。表虚有汗。因热下血。火热腹痛。法并忌之。孕妇不可食之。令胎内消。姜皮作散。消浮肿。故五皮散用之。
〔主治〕胸满咳逆上气。温中止血。出汗逐风湿痹。肠澼下痢。生者尤良。寒冷腹痛。中恶霍乱。胀满。风邪诸毒。皮肤间结气。止唾血。治腰肾中疼冷。冷气。破血去风。通四肢关节。开五藏六府。宣诸络脉。去风毒冷痹。夜多小便。消痰下气。治转筋吐泻。反胃。乾呕。瘀血扑损。止鼻红。解冷热毒。开胃消食。主心下寒痞。目睛久赤。

茴香  ***************************
（唐本草）
〔释名〕蘹香。北人呼为茴香。声相近也。
〔各方记述〕茴香宿根。深冬生苗。作丛。肥茎绿叶。五六月开花。如蛇床花。而色黄。结子大如麦粒。轻而有细稜。俗呼为大茴香。入食料。药肆谓八角茴香者。形如柏实。裂成八瓣者。大茴香。性热。不宜入食料。
〔辨别道地〕大茴香者。有汉来无和产也。和产皆小茴香也。可入药。而用药肆所售大茴香。多将莽草实中截杂以称八角茴香。饰伪之甚者也。莽草和谓施己密者。而其实有毒。以杀人。宜子细辨之。
〔修治〕得酒良。炒黄用。得盐则入肾经。
〔气味〕辛温。无毒。
〔功用〕阳也。浮也。入手足太阴阳明太阳少阴经。小茴性平。夏月祛蝇辟臭。食料宜之。大茴香性热。多食伤目。发疮。食料不宜过用。治小肠疝气有效。
〔主治〕诸痿霍乱。及蛇伤。膀胱肾间冷气。及盲肠气。调中止痛。呕吐。治乾湿脚气。肾劳㿗疝。阴疼。开胃下气。补命门不足。暖丹田。

山药  ***************************
（本经上品）
〔释名〕本经所谓薯蓣也。薯蓣二字。薯字犯宋英宗讳。蓣字犯唐代宗讳。故改为山药。盖言山中之药也。遂名「藷藇」音同。「土藷」、「山藷」江闽呼之。山芋。齐鲁名之。「玉延」秦楚名之。
〔各方记述〕四月生苗。延蔓。紫茎绿叶。有三尖。似白牵牛叶。而更光润。五六月开花成穗。淡红色。结荚成簇。荚凡三稜。合成坚而无仁。其子别结子于一旁。状似雷丸。大小不一。皮色土黄而肉白。煮食甘滑。与其根同。
〔辨别道地〕和产可用。
〔修治〕山产者。採得以铜刀刮去赤皮。糁白矾末少许。洗去涎。蒸乾用。今药家所制。去皮以米粉糁涎。日乾售之。
〔气味〕甘平。无毒。
〔功用〕阳中微阴。可升可降。入手足太阴经。紫英为之使。恶甘遂。与面同食。则动气。但性缓。非多用不效。
〔主治〕伤中补虚羸。除寒热邪气。补中益气力。长肌肉。主头面游风。头风眼眩。下气止腰痛。克五藏。除烦热。强阴补五劳七伤。去冷风。镇心神。安魂魄。补心气不足。开达心孔。多记事。强筋骨。主泄精。健忘。益肾气。健脾胃。止泄痢。化痰涎。润皮毛。生捣贴肿硬毒。能消散。

薏苡仁  ***************************
（本经上品）
〔释名〕薏。意也。苡。实也。「解蠡」其叶似蠡实叶。而解散故名。「芑实」似芑黍之苗。故名。「[艹/赣]米」音感。其坚硬者。有赣强之意。「同回米」谓回回国米也。「薏珠子」小儿以线穿如贯珠为戏。
〔各方记述〕薏苡。二三月宿根自生。叶如初生芭茅。五六月抽茎开花。结实有二种。一种黏牙者。尖而壳薄即薏苡也。其米白色。如糯米。一种圆而壳厚。坚硬者。即菩提子也。其米少即粳[米感]也。但可穿作唸经数珠。
〔辨别道地〕松冈先生曰。有三种。和名唐麦者。真也。皮柔而色白。肉厚粒大。野生者。名川壳。或赣珠。皆非真。小儿作念珠为戏玩者。如乏时。可通用。
〔修治〕淘晒炒用。
〔气味〕甘淡微寒。无毒。
〔功用〕阳中微阴。可升可降。入手足太阴阳明足太阴阳明足厥阴经。性主下行。虚而下陷者。非其宜也。妊娠禁服。
〔主治〕筋急拘挛。不可屈伸。久风湿痹。下气。除筋骨中邪气不仁。利肠胃。消水肿。令人能食炊饭作面食。主不饥。温气煮饮。止消渴。杀蛔虫。治肺痿。肺气。积脓血。咳嗽涕唾。上气。煎服。破毒肿。去干湿脚气。大验。健脾益胃。补肺清热。去风胜湿。炊饭食。治冷气。煎饮利下便热淋。

黄蘖  ***************************
（本经上品）
〔释名〕本经所谓蘖木。黄者。色也。蘖者。巨也。俗呼黄柏。
〔各方记述〕树高数丈。叶似吴茱萸。亦如紫椿。经冬不凋皮外白。里深黄色。其根结块。如松下茯苓。二月五月。採皮日乾。
〔辨别道地〕和产可用。肉厚色黄者。为良。
〔修治〕水洗。锉炒褐色。降实火。则生用。治上则酒制。治下则盐制。治中则蜜制。
〔气味〕苦寒。无毒。
〔功用〕气味俱厚。沉而降。阴也。阴中之阳。入足少阴经。为足太阳引经药。恶乾漆。伏硫黄。夫气为阳。血为阴。邪火煎熬。则真阴消涸。真阴消涸。则邪火益烈。而阴虚。火动之病。随之矣。取知柏之苦寒。以抑南扶北。诚如久旱甘霖。然惟火旺胃强者。为能当之。倘中气已残。则邪火虽亢。命曰虚炎。从事弗衰。将有寒中之变。且味苦久服。有反从火化之害矣。今天下极其崇尚。以为去热。治劳之妙药。而不知真元之火。与健运之职。已消亡而阻丧。独不闻虚火可补。实火可泻之说乎。苟非甘温。则大热焉除也。必尺中洪大。按之有力。可炒黑暂用。不然便当痛绝。
〔主治〕五藏肠胃中结热。黄疸肠痔。止泄痢。女子漏下赤白。阴伤蚀疮。疗惊风。在皮间。肌肤。热赤起。目热赤痛。口疳热疱起。虫疮。血痢。止消渴。杀蛀虫。男子阴痿。及傅茎上疮。治下血。如鸡鸭肝片。安心除劳。治骨蒸。洗肝明目多泪。口乾心热。杀疳虫。治蛔心痛。鼻衄肠风下血。后急热肿痛泻膀胱相火。补肾水不足。坚肾壮骨髓。疗下焦虚。诸痿瘫痪。利下窍。除热泻伏火。救肾水。治冲脉气逆。不渴而小便不通。诸疮痛。不可忍。得知母滋阴降火。得苍术除湿清热。为治痿要药。得细辛泻膀胱火。治口舌生疮。傅小儿头疮。

厚朴  ***************************
（本经中品）
〔释名〕其木质朴。而皮厚。故名。「烈朴」味辛烈故名。「赤朴」色紫赤故名。「厚皮」、「重皮」义未明。
〔各方记述〕木高三四丈。径一二尺。春生叶。如檞叶。四季不凋。红花而青实。皮极鳞皱而厚。紫色多润者佳。薄而白者。不堪用。三月九月。採皮阴乾。
〔辨别道地〕和汉俱有之。松冈先生曰。和汉俱可通用。是大抵有二种。李时珍所说。及三才图会所图者。复复树也。愚视汉来者。与和产者。其皮色味。似有不同。今多汉来者。足可用。
〔修治〕去粗皮。姜汁浸透。炒用。
〔气味〕苦温。无毒。
〔功用〕气味俱厚。体重浊而微降。阴中阳也。入足太阴手足阳明经。乾姜为之使。恶泽泻。硝石。寒水石。忌豆。食之动气。厚朴之用有三。平胃一也。去腹胀二也。孕妇忌之三也。虽除腹胀。若虚弱人。宜斟酌用之。误服脱人元气。
〔主治〕中气伤寒头痛。寒热惊悸。气血痹死肌。去三虫。温中消痰。下气。疗霍乱。及腹胀痛满。胃中疼冷逆。胸中呕不止。泄痢淋露。除惊。去留热。心烦满。厚肠胃。健脾。治反胃。霍乱转筋。冷热气。泻膀胱及五藏一切气。妇人产前后腹藏不安。杀肠中虫。明耳目。调关节。治积年冷气。腹内雷鸣。宿食不消。去结水。破宿血。化水穀。止吐酸水。大温胃气。治冷痛。主病人虚而尿白。主肺气胀满。膨而喘咳。

杜仲  ***************************
（本经上品）
〔释名〕昔杜姓仲名者。服此得道。因名。「思仲」、「思仙」二名由上说。「木绵」皮中有银丝如绵。故名。
〔各方记述〕树高数丈。叶如辛夷。亦类柘。其皮类榆柳。折之内有白丝如绵相连。五月。六月。九月。採皮。稻生先生曰。有树生蔓生二种。本草即蔓生一种。松冈先生曰。蔓生者。不入药用。
〔辨别道地〕和汉俱可用。树大皮厚多绵者。为良。
〔修治〕去粗皮。盐酒炒。腰痛必以酒行。或以姜汁拌炒去丝。
〔气味〕苦辛甘温。无毒。
〔功用〕气味俱薄。沉而降。阴也。入足少阴肾之经。兼入肝经气分。恶玄参蛇蜕。肾虚火炽者不宜用。即用当与黄蘖知母同入。
〔主治〕腰膝痛。补中益精气。坚筋骨。强志。除阴下痒湿。小便馀沥。脚中痠疼。不欲践地。治肾劳腰脊挛。肾冷暨腰痛。人虚而身强直风也。腰不利。加而用之。能使筋骨相著。润肝除。补肝经风虚。

诃子  ***************************
（唐本草所谓诃黎勒）
〔释名〕诃黎勒。梵言也。俗诃子。
〔各方记述〕树似木槵。花白。子形似栀子。橄榄青黄色。皮肉相著。七月八月。实熟时。採六路者佳。
〔辨别道地〕汉来只一种。而无和产。六稜黑色。肉厚者佳。
〔修治〕酒浸蒸一伏时。去皮取肉焙用。或面裹煨。去核。
〔气味〕酸苦涩温无毒。
〔功用〕味厚。阴也。降也。入手太阴阳明。兼入足厥阴阳明少阴经。若气虚暴嗽。初泻。或肺有实热。泻因湿热。气喘因火冲者用之。立致杀人。不可不深戒也。
〔主治〕冷气心腹胀满。下食。破胸膈结气。通利津液。止水道。黑髭发。下宿物。止肠澼。久泄赤白利。消痰下气。化食开胃。除烦。治水。调中止呕吐。霍乱。心腹虚痛。奔豚肾气。肺气喘急。五膈气。肠风泻血。崩中带下。怀孕漏胎。及胎动欲生。胀闷气喘。并患痢人。肛门急痛。产妇阴痛。和蜡烧烟薰之。及煎汤薰洗。治痰嗽。咽喉不利。含三数枚。殊胜。宽大肠。敛肺降火。

杏仁  ***************************
（别录下品）
〔释名〕杏字篆文象子在木枝之形。「甜梅」杨行蜜改杏名。
〔各方记述〕诸杏。叶皆圆而有尖。二月开红花。亦有千叶者。不结实。
〔辨别道地〕和可用杏桃梅之三种。药家多混杂。本草原始有图可考见而择用。
〔修治〕汤浸去皮尖。炒黄研细。风寒肺病药中。连皮尖用。取其发散也。
〔气味〕甘苦温。无毒。
〔功用〕气薄味厚。浊而沉坠。降也。阴也。入手太阴经。作汤如白沫不解者。食之气壅。汤经宿者。动冷气。双仁者有毒。恶黄芩黄耆葛根。得火良。阴虚咳嗽。肺家有虚热痰者。忌之。风寒外邪。非壅逆肺分。喘息急促者。不得用。
〔主治〕咳逆上气。雷鸣喉痹。下气。产乳。金疮。寒心奔豚惊痫。心下烦热。风气往来。时行头痛。解肌。消心下急满痛。杀狗毒。解锡毒。治腹痹不通。发汗。主温病脚气。咳嗽上气。喘促。入天门冬煎。润心肺。和酪作汤。润声气。除肺热。治上焦风燥。利胸膈气逆。润大肠气秘。杀虫。治诸疮疥消肿。去头面诸风气㾴疱。

乌梅  ***************************
（本经中品）
〔释名〕本经梅实。即今之乌梅也。梅者。媒也。合众味。乌者。火薰黑故名。
〔各方记述〕梅花开于冬。而实熟于夏。得木之全气。故其味最酸。其花实有数品。今略于此。
〔辨别道地〕取大青梅。剥皮。篮盛于突上燻黑。若以稻灰淋汁润湿。蒸过。则肥泽不蠹。
〔修治〕去核。微炒用。
〔气味〕酸涩温平。无毒。
〔功用〕阴也。降也。入手足太阴足少阴经。忌猪肉。梅实过食。而齿齼者。嚼胡桃肉解之。病未久。有当发散者。咸忌之。
〔主治〕下气。除热烦满。安心。止肢体痛。偏枯不仁。死肌。去青黑痣。蚀恶肉。去痹利筋脉。止下痢。好唾口乾。水渍汁饮。治伤寒烦热。止渴。调中去痰。治疟瘴。止吐逆霍乱。除冷热痢。治虚劳骨蒸。消酒毒。令人得睡。和建茶乾姜为丸服。止休息痢大验。敛肺涩肠。止久嗽泻痢。反胃噎膈。蛔厥。吐利。消肿。杀虫解鱼毒。马汗毒。硫黄毒。

桃仁  ***************************
（本经下品）
〔释名〕桃性早花易植。而子繁。故字从木。从兆。十亿曰兆。言其多也。
〔各方记述〕桃品甚多。易于栽植。且早结实。五年宜以刀剥其皮出其脂。则多延数年。其花有红紫白。千叶三色之殊。其馀不可枚举。今省略之。
〔辨别道地〕药肆多杂梅杏核以售。宜择之。
〔修治〕行血连皮尖。生用活血润燥。汤浸去皮尖。炒用。
〔气味〕苦辛甘温。无毒。
〔功用〕气薄味厚。阴中之阳。可升可降。入手足厥阴血分。亦入手阳明经。香附为之使。双仁有毒不用。若经闭由于血枯。腹痛由于血虚。便塞由于津液不足者。并不可服。如用之不当。能使下血不止。损伤阴真。为害非浅。妇人难产。桃仁一个。劈开一片。书可字。一片书出字。吞之即生。
〔主治〕瘀血。血闭症瘕。邪气。杀小虫。止咳逆上气。消心下坚硬。除卒暴击血。通月水。止心腹痛。治血结秘。血燥。通润大便。破畜血。杀三虫。主血滞风痹。骨蒸。肝疟寒热。鬼注疼痛。产后血病。

大枣  ***************************
（本经上品）
〔释名〕枣性重乔。故重束为枣。入药宜用肥大甘美者。故诸果只载其名。惟枣独加大字。「干枣」、「美枣」、「良枣」。
〔各方记述〕枣大赤心有刺。四月生小叶。尖觥光泽。五月开小花。白色微青。长夏结实。摘取暴乾。
〔辨别道地〕和邦处处多矣。植家园。可以採用。小者止可充果食。入药惟用形大而核小多脂甘美者。凡有大小二三种。形大而味甘者。称朝鲜枣上品也。形小而肉薄味淡者。下品也。
〔修治〕劈去核用。
〔气味〕甘温。无毒。
〔功用〕气味俱厚。阳也。可升可降。入足太阴阳明经。忌与葱鱼同食。杀乌头附毒。小儿患秋痢。蛀枣与食。能止。府病及齿痛痰热之人。俱不宜食。生者尤不利人。红者功用相仿。差不及耳。
〔主治〕心腹邪气。安中养脾气。平胃气。通九窍。助十二经。补少气少津液。身中不足。大惊四肢重。和百药。补中益气。坚志强力。除烦闷。疗心下悬。除肠澼。润心肺。止嗽。补五藏。治虚损。除肠胃癖气。和光粉烧治疳痢。和阴阳。调营卫。生津液。

木瓜  ***************************
（别录中品）
〔释名〕木实如小瓜。酢而可食。故名。「楙」音茂。尔雅木瓜。
〔各方记述〕木瓜有三种。花深红而实形如小瓜者。木瓜和名加良保计者。花淡红色。而实形扁圆者。榠樝。和名久和俚牟者也。花实俱如木瓜。而形状矮者。贴茎海棠者也。俱是一类。详出于松冈先生用药须知中。可考见。
〔辨别道地〕和汉俱有之。陈久为良。则可用汉来者也。
〔修治〕忌铁器。铜刀削去硬皮。并子。切片。晒乾用。
〔气味〕酸涩温。无毒。
〔功用〕味薄气厚。降多于升。阳中阴也。入手足太阴血分。兼入足厥阴经。多食木瓜。损齿及骨。皆伐肝之明验。　　〔主治〕湿痹脚气。霍乱大吐下。转筋不止。治脚气冲心。取嫩者一颗。去子煎服佳。强筋骨。下冷气。止呕逆。心膈痰唾。消食。止水利后渴不止。作饮服之。止吐泻奔豚。及水肿冷热痢。心腹痛。调营卫。助穀气。去湿和胃。滋脾益肺。治腹胀善噫。心下烦痞。

山楂  ***************************
（唐本草即山樝）
〔释名〕赤瓜子瓜当作枣音讹也。樝状似赤枣。「鼠樝」、「猴樝」、「茅樝」此物生山原茅林中。猴鼠喜食故名。朹子音求。「檕梅」音计。机子音求。树如梅。「羊梂子」一种大者。山人呼之。「棠梂子」、「山里果」以上三名未详。
〔各方记述〕树高数尺。叶有五尖。桠间有刺。三月开五出小白花。实有赤黄二色。肥者如小林檎。小者如指头。九月乃熟。
〔辨别道地〕和汉俱有之。叶似甘棠。有小锯齿。一种大者。名朹子。非常用之药品。今药肆在丸山楂子。肉山楂子之二种。以丸山楂子为良。
〔修治〕不去核。克用。以有核功能也。
〔气味〕酸微温。无毒。
〔功用〕入足阳明太阴经。同红曲麦芽橘皮白术肉豆蔻厚朴砂仁。能消食健脾。同牛膝生地当归续断益母泽兰丹皮蒲黄芍药。治儿枕痛。若胃家无食积。及脾虚不能运化者。食之反致克伐脾胃生气。如胃虚兼有积滞者。当与补药同施。
〔主治〕煮汁服。止水痢。沐头洗身。治疮痒。煮汁洗漆疮多瘥。治腰痛有效。消食积。补脾。治小肠疝气。发小儿疮疹。健胃行结气。治妇人产后儿枕痛。恶露不尽。煎汁入沙糖服之立效。化饮食。消肉积。症瘕。痰饮。痞满。吞酸。滞血痛。化血块。活气活血。

陈皮  ***************************
（本经上品）
〔释名〕本经所谓橘柚也。云五色为庆。二色为矞。灵外赤内黄。非烟非云。郁郁纷纷。橘实外赤内黄。剖之香雾纷郁。有似矞云。又取此意也。橘皮以色红日久者为佳。故曰红皮。陈皮。去白者。曰橘皮也。
〔各方记述〕橘树高丈许。枝多生刺。其叶两头尖缘。色光。面大寸余。长二寸许。四月著小白花。甚香。结实至冬黄熟。大者如杯。包中有瓣。瓣中有核也。
〔辨别道地〕和汉俱可用。汉称橘皮者良。称陈皮者。多挟杂而不佳。家园新收者。隔岁而可用。
〔修治〕水洗润透。刮去筋膜。晒乾锉炒用。。入理胃药则留白。
〔气味〕苦辛温。无毒。
〔功用〕气薄味厚。阳中之阴。可升可降。入足阳明太阴经。理气燥湿。虽曰中和。然单服久服。亦能损真也。中气虚与气不归元者。忌与耗气药同用。阴虚咳嗽生痰。不宜与半夏南星等药同剂。
〔主治〕胸中瘕热逆气。利水穀。久服去臭。下气止咳。呕治气冲胸中吐逆。霍乱。疗脾不能消穀。止泄。除膀胱留热。停水。起淋利小便。去寸白虫。清痰涎。治上气咳嗽。开胃。主气痢。破症癖。痃癖。疗吐哕反胃。嘈杂时吐清水。痰痞痎疟。大肠闷塞。妇人乳痈。入食料。解鱼腥毒。

青皮  ***************************
〔各方记述〕青橘皮。乃橘之未黄。而青色者。薄而光。其气芳烈。古方无用者。至宋时。医家始用之。
〔辨别道地〕头破裂者。俗呼四花青皮。凡用以此为胜。今人多以小柑。小柚。小橙。伪为之。不可不辨。
〔修治〕以汤浸。切片。酸拌。炒过用。
〔气味〕苦辛温。无毒。
〔功用〕气味俱厚。沉而降。阴也。入厥阴少阳经。其性最酷烈。削坚破滞。是其所长。然误服之。立损人真气。为害不浅。凡欲施用。必与参术芍药等。补脾药同用。庶免遗患。必不可单行也。肺脾气虚者。概勿施用。
〔主治〕气滞下食。破积结。及膈气。破坚癖。散滞气。去下焦诸湿。治左胁肝经积气。治胸膈气逆。胁痛。小腹疝痛。消乳肿。疏肝胆。泻肺气。

龙眼肉  ***************************
（别录中品）
〔释名〕龙眼象形以名。「龙目」、「圆眼」义同上。「益智」甘味归脾。能益人智。故名。「亚荔枝」、「亚枝奴」荔枝才过龙眼熟。故南人呼之。「骊珠」、「燕卵」、「鲛泪」、「川弹」、「蜜脾」以上诸名。象形味以名。
〔各方记述〕木高一二丈。似荔枝。而枝叶微小。凌冬不凋。春来夏初。开细白花。七月实熟。谷青色。文作鳞甲。形圆。大如弹丸。核若木梡子而不坚。肉薄于荔枝。白而有浆。其甘如蜜。实极繁。每枝二三二颗。作穗如葡萄。
〔辨别道地〕汉来。无和产。汉来者。亦有大小二种。皆蒸熟者。而无生乾者。入药生为良。予曏者。偶见生乾者。来于崎港。色味与蒸熟者悬隔矣。松冈先生曰。萨州其外诸国有之。而不结实。偶虽实。亦不熟。不应土地故乎。
〔修治〕去壳核。採肉用。
〔气味〕甘温平。无毒。
〔功用〕入手少阴足大阴经。核治孤臭。以六枚同胡椒二七粒。研遇汗出。即擦之。
〔主治〕五藏邪气。安志厌食。除蛊毒。去三虫。久服强魄聪明。开胃益脾。补虚长智。

槟榔  ***************************
（别录中品）
〔释名〕宾与郎。皆贵客之称。交广人。凡贵胜族。客必先呈此果。若邂逅不设。用相嫌恨。则槟榔之名义。盖取诸此。「宾门」名义同上。「仁频」上林赋注仁频。即槟榔也。「洗瘴丹」南方地湿。不食此。无以祛瘴疠。故名。
〔各方记述〕初生若笋竿积硬。引茎直上。茎干颇似桄榔椰子而有节。旁无枝。柯条。从心生端。顶有叶。如甘蔗条。派开。破风至则如羽扇扫天之状。三月叶中肿起一房。因自坼裂出穗。凡数百颗。大如桃李。又生刺。重累于下。以护卫其实。五月成熟。剥去其皮。煮其肉。而干之。皮皆筋丝。与大腹皮同也。
〔辨别道地〕汉来一种。而无伪杂。与大腹子一种而有少别者也。
〔修治〕去空心者。刮去脐皮。见火无功。
〔气味〕苦辛微温涩。无毒。
〔功用〕味厚气轻。沉而降。阴中阳也。入手足阳明经。凡病属阴阳两虚。中气不足。无宿食者。悉在所忌。
〔主治〕消穀逐水。除痰澼。杀三虫。伏尸寸白。治腹胀。生捣末服。利水穀道。傅疮生肌肉。止痛。烧灰傅口吻白疮。宣利五藏六府壅滞。破胸中气。下水肿。治心痛积聚。除一切风。下一切气。通关节。利九窍。补五劳七伤。健脾调中。除烦破症结。主贲豚。膀胱诸气。五膈气。风冷气。脚气。宿食不消。治冲脉为病。气逆里急。泻痢后重。心腹诸痛。大小便气秘。痰气喘急。疗诸疟。御瘴疠。

大腹皮  ***************************
（宋开宝）
〔释名〕「大腹槟榔」、「猪槟榔」。
〔各方记述〕槟榔中。一种腹大。形扁而味涩者。不似槟榔。尖长味良。所谓猪槟榔者是矣。谓其皮名大腹皮。
〔辨别道地〕有汉来而无和产。
〔修治〕鸩鸟多集槟榔树上。凡用榔槟皮。宜先以酒洗令黑汁去尽。火焙切用。
〔气味〕辛微温。无毒。
〔功用〕可升。可降。入足太阴阳明经。按大腹皮。即槟榔外皮也。其气味所主。与槟榔大约相同。第槟榔性烈。破气最捷。腹皮性缓。下气稍迟。乃疏泄之药也。凡病涉虚者勿用。
〔主治〕冷热气。攻心腹。大肠蛊毒。痰膈醋心。并以姜盐同煎。入疏气药用之。下一切气。止霍乱。通大小肠。健脾开胃。调中降逆气。消肌肤中水气浮肿。脚气壅逆。瘴疟痞满。胎气恶阻胀闷。

吴茱萸  ***************************
（本经中品）
〔释名〕以吴地者为好。所以有吴之名也。茱萸二字。义未详。
〔各方记述〕茱萸枝柔而肥。叶长而皱。其实结于梢头。累累成簇。而无核。与椒同。一种粒大。一种粒小。小者入药为胜。
〔辨别道地〕和汉俱有之。真可用。汉来为良。
〔修治〕盐汤洗去苦烈汁。焙乾用。开口者佳。
〔气味〕辛苦大热。有小毒。
〔功用〕气味俱厚。半沉半浮。阳中阴也。入足太阴血分。又入少阴厥阴经气分。蓼实为之使。恶丹参。畏紫石英。凡病非寒滞者勿用。即因寒。亦当斟量虚实适事为效也。如一切阴虚。及五藏有热。无寒之人。法所大忌。寒伤胃脘。肾气哕逆。宜醋炒。茱萸同陈皮熟附为丸。姜汤下。
〔主治〕温中下气。止痛除湿。血痹。逐风邪。开腠理。咳逆寒热。利五藏。去痰冷逆气。饮食不消。心腹诸冷绞痛。中恶心腹痛。霍乱转筋。胃冷吐泻。腹痛产后心痛。治遍身[疒/帬]痹。刺痛。腰脚软弱。利大肠壅气。肠风痔疾。杀三虫。杀恶虫毒。牙齿虫䘌。鬼魅疰气。下产后余血。治肾气脚气。水肿。通关节。起阳健脾。主痢。止泻。厚肠胃。肥健人。治痞满塞胸。咽膈不通。润肝燥脾。开郁化滞。治吞酸。厥阴痰涎头痛。阴毒腹痛。疝气血痢。喉舌口疮。

莲肉  ***************************
（本经所谓莲子）
〔释名〕莲者。连也。花实相连。而出也。莲子刮去黑壳。谓之莲肉。「藕实」藕者。耕也。善耕泥。故字从耦。「菂」菂。的也。子在房中。点点如的也。「薂」音吸「石莲子」深秋之老莲子。黑坚如石者也。「水芝」、「泽芝」芝者。灵芝。水泽尊称之乎。
〔各方记述〕藕者。根也。莲者。实也。荷者。叶也。芙蕖者。总名也。莲子八九月採。黑坚如石者。干搏破之。
〔辨别道地〕石莲子者。其子中肉黄白色。心内空无青芽。形细长。而头圆。谷光黑。硬如石。故名石莲。别是一种。药物非藕实也。缪仲醇曰。今肆中一种石莲子。状如榧子。有味太苦。产广中出树上木实不宜入药。其外有数说。而详于炮炙全书中。不知熟是矣。惟有经霜老莲实之可用。用者宜详审之。
〔修治〕不去心。使人作吐。凡使须去心。蒸焙用。
〔气味〕甘平涩。无毒。
〔功用〕入手少阴足太阴阳明厥阴少阴经。得茯苓白术枸杞良。莲实脾家果也。甘平无毒。无诸疾并无相迕。第生者食之过多。微动冷气。胀人。大便燥涩者。不可食。
〔主治〕补中养神。益气力。除百疾。五藏不足。伤中。益十二经脉血气。止渴去热。安心止痢。治腰痛。及泄精。多食令人欢喜。交心肾。厚肠胃。固精气。强筋骨。补虚损。利耳目。除寒湿。止脾泄。久痢。赤白浊。女人带下崩中诸血病。捣碎和米作粥饭食。轻身益气。令人强健。安靖上下君相火邪。

肉桂  ***************************
（别录上品牡桂本经上品）
〔释名〕凡木叶心。皆一纵理。独桂有两道。如圭形。故字从圭。「祲」能侵害他木也。桂钉木根。其木死是也。
〔各方记述〕桂有数种。以今参访牡桂叶长如枇杷。叶。坚硬有毛及锯齿。其花白色。其皮多脂。菌桂叶如柿叶。而尖狭光净。有三纵文。而无矩齿。其花有黄白。其皮薄而卷。今商人所货皆此二桂。但以卷者为菌桂。半卷及板者为牡桂。
〔辨别道地〕汉来者。以东京为上。交趾阿港蛇吧等次之。且有桂心桂枝之殊。菌桂官桂之品。肉桂乃近根之最厚者。辛烈肉厚。官桂即在中之次厚者。味稍淡于肉桂。皮薄少脂。因桂多品。而取其品之最高及上等。供官之桂也。桂心即去皮上甲错。而取其近木而有理者。桂枝即顶上细桂条。春夏禁服。秋冬宜煎。间有和产者。药肆称桂心。以售之。味薄气烈。近年多出于萨摩者。其形状本草所谓菌桂也。犹可用。又松浦桂心者。气味甚薄。殊不堪用。
〔修治〕忌火。
〔气味〕甘辛大热。有小毒。
〔功用〕阳中之阳。浮也。入足少阴太阴厥阴血分。忌生葱石脂。得人参甘草麦冬大黄黄芩柴胡地黄良。凡肾虚命门火衰。不能生土。完穀不化。产后下元不足。营卫衰微者可用。若阴虚之人。及一切血症。非挟寒。目疾非脾虚者。不可误投。
〔主治〕利肝肺气。心腹寒热冷痰。霍乱转筋。头痛腰痛。出汗止烦止唾。咳嗽鼻齆。堕胎。炒过便不损胎。温中坚筋骨。通血脉。理疏不足。宣导百药。无所畏。补下焦不足。治沉寒痼冷之病。渗泄止渴。去营卫中风寒。表虚自汗。春夏为禁药。秋冬下部腹痛。非此不能止。补命门不足。益火消阴。治寒脾风瘖。阴盛失血。泻痢惊痫。

沉香  ***************************
（别录上品）
〔释名〕木之心节。置水则沉。故名。「沉水香」、「蜜香」谓其气如蜜脾也。
〔各方记述〕汉来者。种类不一。香之等凡三。曰沉。曰栈。曰黄。熟沉香者。为沉香。半沉者。为栈香。不沉者。为黄熟香。入药沉水者上。半沉者次之。不沉者可薰衣。及焚烧而已。
〔辨别道地〕今肆中所卖。其气多焦烈。又置之水中。不能沉。乃黄熟香类尔。非沉之精美者也。入选药品之高者。用之可也。此外有奇南香。番香。不载于纲目。性异用亦殊。今略于此。
〔修治〕入丸散锉为末。入煎剂。惟磨。临时入之。忌日曝。火烘。
〔气味〕辛苦温。无毒。
〔功用〕阳也。可升。可降。入足太阴少阴。兼入手少阴足厥阴。按诸木皆浮。此独沉。故入肝木。而治逆上之气。行气温中。而不助火。诚良剂也。合于冷气。气逆。气郁。气结。如中气虚。而气不归元。及气虚下陷者。心经有实邪者。均不可投。设施火症。反罗禁矣。若命门真火衰者。亦不宜入下焦药。
〔主治〕风水毒肿。去恶气。主心腹痛。霍乱中恶。邪鬼疰气。清人神并宜酒煮服之。诸疮肿。宜入膏中。调中补五藏。益精壮阳。暖腰膝。止转筋。吐泻。冷气。破症癖。冷风麻痹。骨节不任。风湿皮肤瘙痒。气痢。补右肾命门。补脾胃。及痰涎出血。理脾益气和神。治上热下寒。气逆喘急。大肠虚闭。小便气淋。男子精冷。

丁香  ***************************
（宋开宝）
〔释名〕其子。形如钉子。故名。「丁子香」俗人以其似丁子。故名。「鸡舌香」其中心。最大者。为鸡舌。击破有顺理。而解为两向如鸡舌。故名。
〔各方记述〕生交广南蕃。今惟广州有之。木类桂。高丈馀。叶似栎。凌冬不凋。花圆细黄色。其子出枝药上紫色。长三四分。形如钉子。
〔辨别道地〕蛮舶所载来者。只一种。此物有雌雄者。颗小为丁香。可入药。雌者为母丁香。形虽大。性不良。入药最为胜者。恐非是。
〔修治〕去丁盖。乳子。锉用。勿见火。
〔气味〕辛热。无毒。
〔功用〕气厚味薄。升也。阳也。入手太阴。足少阴阳明经。畏郁金。以生姜汁和。拔去白发。涂孔中。即异常黑。一切火热证。切忌。
〔主治〕温脾胃。止霍乱。拥胀。风毒诸肿。齿疳䘌。能发诸香。风䘌骨槽。杀患。辟恶去邪。治奶头花。止五色毒痢。五痔。治口气冷气。冷劳。反胃。鬼疰蛊毒。杀酒毒。消痃癖。疗肾气奔豚气。阴痛腹痛。壮阳暖腰膝。疗呕逆。甚验。去胃寒。理元气。气血盛者勿服。治虚哕。小儿吐泻痘疮。胃虚灰白不发。

乌药  ***************************
（宋开宝）
〔释名〕乌以色名。「旁其」、「鰟魮」其叶状似鰟魮鲫鱼。故俗呼为鰟魮树。作旁其。方音讹也。「矮樟」其气似樟。故名。
〔各方记述〕树生似茶。高丈馀。一叶三桠。叶青阴白。根状似山芍药。及乌樟根。色黑褐。作车毂纹。横生。八月採根。其直根者。不堪用。
〔辨别道地〕酒浸一宿。炒用。
〔气味〕辛温。无毒。
〔功用〕气厚于味。阳也。可升。可降。入足阳明少阴经。味薄无滋益人。不过疏散。宜通畅于香附而已。不必多用也。惟与参术同行。庶无弊耳。气血俱虚及内热者。勿用。
〔主治〕中恶。心腹痛。蛊毒。疰忤鬼气。宿食不消。天行疫瘴。膀胱肾间冷气。攻冲背膂。妇人血气。小儿腹中诸虫。除一切冷。霍乱反胃。吐食泻痢。痈疖疥疠。并解冷热。其功不可悉载。猫犬百病。并可磨服。理元气中气。脚气疝气。气厥头痛。肿胀喘急。止小便频数。及白浊。

桑白皮  ***************************
（本经中品）
〔释名〕桑字从叒。从木。众手採取之形也。
〔各方记述〕桑有数种。有白桑。叶大如掌而厚。鸡桑。叶花而薄。子桑先椹而后叶。山桑叶尖而长。以子种者。不若压条而分者。
〔修治〕干桑皮。临时刮去上薄衣。铜刀锉。炙用。
〔气味〕甘辛苦寒。无毒。
〔功用〕甘厚而辛薄。可升。可降。阳中阴也。入手太阴经。续断桂心麻子为使。忌铁及铅。此物乃泻肺诸方之准绳也。古称补气者。非若参耆之正补。乃泻邪所以补正也。愚者信为补剂。而肺虚亦用之。大失桑皮之面目矣。若肺虚无火。而小便利者。及因风寒而嗽者。不宜用也。
〔主治〕伤中。五劳六极羸瘦。崩中绝脉。补虚益气。去肺中水气。唾血热渴。水肿腹满。胪胀。利水道。去寸白。可以缝金疮。治肺气喘满。虚劳客热。头痛。内补不足。煮汁饮。利五藏。入散用。下一切风气水气。调中下气。消痰止渴。开胃下食。杀腹藏虫。止霍乱吐泻。研汁治小儿天吊。惊痫客忤。及傅鸭口疮大验。泻肺利大小肠。降气散血。

枳实  ***************************
（本经中品）
〔释名〕枳乃木名。从只谐声也。实乃其子。「枳壳」实壳一物也。呼老者为枳壳。生则皮厚而实。熟则壳薄而虚。正如青皮陈皮之义。
〔各方记述〕木如橘而小。高五七尺。叶如橙。多刺。春生白花。至秋成实。七月八月採者为实。九月十月採者为壳。今医家以皮厚而小者为枳实。完大者为枳壳。皆以翻肚如盆口状久者为胜。近道所出者。俗呼臭橘。不堪用。。时珍曰。臭橘一名枸橘。树叶与橘同。但干多刺。三月开白花。青蕊不香。结实大如弹丸。形如枳实。而壳薄不香。人家多收种为藩篱。亦或收小实充枳实。及青橘皮售之。不可不辨。
〔辨别道地〕汉产可用。枸橘吾本邦亦多为藩篱。俗称嗑辣咀知。或积枳壳。药肆中採收。熟者为枳实。未熟者为枳壳。货之。非真不可用。
〔修治〕水渍透去穰。切片。晒乾麸炒。至麸焦。去麸用。
〔气味〕苦酸寒。无毒。
〔功用〕气厚味薄。沉也。阴也。入足阳明太阴经。凡中气虚弱。劳倦伤脾。发为痞满者。当用补中益气。补其不足。此药所当忌也。时医不识病之虚实。药之补泻。往往概施。损人真气。为害不浅。设误投之。虽服参耆。亦难挽回其刻削之祸矣。戒之戒之。
〔主治〕大风在皮肤中。如麻豆苦痒。除寒热结。止痢长肌肉。利五藏。除胸胁痰癖。逐停水。破结实。消胀满。心下结痞。痛逆气。胁风痛。安胃气。止溏泄。明目。解伤寒结胸。主上气喘咳。肾内伤冷。阴痿而有气。加而用之。消食散败血。破积坚。去胃中温热。

枳壳  ***************************
〔修治〕水浸去穰。切片麸炒黑。去麸用。
〔气味〕苦酸寒。无毒。
〔功用〕气厚味薄。浮而微升。阴中阳也。又曰。沉也。阴也。入手太阴阳明经。久泻不实者。禁用。
〔主治〕风痹淋痹。通利关节。劳气咳嗽。背膊闷倦。散留结。胸膈痰滞。逐水消胀满。安胃止风痛。遍身风[疒/轸]。肌中如麻豆。恶疮肠风痔疾。心腹结气。两胁胀虚。关膈壅塞。健脾开胃。调五藏。下气止呕逆。消痰治反胃。霍乱泻痢。消食破症结。痃癖。五膈气。及肺气。水肿大小肠。除风明目。炙热熨痔肿。泄肺气。除胸痞。治里急后重。

山栀子  ***************************
（本经中品）
〔释名〕卮。酒器也。卮子象之。俗作栀。「木丹」、「越桃」皆象色与形。「鲜支」司马相如赋注鲜支。即支子。「薝卜」佛书称花云。
〔各方记述〕卮子叶如兔耳。厚而深绿。春荣秋瘁。入夏开花。大如酒杯。白瓣黄蕊。随即结实。薄皮细子。有须。霜后收之。
〔辨别道地〕和产可用。皮薄而圆小者为佳。形大皮厚者可供染色。一种有矮山栀。不入药用。
〔修治〕炒透。治上焦中焦。连壳治下焦。去壳洗去黄浆。治血病炒。心胸中热用仁。肌表热用皮。今壳皮仁连用。
〔气味〕苦大寒。无毒。
〔功用〕气薄味厚。轻清上行。气浮味降。阳中阴也。入手太阴血分。按苦寒损胃而伤血。脾胃虚弱者。血虚发热者。忌之。性能泻有馀之火。心肺无邪热者不宜用。小便不通。由于膀胱虚无气以化。而非热结小肠者。不可用。
〔主治〕五内邪气。胃中热气。面赤酒疱皶鼻。白癫赤癞。疮疡。疗目赤热痛。胸心大小肠大热。心中烦闷。去热毒风。除时疾热。解五种黄病。利五淋。通小便。解消渴。明目。主中恶。杀䗪虫毒。解玉支毒。（羊踯躅也）主瘖痖。紫癜风。治心烦懊憹。不得眠。脐下血滞。而小便不利。泻三焦火。清胃脘血。治热厥。心痛。解热郁。行结气。治吐血衄血血痢下血血淋。损伤瘀血。及伤寒劳复。热厥头痛。疝气汤火伤。

酸枣仁  ***************************
（本经上品）
〔释名〕实似枣。味酸故名。「樲」孟子曰。养其樲棘是也。「山枣」。
〔各方记述〕似枣木而皮细。其木心赤色。茎叶俱青。花似枣。八月结实。红色似枣而圆小。味酸。当月採实。取核中仁。
〔辨别道地〕和汉俱可用。
〔修治〕去皮尖用。多睡生用。不得睡炒熟用。
〔气味〕酸甘平。无毒。
〔功用〕可升可降。阳中阴也。入手少阴足少阳厥阴经。兼入足太阴经。恶防己。凡肝胆脾三经有实邪热者勿用。以其收敛故也。
〔主治〕心腹寒热。邪结气聚。四肢痠痛。湿痹烦心。不得眠。脐上下痛。久泄虚汗烦渴。补中益肝气。坚筋骨。助阴气。能令人肥健。筋骨风。炒仁研汤服。

山茱萸  ***************************
（本经中品）
〔释名〕茱言色红。萸言肥润。故名。「蜀酸枣」、「肉枣」、「魃实」、「鸡足」、「鼠矢」诸因形状而名。
〔各方记述〕叶如梅有刺。二月开花如杏。四月结实。如酸枣赤色。五月採实。
〔辨别道地〕汉来者可用。虽有和产。不多得。
〔修治〕酒润。去核。核能消精。
〔气味〕酸微温。无毒。
〔功用〕阳中之阴。可升可降。入足厥阴少阴经气分。蓼实为之使。恶桔梗防风防己。按命门火炽。强阳不痿者忌之。膀胱热结。小便不利者。法当清利。此药味酸主敛。不宜用。阴虚血热。宜用。即用当与黄蘖同加。
〔主治〕心下邪气。寒热。温中逐寒湿痹。去三虫。久服轻身。肠胃风邪。寒热疝瘕。头风。风气去来。鼻塞目黄。耳聋面疱。下气出汗。强阴益精。安五藏。通九窍。止小便利。久服明目。强力长年。治脑骨痛。疗耳鸣。补肾气。兴阳道。坚阴茎。添精髓。止老人尿不节。治面上疮。能发汗。止月水不定。暖腰膝。助水藏。除一切风。逐一切气。破症结。治酒皶。温肝。

地骨皮  ***************************
（本经上品）
〔释名〕枸杞根最长。故名。
〔各方记述〕枸杞茎干。高三五尺。作丛。其根採无时。
〔辨别道地〕和产可用。和产有二种。无刺者为真。有刺者亦可用。实非别类也。
〔修治〕洗净去心。以熟甘草汤。浸焙乾用。
〔气味〕甘淡苦寒。无毒。
〔功用〕升也。降也。入足少阴。手太阴少阳经。制硫黄丹砂。尝以青蒿佐之。退热有殊功。世人但知用黄芩黄连知母。而不知枸杞地骨。甘能使精气充。而又退火之妙也。中寒者勿服。
〔主治〕细锉拌麸煮熟吞之。去肾家风。益精气。去胃热消渴。解骨蒸肌热。风湿痹。坚筋骨。凉血。治在表无定之风邪。传尸有汗之骨蒸。泻肾火。降肺中伏火。去胞中火。退热补正气。治上膈吐血。煎汤漱口。止齿血。治骨槽风。金疮神验。去下焦肝肾虚热。

蔓荆子  ***************************
（本经上品）
〔释名〕苗蔓生。故名。今所有非蔓。而枝弱如蔓故云。
〔各方记述〕蔓荆。茎高四五尺。对节生枝。初春因旧枝而生叶。如榆叶。长尖有锯齿。至夏盛茂。杪间开花。成穗。紫色。其子如梧子许大。而有白膜皮裹之。海滨沙地。皆有之。八九月採实。
〔辨别道地〕和产真可用。
〔修治〕去蒂并白膜。打碎用。
〔气味〕苦辛微寒。无毒。
〔功用〕阴中之阳。升也。入足太阳厥阴经。恶乌头。石膏。头目痛不因风邪。而由于血虚有火者忌之。胃虚人。不可服。恐生痰疾。
〔主治〕筋骨间。寒热湿痹。拘挛。明目坚齿。利九窍。去白虫。风头痛。脑鸣目泪出。治贼风。长髭发。利关节。治痫疾。赤眼。太阳头痛头沉昏闷。除昏暗。散风邪。凉诸经血。止目睛内痛。搜肝风。

茯苓  ***************************
（本经上品）
〔释名〕茯者。附也。伏松之下。有附之义也。苓者。零也。离松之体。有零之义也。故名。「伏灵」松之神灵之气。伏结而成。故云。「伏菟」下有伏灵。上有菟丝。故名。「松[月更]」、「不死面」未详。「伏神」抱根者。名神。「赤茯苓」即茯苓色赤者也。
〔各方记述〕生大山山谷。雄松下。假土之精气。松之馀气而成。赤白共有之。出于松根者。为良。
〔辨别道地〕茯苓。茯神。俱和产可用。色白而坚实者为良。色淡白。赤而轻虚者。不可用。
〔修治〕去皮膜及筋用。
〔气味〕甘淡平。无毒。
〔功用〕气味俱薄。浮而升。阳中之阴也。入手太阴足太阳经气分。恶白蔹。畏牡蛎地榆雄黄秦艽龟甲。忌米醋及酸物。病人肾虚。小水自利。或不禁。或虚寒。精清滑。皆不得服。汗多者亦禁。
〔主治〕胸胁逆气。忧恚惊邪恐悸。心下结痛。寒热烦满咳逆。口焦舌乾。利小便。止消渴。膈中痰水。水肿淋结。开胸腑。调藏气。伐肾邪。长阴益气力。保神气。开胃止呕逆。善安心神。主肺痿痰壅。心腹胀满。小儿惊痫。女人热淋。补五劳七伤。开心益志。止健忘。暖腰膝。安胎止渴。利小便。除湿和中。益气生津。除虚热。开腠理。泻膀胱。益脾胃。治肾积奔豚。「茯苓皮」（主治）水肿肤胀。利水道。开腠理。「赤茯苓」（主治）破结气。泻心小肠膀胱湿热。利窍行水。「茯神」（主治）疗眩运。定上气。安神志。益心气。止心下急痛。坚满。疗虚劳惊悸善忘。「心内木」名黄松节。（主治）善治风寒冷湿。搏于筋骨。足挛难定之病。

猪苓  ***************************
（本经中品）
〔释名〕猪者。其形黑似猪屎。苓者。其块零落。而下亦是木之馀气所结。如松之馀气结茯苓之义。「豭猪屎」、「豕橐」形状似猪矢故名。「地乌桃」以形而名。
〔各方记述〕生土底。是木之馀气所结。二八月採之。
〔辨别道地〕有汉来而无和产。皮黑肉白而实者良。
〔修治〕水浸去皮。蒸晒。行湿生用。
〔气味〕甘淡平。无毒。
〔功用〕气味俱薄。降也。阳中阴也。入足太阳少阴经。久服必损肾气。昏人目。淡渗太燥。能亡津液。无湿证者。勿服。有湿宜暂用。
〔主治〕痎疟解毒。蛊疰不祥。利水道。解伤寒温疫大热发汗。主肿胀满。腹急痛。治渴除湿。去心中懊憹。泻膀胱。开腠理。治淋肿脚气。白浊带下。妊娠子淋。胎肿小便不利。

桑寄生  ***************************
（本经上品）
〔释名〕此物寄寓他木而生。如乌立于上。故名。「寄屑」、「寓木」、「宛童」、「茑」皆寄生之义也。
〔各方记述〕寄生高者。二三尺。其圆而微尖厚。而面青光泽。背淡紫而有茸。以其茎色深黄者。为真。
〔辨别道地〕寄生难得桑上真者。药肆多收他木者售之。非特不适疾而已。却至损命。不可不慎也。今医家知寄生之难得。药肆之不真。而以桑耳代之者多矣。虽非是。亦不远。桑上瘿木犹胜他木之寄生者乎。予每以松寄生代用之。虽非类。惟取其寄寓之性而已。亦是不得已者也。
〔修治〕採得铜刀。和根枝茎细锉。阴乾用。勿见火。
〔气味〕甘平。无毒。
〔功用〕入足厥阴经。
〔主治〕腰痛。小儿背强痈肿。充肌肤。坚发齿。长须眉。安胎。去女子崩中。内伤不足。产后余疾。下乳汁。主金疮。去痹助经骨。益血脉。主怀妊漏血不止。令胎牢固。

竹茹  ***************************
（本经上品）
〔释名〕竹字象形。刮取竹皮为茹。
〔各方记述〕乃淡竹也。竹禀阴气以生。种类甚多。惟味甘者为胜。必生长甫及一年者。嫩而有力。
〔辨别道地〕竹茹以淡竹为上。苦竹勿用。
〔修治〕刮去青皮。用第二层。乃青皮与白肉之间。刮取淡青者也。
〔气味〕甘微寒。无毒。
〔功用〕阴也。可升可降。入足阳明经。胃寒呕吐。及感寒挟食作吐。忌用。
〔主治〕呕吐。温气寒热。吐血。崩中。止肺痿。唾血鼻衄。治五痔噎膈。伤寒劳复。小儿热痫。妇人胎动。

竹沥  ***************************
〔取竹沥法〕将淡竹截尺许。劈开以砖两片对立。架竹于上。以炭火炙之。其沥自出。以器盛取之。
〔气味〕甘微寒。无毒。
〔功用〕阳中之阴。可升可降。入手太阴足少阴太阴经。姜汁为使。大抵风火燥热而有痰者宜之。胃虚湿痰。及食积生痰者。不宜服也。
〔主治〕暴中风。风痹。胸中大热。止烦闷。消渴。劳复。中风失音不语。养血清痰。风痰虚痰在胸膈。使人癫狂。痰在经络四肢及皮里膜外。非此不达不行。治子冒风痓。解射罔毒。

殭蚕  ***************************
（本经中品）
〔释名〕强死而不朽。故云。蚕从朁象。其头身之形。从虫以其繁也。「白殭蚕」自死者。其色自白。故名。
〔各方记述〕蚕。孕丝虫也。种类甚多。有大小乌斑色之异。其虫属阳。喜燥恶湿。食而不饮。三眠三起。二十七日而老。自卵出而为䖢。自䖢蜕而为蚕。蚕而茧。茧而蛾。蛾而卵。卵而复䖢。亦有胎生者。与母同老。盖神虫也。
〔辨别道地〕和产不拘早晚。但用白色而条直者。乌黑者不用。
〔修治〕米泔浸一日。待涎浮水上。然后洒出焙。去丝及黑口用。
〔气味〕咸辛温。有小毒。
〔功用〕气味俱薄。轻浮而分。阳中之阳。厥阴阳明之药。恶桑螵蛸桔梗茯苓茯神萆薢。殭蚕性辛温。辛能散。其功长于祛风化痰。散有馀之邪。凡中风口噤。小儿惊痫夜啼。由于心虚神魂不宁。血虚经络劲急。而无外邪为病者忌之。女子崩中赤白。产后腹痛。灭诸疮瘢痕。为未封丁肿拔根极效。治噤口发汗。同白鱼鹰屎白等分。治疮灭痕以七枚为末酒服。治中风失音。并一切风疰。小儿客忤。男子阴痒痛。女子带下。焙研姜汁调灌。治中风喉痹欲绝。下喉立愈。散风痰。结核瘰疬。头风。风虫齿痛。皮肤风疮丹毒作痒。痰疟症结。妇人乳汁不通。崩中下血。小儿疳蚀鳞体。一切金疮。疔肿风痔。

全蝎  ***************************
（开宝）
〔释名〕虿。幽州人谓之蝎。入药有全用者。故云。「蛜[虫祁]」未详。「主簿虫」江南本来无蝎。有主簿将至。故俗呼为主簿。故名。「杜白」诗疏虿一名杜白。「虿尾虫」蝎前为螫。后为虿。其毒在尾。用尾者。谓之蝎梢。其力尤紧。
〔各方记述〕蝎形如水黾。八足而长。尾有节。色青。
〔辨别道地〕汉来者可用。
〔修治〕水浸去咸味。并足。炒用。
〔气味〕甘辛。有毒。
〔功用〕入足厥阴经。小儿惊风。尤不可阙。若似中风。及小儿慢脾风。病属于虚者。法咸忌之。
〔主治〕诸风瘾[疒/轸]。及中风半身不遂。口眼喎斜。语涩。手足抽掣。小儿惊痫风搐。大人痎疟耳聋疝气。诸风疮。女人带下隐脱。

蝉蜕  ***************************
（本经中品）
〔释名〕「蝉壳」、「枯蝉」、「腹蜟」、「金牛儿」皆以形名。
〔修治〕凡用蜕壳。沸汤洗去泥土翅足。浆水煮过。晒乾用。
〔气味〕咸甘寒。无毒。
〔功用〕入手太阴足。阴太阴经。按蝉蜕乃土木之馀气所化。饮风吸露。其气清虚。故主疗一切皮肤风热之症。痘疹虚寒证。不得服。
〔主治〕小儿惊痫。妇人生子不下。烧灰水服。治久痢。小儿壮热惊痫。止渴。研末一钱。井华水服。治哑病。除目昏障翳。以水煎汁服。治小儿疮疹。出不快甚良。治头风眩运。皮肤风热。痘疹作痒。破伤风及下肿毒疮。大人失音。小儿噤风。天吊惊哭。夜啼阴肿。

阿胶  ***************************
（本经上品）
〔释名〕出东阿县故名。一名驴皮胶。
〔各方记述〕山东衮州府。阳穀县。东北六十里。即古之东阿县也。有井官禁。真胶难得。其胶以黑驴皮。汲阿井水。加鹿角一片。熬之成胶。
〔辨别道地〕此药多伪。伪者能滞痰。当以光如漆色。带油绿者为真。折之即断。亦不作臭气。今汉来有三种。砚样为上品。算木样为中品。皿样为下品。
〔修治〕土器炒至成珠可用。或蛤粉。或糯米。或酥炒。各从本方也。得火良。
〔气味〕甘咸微温。无毒。
〔功用〕气味俱薄。浮而升。阳也。入手少阴足少阴厥阴经。薯蓣为之使。畏大黄。胃弱作吐。与脾虚食不消者。忌之。
〔主治〕心腹内崩。劳极。洒洒如疟状。腰腹痛。四肢痠痛。女子下血安胎。丈夫小腹痛。虚劳羸瘦。阴气不足。脚痠不能久立。养肝气。坚筋骨。益气止痢。疗吐血衄血。血淋尿血。肠风下痢。女人血痛血枯。经水不调无子。崩中带下。胎前产后诸疾。男女一切风病。骨节疼痛。水气浮肿。虚劳咳嗽喘急。肺痿唾脓血。及痈疽肿毒。和血滋阴。除风润燥。化痰清肺。利小便。调大肠圣药也。

犀角  ***************************
（本经中品）
〔释名〕犀字。篆文象形。「兕」其牸名兕。
〔各方记述〕犀角纹如鱼子形。谓之粟纹。纹中有眼。谓之粟眼。黑中有黄花者为正。透黄中有黑花者。为倒透花。中复有花者。为重透併名通犀。乃上品也。花如椒豆斑者次之。乌犀纯黑无花者为下品。其通天夜视有光者。名夜明犀。故能通神。开水。飞禽走兽。见之皆惊。
〔辨别道地〕今汉来。及蛮舶所来者。有白犀角。有乌犀角。而多赝物。宜精详择用。凡称一角者。亦通天犀之类。而上品真难多得。
〔修治〕入药用黑光润者。锯成以薄纸裹怀中一宿。乘燥捣之。应手如粉。
〔气味〕酸咸苦寒。无毒。
〔功用〕味厚于气。可升可降。阳中之阴也。入足阳明兼入手少阴经。松脂升麻为之使。恶乌头鸟喙雷丸雚菌。忌盐酱。按肺火燥热。及痘疮气虚无大热者。不宜用。伤寒阴症发燥者。尤不宜用。妊妇勿多服。消胎气。
〔主治〕百毒虫疰。邪鬼瘴气。杀钩吻鸩羽蛇毒。除邪不迷惑魇寐。伤寒温疫。头痛。寒热诸毒气。令人骏健。辟中恶毒气。镇心神解大热。散风毒。治发背痈疽疮肿。化脓作水。疗时疾热。如火烦。毒入心狂言妄语。治心烦。止惊镇肝。明目安五藏。应虚劳。退热消痰。解山瘴溪毒。主风毒攻心。毷氉热闷。赤痢。小儿风热惊痫。烧灰水服。治卒中恶心痛。饮食中毒。药毒热毒。筋骨中毒。心风烦闷。中风失音。以水磨服。治小儿惊热。山犀水犀功用相同。磨汁治吐血衄血下血。及伤寒畜血发狂。谵语。发黄发斑。痘疮稠密。内热黑陷。或不结痂。泻肝凉心。清胃解毒。

鹿茸  ***************************
（本经中品）
〔释名〕鹿字。篆文象其头角身足之形茸。覆盖也。
〔各方记述〕茸最难得不破及不出血者。盖其力尽在血中故也。此以如紫茄者为上。名茄子茸。取其难得耳。然此太嫩。血气未具。其实少力。坚者又太老。惟长四五寸。形如分歧马鞍。茸端如玛瑙红玉。破之肌如朽木者。最善。人亦将麋角伪为之。不可不审。
〔辨别道地〕今药肆所售者。有大小坚软。软小而轻虚者为上。坚大者为下。
〔修治〕用酥涂匀。于烈火中灼之。候毛尽微炙。候黄褐色。研细入药。不可缺酥。又有用酒及酒蒸焙用者。当各从本方。
〔气味〕甘咸温。无毒。
〔功用〕气薄味厚。阴中之阳也。入手厥阴少阴足少阴厥阴经。不可以鼻嗅之。中有小白虫。视之不见。入鼻必为虫颡。药不及也。凡阴衰火盛。胃有火者。吐血下血。阴虚火炽者。俱忌之。
〔主治〕漏下恶血。寒热惊痫。益气强志。疗虚劳洒洒如疟。羸瘦四肢痠疼。腰脊痛。小便数利。泄精溺血。破瘀血在腹。散石淋痈肿。骨中热疽。安胎下气。杀鬼精物。久服耐老。丈夫阴痿。补男子腰肾虚冷。脚膝无力。夜梦鬼交。精溢自出。女人崩中漏血。赤白带下。炙末空心酒服方寸匕。壮筋骨。生精补髓。养血益阳。强精健骨。治一切虚损。耳聋目暗。眩运虚痢。

石膏  ***************************
（本经中品）
〔释名〕火煅细研。醋调封丹灶。其固密甚于脂膏。故名。「细理石」文理细密。故名。「寒水石」其性大寒如水。故名。
〔各方记述〕生齐山。山谷。及齐庐山。鲁蒙山。块大如蜡。有二三寸厚者。色至莹白可爱。有纵理而不方解。
〔辨别道地〕汉来者真也。此物有软硬二种。入药软石膏为佳。和产多硬石膏也。不堪药用。
〔修治〕捣粉生甘草水飞过澄晒。虚人煅用。或糖拌炒。则不妨脾胃。
〔气味〕甘辛大寒。无毒。
〔功用〕气味俱薄。降也阴也。入手太阴少阳足阳明经。鸡子为之使。恶莽草巴豆马目毒公。畏铁。
〔主治〕中风寒热。心下逆气。惊喘口乾舌焦不能息。腹中坚痛。除邪鬼。产乳金疮。除时气头痛身热。三焦大热。皮肤热。肠胃中结气。解肌发汗。止消渴烦逆。腹胀。暴风喘咽热。亦可作浴汤。治伤寒头痛如裂。壮热皮如火燥。和葱煎茶。去头痛。治天行热狂。头风风旋。下乳。揩齿益齿。除胃热肺热。散火邪。缓脾益气。止阳明经头痛发热恶寒。日晡潮热。大渴引饮。中暑潮热。牙痛。

滑石  ***************************
（本经上品）
〔释名〕性滑利窍。其质又滑腻。故名。「画石」画家用刷纸代粉。最白故名。「液石」、「⿱[火火/冖]日石」　⿱[火火/冖]日乃肺膏也。故名。「脱石」脱乃肉无骨也。「番石」、「冷石」、「共石」三名未详。
〔各方记述〕生赭阳山谷。及太山之阴。初取软如泥。久渐坚强。白如凝脂。
〔辨别道地〕和汉俱有之。汉来者为上。
〔修治〕刮净研粉。水飞晒乾用。
〔气味〕甘淡大寒。无毒。
〔功用〕降也。入足阳明太阳手少阴太阳阳明经。石苇为之使。恶曾青。制雄黄。阴火虚炽水涸者。勿用。精滑便利者。禁之。
〔主治〕身热泄澼。女子乳难。癃闭。利小便。荡胃中积聚。寒热。益精气。通九窍。六府津液。去留结。止渴。令人利中燥湿。分水道。实大肠。化食毒。行积滞。逐凝血。解燥渴。补脾胃。降心火。偏主石淋为要药。疗黄疸水肿脚气。吐血衄血。金疮血出。诸疮肿毒。

芒硝  ***************************
（本经上品）
〔释名〕朴硝再煎炼。倾盆中结成锋芒。故名。
〔各方记述〕朴硝生于斥卤之地。彼人刮扫煎汁。经宿结成。状如末盐。犹有沙土内杂。须再煎炼。入药以朴硝一斤。水二瓶。同入锅内。溶化掠去油腻。其水将细布。或缣子滤去滓脚。用萝卜一斤。切厚片。同硝水入锅内煮数十沸。捞去萝卜。再隔厚纸三重。滤过令滓去净。放瓦盆内。星月下露一夜。则结成白硝。如冰如蜡。名之盆硝。其底多而上面生细芒如锋。谓之芒硝。底少而二面生芽如圭角。作六硝。纵横玲珑。洞彻可爱。谓马牙硝。状如白石英。又名英硝。二硝之底。则名朴硝。取芒硝英硝。再三以萝卜煎炼去咸味。即为甜硝。以二硝置之风日中。吹去水气。则轻白如粉。即为风化硝。以芒硝英硝。同甘草煎过鼎罐升煅。则为玄明粉。
〔辨别道地〕汉来者为真。和产未见之。
〔气味〕咸辛苦大寒。有小毒。
〔功用〕气薄味厚。沉而降。阴也。石苇为之使。恶麦句姜。畏三稜。其用有三。去实热一也。涤肠中宿垢二也。破坚积热块三也。孕妇惟三四月。及七八月不可用。
〔主治〕五藏积聚。胃中火热。除邪气。破留血。腹中痰实结抟。通经脉。利大小便。及月水。破五淋。推陈致新。下瘰疬。黄疸病。时疾壅热。能散恶血。堕胎。傅漆疮。

人中白  ***************************
（唐本草）
〔释名〕溺白垽滓淀为垽。乃人溺澄下白垽也。故名。
〔各方记述〕人溺之积气结成者也。
〔辨别道地〕以风日久乾者为良。
〔修治〕煅过水飞用。
〔气味〕咸寒。无毒。
〔功用〕能泻肝肾三焦膀胱有馀之火。为除热去火之圣药。
〔主治〕鼻衄汤火灼疮。烧研。主恶疮。治传尸热劳。肺痿心膈热。羸瘦渴疾。降火消瘀血。治咽喉口齿生疮疳䘌。诸出血。肌肤汗血。

童便  ***************************
〔释名〕「轮回酒」即小便之别名。
〔各方记述〕饮入于胃。随脾之气。上归于肺。下通水道。而入膀胱。故能治肺病。引火下行。但取十二岁以下童子。绝其烹炮咸酸。多与米饮。以助水道。每用一盏。入姜汁。或韭汁二三点。徐徐服之。久则自效。
〔辨别道地〕童男者良。自便如雪者。亦妙。
〔气味〕咸寒。无毒。
〔功用〕入肺胃膀胱三经。宜于阴虚火动。热蒸如燎。服药无益者。若气血虚无热者。不宜多服。
〔主治〕寒热头痛。温气主久嗽上气失音。及症积腹满。明目益声。润肌肤。利大肠。推陈致新。去咳嗽肺痿。鬼气痓病。乘热时服之佳。冷则和热汤服。劳渴润心肺。疗血闷热狂。扑损瘀血在内运绝。止吐血鼻衄。皮肤皴裂。难产胎衣不下。蛇犬咬。滋阴降火甚速。杀虫解毒。疗疟中暍。


补正  ——————————————————————————————————————————————————————————————————————————————————————————

中国药物学大纲补正  ***************************
〔人参条〕真判事　达按昔时韩。人某氏官。判事者始。将来之故名。乃上好韩参也。今药家称判事者。贾舶将来标京参者。以形色相似伪充之。乃上好汉参也。又药家称唐参者。多是女直参也。其形膨大轻虚。气味极劣。明一统志所谓女直国。岁贡人参八十万斤是也。
〔小人参〕根横生如竹节者。此往年贾舶将来标竹节参者。味苦恶不堪用。乃参须之横梁根也。或曰古人言参芦。吐人。疑指此欤。附其横根生细须。名参须。出张璐玉本草逢原。和邦称胡人参。稍粗者。称折人参。盖往昔所不用者。近始用之。
〔蔓人参〕蔓生一枝四叶。形如茜草。柔软有毛。摘之有白汁出。其气极臭。四五月。叶间著花紫白色。形颇类铃铎。但比沙参花极膨大。一处著一花为异。根条直圆团不一。皮上有疙瘩。断之又有白汁出故名。羊乳乃沙参别种也。出陈藏器本草拾遗。
〔鬘人参〕一名日光人参。乃上条三枝五叶。草根须也。非别种。须择用似人形者。　达按孩儿参。说就人字附会。宜择用单股者。凡如黄耆防风辈。择用单股者。而不用多歧者。云杀人。岂人参独贵多歧乎。
又一种。近世贾舶所将来。称广东人参。今药家又呼芍药样人参。其根似参。轻虚味甘。气薄皮色黯黑。未详何物。或曰。近广东人有栽数根。献于官者。详其形状。即本邦所产零馀子人参是也。用者。宜察稻若水云。救荒本草地瓜儿即是。
〔沙参条〕一名羊乳根。多白汁。　羊乳即蔓人参。沙参即土土岐。　今按沙参荠苨。形状相类。达尔沙参与荠苨不同。李时珍纲目。以苏颂图经所载。杏叶沙参为荠苨。故形状相类。然此物乃沙参圆叶者。而不似桔梗。不可称甜桔梗。读者审焉。救荒野谱。　野谱当作本草。
〔松沙参〕束细长。根为团。　此非细长根。乃擘开其根。欲易乾者。且云其色黄。与本草说不合。恐不然。此经久变黄色者。近有一种以防葵根伪造者。宜辨别。
〔萎蕤〕女萎苗叶类冬青云云。　按是乃李仲立言。而本书抄略失义。今补之。李仲立曰。女萎苗叶类冬青。但冬青凌冬不凋。故得女贞之称。此草未秋即萎。故有女萎之名。
〔天麻〕出奥州。他处未闻有之。按天麻诸州又间产之。不止奥州。
〔白术〕和产多是苍术。　按一种。关东产者。叶如棠梨。稍软。根如云头。味最佳。但药家未鬻。
〔远志〕小叶者为是。　按远志大叶者。根大。小叶者。根细。宜採大叶大根者。供药用。近检近江州伊吹川所产者。根甚肥大。气味极厚。可用。
〔黄芩〕择用深色坚实者。　按坚实而小者为条芩。一名子芩。轻腐为片者。为腐芩。一名片芩。各有所用。本草详辨之。
〔前胡〕有数种。今和产无数种。　按和名溪芹者。诸州山野多产之。河内州产一种。细叶者。叶类芹叶。及当归。是乃本草当归叶者。
〔防风〕今称山人参者真。但有两种。艺州人呼山人参者。乃真。京洛山中。又多产之。有一种相似。而有毛者。相模州。鎌仓山中。多产之。根比山人参强硬。味薄为劣。予往来经过河内州诸山。乃二物并生。土人俱称山人参。又近江州伊吹山产一种防风。叶似山人参。极纤细。气味极厚。土人称细叶防风。
〔延胡索〕今汉舶将来者。京北鹰峰药圃栽之。
〔贝母〕今汉渡者。有大小二种。大者味厚为佳。药肆称大贝母。顾元交本草汇笺名象山贝母是也。本书引颐生微论云云。其说极好。
〔补骨脂〕近世传种子栽之。与汉物一般。
〔泽泻〕和名那那都。（北国称呼）匙于茂多嘉。（几内称呼）
〔细辛条〕细叶细辛。　此称柳叶细辛者。乃徐长卿也。
〔木香〕和产根无香气非真。按此说恐非也。香之有无。因地产之异。
〔三稜条〕䓮⿱艹溲根。　和名蛟帐张草。　甎子苗。　和名久具。俱出救荒本草。
〔香附条〕夫须　按雅尔云。薹夫须乃贱夫所须。此草可为蓑笠者。乃今之须化。非香附之。本书袭李氏之误。
〔藿香〕和称藿香者。乃月令广义所截藿菜。
〔荆芥条〕河豚　和名布具。又名布久登。　黄颡鱼。和名岐岐。宇佐岐牟满。
〔旋覆花〕按一名野油花。出小儿卫生总微论。
〔地黄〕服地黄人。忌萝卜葱蒜。谓之三白。今服。地黄人。知忌萝卜。而不知忌葱蒜。可笑。
