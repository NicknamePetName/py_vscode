

正文  ——————————————————————————————————————————————————————————————————————————————————————————

戚云门先生方案（字楚三）  ***************************
●长泾程子能
少腹冲气，从左上逆，血即随气咳吐，时复喉燥唇红。此肝阳左升太过，皆回肾阴收摄少权。治宜滋养三阴，壮水制火。但血气无骤充之理，仍从血脱补气之法。
人参　茯神　枣仁　熟地　山萸肉　阿胶　芡实　女贞子　白莲肉
●青暘沈荆山
久咳失血，寒热似疟，脉弦细，自汗过多。系营卫两虚，心肺不足之候。
黄耆　白芍　桂枝　麦冬　紫苑　橘红　甘草　北沙参　大枣
●江邑高方锡令郎
金水二脏俱亏，不能滋养肝木，木燥生火，自左胁至胸脘，气逆升腾，上泛欲吐，交秋冬更甚，秋为燥令，不能制木，反助木之燥也。今拟早用保肺和肝，晚服养阴纳气之法。
北沙参　麦冬肉　旋覆花　杜苏子　沙蒺藜　牡蛎粉　川贝母　广橘红　白芍　青铅
晚服丸方，用六味加牛膝、白芍、磁石、沉香。
●徽州吴端侯
诊脉虚滑，右大于左，两尺空豁，少年阳道不举，溺浊遗精，寐多汗泄。属真阴内亏，肾虚不固，未可徒作相火治也。
人参　茯神　枣仁　兔丝子　莲肉　芡实　五味　枸杞　益智仁
●夏港夏两时令郎
脉虚数，两关坚锐，阴虚复多火郁，治法心肾宜补，肝脏宜疏。
生地　阿胶　丹皮　牡蛎　麦冬　川贝　夏枯草
●江邑李希贤
久嗽失音，漏卮不实，金水二脏损伤，寝食已不安和。滋则碍脾，燥则伤肺，用保和法。
北沙参　茯神　苡仁　干百合　阿胶　款冬花　橘红　麦冬　枇杷叶
●大兴邢奇功
诊脉左弦涩右弱，肺主出气，肾主纳气，咳嗽气虚，阳不下达，金不制木，木反乘金，致身半以上，先病浮肿，继以失血。治宜滋肝益肾，纳气归元，未可徒作相火治也。
生地炭　紫菀　牛膝　郁金　沉香　麦冬　杏仁　橘红　桑皮
●江邑赵玉圃
风温初起，即发谵妄，自汗多卧，不发热，而大便结。据述脉沉细数促，已经半月，犹以汗下劫夺，焉望向安。今诊左脉细乱，右脉断续，口开目闭，唇板舌焦，不语失溲，头顶强直，手足拘挛。种种恶象，皆成坏症，立法制方，殊为棘手。至细按胸胁脐下少腹宗筋上，凝滞不和，时复冲逆，此非动气，亦非燥结。因思六旬高年，津液已枯，素多操持怫郁，夏秋省墓，强涉高巅，触山岚时气，越数十日而病发，乃阴气不荣，阳邪郁伏，少阴少阳，开合不司，枢转不利，而清浊升降失度，经络机窍不灵，即《内经》所谓精不能养神，柔不能养筋也。考古法中阳陷入阴，气血顽钝，每取味中之气，浊药轻投，从阴引阳，开之通之，清之泄之，补以运之，都以督之。冀其流利转运，关钥渐通，度可斡旋于万一。
地黄饮子用羚羊（一钱）　北细辛（三分）　玉竹（三钱）　茯神（三钱）　益元散（三钱）　煎汤代水，人参一钱，另煎冲入，温服。
●徽州倪瑞周令郎
时感湿温之气，阳明蓄热发黄，非疸症可比也。今脉数无神，便闭已及二旬，肠胃枯燥，府气不通，心荣肺卫，悉被阳邪劫伤，内不守，外不固，神昏头汗有之。但延久正气日溃，邪火固踞，有正邪交脱之虞。
人参　鲜生地　大黄汁　鲜首乌　黑山栀　茵陈　麦冬　瓜蒌　川连　枳实汁　菖蒲汁　滑石
●茂墅墩陆
风温风证，脉躁神狂，胸腹胀闷，身半以下，痛难转侧。此邪风被火，搏击营分，致血气流行失度，妊娠五月，际此危险，难免胎堕之虞。
川连　黄芩　焦栀　犀角　丹皮　甘草
玉竹　鲜生地
●马御天令政
失汗过经不解，邪热郁蒸肺胃，致发颐毒，险症，且以辛凉清解。
连翘　柴胡　牛蒡子　桔梗　元参　赤芍　花粉　马勃　生甘草　研石羔末（二钱）
●张维贞子
邪陷膻中，心阳散越，矇蔽神明，天君不能主持矣。
天竺黄　贝母　郁金　竹沥　海浮石　元参　姜汁
●姜宇瞻令郎
脉左关弦结搏指，两尺微细欲绝，齿舌喉闭，腹痛吐蛔，皆少阴厥阴见症，其脉俱循喉咙，而气至则为齿舌。夫肾藏虚，水无坐镇之权，斯肉瞤而筋惕矣。此时不以回阳为治，虚虚之祸，将何所底止。
人参　附子　肉桂　白术　益智仁　白芍　陈皮　乾姜　吴萸　甘草
●杨库典程
脉数口甜，善食易饥，渴饮便数，多因过啖肥甘，积久酿热致病，发为脾瘅。子和云：消烁万物，莫甚于火，脾阴亏，邪火亢，肾元五液少司，而背为之痛，脾土主诸阳之本，而肢节为之酸也。议玉女煎合经义辛香荡涤陈气立法，玉女煎加人参三钱，省头草八钱，煎汤代水。
●吴恂若
心脉涩，胃脉滑，两尺微，胸胁烦闷，气升兀兀，鼓动咽喉，窒塞多痰，嘈杂吞酸，汗多面赤，心阳虚，火上浮，肺燥令其膹郁，清肃不得下行。子和云：气火炎烁而道路不利，津液日消。拟嘉言清燥汤法。
桑叶　麦冬　阿胶　牡蛎　炒石羔　杏仁　川贝　橘红　枇杷叶
●沙友林
肝为至阴之脏，故痛发必交阴分，疏肝佐以养阴。
苁蓉　归身　白芍　桃仁　金铃子　延胡　茯苓　广皮　木香
●徽州方时和
耳鸣重听，健忘泄精，心肾久属两虚，食后胃翻欲吐，语多即喘促，中土亦已大亏。近复增咳，咽喉不清，属心火刑金，脾弱失运。宜早用心肾交通补养，晚以和中育脾清气化痰之味佐之。
早服丸方　熟地　茯神　远志　枣仁　枸杞　石菖蒲　芡实　兔丝　麦冬　益智仁　蜜丸，冬加羊外肾四具。
晚服丸方　橘红　川贝　莲肉　于术　茯苓　川连　牡蛎　沉香　藿香梗　用枇杷　叶汤泛丸。
●玉岐苏逸美
左脉细弦，右寸关短滑，睾丸漏卮有年，腰脊牵引痠痛，肾精肝血，已自内损。今食减咳逆多痰，脾肺之阳亦亏，先崇土固金，后用补益下焦之法。
煎方　人参　茯神　枣仁　麦冬　北沙参　芡实　枸杞　百合　枇杷叶
晚服百花琼玉膏　大生地　枸杞子　麦冬　干百合　阿胶　款冬花　法制熬膏，滤清，入人参末一两，茯苓末一两半，琥珀末三钱，沉香末三钱，同炼蜜收贮磁器，用绵纸箬叶封固，隔汤煮一昼夜，再用冷水浸一宿，开水服。
●休宁程公宾
酒湿酿热，多饮则肝浮胃胀，咳血半月，脉已弦细。皆酒客伤中，阳络损伤，致血逆不归经络，病在肝胃二脏。
活水芦根　鲜生地汁　苏子　丹皮　郁金　麦冬　山栀　射干　苡仁
●张皋木令孙
血症脉弦大空豁，少年阳亢阴亏，血随气火升动，急宜凉肝滋肾之品，以引血归经络，再商进退治法。
大生地　犀角　阿胶　麦冬　牛膝　紫苑　苏子　橘红　茜草　藕
●孟瑞占令政
头目眩运空痛，脉虚弦无力，两尺微涩，此皆木郁生火，风自火出，虚风郁火，上乘高巅。经云：脑为髓海。而肝胆之络，又皆络于脑。因平昔精髓内枯，肝郁血燥所致，非外感温散可解，法宜滋肝养阴，息风降火，尤当情怀开畅，善自调摄。
九制首乌　茯神　远志　甘菊　柏子仁　白蒺藜　元参　丹皮　活滋石（煅研绢包，三钱）
●程又恒
脉左细涩，右虚滑，肢节痠疼，腿足麻木不仁，患偏于右。凡男子中年后，精血易枯，肝风鼓动，脾失健运之机，浊痰凝聚清阳，而胸脘噎塞，此偏风血藁之渐也。
天麻　归身（炒）　牛膝（炒）　半夏　云苓　桂枝　鲜首乌（打汁）　泡淡乾姜　服四剂稍减，照方去天麻，加木瓜、天虫、川芎。
●无锡钱绍尧
精以养神，柔以养筋，元气损，血液不能灌溉诸经，痹痛频作，寒热交争，所谓阳维为病，苦寒热也。
鹿角霜　黄耆　当归　白芍　桂枝　牛膝　桑枝尖　枸杞　鳖甲　炙甘草　萆薢
丸方，前方去白芍、甘草，加虎潜、白术。
●黄土岩戴士周
右体痠疼麻木，迎风流泪失明，是肾肝精血交掼，致内风习习鼓动，头目冒昧，所谓下虚必盛也。六味丸加龟胶、紫河车、茯神、远志。
●长泾方玉祥
诊脉弦滑，右关独大，头目眩冒，腿股痠痛。此风痰郁滞，经络郁久生火，火与风合，上凌空窍，矇蔽清阳，致神不健爽，急者先治，降火豁痰，而风自愈。
钩钩　甘菊　玉竹　半夏　橘红　茯苓　甘草　薄荷　菖蒲汁　姜汁　竹沥
●张参可
脉数弦滑，痰火内滞，风邪外触。
半夏　橘红　茯苓　甘草　杏仁　薄荷　蔻仁　桔梗　滑石
●城中刘友陆
虚风偏中，调治两月，手足已能运动，误用薰药取汗，梦泄食减。悬拟一方，服二三剂。复延诊视，用都气丸作煎料，如饮子煎法。
又劫夺强汗，木燥火炎，营血耗，君相动，则精泄不固矣。今交长夏，火土司升而烦躁，面庞精采外越，须预防狂乱变幻。不然，曷不观乎仲景太阳条中，火迫劫汗亡阳之惊狂起卧不安者乎。仿复脉汤意。
人参　桂枝　麦冬　生地　阿胶　牡蛎　龙骨　茯神　加姜、枣、小麦、玉竹、金器、益元散煎服。
●无锡蒋尊之
脉左弦数，右关滑大，善饥肉脱，诸药不应。因思风横脾胃，煽灼中土，致穀食不能荣长肌肉，精力日衰。经云：二阳之病发心脾，其传为风消。可知子病必累其母，藏病必连及府也。仿河间法。
黄耆　人参　生地　牛膝　附子　川断　茯苓　五味　石斛　玉竹　钩钩　地骨皮　枳壳　服十剂小效，又照前方加羌活、防风，晚服。
早服丸药方　人参　天冬　麦冬　续断　生地黄　玉竹　地骨皮　钩钩　山药　茯苓　石斛　牛膝（蜜丸）　煎丸药前后守此法，四旬而痊。
●城中刘声远夫人
右脉微弱，左弦细，木燥血枯，肾阴虚损，肝风内动，火灼津液，气壅生痰，阻塞隧道，机关不利，项强肢挛，筋脉不营，神倦流涎，语言艰涩。《内经》诸风掉眩，皆属肝木。木失水滋，母病而累及乎子也。顾质弱病延，大伤神气。治本则痰水未清，治表则本元耗散，风浮所胜，治以甘寒，中土不伤，标本兼施矣。
玉竹　钩钩　茯神　天麻　当归　白芍　牡蛎　炙草
又神脉稍清，语言略爽，痰涎挛痛，仍复如前。经云：肝痹善痛，大筋软短，小筋弛张。肾痹善胀，尻以代踵，脊以代头。肝肾血痹，筋骨焉能流利。仍从前法加减，缓调多服为宜。
（早服）人参　玉竹　茯神　远志　牡蛎　钩钩　天麻　紫石英　（晚服）人乳　竹沥　姜汁　汁梨　桑枝嫩尖汁，各一小杯，煎膏调入血珀末二钱，羚羊角末二钱，胆星末二钱，同炼蜜二两，熬收厚，不拘时，开水冲服。
●扬州程
大凡阳主动而阴主静，烦劳耗血灼精。风自火出，则喜饥而消，惟静养百天，不致暴中失血为妙。
人参　天冬　熟地　黄柏　知母　龟板　又冬令失藏，肝风内动，忽然眩晕，心烦腹痞便血。盖五行变动，风火煽灼尤甚，阳扰乎中，脾肝俱失藏聚之功。所谓阴络伤则血溢于下也。
制首乌　柏子仁　地榆　乌梅　木瓜　白蒺藜　生白芍　茯神　枣仁　又左脉短数，较甚于右，肢体虚浮，倦卧痿弱，因去血过多，气亦无附。交夏至节前后，阴阳升降之大关，吉凶由此而系，宜加意慎之。
用逍遥去柴胡、薄荷，归脾去木香，二方合剂，加阿胶、龟胶、鹿胶（原注，此诊与上未符，似讹）。
●杨纶宣
诊脉沉而有力，舌焦身汗，神昏壮热发斑，晦滞坚满，二便闭结，适合伤寒下格，邪气内盛，脉反郁伏之说。羌防辛散，徒耗其阴，于里症无与也。急当治苦以泄之。
大黄　厚朴　枳实汁　川连　山栀仁　黄芩　犀角尖磨汁　鲜生地
●筑塘叶彩生
左脉细弱，右寸滑大，向患腰痛，近因风热客邪，袭伤肺络，先议清凉清上。
桔梗　杏仁　半夏　薄荷　桑叶　沙参　橘红　茯苓　甘草
●程汉平
寒热胁痛，脉弦细数，系邪郁少阳不清。
小柴胡加桂枝、郁金、赤芍。
●东庄陶
风火内郁，日久客邪外触，表里不和，寒热头痛胁痛，解表为先。
青蒿　紫苏　连翘　山栀　半夏　橘红　甘草
●马嘶桥陶女
病过两候，脉不缓和，舌乾鼻鼾，上哕下泄，非退象也。
川连　黄芩　半夏　广皮　乾姜　炙草　竹茹　生姜　大枣
●长寿方
脉弦浮，寒热头痛，经脉不舒。此风热外客两阳之象。
秦艽　葛根　赤芍　广皮　桂枝　半夏　炙草　生姜　大枣
●倪振动
脉弦滑，右关独大，寒热似疟，肢体麻木不舒，虽外感风热，然中虚向有积痰，尤宜兼顾其里。
清脾饮去柴胡，加玉竹、钩钩。
●常熟王
脉数浮弦，风伤肺胃之络。
杏仁　桔梗　郁金　苏梗　桑皮　川贝　防风　橘红
●张应天徽州
喉痛目胀，里热外寒，痰咳浊饮。此系伏气为病，名曰风温。过服温散，夺液伤阴，致寐中躁扰多烦。经云：卫气行阴，乃得安寐。今少寐即躁，显系阴不交恋而动越也。节庵云：过时而发，病不在表，已经汗下，亦不在表。其忌于辛温表散可知。
复脉汤加天冬、茯神、玉竹、鲜生地，去麻仁、大枣。
●顾村徐九官令政
脉细涩，少腹胀如覆杯，舌燥渴饮，躁狂便闭，乃心阳火炽，藏病连府，气不宣化，致手足太阳之府，俱热结也。议桃核承气汤。
●筑塘张荫堂
客寒犯胃中，气关乖隔，蛔厥则呕，腹痛则泻，病属厥阴肝藏，肝性喜酸，蛔以苦下，取仲景乌梅丸法，合乎厥阴条中下利吐蛔论治。
乌梅　乾姜　附子　川椒　当归　桂枝　黄柏　人参　川连　炙草　白术　苦酒（冲三匙）
●北新桥赵
肝脾内伤致病，气血交涸，孤阳死阴，尽为乾枯之象。宗经旨调寒热之逆，冷热并用，进连理汤法。
人参　附子　炮姜　川连　木香汁　白术　云苓　当归　炙草　郁金汁
●顾山周价人侄女
脉虚滑数，两尺细微，久病羸弱，肝肾式微，阴不交阳，心神不聚，胞络空虚，痰火内迷，乘虚厥动，精识蔽蒙，虚中夹实，语言失绪，早安神志心肾为宜，晚涤痰火不失病机。方阙。
●泰兴李琴先令郎
病后虚风柔痉，精气内灼，漐漐汗泄，乃卫阳失护，气易外浮，筋脉不得滋荣，而手足振掉，神志失其内守，而口噤不语。所谓精不能养神，柔不能养筋也。但脉涣无神，直视失溲，脉症俱系散脱，势已难挽，再请高明裁酌。
生脉散频灌。
●后谷桥卞楚珍令郎
脉涩细数，两尺无神，初起咽喉肿痛，阴气下虚，阳浮上结。近因五火挟痛亢胃，乘虚暴中跌仆，口噤呕吐黑血，气机不宣，唇燥舌乾。古称肺为水之上源，主司五声，肾为关钥闭藏，主司五液。水源不清，则关门不禁，遗溺便泄，有由来矣。今则痰火秘结于止，本气衰脱于下，际此险途，难保其无变端也。
天竺黄　川贝　麦冬　石菖蒲汁　乌犀尖　细辛　竹沥　生姜汁
●徽友张声远
努力负重伤中，气结不舒，脘痛按之有声，脉左细右弦，两尺空豁。因痛久肝脾两伤，气血痹阻其经，遂致水饮溢膜外而为病也。且调气和络，冀病缓再商。
槟榔汁　白芍　苡仁　郁金　半夏　旋覆花　紫檀屑　绛绢屑
又服调气药胀痛稍缓，但按左胁下，气鸣响仍然不止，要皆饮邪外里，脾胃不舒。所谓最虚之处，便是容邪之地。
外台茯苓饮，加白蜡三钱。
●徽友顾御六
关脉弦，尺脉弱，腰脊痛，少腹胀，气从左胁下绕脐攻逆，浊阴凝聚，下焦见症，皆属肝肾，议温柔通剂。
当归　白芍　肉桂　熟地炭　郁金　牛膝　桃仁　大红花绉妙　丸方　肉苁蓉　补骨脂　归身　牛膝　小茴　熟地　川断　肉桂
又胁痛脘闷，气塞不通，日晡烦热，小便赤色而脉弦数，都因水亏木张，肝火上乘，脾土交春夏，木火升腾，前病复来矣，暂拟疏泄。
●孙团士
病起左胁，上及中脘，下趋少腹，脉弦结歇止，此胆阳不舒，肝邪用事，则气血痹阻冲突乎其间也，宗通则不痛之意。
当归　香附　丹参　青皮　通草　附子　茯神　新绛　青葱
●许公安令媳
脉数弦芤，肝肾真阴内损，阴虚阳搏，血动下溢淋漓，固当滋益肾阴，引血归肝。但肝病必然乘脾，又当佐以植土。又脉缓弱，火渐降，血自得引归经。但汗多食减色夺，此阴虚阳无所附也，急宜补气以通血，勿徒见血投凉。
●洋岐徐
经云：血脱补气。以有形之血，不能速生，无形之气，所当急固。即太仆所谓无阳则阴无以生，无阴则阳无以化也。今年高体弱，阳络伤而血外溢。治病之初，但以滋阴降火为事。不知周身之血，悉统摄于脾，脾恶湿而喜燥，过服归、地、芩、连，壅于脾胃，则中州窒塞，升降无由，遂成胀满之候也。况元气素虚，平昔思虑多郁，肝胆之阳，久已不和。去冬先患肿毒，后即继以血症，血去则脾损而气愈弱矣。今诊脉虚弦不和，两关尤大而涩，可知起恙因由，皆关肝脾两藏。是时急于寒凉止血，遂致屈曲之木，愈陷于壅塞之土。时当春令不复，焉有畅茂条达之机。急者先治，莫过调脾和胃一法，则州都运化，决渎宣通，而胃气自能下行，脾气游溢，上可散精于肺，以通调水道，斯清浊自分，上下无不条达。中土既和，精悍得以四布，又何必拘拘于开鬼门，洁净府，逐水消肿之验剂，而胀始释者哉。
补中益气汤去黄耆，倍人参，加茯苓、泽泻、姜、枣煎。
●云葶李乾一
胀久气日益衰，致胸腹脐下渐硬，食下便甚，虽云脾病善胀，要亦肝肾少司摄纳使然。医家专事辛燥，罔顾下元虚损，多其不知量也。
●金匮肾气丸
●恬庄程
咳逆浮肿，脉得弦数。宗仲景汗出恶风，用越婢汤法。
越婢加茅术、桑皮、细苏梗、大腹皮、姜皮。
又脉缓嗽减，风水已退，从脾肺两经调养。
葶苈子　茯苓　苡仁　广皮　白术　车前子　姜皮
●宋大年令政
脾病则九窍不利，以至阴之藏，不得阳和舒布，斯水穀入胃，传送不行，清浊混乱，遂成腹满。肿胀之病，此经旨所谓藏寒生满病。三阴结，谓之水也。病者胎前即患喘咳，产后继以肿胀，经今百日有馀，脉来微弱无神，在右尤甚。可知气血式微，中焦窒塞，升降无由，州都失职，决渎不宣，日居月诸，灌入隧道，津液脂血，浸淫洋溢，悉化为水。总由中央孤藏无气，不能灌溉四旁，以镇流行，则水湿氾滥而难支矣。读《病机一十九条》，所以胀病独归脾土，盖脾损不能散精于肺，则病于上，胃损不能司肾之关钥，则病于上，三焦俱病，以肾纯阴之剂投之，求其向愈，岂可得乎。勉拟东垣脾宜升胃宜降，合以回阳，不失乎人事之当尽也可。
真武汤加肉桂。
●顾山李
脉弦细，左胁亦坚大如盘，痰裹气凝血结，此五积症中之肥气也。
蒸白术　枳实　茯苓　厚朴　白蔻仁　白芥子　木香　青皮　煨生姜
●施村蒋
神色痿弱，上下睛明穴黑滞，脉浮弦，腹痛喜食香味，寐则肠鸣，此虫积为患也。
白术　茯苓　广皮　榧子　槟榔　木香　厚朴　郁金
丸方　去木香、厚朴、郁金，加雷丸、沉香，水泛丸。
●方子臣
脉沉细，肾肝交损，阴中之阳内离，健运不司，食减腹胀，乃藏之寒生满之渐也。宜用温通宣补。
白术炭　茯苓　广皮　肉桂　附子　熟地炭　益智仁　炮姜　炙草
●邹日乾令堂
向多痰嗽，食下噎塞欲吐，胸脘痰闷不舒，高年阳气，难复易亏，徒理其阴，焉中病之肯綮，拟肺胃清阳论治，所谓离照当空，阴霾必散也。用大半夏汤加乾姜少许大效。
半夏　白蜜　人参　乾姜
●黄载阳
胃痛气逆，上引胸胁，纳食则胀痛猛甚，脉迟弦滑。此多思郁结，气陷于土，脾不升，胃不降，致水穀之海壅闭，所谓不通则痛耳。宜疏木以达之。取乎《内经》胜克治病之旨。
逍遥散合四磨饮。
●峭岐赵湘远
人身气血，流布经俞脉络，全赖中州施化，得以纳穀生津，考之《内外伤辨》，所以独取脾胃立论也。今诊脉弦细而迟，胁痛嗽血，得自力伤，不独金水交亏，缘土衰少生化之权，致吞酸脘痛，妨于饮食。此即东垣所谓戊无火不运，而痛斯作。宜温中辛散，佐苦甘淡以泄之。若徒补下元，则太阴之脾藏愈窒矣。
川朴　橘红　炙草　北沙参　茯苓　乾姜　木香　草蔻仁
又痛缓嗽减血止，饮食渐加，坤土健运已行，木火亦能和敛，然水弱难以骤补，宗缪仲淳脾肾双补法。
茯神　扁豆　沙参　蒺藜　芡实　生地炭　麦冬　白芍　枇杷叶
●施村蒋献夫令郎
肾为藏精之府，木为相火之官，真阴亏，相火动，而梦泄不固，所谓精不能养神，阳虚阴必走也。夫耳者少阴少阳寄窍，脉络所主之地，精不守则龙雷不宁，上扰乎清空，以致耳鸣震动，上实下虚。法当厚味填阴，介类潜阳，取经义下病治下之旨。
紫河车　牡蛎　大熟地　龟胶　肉苁蓉　人乳粉　菟丝子　秋石　金樱膏　琐阳　蜜丸开水下。
●徽友程
心脉细数劲，两尺微弱，乃阴不交阳，心君妄动，耳鸣失聪，梦多遗泄。盖肝阳左升太过，由肾母收摄少权耳。以填补不元，导引静镇为主。
熟地　山萸肉　山药　茯神　远志　麦冬　龟胶　芡实　牡蛎　金樱子　磁石　蜜丸开水下。
●徽友方
久泄必伤肝肾之阳，腰痛脉数，皆水亏不能制火。
细生地　龟板　知母　云苓　萆薢　甘草梢　牡蛎　欠实
●钱维宁
脉细弱，气衰力倦，淋浊便溺作痛，得之劳倦伤中，所谓中气不足，溲为之白也。
归身　白术　益智　茯苓　泽泻　牛膝　萆薢　生甘草　芡实
●唐墅王
脉数大，按之微弦，湿热交蒸，脾阳不舒，浊阴下陷膀胱，致便浊精遗，溺痛。淡以渗之，苦以泄之。
茯苓　泽泻　知母　远志　滑石　山栀仁　菖蒲　淡竹叶
●日茂店徽友程
疾走远行，则肾肝损于内，冒暑临深，则热湿蒸于外，积久乘虚，从外至内，交互郁结，注肾成淋，著肝为疝，致溲浊睾肿，痛引少腹，虑成疝瘕之累。
赤苓　延胡　茅术　阿胶　乌药　川楝子　牛膝　泽泻　青木香
●周尔元
小便淋沥，精随溺泄，脉至弦数，两尺细涩，乃少阴肾藏有亏，致太阳府气不化，用滋肾丸方法。
川连　肉桂　兔丝子　车前子　生地　杜仲　生甘草
●蔡港李位卿
脉症气结在上，中脘阻塞吐涎，男子中年后，阴气先亏，津不运行，聚液成痰，闭遏胃阳，稍食阻痛欲呕，漉漉有声，老年噎膈之渐。
旋覆　代赭　新绛　淡姜　半夏　白蔻　云苓　橘红　炙草
●苏州枫桥顾
脉左涩右滑，酒客伤中，胃阳痹阻，营血内枯，燥火易动，气逆胸痞吐痰，食入噎塞，大便燥结。所谓上焦不通，则上下脘不行。老年阴液已亏，怕延关格。
人参　半夏　茯苓　白蜜　麻仁　鲜生地　活水芦根
●陶介如
久嗽气损，未有不扰动乎肾者。入秋气而逆善嗳，肺胃之清阳已漓，胸脘刺痛，会厌抑塞。今则食下阻隔多噫，白沫自下泛上，脐右动气筑筑，乃气伤血藁，肺不降，肾不纳，已成痛膈重症。宗仲景噫气不除，用旋覆代赭汤法。
旋覆花　代赭石　人参　甘草　半夏　乾姜　大枣　制川附　姜汁（临服冲白蜜数匙）
丸方　金匮肾气丸，用生脉散加白蜜汤送下。
●施村徐
食下噎塞，痛连胸腹，脉左搏右平，由恚怒伤肝，肝厥必乘胃府，血不藏聚，致呕吐见血，而阳明之大络亦损，所谓阳络伤则血外溢也。用柔剂缓调。
半夏　人参　枣仁　炙草　陈皮　竹茹　阿胶　白蜜　生姜　大枣
●泰兴张来雍
积怒动肝损营，亢乃燥气乘复，上噫气，下泄气，由血少藏聚，流而不行，痹阻厥阴，循经之所致，喉不利，胁痞痛也。况脉至右滑左涩，涩为肺象，滑为阳盛，金刑木位，胆阳不舒，脘中迷痛，食减液消，有自来矣。但今值疟后，馀邪未尽，先宜清暑和标，再商治本之法。
麦冬　云苓　半夏　扁豆　橘红　丹皮　石斛　花粉　枇杷叶（服三剂后，用清燥救肺汤加减，又服二剂，进归脾越鞠法）
●无锡严艺舫
人在气交，法乎天地，值长夏火土发泄，脾肾两亏，不耐炎暑，食减脘闷，喉燥音低，当流金烁石，离能灼物，尤宜加意于保真。
四君子汤合生脉散
●无锡邹太和令侄
神伤于上，精损于下，药力难补其空匮，林泉清处，心旷神情，天真可图来复。
芡实　建莲　远志　天冬　元武板　人参　苁蓉　茯神　熟地
●江阴北门陆
咽喉肿胀，气塞眩冒，心烦汗泄，食减便溏，脉至细小涩数。此心脾之亏，由肝肾内损，致阴心亢逆，上凌少阴循经之地。归脾虽当，泥于心脾，于少阴肾藏有间矣。
人参　茯神　归身　白术　紫石英　麦冬　枣仁　益智　青铅（一两）
●太平桥李
久淋久带，必伤肝肾之阴，致奇脉交损，腰脊垂痛，维纲不振，寒热交作，女科以肝为先天，宜柔剂缓调，以和八脉。
人参　牡蛎　龙骨　五味　归身　白芍　阿胶　炙草　紫石英　鹿角霜
●江辅臣
咳血脉弦，此肝血失藏，肺气不降，从清阳治法。
桑叶　阿胶　紫菀　麦冬　川贝　郁金　杏仁　丹皮　生苡仁
又血脱日久，阴气难以骤复，过劳脊膂微痛。此因营虚失守，致督脉亦伤。平旦口苦舌乾，脉反见数，可知阴液内损，则君相之火，易以升动也。
生地　茯神　枣仁　紫菀　天冬　女贞子　阿胶　芡实　丹皮　麦冬　枇杷叶
●镇江程
左脉小弱，右寸滑大，髫年喘症，数载不痊，遇劳感寒即发，即风痰结于肺底，积久竟成窠囊，阻塞空窍，清肃不令下行矣。且肺病善咳，咳久未有不传至三焦者。故每交少阳气分用事，喘促更无止息也。早用化痰定喘，晚用复脉和阴。
海浮石　马兜铃　杏仁　桑皮　橘红　川贝　紫菀　苏子　北沙参　枇杷叶　晚服复脉汤。
●本镇沈
髫年体弱，咳嗽失音，阳虚必盗汗，阴虚生内热。近因春升发泄，风热乘虚袭入肺络而咳，更无停止，宜以清上为先。
补肺阿胶汤，加元参、地骨皮、茯神、枣仁。
●高汝明
少腹冲气上逆，从左旋右，上攻胸脘刺痛，皆肾阴少司收摄，肝阳升发横肆，血即随气咳吐。盖相火不宁，未有不挟君火而扰动。欲使气纳归元，仍宜静药导引。
人参　熟地　阿胶　补骨脂　萸肉　茯苓　柿霜　秋石
●浒泾口
久嗽脉数，食减骨蒸，得自产后，阴亏蓐劳之渐也。
地骨皮　金石斛　百合　人参　麦冬　紫菀　当归　桑皮　炙草
丸方　乌鸡丸，开水下。
●锡虽上山朱
性善躁郁，相火易动，忽崇朝而诸症交作，致潮热已至四旬，舌乾便燥，胸痞胀满，坚硬不食。此以无形气病，渐成有形结痰，所以虚而不受补也。滋则助胀，燥则伤阴。惟丹溪宣补并用，既能宣壅，复可通津，适合此症揆度。
生地汁　川贝母　郁金汁　肥知母　苦杏仁　麦冬汁　左牡蛎　瓜蒌皮　广陈皮　白蔻仁　香穀芽
●王圣清
病后失调，胃阳窒塞，中脘痞结，阻隔上焦，烦渴善饮，二便闭结，即《内经》二阳结谓之消也。法当养金生水，软坚消痞，俾得清升浊降，胃津游溢于上，肺气通调于下，病可内全矣。虽然渴而能食，必发疮疡，渴不能饮，易成中满。失调久延可虑，莫道赠言不详。
麦门冬汤合四苓散。
●门村张
大风胀满，脉多沉迟，然按之有神，方为有胃气也。今诊得沉细如丝，寸关歇止，知谋虑伤肝，积久延及心脾。心病血不流，脾病食不化，胶滞凝结中脘，先成痞块，从微至著，暴腹胀大如蛊。医家不明肝喜疏达，脾升胃降，治法非苦降即温补，致藏府气血日钝，胃阳困厄，无怪乎愈治愈剧也。但经百日以来，精神日以告匮，即进药饵，亦如杯水沃燎原矣。姑进参附理中，冀穀食渐进，再商。
人参　附子　于术　炙草
●凤凰山朱
诊脉左弦劲而右细涩，气逆从左上升，引胸脘而闷痛，食下噎塞，高年精血内枯，恼怒动肝，横逆中土，上凌肺，下侵肾，致咳呕便闭，清阳不升，浊阴不降，关格之渐。拟缓肝润燥双开，通其经隧。
生地　阿胶　桃仁　茯神　半夏　广皮　郁金　归身　生姜汁　芦根汁
●大石桥
酒湿酿热，味归于脾，气归于肺，内蕴日久，干肺则痰咳喉燥，乘脾则食少便溏，先从肺胃调治，用保和汤。
茯苓　芡实　百合　胡莲肉　麦冬　桑皮　乌梅　枇杷叶
●苏州程逸超
操持谋虑，怫逆内伤肝藏，致脾胃氤氲之气，乾健之阳，失司宣化，纳食艰涩，积痰覆溢呕吐，渐成噎膈重症。虽高年液藁忌燥，然投阴柔润剂，壅湿助痰，又窒碍脾阳夺食。宜顺气平痰，滋液养肝，以调其升降而导引之。
人参　炮姜　生于术　麦冬　橘皮　炒木瓜　炙草　云苓　海粉　半夏曲　白蜜生姜汁
●程逸超令郎
经云：怒则气高。阳气薄厥于上，必致神蒙窍蔽。且向有厥症，包络之痰，易随气火上胃，胸闷口噤，耳聋神愦。今发五六日，心下痞满不舒，脉微色脱，两颧时显红赤，乃气未平而神已耗。下虚本实先拨，从少阴厥阴两治。
人参　茯神　枣仁　麦冬　牛膝　五味子　附子　龙齿　菖蒲　小麦　化下紫雪（一钱五分）

王锺岳先生方案  ***************************
●顾山周敬立令郎
痢久不止，脉见细数，少阴肾虚，亡血失精之象也。又不能食，脾火不化，相火侵凌，上炎下夺，津液告竭，故又作渴。惟专救欲脱之真阳，兼能复返其阴，俟一阳来复之期，冀转回生发之气，则治矣。为拟三阴煎及三物桃花汤，间服之。
人参（一钱）　熟地（三钱）　白芍（酒炒，钱半）　五味子（三分）　炙草（三分）　当归（炒焦，一钱）　益智（淡盐水泡，六分）　（又方）赤石脂（煅研，三两）　炮姜（二钱）
上为末，用香粳米打糊丸，每服三钱，参汤送下。
●山东周客
少年火盛，心肾不交，梦多走泄，或无梦自遗，颧赤脉数，全属阴虚，精气不固，玉关不闭，相火妄动之故也。则宜壮水制之，不再动其火，自然痊安矣。
大熟地（三钱）　煅牡蛎　莲鬚　龟板（炙）　芡实　茯神　枣仁　沙蒺藜（去刺，一钱）　建莲（一钱）
●泰兴李家襄
太阴厥阴之络，寒气引痛，致项强舌卷，语言似乎蹇涩，其邪由府及藏，气不外卫，血不内营，致风之所袭，併入于心者。沉著于络，无阳以煦之，故不条达也。当治八脉为病。
归全　淡附子　甘菊　远志　肉苁蓉　枸杞　鹿角霜（各一钱）　熟地（三钱）
●黄
六脉弦大搏指，足征平素火必有馀。肝强胃盛，以内伏之火，挟外来之风，致口眼喎斜，头目不明，清阳之分，经络为之所中也。然在上之风，乃实邪，缓散自出。
茯苓　首乌（各二钱）　黄芩　天麻　防风　川贝　蒺藜　甘菊　殭蚕（各一钱）
●江阴三官殿马腹膨症
腹胀甚于少腹，按之坚急，大便泄，小便少，脉虚细，皆阴寒凝结，厥气在下而单腹膨满，当用温通之法。
淡乾姜　熟附子　乌药　益智　车前子（各二钱）　吴萸（三分）　煨木香（五分）
●苏州枫桥姚
小腹宽痛，呼吸俱甚，且上为咳逆，皆属二阴之邪，久积于中故耳。
桂枝（五分）　当归（一钱）　白芍　通草　乌药　青皮　紫朴（各一钱）　吴萸（三分）　生姜（一片）
●汪维敬如夫人
肝脾素郁，气血素亏，致清浊之混乱，窒塞中焦及小腹，足膝脉络不仁，食减吞酸，乃木来侮土之象，寡于畏耳。按脉皆微，真阳不运，阴凝阻遏，致膹郁不宣。当辛通达下之法，复以苦泄，胀可减矣。
吴萸（盐水炒）　乾姜　白蔻　半夏　枳实　广皮　川楝（盐炒）　苏梗
又大凡脉微腹胀，小腹上逆者，即经云：厥气在下，营卫留上，真气逆上，正邪相攻而为胀也。况乎产后下焦空乏，寒从此入，致不行也。拟方宣通之法，兼温下元，自能释然。徐之才云：宣可去壅，通可去滞，温可去湿，因仿而用之。
吴萸　乾姜　益智（盐水炒）　当归　官桂　广皮　故纸（盐水炒）　于术　丹参　神麴丸　服三钱，参汤送下。
●无锡杜凤山
肾脾久虚，水湿下陷，致足肿，阴囊无缝，本属阳虚，非温通下元不可，以复脾中之阳，兼复肾中之阳，日能雪消春水，冲和之致，渐可复矣。
上肉桂　淡附子　泽泻　茯苓　益智仁　破故纸　神麴　白术　木香
●无锡上山朱大伦
咳嗽半载，兼之脾不运化，金土二藏，皆虚可知也。所赖本质素足，未见其形色尽藁，虽虚阳上浮，咽燥音哑，似觉津液内夺，不过一时易退，而中土转运之轴失司，所必然也。然此时入秋燥令，火必伤肺，伤土不用事，脾土益衰，食不化而上泛，便则泄，咳则燥而内生烦火，此又必然也。大率治法，调金水两藏，抑肝培土，以复其元，约方之法，可附于后。虽未必有补天之力，方冀奏绩于将来。
川贝　麦冬（俱半炒）　茯苓　扁豆　广皮白　穀芽（炒）　南枣　枇杷叶　（又）琼玉膏　加减资生丸
●无锡上山祝振声夫人
大凡病之来，必由于调理失宜，风寒起居不节，日就耗损而然也。始因小产后，经则淋漓不断，甚至杂秽。今复春夏之交，遂崩漏不止，下元衰弱可知矣。况本质又属阳虚，血无所统，散失无度，积而不行，血必大下，而无留恋归经之日，致血与气两不维附，渐成抽丝引絮，日夜无度，为之索然。夫心主血，肝藏血，脾统血，虽属冲任所司，其源在此。今拟上益心脾之阳，下滋肝肾之阴，隶以涩可固脱，勿使病内苦结。阳归其宅，可望气血冲和，自能霍然。
熟地（四两）　当归（三两）　白芍（二两）　赤石脂（煅一两半）　鹿角霜　芡实　海螵蛸（酒炒）　枸杞（各一两）　黄柏（八钱）　元武板（刮净，两半）　五味子（五钱）
●少夫人
三疟之后，中脘痞结，气郁生痰，痛呕少食，兼之经水愆期，来时作痛且呕，甚至经逆不调，而脉细并涩，视其形气未弱，血则有馀，而气太郁，色虽紫而有寒。乃因血积胞门，或凝子宫，致冲任不荣，经年不孕。今取义于震阳也，一索而得长男。更欲求其虚灵不昧之性，使三气混合，自然一举而得子矣。
熟地　川芎　白术　肉桂　兔丝　归身　白芍　艾绒　吴萸　枸杞　川断　香附
●金匮陶叔和年五十外少腹有缺
少腹是二阴所处，今少腹若有形质，其势日甚，上冲至胃，皆由平素胃阳有馀，肾阴不足，湿热痰饮，日渐下趋，遂使阳不通阴，升降失职，非痃非痹，无所定名，潜匿其间，时或隐现。投以温治则热，凉治则寒，究竟下焦之邪，不因有形之蓄积，始来然耶。
茯苓　瓜蒌霜　山查肉　半夏　飞滑石　延胡　青木香　川楝子　白蛳螺谷　水泛为丸。
●吴载暘小腹痛症
二便俱闭，小腹形如覆杯，手不可按，浊气上逆，则烦闷不舒，暴怒趋急，渐至如此，膀胱气不化行，精液复伤，脂腴凝滞，闭塞下元。宜通达气血之滞，瘀散胀消，二便始快矣。
川连（五钱）　牛膝（二钱）　郁金　木通　枳壳（各一钱）　车前　桃仁（钱半）　韭汁（一小杯）　调琥珀末二钱。
又脉象略和，少腹痛处高突亦平，但交阴气冲，乃浊阴之邪，上干犯胃，尚宜渗利，以清肃上焦。
茯苓　泽泻　广皮　川连　山栀　知母　麦冬　石斛
●江城东门外张腹胀症
少腹有形，似疝非疝，汨汨有声。此寒湿结于膀胱之络，非温不通。
肉桂　吴萸　乾姜　小茴　香附　白术　茯苓　川附　半夏
●苏载舆令政咳血泄泻症
夫人之症，由肝及脾，由脾及肺，致左胁呼吸引痛，中脘嘈杂，呕吞酸水，甚至脾虚上泛，面目色黄，燥咳动络，血随上溢，三者之恙，总不离乎燥火内伏，气逆上膈。故肝邪犯胃，且肺之清肃失司，不能平木，肝气上涌无制，变生不测。今和脾胃，滋肝木，俾气火之燥逆渐平，再商后治。
枇杷叶　冬桑皮　丹皮　天冬　穀芽　白芍　生鳖甲　稆豆衣
又大凡阴虚则火亢，内劫其津液，致咳无痰，又复脾虚，大便多泄，元气津液，亦从下走，且肝之燥逆，横格于中，上凌肺，下侵脾，以致咳泻不止。因思古人云：肝苦急，急食甘以缓之。又云：治肝必先实脾，况脾为肺之母，万物赖土以生。今拟养脾保肺和肝，不燥不滋，固本为先，庶几有合于病情。
麦冬　茯苓　白芍（炒）　人参　扁豆（炒）　穀芽　北沙参　南枣
●殷家庄朱堃官时感症　乾隆甲申五月初三日
身热十馀日，头有汗而热不解，口苦耳聋，自利不止，即此已为上厥下夺之症，前医所用辛凉达表不应。今细按脉皆浮弦，舌苔白滑，气弱神倦，治法宜从一表一里和之。用柴苓法，俾两阳之邪，自然解散矣。
茯苓（三钱）　柴胡　淡芩　猪苓　泽泻　半夏（各一钱）　桂枝（五分）　葛根（二钱）　生姜
（初六）　脉浮弦略减，自利稀少，里邪欲和，反恶寒者，表邪亦欲和也。身热，漐漐汗出，口渴，有转退少阳之象，用温胆法以清馀热。
半夏　茯苓　甘草　枳实　花粉　黄芩　广皮　竹茹
●马
脉数细少神，瘟毒之邪，郁而未散，一身斑疹隐然，症非轻候。
镑犀角　赤芍　豆豉（各二钱）　葛根（一钱）　连翘　山栀（各钱半）　贯众（去泥）　芦根（各一两）　大力子（生研）　滑石（各三钱）　茅根（五钱）
第三日方　荆芥　赤芍　牛蒡　元参　小生地　乾葛　贯众　芦根
第五日方　左脉微而无神，甚属可虑，右脉数实，十馀日不大解，颇有下证。但烦躁不宁，未敢轻下。且以竹叶门冬饮，止其烦乱为第一。
竹心（五分）　川连（五分）　麦冬（三钱）　茯神（三钱）　鲜生地（打汁五钱）　犀角（一钱半）　甘草（三分）　知母（一钱）　灯心（三尺）
第七日方　少阴之为病，但欲寐，躁不得卧者，不治。舌卷或唇焦，不大便，脉微欲绝，用苦辛入肾救逆。
阿胶（二钱）　川连（五分）　大生地（五钱）　鸡子黄（三枚）　天冬（一钱）　犀角尖（一钱）
第二剂症稍减，去犀角，加当归一钱，麻仁炒研三钱，白蜜三匙，调服。
第九日方　焦穀芽　麦冬　茯神　石斛　小生地　阿胶　丹皮　地骨皮
十一日方　大生地（五钱）　犀角（钱半）　元参　丹皮　山栀仁　黄芩（各一钱）　茅根（五钱）
十三日方　诸症悉退，馀热未尽。大原生（切片水浸打烂绞汁入煎，五钱）　麦冬　穀芽（炒）　石斛（各三钱）　川贝　知母　元参（各一钱）　竹心（五分）　灯心（三尺）
●程载光时感症
冬温邪伏，起于吐泻之后，致中气不和，热不减，神昏谵语，口渴恶心，苔白厚，左胁呼吸不利，肺气不清，时咳，总之热邪为害。按脉浮大，且无汗，邪尚在经，未入乎府。宜先理阳明，邪散乃愈。
广皮　半夏　云苓　查肉　杏仁　石羔　豆豉　芦根
二诊　脉浮大而数，因得微汗，势已略减，外热稍清，舌苔黄黑乾燥，大便有转矢气，结燥未下，胃不和。前方再为加减，此时里热重于表矣。
广皮　茯苓　半夏　滑石　杏仁　石羔　前胡　生查肉
三诊　脉症俱减，里热未尽，胃不和，大便未通，小便赤色。再用通利下焦，以生津液。
茯苓　滑石　瓜蒌皮　淡芩　泽泻　生查肉　生穀芽（晚齿痛，用清胃散一剂。）
四诊　脉象略减，热亦稍清。此系馀邪不足虑，憔左胁痛处，大如手掌部位，乃肺之经络，痛且拒按，系积伤气血，非细故也。用和伤之法。
川连　桃仁　滑石　瓜蒌皮　牛膝　红花　骨碎补　柏子仁
七诊　当归　川芎　桃仁　骨碎补　三七　丹皮　郁金　瓜蒌　刘寄奴　桑枝
八诊　生地　紫苑　川贝　地骨皮　桑皮　丹皮　麦冬　花粉　生苏子
九诊　胁痛少减，时复寒热，痛处发出白疹，隐现不定。此系从前留滞之馀邪，因虚不能外达，所幸日饮糜粥，藉穀气渐充而见。忌用升提，只宜和胃养阴为法。
炙鳖甲　茯苓　丹皮　川石斛　小生地　广皮　制半夏

贡一帆先生方案  ***************************
●本镇某
食物化精，胃火盛，津液蒸变浊痰，逆阻气道，清肃之令不行，膈闷吐酸，痰多咽噎不利，见症在上部，宜甘寒清降。
活水芦根（五钱）　全瓜蒌（打碎，三钱）　甘草（三分）　水飞滑石（三钱）　橘红（钱半）　枇杷叶（钱半）
●陈尔毕　请叶天士先生看过不效，乾隆五年六月
行血无瘀，通则复痛，病起于忧思郁结，症属气分，非干阴血瘀凝。由脾胃之阳，郁遏四肢，故为厥冷。阳不降，阴上逆，暮夜则痛，乃胸痹之沉锢。仲景每使辛温之药，开通郁遏之阳，仿以为法。
瓜蒌　薤白　半夏　白酒
●黄遇春头痛症
遇兄之症，至今念载。据述发时必先不寐，而后头痛发热。诊得脉左细弱，右弦大，乃阴虚阳盛，卫气不得下行之故。从阴引阳治法。
制半夏（竹沥拌炒，三钱）　秫米（炒，五钱）　甘草（五分）　夏枯草（一两）

孙御千先生方案（先生自记原本）  ***************************
丁亥正月二日，夏万隆子傅生，年七岁，卧床月馀，身如燔炭，无汗乾咳不食，儿科屡治，病益增，因请予视之。病热日久无汗，肌肉瘦削，扪之热愈炽。近复增乾咳不食，纳穀无味，腹痛，按之虚软，诊脉左小右大而皆数。此肝胃之热己深，昼静夜剧，渐积为虫，有自来矣。再以去冬亢旱风燥之邪，乘虚上受于肺，咳频而愈增其因耳。用内外兼治法。
鲜地　骨皮　丹皮　玉竹　甘草　花粉　芦根
甘蔗汁一杯冲服，四剂后热退汗出食进，继用肥儿丸一料大效。
丁亥清明前三日，予至洋岐徐葆中姨丈处，其兄潮音女，适无锡北门内杨蒻霖者，病甚笃，拉予往视，因述其概。
瘕聚少腹，偏左有形，发亦从左，升至胃脘，累累然满腹，便溺为之阻塞，顷之腹中气喧胀消，仍归少腹。医有平肝若左金之属，温补者肾气之属，论奇脉辛香苦温之属，寒热杂投，历治三载，日夜发作愈剧。今交春分节后，寒热大作，望之面如渥丹，而仍洒浙恶寒，骨似蒸苏，究则上热下冷，况兼头汗淋漓，气怯神倦，种种虚候，所共睹矣。从前脉象，据云细弱，今左弦而右大，中虚无神，阴阳有离脱之兆，可惧之甚。所幸经水届期不爽，生生未绝。大凡此症虽由肝郁起见，目今病久体虚，下焦脉海乏气，络虚气阻，易于聚结耳。今以峻补之剂，培其阴阳根本，敛其阳光下潜，仍不离通络之结也。
人参　鹿茸　北五味　熟地　紫石英　阿胶　当归　小茴香　牡蛎
丁亥六月，侄患痢极重，治疗月馀已愈，然不能戒口戒气，复发。延至闰七月二十日外日没时，人事昏沉，更定后方苏。余诊脉细弱无神，右关为最，腹如仰瓦，脐右动气大如鸡卵，震跃不息，中虚已极，生气索然。投以建中法，次日病势不减。延姜体乾诊之，案云：
久痢亡阴，以致肉削形夺，神迷如厥，申酉属阳明时分，肠胃津液久亏，故现症若是，姑以养阴清燥之法治之。
真阿胶　大沙参　生白芍　炙甘草　冬桑叶　天门冬　生白扁豆
二剂后，下午神思不昏，再请戚向书姜体乾同诊之，向书案云：
痢下肠垢，五十馀日，犹腹痛抽掣，惟悴尪羸殆甚，几几欲脱矣。虽胃口有滞，势难消导，急救其阴，以恋其阳，彷彿复脉汤之意。
天冬　麦冬　生地　阿胶　麻仁　炙草　白芍　南沙参
药无过煎，三五十沸即服，取义乎浊药轻投也。
八月初六日，脐旁动气已平，腹亦渐厚，痢减腹不掣痛，惟所下黏中有白点不已，众皆望其向愈矣。予与姜戚再诊之，案云：
诊左脉弱，右较有神，连进复脉汤，中宫柔和，而神乱烦躁俱止，有津回液转之机。此时不问其虚，安问其馀。
大生地　麦冬　生扁豆　炙草　大沙参　清阿胶　白芍　大白藕片（五钱）　井水煎五十沸服
自此之后，又服消积去滞丸药缓攻一法，馀症俱减，而痢终不止。家贫不能服参，胃中邪火燔灼，日啖羊肉厚味斤许方快。凡除中能食，大约不过数日。此竟有月馀不辍，但利不上，身亦不能转侧，面浮足肿，脉息俱绝，又延二三日方死，亦事之罕见者。是役也，虽未收功，医法另出一种，亦堪传也。
●浦景文暑症治验
丁亥七月，浦景文患暑症，愈而复发，壮热不退。医者先发散，继则重用犀羚连石等药，连服数剂，身热渐退，舌苔反煤黑，两脉沉而数细，手指牵掣不停，眼目定，人事一毫不省，以手拍额上，微有醒意。予曰：此虚邪未清，寒药遏之太过，邪已舍于神明之室，顷刻难支。正治方法，已不能施，速以奇法治之，为订一方。
钩钩　丝瓜花　竹心　鲜石菖蒲　鲜荷叶　扁豆花　薄荷头　竹沥（一杯）
另取净水一杯，碾入犀黄五釐，即以煎剂调服，服后神思顿清。二剂后，舌上黑苔脱落，即能言语。惟两目赤翳遮满，视物一毫不见，家人咸以目损为惧。予曰：无妨，此阴虚也。须以大剂补阴药，兼粥食并进，五六日翳退目明，调理一月，方能起床。
●毛禹谟时疫症
丁亥五月，长泾镇毛禹谟患时症，本镇医家，以三阳经药发表，苦寒药清火杂治，自余汗后，热不衰，神昏默沉，遍身似斑非斑。时复躁扰狂越，谵语片晌方定，胸腹按之痞满，咽噎多痰，舌苔色白中央黄，诊脉皆数大。此时行疫邪，横连募原，不易解散。遵吴又可法，用达原饮疏利之。
槟榔　厚朴　芍药　草果仁　知母　黄芩　甘草
二剂后症减二三，但暂时有如狂之状，欲殴人，大便闭结，于前方中加生大黄三钱利之，所谓三消饮也。其病遂不劳馀力而愈矣。
●王仲良阳虚症
丁亥冬至前，王仲良患伤寒，宋朝宗用羌活冲和汤二剂不效。戚向书诊之，身热脉沉而头不痛，曰此少阴症，须服麻黄附子细辛汤，发表温经。连进三服，亦无效。盖因其人生意操劳过甚，又多外宠，胃中有寒湿宿病蛰藏，与乾健之阳，素已衰微不振，直宜少阴附子汤法，细辛麻黄，过于外散，尚非法也。次日再诊，其父缵臣初不为意，向书曰：脉中神情来往不续，病难收功。举家惊惶无措。请体乾曰：事虽急，速进大剂参附，犹可挽回。用附子五钱，人参二钱，日夜各一服不效，且神思散漫，口中白沫，勃勃上泛，进吴茱萸汤又不效，再拟方。
人参（四钱）　附子（五钱）　五味　龙骨　牡蛎　益智仁
连进二剂，脉象或断或续，竟无寸功，招予同王履安、姜体乾戚向书四人共商，议用黑锡丹碾化，参汤调服。白沫始下，少顷复上，再服又止矣。煎剂仍以前方频服，无可更改，日夜服参三四钱，两日后脉象来复，有向安之兆。伊新亲唐叔文，竟邀陈杏三来看，用六君子汤加减一剂，次日脉右尺又断续，左关微弱如丝，涎沫又上，危症复见。仍守前法二日，脉续涎沫可咽，而疲倦不堪，反甚于病重时矣。此后症屡增屡退，计服黑锡丹九钱，人参三两馀，后改用八味，从阴恋阳，膏子以平调上下，立春前始能起身，犹腹痛胀闷，进真武汤而泄泻胀宽，再以参剂调补平安。是症也，赖有向书之先识，体乾之主持，二人之功居多，而予与履安，商酌赞襄，他人不能生别议，方克起一生于九死，为无功之功也。
季二世兄谐禹，赘于赵室，伊妻六小姐，年十七，患利极重，乃翁韶度乘请入城，时戊子七月十九也。利已五六日，始纯红，继白色相杂，今下纯白黏腻，昼夜四五十行，后重窘迫，多在腰尻尾闾之间，少腹不过微痛，胃口不能纳食，阅前方并未解，用硝黄重剂增剧，外邪暑热凝结，下焦无从解散，先通其壅。
川连　生姜　秦艽　枳壳　木香汁　槟榔汁　查肉　神麴　桔梗　荷叶　陈仓米煎汤
服一剂，次日坠痛少减，腹中喧响，矢气甚臭，滞未尽而有粪，色赤，且喜知饥纳粥。书谓下痢气者，当利其小便。急开支河以通之。
滑石　茯苓　甘草　川连　青皮　扁豆花　广皮　荷叶　阿胶　白芍
初二日　早诊，痢已减半，穀食渐增而安寝，脉皆和缓，右尺独劲大不平，浊邪陷于大肠之分未清。拟将欲降之，必先升之之法。
羌活　升麻（醋炒）　柴胡（醋炒）　滑石　甘草　防风根　茯苓　广皮　查肉　槟榔　荷叶（炒）　南沙参　陈米煎汤
晚进末药（一服）　地榆　银花　木香　查肉　麦芽　茯苓　广皮　甘草　以肠胃病必滓质有形，宜散不宜汤也。
初三日　痢止便溏，肌润泽有汗，神思清爽，穀食顿加，脉细弱而数，痢后阴亏宜和。
阿胶　白芍　炙草　扁豆　建莲　砂仁　广皮　茯苓
按：戊子少阴君火主气，小满后三之气，正属司天客气，亦属君火加临。二火盘于太虚，风自火出，日日大风亢旱，自春至秋，逢风息之日，即炎蒸异常。立秋之后，上自湖广，下至江浙，皆患疫痢，色赤或五色相杂，虚者受之，不必噤口而入藏肢冷，五六日告毙矣。轻者由赤转白乃愈，疟疾绝少。夫火盛之年，木能生土旺胃，因木火同性，肝胆肆横，挹取胃中津液，肠胃中被窃空虚，暑毒乘虚内袭，故患痢者多疟疾，乃少阳经病，木旺邪不入，故少治痢之法。用往年败毒散芍药汤香连泻心等法，俱不效。因肝为刚藏，宜制以柔，阿胶、白芍。胃属阳土，喜通恶塞，人参、茯苓、炙草、陈仓米。因所伤在胃，与脾无与也。荷叶升清，广皮利气，银花清少阴君火而解毒，肠中壅滞，少加槟榔汁，本年治痢之药如此。
●赵羹和令堂汪氏暑症
戊子六月，赵羹和令堂，因两孙布痘而夭其一，劳碌悲伤之后，骤发寒热，呕吐头痛，汗多腹中胀闷，二便不快。城中医者，先用小柴胡汤，后因其胸闷恶心，加入草豆蔻之辛温，遂困苦不堪，乃招予治。诊左脉不弦而小弱，右洪大，头偏右痛，抽掣入巅，目白赤，时泛恶心，交申酉时，则寒微热甚，口虽渴，脘痞不能饮汤，苔白，汗出淋漓，似有昏厥之象。余曰：此非少阳疟症，乃暑邪由肺入胃，暑必兼湿，而作壅阻，弥浸三焦气分，若延入营中。须防变幻，遵河间法，用宣明甘露饮，一剂症减半，二剂寒热止，改用人参、麦冬、甘草、竹叶、半夏、茯苓、五味、粳米，霍然。
●祝肇文夫人痉症
祝肇文之妻，王巷徐东旭孙女也，四月归家，患时症发斑。太叔岳宗圣，知医调治，先用荆防风栀豉，继进犀羚膏连生地诸凉剂，二候不退。肇文作札致施兄登士，请予往视，至巳二鼓矣。进诊面光亮，目赤神思瞶瞶，手频欲缩去，舌赤齿燥，问之微微有声。余知其痉厥将至，曰今已更深，且不服药，明早进视，已口噤目定齘齿，两手牵搐不定，身僵无汗，面赤如妆，脉弦大搏如指数，右洪大，刚痉之症悉具。此邪未发泄，凉剂遏之太多耳。为用葛根、花粉、白芷、防风、殭蚕、犀角、羚羊角、牛黄、蚌水、钩钩、竹沥宣达阳明经分之邪，祛痰开窍，以息内风相火。服一剂，至夜半得汗遂苏。天明予欲归，时复又微厥，肇文甚恐。予曰：无妨，再服一剂，自然减可。至第二日到彼，诊脉数小而不能鼓指，虚汗津液，已现虚象。即用生地、麦冬、阿胶、白芍、炙草、玉竹、牡蛎、茯神，令服三剂。登士见方，疑补太骤，予以病久体虚液亏为虑，决不复痉，竟加枣仁、当归，补其营阴而安。
●侄倩赵元复腰腿痛症
己丑八月中，先寒战一日，大汗热退，左半身痛，腰胯更甚，足不能伸，口渴面赤，溺混浊短涩，平昔脉象六阴，今觉数大。予思本年春夏，雨霪过多，酒客素多内湿，为订一方，五苓散加滑石、桃仁，通阳利湿，以疏下部血中之滞。服二剂，左半上下之痛俱减，稍能起坐，但腰痛连胯，膝屈不伸，行走伛偻苦楚。思嘉言先生治腰偻废，瘀血内痹者，用桃仁承气加肉桂。此邪尚在经络，宗其意立方。
苡仁　桃仁　牛膝（各三钱）　肉桂（五分）　大黄（钱半）　地龙（九条）　胭脂绵（一钱）　麝香（一分）
炒黑豆煎汤服四剂，症又轻减，大便通快，稍有血下，左足尚短一寸，不能直，每三四更腹痛，竟夜不寐。此时予虽知为血病，不知内蓄甚多，用活络丹三服。又想少阳主骨，太阳主筋，用二经之药羚羊角散一方，症不少减，但口渴不欲饮，必极滚方快，时九月天气尚热，厚褥不嫌热。元复曰：余向喜热畏冷，今服附子而病如此，真虚寒矣。余细思良久，悟曰：腹痛夜甚，卧重褥不欲饮，喜滚汤，乃血滞之候，非寒也。下之为宜，方用：
白蒺藜　茺蔚子　丹皮　赤芍　炒滑石　牛膝　归尾　郁金
服四剂，连下紫血块六七回，腰胯之痛冰释，膝筋亦伸，步履如常矣。是役也，治法虽活络丹、羚羊角散，尚属隔膜不当，余尚切病得效，其施侄新学针灸，意欲针之，予劝其勿针。其四兄怫然曰：此病无用针之理乎？予曰：针固甚妙，但无神针耳。嘻，难言矣。
●太平桥季七翁令政痢疾症
戊子七月十六日，季七翁乃室，患痢极重，招予与姜体乾诊视，予约体乾同去。是日予先至，痢已半月，五色相杂。始事者令君族侄祝冀堂，为梁溪著名士，因症由脾泻转痢，为脾传肾之藏病，药用乾姜、白术、赤石脂、龙骨、蕲艾、人参等，一派辛温燥涩之药，但反佐川连、乌梅，病热日重，饮食已减，面色晦滞，精神困顿已极，诊脉细涩不和，右尺激之，时又鼓指，手温足冷，又时微热，舌苔白，心中烦，腹痛后重如初。予意此非藏病下利，究为暑湿内郁肠胃，初未外达，又未内消，邪未去而阴已耗，液已亏矣。拟和阴润燥之剂。
阿胶　白芍　炙草　扁豆（炒）　银花　茯苓　沙参　荷叶　丹皮（陈仓米汤煎）
是夜只痢三次，烦痛亦减，但神倦似睡，汗微欲出，举家咸喜病减，又疑欲脱。十七日早，体乾至，同进诊。脉象虚涩，未刻交白露节，正气当倍。
人参　阿胶　白芍　炙草　扁豆花　川连（姜汁炒）　荷叶梗　神麴　广皮
陈仓米汤煎服，一时许即索粥饭吃，神思稍清而能安卧，惟痔痛小便涩少，口中乾燥。饮以麦冬汤一次，至夜小便二次，痢竟止矣。十八日前方去川连、神麴、扁豆花，加麦冬、小麦，以养心调理，令服四剂，饭后同体乾归。
●述章兴官厥症一则
甲辰十一月，章南山次子兴官，忽患头痛，面色青黑晦滞，畏寒神倦，兼有痰嗽，曾服息风和阳疏解之药数剂，身发微疹，头痛旋止，神识日呆，耳聋无汗，溺少大便不解。越三日，适交冬至节候，暮夜昏谵而遗溲。伊兄洪远，邀予诊视。其脉浮而带弦，重按空虚，验其舌上无苔，不饥不渴，但有疼痛声而不知其处，询其病之所苦，而又不能鸣其状，目视瞑而神呆。予骇曰：此症渐入厥象也。变幻最多，此时尚在游移未定之际，极难图治，必须邀同姜乾干酌议，方可主持。奈又往锡未归，不获已。勉拟降厥豁痰开窍育阴息风方法挽之。服后至夜颇安，并且得汗身凉。清晨复诊，按其脉虚象忽退，予令彼将此药再服一剂。是日体翁适归，又邀为之诊视。就予方略为加减，更进一剂，耳聋忽闻，症反变出，多言无绪，似昏非昏，似清非清，脉变不调之象，舌色忽紫，中见微黑碎裂之纹，如蚕豆瓣大，大便久闭，小便一昼夜不解。体翁悉审视良久曰：此症因肾虚邪凑，致在下之风火，上干而脱其志，心虚邪混，致在上之痰厥，气不降而失其神。况头疼起见，显系木失水涵，肝风挟温邪而上冒，风火煽烁不已，肝肾失疏泄闭藏之权，而魂志日离，邪阳挟相火冲突，使津液成痰，而乱其神明之主，则神不守舍矣。虽然，温症变厥，治亦何难，独不若此症之不归经络，不归肠胃，而窃踞于神志之间，如油入面，打成一局，安居于难分难解之地，冥顽不灵，所以现出狂言失志之状。经云：狂言者是失志，失志者死。遍考方书，前而仲景之伤寒，后而河间之温热，从无成法可求，应归不治之例。但念与病者嫡表弟兄，虽死亦须图治，莫若以灵治灵之法，望其或成为尸厥，或变为发狂，其阴其阳，归正其候，乃可斡旋于万一，亦未可知。生死关头，惟此一举而已。因与予同拟一方。
真赤苓（一钱）　鲜生地（洗，二钱）　羚羊角（镑，七分）　生虎骨（五分）　生龙齿（一钱）　云茯神（去木，二钱）　川贝母（七分）　炙甘草（五分）　远志肉（炒，三分）　制附子（三分）　麦冬（钱半）　阿胶（蛤粉炒，一钱）　小麦（二钱）　玉竹（二钱）　归身（七分）　广皮（七分）　犀角（五分）　白薇（五分）　防风（四分）　牛黄（调入，五釐）　石菖蒲根（二分）　竹沥（二十匙）　生姜汁（冲入，二匙）
服此药后，至夜忽作痉状，口噤多汗，手足强，痰涎满口，不能言语，至上午时候，同体翁诊视，其脉弦急，舌苔转为白色，汤水与之能咽，不兴则不知。体翁曰：此正尸厥之象也。乃照前方去犀角、川贝，加入
钩钩（钱半）　川石斛　真天虫　半夏（各一钱）
木瓜（七分）　胆星末（调入）　诃子肉（炒，各五分）　石菖蒲汁（五匙）　龙齿（减五分）　远志（姜汁炒，加至五分）　附子（加五分）　竹沥（加至半酒杯）　姜汁（加至五匙）　牛黄（加至一分）
服此药后，至夜半忽发狂，天明覆诊，其脉弦大而数，谵语狂妄。体翁曰：症转阳分，已见发狂，可无虑也。
羚羊角　鲜生地　赤茯苓　上阿胶（蛤粉拌炒）　净钩钩（各钱半）　净天冬（三钱）　云茯神（三钱）　川石斛　玉竹（各二钱）　远志（姜汁炒）　广皮　炙草　炒大黄　木瓜（各五分）　犀角汁（冲入）　胆星末（调入）　防风（各三分）　真天虫（洗炒）　麦冬　白薇（各一钱）　牛黄（调下一分）　小麦（二钱）　生铁（打碎一两）　生姜汁（下冲三匙）　石菖蒲汁（冲下半酒杯）
服此药后，至夜能寐，狂言少减，仍照前方去生铁。
鲜生地（减用一钱）　牛黄（减用半分）　炒大黄（减用三分）　犀角汁（减用二分）　金器（一件）　苡仁（酒炒钱半）　炒白芍（八分）　当归（身五分）
自服此后，狂越渐平，寝食得安，不药而愈。予因此症变幻非常，体翁议论卓立，出口皆应，故能用药灵妙，信手而验。谁谓医家无斡旋造化之功那，详记其治，以为来者用法之一助。

戚金泉先生方案  ***************************
●施港王
弱脉神虚，肢振鼓慄，暑风内郁，药以寒凉杂进，病日益甚，体日益虚，以致神识渐有昏沉之累瘁，姑以枇杷叶散挽之。
枇杷叶　公丁香　茅根　木瓜　香薷　麦冬　厚朴　炙草　陈皮
十九日再诊　脉颇有神，鼓慄已减七八，舌苔尚白，胃阳为寒苦大伤，畏风多汗，以建中先立中宫之墓。十馀日不大便，此胃气不下行，必得健阳中运，化物自通，无庸攻伐。
生白芍（二钱）　桂枝木（一钱）　炙草（一钱）　大枣（三钱）　炮姜（五分）　黄精（二钱）　枸杞子（一钱）
井水二碗，滤去渣，加入饴糖五钱，再煎至半碗服。
二十七日三诊　左寸关脉，浮弦而虚，右浮大，按之无神，舌苔白滑，鼻与环口，气色青黑，面微浮，身仍发热，鼻多汗，头痛烦闷不止，心加饥，食下则眠睡，中土阳和之气不运，风木厥动，水穀与风暑，郁而变幻不一，病根实深，未可轻视。仍从初诊静顺汤法，冀其中旺木和。
牛膝（酒拌）　木瓜　云苓　制附子（各五分）　炮姜　防风　诃子　炙甘草（各三分半）
●上村朱女
咽喉哇塞，吞嚥如有物碍，是为炙脔，肝气郁结所致，非清凉可解，宗仲景辛散开结之法，用半夏厚朴汤。
制半夏　制厚朴　真紫苏　赤茯苓　生姜
●章
春夏阳升，忽然面目虚浮，畏寒喘息，渐渐肢胀，其为风水何疑，进分消五皮等法，皆疏里而不及表，徒增汹涌之势。今肤光亮，邪无去路，且以小青龙汤开其膀胱。
麻黄　桂枝　乾姜　杏仁　细辛　滑石　苡仁
发汗后肿势大减，喘息渐平，但脉微神倦，恍惚惊惕。此水去而封蛰不固也，以真武镇之。方用真武汤，服数剂后，即以此作丸料。
●梅里邵　七月二十七日
脉左涩结，关芤，右亦涩弱，失血十几年矣。今怒动肝伤，气逆上溢，精遗龙雷不宁，甚至无梦自泄，此阳虚阴必走也。当处[KT]阳发泄之候，尤贵调平气分，恰与仲淳三要，宜降气不宜降火符合。
青铅　柏叶　艾叶　线鱼胶　蔗节　荷叶
加八味丸三钱，红绢包煎。
又初一日，大暑之第七日也。连进济生八味丸两服，而血色遂稀，精不复遗，五内之病情，亦可略见矣。切其脉，亦似前日较胜，少涩结之形，有鼓荡之致。若云不能敛气凝神，毕竟氤氲之气，与乾健之阳，总未必反失冲和也。尝考阳虚之治有二，一理中，脾宜升也；一摄下，肾主纳也。今是龙雷不肯潜伏于收藏之地，反升清阳之所，故必引之导之。咸以润之，介以潜之。在此调摄勿懈，庶几病魔可却。
龟板　苁蓉　牛膝　杞子　青铅　线胶　蔗节　送八味丸三钱。
壬辰秋分夜半起，今已四月，发热左胸胁痛，难以转侧，咳吐自汗，无头痛身痛恶寒等症，舌无苔，大小便自可，腹中和，口渴不欲饮，先悲泣而后能嗽咳，出痰有秽气，毛际胀痛不可近，脉弦大而数，目微赤，面色滞，多叫呼，与《内经》悲哀动中则伤魂正合。今正值四气风木湿土令退，五气君火燥金加临，遇悲哀抑郁之境，用甘麦大枣，清燥救肺，枇杷叶散，静顺四汤意。
冬桑叶　净枇杷叶　飞滑石（二钱）　杏仁（钱半）　南沙参　炙草（五分）　麦冬肉（钱半）　瓜蒌皮（一钱）　麻仁　小麦（三钱）　南枣（二枚）　茅根（二钱）　木瓜（三分）　丁香（一分）　厚朴（五分）　杞子（五分）　牛膝（五分）　云苓（五分）

叶德培先生方案  ***************************
阳明瘀热发黄，胸膈拒按，胁肋胀满，陷胸汤深为切当，再加以渗湿利浊之味，服之一剂可也。（发黄）
一人年将五十，身体肥健，素患肠风下血，已十馀载矣。去冬因思虑忧郁，忽然下血数斗，后又下如尘水，或如猪脂状，延至今春，所纳之食，汨汨下行，不得停留变化，甚至直出如箭，以致肛门脱出数寸，每以热汤浴之，睁叫托入，顷之去后，其肛复脱，一昼夜下痢二十馀行，苦不可言，面色浮肿，夭然不泽，唇焦口乾，鼻孔煤黑，右寸浮大，重按无力，脾脉软弱。（痢）
昨服一剂，药后内邪消去，但手太阳之脉洪数，此胃气未服也。今宜扶胃养脾为主，勿亟亟于治痢，痢亦自止。
白术炭　白蔻　紫朴　黄柏　广皮　木香　甘草　茯苓　神麴　锅巴　建莲　泽泻
脉渐缓弱，嗽减痛止，胸脘亦宽，平昔木旺土衰，久患脾泄，中气大亏。若饮食杂投，诸症复增，愈难调摄，须慎之。（嗽）
橘红（一钱）　杏仁（钱半）　枳壳（一钱）　柴胡（八分）　黄芩（钱半）　花粉（钱半）　知母（一钱）　查炭（三钱）　六曲（钱半）　灯草（三尺）
肝脉渐平，胃脉反见滑大，此皆饮食不调之故。
麦冬（三钱）　元参（一钱）　花粉（钱半）　山栀仁（钱半）　橘红（一钱）　杏仁（一钱）　枳壳（一钱）　查炭（一钱）　灯心（三尺）　服二帖，去查肉，加泽泻。
●徐商珍令媳左腰膝足肿流走疼痛麻木（乾隆六年）
六脉迟弱，两尺尤甚，左腰膝足肿，关节间疼痛麻木，遇温暖即稍止。此系三阴经之恙，治宜温肾养肝活络为治。
当归（三钱）　川芎（钱半）　肉桂（五分）　秦艽（二钱）　川熟附（八分）　牛膝（二钱）　独活（一钱）　南仲（二钱）　川断（二钱）　桐皮（二钱）　桑枝（炒，二钱）
左三部细弱，右三部滑大。此系病后失调，肺未清，胃为痰食所阻，而畏饮食。拟平淡药几味服之，自能渐愈。（痧后）
●通州老相公姓胡
六脉弦数，外见寒热往来，间日而作，两额巅顶微痛，舌现黄苔，饮食不贪，小便通调，大便艰涩。此统属少阳阳明两经疟症之象。今治宜用小柴胡汤主之，加入阳明之药一二味。服之两剂，再议损益可也。（疟）
柴胡　黄芩　枳壳　知母　花粉　甘草　橘红　杏仁　桔梗　竹青　灯心
尊翁六脉弦数，身热如烙，舌起黑苔，中脘按之而痛，大便自利，小便赤色，邪热郁伏，值此高年，属在大险。拟方服之一剂，若能稍减，即是生机。（时感）
石羔（八钱）　川连（一钱）　连翘（三钱）　柴胡（三钱）　葛根（二钱）　黄芩（二钱）　枳实（二钱）　甘草（五分）　知母（二钱）　山栀（三钱）　竹叶（十片）　灯心（三尺）
服之大效。
又六脉洪滑有力，舌燥唇焦，胸满胀痛，手不可按，口渴无汗。此阳明夹食之候，法宜先用解肌，后议清里可也。
粉葛（三钱）　石膏（二钱）　豆豉（二钱）　山栀（钱半）　枳实（二钱）　甘草（三分）　薄荷（一钱）　姜（二片）
又初八日，晚诊得右寸关滑大，肝部浮数，腹痛虽平，而肌表之热未退，主解肌清表。
乾葛（三钱）　石羔（三钱）　桔梗（一钱）　甘草（三分）　黄芩（一钱）　蒌仁（二钱）　泽泻（一钱）　丹皮（一钱）　芦根（五分）　姜（二片）
●七元泾陶世揆　九月吐酸
呕吐酸水，连饮食俱出酸味，觉刺心而痛，繫好饮酒之人，服四帖愈。
茯苓（三钱）　桂枝木（一钱）　泽泻（一钱）　黑山栀（姜汁炒二钱）　橘红（二钱）　苍术（钱半）　查肉（二钱）　砂仁（一钱）　甘草（五分）　半夏（二钱）　姜汁（二匙）　铁锈水（三匙）
三疟之发，由风邪痰饮，伏于卫至深之处，始以散邪为主。若病久又必崇土为先，兼和营卫，脾土健，营卫和其邪自不能留矣。
炒白术（钱半）　嫩黄耆（一钱二分，酒炒）　归身（一钱二分）　炒白芍（一钱）　茯苓（钱半）　川桂枝（五分）　广皮（一钱）　半夏（钱半）　炙草（六分）　秦艽（钱半）　大枣（三枚）　老姜（二片）
清晨河水煎服四剂，后去桂枝，又十剂，戒力作，忌发物。
●锺狱处陈老老
左胁中痰气结成痞块，按之汨汨有声，服之大效。
半夏（姜汁炒，三两）　白术（土炒黄，一两）　上肉桂（去皮不见火，五钱）　炒山查（二两）　姜黄（晒，一两）　炒白芥子（一两）　瓦楞子（煅，二两）　醋炒青皮（一两）　广皮（括去白，二两）　炒茯苓（二两）　生木香（五钱）
共制为末，醋打神麴糊丸，如绿豆大，每服三钱，姜汤送下。

学山公方案（讳宗岳字岱瞻）  ***************************
●王业侯令政伤寒治验
业侯令政，素多郁怒，因产后嗽咳未除，口乾喜饮，至春夏之交，忽恶寒壮热，身重头疼，其上则时欲饮水，水入即吐，下则气痛泄泻，小水全无。所服皆柴胡、黄芩、桔梗、竹茹、泽泻、猪苓等药，外热似减，诸症转甚。予忝在相知，为越俎而代庖焉。诊脉两寸浮大，关尺弦数，且闻嗳气频加，并见上气难忍，不得不略陈一二。以辨症定治，大凡伤寒之来，始太阳而络厥阴，在一经则有一经之症，有一经之症，必有一经之脉，以符合之。虽其错综变化，自不可执，要不外乎同中察异，所谓有者求之，无者求之是也。故有时上病不必治上，下病不必治下，从乎中治；有时上病而反治下，下病而反治上，运用存乎一心。夫当头痛治头，脚痛医脚，遂以毕神奇之用，而称大方家哉。即今外显恶寒发热，头疼吐逆，是太阳表症未解也。喜饮汤水，仍不能饮，非热邪之入里，乃津液结聚于胸中也。肺主气，水出高源。故经曰：膀胱者，州都之官，津液藏焉，气化则能出矣。胸中为津液结聚，兼以素多郁怒，遂使肺失其职，不能通调水道，下输膀胱，须开其水饮，达阳和，则上之口乾，不治自愈，而下之小便，不利亦多矣。因请立方，遂以小青龙减麻黄、细辛、五味，加茯苓、前胡、紫朴、苏梗、广皮，一剂立效。嗳气未除，两寸尚浮，此气逆上也，再加益智、香附，服后向安。但下午微寒，寒过又热，至天明始退，如是者二日，此客病已去，本病犹存。因用调理脾胃，兼养血分之品，投之乃愈。（壬寅初夏）
桂枝　白芍　炮姜　炙草　半夏　茯苓　前胡　紫朴　苏梗　广皮
●陆绳武令政产后发热论治
产后之症，以补养气血为先，虽有他患，以末治之。所以内热口乾者，不得任用寒凉，用寒凉则新血不生。而胃阳受困，头疼恶寒者，不可专行发散，行发散则气随汗出。而精神告匮，前六七日时见脉势涩弱，饮食不入，乳汁全无，频频自汗，以为平素体虚，而产后过伤气血，用阳阴平调之剂，从缓治也。目今寒热时发，神气不清，脉来涩数而弱，左关略旺。大抵皆阳阴二气，自力乘侮，非干外邪所致。其神气不清者，一由于血室空虚，留瘀得以随热势而入，一由于胃阳不固，心神因以随自汗而伤。法宜生血以退热，养气以安神，开胃以加食，乃能全愈也。
●俞君爱令郎危症治验
今春三月中旬，周庄俞君爱次子来，述其兄病症危笃，坚请一诊。至则见其面黧神瘁，口噤自合，脉来软弱，沉思半晌，因诘之曰：是病外无六经之邪，内无五藏之患，莫非负重远行，枵腹任劳乎？何厥状之困顿，至于此极也。其家人曰：兴工筑岸，半月来勿得休息，继又到贵镇探视，食生冷难化之物，归至中途，呕吐频作，胃中由是胀痛？三月前服导滞丸，大便行过数次，然终饮食不思，胀痛自若，转觉神气愤乱，今病危矣。原先生有以救之，乃恍然曰：劳苦旬余，过伤脾胃，复食以难化之物，其不能容而吐出也宜矣。一吐则脾胃愈伤，从前困倦之态，始显呈于外。药贵半养神而半和胃，乃能奏效收功，服下二剂，果不爽言。
●戈道士劳伤发热咳嗽治验
戈道士，年二十馀，先患伤风咳嗽，旬日后，勉力负重，发热卧床。于是口渴痰盛，自汗胁疼，兼下血水数次，微利便黄。前医四剂不效，加以气短食减，来延予诊，予见其面色浮红，三言三止，早已知属虚者半矣。乃诊之则弦数浮滑，左大于右，一似有馀者然，然按之豁如，且不耐久诊，久则手动作振动之势。告曰：乃知内伤外感併发，由下虚而上盛，气怯而神露也。若纯用下气清热等药，症将不起矣。方用丹皮、花粉、桔梗、桑叶、橘红、薄荷、甘草、茯苓、白芍，加倍灯心为引。一剂热退，二剂气平，再服二帖，去花粉、薄荷，加麦冬、苡仁，遂获愈。
●陆久凝三公郎寒热胀痛治验
泗港陆九文昆仲，夙年相知也。仲秋之月，久凝三公郎，忽寒热头疼，从胸至腹，胀闷不堪，久文知医，先服解肌消导之剂，不效。来镇相邀，值予在云亭曹氏，乃请承调元往诊。用小柴胡加石羔，头疼虽止，诸症转甚，加以恶心。使者相望于道，适又他出，不得已延余弟宇瞻诊视。云是结胸，主以瓜蒌、山栀、枳实、竹茹、黄芩等药，服后胸腹愈痛。伊兄允升，躬叩予门。同仲儿寻至慕义庄，飞掉归家，薄暮始得抵彼，病者闻声欣然曰：先生其救我乎。盖望之久矣，予因思结胸成于下早，否则日久邪陷亦成。今疾作而痛随起，定非结胸，细按右脉弦中带紧，其间必有寒物阻住升降，以寒凉治之，所以胀痛日甚。况是日阴雨两旬，天时之湿，感召极速，必平胃散加藿香、腹皮、苏梗、半夏、柴胡、乌药，始得破其壅塞。忙服一剂，下咽后恶心顿止，觉腹有声如雷，顷刻胀痛若失，遂能安卧无虞。丙申仲秋存案
苍术　陈皮　厚朴　甘草　藿香　腹皮　苏梗　半夏　柴胡　乌药
●蒋天祥令郎伤寒危症治险
蒋天祥令郎，年十三，今秋患伤寒，更数医调治，有用麻黄发汗者，有用石羔泻火者，更有用牛黄大黄清心行滞者，鲜获一效。后市医以启脾为主，自谓妥当得法矣，亦卒无成功。比及四旬，势病转剧，将治后事。乃延余诊，涕泣哀告，请决行期之早晚，非以望愈也。余观大肉已脱，面赤唇红，时时乾咳，午后发热尤甚，六脉浮数，两寸兼大，知其精液被药久伤，肺金为火所烁，是为阴虚阳盛之极，不速治之，必变成痨瘵，虽勿即毙，亦难望愈。所喜者，三部中无弦急不和之状，犹有生机。遂慰其父曰：是病虽重，可以不死。予且勿优，从前之药，悉属误治，倘能坚信予言，数剂必获全效。方用门冬、青葱、沙参、秦艽、白芍、丹皮、甘草、薄荷、桔梗、桑皮、橘红，一剂热退，再剂身凉，咳犹未除。去薄荷、秦艽，加五味九粒，石斛一钱，连进四服，气平咳止，即思饮食。是余独有确见，所以立方用药，得心应手，因笔之以志一时之见云。
●方裕远政伤寒发痉将危治验
方裕远政，寒热如疟，柳仁和以解肌清热之法治之。数剂后神昏口噤，手足拘挛。有蔡松涛者，江宁人也，近居吾乡，新与方结为秦晋，迎归调治，见势危急，束手无策，遂辞去。于是遣使相招。进诊时，力持其手，乃可切脉，观松涛所定药案，议论似是，用药实非，犹以一杯水救一车薪之火也，安能起一生于九死哉。即索笔纸，立书数行，大约谓风寒湿三气，杂合难解，正虚邪盛，以至此极。当遵太阳刚痉法，用桂枝、天麻、钩钩、秦艽、木瓜，通其经络，茯神、菖蒲、半夏、甘草、丹皮，开其心神，频频灌下。半日人事稍清，三宿手足亦舒。见胃虚神困，加人参、归身，平调四剂。裕远以为无事，不复医治。半月后神呆气滞，语言恍惚，就商于予，为用清心消痰之药，遂获愈。
●又伤寒后神呆气滞语言恍惚论治
裕老夫人，秋间患伤寒，濒于死，余为起之，实未全愈也，迄今神呆气滞，语言恍惚，目不停瞬，请约略言之，以定主治之方。经曰：言者心之声也。又曰：心藏神。是故心气实，则神完气固，可以虑周万事，而应变无方，可以答对如流，而秩然有序。伤寒之来，津液先耗，邪气内陷，昏愦累日，不语经旬，知清阳之受困者深矣。所以饮食如故，形体如故，而其神明之地，久为馀邪所据，生火生痰，已非一日。非有以抉去之，则厚味之入，适足以资盗粮；非有以镇固之，则游子之归，恐难期之岁月。且经曰：木属肝，肝能生风，风主摇动，目得血而能视。由此观之，肝气虚，肝血亦亏矣。今当养心补肝，兼以消痰，斯为合法。
●沙瓯瞻二媳时气治验　乙卯二月
瓯瞻次媳，缪氏女也。缪无子，止生此女，性多躁，久患三疟，春初归探母病，维持而调护之，寒热交作。有程姓蒙师，属在比邻，亦稍知医，道服发散药，热已渐退，连食腐浆大枣等药，胸前遂觉胀闷，热又复作。乃延余诊，因用和解清导一帖，已自减可。程不思彼体虚，加入三稜、蓬术，嗳气转加，吐痰不已，酌方主和营卫，兼清气化痰，寒热乃止。但汗出过多，反觉恶寒脉细。且所吐者皆清水，而小便全无，少腹肿满，余思脾气又虚之人，土不制水，水泛为痰，土不生金，金难化气，惟纳其气以归肾，燥其脾以培元，则水不患其无制，金不患其失司。遂以五苓散加益智、半夏、广皮、车前，外用杉木皮煎汤薰洗，病即全愈。
●六娘娘
胎前寒热，以致小产，去血过多，精困神昏，语言不出，寒热仍来，势亦险矣。勉拟于下。（小产后）
当归（三钱）　丹参（二钱）　茯神（钱半）　泽兰（一钱）　青蒿（一钱）　炙草（五分）　炮姜（四分）　菖蒲（三分）
浮麦（三钱）　大效。
得病六七日，转觉头疼壮热，咳逆烦渴，诊脉右滑大，左弦急。此系风热郁遏三阳，当凉解为法。（风热咳）
石羔　杏仁　甘草　桑皮　前胡　麻黄　薄荷　橘红

宇瞻公方案  ***************************
●徐云上令郎忽然吐泻症
吐泻六脉微弱，面青肢冷，气脱神疲，中气衰而脾阳欲脱，已成慢脾风候，拟参附理中一法。
人参（六分）　附子（三分）　广皮（八分）　藿香（六分）　半夏（八分）　茯苓（钱半）　乌梅（一枚）　炮姜（三分）
陈米（一撮）　服一帖，去乌梅参附姜米，茯苓减去五分，加炙草三分，白术钱半，益智仁五分，三帖全愈。
产后脉涩而数，形羸气怯，腹痛腰疼，潮热心悸，将成蓐劳，症非轻可，宜建中汤。
黄耆　云苓　白芍　甘草　桂枝　枣仁　丹参　广皮　香附　煨姜

恒斋公方案（公讳健字体乾）  ***************************
●常熟萧宅女
上则喉口糜烂，下则腹痛便溏，病由去秋延及今夏，时作寒热如疟，缘劳心体质，夏气失长，秋冬收藏，今至暑气，为之内伏。今诊脉左尺寸俱紧，右关重按见涩，面色赤黑晦滞，舌苔腻厚黄白。睹色切脉，见症情形，明明肾水郁及丙火，三焦失司宣化耳。河间云：膀胱移热于小肠，膈肠不便，心胃壅热，上为口糜，主以柴胡地骨散。奈病久食减亏虚，虚火易以升动，用药以此为棘手，不获已。小其剂，缓其制以进之。
柴胡去苗、地骨皮二味等分为末，水一盏，煎至八分，去滓，食前服，每服药末，或二三钱可也。进三服大效。
●门生戚孟扬室胎前痢
龟板　牛膝　炮姜　白芍　炙草　夏枯草　麦冬　沙参　薄荷梗
女人年二十四岁，难产旬日不下，请稳婆割下，割伤内里大肠，以致粪皆从小便出，所喜饮食如故。
真黄绢（如无以黄茧代之）　猪大肠，二味煨熟，吃猪大肠。如此吃三日，即愈矣。
治血痢　细生地　归身　山栀　白芍　知母　牛膝　薄荷　炙草　荷叶　夏枯草
瘀血不下，用司天升明汤，紫檀、野蔷薇根、半夏、枣仁、青皮、车前子、生姜、甘草，加归尾而下。
刘某口臭，用地骨皮、石决明、牛膝、冬桑叶等愈。
张某肿胀症，用司天升明汤，紫檀、车前、青皮、半夏、枣仁、蔷薇、生姜、炙草、茅术、白术、槟榔、厚朴、防已、生地、泽泻，愈。
●肝气痛秘方
制川附　归全　焦白芍　赤苓　陈皮　丹参　远志　制半夏　炙草　内虚热，加川楝子。
彭元瑞，小便不通，姬妾多而服春药之故。案云少年误服丹药，以致小便不通。
金汁芦根汤冲服。
