
王旭高临证医案序  ***************************
临证医案，非古也。古人视病不立案语，但书方药。迨宋后医生诊病，始相沿先立案语，后书方药，但随作随弃，无有辑之者。如宋之许知可、张季明，明之薛立斋、陈维宜、孙文垣，以及清初喻嘉言、徐大椿辈，虽有医案，类皆因治疗效验，笔诸于书，其文乃记事，非临证也。良以病多转变，方难一定，恐泥学者眼目，故作者恝置之。然余谓医之有方案，犹名法家之有例案，文章家之有试牍。对病书方，因题立义，相对斯须，人之性命系焉，已之得失亦系焉。虽不足为根柢之学，而病者之情形，医者之学识心思，尽在于是。苟能溯其脉证，观其变化，奚啻与病者医者一堂共语，不大可触发手眼哉！故叶氏《临证指南》，海内风行。然叶案语意高深，方多平淡，学者践其迹，未必入其室。因叶负一时重名，所视者非富室膏粱，即病深气竭，贫寒初病者寥寥焉。盖气体不同，方法即异，读其书而得其用者鲜矣！余旧得无锡王泰林旭高先生方案二卷，爱而藏之，以篇页无多，未梓。更求二十馀年，不可得。客春游梁溪，访老友刘君石香。石香出十卷示余，云新得于李氏者。亟假归读之，其心思之敏，见识之超，清华而不高深，灵变而有矩矱，视叶案易于学步。且复诊甚多，前后推究，考其得失，尤足以资助学者。因并余所藏者，去其重复，合而选之。间有字句冗沓率意处，略为删整，依类编次，分二十六门。每门附以拙论，略见大意。其有精警与未惬意者，复随案指出，正之有道，非敢有意譭誉也。原书十卷，约得五六，釐为四卷，命儿辈录出，不敢自私，付之梓人，以公同学焉。
光绪二十三年丁酉孟春，耕霞方氏序于倚云吟馆

评选环溪草堂医案序  ***************************
《环溪草堂医案》三卷，梁溪王旭高先生所著也。先生名泰林，字旭高，世为无锡人。嘉道间有以疡医驰名江浙者，曰高锦亭先生，著有《疡科心得集》《景岳方歌括》等书行世，即旭高先生之舅氏也。高先生殁后，先生传其业。其始先以疡医行，殆后求治者日益多，浸及内科，无不应手奏效，于是遂专以内科行。门下士习业者，每年以十数计。先生读书，上自轩岐，下迄国朝诸家，无不精心贯串。于古书则研求故训，于后人书则必分别疑似。所著有《西溪书屋夜话录》《医方歌括串解》及《环溪草堂医案》诸书，均未梓行。其医案为门弟子随时钞录，未经分别去取，不免繁复者多。余所见者，盖有五六本，详略互异。因属及门诸子删其繁乱，重为抄辑。最后得王家桥顾君莲卿本，系先生晚年之作。又得方君耕霞新刊本，案甚繁富，颇有方案足取而为他本所未载者，一併补录，简其精粹，分为三卷。间有未尽之意，随加按语以阐明之，阅一年而竣事。先生居锡城，去余家不百里，余弱冠时，犹及见之。吾乡有疑难证，无不求治于先生者，先生必沉思渺虑，疏方与之，厥后或效或否，或有无力再往者，先生必访悉之，令其再诊，以竟厥功。故其所存方案，无不光坚响切，无模糊影响之谈，盖较近贤之专以灵变取巧者，不啻上下床之别矣。先生博极群书，所用诸法，如治小儿咳嗽之药枣，从葛可久之白凤丹化出。治上热下寒之八味丸用紫雪为衣，从喻西昌廓之论悟出。若此之类，不胜枚举。是皆因古法而变化出之。彼胸中无古书者，每读之而猝难领会，余于此等处，均为一一指出，学者苟能即是而得读书用古之法焉，则庶乎不负先生之苦心也夫。
光绪二十六年重阳日江阴柳宝诒谨识


卷一  ——————————————————————————————————————————————————————————————————————————————————————————

风温　温热  ***************************
●朱　风温袭肺，肺失宣降，咳嗽气急，头痛发热，舌苔乾白，脉象滑数，面色暗晦，额上汗出，正虚邪实，虑其喘脱。
老苏梗（磨汁）　郁金（磨汁）　杜苏子　杏仁　象贝母　前胡　炙紫菀　旋覆花　橘红　鲜枇杷叶（去毛）　栝蒌皮　蛤壳（打）　竹茹　陈鸡冠海蛰（一两洗淡）　荸荠（五个）
原注：凡感邪发热初起，即便气急，其证必险。若体实无汗，可用麻黄、射干，开达肺气、若痰多舌苔浊腻，可用枳实、竹油、姜汁涤痰法。此证额上有汗，不可再用发散。舌苔乾白不腻，津液已亏，不可再用涤痰。此谓正虚邪实，只宜降气化痰方法，尤为稳当。
●二诊　服药后熟寐半夜，痰气平静，但身热仍然未退，直至早晨，又复咳嗽气升。今诊脉数稍减，苔仍乾白，面色晦滞不开，邪不外达，正气先虚，证届七日，乃一候关节之机，使得安稳，庶几无变，拟方再望转机。
淡豆豉　杏仁　象贝母　前胡　栝蒌霜　旋覆花　青木香　鲜薄荷根（六钱）　鲜石斛（六钱）　陈鸡冠海蛰　荸荠
●某　久患三疟未愈，劳力更感风温，而发时证，及今八日。壮热烦躁，汗不能出，疹不能透，热郁蒸痰，神糊呓语，两胁疼痛，难以转侧，胸闷气粗，动则欲厥。所以然者，邪热与瘀伤混合，痰浊与气血交阻，莫能分解，以致扰乱神明，渐有昏喘之险。
豆豉（五钱）　苏梗（一钱）　郁金（一钱）　赤茯神（三钱）　连翘（二钱）　丹皮（钱半）　当归（三钱）　杏仁（三钱）　天竺黄（钱半）　木通（一钱）　猩绛（七分）　菖蒲（五分）　青葱　枇杷叶
渊按：郁金、杏仁解气郁，当归、葱、猩解血郁，豆豉、苏梗从里达表，尤宜佐黄芩、鲜地等以解热郁，否则热不解而诸郁亦不开，热蒸痰阻，陷入胞络易易。
●陈　的系温邪上受，自卫入营，逆传膻中，蒙闭窍络，以致神昏谵妄，舌黑焦乾短缩，气急喘粗，身重不能转侧，溲溺自遗，目圆直视，阴津涸竭，势有痉厥之险。勉拟大剂生津，参以芳香宣窍，欲图万一之幸，舍此更无别法。
鲜生地汁（一茶杯）　甘蔗汁（一茶杯）　芦根汁（一茶杯）　茅根汁（一茶杯）　枇杷露（一酒杯）　金银花露（一茶杯）　犀角汁（廿匙）　玫瑰花露（一酒杯）　竹沥（廿匙）　雪梨汁（一茶杯）　细菖蒲汁（十匙）　生姜汁（一匙）
上诸药汁，略煎数沸，频频灌之，一昼夜饮尽为妙。
另用：人参一钱，煎汤化下紫雪丹五分。
●二诊　神识清，舌能伸，苔仍燥黑，大便泄出黏腻臭秽，照前方诸汁代水煎入后药。
大生地（一两）　阿胶（一钱）　鸡子黄（一个入煎）
另用：西黄（三釐）　珠子（三分）　血珀（三分）　研细，人参汤调下。
●三诊　大病须投大剂，急症必用急法，古人垂训，后学宜遵也。昨投一派甘寒，捣绞自然生汁，取天一之阴津，救阳邪之亢烈，幸能获效，不辱远道而来。从此告辞，聊赠片言而去。喜逢知己袁公博学多才，还忆旧交禹门精思卓识。林今返棹，勉论二君协力相资，同心共济。温乃阳邪，始终务存津液。胃为阳土，到底宜济甘凉。「养阴而在津与汗」，叶氏之名言；「热病之后治在胃」，喻氏之硕议。甘寒、甘平、甘淡，逐步推移；生津、化浊、和中，相机从事。频频灌溉，渐渐回春，是所望焉。倘若因循怠缓，药少沾唇，徒有服药之名，而无服药之实，窃恐不为善后，厥堕前功，特告主人，幸毋忽此！至于寒暄饮食，务当刻刻留心，勿使再触风波，庶可望登彼岸，谨诸戒诸！
鲜石斛（一两）　北沙参（一两）　麦冬（三钱）　知母（一钱半）　川贝母（二钱）　花粉（三钱）　连翘（三钱）　玄参（三钱）　芦根（一两）　蔗汁（一杯冲）
●朱　温邪六日，舌白尖红，胸中烦闷，脉形弦数，邪留少阳阳明，不肯宣达，外则症状如疟，里则协热便泄，拟大柴胡法。
柴胡　枳实　淡芩　半夏　川朴　大黄　竹茹
●二诊　得汗身凉，舌苔未化，胸闷未除，表解里不解。
大豆卷　藿梗　川朴　郁金　半夏　橘红　通草　竹茹
●孙　年逾古稀，触染温邪，遽尔内陷，便泄气粗，神蒙如寐，舌焦乾短，左脉空大，右脉模糊，势防痉厥。
磨犀角（一钱冲）　鲜生地（一两）　北沙参（五钱）　麦冬（三钱）　天竺黄（一钱半）　大生地（一两）　细菖蒲（三分）　赤芍（一钱半）　磨沉香（三分）
●二诊　泄止加呃，危险迫矣。
洋参（三钱）　大生地（一两）　川贝母（一钱半）　玄参（三钱）　北沙参（五钱）　橘皮（一钱）　天竺黄（一钱半）　麦冬（三钱）　柿蒂（二个）　细菖蒲（三分）　竹茹（一钱）
●三诊　呃止，神识稍清，舌上津液渐回，大有起色，仍拟甘寒。
大生地（一两）　鲜生地（一两）　天麦冬（各三钱）　北沙参（五钱）　玄参（三钱）　川贝母（一钱半）　芦根（一两）
●四诊　神糊已清，津回未足，虚体易于反复，诸宜谨慎为嘱。
前方去天冬、鲜地、芦根，加洋参、玉竹、甘蔗皮。
●秦　温邪十二日，斑疹遍透，神识仍糊。大便屡行，齿垢未脱。舌尖红，中心焦，阴津灼也。左脉大，右脉小，元气弱也。昨投清泄芳开，是从邪面著笔；今诊脉神委顿，当从元气推求。要知温属阳邪，始终务存津液。胃为阳土，到底宜济甘凉。所虑液涸动风，易生痉厥之变。胃虚气逆，每致呃忒之虞耳！
羚羊角　沙参　生草　天竺黄　菖蒲　犀角　鲜石斛　玄参　洋参　泽泻　茯神　芦根　蔗汁
另用濂珠粉三分，上血珀末三分，开水调服。
●二诊　昨用甘寒生津扶正，病势无增无减，然小便得通，亦气化津回之兆也。证交十三日，是谓过经，乃邪正胜负关头。从此而津液渐回，神气渐清，便是邪退之机。从此而津液不回，神糊益甚，便是邪进之局。正胜邪则生，邪胜正则重。仍以生津救液，冀其应手。
羚羊　鲜石斛　沙参　洋参　麦冬　泽泻　赤苓　玄参　蔗汁　芦根
珠黄散　又加知母、川贝。
●三诊　甘寒清润，固足生津，亦能滋湿。向之舌绛乾焦者，今转白腻，口多白沫，是胃浊上泛也。小便由于气化。湿滞中焦，气机不畅，三焦失于输化，故不饥、不思纳，小便不利也。法宜宣畅三焦。
豆卷　赤苓　猪苓　泽泻　生苡仁　杏仁　通草　竹茹　陈皮　半夏曲　穀芽　血珀（五分研末冲服）
渊按：帆随湘转，妙于转环。脾肾阳气素虚，阳邪一化，阴湿即来。在脉神委顿时早防之，庶免此日波变，然不料其变之如是速耳。古方大豆卷治筋挛湿痹，苏地用麻黄汤浸，藉以发汗，与此证总不相宜。
●四诊　瘀热畜于下焦，膀胱气痹不化，少腹硬满，小溲不利，下既不通，必反上逆，恐生喘呃之变。开上疏中渗下，俾得三焦宣畅，决渎流通。
紫菀　杏仁　桔梗　川朴　陈皮　赤苓　猪苓　泽泻　苏梗　血珀　通草
又照方加参鬚五分，煎汤调下血珀五分。外用田螺二枚，葱白一握，桃仁三钱，曲少许，麝香五釐，肉桂五分，合打烂，炖温，敷脐下关元穴。
五诊　温邪甫退，少腹板硬，膀胱气化无权。昨议疏泄三焦，小便仍不畅。今少腹硬满过脐，其大如盘，按之不痛，脉沉小，舌白腻，身无热，口不渴，所谓上热方除，中寒复起是也。夫膀胱与肾相表里，膀胱气化赖肾中阳气蒸腾。肾阳不足，膀胱水气凝而为瘕，须防犯胃冲心呃厥等变。急急温肾通阳泄水，犹恐莫及。
肉桂五苓散送下金匾肾气丸三钱。
渊按：须此方解下焦之围，再佐葱、盐按摩更妙。
●六诊　通阳泄水，与病相投，虽未大减，已奏小效。腹中觉冷，中阳衰弱显然。
照方加木香、炮姜。
●某　温邪十一日，神昏不醒，齿燥，舌焦乾，脉形糊数，斑疹透而未足，色不鲜泽，阳明邪火炽盛，少阴阴液消亡，势有痉厥之险。勉拟生津救液，佐以芳香宣窍。备候高明商夺。
犀角　羚羊角　淡豆豉　北沙参　鲜生地　天竺黄　连翘心　牛蒡子　九节菖　玄参　鲜石斛
至宝丹一丸，细叶菖蒲煎汤化下。
●华　温邪八日，神识模糊，斑色红紫，脘腹拒按，结热旁流。舌红乾燥，目赤唇焦，而又肤冷汗出，脉伏如无。邪热内闭，阴津外泄，颇有内闭外脱之虑。勉进黄龙汤法。
大生地　参鬚　生大黄　枳实　连翘　玄参　天竺黄　菖蒲　鲜石斛
渊按：肤冷汗出脉伏，非虚象，乃闭象也，从班色红紫上看出。参鬚可斟酌。
●尤　证交十二日，目赤耳聋，舌白烦渴，脉洪大而汗出。当辛凉以彻气分之热邪，甘凉以救肺胃之津液。
北沙参　麦冬　知母　天竺黄　玄参　滑石　生石膏（薄荷同打）　竹叶　芦根
●二诊　目张不语而神慧，与汤则咽，身能转侧。舌苔灰白，脉形洪滑。并非邪闭心包，乃肝阳夹痰火阻塞清明之府。勿再芳香开达，开则邪反内陷矣，慎之！
羚羊角　川贝　郁金　茯苓　胆星　石决明　远志　鲜石斛　竹油　姜汁　北沙参
渊按：清火熄风，豁痰通窍，丝丝入扣。惟沙参可斟酌，以其补肺也。舌苔灰白，痰火征兆。
●三诊　目张不语，多汗脉大。阳盛阴虚，防其厥脱。急救其阴，希图万一。
生洋参　石决明　沙参　茯神　麦冬　川贝　五味子
●四诊　目已能合，口已能言，但舌蹇而言涩。汗多稍收，脉大稍敛，似有一线生机。所嫌两臂动强，恐其发痉。拟存阴熄风法。
羚羊角　鲜地　生地　洋参　沙参　石决明　麦冬　钩钩　蔗汁
渊按：几乎类中。大抵平素肺肾阴气不足，肝阳有馀，年过四十者，每有是证。
●顾　温邪得食则复。舌心尖焦黄而干，边苔白腻，心胸痞闷，此挟积、挟气、挟痰、挟水。大便已十二日不通，其势不得不下。
半夏　茯苓　泽泻　川连　枳实　川朴　蒌仁　大黄　玄明粉
●杨　胸闷头痛，寒热往来。邪在少阳，有汗而热不解，是伤于风也。舌薄白，边色乾红。阴亏之体，邪未外达，而津液暗伤，渐有化燥之象。证交七日，中脘拒按，似欲大便而不得出，少阳之邪传及阳明，胃家将燥实矣。防其谵语。拟少阳、阳明两解法。
柴胡　淡芩　半夏　枳实　甘草　香豉　黑山栀　蒌仁　桔梗　滚痰丸（钱半）
渊按：从大柴胡、陷胸变化，不用大黄、黄连，以阴亏液伤，拒按在中脘，不在大腹也。借滚痰丸以微通之，心灵手敏。
诒按：温邪深伏，往往有汗不解，未必皆因于风也。少阳、阳明合病，想因将燥未燥，故不用大黄，稍用滚痰丸以示意也。
●二诊　得汗得便，邪有松机，是以胸闷、心跳、烦躁等证悉除，而头痛略减也。虽自觉虚馁，未便多进穀食，亦未可就进补剂，但和其胃，化其邪可耳。
香豉　豆卷　半夏　川贝　赤苓　陈皮　郁金　川斛　通草　竹茹
诒按：方极妥洽。
●三诊　用和胃化邪法，一剂颇安，二剂反剧。良以畏虚多进穀食，留恋其邪，不能宣化，郁于心胃之间，湿蕴生痰，热蒸灼液，烦燥、恶心、错语，两手寸关脉细滑数，两尺少神，舌边乾红，心苔黄腻，皆将燥未燥、将陷未陷之象。当此阴亏之体，能不虑其内陷乎。拟导赤、泻心各半法，生津化浊，和胃清心。
犀角　川连　鲜石斛　枳实　半夏　黑山栀　赤苓　连翘　橘红　生甘草　通草　郁金　竹茹　芦根　
万氏牛黄清心丸（五分）
渊按：阳明痰热未清，遽进穀食，致有下文如是大变。宜仿仲景食复法，佐大黄以微下之。
诒按：推论病原，未尝不细意研求，但伏温之邪，每多一层解后，停一二日再透一层，且每有后一层之邪更甚于前者，此证乃第二层之邪发作耳，观后数案，病情自明。若谓穀食恋邪，与以后病情不合矣，且不至有如此重候也。查万氏原方中，山栀、川连、郁金均已入煎剂，所少者牛黄一味耳，且似此病情，可不必用。
●四诊　证交十三日，身热不扬，神昏，舌短苔霉。邪入膻中，闭而不达。急急清泄芳开，希冀转机。
犀角　连翘　枳实　天竺黄　芦根　菖蒲　黑膏　牛蒡　玄参　薄荷根　郁金　鲜石斛　紫雪丹（五分另调服）
诒按：此案病情，大是可危。
●五诊　神情呼唤稍清，语仍不出，邪欲达而不达也。胸胁红点稍现，迹稀不显，斑欲透而不透也。口臭便秘，时觉矢气，阳明燥实复聚也。舌短心焦边绛，膻中邪火方炽也。芳开清泄之中，参以生津荡实。
前方加沙参、细生地、磨大黄、玄明粉。
诒按：服此方后，想已得有大解，气分之邪热得泄，故下方专于清营。
●六诊　口臭喷人，胃火极盛。斑疹虽见，透而未足。目赤神糊，脉洪口渴。急急化斑为要。古法化斑以白虎为主，今仍参以犀地清营解毒，再复存阴玉女煎。
犀角　黑膏　麦冬　天竺黄　大生地　知母　沙参　洋参　菖蒲　人中黄　芦根　石膏（薄荷打）
渊按：前方未知下否，若未通，可再下之，所谓急下以存阴也。有犀地、白虎清营救液，见证有实无虚，不妨放胆。
诒按：此方与后方，如仍加大黄，以通胃腑，则伏热得泄，可免后来许多周折。
●七诊　目能识人，舌能出口，证渐有生机。当大剂存阴，冀其津回乃吉。
大生地　鲜石斛　麦冬　洋参　玄参　生甘草　鲜生地　石膏　犀角　沙参　蔗汁
诒按：至此始有转机，亦险矣哉！
●八诊　黑苔剥落，舌质深红，阴津大伤，燥火未退，左脉细小，右脉洪大，是其征也。际此阴伤火旺，少阴不足，阳明有馀，惟景岳玉女煎最合。一面存阴，一面泻火，守过三候，其阴当复。
鲜生地　生石膏　玄参　洋参　大生地　黑山栀　生甘草　知母　沙参　连翘　芦根
渊按：右脉洪大，阳明热结夹滞显然。
诒按：有形之垢已去，无形之热犹存，用药仍宜虚实兼顾，不敢稍忽也。
●九诊　频转屎气，咽喉乾燥，燥则语不出声。此阳明火势熏蒸，津不上承。重救其阴，兼通其腑，再商。
大生地（一两）　鲜生地（一两）　麦冬（三钱）　生大黄（三钱）　海参（二两）　北沙参（一两）　生甘草（四分）　玄参（五钱）　玄明粉（三钱）
渊按：从前欠下，尚是实热见象，海参嫌腻膈。
诒按：此吴鞠通增液承气法也，因腑中垢热又聚，故用药如此。如前第六七方中，仍兼大黄用之，则无此波折矣。海参腥秽，不堪入口，拟去之，仍加洋参、石斛。
●十诊　下后液未回，急当养阴醒胃。
生洋参　茯苓　橘红　麦冬　蔗皮　大生地　石斛　沙参　玄参　穀芽
●十一诊　耳聋无闻，舌乾难掉。阴津大伤。用复脉法。
大生地　麦冬　玄参　洋参　阿胶（川连三分拌炒）　生甘草　鸡子黄
诒按：热去阴伤，此后可专意养阴矣。然耳聋未聪，则阴经尚有馀热未泄也。
●十二诊　叠进滋阴大剂，生津则有馀，泻火则不足。今交三候，齿垢退而复起，神识已清，非阴之不复，乃燥火未清耳。今当法取轻灵。
洋参　枳壳　川贝　橘红　赤苓　枣仁（猪胆汁炒）　川连　雪羹汤煎。
诒按：此方用意不甚亲切，缘此时仍宜养阴泄热，两层兼到，方合病机。
●十三诊　诸恙向安。每啜稀粥，必汗出沾濡，非虚也，乃津液复而营气敷布周流也。小溲涩痛，馀火未清。惟宜清化。
冬瓜子　鲜石斛　通草　黑山栀　生穀芽　甜杏仁　甘草梢
诒按：小便涩痛，宜参导赤各半法，加生地、木通、连、柏。
●十四诊　病退，日间安静，至夜发热神昏，乃馀热留于营分也。小溲热痛，心火下趋小肠。仿病后遗热例，用百合知母滑石汤合导赤散。
木通　甘草梢　竹叶　知母　鲜生地　滑石　百合　泉水煎服
诒按：药后馀波，亦题中应有之义，方亦轻清合度。
●范　阴虚挟湿之体，感受时令风温，初起背微恶寒，头略胀痛，欲咳不爽，发热不扬，舌苔白腻，大便溏泄。峻投消散，暗劫胃津，以至饥不欲食，嗜卧神糊，呃忒断连，斑疹隐约。证方八日，势涉危机。阅周先生方，洵尽美善，僭加甘草一味以和之，具生津补中之力，未始非赞襄之一助也。若云甘能滋湿，甘能满中，孰不知之！须知苔薄光滑，胸不满而知饥，乃无形湿热，已有中虚之象，此叶氏所以深戒苦辛消克之剂，幸知者察焉！
牛蒡子　前胡　橘红　天竺黄　郁金　刀豆子　桔梗　神麴　菖蒲　连翘　薄荷叶　竹茹　甘草　枇杷叶
渊按：此痰呃也。中虚挟痰，胃气通降不顺所致。
诒按：审证精细，论亦透澈。苔白滑而光亮无津，此湿蕴津伤之候，专投香燥，每每涸液增变，案中议论，洵属阅历之言。
●复诊　证逾旬日，系温邪挟湿，病在气营之交。苔白腻而边红，疹点透而不爽。寐则谵语，寤则神清。呃声徐而未除。脉象软而小数。周先生清营泄卫，理气化浊，恰如其分。僭加一味，仍候主裁。
犀角　连翘　天竺黄　川连　橘红　半夏　牛蒡子　丁香　柿蒂　竹茹　薄荷根　通草　茅根　枇杷叶
渊按：寐昏寤明，痰火阻塞上中焦显然。方较上首好。
●三诊　热处湿中，神蒙嗜卧，呼之则清，语言了了。舌白腻，脉软数，知非邪陷膻中，乃湿热瀰漫于上焦，肺气失宣布耳。呃尚未除，胃浊未化。拟从肺胃立法。
射干　杏仁　郁金　橘红　代赫石　川贝　沙参　桔梗　通草　旋覆花　茅根　冬瓜子
渊按：开肺降胃，更为得旨，所以呃除神清。
诒按：论病清切。此时若误认入营，而投清营之品，则邪机愈遏，而增病矣。以中虚阴弱之体，患温邪夹湿之病，过投辛燥则阴涸；过与消克则中伤。若回护其虚，又恐助浊增病。此等证用药最难，观前后六案，论病亲切，用药清灵，疏邪扶正，虚实兼顾，自非老手不办。
●四诊　呃除，苔稍化，欲咳不扬。仍从前法加减。
前方去代赭石，加蛤壳、赤苓。
●五诊　去旋覆花、射干、桔梗，加豆卷。
●六诊　便泄数次，黏腻垢污。胃浊以下行为顺，故连日沉迷嗜卧，昨宵便惺惺少寐，且屡起更衣，愈觉神烦倦乏耳。今便泄未止，舌苔仍白，身热已和，酒客中虚湿胜，拟和中化浊，仿子和甘露饮。
生洋参　于术　赤苓　泽泻　滑石　鸡距子　广藿香　木香　葛花　橘红　通草　竹茹
渊按：痰从便去，热亦随之，中焦之浊清，上焦之热亦降，故诸恙若失，转惺惺少寐耳。然苔未化，余湿未清，脾胃转运未复也，不可早补。
●七诊　病已退　湿未楚。前方加减。
前方加参鬚、神麴、穀芽。
●孙　温邪袭肺，肺失清肃，湿挟热而生痰，火载气而逆上。喘息痰嘶，舌乾口腻。昨日之脉据云弦硬，现诊脉象小而涩数，阴津暗伤，元气渐馁，颇有喘汗厥脱之虑。夫温邪为病，隶乎手经，肺胃位高，治宜清肃。痰随气涌，化痰以降气为先。气因火逆，降气以清肃为要。姑拟一方，备候高明酌夺。
鲜石斛　射干　杏仁　象贝　沙参　苏子　桑皮　沉香　芦根　竹油（冲服）　冬瓜子　枇杷叶　姜汁
原注：凡时证之脉，先大而后渐小，先强而后变弱，其热不退，而病反增者，必死。此死证也，无能为力，立方用药，无甚深意。
诒按：此要诀也，最须记好。初病之脉硬大者，邪正相搏也。转为弱小，正气馁矣，而病象不退而反增，正气不能敌邪也。病日进而正日亏，不死何待。
●黄　舌乾而绛，齿燥唇焦，痰气喘粗，脉象细数。无形邪热熏蒸于膻中，有形痰浊阻塞于肺胃，而又津枯液燥，正气内亏，恐有厥脱之变。拟化痰涤热治其标，扶正生津救其本，必得痰喘平、神气清，庶几可图。
羚羊角　旋覆花　葶苈　杏仁　川贝　玄参　鲜石斛　茅根　竹油　沉香　代赭石　苏子　姜汁　枇杷叶　滚痰丸三钱，人参汤送下。
诒按：虚实兼到，立方颇为详尽。方中药品已多，苏子、旋、赭可以去之。
●二诊　头汗淋沥，痰喘不止，脉形洪大，面色青晦，舌红乾涸，齿板唇焦，此少阴阴津不足，阳明邪火有馀，火载气而上逆，肺失降而为喘，证势危险，深虑厥脱。勉拟救少阴之津，清阳明之火，益气以敛其汗，保肺以定其喘，转辗图维，冀其应手乃妙。
大生地（海浮石拌捣）　洋参　牛膝　五味子　石膏　桑皮　川贝　炙甘草　麦冬　人参（一钱另冲煎）　陈粳米煎汤代水。
原注：此玉女煎合生脉散，盖温病以救阴为急也。
渊按：脉形洪大，合之头汗面青，上实下虚大著。从补下纳气之中，想出清热救津之法，故能应手。人参、石膏、粳米，救肺清热，亦所以救肾也。
诒按：前后三案，均有齿垢唇焦见证，其胃腑中有垢热可知，用玉女法清胃救肾，大致亦合，若于中稍参泄热之意，则见效更速矣。方中五味酸敛，炙草、粳米甘腻，均不相宜。
●三诊　汗稍收，喘稍平，脉大稍软。但气仍急促，心中烦躁，舌红乾涸，齿垢唇焦。津液犹未回，虚阳犹未息，上逆之气犹未降，虽逾险岭，未涉坦途。今心腹似有透㾦之象，是亦邪之出路。仍拟救少阴、清阳明，再望转机。
大生地（蛤粉炒）　洋参　沙参　玄参　麦冬　鲜生地　牛膝　通草　豆卷　五味子　竹叶　枇杷叶　陈粳米煎汤代水。
渊按：前方应手，此即头头是道。通草、豆卷淡渗泄表，恐其耗津，不必虑邪之不去，津气回而邪自不容矣。
诒按：此与前方同意。
●四诊　阴津稍回，气火未平。仍宜步步小心，勿致变端为幸。
大生地　洋参　沙参　玄参　泽泻　天竺黄　麦冬　鲜石斛　石决明　茯神　芦根
诒按：仍以养阴之法收功。
●张　温邪两候不解，脉形洪大中空，神昏蒙而如醉，舌淡红而无苔。与汤亦不却，不与亦不讨。呓语如呢喃，叮咛重复道。昨日用芳开，神情略觉好。然凭证而论之，乃津枯而液燥。是必甘寒润燥生津液，俾得气化津回方保吉。
大生地　鲜石斛　沙参　茯苓　麦冬　羚羊角　鲜生地　大竺黄　甘蔗汁　芦根尖
渊按：案语清华，方法简洁，非学识兼到者不能。
●许　温邪内蕴，痰浊上泛。壮热无汗，神识模糊，气逆痰多，舌腻尖红，大便不通。势防厥脱。
羚羊角　葶苈　杏仁　川贝　天竺黄　蒌仁　黑山栀　枳实　豆豉　菖蒲　滚痰丸（三钱）
原注：此方效。
渊按：实热夹痰，滚痰丸甚合，煎方亦好。
●吴　温邪五日，舌苔干黄，壮热无汗，胸腹板满硬痛，手不可近。此属结胸。烦燥气喘，口吐涎沫。防其喘厥。
黑山栀　豆豉　蒌仁　川连　杏仁　生大黄　葶苈　柴胡　枳实　淡芩　玄明粉　皂荚子
原注：凡结胸证烦躁气促者死。此方是大柴胡汤、大小陷胸、栀豉合剂。
渊按：烦躁无汗而有气喘者，柴胡不可用。用柴胡仍蹈前人治伤寒之故辙也。幸有硝、黄、连、杏主持其间，否则坏矣。
诒按：葶苈治痰喘证属实者，若身不热，而脉微者，忌之。
●二诊　下后结胸之硬满已消，而烦躁昏狂略无定刻，舌苔乾燥，渴欲凉饮，壮热无汗。邪气犹在气分。以苦辛寒清里达表，冀其战汗无变为妙。幸其壮热无汗，可冀战汗。若汗出而仍壮热，则内陷矣。
三黄石膏汤、鸡苏散与栀豉合剂。
●三诊　战而得汗，脉静身凉，邪已解矣。舌黄未去，胃中余浊未清，尚宜和化。
川贝　赤苓　豆豉（炒）　连翘　黑山栀　通草　滑石　枳壳（炒）　竹茹
原注：凡战汗后脉静身凉，用方大法不外乎此。总以和胃气，化湿热为主。
●严　病后元气未复，温邪乘虚窃发。初起即便壮热神糊，舌乾，肩膊胁肋疼痛。今方二日，邪未宣达，已见津涸之象，其为重候可知。当此论治，是宜达邪以解其表。然叶氏云：初起舌即干，神略糊者，宜急养正，微加透邪之药。若昏愦而后救里，有措手不及之虞矣。
北沙参（一两）　牛蒡（三钱）　杏仁（三钱）　焦曲（三钱）　黑山栀（钱半）　豆豉（三钱）　连翘（三钱）　天竺黄（一钱）　枳壳（一钱）　茅根（一两）　鲜薄荷根（五钱）
渊按：深得叶氏心传。
●孙　营阴素亏之体，感受温邪，病起肢麻寒热，旋即便泄神糊。今交七日，脉数而洪，舌燥齿乾，心荡气促。阳明之火方炽，少阴之阴已涸。又腹硬痛，大便三日不通。积聚于中不下，气火尽浮于上。似宜通降为先。然阴津大涸，不得不先养其津。姑拟一方备商。
鲜生地（一两四钱）　北沙参（二两）　磨苏梗（五分冲）　杏仁（三钱）　天竺黄（钱半）　茯神（三钱）　麦冬（五钱）　川贝（三钱）　雪梨汁（一杯冲）　枇杷叶（三片）
渊按：先养正救津，斯为老眼无花。
●二诊　津回舌润，汗出甚多，热势亦退。惟心烦不寐，大便不通。仍以前方加减。
前方去苏梗，加细生地一两，天冬三钱，麻仁三钱。
●蔡　温邪发斑透疹，总在肺胃两经。邪热郁蒸，从里达外，血分热炽则发斑，气分热炽则发疹。邪从外入，由气传营。热自内出，由营达气。此证胸前先发斑点，身未觉热。数日之后，始发寒热，续布痧疹。似乎营分先有伏热，而后温邪凑集，肺胃受病，始见咳嗽寒热等证。然斑已将化，疹已透齐，即有馀邪，清之解之可已。乃反脘痞烦闷，气升恶心，喉痛难嚥，其故何欤？良以怀孕八月，适当太阴、阳明养胎之候，邪热甚于肺胃，胎气失荫而上逆，繇是胸高气逆，烦躁不得卧，岂非病虽由热，而实乃胎气上冲所致也。为今之计，清解肺胃温邪，以化斑疹热毒，是为正治。然燎原之下，液灼津伤，亦必养其津液。胎气上升，为变最速，尤要先平胎气。肺主一身之气，又必降其肺气。肺气降而得卧，胎安不上冲，庶无喘厥之虞矣。
鲜生地（一两）　淡豆豉（三钱同鲜地研）　川贝（三钱）　磨苏梗（五分冲）　磨犀角（五分冲）　磨郁金（五分冲）　玄参（二钱）　白薇（三钱）　竹茹（一钱）　野苎根（五钱）　枇杷叶（三片去毛）
●二诊　温邪上受，自气传营。而化火上炎，由胃及肺。喉属肺经，咽属胃经，凡咽喉之证，属实火者多，因肺胃之阳盛。肾脉循喉，肝脉绕咽，系虚火者，始关肝肾之阴亏。是其大略也。此证乃斑痧之后，喉痛色赤，全由邪火炽张。图治之方，犀角地黄，不出甘寒清解。昨吐红痰，无非气火熏蒸。今观脉色，已觉神情爽朗。立夏恰今朝，病能减而即是退，胎不动而即是安。大便才通，亦是转机之兆。小心调理，冀无欲速之讥。
犀角　羚羊角　川贝　鲜石斛　玄参　知母　鲜生地　麦冬　枇杷叶
金银花露、绿豆皮　煎汤与燕窝汤相和频饮。
●三诊　夫温邪燔亢之馀，馀热固未能净。肺胃燎原之下，阴津必受其戕。养阴不在血而在津与汗，叶氏之名言。安胎须顺气，阴火忌上冲，妇科之要论。此证几及两候，温痧既退，安得邪火复炽？喉肿既消，何以燥痛复盛？所以然者，胎当七八月之间，正肺与大肠司养之际，肺肠相为表里，肺主气而大肠主津，肺受火淫，燥热移于大肠，大肠当养胎之际，遂移热于胞络。《内经》云：人有重身，九月而喑，是胞之络脉绝也。胞脉者，繫于肾而络胞胎。今热上迫肺，故音哑、咳嗽而喉复痛也。按此段经文，明指胎中阴火，当九月之期有此音哑一证，教人勿亟治之，惟恐伤其胎气耳。兹方八月，即得音哑咳频，岂非殃及池鱼之谓欤！今以甘凉生津治其上燥，参入咸寒以降阴中伏火，经所谓热淫于内，治以咸寒是也。须知治病要察机宜，养阴而火自降，指久病虚羸而言。火退而阴自充，乃暴病未虚之证。先辈有提其要曰：暴病多实，久病多虚。是其义也。然欤否欤，仍候华先生裁正。
北沙参（一两）　川贝（去心勿研三钱）　玄精石（三钱）　知母（三钱秋石煎汤拌浸）　蝉衣（一钱去翅足）　大豆卷（三钱）　玄参（三钱）　天花粉（三钱）　枇杷露（一杯冲服）　野苎根（三钱）　赤苓（三钱）　生甘草（四分）
改方加羚羊角钱半，鲜生地七钱，黑山栀钱半。
渊按：伏温由内达外，由里传表，从少阴而出太阴，所以退而复来，轻而再重，不尽由乎胎热。疹属肺，肺主一身之表，斑属胃，胃为万物所归，温邪每从两经而达也。胞络者，乃胞门子户之胞，非心胞络。胞络系肾，少阴之脉贯肾，上入喉中，热邪由少阴上干喉中，故音哑，甚则喉痛。
●鲍　半月不大便，证交十二日，神昏舌煤，齿垢乾枯。阳明邪火极炽，少阴阴液已亏，肠中宿垢不下，邪热靡有出路。不下恐火盛劫液而痉厥，下之恐亡阴而呃脱。极难著笔，姑备一方。
犀角　鲜生地　生大黄　茯神　当归　菖蒲　大生地　连翘　枳实　麦冬　天竺黄　玄明粉
渊按：一面养阴彻热，一面通腑，最稳当。硝、黄宜轻用。
●二诊　便解三次，神气稍清，舌煤已化。今拟生津。
鲜石斛（一两）　川贝（二钱）　茯神（三钱）　玄参（三钱）　生甘草（五分）　麦冬（三钱）　天竺黄（钱半）　竹茹（一钱）　北沙参（一两）　大生地（一两）　甘蔗皮（一两）
●沈　阴虚之体，感受温邪，反复。今交九日，神识时迷，满舌碎腐，脉象渐沉。防其昏厥。备方候致和先生哂政。
犀角（四分磨冲）　连翘（三钱）　丹皮（钱半）　栝蒌仁（三钱）　鲜生地（五钱）　玄参（三钱）　天竺黄（钱半）　鲜薄荷根（一两）
另珠子三分，血珀四分，研细末，芦根汤送下。
●二诊　照前方去蒌仁，加大生地、生洋参、沙参、麦冬。
●三诊　阴津大亏，痰火炽盛，内风暗动，痉厥将至。煎药不肯沾唇，姑以汤方备试。
参鬚（一钱）　川贝（二钱）　石决明（八钱）　杏仁（三钱）　芦根（一两）　竹油（三十匙冲）　麦冬（三钱）　雪梨汁（一杯冲）　羚羊角（钱半先煎）　蔗汁（一杯冲）
●四诊　证势稍转机。仍候济慎先生裁正。
羚羊角　鲜生地　大生地　天冬　麦冬　鲜石斛　北沙参　石决明　西洋参　钩钩　芦根　竹油　茯神　蔗汁　梨汁　淡姜汁　生甘草　玄参（二味济慎先生加）
渊按：数方养阴则有馀，泻火尚不足，致有下文邪热逗留之弊。
●五诊　照前方加减。备候济慎先生裁正。
大生地　川贝　鲜石斛　石决明　玄参　丹皮　麦冬　生洋参　北沙参　芦根　甘蔗汁
●六诊　腑气不通，阳火不降，阴津不升。元气虽虚，不得不通其腑。
大生地（八钱）　鲜石斛（五钱）　北沙参（一两）　玄参（三钱）　知母（钱半）　生大黄（三钱）　当归（三钱）　生洋参（三钱）　麦冬（三钱）　芦根（一两）
●洪　温邪初起，胸闷头痛，发热有汗。先宜凉解。
牛蒡子　豆豉　黑山栀　连翘　桔梗　橘红　荆芥　杏仁　薄荷　芦根
●秦　发汗太过，津液内夺。昨日生津以达邪，汗虽未出而疹点已化，热虽未退而脉象稍和，是佳兆也。苔煤而不甚燥，神糊而有时清。犀角地黄虽可用，然大势无变，方亦无事更张，仍照前方加味。
北沙参（一两）　天竺黄（钱半）　鲜石斛（一两）　连翘（三钱）　麦冬（三钱）　茯神（三钱朱拌）　生甘草（四分）　玄参（三钱）　茅根（一两去心）　灯心（三尺朱拌）　九节菖蒲（八分）
渊按：神糊苔煤，鲜石斛可用，北沙参不可用，虽养肺阴，究嫌补肺助痰，麦冬亦然。此老好用二物，瑕瑜并见。
●张　久患便血，阴气先伤于下。今感温邪，挟积，肺胃之气阻窒。上喘下泄，发热口渴，舌绛如朱，额汗不止，遍体无汗，脉小数疾。厥脱险象环生。拟一方备正。
葛根（一钱）　黄芩（钱半）　石膏（三钱薄荷同研）　赤苓（三钱）　黄连（四分）　杏仁（三钱）　牛蒡（元米炒三钱）　生甘草（四分）　枇杷叶（三片）　上药用水两盏，煎至一盏，另用人参一钱，麦冬钱半，五味子五分炒，生地四钱，阿胶二钱蛤粉炒，用水两盏，另煎，煎至半盏，冲和前煎，徐徐服下。
原注：此为复方法。病系温邪，而阴虚欲脱，故立此法。凡暴喘多实，而壮热舌乾，宜从清解。惟久患便血，今更下泄不止，所谓喘而不休，泄痢不止，水浆不入者不治，故不得不救其阴，希图万一。
渊按：阴血既耗于下，脾气复伤于中，故一感温邪而上喘下泄。泄为脾陷，喘为肾逆，两藏不守，厥脱易易。头汗者，阴不守而阳越也。身无汗者，阴液虚而气不能化也。舌绛如朱，胃阴亏而心火炽。脉小数疾，阴血虚而邪火伏。两方颇有心思，惟葛根嫌升发，牛蒡嫌泄肺。盖阴阳两虚，中气不守，气虽陷，不可升，汗虽无，不可发，急急顾虑中气阴液，犹恐不及。然肯用心如此，敬服之至。
●何　阳明热邪充盛，遍体发出紫斑，鼻血龈碎。急与清解，防内陷。
犀角（八分）　石膏（八钱）　薄荷　茜草（三钱）　丹皮（钱半）　鲜生地（五钱）　连翘（三钱）　紫草（三钱）　玄参（三钱）　茅芦根（各五钱）
●某　凡证于阴阳虚实疑似之间，最当详审，此证音低神倦，似虚。而便泄臭水，中脘按痛，实也。肢冷脉细，似阴。而小便热痛，阳也。至于舌白谵语，乃痰蒙火郁之征。而日暮烦躁，为阴虚阳盛之兆。鄙意百般怪证，多属乎痰。痰蒙火郁，清化不解，须从下夺。即使正虚，而虚中夹实，亦当先治其实耳。
羚羊角　天竺黄　石菖蒲　胆星　鲜石斛　茯神　橘红　郁金　竹沥　姜汁
另：滚痰丸。
诒按：议论明快，立方切实，的是此道中高手。
●二诊　风火炽盛，痰迷窍络。神昏不语，耳聋目张。痉厥之兆立至，证届两候，正在关节之期。勉拟一方，以尽人事。
犀角　羚羊角　鲜石斛　鲜生地　石决明　茯神　天竺黄　石菖蒲　玄参　胆星
●三诊　无形之风火鸱张，故神识昏蒙不醒。而有形之痰浊上泛，故舌苔反见浊厚。清开不应，拟进苦泄，再望转机。
川连　枳实　胆星　半夏　石决明　橘红　赤苓　滑石　竹沥　姜汁　羚羊角
另：当归龙荟丸
●四诊　有汗发痉，谓之柔痉。痉盛神昏，风淫火炽极矣。夫内风多从火出。欲熄其风，先须清火。欲清其火，必须镇逆。考古有风引汤一法，多用石药，其原论云：「痉发不止，医不能疗，风引汤主之」。良由风火炽盛，草木诸药不能平旋动之威，非用石药之慓悍滑疾者，不足以胜之。故曰：「医不能疗也」，病极凶危，医宜尽力。其然其否，尚祈高明裁正。
石膏　寒水石　紫石英　灵磁石　紫蛤壳　滑石　石决明　生地（砂仁拌炒）　阿胶（赤石脂拌炒）　钩钩　牛膝炭　竹沥　姜汁
诒按：叠进清火豁痰三方，而病势未平，仍有昏痉之状，不得已，而出此方。窃思温邪乃伏气内发之病，每多已发之邪，化热而为痉厥。未发之邪，仍旧郁伏不动。及外一层经清化而解，然后内伏之邪，再逐层外露。故于清化之后，再用透托者有之、再用下泄者有之、再用清营通络者，亦有之。此证病情如此，疑其尚有伏邪在内所致。《金匮》风引汤，所治之证，究与时邪发痉之证有别，姑存之，以备一法可也。

湿温  ***************************
●田　体质素亏，温邪甫起，头胀身疼，发热，舌苔浊厚，兼挟痰食，宜避风忌口为要。
淡豉（三钱）　秦艽（一钱五分）　苏梗（一钱五分）　杏仁（三钱）　荆芥（一钱五分）　枳实（一钱）　橘红（一钱）　桑叶（一钱）
●二诊　头胀身疼，热炽脉数，舌苔浊厚灰黄，邪积交蕴不达，有日重之势。
淡豉（三钱）　秦艽（一钱五分）　黑山栀（一钱半）　枳实（一钱）　川朴（一钱）　槟榔（一钱五分）　栝蒌仁（三钱）　淡芩（一钱半）　薄荷（一钱）　莱菔子（一钱半炒）　桑叶（一钱）
●三诊　温邪吸自口鼻，阻于膜原，蒸痰聚浊，瀰漫三焦，热势早轻，过午则甚。舌苔灰黄，渴不多饮，心胸烦躁，脉濡而数，症属湿温。今方四日，邪蕴不达，势防生变，仍以前方加减。
淡豉（三钱）　郁金（一钱）　川朴（一钱）　枳实（一钱五分）　槟榔（一钱五分）　淡芩（一钱五分）　半夏（一钱五分）　连翘（三钱）　栝蒌仁（三钱）　桔梗（一钱）　黑山栀（一钱五分）　滑石（三钱）　白蔻仁（四分研冲）
●四诊　证交五日，舌苔灰黄者渐变乾黑，温化为热，湿转为燥，然此为气分火炽，尚未入营，外燥里湿，故渴不多饮，胸中痞闷，仍拟开泄三焦，佐以芳香辟秽。
淡豉（四钱）　枳实（一钱半）　槟榔（一钱半）　黑山栀（一钱半）　川朴（一钱）　郁金（一钱）　川连（四分姜汁炒）　连翘（三钱）　蔻仁（四分研冲）　栝蒌仁（三钱）　竹二青（七分水炒）　玉枢丹（一锭磨冲）
●五诊　证交六日，舌苔焦黄，邪势已离膜原，浊秽结于肠胃，胸中烦躁痞痛，频转屎气，似有可下之机。但左脉小数急，而右脉模糊，乃正虚不能敌邪，邪不宣达，恐其内陷生变。
淡豉（三钱）　黑山栀（一钱半）　川朴（一钱）　郁金（八分磨冲）　连翘（三钱）　半夏（一钱）　栝蒌仁（三钱）　淡芩（一钱半）　川连（六分姜汁炒）　生大黄（一钱半磨冲）　枳实（一钱磨冲）　莱菔子（三钱炒）　薄荷头（二个后下）　蔻仁（四分研冲）
服药后，另用葱头七个，生姜渣三钱，麸皮四合，共炒热，绢包熨胸腹，使腹中浊垢易动。
●六诊　昨投小承气合小陷胸法，得下燥屎并浊秽黏垢甚多，胸腹痞痛已解。而舌反焦黑，脉反数疾，烦躁不安，证交七日，乃一候关节之期，邪热劫津，虑有过卫入营，内陷神昏之变。此际用方，当取甘寒养津，兼以开泄三焦。
鲜生地（一两）　天竺黄（一钱半）　淡豉（三钱）　连翘（三钱）　薄荷头（一钱后下）　六一散（三钱）　鲜石斛（一两）　玄参（三钱）　芦根（一两）
●七诊　证逾一候，烦躁不安，舌焦目赤，面色油紫，左脉促数，右脉模糊，肺胃之气不宣，营中之热炽盛，斑疹似透不透。深虑内闭神昏，急与清营透卫。
磨犀角（七分冲）　鲜生地（一两）　丹皮（一钱半）　牛蒡子（三钱）　天竺黄（一钱半）　鲜石斛（一两）　玄参（三钱）　连翘（三钱）　薄荷（一钱）　芦根（一两）　茅根（一两）
另：万氏牛黄清心丸七分，细叶菖蒲汤送下。
●八诊　证交九日，胸背臂膊发出红点，挟斑带疹，大小不一。虽属邪之出路，嫌其稠密不疏，烦躁气粗，右脉涩滞，气营之热交炽，深有昏呃之虑。备候高明商定。
磨犀角（七分冲）　鲜生地（一两）　香豉（三钱）　郁金（一钱）　九节菖（五分）　鲜石斛（一两）　天竺黄（一钱）　黑栀（一钱半）　连翘（三钱）　芦根（一两）　茅根（一两）
是日，周仪吉来加鲜薄荷根一两洗打，杏仁三钱，川连五分盐水炒。
●九诊　周仪吉方案
得疹得汗，邪势似有化机，反见当脐动气，吸气带急，此正气内亏也。热仍壮，舌苔黑，邪热尚炽，所谓正虚邪实，虚中挟实之病。极易生变，防其呃厥，拟扶正化邪，候旭高先生商正。
大生地（六钱）　鲜生地（一两）　犀角（七分）　赤芍（一钱半）　丹皮（一钱半）　茯神（三钱辰砂拌）　北沙参（五钱）　玄参（三钱）　麦冬（三钱）　杏仁（三钱）　知母（一钱半）
旭高加沉香四分（后下），竹叶廿斤。
●十诊　右脉稍起，当脐动气略宁。仍遵昨法。候仪吉先生政。
大生地（一两）　鲜生地（一两）　沙参（五钱）　茯神（三钱辰砂拌）　川贝母（一钱半）　竹叶（廿片）　麦冬（三钱）　玄参（三钱）　花粉（三钱）　沉香（四分后下）
周仪吉加犀角七分，赤芍一钱五分。
●十一诊　齿垢，舌苔焦厚，阳明实热见象。阳明旺于申酉，故日晡烦热尤甚。今当脐动气已宁，存阴之药可缓，仍宜清热涤实，候仪吉先生政。
磨犀角（七分冲）　鲜生地（一两）　赤芍（一钱半）　丹皮（一钱半）　连翘（三钱）　玄参（三钱）　枳实（一钱）　郁金（一钱）　花粉（三钱）　菖蒲（四分）　茅根（一两）　滚痰丸（一钱半），药汁送下。
原注：取意涤阳明之实，故用滚痰丸。
同日周仪吉又开一方如下：
入夜神烦，阴亏火旺，语言错乱，痰浊内蒙，致有汗不解，舌苔霉黑，脉象虚实，渴不多饮。深虑发痉呃厥变端，再拟存阴清热化痰泄浊，候旭高先生鉴定。
磨犀角（五分）　羚羊角（一半）　天竺黄（一钱半）　丹皮（一钱半）　赤芍（一钱半）　大生地（五钱）　鲜生地（一两五钱）　川连（四分）　淡芩（一钱半）　玄参（三钱）　薄荷（一钱）　草梢（三分）　滑石（三钱）　竹油（廿匙冲）　芦根（一两）
万氏清心丸七分，加入西黄三釐，同研细，药汁先调服。（病家服周仪吉方）
●十二诊　王旭高未开方，仍服周仪吉前方一剂。
●十三诊　周仪吉又立方
神识虽清，热势不退，齿垢未脱，动气又作，脉数无力，正虚邪恋，尚虑变端，方候旭高先生鉴定。
大生地（六钱）　犀角（六分）　丹皮（一钱半）　黄柏（一钱）　鲜生地（一两）　天竺黄（一钱半）　知母（一钱半）　竹叶（廿片）　芦根（一两）
●十四诊　热势稍退，动气未平，燎原之火虽退，残惫之阴未复，小便不甚爽利，亦属源泉不足。计惟休养其阴，不出甘寒之属。备候仪吉先生斧政。
大生地（六钱）　天冬（三钱）　沙参（五钱）　丹皮（一钱半）　茯神（三钱）　玄参（三钱）　鲜生地（一两）　麦冬（三钱）　竹叶（廿片）　芦根（一两）　甘蔗皮（五钱）
周仪吉仍用十三诊加泽泻一钱半
（病家服仪吉方）
●十五诊　热邪既退，苦寒在所堪删。阴津未复，渗泄似宜减去，但取甘寒生津益胃可耳。至于饮食冷暖，自当时刻留心，勿使再触风波，庶可望登彼岸。幸勿忮求，尚祈垂鉴，惟仪吉先生裁之。
细生地（八钱）　鲜石斛（八钱）　北沙参（五钱）　玄参（三钱）　丹皮（一钱半）　川贝母（一钱半炒黄）　芦根（一两）　甘蔗皮（四钱）
周仪吉来，加花粉四钱，生穀芽五钱。
●十六诊　周仪吉来，用昨方去丹皮，鲜斛易川石斛。
旭高加茯苓二钱，新会皮七分，盐水炒，大麻仁三钱，服二剂。
●十七诊　病退之馀，全宜调养，用方之法，不过生津益胃而已。
细生地（四钱）　川石斛（三钱）　沙参（三钱）　玄参（三钱）　川贝母（一钱炒黄）　茯苓（二钱）　生穀芽（三钱）　甘蔗皮（五钱）
●十八诊　病退之馀，而舌苔焦黑犹未化尽，乃腑中垢浊未清也。食粥当盏，腹中觉胀，已半月不更衣，频转矢气，当商通腑。但病后津亏，宜增水行舟之法为稳。
细生地（四钱）　麦冬（三钱）　玄参（三钱）　知母（一钱半）　大麻仁（三钱）　生穀芽（三钱）　姜汁（一匙）
更衣丸一钱半，药汁送下。
原注：此方略加姜汁，宣通胃气，不使地、冬等滞而不行，稍寓微意。
王旭高曰：按此证在第十二日（即十一诊）动气已宁，舌焦齿垢晡热，若用滚痰丸涤其馀实，大便一通，断然不致病退之后，舌焦犹未化尽，暗失机宜，只心中自知之，可与智者道，难与俗人言也。此病得力处在第六日（即第五诊），用承气合小陷胸法，早一日不得，迟一日不得，当下失下，必致昏狂，莫可著力，时下多蹈此弊，亦只可意会，而不可以言语形容也。
●十九诊　服更衣丸，似欲大便，而不得出，此幽门燥结故也。宜猪胆导之。
●二十诊　便通思食，腹中尚不通畅，拟和其胃。
大豆卷（三钱）　赤苓（三钱）　生熟穀芽（各二钱半）　新会皮（一钱盐水炒）　生熟砂仁（各三分）　川通草（四分）
●宋　湿温过候，斑疹并见，心胸烦懊，神识模糊。脉数混混而不清，舌心苔干而不腻。湿蕴化热，热渐化燥。气粗短促，目赤耳聋。阴精下亏，风阳上亢，虑其内陷昏痉。拟生津达邪，兼芳香逐秽。
鲜斛　淡豆豉　竹茹　连翘　橘红　天竺黄　赤苓　黑山栀　菖蒲　郁金　羚羊　陈胆星　牛黄清心丸（五分）　加犀黄（三釐）
●二诊　湿温邪在太阴、阳明，湿胜于热，太阴为多。热胜于湿，阳明为甚。日晡烦躁，阳明旺时也。口虽渴，苔仍白腻，乃湿蕴化热，余湿犹滞，气火熏蒸，矇蔽清窍，故斑疹虽透而神识时糊，脉沉小而数疾，皆邪郁不达之象。倘若热甚风动变痉，便难措手。
半夏　赤苓　鲜石斛　连翘　川连（姜汁炒）　菖蒲　通草　豆豉　郁金　益元散　黑山栀　竹茹　茅根
渊按：宜参凉膈散缓缓通下，不致下文化燥内陷耳。盖湿温虽不可早下，而热胜挟滞者，不下则热邪挟滞不去，湿邪亦从热化燥化火也。
●三诊　湿温旬日，脉数较大于昨，热势较盛于前，所谓「数则烦心，大为病进」，并非阴转为阳，自内达外之象。舌苔白厚，上罩微灰。面红目赤，阳盛之征。头昏耳聋，阴虚之象。小溲窒塞，气化不及也。当生津以彻热，利窍以化湿，救阴不在肾而在生胃津，去湿不可燥而在通小便。盖汗生于津，津充汗出而热解。小肠为心之府，小便通利，心火降而神清。
羚羊角　赤苓　菖蒲　天竺黄　泽泻　益元散　知母　鲜石斛　通草　竹叶　鲜薄荷根
另用珠子五分，血珀五分，为末，调服。
渊按：名言谠论，勿草草读过。
●四诊　湿热郁蒸，如烟如雾，神识沉迷，脉时躁时静，静则神倦若寐，躁则起坐如狂，邪内陷矣。虽便不通，而腹鸣不满，肠胃不实，其粪必溏，未可骤攻下之。大凡温邪时证，验舌为先。今尖苔白，上罩微霉，邪在营气之交。叶氏云：邪乍入营，犹可透热，仍转气分而解，如犀、羚、玄、翘等是也。从此立方，参以芳香宣窍。
犀角　羚羊角　鲜石斛　天竺黄　玄参　连翘　益元散　赤苓　竹茹　至宝丹（一粒）
●五诊　前方加鲜地、栝蒌仁、枳实。
●六论　舌黑而干，湿已化燥。频转屎气，脘腹按痛，邪聚阳明，肠胃已实，当商通腑。但小便自遗，肾气虚也。正虚邪实，津枯火炽，惟有泻南补北，勉进黄龙汤法。
鲜地　人参　生大黄　玄参　玄明粉　菖蒲　天竺黄　连翘　竹叶　甘蔗汁（代水煎药）
渊按：蔗汁生饮最妙。代水煎药，不但腻膈，且失凉润之性矣。
●七诊　下后舌黑稍退，而脉反洪大，神识仍昏，阳明火旺也。清阳明燔灼之火，救少阴涸竭之阴，用景岳玉女煎。
鲜地　玄参　鲜斛　知母　天竺黄　麦冬　石膏　竹叶　芦根　蔗汁（一杯冲）
●八诊　津回舌润，固属休征。风动头摇，仍为忌款。温邪虽退，元气大虚，虚风上扰不息，又防眩晕厥脱。今当扶正熄风，参以生津和胃。
生洋参　钩钩　天麻　茯神　制半夏　秫米　石决明　陈皮　麦冬　竹茹　甘蔗皮
渊按：热滞虽从下而松，肝家阴液早为燥火所伤，故见证如此，迟下之累也。
●胡　素有肝胃病，适挟湿温，七日汗解，八日复热。舌灰唇焦齿板，口渴欲得热饮。右脉洪大数疾，左亦弦数。脘中仍痛，经事适来。静思其故，请明析之。夫肝胃乃腹中一脏一腑，木乘土则气郁而痛，若不挟邪，安得寒热？即有寒热，断无大热，以此为辨也。又询大便坚硬而黑，是肠胃有实热，所谓燥屎也。考胃气痛门无燥屎症，惟瘀血痛门有便血，然此证无发狂妄喜之状，则断乎非蓄血，此又一辨也。渴喜热饮，疑其为寒，似矣。不知湿与热合，热处湿中，湿居热外，必饮热汤而湿乃开，胸中乃快，与真寒假热不同。再合脉与唇观之，其属湿温挟积无疑。《伤寒大白》云：唇焦为食积。此言诸书不载，可云高出千古。
豆豉　郁金　延胡　山栀　香附　赤苓　连翘　竹茹　蒌皮
外用葱头十四个，盐一杯，炒热，熨痛处。
原按：病本湿温挟食，交候战汗而解，少顷复热，为一忌。汗出而脉躁疾者，又一忌。适值经来，恐热邪陷入血室，从此滋变，亦一忌。故用豆豉以解肌，黑栀以清里，一宣一泄，祛表里之客邪。延胡索通血中气滞、气中血滞，兼治上下诸痛。郁金苦泄以散肝郁，香附辛散以利诸气，二味合治妇人经脉之逆行，即可杜热入血室之大患。栝蒌通府，赤苓利湿。加竹茹、连翘，一以开胃气之郁，一以治上焦之烦。外用葱、盐热熨，即古人摩按之法，相赞成功。
渊按：此虽有食积，亦不可下，以胸痞脘痛，渴喜热饮，中焦湿饮郁遏不开，寒热错杂，阳明之气失于顺降，若遽下之，轻则痞隔，重即结胸矣。同一湿温夹滞，其不同有如此者。
诒按：此等证最易混淆，案语层层搜剥，可谓明辨以晰。惟既见挟积，方中似应加用枳实、山楂。此证汗解复热，凡伏气发温，逐层外出之证，往往有此，不必疑其别有他邪也。用药两疏表里，大致亦合。惟既见舌灰唇焦，则中焦有浊积无疑。疏里之药，尚宜加重，倘苔灰而燥，即大黄亦可用也。
●复诊　服药后大便一次，色黑如慄者数枚，兼带溏粪。脘痛大减，舌霉、唇焦俱少退。原为美事。惟脉数大者变为虚小无力，心中觉空，是邪减正虚之象，防神糊痉厥等变。今方九日，延过两候乃吉。
香豉　青蒿　沙参　赤芍　川贝　郁金　黑山栀　竹茹　稻叶　金橘饼
渊按：大便通而痛减，乃葱、盐按摩之功也。葱能通气，咸能顺下，阳明之气得通，胃气自然下降。胃气通降，大便无有不通者。夫便犹舟也，气犹水也，水流顺畅，舟无停滞之理。若但知苦寒攻下，不明中气之逆顺，是塞流以行舟耳！
诒按：大解后热平，脉转弱小，倘内伏之热邪已净，或稍有馀热而不甚重，则从此各候俱平，祗须清养而已。若停一二日，伏邪再炽，则脉随病变，或仍数大，亦未可知。若热势盛而脉虚小，是邪盛正虚之重候，仍当随见证治之，不得以九日两候等语为凭也。
●某　久病元气未复，又感湿温，已逾旬日。解表、疏中、通下之药，皆已服过。现脉仍数，舌白腻。头汗多，身热不解，咳嗽不扬，小溲不爽。且以分泄三焦，再看转机。
豆卷　杏仁　赤苓　腹皮　川朴　桔梗　蒌皮　苏梗　泽泻　滑石　通草
●高　舌白，口渴，咽痛。湿温化热，证方四日。年高正虚，势防战汗。冀其无变为佳。
薄荷　桔梗　射干　滑石　牛蒡子　橘红　杏仁　枳壳　蔻仁　芦根
●二诊　温邪挟积化燥。昨服药后战汗不透，大热虽减，里热仍炽。舌霉边白，脉形不显。高年恐其内陷。
大力子　香豉　鲜石斛　连翘　黑山栀　薄荷根　滑石　枳实
●三诊　胸脘板痛拒按，此属结胸。舌心燥边白，此挟痰水，挟气积。证交七日，温邪内伏，将燥未燥，将陷未陷。昨午投生津达邪一剂，今结胸证已具，势不容缓，再进小陷胸法。
川连　半夏　枳实　蒌仁　香豉　黑山栀
渊按：仲景小陷胸以枳实佐川连，栝蒌佐半夏，苦泄辛润，开中焦之痞，以化痰水热邪。方名陷胸，与诸泻心汤出入，并非下剂。今人以蒌、枳为通府之药，殊属可笑。
●查　证交八日，舌苔灰白腻，渴不多饮，咳逆不爽，痰多稠黏，周身骨节疼痛，两胁痹痛尤甚。大便濡泄，神识时糊，脉形软数，证属湿温。邪居手足太阴，而以手太阴为要。盖肺主一身之气，气机不达，则三焦窍络皆阻。故此病之所虑者，在于气急，气急乃喘之渐，若喘甚不休，则有厥脱之危。拟方备商。
射干（七分）　杏仁（三钱）　苡仁（三钱）　赤苓（三钱）　滑石（三钱）　郁金（一钱半）　川朴（七分）　橘红（七分）　连翘（三钱）　豆卷（三钱）　淡豉（三钱）　象贝（三钱）　鲜石斛（五钱）　茅根（一两）　枇杷叶（三片）
原注：效。

暑病  ***************************
●温　暑邪挟积，身热腹痛，先与疏达。
香薷　川朴　花槟榔　砂仁　藿梗　焦六曲　苏梗　赤苓　陈皮　通草
●复诊　腹痛拒按，当脐有块，壮热无汗，舌苔黄腻，气升烦懊。防其发厥。法以表里两解。
柴胡　淡芩　枳实　赤苓　玄明粉　生大黄　半夏　赤芍
●三诊　投大柴胡汤法，下出碎块溏粪两次，腹痛不减，烦懊不安，气升呕逆，舌苔黄燥。食积填塞阳明，暑邪内走厥阴。防其昏厥。拟以泄厥阴、通阳明。
川连（吴萸炒）　楂炭　淡豆豉　黑山栀　栝蒌仁　当归龙荟丸（三钱包煎）　枳实　苏梗　木香（三味磨冲）
外敷方
葱（一把）　盐（一杯）　丁香（一钱）　飞面（三钱）　打烂，敷痛处。
原注：此四磨饮合小陷胸、栀豉、左金合剂，疏通气分，泄肝化积。再用外敷法，其气有不通行者乎！
渊按：暑必挟湿，湿为阴邪，最能阻碍阳气，故暑湿病多脘腹痞痛，积滞内阻，暑湿之不化，实由气机之不通。下而痛仍不减，乃未得辛通之药，中焦痞滞未去耳。
●丁　暑乃郁蒸之热，湿为濡滞之邪。暑雨地湿，湿淫热郁，惟气虚者受其邪，亦惟素有湿者感其气。如体肥多湿之人，暑即寓于湿之内。劳心气虚之人，热即伏于气之中。于是气机不达，三焦不宣，身热不扬，小水不利，头额独热，心胸痞闷，舌苔白腻，底绛尖红。种种皆湿遏热伏之征。显系邪蕴于中，不能外达，拟以栀豉上下宣泄之，鸡苏表里分消之，二陈从中以和之，芳香宣窍以达之。冀其三焦宣畅，未识得奏微功否。
六一散　黑栀　薄荷　豆豉　半夏　陈皮　石菖蒲　赤苓　郁金　蔻仁　通草　竹茹　荷梗
诒按：议论亲切，用药得轻、清、灵三字之妙。
●再诊　形体丰肥者，必多湿。肌肉柔白者，必气虚。况暑病必有湿邪遏伏，中气受戕。前用微苦微辛，宣通三焦，服后大便通调，胸中宽畅，原得小效。要知湿性濡滞，本难霍然即愈。若用辛雄燥湿，苦寒泄热，是亦一法，然恐非肥白气虚者，所能胜任。拙见仍守前法，毋存欲速之心，反致耗气之弊。惟高明裁之。
前方去薄荷　加杏仁
●三诊　白苔渐退，而舌心反见裂纹，是湿转燥矣。不饮不思食，小便仍不爽利，馀热犹滞，三焦之气，未尽宣达也。三焦者，一气之周流，而各司其职。上焦主纳而不出，下焦主出而不纳，中焦则输其出纳。清阳出上窍。浊阴走下窍，三焦自协于平。今议从中升降其上下。所谓升降者，亦升其清而降其浊耳。
葛根　杏仁　赤苓　陈皮　紫菀　薏仁　川贝（炒黄）　泽泻　血珀　竹茹　大麦　稻叶
●吴　劳碌之人，中气必虚。暑湿热秽浊之气，自口鼻吸入气道，满布三焦，虽舌苔满布，而胸无痞闷，非邪伏膜原之比。重浊之药，徒伤中气，与湿热瀰漫之邪无益。今交五日，神气似清而浑，恐其过候有耳聋、神迷、呃逆等变。为治之法，且以芳香理气逐秽再议。
刀豆子　郁金　泽泻　石菖蒲　杏仁　陈皮　栝蒌仁　滑石　香薷　桔梗　北沙参　赤苓　藿香　佛手　鲜荷叶　鲜佩兰叶
●丁　咳嗽已久，近患时温之后，原气未复，又感暑风，闭其汗孔，身复发热。法当先理暑风，用轻剂宣上。
桑皮　苏梗　杏仁　川贝　橘红　冬瓜子　茯苓　竹茹
原注：此虚而挟邪，暂用轻扬表法，未便著手。
●蒋　三疟日久，又感暑风，咳呛痰血，热势变乱。且以解暑，清肃肺胃。
香薷（一钱）　北沙参（五钱）　冬瓜皮（三钱）　六一散（四钱）　神麴（三钱）　青蒿（钱半）　杏仁（三钱）　丹皮（钱半）　桑叶（钱半）　白扁豆（三钱）　枇杷叶（二片）
渊按：咳呛痰血，肺阴肺气已伤，虽有表邪，香薷用宜斟酌。
●李　暑邪内闭，恶寒发热，脉象不达，口不能言，先有咳嗽，此肺气闭塞。拟开而达之。
射干（五分）　桔梗（一钱）　连翘（三钱）　豆豉（三钱）　杏仁（三钱）　象贝（三钱）　香薷（一钱）　橘红（一钱）　菖蒲（五分）　竹茹（一钱）　牛蒡子（二钱）　玉枢丹（四分磨冲）
●安　连日烦劳忧虑深，暑邪伤气易归心。神昏脉数细而沉，病危甚！邪闭心胞，如火如焚。舌色干黄唇齿燥，耳聋便泄津枯了！三焦皆病须分晓，究治疗，河间热论宜参考。
鲜石斛　天竺黄　连翘　菖蒲　赤苓　通草　北沙参　益元散　茉莉花　竹茹　薄荷叶　芦根　鲜荷叶　紫雪（另调服）
●李　暑湿阴氛之气，从口鼻肌表而入，寒热便泄，头胀。拟芬芳逐秽，分消湿热方法。
藿香　川朴　焦六曲　半夏　茯苓　大腹皮　陈皮　泽泻　砂仁　通草
●某　暑邪内闭不达，神糊舌白，恐其昏厥。芳香透达为宜。
鲜藿香　天竺黄　菖蒲　赤苓　连翘　益元散　郁金　竹茹　泽泻
另至宝丹一丸，菖蒲汤化下。
●复诊　暑湿内蕴，热势起伏，胸痞泄泻，神糊心跳，经行未止。乃正虚挟邪，虑其晕厥。据云腹胀恶心，且宽中理气。
太无神术散去草，加茯苓、泽泻、苏梗、葛根、淡芩、党参、柴胡、砂仁、通草、竹茹。
●某　暑湿热阻滞阳明，积垢虽下尚未尽净。夜间热甚，神识沉迷。所虑津伤化燥等变。今以生津、泄热、化浊佐之。
鲜石斛　赤苓　连翘　香豉　栝蒌仁　淡芩　天竺黄　山栀　菖蒲　竹茹

伏暑  ***************************
●某　伏暑挟积伤脾，身热、腹满、便泄，脾伤则木横，热胜则风动，故手足搐搦，眼吊口噤，渐著角弓反张之状，幼科所谓惊，即大方所谓痉也。乱进丹丸，频灌汤水，水饮留伏，中气不运，以致胸腹膨满，漉漉有声。法当转运中气，用连理汤法。然脉细如丝，终为险候。
川连　冬术　炙草　炮姜　茯苓　陈皮　优龙肝
原注：效。
●某　伏暑内蕴，不能外达为疟，又不能下注为痢，但瀰漫中宫，升降不利。表气不通，则头痛恶寒。里气不通，则胸闷恶心。且拟芬芳疏达为法。
藿梗（一钱半）　苏梗（一钱半）　川朴（一钱）　神麴（三钱炒）　香薷（一钱）　郁金（一钱）　大腹皮（一钱半）　赤苓（二钱）　橘红（一钱）　白蔻仁（四分）　通草（四分）
●何　此真伏暑证也，不似疟疾之往来寒热分清，又非瘅疟之烦热躁乱，惟口腻，下午热势稍甚，原能饮食，但差少耳。伏暑之治，分清湿热，宣化胃气而已。然须数十日乃愈，不善调理，亦能生变。
制半夏（一钱）　茯苓皮（二钱）　新会皮（一钱）　杏仁（三钱）　建神麴（三钱炒）　郁金（一钱）　通草（四分）　滑石（三钱）　川朴（一钱）　枇杷叶（二片）
●李　暑湿先伏于内，凉风复袭于外，交蒸互郁，皆能化火，湿遏热伏，其热愈炽，故其为疟也，先寒后热，日轻夜重，喻氏所谓阴日助阴，则热减而轻，阳日助阳，则热甚而重也。夫疟之发，必从四末始，既必扰及中宫，故心胸烦躁，中脘痞塞，又必先呕吐而泄泻，泻已乃衰，腹中犹胀。所以然者，热甚于中，蒸熏水穀之湿，上泛而复下泄。热势得越，烦躁乃安，余湿复聚，故仍作胀也。今当疟退，脉弦带数，舌苔白腻，小溲不爽，本有胃寒，痰浊素盛，虽从未得汗，表邪未解，而病机偏重于里，法从里治。大旨泄热为主，祛湿兼之，解表佐之，是亦表里分消，三焦并治之意。
葛根　淡芩　川连　甘草　苍术　川朴　橘皮　藿香　菖蒲　赤苓　泽泻　薄荷　滑石　郁金　竹茹
渊按：泄泻呕吐，乃兼有之症，非必有之症，由暑湿秽浊郁遏中宫，太阴失升，阳明失降，不克分化使然。
●杨　年过花甲，病逾旬日，远途归家，舟车跋涉，病中劳顿，雪上加霜。欲询病原，无从细究。刻诊脉沉糊，神昧，舌强色白，中心焦，身热不扬，手足寒冷，气短作呃，便泄溏臭。是属伏邪挟积、正虚邪陷之象。深虑厥脱。
大黄　人参　制附子　柴胡　半夏　茯苓　陈皮　淡芩　泽泻　当归　枳实　丁香　柿蒂　竹茹
渊按：虚象实象杂沓而至，立方最宜斟酌，如无实在把握，还从轻面著笔，否恐一误不可收拾。
诒按：虚寒积热，层层照顾，处处著力，此等方非学力极深者，不能下笔。
●复诊　证尚险重，再望转机。
桂枝　柴胡　人参　白芍　川连　半夏　枳实　丁香　陈皮　蔻仁　炙甘草　竹茹
●三诊　伏暑化燥，劫津动风，舌黑唇焦，鼻煤齿燥，神昏，手指牵引。今早大便自通，据云病势略减。然两脉促疾，阴津消涸，邪火燎原，仍属险象，恐其复剧。
犀角　羚羊角　鲜生地　玄参　芦根　钩钩　鲜石斛　六一散　沙参　连翘　通草　天竺黄　枇杷叶　竹叶　珠黄散（另调服）
诒按：幸得大便自通，尚有一线生机。
●陆　外有寒热起伏之势，里有热结痞痛之形。上为烦懊呕恶，下则便泄溏臭。此新邪伏邪，湿热积滞，表里三焦同病也。易至昏呃变端。拟从表里两解，佐以芳香逐秽。
柴胡　生大黄　淡芩　枳实　半夏　川连　栝蒌皮　赤苓　郁金　菖蒲　蔻仁
诒按：颇合病机，药品亦切实不肤。
●复诊　投两解法，得汗得便，竟安两日。昨已起床照镜，开窗看菊，须臾之间，渐渐发热，热甚神糊，两目上视，几乎厥脱。逮黄昏，神渐清，热渐减。脉沉不起。据述热时舌色乾红，热退舌色黄腻。此乃湿遏热炽，将燥未燥，将陷未陷。但阳证阴脉，相反可虞。勉拟河间甘露饮，涤热燥湿之中，更借桂以通阳，苓以通阴，复入草果祛太阴湿土之寒，知母清阳明燥金之热。
甘露饮去滑石、白术，加茅术、草果、知母、姜汁、葱白头。
诒按：此是正气已衰，馀邪复聚之证。所拟之方，大致颇合，但嫌药味粗犷，未能丝丝入扣耳。
●某　怀孕六月，感暑热伏邪，恶心懊憹。炎天居舟，防其晕厥堕胎。
青蒿　大腹皮　半夏　赤苓　川朴　淡芩　焦六曲　苏梗　陈皮　鲜佛手
●某　伏暑为病，湿热居多，阴虚之体，邪不易达，此其常也。然阴虚大有轻重之分，须知此证虚亦不甚，邪亦不多。耳鸣眩悸，苔浊胸痞，微寒微热，脉形弦数。未便大补，亦不可重剂攻邪。但得脉情无变，可保无虞。
洋参　半夏　茯神　甘菊花　蔻仁　青蒿　陈皮　钩钩　刺蒺藜　秫米　豆卷　竹茹
诒按：不沾沾于补虚，不斤斤于泄邪，而所用药品，无不丝丝入扣，所谓成如容易却艰辛。
●胡　伏暑三候，神糊呃逆，手肢微痉，痰多舌白，渴不多饮，音低，脉大而虚，殊属棘手。今日忽周身乾燥而痒，烦躁不安。细询病原，从未得汗。按仲景云：汗出不彻，身痒如虫行皮肤中，久虚故也。吴又可云：发根燥痒，心烦如灼，名曰药烦，中气虚也。经云：声如从瓮中出，是中气之湿也。又谓言微音低，谓之夺气。由此推之，明是中虚浊恋，液涸痰蒙，势极凶危。惟有和中宣化，听其胃气自为敷布，以冀万一生机。
洋参（三钱）　橘饼（三钱）　甜杏仁（三钱）　豆卷（五钱）　蜜梅（一枚）　北沙参（三钱）　麦冬（三钱）　枇杷叶（蜜炙二片）　姜汁（少许）
原注：右方取辛甘化浊，酸甘化液。考又可药烦条中重用人参、生姜，和中宣化法有来历。
●某　营阴素亏，伏邪晚发，热势起伏，心嘈胸闷，舌心光红，边薄白。疟邪初起，势防加重。
豆豉　赤苓　半夏　沙参　桑叶　青蒿　黑山栀　陈皮　淡芩
●某　证经九日，热势起伏，神糊舌乾黑。此伏邪壅遏，劫液入营之势也。高年最易昏痉之变。
鲜生地　天花粉　黑山栀　犀角　香豆豉　菖蒲　鲜石斛　薄荷叶　连翘　芦根　天竺黄
●吴　暑湿伏于太阴，中焦阳气不化。神蒙若寐，身热不扬，肢冷脉濡，手指牵引，舌根牵强，风痰阻络之象。曾用通阳益阴、云蒸化雨之法，病亦无甚增损。然舌苔灰白厚掯，口泛甜味极甚，中宫有浊，阳不舒化。仿缩脾饮醒中化湿浊，浊化则口甜减，阳舒则矇昧清。
党参　乌梅　淡乾姜　草果　炙甘草　砂仁　茅术　大生地　茯苓　生姜　大枣
渊按：据舌苔口甜而论，湿痰阻遏中宫，阳不舒化无疑。党参、乌梅、生地酸甘助阴腻膈，大不相宜，矛盾一至此乎！手指牵引，虽属木燥土虚，肝风内动，当此上中焦湿痰蒙闭，肺胃气机不能舒布，即欲养阴，如胃气不化何！治病当先急者大者，若头痛医头，便为庸手。
●赵　高年元气素亏，未病以前先已倦怠乏力，微觉咳嗽。五六日来加以发热，热势起伏，是有新邪乘虚而袭，引动伏邪晚发也。今诊脉小数而虚，乾咳欲呕，舌边光红，根苔白掯，热甚无汗。津枯邪恋，虑其化燥神昏。
北沙参　苏子　青蒿　杏仁　川贝　牛蒡子　前胡　橘红　通草　枇杷叶
●吴　伏邪内蕴为瘅疟，外发为流注，入于肺则喘咳，注于肠则便溏。正虚不克支持，幼孩当此，易致成惊。
青蒿　杏仁　淡芩　泽泻　荆芥　象贝　桔梗　橘红　赤苓　六一散　双钩钩
●童　伏邪晚发，朝凉暮热，头痛胸闷，舌白无汗，似宜疏达。至于腰痛眼花，其阴内亏，邪不易达，恐致奄缠，宜小心为是。
秦艽　赤苓　青蒿　苏梗　杏仁　甘菊花　枳实　杜仲（姜汁炒）　豆豉　桑叶
●顾　病方三日，外无大热，而虚烦懊憹，反复不安，寐则神思扰乱，舌苔白腻，　恶心欲呕，腹中鸣响，大便溏泄秽臭。邪积在里，气机不达。用栀、豉以发越其上，陈、朴以疏理其中，葛以散之，苓以泄之，夏、秫和胃而通阴阳，阴阳交则得寐。明日再议。
渊按：起病即是湿痰挟滞、阻遏中宫、热郁不达之象，勿谓外热不扬而轻视之。
●复诊　伏暑至秋而发，其发愈晚，其伏愈深，故其为病也，大起而大伏，热一日，退亦一日，既非间疟，又非瘅疟。瘅疟则但热不寒，间疟则寒热往来。此证微寒发热，热一昼夜而退，退亦不清，名之伏暑，其说最通。夫暑必挟湿，湿蕴则化热蒸痰，痰不易出，热盛劫津也。身重属湿，烦躁属热，热来口渴，渴不多饮，仍是湿遏热炽见象。舌苔白而乾枯，是湿邪在于气分，气虚故湿不易化也。叶氏云：舌白而薄者，肺液伤也。病方八日，邪未宣达，刻下用方无庸深刻，但须解表而不伤正，去湿而不伤阴，清热而不助湿，生津而不碍浊，中正和平，耐心守服，扶过两候，始冀渐安。
黑山栀　连翘　茯苓　川贝　通草　北沙参　滑石　泽泻　豆豉　枇杷叶　鲜薄荷根
渊按：伏邪深重，脾肺气弱，力不足以化达之，故大起大伏耳。
●马　幼稚伏邪挟积，阻滞肠胃，蒸痰化热，肺气窒痹，是以先泻后咳，继以发热。今便泄已止，而气急痰嘶，肺气阻痹尤甚。法当先治其肺，恐肺胀生惊发搐，其变有莫测耳。
葶苈子（三钱）　莱菔子（三钱）　六一散（三钱）　枇杷叶（三片）
渊按：著重消痰泻肺，清热化积即在其中。
●复诊　痰气喘逆，平其大半。热势起伏，退而复作。时下多疟，须防转疟。
白萝卜汁（一杯）　鲜薄荷汁（半杯）　二味略煎，去渣，加入冰糖三钱，烊化，再以姜汁一滴冲服。
渊按：此方更妙。
诒按：两方用药，俱清简可法，于小儿尤宜。
●何　伏暑挟积，寒轻热重，已经月馀。舌心焦黄，舌边白腻。阳明积热，化火劫津，炼浊成痰，将至蒙闭。至于脘痛拒按，两经攻下，痛仍不减，苔犹未化，非清化不能荡其实，拟用凉膈散加味。
凉膈散　鲜石斛　川连
原注：两下之后，舌心犹然焦黄，故仍可用下法。然舌边白腻，必挟水气，凉膈散中再加半夏亦可。
●陆　伏邪挟枳，但热不寒，头痛鼻血，便泄稀水。表里两窒而热甚于里。拟清里解表法。
葛根芩连汤　豆豉　连翘　枳实　黑山栀
原注：鼻血，便泄稀水，知其为热。不用犀角者，其舌苔白也。不用大黄者，其腕腹按之不痛也。
诒按：此证专意解表，想因未得汗解故也。
●李　伏邪湿热内蕴，三焦气机不达。午后发热，胸闷头胀，尿少无汗。舌苔白腻，脉象软细。拟开上、疏中、渗下，仿河间法。
豆卷　杏仁　陈皮　藿梗　滑石　赤苓　桔梗　半夏　焦六曲　川朴　通草
●胡　素有痰饮咳嗽，今夏曾经吐血，是肺受热迫也。兹六、七日来，伏暑内蕴，凉风外袭。病起先寒慄而后大热，热有起伏，表之汗不畅，清之热不退。所以然者，痰饮阻于胸中，肺胃失其宣达故耳。舌色底绛，望之黏腻，心苔白厚如豆大者一瓣，此即伏暑挟痰饮之征，而况气急痰嘶乎！据云廿六日便泄数次，至今大便不通，按腹板窒，却不硬痛，小溲先红浊，今则但赤不浑，乃湿热痰浊聚于胸中。因肺金失降，不能下达膀胱，故湿浊上逆为痰气喘嗘之候。病机在是，病之凶险亦在是。法当从此理会，涤痰泄热，降气清肺，乃方中必需之事，但清肃上焦尤为要务耳。
葶苈子　郁金　川贝　杏仁　枳实　羚羊角　胆星　连翘　赤苓　竹油　枇杷叶　滚痰丸（入煎绢包）
诒按：案语精当，方药亲切，迥殊率尔操觚。
●陈　馀邪余积，留恋未清。元气元阴，消耗欲渴。暂停苦口之药，且投醒胃之方。化气生津，忌夫重浊。变汤蒸露，法取轻清。效东垣以化裁，希弋获以图幸。
清暑益气汤　荷叶　香稻叶
蒸露，每晨温服四、五杯。
渊按：汤丸膏散，古人各有意义，非徒具虚文。若变汤为露，法取轻清，惟大邪去而胃气不胜苦药者宜之，此处恰合。
诒按：伏暑久淹，正虚邪恋，胃弱不胜重药者，此法当仿。
●徐　热伏心胸，湿蕴脾胃，病起如疟，延今两月。胸中热闷，饮食不思，从未得汗。舌色底绛，苔如酱瓣，此即湿遏热伏之验也。无汗者津液亏，徒发其汗无益也。生津彻热，化湿开胃。胃气敷布，其汗自来。
川连　黑山栀　豆豉　广皮　香薷　麦冬　赤苓　薄荷　生姜　六一散　此药煎好，露一宵，早起温服。
●浦　伏邪挟积，阻塞中宫。疟发日轻日重，重则神蒙烦躁，起卧如狂。此乃食积蒸痰，邪热化火，痰火上糊胞络，怕其风动痉厥。脉沉实而舌苔黄，邪积聚于阳明，法当通下，仿大柴胡例备商。
柴胡　淡芩　川朴　枳实　生大黄　栝蒌仁　半夏
诒按：脉舌与证合参，大柴胡是的对之药。
●复诊　下后热净神清，竟若脱然无恙。惟是病退太速，仍恐变幻莫测。拟方再望转机。
川连　鲜斛　连翘　山栀　竹茹　枳实　郁金　栝蒌仁　滚痰丸（三钱）
原注：病退太速，仍恐变幻，老炼之言宜省。凡下后方法，总以泻心加减，仍用栝蒌、枳实，何也？盖因胸痞未舒，舌苔未化故耳。
●三诊　昨日疟来，手足寒冷，即时腹中气撑，上塞咽喉，几乎发厥，但不昏狂耳。此乃少阴疟邪，挟内伏之痰浊，上走心胞为昏狂，下乘脾土为腹撑。脾与胃为表里，前日之昏狂，病机偏在阳明，故法从下夺。今腹胀、舌白、脉细，病机偏在太阴，法当辛温通阳、转运中气为要。随机应变，急者为先，莫道用寒用热之不侔也。
乾姜（炒黄）　半夏　陈皮　茯苓　熟附子　川朴　丁香　槟榔　草果　白蔻仁　通草
原注：前方用寒，后方用热，随证用药，转换敏捷，不避俗嫌，的是一腔热血。
渊按：少阴阴邪，上凌君火，下乘脾土，经所谓气有馀则制已所胜，而侮所不胜。案亦老练，必如此转语，方不为病家指摘。否则虽有热肠，亦招谤怨。
诒按：此人必中气素虚，故痰浊乘虚上僭也。
●四诊　投姜附、达原、神香、二陈合剂，喉中汩汩痰声顿时即平，腹胀遂松。今脉缓大，神气安和，腹中微觉胀满，痰多黏腻。脾脏阳气虽通，寒热痰涎未化。仍宗前法，轻减其制。
前方去附子、槟榔，加大腹皮。
●五诊　腹中之气稍平，湿热馀邪未尽，所以微寒微热，仍归疟象。头胀身痛，知饥能食。法拟疏和，兼调营卫。
二陈（去甘草）　豆卷　青蒿　秦艽　焦六曲　穀芽　生姜　红枣

疫痧  ***************************
●陈　烂喉丹痧，乃温热时邪，肺胃受病，发于春夏为多。首用辛凉散邪，继用甘寒化毒，是为大法。今交秋季，而贵地（江阴）盛行此证，证虽同于温热，而义则有分。大抵时行为厉，多由地气郁发，轻则偏患一方，盛则遍及他境。吴又可谓「疫厉为邪，著无常处，气有盛衰，所伤亦异」是也。贵地僻处江隅，今岁夏秋久晴少雨，热逼水土之中，郁极则发，湿上甚为热。交秋燥金司令，热胜金燥，邪干肺胃，所患尽属丹痧，而咽喉或痛、或肿、或腐者，由乎燥火湿热孰轻孰重，与体质之偏燥偏温而攸分也。兹阅所服之方，初用升、葛等之升发，继用芩、连等之苦寒，虽亦有辛凉解散、甘寒清化者，仍用升提苦燥夹杂其中，要未明岁气天时，与病成而变之旨，徒守老成之见，不通权变之方，譬犹苦拒剑阁，而寇兵已早渡阴平，同一局也。刻下序届秋分，虽当燥金用事，而消残日暑，尚馀湿热蒸淫。经云：「先夏至日者为病温，后夏至日者为病暑。」则知先秋分日者为病暑，后秋分日者为病燥也。此病起于秋分以前，谓非伏暑湿热之使然欤？湿热郁蒸则化火，互相传染则成毒。然则上解肺胃之火，下清湿热之邪，芳香辟秽，甘寒化毒，苟理有可通，必法有可採。至于肌肤之红，咽喉之腐，胸中之烦躁，舌上之浊苔，口之燥渴，脉之数急，身之壮热，溲之短涩，干呃不已，饮食艰进，种种皆为湿邪火炽，邪不外达之象，凶险何辞，顾已共云而共闻之矣，兹不烦赘。
磨犀角（八分冲）　连翘（三钱）　鲜石斛（一两）　山豆根（三钱）　牛蒡子（三钱）　人中黄（六分）　六一散（三钱，薄荷一钱同研绢包）　芦根（一两）　竹叶（廿片）　通草（四分）　金银花露（一杯冲）
另用西黄三釐，药珠一分，血珀三分，川贝母五分，共研细末，细叶菖蒲汤调下。
●二诊　服药后得汗热减，喉腐稍脱，仍遵前法，参以生津。
前方去六一散、薄荷、牛蒡子，加麦冬三钱，花粉三钱，鲜地黄一两。
●三诊　半月未诊，小愈复剧。痧乃阳邪，速来速去，安得留恋至今，意必有过慎失察等弊。或热邪未净，而早用滋阴。抑胃气未清，而漫尝滋味。容或有之，不可不告也。据述：七八日前，身热大减，胃气渐开，恶食陈米，进以新香稻粥，此外无他。夫穀食虽非荤油之比，然早稻性温，壅气助热，《内经·热论》有食复之禁，此其然欤！今诊脉数大无力，右脉涩滞不调，身时燥热，口仍乾渴，咽腭蒂丁白腐满布，头面手足肌肤浮肿，颐毒穿溃，脓水清稀，面色乾枯，神情困惫，而又脘腹胀痛，舌苔黄浊，正虚邪恋，复夹食滞，攻补两难，殊属棘手。勉拟一方，备候商用。
鲜生地（一两，同淡豆豉三钱捣和）　鲜石斛（八钱）　川连（三分淡姜汁炒）　焦神麴（三钱）　枳实（五分磨冲）　郁金（七分）　连翘（三钱）　桑白皮（二钱）　茯苓皮（三钱）　银花露（一杯冲）　枇杷露（一杯冲）　白萝卜汁（一杯冲）
仍服珠黄琥珀散
●四诊　原方加竹油廿匙冲，栝蒌仁三钱研。
●五诊　两投轻清宣化之法，荡积而不伤正，解毒而不伤阴，服后便通腹软，喉腐稍退，颇得应手，慰喜！慰喜！惟是诸恙仍然，且昧爽时作谵语，此属大虚之兆，深为可虑。当此之时，进退维谷，徒清邪恐元气不支而即脱，徒补正恐邪毒不化而蔓延。姑撰一方，希图弋获。孟舍有云：「舍岂能为必胜哉，能无惧而已矣！」予虽不才，请事斯语。
洋参（一两）　黄耆皮（一两）　麦冬（一两）　甘草（一两）　茯苓（一两）　穀芽（二两）　白扁豆（二两）　连翘（一两）　北沙参（一两）　金银花（一两五钱）　鲜石斛（一两）　绿豆（一两）　芦根（四两）　枇杷叶（廿片）
上药共蒸为露，时时频服之。仍用珠黄散每日一服。
原注：此病全愈。
●贺　胸背臂膊肌肤隐隐有红点，咽喉红紫碎腐，此即烂喉丹痧之症也。奈何认作喉蛾。清之不已，更泻之，以致邪不外达，火反内郁，右腭续加肿痛，痛掣耳中，诊脉不见浮弦洪数之象，而反软数模糊，时时恶寒，皆邪郁不达之明验。今证交五日，漫投清泻之后，丹痧欲透不透，深防内陷之变，急与解肌透达，兼以清化。
牛蒡子（三钱）　薄荷（一钱）　蝉蜕（一钱）　桔梗（一钱）　山豆根（三钱）　连翘（三钱）　川石斛（三钱）　大贝母（三钱）　桑叶（一钱）　荆芥（一钱）　芦根（一两）
●二诊　左脉较昨稍大，右脉仍然不利，胸背肌肤红点略透，而喉肿益甚，乃肺胃邪热欲达不达，而痰火又上盛故也。总之，早进寒凉，是谓倒行逆施，故证几及候，当退邪之时，而势犹发轫，正属火炽之际，仍拟透解，兼以清化。
前方去桔梗、荆芥，加射干、制殭蚕、黑山栀。
●三诊　得汗肌松，丹痧已化。痰火上盛，喉肿未消。拟泄卫清营两和方法。
前方去制蚕、射干、山豆根、蝉蜕，加犀角、金银花。
●四诊　昨议清营泄卫，服后似不相安。一夜少眠，痰多干呕，咽喉仍痛，诊脉缓滑不数，是热且退矣。想因体肥多湿，湿得热而蒸痰，痰阻肺胃，胃气失降，故邪热虽因清泄而除，而稠痰因清泄而盛。是必以降气化痰为主，清解次之。盖必得气降而痰始化，亦必痰化而气渐和也。
牛蒡子（三钱）　薄荷（一钱）　川贝母（一钱半）　枳壳（八分麸炒）　苏子（三钱）　甜杏仁（三钱）　橘红（一钱盐水炒）　射干（五分）　葶苈子（五分炒研）　竹茹（七分水炒）　桑叶（一钱）　芦根（一两）　枇杷叶（二片）
●五诊　诸恙皆减，惟二便不爽，邪退之馀，津液未充故也。
川贝母　玄参　川斛　杏仁　苏子　赤苓　芦根　通草
●靳　烂喉痧证，来势甚暴，甫周一日，丹疹密隐，咽喉已腐，壮热无汗，大便泄泻，烦躁渴饮，脘腹按之痛。邪不外达，炽盛于里，燎原之势，不可向迩。恐其遽尔内陷，昏喘生变。现在方法，辛凉透散，通同一律，无烦聚讼。鄙见莫若且用凉膈散。将无形之邪热，有形之痰食，一齐尽祛，分所使散，上者，上达；表者，表达；下者，下达。庶几热从外出而丹痧透，火从下泄而烦躁安。按《内经》病机：「暴注下迫，皆属于热」。仲景方论，急下之法，正以存阴。幸勿拘现患泄泻，而遂谓不可再下也。虽然智愚千虑，各有得失，尚祈高正是荷！
凉膈散　加牛蒡子　桔梗　枳实
诒按：既患丹痧，则营络中必有热邪。方中丹皮、鲜地、银花、玄参等味，断不可少。
●再诊　投凉膈散，烦躁略安，脘痛已止，胸膈之燔，稍衰其势，而咽喉红肿，乾咳呛逆，上炎之火，未熄其威。况丹痧一片，点粒模糊。证交三日，正属邪张之际，尚在险途，未归坦境。拟方再望转机为妙。
犀角　连翘　玄参　象贝　桔梗　鲜石斛　牛蒡子　鲜薄荷根　芦根
●孙　风火暴临，喉痛碎烂，皮肤隐约有点，身热恶寒，防发丹痧。现今便泄气促，证势非轻。
葛根（煨一钱）　白桔梗（一钱）　豆豉（三钱）　牛蒡子（三钱杵）　鲜石斛（三钱）　桑叶（钱半）　荆芥穗（钱半）　淡芩（二钱）　连翘（三钱）　枳壳（二钱）　鲜芦根（五钱去节）
●二诊　痧回热减，温邪初退之馀，咽喉反腐，虚火又从而附之。良由久患喉痹，阴虚火亢，兹系热淫扰动，亢焰复张。此际用方最宜加谨，过清恐伤脾胃，早滋恐恋馀邪。姑拟甘凉平调肺胃，冀其上焦清肃。
鲜石斛（三钱）　大贝母（三钱）　玄参（二钱）　生甘草（五分）　丹皮（钱半）　鲜沙参（五钱）　羚羊角（八分）　扁豆（三钱）　稆豆衣（三钱）　雪梨（两大斤）
诒按：看似平淡无奇，实已斟酌尽善。

疟疾  ***************************
●李　疟热伤阴，肺津胃汁被劫，舌红燥裂，咳嗽气逆。养肺胃之津液，而降其气，如喻氏清燥救肺之例，叶氏遵其意而减其制，恒取玉竹、门冬之属，今仍叶氏意。
麦冬　玉竹　川贝母　甜杏仁　花粉　沙参　雪梨肉　茯苓　桑叶　枇杷叶
●二诊　《脉经》有寸左右弹，阳跷为病之诀。《内经》有阳跷脉满，令人不寐之文。大抵阳盛阴亏，卫气不交于阴，此寒热止而复来，仍属营卫不和也。阳跷者，少阴之别，阳跷由外踝而上行卫分，阴翘由内踝而上行营分。夫肺主卫，心主营，又脾为营之本，胃为卫之源，盖以营卫生成于水穀，而五脏多受荫于脾胃。《灵枢》半夏秫米汤，主阳跷脉满，卫气不得入于阴，阴虚而目不瞑者，即以和脾胃，调营卫，交通阴阳为治，未尝专主奇经。自古奇经为病，亦未尝有专主之剂。然以半夏秫米施之于此病，似有不合者，嫌其燥也。今舌边碎痛而恶辣味，体质阴亏而喜甘柔之药，其不宜辛燥可知矣。连日用方大法，甘润益阴，不出门冬、玉竹之属。昨因疟势寒热又来，未便进剂，自饮百合汤数盏，咳缓得寐，颇觉相安。思百合色白入肺，其形象心，甘苦微寒，为心肺二经生津清火之药。仲景用百合一味为君，治百脉一宗，悉致其病，从心营肺卫立法。王晋三注之甚详，不遑缕晰。经云：问病人之所好恶，即可得其治法。今遵此旨，燮安世长兄闻之，得毋又笑其不惮烦乎？
百合（一两）　大生地（四钱）　麦冬（二钱）　玉竹（三钱）　川贝母（一钱半）　北沙参（三钱）　桑叶（五片）　红枣（五枚）
●荣　去年三疟，迄今变乱，汗出甚多，舌心苔色灰白，胁下结块，此乃中州之湿浊未化，而卫外之阳已虚矣。拟调营卫，佐以化浊为法。
桂枝（五分）　生黄耆（三钱，防风五分，煎汁同炒。）　白芍（三钱）　党参（二钱）　茯苓（二钱）　半夏（一钱半）　陈皮（五分盐水炒）　炙鳖甲（三钱）　白术（三钱）　牡蛎（三钱煅）　浮小麦（一把）　煨姜（一片）
●严　年届六旬，元气素弱，向有肝气，近患三疟。两月以前，先受伏暑。小愈之后，三疟遂作。脉弦，肝胃尤甚。木胜胃土，恶谷厌纳，痰多呕恶，心跳少寐，便闭溺赤。盖胃气一虚，百病丛生矣。高年虽大便两旬不通，未可以通腑为务。培养中气，启胃化痰，是为扼要。调和营卫，退其寒热佐之。
党参　冬术　茯苓　半夏　陈皮　当归　桂枝　淡芩　枣仁　泽泻　穀芽　鹿角霜　生姜　红枣
原注：上方以六君子汤坐镇中宫，补脾健胃，气运则痰湿自化，气旺则津液自生。合入当归、桂枝，和营散邪。更复鹿角霜之通阳者以治背独恶寒。再加黄芩以泄热，监制桂、鹿之辛温，使无偏畸，不失调和之义。枣仁安神，泽泻去湿，穀芽醒胃，姜、枣调和营卫，皆佐使之助耳。
●某　大疟百日，营卫两虚。胃为卫之本，脾乃营之源。胃阳虚则胸腹时痛而吞酸，脾阴虚则经事愆期而盗汗。补脾胃以化其疟痰，和营卫而退其寒热。营卫一和，盗汗自止。
党参（姜汁炒）　冬术（土炒）　半夏　茯苓　陈皮　川连（吴萸三分煎汁拌炒）　制首乌　煨姜　红枣　白芍（桂枝三分煎汁拌炒）
●吴　三疟一载有馀，经停将及两载。腹中胀满，有块作痛。是血先凝结于前，气复阻滞于后，加以寒痰积聚，中气失运。法当先运其中。
六君子汤去甘草，加木香、当归、川朴、生姜、茺蔚子、红枣。
●石　三疟久而痰涎聚，肝胆逆而郁火盛，以致发狂。今狂已退，痰火犹未全除。拟化胃经之痰，平肝胆之火。
半夏　茯苓　橘红　牡蛎　淡芩　川贝　牛膝　鳖甲　白术（土炒）　竹茹　钩钩
●徐　盗汗便溏，心脾之病也。脾气不运则便溏，心阴不守则盗汗。大疟日久，寒热仍作，营卫不调。补心脾，和营卫，归脾汤加减治之。
党参　黄耆　冬术　熟地　白芍　砂仁　六曲　枣仁　归身　茯神　木香　牡蛎　浮麦　红枣
渊按：运脾气，补脾阴，和营卫，温督脉，前数方皆虚疟、久疟治法。
●营　久患疮疥，湿热浸淫，复因外感暑湿为疟，缠绵不已，变为三疟。诊脉濡小，其湿仍恋，而元气渐伤，虑加腹满，宜早图之。然须安逸忌口为要。
白术　半夏　赤苓　陈皮　大腹皮　川朴　神麴　藿梗　蔻仁　通草　鸡距子
原注：此用正气散去甘、桔、苏、芷，加通草、蔻仁，疏通气分之湿，用鸡距子以解酒湿。
●朱　少阳过升，阳明失降，疟来烦闷痞呕，当变柴胡制而为泻心法，和阳明即所以和少阳也。
川连（姜汁炒）　半夏　广皮　藿梗　白蔻仁　竹茹（姜汁炒）　生姜
原注：此人舌色，左半边光红，右半边白苔，湿滑如水晶粉团之色。因过服柴胡升阳，以劫其营，而痰浊又变于胃，以致痞呕，故用泻心之法。初用生姜一片，无效。后加至三片，痞呕乃止，疟亦不来。
诒按：用古法而能通其意，心灵手敏，此为善读书人。
●庄　但寒不热，此为牝疟，柴胡桂枝汤主之。
柴胡　桂枝　半夏　茯苓　陈皮　川朴　草果　炙甘草　生姜　红枣
●复诊　疟发间日，但寒不热，口腻多涎，乃寒痰郁于心下，阳气不得宣越故也。
蜀漆　桂枝　半夏　陈皮　茯苓　羌活　菖蒲
另独头蒜六枚，黄丹六分，雄黄五分，共研末，为丸。清晨分五服，开水送。每晨一服。
●三诊　舌白胸闷，背寒独甚。拟宣通阳气，以化痰浊。
麻黄汤合二陈汤，加鹿角霜、石菖蒲。
原注：以上三方、皆《金匮》法。
●四诊　疟止，当调胃。
半夏　茯苓　炙甘草　陈皮　白蔻仁　生姜　红枣
诒按：牝疟不多见，大略由于阳虚痰聚，阻遏邪机，不得外越所致。用药总以通阳宣浊为主。
●孙　间疟变为大疟，其寒也三日一作，其热也日无间断，此卫气不得疏通，邪痹不达，是属卫实而营虚，营虚故内热不止也。拟和营卫以祛邪。
桂枝　白芍　柴胡　半夏　赤苓　天花粉　淡芩　陈皮　生姜　红枣
●徐　左脉细弦，肝肾亏也；右脉软弱，脾胃虚也。三疟之后，气血两亏。补肝肾，调脾胃，养气血，必得安逸少劳而后可也。
党参　大熟地　杜仲　枸杞子　冬术　茯神　归身　陈皮　白芍　生姜　红枣
●王　三疟止作，延及五年，营卫之不调，脾胃之不和，肝肾之不足，不言可知矣。近今月经频至且多，而有血块，腹反胀满，何也？夫血之与气，犹权衡也。和则平，偏则病，一胜必一负。血去多则血虚，血虚则气旺，非真气之旺也，气无血以涵之，则气肆横而有似于旺耳。盖疟久必伤脾，脾伤则肝亢。脾统血，肝藏血，肝亢则血不藏，脾虚则血失统，故经事频来。而仍有血块者，肝亢则火炽下焦，冲任之血受其迫燥，欲下而不尽下，故凝而为瘀，瘀则结块也。图治之方，藏统肝脾之血，而固冲任之经，一层。调其气之肆横而致和平，又一层。是治月事与腹满之法。至于理脾胃，调营卫，又为三疟久缠之治。合而成剂，不出求本之图。
党参（元米炒）　冬术（川朴五分拌炒）　香附（醋炒）　丹参　陈皮　茯苓　乌药　鳖甲　当归炭　茜草炭　白芍（桂枝三分拌炒）　乌鲗骨（漂淡）　鲜生地渣（姜汁炒焦）　姜渣（鲜生地汁炒焦）　鳖甲煎丸十五粒，药汁送下。
渊按：因脾气伤而血失统，血去舍空，其气更失所依，故腹益胀满。调养脾气，治胀即所以摄血。润养肝阴，固血即所以涵气。妙在交加散清血热而不寒滞，通营气而不辛散，其心思识力，超越寻常。若辛香耗气以治胀，苦涩凉腻以治血，则失之远矣。
●叶　疟为少阳病，少阳者，胆与三焦也。胆失清宁，则烦而不寐。三焦失其输转，故胸闷而大便带溏，口腻味甜。热甚烦闷，热处湿中，故热愈甚也。拟温胆法。
半夏　茯苓　陈皮　枣仁　枳壳　天竺黄　川朴　青蒿　秫米　佩兰　竹茹
●曾　浴出当风，腠理闭塞，水气舍于皮肤之内，与卫气恋而不化，变为三疟。疟发不透，湿热内走筋络，四肢无力，微微内热，是半虚半实之证。和脾胃，化湿热，通筋络，达肌表，标本兼治。
茅术　半夏　香薷　茯苓　秦艽　独活　泽泻　防风　川朴　陈皮　通草　姜皮　生苡仁
●奚　三疟发于夜，而渐移至日中，原有自阴出阳之象。今届春深，阳气升发，当助其升举，参以化痰为法。
柴胡　防风　茯苓　丹皮　杜仲　冬术　制首乌　半夏　陈皮　牛膝
●黄　大疟十番，寒热虽轻，而邪陷入于三阴。治必从中以达外，体质虽虚，未可便投补药，仿王晋三加减达原饮。
柴胡　川朴　半夏　茯苓　当归　草果　川贝　花槟榔　陈皮　红花
●童　大疟日久，小愈复作，寒热虽轻，其根不断。根者何？水饮痰涎是也。欲治其根，必温中土，用四兽饮加减。
六君子汤加乌梅、草果、蜀漆炭。
●尤　久疟之后，脾虚木郁，痰阻气滞，胸闷恶心，头眩心嘈，经事不调。拟舒木郁，兼以化痰。
柴胡　石决明　半夏　陈皮　当归　炙甘草　茯苓　丹皮　砂仁　薄荷
●复诊　投逍遥合二陈法，木郁稍舒，痰气稍化。今从前法加减。
柴胡　炙甘草　杏仁　冬术　陈皮　半夏　焦山栀　茯神　砂仁
●吴　疟不离乎少阳，即兼阳明、太阳，亦必使其还返少阳而后已。今预于疟发之前，先用柴胡引入少阳之界，则邪气从枢转出矣。
小柴胡汤去参、枣，加知母、草果、陈皮。
渊按：仲景小柴胡治伤寒往来寒热，非治风疟往来寒热。风疟与伤寒判若天渊，后人往往借用，积习深矣！风疟早用柴胡，必纠缠难愈，须中焦湿热半化，或秋深邪深乃合。
●复诊　疟脉自弦，弦大者为阳，其邪易达。今疟来热势稍轻而短，邪有退机矣。仍从前法。
照前方加沙参、茯苓、通草。
●三诊　疟势渐衰，当和中气以化痰浊，养心阴，合病体标本而施治也。
沙参　陈皮　麦冬　炙甘草　冬术　半夏　扁豆　枣仁　茯苓　生姜
渊按：疟病最忌扁豆，想未之知耳。
●奚　三疟变为日作，延来两月有馀。今则热发于夜，口乾汗少，邪恋营分，其阴已亏。而又胃弱纳少，怀孕半身，恐其正虚不克支持。姑拟和胃、扶正、达邪。
党参　制首乌　冬术　茯苓　川朴　天花粉　柴胡　防风　陈皮　淡芩
●丁　三疟久延，营卫两伤，复因产后，下焦八脉空虚。今病将九月，而疟仍未止，腹中结块偏左，此疟邪阻于血络，聚于肝募，是属疟母。奄缠不已，虑成疟劳。夏至在迩，乃阴阳剥复之际，瘦人久病，最怕阴伤。趁此图维，迎机导窾，和阳以生阴，从产后立法。稍佐搜络，以杜疟邪之根。
制首乌　冬术　白芍（桂枝炒）　杞子　当归　地骨皮　青皮　川芎　香附　乌梅　另鳖甲煎丸每日服十粒。
原注：用四物去地，换首乌，从产后血分立脚。
渊按：产后阴血固属虚耗，然久疟而至结块，必湿热痰涎伏膜原未化，此方宜斟酌之。
●复诊　三疟日久，腹中结癖。夏至前投和阳生阴，通调营卫，参入搜络方法，节后三疟仍来，但热势已减，癖块略小，然口乾心跳，营阴大亏，情怀郁勃，多令化火伤阴。木曰曲直，曲直作酸。疟来多沃酸水，盖肝木郁热，挟胃中之宿饮上泛使然。夫养营阴须求甘润，理肝郁必用苦辛。久疟堪截，癖块宜消。惟是体虚胃弱，诸宜加谨为上。
党参　冬术　鳖甲（醋炒）　当归　茯神　枣仁　香附　三稜（醋炒）　川连（吴萸炒）　牡蛎　陈皮
渊按：膜原所伏之邪见矣。
诒按：因病化裁，颇不沾滞。方中白芍，似不可少。
●三诊　丸方。
川贝（一两）　半夏（一两）　知母（一两）　共研细末，姜汁、醋各半泛丸。每朝三钱，开水送。
诒按：此半贝丸成法也，增入知母一味，嫌其偏于凉润，尚有可商。
●曹　劳疟，因劳碌而发。寒热似疟，奄缠不已，虑变疟劳。舌苔白而乾燥，胃燥气伤也。法当益气生津，用益气补中意。
党参　黄耆　冬术　炙甘草　麦冬　归身　陈皮　青蒿　五加皮　生熟穀芽
●张　间疟寒热，舌苔满白。用柴胡达原饮。
柴胡　黄芩　半夏　青皮　花槟榔　草果　川朴　茯苓　生姜
原注：舌苔满白，邪伏膜原，必用槟榔、草果。若舌苔白而燥者忌用。
●某　陈无择云：疟家日久，必有黄痰宿水，聚于胸腹膈膜之中。须得脾土旺，而后宿水自行，元气复，而后湿痰自化。余见久疟，有泄水数次而愈者，即宿水自行之效也。
六君子汤加炮姜　木香　神麴　砂仁
诒按：前曾见治老疟之法，用逐痰泻水之药，入鸡子中煮服。得泄黄水，即愈。其意与此正同，但用药有虚实之分耳。
●某　素有痰饮咳嗽，近复凉风外薄，食积内停。寒热似疟，脉弦数，额角痛，胸脘痞胀，大便不通。是有表复有里也，拟以疏里解表。
柴胡　黄芩　半夏　枳实　川朴　大腹皮　橘红　竹茹
诒按：立方用药，不深不浅，如初拓黄庭，恰到好处。
●再诊　脉弦数，两手掌心独热，大便五日不通，舌苔薄白不黄，燥屎尚未全结。欲通其腑，缓法为宜。
川连（姜汁炒）　枳实（磨冲）　蒌仁（研）　半夏　莱菔子（炒）　竹茹
诒按：先用缓法通腑，此亦病机所在，不可不知。
●顾　久处南方，阳气泄越，中脏常寒，惯服温补。现患温疟，及今旬日。舌尖已红，根苔满白，便泄稀水，兼有蛔虫，渴不欲饮，口中甜腻，皆是湿遏热伏之象。就锡邑治法，葛根芩连是主方。若合体质而论，似宜温中渗下、清上解肌，拟用桂苓甘露法，试服之以观验否。
生石膏（三钱）　猪苓（三钱）　泽泻（钱半）　肉桂（三分）　滑石（三钱）　生茅术（一钱）　茯苓（三钱）　藿香（一钱）　通草（八分）　木香（四分）
●复诊　照前方加北沙参五钱
●王　肝经久有湿热，伏于下焦经络之中，疝气交春而发，夏甚秋衰，至冬而平。发时每有寒热，是属湿火无疑，断非寒疝可比。去冬迄今患疟，兼以咳嗽。舌底红裂而苔黄掯，此疟邪湿热伤阴之象。法以养阴化痰、和胃泄肝为治。
制首乌　鳖甲　陈皮　杏仁　桃仁　川楝子　青皮　延胡索　川贝　沙参　红枣　生姜

痢疾  ***************************
●马　高年下痢，一日夜百馀次。舌苔白掯，身热恶心，诊脉细，饮食不纳，痢下五色，皆为忌款。败毒散法初起的是，然须人参扶正和胃。若喻氏痢疾门中，五色噤口不治者多。尚祈商政是荷。
参鬚　败毒散　陈米（荷叶包）　石菖蒲
●苗　湿伤于下，风伤于上，热处于中。湿夹热而成痢，痢下红血，湿热伤血分也。风夹热而咳嗽，痰稠舌白，风热伤气分也。从手太阴、阳明，一脏一腑立法。
豆豉　荆芥炭　黄芩　薄荷　焦六曲　桑叶　黑山栀　杏仁　桔梗　薤白头　赤芍　通草
●孙　湿温邪陷厥阴，下痢色紫后重，左脉沉小，右脉弦大，舌黄，晡热，是阳明积热内恋，而木来乘土。高年体虚神怯，防其厥脱。
沙参　川连　白头翁　升麻　淡芩　焦六曲　川朴　通草　楂肉　秦皮　葛根　金银花　白芍　砂仁
●复诊　前方升阳明，泄厥阴，以提下陷之邪。今改用败毒法，祛其邪从表解，即喻氏逆流挽舟之意也。
人参败毒散去薄荷、生姜，加神麴。陈米煎汤代水。
●三诊　舌苔灰黄，腹痛下痢，是阳明湿热积滞。而倦怠音低，正气大虚，饮食不纳，虑延噤口重症。仍以苦辛寒化肠胃之湿热，而开通其气，冀其谷进、热和、痢减为妙。
北沙参　川石斛　川连　木香　石菖蒲　川朴　枳实　滑石　白芍　淡芩　焦楂肉　陈皮　荷叶　鲜藕
●四诊　下痢不减，胃气略开。病将半月，高年元气内亏，湿热未化，深恐生变。
沙参　淡芩　川连　川朴　枳实　白芍　广木香　木瓜　西洋参　茯苓　通草　荷梗
●五诊　痢将半月，色如败酱，腹痛后重，舌苔灰黄。湿热胶滞，肠胃不和，纳穀殊少。高年防其虚脱。
西洋参　川连　陈皮　六神麴　穀芽　青皮　当归　白芍　地榆炭　淡芩　砂仁　茯苓皮
●六诊　考治痢方法，因于暑湿热阻滞肠胃者，不出苦辛寒药疏通理气。若胃不纳者，谓之噤口痢，实九死一生之证。今高年体弱，胃不纳穀，舌色灰黄，身热腹痛，既不可补，又难用攻，只得宣通化滞，开其胃气。
白头翁汤　枳实　红曲　白芍　青皮　木香　楂肉炭　荷叶蒂　茉莉　花蒂　砂仁（半生半熟炒研）　稻叶
●某　红痢日久，脾气必虚，营气必耗。前方理中汤下驻车丸，颇验。奈轻听人言，服红曲、滑石末，致痢复剧。脉迟缓而涩，舌薄白而底绛。渴不贪饮，口恶甜味。素体多湿，今脾阳失运，湿又动于中矣。徐灵胎云：血痢挟湿者，胃风汤最妙。《医归·痢疾门》亦採是法。
八珍汤去地、草，加肉桂、升麻、粳米。
渊按：理中汤温运中阳，驻车丸分导湿热，从脉象迟涩看出。红曲、滑石适与相反。
●李　久吸洋菸，脉沉而细。病方三日，微寒微热，头略胀痛，昼不痢，痢在夜。是属寒邪，而反色赤者，寒伤营也。当以和营散寒、温通阳气为法，勿与常痢同治。
防风根　白术　陈皮　木香　炮姜　砂仁　白芍（桂枝三分煎汤炒）
原注：服二剂愈，应手之至。
渊按：脉细肢寒，昼不痢，痢在夜，乃脾阳不能统摄营阴也。
●蔡　右脉细弦，木侮土也；左脉细弱，肾水亏也。病由肝气而起，水不涵木也。兹患下痢赤白，木胜土衰，湿热不化也。华先生用补中升阳，参入育阴，从本求治，极有见地。鄙意再参温化，乃兼顾脾肾之阳气也。
党参　茯苓　冬术　归身　阿胶　杜仲　白芍　炮姜　木香　川连　神麴　菟丝饼
●尤　伏暑挟积，湿热内蕴。胸痞呕恶，发热舌燥。通腑之后，变为下痢，痢色红白腻冻，饮食不纳，虑成噤口。须得胃开谷纳，痢减不呕为妙。高年颇为重症。
川连　淡芩　白芍　陈皮　青皮　茯苓　焦楂肉　川朴　沙参　砂仁　穀芽　玫瑰花
原注：此病两脉虚濡，脾胃元气大弱，似宜参入扶正为善。然下痢古称滞下，起于湿热居乡，早补早敛，往往受累，此河间苦辛宣通腑滞之法，所以为痢门必採之方。若补阴阳、治脾胃，多为久痢而设。尚非此时议论，所以宁落轻浅，不用深重之剂，盖行远自迩之意云耳。
诒按：阅是方者，有病重药轻之疑，故方后申言其意。
●陆　《脉经》云：代则气衰，细则气少。多指阳气为言。今下痢而得是脉，脾胃之阳微特著。况形衰畏冷，而小便清长者乎！惟下痢赤者属血分，腹中痛者为有积。立方从此设想，寻其罅而通之补之，亦治病之机巧也。
附子枳实理中汤送下驻车丸。
诒按：看病于虚中求实，极为精审，方亦的当。
●薛　先患红痢，续加以疟，又变泄泻，泻止仍痢，两月有馀。脉弦硬，昼无小便，每交子后至辰便痢数次，小溲亦得稍通。此伏暑湿热蕴于肠胃及厥阴，厥阴之表便是少阳，故先见热痢，后兼疟象，乃厥阴、少阳表里同病也。疟后大便溏泄者，少阳木邪侮土也。泻止而疟痢仍作者，胃气强旺，土不受邪，仍还厥、少两经也。小便少者，阴气亏则渗愈少，当滋其化源也。今清厥阴之热而举清阳，兼益肾之阴，运脾之湿，从白头翁合胃风汤意。
白头翁汤　防风　白术　白芍　五味子　大熟地　茯苓　神麴　穀芽　北沙参
渊按：议论如秋月寒潭，开后学心思不少。方亦精妙。
●王　厥阴有寒，肠中有热，少腹冷痛，下痢红黏，身热肢寒，汗出舌腻，恶心不食，虑成噤口。拟辛通厥阴之寒，苦泄汤中之热，用姜萸当归四逆汤加香、连、芩、楂主之。
桂枝　白芍　吴茱萸　炮姜　炙甘草　木通　当归　川连　木香　黄芩　楂肉炭　砂仁
渊按：有热深厥深之象，乃湿热积重遏肠胃，气机不得通化。宜佐通因通用法，使胶黏之邪速去。
●范　肝胃不和，湿热积滞为痢。痢延半载，仍脘腹胀痛、恶心。治以苦辛泄肝和胃，佐以分消运化。
川连　茯苓　川朴　木香　楂肉　青皮　陈皮　砂仁　赤芍　白芍
另用驻车丸三钱，乌梅丸一钱，相和服。
●复诊　痢减腹仍痛，肝胃未和也。现值经来，脉弦寒热。血虚木郁。拟养血疏肝。
八珍汤去草，加香附、木香、陈皮、神麴、砂仁。另驻车丸、乌梅丸、归脾丸各一钱，相和服。
诒按：前后两方，均亲切不浮。此方中可加醋炙柴胡五分、醋炒青皮一钱。
●徐　红痢匝月，仍腹痛后重。据云，先曾发疟三次。此属中虚表邪传里。现今脉细肢寒，太阴阳气已弱。小便艰难，膀胱气化又钝。拟开其中焦，化其湿热，兼升阳解表，亦表里双解之法也。
柴胡　桂枝　茯苓　泽泻　川连　木香　白术　党参　砂仁　炮姜　炙甘草
诒按：论病立方，均熨贴老到。此理中汤加香连，五苓散加柴胡。
●张　疟后劳碌感寒，疟邪复发，更加红痢后重，此中虚气陷，湿热未楚也。用败毒散。
活人败毒散加神麴、楂炭、陈皮。
●许　热伏营中，久痢纯血，腰疼腹痛。舌苔薄白，底绛，兼有紫点。此属湿热挟瘀之候。病将一载，法以咸苦通涩兼施。
杜仲（盐水炒）　阿胶（川连炒）　川断（盐水炒）　黄柏（盐水炒）　地榆炭　白芍　防风根　炙升麻　当归　生熟砂仁
●复诊　投咸苦通涩之剂，诸恙皆减。仍宗前法增损。
原方去黄柏、防风，加熟地、淡芩（醋炒）、荷叶蒂。
●高　三疟汗少，邪不外达，饮食不节，变增泄泻，今竟下痢红白黏腻。自来体质气虚多湿，最怕奄缠。急宜忌口为要。
羌独活　柴胡　前胡　川芎　花槟榔　陈皮　莱菔子　炙甘草　茯苓　山楂炭　焦六曲　木香　砂仁
●金　红痢三年，腹左结块板硬不移，按之则痛，漉漉作声，即便下痢。此瘀凝寒积，久留于肠腑。当以温药下之。
苍术炭　川熟附　枳实炭　地榆炭　茯苓　当归　通草　桃仁（炒黑研）　大黄（酒炒）
诒按：温通瘀积，方极稳当，惟病久正伤，或再加扶正之品，更为周到。
●某　从来肺有积热者，大肠必燥，以相为表里故也。三五年来，屡发喉证，肺热可知。今秋龈肿出血，多服凉药及西瓜等物，遂患下痢赤白，常有干粪夹杂其中，延及百日。近见坚慄，而痢反更甚，此必有故。夫脾受瓜果之寒湿，既下流于大肠而为痢，则大肠之燥当除。今独不然，竟若燥与湿，各树旗帜，相为犄角之势。岂非以脾属中土而主湿，大肠属燥金而主津，津亏则燥益坚，脾虚则湿愈甚耶？昔秦氏论痢，有湿火伤气，燥火伤血之分。此则湿燥两伤。拟撰一方，润燥兼行，气血兼理，或通或塞，均非所宜。
全栝蒌（六钱）　当归（一钱五分）　木香（五分）　川连（酒炒五分）　甘草（四分）　升麻（三分）　藕（一两）　陈火腿足骨（炙灰一钱）
诒按：论病切实不浮，方也稳适，微嫌气分药尚少，恐机关不能灵动耳。
●某　阳枢之疟邪，转入阴枢为痢。痢色红而后重气堕，肛门觉热，是下焦广肠有热也，白头翁法甚当。然今疟止又来，仍从阴枢达出阳枢立法，佐以和中，使以泄热。
四逆散　异功散　黄芩汤　加生熟穀芽
诒按：推论病机，转析极清。立方自然熨贴。
●某　疟邪挟积，内陷为痢，痢下红腻，腹中阵痛，舌苔黄掯，疟势仍来，形容大削。元气内亏，虑有变端。治之不易。
神麴　川朴　茯苓　秦皮　川连　黄芩　白头翁　柴胡　白芍　枳实　炙草
诒按：此白头翁汤合四逆散，是由疟转痢，湿热挟积之的方。
●张　便痢白腻如水晶鱼脑色，小便不利，少腹偏右板窒。诸医以为肠痈，固亦相似。然考肠痈为病，有寒有热。《金匮》并出二方，如大黄牡丹汤、薏苡附子败酱散，概可见矣。此证则属寒积，试观脉弦紧而不数，面色青而不渴，是其征也。宜用温通。
肉桂五苓散加楂肉、砂仁。
●复诊　温通已效，仍从前方加炮姜、木香。
●三诊　欲溺不爽，溺后气向下坠，便痢白腻虽稀，然腰尻痠痛如折。全属阳虚气陷之象。仿东垣意参入前法。
西党参　升麻　冬术　肉桂　茯苓　泽泻　炮姜　木香　诃子（煨）　砂仁　生鹿角
原注：此方连服三剂，大便白腻全无，脾胃已开。按此证并非肠痈，乃寒积下痢耳。因诸医皆云肠痈，只得委曲周旋，但从肠痈有寒有热轻轻转笔，折入温通方法，既不碍医，又与病相合，不得不然之事也。故志之。
诒按：认证正确，用药自然针芥相投。
●某　泄痢白腻，腹不痛，脉沉细。此寒也。宜温也。
吴茱萸　茯苓　木香　陈皮　炮姜　六神麴　焦白术　诃子　乌药　砂仁
●李　河间论痢属热者多，而景岳论痢属寒者不少。此证腹不甚痛，但肛酸且胀，脉紧肢寒，并不发热，兼素有寒疝，苔白不渴，寒象为多。宗景岳论治之。
吴茱萸　茯苓　炮姜　木香　炙甘草　陈皮　焦六曲　砂仁
●某　休息痢将及五年，腹中块垒时痛，痢下仍兼干粪。脉弦迟，苔灰白。此虚而有寒积也。《本事方》云：痼冷在肠胃，泄泻腹痛，宜先取去，然后调理，不可畏虚养病。此证的是。姑拟一方备採。
参鬚（三钱）　熟附子（三钱）　乾姜（二钱炒）　甘草（钱半）　当归（钱半酒炒）　大黄（三钱酒炒）　川朴（三钱）　玄明粉（二钱）　枳实（三钱土炒）　共研细末，蜜水泛丸。每日三钱，砂仁汤送下。
渊按：痢疾湿热未清，早服兜涩，往往延成休息，用温下法颇为合拍。但大黄分量宜重一倍，否则不但积不去，且不敌姜、附子温燥耳。
●邢　休息痢必有积，延来两月，近今发热，湿热郁蒸于肠胃，痢色或赤。化湿热以运中州，疏积滞以和气血，勿以为日既久，遽投固涩也。
白术　川连　白芍　木香　当归　茯苓　广皮　楂炭　升麻　泽泻　防风
另资生丸、补中益气丸、驻车丸等分，相和一处。每朝服三钱，开水送下。
●宋　奔走远行，伤饥饮酒，脾胃受病，而成休息下痢。痢经两载不愈。许学土香茸丸最妙，今师其意，变汤服之。
杜仲　菟丝饼　丁香　当归　白芍　鹿角霜　炮姜　木香　茯苓　砂仁
诒按：此脾肾两治，而专重于肾者。查原方皆用鹿茸、沉香、麝香，无用丁香者，煎剂中宜改用沉香为妥。
●某　休息下痢，延及半载，色红而黏，脉弦。是风邪久羁于肠脏营分之中，而莫能出。近日畏风身热，是又感新风于外也。补中升阳，兼凉血为法。
党参　白术　防风　蚕砂　茯苓　升麻　神麴　砂仁　陈皮　炙草　椿根皮炭
另：驻车丸
诒按：方中于新感一层，未曾顾到。肠中有风邪，惟蚕砂能治之。煎方中宜加黄耆。
●张　证有变迁，治无一定。痢疾多由积滞，而烟客中气素亏，肾气亦损。小溲不利，肾虚阳气不化也。舌红无苔，肾虚阴津不升也。腹不痛，无积可稽。气下注，清阳下陷。种种虚象，所以奄缠不易奏功。夫有胃则生，古人是训。而大烟伤气，剥削可虞。故烟痢一证，医家难以著手。诸宜自爱，谨慎为上。
熟地炭　白芍　川芎炭　肉桂　泽泻　冬术　归身炭　党参（元米炒）　茯苓　蜜炙粟壳
渊按：熟地不宜妙炭。
●某　痢而滑脱，证已险逆。温固脏真，一定成法。然须得效，庶可回春。
熟地　杞子　龙骨　茯苓　萸肉　苁蓉　杜仲　乌梅　炙草　山药　鹿角胶（赤石脂炒）　龟版（禹馀粮炒）　穀芽煎汤代水
诒按：用药极其切当，惟病象已深，未识能挽回否。
●陈　痢一病，疟一病，腹中痞块又一病，新产之后，气血大伤，痞块疟痢，内外交征，其何以堪！勉拟一法，分头求治。疟来之日治疟，退之日治痢、治痞块。寓扶正于达邪治疟之中，寓和胃养阴于止痢化痞之内，古法有诸，并非杜撰。
疟来日用人参小柴胡汤，疟退日用理中汤合保和丸，去莱菔子，加香附、莪术，煎汤送下驻车丸。
●李　少腹瘕痛，久痢久泄，或痢白黏，或泄清水，或时出燥屎一二枚，或时溏粪，诸药俱无效，殆《难经》所谓大瘕泄耶。今变前法治之，深求不应，退而求浅，以博胡先生一哂。
防风　陈皮　三稜　神麴　白芍　白术　川芎　鸡内金　黄鳝（下半截三寸长一段，炙黄）　朝服资生丸（二钱）　威喜丸（二钱）
原注：服后效

泄泻　霍乱  ***************************
●薛　便泄半载，脾肾两亏。脉沉细涩，阴阳并弱。阳痿不举，精伤特甚。面白无华，气虚已极。足跗浮肿，阳虚湿注于下。纳食暖气，胃虚气逆于中。调治之方，自宜脾肾双补，阴阳并顾。然刚热补阳，恐劫其阴。滋腻补阴，恐妨其胃。刻下节届清明，木旺土衰之候。脾者，土也。肾属坎水，一阳藏于二阴之中。当于补土中兼顾肾藏阴阳为是。
怀山药　炮姜　炙甘草　党参　五味子　菟丝子　砂仁　茯苓　冬术　鹿角霜
如不效，党参换人参，鹿角霜换鹿茸。
●复诊　脾肾双补，略见小效。今腹中鸣响，气向下坠，属脾虚气陷。舌心光红，脉沉细数，为肾藏阴伤。用补中升阳法。
高丽参　怀山药　冬术　炙甘草　肉果　五味子　菟丝子　陈皮　沙苑子　川断　鹿角霜　白芍
●谢　汗多表虚，便泄里虚，腹痛中虚，气升肾虚，经停肝虚，多梦神虚。三焦皆病，五脏无一不虚。姑拟培土为主，以土为万物之母也。
党参　冬术　茯苓　沙苑子　怀山药　白芍　枣仁　陈皮　五味子　白扁豆　丹皮　红枣　浮麦
●张　气虚则脾弱，肝强侮其所胜，食即饱胀，腹中气冲作泄也。扶土泄木，一定法程。
炙甘草　防风根　砂仁　陈皮　焦神麴　冬术（川朴五分煎汁拌炒）　茯苓　白芍（吴萸三分煎汁拌炒）　炮姜
●某　泄为脾病，呕为胃病。脾胃属土居中，而司升降。脾宜升，不升则泄。胃宜降，不降则呕。土衰则木横，木横而土益衰。高年当此，颇虑土败木贼。古人治肝，当先实脾。况兹土弱，尤当先补其中，稍佐平肝可也。
理中汤加茯苓、橘饼。
诒按：案语理明词达，方法切实不浮。但既有呕恶见证，则半夏似不可少，拟再加木瓜、白芍、砂仁。
●王　脾虚气陷，肛门先发外疡。疡溃之后，大便作泻，迄今一月有馀。自云下部畏冷，而两脉弦硬不柔，此胃牢脉，证属阴虚。法以温中扶土，升阳化湿。
党参　防风根　炮姜　陈皮　冬术　川芎　破故纸　砂仁　神麴　四神丸一两，资生丸二两，和服。日三钱，开水送。
渊按：虽从阴虚而起，目前脾虚阳弱，不得不先治之。
●陈　吐泻转筋，肢冷脉伏，汗出音低，目陷鼻冷，口不渴，身不热，阳欲脱亡，险重之证，拟方备商。
川熟附（一钱五分）　党参（四钱）　淡乾姜（六分）　白芍（三钱）　茯苓（三钱）　陈皮（八分）　炙草（四分）　炒木瓜（一钱五分）　澄冷服。
●二诊　霍乱虽平，汤水下咽呛吐，小便不利，四肢仍冷，两手脉微细，冷汗仍出，今拟五苓通利其阴阳，佐以清上，冀其不呛为妙。
肉桂（四分后下）　茯苓（三钱）　猪苓（二钱）　白术（二钱）　泽泻（一钱五分）　丁香（三分去油）　六一散（三钱）　麦冬（一钱五分）　陈皮（一钱盐水炒）　茅根（五钱）　枇杷叶（二片）

黄疸  ***************************
●某　风邪久恋，郁蒸化热，热不得越，蕴而为黄，目黄面黄，胸闷痞满，身仍发热，用柴胡栀豉合茵陈汤。
柴胡　淡黄芩　赤苓　黑山栀　通草　茵陈　枳实　飞滑石　豆豉　川朴
●某　酒客湿热瀰漫于中，加之以郁，气分不畅，内热溺黄，食少无力，口腻舌苔白，而咽乾目睛黄，病延两月，大便艰涩，津液内枯，虑成酒劳谷疸之候，治之不易。
茅术（米泔浸制）　茵陈　当归（酒炒）　香附　葛花　鸡距子　黑栀　神麴　大麻仁　茯苓　陈皮　通草　泽泻　雪羹
●某　脾肾阳微，不能化湿，上则目黄，下为足肿，夜多小便，时或鼻血。下有凝寒，上有浮焰，法当补中温下，少佐清上。
党参　炮姜　冬术　桑螵蛸　巴戟肉（盐水炒）　茯苓　炙甘草　益智仁　覆盆子　川石斛
●王　两目身体皆黄，小便自利色清。此属脾虚，非湿热也。名曰虚黄。
黄耆（四两）　白芍（三两）　茯苓（二两）　地肤子（二两）　酒浸服。
诒按：此疸病中另自一种，以小便清利为据，证不多见，录之以备一格。
●周　伏暑湿热为黄疸，腹微痛，小便利，身无汗。用麻黄连翘赤小豆汤表而汗之。
麻黄　连翘　杏仁　淡豆豉　茵陈草　赤苓　川朴　枳壳　通草　六神麴（炒）　赤小豆一两，煎汤代水。
诒按：此湿热在表，而无汗者。
●朱　湿热内走太阴，遍体发黄，肌肤粟起，小便黄赤。与茵陈栀子柏皮汤。
茵陈　连翘　赤苓　大黄　泽泻　黑山栀　黄柏　淡芩　通草
●曾　脉形乍大乍小，面色暗晦不泽，似有一团阴气阻遏于中。苔黄而湿，腹满足肿，小便黄赤，又有湿遏热伏之形。色证合参，是属女劳黑疸。变为腹满，在法难医。姑拟泄肾热以去脾湿，仿《金匮》法。
冬瓜皮　桑白皮　地骨皮　生姜皮　黄柏　川朴　茵陈　陈大麦柴煎汤代水。
●施　三疟止而复作，腹满平而又发。今目黄脉细，面黑溺少。防延黑疸。然疸而腹满者难治，姑与分消。
制附子　大腹皮　陈皮　麦芽　绵茵陈　赤苓　滑石　焦山栀　通草　栝蒌皮
渊按：疸而腹满，前人未言其故。余谓肝脾脏气两伤，木土相剋也。故难治。
●复诊　面色黧黑，腹满足肿，脉沉而细。此脾肾之阳不化，水湿阻滞于中，证势甚重。且与通阳燥湿。
四芩散　肉桂　川朴　陈皮　大腹皮　焦六曲　细辛　香橼皮　麦芽
诒按：此肉桂五苓散加味，温中疏湿。前人所谓阴黄，想即指此等证而言。
●黄　面黄无力，能食气急，脱力伤脾之证也。用张三丰伐木丸。
皂矾（一两，泥土包固，置糠火中，煨一日夜。取出，候冷，矾色已红，去泥土净。）　茅术（一两米泔浸切炒）　川朴（五钱）　制半夏（一两）　陈皮（二两盐水炒）　茯苓（一两）　炙甘草（五钱）
共研细末，用大枣肉煮烂为丸。每服二钱，开水送，饮酒者酒下。此方颇效。
诒按：此方以皂矾为君，合以平胃、二陈，明为消除垢积之剂。案云：「脱力伤脾」，便与此方不合。当云：脱力脾困，瘀湿不化乃合。然此方用之颇灵，其功效自不可掩。


卷二  ——————————————————————————————————————————————————————————————————————————————————————————

类中  ***************************
●章　脉禀六阳，先天元气充足，足征松柏之姿，老而弥劲。平素善啖，后天亦富，所以望八之年，一切起居如壮盛之人。然而病患类中者何居？或指为肝肾下虚，而用地黄饮子；或指为中气不足，而用耆术补中。一遵河间之训，一执东垣之说，又有泄降肺气者，乃丹溪之法。要皆各有意见，立方定论，尽属高明，珠玉在前，无从置喙。今诊得脉象洪大，右肢偏废，面色虽无华彩，然亦不见萎黄，目尚有神，言不蹇涩，舌边淡红，中心苔白。前月有二十多日大便不通，初一日大便解后，随即小便不利，似癃非癃，似遗溺而并非遗溺。少腹胀满，饮食日减，种种病情，大抵由中气不足，湿热不化，内风暗动使然。夫中气者何？脾胃是也。何以不足？劳碌伤之也。劳碌何以伤脾胃？脾胃主四肢故也。内风何以暗动？脾胃属土，土衰则木横，木横则风动也。脾胃失运则湿热不化，故舌上有浊苔也。若果肝肾精血衰惫，舌且干而光矣，安得有苔。然又有阳虚浊聚，舌上有苔者，其证必喘而多汗，脉沉微细为辨。今脉洪大，似非阳虚之可拟。然小便何以不利？经曰：「中气不足，则溲便为之变。」又曰：「膀胱者，州都之官，津液藏焉，气化则能出。」拙见用方似宜转运中枢，利其气化为先。《内经》有云：凡病皆当治本，惟大小便不利者，法当先治其标。盖以小便不利，势必膀胱胀满，满极则上攻腹胸，喘厥臻至矣，安得不先治其标乎。
人参（一钱）　半夏（一钱）　泽泻（一钱半）　枳实（六分）　赤苓（二钱）　冬术（一钱）　肉桂（四分）　陈皮（八分）　血珀（八分，研末药汁调下）
●二诊　按类中一证，风由内生，非关外感。昔河间主火是训，是气召风入，气为本而风为标。丹溪主痰是训，是痰召风人，痰为本而风为标。喻嘉言聪明特识，谓阳虚邪害空窍为本，或气或火或痰为标。以予论之、曰召、曰入、曰邪害，内风外风，混同莫别。惟近代叶天士直指名之曰内风掀动为痱中，最为明瞭。然则内风何以掀动耶？或由水亏不能涵木，河间之训是也。或由土衰不能培木，东垣之训是也。丹溪湿痰之说，又补二家之未逮。而喻氏阳虚之说，又补三子之未备也。今诊脉大稍敛，一息四至，不失和缓之形，是有胃气。经曰：「得神者昌」，又曰：「安穀则昌」。服药后食粥两盏，神情安稳，未必立见倾危。但少腹胀满，大如覆碗，连及乎脐，诚如昨案所云，倘若上攻腹胸，喘厥臻至，奈何奈何！夫少腹为膀胱之部位，膀胱居少腹之中央，凡小便秘而膀胱胀满者为水，利其小便即愈。小便通而少腹胀满者为气，徒用通利无益也。膀胱者属太阳，有上口而无下口，气化而后能出，亦必气化而后能入，此病欲溲不溲，不溲反遗，乃膀胱启闭无权，阳气失化也。是当以输化膀胱之阳气为要矣。据述未病以前，小溲已不自如，则知中气不足，清阳下陷，已非一日，徒化膀胱之阳，而不助其中气，治与不治等也。握枢而运，惟有从中宣化其上下，仿喻西昌进退黄连一法，以就高明教正。
人参（一钱）　姜汁炒川连（三分）　半夏（一钱）　茯苓（二钱）　冬术（一钱，厚朴五分煎汁炒）　陈皮（八分盐水炒）　肉桂（三分）　泽泻（一钱半）
●三诊　养生者之言曰：「急守尔精勿妄泄，秘而宝之可常活。」窃疑未必尽然。今观是证，益信太翁元阳素旺，肾气常充，故望八之年，犹能御女不辍，正是多寿之征。前者邀诊，林议为中气不足，膀胱失化，用五苓散合进退黄连一法，幸奏微功。今前证皆减，惟小溲仍然淋涩，而茎中反增热痛，乃心火旺而相火炽也。使能心若寒灰，自知爱养，渐次调理，将见起床复旧，安有茎中作痛之变。倘若炽盛不已，转为强中消渴，如之奈何！姑清君相，以熄火焰之燔。
犀角　川连　龙胆草　淡芩　黄柏　泽泻　瞿麦　鲜生地　黑栀　草稍　通草　竹叶
●四诊　医者意也，以意会之，随机应变，初无一定之法，亦无一定之方。此证初因中气不足，膀胱失化，故前以转运中枢，输化阳气得效。今则心火妄动，相火随炽，故昨以清心导赤泻肝止痛立法，幸获奏功，慰喜慰喜。兹诊左脉稍平，知肝心之火渐退。而右尺尚旺，乃肾膀之火未清，仍以前法增损。
前方去犀角，加萆薢。
原注：此江阴章姓病也，与袁霞轩同道会诊。前二诊重在宣化中气，后二诊转用清泄君相之火，随证应变，不拘守一方、喜获良效。后荐袁君独任调理善后之责，结果全愈。
●陈　操持烦冗，曲运神思，心阳亢逆，肝风旋动，机窍不灵，语言迟钝，虽无类中之象，即属类中之萌。与袁先生同议熄风和阴宣窍化痰方法。
石决明（五钱）　煨天麻（一钱）　钩藤（三钱）　远志肉（五分甘草汤制）　玄参（一钱半）　半夏（一钱）　茯苓（二钱）　陈皮（一钱盐水炒）　石菖蒲（三分）　竹油（二十匙冲）　姜汁（一匙冲）
●二诊　水之精为志，火之精为神，神藏于心，心太劳则神浮而不藏，阳气弛张，内风旋动，因而晕厥，几乎仆中，犹幸平日自知涵养，握志坚定，足以留恋其神，神气不致涣散，而厥可回，不然则危矣。厥回，诸无所苦，惟心欲言而口不接，意欲宣而辞不达。主翁自谓神志短少，心肾不交。即此二语，洞彻病原。林觉多言反晦，真布鼓过雷门矣。今拟收敛浮越之神，以交心肾，仍佐和阳熄风宣窍化痰之品。
石决明（五钱打）　牡蛎（三钱煅）　茯神（三钱）　丹参（三钱）　陈皮（五分）　半夏（一钱）　远志（五分）　大生地（四钱）　龙齿（三钱煅）　枣仁（三钱炒）　石菖蒲（三分）　竹油（廿匙冲）　姜汁（一匙冲）
●三诊　昨晚进药之后，舌辣麻涩，片刻即已，一夜安寐，昧爽略觉心跳，总属心血衰少之故。今诊脉稍柔，风阳有渐熄之机，而语言稍贯，机巧有渐灵之意。可喜可喜！然窃有恳者，贵恙既因操劳而起，似宜屏绝应酬，不拘常理，闭目静养，返观内照，使水升火降，心肾自交，交则为既济，济则诸恙霍然矣。昔朱大复先生教人心常放下，目常向下，上者降则下者升，亦交心肾之法也。至于用药养心血以安神，则风阳自静。补阴精而益志，则机窍自灵。仍佐化痰和胃以治其中，经旨所谓交阴阳者，必和其中也。
人参　茯神（辰砂拌）　大生地　麦冬（辰砂拌）　枣仁（炒）　远志（甘草汤制）　制半夏（梨汁拌炒）　秫米（炒黄）
●四诊　夫贞者元之根，不贞无以为元。而冬者春之基，冬不敛藏，则无以为春生之助。譬之于病亦然。若刘河间论类中，多由将息失宜，水不制火，肝风内动，原以阴虚为言，不专主火为训。盖上盛者下必虚，水亏者木自亢，易老治风先养血，仲淳清火先养阴，皆知本之言也。兹当残腊，节届小寒，司天岁气一周，初运将交风木，乘此绸缪，大固封藏之本，先期培植，伫看生发之荣。某本菲材，术惭小道，仰荷宠光之下逮，敢不竭力以图维。幸能奏效，不辱远道而来，从此告归，聊赠片言而去。寡言语，屏应酬，乃病中所调养之当然；慎起居，戒劳怒，又病后摄生之要务。倘不自知节爱，则驾轻走熟，交春木旺，风动何难。伏惟珍重，千万是荷！今拟煎膏二方，煎则安神定志，膏则专培精血，以俟春回寒谷，尚当拜贺崇禧。
人参　大熟地　茯苓　枣仁　远志　石决明　麦冬　川贝母　钩钩
膏方：
枣仁　大熟地　麦冬　白薇　玄参　玉竹　龟版　大生地　牡蛎　海参　淡菜　阿胶（收膏）　川贝母（调入）
●钱　类中五年，偏痱在右。元气不足，痰流经络。近今两月穀食大增，虽为美事，亦属胃火。火能消穀，故善食而易饥也。调治方法，不外补养精血，熄风通络，和胃化痰。
制首乌　当归　大熟地　刺蒺藜　三角胡麻　桑寄生　茯苓　半夏曲　麦冬肉　新会皮
渊按：此肝肾水亏而虚火盛者，故以滋水熄风为治。
●赵　风中廉泉，痰阻舌本，口角流涎，舌蹇而涩，右肢麻木，仆中根萌。拟熄风和阳，化痰泄络。
羚羊角　石决明　胆星　法半夏　茯苓　甘菊炭　远志　煨天麻　橘红
渊按：痰火用事，故泻火化痰，通络熄风。甘菊不宜用炭。
●某　口歪于左，手废于右，肝风胃湿，互相牵掣。舌强而蹇，痰留心脾之络也。类中显然。
党参　当归　半夏　茯神　钩钩　石决明　川断　秦艽　胆星　桑枝
渊按：脾虚生痰，肝虚生风。运脾即是化痰，养肝佐以熄风，为虚实参半之治。
●王　两手关脉皆见一粒厥厥动摇之象，此脾虚木胜，内风动跃之候也。左半肢体麻木不仁，头眩面麻，此属偏枯，虑延仆中。
制首乌　当归　白芍　茯苓　陈皮　煨天麻　秦艽　石决明　刺蒺藜　池菊　钩钩　桑枝
●复诊　两关脉厥厥动摇之象大减，其内风有暗熄之机。左手屈伸稍安，左足麻木未愈。今拟补肾生肝，为治本之计。
地黄饮子去桂、附。
渊按：去附、桂，水中之火尚不虚也。
诒按：未雨绸缪，故易于奏效。两方用药，亦能与病机宛转相赴。
●薛　年已六旬，肾肝精血衰微，内风痰涎走络，右偏手足无力，舌强言涩，类中之根萌也。温补精血，兼化痰涎，冀免偏枯之累。然非易事，耐心调理为宜。
苁蓉干　巴戟肉　茯神　木瓜　半夏　杞子（盐水炒）　远志肉（甘草汤制）　海风藤　萸肉（酒炒）　牛膝　杜仲（盐水炒）
诒按：此与下条，均因有类中之萌，作未雨绸缪之计，故用药力求平稳，不敢喜事以邀功也。
●复诊　肾藏精，而主骨；肝藏血，而主筋。肾肝精血衰微，筋骨自多空隙，湿热痰涎乘虚入络，右偏手足无力，舌根牵强，类中之根。温补精血，宣通经络，兼化痰涎，守服不懈，加以恬养安泰，庶几却病延年。
苁蓉干　党参（元米炒）　牛膝　半夏　杞子（盐水炒）　陈皮　续断　茯苓　巴戟肉　桑枝
又丸方：
苁蓉干（二两酒煮烂捣入）　党参（三两元米炒）　熟地（四两，砂仁末、陈酒拌蒸、烂捣入）　麦冬（二两去心元米炒）　枣仁（三两炒研）　巴戟肉（三两盐水炒）　归身（二两酒炒）　萆薢（三两炒）　制首乌（四两炒）　茯神（三两）　半夏（二两）　牛膝（三两盐水炒）　天冬（二两去心元米炒）　陈皮（二两五钱）　杜仲（三两盐水炒）　虎骨（三两炙）　菖蒲（一两）　杞子（四两盐水炒）
上药各选道地，如法制炒，共研细末。用竹沥四两，姜汁三两，捣入，再将白蜜为丸，如黍米大。用磁器装好。每朝服五钱，开水送下。
●唐　风痰入络，脑后胀痛，舌根牵强，言语不利，饮食减进。久防痱中。
羚羊角　防风　制殭蚕　生甘草　羌活　远志肉　川芎　桔梗　桑叶　薄荷　钩钩
●复诊　颈项胀是风，舌根强属痰，风与痰合，久防类中。
熟地　白芍　续断　杞子　杜仲　秦艽　当归　牛膝
渊按：实多虚少，前方恰合。后方太补，与痰阻舌本者不宜。
●费　类中之后，手足不遂，舌根牵强，风痰入络所致。防其复中。
党参　大生地　制南星　白芍　秦艽　冬术　制首乌　羚羊角　虎骨　归身　牛膝　茯苓　海风藤　沙苑子　枣仁　杜仲　生苡仁　陈皮　川贝　半夏
上药浓煎三次，加竹沥二茶杯，姜汁二十匙，白蜜二杯，阿胶四两，烊化收膏。
●某　劳碌伤气，肝风阳气弛张。肥体气虚，湿热痰火扰动。忽然磕睡，几乎跌仆，舌强言漫，右偏肢痱。此属偏中，犹幸神识尚清，痰涎未涌，或可图幸。治以熄风化痰，安神清火，冀其得效为妙。
羚羊　决明　天麻　天竺黄　茯神　菖蒲　川贝　胆星　半夏　橘红　嫩钩　竹沥　淡姜汁
●吴　体肥多湿，性躁多火。十年前小产血崩，遂阴亏火亢，肝风暗动，筋络失养，其根已非一日。去秋伏暑而成三疟，疟久营卫偏虚，遂致内风夹痰扰络，右半身麻痹而似偏痱，调理渐愈。今但右足麻辣热痛，痛自足大指而起，显系血虚肝经失养。据云：腿膝常冷，足骱常热。并非足骱有火，而腿膝有寒也。想因湿火乘虚下注，故痛处觉热。上腿之处气血不足，故寒也。至于左胫外廉皮肉之内，结核如棉子，发作则痛甚，此属筋箭，是风痰瘀血交凝入络而成，与右足之热痛麻辣不同。今且先治其右足。姑拟一方请正。
大生地　萆薢　茯苓　阿胶　天麻　五加皮　归身　牛膝　冬术　独活　丝瓜络　木瓜
渊按：筋箭之名甚新。
诒按：论颇明透，方亦平稳。

肝气、肝风、肝火  ***************************
●胡　少腹胁肋，肝之部也。腰，肾之府也。年老则精血枯而络脉空，肝气乘虚入络，湿热又从之为患。补养精血，疏肝通络，兼化湿热以治之。
川楝子　香附　乌药　当归　茯苓　旋覆花　延胡　猩绛　陈皮　苁蓉干　青葱管
●复诊　补养精血，疏通脉络，胁肋之痛稍减。惟小溲短少，夜半以后脘腹觉胀，是浊气不化也。前方加通阳泄浊之品。
川楝子　吴萸　乌药　杞子　当归　延胡索　茯苓　车前　橘叶　苁蓉干　九香虫　两头尖　小麦芽
●某　脉双弦，有寒饮在胃也。脘痛吐酸，木剋土也。得食则痛缓，病属中虚。当和中泄木祛寒，小建中汤加味主之。
白芍　桂枝　乾姜　炙草　半夏　橘饼　川椒　党参　白术
诒按：大小建中合剂，方药稳切。
●某　脘痛，肢冷脉伏，头汗淋漓。防厥。
金铃子　五灵脂　延胡　旋覆花　赭石　乳香　没药　丁香　蔻仁　香附
诒按：此肝气挟瘀之证，故立方如此。
●再诊　脘痛，甚则防厥。
姜黄　半夏　陈皮　茯苓　香附　吴萸　旋覆花　赫石　蔻仁
●某　肝木挟下焦水寒之气，乘于脾胃。脘痛攻肋，呕吐酸水，脉细而弦。拟温中御寒，扶土抑木方法。
炮姜　川椒　吴萸　党参　桂枝　白芍　白术　茯苓　香附　砂仁
诒按：此肝气挟感寒治法，用药颇精到。
●某　肝气与饮邪，相合为病。脘腹作痛，呕吐酸水。拟苦辛泄木，辛温蠲饮。
川连（吴萸炒）　陈皮　木香　丁香　蔻仁　乾姜　川楝子　延胡　香附　川椒
诒按：肝气病，兼证最多，须看其立方融洽处。
●岑　烦劳罢极则伤肝，肝伤则气逆而上迫，为胁痛，为咳嗽。秦氏所谓先胁痛而后咳者，肝伤肺也。治法不在肺而在于肝。夏令将临，恐有失血之虞。
旋覆花　桃仁炭　杏仁　川贝　苏梗　丹皮　冬瓜子　黑山栀　郁金　苡仁　枇杷露
诒按：审证清切，立方谛当，愚意再加当归、桑白皮、白芍。
●某　病将一载，肝气横逆而不平，中气久虚而不振。惟肝逆，故胸脘阻塞而攻冲。惟中虚，故营卫不和而寒热。凡大便溏，饮食少，右脉细，左脉弦，是其证也。四君子合逍遥加左金，是其治也。
党参　冬术　陈皮　茯苓　归身　神麴　白芍　柴胡（盐水少）　香附（盐水炒）　川连（吴萸炒）　穀芽　玫瑰花
诒按：案语爽郎，方亦的当。拟再加沉香、郁金。
●再诊　阳虚恶寒，阴虚发热。脾虚则便溏而乏力，木旺则脘痞而气塞。前方补中泄木，肝气已平。合以益火生土，气血双补。
党参　冬术　苁蓉　鹿角霜　杞子　木香　菟丝子　归身　白芍　陈皮　茯苓　杜仲　砂仁　玫瑰花
诒按：肝气平后，续用培补，是一定层次。惟既有寒热见证，似可参用桂枝建中之意以和之。
●某　凡脏邪惟虚则受之，而实则不受；惟实者能传，而虚则不传。仲景云：肝病实脾。治肝邪之盛也。《内经》云：肝病缓中。治肝体之虚也。此证肝气有馀，肝血不足，法宜两顾为得。
归身　白芍　沙苑　杞子　冬术　茯神　青皮　陈皮　香附　金铃子　砂仁
诒按：议论确凿，非胸中有古书者不能道，方亦精到。方中归、芍、杞、苑，所以养肝血；青、陈、香、铃，所以疏肝气。药品看似平常，用意恰已周到。
●某　营阴虚则气火易升，肝木横则脾土受侮。腹满头晕，肝脾之病。耳鸣喉燥，虚火之愆。阴虚生内热，肾虚故腰痛。拟补阴潜阳，扶土抑木法。
生地（砂仁炒四两）　茯苓（烘三两）　山药（炒三两）　萸肉（酒炒三两）　丹皮（酒炒二两）　泽泻（炒三两）　龟版（炙三两）　沙苑（盐水炒三两）　党参（炒三两）　杜仲（盐水炒三两）　归身（酒炒三两）　白芍（炒二两）　石决明（煅四两）
上药为末，炼蜜打和为丸。晒乾，泛上后药。
香附（三两。分三份：一份盐水炒；一份醋炒；一份蜜水炒）　陈皮（盐水炒七钱）　沉香（三钱）　神麴（一两）
上药为末，用橘叶汤泛上前丸为衣。
诒按：以补药为丸，而以和气之药末泛上为衣，与喻嘉言药用外廓之意相合。虽无精义可取，而心思灵巧，可备一格。
●时　脘痛不时发作，曾经吐蛔，兼见鼻血。女年二七，天癸未通。想由胃中有寒，肝家有火。
金铃子散加五灵脂、香附、乾姜、川连、使君子肉、乌药、乌梅、茯苓。
●复诊　肝胃不和，脘胁痛。得食乃安，中气虚。拟泄肝和胃。
二陈汤去草，加川连、六神麴、乌药、高良姜、香附、砂仁。
●吴　气血两虚，心跳头眩。肝郁不舒，胸中痞胀。用景岳逍遥饮参入丹溪左金丸。
大熟地　香附　当归　陈皮　白芍　茯神　枣仁　砂仁　白术　吴萸　炒川连
渊按：熟地恐碍膈。头眩属痰阻中脘最多。
●薛　中气不足，木来乘土，上冲为呕，上冒为眩。盖上冲者，肝之气也。上冒者，肝之风也。头面汗出偏左，亦属肝之阳有馀，而肝之阴不足。经云：「汗出偏沮，使人偏枯。」久久防有肢麻不遂见证。调治之法，和中为主，平肝次之，越人所谓「损其肝者缓其中。」仲景所谓肝病治脾，「当先实脾」是也。
党参（三钱）　茯苓（二钱）　陈皮（八分盐水炒）　青盐制半夏（一钱）　白芍（一钱五分）　石决明（五钱煅）　甘菊炭（一钱）　蜜生姜（一片）　川连（三分吴萸汁炒）　青盐橄榄（二个）
原注：效。
●朱　心跳少寐，是血虚也。气攻作胀，是肝虚也。头眩筋惕，是肝风也。食少便溏，是脾虚也。平肝气，熄肝风，养营阴，补脾土，是其治也。
制香附　青陈皮　茯苓（赤白各半）　归身　白芍　沙苑子　制首乌　神麴　砂仁　姜　枣
●赵　心肾虚而不交，肝脾虚而不调。内风上扰，头眩心跳。中土式微，不寐纳少。交济坎离，须借戊己以为媒。欲平肝风，亦宜培土。
党参　归身　白芍　冬术　茯神　远志　枣仁　神麴　沙苑子
●孙　血不养筋，肝风走络，左臂痠痛，或止或作。法当养血通络。
制首乌　当归　杞子　稆豆衣　丹参　蒺藜　苡仁　茯苓　秦艽　桑枝　红枣
●蒋　酒客中虚嘈杂，木胜风动，头旋掉眩，兼以手振，此内风挟痰为患。须戒酒节欲为要。
天麻　冬术　茯苓　杞子　沙苑子　钩钩　制首乌　当归　白芍　半夏　石决明　池菊
●谢　久患肝风眩晕，复感秋风成疟。疟愈之后，周身筋脉跳跃，甚则发厥。此乃血虚不能涵木，筋脉失养，虚风走络，痰涎凝聚所致。拟养血熄风，化痰通络。
制首乌　紫石英　白蒺藜　半夏　茯神　洋参　陈皮　羚羊角　石决明　煨天麻　枣仁　竹油　姜汁
渊按：疟后脾气必虚，风动虽由木燥，痰聚由于脾虚。若舌苔浊腻，运脾化痰尤不可少。
诒按：归、芍似不可少。
●金　左手脉沉弦而涩数不调，乃血虚而肝风暗动也。右关脉独缓滑，胃有湿痰。尺寸俱弱，金水两虚。证见耳聋，两肩膊酸而难举，痰多，口中乾腻，是其征也。
大生地　麦冬　归身　石决明　半夏　蒺藜　钩钩　橘红　牡蛎　玄参　指迷茯苓丸
●丁　脉左弱为血虚，右弱为气虚，气血两虚，上为头眩，半身以下皆形麻木而成瘫痪，甚则心乱神昏，此肝风挟痰所致。法当清上补下。
淡苁蓉　大生地　天冬　牛膝　玄参　菖蒲　天麻　萆薢　茯苓　陈皮　黄柏　洋参
渊按：清阳明以利机关，养肝肾以滋阴血，运脾气以化湿痰，丝丝入扣。
●丁　营阴虚则风阳易逆，脾胃弱则肝木易横。心嘈、头眩、耳鸣，液涸阳升之兆。腹胀、脘痞、厌食，脾虚气滞之愆。今吐泻之馀，实系肝强脾弱。宗越人肝病缓中论治。
人参　茯苓　冬术　竹茹　麦冬　半夏　陈皮　橘叶　刺蒺藜（鸡子黄拌炒）
●薛　阴亏营损，风木之脏失涵。木胜风淫，仓廪之官受制。是以头痛肢麻、腹满暖气、心跳少寐、掌热腰痠等证见也。所虑水土俱弱，肝木独强。强者难于骤服，弱者宜急扶持。今再益营阴以扶绥之，实仓廪以堵御之，佐金气以制治之，亦剿抚兼行之法也。
大生地　归身　白芍　穀芽　怀山药　神麴　潞党参　茯神　陈皮　刺蒺藜　红枣　川连（吴萸炒）
●王　血虚肝风上逆，痰涎走络。头眩心跳，乾咳痰少，右肩臂不能举，足热无力。养阴以熄风阳，化痰以调脾胃。
党参（元米炒）　生地（海浮石同拌）　半夏　决明　沙苑（盐水炒）　茯神　枣仁　蛤壳　茯苓　陈皮　嫩钩　竹二青
●复诊　治风先治血，血行风自灭。治痰先化气，气化痰自失。
生地　茯神　嫩钩　陈皮　沙苑　决明　蛤壳　枣仁　竹茹
●张　头痛巅疾，下虚上实，过在足少阴、厥阴，甚则入肾，眴蒙昭尤。经文明指肝胆风阳上盛，久痛不已，必伤少阴肾阴。肾阴一衰，故目䀮䀮无所见，而腰痛复起也。前方清镇无效，今以育阴、潜阳、镇逆法。
生地　龟版　杜仲（盐水炒）　牡蛎　茯神　枣仁　磁石　阿胶（米粉炒）　女贞（盐水炒）　沙苑（盐水炒）　石决明
渊按：此厥阴头痛也。三阴经皆至颈而还。惟厥阴上额交巅。甚则入肾者，木燥水必亏，乙癸同源也。
●杨　郁火内燔，气血消灼，湿热不化，酿成疡毒。四肢麻痛，眼鼻牵引，肝风内动，脾胃受戕，虑延败证。姑先清气血之燔，佐以熄风通络。
羚羊角　连翘　木防己　苡仁　滑石　赤苓　黑山栀　丝瓜络　丹皮　钩钩　通草　藿香叶
渊按：湿热风火内盛，故以清火化湿，通络熄风。不涉虚，故不用补。
●荣　病起肝风，继增痰饮吐酸，所以口目筋掣，而胸膈不利也。近因暑热上蒸，咽喉碎痒，暂投凉剂，喉患即解，而胸脘愈觉撑胀。夫肝风之动，由于阴血之亏。而痰饮之乘，又系胃阳之弱。病涉两歧，法难兼用。今且宣化胃湿以祛痰，稍佐平肝降逆。
法半夏　茯苓　陈皮　麦冬　杏仁　旋覆花　川贝　山栀（姜汁炒）　郁金　丹皮　白蔻仁　竹茹
渊按：此等病最难看，其实在中焦脾胃也。盖饮生于脾，聚于胃，苟能治得痰饮，肝风无有不愈。脾气既升，肝自不郁。胃气既降，肝自清宁。何风之有！
诒按：此等两碍之病，最难用药，须看其周到熨帖处。方中旋、郁、贝、杏是兼参胸痹治法。
●朱　五脏六腑之精气皆上注于目，目之繫上属于脑，后出于项，故凡风邪中于项、入于脑者，多令目系急而邪视，或颈项强急也。此证始由口目牵引，乃外风引动内风。内风多从火出，其源实由于水亏，水亏则木旺，木旺则风生。至于口唇乾燥赤碎，名餂唇风，亦由肝风胃火之所成也。治当清火、熄风、养阴为法。
大生地　丹皮　沙参　钩钩　桑叶　羚羊角　石决明　白芍　川斛　芝麻　蔗皮　玄参心　梨皮
●顾　血不养筋，筋脉牵掣，昼日则安，暮夜则发，不能安卧，病在阴经。宜养血以和经脉。
大生地　党参　黄耆　川芎　茯苓　柏子仁　当归　白芍　枣仁　桑枝
●何　肝风阳气上冒，头左偏痛，连及左目难开。胸脘气胀，肝木乘胃。法以泄降和阳。
羚羊角　蔓荆子　川连　刺蒺藜　池菊　钩钩　石决明　神麴　茯苓　半夏　桑叶
●施　久遗下虚，肾水不足，肝风暗动，上升则头痛眩晕，乘中则或吐或泻。近来夜寐出汗，左目锐眦赤肿，少阳木火上盛也。法以上熄风阳，下滋肾水，中和脾胃，外实腠理，用汤丸并进。
磁朱六味丸（淡盐汤送下）　石决明　怀药　白芍　玄参　牡蛎　沙苑子　茯神　党参　芡实　红枣　浮麦
●潘　情怀郁勃，肝胆风阳上升，右目昏蒙，左半头痛，心嘈不寐，饥而善食，内风掀旋不熄，痛势倏忽无定，营液消耗，虑其痉厥。法以滋营养液，清熄风阳，务宜畅抱，庶克臻效。
大生地　玄精石　阿胶　天冬　池菊　白芍　羚羊角　石决明　女贞子　钩钩
●复诊　服滋阴和阳法，风阳稍熄。第舌心无苔，心嘈善饥，究属营阴消烁，胃虚求助于食。议滋柔甘缓。
大生地　石决明　麦冬　阿胶　白芍　橘饼　大麻仁　女贞子　洋参　茯神
渊按：舌心无苔，胃阴虚也。加炙草守中壮水更妙。
诒按：此养阴柔肝之正法，与前人复脉、定风、阿胶鸡黄等法，用意相合。
●李　肝风阳气弛张，兼挟湿热，上混清窍，左耳常流清水，时或作痒，右鼻燥而窒塞，头晕沉沉。法以熄风和阳。
羚羊角　石决明　池菊　钩钩　粉丹皮　黑山栀　磁石　蒺藜　赤苓　通草　稆豆衣　左慈丸（三钱）
●范　惊动肝胆，风阳与胃中之痰浊，交互入络。营卫运行之气，上下升降之机，阻窒碍滞。周身皮肤、肌肉、关节麻木不仁，胸脘不畅，饮食无味，口多涎沫，头昏心悸。风阳抑郁不伸，痰浊瀰漫不化。苔白而裂，大便乾燥。胃虽有湿，而肠液已枯矣。拟清火熄风，化痰渗湿，参以养血滋液。
羚羊　苁蓉干　天麻　决明　半夏　制南星　麻仁　泽泻　橘红　茯神　当归　嫩钩钩　姜汁　竹沥
渊按：饮食不化精微而化痰浊，致胃湿肠燥，由气秘不行，中焦升降失其常度耳。
●某　血枯肝风走络，左臂痠痛，时作时止，法当养血通络。
制首乌　当归　秦艽　生苡仁　桑枝　丹参　刺蒺藜　茯苓　稆豆衣　杞子　红枣
●徐　少腹之块已平，小便已利而反不禁。索有肝风脾泄宿恙，近增右手麻木。脉象弦大而滑，时觉痰多气升。此中气已虚，精血不足，内风走络，脾湿生痰。法当兼顾。
制首乌　怀山药　冬术　归身　白芍　茯苓　菟丝子　沙苑子　党参　半夏　陈皮　桑枝
●朱　血与津液，其原皆禀于胃。胃气虚则血少而风动，风煽胃中，则精液亏而火炎。夫胃与大肠同属阳明，故上为牙痛，左肩亦痛，下则便艰而痔痛也。头眩心跳，血虚故也。拟养阳明气血，以滋津液为法。
制洋参　柏子仁　归身　麦冬　升麻　黄耆　新会皮　玄精石　于术　茯神　荷蒂
渊按：胃气虚未必风动。惟胃虚不能布化精微，营阴失其资生灌溉，始木燥风生。上有牙痛，下有痔痛，津枯金燥，风火交煽矣。
●复诊　补气血以止痛，生津液以润肠。
制洋参　熟地　黄耆　于术　当归　柏子仁　陈皮　麦冬　麻仁　生穀芽
●钱　外风引动内风，头偏右痛，不能著枕。用青空膏。
羌活　柴胡　防风　川连（酒炒）　甘菊　焦山栀　黄芩　桑叶　丝瓜络　钩钩
●薛　头风痛偏于右，发则连及牙龈，甚则呕吐痰涎。肝风袭于脾胃，寒痰流入筋络。温补泄化为法。
竹节白附子　黄耆　羌活　刺蒺藜　半夏　吴萸　制殭蚕　钩钩
渊按：头痛牙痛，属热者多，而亦有寒痰流络用温散者。
●陈　诊脉左关独弦滑，风阳挟痰上扰阳明，头额偏左连及腮齿皆痛。拟熄风阳，兼清痰火。
羚羊角　制殭蚕　桑叶　丹皮　嫩钩钩　甘菊花　石决明　鲜银花藤　刺蒺藜
另细辛三分，荆芥钱半，生石膏五钱，共研粗末，泡汤漱口。另乳香一钱，没药一钱，生南星一钱，生半夏一钱，殭蚕一钱，冰片三分，共研细末，和入陈酒乾面，调敷。
●苏　肝阴久亏，风阳上扰不熄，头顶目珠皆痛，痛则心嘈难过，漾漾欲呕，多烦少寐，大便燥结。高年当春分节阳升勃勃之际，自宜育阴熄风，镇逆宁神。
生地　茯神　阿胶　沙参　鲜首乌　沙苑子　麻仁　枣仁　甘菊　麦冬　石决明　炙甘草
●复诊　耳目昏花，初起多由风热，次则因于肝火，久则必致阴虚。此证已及半年，其为阴虚阳亢无疑。毓阴以和阳，壮水以制火，是定法也。
大生地　麦冬　丹皮　磁石　茯神　石决明　焦山栀　玄参　枣仁　沙苑子　北沙参
另磁朱丸二钱，每朝盐花汤送下。
●华　病久正虚，阴阳两弱，坎离不交，夜不成寐，久卧于床，不耐烦劳。兹因舟行跋涉，远道就诊，忽然神糊不语，两手不定，遮晴撏发，烦躁不安。诊脉促乱，饮食不进。想由舟中热闷，鼓动风阳，扰乱神明，卒然生变。姑拟熄风和阳，安神定志。冀得神清穀进，或可再商。
生洋参　茯苓　丹皮　沙苑　石决明　竹茹　天竺黄　枣仁　嫩钩　远志肉
渊按：痰浊为风阳煽动，堵塞神明，猝然不语，须豁痰开窍。豁痰如羚羊、胆星、竹沥之类，开窍如牛黄、至宝、苏合之类，随证用之，或者有济。
●苏　肝风上升于巅顶，原属阴亏。痰浊弥满于中宫，多因脾弱。目痛头疼，心嘈便结，阴亏阳亢之征。舌苔浊厚，纳少恶心，胃虚浊泛之象。高年久病，图治实难，勉拟一方备参。
人参　半夏　天麻　橘皮　玄明粉　茯神　沙苑（盐水炒）　磁石　黄柏　玄精石　乾姜
●复诊　头痛减而得寐，苔薄白而带灰。火降则神安，湿化则燥显。前方加减，再望转机。
前方去乾姜、黄柏、加知母、北沙参、姜竹茹。
●三诊　头痛虽减，风阳犹未全平。舌苔灰白，痰浊仍未全化。心跳若饥，营阴亏而有火。闻喧欲晕，阳上亢而下虚。拟养营阴以降火，和胃气而化痰，参以镇逆，佐以宁神。
制洋参　牡蛎　茯神　沙苑　石决明　半夏　大生地　陈皮　杏仁　竹茹　玄精石
●某　军事倥偬，劳心劳力，眠食无暇，感冒风邪，引动内风，犯胃凌上，半边头痛，呕吐黄水。拟去外风以熄内风，兼和胃气而化痰湿。
荆芥　秦艽　防风　天麻　石决明　陈皮　茯苓　白芷　甘菊　钩钩　半夏　竹茹　白蔻仁
●宋　营血内亏，不能涵木，加以恼怒，肝风暗动，不时头昏脚软，防其跌仆。今宜养血熄风。
党参　当归　白芍　川贝　陈皮　茯神　枣仁　香附　橘叶　砂仁　石决明　刺蒺藜
渊按：营虚由脾不化，心不生。党参、当归补脾以生营，砂仁、橘叶快脾以疏肝，余亦清金制木，利气养营者也。
●朱　水亏不能涵木，阳升阴不上承。时际春深木旺阳升之候，是以寒热、头痛、胸痞、少寐、便结等证见也。仿赵养葵法。
大生地（砂仁拌）　茯神　丹皮　柴胡（盐水炒）　枣仁　女贞子　麦冬（朱砂拌）　归身　陈皮　生姜　石决明　红枣
渊按：从逍遥散渗入滋水养肝，颇有巧思。
●某　肝为风脏而主筋，心为火脏而主脉，心包络与三焦相为表里，俱藏相火。心包主里，三焦统领一身之络。此病起于病后，心中嘈热，胸前跳跃，继而气攻，背脊如火之灼，或大或小，或长或短，皆在经络脊脉之中。良由病后络脉空虚，相火内风，走窜入络。非清不足以熄火，非镇不足以定风。然而络脉空虚，使非堵截其空隙之处，又恐风火去而复入。故清火、熄风、填窍三法，必相须为用也。第此证实属罕见，医者意也，以意会之可耳。仿仲景法。
羚羊角　寒水石　滑石　紫石英　龙骨　石决明　生石膏　磁石　赤石脂　牡蛎　大黄　甘草（各三钱）
上药研末，每服一钱，一日三服。用大生地一两、百合一两，煎汤调服。
诒按：《金匮·中风门》有候氏黑散、风引汤二方，其用意以填窍为主。喻西昌论之详矣，读者取喻氏之论观之，即识此方之意。
●章　经曰：上虚则眩。丹溪云：无痰不作眩。病机论曰：「诸风掉眩，皆属于肝。」是眩晕不出虚、风与痰三者为患。健忘筋惕，虚与肝之病也。吐痰干腻，津液所化也。从三者治之，虽不中，不远矣。
生洋参　天麻　天竺黄　川贝　茯神　牡蛎　制南星　石决明　甘菊花　牛膝　女贞子　嫩钩钩
●复诊　眩晕虚风兼夹痰，前方布置已成斑。病来心悸宗筋缩，养血清肝理必参。
生洋参　天竺黄　天麻　川贝　嫩钩钩　羚羊角　石决明　菖蒲　茯神　大补阴丸
●诸　外风引动内风，头两边及巅顶俱痛。咳嗽，舌苔白，身热，能食知味，病在上焦。古方治头痛都用风药，以高巅之上惟风可到也。
荆芥（一钱）　川芎（八分酒炒）　杏仁（三钱）　防风（钱半）　甘菊花（一钱）　淡芩（钱半酒炒）　枳壳（一钱）　羌活（钱半）　藁本（一钱）
上药研粗末，外加松萝茶叶三钱，分三服，开水泡服。另细辛三分，雄黄一分，研末，搐鼻取嚏。
渊按：古方清空膏一派升散，全无意义，可用之证甚少。
●唐　肝风太旺，肝阴又虚。气旺则火动而风生，阴虚则液亏而血弱。血弱则心跳，液亏则口乾。火动故发热，风生则头痛。拟佐金以平木，培土以熄风，养血以柔肝，益阴以退热。
归身　丹皮（盐水炒）　北沙参（吴萸三分拌炒）　枣仁　陈皮　冬术（土炒）　刺蒺藜　稆豆皮　茯神　白芍　橘叶
●李　阴亏于下，气逆于上，抑塞于中，煎熬津液，气急痰凝，病成煎厥。本属为难，而药必清滋，效非容易。所虑酷暑将临，外受炎蒸之热，内无宁静之期，则有甚加剧耳。
鲜生地　枣仁（猪胆汁炒）　玄参　茯神　女贞子　牡蛎　石决明　羚羊角　远志（甘草汤制）　竹茹
渊按：煎厥证《内经》述之，世不多见。大抵水亏木燥，肝家风阳挟痰上扰，阻气机，塞窍隧，与肝风痰火有同类耳。
●某　右脉弦滑搏结，左但弦小，先曾吐血，血未全止，而复发痫厥。此肝火冲激，乘于肺则血上溢，乘于脾胃，为痰所遏，则痫厥作焉，此右脉之所以弦滑也。左但弦而小，肾水不足，不能涵木。法当壮水，则木不亢而火平，佐以化痰镇逆，治其痫厥也。
大生地　郁金　北沙参　茯苓　天冬　青黛（水飞）　旋覆花　代赭石　石决明　蛤壳　麦冬　丹皮
每朝服指迷茯苓丸三钱，开水下，晚服六味地黄丸五钱，盐花汤下。
●某　经云：「年四十而阴气自半也，起居衰矣。」况五十乎。此证肝肾阴亏于下，风阳上升，兼挟痰浊，故去年二月起，病先呕，而继以头眩心嘈，至今不能全愈。诊脉浮弦而大，按少力，是属升多降少，上盛下虚，久延虑其仆中，法当养阴潜阳化痰并进。然养阴补下，当以丸剂。潜阳化痰，煎剂为宜。更须自知静养，庶几无事。
制首乌　半夏　女贞子（蒸）　龟版（漂刮净）　钩藤　白芍　石决明　茯神　刺蒺藜　杞子（青盐拌炒）　陈皮
每朝服八仙长寿丸五钱，淡盐汤送下。
●某　病原的系风阳走络，攻注疼痛，实由肝郁得之。但口中甜腻，胃家又有湿浊，法必兼理为妥。惟是络脉之病，不能速愈，须耐心安守为嘱！
羚羊角　钩藤　刺蒺藜　石决明　枳壳　茯苓　池菊　陈皮　制半夏　旋覆花　猩绛　雪羹
●某　三焦相火，挟肝阳而上升，每日侵晨则气自脐左而上冲，心胸痞塞，自觉胸中热，舌尖辣，面色红，过午则气渐下降，至夜则安，而火降则下或遗泄。此皆无形气火为患也。推其原，始由乎阴虚。今则相火妄行，蒸炼胃液成痰，所以吐痰黏腻灰黑，而咽嗌胃管之间，常觉不流利也。法当清相火，导虚阳而下归窟宅，更佐以化痰镇逆。病来已久，难期速效。
黄柏（盐水炒一钱二分）　桂心（三分）　砂仁（炒三分）　蛤壳（一两）　甘草（三分）　知母（盐水炒一钱二分）　茯苓（三钱）　川连（盐水炒四分）　玄精石（三钱）　长流水煎
诒按：此方取交济封髓之法、用意极为精到。惟病因肝肾不摄，虚阳浮逆，拟再加牡蛎、龟版以摄下。旋覆、竹茹以清上，似于病情，更为周匝。
●朱　久有伏梁痞痛呕酸之患，是气血寒痰凝结也。自遭惊恐奔波，遂至脘腹气撑，旁攻胁肋，上至咽嗌，血随气而上溢，甚至盈碗盈盆。两载以来。屡发屡止，血虽时止，而气之撑胀终未全平。近来发作，不吐酸水而但吐血，想久伏之寒化而为热矣。立方当从气血凝积二字推求，备候商用。
郁金　香附（醋炒）　丹参　茯苓　炒黑丹皮　苏梗　延胡索（醋炒）　韭菜根汁（一酒杯冲）　童便（冲）　鲜藕
另用云南黑白棋子二枚，研细末。用白蜜调，徐徐嚥下。
渊按：血从惊恐而来，所谓惊则气乱，恐则气下。气乱血逆，必然之理。棋子治何病未详。
●复诊　肝郁化火，胃寒化热，气满于腹，上攻脘胁，则血亦上出。前方疏理气血之壅，病情稍效。今以化肝煎加减。盖肝胃之气，必以下降为顺，而瘀凝之血，亦以下行为安。气降而血不复升，是知气降而火降，瘀化而血安，必相须为用也。
郁金　三稜（醋炒）　延胡索　川贝　青皮　桃仁　泽泻　焦山栀　茯苓　苏梗　丝瓜络　鲜藕　鲜苎麻（连根叶）
●吴　血色紫而有块，此属肝火乘胃，瘀凝上泛也。仿缪仲醇法。
阿胶（蒲黄炒）　丹皮　白芍　苏子　鲜生地　降香　大黄（醋炒成炭）　藕汁　黑山栀　枇杷叶　白扁豆
诒按：此肝火冲激于血络所致，最易留瘀致病，故用药如此。若再加茜根炭、三七，似于瘀血一面，更为著力。
●某　寡居十载，愁肠苦心。牙龈出血，有时若痫，其病已久。兹一月前，猝遭惊恐，遂神糊语乱，口吐紫血，腹胀不食。两脉模糊，难以捉摸。此乃惊动肝阳，神魂扰乱，血随气逆。是即薄厥之属。今两足常冷，阳升于上。急以介类潜阳，重以镇怯。冀其厥止，再商。
川连（吴萸炒）　牡蛎　阿胶　茯神　枣仁　石决明　羚羊角　龙骨　茜草炭　紫石英　代赭石　白芍　金箔
诒按；病深且久，病气内涉于脏，实难取效。但就病论治，随证用药，已能处处熨贴，自属可存。
●再诊　风阳稍熄，神志未安。仍从前法增损。
川连（吴萸炒）　石决明　牡蛎　茯神　龙骨　远志　羚羊角　紫石英　阿胶　枣仁　白芍　橘红　石菖蒲　金箔
另：朱砂安神丸三钱。
●某　素有脘痛之疾，逢节必发，近则吐出鲜血。当时脘痛，服桂花露见效。想桂能平肝，香能理郁，露则轻清，故能清肝经之郁热。今血从吐出，仍属肝逆乘胃犯肺，仿仲醇法。
麦冬　白芍　苏子　阿胶　丹皮炭　玉竹　藕节　芦根　茅根　枇杷叶　三七
●徐　丧弟悲哀太过，肝阳升动无制。初起病发如狂，今则心跳少寐，头晕口乾，略见咳嗽。拟安神养阴、清火降气为法。
石决明　丹皮　枣仁　茯神　川贝　北沙参　广橘红　麦冬　玄参　竹茹　枇杷叶
●某　茹素精枯液涸，更兼便血伤阴。去冬骨骱疼酸，今又心悬如坠，时或口不能言，心中恐怖，必大声惊叫而后醒。此风阳内扰，震动君主，火溢冲激也。病出于肝，关于心，乘于脾，故又腹胀也。拟养阴柔肝而熄风阳，佐安神和中。久病宜缓调，又宜常服膏滋方。
大生地（八两）　茯神（三两）　陈皮（一两五钱）　炙甘草（一两）　归身（二两炒）　天冬（二两去心）　柏子仁（三两炒研）　沙苑子（三两）　龙齿（三两煅）　枣仁（三两炒研）　洋参（三两）　枸杞子（三两）　石决明（六两煅）　焦六曲（三两）　红枣（四两）　桂圆肉（四两）　五味子（一两五钱炒研）　牡蛎（三两煅）
上药煎浓汁，用川贝末二两，莲心粉二两，白蜜四两，收膏。朝暮开水冲服一羹杓。
渊按：精血两枯，肝燥火动，故见证如是。
●陈　先呕数日，呕止而发痉厥，日必三五次。此肝逆犯胃，聚液成痰，内风阳气弛张，痰亦从之为患。拟清泄风阳，兼和其胃。
羚羊角　钩钩　半夏　陈皮　黑山栀　玄参　石决明　池菊花　竹茹
●复诊　痉厥日数发，口噤不能言，而心中了了，病不在心而有肝。夫心为君主，肝为将军。当其气火风相煽之际，一如将在外，君命有所不受，则君主虽明，安能遽禁其强暴哉！况胃为心子，胃家之痰与肝家之风相助为虐，舌红碎痛，一派炎炎之势莫遏。欲化胃痰，先清肝火。
羚羊角　大生地　犀角　茯苓　生山栀　天竺黄　石决明　玄参　钩钩　金箔　枣仁（川连炒）　竹油（冲服）　姜汁（冲服）
诒按：议论明快，立方熨帖，拟去犀角，加川连，更为亲切。
●钱　肝苦急，急食甘以缓之。
生甘草（一斤研末）　红枣（一斤）　将枣煮烂，去皮核，与甘草打和为丸。每服三钱，开水送下。
原注：此人并无表证，又不内热，一日数十痉，服此二料即愈。
诒按：前两方，是风火致痉者通治之方，后一方是依经用药，但平实无灵机。如此重病，而服之竟效，奇哉！
●华　病由丧子忧怒抑郁，肝火偏盛，小溲淋浊，渐至遗精，一载有馀，日无虚度。今年新正，加以左少腹睾丸气上攻胸，心神狂乱，龈血目青，皆肝火亢盛莫制也。经云：肾主闭藏，肝司疏泄。二脏皆有相火，其繫上属于心。心为君火，君不制相，相火妄动，虽不交会，亦暗流走泄矣。当制肝之亢，益肾之虚，宗越人东实西虚、泻南补北例。
川连　焦山栀　延胡索　鲜生地　赤苓　沙参　川楝子　知母　黄柏　龟版　芡实
另当归龙荟丸一钱，开水送下。
诒按：遗泄有专属乎肝者，此等证是也。此方可引以为例。
附丸方
川连（盐水炒）　苦参　白术（米泔浸晒）　牡蛎
共研末，用雄猪肚一枚，将药末纳入肚中，以线扎好，用水酒各半煎烂，将酒药末共捣，如嫌烂，加建莲粉拌干作丸。每朝三钱，开水送下。
诒按：此刘松石猪肚丸方也，加川连一味。
●某　春脉当弦而反微，是肝虚也。肝虚魂不藏，夜不得寐。昼日当寤而反寐，是胃虚也。胃为两阳合明之府，胃虚则阳气失明，故昼日反寐。补肝之虚以藏魂，益胃之虚以补气。
生熟枣仁　茯神　新会白　党参　半夏　生熟穀芽　秫米　白芍　炙甘草
渊按：此等方案在古人亦不可多得。
●孙　病起有因，药投罔效。初如伏暑之状，渐延劳瘵之形，两脉弦搏不柔，两目正圆直视，舌心光红如柿皮，舌边碎缺如虫蚀，时躁时狂，时清时静。皆病之忌，然亦病之常，无足怪者。狂躁时目中常见绿衣红裤二童子，或在床扰乱，或出外游嬉，大似鬼附神凭，懦者以为有，刚者以为无，皆非也。大凡天下之事，不外乎理，而医之于理为尤切。细按病情，全属心肝两脏郁火变幻。心藏神，肝藏魂，心属离火，其色赤，肝属震木，其色青。木火一升，则神不守舍，两目正圆，直视如痉，掀衣烦躁如狂。所见绿衣红裤二童子，得非神魂之出舍乎？绿者，青之变色也。按《内经·大惑论》，有精神魂魄散不相得之文。妇人脏躁条，有悲伤欲哭，象若神凭之说。左氏论蛊惑之疾，仲景载狐惑之病，详察此病根由，必有所惑而不解，惑之既久，脏阴日伤，阳火日胜，精神魂魄散失，以致变怪莫识，昧者以为外来之邪魅，不知即是脏内之神魂，此真所谓大惑不解也。聊备此说，请质高明，未知以为然否？
羚羊角（一钱半）　犀角（六分）　石决明（一两）　牡蛎（三钱）　洋参（一钱半）　丹参（三钱）　玄参（一钱半）　茯神（三钱）　龙齿（三钱煅）　虎睛（一对）　獭肝（四分磨冲）　金箔（一张）　桃枝（三寸）　柳支（三寸）
另：珠子、血珀研末，吹舌上，津唾嚥下。
原注：此病服十剂后，其鬼魅不见，得全愈。

痰病  ***************************
●吴　上年夏季痰火迷心，神呆语乱。愈后至今复发。现诊脉浮小弱，舌心红而苔白。语言错乱，哭笑不常。凭脉而论，似属心风。盖由风入心经，蕴热蒸痰所致。用《本事方》独活汤。
独活　防风　淡芩　山栀　玄参　鲜地　茯苓　甘草　橘红　竹叶　石菖蒲　胆星
渊按：心脾有伏痰积痰，故见症如是。
诒按：论证确凿，此为学有本源。查许学士独活汤原方，仅有独活、防风、茯苓三味相同，此盖用其意而不袭其成方也。
●某　寐中常坐起而不自知，日间静则磕睡。此浊痰迷闭清阳，阳气郁而不宣也。
胆星　川贝　茯苓　陈皮　枳实　半夏　党参　远志　菖蒲
●再诊　体肥多湿之人，湿热蒸痰，阻塞肺胃。喉中气粗，呼吸如喘，卧寐之中，常欲坐起，仍然鼾睡，而不自知。所以起坐之故，盖痰阻气郁，蒙闭清阳。阳气郁极则欲伸，故寐中欲坐起也。病属痰与火为患。兹拟煎方，开其肺痹。另用丸药，化其痰火。痰火一退，清阳得伸，病自愈矣。
射干　橘红　冬瓜子　杏仁　桔梗　象贝　竹沥　姜汁　葶苈子　苏子　枇杷叶
另：黑丑（取头末三钱）　莱菔子（炒三钱）　槟榔（炒三钱）　大黄（酒炒三钱）　研末，蜜丸，作十二粒。每午后一丸，临卧一丸，噙化嚥下。
诒按：审病既得其真谛，用药自然入彀。丸方中加入菖蒲、胆星、郁金、东丹等，以开郁坠痰，较似得力。
●某　胆虚则神自怯，气郁则痰自凝。于是咽喉若塞，气短似喘。偶值烦劳，夜寐多魇。无形之气与有形之痰，互相为患，遂至清净无为之府，与虚灵不昧之神，均失其宁谧之常。欲安其神，必化其痰，欲壮其胆，必舒其气。故清之、化之、和之、益之，必相须为用也。
沙参　枣仁（川连炒）　半夏　胆星　远志　茯神　神麴　石菖蒲　橘红　金箔　竹沥　姜汁
另：胆星（三钱）　琥珀（一钱）　金箔（五张）　黑白丑（取头末各一钱五分）
上药另研，和一处，共为细末，每服三分，橘红汤送下。
又方：
党参（姜汁炒）　半夏　胆星　茯神　远志　枣仁　川贝　橘红　蛤壳　神麴　竹沥　姜汁
●某　痰之标在肺胃，痰之本在脾肾。肾虚则水泛，脾虚则湿聚，二者均酿痰之本也。经曰：脾恶湿，肾恶燥。脾肾两虚，法当滋燥兼行。而痰恋肺胃，又宜标本同治。
熟地　茅术（芝麻炒）　陈皮　川贝　茯苓　半夏　紫菀
诒按：案语斟酌病机，切实不泛，用药亦丝丝入扣。用黑地黄法以两补脾肾，合二陈以和胃，菀、贝以利肺。药品无多，而层层都到，非有简练工夫，不能作此。
●陆　阳升头痛，心虚善忘，痰火迷心，若昧若狂。安神定志，人参可用，而腻补且缓，以其纳少痰多也。舒郁化痰，川贝最妙，而燥劫须忌，以其舌苔乾白也。潜阳熄风，须参重镇，而收涩当戒，恐反敛其痰也。
人参　茯神　川贝　石决明　蛤壳　枣仁（川连三分拌炒研）
●复诊　脉细数，懒言倦卧，其为精气神三者皆虚。然舌苔白腻，有痰且有饮。再察神情，静则气怠而若虚，动则气上而自乱，是虚而有痰兼有火也。火伏而痰不上升则静，静则虚象现，火动而痰升则躁，躁则虚象隐，非不虚也，痰火为之起伏也。治不越十味温胆加减。临证各有心思，悉关根柢。
参鬚　川贝　茯神　枣仁　石决明　橘红
●三诊　阴遏于外，阳伏于内，阴如迷雾，阳若日光，今阳为阴遏，故沉沉默默而矇昧，脉亦为之不显。有时阳光见晛，则起坐而神清，脉亦为之稍起。顷之阴霾四合，阳气复翳，则仍昏昏如寐。前案谓有痰饮郁于其中，十味温胆屡投不应。再思病源起于头眩心悸，苔白多痰，常服苍术见效。近因神乱若痴，多从事于痰火，清滋重镇，阴胜于阳，以致变幻。然欲开阴雾，法必通阳，譬之离照当空，而后阴雾始散。议进仲景苓桂术甘汤加味。
苓桂术甘汤加远志。
渊按：此从喻氏《寓意草》得来。昧者见神乱若痴，从事于痰火，不思心主阳神，痰为阴物，以阴邪遏其阳气，灵明为之蒙闭颠倒。《内经》云：「重阳则狂，重阴则颠。」颠狂二证，未可混治。世医一见神志昏乱，多从事于痰火，由不读《内经》耳。
●何　右关脉独滑动如豆，此有痰浊在中焦也。中脘皮肉觉厚，手足筋脉时或动惕，痰走经络之象。法当攻补兼施。
朝服香砂六君丸三钱。夜服控涎丹十四粒，朱砂为衣。
●陆　素有痰饮咳嗽，土弱金虚。金虚不能制木，并不能生水。土弱不能御木之侮，并不能生金而化痰。病情有似风痰瘫痪，足软难行，口流涎沫，舌左半无苔，口常不渴，脉虚弦滑，大便坚燥。种种见症，皆显金土水不足而风痰有馀。病根日久，调之不易，姑拟一方备採。
苁蓉干　半夏　五味　牛膝（盐水炒）　麦冬（元米炒）　巴戟天　麻仁　熟地　茯神　陈皮　肉桂　竹沥　姜汁
●某　心境沉闷，意愿不遂。近因患疟，多饮烧酒，酒酣之后，如醉如狂，语言妄乱，及今二日。诊脉小弦滑沉，舌苔薄白。小水短赤，大便不通，渴欲饮冷，昏昏默默，不知病之所的。因思疟必有痰，酒能助火。痰火内扰，神明不安。此少阳、阳明同病，而连及厥阴也。少阳为进出之枢，阳明为藏邪之薮。今邪并阳明，瀰漫心包，故发狂而又昏昏默默也。仿仲景柴胡加龙牡汤主之。
柴胡　黄苓　半夏　茯苓　龙骨　甘草　牡蛎　铅丹　菖蒲　大黄　竹沥　姜汁
诒按：病之来原去路，一一指出，药亦的当。
●某　情志郁勃，心肝受病。神思不安，时狂时静，时疑时怯。心邪传肺，则心悸不寐而咳嗽。肝邪传胆，则目定而振慄。其实皆郁火为患也。拟清心安神，壮胆为主，平肝和脾佐之。
川连　茯神　菖蒲　龙骨　远志　北沙参　枣仁　胆星　川贝　铁落　石决明　猪胆（一个，用川芎五分研，纳入胆内，以线扎好入煎。）
诒按：清心化痰，凉肝镇怯，立方周到熨贴。尤妙在川芎一味入猪胆内，可以疏木郁、壮胆气。开后人无数法门也。
●某　肝火痰涎，内蒙心窍，外窜经络，时发痫证。
洋参（制三两）　天竺黄（一两）　明矾（一两）　首乌（制四两）　茯神（烘三两）　半夏（一两）　川贝（二两）　附子（五钱）　雄精（五钱）　辰砂（五钱）　南星（制一两）　石决明（煅四两）　川郁金（一两）　陈皮（盐水炒）　丹皮（炒各二两）
上药为末。用金箔、濂珠、血珀、玳瑁、獭肝、羚羊角，另研细末。用钩钩三两，煎浓汤。冲入竹沥一杯，姜汁一杓。将上药末泛丸。每早服二钱。橘红汤送下。
诒按：前方兼顾水虚，此方专治痰火，见证不同，固各有所当也。
●某　肝风胃湿，凝聚成痰。每逢劳碌，则气逆而痰涌，骤然昏迷，少顷复醒，醒后数日无力。此属痫类。其原总由水亏，不能涵木所致。煎方无效，宜用丸药。
生地　茯神　山药　丹皮　枣仁　茯苓　萸肉　泽泻　磁石
上药为末，炼蜜捻作小丸，将后药泛上。
半夏　南星（制）　陈皮　青黛　蛤壳　郁金　石决明　沉香　珀琥
上药为末，泛上前丸为衣，晒乾，每服五钱，淡盐花汤送下。
诒按：作丸之法，颇极精妙。
●某　情怀郁抑，元气内亏，心中难过，虚火肝风上逆，唇口肿痛，头眩耳鸣，食少无力，时常太息。防其痰火神蒙之变，非轻证也。
羚羊角　沙苑子　川石斛　天竺黄　石决明　嫩钩藤　枣仁　甘菊花　玄参　丹皮　灯心
●复诊　痰火神烦不寐，防患疯癫。
枳实　天竺黄　石决明　茯神　羚羊角　胆星　川连　竹沥　姜汁　枣仁　竹沥达痰丸（三钱开水送）

虚损  ***************************
●丁　先天不足，督任空虚，背脊高突，足痿不行，童劳痼疾，颇费图治。长夏湿热内蒸，故前方以虎潜立法。今秋阳渐薄，当以温煦奇经，拟用青囊班龙丸增损。
班龙丸加龟版、猪脊筋。
原注：此病愈，今已二十馀岁矣，但驼背耳。
●孟　阴虚肝郁，骨蒸无汗，劳损之根。
银柴胡　当归　丹皮　白芍　茯苓　生地　冬术　黑山栀　桑叶
●二诊　内热稍和，脉数亦减，腹中偏左有时作痛，年已二九，经事未通，血虚肝郁显然，虑延乾血劳损。
大生地（八钱）　龟版（三钱漂刮净）　鳖甲（三钱醋炙）　白芍（二钱，桂枝三分煎汁炒）　桃仁（五分，去皮尖炒黑）　阿胶（一钱半，蛤粉拌炒）　杏仁（一钱半，去皮尖炒黄）　牡蛎（五钱煅）　地鳖虫（三个洗浸）　玫瑰花（三朵）
原注：此病全愈
●温　卫气虚则洒洒恶寒，营气虚则蒸蒸发热。营卫并出中焦，总以脾胃为主。补脾胃则金有所恃，不必治肝而肝自驯矣。
党参　冬术　当归　川贝　玫瑰花　黄耆　茯苓　白芍　陈皮
诒按：为虚损证，探原立论，方亦精到。
●赵　血不养心，则心悸少寐。胃有寒饮，则呕吐清水。虚火烁金，则咽痛。肝木乘中，则腹胀。此时调剂，最难熨贴。盖补养心血之药，多嫌其滞。清降虚火之药，又恐其滋。欲除胃寒，虑其温燥劫液。欲平肝木，恐其克伐耗气。今仿胡洽居士法，专治其胃。以胃为气血之乡，土为万物之母，一举而三善备焉。请试服之。
党参　冬术　茯苓　半夏　枣仁　扁豆　陈皮　怀山药　秫米
渊按：土虚木燥，积饮内生。原木之所以燥，由脾不运化精微而生营血以养肝木耳。治胃一言最扼要。
诒按：于无可措手中，寻出养胃一法，自属扼要之图。拟再加白芍、木瓜以和肝，竹茹、麦冬以清肺，似更周匝。
●复诊　阴虚则阳不藏，水亏则木自旺。金衰不能制木，脾弱更受木刑。久病不复，便谓之损。调补之外，何法敢施。
党参　茯神　枣仁　熟地　冬术　当归　陈皮　川贝　神麴　五味子　龙眼肉
●三诊　阳明为阳盛之经，虚则寒慄。少阴为相火之宅，虚则火升，咽喉燥痛、耳鸣、颧赤所由来也。至于腹中撑胀，虽为肝旺，亦属脾衰。心跳少寐，咳嗽短气，心营肺卫俱虚矣。虚者补之，是为大法。虚不受补。谓之逆候。
党参　怀山药　神麴　玄参　白芍　大生地　茯神　枣仁　陈皮
●侯　病已两月，外皮不热，而脉微数急，是里有热也。里热属阴虚，非关表邪，并无头痛恶寒。愈散其邪，愈虚其表，故反增咳嗽也。若谓湿热，亦似是而非。夫湿热蕴于中焦，必有胸痞恶心见症。此证无之，其非湿热明矣。近来数日腹中不和，大便溏。且以和中为主，兼理其脾肺，再商治本可耳。
党参　茯苓　木香　广皮　砂仁　冬木　神麴　川贝　款冬花
●复诊　和补相投，诸恙俱减。惟脉数未静，究属元气真阴亏损。但前之补在肺脾，再参入肾药，兼养其阴，以观动静。
党参　冬术　白芍　稆豆皮　莲肉　首乌　归身　茯苓　沙苑子　穀芽
●冯　病延半载，骨热不已，鼻血时流，周身骨痛。营阴大亏，虚火内亢。脉沉搏数，口燥渴饮。劳损根深，入夏防剧。拟滋少阴，清阳明。
大生地　知母　玄参　地骨皮　鳖甲　石膏　胡黄连　党参　炙甘草　麦冬　佩兰叶
●丁　营阴内亏，头眩心嘈，下午微寒内热。能食无力，胃中有热则消穀，脾虚气弱则无力也。
党参　沙苑子　茯苓　川连　枣仁　知母　女贞子　白芍　冬术　麦冬　竹茹
诒按：此虚损初萌之候、因脾虚气弱，未便滋补耳。
●张　劳碌内伤脾，倦怠而无力。凛凛畏寒频，淅淅盗汗出。咳多痰带红，食少身无热。土衰金不生，卫虚营不摄。延来半载余，劳损难调适。
炙甘草　当归　白芍　冬术　党参　怀山药　黄耆　麦冬　茯神　五味子　红枣
渊按：此非劳倦伤中，乃劳损伤精也。所因不同，见证亦异，勿得混洽。
●复诊　益元气，补脾土。土旺而金自生，气足而力自足。
前方去甘草，加陈皮、生熟穀芽。
●陈　先后天俱不足。痰多鼻血，阴亏阳亢之征。纳少腹疼，土衰木横之兆。是以年将弱冠，犹然幼稚之形。面白无华，具见精神之乏。治先天当求精血之属，培后天须参穀食之方。
党参　茯苓　冬术　陈皮　黑芝麻　怀山药　白扁豆　炙甘草　砂仁　建莲肉　粳米
上药为末，米饮汤调服，加白糖少许。枣汤调服亦可。
附丸方　精不足者补之以味，当求精血之属，治其肾也。
熟地　菟丝子　牛膝　白芍　鹿角胶　山药　归身　五味子　川柏　杜仲　甘杞子　茯苓　泽泻　天冬　龟版　丹皮　山萸肉
上为末，用鲜紫河车一具，洗净，煮烂，将上药末杵和为丸，如梧子大。每朝盐花汤送下三钱。
诒按：煎丸两方，亦寻常调补之法，好在调补先后二天，选药精当，一丝不杂。
●钱　心脾营阴内亏，肝胆风火上逆。内热头眩，项间结核。脉虚形弱，治以养营。然病由内生，不易速效。
大生地　洋参　玄参　归身　白芍　石决明　茯神　嫩钩钩　稆豆衣　香附　广皮　川贝　十大功劳
●某　咳嗽成劳最难治，《十药神书》传葛氏。生津顺气化痰浊，补血安神分次第。病经一载元气亏，节届春分恐危殆。安穀则昌古所言，姑拟一方补脾胃。
玉竹　怀山药　生苡仁　白扁豆　川贝　茯苓　甜杏仁　款冬花　生穀芽　沙参
●某　咳嗽发热日久，前投补益脾胃之药六、七剂，穀食加增，起居略健。但热势每交寅卯而盛，乃少阳旺时也。少阳属胆，与肝相为表里。肝胆有郁热，戕伐生生之气，肺金失其清肃，脾胃失其转输，相火日益炽，阴津日益涸，燎原之势不至涸竭不止也。其脉弦数者，肝胆郁热之候也。刻下初交夏令，趁其胃旺加餐，拟进酸苦益阴和阳，清彻肝胆之郁热。考古有柴前梅连煎，颇有深意。
柴胡（猪胆汁浸炒五分）　白芍（一钱）　乌梅（五分）　党参（三钱）　炙甘草（四分）　淡秋石（三分）　前胡（一钱）　麦冬（二钱）　川连（盐水炒五分）　薤白头（五分）
原注：此方服后，热势竟退。此时已停经二月，以后或热或止，喜其能食，至四五月后，方知其有孕。
诒按：此等证最易认作虚损，得此议论，大开后人眼目。
又按：此必有微邪伏于肝胆之间，挟木火而发，煎熬津液，日就乾涸。古人所谓营风者，曹仁伯谓即是此证。
●徐　肺脾两虚，心营亏损。咳嗽气塞，骨蒸夜热，脉形软数，面白无华。劳损根深，夏至防剧。
怀山药　茯苓　枣仁　川贝　党参　五味子　扁豆　苡仁　款冬花　橘饼
●复诊　脉软数为气虚，骨蒸心跳为血虚，咳嗽头眩，面色痿黄，脾肺两虚之候也。
党参　扁豆　陈皮　五味子　款冬花　茯苓　枣仁　川贝　炙甘草　红枣
●奚　阳虚生外寒，阴虚生内热。热气熏于肺则咳嗽，咳久则音哑，肺遗热于大肠，则肛门结疡，皆阴虚之为病也。至于阳虚之说，一则卫外之阳，一则胃中之阳。惟胃中阳虚，呕酸水痰涎。证成劳损。今当扶土生金。
党参　五味子　川贝　半夏　金石斛　茯苓　麦冬　扁豆　陈皮　炮姜　地骨皮　十大功劳
●复诊　投扶土生金法，穀食反减，夜热增重，乃胃阴失降，虚阳外浮也。夫脾宜升则健，胃宜降则和，胃为阳土生肺金。今诊左脉数疾，为心肝阳亢之象。肝火戕胃，心火烁金。宜其食减热增，夏令防剧。
金石斛　党参　穀芽　陈皮　川贝　石决明　川连　麦冬　半夏　沙参　五味子　茯苓
●三诊　前方退心肝之火，养肺胃之阴，其热稍减而咳未平。然此为肺虚而咳，本非易治之证。再从前法加减。
党参　川贝　桑白皮　五味子　沙参　麦冬　炙甘草　地骨皮　石决明　粳米
●四诊　咳嗽内热俱减，惟脉之细数不退，仍为可虑。
党参　地骨皮　茯苓　白芍　川贝　五味子　麦冬　沙参　炙甘草
每晨服八仙长寿丸三钱，开水送。
●张　左寸关搏指，心肝之阳亢，右关小紧，脾胃之虚寒，是以腹中常痛，大便不实。病延四月，身有微热，是属虚阳外浮。近增口舌碎痛，亦属虚火上炎，津液消灼，劳损何疑。当以温中为主，稍佐清上，俾土厚则火敛，金旺则水生。
党参　炮姜　麦冬　茯苓　炙甘草　五味子　白术　灯心
渊按：坤土不能坐镇中宫，虚阳因而上浮，未可以口舌碎痛辄进清降。腹痛便溏，脾土虚寒已著，不得不温矣。
诒按：此阴亏而虚火上炎之证也。方以理中合生脉法，温中清上，两面周到。所云：土厚则火敛，金旺则水生，见理极精，非浅学所能学步。
●王　病后胃气不醒，脘腹饱胀，近增寒热恶心，痰升气逆，咳呛口乾，阻塞咽嗌，大便艰难，小便短涩，左胁有块，大如覆杯，撑攻作痛。此因脾胃不足，肝木亢逆，清气不升，浊气不降，攻消克伐，元气愈伤，纳穀大减，津液日枯，虚火内炽，戕及肺胃，渐见火升颧赤、脉数内热之象，当成劳损。宜以扶土为主，升清降浊，佐以泻火清金，俾得中气安和，自然饱胀渐解。
党参　升麻　川连　怀山药　延胡　茯苓　柴胡　白芍　杏仁　枳壳　通草　陈皮　半夏　川楝子　苏梗　蔷薇露　枇杷叶
渊按：痰升气逆咳呛，虽有寒热，升、柴不可用。因攻克而元伤胃减，仍以连、楝苦寒，延、枳破气，毋乃矛盾，欲望中气安和，其可得乎！法虽从东垣得来，但东垣不是如此用法。用古人方，须会其意，若徒袭其貌，适为所误耳。
●杨　先咳嗽而四肢无力，肺脾两虚。加以怒动肝木侮脾，土益受戕，脘腹胸胁撑攻。曾经吐血，乃心火乘胃，胃中瘀血上溢。大便溏薄，每月必发寒热数次。姑拟扶土生金，佐以平木。
异功散　白芍　川贝　麦冬　神麴　五味子　川连（吴萸炒）　川朴　沉香
渊按；乃土虚木横而胀也。川连、川朴益其胀耳。
●复诊　就脉数内热、咳嗽、脘胁仍痛而论，乃阴虚肝郁成热，肺失清肃，仍防吐血。
北沙参　陈皮　川贝　延胡　白芍　金铃子　茯苓　丹皮　橘饼　麦冬　藕汁（冲服）
●朱　阴虚肝郁，郁火刑金。咳嗽痰中带血，乳房颈间皆结疬痰，心空嘈杂，头眩目花，腰痠腿软，劳损之根。治主养阴，佐以化痰。
大生地　归身　白芍　阿胶　茯神　稆豆衣　玉竹　香附　枣仁　沙参　石决明　丹皮　紫菀　川贝　钩钩　女贞子　藕节　橘叶　红枣
●羊　病本阴虚，时当酷暑，潮热乾咳，渐入损途。养阴冀其退热，然药宜轻不宜重，恐过滋反伤脾胃也。健脾可以加餐，然亦不宜燥，恐燥则劫烁肺阴也。姑拟一方备正。
生洋参　白扁豆　五味子　丹皮　麦冬肉　地骨皮　生苡仁　怀山药　沙参　茯苓　枇杷叶
●张　十年前三疟之后，盗汗常出，阴津大伤。去秋咳嗽气升，痰中带血。至今行动气喘，内热多汗，食少无力，脉虚细数。劳损根深。
四君子汤　五味子　熟地　焦六曲　粟壳　紫石英　熟附子　黄耆　白芍　麦冬
●复诊　肺主出气，肾主纳气。肾虚不能纳气，气反上逆而喘。痰饮留中，加以汗出阳虚，咳血阴虚，内热食少，肺肾虚劳之候。
四君子汤　麦冬　紫石英　熟附子　丹皮　大熟地　半夏　白芍　沉香　五味子　粟壳　乌梅
渊按：夺血毋汗，夺汗毋血。血，阴也；汗，亦阴也。何以言阴虚阳虚？盖汗出为阳气失卫，咳血为阴火所迫，故有阴阳之分。
●三诊　盗汗气喘，咳嗽脉细。精气两虚，舍补摄肺肾之外，更将何法以治！景岳云：大虚之证即微补尚难见效，而况于不补乎？
前方加归身、牡蛎、龙骨、黄耆。
●徐　二月间吐痰带血，血止之后，略兼乾咳。交清明节，咳嗽渐甚。四月初，身加发热。今诊脉细数，形容消瘦，行动气升。此属肾气先亏于下，复因劳碌感邪，延绵不已，虑成劳损。静养为佳。
阿胶　牛蒡子　炙甘草　茯苓　杏仁　川贝　款冬花　南沙参　蛤壳　枇杷叶
●孙　久有咳嗽血痰之恙，今复肛门结疡，是肺遗热于大肠。脉数音哑，劳损之根。时当夏令，火旺金衰，颇有气逆血沸之虑。
沙参　地骨皮　阿胶　白芍　麦冬　白扁豆　杏仁　川贝　枇杷叶　丹皮　白蜜（二匙药汁调服）
●高　脉沉取数，其阴内亏，其热在里，劳损之候。证见咳吐白痰，心腹不时疼痛，痛则气满，得矢气则稍宽。病兼肝郁。据云咳嗽已及三年，初无身热，则病从痰饮而始，宜从痰饮气郁例治之。
法半夏　炙甘草　桂木　茯苓　冬术　陈皮　川贝　神麴　归身　丹皮　白芍　香附　沉香　橘饼
●复诊　痰饮咳嗽发热，肺肾两亏，湿热不化。用苓桂术甘合二陈治其肺脾，都气丸兼治其肾可也。
苓桂术甘汤合二陈，加沉香、杏仁、川贝。都气丸四钱，盐花汤送下。
●冯　久咳痰稠，上午发热，面色青黄。左脉细数，右脉软弱。病属上损。幸大便不溏，尚未过中及下。加谨调养，交夏至节无变再议。
党参　炙甘草　怀山药　麦冬　五味子　青蒿（酒炒）　白芍（桂枝三分拌炒）　川贝　白扁豆　茯苓　枣仁　煨生姜
●复诊　咳嗽脉细数，前上午发热，今下午亦热，阴气渐伤。大便间或带血，脾气虚也。从景岳理阴煎例。扶过夏至节，一阴来复，病无增变，庶几可延。
四君子汤合生脉散，加生地、怀山药、白芍、白扁豆、川贝、阿胶、红枣。
●赵　漏疡日久，阴津暗渗。加以咳嗽气耗，考试劳神，于是咳甚气升、便溏内热、音哑喉痛等等，接踵而至。脉象细数，已成劳损。夫精气神为人身三宝，一有所伤，便为大患，况三者皆虚乎！敢谢不敏，幸熟察焉。
沙参　甜杏仁　麦冬（元米炒）　生甘草　川贝　茯苓　白扁豆　怀山药　十大功劳
●童　年已十七，天癸未通，骨格瘦小，先天不足也。不时鼻衄，虚火上炎也。腹痛绵绵，中虚木横也。曾见蛔虫，木横则虫动也。此属童损。先天不足之证，以后天补之，难矣！
茯苓　怀山药　陈皮　当归　茜草炭　乌药　冬术　白芍　丹皮　川椒　乌鲗骨
●某　失血后，咳嗽音哑，气升则欲咳。乃肾虚不纳也。
熟地　阿胶　麦冬　沙参　川贝　紫石英　玄参　藕
●再诊　肾气稍纳，上气稍平。但咳尚未止，四肢无力。真阴与元气虚而不复。时当炎暑，暑湿热三气交蒸，虚体最易幻变，保养为上。用景岳保阴煎。
生地　熟地　天冬　麦冬　沙参　玉竹　川贝　五味子　紫石英　阿胶　东白芍　百合煎汤代水
诒按：前方用紫石英，以镇纳肾气。此方用百合，以清保肺金。此用药谛当处，学者宜留意焉。
●某　先吐血，而后咳逆喘急，延及半载。寒热无序，营卫两亏，舌色光红，阴精消涸。不能右卧，为肺伤。大便不实，为脾伤。水落石出之时，难免致剧。
北沙参　茯苓　扁豆　玉竹　五味子　金石斛　川贝　百合　麦冬　功劳叶
诒按：上两案，均属阴损已成之候，调治不易奏效。而此证大便不实，难进清滋，较前证更剧，然用药亦不过如此。少年自爱者，当慎之于早也。

内伤杂病  ***************************
●王　左脉空大，肾水亏也。倦怠无力，脾气弱也。食少则阴虚，阴虚生内热，证属内伤。
补中益气加黑山栀、白芍。
朝服六味丸四钱。
渊按：阴虚有二，有营中之阴虚，有肾中之阴虚。营阴虚故从东垣，六味地黄则治肾阴虚。
诒按：补中益气补脾气，六味补肾阴，立法颇切实，惟左脉空大，方中升、柴二味，尚宜斟酌耳。
●胡　脉软无力属气虚，便溏食少属脾虚，乾咳无痰属肺虚，时觉口苦属心热移脾也。宜十补一清。
四君子汤　川连　防风　怀山药　陈皮　泽泻　六神麴　砂仁
●冯　夜凉昼热，热在上午，此东垣所谓劳倦伤脾也。上午热属气虚，用补中益气汤补气升阳。
补中益气汤加神麴、茯苓。
诒按：论证立方，如开门见山心目俱朗。
●李　病将半载，寒热奄缠。前方补营，兼以疏郁，心悸腹胀仍然。兹更便溏足肿，是脾气虚弱也。脉缓无力，当补其脾，进归脾加减法。
防风根　党参　黄耆　冬术　茯苓　大腹皮　归身　白芍　枣仁　木香　荷叶蒂
渊按：可参入桂枝、姜枣。
●金　骨格瘦小，先天元气不足。夏秋寒热，至今不已。脉细数弱，气血两亏。头不痛而但身疼，或口沃清水，此胃气虚寒也。当商温补，仿东垣法。
党参　茯苓　陈皮　桂枝　柴胡　黄耆　半夏　神麴　当归　乾姜　砂仁
渊按：中气虚寒，少阳胆木之气抑遏。故寒热纠缠。升阳益胃汤恰合，尤妙在加乾姜。
诒按：少阳生气被郁，故寒热不已。东垣升阳益胃法，用之恰合，加乾姜者，助胃阳也。
●复诊　补中益胃，温卫气，开腠理，诸恙皆减。仍从前法。
前方去神麴、乾姜，加白术、白芍。
●倪　据述有时惊悸，有时肌肉顽木。或一日溏泄数次，或数日一大便，坚干难出。惟小便常红。此心气郁结，脾气失运。失运则生湿，郁结则聚火。火则耗精，湿则阻气而气机不利矣。拟荆公妙香散加味，补益心脾、通达气机立法。
西洋参　黄耆　茯神　桔梗　远志　怀山药　麝香（调服）　辰砂　木香
川连（盐水炒）　炙甘草　麦冬（元米炒）
共为末，藿香、陈皮汤泛丸。每朝三钱，开水送下。
●某　费心太过，中气不足，湿热内蕴。嚥下至胸，常若空空，行动无力，臀发湿疮。宜自安逸，防其心跳头眩。
冬术　半夏　茯苓　陈皮　归身　砂仁　党参　香附　苡仁　萆薢　桑枝
●赵　脉沉数，手足冷，胸闷食少，脾胃衰弱。大便乾燥者，肠中之津液枯也。法当温中土，润大肠，仿菟丝子丸加减。
吴茱萸　淡苁蓉　花槟榔　怀牛膝　砂仁　柏子仁　川熟附　陈皮　菟丝子　茯苓　怀山药
渊按：槟榔一味，取其沉降直达下焦，引领辛润诸药至大肠耳，非欲其破滞气也。
●复诊　前方加火麻仁、郁李仁、当归。
●穆　思虑伤脾之营，劳碌伤脾之气。归脾汤，补脾之营也。补中益气汤，补脾之气也。今将二方併合服之。
党参　黄耆　冬术　茯神　归身　炙甘草　砂仁　枣仁　升麻　柴胡　制半夏　木香　陈皮
诒按：同是脾病，而病原用药，确有气营之别。一经指点，便觉头头是道。
●薛　肾气虚逆，非滋不纳。脾弱运迟，滋则呆滞。然则如何而可？曰补肾之阳，即可以转运脾气。从仲景肾气丸化裁。
大熟地（附子三分炒）　五味子　茯苓　怀山药　肉桂心　麦冬（元米炒）　牛膝（盐水炒）　山萸肉　陈皮　紫石英　破故纸（盐水炒）　胡桃肉
诒按：补肾即可以补脾，益火以生土也。用肾气丸恰合。
●丁　病本阳虚土弱，而乏生生之气，故脾胃大惫。时当夏暑，温药难投，补脾虽不若补肾，然酷暑郁蒸，湿热用事，不若补脾胃为稳。
高丽参　陈皮　冬术　炮姜　茯苓　白扁豆　益智仁　穀芽
●沈　肾为欠，胃虚亦欠。欠之一证，属肾胃二经。大抵阳气欲升，阴气欲降。肾虚则阳欲升而迟，胃虚则阴欲降而缓。故《内经》曰：阴阳相引，故数欠。此兼胸背多汗，足跟时胀。气血两亏，法当兼顾。
西党参　归身　黄耆　冬术　茯神　大熟地　枸杞子　麦冬　川石斛　蛤壳
●某　风邪入络
小续命汤
原注：此证病后，一日数次不能言语。只要自己捏肩背，即可渐渐而言也。
●汪　肾水不足，君火上炎，相火下炽。心中如燔，舌光如柿，阳事易举，阴精易泄。拟清君火以制相火，益肾阴以制肝阳。所虑酷暑炎蒸，恐药力无权，将亢阳为害，而增剧耳。
川连　淡芩　黄柏　阿胶　甘草　大生地　鸡子黄（一枚搅和冲服）
另鸡子一个，破头，纳大黄三分，蒸熟。每日服一个。
●复诊　投咸苦坚阴降火，以制亢阳，心中之燔灼，舌色之光红，已减三分之一。然上午之身热如燎者未退，幸纳食颇增，苦寒可进，再望转机为吉。
川连　大生地　淡芩　玄参　蛤壳　阿胶　玄精石　甘草　鸡子黄（一枚冲服）
●三诊　舌乾红，知饥善食。水亏阳亢，土燥于中。咸苦坚阴之剂，虽衰其燔亢之势，未能尽除其焰。时当炎暑，湿热与相火蒸腾。拟复入清中固下，仍不出咸苦之例。
洋参　甘草　川连　生石膏　蛤壳　大生地　知母　麦冬　阿胶　黄柏末，猪胆汁丸三钱。每朝开水送下一钱。
渊按：胃气未败，可任苦寒咸润，直折其炎上之火，然亦须防胃败。虚损之所以难治者，大都如此。
诒按：君相交燔，肾阴被灼，所谓一水不能胜二火，此证是也。仅与壮水，犹难胜任，必得苦以泄之，咸以制之，而火乃退。更得苦以坚之，咸以滋之，而阴乃复。
●某　营虚气郁，营虚则内热，气郁则脘胀。法以养营舒郁。
丹参　香附　川贝　茯苓　归身　枣仁　陈皮　牛膝　首乌（制）　续断　砂仁　红枣
诒按：此虚实互治之法。

吐血　咯血　鼻衄  ***************************
●汪　止血必须顺气，气降则血自下行，而不上逆，然须静养为佳。
党参（三钱）　川贝母（一钱半）　甜杏仁（一钱半）　茯神（三钱）　杜苏子（三钱）　麦冬（一钱半）　怀山药（三钱）　郁金（一钱）　橘红（五分盐水炒）　参三七（五分）　藕（一两）　莲肉（五粒）　红枣（三个）
●二诊　养肺胃之阴，而降上逆之气，气顺而血自归经矣。今血虽止，尚宜调摄静养为是。
党参（三钱）　怀山药（三钱）　北沙参（三钱）　川贝母（一钱半）　茯神（三钱）　麦冬（一钱半）　甜杏仁（一钱半）　莲肉（五粒）　桑白皮（一钱半蜜炙）　紫菀（一钱半）　藕（一两）
●三诊　古人治咳嗽痰血，血止之后，多以胃药收功，以胃为气血之源也。此证下有遗泄，腰痠乏力，似宜兼固其肾。然胃有痰湿，其不喜滋腻可知。今仿葛氏白凤膏合补髓丹法，静心调摄。
怀山药（四两烘）　茯苓（二两，人乳拌蒸三次，烘乾）　党参（二两，元米拌炒）　炙草（一两）　莲肉（四两炒）　冬术（二两，蜜拌蒸晒七次，烘乾）　阿胶（二两烊化）　龟版（三两，漂净炙酥）　沙苑子（二两盐水炒）　牡蛎（三两煅）　藕节炭（一两）　陈皮（一两盐水炒）　川贝母（一两）　芡实（二两炒）　陈京墨（一两，杵碎研末）
上药为末，用乌嘴白鸭一只（去毛肠杂及骨，但取鸭肉），猪脊筋廿四条，放瓦罐中，用陈酒煮烂捣如泥，将上药末杵和为丸。如嫌干，可加炼白蜜，如嫌烂，可加怀山药粉。丸如梧子大，每朝服五钱，空心枣汤送下。
●叶　血止咳不已，脉沉带数，其根犹未去也。盖气犹风也，血犹水也，咳则气逆不顺，血亦逆而不顺矣。经络不和，血不宁静，必降其气而后血不复升，亦必充其阴而后火乃退耳。
大生地　紫菀　丹皮　川贝　赤苓　玄精石　甜杏仁　沙参　赤芍　枇杷叶
渊按：此喻妙极，从《内经》天暑地热悟会得来。
●尤　血止乾咳，阴虚也。急以生津救肺。
沙参　丹皮　麦冬　茯神　五味子　桑白皮　蛤壳　川贝　鲜藕　甜杏仁
●侯　脉数血涌，胃气大虚。胸中痞塞，大便带溏，是痞为虚痞，数为虚数。咳血三月，今忽冲溢，唇白面青，断非实火。大凡实火吐血，宜清宜降。虚火吐血，宜补宜和。古人谓见痰休治痰，见血休治血，血久不止，宜胃药收功。今援引此例。
人参（一钱）　白扁豆（一两）　川贝（三钱）　茯苓（三钱）　藕汁（一杯冲）　好墨汁（三匙冲）
诒按：此方于扶胃药中，参以止血之意，固属正治。惟唇白面青，既见虚寒确据，似宜于此方中参入炮姜等温摄之品，以敛浮阳而止血也。
●复诊　脉数退，血少止，而反恶寒汗出。盖血脱则气无所依，气属阳，主外卫，虚则不固也。最怕喘呃暴脱。犹幸胸痞已宽，稍能容纳。仿血脱益气例。经曰：阳生阴长。是之谓耳。
人参　炒扁豆　五味子　炙甘草　炮姜炭　怀山药　藕汁
诒按：此方与前方同意，以恶寒故加炮姜。
●三诊　血脱益气，前贤成法。今血虽大止，而神气益惫，唇口面青，怕其虚脱。欲牢根底，更进一层。
人参　炮姜　陈皮　大熟地（砂仁拌炒）　麦冬　冬术　炒扁豆　五味子　附子（秋石汤制）
灶心黄土煎汤代水。
诒按：伏龙肝未审何意。此方大意，亦与第一方相似，渐参温补之意，以防其虚脱故耳。
●四诊　肝肾之气从下泛上，青黑之色见于面部。阴阳离散，交子丑时防脱。勉拟镇摄，希冀万一。
人参　大熟地　紫石英　五味子　麦冬　肉桂　茯苓　青铅　坎炁
诒按：此方急于固脱，故用药如是。
●五诊　血止三日，痰吐如污泥且臭，是胃气大伤，肺气败坏而成肺痿。痿者，萎也。如草木萎而不振，终属劳损沉疴。《外台》引用炙甘草汤，取其益气生津，以救肺之枯萎。后人用其方，恒去姜、桂之辛热。此证面青不渴，正宜温以扶阳。但大便溏薄，除去麻仁可耳。
人参　炙甘草　麦冬　阿胶　大生地　炮姜　五味子　肉桂　紫石英
●六诊　病势仍然，从前方加减。
前方去炮姜，加制洋参。
诒按：以后方均是复脉加减。
●七诊　连进炙甘草汤，病情大有起色。但咳呛则汗出，肺气耗散矣。散者收之，不宜再兼辛热，当参收敛之品。
人参　大熟地（沉香末拌炒）　炙甘草　阿胶　黄耆　五味子　粟壳　大枣
渊按：如此险证，一丝不乱。景岳所谓非常之病，非非常之医不能治。
●某　久咳失血，精气互伤。连进滋补，颇获小效。但血去过多，骤难充复。从来血证肺肾两虚者，宜冬不宜夏。盖酷暑炎蒸，有水涸金销之虑。今交仲夏，宜日饵生津益气，大滋金水之虚，兼扶胃土，则金有所恃。且精气生成于水穀，久病以胃气为要也。
制洋参　大熟地　麦冬　黄耆　怀山药　大生地　五味子　茯苓　陈皮　炙甘草　白扁豆　党参
诒按：层层照顾，可谓虑周藻密。方中拟再加百合、沙参。
●复诊　血止，胃稍醒，仍守前法。
前方加粟壳蜜炙。另用白芨一味为丸，每朝服三钱。
●朱　中气素虚，兼患痰饮，冬必咳嗽。近劳碌感寒，忽气升吐血，微寒发热，汗出心嘈。其血必三日一来，寒热亦三日一作。盖热邪内炽，逼血上行，病在三阴之枢，恐其下厥上竭，冲溢喘脱。
麻黄　西洋参　白芍　麦冬　五味子　归身　炙甘草　黄耆　川贝　荆芥炭　茅根　藕汁
渊按：汗出心嘈，营阴虚矣。麻黄总属不宜。
●邢　先天不足之体，曾发虚痰，溃而将敛。交春阳气升发，渐觉喉痒咳嗽，二、三日来，忽然吐血。今又大吐血，色鲜红。诊脉细促，心嘈若饥。一团虚火，炎炎莫御。用药虽宜清降，亦当预顾真阴。否则恐血脱阴伤而晕。
生地　沙参　丹皮炭　茜草炭　小蓟炭　阿胶　麦冬　五味子　朱茯神　京墨汁（三匙）　童便（冲一杯）
●复诊　照原方加川贝、茅根
●三诊　节届春分，阳气勃勃升动。血证际此，稍平复盛。良以身中之肝阳，应天时之阳气上升无制，故又忽然大吐。急当休养其阴，兼以清降。所恐火愈降而阴愈伤耳。
羚羊角　玄参　鲜生地　丹皮　大生地　茯神　麦冬　阿胶　茜草炭　石决明　茅根　藕汁　侧柏叶汁
渊按：降火滋阴，亦不得不然之势。
●张　阴虚内热，咳嗽痰红，脉数无神。渐延劳损。
沙参　白芍　川贝　丹皮　白扁豆　甜杏仁　麦冬　茯神　丹参　茜草炭　百合一两，煎汤代水。
●程　咳嗽四年，曾经失血。今已音哑，脉形细弱。真阴元气皆亏，劳损根深，药难见效。犹幸胃气尚可，大便未溏。姑拟甘润养阴，希图苟安而已。
北沙参　麦冬　杏仁　川贝　玉竹　扁豆　生甘草　茯苓　橘饼　枇杷叶
●再诊　咳嗽止而失血音哑，津液枯藁，劳损成矣。脉形细弱，精气两亏。《内经》于针药所不及者，调以甘药。《金匮》遵之而用黄耆建中汤，急建其中气，俾得饮食增而津液旺，冀其精血渐充，复其真阴之不足，盖舍此别无良法也。
黄耆（秋石水炒）　白芍（桂炒去桂）　北沙参　生炙甘草　玉竹　麦冬　川贝　茯苓　橘饼
诒按：此与前方看似无聊应酬之作，其实精到熨帖，所谓舍此无良法也。
●顾　酒客湿热熏蒸，肺受火刑而失清肃之令。咳嗽音哑，吐血痰红，喉痹乾燥，是皆肺火见证，尚非全属阴虚。虽然，火亢不息，久必伤阴，究宜戒酒为上。治以清肃高源，兼养胃阴为法。
沙参　甜杏仁　丹皮　玄参　山栀　川贝　茜草炭　鸡距子　藕汁　茅根
●某　始由寒饮咳嗽，继而化火动血。一二年来血证屡止屡发，而咳嗽不已，脉弦形瘦，饮邪未去，阴血已亏。安静则咳甚，劳动则气升。盖静则属阴，饮邪由阴生也；动则属阳，气升由火动也。阴虚痰饮，四字显然。拟金水六君同都气丸法，补肾之阴以纳气，化胃之痰以蠲饮。饮去则咳自减，气纳则火不升。
大生地（海浮石拌炒）　半夏（青盐制）　麦冬（元米炒）　五味子（炒）　紫石英（煅）　丹皮（炒成炭）　牛膝（盐水炒）　怀山药（炒）　蛤壳（打）　诃子　茯苓　青铅　枇杷叶（蜜炙）
渊按：咳血一证，非尽由阴虚。若痰饮久咳，乃胃络受伤，胃气不降，血从气逆而来。治痰饮，降胃气，血自止矣。徒事滋阴，恐气愈逆而血愈多也。
诒按：阴虚而兼痰饮，用药最难，须看其两不碍手处。
●范　脉虚数，两尺愈虚。心肝脾胃俱受其病，惟肾独虚。心肝火亢，肺胃受戕，痰由湿生，血随气逆，咳嗽黄痰带血，掌中觉热。法宜养肾之阴，以清心肝之火，而肃肺胃之气。
大生地（海浮石拌）　丹皮炭　沙参　川贝　茯苓　白扁豆　甜杏仁　茜草炭　生苡仁　藕节　阿胶（米粉炒）　枇杷叶
●某　咳嗽吐血，晡热便溏，腹中有块攻痛。肺肾阴伤，脾阳复弱，肝木横于中矣。饮食少纳，仓廪空虚，心如悬罄，何恃不恐？
党参　白芍（吴萸三分拌炒）　怀山药　枣仁　川贝　新会皮　款冬花　丹皮（炒焦）　茯神　沙苑子　生穀芽
●许　形寒饮冷则伤肺，两寒相感，中外皆伤，故气逆而咳嗽也。咳而欲呕曰胃咳。加以用力劳动，阳络受伤，痰中带血，久而不已，易入损门。
旋覆花　代赭石　杏仁　丹皮　郁金　橘红　半夏曲　款冬花　紫菀　茯苓　枇杷叶
●朱　操劳思虑，阴津元气内亏，脾失运而生痰，肺失降而为咳。痰中带红，时生内热。劳损之根，勿得轻视。
大熟地　川贝　生苡仁　怀山药　丹皮（炒焦）　甜杏仁　麦冬　茯神　半夏　枇杷叶
●吕　脉数左寸独锐，心经有火。吐血不止。法宜清养。
犀角　鲜生地　淡芩　阿胶（蒲黄炒）　丹皮（炒焦）　山栀　杏仁　茜草炭　茅根　藕节
●庞　去秋咳嗽，些微带血，已经调治而痊。交春吐血甚多，咳嗽至今不止，更兼寒热，朝轻晡甚，饮食少纳，头汗不休。真阴大亏，虚阳上亢，肺金受烁，脾胃伤戕，津液日益耗，元气日益损。脉沉细涩。口腻而干。虚极成劳，难为力矣。姑拟生脉六君子汤，保肺清金，调元益气。过夏令再议。
生洋参　沙参　麦冬　五味子　白扁豆　制半夏　茯神　陈皮　炙甘草　枇杷露（一小杯冲服）　野蔷薇露（一小杯冲服）
原注：生脉散保肺清金。六君子去术嫌其燥，加扁豆培养脾阴，土旺自能生金也。不用养阴退热之药，一恐滋以腻肠，一恐凉则妨胃耳。从来久病总以胃气为本，经云有胃则生，此其道也。
诒按：此平正通达，调补方之久服无弊者。
●雷　久咳带血，今又音哑咽痛，此怒动肝火，肺失清肃，所谓金破不鸣。宜培土生金，稍佐降火。
沙参　甜杏仁　白扁豆　玄参　茯苓　桔梗　生苡仁　蝉衣　川贝　玉竹　猪板油（同蜜烊化冲服）　白蜜
●华　咳嗽内伤经络，吐血甚多。脉不数，身不热，口不渴，切勿见血投凉。法当益胃，拟理中加味。
党参（元米炒）　白扁豆（炒焦）　炙甘草　炮姜　白芍　归身炭　血馀炭　丹皮炭　杏仁　藕节　陈粳米
诒按：见识老到，立方精卓。
●薛　吐血鼻血，牙血发斑，斑中出血，阳明之火极炽。而腹满濡软，少阴之气不运。病已三月，血有间断，有瘀血在腹中故也。食少身热，脉数，其阴已虚。拟养阴化瘀，清胃和中。
大生地　五灵脂（醋炒）　归身炭　犀角　白芍　炮姜炭　茜草炭　茯苓　丹皮炭　焦山栀　荆芥炭　延胡索（醋炒）　陈皮（盐水炒）　鲜藕
●复诊　血上下溢，责之中虚，而邪复扰之。血去既多，馀热上炽，鼻血时流，便血时下，中州之扰犹未已也。安中州，清热邪，理中汤加味治之。
西洋参（元米制）　白术炭　牛膝炭　黄芩　炙甘草　茜草炭　丹皮炭　炮姜炭　赤苓　百草霜　伏龙肝
渊按：脾阴虚而伏热扰血分，黑归脾、黑地黄最合。
●某　吐血时发自止，阳络受伤，或夹瘀凝而然，不足虑也。血止之后，喉痒乾咳，却不相宜。夫乾咳则气逆而火动，火动则难免其血之不来。倘加内热，易入损途。刻下胃纳甚少，先议养胃阴一法。
川石斛　丹皮　郁金　茯苓　炙甘草　麦冬　生苡仁　沙参　川贝　鲜藕　白扁豆
●薛　痰饮久咳，咳伤肺络，失血。脉不数，舌苔白。不必过清。但顺气化痰，气顺则血自归经，痰化则咳嗽可止。
苏子　杏仁　川贝　茜草炭　郁金　桑白皮　丹皮　蛤壳　藕节　冬瓜子　枇杷叶
渊按：非但不可过清，直不宜清耳。仲景云：痰饮须以温药和之。可谓要言不繁。
●郁　历春夏秋，血证屡发。诊脉虚弱，形容清瘦。年方十七，精未充而早泄，阴失守而火升。异日难名之疾，恐应褚氏之言。治宜滋水降火，须自保养为要。
大生地　生洋参　丹皮炭　茯神　白扁豆（炒焦）　怀山药　茜草炭　阿胶（蒲黄炒）　麦冬　茅根　莲肉　鲜藕
●钱　内则阴虚有火，外则寒邪深袭。失血咳嗽，又兼三疟，病已数月。疟来心口痠痛，胸腹空豁难过。经云：阳维为病苦寒热，阴维为病苦心痛。此阴阳营卫之偏虚也。拟黄耆建中法，和中藏之阴阳而调营卫。复合生脉保肺之阴，复脉保肾之阴。通盘合局，头头是道矣。
归身炭　炙甘草　大生地（砂仁炒）　五味子　鳖甲　黄耆　青蒿　沙参　白芍（桂枝三分拌炒）　阿胶　麦冬　煨生姜　红枣
渊按：三疟寒热，并非阳维为病。心口痠痛难过，乃胃有寒痰，肝有蕴热，肺胃失顺降之常，再袭寒邪而咳血矣。腻补之方，恐不相合。
诒按：正虚而兼寒邪，故立方如此。
●顾　头痛呕血，皆在上午，阳经之火无疑。法以清降。
犀角　羚羊角　麦冬　石决明　生石膏　知母　丹皮（炒焦）　竹叶　钩钩
●复诊　清泄阳明之火，头痛已减。仍用前法。
羚羊角　玄参　生石膏　麦冬　泽泻　知母　石决明　淡芩　生甘草
●殷　肝胃不和，脘痛呕酸，兼以酒湿熏蒸于胃，胃为多气多血之乡，故吐出瘀血甚多。血止之后，仍脘中作胀，呕吐酸水。法宜调和肝胃，切戒寒凉。
制半夏　陈皮　郁金　乌药　桃仁泥　延胡　炮姜炭　茯苓　香附　苏梗　鸡距子
诒按：此与阴虚失血不同，更兼气郁湿阻，故用药如是。
●李　伤酒吐血，血出于胃。虽属无妨，其阴久亏。拟和胃降火法。
鲜石斛　川贝　丹皮　白扁豆　茯苓　山栀　白芍　沙参　炙甘草　玄参　茅根　鲜藕
●某　饥饱劳伤，其病在胃。胃为多气多血之乡，胃伤则血从吐出。拟和胃、降气、化瘀法。
沙参　生苡仁　丹皮（炒焦）　茜草炭　杏仁　郁金　炙甘草　桃仁泥　白扁豆　茯苓　藕节
●某　素患呕血，血止复发。现有胸痛，时时嗳气。舌苔白腻，脉细而迟。此胃中有瘀血，挟痰浊为患也。
旋覆花　郁金　杏仁　紫菀　栝蒌仁　代赭石　茯苓　贝母　降香　枇杷叶
诒按：血证中之变例，拟加丹参、桃仁。
●某　少阴水亏，阳明火亢，鼻血不止。拟玉女煎合四生饮法。
生地黄　鲜地黄　龟版　石膏　知母　玄参　北沙参　怀牛膝　茜草炭　血馀炭　茅根汁　侧柏叶汁　鲜荷叶汁　艾叶汁
诒按：案方俱精洁不支。

便血  ***************************
●某　痔血虽自大肠来，也属脾虚湿热。至于大疟，古云：邪伏三阴。薛立斋云：三阴者，脾也。上午疟止，直至今夜复作，未免又有暑邪内伏。近日痔血，相兼为患。拟用清暑益气汤加味，内化湿热，外解新邪，总以益气扶中为主。俾中枢一运，自然内外分消矣。
党参　炙草　黄耆　苍术　冬术　当归　麦冬　五味　青皮　陈皮　神麴　黄柏　葛根　升麻　泽泻　防风　蜀漆　赤苓　煨姜　大枣
诒按：宿病兼新邪而发，须先治新感，仍照顾宿病，乃能得手。此方是也。经云：三阴疟疾，此三阴专指太阴脾脏言，与统指肝脾肾三脏者，不同。
●再诊　素有便血之证，而患大疟日久。凡患大疟，其始必有寒邪，邪入三阴，大疟成焉。若阴虚之人，寒久必化为热。热陷三阴，便血作焉，而三阴之寒仍在也。温三阳之阳，以少阳为始；清三阴之热，以少阴为主。然血既由大肠而出，又当兼清大肠。方用棉子肉，内具生气，温少阳之阳也。鲜首乌，性兼润血，清少阴之热也。柿饼灰，性凉而涩，清大肠之血也。标本并治，虽不中不远矣。
棉子肉（炒黑四两）　柿饼灰（四两）　二味研末。
用鲜首乌二斤捣自然汁，取汁去渣，以汁调神麴一两，煮烂。将上药末，捣丸。每服三钱，枣汤下。
诒按：凡久病气偏，寻常汤药性味牵制，不能奏绩。必用性味专简之方，乃能见效。此方即用此意。
●某　脾虚不能摄血，便后见红。脾虚不能化湿，腹臌足肿。病根日久，肾阴亦伤，肾司二便，故小便不利。是皆脾肾二经之病也。法以温摄双调。
熟地　炮姜　茯苓　泽泻　陈皮　车前子　川朴　茅术　五味　丹皮　山药　阿胶
诒按：凡脾肾两伤者，当斟酌于润燥之间，用药极难。古方惟黑地黄丸最佳，方亦从此化出。
●再诊　熟地　茅术炭　白头翁　黄柏（盐水炒）　炮姜炭　阿胶　五味　秦皮
●三诊　山药　川连（酒炒）　泽泻　车前子　茯苓　川朴　陈皮（盐水炒）　伏龙肝煎汤代水。
炒黑肾气丸合黑地黄丸　加阿胶　龙骨　鹿角霜　益智仁
原注：第一方，用黑地黄丸，加阿胶，治脾肾两虚，兼以摄其阴血。第二方，用白头翁汤，清厥阴之热，以止血。第三方，暗用平胃散，以化湿，治其腹鸣外，合车前子、泽泻、山药，仍用六味地黄意，补其肾，以利膀胱，而通水道也。又再加伏龙肝，仍暗合黄土汤意，治少阴便血，层层回顾如此。
●某　便血肠燥，脉大气虚。补气则清阳自升，清肠则便血自止。
黄耆（炒黑）　防风根　阿胶　地榆炭　当归炭　五味　荷蒂炭
另：金银花（炒黑一两）　柿饼灰（一两）　槐米（炒一两）
猪胆汁泛丸，每朝服一钱。
诒按：立方用药，颇有思路可取，丸方尤佳。
●某　肠胃有湿热，湿郁生痰，热郁生火，大便下血，晨起吐痰。热处湿中，湿在上而热在下。治上宜化痰理湿，治下宜清热退火，用二陈合三黄为法。
半夏　陈皮　茯苓　川连　黄芩　杏仁　胡黄连　地榆皮　侧柏叶　百草霜
诒按：两面周到，于此可得上下合治之法。
●某　肠痔脱肛便血，其根已久，有时举发。而脉象细数，营阴大伤，面黄少神，脾气大困，兼之腹中鸣响，脾阳且不运矣。一切苦寒止血之药，非惟少效，抑恐碍脾。拟东垣黑地黄丸法。
熟地（砂仁拌炒炭一两）　炮姜（四分）　黄耆（炙三钱）　茅术（米泔浸炒一钱五分）　五味（炒一钱五分）　党参（三钱）　荷叶蒂（四个）
●二诊　原方加阿胶　伏龙肝
诒按：方极正当。凡阴虚而脾阳困顿者，当取以为法。
●蒋　便血如射，此属肠风。
荆芥炭（一钱五分）　白术（三钱）　淡芩（三钱醋炒）　槐花（三钱炒）　细生地（四钱）　党参（三钱）　归身炭（一钱五分）　阿胶（一钱五分蒲黄炒）　地榆炭（一钱五分）　荷叶蒂（二个）
另用棉子肉炙炭四钱，柿饼炙炭一两，共研和，每服三钱。此方治诸便血皆效。
●刘　下焦湿热，肠痔便血，肾囊作痒。
归尾（二钱）　苡仁（三钱）　地榆炭（三钱）　防风（一钱五分）　槐米（三钱炒）　银花（三钱）　细生地（四钱）　鲜首乌（五钱洗打）　皂角子（二粒炙）
又丸方：
胡黄连（三钱酒炒）　槐米（二两炒）　金银花（三两）　甘草（二两）　苦参（一两）　枯矾（五钱）　皂角子（二钱炙）
上药为末，用猪胆汁三枚和炼白蜜为丸。每朝服二钱，开水下。（此方据病人云：每发服之，四朝必愈。）
又敷外痔方：
五穀虫炙为末，加入冰片，用木鳖子一枚，将药末和水磨敷，渐化，神效。
●某　久虚不能统血，并不能转运其气，是以便血时作，而又腹微满也。吐出之痰结硬，此为老痰，乃湿热所结，法当兼理。
四物汤去川芎，加党参、冬术、怀山药、陈皮、龟版、蛤壳、荸荠、海䖳。
渊按：不能统血，不能转运其气，腹微满，皆脾虚也。

臌胀　水肿  ***************************
●廉　水肿初愈之后，复感时令温邪，以致肿势复甚，更加脘痛烦躁，壮热气粗，小溲短少，大便不通，吴又可所谓因疫复肿者是也。防加喘急神昏，则危险立至，拟方备商。
淡豆豉（三钱）　黑山栀（一钱半）　花槟榔（一钱半）　淡芩（一钱）　川朴（一钱）　草果（三分煨）　知母（一钱半）　甘遂（四分，面包煨。）　泽泻（一钱半）　葶苈子（一钱半研）　大黄（三钱，酒浸绞汁、炒。）
●二诊　用达原加甘遂、大黄，栀豉加葶苈、泽泻，水肿温邪俱稍退，幸能见效，再望转机。
淡豆豉　黑山栀　花槟榔　川朴　淡芩　葶苈子　泽泻　知母　大腹皮　赤苓　冬瓜皮　通草
●王　湿热素伏下焦，皮肤顽癣。近感风邪著腠理，陡然寒热，面目上部先肿，蔓延中下，今大腹阴囊足胫悉肿。据云阳物暴缩，足冷，似属阴寒，然鼻中热气上冲，此乃阳被湿郁，气不宣通，非阳衰可比。夫诸湿肿满，皆属于脾，而肺主一身气化，伸得肺气宣通，斯风与湿自然而解。
射干　杏仁　大腹皮　苡仁　茯苓　桑白皮　泽泻　冬瓜子　通草　丝瓜络　沉香　琥珀　枇杷叶
渊按：阳被湿遏，肺气不得宣通，乃麻黄连轺赤小豆汤为的对。五皮饮虽加杏仁、射干，恐仍不能开泄肺表。
●复诊　鼻头色微黑者，有水气。腹满足浮囊肿，水泛而侮土也。腹中气攻胀痛，土虚则木横也。欲泄水，必崇土。欲平气，必疏木。
吴萸炒川连　沉香　白术　葶苈子　大腹皮　茯苓　香附　陈皮　川朴　泽泻
渊按：中焦阳气伤矣，左金非崇土之方。肺失通调，膀胱不化，何不用桂枝，且能疏木。
●三诊　面黧腹肿，脉沉而细。此脾肾之阳不化，水湿阻滞于中。证防加剧。姑且渗湿通阳。
肉桂炒白芍　茯苓　猪苓　白术　大腹皮　细辛　泽泻　川朴　陈皮　焦六曲　香橼皮　麦芽
●金　风湿相搏，一身悉肿，咽痛发热，咳而脉浮。拟越婢法。
麻杏甘石加赤苓、腹皮、通草。
诒按；咳而咽痛，肺有郁热，故用越婢法。
●复诊　风水者，在表之风邪与在里之水湿合而为病也。其证头面肢体浮肿，必兼咳嗽，故为风水。更兼食积，其腹必满。三焦不利，法当开上、疏中、达下，若不避风，恐其增剧。
羌活　防风　枳壳　杏仁　大腹皮　川朴　茯苓　橘红　泽泻　莱菔子　桑皮　青葱　生姜
渊按：羌、防不如麻黄，专开手太阴之风水。故古人有越婢、麻黄赤豆等治表实肿胀，无羌、防等方也。细参本草，自无此等杂治。
诒按：证属外风与内湿相合，故用药从表里两解之法。
●冯　产后数十日，忽发肝风，心荡不寐，继以血崩。今周身浮肿，气逆不得安卧，头眩，口不渴，病势夜重，血虚气胜，木旺土弱也。土弱不制水，水反侮土。土既受木克，又被水侮，是为重虚。欲培土，先补火，佐以泄木。即《内经》虚者补之，盛者泻之之义。
肉桂　冬术　茯苓　泽泻　大腹皮　木香　陈皮　炮姜　神麴　通草　血珀
渊按：温而不燥，补而不滞，和养肝脾之气，以招失亡之血，其胀自消。
●朱　肿胀已退，脉象较前稍大，汗出至膝而止。阳气有流通之象，阴湿有消化之机。今以温理中州，中州得运，庶几决渎流通，寒转为温，否转为泰矣。然须调养百日，庶无反复之虞。
熟附子　冬术　茯苓　通草　桂枝　焦六曲　牛膝　陈皮　泽泻　姜皮
●复诊　肿胀由乎脾肾，阳虚水湿偏淫。通阳化湿水邪平，方法原为对证。面目四肢俱瘪，单单大腹膨脝。更兼遗泄再伤阴，久病恐难胜任。
桂枝　陈皮　冬瓜皮　益智仁　姜皮　另六味丸三钱，药汁送下。
●杨　脉沉，小便不利，面目肢体大腹阴囊悉肿，病属里水。鼻中流血，喉间略痛，肺家有郁热也。拟越婢汤。
蜜炙麻黄　杏仁　甘草　石膏　白术　赤苓　泽泻　陈皮　防己　淡芩
●复诊　水湿侵于经络，外溢肌肉。发汗利水诸法，效而不愈。今拟通阳渗泄。
五苓散加巴戟肉、川朴、车前子、陈皮、牛膝、五加皮、大腹皮、姜皮。
●王　病后脾虚气滞，浮肿食少，大便溏泄。法当温脾。
党参　茯苓　泽泻　木香　冬术　炮姜　茯神　神麴　砂仁　穀芽
诒按：病后浮肿属虚，故兼培补。
●僧　水肿自下而起，腿足阴囊，大腹胸膈，咽喉，无处不受其灾，氾滥莫御。今先从上泻下。肺主一身之气，又曰水出高源，古人开鬼门，洁净府，虽曰从太阳著手，其实不离乎肺也。
葶苈子　杏仁　川朴　陈皮　茯苓　川椒目　生姜　大枣
控涎丹，每日服五分，姜汤送下。
渊按：水肿实证，治法如是。经云：「其本在肾，其末在肺。」葶苈泻肺，椒目泻肾。控涎丹不及舟车丸合拍。
诒按：病象已剧，用药自须从猛。但控涎丹药力猛锐，不宜过于多服，须酌之。
●孙　疮疥平，面浮起，渐至腹满，胸闷气塞，小便不利，肿势日甚。水湿之气，一无出路，证成疮臌，防加气急。发汗而利小便，是两大法门。
麻黄　杏仁　白术　泽泻　茯苓　猪苓　葶苈子　川朴　通草　车前子　姜皮
●复诊　肿势已平，小便通利。前方加减。
防风　白术　半夏　茯苓　陈皮　泽泻　杏仁　川朴　通草　葶苈子　车前子　姜皮　葱白头
●何　内有湿热生疮，外受风寒浮肿。风湿相搏，证成疮臌。防加喘急。
防风　羌活　杏仁　大腹皮　橘红　赤苓　桔梗　荆芥　川朴　桑叶　通草
●冯　风水相搏，一身面目悉肿，咳嗽，气升不得卧。证势险重。用越婢法。
麻黄　生甘草　杏仁　石膏　赤苓　葶苈子　泽泻　陈皮　大腹皮　生姜　大红枣
●复诊　用越婢法，虽得微汗，手肿稍退，余肿未消，咳嗽气急。良由劳碌之人，脾胃不足，气不行运。今以扶脾和中理气，宣达三焦，冀其气化流通。
冬术　生耆皮　大腹皮　防己　陈皮　防风　茯苓皮　冬瓜皮　姜皮
●某　产未满月，劳碌感寒，遂患寒热如疟，一日二三度发，所谓太阳风疟，营卫不和故也。自冬及春，阳气上升，伏寒化热，渐见口渴。弥月以来，阴雨潮湿，阳被湿遏，不得宣越，湿与热合，交蒸互郁，更感风邪，凑袭于肺，骤加咳嗽气急，一身面目四肢大腹悉肿，不得转侧，大便溏泄，小便短涩，舌心苔干，渴喜饮冷，左脉浮洪，右脉软数，病成风水。而寒热仍然，且兼多汗，势频于危，殊属棘手，虽有成法可遵，深恐鞭长莫及。宗仲景风水例，兼调营卫，顾其元气，仍不出产后感邪方法，备质高明商正。
党参（三钱）　茯苓（二钱）　炙草（三分）　冬术（二钱）　土炒归身（一钱半）　炒白芍（一钱半）　煨姜（一片）　蜜炙麻黄（三分）　桂枝（三分）　生石膏（三钱打）　杏仁（二钱）　大枣（二个）
原注：此八珍去芎地，又桂麻各半汤、越婢汤、三方相合。用八珍者，产后病久，营卫气血交伤，去芎、地者，恶川芎之升碍喘咳，恐地黄之滞碍腹满也。麻桂各半和营卫以祛邪，本治太阳风疟汗多，仍用麻黄者，以喘嗽浮肿之故，且有桂、芍以监之，参、术以守之，则不畏其散越，但宣通其肺气耳。越婢之用，乃风水浮肿、喘而口渴之成法。《金匮》又云：内热极则身体津脱，腠理开，汗大泄，亦用越婢加术汤。辗转回顾，实有来历，亦出化裁，非漫然从事也。
●杜　风水相搏，一身暴肿，上则咳嗽，喉有痰声，下则溏泄，小便不利。发汗而利小便，是其大法。计不出此，迁延匝月，节近清明，天气温暖，肺胃久蕴之风，从中暗化为热。反服肾气汤方，意欲通阳化水，阳未通而阴先劫，水未化而火反起矣。于是舌燥唇焦齿黑，心烦囊缩，胸腹肤红，危险之象，已造极中之极。勉拟清肃肺胃，存阴泄热，以冀转机为幸。
生石膏　杏仁　通草　茯苓皮　豆豉　麦冬　北沙参　川贝　丹皮　芦根
鲜薄荷根　绿豆汤代水。
●复诊　肺得热而不降，肝有火而上升，胃居于中，受肝火之冲激，欲降不能而反上逆，由是呕吐不纳矣。昨用清金以通决渎，幸水道已通，高原得清肃之令。然中焦格拒，艮阳失游溢之权，似宜转运其中。但肝火炽甚，徒运其中无益也。当清肝之亢，以衰木火之威，胃不受肝之克，而中气得和，则呕可以宁矣。
川连（姜汁炒）　黄芩（姜汁炒）　半夏　泽泻　黑山栀　陈皮　竹茹（姜汁炒）　茯苓皮　川贝　枇杷叶　芦根
当归龙荟丸三钱，绿豆生姜汤送下。
渊按：风水坏证也。两方应变俱佳。
●王　内有湿热，外著风邪，风与水搏，一身悉肿。此属风水。当发汗。
羌活　香薷　陈皮　防风　赤苓　焦六曲　通草　葱白　生姜
●骆　疮之湿热与肝之气郁互结于里，近感风温，寒热咳嗽，骤然浮肿。证属疮臌。
苏梗　杏仁　川朴　桔梗　赤苓　泽泻　枳壳　橘红　大腹皮　茯苓　莱菔子　姜皮
●复诊　湿夹热而生疮，风合湿而为肿。风从外入，故寒热而咳嗽。湿自内生，故腹满而气急。用仲景麻杏苡甘汤加味。
麻黄　杏仁　苡仁　甘草　川朴　滑石　连翘　淡芩　枳壳　莱菔子　玄明粉　薄荷叶　共研粗末，滚汤泡服。
●三诊　四肢面目肿退，而腹满未宽。在表之风寒虽解，在里之湿热未治。今拟宽中理湿。
赤苓　苡仁　陈皮　大腹皮　杏仁　泽泻　莱菔子　川朴　通草　枳壳　姜皮
●白　火炎于上，水溢高原，肺金受邪，面红浮肿，唇鼻俱赤，而有皮烂之形。腹部腿足亦肿，三焦俱受其病矣。行步咳喘，邪在手太阴无疑。用吴鹤皋麦门冬汤，泻火泄水为法。
麦冬　冬瓜皮　通草　姜皮　桑白皮　丝瓜络　枇杷叶　陈粳米
渊按：此水肿之变证也。用轻清宣化上焦，所谓轻可去实。
●范　下有湿热，上受风温，初起寒热，即便周身浮肿，咳嗽气塞，似与风水同例。拟越脾加术汤。
麻黄　葶苈子　半夏　赤苓　焦白术　射干　桑白皮　通草　杏仁　大腹皮　冬瓜皮　姜皮
●诸　面肿曰风，足胫肿曰水。盖风伤于上，湿伤于下，气道蕴塞，肺失宣降，脾失转输，上则咳喘，下则溲涩，中则腹满，而水肿成焉。证名风水，载于《金匮》。病在肺脾，法以开上、疏中、渗下，从三焦分泄。
二陈汤　前胡　射干　川朴　泽泻　车前子　羌活　桔梗　桑白皮　大腹皮　通草　姜皮
●范　伏邪湿热，内蕴太阴阳明。身热腹满，面浮足肿，两膝痠痛，小便短少。拟通经络以解表，燥湿热以清里。
羌独活　防风　川朴　陈皮　大腹皮　苡仁　柴胡　前胡　泽泻　赤苓
渊按：湿热作胀，病在太阴阳明脾胃，从败毒散加减，以分疏其内伏之邪。既有身热，宜佐苦寒一二味泄之，所谓苦辛通降、甘淡分利之法也。
●某　病起咳嗽，咳止而反气升，入暮尤甚，面跗庞然浮肿，腹虽未满，而按之不软，此属肾风。盖风邪乘虚，而入于肾，肾气上逆，故入暮而气升为甚。用五苓通膀胱，导出肾中之邪。加细辛，以彻少阴之寒风。晚上再进都气丸，以安其肾。庶几久蕴之邪得解，而肾脏无伤。切弗轻视此病，须防腹满之虞。
五苓散　加大腹皮　陈皮　细辛　肉桂
另：晚服都气丸，盐汤送下。
诒按：肾风之名，出于《素问·风论》，其所列证状，与此不甚符合，但理可相通。此案所立治法，也颇有精意。盖邪入于脏，必借所合之腑为出路。以五苓加味，治其膀胱，以导出肾邪，随用都气，以培肾脏之本。邪正虚实之间，面面周到，率尔操觚者，固不能办此也。
●朱　时令水湿内袭，与身中素有之湿热相合，骤然浮肿，充斥上下三焦。拟宣表泻里之法，以消其水。
香薷　川朴　通草　大腹皮　赤苓　泽泻　杏仁　滑石　车前子　莱菔子　葶苈子　葱白头
●某　痞块由大疟日久而结，多因水饮痰涎与气相搏而成。久则块散腹满，变为臌胀，所谓癖散成臌也。脉细如丝，重按至骨乃见弦象，是肝木乘脾也。口乾，小便短少，是湿热不运也。匝月腹日加大。急宜疏通水道，泄木和中。
五苓散　川朴　姜汁炒川连　青皮　陈皮　大腹皮　木香　车前子　通草
另服古方厚朴散：
川朴（三钱姜汁炒）　枳壳（三钱，巴豆七粒合炒黄，去巴豆。）　木香（三钱晒乾研）　青皮（三钱醋炒）　陈皮（三钱盐水炒）　甘遂（三钱面包煨）　大戟（炒三钱水浸晒乾）　乾姜（三钱炒黄）　共为末，每服一钱，用砂仁、车前子泡汤调下。是治癖块散大成臌之妙剂。
渊按：此方诚妙。但可施于正气不虚者。若久病及老年气血衰弱之人，恐目前稍松，转瞬而胀益甚，将不可治，用者宜审慎之。
诒按：此治癖散成臌之妙剂，凡遇此等证，必乘早图治，若日久正虚，便费周张矣。录此以为临证者一隅之取。
●某　暑湿伏邪挟积，阻滞肠胃，中州不运，大腹骤满，腹中时痛，痛则大便黏腻，色红如痢，小水短少。脉沉滑数，是积之征也。拟大橘皮汤送下木香槟榔丸。
四苓散　橘红　大腹皮　木香　木通　滑石　砂仁末　川朴　煎汤，送木香槟榔丸三钱。
诒按：病兼滞痢，故须先从肠腑疏导。
●复诊　气与水相搏，大腹骤满，脉沉，小便不利，大便欲泄不泄。法以疏气逐水。
香薷　大茴香　泽泻　莱菔子　赤苓　大戟　甘遂　枳壳　黑白丑　生姜
诒按：此方专逐水积，力量颇猛，想其正气尚旺，故可放手用之。
●孙　脾虚胀满，面浮足肿，小便不利。脉形细数，元气大亏。虑其喘急之变。
党参（元米炒）　牛膝　茯苓　巴戟肉　泽泻（盐水炒）　陈皮　车前子　冬术（土炒）　怀山药　苡仁　杞子炭　生熟穀芽
●某　腹但胀而不满者，属气，乃木乘脾土也。
川连（姜汁炒）　香附　砂仁　川朴　青皮　茯苓　焦六曲　怀山药　陈皮　泽泻
渊按：黄连治胀，乃开中州湿热也。土虚木乘之胀，大非所宜。
●陆　疟后湿热内蕴于脾胃之中，热上蒸为口糜，湿内蕴而为腹胀。姑先和中清化为法。
川朴　川连　焦六曲　赤苓　大腹皮　枳壳　泽泻　黑山栀　陈皮　砂仁
渊按：连、朴此证甚合。
诒按：案方俱平正通达，特未知能否奏效耳。
●张　木旺乘脾，腹胀如鼓，形瘦脉细，证属单胀。法当温通。
淡乾姜　茯苓　川朴　砂仁　怀山药　陈皮　吴茱萸　泽泻　大腹皮　金匮肾气丸五钱，开水送。
渊按：虚胀治法，川朴易党参则善。
●陶　年甫十三，断无忧郁之理，而腹满如臌，微微内热，将及两月，其义何居？良以童心太甚，饥饱不调，冷热不节，向有胃寒呕酸之疾，今反不呕，腹渐胀大，饮食不纳，内热时生。是非劳碌伤脾而失运，乃寒饮停聚而腹胀也。脾虚故内热生，单单腹胀，名之单胀，然治法不同也。今以温利中州，稍佐苦泄，取柔中之刚，能平胃而和脾。
党参　茯苓　半夏　陈皮　白芍　川连（吴萸炒）　炮姜　泽泻　川朴　冬瓜皮
渊按：饮食不节伤脾胀，宜佐消导，如鸡金、谷虫之类。
●秦　腹暴胀足肿，纳食则胀益甚。湿热挟气，填塞太阴，臌胀重症。
川朴　赤苓　大腹皮　青皮　泽泻　枳壳　黑丑　山楂炭　甘遂（面包煨）　通草　生姜
●复诊　腹胀稍宽，足仍浮肿。运脾化湿，冀其渐平。
川朴　赤苓　大腹皮　川椒目　苍术　泽泻　陈皮　焦六曲　黑丑　通草　枳壳　生姜
渊按：二方乃湿热实胀治法。
●三诊　腹满月馀，得食则胀甚。两进攻消运脾之法，胃脘之胀已松，大腹之满未化，再议疏通消导。
旋覆花　五加皮　赤苓　泽泻　槟榔　黑丑　鸡内金　木香　通草　砂仁
诒按：此三方治腹胀之由乎湿积者，初起通用之法。
●沈　先泄泻而后目盲。服单方，目明而渐腹满，是脾虚木横。又服草药，寒性伤中，病成臌胀。其根已久，恐难骤效。
焦白术　冬瓜皮　川朴　茯苓　陈皮　泽泻　焦六曲　大腹皮　砂仁　苡仁　陈香橼皮
●杨　两尺脉滑，湿热积滞在于下焦。小便不利，大腹胀满，是下焦不利，中焦气不通也。
肉桂　赤苓　猪苓　白术　泽泻　大戟　神麴　陈皮　冬瓜皮　姜皮
●朱　腹满，面黄，足肿。近因戽水受寒，又加疝痛。脾虚有湿，肾虚有寒。防其疝气上攻，大腹益满。
平胃散去甘草，加茯苓、小茴香、神麴、吴茱萸。
●张　痢后阳虚，水湿不化，腹满面浮足肿，而色青黄，脉来虚细。虑延臌胀重症。
川熟附　猪苓　茯苓　白术　党参　上肉桂　泽泻　陈皮　神麴　砂仁
诒按：病后阳虚肿胀，故用胃苓法加温运之品。
●复诊　温通脾肾之阳，疏利决渎之气，冀其胀消肿退。
熟附子　肉桂　白术　猪苓　泽泻　茯苓皮　冬瓜皮　川朴　陈皮　通草
渊按：两方治半虚半实，乃通阳泄水法。
●廉　脾有湿热积气，渐渐腹满足肿，纳食则胀，证成气臌。
白茯苓　川朴　白术　苡仁　苏梗　五加皮　泽泻　陈皮　砂仁　通草
●奚　湿热内阻肠胃之间，横连膜原。膜原者，脏腑之外，肌肉之内，膈膜之所舍，三焦决渎之道路，邪留不去，是为肿胀。胀属气，肿属水。是必理气而疏决渎，以杜肿胀之萌。
黑白丑（各五钱）　莱菔子（一两）　砂仁（一两）　用葫芦大者一枚，将三味纳入，再入陈酒一大杯，隔汤煎一炷香。取出葫芦中药，炒研为末，再以葫芦炙炭共研和。每晨服二钱。
诒按：立方取义颇佳，凡肿胀初起者，可以取用。
●惠　湿伤脾肾之阳，先腰痛而后足肿，脘中作痛，口沃酸水。用甘姜苓术汤合五苓散加味。
甘草　乾姜　茯苓　白术　猪苓　泽泻　肉桂　半夏　陈皮　通草　五加皮
渊按：沃酸一证，《内经》言热，东垣言寒，究竟辛通药最效。
●复诊　前用辛温通阳，甘淡祛湿，脘痛、足肿、呕酸等证皆除，惟跗肿未退。减其制以调之。
白术　茯苓　泽泻　川断　苡仁　牛膝　陈皮　通草　桑白皮　五加皮
●薛　先足肿而后腹满，面浮，寒湿伤于下而渐上攻也。通阳化湿以利小便立法。
桂枝　泽泻　陈皮　川朴　桑白皮　莱菔子　五加皮　茯苓皮　半夏　大腹皮　姜皮
●尤　脾虚木横，腹中结癖，寒热似疟，延及半载。惟脾虚则营卫不和，故寒热。惟肝横则气血凝滞，故结瘕。今食少便溏，舌红口渴，大腹日满，足跗浮肿，形肉瘦削，脾肾阴阳两伤。际此火亢金衰之候，火亢则阴益虚，金衰则木无制，深秋水土败时，虑其增剧。急宜健运和中，稍兼消暑。喻嘉言所谓刚中柔剂，能变胃而不受胃变。此法是矣。冀其脾胃稍醒为吉。
连理汤加陈皮。
●尤　疟止之后，腹胀足肿，湿热内归太阴，防成疟臌。但小便清利，是属脾虚。拟厚朴温中汤加味。
川朴　茯苓　陈皮　乾姜　草豆蔻　冬瓜皮　木香　半夏　姜皮
●某　病由肝郁，木横剋土，湿热不化。先有淋浊，愈后渐渐腹胀，左肋微觉隐痛，身微有热，脉象细弦。木郁不达，虑延鼓胀。勿轻视之。
柴胡　茯苓　白术　香附　川芎　山栀　神麴　丹皮　白芍　青皮　川朴　香橼
另：左金丸
诒按：立方精当，虽不见出色，而已恰到好处。
●陆　经停一载有馀，肝气不时横逆，胸脘胁肋疼痛，呕吐酸水，大腹日满，青筋绽露。此属血臌。盖由肝气错乱于中，脾土受困，血海凝瘀，日积月大，状如怀子，而实非也。今病已极深，药力恐难见效。
川楝子　丹参　归尾　香附（盐水炒）　延胡索　五灵脂（醋炒）　陈皮　砂仁　红花　淡吴萸
●萧　腹满，口舌乾燥。仲景云：此肠间有水气。渴欲饮水，水入即吐，名曰水逆。食已即吐，名曰格塞。今兼此三者，是寒饮水气伏留于肠胃也。病已四五年，非一旦可去。即宗仲景法汇集而加减之。
防己　赤苓　川椒目　泽泻　川连　大腹皮　桂木　焦白术　乾姜　猪苓　半夏　白蔻仁
●吴　《内经》有石瘕、石水之证，多属阳气不布，水道阻塞。少腹有块坚硬者为石瘕，水气上攻而腹满者为石水。此症初起小便不利，今反小便不禁，而腹渐胀满，是石水之象。考古石水治法，不越通阳利水，浅则治膀胱，深则治肾，久则治脾。兹拟一方备採。
四苓散去猪苓，加大腹皮、陈皮、川朴、桑白皮、乌药、桂枝、鸡内金。
朝服肾气丸三钱。
诒按：煎方治膀胱，丸方治肾。方中桂枝，拟改肉桂。

积聚  ***************************
●马　心之积，名曰伏梁，得之忧思而气结也。居于心下胃脘之间，其形竖直而长。痛发则呕吐酸水，兼夹肝气、痰饮为患也。开发心阳以化浊阴之凝结，兼平肝气而化胃中之痰饮。
桂枝　石菖蒲　延胡索　半夏　川连（吴萸炒）　茯苓　川楝子　陈皮　蔻仁　郁金　瓦楞子
诒按：论病立方，精到熨贴。
●陈　病起逢食则呃，食入则胀。今脐上至心下一条胀痛，坐久则知饥，行动则饱胀。此属伏梁。胃为心之子，故胃亦病也。仿东垣五积治例。
川连　吴茱萸　乾姜　陈皮　香附　半夏　茯苓　丁香　延胡索　五灵脂
渊按：所谓食呃也。病在肠胃。
●唐　经停十月，腹微满，脉沉细涩，脐上心下块长数寸。是属伏梁，因七情恚怒气郁痰凝所致。经曰：大积大聚，其可犯也，衰其大半而止。洁古谓：养正积自除，不得过用克伐。今拟开郁正元散法，理气行血，和脾化痰，寓消于补之中。
二陈汤　归身　川芎　冬术　山楂炭　香附　延胡索　麦芽　苏梗　砂仁　茺蔚子
●金　脐以上有块一条，直攻心下作痛，痛连两胁。此属伏梁，为心之积，乃气血寒痰凝聚而成。背脊热而眩悸，营气内亏也。法当和营化积。
当归　半夏　瓦楞子　香附　丹参　茯苓　陈皮　木香　延胡索　川楝子　砂仁
渊按：眩悸亦寒痰为患，未必即是营虚，否则背脊之热何来。
诒按：方亦平稳慰帖。
●复诊　投化积和营，伏梁之攻痛稍缓，背脊之热亦减。仍从前制。
前方去茯苓、瓦楞子、木香，加茯神、玫瑰花。
●丁　肝之积，在左胁下，名曰肥气。日久撑痛。
川楝子　延胡索　川连　青皮　五灵脂　山楂炭　当归鬚　蓬莪术　荆三稜　茯苓　木香　砂仁
诒按：用药精当。
●复诊　左胁之痛已缓。夜增咳嗽寒热，邪气走于肺络。宜肺肝同治。
旋覆花　杏仁　川楝子　荆三稜　茯苓　款冬花　半夏　新会皮　蓬莪术　猩绛　青葱管
诒按：畅气疏瘀，平肝通络，此等证用药不过如此。
●丁　久患休息痢，止数日后气攻胸脘板痛，上下不通，几至发厥，须大便通始减其痛。匝月以来，大便仅通三次。板痛者聚而成块，偏于右部，是脾之积也。脉沉紧而细，面色晦滞。阳气郁伏，浊阴凝聚。当与温通。
熟附子　淡乾姜　川朴　陈皮　茯苓　香附　大腹皮　延胡索　沉香　化气丸　东垣五积丸
●复诊　大便已通，脘腹之块未化，脉象沉弦而紧，面色之晦滞已明，阳光一晛，阴凝渐通之象。仍以温通。
附子　乾姜　陈皮　茯苓　木香　砂仁　通草　水红花子　白螺蛳壳
诒按：凡阳气郁伏者，与阳虚不同，于温药中，宜兼清泄之意乃妥。
●米　右关尺牢弦，腰腹有块攻痛，是肝肾之积在下焦也。用缓消止痛法。
肉桂　雄黄　尖槟榔　共研细末，用独头蒜捣丸。早晚服各五丸，开水送。
渊按：雄黄散结，槟榔破滞，肉桂温散下焦沉寒痼冷，又能温脾疏肝。丸以独蒜，以浊攻浊，深得制方之妙。
●金　气从少腹上冲咽嗌，则心中跳，胁中痛，初起寒热而呕，此奔豚气之挟肝邪者也。半月以来，寒热虽止，气仍上逆。脉沉弦小。宜宗《金匮》法。
二陈汤去甘草，加当归、白芍、吴茱萸、香附、川朴、槟榔、苏梗、沉香、姜汁、东行李根。
●复诊　奔豚之气渐平，脘中之气未静。当从肝胃求治。
淡吴萸　半夏　香附　川楝子　延胡索　茯苓　焦六曲　陈皮　白芍　蔻仁
●王　腹中癖块，渐大如盘，经事不来，腰痠带下。此属营虚气滞，瘀积内停。近日水泻，伤于暑湿。当先治其新病。
平胃散去甘草，加芍药、香附、吴茱萸、焦六曲。
●复诊　腹块如覆盘，上攻则痛，下伏则安。足跗浮肿，时时沃酸。从肝脾胃三经主治。
川楝子　延胡索　吴茱萸　川椒　木香　蓬莪术　制香附　陈皮　茯苓　川连（姜汁炒）
●三诊　腹中结块，内热微寒，四肢无力，口沃酸水。肝脾气郁，营卫两亏，劳损之象。
党参　香附　当归　丹参　川楝子　延胡索　川椒　冬术　乾姜　青蒿梗　神麴　大枣
渊按：内热微寒，乃肝脾郁结，肺金治节不行，营卫不调也。宜参逍遥、左金法。
●华　脾虚胃弱，则湿热不运而生痰。痰停中脘，则食不化而成积。胃脘结块，按之则痛，面色青黄，木乘中土。饮食少纳，虑延胀满。
党参（姜汁炒）　半夏　陈皮　川朴　茯苓　砂仁　白芥子　山楂肉　六曲　鸡内金
●冯　脉右关滑动，舌苔黄白而腻，是痰积在中焦也。左关弦搏，肝木气旺，故左肋斜至脐下有梗一条，按之觉硬，乃肝气入络所结。尺寸脉俱微缓。泄痢一载，气血两亏。补之无益，攻之不可，而病根终莫能拔。根者何？痰积、湿热、肝气也。夫湿热、痰积，须借元气以运之外出。洁古所谓养正积自除，脾胃健则湿热自化，原指久病而言。此病不谓不久，然则攻消克伐何敢妄施。兹择性味不猛而能通能化者用之。
人参　茯苓　于术　青陈皮　炙甘草　泽泻　枳壳　神麴　茅术　当归（土炒）　黄耆　防风根　白芍（吴萸三分煎汁炒）
又丸方：
制半夏三两，分六份。一份木香二钱，煎汁拌炒；一份白芥子二钱，煎汁拌炒；一份乌药三钱，煎汁拌炒；一份金铃子三钱，煎汁拌炒；一份猪苓二钱，煎汁拌炒；一份醋拌炒。炒毕，去诸药，仅以半夏为末，入雄精三钱，研末，麝香一分，独头蒜三个，打烂，用醋一茶杯，打和为丸。每晨服一钱五分，开水送。
渊按：制法极佳，通化肝脾之痰，疏利肝胆之结。丸法亦有巧思。诸凡与此证相类者，皆可用之。
诒按：丸药制法精巧，开后学许多悟境。
●曹　寒饮痰涎气血凝结成癖，踞于脘肋，下及腰间，久必成囊而为窠臼。如贼伏于隐僻之处，一时难以攻捣。昔许学士有此论，法当内和脾胃，外用攻消，今仿其意。
半夏　茯苓　乌药　白芥子　当归　吴茱萸　青皮　泽泻　延胡索　桂枝　杜仲（姜汁炒）　生木香　生熟穀芽
●丁　脉迟细，脘中有块，纳食撑胀，腹中漉漉作声，嗳腐吞酸，大便坚结。此脾胃有寒积也。当以温药下之，仿温脾法。
附子（制）　乾姜　枳实　大黄　桂木　陈皮　半夏　川朴　茯苓
诒按：小承气合二陈，加姜、桂、附，驱寒饮，导积滞，立方简当。
●洪　结癖累累，久踞腹中。年逾六旬，元气下虚，中气已弱，肝气肆横，腹渐胀满。脉沉弦细，细而沉为虚为寒，沉而弦为气为郁。病关情志，非湿热积滞可比，攻消克伐难施。拟商通补，补者补其虚，通者通其气。
六君子汤　苏梗　肉桂　香附　川朴（姜汁炒）　白芍　生姜　
●丁　血虚木横，两胁气撑胀痛，腹中有块，心荡而寒热，病根日久，损及奇经。经云：冲脉为病，逆气里急；任脉为病，男疝女瘕；阳维为病，苦寒热；阴维为病，苦心痛。合而参之，谓非奇经之病乎。调之不易。
党参　黄耆　当归　白芍　沙苑　茯神　杞子　香附　陈皮　白薇　紫石英
诒按：拟再加牛膝、青皮、沉香。
●复诊　和营卫而调摄奇经，病势皆减。惟腹中之块未平，仍从前法加减。
前方去杞子　加砂仁　冬术
诒按：古无专属奇经之病，亦无专入奇经之药。考《内经》八脉行度，及前贤议论，均谓十二经气血有馀，则溢入奇经。有病者，也必日久病深，由正经而侵入之。然则用药治病，自当仍以正经为主，学者须明此意，勿为近贤议论所蒙也。
●孔　病由肝气横逆，营血不调，腹中结瘕，脘胁攻痛，渐致食减内热，咳嗽痰多，当脐动跳，心悸少寐，口乾肠燥，而显虚劳血痹之象。极难医治。姑仿仲景法。
党参　茯苓　枣仁　乳香　没药　桃仁　当归　川贝　香附　白蜜　地鳖虫（酒炙）
●复诊　前方养营化瘀，下得血块两枚。腹满稍软，内热咳嗽未减。今且和营启胃，退热止咳，再望转机。
西党参　茯苓　丹参　广皮　血馀炭　杏仁　川贝母　当归　阿胶　地鳖虫
●三诊　气滞血瘀，腹满有块攻痛，内热已减，咳嗽未平。拟两和气血方法。
党参　香附　郁金　茯苓　山楂肉　延胡索　当归　杏仁　阿胶　桃仁　沉香　血馀炭
●四诊　咳嗽不止，腹仍满痛。肝肺同病，久延不已，终成劳损。
桃杏仁　车前子　川贝　当归　丹皮　苏子　阿胶（蒲黄炒）　旋覆花　茯苓　猩绛
诒按：前两方仿《金匮》血痹治法，确有见地。后来咳嗽不止，已属内热伤肺之象，腹中满痛，肝气不平也。愚意仍用润肺疏肝、清阴养血法治之。
●丁　小肠遗热于大肠，为伏瘕，腹中微痛。用《圣济》槟榔丸。
槟榔（炒）　桃仁　当归（酒炒）　青皮（酒炒）　火麻仁　沉香　党参（元米炒）　茯苓（烘）　木香（烘）　乌药（烘）　大熟地（砂仁拌炒）　白芍（酒炒）
上药为末，用神麴三两，煮糊为丸。每朝三钱，开水送。
●伍　胸脘有块，大如碗，每午后则痛，甚于黄昏，连及背胀，时沃清水，诸药无效。
枳壳（九枚纳入阿魏三钱，炙焦。）　牡蛎（二两）　肉桂（三钱）　白蛳螺壳（二两）　共炙为末。
每痛发时服一钱，开水送。
渊按：枳壳破气。阿魏佐肉桂散寒，以浊攻浊。牡蛎软坚。白蛳螺壳始用于丹溪，云化伏痰，消宿水。
●周　食填太阴，肝气欲升而不得，胃气欲降而不能，气塞于中，与食相併，脘胁疼痛，气攻有块，汤饮辄呕，上不得纳，下其得出。法当疏运其中。
半夏　橘红　青皮　莱菔子　川朴（姜汁炒）　吴茱萸　赤苓　白蔻仁（研冲）
另苏梗、枳壳、槟榔三味磨冲。
●某　前年秋季伏暑证中，即结症瘕，居左胁下。春来下午必发微热，晨必吐痰，食面必溏泄。此当时热邪未清，早进油腻面食，与痰热互相结聚于肺胃之络，当以攻消为主。
柴胡（三钱酒炒）　青皮（一两，巴豆五钱同炒，去豆。）　三稜（三钱醋炒）　雄精（一两）　蓬莪术（五钱醋炒）　大黄（一两，皂荚子三粒合炒，去皂荚子。）
上药为末，神麴糊丸，每服一钱。下午服六君子丸三钱。
渊按：柴胡、青皮疏肝胆而升清，莪、稜破滞气而消块，大黄攻热积，巴豆逐寒积，皂子去油腻之积，雄精开结化痰也。无坚不破，无攻不利，正气不虚者可用。
诒按：用药思路可取。
●钱　脉微细，阴之象也。少腹有块，上攻及脘，自脘至嗌一条气塞，发作则大痛欲厥，头汗如雨。用方大法，固宜以温通为主矣。惟舌有黄腻浊苔，便泄臭秽，必兼湿热，而块痛得按稍减，中气又虚，方法极难周顾，尚祈斟酌是荷。
川楝子　乌药　肉桂　乌梅　木香　淡吴萸　泽泻　延胡索　茯苓　川连（酒炒）
●复诊　下焦浊阴之气，上干清阳之位，少腹胸胁有块，攻撑作痛，痛甚发厥。昨用温通，病势稍减，脉仍微细，泄仍臭秽，恶谷厌纳，中气大亏，阴气凝结，当脐硬痛。恐属脏结。攻之不可，补之亦难，诚为棘手。
肉桂　吴茱萸　炮姜　枸杞子　乌药　木香　延胡索　金铃子　白芍　茯苓　泽泻　萱花　金橘饼
●蒋　少腹结块，渐大如盘。上攻则痛，下伏则安。此属肠覃，气血凝滞而成。拟两疏气血。
香附　五灵脂　红花　当归　泽兰　延胡索　桃仁　丹参　陈皮　砂仁
大黄䗪虫丸，每服二十粒，开水送。
●金　少腹两旁结块，渐大渐长，静则夹脐而居，动则上攻至脘，旁及两胁，已八九年矣。据云始因停经半载，疑其有孕，及产多是污水，后遂结块。想是水寒血气凝聚而成。
甘遂（三钱面包煨）　香附（一两盐水炒）　三稜（一两醋炒）　蓬莪术（一两醋炒）　桃仁（五钱炒）　肉桂（一钱另研）　川楝子（五钱，巴豆七粒合炒黄，去巴豆。）　五灵脂（五钱醋炒）　地鳖虫（二十一个酒浸炙）
共研为末，炼白蜜捣和为丸。每服十丸，日三服。
渊按：水寒血气凝聚冲脉之分，果是实证，此方必效。
诒按：久病缓攻，方法颇稳。
●某　寒气凝聚，少腹结瘕，时或上攻作痛。法以温通。
小茴香　吴茱萸　木香　青皮　乌药　三稜　延胡索　砂仁　香附
●某　血虚而有瘀，气虚而有滞。血虚则心跳，血瘀则少腹结块，且多淋带。气虚故无力，气滞故胸胀满也。补而化之，调而理之。
党参　川芎　茯神　陈皮　川断　归身　香附　白芍　木香　砂仁　玫瑰花
诒按：补而不滞，畅而不克，此之谓调理。此等方看似寻常，其实颇费斟酌。
●钱　少腹有块，痛则经来如注，气升如喘。冲脉久伤，肝木肆横。
香附（醋炒）　紫石英　当归　白芍（酒炒）　三稜（醋炒）　木香　大熟地　牛膝　小茴香（盐水炒）　青皮（醋炒）
●施　背筋常冷，胸腹有块，时吐酸水。此寒痰阻于胃而太阳之气不宣，温之通之。
苏梗　桂枝　陈皮　茯苓　半夏　制附子　川椒　老生姜

虫病  ***************************
●许　腹痛，大便泄出细虫，延来己久，中气渐虚，此胃中寒积也。法当温中补中。
川连（盐水炒）　炮姜　木香　白芍　白术　乌药　使君子　吴茱萸　川椒　伏龙肝（煎汤代水）
●某　阅病源是属虫病无疑。虫由湿热所化，脾土不运而生。其发于月底之夜，原由脾胃虚寒，寒属阴，故夜发也。寒久化热，土虚木强，其发移于月初，必呕吐胸热，两乳下跳动，虫随酸苦痰涎而出，多寡不一，或大便亦有，腹中微痛，虽口渴甚，不能咽水，水下复呕，呕尽乃平，至中旬则康泰无恙矣。所以然者，月初虫头向上，且病久呕多，胃阴亏，虚火上炎，故胸中觉热。虚里跳动，中气虚也。中气者，胸中大气，脾胃冲和之气，皆归所统。今中气虚甚，故跳跃也。病延一载有馀，虫属盘踞，未易一扫而除。图治之法，和中调脾，杜生虫之源。生津平肝，治胸热口渴。化湿热，降逆气，以治呕吐。久服勿懈，自可见功。欲求速效，恐不能耳。
川楝子　芜荑　党参（元米炒）　白术　制半夏　青皮　白芍　茯苓　焦六曲　乾姜　陈皮　榧子　蔻仁　使君子肉
渊按：病从脾胃寒湿而来，湿郁生热，热郁生虫，变成本寒标热。本寒则藏真伤而气结生积，标热则湿热阻而虫属内踞。
诒按：论病颇切实，惟立方专于顾本，似难取效。拟另服杀虫丸药以佐之。
●孙　厥阴寒气乘胃，直犯中州，虫动不安，腹痛如刀之刺，口吐酸水清涎。法宜辛温，佐以酸苦，泄之通之。
川楝子　延胡索　川连　青皮　吴茱萸　川椒　焦楂炭　乌药　使君子　竹二青
●吴　喜食生米，积聚生虫。腹痛面黄，口流涎沫，虫之见证无疑。先拟健脾化虫。
茅术（米泔水浸）　青皮　鹤蝨　榧子（炒打）　芜荑　尖槟榔　陈米（炒黄）　共研为末。
每朝调服三钱，略用砂糖少许。
诒按：此治虫病初起，最轻之方。痛时口流清水，是虫病的据。
●某　丹田有寒，胸中有热，中焦不运，湿甚生虫。与黄连汤。
川连　肉桂　吴茱萸　乾姜　砂仁　使君子　半夏　青皮　乌药　花槟榔
●复诊　虫痛，面黄吐涎。拟苦辛法。
川连　桂枝　川椒　蔻仁　乌梅　焦六曲　芜荑　香附　合金铃子散。


卷三  ——————————————————————————————————————————————————————————————————————————————————————————

脘腹痛  ***************************
●孙　中虚土不制水，下焦阴气上逆于胃。胃脘作痛，呕吐清水，得食则痛缓。拟温中固下，佐以镇逆。
四君子汤去草，加乾姜、乌药、白芍、熟地、紫石英、代赭石、橘饼。
渊按：土虚水盛，用熟地未合。若欲扶土，不去草可也。
●张　脘痛两载，近发更勤。得温稍松，过劳则甚。块居中脘，患处皮冷。法以温通。
二陈汤去草，加炮姜、吴茱萸、木香、川朴、归身、神麴、泽泻、生熟穀芽。
●复诊　腹痛有块，肝脾不和，食少面黄。治以疏和。
丹参　白芍　怀山药　茯苓　茯神　冬术　神麴　香附　砂仁
●某　肝胃气痛，痛久则气血瘀凝。曾经吐血，是阳明胃络之血，因郁热蒸迫而上也。血止之后，痛势仍作，每发于午后，诊脉小紧数，舌红无苔。乃血去阴伤，而气分之郁热，仍阻于肝胃之络，而不能透达。宜理气疏郁，取辛通而不耗液者为当。
川楝子　延胡　郁金　香附　茯苓　陈皮　旋覆花　山栀（姜汁炒）　白螺蛳壳　左金丸
诒按：方法轻灵，自然中病。
●某　肝胃不和，腰胁胸背相引而痛。舌光无苔，营阴内亏。大便溏薄，脾气亦弱，并无呕吐痰涎酸水等症。宜辛温通阳，酸甘化阴。
陈皮　茯苓　苏梗　吴茱萸　沙苑子　白芍　枸杞子　薤白头　橘饼
渊按：脾肾虚寒宜甘温，营阴内虚宜柔缓，故不用姜、附刚燥之药。
●某　胸中为阳之位，清阳失旷，则胸痹而痛，下午属阴，故痛甚也。用苓桂术甘汤加味。
茯苓　甘草　桂枝　白术　瓜蒌　薤白　半夏　陈皮　乾姜　白蔻
诒按：方药均亲切不浮。
●再诊　胸痹痰饮，脘痛，甚则呕酸，脉细。胃阳不布，先以通阳。
薤白　枳实　半夏　茯苓　陈皮
诒按：胸脘阳微而窒，立方兼治上中，而以中焦为主。
●三诊　胸痹腹痛，夜甚昼安。清阳不振，浊阴僭逆。法必通阳。
党参　茯苓　冬术　炙草　陈皮　半夏　桂木　川椒　乾姜　川附
诒按：此六君加桂、附、姜、椒也，用药可谓切实矣。
●沈　肝胃气痛，发则呕吐酸水。治以温通。
二陈汤去草，加瓜蒌皮、吴茱萸、白胡椒、当归、香附、川楝子。
●胡　阳微浊聚于胃，寒饮窃踞中宫。脘痛连胁，腹鸣漉漉。法当转运中阳，以却寒饮。
旋覆花　乾姜　半夏　茯苓　泽泻　陈皮　水红花子　白蛳螺壳　生姜
●复诊　脘胁之痛虽除，脾胃之气大惫。面浮足肿，土衰水泛，脉细少神，虑其腹满。急宜温补中阳以消水湿，又当自知节爱为上。
六君子汤去草，加炮姜、熟附子、神麴。
另金匮肾气丸，朝暮各服一钱五分。
●孙　水停心下则悸，气郁胸中则痛，痛甚则痞塞而吐白沫，得食则宽。此中虚夹痰饮为患也。
六君子汤加川朴、乾姜、桂木、沉香。
●某　阳维为病，苦寒热；阴维为病，苦心痛。阳维维于阳，阳气弱，则腹痛而便溏；阴维维于阴，营阴虚则心痛而舌红也。脉微形瘦。阴阳并损，损及奇经。当以甘温。
黄耆　桂枝　当归　炙甘草　白芍　川贝　陈皮　砂仁　鹿角霜
●再诊　但寒不热，便溏脉细，肢体面目俱浮，悉属阳虚见象。惟舌红无苔，此属阴伤之候，但口不乾渴，乃君火之色外露。治当引火归元。
附桂八味丸加鹿角霜　党参　冬术
诒按：论病贯串，认证真切，至用药之深浅轻重，亦觉步步稳实。
●某　自咸丰四年秋季，饱食睡卧起病，今已五载。过投消积破气之药，中气伤戕。脘间窒痛，得食则安，不能嗳气，亦不易转矢气。脉迟弦。肝胃不和，阳虚寒聚于中。拟通阳泄木法。
苓桂术甘汤加陈皮、白芍、吴茱萸、乾姜、大枣。
●复诊　胸背相引而痛，证属胸痹。
二陈汤去草，加瓜蒌仁、制附子、桂枝、乾姜、吴茱萸、蔻仁、竹茹。
●某　热走清道为鼻衄，热逼膻中为心痛，脉涩数，小便赤，此血因火逆，火随血结，仿热厥心痛合瘀血心痛例，清之、导之。
金铃子（一钱半）　延胡索（一钱半炒）　黑山栀（一钱半）　五灵脂（一钱半醋炒）　郁金（一钱）　生熟蒲黄（各四分）　桃仁炭（一钱）　陈皮（五分盐水炒）　降香（三分磨冲）　三七（三分磨冲）
●某　便血之后，余瘀凝于肝络，馀热留于小肠，故少腹疼，而小便热痛也。化瘀泄热为治。
桃仁（炒黑）　丹皮　鲜生地　木通　黑栀　滑石　归身　楂炭　生蒲黄　猩绛
另：回生丹一粒
诒按：理法双清。
●胡　腹中雷鸣切痛，痛甚则胀及两腰，呕吐酸苦水。此水寒之气侮脾，乃中土阳气不足也。温而通之。
附子理中汤去草，加川椒、吴茱萸、水红花子。
●复诊　脾脏虚寒，宿积痰水阻滞，腹中时痛，痛甚则呕。仿许学士法。
附子理中汤加当归、茯苓、吴茱萸、枳实、大黄。
渊按：温下之法甚善，惜以后易辙耳。
●三诊　腹痛，下午则胀，脉沉弦。此属虚寒挟积。前用温下，痛势稍减。今以温中化积。
川熟附　党参　乾姜　花槟榔　茯苓　当归　青皮　陈皮　乌药
●四诊　腹痛三年，时作时止，寒在中焦，当与温化无疑。然脉小弦滑，必有宿积。前用温下、温通两法，病虽减而未定。据云每交午月其痛倍甚，则兼湿热，故脉浮小而沉大，按之有力，此为阴中伏阳也。当利少阴之枢，温厥阴之气，运太阴之滞，更参滑以去著法。
柴胡　白芍　枳实　甘草　吴茱萸　茯苓　木香　白术
另用黄鳝三段，取中七寸，炙脆，共研末。分三服。
渊按：既知宿积，何不再进温下？三年之病，谅非久虚。脉浮小沉大，乃积伏下焦。盖痛则气聚于下，故脉见沉大。此论似是而非。
●五诊　腹痛，左脉弦，木剋土也。仲景云：腹痛脉弦者，小建中汤主之。若不止者，小柴胡汤。所以疏土中之木也。余前用四逆散，即是此意。然三年腹痛，痛时得食稍安，究属中虚。而漉漉有声，或兼水饮。今拟建中法加椒目，去其水饮，再观动静。
老桂木　白芍　乾姜　炙甘草　党参　川椒目
渊按：此寒而有积，为虚中实证，与建中甘温不合，故服之痛反上攻，以甘能满中，胃气转失顺下也。
●六诊　用建中法，痛势上攻及胃脘，连于心下，左脉独弦滑，是肝邪乘胃也。姑拟疏肝。
金铃子　延胡索　吴茱萸　香附　高良姜　木香　白檀香
●某　腹中有寒，疼痛不止，法当温通。
金铃子散　乾姜　吴茱萸　当归　枸杞子　官桂　木香　乌药　紫石英
●张　寒气稽留，气机不利。胸背引痛，脘胁气攻有块。宜辛温通达。
二陈汤去草，加瓜蒌皮、薤白头、乾姜、吴茱萸、延胡索、九香虫。
●某　腹痛便溏，脾阳弱也。周身疼痛，卫阳弱也。补中土，益卫气。黄耆建中汤主之。
黄耆　桂枝　白芍　白术　炙草
诒按：方案俱老到。
●殷　呕而不食，病在胃也。食而腹痛，病在脾也。痛连胸胁，肝亦病矣。气弱血枯，病已深矣。和胃养血、生津益气为治。
淡苁蓉　枸杞子　归身　火麻仁　大麦仁　茯苓　半夏　陈皮　沉香　砂仁
●谭　脘痛欲呕，甚则防厥。
党参　陈皮　茯苓　川椒　吴茱萸　蔻仁　生姜
●冯　脾胃阳衰，浊阴僭逆。每至下午腹左有块，上攻则心嘈，嘈则脘痛，黄昏乃止。大便常艰。拟通胃阳而化浊阴，和养血液以悦脾气。
淡苁蓉　陈皮　吴茱萸　茯苓　柏子仁　郁李仁　沙苑子　乌梅　川椒　制半夏
●复诊　脘痛呕酸，腹中亦痛。非用辛温，何能散寒蠲饮。
二陈汤去草，加肉桂、制附子、乾姜、吴茱萸、川椒、白术、蔻仁。
●冯　当脐腹痛，呱呱有声。此寒也，以温药通之。
二陈汤去草，加淡苁蓉、当归、乾姜、吴茱萸、乌药、砂仁。
●复诊　温肾通阳以散沉寒之气。久服腹痛自已。
前方去当归，加川熟附、葫芦巴。
●顾　当脐硬痛，不食不便，外似恶寒，里无大热，渴不多饮。寒食风热互结于脾胃中。用《局方》五积散合通圣散，分头解治。
五积合通圣，共为末。朝暮各用开水调服三钱。
●复诊　用五积合通圣温通散寒，便通而痛未止。脉迟，喜食甜味，痛在当脐，后连及腰，身常懔懔恶寒。此中虚阳弱，寒积内停。拟通阳以破其沉寒，益火以消其阴翳。
四君去草，加肉桂、制附子、木香、玄明粉、乌药、苁蓉。
诒按：方中玄明粉一味，不甚妥洽，拟去之。
●三诊　温脏散寒，腹痛己止。今当温补。
淡苁蓉　杞子　熟地　当归　茯苓　吴茱萸　陈皮　制附子　乌药　砂仁
渊按：尚嫌腻滞。仍从四君加减为妙。
●袁　三四年来腹痛常发，发则极甚，必数日而平。此脾脏有寒积，肝经有湿热，故痛则腹中觉热。拟温脾，兼以凉肝。
金铃子散　陈皮　茯苓　乾姜　白术　川椒　白芍　神麴　砂仁
●复诊　腹中寒热错杂而痛，古方越桃散最妙，变散为丸，常服可耳。
淡吴萸　乾姜　黑山栀　白芍　炙甘草
共为末，神麴糊丸。每服三钱，开水送下。
原注：越桃散惟姜、栀二味。加吴萸、白芍者，复以戊己法。甘草者，取其调和也。
诒按：病邪错杂，用药却须一线，乃佳。如此丸方，即合法也。
●某　中气不足，溲便为之变。腹中结瘕，亦气之不运也。
二陈汤去草，加白术、沙苑子、焦神麴、苡仁、泽泻、砂仁、通草。
●复诊　肝胃不和，脘腹作痛，呕吐酸水痰涎，经来则腹痛。先与泄肝和胃。
川连　半夏　陈皮　茯苓　瓜蒌皮　薤白头　乾姜　蔻仁　猩绛　旋覆花
●三诊　腹中久有癖块，今因冷食伤中，腹痛、泄泻、呕吐不止，心中觉热。拟苦辛通降，先止其呕。
二陈汤去草，加黄芩、川连、川朴、苏梗、藿梗、蔻仁、泽泻。
改方：加神麴。
●吴　饮停中脘，脘腹鸣响，攻撑作痛。大便坚结如慄，但能嗳气而无矢气，是胃失下行而气但上逆也。和胃降逆、逐水蠲饮治之。
二陈汤去草，加代赭石、旋覆花、神麴、乾姜、白芍、川椒、甘遂、泽泻。
●王　脉弦迟，脐以上连胃脘胀痛，此有寒饮。《脉经》云：迟则为寒。仲景云：口不渴而脉双弦者，饮也。
香砂六君汤去草，加炮姜、神麴、乾姜。
●复诊　当脐腹痛，痛则气塞胸中，嗳气不得语，脉弦大而迟。此胃中阳气不足，而有寒饮也。当以温药通之。
前方去神麴，加香附、川熟附。
●范　素有肝胃气痛，兼挟寒积。脘腹胀满，痛及于腰，刻不可忍。舌苔白腻，渴不欲饮。大便似利不利。脉沉弦而紧。恐属脏结，颇为险候。非温不能通其阳，非下不能破其结，仿许学士温脾法。
制附子　乾姜　肉桂　川朴（姜汁炒）　生大黄　枳实
渊按：咳不可忍，上焦之气亦闭矣。所谓五实证非耶？
●复诊　脘腹胀满，上至心下，下连少腹，中横一纹，如亚腰葫芦之状。中宫痞塞，阴阳格绝，上下不通，势濒于危。勉进附子泻心一法，温阳以泄浊阴，冀其大便得通。否则恐致喘汗厥脱，难以挽回。
制附子　川连（姜汁炒）　川朴（姜汁炒）　生大黄（酒浸）　长流水煎。
再服备急丸七粒，砂仁汤送下。
●三诊　两投温下，大便仍然不通。胸腹高突，汤水下咽辄吐，肢渐冷，脉渐细，鼻煽额汗，厥脱可忧。按结胸、脏结之分，在乎有寒热、无寒热为别。下之不通，胀满愈甚乃太阴脾脏受戕，清阳失于转运。崔行功有枳实理中一法，取其转运中阳，通便在是，挽回厥脱亦在是。惟高明裁酌之。
人参　枳实　炮姜　川附　陈皮　冬术
原注：此证死
诒按：两投温通重剂，不得小效，枳实理中力量不及前方之大，恐未必能奏效也。阅《夜话录》中，所载一证，与此相似，治之未效。后拟用温药下来复丹，未及试用，正可与此参观。

噎膈　呕哕  ***************************
●王　痰隔中焦，食入脘痛，口沃清水，呕吐黏痰。大便坚结，肠液枯也。时多空嗳，胃失降也。拟化痰和胃、降气润肠法。
旋覆花（盐水炒）　代赭石　杏仁　半夏　瓜蒌皮　橘红　瓦楞子　苏子　白芥子　莱菔子　姜汁　地慄汁
●胡　气郁中焦，得食则呕，已延匝月，虑成膈证。
川连（吴萸炒）　白术　半夏　藿香　焦六曲　陈皮　香附　茯苓　郁金　白蔻仁
●张　营阴虚，故内热少寐。气火逆，故咽喉哽塞。拟四物以养其阴，四七以理其气。
大生地（砂仁拌）　苏梗　茯苓　当归　北沙参　川朴　白芍　半夏　枣仁　姜竹茹　枇杷叶
●陈　操劳抑郁，营虚火亢，胃液枯藁，饮食哽噎，嗌中一条，如火之焚，有时呱呱作声。此气火郁结使然也。病关情志，非徒药饵可瘳。宜自怡悦，庶几可延。
旋覆花　代赭石　沙参　黑山栀　茯苓　川贝　焦六曲　麦冬　杏仁　竹茹　枇杷叶
诒按：立方轻清稳适。缘病在上膈，且属气火无形，故非重剂邀功者也。方中焦曲，可去之。
●复诊　气火上逆，咽喉不利，胸痛食噎，膈证已成。况年逾六旬，长斋三十载，胃液枯藁，欲求濡润胃阴，饮食无碍，还望怡情自适。
前方加西洋参、半夏。
●丁　脉形弦硬，春令见此，是即但弦无胃。纳食哽痛，大便坚燥，已见木火亢逆，胃汁肠液乾枯。治之不易。
旋覆花　杏仁　火麻仁　桃仁　苏子　青果　荸荠　芦根
●复诊　前方润燥以舒郁结，今拟下气化痰之剂。
麦冬　半夏　杏仁　橘红　川贝　茯苓　竹茹　芦根　荸荠　海䖳　枇杷叶
渊按：两方清润可喜，洵属名家。
●秦　痰气阻于胸中，故痰多而胸闷，纳食或呕，两太阳胀痛。清气不升，浊气不降。久延不已，恐成膈症。
半夏　橘红　赤苓　吴萸汁　炒川连　党参　泽泻　藿香　旋覆花　枳壳　川贝　蔻仁　肉桂　大腹皮　冬术　生姜　来复丹一钱，药汁送下。
●许　痰饮流落心中，心痛彻背，大便乾燥，饮食哽噎。肠胃液枯，法当温润。
淡苁蓉　麦冬　茯苓　桂木　薤白头　半夏　枸杞子　陈皮　瓜蒌霜　白蔻仁
渊按：积饮久而伤胃，将成噎膈。桂、蒌、薤白，治痰饮，亦可以治噎膈。盖二证皆上中焦阳微不化所致。
●陈　据述病由丧子悲伤，气逆发厥而起，今诊左脉沉数不利，是肝之气郁，血少不泽也。右关及寸滑搏，为痰为火，肺胃之气失降，肝木之火上逆，将水穀津液蒸酿为痰，阻塞气道，故咽喉胸膈若有阻碍，纳食有时呕噎也。夫五志过极，多从火化，哭泣无泪，目涩昏花，皆属阳亢而阴不上承之象，目前治法，不外顺气降火，复入清金平木。
苏子　茯苓　半夏　枳实　杏仁　川贝　竹茹　沙参　橘红　麦冬　海䖳　荸荠
原注：此七气汤、温胆汤、麦门冬汤三方加减，降气化痰，生津和胃。大抵病起于肝，戕及肺胃，故立方当从肺肝胃为主。
诒按：细勘病机，斟酌虚实，立方似觉平淡，实已惨淡经营。
●秦　七情郁结，痰气凝聚。胸膈不利，时或呕逆。证将半载，脾胃大虚。前用四七、二陈，降气化痰，今参入理中，兼培中土，治标兼顾本也。
四七汤合二陈汤，理中汤加丁香、木香、蔻仁。
诒按：此证痰气两层，必须兼到。
●徐　气郁于胸为膈，气滞于腹为臌。饮食不纳，形肉顿瘦。阴气凝聚，阳气汩没。脉细如丝。姑与培土、通阳、化气一法。
党参　肉桂　白木　大腹皮　熟附子　泽泻　茯苓　来复丹
渊按：伤胃则膈，伤脾则臌。膈多郁火，臌多阳衰。肺金治节不行。肝木起而克贼。
●张　胃汁乾枯，肠脂燥涸，所进饮食尽生为痰，不生津血。纳食则吐，痰随吐出。膈证之根渐深。高年静养为宜。
鲜苁蓉（一两）　青盐半夏（三钱）　茯苓　当归　陈皮　沉香　枳壳
诒按：此病已深，用药虽合，未必能愈矣。
●复诊　津枯气结噎膈，苁蓉丸是主方。
前方加炒香柏子仁、陈海䖳、地慄。每日用柿饼一枚，饭上蒸软，随意嚼咽。
●李　寒热咳嗽，一载有馀。咳痰带血。饮食沃噎，胸膈阻窒，又成噎膈。此必兼挟气郁而成。今且和胃降气，冀其血止噎减为妙。
旋覆花　半夏　杏仁　丹皮　橘红　茯苓　郁金　瓜蒌霜　蔻仁　竹茹　枇杷叶
●陈　卒然心痛，纳食哽塞，粥饮犹可。此心气郁结，防变膈证。
瓜蒌仁　薤白头　旋覆花　川贝母　茯神　半夏　桔梗　远志肉　竹茹
●朱　脉滑大，食入哽噎不下，舌腻。此属痰膈。大肠燥火凝结。拟清痰火，佐以宣通。
旋覆花　麦冬　六神麴　黑山栀　赤苓　半夏　豆豉　陈皮　杏仁　竹茹　海䖳　荸荠　枇杷叶
●吴　情志郁结，阳明津液内枯，少阴之气上逆。少腹气上冲咽，咽喉觉胀，纳食哽噎。拟温养津液，以降浊阴之气。
旋覆花　代赭石　苁蓉干　枸杞子　橘红　茯苓　川贝　半夏　沉香　鸡冠䖳　地慄
●盛　气郁痰凝，胸中失旷，背寒脊痛，纳少哽噎，甚则吐出。膈症之根。
旋覆花　桂枝　瓜蒌皮　杏仁　竹茹　半夏　代赭石　薤白头　茯苓
诒按：此证初起，痰气阻于上焦，故立方专从肺胃著意，以后五方，于用药层次，均能丝丝入扣。
●复诊　诸恙仍然，痰稍易出。
桂枝　瓜蒌皮　乾姜　薤白头　陈皮　杏仁　旋覆花　生鹿角　竹茹　枇杷叶
●三诊　背为阳位，心为阳脏。心之下，胃之上也。痰饮窃踞于胃之上口，则心阳失其清旷，而背常恶寒，纳食哽噎，是为膈证之根。盖痰饮属阴，碍阳故也。
熟附子　桂枝　杏仁　神麴　薤白头　蔻仁　瓜蒌皮　旋覆花　豆豉　丁香　竹茹　枇杷叶
渊按：温中化饮，降逆润肠，不失古人法度。惟豆豉一味不解是何意思。
●四诊　服温通阳气之药，呕出寒痰甚多，未始不美，惟纳食哽噎之势未除。仍以温通，再观动静。
川熟附　桂枝　薤白头　半夏　陈皮　杏仁　桃仁　瓜蒌仁　姜汁　韭菜根汁
●五诊　上焦吐者从乎气，中焦吐者因乎积。此纳食哽噎，少顷则吐出数口，且多清水黏痰，是有痰积在中焦也。究属膈症之根，勿得轻视。
川熟附　半夏　瓦楞子　陈皮　苏子　姜汁　莱菔子　旋覆花　白芥子　桃仁　荜菝　白蜜
诒按：此证因痰气两阻，故用药始终如是。
●周　胸痛吐清水，自幼酒湿蕴蓄胃中，阳气不宣，浊气凝聚。据述前年又得暴喘上气。额汗淋漓，发作数次。今又增心嘈若饥，此皆胃病。用小半夏汤。
半夏　茯苓　陈皮　竹茹　生姜
渊按：暴喘额汗，肺肾亦病，不独胃也。
●复诊　停饮生痰，呕吐酸水，胸中板痛。前用小半夏汤，所以蠲其饮也。今风邪伤肺，咳嗽内热。拟金沸草散宣风降气，仍寓祛痰蠲饮，肺胃兼治之方。
金沸草　半夏　陈皮　茯苓　款冬花　杏仁　荆芥　前胡　竹茹　枇杷叶
●赵　气水郁结成痰，咽噎碍食，食入辄呕清水米粒。病在胃之上脘。降气化痰之药，须择不燥者为宜。
瓜蒌仁　半夏曲　川贝　橘红　丁香　蛤壳（青黛三分同研包）　白蜜　枇杷叶　竹茹　芦根　生姜汁（冲服）
●复诊　诸逆冲上，皆属于火。食入即吐，是有火也。
川连　半夏　苏梗　制大黄　竹茹　枇杷叶
渊按：《内经》病机十九条，都有不尽然者。注者不敢违背，随文敷衍，贻误后学。其实是是非非，明眼自能别白。即如诸逆冲上之证，不属于火者甚多，未可一概论也。读经者知之。
●祝　胃阳虚则水饮停，脾阳虚则穀不化。腹中漉漉，胸胁胀满，纳食辄呕酸水清涎，或嗳腐气。法以温导，崇上利水。
炮姜　陈皮　苍术　半夏　熟附子　白术　党参　泽泻　枳实　瓜蒌仁　蔻仁　穀芽
诒按：中阳不运，痰湿易停，故用治中合二陈法。
●沈　食下则饱胀，作酸呕吐，病属反胃。胃脉浮按则紧，沉按则弦。弦者木侮土，紧者寒在中。
党参　乾姜　半夏　陈皮　茯苓　丁香　焦六曲　荜拨　蔻仁　陈香　橼
●秦　纳食辄呕清水涎沫米粒，病在胃也。曾经从高坠下，胁肋肩膊时痛，是兼有瘀伤留于肺胃之络，故呕有臭气。拟化瘀和胃、降逆止呕为治。
旋覆花　归鬚　广郁金　杏仁　半夏　茯苓　炒丹皮　焦楂肉　橘红　蔻仁
渊按：佐韭、姜、藕三汁更妙。
诒按：此属初起轻浅之剂，病深者尚宜加重。
●复诊　止呕必以和胃，气升必须降纳。
半夏　茯苓　白术　蔻仁　藿香　陈皮　老桂木　神麴　乾姜　沉香　伏龙肝
●高　坤土阳微湿胜，腹中不和。用平胃、理中合剂。
平胃散合理中汤，加茯苓、延胡。
原按：方中横插延胡一味，因有瘀凝也。
诒按：立方老洁。
●复诊　叠进温中运湿，腹中呱呱有声，朝食则安，暮食则滞，卧则筋惕肉瞤，时吐酸水。中土阳微，下焦阴浊之气上逆，病属反胃。温中不效，法当益火之源，舍时从证，用茅术附子理中合真武法。
附子理中加茯苓、陈皮、生姜。
渊按：水穀不化精微而生酸痰，肝木失于濡润，筋惕肉瞤，是肝有燥火也。徒事温燥无益。
诒按：较前方深一层，是亦一定步骤。
●孔　先曾呕血，胃中空虚，寒饮停留，阳气不通，水穀不化，食入呕吐酸水，穀食随之而出。脉细肢寒，阳微已甚。证成翻胃，虑延脾败难治。
熟附子　乾姜　丁香　橘饼　苁蓉干　九香虫　二陈汤（其中甘草炙黑）
渊按：噎膈、反胃，从呕血而起者甚多。盖血虽阴物，多呕则胃阳伤而不复，不能运水穀而化精微，失其顺下之职，始则病反胃，久则肠液枯藁而为膈证矣。
●严　噎膈、反胃，胃脘之病也。上焦主纳，中焦司运，能纳而不能运，故复吐出。朝食暮吐，责其下焦无阳。拟化上焦之痰，运中焦之气，益下焦之火，俾得三焦各司其权，而水穀熟腐，自无反出之恙。然不易矣。
旋覆花　代赭石　熟附子　茯苓　枳壳　新会皮　益智仁　淡苁蓉　半夏　沉香　地慄　陈鸡冠海䖳
●某　胃中素有酒湿，适因斗殴恼怒，引动肝胆之火，与胃中之痰相搏。致心跳少寐，食入则呕，两手脉沉。是气郁也。用温胆加味。
半夏　石菖蒲　陈皮　甘草　枳实　枣仁　茯神　鸡距子　竹茹（姜汁炒）
诒按：既有木火内扰，则川连、栀、丹，本不可少也。
●再诊　温胆汤加沙参　川连　丹皮　黑栀　旋覆花　雪羹煎
●某　朝食暮吐，完穀不化，病成反胃。始以寒疝，腹中结块，气从少腹上攻，胃脘作痛，吐酸而起。此中下之阳气不振，肝木侮脾，脾不磨化，幽门不通，大便艰涩。法以温运通阳。
鲜苁蓉（漂淡去甲一两五钱）　半夏　陈皮　枳壳　沉香　柏子仁　桂心　牛膝　吴萸　乾姜
●某　腹中痛甚则有块，平则无形，每每呕吐酸水。此属中虚，阳气不运。当与大建中汤。
党参　蜀椒　乾姜　金橘饼
诒按：简明切当，如老吏断狱。
●某　反胃而兼浮肿，小便茎中微痛。此中焦阳气不运，而下焦有湿热也。
荜拨（磨汁三匙）　姜汁（三匙）　韭根汁（三匙）　藕汁（三匙）　黄牛乳（煎饮两杯）
另用：沉香末（一钱）　血珀（一钱）　研末分六服
●再诊　《内经》云：「三阳结，为之膈；三阴结，为之水。」此证反胃而兼浮肿，是三阴三阳俱结也。阴阳俱结，治法极难。前方用荜拨牛乳饮，调服沉香、血珀末。拨动其阴阳俱结之气，幸反胃之势已平，是其三阳之结已解。今腹满虽宽，而腿足之肿仍若。是三阴之结，犹未解也。盖太阴无阳明之阳，少阴无太阳之阳，厥阴无少阳之阳，则阴独盛于内，而阳气不通，阴气凝涩，膀胱不化，而水成焉。其脉沉细，盖重阴之象也。凡补脾崇土、温润通阳，如理中、肾气丸之属，固亦合法，然不若周慎斋和中丸之制，为尤妙。以其用乾姜，能回阳明之阳于脾。肉桂回太阳之阳于肾。吴萸回少阳之阳于肝。则三阳气胜，而三阴之结解，水自从膀胱出矣。
周慎斋和中丸
乾姜（二两，切片分作四份。一份用人参五钱煎汤浸拌，收乾炒黑；一份用青皮二钱煎汤拌，炒黑；一份用陈皮三钱煎汤拌，炒黑；一份用苏叶二钱五分煎汤拌，炒黑。）　肉桂（去皮一两，切片作四份。一份用益智仁一钱五分（研）同煮收干；一份用泽泻二钱五分煎浓汤，同煮收干；一份用茴香一钱五分同煮收干；一份用补骨脂二钱五分（研）同煮收干。）　吴萸（五钱作二份。一份用薏仁五钱煎汤拌炒；一份用青盐五钱煎汤拌炒黄。）　党参（元米炒一两）　茯苓（焙一两）　制半夏（炒一两）　甜杏仁（一两）　茅术（三钱用米泔同浸煮乾，去茅术）
上药为末，用神麴二两磨粉，煮糊捣丸。每朝服一钱，暮服五分。用薏仁三钱，陈皮五分，煎汤送下。
诒按：议论精当，方法亦清切灵活。此等方案，固自可法可传。案中论病，颇合机宜，惟所解《内经》三阴三阳等语，却与经旨不合。
●许　吐血后呃逆，作止不定，迄今一月。舌白腻。右脉沉滑，左脉细弱。其呃之气自少腹上冲，乃瘀血挟痰浊阻于肺胃之络，而下焦相火随冲脉上逆，鼓动其痰，则呃作矣。病情并见，安可模糊，若捕风捉影，无怪乎其不效也。酌方必有济，幸勿躁急为嘱。
半夏　茯苓　陈皮　当归　郁金　丁香　柿蒂　姜汁　藕汁　水红花子
东垣滋肾丸一钱，陈皮、生姜泡汤下。阴寒呃者用肉桂五分，坎炁二条，沉香六分，分两服。
渊按：所谓气呃、痰呃是也。与虚寒不同。
诒按：用煎剂以通肺胃之络阻，用丸药以降冲逆之相火，思路精细，自然熨帖。
●某　疟后痰气阻滞胃脘，清阳不舒，气升作呃，纳食辄呕，已经半月，防成膈症。且与仲景法，化痰镇逆。
旋覆花　代赭石　淡乾姜　法半夏　赤苓　制香附　丁香　柿蒂
诒按：方案俱简当可法也。

消渴  ***************************
●李　一水不能胜五火，火气燔灼而成三消：上渴、中饥、下则溲多。形体消削，身常发热。稚龄犯此，先天不足故也。
大生地　川连　麦冬　知母　五味子　茯苓　生甘草　生石膏　牡蛎　花粉
诒按：稚年患此，多在炎暑之时，其证有兼见风痉烦躁者，余常用此法参用凉肝之品，以黄蚕茧煎汤代水，颇有效验。
●李　夫三消，火病也。火能消水，一身津液皆干。惟水可以胜火，大养其阴，大清其火，乃治本之图。病由远行受热，肾水内乏，当救生水之源。
大生地　沙参　五味子　麦冬　牡蛎　蛤壳　生洋参　桑白皮　天冬
●侯　脾胃虚而有火，故善饥而能食。肝气盛，故又腹胀也。甘寒益胃，甘温扶脾，苦辛酸以泄肝，兼而行之。
玉竹　川石斛　麦冬　党参　冬术　白芍　吴萸炒川连　茯苓　乌梅　橘饼
渊按：深得古人制方之意，而又心灵手敏。
●查　脉沉细数而涩，血虚气郁，经事之不来宜也。夫五志郁极，皆从火化。饥而善食，小溲澄脚如脓，三消之渐，匪伊朝夕。然胸痛吐酸水，肝郁无疑。肝为风脏，郁甚则生虫，从风化也。姑拟一方，平中见奇。
川连（一钱吴萸炒）　麦冬（三钱姜汁炒）　蛤壳（五钱）　鲜楝树根皮（一两洗）　建兰叶（三钱）
诒按：病属阴虚火旺，案中生虫一层，未免蛇足。
●复诊　服药后，大便之坚难者化溏粪而易出，原得苦泄之功也。然脉仍数涩，究属血虚而有郁热，郁热日盛，脏阴日消。舌红而碎，口渴消饮，所由来也。月事不至，血日乾而火日炽。头眩、目花、带下，皆阴虚阳亢之征。补脏阴为治本之缓图，清郁热乃救阴之先著。转辗思维，寓清泄于通补之中。其或有济耶，所虑病根深固，未易奏绩耳。
川连　淡芩　黑山栀　大生地　当归　阿胶　川芎　白芍　建兰叶
另大黄䗪虫丸，早晚各服五丸。
渊按：建兰叶不香无用，徐灵胎论之矣。
诒按：寓清于补，恰合病机。
●三诊　诸恙皆减。内热未退，带下未止，经事未通。仍从前法。
川连　当归　洋参　白芍　女贞子　茯苓　麦冬　丹参　沙苑子　大生地
●四诊　经曰：二阳之病发心脾，不得隐曲，女子不月，其传为风消。风消者，火盛而生风，渴饮而消水也。先辈谓三消为火疾，久必发痈疽。余屡用凉血清火之药，职此之故。自六七月间足跗生疽之后，消证加重。其阴愈伤，其火愈炽。今胸中如燔，牙痛齿落，阳明之火为剧。考阳明气血两燔者，叶氏每用玉女煎，姑仿之。
鲜生地　石膏　知母　玄参　牛膝　大生地　生甘草　天冬　川连　麦冬　茯苓　枇杷叶
诒按：此亦消渴门中应有之证，不可不知。
●钱　古称三消为火病，火有馀，由水不足也。十馀年来常服滋阴降火，虽不加甚，终莫能除。然年逾六旬，得久延已幸。今就舌苔黄腻而论，中焦必有湿热。近加手足麻木，气血不能灌溉四末，暗藏类中之机。拟疏一方培养气血之虚，另立一法以化湿热之气。标本兼顾，希冀弋获。
大生地　当归　山萸肉　麦冬　怀山药　洋参　龟版　建莲肉　猪肚丸（三钱另服开水下）
●朱　脉左寸关搏数，心肝之火极炽。口乾，小溲频数而浑浊，此下消证也。久有脚气，湿热蕴于下焦。拟清心肝之火，而化肾与膀胱之湿。
大生地　川连（盐水炒）　牡蛎　黄耆　茅术　麦冬　赤苓　黄柏（盐水炒）　蛤粉　升麻
猪肚丸每朝三钱，开水送。
●庞　胃热移胆，善食而瘦，谓之食㑊。大便常坚结而不通者，胃移热于大肠也。胆移热于心，故又心跳、头昏。今拟清胃凉胆为主，安神润肠佐之。
鲜石斛　淡芩　郁李仁　火麻仁　枳壳　枣仁　瓜蒌皮　龙胆草　茯神　猪胆汁
另更衣丸一钱，淡盐花汤送下。
原注：此病服此方五、六剂后，用滋阴如二地、二冬、沙洋参等煎胶，常服可愈。
渊按：此似消非消之证。胆腑郁热移胃，传所不胜，故用苦寒直泻胆火。
●方　脾阴虚而善饥；肾阴虚而溲数。肝气不舒，则腹中耕痛。胃气不降，则脘中痞窒。此二有馀二不足也。然有馀不可泻，不足则宜补。肾充则肝自平，脾升则胃自降耳。
党参　怀山药　五味子　茯神　麦冬　冬术　大熟地　枸杞子　陈皮　红枣
●某　昔人以三消为火病，而有虚实之分。此病得于霍乱之后，是脾胃之阴液消乏，而心肝之阳气偏胜。然舌有霉苔，究属脾胃伏浊不化。《内经》用兰草治消渴，除陈气也。仿此为之。
生洋参（三钱）　生甜冬术（三钱）　生甘草（三分）　茵陈（一钱五分）　茯苓（三钱）　生石膏（三钱白糖拌）　佩兰叶（一钱）
八仙长寿丸，每朝暮各五钱，开水下。
●二诊　前方去石膏，加川连、知母、黄柏、天花粉。
原注：五帖全愈。

痰饮  ***************************
●金　痰饮停胸，清阳失旷，咳嗽眩悸。与苓桂术甘汤加味。
茯苓　桂枝　白术　炙甘草　紫石英　陈皮　五味子　半夏　蛤壳　胡桃肉
●潘　肛有漏疡，阴津先损于下。兼以嗜酒，湿热又盛于中。继因劳碌感寒，寒入肺经，与胸中素盛之痰湿相合，咳嗽，呕吐清水，而成痰饮为患。仍饮烧酒祛寒，宜其血溢矣。况内热脉数，阴津已亏。欲蠲痰饮，恐温则劫其阴。欲除内热，恐清则加其咳。宜和胃降气。
生苡仁　紫菀　白扁豆　茯苓　款冬花　川贝母　郁金　杏仁　蛤壳　
十大功劳
●复诊　阴虚痰饮，逢暑既不可温，又不可清。舌苔黏腻。当和中化痰，兼以摄纳肾气。
二陈汤加杏仁。肾气丸一钱，都气丸二钱，相和，开水下。
渊按：暑天何尝不可用温？惟痰饮见吐血，以为阴虚，不敢温耳。其实血从烧酒伤胃而来，尚非真正阴虚。
●三诊　咳呕清水，乃痰饮之病。脉细数，内热，为阴虚之候。治痰饮则宜温，治阴虚则宜滋，药适相背。肝肾为子母之脏，不妨补母以益子。而胃土又为肺金之母，又当和胃以化痰。拟滋燥兼行，仿东垣法而不碍。
大熟地　冬术　阿胶　五味子　泽泻　茯苓　淡乾姜　半夏　肾气丸
●某　痰饮咳嗽已久，其源实由于脾肾两亏。柯氏云：脾肾为生痰之源，肺胃为贮痰之器也。近增气急，不得右卧，右卧则咳剧，肺亦伤矣。素患肛门漏疡，迩来粪后有血，脾肾亏矣。幸胃纳尚可，议从肺脾肾三经合治。然年近六旬，爱养为要，否则虑延损证。
熟地（砂仁末拌炒）　半夏　陈皮　五味子　川贝　冬术　阿胶（蒲黄拌炒）　炮姜炭　归身炭　款冬花　茯苓
原注：此金水六君煎合黑地黄丸加阿胶、款冬、川贝三味，补金水土之虚，上能化痰，下能止血。其中虽有炮姜，勿嫌温燥，有五味以摄之。
诒按：此等病立方最难安放平稳，似此周到熨贴，自非老手不办。
●周　饥饱劳碌则伤胃，寒痰凝聚，气血稽留，阻于胃络，而胃脘胀痛，呕吐黏痰，殆无虚日。倘不加谨，恐成胀满。
异功散去甘草，加炮姜、熟附子、良姜、蔻仁。
●复诊　温胃化痰，从理中、二陈、平胃三方化裁。
六君子合附子理中，加川朴。
●三诊　寒积中焦，胃阳不布，痰饮窃踞。为胀为痛，为吐为哕。法当温运中阳。但病根日久，必耐心服药乃效。
六君子合附子理中，去草，加川椒、白蔻仁。
●四诊　中虚非补不运，寒饮非温不化。益火生土，通阳蠲饮，苓桂术甘汤主之，附子理中汤亦主之。
苓桂术甘汤合附子理中，去草，加半夏、陈皮、蔻仁。
●五诊　病有常经，方有定法。药已见效，无事更张。袁诗云：莫嫌海角天涯远，但肯扬鞭有到时。
附子理中合二陈汤，加老生姜，老桂木。
渊按：倜傥风流，足征读书功夫。
诒按：前后五方，看病的确，用药的当，案语亦亲切简老，于此道中自推老手。
●徐　痰饮伏于胸中，遇寒则咳而喘，心嘈气塞，头眩腰痠。年逾五旬，天癸当去而不去，是气虚不能摄血。夫气本属阳，阳气日衰，痰饮日盛。法当通阳气以祛水饮之寒。仲景云：病痰饮者，当以温药和之是也。
二陈合苓桂术甘，加款冬、杏仁、蛤壳、沉香。
朝服都气丸二钱，肾气丸一钱，开水送下。
●秦　悬饮踞于胁下，疼痛，呕吐清水。用仲景法。
芫花　甘遂　大戟　吴茱萸　白芥子（各二钱）　
将河水两大碗，入上药五味，煎至浓汁一碗，去渣，然后入大枣五十枚，煮烂，俟干。每朝食大枣五枚。
渊按：此五饮之一，乃实证也。用之得当，其效如神。
●赵　寒入肺底，咳喘而呕，水饮停于心下也。腰胁痛而经停，肝肾已虚。拟开上、温中、补下。
麻黄　细辛　淡乾姜　五味子　茯苓　陈皮　杏仁　炙甘草　大熟地（海浮石拌）　半夏　沉香　枇杷叶
●复诊　痰饮咳呕清水，而致停经发热，带下淋漓，营阴虚而肝肾亏矣。脘中胀满，大便偶利则胀觉松，仍是饮邪见症。夫痰饮宜温宜化，而阴虚宜补宜清。所虑热久停经，恐成乾血劳损。
半夏　陈皮　茯苓（细辛拌炒）　生地（姜汁炒）　白芍　乾姜（五味子同炒）　沙苑子　当归　川芎　款冬花
渊按：经停发热，未必即属虚证。惟带下过多，营液虚矣。脘胀便通则松，乃肺脾气分不化也。
●尤　痰饮咳嗽，朝晨必吐清水。本拟温药以化之，但时当酷暑，兼有臂痛，且以和胃化痰。
半夏　陈皮　茯苓　款冬花　苏子　莱菔子　杏仁　白芥子
指迷茯苓丸每朝服三钱，开水送下。
●范　寒痰留于胃，则脘痛而吐清水。入于肺，则咳嗽而多白沫。宜仿小青龙法，辛温开达上焦。
淡乾姜　茯苓　白芍　细辛　橘红　五味子　桂枝　半夏　款冬花　杏仁
●盖　夫邪之所凑，其气必虚。留而不去，其病则实。留饮久踞不去，亦由中气之虚。欲逐其饮，先补其中。丹溪云：补完胃气而后下之为当。兹议先补中气一法。
六君子汤去甘草，加乾姜。
●复诊　甘遂半夏汤，用甘遂五分。
●三诊　照前方，用甘遂七分。
●四诊　照前方，用甘遂一钱。
原注：虽大便仍未泻，而腹中已觉甚安，即停药三日。
●吕　阴虚挟痰饮为病。痰饮内留，故咳嗽背寒，心胸著冷则痛。阴虚，故内热也。金水六君煎加减治之。
大熟地　半夏　陈皮　沉香　蛤壳　款冬花　苏子　杏仁　沙参　茯苓
●顾　头眩心悸，脉沉弦者，饮也。病发则呕吐酸水，满背气攻作痛，得嗳则痛松，此浊阴之气上攻阳位。当以温药和之。
熟附子　桂木　半夏　陈皮　冬术　川椒　茯苓　沉香
●某　水饮去后，中气大虚，胃液枯涸，难为力矣。夫中气大亏，非建中不可，而胃阴枯涸，非养胃阴又不可，然则黄耆建中但补中气而不能养其胃阴，仍非计之善也。今拟十全大补阴阳气血双调，加入麦、夏、苁、附，即十四味建中法，并建其脾中、肾中之阴阳，或者其有济乎！
人参鬚　黄耆　大熟地（附子三分煎汁炒）　川芎　茯苓　半夏　白芍（肉桂一分煎汁炒）　苁蓉　炙甘草　麦冬　冬术（土炒）　归身　金橘饼
●复诊　肝虚无直补之法，补肾即所以补肝。中虚有兼补之方，补火而更能生土。前投十四味建中，两建其脾中肾中之阴阳。证既大虚，药宜加峻。虚能受补，便是生机。
人参鬚　党参　黄耆　炙甘草　大熟地（附子一分拌炒）　肉桂　麦冬　归身　冬术　枸杞子　半夏　茯苓　枣仁　山萸肉（酒炒）　苁蓉
●单　痰饮久留，咳喘不已。痰多黏腻，脾肾两亏。脾虚则痰不化而食减，肾虚则阳气衰而水泛，以致腹满足肿面浮，病成溢饮。《金匮》云：病溢饮者，当发其汗，小青龙汤主之。然脉细阳衰，便难液涸，肾气久虚，何堪更投发泄耗阴伤阳之剂！拟进附子都气丸，裁去熟地者，以其痰多痞塞也。
淡苁蓉　枸杞子（青盐炒）　茯苓　泽泻　半夏　五味子　制附子　牛膝炭　胡桃肉
●孙　风邪久恋肺中，寒饮停留胃脘。风能化热，咳久伤阴。积饮生痰，胃阳失布。肺之子，肾也；胃之妻，脾也。肺伤肾亦亏，胃虚脾亦弱。脾弱故便泄，肾亏故左尺脉弦而大也。咳将一载，虽曾吐血，而时呕清水，其为寒饮无疑。今从饮门例治。
大熟地（海浮石炒）　麦冬（元米炒）　生苡仁　五味子　陈皮　焦六曲　茯苓　半夏　乾姜　紫石英　细辛　沉香
●方　向有心痛呕吐之病，得食则安，明系中虚而有痰饮伏留于心下也。上年春季，头痛寒热，从此咳嗽喉有痰声。当时设遇明眼，用小青龙发汗散水，表邪与痰饮悉解，何至奄缠不愈耶！迨至酷暑，邪郁化热，咳痰带臭，肺气受伤。交白露节，秋金得令，肺气清肃而后渐愈。至冬，阳气少藏，其咳复作。交春入夏，咳频不已。病延一载有馀。诊脉双弦，形肉瘦削，口不乾渴，身不发热，头眩心悸。肝肾之阴已虚，脾胃之气亦弱，痰饮恋而未化，自浅及于深矣。昔贤谓外饮治脾肺，内饮治肾。今自外而至于内，从肺脾肾三经立法，前后绾照，以冀各得其所。
款冬花　苏子　杏仁　川贝　茯苓　陈皮　半夏　乾姜（五味子五粒同炒）　大熟　地（海浮石拌炒）　牛膝（盐水炒）　炙甘草　蛤壳　马兜铃　姜汁　胡桃肉　枇杷叶
渊按：外饮治肺脾，非杏、贝等清润之药可治，当求之于《金匮》。想病已棘手，方药错杂，有不得不然耳。
●费　痰饮伏于胸中，咳嗽喘促。其标在肺，其本在肾。此证本虚未甚，标实有痰，法当两顾。
大熟地　茯苓　蛤壳　川贝　牛膝　半夏　陈皮　杏仁　桑白皮　枇杷叶
●陈　宗台先生认此证为痰饮，卓识超群，曷胜佩服。窃思饮痰久踞，中土必受其戕，而脏气亘伤，穷究必归于肾。肾为五脏之根，土为万物之本。脾土弱则清阳失旷，而气化无权；肾水亏则真阳失藏，而源泉消涸。夫以痰饮之病，久卧不起于床，加以寒热神疲，其为水土俱败明矣。节届春分，木旺阳升之候。木旺则土益弱，阳升则水益亏。清明节后百花齐放，将奈之何？为今之计，崇脾土而转旋清阳，以治其中；补肾水而蛰藏真阳，以治其下。守过清明，若得病情安稳，有减无增，或者其克济乎！
苓桂术甘合二陈，上午煎服。金匮肾气丸三钱，暮服。
●胡　寒饮伏留于胃脘，清阳失旷于心胸。脘中微痛，腰背牵掣觉酸，时吐清水。与苓桂术甘汤清胸中之阳气，理中汤理脾中之阳气，阳气复则胃脘之寒饮自化矣。
照二方加陈皮、砂仁、半夏。
●复诊　前方通胸中、脾中之阳，此方兼通肾中之阳。阳气得通，三焦气机自畅，胃中寒饮自化矣。
照前方加清和丸。
●某　肾中之元阳不足，膻中之火用不宣。痰饮伏留于心下，故心胸如盆大一块，常觉板冷，背亦常寒。三四年来每交子后则气喘，乃阳气当至而不至，痰饮阻遏，阳微阴胜故也。天明则阳气张，故喘平。至心悸咳嗽，易于惊恐，属阴邪窃踞胸中为病。其常若伤风之状者，卫外之阳亦虚也。图治之法，当祛寒饮而逐阴邪，斡旋阳气，如离照当空，阴邪尽扫。用仲景苓桂术甘汤，先通其胸中之阳气，再议。
茯苓（细辛一分煎汁炒）　冬术（附子二分炒）　党参（姜汁炒）　紫石英　甘草（麻黄一分炒）　桂木　半夏　乾姜（五味子五粒炒）　胡桃肉　破故纸（青盐炒）　陈皮　白蛳螺壳（洗）
诒按：审证清切，方中以辛烈之品煎汁，收入甘平药内，用意颇巧。骨脂、胡桃参入补肾之意，尤为周到。此证阳微饮踞，自属确不可易，惟所吐之痰，是否清稀，抑系干黄黏厚，案中未经叙明，其常若伤风之状，卫阳虚者，固有此候。亦有痰浊化热，蕴于肺中，以致招引外风者，亦多此证。不可不细为之辨。
●贾　病已两月，先呕而后咳，多吐清涎，口不渴，心胸痛而痞闷，此痰饮停于心下也。虽微有寒热，并非外感风邪。当从胸痹痰饮门中求之。
半夏　茯苓　瓜蒌皮　橘红　杏仁　生姜
渊按：仲景治胸痹用蒌皮须同薤白，治痰饮须同桂枝，否则不效。盖胸脘之阳不化，饮痹皆不去耳。
●某　痰饮阻于胸中，咳而短气、心悸。用四君补气，二陈化痰，桂枝通阳，款冬止咳，加减成方，仍不越苓桂术甘之制。若舍仲景，而别求良法，是犹废规矩，而为方园也，讵可得哉。
桂枝　茯苓　白术　甘草　半夏　陈皮　党参　款冬花
诒按：方论俱平正通达，可以取法。
●再诊　用补气化痰，通阳蠲饮，咳而短气俱减，但心仍悸。参以益智。
茯苓　白术　甘草　党参　陈皮　半夏　桂木　款冬花　益智仁　枣仁
●某　咳嗽口不渴，当脐痛，而脉细，头常眩运。此乃手足太阴二经，有寒饮积滞，阻遏清阳之气，不能通达。故一月之中，必发寒热数次，乃郁极则欲达也。病将四月，元气渐虚，寒饮仍恋而不化。先以小青龙汤，蠲除寒饮，宣通阳气。再议。
麻黄　桂枝　白芍　细辛　乾姜　半夏　五味子　甘草
诒按：此内饮而兼外寒之方。一月中寒热数次，或因兼感外邪，则此方的对矣。
●某　脉沉取之数，其阴内亏，其热在里。病延日久，劳损之候。证见咳唾白痰，脘腹时痛，痛则气满，得矢气则稍宽，病由肝郁而成。据云：咳已三年，初无身热，是其根又有痰饮也。经训治病必求其根。兹从痰饮气郁例治之。
半夏　茯苓　桂木　丹皮　白芍　香附　沉香　神麴　归身　甘草　冬术　陈皮　金橘饼
诒按：此苓桂术甘合二陈，加归、芍、丹皮以养肝。沉、附、曲、橘以化气也。立方平稳熨贴。
●某　痰饮咳逆，肺肾两虚，胃湿不化。用苓桂木甘汤、合二陈治其胃，都气丸治其肺肾可也。
苓桂术甘汤合二陈汤　加川贝　杏仁　沉香
另：都气丸，每服四钱，淡盐汤送下。
诒按：虚实兼到，亲切不浮。

哮喘  ***************************
●高　多年咳喘，逢寒遇劳辄发，汗多气升，肺伤及肾，肾气虚而不纳矣。法当补肾以纳气。
熟地　怀牛膝　北沙参　半夏　陈皮　茯苓　麦冬　五味子　紫石英　蛤壳　沉香
●复诊　寒入肺底，久而化热，同一痰喘，先后不同也。初病在肺，久必及肾，同一咳逆，虚实不同也。补肾以纳气，清肺以化痰，须两层兼顾为稳。
北沙参　五味子　麦冬　川贝　杏仁　蛤壳　怀牛膝　地骨皮　熟地　梨皮　枇杷叶
诒按：前方用药切当，此方案语圆融。
●廉　肾阴虚而气升喘逆，心阴虚而心跳少寐，胃气虚而痰饮留恋，肝风动而头眩震掉，肠液枯而大便坚干。经云：肾苦燥，急食辛以润之。心苦缓，急食酸以收之。肝苦急，急食甘以缓之。肠胃津枯，当滋气血，拟都气丸意。
大生地（蛤粉炒）　茯神（辰砂拌）　半夏　炙甘草　五味子　沉香　柏子仁　石决明　怀山药　麦冬　西洋参
●吴　喘咳多年，近加咳呛，形消肉瘦，正阴大亏。虽有痰浊，法当补纳。
大熟地　党参　半夏　陈皮　牛膝　款冬花　麦冬　茯苓　紫石英　五味子　胡桃肉
●卢　肾司纳气，而开窍于二阴。此病每因劳碌之馀，必先频转矢气，而后气升上逆，短促如喘，饮食二便如常。其病在少阴之枢。宜补而纳之。
六味地黄丸合生脉散　加青铅
诒按：肾为作强之官，过于劳动，则收摄无力，故见此证。与寻常喘促，又是一种。认证既确，立方亦切实不肤。拟再加砂仁，胡桃肉。
●陆　喘哮十二年，三疟一载。疟止复来，喘发愈勤。中虚痰饮不化。虽痰中带血，而不可以作热治也。拟六君子加杏仁、旋覆、姜、桂方法。
六君子汤　杏仁　旋覆花　桂枝（细辛同炒）　乾姜（五味子同打炒）　
渊按：痰中见血，仍用姜、桂、非老手不办。
●冯　年逾七旬，伏暑挟湿，湿能生热。病起微寒微热，咳嗽痰稠，曾经吐血。今血虽止而咳仍然，脉涩而数，舌苔灰白而渴，乃湿热痰浊恋于肺胃。病将匝月，元气大伤。脾胃不醒，穀食少进。初起大便坚，今则软而带溏矣。病在肺脾胃三经，治在化痰、降气、和中。
甜杏仁　茯苓　款冬花　蛤壳　沙参　紫菀　川贝母　苡仁　陈皮　雪羹
另用人参、珠子、血珀、沉香、礞石，研细末，匀和一处，再研极细。分四服，日一服。
●复诊　夫咳嗽痰喘之病，浅则在肺胃，深则属肝肾。凡用方之法，由浅而深。按脉察色，知其虚中挟实，实者痰浊也，故先以化痰、降气、和中为法。两剂，咳嗽稍平，惟气之喘而短者有出多纳少之意，则其本虚矣。左脉细微，肝肾之虚大著。虽舌苔黄浊不化，亦当以摄纳为要。且额上汗冷，胃泛不纳，将有虚脱之虑。
人参（一钱五分）　五味子（八分）　麦冬（钱半元米炒）　山萸肉（二钱）　泽泻（一钱）　茯苓（二钱）　大
熟地（六钱，附子三分煎汁浸片时，炒成炭。）　紫衣胡桃肉（不去皮二个）　紫石英（三钱）　怀牛膝（三钱）　怀山药（五钱炒）
另用好肉桂三分，上沉香三分，坎炁二条，三味各研末，和一处，再研细，分作二服。今晚一服，燕窝汤调下。明日再进一服。若得额汗收敛，左脉稍起，犹有生机可理。若不应手，难为力矣。
●杜　咳嗽有年，每遇劳碌感寒即发，并无痰涎，此属气喘。据述病起受寒，早用麦冬清滋之药，遂至邪恋于肺，曾服麻黄开达见效。然病根日久，肺气亦虚。虚而不治，累及子母。今三焦并治，乃肺脾肾三脏兼顾也。
杜苏子　淡乾姜（五味子合捣）　甜杏仁　橘红　半夏　款冬花　炙甘草
早服附桂八味丸一钱，金水六君丸三钱，开水送。
●复诊　久咳肺脾肾交虚，前用温纳相安。今交夏令，肾气丸中桂、附嫌刚，改用都气丸可也。
都气丸三钱，朝服。金水六君丸三钱，晚服。俱盐汤下。
●三诊　肺为贮痰之器，肾为纳气之根。肾虚不纳，则气逆而生喘；肺虚失降，则痰贮而作喘。前之辛通肺气，补摄肾气，服下相安，而病莫能除。良以多年宿恙，根深蒂固。然按方书内饮治肾，外饮治肺，不越开上填下之意。
法半夏　茯苓　橘红　杏仁霜　款冬花　乾姜　白芍　五味子　炙甘草
上药为末，用麻黄三钱，白果肉三十粒，枇杷叶二十片，煎浓汁，泛丸。每服一钱，朝晚并进，与都气丸同服。
●王　高年烘火，误烧被絮，遭惊受寒，烟燻入肺，陡然喘逆，痰嘶，神糊，面浮。防其厥脱。
旋覆花　前胡　杏仁　川贝　代赭石　茯神　苏子　沉香　桑白皮　款冬花　竹油（冲）　姜汁（冲）
渊按：此火邪伤肺而喘也。与寻常痰喘不同，故不用温纳。
●徐　喘哮气急，原由寒入肺俞，痰凝胃络而起，久发不已，肺虚必及于肾，胃虚必累于脾。脾为生痰之源，肺为贮痰之器。痰恋不化，气机阻滞，一触风寒，喘即举发。治之之法，在上治肺胃，在下治脾肾，发时治上，平时治下，此一定章程。若欲除根，必须频年累月，服药不断，倘一曝十寒，终无济于事也。此非虚语，慎勿草草。
发时服方
款冬花　桑皮　紫菀　苏子　沉香　茯苓　杏仁　橘红　半夏　淡芩
平时服方
熟地　五味子　陈皮　苡仁　胡桃肉　半夏　紫石英（煅）　蛤壳　杜仲　茯苓
诒按：论病则源流俱到，层折毕清，用药亦周到熨贴，绝不浮泛。洵非老手不能到此地位。
●复诊　喘哮频发，脉形细数，身常恶寒。下焦阴虚，中焦痰盛，上焦肺弱。肺弱故畏寒，阴虚故脉数，喘之频发，痰之盛也。有所感触，则病发焉。病有三层，治有三法。层层护卫，法法兼到。终年常服，庶几见效，否恐无益也。
发时服方
桂枝（生晒乾）　款冬花（蜜炙）　橘红（盐水炒）　杏仁霜　莱菔子　桑皮（蜜炙）
共研末，用枇杷叶十片，去毛，煎汤，再用竹油半茶杯，姜汁一酒杯，相和一处，将上药末泛丸。发喘时每至卧时服二钱，苡仁、橘红汤送下。
平时服方
大熟地（砂仁拌）　丹皮（盐水炒）　茯苓　牛膝（盐水炒）　泽泻（盐水炒）　肉桂　山萸肉（酒炒）　怀山药（炒）　五味子（盐水炒）　磁石
上药为末，用炼白蜜捣和，拈作小丸，丸须光亮。俟半乾，再用制半夏三两、陈皮二两、炙甘草一两，研极细末，泛为衣。每朝服二钱，发时亦可服。
●叶　喘之标在肺，喘之本在肾。脉迟者寒也，舌白者痰也。以金水六君煎加味。
大熟地（蛤粉炒）　半夏　陈皮　茯苓　杜仲　款冬花　桂枝　紫菀　杏仁　五味子　胡桃肉
●复诊　喘发已平，咳嗽不止，吐出浓痰。今宜降气化痰。
苏子　旋覆花　当归　款冬花　桑白皮　橘红　半夏　茯苓　杏仁
●金　痰气声嘶，面仰项折，久而不已，防有鸡胸、龟背之变。盖肺气上而不下，痰涎升而不降，上盛则下虚，故病象若此。宜清肺以降逆，化痰而理气。
生石膏　紫石英　半夏　茯苓　橘红　川贝　石决明　蛤壳　紫菀　杏仁　竹油　姜汁
另不蛀皂荚三枚，去皮弦子，煎浓汤一饭碗，用大枣三十枚，将汤煮烂，晒乾，将汁再浸，再晒乾。每日食枣五六枚。
●某　汗出不休，气短而喘，是气血阴阳并弱也。足常冷为阳虚，手心热为阴虚。营不安则汗出，气不纳则喘乏。法当兼顾。
大熟地（附子三分拌炒）　黄耆（防风一钱拌炒）　归身　白芍　茯苓　五味子　紫石英　党参　冬术　浮麦　红枣
渊按：此劳损虚喘也。金受火刑，经所谓「耐冬不耐夏」。夏令见之，都属不治。黄耆为汗多而设，若喘而无汗，即不相宜。
●复诊　汗出减半，气尚短喘。今当大剂滋阴，再参重以镇怯。
人参固本丸　龟胶　磁石　紫石英　五味子　白芍　胡桃肉　
●三诊　周身之汗已收，头汗之多未敛。气喘较前觉重，交午愈甚。掌心觉热，脉形细数，饮食减少。阴津大亏，肺气伤戕。兹当炎暑，水衰火旺，金受其灼。咳嗽痰黄，渐延损症。拟清金丽水，冀其应手为妙。
沙参　麦冬　大生地　龟版　川贝母　知母　五味子　西洋参　川黄柏
●某　肺为贮痰之器，脾为生痰之源。肺虚则痰不易化，脾虚则湿不能运。痰上逆而喘咳，湿下注而足肿。肿之与喘，无非气失升降，而乏运行之权也。今拟脾肺同治，冀痰湿运行乃吉。
党参　葶苈　杏仁　泽泻　大腹皮　半夏　赤苓　陈皮　通草　冬瓜子　枇杷叶　枣
诒按：论病用药，俱能得其要领。
●某　年过花甲，肾气必亏。即使善自调摄，亦不过少病耳。及至既病，则各随其见证而施治焉。今咳嗽气升，食少倦怠。证形在于肺脾，自宜从肺脾求治。然气之所以升者，即肾水虚而不能藏纳肺气也。食荤油则大便溏者，即肾阳衰而不能蒸运脾土也。然则补肾，尤为吃紧。虽不治脾肺，而脾肺得荫矣。
党参　五味　山药　紫石英　补骨脂　萸肉　胡桃肉　茯苓
另：金匮肾气丸三钱
诒按：立论颇能探入深处，用药也亲切不浮。
●某　气上逆而咳甚，舌心红而边白。此阴虚痰滞，下虚上盛之候也。病已月馀，消痰恐劫其阴，养阴恐增其浊。拟以降气化痰，少佐益阴为法。
苏子降气汤去桂。
另：都气丸五钱。
诒按：立方切当。
●某　病将一载，咳嗽内热，行动喘促，少腹牵痛。此肾气虚而不纳也。仿都气法。
生地　萸肉　茯苓　丹皮　山药　五味子　泽泻　麦冬　川贝　沉香
诒按：立方精当。
●再诊　壮水生金，补子益母。
前方：加党参　胡桃肉
●某　咳嗽痰多气急，其标在肺，其本在肾，历年既久，自浅及深，自肺及肾。法当治其本矣。
熟地　怀山药　怀牛膝　半夏　陈皮　茯苓　蛤壳　五味子　紫石英　沙苑　胡桃肉
●再诊　补肾纳气，水不泛而痰自化。培土运湿，湿不停而痰可降矣。
怀牛膝　怀山药　半夏　陈皮　茯苓　熟地　紫石英　银杏肉　杞子　五味子　胡桃肉
诒按：两方案语清简，用药切实。方中再加于术，于培土较似有力。
●强　中气不足，湿化为痰，气逆不降，喘息不安，夜重于昼。脉象弦滑，滑主痰饮，痰饮属阴，故病甚于夜也。拟降气化痰，兼扶中气。
半夏　苏子　陈皮　茯苓　前胡　旋覆花　神麴　竹茹　雪羹　枇杷叶
●石　行动短气而喘，头眩心跳，得食则胀。肝肾虚而气不纳，脾胃虚而气不运。用补中益气送下六味丸。
补中益气汤加茯神、半夏、神麴、砂仁煎汤，送六味丸四钱。
●邵　质小肉脆，先天元气本弱，偶因惊恐，遂发寒热，热重寒轻，仍能饮食行坐，医投发散消导，羌防柴葛服之无数，汗总不出，渐见咳嗽口渴，迄今两月馀矣。七八日来，骤加喘促，汗出如淋，大便溏泄，溺窍灼痛，小溲频数，夜不能卧，饥不欲食，渴不多饮，舌红燥裂，右脉虚细，左脉促疾，阴气大亏，阳气偏亢，显成劳瘵之形。将何处治！按《内经》论惊则动肝阳，恐则伤肾阴，阴伤阳不藏，水亏木自横，木能剋土，而火烁金，此咳嗽喘促汗多者，火入金乡，肺阴消烁于上也。大便溏泄不食者，木乘土位，脾气受困于中也。溺沥窍痛，相火炽于下，舌红燥裂，君火炎于上。处治之法，当泻木火之实，而补金土水之虚，冀其喘定汗收，二便调和再商。
大生地（三钱）　茯苓（三钱）　丹皮（一钱半）　山药（三钱）　泽泻（一钱半）　麦冬（三钱）　五味子（九粒）　沙参（三钱）　白芍（三钱）　草稍（五分）　炙草（五分）　通草（五分）　竹叶（十片）　
原注：此六味汤合生脉散、芍药甘草汤、导赤散，四方并一。用生地补肾阴，茯苓、山药补脾阴，丹皮、泽泻泻相火，去山萸者，嫌其酸温也。麦冬、沙参补肺阴，五味敛汗，芍药、甘草土中泻木，治腹痛便泄，甘草梢泻火缓痛，加通草、竹叶，合入生地，便为导赤散法，治窍痛。凡杂病杂合，当用杂法，而又一丝不乱，头头是道，大非易事。此方服三剂，喘止泻止，溺痛减，进粥三饭碗，接服此方二十帖愈。
●张　稚龄形瘦色黄，痰多食少，昼日微咳，夜寐则喉中嗘吼有声。病已半载，性畏服药。此脾虚湿热蒸痰阻肺也。商用药枣法。
人参　炙甘草　冬术　茯苓　制川朴　苍术　宋半夏　陈皮　川贝　榧子
上药各研末，和一处。用好大枣一百枚，去核，将药末纳入枣中，以线扎好。每枣一枚大约纳药二分为准。再用甜葶苈一两，河水两大碗，将枣煮，候枣软熟，不可太烂，取出，晒乾。候饥时，将枣细嚼一枚。一日可用五、六枚。余枣汤去葶苈，将汤煎浓至一茶杯，分三次先温服。
原注：此平胃、六君子汤加川贝、榧子也。制法极好。治脾虚湿热蒸痰阻肺，喉中痰多者极妙。方从葛可久白凤膏化出，颇有巧意。此病服之遂愈。
渊按：心思巧妙，触发后学不少。
诒按：灵心巧想，可法可师。
●秦　痰饮咳喘，脘中胀满，时或微痛。虽肺脾肾三经同病，而法当责重于脾。盖脾得运而气化，则痰饮有行动之机也。
半夏　陈皮　泽泻　茯苓　杏仁　破故纸　川朴　乾姜（五味子同研）　胡桃肉
渊按：痰饮病轻则治肺脾，重则治肾。数方皆治饮正轨。
●复诊　痰饮停于心下，上则喘咳，下则脘胀。多由清阳失旷，痰浊内阻。转胸中之阳以安肺，运脾中之阳以和胃，咳喘与胀满当松。
瓜蒌皮　茯苓　陈皮　薤白头　川朴　乾姜　半夏（姜汁炒）　泽泻　枳实（麸炒）
诒按：此证咳胀两证并重，故治法亦脾肺兼顾。
●胡　痰饮久留于肺胃，或咳，或喘，或胀满，皆痰气之为病也。化胃中之痰宜苓、半，化肺中之痰宜橘、贝，从此扩充以立方。
茯苓　橘红　桂枝　紫菀　白术　半夏　川贝　炙甘草　杏仁　蛤壳
诒按：此病因有脘胀，而无肾虚见证，故始终以运脾化痰之法。
●顾　阅病原，知由痰饮久留，肺脾肾三脏交伤，下则肾虚不能纳气，中则脾虚不能运气，上则肺伤不能降气。由是咳喘不得卧，肢肿腹膨，神气疲惫，虚亦甚矣。治上无益，当治中下。
大熟地（海浮石拌炒）　五味子（炒）　破故纸（盐水炒）　牛膝（盐水炒）　蛤壳（打）　沙苑子（盐水炒）　紫石英（煅）　怀山药（炒）　麦冬（元米炒）　茯苓
黑锡丹每朝服三钱，淡盐汤送下。
渊按：治下固是，然五味无干姜，熟地、牛膝无肉桂，肺肾之气仍不能纳降。赖有黑锡丹主持，可以取效。
诒按：病候已造极深之域，用药如此，亦背城借一之计。
●李　胃有寒侵，肺有寒侵，两寒相得饮邪停，咳而喘呕为痰饮。气亦宜平，痰亦宜平，病痰饮者药宜温，仲师方法细详审。
二陈汤　老桂木　吴茱萸　川椒　苡仁　生姜

咳嗽  ***************************
●卜　心咳之状，咳则心痛，喉中介介如梗状，甚则咽肿喉痹。盖因风温袭肺，引动心胞之火上逆，故治法仍宜宣散肺经风邪，参入宁心缓火之品。仲景方法，略示其端，但语焉而未详，后人未细审耳。
前胡　杏仁　象贝　桔梗　射干　远志（甘草汤制）　麦冬　沙参　小麦（一两）
煎汤代水。（微炒在此一味。）
渊按：非深入仲景堂奥不能道。用宣散肺金风温之方，加小麦一两，清心热，即补心虚，何等灵敏。
诒按：心咳属心火刑金之病，宜略加竹叶、玄参等清心之品乃合。小麦汤代水，颇有巧思。
●胡　咳嗽呕吐，痰浓头痛。风热上蕴，肺胃失降。
前胡　杏仁　苏子　橘红　款冬花　桑白皮　防风　桑叶　冬瓜子
●丁　形寒饮冷则伤肺，两寒相感，中外皆伤，故气逆而为咳嗽。自秋冬历春夏，每每夜甚，气升不得卧。近来吐血数口，是伏寒化热，而阳络受伤矣。祛其伏寒，退其浮热，必兼降气化痰。
紫菀　杏仁　款冬花　橘红　川贝　桑白皮　茯苓　桂枝　淡黄芩　桔梗　半夏　枇杷叶
●胡　肺有风邪则咳，胃有湿痰则满，肾虚则腰痛，肝虚则目花。既不可徒散，亦未可徒补，拟两顾法。
苏子降气汤去桂枝，加茯苓、玉竹、稆豆衣、桑叶、胡桃肉、枇杷叶。
●某　素有寒嗽，时发时止。上年岁底发时，寒热六七日方止。至春初喉痛三日，声音遂哑，而咳嗽作。总因风温袭于肺部。宜宣邪降气，冀勉喘急。
旋覆花　荆芥　杏仁　款冬花　前胡　苏子　枳壳　川贝　川芎　桔梗　蛤壳　枇杷叶
●许　寒咳交冬则发，兼患颈项强急不舒。
大熟地（二两，麻黄二钱煎汁浸一宿，炒松。）　川贝（一两）　党参（一两元米炒）　陈皮（一两）　茯苓（一两，细辛二钱煎汁浸一宿，晒烘。）　款冬花（一两）　制半夏（一两）　苡仁（一两）　杏仁霜（六钱）　归身（一两酒炒）　五味子（五钱，乾姜二钱同炒。）　胡桃肉（一两）
上药共为细末，炼蜜丸。每朝三钱，开水送下。
渊按：久嗽宜此方。若颈项强急，未免有外风袭三阳经也，何不以汤剂兼治之。
诒按：此阴虚而夹痰饮者，故用药如此。再增桂枝一味，则颈项强急，亦在治中矣。
●僧　咳嗽七八年，咳甚必汗出。近半年以来，痰中见血两次，肺气肾阴亏损矣。虑加内热，延成劳怯。
大熟地　归身　蛤壳　北沙参　麦冬　川贝　甜杏仁　苏子　桑白皮　炙甘草　枇杷叶
●复诊　久嗽肺肾交虚，犹幸胃气尚旺。法以金水同治，冀精气渐生。
大熟地　归身　炙甘草　潞党参　桂枝　款冬花　炮姜　麦冬　半夏　阿胶　蛤壳
原注：此仿炙甘草合麦门冬汤。病由寒伏肺底，致成咳嗽，日久伤及精气，故于滋补中兼化痰。
●三诊　久嗽汗出，诸药不效。用宁肺散。
粟壳（一两六钱醋炙）　炙乌梅肉（四钱）　共研末，每服三钱，下午开水调服。朝服金水六君子丸四钱，开水送下。
●某　久病之躯，去冬常患火升。交春木旺，肝胆阳升无制，倏忽寒热，头面红肿，延及四肢，焮热痒痛，殆即所谓游火、游风之类欤！匝月以来，肿势大减。四五日前偶然裸体伤风，遂增咳嗽，音哑痰多，口乾舌白，续发寒热，胃气从此不醒，元气愈觉难支。风火交煽，痰浊复甚。阴津消涸，阳不潜藏。清火养阴，计非不善，抑恐滋则碍脾。化痰扶正，势所必需，又恐燥则伤液。立法务取轻灵，定方必求无过。
北沙参　知母　鲜生地　蛤壳　蝉衣　豆卷　海浮石　青果　海䖳　地慄　百合
另珠粉，朝晨用燕窝汤下三分。
原注：上方《金匮》百合知母地黄汤合《本事》神效雪羹，取其清火化痰，不伤肠胃。生津养液，不碍痰湿。酌古参今，归于平正。
●姚　咳嗽将及一年，阴阳之气各造其偏。阳虚则外寒，阴虚生内热。夏令湿热用事，迩日寒暄不调，脾胃伤戕，恐致成劳，毋忽！
沙参　茯苓　五味子　麦冬　黄耆　沙苑子　川贝　苡仁　玉竹　枇杷叶
●复诊　脉数未退，阴虚未复。咳嗽不止，肺气日虚。夏暑将临，病尚未稳，仍宜小心安养为要。
大生地　生洋参　麦冬　川贝　玉竹　黄耆　五味子　沙参　茯苓　枇杷露
●唐　七旬有六之年，面色红润，脉形坚搏，外似有馀，里实不足。屡患咳嗽，娇脏暗伤。本月初旬微感风温，咳嗽又作。舌苔薄白，底有裂纹。饮食略减。风温久恋，劫胃津，灼肺阴。不可再投辛散，当以甘润生津。
花粉　沙参　玉竹　麦冬　苡仁　杏仁　川贝　桑叶
●李　咳嗽喉痒，痰或稀或浓，浓则腥臭。脉象右弦而滑，左弦小数。肝经有郁勃之热，肺家有胶黏之痰。此痰为火郁而臭，并非肺痈可比。当以平肝开郁，参清金化痰。
沙参　橘红　苏子　杏仁　石决明　川贝　茯苓　丹皮　蛤壳　枇杷叶　陈海䖳（漂淡）　地慄
●许　咳嗽面白为金伤，脉数而洪属虚火，是脉克色而火胜金也。夏至一阴生，正属火令为剥极则复之际。倘若剥而不复，颇有火灼金销之虑。
党参　黄耆　炙甘草　茯苓　怀山药　麦冬　沙参　五味子　紫菀　陈皮
原注：此生脉散合六君子汤加紫菀。夫四君去术加黄耆、山药、陈皮，亦名六君，在《医方集解》中。
●王　暑风从背俞而内薄于肺，湿热从胃脉而上注于肺，外内合邪，其气并于胸中，气不得通，因而上逆，气升作咳。舌苔薄白，口腻不渴，治属饮家。
半夏　陈皮　枳壳　马兜铃　杏仁　冬瓜子　射干　通草　枇杷叶
渊按：宜佐开泄暑风之药一二味，如香薷、苏梗之类。
诒按：此方轻灵可喜，拟再加滑石、苡仁。既有暑风内薄，宜再参疏泄之品。
●郝　仲景云：风舍于肺，其人则咳。又云：胸中有留饮，背寒冷如掌大。此证是也。
麻黄　桑白皮　象贝　橘红　黄芩（姜汁炒）　杏仁　半夏　生甘草　茯苓　款冬花
●胡　痰饮咳嗽，饱则安，饥则甚，乃胃虚也。
黄耆　炙甘草　冬术　陈皮　白芍　玉竹　茯苓　苡仁　桔梗
诒按：再加党参、杏仁如何。
●罗　乾咳阴虚痰火盛，丹溪方法主生津。此由脘痛兼痰饮，烟体须当温化遵。
苁蓉（养阴温润咸能下降）　枸杞子（甘温益血）　制半夏（燥湿痰）　茯苓（清金燥湿）　陈皮（盐水炒理气）　水红花子（饮停脘痛）　白蛳螺壳（痰停脘痛）　白蜜（润燥调服）　姜汁（豁痰冲服）
●复诊　烟体阴虚，兼夹痰饮。乾咳无痰，脘痛微闷。前方咸降，兼以温润。咳虽稍缓，痰仍内蕴。唇燥舌腻，原方加味。
苁蓉　枸杞子　旋覆花　半夏　茯苓　陈皮　白蛳螺壳　海参（漂淡去砂）　姜汁（冲入）　地慄汁（冲入）
渊按：海参入煎剂，始于叶氏。脘痛胸闷，明系痰饮。体虽阴虚，仍不相宜。
●奚　黄昏咳嗽，肺热也。黎明气升，肾虚也。纳食倒饱，脾虚也。补肾纳气治其下，清金化痰治其上，运脾培土治其中，三焦并治。
大生地　沙苑子　麦冬　川贝　茯苓　沙参　怀山药　六神麴　牛膝　枇杷叶
●毕　劳心苦志，耗损营阴。阴虚生内热，热胜则风动，由是心悸少寐，头眩咳嗽，晡热朝凉，种种病情，相因而至。前议甘凉生津，微苦泄热，服后热减咳稀，原得小效。而或谓外感，改投辛散，杂入消导苦寒，以致咳频汗多。犹云邪未尽达，再欲发汗。岂非痴说！余今仍用甘凉之剂。
沙参　玉竹　麦冬　地骨皮　茯苓　稆豆衣　川贝　茯神　钟乳石　雪梨肉　红枣
●奚　风邪袭肺，肺气失宣。一月以来咳嗽，上引头痛，乃振动肝胆之阳也。幸胃旺能食，邪未延及于中。第久恋于肺者，势必渐化为热。乃咳而喉痛、音哑，肺阴为热耗矣。宣风散热，润肺化痰，是其治法。然非数剂所能治。盖风入肺系，祛之亦不易也。
牛蒡子　马兜铃　川贝　桔梗　杏仁　蛤壳　生甘草　海浮石　阿胶　桑叶　枇杷叶
另蛤粉一两，青黛二钱，蝉蜕七分，共三味，研为细末。分七服，药汁调下，每日一服。
原注：肺阴已伤，引动肝阳，咳作头痛，青蛤散颇合。皂荚子不可用，恐劫液也。
●戴　五脏皆有咳，总不离乎肺。肺为娇脏，不耐邪侵，感寒则咳，受热则咳，初起微有寒热，必夹表邪。邪恋肺虚，脉形空大。前方降气化痰，保肺涤饮，俱无少效。据云得汗则身体轻快，想由肺气虽虚，留邪未尽。补虚而兼化邪，亦一法也。用钱氏法。
牛蒡子（元米炒）　马兜铃　杏仁　阿胶（蛤粉炒）　苏子　桑白皮　炙甘草　款冬花　茯苓　桑叶　枇杷叶
诒按：此肺虚有邪，虚实兼顾之法。
●沈　脉虚软而似数，内伤虚弱奚疑！夫邪之所凑，其气必虚。虚处受邪，其病则实。咳嗽虽由外感，而实则因于气虚。以为风寒固不可，以为虚损亦未必可。玉竹饮子主之。
玉竹　杏仁　苏子　桑白皮　款冬花　象贝　旋覆花　沙参（元米炒）　橘红　枇杷叶
诒按：将虚实二字，说得六通四辟。此玉竹饮子加减，润肺疏邪，虚实兼到。
●祝　咳嗽夜重，风寒伤于肺，劳碌伤于肾。肾气上逆，故重咳于夜也。
前胡　杏仁　象贝　橘红　半夏　旋覆花　紫菀　茯苓　沉香　沙苑子
渊按：治风寒则可矣，治肾虚则未也。
●某　咳嗽白痰味咸，是肾虚水泛为痰也。小便黄，阴虚内热。初起虽有风寒，日久亦从热化，而元气渐虚矣。今从肺肾图治。
沙参　玉竹　橘红　甜杏仁　茯苓　川贝　紫菀　蛤壳　金狗脊　十大功劳
●平　病起伤风咳嗽，邪留肺系。久咳伤阴，火起于肾，上冲于心，心中热痒则咳甚而肤热，迨火降则热亦退而稍平。其所以发热者，由于阴虚也。惟胃纳甚少，滋阴之药不宜过，当以金土水三脏皆调。立夏在前，冀其热减为妙。
大生地（蛤粉拌捣）　阿胶（米粉拌炒）　怀山药　炙甘草　川贝　五味子　茯苓　牛蒡子　丹皮（炒焦）　橘红　紫菀　枇杷叶　
●王　病后小产，产后又复感邪咳嗽，寒热似疟，服解散疏和之药五六剂，邪虽退而未尽，至夜犹觉微热，而头晕心跳，寐则惊惕，虚象见矣。拟养营化邪法。
生地　当归　川芎　白芍　苏叶　苏子　苏梗　橘红　杏仁　枳壳　款冬花　茯苓　炙草　川贝母
原注：方用四物汤、三苏之意，在去血分之风，和血中之气，余加化痰止嗽药，为佐使耳。
●二诊　转方用补肺阿胶汤，合金水六君煎去半夏，换川贝，加款冬。
●顾　嗜酒多湿，湿蕴生痰。体质阴虚，烦劳伤气。去冬咳嗽，须微带血，行动气升，至今不愈。诊脉虚小，恐加喘急。兹以金水六君煎加味。
大熟地　半夏　陈皮　茯苓　款冬花　杏仁　蛤壳　五味子　麦冬　胡桃肉
另：金水六君丸，每朝服三钱，淡盐花汤送下。
●李　伤风咳嗽音哑，肺主实邪也。半月来连日烦劳，劳则气伤，是以左肋虚里之间，一点隐痛。且右手合谷有时若针刺之状，皆气乱于中经络不和也。拟疏达风邪，兼和肺胃之络，而调其气。
杜苏子　款冬花　杏仁　沙参　旋覆花　象贝母　冬瓜子　橘红　甘草　丝瓜络
●二诊　伤风咳嗽，其脉多浮，今反沉紧而涩，是邪伏深固，肺气郁而不达也。左肋一点疼痛不移，防发肺疽。现在声哑，乃竭力正虚，虽为金实不鸣之象，然一夜安眠，晨起则音清，究属烦劳伤气可知。拟芎枳散合泻白法，一面清金，一面挑其深入血分之风。
桑皮　杏仁　川芎　枳壳　苏梗　骨皮　冬瓜子　桃仁
另用敷方：
乳香　没药　芫花　葶苈子（各一钱）　上药共研细末，用葱白头三个捣烂，和入陈酒乾面少许，调和敷痛处，再加麝香三釐更妙。
●某　阴虚而兼痰浊，致为咳嗽。用金水六君煎。
半夏　陈皮　茯苓　炙草　当归　川贝　杏仁　紫菀　熟地（砂仁拌炒松，后入，略煎一两沸）
原注：仿饮子煎法，浊药清投，取其益阴而不腻滞痰浊也。
诒按：阴虚而挟湿痰，最难用药，此亦无法中之一法。

疝气  ***************************
●某　先天不足，肾气虚寒，膀胱失化，肾囊胀大，疝气上攻，呕吐不止。防其发厥。
肉桂　金铃子　乌药　巴戟肉　胡芦巴　半夏　吴茱萸　泽泻　小茴香　荔枝核
又末药方：
棉子肉（四两炒）　小茴香（二两盐水炒）　糯米（半升炒黄）　共研末，砂糖调服。
渊按：水盛凌土之象，须崇土御水为主。
●曾　嗜酒之人多湿，湿注下焦而成㿗疝，肿胀久而不已，虑其变酿囊痈、湿漏等疾，是属奄缠。
萆薢　橘核　桃仁　茯苓　焦白术　延胡索　海藻（洗清）　昆布（洗清）　泽泻　川黄柏（炒打）　通草　川楝子（炒打）
附丸方：
金铃子（一两炒打）　萆薢（一两炒）　茯苓（一两烘）　泽泻（一两炒）　防己（一两）　焦山栀（一两）　白术（八钱炒）　黑白丑（各二钱炒）　黄柏（五钱炒）　川连（三钱吴萸二钱煎汁炒）　苡仁（一两炒）　茅术（八钱米泔水浸）　昆布（一两洗淡炒）　橘核（一两炒打）　海藻（五钱洗淡炒）
上药共研细末，用老丝瓜筋三两，砂仁三钱，通草三钱，煎汤泛丸。每朝三钱，开水送下。
●秦　湿热素盛，下注小肠厥阴之络，囊肿，胯筋胀痛，小有寒热，已经匝月。拟泄肝络，兼通小肠。
金铃子散　柴胡　青皮　川山甲　全蝎　龙胆草　枳壳　山楂肉　黑山栀　沉香　吴茱萸　橘核
●复诊　疝本属寒，久则化热。其热为标，其寒为本。当标本兼治。
金铃子散　木香　乌药　吴茱萸　橘核　小茴香　车前子　川黄柏　枸杞子　胡芦巴
●吴　子和论七疝，都隶于肝。近因远行劳倦，奔走伤筋，元气下陷，其疝益大。盖筋者，肝之合也。睾丸者，筋之所聚也。大凡治疝不越辛温苦泄，然劳碌气陷者，苦泄则气益陷。今先举其陷下之气，稍佐辛温，是亦标本兼治之法。
补中益气汤　茯苓　茴香　延胡　全蝎　木香
又丸方：
党参　白术　茯苓　吴茱萸　乌药　小茴香　木香　当归　枸杞子　川楝子　淡苁蓉
上药研末，用荔枝半斤，去壳煮烂，取肉捣烂，另将核炙脆，研末，连前药末共捣成丸。朝暮用盐花汤送下三钱。
诒按：论病亲切不浮。
●周　中气不足，湿热下注厥阴之络，胯凹肾囊之间，每逢劳碌必发疝气攻痛，兼有寒热。前用搜络方法，未获效验。今用补中益气汤加搜络清里之药。
补中益气汤去黄耆、炙草，加黄柏、茴香、全蝎、吴茱萸、黑山栀、川楝子、橘核、丝瓜络。
又药酒方：　
枸杞子　沙苑子　茴香　仙茅　川楝子　熟地　菟丝子　吴茱萸　杜仲　巴戟肉　党参
烧酒十斤浸，夏五、冬十日。饮勿醉。
●某　中阳虚弱，厥阴寒疝僭逆。腹痛筋急，大便坚结，痛甚则呕吐。拟大建中汤。
川椒　炮姜　党参　附子　半夏　橘饼
诒按：此寒疝证之偏于虚者，故用药专于温理。
●某　寒湿伏于厥阴，久则化热。两胯凹筋胀，左睾丸偏坠，发作则身有寒热，而囊皮肿胀出水。此谓湿疝也。屡发不已，防有囊痈之变。
川楝子（巴豆二枚同炒焦去豆）　茴香（盐水炒）　吴萸　黄柏　楂炭　黑栀　橘核　萆薢　荔枝核
诒按：湿郁则化热，故须寒热互用。既属湿疝，似宜参用苍术、苡仁，燥湿之品。
又疝气方：
川楝子（巴豆七粒同炒焦去豆，五钱）　小茴香（盐水炒三钱）　青皮（炒三钱）　木香（晒不见火三钱）　当归（酒炒三钱）　全虫（酒洗炙七个）　昆布（漂淡炒三钱）　楂炭（三钱）
共研末。用韭汁一杯，葱头汁一杯，丝瓜络煎浓汁二两，泛丸。每日服一钱。
诒按：此方温肝通阳，驱邪理疝，用意颇佳，可以为法。

遗精  ***************************
●顾　遗精无梦为肾虚，咳嗽寒热乃风邪，腹胀纳少兼肝气。此三者当先何治？曰咳嗽盗汗出，不宜治肺，肝气横，不宜伐肝。然则治其肾乎！
六味丸去泽泻，加陈皮、白芍、沉香、牡蛎、芡实、湘莲肉。
●复诊　遗精属肾，不寐属心。心火刑金则咳，心阳下陷则遗。阴虚则盗汗，肝虚则结瘕。法当交济坎离。
大生地　远志　芡实　茯苓　白芍　党参　龙齿　枣仁　怀山药　龟版　六神麴　麦冬　牡蛎　五味子　丹皮　建莲肉
●陈　遗精无梦，不特阴虚，阳亦衰矣。乾咳无痰，不特肺虚，胃亦弱矣。补精纳气，温煦真阳，治其肾也。补土生金，清肃高源，治其肺也。若夫救本之图，在于息心无妄。无妄二字所该者广，心君镇定，自无震撼之虞。
大熟地　党参　五味子　枸杞子　茯神　菟丝子　龙骨　沙苑子　怀山药　牡蛎　龟版　丹皮　杜仲　芡实
●张　男子十四发身太早，保真不固，究竟外丰内亏，不时内热，身倦乏力，恐其延成劳损。培补先天，兼理后天，尤宜自知爱惜为上。
党参　大熟地　怀山药　丹皮　茯苓　陈皮　沙苑子　苡仁　杜仲　金狗脊
●薛　左尺极细，寸关微而似数，右三部俱弦滑。下有遗精暗疾，肛门痒而出水。上则头眩耳鸣，舌苔粉白。以脉合症，肾阴下亏，湿热相火下淫上混，清窍为之蒙闭。法当补肾之阴而清相火，清金和胃，分利膀胱以化湿热。
萆薢　大生地（蛤粉炒）　知母　泽泻　龟版　麦冬　黄柏　赤苓　半夏　丹皮　牡蛎　怀山药
诒按：病源分析极清，用药亦熨贴周到。
又丸方：
大生地（砂仁陈酒拌蒸）　冬术（土炒）　黄连（盐水炒）　苦参　天麻　怀山药　丹皮（盐水炒）　川芎　芡实　龟版（酥炙）　牡蛎（煅）　泽泻（盐水炒）　黄柏（盐水炒）　知母（盐水炒）　半夏　萆薢（盐水炒）　赤苓　麦冬（元米炒）
上药为末，用建莲粉四两，神麴四两，煮糊捣丸。
渊按：此方治肾虚湿热遗精极妙，然须胃纳尚旺者。若穀食式微，连、柏等苦寒宜斟酌。
诒按：此方用丹溪大补阴丸，合封髓、猪肚、分清等法而成。肾虚湿热者，用之颇合。或乃以苦寒疑之，是未识制方之妙义也。
●高　淋浊而兼遗滑，耳聋目花。肝肾大虚，不宜渗利，法当固摄。
沙苑子　怀山药　破故纸　茯神　家韭子　芡实　龙骨　牡蛎
朝暮服威喜丸三钱。
渊按：纯属虚象，宜加熟地、山茱萸。
●李　北门之籥得守，则阳气固。坤土之阳得运，则湿浊化。湿浊化则精旺，阳气固则精守。所嫌肌肉尽削。夫肌肉，犹城垣也。元气，犹主宰也。城垣倾颓，主宰困穷，然则非大补元气不可。
大熟地　西党参　冬术　枸杞子　厚杜仲　麦冬　炙甘草　怀山药　淡苁蓉　当归　半夏　陈皮　茯苓　穀芽
诒按：案语精切。此六君合景岳大补元煎之方也。脾肾两顾，用以填补则可，特嫌少灵光耳。
●某　脾肾两虚，而湿热又甚。虽腰痛梦泄，自汗盗汗，而口腻味甜，大便溏薄。肾阴虚而不充，脾阳困而不振。进求治法，只可先运脾阳。
茅术（炒黑）　乾姜　熟地　山药　五味　牡蛎　党参　茯神　枣仁　浮麦　红枣
诒按：此黑地黄丸加味，确合脾肾两补之法。方中乾姜宜炮黑用。
●再诊　温运脾阳，补摄肾阴。仿缪仲醇双补丸法。
茅术（制）　炮姜　牡蛎　党参　茯苓　补骨脂　熟地　杜仲　山药　首乌（制）　浮麦　五味子　红枣
●三诊　脾阳稍复，肾阴仍弱。节交夏至，阳盛阴衰之候。大剂养阴，以迎一阴来复。兼化湿热，以调时令之气。
熟地　生地　党参　冬术　茅术（制）　黄柏（盐水炒）　茯神　麦冬　五味　牡蛎　龙骨　杜仲

五淋　癃闭  ***************************
●严　淋浊三年不止，肾虚湿热不化。阴头碎痒，筋骨微疼。六味补肾，能化湿热。耐心久服，莫计效迟。
大生地　怀山药　茯苓　山萸肉　五味子　麦冬　益智仁　丹皮　泽泻　湘莲肉
诒按：六味能化湿热，其理颇精，拟再加黄柏、牡蛎。
又按：此证阴头碎痒，筋骨微痛，疑有疮毒内恋而然。
●须　精浊连年不断，兼有血块淋漓。肝肾大虚，八脉无以固摄，湿热混乱不清。舌苔白腻。法当脾肾双补，固摄下焦。
怀山药　茯苓　菟丝子　阿胶（赤石脂炒）　杜仲　血馀炭　五味子　沙苑子　金樱子　莲鬚　旱莲草
渊按：肝肾八脉之虚，由湿浊混淆，精血频下。若不先清湿热以宁相火，徒事补肾固精，所谓不清其源而欲塞其流，能乎否乎？
●萧　据述病情多系情怀郁勃，肝肾下虚。小溲频数澄脚，遍体机关骨节不利，头面觉麻。此由阴液内亏，风阳绕络，源泉不足，膀胱不化使然。养阴液以熄风阳，救源泉以通气化，又须怡情安养，庶几可瘳。
大生地　二冬　龟版　沙苑子　五味子　川断　茯神　沙参　覆盆子　家韭子
渊按：既从七情郁结而来，乃心火不能下交于肾水，致肾关不固，似宜心肾兼治。
●丁　水窍精窍，异路同门，二窍不并开。水窍开则湿热常泄，相火常宁，精窍常闭。若水窍为败精瘀浊阻塞不通，则湿热不泄。病已二载，颇服滋补，使湿热败浊漫无出路，致下焦浊气上攻及胃，时时嗳气，腹中不和，二便不爽，失下行为顺之理。诊脉细肢寒，肾阳与胃阳不布。法宜通阳渗湿，益肾化浊。
破故纸　韭菜子　茯苓　萆薢　小茴香　菟丝子
●复诊　证势仍然，前方加减。
前方加桂枝、白芍、龙齿、牡蛎。
●三诊　杂药乱投，诸病不除，中气早戕，故腹中不和，大便不畅。至于本病精浊淆混，亦脾虚湿热所致。
萆薢　益智仁　半夏　陈皮　党参　石菖蒲　黄柏　乌药　砂仁
诒按：精浊淆混四字，将病情包括无遗，用药亦清灵不滞。
●四诊　九窍不和，肠胃病也。胃以下行为顺，肠以传道为职。肠胃失司，则嗳气，肠鸣，头眩，大便难，小溲浑浊，肛门溺窍皆痒。
白术　苦参　茯苓　陈皮　香附　六神麴　泽泻　桃仁　火麻仁　槟榔　青皮　茵陈草
●五诊　湿热浊邪，混入清气之中，无路可出，外则肌肤生瘰，如粟且痒。上则头眩，下则溺窍后阴俱痒，精浊时流，大便艰涩。三焦俱受其邪，虚实混淆之病也。疏泄浊邪从下而出，复入交济坎离，虚实同治。
朝服控涎丹十四粒，陈皮汤送下。暮服磁朱丸三钱，沙苑子汤下。
渊按：借控涎丹以泻中焦湿热痰浊，磁朱丸以交济坎离，可谓善于腾挪。
●王　病起膏淋，变为石淋，今又成血淋矣。盖肾虚精不藏聚，湿热相火蒸灼，致精化为浊，浊凝成块。阴伤日久，血亦下注，故见血块也。填补阴髓以化湿热，法当滑涩兼施。
大熟地　阿胶　龟版　天冬　血馀炭　芡实　秋石　沙苑子　冬葵子　韭菜子（炒）　湘莲肉
●蒋　肾藏精，肝藏血，膀胱主疏泄，故前阴一物也，而有二窍。二窍不并开，水窍开则湿热常泄，相火常宁。若房事过度，则相火旺而精血不藏，混入水窍，为血淋窍痛焉。
大生地　玄精石　丹皮　龟版　五味子　川黄柏　血馀炭　沙参　知母　麦冬　茯苓　阿胶
●高　脉细固属阴虚，若下垂尺泽，是相火下淫，故精血下流，小溲频数，溺窍疼痛，大便乾结也。补养肾阴，兼清相火为法。
大生地　龟版　黄柏　大黄（酒炒）　木通　小蓟炭　阿胶（蒲黄炒）　焦山栀　甘草梢　知母　玄明粉　茯苓　车前子　牛膝
●张　操觚莲幕，形逸心劳。肾水下亏不能上承于心，心阳内亢而反下趋于肾，即坎离之不交也。不交则诸病生，由是而下为淋浊尿血，宗筋绊痛。上为眩晕咳嗽，心中震跃。诊脉左小右大，内伤虚证何疑！今远道初归，跋涉劳顿，且拟和平补益，庶无畸重畸轻之病。
马料豆　甘草梢　茯神　怀山药　麦冬　建莲肉　沙参　红枣　鲜藕　枇杷叶
●复诊　心阴耗损，君不制相，相火妄动，强阳常举，精浊时流，肛门气坠，大便溏薄，心中嘈辣，干嗽无痰。右脉空大，两尺皆虚。法宜补心阴以制相火，益肾气以固元精。
西洋参　黄柏　五味子　知母　牡蛎　龟版　大生地　麦冬
另：破故纸盐水炒，韭菜子盐水炒，研末，炼蜜为丸。每服三钱。
渊按：相火旺而肾阴亏极矣。二味为丸，专助肾阳，恐于此证不合。
●包　劳碌气虚，湿热随之下陷。淋浊初起觉痛，今不疼而但觉气坠，小便频数，色黄而浑浊不清。仿东垣补脾胃、去湿浊、泻阴火、升清阳方法。
黄耆（盐水炒）　柴胡　升麻　沙参　茯苓　芡实　萆薢　黄柏　知母　灯心　食盐（冲服一捻）
●某　肾虚精关不固，湿热混于坎宫，精从溺后而出，左脉虚细，右脉洪大。阴亏而相火胜也。补肾阴、化湿热，用凉八味法。
凉八味汤加萆薢。
另：威喜丸（三钱），淡盐汤送下。
●再诊　精浊稍止，而两足重堕无力，咳嗽胸痛。金水两亏，湿热不化。拟清暑益气，以化湿热，兼固肾阴。
洋参　黄耆　茯苓　五味　神麴　麦冬　苍术　白术　陈皮　前胡　通草
另：知柏八味丸
●三诊　精浊已止，腿足重堕无力，舌苔白而恶心。坎宫之湿热虽清，胃家之湿热犹恋。拟和中化湿法。
豆卷　半夏　茯苓　陈皮　麦冬　沙参　扁豆
另：资生丸
●四诊　肾虚胃湿，胸闷恶心，口沃清水，凡大便时，则精窍自渗如腻浊。拟渗胃湿、固肾精。
熟地　五味　苍术　白茯苓　沙苑　炮姜　黄柏　建莲
另：威喜丸
诒按：凡肾虚胃湿之病，用药甚难著手。第一方专顾肾，第二方肾胃兼顾，第三方专治胃，第四方两层合治，从黑地黄丸加味，最有巧思。
●某　淋浊日久不痛，口常甜腻。此肾虚而有湿热也。
苍术（四两，分作四份。一份用米泔水浸透晒；一份用盐水炒；一份用酒炒；一份用破故纸三钱拌炒，去故纸。）　黄柏（四两分作四份。一份用盐水炒；一份生晒；一份酒炒；一份用益智仁三钱拌炒，去益智）　莲蕊须　马料豆　制首乌　茯苓　生草
共研细末，怀山药粉煮糊为丸。
诒按：肾虚而兼湿热者，用药甚难。观此方，取意极佳。惟于肾虚一面，尚可增入沙苑、菟丝、龟版之类。
●某　肾开窍于二阴。前有淋浊之新恙，后有肠红之旧疾，皆由于阴虚而有湿热也。寓育阴于利水清热之中。猪苓汤合加味槐花散主之。
茯苓　猪苓　阿胶　生地　槐米　枳壳　六一散　血馀炭　侧柏炭
诒按：两证贯串一线，用药自然亲切。
●再诊　便血已止，淋浊未清，今当固本。
芡实　炙草　洋参　麦冬　黄柏　生地　茯苓　沙苑　砂仁　莲肉　怀山药
另：八仙长寿丸，每服三钱，开水送下。
●某　小便频数，溺后有血丝块。此膀胱有热，肾虚有火，逼冲任之血，而下走前阴也。法当通涩兼行。
生地炭　阿胶（蒲黄炒）　川连　龟版　赤苓　黄柏（盐水炒）　大黄（醋炒成炭）　血馀　车前子　藕
另：血馀炭二钱，血珀一钱，研末分两服，鸡子清调下。
●再诊　血止，小便频数，气坠。拟补阴升阳法。
生地　牡蛎　茯苓　龟版　怀药　丹皮　杜仲　党参　建莲　鹿角霜
诒按：两方用药，极为周到。所嫌者，平实而已。
●某　先腹痛数日，遂至小便不利，少腹胀满如鼓，今已半月。屡用通利之药，小便虽通不爽，少腹胀满益甚，诊脉弦紧，舌苔白腻，饮食少纳，身无寒热，大便频泄黏腻如痰。此中阳不足，水湿泛溢，膀胱气化无权。法当温土以御水寒，通阳以化湿浊。
乾姜（炒黄）　肉桂　茯苓　泽泻　茅术　木香　茴香
诒按：因舌腻便痰，故知其为寒湿。惟先曾腹痛，则方中又宜兼通气分，拟再加牛膝、乌药。
●再诊　张先生用平胃化胃中之湿浊，用五苓通膀胱之气化。简净的当，无从增损。愚意复入半夏一味，暗合通彻阴阳之路，使水湿痰涎从小便出，是亦古人加减成方之心法也。
半夏　茅术　川朴　陈皮　甘草　茯苓　猪苓　肉桂　泽泻
●张　寒气客于下焦，瘀凝停于小腹中央，乃膀胱之部也。寒气瘀凝，阻塞胞门，膀胱阳气失化，以致癃闭。产后八日而小溲不通，脉细肢寒，腹中觉冷，恐其气逆上攻发厥。法以温通下焦，化瘀利水。
全当归（八钱）　川芎（四钱）　山楂炭（五钱）　炮姜（五分）　桃仁（三钱）　车前子（五钱）
益母草汤、陈酒各一碗煎药。另研桂心五分，血珀五分，甘遂三分，为末，药汁调下。
渊按：从生化汤加通瘀祛寒药，可法。
诒按：末药方甚佳，煎方中拟加泽兰、牛膝、吴萸。此证甚急，用药能丝丝入扣，迥异肤浮之家。
●复诊　小溲癃闭已通，恶露瘀凝未下，少腹板痛。再以温通。
肉桂　延胡索　红花　桃仁　丹参　山楂炭　归尾　牛膝　炮姜炭　冬葵子　两头尖　车前子

痿证　脚气　痹证  ***************************
●某　先天不足，骨髂空虚，常以后天滋补，栽培脾胃。脾胃得补，湿热壅滞，形体骤然充壮，而舌本牵强，两足痿软，不能行走。上盛下虚，病属痿躄。经云：「湿热不攘，大筋软短，小筋弛长，软短为拘，弛长为痿」是也。今拟法补先天之精气，强筋壮骨，以治其下。扶后天之脾胃，运化湿热，以治其中。然必耐心久服，确守弗懈，庶克获效。倘朝秦而暮楚，恐难许收功也。
熟地（四钱，附子三分煎汁炒）　茯苓（三钱）　桑枝（一两）　牛膝（一钱五分盐水炒）　虎胫骨（炙三钱）　川断（二钱酒炒）　巴戟（三钱盐水炒）　黄柏（一钱姜汁炒）　苍术（一钱五分）　萆薢（二钱盐水炒）　竹沥（二十匙）　姜汁（一匙）
另洗方：
独活（三钱）　当归（五钱）　红花（一钱）　陈酒糟（二两）　猪后脚骨（二只）　葱白头（三个）
煎汤日洗一次。
诒按：此等证本难奏效。其立方仍从丹溪虎潜法加味，用药固未尝不切当也。
●某　伏热留于肺胃，胃热则消穀易饥，肺热则痿躄难行。热气熏于胸中，故内热不已，延今半载。节届春分，天气暴热，病加不寐。据述先前舌苔黄黑，今则舌心乾红，其阴更伤。仿仲景意，用甘寒法。
生地（三钱）　知母（一钱五分）　茯神（三钱）　枣仁（一钱五分）　麦冬（二钱）　滑石（三钱）　夜合花（五分）　沙参（三钱）　百合（一两）
泉水煎服。
诒按：《金匮·百合病》篇有以百合配知母、地黄、滑石等法。此方即用其意。
●再诊　经云：「肺热叶焦，则生痿躄」，前方清心肺而退热，已能起床步履，但夜不安寐，是肾气不交于心，阴虚阳亢故也。清金丽水，取坎填离为治。
生地　天冬　麦冬　枣仁　山药　玄参　沙参　洋参　百合
另：虎潜丸（三钱）
诒按：经云「肺热叶焦，则生痿躄」，又云「治痿必取阳明」。经训昭然，守此二语，治法不外是矣。
●三诊　阴虚未复，夜寐未安，热退不清。仍宜养阴。自云：腹中微微撑痛，此属中虚。治当补益脾阴，兼清心肺之热。
生地　沙参　洋参　山药　麦冬　枣仁　薏米　茯神　甘草　白芍　赤苓　百合
另：归脾丸
●某　冷雨淋背于先，竭力鼓棹于后，劳碌入房，挟杂于中。病起身热咳嗽，至今四十馀日。痰气腥臭，饮食能进，卧床不起，形肉消脱。是肺先受邪，而复伤其阴也。经云：「阴虚者，阳必凑之，肺热叶焦，则生痿躄」。又云：「一损损于肺，皮聚毛落，至骨痿不能起床者死」。合经旨而互参之，分明棘手重证矣。
沙参　紫菀　茯苓　地骨皮　川贝　玉竹　薏仁
另：八仙长寿丸（四钱）
●再诊　肺为水源，百脉朝宗于肺，犹众水朝宗于海也。肺热叶焦，则津液不能灌输于经脉，而为痿躄。卧床不能行动，形肉消削，咳嗽痰臭，舌红无苔，脉细而数。是皆津液消耗，燥火内灼之象。考经论，治痿独取阳明者，以阳明主润宗筋，胃为气血之源耳。今拟生胃津以供于肺。仿西昌喻氏意。
沙参　阿胶　杏仁　甘草　玄参　火麻仁　天冬　麦冬　玉竹　茯苓　桑叶　枇杷叶
诒按：议病立方，深合《内经》痿论之旨。
●三诊　投清燥救肺法，病情稍安。仍宗前制。
桑叶　杏仁　麦冬　川贝　百合　玄精石　阿胶　沙参　玄参　枇杷叶　野茭白根
●某　长斋廿载，精血久枯。大雨淋身，湿侵入骨。腿股酸重，不能举动。法以宣通关节，佐以养血生津。
麻黄　苍术　白芷　当归　川芎　白芍　防风　熟地　桂枝　独活　牛膝　桑枝
诒按：此从阳和汤增减，因系湿邪，故加苍术。
●某　暑雨潮湿，湿从下受，入于经络。两足腿股酸楚，不能屈伸，起卧转侧，均觉艰难。此属脚气。适值经行之际，少腹窒塞，小便涩痛。湿热自气伤营，故舌苔白而底绛，脉形濡，身微寒热。虑其有气逆冲胸之变。拟东垣防己饮加减。
防己　薏仁　萆薢　秦艽　独活　桑寄生　牛膝　木通　防风　归尾　延胡　威灵仙　泽兰　丝瓜络
诒按：此湿热注于经络之病，与载入类伤寒中之脚气宜用鸡鸣散者不同。
●再诊　两足稍能行动，湿热有流通之机。仍宗前法增损，兼参健步丸意。
防己　萆薢　独活　牛膝　杜仲　晚蚕砂　木瓜　当归　延胡　秦艽　桑枝　丝瓜络
●某　风寒湿三气，伏留于骨。骨节痠痛，自冬而起，所谓骨痹也。骨痹不已，内舍于肾，则发热奄缠，即成劳损。
秦艽　杜仲　五加皮　生地　地骨皮　当归　续断　牛膝　萆薢　茯苓
诒按：邪郁化热，则伤及阴血，故易入损。方内再加丹皮、桂枝，更觉周到。
●某　寒湿之气，从外而入于内，遍体历节疼痛，而又胸满呕痰。经云：「从外之内者，治其外」，又云：「胃为藏府之长。」束筋骨，利机关，皆胃气之流行。然则外通经络，内和胃气，便是治法之纲领矣。
川附　茯苓　南星　半夏　陈皮　木瓜　竹沥　姜汁
诒按：骨节痛与呕痰，自是两途之病。用药两面照顾，亦为合法。案中以胃气一层，牵合筋节，虽似有理，而实非《内经》本旨。方中木瓜、竹沥，是筋络药。拟再加桂枝、秦艽、独活、桑枝、牛膝。

妇人  ***************************
●杨　心胸觉冷，经事数月一来，食入则腹中胀痛，寒痰气郁凝滞不通。当以辛温宣畅，遵熟料五积散意。
半夏　桂枝　茯苓　苍术　白芍　当归身　川芎　川朴　丹参　炙甘草　陈皮　枳壳　高良姜
●复诊　苦辛温通之剂，而能调经散痞，用之而效，益信古人言不妄发，法不虚立，在用者何如耳。
前方去良姜，加茺蔚子、砂仁。
●王　经后少腹痛连腰股，肛门气坠，大便不通，小便赤涩热痛。拟宣肝经之郁热，通络脉之凝涩。
柴胡　川楝子　焦山栀　郁李仁　延胡索　猩绛　旋覆花　归尾　龙胆草　青葱管　大黄
渊按：此经未尽而行房过度所致，乃经血乘虚入络，冲任八脉受伤也。
诒按：病情于小便上得之。
●王　经来半月不止，有紫血块，少腹疼痛，气坠阴门，诊脉沉涩，下午恶寒。阳陷入阴，营虚失守。法以升阳收摄其阴。
党参　熟地　黄耆　升麻　归身　阿胶（蒲黄炒）　冬术　白芍　柴胡　淡芩　血馀炭
●陆　营分有热，则经至而淋漓。卫分有寒，则脉小而迟缓。脾为营之本，胃为卫之源。经至而舌苔反布，胸无痞闷，是胃阳虚而无气以化浊也。拟醒胃阳以摄脾阴为法。
归芍六君子加神麴。
●复诊　经行过多，血气两衰，肝肾失固，丽翁所论包括尽矣。然治病之道，有相机从事之权。夫舌白多痰，胃有浊也。咽乾色红，阴虚而火浮也。脉细迟缓，中气不足也。考古人肾虚有痰浊者，金水六君煎。气虚而上有浮火者，生脉四君子。合而参之，似觉不可擅易，还祈哂政。
大熟地　半夏　五味子　归身炭　陈皮　于术　茯苓　麦冬　人参　穀芽　建莲肉
●三诊　肝肾与脾胃同治，经漏仍然不止。左脉稍觉有力，原得归、地之功；右脉更觉细微，脾气虚衰不振。许学士谓补肾不若补脾，盖谓脾胃虚者言之。今心跳食少，心脾不足可知。经血如漏厄不息，冲任不得不固。腹中微痛，气虚且滞，不得不补，不得不通。仿黑归脾法。
熟地炭　黄耆（炒焦）　茯神　枣仁　白芍　广木香　归身炭　冬术　人参　陈皮　炙甘草
渊按：既云固冲任，而无固冲任之药。仍用归脾，恐漏仍不止。古人治崩漏急证，自有专方，如血馀、棕炭、百草霜、倒挂尘等，殊有效验。且脉小迟缓，其漏未必属热，或脾肾阳虚，不能固摄其血，尤非固而兼温不效，未可见血即以为热也。
●张　营虚不足，经事愆期。肝气有馀，瘀凝停滞。心荡头眩，腹鸣胀满，是其征也。胀满能食，病在肝而不在脾。拟疏肝化瘀、和营养阴方法。
金铃子　吴茱萸　当归　延胡索　陈皮　沙苑子　茯苓　香附　大麦芽　青皮
●曹　经事来多去少，似崩非崩，是血虚有热也。所谓天暑地热，则经水沸溢。用白薇汤加阿胶主之。
女贞子　白薇　阿胶（米粉炒）　淡芩炭（醋炒）　黄柏　沙苑子（盐水炒）　白芍　莲心　归身炭　旱莲草
诒按：立方精到熨贴。
●奚　肝为藏血之脏，脾为生血之源。肝气郁则营血失藏，脾气弱则生源不足。腹中结瘕，肝气所结也。经事先期，肝血失藏也。饮食少纳，脾气弱也。便后带血，脾失统也。气弱血虚，宜乎不孕矣。调补肝脾，则冲任充足，自然有孕。
西党参　大熟地　冬术（人乳拌）　白芍　香附（醋炒）　杜仲（盐水炒）　茯神（辰砂拌）　菟丝子　归身　木香　川断　艾叶炭　阿胶（米粉炒）　乌鲗骨
●丁　经事参前而色淡，淡则为虚，参前属热，是血虚而有热也。
四物汤　香附　阿胶　党参　冬术　炮姜炭　丹皮　玫瑰花
渊按：佐炮姜以行四物之滞，非温经也，可谓得旨。
●朱　痛而经来，肝气横也。经事参前，血分热也。色黑有瘀，和而化之可也。
金铃子　延胡索　香附　当归　丹皮　白芍　山楂肉　泽兰叶　木香　茯苓　砂仁　
诒按：立方平善。
●复诊　经来色黑而痛。当与化瘀。
生地　桃仁（炒黑）　红花　泽兰　黑栀　香附（醋炒）　当归　川芎　醋炙大黄炭
●陆　营虚发热，瘀阻经停。心中若嘈，饮食厌纳，时吐酸水，是脾胃不足而夹痰饮者也。夫心生血，脾统血，肝藏血，胃为气血之总司。故调治之方，必以和脾胃为第一。脾胃健则营血自生，停饮自运，瘀凝自化。
半夏　陈皮　川连（吴萸炒）　茯神（辰砂拌）　桃仁　旋覆花　猩绛　丹参　野蔷薇花　白扁豆
●孙　经期一载不来，大便时常秘结，每月胸中不舒数日，此肝血虚而胃气不和也。理气之方，不在平肝而在养血。和胃之法，不在破气而在补气。气血充而肝胃自和矣。
西党参　熟地（砂仁拌）　枣仁　陈皮　归身　制半夏　丹参　于术（人乳拌炒）　茯苓　白芍　沙苑子　橘饼　穀芽
●复诊　肝肾素亏，气郁，胃气不舒，脾阴不足。饮食知味而不能多进，经事不来，二便时常不利，肩膝痠疼。舌苔或黄或白，此有湿热杂其中。补养气血之方虽稳当，然无理气化浊之品，未能奏效。今拟一方，以观验否。
制首乌　怀山药　枣仁　牛膝　焦山栀　柏子仁　茅术炭　陈皮　半夏　建莲肉
常服苡仁、红枣煮食。
●某　经停，少腹痛，小溲淋漓有血缕。此肝火与瘀凝交阻，当通而导之。
龙胆草　小蓟炭　车前子　丹皮　桃仁　大黄（酒炒）　冬葵子　海金沙　延胡索　焦山栀
诒按：立方切实。
●徐　咽乾乾咳，全由津液之亏。内热经停，已见虚劳之候。设欲生津降火以养其阴，而饮食减少者适以伤脾。计惟调其中气，俾饮食增而津液旺，以复其真阴之不足。盖津液生成于水穀，水穀转输于脾胃，舍此别无良法也。
白扁豆　茯苓　白芍　玉竹　炙甘草　苡仁　怀山药　金石斛　玫瑰花　枇杷叶
●陆　惊恐饥饱劳碌，内伤气血，血凝气滞，经停不来，已及八月。内热食少，虑成乾血劳损。
肉桂（一钱二分）　桃仁（二钱三分）　川断（一钱）　麝香（五釐）　当归（二钱五分）　大黄（醋炒一钱三分）　砂仁（四分）　牛膝（酒炒三钱）　乳香（去油五分）　没药（一钱）　五灵脂（醋炒一钱五分）
共研细末，分五服。每日一服，陈酒送下。
渊按：此调经散加减法，颇得古人遗意，元气可支者用之。
●徐　经行后奔走急路，冷粥疗饥，少腹疼痛连腰胁，兼及前阴。此肝肾受伤，又被寒侵而热郁也。经云：远行则阳气内伐，热舍于肾。冷粥入胃，则热郁不得伸，故痛也。遵寒热错杂例，兼腹痛治法。
川连（酒炒）　炮姜炭　桂枝　白芍（吴萸三分煎汁炒）　木通　全当归　香附　山楂炭　焦山栀　旋覆花　猩绛
诒按：推究病原，亲切不肤。
●张　形壮，面色紫黑，经事或数月或数十日而后来，来亦色淡不多。今经行后少腹攻痛，痛在左则左股酸而无力，痛在右亦如之。兼有淋带如膏。此瘀凝化浊，冲任失调也。通络泄浊治之。
五灵脂　香附　丹参　金铃子　延胡索　当归尾　冬葵子　吴茱萸　旋覆花　猩绛　青葱管
●何　漏下淋沥不断，少腹板痛，微寒微热，口渴不欲饮。此有瘀血著于脐下。拟化瘀生新法。
小生地　当归　丹参　桃仁泥　泽泻　柴胡　延胡索　旋覆花　大黄炭（酒炒）　地鳖虫（酒浸）
●复诊　漏下淋漓，少腹板痛。化瘀和营，未能奏效。食少无力，微寒微热。治在肝脾，缓之调之。
柴胡　当归　丹参　茯苓　泽泻　赤芍　白术　香附　地鳖虫　山楂炭
●某　寒热无序，脉促数，下有淋带，上则心跳，又少腹痛，大便坚，面色痿黄，血瘀之候也。虑延劳损。
大生地　桃仁　茯苓　冬葵子　当归　丹参　柏子仁　白芍　稆豆衣　玫瑰花
●王　向有淋带，月前血崩，崩止淋带不断，少腹板痛，脉象细数，身发寒热。脾胃大虚。此血瘀未尽，复兼肝气夹寒也。法当通补。
鲜生地渣（姜汁炒焦）　当归炭　荆芥炭　杜仲　陈皮　生姜渣（鲜地汁炒焦）　香附炭（醋炒）　香穀芽
渊按：鲜地、生姜互炒，名交加散，能通瘀调气，和寒热，而不伤血耗气，女科之妙方也。
●陈　经行作呕，血虚肝旺也。呕止而腹中结块，经事四、五月不来，当脐跳动，疑为有孕。恐其不然，想由瘀凝气聚与痰涎互结成块耳。《内经》肠覃、石瘕二证，状如怀子，病根皆在乎血。虽不敢大攻，当气血兼理，仿妇科正元散法。
党参　白术　川芎　茯苓　陈皮　半夏　当归　砂仁　木香　枳壳　香附
原注：有孕无孕，最难辨别，此证断乎非孕。服此二十馀帖，至八、九月而经始行。
●李　妇人之病，首重调经。经事初起不来，状如怀子。以后来而略少，但腹渐胀大，三载有馀，岂得尚疑有孕？《内经》谓肠覃、石瘕皆腹大如怀子，石瘕则月事不来，肠覃则月事仍来，而提其要曰：皆生于女子，可导而下。夫岂徒有虚文而无斯症哉！余曾见过下红白垢污如猪油粉皮样者无数，调理得宜，亦有愈者。借曰不然，则天下尽有高才博学之医，就有道而正焉，无烦余之多赘也。
大黄䗪虫丸每朝三十粒，炒大麦芽泡汤送下。
●苏　石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子。此段经文明指石瘕一证，由于寒气瘀凝夹阻而成。今腹痛泄泻食少，脾胃虚寒，肝木横逆，病延半载，元气已衰，理脾胃，兼温中下，尚恐莫及。备候主裁。
肉桂　冬术（土炒）　陈皮　木香　金铃子　诃子　茯苓　乾姜　泽泻　延胡索　生熟穀芽
●潘　年近六旬，天癸久去而反频来，是谓脱营。脱营者，元气极虚不能固摄，血从外脱也。又名下竭，故腰痛如折。下竭者必上厥，故面赤、火升、发热也。血属阴，阴虚则阳亢，故脉弦硬无情。其脉愈数，其阴愈虚。夏令一交，阳亢无制，恐致水涸龙飞，难为力矣。
阿胶（赤石脂拌炒）　牡蛎　海参　线鱼胶（米粉炒）　玄精石　沙苑子　贡菜（洗淡）　猪腰子（酒洗）　茯神　龟版胶（馀粮石拌炒）　生洋参（元米炒）
朝服震灵丹二钱，暮服威喜丸二钱。
渊按：吴鞠通法也。妙以咸降有情之物补下焦精血。
●舒　乳房属胃，乳汁血之所化。无孩子而乳房膨胀，亦下乳汁，非血之有馀，乃不循其道以下归冲脉而为月水，反随肝气上入乳房，变为乳汁。事出反常，非细故矣。夫血，犹水也；气，犹风也。血随气行，如水为风激而作波澜也。然则顺其气而使之下行，如风回波转可也，何必参堵截之法，涩其源而止其流哉，此可与知者道，难与俗人言也。
玄精石　赤石脂　紫石英　牡蛎　乌药　寒水石　郁李仁　大生地　白芍　茯神　归身　焦麦芽
诒按：此等议论，全是精心结撰，毫无依傍，非胸有积理者不能道。于乳汁变化之道，确凿指出，非见理精到者不能。方拟去石脂、郁李，加丹参，丹皮，牛膝。
●某　目之乌珠属肝，瞳神属肾。病因经行后，腰痛口乾，乌珠起白翳，怕日羞明，瞳神散大。此肝肾之阴不足，而相火上炎也。补阴之药极是，再稍参清泄相火之品。
女贞子　旱莲草　生地　杞子（黄柏三分煎汁炒）　潼沙苑　穀精草　丹皮　玄参　桑楂子　黑芝麻
另：磁朱丸
●再诊　血虚则木旺，木旺则脾衰，脾衰则痰湿不化，肝旺则气火易升。是以腹中时痛，脐右有块，目中乾涩，口常甜腻，舌苔白，而经水不调也。治法不宜制肝，制则耗其气，但当养阴以和肝。不可燥湿，燥则劫其阴，只宜和脾以运气。此仲景治肝补脾之要法也。
党参　当归　白芍　茯苓　冬术　半夏　陈皮　丹皮　香附　橘叶
●三诊　脉轻按虚微，是为元气之虚；重按细数，是属营阴之损。左尺细弱，肾水亏也。历诊病情，每遇经来，其热辄甚，舌上即布白苔。良以胃中湿浊，因里热熏蒸而上泛也。少腹有块攻痛，聚散无常，是名为瘕。瘕属无形之气，隶乎肝肾为多。揆其致病之由，因目疾过服苦寒，戕伐生生之气。胃受寒，则阳气郁而生湿。肝受寒，则阴气凝而结瘕。阳气郁于胸中，故内热；阴气凝于下焦，故腹痛。经事过则血去而阴虚，故其热甚。甚则蒸湿上泛，故舌苔浊厚也。刻下将交夏令，火旺水衰，火旺则元气耗而不支，水衰则营阴涸而失守，惟恐增剧耳。图治之法，补脾胃以振元气，培肝肾以养营阴，是治其本也。稍佐辛温，宣通下焦阴气，是兼治其瘕痛之标也。
党参　黄耆　冬术　茯苓　炙草　归身（酒炒）　萸肉（酒炒）　首乌　木香　白芍（吴萸三分煎汁炒）　马料豆　生熟穀芽
诒按：三案论病，则委曲周至。用药，是细腻熨帖。看似平淡无奇，实则苦心斟酌以出之。诚以调理内伤久病，与治外感时邪不同。病久正虚者，病机必多错杂碍手之处，用药并非一二剂所能奏效。故立方必须四面照顾，通盘打算，不求幸功，先求无弊。此等工夫，非老手不能擅场。
●某　内热日久，经停二月。投养阴调血通经之剂，得热退经行，可谓效矣。然犹未也，脉数不和，舌仍光赤，乃阴津未充，虚阳未敛也。仍宜小心安养为善。
生地　当归　白芍　丹皮　阿胶　香附　党参　茯苓　陈皮　地骨皮
诒按：平正妥帖。
●再诊　脉数已和，舌色光红已退，但有时尚觉微热。仍以前法增损。
前方去丹皮　阿胶　加麦冬　狗脊
●某　经事不来，足肿腹满，脐下偏左有块，上攻作痛。此瘀凝气滞，病属血分。虑延成臌。
三稜（醋炒）　莪术　香附　当归　神麴　楂肉　延胡　砂仁
另：大黄䗪虫丸，每服五粒，日三次。
诒按：此气血两疏之法，用药切实不浮，好在丸药缓攻，不嫌其峻。
●再诊　经停腹满，形瘦色黄。气血瘀凝，防其成臌。
香附　延胡　枳壳　茯苓　苏梗　川朴　大腹皮　冬瓜皮
另：大黄䗪虫丸
●某　忧愁抑郁，耗损心脾之营，而肝木僭逆。胸中气塞，内热夜甚，经事两月不来，脉沉而数，热伏营血之中。拟用柴胡四物汤，和营血以舒木郁。
党参　冬术　生地　当归　白芍　香附　青蒿　白薇　生熟穀芽
诒按：此等证调治失当，最易入于损途。拟再加丹皮、丹参。
●某　经行后少腹作痛，上及胸脘腰胁，内热口乾，大便不通，小便热痛。此肝气挟瘀所致。
川楝子　延胡　桃仁　香附　山栀（姜汁炒）　泽兰　川连（吴萸炒）　丹皮
另：当归龙荟丸三钱，淡盐汤送下。
诒按：病情与前条相似，证也近之。惟当归龙荟丸用得太重，宜减半服之。
●某　年近五十，经事频来且多。是冲脉不司收摄故也。防其崩决，补之摄之。
党参　黄耆　当归　于术　枣仁　陈皮　茯神　阿胶　荷叶蒂　藕
诒按：此方从归脾增减，补则有之，摄则未也。拟加牡蛎、龟板、茜草炭、乌贼骨以佐之。
●某　病起当年产后，虽经调理而痊，究竟营虚未复，是以至今不育，且经事乖而且多，亦营虚而气不固摄之故。自上年九秋，又感寒邪，入于肺为咳嗽，痰中带血，此谓上实下虚，血随气逆。蔓延旬日，加以内热，渐成劳损。姑仿仲景法，扶正化邪，以为下虚上实之法。
生地　党参　炙草　当归　豆卷　前胡　茯苓　怀药　麦冬　阿胶　川贝　杏仁　桂枝　枇杷叶
诒按：趋步古人，非胸罗经训者不能。时下随证敷衍，乌能望其项背。
●再诊　进薯蓣丸法，补气血，生津液，彻风邪，咳嗽已减。所谓上实下虚，病情不谬。据云：当年产后，腹中常痛，至今未愈。显见营分有寒，已非一日。但内热奄缠，心悸头眩，久虚不复，终为劳损。兹从八珍加减，复入通补奇经。王道无近功，耐心安养为是。
十全去耆　芎　加阿胶　艾　炮姜　紫石英　陈皮　麦冬　款冬花　川贝　神麴　大枣
●三诊　温补奇经，病情俱减，今仍前制。
十全去耆　芎　草　加阿胶　香附　炮姜　陈皮　吴萸
●某　两次血崩之后，赤带连绵不断，迄今半载有馀。脉象虚微，气血大亏，是以头眩、心跳、腰痠、足软等证均见也。近日腹痛食减，恐其复致崩决。拟方固摄奇经。
女贞子　乌贼骨　茜草炭　旱莲草　党参　茯苓　白芍　丹皮　阿胶　莲肉　荷叶蒂　藕节
另：震灵丹二钱
●再诊　固摄奇经，病情不减。崩漏不止，腹痛不已。用升阳固阴法。
鹿角霜　沙苑　龙骨　牡蛎　怀药　杜仲　女贞子　杞子　茯苓　棕炭
诒按：固摄不效，进用升涩。此用药转换一定层次。
●某　崩后不时寒热，腹中有块，口发牙疳。营虚有火，气虚有滞。调之补之。
党参　陈皮　当归　白芍　丹皮　茯苓　麦冬　玄参　黑栀　女贞子　建莲肉
●某　养血以调经，理气以止痛。补肝之虚，以平眩晕。助脾之运，以除恶心。
熟地（六两分三份。一份砂仁拌炒松；一份姜汁炒焦；一份陈酒煮烂。）　当归（三两分三份。一份吴萸一钱煎汁炒；一份茴香一钱煎汁炒；一份酒炒。）　白芍（二两分二份。一份肉桂一钱煎汁炒；一份炙草三钱煎汁炒。）　香附（四两分四份。一份黑栀三钱煎汁炒；一份盐水炒；一份醋炒；一份酒炒。）　川芎（酒炒一两）　沙苑（盐水炒三两）　茯苓（三两焙）　陈皮（盐水炒一两五钱）　党参（炒三两）　丹参（酒浸晒乾，再浸再晒，如此七次。焙研三两。）
诒按：此方制法精巧，养血理气，两擅其长。木香、砂仁亦可酌增。
●丁　因疟小产，瘀凝未尽，冲任受伤，少腹结瘕，上攻疼痛，大便常溏，内热不已，迄今半载。不渴不嗽，病在下焦。通补冲任，和营化瘀，不越产后治例，与阴亏劳损有歧。
当归（小茴香炒）　川楝子　延胡索　香附　肉桂心（研冲）　白芍（吴萸炒）　紫石英　茺蔚子　砂仁　玫瑰花
渊按：从疟而起，脾气先伤，大便常溏，即其证据，徒治下焦血分无益。
●复诊　产后蓐劳，已经八月。内热瘕痛，病在冲任。
当归（酒炒）　白芍（桂枝三分炒）　桃仁泥　丹参　党参　炒丹皮　稆豆衣　广皮　玫瑰花
●阙　体弱素亏，频年屡患咳嗽。今春产后悲伤，咳嗽复作，背寒内热，气逆痰多，脉虚数，大便溏。延今百日，病成蓐劳。按产后血舍空虚，八脉之气先伤于下，加以悲哀伤肺，咳嗽剧作，震动冲脉之气上逆。经云：冲脉为病，逆气里急。阳维为病苦寒热。频进疏风清热，脾胃再伤，以致腹痛便溏，食减无味，斯皆见咳治咳之弊。越人谓上损及脾、下损过胃，俱属难治。姑拟通补奇经，镇摄冲脉，复入扶脾理肺。
大熟地（砂仁炒炭）　当归（小茴三分拌炒）　紫石英　白芍（桂枝三分拌炒）　白茯苓　川贝　牛膝（盐水炒）
诒按：用熟地、归、牛膝、紫石英温摄冲任，用归、芍以调阳维，用药颇为亲切，拟再加胡桃、人参、山药、沙苑、牡蛎。
●张　产后营虚发热，已经数月。多汗心跳，营阴大亏也。
大熟地　党参　黄耆　茯神　归身　酸枣仁　冬术　陈皮　玉竹　白芍　砂仁
●某　产后营虚，内热日久，近感风邪，发热更甚，胸闷心跳。气滞血亏，显然可见。
香豆豉（炒）　黄耆　防风　全当归　白芍　白术　枣仁　茯神　玉竹　桑叶
渊按：虚多邪少，从补营方中加轻散药一二味，即可祛邪。重加发散，邪转不服，反多变证。
●赵　病后小产，产后感邪咳嗽，寒热似疟。服解散疏和药五六剂，邪退未尽，夜犹微热。然头晕心跳，寐则惊惕，虚象见矣。拟养营化邪法。
四物汤合二贤，加苏子、苏梗、苏叶、川贝、杏仁、枳壳、茯苓、款冬花。
原注：用三苏、二贤、四物，意在泄血分之风，和血中之气。加化痰止咳药，佐使之耳。
●复诊　补肺阿胶合金水六君，去半夏，加川贝、款冬花。
●某　左脉细数，营阴亏也。右脉细软，脾气虚也。产后不能安息，反加劳碌，气血伤而不复，致身常内热，心荡若嘈。久延虑成劳损。人参养营汤加减。
党参　大熟地　冬术　白术　丹参　香附　远志（甘草汤制）　砂仁　归身（酒炒）　陈皮　茯神　枣仁
●孙　前年小产，恶露数日即止，因而腹中作痛结块，心神妄乱，言语如癫。此血风病也。胞络下连血海，上繫心胞，血凝动火，火炽生风，故见诸证。诊脉弦搏，肝阳有上亢之象，防加吐血。为治之法，当以化瘀为先，清火化痰为佐。
川贝　赤苓　丹参　蒲黄炭　五灵脂　川连　香附　延胡　焦山栀　茺蔚子
另：回生丹一粒，开水化服。
渊按：血风病有数种，此因产后瘀凝而得，病在冲任血海，上及心胞，不脱产后著笔。
诒按：疏证病原，切实指点，与肤浮影响者不同。
●毛　产后腹痛，一载有馀。营虚木郁，脾胃受戕。时作恶心，时吐酸水。用《千金》当归建中汤法。
当归　炮姜炭　炙甘草　肉桂　川椒　橘饼　白芍（吴萸炒）　南枣
诒按：用药切当，无支凑帮贴之病，自是老手。
●复诊　前投建中法，腹痛已止。复因经行之后，劳碌受寒，腹中又痛，加以晡热，饮食减少。舌苔乾白。此属血虚肝郁，脾虚木横。用归脾法加减。
黄耆　党参　冬术　茯苓　砂仁　炮姜　木香　陈皮　归身　白芍（吴萸炒）　橘饼
●胡　小产半月，感邪发热，又遭惊恐，冲任受伤，少腹胀痛，白带淋浊，眼花口苦，腰膝拘挛。证逾半月，饮食不纳，虑其昏厥。姑仿以浊攻浊法，兼达邪化瘀，备商。
淡豆豉　白前　泽兰叶　延胡索　焦山栀　当归　丹参　焦楂肉　竹茹　交加散　两头尖
●章　先痉厥半日而后产，产后厥仍不醒，痉仍不止，恶露稀少，汤水不能纳，纳则仍复吐出，面赤身温，脉洪而荒。肝风炽张，营虚气耗，虚阳外越，冷汗遂出，恐其厥而不返，奈何奈何！姑拟一方，希冀万一。
肉桂（五分）　当归（三钱）　煎汤冲童便一杯，化下回生丹一丸。
渊按：脉荒者，乱也。究属杜撰。虚风挟痰上逆，化痰降火，冲入童便最妙。
●复诊　前方勉灌三分之一，恶露稍多，面赤稍退，脉大稍软，而厥仍不醒，舌色灰黄，时沃涎沫，两日饮食不进。营虚气滞，胃虚浊泛。必得温通化浊，以冀阳回厥醒为妙。
肉桂　炮姜　半夏　全当归　丹参　山楂肉　陈皮　茯苓　紫石英　童便（冲入）
●三诊　厥醒进粥半盏，诸无所苦，惟周身疼痛，不能转侧。舌苔白，口不渴。拟温养气血，兼和胃气。
肉桂　炮姜　黄耆　半夏　当归　丹参　茯苓　陈皮　桑枝
●丁　产后瘀凝未尽，新血不生，身热日久，少腹疼痛，小溲淋漓，带下血筋。此肝经郁热，兼夹瘀凝为患，殊非小恙。姑拟泄肝、化瘀、和营为法。
鲜地渣（姜汁拌炒焦）　金铃子　延胡索　丹参　当归　焦山栀　生姜渣（鲜地汁拌炒焦）　龙胆草　甘草梢　赤苓　青葱管　猩绛屑
诒按：恰合病机，惟少腹痛者，于化瘀一层，尚须著意，拟加西珀、乌药、红花。
●范　产未满月操作，猝遇大雨淋身，水寒之气自毛窍而入于骨节，内舍于肾，外达太阳、阳明，是以始病腰疼，继而上攻头痛，遍体机关不利也。脉沉而寒热，寐少而恐惧，纳少而恶心，邪气留连于胃肾。据云头痛甚则汗出，太阳之表虚矣。用许学士法。
香豆豉　牛蒡子　豆卷　杜仲　磁石　藁本　白芷　川芎　金狗脊　赤苓　半夏　甘菊花
渊按：太阳表虚，风药未免太过，况得之产后乎！
●复诊　前投益肾通经，和胃泄湿，头项腰脊之痛原有松机。今产后两月有馀，经水适来，而心跳恐惧，是营气虚而不摄也。拟和营止痛，仍佐理胃泄湿。
党参　桂枝　秦艽　枣仁　杜仲　豆卷　半夏　赤苓　苡仁　金狗脊　归身　陈皮　桑枝（酒炒）
●三诊　产后营虚，雨湿寒气袭入，经络机关不利。前投宣通养血两法，俱无少效。虽头痛略松，而右半之腿臂转增痛热。犹幸脾胃稍旺。今恶风、发热、口乾，是寒湿渐化为热矣。拟疏泄湿热以通经络，再议。
羚羊角　丹参　防风　秦艽　苡仁　陈皮　羌活　丝瓜络　防己　当归　白芷　忍冬藤　木通　桑枝
●王　产未百日，骨蒸发热，奄延匝月，热势渐加，迄今五十日矣。诊左寸关轻取虚小，中按之数，重按数而且坚，知其热在阴中，心肝之火独亢。右寸关虚软而数，则知脾肺气虚。两尺皆虚，肾阴亏也。阴虚阳盛，热气熏于胸中，蒸动水穀之湿上泛，故舌苔反见浊厚耳。耳鸣而聋者，肾虚肝阳上逆也。据述服参、耆则热势愈甚，投胶、地则胃气益惫。节近清明，地中阳气大泄，阴虚阳亢莫制，恐其交夏加剧。刻下用药，以脾胃为要。土旺四季各十八日，清明节后土气司权，趁此培土，冀其脾胃渐醒，饮食渐加，佐以清金平木，必须热退为妙。
北沙参　地骨皮　丹皮　归身　怀山药　白扁豆　茯苓　白芍　生熟穀芽　白蔷薇露
●徐　昔立斋治病，每定一方，令人服数十剂，非心精识果，乌能若此！然非病家信之真、任之专，亦乌能若此！林也不才，何敢妄希前哲。然审病既的，药当不谬。从此加鞭，以图进益。
天冬　麦冬　生地　熟地　怀山药　沙参　茯神　枣仁　牡蛎　白芍　洋参　阿胶　红枣　浮麦
原注：此妇年三十四五，从未生育，因惊恐患怔忡头昏，耳鸣火升，发热汗出，食少便坚，将及百日。服此方三十帖，见效。即将此方加重，煎膏常服，几及一年，全愈。后生一子。

小儿  ***************************
●李　胎惊之病，得之于母腹胎孕之后，其母有所大惊，气应于胎，惊气入肝，故数月婴孩即有胎惊之患，往往不能愈。姑拟一方备採。
羚羊角　天竺黄　陈胆星　石菖蒲　大黄　共研末。竹油或钩钩汤调服五分。
●许　音哑喘咳，痰声嗘咯。风痰袭肺，肺胀夹惊险候。
麻黄　杏仁　射干　桔梗　桑白皮　菖蒲　枳壳　前胡　白前　紫菀　白萝卜汁（冲服）
诒按：此证风痰壅闭，与喉科中马脾风相类，治之稍迟，即不可救。学者最宜留意。
●朱　痧后夹积，移热于大肠。腹中热痛，每交寅卯二时则痛甚。拟开肺金之郁，仿丹溪论，参越桃意。
高良姜　桔梗　川连　通草　滑石　焦山栀　山楂炭　焦六曲　砂仁
●复诊　痧后腹痛，甚于黎明。阳气为阴寒凝遏，欲升而不得升，故痛甚于黎明也。前用温寒并进见效，今仍前法加减。
桂枝　炮姜　吴茱萸　木香　延胡索　香附　山楂炭　花槟榔　赤苓　焦山栀　白蔻仁
诒按：此寒热错杂之证，大抵热为寒郁，故立方以寒热互用见功。
●方　痧后肺火不清，移热于大肠之络。腹痛便溏，手脘内外肿痛。防发痧毒。治以清解。
升麻　葛根　赤芍　焦山栀　甘草　高良姜　丹皮　桔梗　忍冬藤
渊按：此方匪夷所思。庸者必与清肺健脾、化积解毒套剂矣。
●复诊　前方已效，轻减其制。
防风　焦楂肉　银花　砂仁　桔梗　甘草　陈皮　赤芍
●某　先痢而后疟，已经两载。面黄内热，腹满足肿，脾气大虚。舌红形瘦，阴液大伤。童劳证也。
党参　茯苓　于术　陈皮　黄耆　泽泻　川连　神麴　防风根
●再诊　疟痢三年，脾胃元气大伤。脉数舌红，腹满足肿，小溲短少。前投升阳益胃，热势略减。今拟补益脾阴，兼以化浊。然童稚阴亏，病延日久，夏令防其增剧。
党参　怀药　冬术　麦冬　五味　白芍　陈皮　茯苓　砂仁　鸡内金
诒按：小儿虚证，自以后天脾胃为主。然脉数舌红，阴液亦损，亦当稍参养阴之意。
●某　先天不足，三阴亏损，筋络空虚，两足蜷挛，身热骨瘦。童劳痼疾，难治。
生地　当归　牛膝　川断　狗脊　苡米　鳖甲　羚羊角　桑枝
诒按：用苡米、桑枝于补剂中，稍参风湿治法。
●某　断乳太早，元气薄弱。咳嗽发热，已逾四月，形瘦骨立，疳劳重证。唇红而善食，胃有疳虫也。
川贝　杏仁　茯苓　百部　川连　党参　地骨皮　陈皮　芜荑　款冬花　桑白皮
诒按：此方专以杀虫为主，愚意当另拟培元之法以佐之。
●戚　马脾风极重险症，危生倏忽。姑与牛黄夺命散。
大黄（生切四钱）　槟榔（一钱五分）　黑牵牛（三钱）　共研末。分二服，白萝卜汁温调服。
诒按：此古方也，病情急重。非此亦无法可挽。或有痰热壅甚者，服越婢、麻杏甘石汤亦效。


卷四  ——————————————————————————————————————————————————————————————————————————————————————————

脑疽　对口　玉枕疽  ***************************
●杨　悲哀恼怒则伤肝，肝阴伤则虚阳上亢，烁及三阳，从三阳总会之所，而疡生焉。证名脑疽。及今两候有馀，脓水见而不多，火势极盛，腐肉未化，坚肿未消。顷诊脉左部弦洪，右部细小。大便艰结，小溲频数。显系气虚下陷之体，肝阳上升之病。夫气虚宜补，肝阳宜镇，镇肝抑火，固外疡所必然，而补托化脓，亦高年所宜讲。所虑者阴分不充，气将日陷，肝阳无制，脓水腐肉，无朝生暮长之功，气血亦无以滋生，势将渐蹈于陷机。拟方呈政。
羚羊片（一钱五分）　石决明（五钱）　殭蚕（二钱）　细生地（五钱）　川贝（一钱五分）　茯苓（二钱）　丹皮（一钱五分）　橘红（一钱）　制半夏（钱半）　竹茹（一钱二分）
●二诊　议扶正潜阳，气血兼顾，同徐先生酌夺。
参鬚（七分）　当归（钱半）　石决明（一两）　茯苓（二钱）　生地（三钱）　制半夏（一钱）　黄耆（一两）　粳米（一撮）
●三诊　昨投补托，参入镇肝，小溲之数大减，不可谓非佳兆。从此陷者升，气渐蒸腾而上，可为生肌去腐之助。所以昨晚定方，竟从十全大补参商。乃药未服，胸脘似闷。自云平素之肝气，因交芒种而发。夫肝气者，肝火冲激胃脘之痰饮也。痰饮宜化，气虚宜补，既用补托，不能不先化痰饮。因思舌苔白腻，胸闷呕哕，前人每用温胆一法。此证既属高年气虚，古人补法之中，未始无兼而行之者，则十味温胆之谓也。仿其意以立方，补不嫌壅滞，化不嫌香燥，参酌至当，庶几内脏安而外疡有益。
昨方加：麸炒枳壳（一钱）　制香附（一钱）　磨郁金（五只）　蔻仁（五分）　竹茹（姜汁炒钱半）
●四诊　从十味温胆立方，并无胸满闷滞等患，且能安寐两时，受补可知。惟左脉之弦洪不减，酉戌之交，烦躁不安，心火太旺，脓水较多，终未能畅，根盘稍和，究未能化。仍恐火势太甚，乘气虚而内陷。拟清心化热之品，与补托药相辅成功。
真老港濂珠　犀黄　血珀
同研末。心烦时用藕汁调服。
●五诊　日中至黄昏，为阳中之阴，此时痛势最甚，必有阴火上乘，邪火因而愈炽。昨用补托，脓水甚多，想正气得扶，毒便外出。今日诊脉左部略平，惟发际之坚肿火色未退，而脾胃仍不思饮食。当从昨方运以调胃之法，参以镇火之品，备正。
台参鬚（盐水拌七分）　于潜术（钱半）　石决明（七钱）　细生地（四钱）　川贝（三钱）　枳壳（五分）　鲜石斛（二钱）　陈皮（盐水炒五分）　茯苓（钱半）　殭蚕（一钱）　连翘（钱半）　赤芍（钱半）　竹茹（姜汁炒四分）
另：水炙黄耆（一两）　夏枯草（一两）　煎汤代水。
●六诊　脓水淋漓，毒能泄也。小溲能畅，火从下降也。所以面赤火升得平，痛势亦减，左脉之洪数亦较平于前日。种种佳兆，皆由升降各职其司，升降之职司，未始非补托之助，气盛则上下咸宜也。然而前日之方，宜增不宜减。
人参条（一钱）　细生地（四钱）　川贝（钱半）　石决明（一两）　麦冬肉（钱半）　银花（钱半）　赤芍（一钱）　归身（一钱）　陈皮（一钱）
另：水炙黄耆（一两）　夏枯草（五钱）　鲜藕（一两）　煎汤代水。
●七诊　夫外疡以候数言者，取七日来复之义，此其大略也。而人之气血强弱不同，少长各异，有未至而至，即有至而不至，仲景先师分明言之矣。太太之疡，昨交三候已尽，方见脓水大畅，疮口开放，痛势大减，意者高年气血生长稍缓，藉补托以扶助，而后霞蔚云蒸，火毒外溃乎。今诊两部大得和缓之意，所谓有胃气也。饮食不须苦劝，胃和可知。所嫌阴中之阴之候，左关加弦，痛势加增，烦躁亦甚，无非阴火内动。此时定方补气养营之外，不能不兼顾阴中之火。
人参条　全当归　白芍　细生地　丹皮　左牡蛎　川贝　鲜石斛　地丁草　陈皮
另：黄耆　藕　夏枯草（各一两）　煎汤代水。
●八诊　补气顾阴为剂，昨日自朝至暮，神气清朗，胃气亦开，脉情亦和，何乐如之。据述丑寅之际，自觉不适，似梦非梦，语言错误。此心营内虚，相火上乘，意者昨晚珍珠停服乎。夫调理高年重虚之体，因事制宜者，尤当因时服药。鄙意欲阳分服补气之方，一交阴分加养阴之品，质之同道先生，以为然否？
人参条（一钱）　于潜术（钱半）　细生地（三钱）　朱茯神（二钱）　酸枣仁（川连汁炒三钱）　川贝母（一钱）　杏仁（钱半）　麦冬肉（钱半）　归身（一钱）　陈皮（五分）
另：黄耆　藕（各一两）　煎汤代水。辰初服一盏。后加：
赤芍（一钱）　夏枯草（钱半）　左牡蛎（三钱）　丹皮（一钱）　金箔（三张）　燕窝（二钱）
煎一小杯，冲珠粉（一分）。酉正服。
●九诊　统观脉证，其发于外者，痛止火退，脓多而腐未脱耳。其在内者，舌苔灰浊，胃气不开。据述昨晚不时烦闷，且云腹痛乾呕而呛，自觉有时模糊。种种见证，由脏腑不和，湿热乘虚而入，夫病后宜补，一定之理。而补法亦有因时制宜之道。古人六腑以通为补，亦犹五脏以填为补也。况时令湿热蒸郁，弱体尤易见累。拟暂去参耆，从胃腑立法，俾胃和再商图本。
川贝母　枳壳　赤苓　橘红　鲜石斛　薏苡仁　豆卷　竹茹
另：参鬚（五分）　煎汤送真珠粉（一分）。
●十诊　从胃立法，烦闷顿除，自觉脘中空爽，口味大和，药能应手，何其速也。今晨诊脉，左三部较和于昨，右关亦旺。盖久病宜调补脾胃，胃和则卧能安寐，升降自调，转运得所，生长之机自复。惟每日下午精神较怯，睡觉亦见神情恍惚，神气不安。夏至在迩，阴气大剥之候，而体中真阴大伤，未免因时而动，动而太过，则飞扬之虞，不能不虑及之。而目前所宜，仍当从胃立法，而从柔从润，未始不顾及阴分也。用薛氏盐降法加味。
海参　生蛤壳　川贝母　荸荠　橘叶　朱茯神　漂海蛰　薏苡仁　川百合　鲜荷叶　白粳米
另：卯刻服人参条（一钱），酉正服真濂珠粉（五分）。
●十一诊　右关一部和缓有神，不特饮食知味，而梦寐亦安，何快如之，至左脉之弦，亦和于昨。此波平浪静之时，正休养生息之候，慎劳动，节饮食，培植脾胃，以扶初生之阴，其在斯时乎。
于潜术　云茯苓　川贝母　麦冬肉　上绵耆　五味子　人参条（一钱）
煎汤送下前药。
另：燕窝（二钱），煎汤送下珠粉（一分半），晚服。
●十二诊　腐肉能脱，营卫和矣，眠食能安，脏腑和矣，目前之病，谓之已愈，无乎不可。何以昨日未申之交，气之升降失调，脘闷自汗，不能偃卧，脉亦不调，如是数刻。自云素有肝气，逢节则发，将交夏至，似乎复发，而其实非也。夫舌苔浊厚而带灰色，胃中湿浊分明外见，有证可据。以有湿之胃，而当湿令大行之时，高年气弱不能多运食物，午后阳中之阴，气为阳劫，则阴益弱，宜其浊气当权，反劫正气，此即世俗所谓之痧胀也。从此立方，似乎见证治证之道。
广藿梗　醋制半夏　赤苓　豆卷　苏梗　炙乌梅　广橘红　枳壳　薄荷　白粳米
另：吉林参鬚（一钱）　煎汤过药。
●十三诊　用补从湿热一边著手，随补随通，湿去而正自复，此东垣先生所以高于诸名家也。而夏秋为尤宜，昨日立方，从此著想，竟能安适。夫病者自云安适，则真安适矣。今既脉静神怡，阴生之节已在目前，补气调胃，和平其制，此际立方，正无事求其奇也。
川贝母　橘红　薏苡仁　云茯苓　粳米　漂海蛰　大地慄　香穀芽　鲜荷叶
另：煎人参条（一钱）　朝、暮空心服。
●十四诊　古人夏至之日，有定心气以待晏阴之成文，此无他，动则耗阳，静则生阴也。养阴之道，何独不然。寡言语以养气，慎思虑以养心阴，从此日积月充。目视多怪，梦寐多劳等疾，亦可因阴壮而安。所谓阴能敛阳也。用药亦不外乎此。
酸枣仁（盐水炒）　朱茯神　肥玉竹（盐水炒）　川贝母　橘红　枇杷叶　鲜荷叶　粳米　獭肝（磨冲一分）
另：煎人参条（二钱）　空心不时服。
●十五诊　脾宜升则健，胃宜降则和。便溏数次，脾气不和也。宜其精神稍倦，左脉带弦，右部略软，腹中隐痛，必冷积留于肠间。幸纳食尚多，胃气尚和。然高年当大病之后，亦不宜多降。拟钱氏参苓白术散加味。
云茯苓　于潜白术　白扁豆　陈皮　怀山药　六神麴　炮姜　苡仁　奎砂仁　建莲肉　大枣
另：煎人参条（一钱）　过药。
●十六诊　诸气膹郁，皆属于肺，诸腹胀满，皆属于脾。《内经》明文也。太太从前膹郁之病已安，昨日便溏而腹中胀痛，岂非脾病乎？夫便溏而兼腹痛，虽属脾虚，必有积滞。昨从钱氏法加入温消之品，腹痛已和，便溏亦止，胃气亦调。今晨左脉弦象稍减，右亦有神，目前论治，统诸脏腑而权宜，究须从脾胃著手。以昨钱氏法，去其温消之品可也。
参苓白术散加：穀芽
●十七诊　诸恙向安，而舌苔之灰色者亦净，胃中浊降可证，宜乎饮食滋味较胜于前。而昨晚少寐，似乎心神不安。理当从此著想。
拣枣仁　青龙齿　辰拌茯神　川贝母　柏子仁　鲜首乌　鲜荷叶　白粳米
总案
太太之体，先天至足之体也。先天者何？天一之水，即命门之火，道家所谓丹田、关元，医家所谓元阳、真火也。此火足则气旺，而后阴生血长，精神福泽，有不能不过人者，所以八旬之年，而智虑常用，然数年中操持耗阴，寒暑耗阴，老年悼子，则更耗阴，于壮岁尚多生长之机，于老年生机渐少，未免不足矣。夫阴以阳为根，阳以阴为宅，既阴不足，则孤阳少所维繫，而有失所之虞。睡后自觉奔走无定，以昭其阴火之不敛也。目中每见奇异，以昭其精之不蕴也。夫不足宜补，一定之理。而太太之体，则有不易补阴者。何则？舌苔浊厚，胸脘易痞，居海虞常熟卑湿之地，加以平日茶饮常多，高年气弱，变而成饮，浊腻有质之品，已属难投，而况春夏令行，正湿气当权之日，目前调理之法，惟有补气之中，略加健燥，以拂拭其胃中之浊。待秋分之后，燥令大行，或可渐加阴药，而气分之药，仍不可却。虽然，论时论体，不宜峻补，倘如前神失精离之病日甚，何可不补。转辗思维，惟有珠粉之灵，可以定心安神，獭肝之灵，可以养肝之神，此补阴而不碍于湿者也。抑更进者，此后暑令日加，惟有湿之人，引暑于自然，同气相求之理。喻西昌有言：人不能避身中之湿，何能避天地之暑。而太太胃恒有湿之体，其于暑之一门，不能不加意焉。夫暑之见证多端，大约以口腻、头蒙、胸闷、哕恶，皆其明证。至治暑之方，要不外去其引暑之湿。古人立方，如消暑丸、香茹饮、六和汤、藿香正气等法，无不半杂燥湿祛湿之品，其进而深者，则有十味香茹饮、清暑益气汤、清燥汤、消暑十全散、生脉散等，此则寓扶正于消暑中者。皆可因时採用，不必泥定成方，而心手间须活泼泼地。盖暑必伤气，断无血分一药，则重浊之品，不宜投可知。而老年尤留意者，又在养津。液之所在，即湿之所留，去湿可也，去液不可。去湿不可过燥，故药当适用而不宜漫用。喻嘉言有瘦人以湿为宝之论，语似太过，其于护液之道，一片婆心，殊可取也。故用豆卷而不用茅术，用川贝而不用半夏，用半夏而必须醋炒，前人制法用药，尽情透露，但未明言耳。以上数条，于夏季秋初调理之法，似乎略备。而秋冬不敢悬拟。兹承主人厚意款待，贤昆仲待爱过当，屡以医理下问，夫空言无补，何如实事为得。即太太之病，竭其愚衷，书之以为刍荛之献。惟主翁先生暨贤昆仲先生谅教不逮。
原注：此熟邑恬庄杨元丰之如君也。年八秩以外，因所生员外郎病故，悲哀而生脑疽。其人瘦而多火，又每日吃盖碗茶六七盏，胃有痰饮，用药颇难。其病至三候，方透脓出腐。恰值小满后起病，看病在芒种时节，适当太阴湿土司令，时雨大作，在湿饮之体，屡致脘闷不适。当时同道同看者，又因膏粱富贵之家，一味蛮补，其中斡旋颇难，盖恐伤同道之情也。两次就诊，下榻近二十日，方中组织斡旋处，似乎煞费经营。
●顾　脑疽几及三候，根盘板滞，脓水清稀，神识时糊，脉虚细数。此正虚不能化毒，毒反陷入于里。姑用扶正托毒，望其转机。
生绵耆　全当归　赤芍　西洋参　连翘　金银花　丹皮　九节菖蒲
调：珠黄散
●二诊　脑疽最怕三陷变局，谓火陷、虚陷、干陷也。兹疡经三候，忽然面赤喘促，肢冷汗出。全属少阴失藏，真阳外越，势有孤城失守之虞。王先生同议回阳救逆，希侥倖于万一。
川熟附片　人参　淡乾姜　炙甘草　白芍　全当归　北五味子　抱木　茯神
原注：用温药以救脱，急则治其标也。
●刘　偏脑疽自右延及于左，三候有馀。偏右穿溃脓少，偏左木肿未腐，头顶平塌，根脚散蔓。此气虚不能引血化腐成脓，托毒外出，高年殊虑内陷。至舌苔白腻，大便闭结，在疡科指为火毒内闭，湿热上蕴，而用内疏黄连等法。阅倪先生方案，谓内夹杂气，邪伏膜原，引用达原、三消数剂，异想超出寻常。今大便已通，舌苔稍化，然右脉软弱，胃气残惫，疡不甚肿，色不甚红，深恐阳变为阴。大凡外疡起发脓腐，须赖元气承载。所谓元气者，卫外捍御之气、胃中冲和之气、三焦升降之气也。亏则脓腐不克依期，从此生变。故黄耆为外疡托毒之圣药，即兼别症，再参他方。古法有攻补兼施、补泻同用者。拙见欲托毒，必扶正。
生黄耆（五钱）　当归（三钱）　赤苓（三钱）　陈皮（钱半）　藿梗（钱半）　法半夏（钱半）　香附（二钱）　穀芽（炒三钱）　殭蚕（三钱）
●二诊　脑疽将四候，起发脓俱迟。欲问真消息，阴阳各半推。阳多方是吉，阴长便生危。顶不高兮根不束，皮不腐兮脓不足。凡此皆因气血衰，顺逆安危看结局。乃若疮流鲜血，即为变陷之端。况夫年逾六旬，尤宜加谨为要。盖阴转为阳，仅百中之一二，必脓透而根松，方无忌而无虑。兹当补托，佐以疏通。补其正而托其毒，疏其气而通其壅。俾胀满宽而加谷，期疡毒化而收功。
黄耆（五钱）　当归（二钱）　制殭蚕（三钱）　皂角刺（三钱）　陈皮（钱半）　川朴（六分）　赤苓（三钱）　法半夏（钱半）　香附（二钱）
●钱　对口疽初起一粒如椒，根脚四面坚硬，脓腐不透，火毒未化，高年犯此，极易生变。备方商用。
生绵耆　全当归　防风　镑羚羊片　大贝母　鲜首乌　制殭蚕　连翘　角针　忍冬藤
●周　对口疽几及两候，脓稀根硬，烦躁恶心。湿热壅于胃，火毒不得外泄，渐有神昏之变。
川毛连　制半夏　黑山栀　连翘　枳壳　广郁金　竹茹
●王　对口疽脓未透澈，用方急于补托，火毒不能外泄，而反瀰漫于中，中宫渐增痞闷呕恶。子和云：虚而不补无害，实而补之祸生。盖虚者不补，尚藉穀气滋培，实者补之，反助邪威也。经云：营气不从，逆于肉里，乃生痈肿。又云：膏粱之变，足生大疔。是疡门扼要语。兹疡旬日，仅一更衣，脉滑数，舌白腻。皆湿热壅遏之象。用苦辛宣达，冀其表里宣通，庶免邪陷神昏变端。
泻心汤合温胆汤加杏仁、栝蒌仁。
●二诊　苦辛宣越，能降能通，今呕平便解。和中解毒为是。
制半夏（钱半）　大豆黄卷（二钱）　连翘（三钱）　淡黄芩（二钱）　金银花（三钱）　甘草（五分）　白蒺藜（去刺三钱）　鲜荷梗（去刺五分）
●某　对口生疽，足根发疔，此二处皆属太阳膀胱之络。湿热内聚，风热外侵，致生此证，勿得轻视。
羌活（钱半）　防风（钱半）　连翘（三钱）　归尾（二钱五分）　萆薢（三钱盐水炒）　土贝母（三钱）　乳香　没药（各五分）　银花（三钱）　甘草梢（五分）　桑枝（五钱酒炒）
●孙　玉枕疽已逾三候，脓泄不畅，腐肉未脱，大便溏薄，脉形迟细。法以补托，冀其脓透腐脱为妙。
潞党参（三钱）　甜冬术（二钱）　陈皮（钱半）　殭蚕（三钱）　粉归身（钱半）　生黄耆（四钱）　净角针（三钱）　穀芽（三钱）
●二诊　玉枕疽，及四候，根稍突，脓稍透，脉迟细。元气亏。温补法，理无违。
前方去穀芽，加：
川芎（八分）　丹皮（炒钱半）　金银花（二钱）　生甘草（五分）
●三诊　玉枕疽已经月馀，头顶僵突，不脓不腐，有刺如竖肉。此乃肝火郁结，血燥不能化腐成脓，防有翻花之变。
羚羊片（钱半）　殭蚕（三钱）　全当归（二钱）　赤芍（二钱）　生甘草（五分）　左秦艽（酒炒三钱）　大贝母（三钱）　银花（二钱）　粉丹皮（炒钱半）　夏枯草（三钱）

大头瘟　抱头火丹  ***************************
●魏　先痛而后肿者，自气分伤及营分，咳逆头胀，馀邪尚留于隧道，未全入络可知。夫肺主一身之气化，气机利则关节咸利，气机痹则脉络俱痹，斯谓治病之大纲，是宜从事气机矣。
薄荷叶（五分）　苏梗（三钱）　杏仁（三钱打）　牛蒡子（三钱杵）　橘红（一钱）　制半夏（钱半）　广郁金（钱半）　枳壳（钱半）　金银花（三钱）
●王　风火袭入三阳，头额焮肿而为游火丹毒。证方初起，舌白不干，发热恶寒，先从解表立法。
普济消毒饮去黄芩、黄连。
●二诊　肿势愈甚，恶寒已除。脉来弦数右大，舌苔微黄。风温兼夹痰食，已入胃中。防其化燥神昏。
前方加：芩、连、神麴、羚羊角、半夏。
●三诊　病已及候，头面滋水淋漓，而五日不大便，脘痞，苔黄，脉沉按之而实。温邪外郁化火而内结也。当乘势逐之。
前方加：制军（三钱）　芒硝（钱半）
●四诊　便解神清，邪已外内俱泄。善后之法，清涤馀邪。
金石斛（三钱）　川贝母（二钱）　栝蒌霜（钱半）　豆卷（三钱）　黑山栀（三钱）　天花粉（三钱）　穀芽（三钱）　连翘（三钱）　丹皮（三钱）
原注：虚加人参，实加大黄。

鬓疽　面颧毒  ***************************
●某　鬓疽属少阳肝胆风火而成，古方用柴胡清肝汤，今时改用荆防活命饮亦效，然须避风为要。
荆芥　防风　黑山栀　甘草节　天花粉　金银花　角刺　连翘　大贝母　桑叶　芦根
●陆　面颧毒乃阳明郁火所结，今已穿溃，孔如豆大。虽比颧骨疽较轻，然收功亦迟。须忌一切发风动火之物。
羚羊角（三钱）　白芷（五分）　茯苓（三钱辰拌）　土贝母（三钱）　广皮（钱半）　党参（三钱）　连翘（三钱）　丹皮（钱半）　银花（三钱）　甘草（五分）

骨槽风　牙咬痈  ***************************
●陶　形寒脉迟细，颊车坚肿，牙关紧合不开。此阴亏络空，寒邪袭入，盘踞不出，久则竟难驱化，治当于温通散寒之中，搜其锢结之邪。
阳和汤加：漂全蝎（三钱）　制殭蚕（三钱）
●二诊　热则筋纵，寒则拘急。昨投阳和之剂，而牙关和，再剂而面转红。一若春回寒谷，阳气融和者，是诚佳兆，再从前法加减。
前方加：刺蒺藜、骨碎补。
●许　肝胆郁火，凝结成痰。腮颊硬肿，牙关不开，此骨槽痰也。脉象郁涩，气失利畅。药力不易见效。宜自怡悦为要。
柴胡（四分）　黑山栀（三钱）　香附（二钱盐水炒）　秦艽（三钱酒炒）　制殭蚕（三钱）　丹皮（钱半炒）　石决明（先煎一两）　土贝母（三钱）　郁金（钱半）　骨碎补（三钱）　刺蒺藜（去刺三钱）　钩钩（钱半）
●王　寒痰凝阻，颊车不利，高而肿硬，色白不红。此属阴寒骨槽，与色红身热者不同。
大熟地　麻黄　桂枝　秦艽　防风　制殭蚕　当归　白芥子
诒按：此病挟肝火者，十之八九，此独不然。于此可悟辩证之不可胶执也。
●某　肝阳内郁，风冷外侵，寒与火搏，牙关紧闭不开，痛掣耳中鬓颊，症属牙咬，形寒身热，防变骨槽，勿轻视之。
牛蒡子　薄荷　连翘　制殭蚕　大贝母　桔梗　秦艽　钩藤　甘菊　桑叶
●二诊　牙龈肿而不坚，腐而不溃，脉形虚数，日晡微热，此属血虚肝郁，木火上升，略兼外感而发。前方解散，表邪已退。今拟养营熄风潜阳为治，仍宜避风为要。
细生地（四钱）　川石斛（三钱）　甘菊（一钱）　刺蒺藜（三钱）　石决明（五钱）　女贞子（三钱）　天麻（一钱）　麦冬（三钱）　丹皮（一钱半）　桑叶（一钱）
●某　肝胆风阳上逆，乘袭阳明胃络，牙龈肿痛，上引头角，下连颈腮，筋中皆牵掣而痛，此即肝风入络也，最属奄缠。
鲜生地　羚羊角　山栀　玄参　天麻　钩藤　石决明　川石斛　秦艽　丹皮　桑叶
●某　阴亏郁火上炎，牙龈结肿坚硬，延及一载有馀，恐至牙岩之变。
犀角　鲜石斛　大贝母　玄参　制殭蚕　桔梗　连翘　丹皮　芦根
●某　阳明热毒上攻，逆走少阳，结成牙咬溃脓。面颊肿胀，神识时糊，此系正虚，疡毒内陷，极险之症。必得热退神清，饮食能进，始可登岸，否则恐难挽救。
金银花（一两）　甘草（五钱）　马料豆（二两）　绿豆（二两）　芦茅根（各二两）
煎浓汤，磨冲犀角汁一钱，调下琥珀蜡矾丸。
●胡　素禀阴亏火亢，风阳易于上扰，近感时令风温，引动肝胆之阳，挟痰入络，阻袭少阳阳明，牙关坚急不开，左颊结块焮肿，近世谓之託腮牙咬，即古所云时毒是也。现今怀孕八月，乃手阳明经气养胎。诊脉弦数，舌苔白，口中腻，咽喉痛，厥阳、痰浊、风温三者杂合为病。夫风温宜祛之外散，厥阳宜使之内平，痰浊宜化，胎气宜安。盖病邪庞杂，药必兼赅，自当内外施治，非处方之冗杂也。
牛蒡子　射干　羚羊角　钩藤　薄荷　川贝母　橘红　石决明　桔梗　刺蒺藜　制殭蚕　苏梗　连翘　淡芩　砂仁　桑叶
外用三角枫煎汤熏，一熏即效。
●高　牙咬痈色白而脉细弦，身微寒热。此寒痰阻于关窍，略感风邪所致。治以辛温解散。
桂枝（三分）　细辛（三分）　防风（钱半）　羌活（钱半）　秦艽（三钱）　荆芥穗（钱半）　薄荷叶（五分）　钩钩（钱半）　制殭蚕（三钱）　冬桑叶（钱半）
●褚　牙咬痈身热头胀，大便不通，已经五日。湿热未化，结聚阳明，宜表里双解。
玄明粉（八分）　西宁大黄（三钱）　生甘草（五分）　黑栀（钱半）　牛蒡子（三钱杵）　大连翘（三钱）　薄荷（钱半）　淡芩（二钱）　川萆薢（三钱盐水炒）　白桔梗（八分）

牙疳　牙漏　沿牙毒　牙宣  ***************************
●刘　暑邪热毒，走入营中。遍身紫黑蓝斑，鼻血龈腐。此发斑牙疳之险症也。倘至壮热神昏，不可挽矣。
犀角片　羚羊角　连翘　鲜石斛　银花　黑山栀　淡黄芩　芦根　丹皮　鲜生地
诒按：此证于清营中，宜稍参疏透之意。
●周　肝经郁火，乘犯阳明，牙龈痒痛出血而发牙疳。舌红碎裂，头眩心烦，营阴内亏。而纳穀气撑，又属脾气虚馁也。犹幸大便燥结，可用清滋，先平其炎上之火。
羚羊角（三钱）　鲜生地（八钱）　鲜石斛（三钱）　玄参（二钱）　麦冬（二钱）　茯苓（三钱）　石决明（一两）　女贞子（三钱）　枣仁（三钱）
诒按：立方专于养阴熄肝，愚意再加广皮、鸡内金，以健运脾气，似更周到。
●丁　牙为肾之馀，龈为胃之络，龈烂而出血，齿黑而动摇，颈间结痰核，身热日久。此乃先天之水不足，后天之火有馀，清胃、玉女二方，似乎近理。然而久热不已，不独在乎牙疳，殆即肾疳。重损之根，非易治也。
胡黄连　生西洋参　冬术　地骨皮　白桔梗　淮山药　六神麴　砂仁　扁豆　生甘草　广陈皮　云茯苓
●安　牙疳腐烂出血，延日已久。是阳明有湿热也。拟用清胃散加味。
川连　升麻　全当归　连翘　肥知母　丹皮　淡芩　象贝　生甘草　芦根
●庞　牙龈渗脓，三载不愈。此属牙漏，肾虚胃有湿热所致。
六味丸（三钱）　资生丸（三钱）　相和。每朝服四钱，淡盐汤送下。
诒按：六味补肾固佳，资生清湿热，似嫌力量不到。
●某　此病并非阴症，乃风痰入络也。周身肌肉跳动曰风。有一二处隐痛，色白不甚肿者曰痰。至于牙龈出脓，久而不愈曰牙漏，亦痰与火为患也。浅学之流，乌知及此，漫云阴症，岂不可笑。余拟一方能效，然不能速。
半夏（一两）　刺蒺藜（一两）　茯苓（一两烘）　制殭蚕（一两）　昆布（一两洗）　大贝母（一两）　风化硝（三钱）　全蝎稍（二钱酒洗炙）
共研末，用竹油一茶杯，姜汁半酒杯，泛丸。
●刘　平日豪饮，胃湿必甚。去冬龈肿咳嗽，仍不节饮，以致音哑龈腐，蔓延及唇，此沿牙毒也。虽非牙岩之比，然亦不易收功。用甘露饮子加减。
鲜生地（六钱）　淡芩（二钱）　苋麦冬（二钱）　葛根（一钱）　鸡距子（三钱）　西茵陈（钱半）　赤茯苓（三钱）　蝉蜕（五分）
●二诊　沿牙毒延烂及唇，更兼咳嗽多痰，肺胃两经湿热极盛，病来日久，药难速效。
川连（四分盐水炒）　杏仁（三钱去皮尖）　川贝母（三钱）　北沙参（三钱）　广郁金（钱半）　苋麦冬（三钱）　川石斛（三钱）　鸡距子（三钱）　芦根（五钱去节）
●胡　少阴肾水不足，阳明胃火有馀。牙宣出血，晡时微寒壮热，而其脉极细，此素体之阴亏也。当凭此论治，用景岳玉女煎。
生地　知母　牛膝　川连　石膏　麦冬　薄荷　芦根
诒按：此证之脉细，想系素禀如是，若云阴虚，未必脉细也。总之，须见证确可据，乃可舍脉从证，未可冒昧以将事也。

舌疳　舌岩  ***************************
●某　舌根边僵木不痛，已经数月，防变舌疳。此属心脾郁火。治以清养营阴，稍参苦降。
鲜生地　川连　玄参　丹参　麦冬　生甘草　丹皮　桔梗
●二诊
川连（三分）　蒲黄（一钱）　冰片（二分）　五灵脂（一钱）　人中白（四分煅）　共研细末，吹舌根。
●钱　心脾郁火上炎，舌根牵强而碎，延来三月，防变舌疳，非轻证也。
细生地（三钱）　川雅连（五分）　肥知母（二钱）　麦冬（钱半）　鲜金石斛（四钱）　远志肉（二钱）
●冯　白带三年，阴津下脱，坎水不能济离火，震阳随之上炎。舌左碎腐，舌心乾涸，皆津液枯涸之象。宜戒操劳以养心，绝思虑以安神，加之药饵，尚可望愈。否则变成岩菌，殊可虑也。
酸枣仁　远志　连翘　川石斛　麦冬肉　竹叶　鲜芦根
●薛　舌根强硬已经数月，防变舌岩。
川雅连（五分）　连翘（三钱）　玄参（二钱）　广郁金（钱半）　鲜石菖蒲（三钱）　茯神（三钱）　黑山栀（三钱）　川石斛（三钱）　甘草（五分）　芦根（五钱）

鼻渊　鼻痔　鼻衄  ***************************
●尤　胆热移脑为鼻渊，肝热移肺为鼻痔。病根日久，难以卒效。
羚羊角（三钱）　丹皮（钱半）　黑栀（三钱）　甘菊（钱半）　玄参（二钱）　辛夷（二钱）　苍耳子（三钱）　石决明（一两）
另：用雄黄、月石、冰片研末，搐鼻。
诒按：耳菌、鼻痔，均属外证，须另用专方治之。先生长于外科，故用药自然丝丝入扣。
●金　胆热移脑，辛頞鼻渊。鼻渊者，浊涕下不止也。久而不已，传为鼻衄，防其目暗无光。
乌犀尖（八钱先煎）　京玄参（三钱）　辛夷（二钱）　鲜生地（八钱洗切）　生锦纹大黄（四钱）　石决明（八钱先煎）　苍耳子（三钱）
●丁　血热妄行，鼻痔而兼鼻衄，大补阴丸治其本，四生丸治其标。
鲜生地　侧柏叶　荷叶　芦根
另：大补阴丸。
附：鼻痔方
藜芦（三钱）　细辛（三钱）　皂矾（三分面包煨）　轻粉（三分）　大方八（一粒炙）　生矾（三分）　皂荚子（一粒炙）　杏仁（三钱另研）　雄黄（三分）　甘遂（三分面包煨）　桃仁（二粒另研）
上药共研细末，用蜜杵和，捻作条子，塞鼻孔内。

耳痈　耳菌  ***************************
●麋　阴分下亏，肝阳上冒，肺胃被灼，鼻塞不通，颧旁高凸，按之无情，头胀耳痛，时作时止。证由七情内伤，拟熄风育阴潜阳。
镑羚羊　大熟地　石决明　全当归　白芍　阿胶　川牛膝　钩钩
●二诊　茹素津枯，肝风易动，化火上逆，阻络伤营。今耳痈已成，牙咬紧结，肿绕于外，耳窍放血，时发时止。仍以育阴和阳熄风为治。盖阴足则肝木平，乙癸同源也。
大补阴丸加：羚羊片　苋麦冬　白芍　丹皮　石决明　钩钩
●某　耳中久已溃脓，今则绕耳红肿，连及腮颊，此风热之邪，乘虚而入，症势来暴，防其生变。
羚羊角　牛蒡子　薄荷　大贝母　钩藤　连翘　丹皮　金银花　桑枝
●唐　七窍皆通，此症生于耳中深底，故脓从上腭鼻孔而出。然痛在耳中，仍属耳痈。脉虚，头眩，心嘈，从肝虚风阳上逆治之。
细生地　甘菊　茯神　天麻　石决明　稆豆皮　玄参　钩藤　丹皮　桑叶
●某　风毒内攻入脑，走入耳窍，疼痛出脓，脓出不爽，盘及耳后颈间硬肿不消，此盘耳痈也。已延两月，证无头面，牙关不痛，恐滋蔓骨槽等变，殊非易治。
羚羊角　玄参　磁石　甘菊花　细生地　牛蒡子　制殭蚕　菖蒲　钩钩　葱白头
●钱　郁怒伤阴，木火上乘窍络，耳生息肉，名曰耳菌，最属奄缠。久久不已，防有血出翻花之变。
生地（四钱）　丹皮（钱半）　北沙参（三钱）　玄参（钱半）　远志（三钱）　钩钩（二钱）　羚羊角（三钱）　石决明（一两先煎）　刺蒺藜（三钱）　滁菊（钱半）
另用：藜芦　腰黄　硇砂。
上三味，皆少许，为细末。点入耳中，立效。

喉痈　喉疳　喉痹  ***************************
●赵　咽喉肿及上腭，的属喉痈。汤水难嚥，痰多便闭。症交四日，邪火炽张。秀翁主以清化涤痰，极是。鄙意竟用凉膈散通彻表里，尤为简净。仍候裁正。
凉膈散　牛蒡子　桔梗　芦根
●沈　锁喉痈生于结喉之上，咽喉之下，视之不见，胀塞不通，汤水难进，极为险重。急以化痰宣窍、开通肺气方法。
射干（一钱）　牛蒡子（三钱杵）　殭蚕（三钱）　薄荷（钱半）　荆芥（三钱）　山豆根（一钱）　桔梗（八分）　贯仲（三钱洗）　生甘草（五分）　茅芦根（各五钱）
●吴　暑热蒸迫，心火暴甚。喉舌肿痛，及今旬日，势防成脓。用凉膈散加犀、羚，解上焦以泄君火之燔。
牛蒡子　犀角　连翘　焦山栀　生大黄（水浸）　大贝母　玄明粉　竹叶　芦根　薄荷
●某　喉疳肿腐，饮食难进，外热不扬，大便不通，热伏于里，症势非轻！
鲜生地　栝蒌仁　枳实　玄参　川石斛　大贝母　山豆根　桔梗　芦根　鲜薄荷根
●朱　体质阴亏，兼染秽毒，咽喉碎腐，已逾两月。此属肺毒喉疳，极难速愈。现今痛而难嚥，又夹温邪，身热头胀，暂与清解。
牛蒡子　薄荷　桔梗　生甘草　净连翘　玄参　金银花　川石斛
●方　肺毒喉疳，蒂丁烂去，声嘶音哑。
川贝母（三钱）　防风（钱半）　全当归（三钱）　制南星（钱半）　制半夏（钱半）　桑螵蛸（三钱）　天花粉（三钱）　白芷（五分）　金银花（三钱）　土茯苓（一两）
●贺　喉疳腐烂，脉数不扬，眉心不开，肺气内闭，深虑喘厥之变。
炙麻黄（三分）　杏仁（三钱打）　甘草（五分）　生石膏（八钱先煎）　净射干（一钱）　山栀（钱半）　芦根（去节五钱）
●杨　一阴一阳结谓之喉痹。一阴者，厥阴也。一阳者，少阳也。相火寄于肝胆，君火一动，相火随炽，上炎灼金，喉痹之症作矣。
鲜生地（四钱）　玄参（钱半）　麦冬（钱半）　焦山栀（三钱）　大熟地（四钱）　石决明（八钱）　沙参（三钱）　桔梗（八分）　生甘草（一钱）　稆豆衣（三钱）　梨肉（两大片）
●汪　《内经》云：一阴一阳结，谓之喉痹。指少阴君火合少阳相火上逆而为病也。病由内生，非关外感风温，故治之不易速效。养阴降火化痰，每相须为法。惟嫌脉息太细，系素禀六阴，真阳不足。然清药亦宜酌用，恐阴未足而阳先伤耳。慎之。
沙参　石决明　白扁豆　玄参　怀山药　蛤壳　川石斛　生甘草　茯苓　川贝　桔梗
另：玄明粉（一钱）　朱砂（五釐）　冰片（二分）　研细末，吹。
●某　始由肝肾不和，久进温通之剂，肺胃液伤，气火上逆，症成喉痹。金不制木，木盛化风，风阳入络，颈项筋急。拟清金平木，生津降火。
北沙参　麦冬　马料豆　钩藤　川石斛　石决明　天花粉　生草　玄参　雪梨肉
●某　郁火喉痹，每数日则一寒热，是火郁之证也。
鲜生地　山豆根　麦冬　玄参　马勃　射干　玄精石　桔梗　知母　滚痰丸（五分）
●二诊　咽喉之红色已退，痹痛亦减，惟寒热之势，仍然数日一来，肝胆之郁火未清，再宜清泄。
鲜生地　玄精石　知母　射干　玄参　麦冬　黑山栀　龙胆草　芦根　滚痰丸（五分）
●华　阴虚内亏，肝火上亢。遍体节骱痠疼，喉痹燥痒，头面颈背发瘰，怕见日光，且恶炎热。此皆本原之病，勿得轻视。
羚羊片（钱半）　大生地（五钱）　麦冬肉（三钱）　丹皮（钱半）　知母（钱半）　京玄参（三钱）　苡米仁（五钱）　天门冬（三钱）　川石斛（三钱）　龟板（三钱）
●二诊　阴亏火亢，喉痹骱痛，肤痒怕热。拟大剂养阴。
大生地（八钱）　川柏片（盐水炒一钱）　地骨皮（三钱）　败龟板（二钱）　肥知母（钱半）　麦冬肉（三钱）　玄参（三钱）　川贝（钱半）　羚羊片（钱半）
另：川百合（一两）　煎汤代水。

痰疬　马刀　失荣  ***************************
●王　痰疬自周岁而起，蔓延日久，至八九年来而后溃，溃烂至今又将一载，不能收口，前在缺盆之下，后连肩膊之间，脂水常流，皮肉不相裹著。此湿热久居于经络，乃至荣卫之行，失其常度，不能温分肉，充皮肤。以致肌肉相离而不相著，殊非细故矣。然则内补气血，兼化痰湿，更兼忌口，再以药外敷之，冀其皮肉相裹著，脂水无容留之地。然亦非旦夕可图也。
生黄耆（四钱）　软白薇（钱半）　制半夏（钱半）　归身（钱半）　广皮（钱半）　桑枝（酒炒五钱）　炙甘草（五分）　云茯苓（三钱）
另：生半夏（三钱）　生南星（三钱）　乳香　没药（各三钱）　红曲（三钱）　上药研末，和黑灵散（一两）　每日三钱，醋调敷。
附：黑灵散方
牡蛎粉　虢丹　硫黄（研，各一分）　露蜂房（锉，二分）　上药同炒，令烟尽，研末，入发灰（一分），元寸（少许），和匀敷之。
●熊　痰疬二载，自颈延胁，或已溃，或未溃，或溃而不敛，或他处续生，累累然如贯珠、如叠石。溃后色黑而脓稀，外软而内坚。诊脉不甚虚，饮食尚可。细询病由气郁而起，郁则肝胆三焦之火，循经上走于络，结成痰核，核之小者为疬，大者为痰，收功非易。必放开胸襟，旷观物理乃佳。
夏枯草（五钱）　昆布（三钱）　山茨菇（三钱）　远志（甘草汤煮三钱）　玄参（三钱）　川贝（二钱）　归身（二钱）　天葵草（三钱）　香附（一钱五分）　功劳叶（二钱）
诒按：此病也与失营证相类，幸脉实能纳，故用药专从痰火著想。
●某　先天元气不足，胎中伏毒，因虚窜络，颈项结核，或已溃，或未溃，或溃而不敛。兼以耳聋，鼻塞，脑门遇阴雨则胀痛，咳呛，牙关不利，皆阴虚阳亢，毒邪上蒙清窍之见端也。若徒治其虚，伏毒何能宣化？拟养阴化毒。
北沙参（三钱）　花粉（三钱）　当归（三钱）　海螵蛸（三钱）　仙遗粮（三钱）　川贝（二钱）　防风（一钱五分）　银花（三钱）　稆豆衣（三钱）　珠粉（一分）　血珀（五釐）　西黄（五釐）
诒按：鼻塞脑痛，皆馀毒内恋之象。拟再用化毒丹佐之。
●张　阴亏火亢，绕颈生痰生疬，寒热似疟，而实非疟也。少阴水亏不能涵木，少阳火亢更来灼金，金木交战，乃生寒热。饮食少，脾胃弱，虑延劳损。
六味地黄汤　牡蛎　党参　麦冬　柴胡　白芍　五味子
诒按：方以六味滋肾、生脉保肺，合柴、芍以清肝，立方周到熨帖。愚意拟去温肝之萸肉，再加清胆之芩、茹。
●荣　颈项左右发出瘰疬，骤然而起，延今半月有馀。手足有丹毒，鼻孔且肿痛，此必有热毒阻于经络，大抵在手太阴足阳明二经。致病之由，或触染秽恶而得之，或误食毒物而得之，均未可知，然其为热则一也。方书有鼠疬、蝼蛄疬之名，此症类似。今且清其热毒再议。
金银花　夏枯草　大贝母　天葵草　甘草　丹皮　连翘　玄参　钩藤　桑叶
●二诊　女子以肝为先天，肝血亏则木火易炽，木火炽则津液燥结，阻于经脉，而成瘰疬。瘰者，累累然如贯珠。疬者，历久而不易愈者也。故曰瘰疬。逍遥散加减主之。
柴胡（三分盐水炒）　大生地（四钱）　玄参（三钱）　牡蛎（三钱煅）　归身（一钱半）　白芍（一钱）　茯苓（三钱）　川贝母（三钱）　夏枯草（三钱）
●三诊　前用解毒清肝之剂，痰核未见消散。据述：素有鼻衄，不时举发，体质阴亏阳亢，已露一斑。然则误食毒物之说，或者其然。而所以结核成痰之故，究系阴虚于下，阳浮于上，今拟清肝兼舒其郁，盖痰无郁不生耳。
羚羊角　石决明　夏枯草　丹皮　玄参　稆豆皮　柴胡　女贞子　大贝母　细生地　天葵草
●陆　本原不足，兼挟风温。微微寒热，颈间结核成痰二十馀日，不红，不肿，不消散，亦不作脓，是半虚半实证。慎柔方有良法，用四君子加牛蒡子，世所未知，余曾验过。
四君子加牛蒡子、象贝、桑叶。
渊按：四君补虚，佐蒡、贝以消风痰，桑叶清肺通络。从补虚中想出祛邪之法，心思灵敏。
诒按：四君补虚，加蒡、贝以消风化痰，桑叶以清肺通络，虚实兼顾，绝不犯手。
●二诊　昨用慎柔方，是托散法。服下若汗出热退，则数剂可消。若汗不出，仍发热，则数剂成脓，脓成穿溃，不易收功。
前方加钩钩。
●某　三岁孩童，但哺乳汁，不进穀食，脾胃虚弱可知。颈结痰核，初起寒热，必挟风温，属半虚半实。今将一月，热退而其块不消，不作脓，大便溏，脾胃不足，气血两虚。
党参（三钱）　冬术（二钱）　陈皮（钱半）　荆芥（钱半）　黄耆（五钱）　归身（二钱）　防风（钱半）　葛根（钱半）　砂仁（五分）
●二诊　立斋云：外疡经久不消散，亦不作脓，气虚也。徒用攻消，恐无所益。
黄耆（四钱）　党参（三钱）　归身（三钱）　泽兰叶（二钱）　川山甲（三钱）　殭蚕（三钱）　丹参（钱半）　广皮（钱半）　桑枝（五钱）
●孙　体质阴亏火亢，兼感风邪，风火相搏，袭入少阳胆络，耳下颈间结核成痰，此虚中夹实之症也。法当养阴清火。疏风化痰。
细生地　玄参　薄荷　象贝母　连翘　殭蚕　丹皮　荆芥　钩钩　冬桑叶
●秦　阴亏肝郁，营分有热。两足胫红，颈结痰核，心跳头晕。用逍遥散加味。
大生地（三钱）　全当归（三钱）　细柴胡（五分）　黑山栀（钱半）　焦白术（钱半）　东白芍（二钱）　川黄柏（钱半）　象贝母（三钱）　生甘草（五分）　天葵花（钱半）　茯神（三钱）　京胆星（一钱）
●薛　营虚肝郁，颈结痰核，溃者未敛，坚者不消，脉数食少，有时呕恶，此脾胃气虚也。慎勿漫进苦寒消痰之药，当以益气养营为主，冀其呕止热减为妙。欲图速效，断断不能！
党参（三钱）　半夏曲（一钱）　陈皮（八分）　川贝母（一钱半）　归身（一钱半酒炒）　白芍（一钱半）　炙草（三分）　麦冬（一钱半）　茯苓（二钱）　玉竹（三钱炒）　青蒿（一钱半）　竹茹（五分水炒）　十大功劳叶（三钱蜜炙）
●某　疟久阴伤，项发痰核，头倾不举，腹中有块。年逾二八，天癸未通。虑延劳损。
大生地　制首乌　茯苓　丹皮　怀山药　软柴胡　白芍　当归　陈皮　十大功劳
●严　冲脉隶于肝肾，女子以肝为先天。及笄之年，癸水未通，颈项虚痰累累，骨蒸晨汗，血枯肝郁现象，劳瘵之根萌也。《局方》逍遥散，为女科圣剂，大意重在肝脾二经，因郁致损。其方下云：养血以润之，指归、芍也。培土以生之，指术、草也。佐柴胡以升春生之气，令木气敷荣，即《内经》木郁达之之义。但久疡速效难期，必得天癸通行，病根斯拔。
逍遥散
另：天王补心丹，每朝服。
●项　痰之标为火，痰之本为湿。前哲谓流痰瘰疬，虽则同源，而有阴阳之别。阴亏阳亢，则生疬核，脾虚湿滞，则病虚痰，此证是矣。治宜崇土以运湿，徒用攻消无益也。
生黄耆（四钱）　归身片（二钱）　东白芍（二钱）　焦白术（钱半）　制半夏（钱半）　广陈皮（钱半）　苡仁（三钱）　云茯苓（三钱）
●唐　物以乾元资始，人以脾胃资生，稚龄阴气未充，当以后天为本，仓廪充足，关闸不彻，胃阳振而化液，脾阳运以生津，津液充则形体自肥，不治虚痰，而虚痰自愈。
归芍六君子汤
●某　两目内眦肉胀，而有红丝，此属水亏火亢。左耳上结核如鸡蛋，色不变而坚硬，脉形小弱带数，症属虚痰。用壮水制阳，兼以咸降。
六味丸加蛤壳、牡蛎、制殭蚕、天葵草、大力子。
另：用鸡蛋一枚，全蝎一只酒洗，入鸡蛋内，饭上蒸熟，去全虫，食鸡蛋，每日一枚。
●某　阴亏肝亢，颈发虚痰，头发疳疮，腹中时痛，木乘脾土故也。仿薛氏法。
柴胡（三分）　当归（一钱半）　炒丹皮（一钱）　黑山栀（一钱半）　冬术（一钱半）　砂仁（五分）　茯苓（二钱）　炙草（三分）　香附（二钱）
丸方
大生地（四两）　茯苓（三两）　山药（三两）　川贝母（二两）　女贞子（三两）　枣仁（二两）　归身（二两）　丹皮（一两五钱）　甘菊（一两）　萸肉（二两）　牡蛎（一两）　茜草（一两）　乌贼骨（一两）
共研末，蜜丸，每朝汤下二钱。
●邹　按脉空虚，色白不泽，跨凹胸胁之间，素有瘰疬如贯珠，梦遗滑精，已经数载。今腹胀如鼓，上气喘逆，兀坐不能睡卧，此水泛土溃以凌金，下虚上实之候也。惟水愈深者火愈衰，欲利其水，先温其火，欲归其气，必摄其阴，果能吸受之地完固，狂澜滔天之势自止矣。所虑者，病深气竭，窃恐药难奏效，为棘手耳。然极重之候，岂容袖手旁观。
大熟地（三钱）　淡苁蓉（三钱）　子沉香（五分）　川牛膝（钱半）　青皮（钱半）　甘杞子（炒三钱）　紫衣胡桃肉（去穰五钱）
另：金匮肾气丸（三钱），淡盐汤送下。
●某　心火与湿热交结而成痰核。上则舌下，中则脘间，下则阴头，皆结小核如棉子。此皆火郁之所致。
川连（二钱酒炒）　陈皮（一两盐水炒）　甘遂（三钱面包煨去心）　半夏（一两五钱）　茯苓（二两）　泽泻（一两）　蛤壳（二两研粉）　红芽大戟（三钱洗淡炒）　上药共研细末，水泛为丸。每朝一钱，开水送下。
●霍　痢将一载。脾胃两亏，加以情怀郁勃，肝胆气火上逆，而发马刀，殊非小恙，不可忽视。
炒党参（三钱）　焦白术（钱半）　细柴胡（五分）　清炙草（五分）　大贝母（三钱）　东白芍（二钱）　白蒺藜（去刺三钱）　归身（二钱）　丹皮（钱半）　茯苓（三钱）
●曹　七情郁结，痰火上逆，入于肝胆之络，颈项结核，大者坚硬如石，小者如梅如李，此失荣证也。舌根强，饮食呛，肺胃津枯，心肝火亢，又将舌岩矣。此证在法难治，须自怡情安养，庶几带疾延年。
鲜石斛（八分）　黑玄参（三钱）　羚羊片（三钱）　净钩钩（钱半）　川贝母（三钱）　丹皮（炒钱半）　生蛤壳（三钱）　云茯苓（三钱）　石决明（五钱）　雪梨肉（两大片）　鲜竹茹（三钱）

发背　肾俞发　肾俞痰  ***************************
●某　营行脉中，卫行脉外。体肥湿胜之人，卫恒虚冷，营多盛热。故肥人当暑，往往肌肤常冷，而易生外疡也。疡发背脊三候，内脓已结，外腐未透。营中之火极炽，卫弱失于敷布，不能引血化腐，载毒外出，渐显内陷之机，颇为可虑。非温不能助卫阳以鼓舞，非清不能解营热以化毒。经曰：血实宜决之，气虚宜掣引之。此法是矣。
生黄耆（四两，切碎，用附子二钱煎汁，拌干）　金银花（三钱）　炙甲片（四钱）　制殭蚕（五钱）　地丁草（三钱）　大连翘（三钱）　角针（劈四钱）　淡黄芩（三钱）　鲜生地（一两洗切）
另用：三角枫薰之。
●二诊　进杜撰法，皮肤红肿而腐，何其快也。服之脓未畅出者，当须半制其剂以继之。此种外疡，须用刀穿之，毒始外泄。
前方黄耆、附子分两减半。
●三诊　疮已高肿，用刀猛力破之，脓出盏许，毒得外泄。从此理其脾胃，调其心志，可以无忧。
参鬚六君子汤加穀芽。
●笪　疡不依期而透，根高顶陷，脓稀不腐，毒未外泄，气血已伤。正虚不能引血化腐为脓，虑有火毒反陷入营，神昏痉厥之变，重证也。姑拟清营泄热，冀其转机。
羚羊片　鲜首乌　金银花　牡丹皮　制殭蚕　净角针　连翘壳　块滑石
●穆　疡发极大，脓去过多，精神惫败，脉数无神，脾胃困顿，其势甚险。亟宜扶正托毒，犹恐鞭长莫及。
吉林参（二钱）　云茯神（三钱）　川石斛（三钱）　制首乌（三钱）　白芍药（二钱）　广陈皮（钱半）
另：穀芽（一两），煎汤代水。
●秦　曲运烦冗，心阳暗亢，气血怫逆，乃生大疽。方书虽有阴阳之别，指人之体质而言，论病不外乎火毒，但有虚实之分耳。经云：诸痛痒疮，皆属心火。今以痒为虚，以痛为实，则又似是而非。夫羌防升散，黄耆固气，适足以增炎而固火，火毒不得外泄，而反陷入于营中，致有烦躁之患，脉来太旺，亦非高年所宜。按背疽条例，最怕三陷变局。此证脓稀根硬，烦渴乾哕，虑有火陷之险。徐先生方极是，但甘寒之品，仅泄阳明之火，混处血中之火，犹恐未能遽化。鄙意佐入芳香以宣内窍。未识以为然否？
犀角地黄汤化下牛黄丸
●二诊　背疽旬日，烦躁脓稀，昨遵正翁方法，佐入芳香，清营泄热之中，微逗宣化之意。今脓稍多而烦略减，其营中伏热，似有外达之机。但根坚不化，未可以为无事也。备方候裁。
鲜生地（六钱）　金银花（三钱）　净角针（三钱）　黑山栀（钱半）　淡黄芩（二钱）　连翘壳（三钱）　丹皮（钱半）　殭蚕（三钱）
●刘　肾俞漫肿色白，脉虚微热，此肾俞发也。属三阴亏损，湿热入络，气血凝滞而生。最为奄缠。姑与消散法。
当归　防风　杜仲　秦艽　金狗脊　胡桃肉　丹参　广皮　萆薢　独活　桑枝
●李　腰为肾俞，肾俞发痰，肾虚可知。肾为肝母，母病及子，子病则侮其胜，而脾胃受戕，舌苔白腻，胸痹呕哕等证见也。拟用苦辛甘立法，化胃之痰，肤脾之弱，泄木之强，从《金匮》「见肝之病，当先实脾」之意。所谓苦以泄之，辛以散之，甘以缓之是也。
川毛连（姜汁炒五分）　淡乾姜（五分）　吉林人参（二钱）　炙甘草（五分）　橘红（一钱）　制半夏（钱半）　姜汁炒竹茹（二钱）　茯苓（三钱）
●二诊　先哲谓肝病宜疏，腑病宜达，以通为补。昨遵是议，用苦辛甘药，泄肝和胃，已得小效。仍宗前法，渐次调理，俟中原病复，然后下趋坎藏，壮水之主，庶几水足而木自平。所谓思惟北征，宜先入南，兵法如是，医法亦何独不然。
前方加：益智仁（钱半）　白蔻仁（八分）
●金　肾俞痰由肝肾精血衰微，络脉空虚而发，是外证中虚损也。溃脓以来，调治三月，颇有向愈之象，最为可喜。无如每交节令，必发寒热，脉弱无神，面色萎黄。即使外证，功尚难恃，而况脓水淋沥，多此空窦，暗损其津耶。拟补益真元，治内即所以治外，如仍罔效，则非所敢任。
人参条（二钱）　炙绵耆（四钱）　归身（炒二钱）　东白芍（二钱）　厚杜仲（盐水炒三钱）　川断肉（盐水炒三钱）　菟丝子（盐水炒三钱）　潼沙苑（三钱）　胡桃肉（去隔五钱）
●某　前年产后劳力惊恐受伤，以致腿股痠痛，延今一载有半，结疡成脓，脓从腰脊而出，此属肾俞虚痰，不易收功，颇易成损，非补不可。
大熟地　白芍　冬术　胡桃肉　杜仲　上黄耆　归身　党参　鹿角霜　杞子

臑痈　手腕毒　鼓槌流痰  ***************************
●石　臂后内臁漫肿，筋中痠痛而难动，初起陡然寒热。此暑湿入于少阴、太阳二经，名曰臑痈，又曰藕包毒。法当清二经之火。身怀重孕，用药勿碍胎可也。
镑犀角（三钱）　黑山栀（三钱）　生甘草（五分）　牛蒡子（三钱）　广郁金（钱半）　连翘壳（三钱）　鲜生地（五钱）　淡芩（二钱）　桑寄生（酒炒三钱）　鲜忍冬藤（三钱）
●王　湿火入络，手之外腕，及足跗指，皆肿痛而红，两脉洪大转数。拟清络热方法。
羚羊片（三钱）　川毛连（四分）　鲜首乌（五钱）　全当归（二钱）　川黄柏（盐水炒钱半）　川萆薢（盐水炒三钱）　左秦艽（三钱）　防风（钱半）　川牛膝（钱半）　丝瓜络（钱半）
●赵　脾虚湿热入络，两手指节、手腕皆木肿。此乃鼓槌流痰，不易速愈。
黄耆　白术　防风　秦艽　川贝母　当归　茯苓
●某　鼓槌多骨流痰，脓孔甚多，手掌及腕皆肿硬，而色紫不痛。已出过多骨，出骨之处已敛，而馀外仍肿。此风毒湿热锢结手经。延来五月，收功不易。
当归　防风　苡仁　丹皮　连翘　广皮　生甘草　红花　桑枝
另：蜣螂虫炙（五钱），研末，掺。

乳痈　乳头风　乳痰　乳癖　乳岩  ***************************
●某　先呕而口甜腻，后恶寒而身热，乳房结核肿痛，而发乳痈，此阳明蕴热，后兼外感，入于胃络所致。
生石膏（三钱打）　桂枝（三钱）　白薇（三钱）　蒲公英（三钱）　橘红（一钱）　苏梗（一钱半）　姜炒竹茹（八分）　白蔻仁（四分研冲）
●顾　胎前乳痈，延至产后，一月有馀，满乳房肿硬传瓤，不易收功。
上黄耆（三钱）　当归（二钱）　茯苓（二钱）　金银花（三钱）　蒲公英（三钱）　陈皮（一钱）　制殭蚕（一钱半）　连翘（二钱）　橘核（三钱打）　砂仁（五分）
●任　妊娠六月，阳明养胎。阳明虚，厥阴横，乳房结肿，虽经溃脓，坚肿不消，最有传瓤之累。
焦白术　枳壳　青皮　炙甘草　制香附　苏梗　淡黄芩　栝蒌皮
●徐　乳房结核坚硬，虽皮色不红，而推之松动。此非乳痰，仍属乳痈，肝郁所致。身微寒热，防滋蔓难治。
柴胡（五分盐水炒）　当归（三钱）　白芍（二钱）　黑栀（钱半）　川贝（三钱）　香附（二钱）　栝蒌皮（三钱）
另：金针菜（炙脆三钱）　射干（炙三钱）　皂荚子（炙三钱）　研末，分三服，饮酒者，酒下。否则砂仁汤下。
诒按：煎方用逍遥散，亦通套方也。好在有末药以佐之。
●再诊　乳痈已溃，寒热亦止，第余块未化。惟和其气血，调其郁结而已。
当归　白芍　香附　川贝　远志　砂仁　丹参
●贝　木喜条达，条达则敷荣，土喜疏通，疏通则润泽，条达之性失，则郁而成火，疏通之性乖，则聚而为湿，乳头湿疡成焉。此无他，乳房属胃土，乳头属肝木，治以泄肝和胃。
川楝子（酒炒三钱）　青陈皮（同炒各钱半）　制半夏（钱半）　春砂仁（五分）　云茯苓（三钱）
●王　素体营亏，肝火暗动，近来寒热，乳头结肿略硬。此属肝郁不舒，气血不和所致。且以舒郁和肝。
川楝子（酒炒三钱）　杜橘核（炒打三钱）　东白芍（炒二钱）　生甘草（五分）　青皮（钱半）　贝母（三钱）　归身（炒二钱）　蒲公英（三钱）　净双钩（二钱）　连壳砂仁（五分后下）
●二诊　心脾营血内亏，肝家气郁不舒，前方舒郁和肝，故乳头之肿硬已消，而头眩、骨痛、心荡等症仍然。今以调养心脾之郁，兼佐和脾化湿。
西潞党（三钱）　当归身（二钱）　东白芍（二钱）　春砂仁（五分）　制香附（二钱）　青皮（钱半）　象贝母（三钱）　金铃子（二钱）　潼沙苑（三钱）　枣仁（三钱）　金毛脊（酒炒三钱）　茯神（三钱）
另：归脾丸（三钱），清晨服，用桑枝膏汤送下。
●卢　乳头风得郁则痒，吮乳则痛，漫无愈期。
生黄耆（五钱）　金银花（三钱）　全当归（三钱）　甘草节（一钱）　东白芍（二钱）　苏梗（三钱）　蝉蜕（五分）　蜣螂虫（三只）　甜白酒（一斤）煎药。
●某　肝郁结成乳痰，延及旬月，坚中带软，顶色转红，势将穿溃。溃后见脓乃吉，若血多脓少，非所宜也。
川楝子　当归　青皮　白芍　橘红　川贝　香附　茯苓　砂仁
●二诊　乳痰穿破，有血无脓，乃气虚不能引血化腐为脓也。防变乳岩，不易收功。
党参　归身　白芍　茯神　枣仁　川贝　香附　陈皮　牡蛎　砂仁　甘草　橘叶
诒按：此等郁痰证，须正气不亏，更能旷怀自遣，乃可医治，二者缺一，不可治也。
又单方：川贝（三钱）　橘红（五钱）　莱菔子（炒三钱）　莲蓬皮（另炙灰五钱）
●某　气郁痰凝，乳房结块，漫肿色白，不甚痛，症属乳痰。法拟养营舒肝，兼以化坚。
川楝子　郁金　茯苓　大贝母　牡蛎　香附　山茨菇　瓦楞子　天葵草　法半夏　陈皮　归身
●郑　素有肝火，横逆入络，去夏乳房结痰，溃脓收口，今复结核漫肿，阻于缺盆井穴。《内经》所谓：肝有邪，其气流于两胁。证虽外疡，实从内出。脉左弦数，右濡弱，潮热气逆，咳嗽痰多，胸痹纳少，统诸见证，皆肝邪侵胃，更侮肺金。惟热久津伤，柔肝顾阴，尤在所先，不当纯用疡家消肿法也。拟仲景炙甘草汤去阳药。
真阿胶　鲜石斛　生石决明　细生地　鲜南沙参　麦冬肉　生牡蛎　川贝母　白芍　白蒺藜　钩钩　橘叶
●吕　营枯无以养络，络脉不和，而成木硬，乳房结核，症名乳癖。更兼遍体肢麻掣痛。非养营无以生血，非泄木无以化结。治病之法虽则如是，然须开怀胸襟于服药之先。
四物汤加：青皮　川楝子　广郁金　左牡蛎　连壳砂仁
●于　木郁不达，乳房结核坚硬，胸胁气撑，腰脊疼痛。气血两亏，郁结不解，论其内证，即属郁劳；论其外证，便是乳岩。皆为难治。
党参（三钱）　香附（二钱）　川贝（二钱）　当归（三钱）　白芍（二钱）　青皮（钱半）　橘核（三钱）　狗脊（三钱）　杜仲（三钱）　砂仁（五分）
诒按：论病简洁老当。
●二诊　乳岩肝郁也。呕而不纳，脾胃弱也。胸胁背腹气攻作痛，元气亏，脾胃弱，木横无制也。经云：有胃则生，无胃则死。安穀者昌，绝谷者亡。勉拟一方，以尽人事而已。
川连（五分吴萸三分拌炒）　盐半夏（钱半）　东白芍（二钱）　火麻仁（三钱）　朱茯神（三钱）　金橘叶（数片）　人参（一钱另煎冲）
●三诊　前方加：
炙黑草（五分）　乌梅肉（三分）
另：金橘饼，过药。
●曹　营虚肝郁，气结不舒，乳房结核，坚硬如石，此乳岩之根也。消之不易，必须畅怀为佳。用缪氏疏肝清胃法。
当归（三钱）　川石斛（三钱）　川楝子（三钱炒打）　白芍（一钱半）　大贝母（三钱）　甘草（四分）　茜草（一钱）　山茨菇（五钱）　昆布（一钱半洗淡）　制没药（五分）　乳香（五分）
●二诊　前方化块软坚，此方养营舒郁，宜相间服之。
党参（三钱）　归身（一钱半酒炒）　白芍（一钱半）　石决明（五钱打）　茯神（三钱）　炒枣仁（三钱）　远志肉（五分甘草汤制）　刺蒺藜（三钱）
丸方：
川楝子（一钱炒）　当归（一钱酒炒）　两头尖（一两炒）　制首乌（一两炒）　带子露蜂房（三钱炙）
共研末蜜丸，每服三钱，开水下。
●李　阴血亏，肝气郁，木来乘土，乳房结核，血不荣筋、筋脉拘急，病所由来，匪伊朝夕，症虽外疡，实从内生。法当养血荣筋，漫用攻消无益。
大生地　归身　香附　白芍　茯神　柏子仁　川贝母　刺蒺藜　丹皮　夏枯草　羚羊角　木瓜　山茨菇
另附乳岩丸方：
党参（三两）　熟地（四两）　白芍（三两）　归身（二两）　茯神（三两）　枣仁（三两炒）　阿胶（二两）　冬术（三两）　香附（三两）　茜草炭（三两）　山药（四两）　陈皮（一两）　丹皮（二两）　沙苑子（三两）　山茨菇（三两）
共为末，用夏枯草半斤，煎极浓汁一大碗，滤去渣，将汁再煎滚，调下真藕粉四两为糊，和上药末，捣为丸，每朝服五钱，建莲、红枣汤送下。

肺痈　肺痿　外肺痈　肺花疮  ***************************
●吴　风舍于肺，肺逆为咳。热入于营，蒸痰作臭。恶风而内热，肺痈初起之候也。
牛蒡子（杵三钱）　杏苡仁（各三钱）　橘红（一钱）　象贝（三钱）　前胡（一钱）　苏子（三钱）　枇杷叶（去毛两片）　芦根（去节五钱）
●某　咳吐臭痰如脓血，此属肺痈。舌苔浊厚，痰浊胶黏。仿仲景法。
葶苈子　冬瓜子　桃仁　桔梗　桑皮　栝蒌仁　旋覆花　苏子　川贝　芦尖
●某　咳嗽月馀，痰腥带血，气升呛逆，脉弦滑数。风温久恋，化火蒸痰，灼金耗液。证属肺痈，非轻候也。
冬瓜子　淡芩　薏仁　紫菀　川贝　桑皮　甜杏仁　苏梗　沙参　芦根尖
附录《张氏医通》云：薏仁根，捣汁，顿热服之。下咽臭痰即解，有虫者，虫即死出。薏仁为肺痈专药，然性燥气滞，服之未免上壅，不及根汁之立能下夺，已溃未溃，皆可挽回。陈芥菜汁温服，灌吐最妙。一方用薄荷浓煎，稍入白蜜，已溃未溃皆效。
●二诊　咳逆痰腥带血，脉形弦硬，面色暗晦。肺气失降，木火上逆，防加喘急。
羚羊角　鲜生地　川贝　甜杏仁　蛤壳　石决明　桑白皮　紫菀　枇杷叶　芦尖
诒按；此治肺痈初溃之主方。
●孙　热在中脘部分，时吐红痰带臭，不甚咳嗽。病在于胃，留热伏于中宫。法当清泄。
犀角　冬瓜子　射干　当归　桃仁　玄明粉　苡仁　川贝　连翘　大黄（酒浸炒）　金银花
●复诊　不咳嗽，但吐红痰如脓，自觉灼热在胃脘之中，将及二月。此非肺痈，乃瘀伤湿热留胃中故也。当以清化。
川贝　冬瓜子　当归　苡仁　沙参　川石斛　连翘　金银花　赤豆　芦根
●三诊　吐痰如脓已止，脘中之热已退，时觉微寒微热。馀火未清，仍从前法加减。
党参　当归　薏仁　杏仁　沙参　冬瓜子　丹皮　黄芩　甘草　茅根　赤小豆　芦根
诒按：此病得力在第一方，故知其非肺痈。然红痰如脓而臭，究与脘痈无异。作胃脘痈治，当不致误。
●陆　湿蒸热郁而成肺痈，痈者壅也。壅则宜通宜泄，而医者偏以五味敛之，邪无从出，咳吐痰秽。仲景脓成之戒，今已犯之。《金匮》苇根汤加减，一定之理。
冬瓜仁（三钱）　银花（钱半）　单桃仁（打三钱）　石苇（三钱）　橘红（一钱）　生苡仁（三钱）　芦根（五钱）　枇杷叶露（二两冲）
●某　肺痈咳吐脓痰，肺叶已伤，势属重候。
羚羊角　冬瓜子　桔梗　葶苈子　苡仁　生甘草　桃仁泥　野茭根　川石斛　芦根
●二诊　痰臭虽减，咳嗽未除。
羚羊角　川贝母　杏仁　苡仁　桃仁　桔梗　苏子　甘草　冬瓜子　芦根　野茭根
●某　咳唾臭脓，脉数，而不欲食，时寒时热，肺痈已见脓后，热不退者，虚也。火剋金而土虚不能生金，是谓重虚，恐难治。
北沙参　生苡仁　杏仁　玄参　扁豆　茯苓　川贝母　金银花　冬瓜子　百部
●周　咳吐臭痰，已延三月。脉数而虚，其阴已伤。面白无华，饮食渐减，肺失所恃，防成肺痿。
沙参　黄耆　麦冬　白芨　茯苓　玄参　大生地　杏仁　百合　芦根尖
●二诊　咳痰腥臭，面色青晦，脉数而虚，纳穀大减。此木火乘金，金伤及土，脏气克贼，恐延不治。
北沙参　桑白皮　麦冬　苡仁　茯苓　白扁豆　野茭根　橘红　紫菀　玄参　芦根尖
●吴　咳逆舌绛，脉见洪数无神，肺阴大伤。咳痰秽浊腥臭，不独肺痈重候也。仲景不云乎，脉数大而虚为肺痿。痈犹可也，痿则难治。
紫菀茸（炙钱半）　桑皮（炙三钱）　木防己（三钱）　苋麦冬（二钱）　生苡仁（三钱）　白桔梗（八分）　川贝（三钱）　栝蒌仁（三钱）　杏仁（去皮尖三钱）　肥知母（二钱）　生黄耆（三钱）　川百合（三钱）　忍冬藤（三钱）　茅根肉（去心五钱）
●张　伏暑三候以外，湿郁化火之邪，从汗而出，未能化清，留于肺胃之络，乳房结肿，渐见红色，势必结脓外泄，此外肺痈也。所幸卫分之邪渐退，胃口尚健，可以收功。但络间之疡，必致旷日持久，慎无欲速，欲速则生变。
六君子汤加：制殭蚕（四只）　蝎尾（酒洗五只）
●二诊　读书之人，心营素虚，加以诵读伤气，此肺络本伤，病后所以馀邪入络也。今既穿溃，脓色尚正，但咳吐语言，俱关肺气，一动一作，脓必外泄。调治之难，概可知矣。是非倍用补法，加以自摄不可。惟明理者自揆之，庶几可收缓功。
人参鬚（三钱）　上黄耆（一两）　甜冬术（三钱）　炙黑草（三钱）　制首乌（五钱）　归身（炒钱半）
●三诊　前方十剂，饮食倍增，滋味之物，以养阴化气，不独药之补气也。疡势渐见脓稀，然不足恃也。此病所忌，外感风寒则生咳，内动肝火则亦咳，咳则疡必炽张。须平心静气，慎风寒，以解内热，百日之后，可保无虞。少君乃明达之人，毋容老夫饶舌者也。
前方去首乌。加淮山药（三钱）　大熟地（炒四钱）　东白芍（二钱）
●四诊　补气养营，脓水渐少，行动有神，从此可望完复。然百日正功行完满之时，当局尤当加意慎调。
四君子汤合四物汤加：黄耆、海参、猪脊髓为丸。
●唐　肺花疮，乃肺虚火炎，金受其戕，音哑咳呛，劳损之根，不易见效。
北沙参（三钱）　玄参（一钱）　桑皮（三钱）　杏仁（三钱）　川贝（三钱）　款冬花（炙钱半）

肋痈　胁痈　胁痰　肝痈　脾痈  ***************************
●程　湿热结疝，初起肾囊红肿，渐至气上攻胁，胁肋肿痛，已及半月，防成肋痈。病在肝络，肝性善升，甚则恐致气升发厥，非轻证也。
川楝子（三钱）　延胡（二钱）　青皮（钱半）　香附（二钱）　楂炭（三钱）　枳壳（钱半）　覆旋花（钱半）　桃仁（三钱）　赤苓（三钱）　猩绛（三分）　葱管（两枝）
诒按：方治疝气，而肋痈即在其中，内病外疡，一以贯之也。
●某　肋骨痈因气血瘀伤而成，非轻症也。
炙山甲　柴胡　花粉　青皮　红花　桃仁　当归　大黄
●陈　虚体著邪，留恋不化，肺气失清肃之令，胃津乏游溢之权，咳逆痰黏纳少，季胁肿痛，邪热逗留入络矣。脉来弱而数，弱为阴不足，数为阳有馀，瘦人最有液涸之虑。戚先生同议益气生津，气壮则邪自却，津充则热自除，惟日暮寒热，痛势加剧，乃成脓之象，旦晚未易奏功。
人参（二钱）　川贝母（炒黄三钱）　茯苓（三钱）　川石斛（三钱）　炙甘草（一钱）　苋麦冬（二钱）　丹皮（钱半）　橘红（一钱）
●二诊　病后馀邪留络而遗毒，昨议津气兼顾，诸恙仍然，右胁肿疡，其势更甚，此将溃时必然之势，脓泄自可向安。惟纳穀无多，咯痰不已，后天生气不振，最易奄延成瘵。考古化痰理嗽诸方，难施于胃败少纳之体。溃后安穀则昌，兹先和养胃气。
人参（二钱）　川石斛（三钱）　炒麦冬（二钱）　法半夏（钱半）　炙甘草（一钱）　生穀芽（三钱）　阳春砂仁（一钱）　茯苓（三钱）
●三诊　久嗽不得左卧，疡溃以来，日暮犹然潮热，胸痞不舒，胃气未为醒豁。肺阴日渐耗伤，刻下火令盛行，再怕煅炼辛金，而成肺痿。经云：诸痿喘呕，皆属于肺。诸气膹郁不开，必致津枯液涸而后已。用喻西昌清燥法，意在生津以救肺，亦《内经》虚则补其母之义。
清燥救肺汤去石膏。
●四诊　服甘凉之剂颇合，可与甘缓柔方。
炙甘草汤去姜、桂。
●蔡　胁痰多起于病后，由阴损阳亢，气血不能来复所致。溃久不敛，脂流液枯，子夜少寐，用养营法去桂、地。
人参养营汤去桂、地。
●二诊　胁痰溃久成漏，食少卧不安寐。前法嫌其呆守，疏腑养脏为宜。
六君子汤加：当归　芍药　柏子仁　穀芽
●张　怒则肝气逆而血菀于上，章门结块硬痛，寒热脉数，小便短少。症属肝痈，防其内溃咳吐脓血而剧。
紫菀（三钱）　郁金（二钱）　猩绛（三分）　柴胡（三分）　天花粉（三钱）　旋覆花（钱半）　桃仁（三钱）　当归（三钱）　川山甲（三钱）　忍冬藤（三钱）　青葱管（两枝）
●缪　病起微寒微热，右肋章门穴痠疼。延今两月，痛处略肿，食少便溏，面浮足肿，腰脊痠痛。脉附骨极细而锐。此脾家有湿热瘀伤，症属脾痈。日久正虚胃弱，恐其不克支持。
党参（三钱）　炙甘草（一钱）　陈皮（钱半）　白术（土炒二钱）　川朴（八分）　吴茱萸（四分）　木香（八分）　乾姜（五分）　当归（三钱）　川芎（八分）　白芍（二钱）　六神麴（三钱）　茯苓（三钱）　肉果（五分）　砂仁（一钱）
敷方：
官桂　吴茱萸　乾姜　川乌　生半夏　独活　乳香　没药　南星　白芥子　当归各一钱，研末。用陈酒乾面调和，炖温，敷痛处。

胃脘痈　肚角痈  ***************************
●胡　胃脘生痈，脉虚形瘦。初起寒热，延今四十馀日，晨必泄泻无度。是中气大虚，不胜攻消之任也。今与内托法。倘仍作泻，则难矣。
党参（三钱）　木香（八分）　法半夏（钱半）　茯苓（三钱）　枳壳（钱半）　砂仁（五分）　当归（三钱）　冬术（二钱）　乾姜（八分）　陈皮（钱半）
●周　湿热痰滞，阻塞中宫，胃脘高突而痛，绵延月馀，陡起咳逆，遂吐脓痰盏许，而胸脘痛减，此痈脓内溃，殊非轻恙，较外溃之痈脓尤重，宜加意调摄为要。
川贝母（三钱）　制半夏（钱半）　苏子（三钱）　前胡（一钱）　川朴（八分）　橘红（一钱）　杏仁（三钱）　郁金（钱半）　赤苓（三钱）
●曹　中脘胀满，大如覆盆，短气不足以息。半月以前，偶因劳碌，曾经上呕下圊，尽皆污血，血去之后，从此脘胀短气，食少无力。此饥饱劳碌伤胃，胃为气血之海，气血错乱，瘀凝气滞，而成此患，防发内痈。且以化瘀理气，和中宣降。
旋覆花（钱半）　猩绛（四分）　炒黑桃仁（三钱）　紫丹参（钱半）　橘红（钱半）　制香附（二钱）　苏子（炒研三钱）　枣仁（三钱）　云茯苓（三钱）　檀降香片（各四分）
●徐　脉来左虚弱，右弦数，湿热壅滞，踞于胃脘之络，胸高坚突不移，此肚角痈也。病后气虚不复，厌谷纳少，且用扶土和中，亦扶正却邪之治。
川雅连（四分淡乾姜五分同炒）　川朴（八分）　制半夏（钱半）　广陈皮（钱半）　广郁金（钱半）　焦枳实（二钱）　砂仁（五分研）　益智仁（三钱）　炒穀芽（三钱）　泽泻（二钱）　茯苓（三钱）
●二诊　肚角痈成脓于皮里膜外，由湿热壅滞，中焦气不宣化所致。仍以扶土和中。
前方去益智、乾姜、泽泻。加：
西洋参（钱半）　全栝蒌（五钱）　苏梗（三钱）　净角针（三钱）
●查　脘下结肿，按之痛不可仰，是痰气交凝，阻塞脉络所致。有痈脓之虑。拟和中化痰，攻逐络中之瘀。
桃杏仁（打各三钱）　延胡（炒三钱）　青皮（钱半）　炙甲片（三钱）　台乌药（钱半）　枳壳（钱半）　制半夏（钱半）　栝蒌仁（三钱）
●郭　伏暑之邪，兼挟肝郁，气痹血阻，脘左板痛，脉形郁数，寒热不时，势有肚角痈之虑。拟和解宣络。
三物旋覆花汤加：柴胡　青皮　香附　苏梗　酒炒当归　广郁金　六神麴　枳壳　茯苓
●二诊　进宣通和解数剂，痛势已松，寒热亦减。惟络中尚未宣畅，邪之郁者未清，仍从和解为宜。
川朴　青蒿　白蒺藜　苏梗　制香附　六神麴　枳壳　制半夏　淡乾姜　橘叶

脐痈　脐风　肠痈　少腹痈  ***************************
●周　当脐肿硬，名曰脐痈。脉数身热，内痈已成，若不从脐中而出，恐其内走大肠，而变为盘肠，芽孩犯此非轻。
丹皮（钱半）　制军（五钱）　泽兰（三钱）　赤芍（二钱）　桃仁泥（三钱）　归尾（三钱）　延胡（二钱）　苡仁（三钱）　角针（三钱）
●冯　脐风由乎脾肾湿热而成。今腹痛便泄，先运其中。
白术（钱半）　赤芍（二钱）　茯苓（三钱）　陈皮（钱半）　木香（八分）　当归（三钱）　六神麴（三钱）　龙骨（五钱）　苡仁（四钱）
●秦　盘肠痈腹痛已久，二三日来骤然胀满，连及于腰，小便茎中亦痛，势已有脓。拟用牡丹汤排脓逐毒，从大肠导下之。所虑饮食极少，胃气不克支持耳。
丹皮（钱半）　桃仁（三钱）　皂角刺（三钱）　冬瓜子（三钱）　红花（五分）　赤苓（三钱）　大黄（制五钱）　延胡索（二钱）　广橘皮（钱半）　山楂肉（三钱）　归尾（三钱）
●二诊　盘肠痈已成脓，不得不从导下之法。所虑饮食极少，不克胜任，今改排脓逐毒法。
生黄耆（五钱）　皂角刺（三钱）　归尾（三钱）　桃仁（三钱）　红花（五分）　甘草（五分）　土贝母（三钱）　金银花（钱半）　丹皮（钱半）　山甲片（三钱）　冬瓜子（三钱）　广皮（钱半）
●三诊　肠内痈脓将足，脉细食少。治以托里，冀其外溃为妙。
黄耆　银花　川山甲　肉桂　当归　皂角刺　赤苓　泽泻　苡仁　广皮
另：血珀屑（五分），通草汤下。
●某　湿热积聚，阻于少阳。病起发热，便少腹偏右板痛，足屈不伸，小肠痈也。身热不止，防其成脓。
甘草　桔梗　枳壳　苏梗　赤苓　土贝母　砂仁　延胡索　焦楂肉　川楝子　泽兰叶
●许　寒气入于厥阴，湿热随经下注。睾丸肿胀，少腹结硬肿痛。防成缩脚小肠痈重症。
川楝子　吴茱萸　枳壳　归尾　焦楂肉　橘核　小茴香　萆薢　黑山栀　葱白头
●陈　本体阴亏，四月间湿热成疡，溃脓而愈。愈后正虚，肝风升动，眩晕跌仆，以致腿股环跳受伤，漫肿色白，而生附骨痰疽。今二便阻塞，少腹胀满，将有肠痈之变。
忍冬藤　丹皮　桃仁　延胡索　鲜首乌　车前子　归身　牛膝　血珀（五分研末药汁调下）
●王　湿热阻于肝络，右少腹高突成痈，绵延匝月，脓脚已成，脉数寒热，舌苔灰腻。法当攻营逐络，兼以和解。
豆卷（三钱）　延胡（二钱）　殭蚕（三钱）　青皮（钱半）　归尾（三钱）　炙甲片（三钱）　楂炭（二钱）　泽兰叶（钱半）
●二诊　痈脓大溃，湿热未清。治以养胃运湿。慎劳节食，又当自谨于服药之外。
归身（二钱）　川石斛（三钱）　东白芍（二钱）　茯苓（三钱）　香穀芽（三钱）　丹皮（钱半）　通草（八分）
●三诊　饮食不节，寒热复作，疡脓不尽，弦数之脉，灰腻之苔，减而复来。仍以和解中宫，冀其热退谷增为妥。
豆卷（三钱）　柴胡（五分）　制半夏（钱半）　赤芍（二钱）　六神麴（三钱）　丹皮（钱半）　枳实（二钱）　淡芩（二钱）
●尤　少腹肿如墩阜，其色鲜红，已经三月不能行动，而饮食如常。无伤六淫之感，故积久如斯，否则结成痈疡，而为肠痈极重之病。当以仲景法调之。非久服不效。
抵当丸　每服三十粒，益母草汤送下。

横痃　肾岩　肛门痈　漏管  ***************************
●萧　腿之里股及胯，皆三阴经循行之地。此处疼痛而略肿，足屈不能伸，先有寒热，是阳邪入于阴经，而欲结外疡也。舌苔干掯，小便赤痛，大便溏泄。但脉细汗多，精神疲惫，年逾六旬，恐其不克支持，而生晕厥，症势险重，备商。
当归　白芍　桂枝　甘草　葛根　本通　丹参　泽兰　砂仁　淡芩
●二诊　汗稍敛，便泄不止，胯凹仍痛，高年食少正虚，防其内陷生变。
潞党参　炒白术　白芍　归身　半夏　炮姜　防风　木香　陈皮　桂枝　砂仁
●三诊　胯凹痛而略肿不高，又无红色，而痛著于骨，如针刺之状，此横痃疽也。疽属阴，由五脏而生，故脉细而便泄，皆为阴象。惟是舌色焦红乾涸，小溲赤痛，是属津亏火亢，此阴中夹阳，寒热两歧，高年犯此，颇属棘手。
潞党参　茯苓　炒熟地　五味子　丹皮　山药　泽泻　鹿角（先煎）　肉桂　白芍　麦冬（元米炒）　通草
●四诊　诸恙皆减，惟小溲赤痛未除，仍从前法加滋阴之药。
照前方加龟版（三钱）
●五诊　胯凹痛而无形，已及四十馀日，脉细、便溏、多汗，皆属虚寒之象。舌乾苔掯，阴津大亏，饮食少纳，脾胃极弱。惟小溲茎中作痛，尿色浑浊，似有湿热内瘀。高年犯此，颇虑奄延败坏，法以温补为主，佐以分清化湿，备商。
大熟地　潞党参　炒当归　炒白术　川熟附（五分）　益智仁（五分）　萆薢　乌药　草稍　延胡（酒炒）　络石藤
●袁　湿热浊邪，锢结厥阴之络，两胯凹筋胀，间隔数日，则一寒热，寒热平则筋胀亦平，旬月以来，已发作十次。饮食二便如常。法当搜剔络中之锢结，兼以疏泄厥阴。
川楝子（巴豆一粒同炒黄，去巴豆，三钱）　龙胆草（四分）　全蝎（三个酒洗）　楂肉（三钱）　柴胡稍（四分盐水炒）　黄柏（一钱盐水炒）　木通（一钱）　小茴香（五分盐水炒）　炙甲片（三片）　青皮（一钱）　滋肾丸三钱，盐花汤送下。
原注：此症据病人自云：「先患湿火挟疝，肾囊红肿，服龙胆泻肝汤，囊肿消后，遂得此症。」凡怒劳或饮酒必发，知其有湿热伏于肝络也。余用此方三服，一年不发，后因大醉而复发，仍用此方三剂，永不再发矣。
●许　肾岩翻花，法在难治。怡情安养，庶几可图，然非易事也。
鲜首乌（一两）　马料豆（一两）　银花（一两）　生甘草（一两）　浓煎服。
朝服六味丸（三钱），淡盐花汤送。
另：西黄（一分）　川连（五分）　血珀（五分）　药珠（三分）　灯心灰（五分）　大贝（二钱）　人中黄（一钱）　研末，分十服，每朝一服。
诒按：此肾虚而兼疮毒之变证也。
●某　湿久蕴于下焦，气血凝滞而结疡。生于合纂之旁，滋蔓肛臀之际。初起数日即溃，火甚毒甚可知，溃后烂孔极深，迄今四五十日，新肉虽生而嫩，肛臀余肿仍僵。久卧床褥，脾胃之转输自钝，刻当痛楚，形容之色泽尤枯。调治方法，自宜补益，高明见解，大略相同。愚意虚处固虚，而实处仍实。拟用煎丸二方，各走一经，虚实兼顾。
六君子汤去半夏　茯苓　加黄耆　归身　白芍　穀芽
又丸方：
川连（酒炒一钱）　胡连（酒炒一钱）　苦参（炒一钱）　黄柏（一钱）　当归（三钱）　乳香（一钱）　没药（一钱）　白芷（一钱）　犀黄（二分）　血珀（四分）　白矾（三钱）　刺蝟皮（炙一钱）　象牙屑（三钱）　海螵蛸（三钱）
共为末，用黄占烊化作丸，每朝服五分。
原注：凡极苦之药，直入下焦，坚阴而化湿热。用蝟皮、牙屑之专消漏管者，引入患处。更用黄占以涩之固之，俾上中不受苦寒之药气，俾入下焦，其性始达。
诒按：丸方用意极精。
●某　疡漏久而成管，用消管丸缓缓图治。
胡黄连（一两）　刺蝟皮（一两炙）　象牙屑（一两）　五倍子（一两炙）　蟾酥（酒化三钱）　陈硬明角灯（二两炙）
上药为末，炼蜜丸。用上好雄精（三钱），泛上为衣，每朝三钱，金银花汤送下。
诒按：方意极佳。惟蟾酥大毒走窜之品，拟减半用之。

霉疮  ***************************
●任　湿热伏邪内蕴，引动宿毒，遍发广痘，亦曰广风。恐其肢节酸强，殊难速效。
防风　当归　赤芍　皂荚子　银花　天花粉　连翘　甘草　陈皮　土茯苓
●朱　结毒穿破不敛，在于当额眉稜，俱属阳明部位。已及半载，当养气血以化毒。
大熟地　党参　川芎　皂荚子　茯苓　黄耆　土贝母　当归　生甘草　银花　土茯苓
●某　广风自头而起，渐延遍体，湿热秽毒之邪，从鼻而受。为日既久，未易扫除。拟用金蟾脱甲酒意。
金银花（三两）　蟾蜍（去肠一只）　苦参（三两）　大黄（一两）　皂荚子（十粒）　川芎（一两）　白藓皮（二两）　（一本有蛇蜕一两，甲片二两）
用陈酒（五斤）　浸七日。每日饮杯许。
诒按：此与前条之证，皆系馀毒所致。

流注  ***************************
●某　暑邪挟积，阻滞肠胃。脘腹疼痛，大便泄出如脓如血。证属盘肠流注，非轻证也。
川连　木香　槟榔　当归　楂肉　神麴　黄芩　枳壳　赤芍　砂仁
诒按：脓血痢而名流注，说颇新奇。阅方仍是治痢之药。忆蒋问斋《医略》中论痢疾一证，谓是肠中作脓，当用外疡治法，与此案正相合也。
●某　多年湿毒，左足前臁腐烂。今则膝骨、臀股，上及缺盆而木肿，此湿得热而蔓延，循经窜络，病在阳明，名湿毒流注。口苦带腻，脉缓而小。湿胜于热，热伏湿中。仿防己饮法。
防己　苍术　黄柏　南星（制）　木通　威灵仙　防风　归身　独活　红花　萆薢　羚羊角　滑石
诒按：此治外疡正法，是疡证之偏于阳者。
●二诊　前用防己法，宣通关节，以化湿热。膝股之痛稍缓，惟缺盆处咳嗽引痛不平。拟参以清肺化痰。
前方去羚羊角　防风　木香　红花　加薏仁　杏仁　川贝　沙参
●某　病后阴虚，而发喉痹，今因劳碌，右肩复发流注，至于腰脊痠痛，淋带如脓，皆为虚象。虽有外疡，难投攻剂，姑进和营止痛，缓缓调之。
上黄耆　大生地　丹参　当归（酒炒）　桑枝　玉竹　川断　白茯苓　泽兰　秦艽
●荣　附骨流注，发于秋冬，原由伏邪暑湿而成。而色白痠痛，必兼外寒阻袭。法当用辛温散外寒，苦辛祛内湿，关节流通，通斯不痛。然内热不已者，终防成脓。
桂枝（八分）　苍术（一钱）　黄柏（一钱）　独活（一钱）　防己（一钱）　防风（一钱半）　当归（三钱）　柴胡（三分）　炙甲片（一钱半）　金银花（三钱）　黄耆（三钱）　萆薢（三钱）
●孙　流注溃者溃，发者发，气血未通，寒热尚作，仍防作脓，消补兼施。
生黄耆（三钱）　当归（三钱）　独活（一钱）　泽兰（三钱）　丹参（三钱）　制殭蚕（三钱）　陈皮（一钱）　苡仁（三钱）　桑枝（四钱）
●某　伏暑流注，发于右少腹及左臂外臁，乃手巨阳、阳明经行之所，此必努力伤气，兼夹食滞者，故大小二肠经络受病，拟流气饮加减治之。
木香　槟榔　防风　青皮　苏梗　陈皮　乌药　楂肉　川朴　红花　砂仁
●某　流注溃脓之后，气血两亏，而胸腹多痰，口舌黏腻，心嘈心跳，饮食少进，故用十味温胆法，补虚而兼化痰浊。若得脾胃一醒，气血乃复，然后收功。
党参　茯苓　半夏　枣仁　炒枳壳　陈皮　远志　穀芽　姜炒竹茹
●某　水疔溃脓之后，复发流注，痠痛漫肿，乃寒与湿从足下而受，逗留入营，卫不通也。身发寒热，防其成脓。
羌活　独活　防风　秦艽　当归　丹参　泽兰　苡米　牛膝　桑枝

附骨疽　腿痈　鹤膝风　脱疽  ***************************
●某　环跳臀股之间，从前曾患外疡。今戽水伤筋，受水寒之气袭筋骨之中，臀股胯凹腓腨痠痛，大便燥结，小便不利，气坠尻酸。病在太阳、少阴二经，防发附骨阴疽。
六味地黄汤去山药，加细辛、麻仁、独活、川熟附。
另：东垣资肾丸二钱，开水送下。
●于　寒邪入络，腿股痠痛漫肿，色白脉细，口不渴，当温散之，拟阳和汤法。
麻黄（四分）　大熟地（五钱）　川乌（五分姜汁制）　桂枝（一钱）　当归（三钱）　牛膝（三钱）　山甲片（一钱半炒）　鹿角胶（二钱烊化）　白芥子（五分）　炮姜（三分）　桑枝（五钱）
●二诊　前投温经散寒，诸恙俱减，仍宗前方。
炙麻黄（三分）　大熟地（六钱）　鹿角胶（二钱烊化）　肉桂（五分后下）　白芥子（一钱）　炮姜（五分）　当归（三钱）　制川乌（五分）　川断（三钱）　全蝎（三个酒洗）　牛膝（三钱）　桑枝（五钱）
原注：服七帖全愈。
●某　贴骨腿痈，半阴半阳之症也。外虽肿而色不变，其痛在筋骨之间，此平日积劳，气血受伤，筋络失和，寒热乘袭所结，治之不易见效，若发寒热，久必成脓。
归尾（三钱）　泽兰（三钱）　丹参（三钱）　牛膝（三钱）　延胡（一钱半）　防风（一钱半）　秦艽（一钱半）　炙甲片（一钱半）　独活（一钱）　桃仁（三钱）　桑枝（五钱）
●某　肾主骨，膝者，骨之溪谷也。肾虚则骨髓空，而寒湿乘之，两足跟痛及于膝。久而不已，防成鹤膝风痹。
大熟地　萆薢　苡仁　牛膝　桂枝　枸杞子　川断　防风　独活
另：虎潜丸每朝三钱。
●毛　右膝肿大，皮色不红，骨中如火灼之痛，脉洪，口腻，身热。此湿热相火乘虚注于溪谷，症属鹤膝风痹，殊非小疾，极难速效。
羚羊角（一钱半）　姜汁炒黄柏（一钱）　独活（一钱）　苡仁（三钱）　牛膝（三钱）　川连（五分酒炒）　秦艽（一钱半）　萆薢（三钱）　防风（一钱半）　当归（二钱）　细生地（三钱）　鲜金银花藤（一两）　丝瓜络（一钱半）
●二诊　膝肿稍平，其痛亦减，但痛处骨中仍热，法当补肾之阴，清骨之热，仿丹溪法。
大生地　龟版　黄柏　知母　牛膝　当归　萆薢　苡仁　羚羊角　独活　丝瓜络　桑枝　鲜金银花藤
朝服虎潜丸（三钱）
原注：服二十帖愈。
●吴　足大指属厥阴肝经，太阴脾经由此起。今足大指干烂，乃肝经血枯，脾经湿热也。延及数月，防成脱疽。兼上唇麻木，亦脾虚风动。殊非易治。
萆薢　当归　牛膝　枸杞子　苡仁　丹参　川断　茯苓　桑枝

皮肤病  ***************************
●某　周身碎痒而痛，似疥瘰状，心中烦热，肤上出脓水。证属肺风。
马勃　象贝　荆芥　黄芩　杭菊　蒺藜（炒）
诒按：此湿热走于血分之病，当兼疏血络。拟加归鬚、丹皮、赤芍、忍冬藤、浮萍、细生地。
●荣　血枯肤燥，内风暗动，加以汗液之湿，留于肤腠，风湿相搏，遍体发瘰搔痒，此必凉血润燥，祛风化湿，久久服之，缓缓图之乃效，殊非旦夕间事也。
细生地（八钱）　炒丹皮（一钱五分）　秦艽（一钱半）　刺蒺藜（三钱炒）　防风（一钱酒炒）　茯苓（二钱）　防己（一钱酒炒）　稆豆衣（三钱）　甘草（三分）　黑芝麻（三钱）　桑叶（一钱）
●二诊　皮肤之风湿略平，而脏腑之营阴究弱，是以头眩心嘈，喉腭时痒，亦虚风挟心阳上煽所致也。
大生地（四钱）　女贞子（三钱盐水炒）　白芍（一钱半）　川贝母（三钱）　稆豆衣（三钱）　石决明（五钱打）　甘菊炭（一钱）　枣仁（三钱炒）　刺蒺藜（三钱炒）　黑芝麻（三钱）　玫瑰花（二朵）　红枣（二个）　野蔷薇花（三朵）
●三诊　营阴内亏，肝风久动，皮肤枯燥成风。投以养血熄风，原得小效，而不能了了者，操持劳碌，血未能充长故也。耐心久服，当必有验。
大生地　石决明　白芍　女贞子　川贝母　稆豆衣　枣仁　防风（酒炒）　淡芩（酒炒）　玫瑰花　野蔷薇花
●某　手之三阳，从手走头；足之三阳，从头走足。此病两手指及头项发出红紫块瘰，且肿、且痒、且热，是属风症门中紫云之类，却非小恙，勿得轻视！乘其初起未久，急急疗之。喻嘉言谓汗宜频发，血宜频刺，当仿之。
麻黄（四分）　角刺（一钱半）　白术（一钱半）　白蒺藜（三钱）　生石膏（三钱打）　甘草（四分）　大黄（三钱）　苦参（二钱）　金银花（三钱）
外用生军一块磨汁，桐油调涂。
●某　足丫碎烂，南方湿热之常病也，患者甚多。今足指碎烂，掌心皮厚而燥，非徒湿热，血亦枯矣。经云：手得血而能握，足得血而能步。碎烂不愈，恐成风湿。夫治风先治血，血行风自灭；祛湿先治脾，脾旺湿自绝。所谓治病必求其本也。
制首乌　丹参　当归　防风　苡仁　怀山药　茯苓　萆薢　豨莶草　红枣　三角胡麻
●袁　疡脓之后，气血必虚。奔走烈日之中，汗出招风，风与热毒舍于皮肤脉络之间。至秋凉气外束，热郁于皮中，遂觉遍体搔痒，几及两月。近来面色带黑而浮，少腹略满。据云奇痒之时，唇舌俱麻，是外风引动内风也。经云：面肿曰风。夫风行必燥，木胜剋土，此证现为风癞，久防腹满，理势所必然也。
羚羊角　秦艽　地骨皮　陈皮　通草　丹皮　北沙参　苡仁　黄耆　防风
又洗方：
紫背浮萍　杜牛膝　侧柏叶　巴豆壳　煎汤洗。
渊按：面黑腹满，乃脾肾两虚见症。
●复诊　古有风癞一症，周身搔痒。拟用《千金》法。
生石膏　防风　麻黄　茯苓　生甘草　白术　鲜生地　百部
