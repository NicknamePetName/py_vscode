

评选静香楼医案  ——————————————————————————————————————————————————————————————————————————————————————————

评选静香楼医案两卷  ***************************
此案为尤在泾先生所著。先生名怡。字在泾。自号饲鹤山人。江苏长洲县人。遂于医学。于仲景书尤能钻研故训。独标心得。时吴下以医名者。如叶氏桂、徐氏大椿、王氏子接。均炫耀一时。先生与之联镳接轸。辉映后先。于医道中可谓能树一帜者。所著有伤寒论贯珠集、金匮心典、医学读书记、均刊行。惟此案未经授梓。其附刻于读书记后者。仅有三十馀条。非全本也。此本为吾邑吴氏所抄藏。咸丰兵燹后。（诒）于詹文桥张氏斋头见之。假归抄录。复就其中选精粹者。得十之五。评录如左。分上下两卷。窃念近时医学荒废。其简陋剽袭。毫无心得者。无论已。间有钻研古籍。不知通变者。动辄以仲景为家法。而咎今人不能用古方。目为庸陋。其实古方今病。往往枘凿不相入。执而用之。偾事者多矣。及读先生此案。而不觉憬然有悟也。先生博极群籍。尤服膺仲景之书。所著伤寒论金匮两注。上溯仲景心传。独抒己见。读其书者。无不知先生之于仲景。不啻升其堂而入其室已。乃观此案。论病则切理餍心。源流俱澈。绝不泛引古书。用药则随症化裁。活泼泼地。从不蹈袭成方。可见食古期乎能化。裁制贵乎因时。彼徒执古书者。不且与王安石之周官、房琯之车战。其弊适相当哉。是故读他人之案。有不用古方者。或犹疑其服古未深。未能得力于仲景也。若先生则读书不可谓不多。用功不可谓不切。其沉酣于仲景之书。尤不可谓其不深。乃其论病之平易近情也如是。立方之妥帖易施也如是。是则此案不第为治病之良规。并可为读古之心法已。用书之以审后之读此案者。
光绪二十六年庚子二月下旬江阴后学柳宝。诒识。


评选静香楼医案·上卷  ——————————————————————————————————————————————————————————————————————————————————————————

内伤杂病门  ***************************
阴亏于下。阳浮于上。服八味丸不效者。以附子走窜不能收纳耳。宜加减法。
桂都气丸
诒按（议论精细。可为用药者开一悟境。）
肝阳盛。肝阴虚。吸引及肾。肾亦伤矣。益肝体。损肝用。滋养肾阴。俾水木相荣。病当自愈。
生地　白芍　小蓟　赤芍　当归　血馀　丹皮
阿胶　甘草　茅根
诒按（此必因肝火而见血者。故方药如此。）
左关独大。下侵入尺。知肝阳亢甚。下吸肾阴。阴愈亏。则阳益张矣。滋水清肝。乃正法也。
知柏　八味丸　加天冬　龟板　杞子
诒按（方中似宜再增清肝之品。）
阴不足者。阳必上亢而内燔。欲阳之降。必滋其阴。徒恃清凉无益也。
生地　知母　甘草　黑栀　麦冬　元参　丹皮　地骨皮
诒按（案语精粹。有名隽气。）
肾精不足。肝火乘之。故有筋挛骨痿。耳窍二阴气出等症。夫肝火宜泄。肾精宜閟。于一方之中。兼通补之法。庶几合理。然非旦夕所能奏功也。
生地　川楝子　茯苓　阿胶　丹皮　女贞子
诒按（论病深中肯䏿。方中可增白芍、牡蛎。）
肝阴不足。肝火偏胜。伤肺则咳。自伤则胁痛。
阿胶　兜铃　丹参　炙草　归身　白芍　玉竹　川斛
诒按（既有胁痛见症。似当兼与通络清肝。宜加丹皮、山栀、青皮、橘络、旋覆、等味。）
咯血胁痛。项下有核。脉数恶热。咽痛便溏。此肝火乘脾之症。反能食者。脾求助于食。而又不能胜之。则痞耳。治在制肝益脾。
白芍　茯苓　川连　牡蛎　炙草　木瓜　益智　阿胶
诒按（论病明快。方中拟加丹、栀、夏枯草。）
饮食既少。血去过多。阴气之伤。盖已甚矣。兹后忧劳惊恐。志火内动。阴气益伤。致有心烦、体痛、头疼、等症。是当滋养心肝血液。以制浮动之阳者也。
生地　石斛　麦冬　丹皮　元参　知母　茯苓　甘草
诒按（肝阴既亏。肝火上升。宜再加归、芍。以滋养之。羚羊、菊、栀、以清泄之。）
肝藏失调。侵脾、则腹痛。侮肺、则乾咳。病从内生。非外感客邪之比。是宜内和藏气。不当外夺卫气者也。但脉弱而数。形瘦色藁。上热下寒。根本已漓。恐难全愈。
归身　白芍　炙草　茯苓　桂枝　饴糖
诒按（此内补建中法。宜于腹痛。而不宜于乾咳。宜加清肝保肺之味。乃为周匝。）
形盛脉充。两尺独虚。下体麻痹火浮气急。此根本不固。枝叶虽盛。未足恃也。
熟地　山药　沙苑　杞子　丹皮　茯苓　桑椹　牛膝
诒按（如此脉症。似可参用肾气法、以温摄之。）
真阳以肾为宅。以阴为妃。肾虚阴衰。则阳无偶而荡矣。由是上炎则头耳口鼻为病。下走则膀胱二阴受伤。自春及秋。屡用滋养清利之剂。欲以养阴。而适以伤阳。不能治下。而反以戕中。内经所谓。热病未已。寒病复起者。是也。鄙意拟以肾气丸。直走少阴。据其窟宅而招之。同声相应。同气相求之道也。所虑者。病深气极。药入不能制病。而反为病所用。则有增剧耳。
肾气丸
诒按（立论透切。医案中仅见之作。）
真阳气弱。不荣于筋、则阴缩。不固于里、则精出。不卫于表、则汗泄。此三者。每相因而见。其病在三阴之枢。非后世方法可治。古方八味丸。专服久服。当有验也。
八味丸
诒按（见识老到。议论明确。此为可法可传之作。）
胃寒背冷。食入则倦。喜温恶清。以背为阳位。胃为阳土。土寒、则食不运。阳伤、则气不振也。治宜温养阳气。
人参　桂枝　益智仁　厚朴　炮姜　茯苓　炙草　白术
诒按（此温中和气。平正通达之方。）
中气虚寒。得冷则泻。而又火升齿衄。古人所谓。胸中聚集之残火。腹内积久之沉寒也。此当温补中气。俾土厚。则火自敛。
四君子汤　加益智仁　乾姜
诒按（议病立方。均本喻氏。近时黄坤载亦有此法。）

类中门  ***************************
类中偏左。于法为逆。犹幸病势尚轻。可以缓图取效。原方补少通多。最为合理。惟是阳脉则缓。阴脉则急。所以指节能屈不能伸。此亦病之关键处。不可忽也。经云、肝苦急。宜食甘以缓之。于前方中。增进阴药之甘润者一二。更为美备。
人参　茯苓　半夏　白术　炙草　橘红　麦冬　竹沥　姜汁
诒按（此六君加麦冬、竹沥、姜汁也。）
再诊　加当归
脉虚而涩。左半手足麻痹。食不知味。此气血不能运行周体。乃类中之渐也。
桂枝　茯苓　归身　半夏　炙草　黄耆　天麻　首乌
诒按（滋养疏化。虚实兼到。）
内风本皆阳气之化。然非有馀也。乃二气不主交合之故。今形寒跗冷。似宜补阳为是。但景岳云。阳失阴而离者。非补阴无以摄既散之元阳。此症有升无降。舌绛牵掣。喑不出声。足躄不堪行动。当与河间肝肾气厥同例。参用丹溪虎潜法。
熟地　萸肉　牛膝　锁阳　虎骨　龟板
诒按（持论明通。立方简当。）
再诊　地黄饮子、去附子、加鹿鞭子、煎胶打丸。
热风中络。口歪舌謇。咽痛。治以清滋。
羚羊角　元参　钩藤　甘菊　甘草　石菖蒲　生地　竹沥
再诊　生地　阿胶　麦冬　知母　贝母　甘菊　甘草　元参
三诊　咽喉干痛。滋清不愈。宜从降导。
肾气丸　淡盐汤送下。
诒按（先清之。继滋之。终用引火下行之法。步伐井然。凌躐急功者。可取法焉。）
方书每以左瘫属血虚。右痪属气虚。据述频年已来。齿疼舌赤。常有精浊。纳穀如昔。卒然右偏肢痿。舌强口喎语謇。脉浮数动。此乃肝肾两虚。水不涵木。肝风暴动。神必昏迷。河间所谓。肝肾气厥。舌喑不语。足痱无力之症。但肾属坎水。真阳内藏。宜温以摄纳。而肝藏相火内寄。又宜凉以清之。温肾之方。参入凉肝。是为复方之用。
地黄饮子去桂附　加天冬　阿胶
诒按（即古法而化裁之。参详脉症。斟酌尽善。）
寒热后。邪走手少阴之络。猝然不语。肩背牵引不舒。宜辛以通之。
菖蒲　远志　甘草　木通　当归　丹皮　丹参　茯苓
诒按（方法轻灵。恰合馀邪入络治法。）
脉濡。按之则弦。右肩及手指麻木。两腿痠痒。难以名状。此脾饮肝风。相合为病。乃类中之渐。不可不慎。
首乌　天麻　刺蒺藜　羚羊角　炙草　茯苓　半夏　白芍　丹皮　广皮　姜汁和竹沥泛丸。
诒按（以二陈、姜汁、竹沥、除痰饮。以丹、芍、羚、蒺、首乌、天麻、治肝风。两层俱到。就见症论。归身、牛膝、橘络、亦可加入。）

痿痹门  ***************************
脉虚而数。两膝先软后肿。不能屈伸。此湿热乘阴气之虚而下注。久则成鹤膝风矣。
生地　牛膝　茯苓　木瓜　丹皮　薏仁　山药　萸肉　泽泻　萆薢
诒按（正虚著邪。故补散宜并用。湿而兼热。故滋燥不可偏。此以六味治阴虚。增入牛膝、木瓜、薏仁、萆薢。以除湿热。所谓虚实兼顾也。）

内风门  ***************************
肢麻头运。此肝病也。便溏食减。脾亦病矣。宜节劳养气。毋致风动为佳。
羚羊角　白术　刺蒺藜　茯苓　炙草　天麻　白芍　广皮
诒按（肝脾两治。方法周到。）
眩运、呕恶、胸满、小便短而数。口中乾。水亏于下。风动于上。饮积于中。病非一端也。
羚羊角　细生地　钩勾　天麻　茯苓　广皮　半夏　竹茹
诒按（病非一端。方隙打成一片。非熟于制方之义者不能。拟再增生牡蛎。）　
再诊　前方去生地　加麦冬
三诊　人参　茯苓　麦冬　羚羊角　天麻　半夏　炙草　石斛　广皮
肝阴不足。则火动生风。脾失健运。则液聚成痰。调理肝脾。当渐愈也。
半夏　茯苓　广皮　钩勾　生地　竹沥　麻仁汁
诒按（案属通论。方中宜加用白芍。方能顾到肝经。）
再诊　和养中气。
人参　陈皮　生穀芽　石斛　茯苓　木瓜
肝阳化风。逆行脾胃之分。胃液成痰。流走肝胆之络。右腿麻痹。胸膈痞闷。所由来也。而风火性皆上行。故又有火升、气逆鼻衄、等症。此得之饥饱劳郁。积久而成。非一朝一夕之故也。治法清肝之火。健脾之气。亦非旦夕可图已。
羚羊角　广皮　天麻　甘草　枳实　半夏　茯苓　白术　麦冬
诒按（持论明通。立方周匝。看似平淡无奇。实非老手不辨。亦当加入白芍。）
此肝风挟痰上逆之症。肢冷自汗。有似阳脱。实非脱也。目与唇口牵引。时复歌笑。治宜先却邪气。而后养正。
羚羊角　白茯苓　竹茹　郁金　半夏　甘草　钩勾　橘红
诒按（治法的当。时复歌笑。是心脏受邪之象。菖蒲、远志、胆星、清心牛黄丸之类。均可选入。）
肝属风木。性喜冲逆。其变动为振摇强直。其治法宜柔木熄风。
细生地　钩勾　归身　茯苓　阿胶　天麻　羚羊角　山药　柏子仁　刺蒺藜
诒按（此方可加木瓜、白芍。）
脾失运而痰生。肝不柔而风动。眩运食少。所由来也。
白术　天麻　首乌　广皮　半夏　羚羊角　茯苓　钩勾
诒按（案语简炼。方亦纯净。）
四肢禀气于脾胃。脾胃虚衰。无气以禀。则为振颤。土虚木必摇。故头运也。
归芍六君子汤　加黄耆　天麻
诒按（案语说理朴实。立方以扶正为主。似宜再加熄风之品。其所加之黄耆。恐非肝风升动者、所宜。）
木旺乘土。土气不宣。痰涎郁聚。传走经络。故头旋脚弱。有似虚象。实则未可徒补也。
首乌　橘红　茯苓　薏仁　木瓜　钩藤　刺蒺藜　半夏　炙草
诒按（首乌似嫌其涩。不如用生于术为妥。拟再加牛膝、竹沥姜汁。）

神志门  ***************************
骤尔触惊。神出于舍。舍空痰入。神不得归。是以有恍惚昏乱等症。治当逐痰。以安神藏。
半夏　胆星　钩藤　竹茹　茯神　橘红　黑栀　枳实
诒按（叙病如话如画。此等方案。非有切实功夫者不能。所谓成如容易隙艰辛也。）
惊悸易泄。腰疼足软。有似虚象。而实因痰火。盖脉不弱数。形不枯瘁。未可遽与补也。
半夏　炙草　秫米　橘红　茯苓　竹茹　远志　石菖蒲
诒按（此秫、夏、合温胆加味也。认证既确。立方自然入彀。）
搐搦厥逆。合目则发。此肝胆痰热。得之惊恐。病名痫厥。
半夏　橘红　竹茹　胆星　炙草　石菖蒲　枳实　茯苓
诒按（痰火之邪。因惊恐而直犯肝胆。故见症如此。卧则阳气入于阴。合目则发。是阳气扰动阴藏。致痰火猝发而病作也。方中拟加羚羊角、黄连。）
骤惊恐惧。手足逆冷。少腹气冲即厥。阳缩汗出。下元素亏。收摄失司。宜乎助阳以镇纳。第消渴心悸。忽然腹中空洞。此风消肝厥见象。非桂附刚剂所宜。
炒黑杞子　舶茴香　当归　紫石英　细辛　桂枝。
诒按（风消肝厥之症。当于温养中、佐以滋阴。方中细辛一味。不识何意。愚意再加牛膝、白芍、牡蛎。）
肝火挟痰上逆。为厥颠疾。
半夏　钩藤　茯苓　枳实　广皮　竹茹　郁金　羚羊角
诒按（方极清稳。）

痰饮门  ***************************
肺饮。
紫菀　半夏　桑皮　白前　杏仁
诒按（饮邪在肺。不及于胃。故专用肺药。）
饮邪射肺为咳。
半夏　杏仁　乾姜　北五味　白芍　炙草　茯苓　桂枝
诒按（此治饮正法也。）
秋冬咳嗽。春暖自安。是肾气收纳失司。阳不潜藏。致水液变化痰沫。随气射肺。扰喉喘咳。不能卧息。入夜更重。清晨稍安。盖痰饮、乃水寒阴浊之邪。夜为阴时。阳不用事。故重也。仲景云。饮病、当以温药和之。金匮饮门。短气倚息一条。分外饮治脾。内饮治肾。二藏阴阳含蓄。自然潜藏固摄。当以肾气丸方、减牛膝、肉桂。加骨脂以敛精气。若以他药。发越阳气。恐有暴厥之虑矣。
肾气丸减牛膝　肉桂　加补骨脂
诒按（此案推阐病原。极其精凿。）
往昔壮年。久寓闽粤。南方阳气易泄。中年以来。内聚痰饮。交冬背冷喘嗽。必吐痰沫。胸脘始爽。年逾六旬。恶寒喜暖。阳分之虚。亦所应尔。不宜搜逐攻劫。当养少阴肾藏。仿前辈、水液化痰阻气。以致喘嗽之例。
肾气丸减牛膝　肉桂　加北五味　沉香
诒按（议论明确。立方亦极精当。）
久遗下虚。秋冬咳甚。气冲于夜。上逆不能安卧。形寒足冷。显然水泛而为痰沫。当从内饮门治。若用肺药。则谬矣。
桂枝　茯苓　五味　炙草　白芍　乾姜
诒按（古人云、内饮治肾。据此症情。似可兼服肾气丸。以摄下元。）
肝风与痰饮相搏。内壅脏腑。外闭窍隧。以致不寐不饥。肢体麻痹。迄今经年。脉弱色悴。不攻则病不除。攻之则正益虚。最为棘手。
钩藤　菖蒲　刺蒺藜　远志　竹沥　郁金　胆星　天竺黄　另指迷茯苓丸临卧服
诒按（病属难治。而立方却周匝平稳。非学有本原者。不能办此。）
肝阳因劳而化风。脾阴因滞而生痰。风痰相搏。上攻旁溢。是以昏运体痛等症见也。兹口腻不食。右关微滑。当先和养胃气。蠲除痰饮。俟胃健能食。然后培养阴气。未为晚也。
半夏　秫米　麦冬　橘红　茯苓
诒按（审察病机。以为立方步伐。临症者、宜取法焉。）

咳喘门  ***************************
风热不解。袭入肺中。为咳为喘。日晡发热。食少体倦。渐成虚损。颇难调治。勉拟钱氏阿胶散。冀其肺宁喘平。方可再商他治。
阿胶　茯苓　马兜铃　薏米　杏仁　炙草　糯米　芡实
再诊　青蒿　丹皮　鳖甲　茯苓　石斛　甘草　归身　广皮　白芍
诒按（此正虚而兼感外邪之症。乃内伤挟外感病也。）
久嗽脉不数。口不干。未必即成损症。此为肺饮。郁伏不达故也。
厚朴　煨姜　桑皮　杏仁　广皮　甘草　半夏
诒按（此属饮寒伤肺。乃内因之实症也。）
体虚邪滞。肺络不清。脉弦而细。幸不数耳。
沙参　桑叶　杏仁　茯苓　马兜铃　贝母　甘草　粳米
诒按（案语得看病之窍。最宜留意。）
肺阴不足。肺热有馀。咳则涕出。肌体恶风。此热从窍泄。而气不外护也。他藏虽有病。宜先治肺。
阿胶　贝母　沙参　马兜铃　杏仁　茯苓　炙草　糯米
诒按（此等症、虚实错杂。若粗工为之。或与疏散。或与补涩。均足致损。）
肺病以中气健旺。能食便坚为佳。兹喘咳已久。而大便易溏。能食难运。殊非所宜。诊得脉象与前无异。但能节饮食。慎寒暖。犹可无虞。
沙参　贝母　炙草　杏仁　薏仁　橘红　枇杷叶
又丸方　六味丸加五味子　肉桂
诒按（不刊之论。读者最宜记好。）
咳嗽、食后则减。此中气虚馁所致。治宜培中下气法。
人参　半夏　粳米　南枣　麦冬　炙草　枇杷叶
诒按（此症不甚多见。学者须记之。）
久嗽便溏。脉虚而数。脾肺俱病。培补中气为要。恐后泄不食。则瘦削日增也。
人参　白芍　扁豆　薏仁　广皮　茯苓　炙草　山药　蜜炙炮姜炭
诒按（此亦脾肺两治之法。较前数方为切实。亦以此症中气虚寒。无咽乾溺涩等、虚热亢炎之症。故用药稍可著力耳。然欲求效难矣。）
阴虚于下。阳浮于上。咳呛火升。甚于暮夜。治肺无益。法当补肾。
熟地　杞子　天冬　白芍　茯苓　山药　丹皮　龟板
诒按（此方即胡桃、五味、均可加入。）
乾咳无痰。是肝气冲肺。非肺本病。仍宜治肝。兼滋肺气。可也。
黄连　白芍　乌梅　甘草　归身　牡蛎　茯苓
诒按（方中少润肺之品。拟加北沙参、桑白皮。再肝之犯肺。必挟木火。栀、丹、亦应用之药也。）
风伤于上。湿伤于下。上为咳嗽痰多。下为跗肿痠痛。宜先治上。而后治下。
薄荷　杏仁　桔梗　旋覆花　甘草　象贝　连翘　前胡
诒按（肺主一身之治节。故以治肺为先。）
咳甚于夜间。肌热于午后。此阴亏也。浊痰咳唾。鼻流清涕。是肺热也。病本如是。奏功不易。拟甘咸润燥法。
阿胶　燕窝　沙参　海浮石　栝蒌霜　川贝　杏仁　甘草
诒按（此症痰必干黏。故用药如是。）
内热与外热相合。肺胃受之。则咳而不能食。头胀肌热心烦。宜清上中二焦。
竹叶　芦根　花粉　杏仁　贝母　知母　桔梗　橘红
诒按（此外感温燥之咳。故专用清泄。）
脉细数促。是肝肾精血内耗。咳嗽必吐呕清涎浊沫。此冲脉气逆。自下及上。气不收纳。喘而汗出。根本先拨。药难奏功。医若见血为热。见咳治肺。是速其凶矣。
人参（秋石制）　熟地　五味子　紫衣胡桃
诒按（此难治之症。在咳嗽门中。亦别是一种也。）
脉虚数。颧红声低。咳甚吐食。晡时热升。多烦躁。此肝肾阴亏。阳浮于上。精液变化痰沫。病已三年。是为内损。非消痰治嗽可愈。固摄下焦。必须绝欲。以饮食如故。经年可望其愈。
都气丸加女贞子　枸杞子　天冬
诒按（用药颇为切实。）
脉微小。形寒。久嗽失音。是气馁阳损。议固胃阳。取甘温之属。
蜜炙生姜　炙草　白芍　黄耆　大枣
诒按（此亦虚咳中另一法门。）
咽痛声哑。有肺损肺闭之分。所谓金破不鸣。金实亦不鸣也。此症从外感风热而来。当作闭治。温补非宜。所虑者。邪不外达。而内并耳。
阿胶　杏仁　桔梗　贝母　牛蒡　元参　甘草　粳米　马兜铃
诒按（此钱氏补肺之类。乃虚实兼治之法。）
用复脉甘润法。呛止音出。得益水濡润之力也。无如胃弱便溏。此药不宜再用。仿金匮麦门冬汤。义取养土之阴。以生肺金。
麦门冬汤
诒按（此用药转换法也。）
久咳便溏腹满。脾肺同病。已属难治。况脉数。口乾潮热。肝肾之阴。亦不足耶。
白芍　薏仁　茯苓　莲肉　炙草　广皮　扁豆
诒按（病重药轻。恐难奏效。且于肝肾。亦未顾到。拟加用水泛六味丸一两。绢包入煎。）
咳而吐沫。食少恶心。动作多喘。中气伤矣。非清肺治咳。所能愈也。
人参　半夏　麦冬　炙草　茯苓　粳米　大枣
诒按（此胃虚咳嗽也。方宗金匮大半夏、麦门冬、两汤之意。）
咳而衄。阴不足。火内动也。恶心不食。宜先治胃。
竹茹　粳米　广皮　石斛　贝母　杏仁
诒按（既有火动而衄。见症宜兼清降。）
浮肿咳喘。颈项强大。饮不得下。溺不得出。此肺病也。不下行而反上逆。治节之权废矣。虽有良剂。恐难奏效。
葶苈大枣泻肺汤
诒按　此痰气壅阴之症。故重用泻肺之剂。
脉寸关大而尺小。口乾。上气不下。足冷不温。此阳气不潜。当用阴中阳药治之。
六味丸加牛膝　车前　五味　肉桂
诒按（此兼肾气、都气两方之意。）
脉数减。咳亦缓。但浮气不得全归根本。宜补益下焦。以为吸受之地。
六味丸加五味子　菟丝子
又丸方　六味丸加五味子　杜仲　芡实　莲鬚　菟丝子　杞子
蜜丸每服五钱
诒按（议论稳实。方亦妥帖。）
气喘足冷至膝。唇口乾。鼻塞。脉虚小。下气上逆。病在根本。勿以结痰在项。而漫用清克也。肾气丸三钱盐花汤送下
诒按（识见老当）
久咳喘不得卧。颧赤足冷。胸满上气。饥不能食。此肺实于上。肾虚于下。脾困于中之候也。然而实不可攻。姑治其虚。中不可燥。姑温其下。且肾为胃关。火为土母。或有小补。未可知也。
金匮肾气丸
诒按（拟再用旋覆代赭汤送下。则上中两层。亦可关会矣。）
两寸浮大。关尺沉小。气上而不下。喘咳多痰。肝肾之气。上冲于肺。宜以肾气丸。补而下之。
肾气丸
诒按（此治本之法。）
下虚上实。当治其下。勿清其上。真气归元。痰热自降。宜以十味肾气丸主之。
十味肾气丸
诒按（识见卓老）

失血门  ***************************
络热血溢。时气所触。非阴虚火浮之比。慎勿以滋腻治也。
荆芥　丹皮　茺蔚子　丹参　郁金　藕汁　细生地　小蓟炭
诒按（勘症用药。老眼无花。）
吐血、得劳与怒即发。脉小数。微呛。病在肝心。得之思虑劳心。宜早图之。勿使延及肺家。则吉。
阿胶　丹皮　牛膝　丹参　小蓟炭　三七　藕汁　童便
诒按（此治吐血之正法。能止血而无留瘀之弊。最为稳当。）
再诊　前方去丹参　三七　藕汁　童便　加生地　白芍　茺蔚子
又丸方　六味丸加阿胶　五味子　小蓟炭　莲鬚　水泛丸
失血咳逆。心下痞满。暮则发厥。血色黯。大便黑。肝脉独大。此有瘀血。积留不去。勿治其气。宜和其血。
制大黄　白芍　桃仁　甘草　当归　丹皮　降香
诒按（此专治瘀积之法。）
病后失血。色紫黑不鲜。此系病前所蓄。胸中尚满。知瘀犹未尽也。正气虽虚。未可骤补。宜顺而下之。
小蓟炭　赤芍　生地　犀角　郁金　丹皮　茺蔚子　童便
诒按（此必尚有郁热见症。故方中用犀角。既有留瘀未尽。可加醋炙大黄炭。）
凡有瘀血之人。其阴已伤。其气必逆。兹吐血紫黑无多。而胸中满闷。瘀犹未尽也。而舌绛无苔。此阴之亏也。呕吐不已。则气之逆也。且头重足冷。有下虚上脱之虑。恶寒谵语。为阳弱气馁之征。此症补之不投。攻之不可。殊属棘手。
人参　茯苓　三七　吴萸　乌梅　牡蛎　川连　郁金
诒按（论病则层层俱透。用药亦步步著实。此为高手。）
失血后。气从下逆上。足冷头热。病在下焦。真气不纳。
六味丸加五味　牛膝　牡蛎
诒按（方亦妥当。若再进一层。可用金匮肾气法以导火下行。）
血去过多。气必上逆。肺被其冲。故作咳嗽。此非肺自病也。观其冲气甚。则咳甚。冲气缓。则咳缓。可以知矣。拟摄降法。先治冲气。
金匮肾气丸去肉桂　加牡蛎
诒按（认症独的。法亦老当。）
脉寸静尺动。屡经失血。觉气从下焦上冲、则呛。劳动则气促不舒。此病不在肺而在肾。治嗽无益。宜滋肾阴。
熟地　天麻　牡蛎　茯苓　杞子　萸肉　五味子
诒按（病与上条相同。方中用天麻。不知何意。）
心脉独大。口乾易汗。善怒血逆。此心阴不足。心阳独亢。宜犀角地黄汤。
犀角地黄汤加茅根　甘草　山栀
诒按（方案均精简熨帖。）
痰中有血点散漫。此心病也。口乾心热。当是伤暑。因暑喜归心故耳。
生地　茯神　扁豆　甘草　丹皮　竹茹　麦冬　藕汁
诒按（方法清灵可喜。）
葛可久论、吐血治法。每于血止瘀消之后。用独参汤。以益心定志。兹以阴药参之。虑其上升。而助肺热也。
人参　沙参　生地　阿胶　牛膝　茯苓
诒按（此失血后、服人参一定之法。）
劳伤失血。心下痛闷。不当作阴虚症治。但脉数咳嗽潮热。恐其渐入阴损一途耳。
生地　桃仁　查炭　郁金　赤芍　制大黄　甘草　丹皮
诒按（此证如早服补涩。则留瘀化热。最易致损。须看其虚实兼到。绝不犯手。）
阴不足而阳有馀。肝善逆而肺多郁。脉数气喘。咳逆见血胁痛。治宜滋降。更宜静养。不尔。恐其血逆不已也。
小生地　荆芥炭　白芍　童便　郁金　藕汁　小蓟炭
诒按（此亦气火上逆之症。可加牛膝、丹皮。）
离经之血未净。而郁于内。寒热之邪交煽。而乱其气。是以腹满呕泄。寒热口燥。治当平其乱气。导其积血。元气虽虚。未可骤补也。
丹皮　查炭　泽兰　赤芍　郁金　丹参　牛膝　小蓟
诒按（此症挟外感之邪。可加荆芥炭、黑稆豆灰。）
久咳见血。音喑咽痛。乍有寒热。此风寒久伏。伤肺成劳。拟钱氏补肺法。声出则佳。
阿胶　杏仁　马兜铃　牛蒡　薏仁　贝母　糯米
又膏方　阿胶　贝母　甘草　橘红　杏仁　苏子
米糖　白蜜　姜汁　紫菀　木通　梨汁　桔梗　牛膝　萝卜汁　茯苓
诒按（此正虚邪实之症。用药能两面兼顾。尚称稳适。）

虚损门  ***************************
虚损至食减形瘦。当以后天脾胃为要。异功散五六服。颇得加谷。今春半地气上升。肝木用事。热升心悸。汗出复咳。咳甚见血。肝阳上炽。络血遂沸。昨进和阳养阴之剂。得木火稍平。仍以前方加白芍。制肝安土。
生地　白芍　麦冬　阿胶　女贞子　甘草
诒按（方亦稳合。可加牡蛎、丹皮。）
罗氏论虚劳之症。多因邪伏血郁而得。不独阴亏一端也。临晚寒热。时减时增。其为阳陷入阴可知。滋肾生肝。最为合法。略加损益。不必更张也。
熟地　白芍　茯苓　丹皮　山药　柴胡　炙草　鳖甲
诒按（于养阴中、加柴胡以达邪。佐鳖甲以搜阴。虚实兼到。极为灵巧。然既云、邪伏血郁。似宜加当归。）
再诊　热渐减。头中时痛。脉数不退。喉中痰滞不清。
青蒿　丹皮　熟地　鳖甲　炙草　牛膝　茯苓　小麦
诒按（似当兼清痰滞。。两方中熟地。不如改用生地为稳。）
三诊　体虽不热。脉仍细数。宜养阴气。
六味丸去萸肉　泽泻　加白芍　牛膝　青蒿　鳖甲
面黧形瘦。脉虚而数。咳嗽气促。腰膝无力。大便时溏。此先后天俱虚。虑其延成虚损。清润治肺之品。能戕中气。勿更投也。
紫河车　熟地　山药　萸肉　五味子　丹皮　茯苓　杜仲　泽泻　牛膝　加蜜丸每服五钱
诒按（案语、得治虚要旨。方亦精当。）
络脉空隙。气必游行作痛。最虑春末夏初。地中阳气上升。血随气溢。趁此绸缪。当填精益髓。盖阴虚咳嗽。是他藏累及于肺。若治以清凉。不独病不去。而胃伤食减。立成虚损。难为力矣。
熟地　金樱子膏　鹿角霜　五味子　湘莲子　萸肉　山药
茯苓　海参（漂净熬膏）
上为细末。即以二膏捣丸。
诒按（此必有遗精腰痠等症。故用药亦不重在咳嗽也。）

汗病门  ***************************
汗出偏沮。脉来不柔。时自歇止。知肝阳有馀。而胃阴不足。于是稠痰浊火。扰动于中。壅滞于外。目前虽尚安和。然古人治未病。不治已病。知者、见微知著。须加意调摄为当。
人参　川石斛　麦冬　南枣　制半夏　丹皮　茯苓　炙草　小麦
诒按（此想系左半有汗。右半无汗之症。细绎案语。是防其将患偏痱之意。）
心阴不足。心阳易动。则汗多善惊。肾阴不足。肾气不固。则无梦而泄。以汗为心液。而精藏于肾故也。
生地　茯神　甘草　麦冬　川连　柏子仁　元参　小麦　大枣
诒按（案语、心肾并重。方药、似专重于心。再加五味子、牡蛎、沙苑、等摄肾之品。则周匝矣。）

诸郁门  ***************************
中年脘闷。多嗳多咳。此气郁不解也。纳穀已减。未可破泄耗气。宜从胸痹例。微通上焦之阳。
薤白　栝蒌　半夏　桂枝　茯苓　姜汁
诒按（方法轻灵。）
郁气凝聚喉间。吞不下。吐不出。梅核气之渐也。
半夏　厚朴　茯苓　苏梗　旋覆花　橘红　枇杷叶　姜汁
诒按（此于金匮成方中。加旋覆、杷叶。最有巧思。）
寒热无期。中脘少腹遽痛。此肝藏之郁也。郁极则发为寒热。头不痛。非外感也。以加味逍遥散主之。
加味逍遥散
诒按（此木郁达之之法。）
病从少阳。郁入厥阴。复从厥阴。逆攻阳明。寒热往来。色青颠顶及少腹痛。此其候也。泄厥阴之实。顾阳明之虚。此其治也。
人参　柴胡　川连　陈皮　半夏　黄芩　吴萸　茯苓　甘草
诒按（此从左金、逍遥化裁而出。若再合金铃子散。似更周到。）
此血郁也。得之情志。其来有渐。其去亦不易也。
旋覆花　薤白　郁金　桃仁　代赭石　红花
诒按（此必因血郁、而络气不通。有胸隔板痛等见症。故立方如此。）

呕哕门  ***************************
胃虚气热。乾呕不便。
橘皮竹茹汤　加芦根　粳米
再诊　呕止热退。
石斛　茯苓　半夏　广皮　麦冬　粳米　芦根　枇杷叶
三诊　大便不通。
生首乌　元明粉　枳壳
四诊　大便通。脉和。惟宜滋养。
石斛　归身　秦艽　白芍　丹皮　炙草　茯苓　广皮
诒按（迭用四方。运意灵巧。自能与病机宛转相赴。）
下既不通。势必上逆而为呕。所谓幽门之气。上冲吸门。是也。治法自当疗下。但脉小目陷。中气大伤。宜先安中止呕。呕定再商。
人参　茯苓　刺蒺藜　竹茹　半夏　广皮　芦根　石斛
诒按（似当兼通幽门。乃能止呕。拟加生枳实。）
痛呕之馀。脉当和缓。而反搏大。头运欲呕。胸满不食。神倦欲卧。虑其土隤木张。渐致痉厥。法当安胃清肝。亦古人先事豫防之意。
半夏　茯苓　广皮　白风米　钩藤　竹茹　枇杷叶　鲜佛手
诒按（议论极是。但恐药力不足以济之。然方隙清稳。。所谓清肝者。只不过钩藤、竹茹而已。拟再加木瓜、白芍。较似有力。）
病从肝起。继乃及胃。兹又及于肺矣。然当以胃气为要。久病之体。必得安穀不呕。始可图功。
石斛　芦根　茯苓　麦冬　广皮　木瓜　枇杷叶　粳米
诒按（叙病简要清澈。非绩学者不能。方亦中窾。）
胃有火邪。故呕而不食。胆有热邪。故合目自汗。
橘皮竹茹汤　加石斛
诒按（山栀、必不可少。以其专清胆热故也。川连、亦在应用之列。）
再诊　前方去石斛　加木瓜
嘈杂。得食则已。此痰火内动。心胃阴气不足。
生地　山栀　半夏　麦冬　茯苓　丹皮　竹茹　炙草
诒按（阴虚而挟痰者。用药最难恰好。方中可加石斛、广皮。）
痰气阻逆咽嗌。时自呕恶。此症利在清降。失治则成噎隔。
半夏　枇杷叶　旋覆花　竹茹　茯苓　麦冬　橘红　郁金　生姜
诒按（用药灵动。）
气郁痰凝。阻隔胃脘。食入则噎。脉涩难治。
旋覆花　代赭石　橘红　半夏　当归　川贝　郁金　枇杷叶
诒按（旋覆代赭、为噎隔正方。食入则噎。肺气先郁。故加郁、贝枇杷叶。惟脉涩者正虚。可加人参。）
脉疾徐不常。食格不下。中气大衰。升降失度。
旋覆花　代赭石　麦冬　茯苓　半夏　广皮　人参　枇杷叶
诒按（此因中气大伤。故用参、麦。）
朝食暮吐。肝胃克贼。病属反胃。
旋覆花　代赭石　茯苓　半夏　吴萸　生姜　粳米　人参　枇杷叶
诒按（此专治吐。故加姜、萸。）谷之不入。非胃之不纳。有痰饮以阻之耳。是当以下气降痰为法。代赭之用。先得我心矣。
旋覆代赭汤
诒按（识既老当。笔亦爽健。）
因气生痰。痰凝气滞。而中焦之道路塞矣。由是饮食不得下行。津液不得四布。不饥不食。口燥便坚。心悸头运。经两月不愈。以法通调中气。庶无噎隔腹满之虑。
旋覆代赭汤加石菖蒲　枳实　陈皮
诒按（论病、则源流俱澈。用药、则标本兼到。细腻熨帖。传作何疑。）
中气叠伤。不能健运。朝食暮吐。完穀不腐。诊得脉虚色黑。腰脚少力。知不独胃病。肾亦病矣。此岂细故哉。
人参　附子　川椒　茯苓　益智仁
再诊　前方去川椒　益智　加川连　肉桂
诒按（完穀不腐。色黑腰软。肾伤之征也。改方加桂、连。是交济法。）


评选静香楼医案·下卷  ——————————————————————————————————————————————————————————————————————————————————————————

伏气门  ***************************
肝阴素亏。温邪扰之。发为痉病。神昏骱齿。瘛瘲不定。法当滋养肝阴。以荣筋脉。清涤痰热。以安神明者也。若能应手。尚可无虑。
羚羊角　茯神　钩藤　贝母　阿胶　鲜菖蒲　竹沥
诒按（此症若表邪未解。当去阿胶。加小生地、或鲜生地。）
又按（此系伏气发温之症。与外感风温。有外内之别。此症邪由少阴外发。溃入厥阴。故见症如此。羚羊角、钩藤、熄风清热。皆治标之品也。若图其本。当从阴分托邪。俾得外达三阳。再与随经清泄。乃奏全功。病原治法。详载温热逢原中。兹不赘述。）
热伤津液。脉细口乾。难治。
芦根　知母　川斛　蔗浆　细生地　麦冬　甘草　梨汁
诒按（此存阴泄热之正法。所云难治。想因脉细之故。）
热不止。头痛不已。紫斑如锦纹。咽痛。表里邪盛。最为重症。
犀角　豆豉　赤芍　元参　牛蒡　丹皮　黄芩　甘草
诒按（当加鲜生地。）
再诊　去豆豉　丹皮　加桔梗　鲜生地　射干
热病十二日不解。舌绛口乾。胸满气促。邪火为患。亦已甚矣。宜景岳玉女煎。清热而存阴。否则神识昏冒矣。
鲜生地　石膏　麦冬　知母　竹叶　甘草
诒按（此气血两燔之治法。）
热病、四日不汗。而舌黄。腹中痛。下利。宜先里而后表。不尔。恐发狂也。
大黄　柴胡　枳实　厚朴　赤芍
诒按（先里后表。因里症已急。于病机固当如是。）
舌乾脉数。汗为热隔。虽发之。亦不得。惟宜甘寒养液。虽不发汗。汗当自出。然必足温而后热退。乃吉。
青蒿　知母　芦根　生地　蔗浆　竹叶
诒按（养液以为作汗之源。是治温要旨。）

外感门  ***************************
头面肿痛。此风邪上盛。宜辛凉解散。
荆芥　杏仁　桔梗　牛蒡　薄荷　甘草　马勃　苍耳子
风温挟痰。留滞上焦。辛凉解散。原为合法。时至自解。不足忧也。
牛蒡　连翘　薄荷　川贝　豆豉　杏仁　桔梗　葱白
诒按（此风温初起之方。）
风温郁于肺胃。咳而胸满痰多。胁下痛。脉数口乾。
芦根　薏米　栝蒌　甘草　杏仁　红花　桃仁　贝母
诒按（桃仁、红花、因胁痛而用之。以和血络也。若邪郁、可加豉、蒡。口乾、可加翘、芩。）
脉右大。舌黄不渴。呕吐黏痰。神躁。语言不清。身热不解。此劳倦内伤。更感湿温之邪。须防变端。
厚朴　茯苓　滑石　陈皮　竹叶　蔻仁　菖蒲根汁
诒按（此温邪而挟湿者。湿热上蒙。故症情如是。此方可以为法。）

湿病门  ***************************
脐中时有湿液腥臭。按脉素大。此少阴有湿热也。六味能除肾间湿热。宜加减用之。
六味丸去山药　加黄柏　萆薢　女贞子　车前子
诒按（六味治肾间湿热。前人曾有此论。藉以治脐中流液。恰合病机。）

疟疾门  ***************************
暑风成疟。恶心胸满。和解则愈。
半夏　黄芩　茯苓　知母　厚朴　陈皮　竹叶　生姜
诒按（小柴胡法之和解。和其表里两岐之邪也。此之和解。和其湿热两混之邪也。姜、夏、朴、广。去其湿也。芩、知、竹叶。清其热也。两意兼用。故亦云、和解也。）
又按（此湿热并重者。故清燥兼用。此与下条皆暑湿内伏。发为时疟之病。苦辛宣泄。最为合法。若拘拘于疟疾之成方。概用柴胡、鳖甲。则误矣。）
暑风相搏。发为时疟。胸满作哕。汗不至足。邪气尚未清解。当以苦辛温法治之。
藿香　半夏　杏仁　通草　厚朴　广皮　竹叶
诒按（此湿重于热者。故用药稍偏温燥。）
疟发而上下血溢。责之中虚。而邪又扰之也。血去既多。疟邪尚炽。中原之扰。犹未已也。谁能必其血之不复来耶。谨按古法。中虚血脱之症。从无独任血药之理。而疟病经久。亦必固其中气。兹拟理中一法。止血在是。止疟亦在是。惟高明裁之。
人参　白术　炮姜　炙草
诒按（识见老确。议论精切。所立理中一法。诚属血脱益气。固中止血之要药。惟愚意所欲商者。疟来而上下血溢。必因疟疾之热。扰及血络而然。于理中法内。参用安营清络之意。似乎更为周到。且标本兼顾。于立方正意。亦不相刺谬也。）
三疟是邪伏阴分而发。非和解可愈。久发不止。补剂必兼升阳。引伏邪至阳分乃愈。
人参　归身　鹿角胶　杞子　鹿茸　附子　茯苓　沙苑
诒按（阴疟本有此法。而不能概用此法。须相题为之。）
疟病方已。遂得脾约。脾约未已。又增厥疼。心腹时满时减。或得身热汗出。则疼满立止。明系疟邪内陷于太阴阳明之间。是必邪气仍从少阳外达。则不治疼。而疼自止。不治胀。而胀自消矣。
诒按（论病已得要领。惜方佚未见。）
疟后、胁下积癖作疼。夜热口乾溺赤。阴虚邪伏。宜鳖甲煎。
鳖甲　白芍　青皮　丹皮　首乌　柴胡　知母　炙草
诒按（此邪伏阴分之治法。当归亦可加入。）
疟后。胁下积痞不消。下连少腹作胀。此肝邪也。当以法疏利之。
人参　柴胡　青皮　桃仁　茯苓　半夏　甘草　牡蛎　黄芩　生姜
诒按（此小柴胡法也。加青皮、以疏肝。桃仁、以和瘀。牡蛎、以软坚。用意可云周到。惟少腹作胀。乃肝邪下陷之症。若再加川楝子、归尾、延胡。似更完密。）
疟止复发。汗多作呕。中气虚逆。宜益阳明。
半夏　茯苓　广皮　人参　石斛　芦根　姜汁
再诊　寒热已止。汗呕并减。宜和养营卫。
人参　桂枝　石斛　广皮　归身　炙草　麦冬　白芍
诒按（此膏粱虚体治法。两方俱清稳熨帖。）

黄瘅门  ***************************
面黑目黄。脉数而微。足寒至膝。皮肤爪甲不仁。其病深入少阴。而其邪则仍自酒湿得之。及女劳也。
肾气丸
诒按（此症载在金匮。近于爱庐医案中。见一方甚佳。。此病兼有瘀血。不但湿也。肾气丸、能否见效。尚未可定。）
面目身体悉黄。而中无痞闷。小便自利。此仲景所谓虚黄也。即以仲景法治之。
桂枝　黄耆　白芍　茯苓　生姜　炙草　大枣
诒按（案明药当。）
湿停热聚。上逆则咽嗌不利。外见则身目为黄。下注则溺赤而痛。
茵陈　厚朴　豆豉　木通　猪苓　橘红　茯苓　黑栀
诒按（论病、能一线穿成。用药、自丝丝入扣。）
又按　咽嗌不利。可加桔梗前胡之类。

痹气门  ***************************
胸背为阳之分。痹著不通。当通其阳。盖阳不外行。而郁于中。则内反热而外反寒。通阳必以辛温。而辛温又碍于藏气。拟辛润通肺以代之。
紫菀三两煎汤服
诒按（此巧法也。特未知效否、若何。）
湿邪郁遏。阳气不宣。外寒里热。胸满溺赤。宜开达上焦。
紫菀　桔梗　郁金　白蔻　枳壳　杏仁　贝母　甘草
诒按　（此治肺痹之正法。）
气窒不散。便闭喘急。不能偃卧。猝难消散也。
紫菀　葶苈　厚朴　杏仁　橘红　郁金　枳壳
诒按（此症较前更急。兼有便闭。故用药从中焦泄降。）
再诊　大黄　厚朴　槟榔　枳壳　杏仁
诒按（轻剂不效。故更与通腑以泄肺。）
胸中为阳之位。阳气不布。则窒而不通。宜温通。不宜清开。愈开则愈窒矣。
桂枝　茯苓　乾姜　炙草　益智仁
诒按（再参入开痹之品。如杏、苑、橘、桔等。似更灵动。）
食入、则胸背痞塞作胀。噫气不舒。此阳气不通。宜辛通之法。
草蔻仁　半夏　桂枝　茯苓　乾姜　炙草
诒按（此症亦与胸痹相似。）

脘腹痛门  ***************************
蛔厥心痛。痛则呕吐酸水。手足厥冷。宜辛苦酸治之。
川连　桂枝　归身　延胡　乌梅　川椒　茯苓　川楝子　炮姜
诒按（此乌梅丸法也。）
此肾厥也。心疼背胀。引及腰中。议用许学士香茸丸。
鹿茸　杞子　沙苑　大茴香　麝香
诒按（寒袭于肾。而气上逆。故用温养。胀及腰背者。督阳不用也。鹿茸、温通督脉。麝香、开泄浊阴。故以之为君。）
脉弦小腹痛。食后胃脘痛。上至咽嗌。肝火乘胃。宜泄厥阴。和阳明。
川楝子　木通　茯苓　甘草　石斛　木瓜
诒按（拟加延胡、山栀仁。）
心腹痛。脉弦。色青。是肝病也。
川楝子　归身　茯苓　石斛　延胡　木瓜
诒按（立方稳合。）

瘕癖门  ***************************
脐下积块。扪之则热。病者自言。前后二阴。俱觉热痛。其为热结可知。况自来之病。皆出于肝耶。鄙见非泄厥阴。不能获效。
龙荟丸五十粒酒下
络病瘀痹。左胁板实。前年用虫蚁。通血升降。开发已效。但胸脘似是有形。按之微痛。前药太峻。兹用两调气血。以缓法图之。
醋炒延胡　姜黄　阿魏　桃仁　生香附　麝香
归鬚　为末。蜜丸。每服二钱。
诒按（承前方来。虽曰、两调气血。而仍以疏瘀为主。）
脉虚数。色白不泽。左胁有块杯大。大便小便自利。病在肝家。营血不和。此为虚中有实。补必兼通。
白术　归身　炙草　白芍　生地　茯苓　琥珀　广皮　桃仁　红花　沉香　郁金
诒按（方治亲切不肤。）
时病食复。至今不知饥饱。大便不爽。右胁之旁。虚里、天枢。隐隐有形。此阳明胃络循行之所。多嗳气不化。并不烦渴。岂是攻消急驱实热之症耶。拟用丹溪泄木安土法。
小温中丸　如半月后有效、仍以前法。
诒按（此中焦湿积阻结之症。）
左胁积块。日以益大。按之则痛。食入不安。凡痞结之处。必有阳火郁伏于中。故见烦躁口乾心热等症。宜以苦辛寒药。清之开之。然非易事也。
川连　枳实　香附　川芎　厚朴　神麴　茯苓　青皮　赤芍
诒按（胁块有形益大。则营络必窒。似宜兼通。乃效。）
大腹右、有形为聚。脉大。食入即作胀。治在六腑。
白术　茯苓　广皮　生香附汁　三稜　厚朴　草果　山楂
诒按（方以疏通气分为主。）
心下高突。延及左胁有形。渐加腹胀。思正月暴寒。口鼻吸受冷气。入胃络膜原。清阳不用。浊阴凝阻。胃气重伤。有单腹之累。殊非小恙。
厚朴　草果　半夏　乾姜　茯苓　荜茇
另苏合香丸一粒化服
诒按（寒邪闭于营络。故用温通。方中可加桂枝尖。）

肿胀门  ***************************
脉迟胃冷。腹胀。气攻胸胁。恶心少食泄泻。宜振脾胃之阳。
乾姜　益智仁　半夏　厚朴　神麴　槟榔　川椒　茯苓
诒按（此温中调气法也。）
命门阳衰。脾失温养。不克健运。食入辄胀。法当温补下焦。
肾气丸去桂加沉香　椒目
诒按（此补火生土之法。）
湿热内陷太阴、而成胀。
茅术　川柏　厚朴　陈皮　桑皮　木通　泽泻　大腹皮　草果仁
诒按（此专治脾土湿热。古方小温中丸、亦可服。）
脉微迟。左胁宿痞。腹渐胀大。便溏溺少。此是浊阴上攻。当与通阳。
熟附子　远志　椒目　小茴香　泽泻　茯苓
诒按（此温通治胀之正法。）
脾气本弱。而更受木克。克则益弱矣。由是脾健失职。食入不消。遂生胀满。脾愈弱、则肝愈强。时时攻逆。上下有声。半载之疾。年逾六旬。非旦夕可图也。
人参　茯苓　川楝子　楂核　甘草　木瓜　白芍　吴萸　橘核
诒按（此肝脾两治。而偏重于肝者。以其不特胀满。而兼有攻逆之症也。）
脉弦中满。病在肝脾。
人参　吴萸　木瓜　厚朴　广皮　半夏
诒按（此肝脾两治之正法。立方精简可法。）
右关独大而搏指。知病在中焦。饮食不化。痞闷时痛。积年不愈。喉间自觉热气上冲。口乾作苦。舌苔白燥。此脾家积热郁湿。当以泻黄法治之。
茅术　葛根　茯苓　石膏　藿香　木香
诒按（此痞满门中、不常见之症。存之以备一格。）
脉症合参。乃气结在上。津不运行。蒸变浊痰。由无形渐变有形。徐之才谓。轻可去实。非胶固阴药所宜。
白蔻　薏仁　杏仁　厚朴　枇杷叶汁　降香汁
诒按　此方具有轻清灵三字之妙。
劳郁交伤。营卫不和。胸中满痛。时有寒热。与六淫外感不同。治宜和养气血。
逍遥散
诒按（再增枳、朴等宽中之品。则更周到矣。）
脾以健运为职。心下痞不能食。食则满闷。脾失其职矣。但健运之品。迂缓无功。宜以补泻升降法治之。
人参　乾姜　半夏　茯苓　川连　枳实　陈皮　生姜
诒按（此方仿泻心法加味。）
胁下素有痞气。时时冲逆。今见中满。气攻作痛。吞酸呕吐。能俯而不能仰。此厥阴郁滞之气。侵入太阴之分。得之多怒。且善郁也。病久气弱。不任攻达。而病气久郁。亦难补养。为掣肘耳。姑以平调肝胃之剂和之。痛定食进。方许万全。
半夏　广皮　川楝子　橘核　茯苓　青皮　炙甘草　木瓜
诒按（审察病机。至为精细。立方亦周到熨帖。）
胃阳衰惫。气阻痰凝。中脘不快。食下则胀。宜辛温之品治之。
草果仁　厚朴　茯苓　半夏　甘草　槟榔
诒按（此湿痰阻遏中宫之症。）
热结气闭。腹胀便难。
厚朴　杏仁　滑石　黄芩　大腹皮　茯苓皮　木通
诒按（此运中兼泄热法也。）
腹胀、面浮、跗肿。食不下。欲呕。脾虚受湿。健运失常。非轻症也。
茅术　茯苓　广皮　桑皮　木通　厚朴　泽泻　半夏　猪苓
诒按（此运中利湿法也。）
面黑目黄。腹满。足肿、囊肿。湿热壅滞。从脾及肾。病深难治。
苍术　制军　厚朴　陈皮　木通　茵陈　猪苓　椒目　泽泻
诒按（邪机壅滞。正气已伤。故云难治。）
卧则喘息有音。此肿胀。乃气壅于上。宜用古人开鬼门之法。以治肺通表。
麻黄　杏仁　薏仁　甘草
诒按（此兼喘逆。故专治肺。）
风湿相搏。面浮、腹满、足肿。大小便不利。
杏仁　苏子　厚朴　陈皮　猪苓　大腹皮　姜皮　木通
诒按（此表里两通法也。）
肿胀之病。而二便如常。肢冷气喘。是非行气逐水之法。所能愈者矣。当用肾气丸。行阳化水。然亦剧病也。
肾气丸
诒按（此病阳衰气窒。不治之症也。）

头痛门  ***************************
火升、头痛、耳鸣。心下痞满。饭后即发。此阳明、少阳、二经痰火交郁。得食气而滋甚。与阴虚火炎不同。先与清理。继以补降。
竹茹　茯苓　橘红　炙草　半夏　羚羊角　石斛　嫩钩藤钩
诒按（案语分析病机。极其圆到。惟立方似未恰合。阳明药少。宜加知母、枳实。）
头疼偏左。耳重听。目不明。脉寸大尺小。风火在上。姑为清解。
羚羊角　生地　甘草　菊花　丹皮　石决明　连翘　薄荷
诒按（此内风而兼外感者。故清散兼施。）
风热上甚。头痛不已。如鸟巢高巅。宜射而去之。
制军　犀角　川芎　细茶
诒按（此虽前人成法。而选药颇精简。。据此则大黄当用酒炒。以使之上行。）

肢体诸痛门  ***************************
风邪中入经络。从肩膊至项强痛。舌乾唇紫而肿。痛处如针刺之状。此是内挟肝火。不宜过用温散。惟宜养阴熄肝火而已。
羚羊角　细生地　甘菊　黄芩　钩勾　秦艽　丹皮
诒按（因唇紫舌乾。故知内挟肝火。方中黄芩。不若山栀、为当。）
项背痛。如刀割。治宜养血通络。
桂枝　钩藤　白芍　知母　羚羊角　阿胶　炙草　生地
诒按（拟去知母。加归鬚、刺蒺藜、丝瓜络。）
身半以上。痛引肩臂。风湿在于太阴之分。行动则气促不舒。胸肤高起。治在经络。
大活络丹
诒按（拟用旋覆新绛汤送下。）
脾肾寒湿下注。右膝肿痛。而色不赤。其脉当迟缓而小促。食少辄呕。中气之衰。亦已甚矣。此当以和养中气为要。肿痛姑置勿论。盖未有中气不复。而膝得愈者也。
人参　半夏　木瓜　炒粳米　茯苓　广皮　益智仁
诒按（议论明通。）
背脊为督脉所过之处。风冷乘之。脉不得通。则恶寒而痛。法宜通阳。
鹿角霜　白芍　炙草　桂枝　归身　半夏　生姜　南枣
诒按（方中半夏。无所取义。拟再加杜仲、狗脊。以通阳。）
身痛偏左。血不足。风乘之也。
半夏　秦艽　归身　广皮　茯苓　丹参　川断　炙草
诒按（案只一二句。却有简逸之致。）
久咳胁痛。不能左侧。病在肝。逆在肺。得之情志。难以骤驱。治法不当求肺。而当求肝。
旋覆花　丹皮　桃仁　郁金　猩绛　甘草　牛膝　白芍
诒按（审症用药。巧力兼到。。拟再加青皮、桑皮、紫苏、山栀、瓦楞子壳。）
胁疼遇春即发。过之即止。此肝病也。春三月。肝木司令。肝阳方张。而阴不能从。则其气有不达之处故痛。夏秋冬。肝气就衰。与阴适协。故不痛也。
阿胶　白芍　茯苓　丹皮　茜草　炙草
鲍鱼汤代水
诒按（朴实说理。绝无躲闪。方用胶、芍、鲍鱼。滋肝配阳。亦觉妥帖易施。）
风气乘虚入于肾络。腰中痛引背胁。宜寄生汤。补虚通络祛风。
生地　归身　黑大豆　独活　山药　白蒺藜　杜仲　炙草　桑寄生
诒按（立方妥帖。层折俱到。）
脉数、耳鸣、吐痰、天柱与腰膝痠痛。两足常冷。病属阴亏阳升。法当填补实下。
熟地　鹿角霜　菟丝子　山药　萸肉　杞子　龟板胶

诸窍门  ***************************
风热蓄于脑髓。发为鼻渊。五年不愈。此壅疾也。壅则宜通。不通则不治。
犀角　苍耳子　黄芩　郁金　杏仁　芦根
诒按（既欲其通。则辛夷、白芷。似不可少。）
肺之络、会于耳中。肺受风火。久而不清。窍与络俱为之闭。所以鼻塞。不闻香臭。耳聋耳鸣。不闻音声也。兹当清通肺气。
苍耳子　薄荷　桔梗　连翘　辛夷　黄芩　山栀　杏仁　甘草　木通
诒按（语云、耳聋治肺。观此信然。）
少阳之脉。循耳外。走耳中。是经有风火。则耳脓而鸣。治宜清散。
薄荷　连翘　甘菊　芍药　黄芩　刺蒺藜　甘草　木通
诒按（案既老当。方亦清灵。）
肾虚齿痛。入暮则发。非风非火。清散无益。
加减八味丸　每服三钱。盐花汤下。
诒按（立方精到。）

脚气门  ***************************
厥阴之邪。逆攻阳明。始为肿痛。继而腹疼。胸满呕吐。此属脚气冲心。非小恙也。拟外台法治之。
犀角　槟榔　茯苓　枳实　杏仁　橘红　半夏　木通　木瓜
再诊　半夏　木瓜　广皮　芦根　枳实　茯苓　竹茹　枇杷叶
诒按（脚气一症。前人归入类伤寒中。必憎寒壮热。病与伤寒相似。甚则有冲心之患。故谓之重症。外台有大犀角汤、及风引汤。后人有鸡鸣散等方。均为专治脚气之重剂。乃今时所谓脚气者。则以脚膝酸耎而肿者。谓之湿脚气。不肿者、谓之乾脚气。专用防己、木瓜、牛膝、薏米等风湿之药治之。与前人所称者。大相迳庭。学者不可不辨。）

遗精门  ***************************
遗精无梦。小劳即发。饥不能食。食多即胀。面白唇热。小便黄赤。此脾家湿热。流入肾中为遗滑。不当徒用补涩之药。恐积热日增。致滋他族。
萆薢　砂仁　茯苓　牡蛎　白术　黄柏　炙草　山药　生地　猪苓
诒按（此等症、早服补涩。每多愈服愈甚者。先生此案。可谓大声疾呼。）
再诊　服药后。遗滑已止。唇热不除。脾家尚有馀热故也。
前方去砂仁　黄柏　加川连　苦参
诒按（唇热属脾。）
少阴为三阴之枢。内司启闭。虚则失其常矣。法宜填补少阴。或通或塞。皆非其治。
六味丸去泻　加菟丝子　沙苑　杞子
诒按（此补肾之平剂。可以常服无弊。）
遗精伤肾。气不收摄。入夜卧著。气冲上膈。腹胀呼吸不通。竟夕危坐。足跗浮肿清冷。小便渐少。此本实先拨。枝将败矣。难治之症也。
都气丸　加牛膝　肉桂　
诒按（此阴阳两损。气不摄纳之重症。舍此竟无良法。然亦未能必效也。）
阴亏阳动。内热梦泄。
六味丸　加黄柏　砂仁
诒按（六味合封髓法也。亦妥帖易施。）

小便门  ***************************
两尺软弱。根本不固。小便浑浊。病在肾藏。久久不愈。则成下消。
六味丸　加天冬　麦冬　杞子　五味子
诒按（方法稳切。）
形伟体丰。脉得小缓。凡阳气发泄之人。外似有馀。内实不足。水穀之气。不得阳运。酿湿下注。而为浊病。已三四年矣。气坠、宜升阳为法。非比少壮阴火自灼之病。
菟丝子　茴香　车前子　韭子　蒺藜　茯苓　覆盆子
蛇床子　黄鱼骨捣丸每服五钱
诒按（此症当以脾土为主。但与温养下元。尚非洁源清流之道。）
又按（此与相火下注者不同。故用药如是。）
烦劳四十馀天。心阳自亢。肾水暗伤。阳坠入阴。故溲数便血。不觉管窒痛痹。实与淋症不同。其中虽不无湿热。而寝食安然。不必渗泄利湿。宜宁心阳。益肾阴。宣通肾气以和之。
熟地炭　人参　霍石斛　丹皮　泽泻　茯苓　远志　柏子仁　湖莲肉
诒按（此治本之方。由其论病亲切。故立方自稳。）

泄泻门  ***************************
恼怒伤中。湿热乘之。脾气不运。水穀并趋大肠。而为泄。腹中微疼。脉窒不和。治在中焦。
藿梗　川朴　神麴　泽泻　茯苓　陈皮　扁豆　木瓜
诒按（此方妙在木瓜一味。兼能疏肝。须知此意。乃识立方选药之妙。）
又按（案中脉窒句。不甚明瞭。）

痢疾门  ***************************
暑湿外侵经络。则为疟。内动肠藏。则为痢。而所恃以攘外安内者。则在胃气。故宜和补之法。勿用攻削之剂。恐邪气乘虚。尽入于里也。
诒按（案语殊妙。惜此方之佚也。）

大便门  ***************************
气郁不行。津枯不泽。饮食少。大便难。形瘦脉涩。未可概与通下。宜以养液顺气之剂、治之。
生地　当归　桃仁　红花　枳壳　麻仁　甘草　杏仁
诒按（此气阻液枯之症。拟加鲜首乌。）
大便闭结。水液旁流。便通。则液止矣。
大承气汤　加甘草
诒按（据吴鞠通之论。用调胃承气法为稳。）
再诊　前方加当归　白芍
三诊　改用制军　加浔桂　厚朴
下血后。大便燥闭不爽。继而自利。白滑胶黏。日数十行。形衰脉沉。必因久伏水穀之湿。府病宜通。以温下法。
生茅术　制军　熟附子　厚朴
诒按（自利胶滑。有因燥矢不行。气迫于肠。而脂膏自下者。当专行燥矢。兼养肠液。未可概以湿论也。）
脾约者。津液约束不行。不饥。不大便。备尝诸药。中气大困。仿古人以食治之法。
黑芝麻　杜苏子
二味煎浓汁如饴。服三五日。即服人乳一杯。炖温、入姜汁二匙。
诒按（此无法之法也。良工心苦矣。）
便血、不独责虚。亦当责湿。所以滋补无功。而疏利获益也。兹足酸无力。其湿不但在脾。又及肾矣。当作脾肾湿热成痹治之。
萆薢　薏仁　白术　石斛　牛膝　生姜
诒按（案语明确。方亦简当。）
泻痢便血。五年不愈。色黄心悸。肢体无力。此病始于脾阳不振。继而脾阴亦伤。治当阴阳两顾为佳。
人参　白术　附　子　炙草　熟地　阿胶　伏龙肝　黄芩
诒按（此理中合黄土汤法也。方案俱切实不肤。）
鼻痒心辣。大便下血。形瘦脉小而数。已经数年。
黄芩　阿胶　白芍　炙草
诒按（此阴虚而有伏热之症。方特精简。）

外疡门  ***************************
肝经液聚气凝。为项间痰核。病虽在外。其本在内。切不可攻。攻之则愈甚矣。
首乌　象贝　白芍　牛膝　甘草　牡蛎粉　归身　生地　丹皮
诒按（议论平和。立方清稳。。牡蛎粉一味。可以化痰消坚。）
疡症以能食为要。兹先和养胃气。
石斛　茯苓　益智仁　穀芽　木瓜　广皮
诒按（案语片言居要。惟用药嫌少力量。）
脉虚细数。阴不足也。鼠漏未愈。热在大肠。
六味丸　加杞子　天冬　龟板　黄柏　知母　五味子
诒按（此肛门漏也。名为鼠漏。未知所本。脉症已属损象。故以滋补肝肾为主。）

妇人门  ***************************
脾虚生湿。气为之滞。血为之不守。此与血热经多者、不同。
白术　泽泻　白芍　广皮　炙草　茯苓　牛角腮灰　川芎
诒按（认症既的。药亦丝丝入扣。）
腹满足肿泄泻。此属胎水。得之脾虚有湿。
白术　茯苓　泽泻　广皮　厚朴　川芎　苏叶　姜皮　黄芩
诒按（方案俱老当。）
胎前喘咳肿满。是脾湿不行。上侵于肺。手足太阴病也。治在去湿下气。
茯苓　陈皮　白芍　泽泻　厚朴　当归　苏梗　杏仁
诒按（方颇灵动。再加紫菀、枇杷叶。何如。）
产后恶露不行。小腹作痛。渐见足肿面浮喘咳。此血滞于先。水渍于后。宜兼治血水。如甘遂、大黄之例。
紫菀　茯苓　桃仁　牛膝　青皮　杏仁　山楂肉　小川朴　延胡
诒按（用其例而易其药。因原方太峻也。）
再诊　瘀血不下。走而上逆。急宜以法引而下之。否则冲逆成厥矣。
归身　滑石　蒲黄　通草　牛膝　瞿麦　五灵脂　赤芍
三诊　膈宽而腹满。血瘀胞中。宜以缓法下之。
大黄　青皮　炙草　丹　皮　桃仁　赤芍　归身
又丸方
牛膝（一两）　赤芍　延胡　蒲黄　五灵脂　川芎　桂心　桃仁（各五钱）　归尾　丹皮（各八钱）
诒按（迭换四方。一层深一层。次序秩然。恰与病机宛转相赴。）
胎前病子肿。产后四日。即大泄。泄已一笑而厥。不省人事。及厥回神清。而左胁前后痛满。至今三月馀矣。形瘦脉虚。食少。少腹满。足肿。小便不利。此脾病传心。心不受邪。即传之于肝。肝受病。而更传之于脾也。此为五藏相贼。与六腑食气水血成胀者、不同。所以攻补递进。而绝无一效也。宜泄肝和脾法治之。
白术　木瓜　广皮　椒目　茯苓　白芍
诒按（此等症情。非胸中有古书者。不能道只字。）


评选继志堂医案  ——————————————————————————————————————————————————————————————————————————————————————————

评选继志堂医案两卷  ***************************
上继志堂医案两卷。曹仁伯先生所著也。先生讳存心。字仁伯。别号乐山。系常熟之福山人。幼时读书颖悟。长老咸目为令器。顾以家道不丰。一衿不足裕衣食。遂谋习医。从薛性天先生游。薛故郡中名宿。得先生剧赏之。谓将来光吾道者必曹生也。先生居薛所十年。帏灯粹掌。上自灵素。下逮薛喻诸家。无不研求贯串。乃出应病者之求。辄奏奇效。先生尝言医者存心。须视天下无不可治之病。其不治者。皆我之心未尽耳。故其临病人也。研精覃思。直以一心贯乎病者之食息起居。而曲折无不周至。每有剧病。他人所弃而不治者。先生独能运以精思。而以数剂愈之。古人谓生死肉骨。先生诚有之焉。先生又言每遇病机丛杂。治此碍彼。他人莫能措手者。必细意研求。或于一方中变化而损益之。或合数方为一方而融贯之。思之思之。鬼神通之。苦心所到。必有一恰合之方。投之而辄效者。以是知医者之于病。稍涉危疑。即目为不治而去之者。其不尽心之过为不少也。嗟乎、先生之言如此。即先生居心之笃厚。与艺事之精能。盖皆即是而可见矣。先生所著。有琉球百问、继志堂语录、过庭录、延陵弟子纪略诸书。经先生之孙博泉玉年裒集锓行。杨太常滨石序之。先生之行谊。备详于许君廷诰所撰家传中。先生以医名著。继叶薛诸公而起。德被吴中。名驰海外。至今人能道之。特其所著医案。于过庭录延陵弟子纪略外。未有传本。今年夏、偶于友人处。得见其门弟子所录存者。惜中多阙误。因假归抄录。为之次第整理。删其繁乱。撷其精粹。间或赘以评语。以发明其用意之所在。抄成上下两卷。俾后人读之。犹可想见其诊病时危坐构思。旁若无人之概云。
光绪二十六年庚子八月江阴柳宝诒识。
同龢按。道光五年。吾母许太夫人以欧血谒曹先生于吴门。先生切脉曰。夫人得无从高坠下乎。曰然。又曰、得无引重努力乎。曰然。是时吾母奉亲过岭。先生量药一裹。偻指计程曰。行至赣江愈矣。已而果然。昔母家居。尝左抱儿。右挈浆。下楼。颠。自初桄至不尽一级止。腰膂伤矣。而儿无恙。此欧血之因也。同龢熟闻此事。因谨识于后。
光绪三十年四月廿又一日


评选继志堂医案·上卷  ——————————————————————————————————————————————————————————————————————————————————————————

内伤杂病门  ***************************
心营与肾水交亏。肝气挟肝阳上逆。胸中气塞。口内常干。手震舌掉。心烦不寐。即有寐时。神魂游荡。自觉身非己有。甚至便溏纳少。脾胃亦衰。脉形细小无神。而有歇止之象。逐症施治。似乎应接不暇。因思精神魂魄。必令各安其所。庶得生机勃勃。否则悠悠忽忽。恐难卜其旋元吉。拟许学士真珠母丸法。
石决明（盐水煅一两）　人参（一钱）　归身（钱半）　犀角（五分）　龙齿（三钱）　茯神（三钱）　生地（四钱）　麦冬（二钱）　枣仁（二钱）　炙草（三分）　淮药（三钱）　沉香（磨冲三分）　另珠粉四分先服
诒按（此方于肝气一层。嫌少理会。愚意去山药、甘草。加木香、陈皮。则胸中之气塞亦平矣。）
又接服方
生地　白芍　人参　丹皮　橘红　茯神　枣仁　石决明　龙齿　秫米　佛手
再诊　脉之歇止向和。便之溏泄不作。气塞稍平。手震亦定。但寤多寐少。内藏之魂魄未安。胸痞脘闷。上壅之浊痰未降。容将通阳镇逆法。参入前方。冀相与有成耳。
真珠母丸（真珠母　熟地　当归　人参　枣仁　柏子仁　茯神　犀角　龙齿　沉香）　去柏子仁　当归　加旋覆（一钱五分）　代赭石（三钱）　陈皮（七分）　冬术（七钱）　炙草（五钱）　白芍（二钱）　麦冬（三钱）　甘澜水煎竹沥一两冲服
诒按（案云、通阳镇逆。方中用旋赭镇逆。而术、芍、麦、草。则未可谓之通阳也。）
三诊　夜半得寐。心肾已交。肺魄肝魂。自能各安其藏。无如心易烦动。神反疲乏。气犹短促。胸还痞闷。脉仍细小。两足不安。脉虚症虚。是谓重虚。而兼有湿痰从之为患。夫痰即有形之火。火即无形之痰也。法当固本为主。消痰佐之。
人参固本丸　加龟板（五钱炙）　茯神（三钱）　枣仁（二钱）　白芍（三钱）　淮麦（三钱）　陈皮（一钱）　旋覆花（一钱五分）　柏子仁（一钱五分去油）　冬术（钱半）
另珠粉二分、竹油二十匙、鸡子黄一枚、和服。
诒按（于痰病重投冬、地。得无嫌其滋腻否。）
四诊　风火痰三者之有馀。留滞肝经。以致卧血归肝。魂不能与之俱归。筋惕肉瞤而醒。前次气短等症。莫不因此。而又起于有年病后。气血两亏。何堪磨耐。所治之方。不出许学士法加减。现在脉息细小带弦。虽无止歇之形。尚有不静之意。究属难免风波。未可以能食为足恃也。
石决明（盐水煅三钱）　麦冬（二钱）　犀角（五分）　柏子仁（三钱）　龙齿（三钱）　枣仁（盐水炒三钱）　归身（七分）　大熟地（浮石粉拌炒六钱）　羚羊角（一钱）　冬术（一钱五分）　白芍（三钱）　陈皮（一钱）　人参（二钱）　茯神（三钱）　银花（一钱）　薄荷（五分）　另金箔（二张）　竹沥（一两）　真珠粉（三分）　姜汁一匙冲服
诒按（方中用银花、薄荷两味。不识其意何居。）
五诊　前夜熟睡。昨又变为少寐。寐之时。适在子时以后。肝胆两经。尚有馀邪可知。更兼痰火阻气。时逆时平。其气逆时。必面赤心悸。甚则肉瞤筋惕。烦热不安。脉亦随之变异。所谓心火一动。相火随之是也。调治之外。必须静养。俾心火凝然不动。方可渐入坦途。
人参　丹参　麦冬　元参（各二钱）　旋覆花　冬术（各一钱五分）　橘红（一钱）　小麦（五钱）　枣仁（川连煎汁拌炒）　茯神　川贝（各三钱）　炙草（四分）　枇杷叶　竹茹（各三钱）　珠粉（冲三分）
诒按（相火属少阳。即胆火也。方中川连、竹茹。恰合病机。）
六诊　所患小恙。无一不除。盖以清之、化之。补之、养之。无微不至。而得此小效耳。所嫌者。寐非其时。寤非其时。心阳太旺。神气外驰。是卫气独行于阳。阳跷脉满。满则不入于阴。阴分之虚、明矣。将滋阴之品。参入前方。未识能弋获否。
前方加大生地（五钱）　陈胆星（五分）
另真珠母丸　朱砂安神丸各五十粒
诒按（此症不寐。乃肝胆有痰火所致。案中引内经、阳跷脉满之文。本属强为牵合。至以经言阴虚。指为阴血之虚。尤非经文本旨。）
七诊　人可以参天地之乾者。莫贵于眠食如常。今食能知味。眠则未安。昨夜忽寐忽醒。醒则不爽。寐则不安。以昭卫气不得入于阴。独留行于阳之意。（按案语牵合支离、总由误认经文阴字、故说来总不入理）是阳跷脉满营血不能充足。肌肉不能润泽。苟非阳生阴长。阴足恋阳。何以渐入佳境。然营中之血。既不生之于心。乌能藏之于肝。统之于脾。而欲藉草木之无情。俾血肉之有情者。以生以长。谈何容易。况当此痰火易烦。得食暂安。以及虚风内动。筋惕肉瞤。支体牵摇。大便难通之候。更难为力矣。急宜加意调理。
前方去元参　旋覆　珠粉　丹参　加黄耆（一钱）　远志（三分）　归身（一钱）　半夏（一钱五分猪胆汁炒）　木香（三分）　圆眼肉（三枚）　另真珠母丸（四十粒）　朱珠安神丸（三十粒）
诒按（黄耆、与此症不甚合。胆汁炒半夏。思路新颖。）
八诊　彻夜好眠。神魂已定。是佳兆也。但脉形细小而兼滑数。数为有火。滑为有痰。细属阴虚。小属气弱。虚弱之中。兼有痰火。有时面红。有时咳嗽。有时气痞而短。有时烦热不安。更兼大便燥而小便短。筋惕肉瞤。支体动摇。神情困倦。语言无力等症。均未平复。还宜谨慎小心。
前方加柏子仁三钱
另朱砂安神丸（三十粒）　真珠母丸（四十粒）
诒按（此好眠。是痰蒙所致。未必定是佳兆。）
九诊　脏之为言、藏也。心之神。肝之魂。肺之魄。脾之意。肾之志。无不各得其藏。五脏和矣。即有不和。因藏真不足。盖有待也。而与藏相表里者、为府。府以通为补。与藏之以塞为补者有间。因思胃主下行。肠主津液。津液不充。下行失令。故大便燥结而难通。此际不以滋养营阴。
俾得施润泽。非计也。目前之治如此。将来或痰、或火。或感、或伤。偶有违和。事难逆料。断无预定之理。随时斟酌为嘱。
麻仁　郁李仁　柏子仁　松子仁（各三钱）　桃仁（七分）　陈皮　人参　苏子（各二钱）
另朝服膏滋药、晚服丸药。
此王江泾、王姓病也。是人素有肝火上升之病。想热病之后。必有馀邪馀火。留于肝胆。乘虚窃发。气塞而不能卧起者。中有实痰。加于短气不足以息之体。神魂摇荡。身非己有。虚之甚矣。用真珠母丸法。先以犀角治实火。参、地、补气血。俾相火得清而奠安。第二方、即参入陈皮、竹油、赭石、旋覆花。挟补挟化。
第三方、人参固本。入龟板、耆、芍、鸡黄。第四方、加入羚羊、银花。清药与补药。俱加倍用之。第五六方、竟是十味温胆。吃重痰火一层。用药心细手和。既沉著。亦灵敏。洵可法可师之作。
阳络重伤。咳无虚日。而于五更为甚。口乾盗汗。溺赤便溏。脉数而身热。欲成损症也。咽中已痛。虑其加喘生变。权以清热存阴。
黄芩汤合猪肤汤加牡蛎
再诊　所见病情。与前无异。喜食藕汁。咽中干痛稍轻。大便溏泄更甚。虽属肺热下移于大肠。而实则中气已虚。失其所守也。
六味丸　加牡蛎　川贝　元参　淡芩
诒按（大便溏泄。虚症中所最忌者。此症始终大便不坚。故再三反复。终不复元也。）
三诊　溏泄已止。咳嗽未除。咽痛盗汗。脉数肺经尚有热邪。
补肺阿胶散　加白芍　生地　淡芩　元参　山药
四诊　便泄稀。身热轻。咽喉干痛。亦渐向愈。而咳嗽腹鸣。神疲纳少。脉小带数。想是风热递减。气阴两亏。而脾中之湿。又从而和之为患。补三阴。通三阳之外。更以崇土化湿佐之。
六味丸　加牡蛎　淡芩　于术　防风　陈皮　炙草
诒按（阴虚而挟脾湿。阳虚而挟肺火。邪实正虚。彼此相碍。凡治此等症。总须权其轻重缓急。又须心灵手敏。方能奏效。若稍涉呆滞。则效未见而弊先滋。如此症屡用六味。虽于症情亦合。究嫌落笔太重。少灵动之机括也。）
五诊　气阴得补渐和。不意又有燥风外感。袭入湿痰之中。微有寒热。咽痛咳嗽不止。权以清养法。
六味丸去萸　加桑叶　杏仁　陈皮　川贝　炙草
六诊　发热恶风汗多。是属伤风之象。但伤于壮者。气行则已。伤于怯者。难免不著而为患也。大为棘手。
六味丸合玉屏风散　加桑叶　元参　川贝　橘红　甘草
七诊　多汗恶风之象渐轻。新风解矣。而咳嗽咽痛。大便溏。饮食少。仍是脾肺肾三藏皆虚之候。幸未气喘。
玉竹饮子（玉竹、茯苓、甘草、桔梗、陈皮、川贝、紫菀、姜）　合猪肤汤　玉屏风散　加麦冬　山药
八诊　脾虚则便溏。肺虚则咳嗽。肾虚则虚火上炎。咽喉干痛。脉弱无力。元气伤矣。急宜补气育阴。
人参　二冬　二地　黄耆　陈皮　阿胶　杏仁　百合　甘草
诒按（此方究非便溏所宜。）
九诊　精生于穀。肾之精气。皆赖穀食以生之。而穀食之化。又赖脾土以运之。今便溏纳少。
脾失运矣。急宜补脾为要。
都气丸合四君子汤　百花膏
另八仙长寿丸参汤下
诒按（此方亦嫌少灵活之致。）
又按（此症前后方案九则。议论颇有精当处。惟用药未能面面照顾。总缘阴虚而兼便溏。彼此相碍。难于安置妥帖也。）
先生之病。素禀湿热。又挟阴虚之病也。湿者、何。地之气也。热者、何。天之气也。天地郁蒸。湿热生焉。湿热禀于先天者。与元气混为一家。较之内伤外感之湿热。属在后天者。岂可同日语哉。设使薄滋味。远房帏。不过生疡出血而已。乃从事膏粱。更多嗜欲。斯湿热外增。阴精内耗。脏腑营卫。但有春夏之发。而无秋冬之藏。无怪乎风火相煽。而耳为之苦鸣也。当斯时也。静以养之。犹可相安无事。何又喜功生事。火上添油。致陡然头晕面赤。其一派炎炎之势。盖无非肝经之火。督脉之阳。上冒而为患。近闻用引火归原之法。以为甘温。能除大热。嗟乎。未闻道也。夫甘温除大热者。良以下极阴寒。真阳上越。引其火。归其原。则坎离交媾。太极自安。若阴虚湿热。蒸动于上者。投以清滋。尚难对待。况敢以火济火。明犯一误再误之戒乎。逮后、清已有法。滋亦频投。饮食能增。身体能胖。而坐立独不能久者。明是外盛中空。下虚上实。用药殊难。尝见东垣之清燥汤。丹溪之虎潜丸。润燥兼施。刚柔并进。张氏每赞此两方。谓必互用。始克有济。何故而不宗此耶。然犹有进于此者。治病必资药力。而所以载行药力者。胃气也。胃中湿热熏蒸。致吐血痰嗽。鼻塞噫气。二便失调。所谓九窍不和。都属胃病也。然则欲安内脏。先清外腑。又为第一要著矣。至秋末冬初病甚者。十月坤卦纯阴。天已静矣。而湿热反动。肾欲藏矣。而湿热仍露。能勿令病之加剧乎。附方谨复。
青盐（四两）　甘草（八两）　荸荠（一斤）　海䖳（二斤）　萆薢（一两）　饴糖（八两）　刺蝟皮（一两五钱）　霞天曲（一两五钱）　十大功劳叶（一斤）　橘叶（五两）
共为末。竹沥和水泛丸。每朝四钱。服完后。合虎潜丸全料。同合常服。（按方中海䖳、荸荠、饴糖。不能作丸。此必有误。愚意用东垣清燥汤方。合青盐以下数味为末。而用荸荠、海䖳煮汁。和饴糖、竹沥泛丸。乃合。）
原注（起手提清湿热之病。阴虚之体。发明先天素禀湿热之故。第二段一折。折出嗜欲膏粱。因此更加阴虚。第三段再折。折出动火伤阴。第四段、直辟用热之谬。下乃归到治病先治胃。通篇说理既精。笔力遒老。饶有古文笔意。）
诒按（推论病原。指陈治法。言言切实。绝无模糊影响之谈。最后推出先清胃府一层。尤为洞中窾要。深合机宜。凡治阴虚湿热者。于此可悟出法门矣。）
身热。手心热。少力神倦。澼利脉濡。此脾阳下陷。阴火上乘。甘温能除大热。正为此等症设也。
补中益气汤　加鳖甲
诒按（此脾虚内热症也。用东垣法最合。）
劳倦而招风湿。右脉濡小。左脉浮弦。舌苔薄白。溺赤便溏。肢体酸楚。神倦嗜卧。少纳口乾。
升阳益胃汤（参、术、耆、草、夏、陈、苓、泽、羌、独、防、柴、连、芍、姜、枣）　加川朴　青皮
诒按（此与前症略同。故用药亦相似。）
胃虚、则纳食无味。脾虚。则运化无常。
六君子汤合治中汤　加熟地　益智仁　粳米
诒按（脾喜温升。宜香燥。胃喜清降。宜柔润。脾阳健。则能运。胃阴充。则能纳。凡脾胃同治者。用药须识此意。愚意去熟地加石斛。似与胃虚者更宜。）
五脏六腑。皆有营卫。营卫不调。则寒热分争。此病分争之后。肌肉暗消。因思脾主肌肉。肌肉暗消。正所以昭脾之营卫虚也。无怪乎、脘痞纳少。力乏嗜卧。脉形软弱。有种种脾虚见象。于法当健脾为主。而八八已过之年。阳气必衰。又宜兼壮元阳。使火土合德。尤为要务。
乌龙丸合香砂六君丸　加首乌　当归
心脉宜大者、反小。肾脉宜沉者、反浮。浮则为伤。小则为虚。想是读书攻苦。心肾不交。失其封藏之职。夫心肾。即婴儿、奼女。欲其交者。须得黄婆为之媒合。黄属中央。脾土所主。舍补中宫之外。皆属徒然。
归脾汤
诒按（借丹诀以谈医理。原一贯也。此案说理颇精。惜未能指列病状。）
昼为阳。阳旺、应不恶寒。夜为阴。阴旺、应不发热。兹乃日间恶寒。夜间发热。何以阴阳相反若是耶。此无他。阳虚、则恶寒于日。阴虚、则发热于夜。阴阳之正气既虚。所有疟后馀邪。无处不可为患。足为之浮。腹为之满。溺为之短。一饮一食。脾为之不运。生饮生痰。肺为之咳嗽。脉从内变。而为细弦。夫形瘦、色黄、舌白、阳分比阴分更亏。极易致喘。
桂枝加厚朴杏仁汤　加附子　乾姜　冬术　半夏　橘红
原注（案则一线穿成。药则理中去参。以理其本。桂枝、以和其标。二陈、朴、杏、以化其邪。乃丝丝入扣之方。）
脾为阴土。胃为阳土。阳土病。则见呕、恶。阴土病。则见泄泻。二者、互相为患。此平则彼发。令人应接不暇。现在呕止而泄。似脾病而胃不病。不知脾胃属土。木必乘之。不乘胃土而呕。必乘脾土而泄。治病必求其本。本在木。当先平木。必使阳土阴土。皆不受所乘方为正治。
理中汤　乌梅丸　吴仙散（吴萸茯苓）　加白芍
诒按（推究病机。即能融会贯彻。斟酌治法。自然入彀。）
舌乃心之苗。舌上之苔。剥落不生者。久矣。是心阴不足。心阳有馀也。
黄连阿胶汤去芩　加大生地
诒按（胃阴枯涸者。每有此病。心阴不足之说。亦可备一法也。）

中风门  ***************************
类中之馀。足不任身。手难举物。尺脉无力。阴阳并弱。拟用河间地黄饮子法。
熟地　苁蓉　川附　牛膝　石斛　远志　巴戟　甘菊
再诊　手之举动稍和。足之步履如旧。盖缘阳气难于充足耳。
六君子汤　加熟地　巴戟　白芍　川附　虎骨
又（膏方）　归芍六君子丸　加虎骨　巴戟　菟丝　苁蓉　首乌　杜仲　萆薢
三诊　足部有力。步履不艰。补方得力可知。仍以前法。
地黄饮子（地、巴、苁、萸、麦、斛、菖、芩、远、薄、味、附、桂）
去麦味菖合异功散　加当归　芍药　蝎尾　竹油
诒按（此病之由乎虚者。故用药专以补养收功。。从前并未用疏风化痰之药。案中亦无见症。至末方、诸恙就痊。而忽加蝎尾、竹油、二味。想必另有风痰见症也。）
怒则气上。痰即随之。陡然语言謇涩。口角流涎。月馀不愈。所谓中痰中气也。然痰气为标。阳虚为本。所以脉息迟弦。小水甚多。肢麻无力。法宜扶阳为主。运中化痰佐之。
六君子汤　加川附　白芍　麦　冬　竹油　蝎梢
诒按（立方虚实兼到。所谓看似寻常、最奇特也。勿以平易忽之。）
左肢痿而不用。口歪流涎。舌苔起腻。便溏溺少。脉形弦迟。以中虚湿胜之体。易于生痰动风。内风既动。未有不招外风者也。
牵正散（白附蝎梢）合二陈汤　加川附　桂枝　白芍　制蚕
再诊　肢体稍和。流涎略减。仍以前方增减。
前方去芍　加首乌　川断　竹油
诒按（方案均切实不浮。）

痿痹门  ***************************
膝骨日大。上下渐形细小。是鹤膝风症。乃风寒湿三气。合而为痹。病之最重者也。三气即痹。又挟肺金之痰以痹肘。所谓肺有邪。其气留于两肘。肘之痹。偏于左。属血属阴。阴血久亏。无怪乎、腰脊突出。接踵而来。至于咳嗽。鼻流清涕。小水色黄。肌肉暗削。行步无力。脉形细小。左关独见弦数。是日久正虚。风寒湿三气。渐见化热之象。拟用痹门羚羊角散加减。
羚羊角　归身　白芍　杏仁　羌活　知母　桂枝
薏米　秦艽　制蚕　茯苓　竹沥　桑枝
诒按（由膝而肘而脊。病情渐引渐深。方中于膝肘之邪。已能兼治。于脊突一层。似未能兼顾及之。拟再加鹿角霜、川怀牛膝、等味。）
素患鼻衄。入夏又发。下体痠软无力。咳嗽口乾。溺黄肤热。想是鼻衄屡发。上焦阴液久耗。而胃中湿热之邪。熏蒸于肺。肺热叶焦。则生痿躄也。
清燥汤（参、耆、草、术、归、橘、柴、麻、羌、地、连、猪、茯、麦、味、苍、柏、泻）去术升柴　加白芍　茅花　枇杷叶
诒按（此症自当滋清营液为主。东垣清燥汤、立法未纯。前人颇有议之者。用者当审之。。案语阐发病情。极其熨帖。）
人年四十。阴气自半。从古至今如是。惟尊体独异者。盖以湿热素多。阳事早痿耳。近又患臂痛之症。此非医书所载。之夜卧臂在被外。招风而痛。乃因久卧竹榻。寒凉之气。渐入筋骨。较之被外感寒。偶伤经络者。更进一层。所以阳气不宣。屈伸不利。痛无虚日。喜热恶寒。仲景云、一臂不举为痹。载在中风门中。实非真中。而为类中之机。岂容忽视。现在治法。首重补阳。兼养阴血。寓之以祛寒。加之以化痰。再通其经络。而一方中之制度。自有君臣佐使焉。
熟地（八两）　当归（四两）　白芍（二两）　虎掌（一对）　阿胶（三两）　半夏（四两）　橘红（二两）　枳壳（二两）　沉香（五钱）　党参（四两）　于术（四两）　茯苓（八两）　熟附（一两）　炙草（一两）　风化硝（一两）　桂枝（一两）　羌活（一两）　绵耆（二两）　姜黄（一两）　海桐皮（一两）
共为末、用竹沥、姜汁、和蜜水泛丸。
诒按（立方清切周到。可法可师。）

神志门  ***************************
神识不清。自言自语。起坐无常。寤寐失度。脉形小滑。舌苔白腻。此痰热内郁心包。无路可出。而作心风也。久久归入癫痫。毋忽。
导痰汤（苓、夏、枳、星、梅、橘、姜、草）加菖蒲　远志
另白金丸
诒按（病情已属癫症。再加犀角、龙、牡、等清镇之品。似更得力。）
阳明之脉。环于唇。唇起红筋。即发牵动而厥。厥醒吐沫。咳血鼻衄。二便失调。脉弦滑数。显系胃有积热。动血生痰。又被肝火所冲激。乃痫症之根。毋忽。
六味丸　加川贝　石决明
另虎睛丸（虎睛一对、制军一两、远志五钱、犀角一两、黑栀一两、蜜丸。每服二十一粒。）
诒按（既曰、胃有积热。似非六味所能胜任。且方中如萸肉之酸温。亦宜避去。）
又按（积热者、蓄积之热也。与积滞之积不同。虎睛丸中大黄、黑栀。即为泄热而设。）
痫症之因。未有不由乎龙雷之火上升。此则更有湿热之痰。从而和之为患。
六味丸　加龙齿　石决明　橘红　黑栀　川贝　川连　竹茹
诒按（连读痫症数案。皆以六味丸为主。查六味为通补三阴之方。先生习于内经、重阴者癫一语。谓痫症必挟龙雷之火。而以滋水柔木为主。故用药如此。其实痫症有因于胎惊者。有因于先天阴虚者。亦有因于惊痰内扰者。当随所因而治之。初非可执一端以论也。）
惊则气乱。神出舍空。痰涎袭入。此心悸形呆。善忘不语。所由来也。至月事不至。血从内并。用药、亦须兼及。
茯苓　香附　沉香　半夏　橘红　远志　胆星　牛膝
另惊气丸（白花蛇、蝎、蚕、脑、麝、辰砂、白附、麻黄、天麻、橘红、南星、苏子）
诒按（拟加丹参、琥珀、归鬚、等。兼顾血分。乃与案语相合。）
心悸、初从惊恐得之。后来习以为常。经年不愈。手振舌糙。脉芤带滑。不耐烦劳。此系心血本虚。痰涎袭入也。
人参　元参　丹参　枣仁　天冬　麦冬　菖蒲　茯苓　茯神　当归　远志　五味　桔梗　半夏　生地　橘红　枳壳　柏仁　炙草　竹茹
原注（此天王补心丹、合十味温胆法也。心身本亏。补心丹主之。痰涎袭入。十味温胆汤主之。）
湿热生痰。留于手足少阳之府。累及心包。心惊胆怯。性急善忘。多虑多思。舌苔浊腻带黄。胸脘内热。清化为宜。
黄连温胆汤　加洋参　枇杷叶
原注（舌苔浊腻带黄。加入黄连一味。苦燥化湿。再加洋参补阴。枇杷叶清肺。想是火旺之体。肺液必亏。且以救二陈之过燥也。）
神蒙善忘。包络之病为多。然左寸脉息上浮。关部独带弦数。右寸与关。小而带弦。白苔满布。大便久溏。肢体无力。倦怠嗜卧。脾经之湿痰。被肝火所冲激。累及心包也。
藿梗　党参　于术　半夏　陈皮　香附　砂仁　木香　沉香　远志　枳壳　葛根　菖蒲　竹油
诒按（此必兼有胀满之候。故方中多香燥和脾之品。用葛根、藿梗。乃兼清暑湿之意。）
再诊　痰因湿酿。湿自脾生。脾若健运。则无湿以生痰。所患善忘等症。自可化为乌有。然则健脾一法。在所必需矣。
香砂六君子汤　加沙苑　远志　穀芽
原注（苔白、便溏、乏力、嗜卧。皆脾倦见症。故用健脾化湿法。）

痰火门  ***************************
胃为贮痰之器。上逆心包。轻则胸闷。重则神蒙。
导痰汤合温胆汤
另　白金丸
诒按（此治痰蒙之正法也。在此症、尚属轻剂。）
曾经失血。现在内热吐痰。夜来大魇。脉象滑数。阴虚挟痰所致。
十味温胆汤　加麦冬　归身
诒按（阴虚挟痰之症。用药最难恰好。。十味温胆汤。即温胆汤去竹茹。加参、地、枣仁、远志、五味。治寒涎沃胆。胆寒肝热。心悸不寐。）

痰饮门  ***************************
积饮成囊。
平陈汤
另（丸方）　茅术（一斤）　芝麻（半斤）　枣肉丸如便血山栀汤下
诒按（此病不易除根。煎丸两方。极为熨帖。特未识能奏、肤功否。）
鼻血遗精。肺肾俱病。寒热盗汗。营卫并伤。必须大补为是。无如脉息细弦。舌苔满布。二便失调。饮食不舒。脾家又有湿痰为患。先宜化湿健脾。再商补剂。
枳砂二陈汤　加乌梅　生姜
诒按（方中乌梅一味。似不入格。查医通、载二陈汤古方。本有乌梅。取敛护胃阴之意。先生用此。其意或在是乎。）
动则气喘。言则亦然。是下虚也。宜其俯仰不适矣。至于脘中拒按。隐隐作疼。筑筑而跳。脉息中部太弦。必有湿热痰浊。交阻。于胃。失下行为顺之常。未便独以虚治。
川贝　陈皮　茯苓　白芍　牛膝　海䖳　荸荠
另水泛资生丸。
诒按（此必挟有痰饮。阻于中脘。宜从饮门用意。）
再诊　俯仰自如。渐通之兆所见。言动之气喘。脘腹之拒按。已日轻一日。大妙事也。动气攻筑。独不能除。且兼气坠少腹。卧则可安。此则非胃气之能降。而实脾气之不升也。
香砂六君丸合雪羹　加神麴
另资生丸
诒按（立论精当明瞭。惟用药尚不甚得力。）

咳喘门  ***************************
年逾古稀。肾气下虚。生痰犯肺。咳喘脉微。当与峻补。
金水六君煎（麦、地、橘、夏、苓、草）合生脉散　加桃肉
另八仙长寿丸　肾气丸
原注（补命门之火以生土。清其生痰之原。则肺之咳喘自宁。煎方金水六君煎。以治脾肾。生脉、以养肺。桃肉、以补命门。其奠安下焦之剂。另用丸药常服。斟酌可谓尽善矣。）
气喘痰升。胸痞足冷。是中下阳虚。气不纳而水泛也。已进肾气汤。可以通镇之法、继之。
旋覆代赭汤去姜枣合苏子降气汤去桂前草姜　加薤白　车前　茯苓　枳壳
诒按（于肾气后续进此方。更加旋赭以镇逆。薤白以通阳。用意极为周到。）
交冬咳嗽。素惯者也。今春未罢。延及夏间。当春已见跗肿。入夏更增腹满。口燥舌剥。火升气逆。右脉濡数。左脉浮弦。风邪湿热。由上而及下。由下而及中。即经所云。久咳不已。三焦受之。三焦咳状。咳而腹满是也。际此天之热气下行。小便更短。足部尚冷。其中宫本有痞象。亦从而和之为患。用药大为棘手。姑拟质重开下法。佐以和胃泄肝之品。
猪苓　鸡金　白术　石膏　寒水石　雪羹　肉桂　枇杷叶
原注（风邪归併于肺。脾气素虚者。由肺而陷入于脾。尚是一线。加以口燥舌剥。阴虚有火之体。更属难治。用河间甘露之意。质重开下。方则极妙。未识效否。）
诒按（病情纷错。实难著手。以桂苓法、增减出之。已属苦心经营。特于痞满一层。尚恐与两石有碍。方中茯苓、滑石、似不可少。）
寒热后。咳嗽痰浓。头疼口渴。舌红脉数。大便溏泄。冬温之邪郁于肺分。而从燥化。当泄之清之。
葳蕤汤（葳蕤、石膏、青木香、薇麻、芎、葛、羌、草、杏）
原注（此冬温咳嗽也。麻、杏、开泄外罩之凉风。羌活、葛根、佐之。石膏、清内伏之温热。白薇、玉竹佐之。冬温必头痛、便泄。青木香、治便泄之药也。病比伤寒多一温字。方比麻黄去桂枝一味。加入石膏以治热。有因方成珪。遇圆为璧之妙。）
诒按（此病既见痰浓口渴。则已有邪郁化热之征。方中羌、防、葛根。似宜酌用。）
寒必伤营。亦必化热。咳嗽不止。呕吐紫血。咽中干痛。苔白边青。脉紧而数。近更咳甚则呕。气息短促。肺胃两经。皆失其清降也。郁咳成劳。最为可怕。
荆芥　杏仁　紫菀　桑皮　地骨皮　苏子　麦冬　金沸草　玉竹
再诊　白苔已薄。舌边仍青。痰出虽稀。咳逆未止。观其喘急呕逆。多见于咳甚之时。正所谓肺咳之状。咳而喘。胃咳之状。咳而呕也。
桑皮　骨皮　知母　川贝　淡芩　浮石　桔梗　甘草　紫菀　麦冬　芦根　莱菔汁
原注（风寒之邪。郁于肺胃。久而化火。遂至见血。先用金沸草散、泻白散。以搜剔其邪。第二案、即加入芦根、知母。清营中之热。用法转换。层次碧清。）
诒按（此症先曾吐瘀。加以舌边色青。似有瘀血郁阻。方案中何以并不理会及此。）
伤风不醒。咳嗽呕恶。所见之痰。或薄或浓。或带血色。左关脉独见浮弦且数。小有寒热。此损症之根也。千金法治之。
苏叶　党参　川连　乌梅　橘红　川贝　柴胡　杏仁　桑皮　地骨皮
原注（此用柴前连梅煎意。千金法也。咳嗽由来十八般。只因邪气入于肝。即是此方之歌诀。。此方效。转方、加竹茹一味。）
诒按（弦数独见于左关。故知其病专在肝。）
咳嗽吐出青黄之痰。项强、恶风、音烁。寒热分争。是名劳风。服秦艽鳖甲而更甚者。当进一层治之。
柴前连梅煎（柴胡、前胡、黄连、乌梅、薤白、猪胆汁、童便、猪脊髓附）秦艽鳖甲煎（秦艽、鳖甲、地骨皮、柴胡、青蒿、归身、知母、乌梅）
再诊　进前方咳嗽大减。所出之痰。仍见青黄之色。身热虽轻。咽中苦痛。脉形弦细数。风邪未尽。中下两虚。制小前方之外。参入猪肤法。一治身热。一治咽痛。
柴前连梅煎合猪肤汤　加党参　花粉
原注（此方治伤风不醒成劳。比秦艽鳖甲又进一层。其见症、每以咳吐黄绿青痰为据。）
咳嗽、时盛时衰。粉红痰后。变为青黄。劳风之根也。
柴胡　前　胡　乌梅　川连　薤白　童便　猪胆汁　猪脊筋
诒按（童便、易秋石、甚妙。）
再诊　进劳风法。咳嗽大减。红痰亦无。但痰色尚带青黄。左关脉息。弦硬不和。肝胆留邪。容易犯肺胃俞也。毋忽。
麦冬　沙参　淡芩　炙草　白芍　川贝　青黛　广皮
原注（此方极玲珑。先生用之每灵。大约风喜伤肝。风郁于肝。久而不出。必有青黄之痰。所谓劳风、是也。）
诒按（先生案中。治劳风一症。必用柴前连梅煎。自云、法本千金。用之神效。查千金方所载劳风治法。及所叙病原。与此不同。即所用之柴前连梅煎。仅见于吴鹤皋医方考。千金方中、并无此方。先生偶误记耳。）
右脉弦滑而数。滑为痰。弦为风。风郁为热。热郁为痰。阻之于肺。清肃不行。咳嗽自作。
金沸草　前胡　半夏　荆芥　甘草　赤苓　川芎　枳壳　紫菀　杏仁　桑白皮　蒌皮　竹沥
原注（方中芎、枳、二味。是升降法也。必有一团寒风化热。郁闭于肺。用芎之升。枳之降。以挑松其火。若火重者、不可用。有阴火者。更不可用。恐火升、则血易动耳。）
诒按（此金沸草散。去麻、芍、加芎、枳、以挑动之。苑、杏、以宣泄之。桑、蒌、以清降之。细玩其加减。可识其心思之细密。用意之周到矣。案语亦简炼老洁。）
晨起咳嗽。劳倦伤脾。积湿生痰所致。久而不已。气喘畏风。金水因此而虚。补中寓化。一定章程。现在身热口乾苔白。脉息细弦而紧。紧则为寒。寒风新感。必须先治新邪。权以疏化法。
香苏饮合二陈　加枳壳　桔梗　杏仁　通草
又接服方
麦门冬汤合二陈　加旋覆　冬术　牛膝
诒按（此即六君加麦冬、旋覆、牛膝、也。恰合脾虚有湿痰。而伤及金水者之治。）
内经云、秋伤于湿。冬生咳嗽。喻氏改作、秋伤于燥。冬生咳嗽。岂知初秋之湿。本从夏令而来。原为正气。若论其燥。则在中秋以后。其气亦为正令。二者相因。理所固然。势所必至。仲景早已立方。独被飞畴看破。今人之用功。不如古人远矣。
麦冬　半夏　甘草　玉竹　紫菀　泻白散
原注（此麦门冬汤也。先生以肺燥胃湿、四字提之。故此案、以燥湿二字为言。）
去冬咳嗽。今春寒热。至秋令、而咳嗽或轻或重。惟喉痒则一。所谓火逆上气。咽喉不利。此等症是也。最易成劳。未可以脉未促。气未喘。为足恃。
麦门冬汤合泻白散　加橘红　茯苓　甘草　玉竹
再诊　内热已除。咳嗽亦减。气火之逆上者。渐有下降之意。静养为佳。
前方加枇杷叶
原注（此病必有舌苔。而不夜咳。所以与四阴煎症有异。）
肺经咳嗽。嗽则喘息有音。甚则吐血。血已止。咳未除。右寸脉息浮弦。弦者、痰饮也。良以饮食入胃。游溢精气。上输于脾。脾气散精。上归于肺。而肺气虚者。不能通调水道。下输膀胱。聚液为痰。积湿为饮。一俟诵读烦劳。咳而且嗽。自然作矣。补肺健脾。以绝生痰之源。以清贮痰之器。
麦门冬汤合异功散　加薏仁　百合
原注（此曲曲写出痰饮之所由来。用二陈以化痰。佐以薏米。用麦冬以养肺。佐以百合。用白术以健脾。佐以党参。味味切当熨帖。看似寻常。实是功夫纯熟之候。）
诒按（以上数案。均是麦门冬汤症。乃燥湿互用之法。）

附录：咳嗽症治括要  ***************************
咳者。和谐声也。其音开口而出。彷彿亥字之音。故有声无痰为咳。嗽则如水之灌漱。然有物在喉。漾漾欲出。故从口从敕。后人遂以有痰为嗽。然则咳嗽之病。胡从生也。曰、病有万变。要不出内伤外感两端。请先明外感。外感者。风、寒、暑、湿、燥、火、六者尽之论其常。则各主一时为病。论其变。则四时皆可以受六淫之邪。今则即风寒论。感风者。鼻塞、身重。恶风、清涕。此症也。
左脉浮弦。此脉也。感寒者。恶寒、体痛。发热脉紧。此寒之症与脉也。而风之中。又有辨。春则为温风。肝木用事。受风者。必伤肝。而又有中血中气之别。风伤卫。则参苏饮。风伤营。则芎苏饮。夏则为热。风伤心包。而亦有凉热之别。凉风、香薷饮。热风、鸡苏散。秋为凉风。伤肺、败毒散。金沸草散。冬为寒风。伤膀胱。桂枝厚朴杏仁汤。麻黄汤。傥冬时天热而感寒风。则当用葳蕤汤、阳旦汤。此冬温之邪也。惟秋分以后少暑湿。春夏无燥气。他如先伤风。而后伤热。为热包寒。葳蕤汤。肺素热而感寒风。为寒包热。金沸草散。一嗽而痰出稠黏者。脾湿胜。二陈之类。连嗽无痰者。肺燥甚。清燥救肺汤。此皆外感咳也。言风一端。而六气可类推矣。若夫内伤。大法惟痰饮、津伤、两种。痰饮、多阳虚。津伤、多阴虚。其阳虚痰饮尚浅者。六安二陈之类。有火者。温胆汤。夹阴虚者。金水六君煎。阳虚甚。兼夹痰火不可攻者。玉竹饮子。咸降法。喘者、降气汤、贞元饮。此阳虚痰饮一端也。他如阴虚者。阴火易于上升。胃气不清者。麦门冬汤。曾见血者。四阴煎。痰多而浓。无胃气者。六君子汤。痰少而嗌乾。胃气未绝者。六味丸、都气丸、八仙长寿丸。此粗举内伤之一端也。此外又有劳风一门。咳吐浊涕青黄之痰。由劳碌伤风。恋而不化。最为难治。浅者、秦艽鳖甲。表虚汗多者。黄耆鳖甲。深则柴前连梅煎、千金法也。此皆劳风之治也。至于芎、枳、二味。以治寒郁化火之咳。合二母、以泻肺之母。泻白散、以清泄肺藏。四物桔梗汤。
以引清血分。皆在所常用也。似此某症某方。条分缕析。须平日有格致功夫。试观先生临症之方。似乎夹杂。合之病人之症。则无一味可以增减。先生尝曰。吾门之病。如时文。割截、隔章、隔节、之题。他人无处下手。左支右拙。余能以心思灵空。贯串合凑一方。令病安稳。此无他。外感多与内伤同。病内伤。每因外感而发。更遇杂药乱投之医。治丝而棼。愈难就绪。治此者。不能不兼採众方。就中另出一方。其立方之意。在案中宣露明白。噫。执此意。以寻先生之门径。思过半矣。

失血门  ***************************
饮食入胃。游溢精气。上输于脾。脾气散精。上归于肺。通调水道。下输膀胱。水精四布。五经并行。合于四时五藏。阴阳揆度。以为常也。此乃饮归于肺。失其通调之用。饮食之饮。变而为痰饮之饮。痰饮之贮于肺也。已非一日。今当火令。又值天符相火加临。两火相烁。金病更甚于前。然则痰之或带血。或兼臭。鼻之或干无涕。口之或苦且燥。小水之不多。大便之血沫。何一非痰火为患乎。
旋覆花　桑皮　川贝　橘红　浮石　炙草　沙参　茯苓　麦冬　竹叶　丝瓜络
诒按（此症、乃素有浊痰郁热。壅结熏蒸于内。再受时令火邪。熏灼肺胃所致。如此立论。似亦直捷了当。何必用饮食入胃。及天符相火。如许大议论耶。可参用苇茎汤。）
再诊　接阅手书。知咳血、梦遗、畏火。三者。更甚于前。因思天符之火。行于夏时。可谓火之淫矣。即使肺金无病者。亦必暗受其伤。而况痰火久踞。肺金久伤。再受此外来之火。而欲其清肃下降也。难矣。肺不下降。则不能生肾水。肾水不生。则相火上炎。此咳逆梦遗之所由来也。至于畏火一条。内经载在阳明脉解篇中。是肝火乘胃之故。法宜泻肝清火。不但咳血、梦遗、畏火等症之急者。可以速平。而且所患二便不通。亦可从此而愈。悬而拟之。未识效否。
鲜生地　蛤壳　青黛　桑皮　龙胆草　川贝　地骨皮　黑栀　竹叶　大黄（盐水炒）
三诊　阳明中土。万物所归。现在肝经湿热之邪。大半归于阳明。以著顺乘之意。而逆克于肺者。犹未尽平。所以睡醒之馀。每吐青黄绿痰。或带血点。其色非紫即红。右胁隐隐作痛。脉形滑数。独见肺胃两部。宜从此立方。
小生地　桑　皮　羚羊角　阿胶　冬瓜子　薏米　蛤壳　川贝　杏仁　忍冬藤　青黛　功劳露　芦根　丝瓜络
原注（肝经久病。克于土者、为顺乘。犯于肺者为逆克。）
诒按（前方实做。不若此方之空灵活泼也。）
四诊　痰即有形之火。火即无形之痰。痰色渐和。血点渐少。知痰火暗消。大可望其病愈。不料悲伤于内。暑加于外。内外交迫。肺金又伤。伤则未尽之痰火。攻逆经络。右偏隐隐作疼。旁及左胁。上及于肩。似乎病势有加无已。细思此病。暑从外来。悲自内生。七情外感。萃于一身。不得不用分头而治之法。庶一举而两得焉。
桑皮　骨皮　知母　川贝　阿胶　枳壳　金针菜　姜黄　绿豆衣　藕汁　佛手
原注（痰带血点。鼻乾口燥。小水不多。大便血沫。总属痰火为患。第一方、用清金化痰、不效。。第二方案、加咳血、梦遗、畏火、三症。归于肝火。一派清肝。略加养胃。。第三方、从肺胃立方。略佐清肝之意。。第四方、全以轻淡之笔。消暑化痰。）
诒按（统观前后四案。议病用药。均能层层熨帖。面面周到。于此道中。自属老手。惟所长者。在乎周到稳实。而所短者。在乎空灵活泼。此则囿乎天分。非人力所能勉强矣。。第一方、就病敷衍。毫无思路。。第二方、。清泄肝火。力量颇大。。第三四方、则用药空灵不滞。是深得香岩师心法者。）
咳嗽而见臭痰络血。或夜不得眠。或卧难著枕。大便乾结。白苔满布。时轻时重。已病半年有馀。所谓热在上焦者。因咳为肺痿是也。左寸脉数而小。正合脉数虚者。为肺痿之训。而右关一部。不惟数疾。而且独大、独弦、独滑。阳明胃经。必有湿生痰。痰生热。熏蒸于肺。母病及子。不独肺金自病。此所进之药。所以始效。而终不效也。夫肺病属虚。胃病属实。一身而兼此虚实两途之病。苟非按部就班。循循调治。必无向愈之期。
紫菀（一钱）　麦冬（二钱）　桑皮（钱半）　地骨皮（钱半）　阿胶（一钱）　薏仁（五钱）　忍冬藤（一两）　川贝（钱半）　蛤壳（一两）　橘红（一钱）　茯苓（三钱）　炙草（三分）
诒按（论病选药。俱极精到。此方亦从苇茎汤套出。可加芦根。）
再诊　诸恙向安。右脉亦缓。药能应手。何其速也。再守之。观其动静。
前方加水飞青黛三分。
三诊　右关之大脉已除。弦滑未化。数之一字。与寸相同。湿热痰三者。尚有熏蒸之意。肺必难于自振。
前方加大生地（蛤粉炒三钱）　沙参（三钱）　蜜陈皮（一钱）
四诊　叠进张氏法。肺金熏蒸。日轻一日。金性渐刚。颇为佳兆。然须振作。以著本来之清肃乃可。
前方去薏米　加麻仁
五诊　夜来之咳嗽。尚未了了。必得肺胃渐通。乃愈。
前方去蛤壳　茯苓　加川斛　百合
六诊　肺虚则易招风。偶然咳嗽加剧。而今愈矣。脉数。右寸空大。阴气必虚。自当养阴为主。然阳明胃经。湿热熏蒸之气。不能不兼理之。
前方去百合　加知母
七诊　右脉小中带数。肺阴不足。肺热有馀。其所以致此者。仍由胃中之湿热熏蒸也。
前方加丝瓜络　冬瓜仁　苇茎
八诊　肺属金。金之母、土也。胃土湿热未清。上焦肺部焉得不受其熏蒸。所谓母病及子也。肺用在右。右胸当咳作疼。未便徒补。必使其清肃乃可。
前方加薏仁　杏仁
九诊　来示已悉。因思动则生火。火刑于金。则咳逆。火入于营。则吐血。此十七日以后之病。失于清化。以致毛窍又开。风邪又感。咳嗽大作。欲呕清痰。血络重伤也。事难逆料。信然。悬拟以覆。
桑皮　地骨皮　杏仁　甘草　淡芩　茅根　知母　川贝　苇茎　忍冬藤
两剂后去淡芩　加麦冬　沙参　生地
又丸方
大生地　白芍　丹皮　泽泻　沙参　茯苓　山药　麦冬　阿胶　用忍冬藤十斤煮膏蜜丸
原注（此病道理。尽具于第一案中。先生平日所言。起手立定根脚。以下遂如破竹。大约此病。拈定胃火熏蒸四字。方中得力。尤在忍冬藤一味。）
宿积黑血。从吐而出。胸之痞塞少和。肺之咳嗽略减。是瘀血也。从上出者、为逆。究非善状。
瘀热汤（旋、降、葱、苇、枇叶）　参三七（磨冲）
诒按（可加酒炙大黄炭数分。研末冲服。以导血下行。）
再诊　所瘀之血。从下而行。尚属顺症。因势导之。原是一定章程。
当归　丹参　桃仁　灵脂　蒲黄　茯神　远志
诒按（仍宜加牛膝、三七、等、导下之品。）
昨日所溢之血。盈盆成块而来。无怪乎、其厥矣。幸得厥而即醒。夜半得寐。其气稍平。今日仍然上吐。脉来芤数。火升颧红。咳逆时作。大便不爽而黑。阳明胃府。必有伏热。防其再冒再厥。
犀角地黄汤　加三七　牡蛎　龟板　枇杷露
诒按（此与下条皆木火亢盛。阴血沸腾之症。）
久嗽失血。鲜而且多。脉数左弦。苔黄心[飠曹]。金受火刑。木寡于畏。以致阳络被伤也。防冒。
犀角地黄汤　加二母　侧柏叶
另归脾丸
原注（吴鹤皋曰、心、火也。肺金也。火为金之畏。心移热于肺。乃咳嗽。甚则吐血、面赤。名曰、贼邪。是方也。犀角能解心热。生地、能凉心血。丹皮、芍药。性寒而酸。寒则胜热。酸则入肝。用之者、以木能生火。故使二物入肝而泻肝。此拔本塞源之治。）
阳络频伤。胸前窒塞。咳逆不爽。舌红苔黄。脉形弦数。此系瘀血内阻郁而为热。肺胃受伤。极易成损。慎之。
旋覆　猩降　葱管　芦根　枇杷叶　忍冬藤　苏子　桑皮　川贝　知母　广郁金　参三七　竹油　地骨皮
原注（前五味、名瘀热汤。是先生自制之方。治瘀血内阻。化火刑金而咳。不去其瘀。病终不愈。此为先生独得之秘。）
诒按（合二母泻白以清肺。佐苏、郁、三七、以通痹。立方周到之至。）
脘胁痞结作痛。形寒如疟。苔浊不纳。渴欲热饮。神情惫乏。此血络凝泣。湿邪附之欲化热。而未能透出也。
瘀热汤　加香附　川连　归鬚　青皮　白芍　橘络
瘀血先阻于中。一经补味。胸中遂痞。柴黑之血。从此而来。
瘀热汤　加郁金汁
原注（此方大效。）
诒按（再加三七、磨冲。更妙。）

虚损门  ***************************
痧子之后。咳嗽四月。颈旁疬串。咳甚则呕。纳少形瘦。肤热脉细。想是馀邪内恋。阴分大虚。欲成损症也。
四物汤　加香附　川贝　元参　牡蛎　麦冬　苏子（一本作苏叶）
诒按（方中元参、牡蛎。为项疬而设。无此症者。可减也。）
温邪发痧之后。咳嗽失血。血止而咳嗽不减。所吐之痰。或黄、或白。或稠、或稀。舌质深红。其苔满白。喉痒嗌乾。脉弦带数。渐作痧劳之象。
四物汤　加紫苏　桑皮　骨皮　川贝　知母　前胡　淡芩
原注（此痧后馀邪。留恋营分。而成咳也。先生尝云、余自制两方。一为瘀热汤。一为此汤。尚未立名。以治痧后咳嗽极效。盖四物是血分引经之药。将温散化痰之品。纳入其中。引入营血中。散邪清热。每用必灵。此可悟用四物之法。）
咳嗽五月有馀。黄昏为甚。肌肉暗削。肢体无力。容易伤风。或头胀。或溺黄。总由阴分下虚。浮火夹痰上扰所致。
四物桔梗汤（四物加桔柏）　加桑皮　地骨皮　川贝　知母　甘草　青黛　蛤壳　枇杷叶
原注（此方之眼。在咳嗽黄昏为甚。毕竟风邪陷入阴分为剧。余目睹效者甚多。）
诒按（此四物合泻白。加二母、蛤、黛、法也。）
金能剋木。木火太旺。反侮肺金。金藏尚受木克。则其吸取肾水。疏泄肾精。更属易易。此梦遗咳嗽之所由作也。
天冬　生地　党　参　黄柏　甘草　砂仁　白芍　龙胆草
原注（此三才封髓丹、加白芍、龙胆也。其人面必黑瘦。有一团阴火炽甚。克肺伤肾。用之极效。）
诒按（此方以清泄肝火为主。竟不兼用肺药。所谓治病必求其本也。）
子后咳嗽。天明而缓脉形弦数。声音不扬。肝胆之火未清。金受其刑。水必暗亏也。
补肺阿胶汤合四阴煎泻白散　加川贝　青黛　海浮石　橘红　竹茹
诒按（此与前案。均属木火刑金之症。前方治肝、而绝不及肺。想因咳势不甚。而下注遗泄之症却急。故用药如彼。此症则咳甚音低。肺金受损已深。故于清火之中。偏重补肺。观乎此、而临症用药之权衡可识矣。）
咳嗽失血。音烁咽乾。近来小有寒热。头痛喉疼。脉浮促而数。肺阴久伤。又兼燥气加临。补肺之中。当参以辛散。
补肺阿胶汤　加桑叶　枇杷叶
再诊　头痛咽疼已止。寒热亦轻。新受之燥邪。渐得清散。无如金水两虚。失血久嗽。音烁嗌乾等症。仍如损象。即使静养。犹恐不及。
四阴煎合泻白散　加川贝　杏仁　阿胶　茯苓　石决明
原注（此病肺藏已损。再受燥邪。小有寒热。头痛咽疼。是其的据。先用补肺阿胶汤。以其中有牛蒡、杏仁。加桑叶、枇杷叶。去其燥邪外症。后用四阴煎加味。以图其本。）
阳络频伤之后。咳嗽痰浓。内热嗌乾。脉芤数。左关独弦。此肝火刑金。金气不清之候。容易成损。慎之。
四阴煎　加二母　羚羊
另　琼玉膏地、冬、参、蜜、沉香、柏）
原注（肝火刑金。于左关独弦见之。所以四阴更加羚羊。）
失血后。咳嗽梦遗。脉数。左关弦急。必有肝火在里。既犯肺金。又泄肾气也。久延。势必成劳。
四阴煎　加陈皮　川贝　海浮石　青黛　龙胆草　六味汤
原注（肝火上下交征。故加龙胆以泄之。）
诒按（六味汤、想系转方增入者。但其中有萸肉之酸温。专补肝阳。尚宜酌用。）
失血久咳。阴分必虚。虚则不耐热蒸。食西瓜而稍退。脉数左弦。唇乾苔白。色滞溺黄。加以咽痛。久而不愈。想是水不涵木。阴火上冲。胃气不清也。势欲成劳。早为静养。以冀气不加喘。脉不加促。庶几可图。
生地　白芍　茯苓　泽泻　丹皮　花粉　元参　甘草　猪肤　青蒿露　枇杷叶露
再诊　浊痰虽少。咳逆仍然。阴分之火上冲于肺。肺属金。金受火刑。水之生源绝矣。能不虑其脉促气喘乎。知命者。自能静以养之。
八仙长寿丸　加元参　阿胶　陈皮　甘草　枇杷叶露
三诊　咳嗽夜来。有或重或轻之象。想是阴火。静躁不同耳。
前方加洋参　龟板　杏仁
四诊　所进饮食。不化为津液。而变为痰涎。一俟水中火发。咳嗽作焉。权以化法。
玉竹饮子（玉竹、苓、草、桔、橘、苑、贝、姜）　合麦门冬汤　加阿胶　百合　款冬
原注（前两方。六味加减法也。脉数左弦。咽痛。水不涵木。阴火上冲。惟苔白二字。为胃气不清之症。此病头绪甚繁。方中一一、还他的对之药。）
诒按（此等症。本无必效之方。似此斟酌妥帖。即使难期必效。亦觉心苦为分明矣。）
脉形细数。细属阴亏。数为有火。火上刑金。水即绝其生源。未可以咳嗽小恙目之。幸而气息未喘。脉象未促。如能静养。犹可以作完人。
生地　麦冬　沙参　石决明　地骨皮　桑皮　阿胶
枇杷叶露
诒按（此清滋金水两藏之平剂。但患阴虚。而不挟别项邪机者。可仿此调之。）


评选继志堂医案·下卷  ——————————————————————————————————————————————————————————————————————————————————————————

呕哕门  ***************************
上焦吐者、从乎气。气属阳。是阳气病也。胸为阳位。阳位之阳既病。则其阴分之阳。更属大虚。不言而喻。恐增喘汗。
吴萸　乾姜　人参　川附　茯苓　半夏　木香　丁香　炙草　饴糟　食盐　陈皮
再诊　进温养法。四日不吐。今晨又作。想是阳气大虚。浊阴上泛。究属膈症之根。不能不虑其喘汗。
前方去乾姜　加当归　生姜
原注（阳气大虚。浊阴上泛。此病之枢纽也。吴茱萸汤、补胃阳。佐以熟附、丁香。温之至矣。辅以二陈、燥其痰。饴糟、去其垢。更加炙草、以和中。食盐、以润下。用意极其周密。）
食则右胁下痛。痰自上升。升则得吐而安。右脉弦滑。左关坚急。寸部独小。此心气下郁于肝经。脾弱生痰为膈。放开怀抱。第一要义。
旋覆代赭汤去姜　加生于术　白芥子　炙草　广皮　竹油
另丸方　六君子汤　加当归　白芍　生地　苁蓉　沉香　白芥子　竹油姜汁泛丸
原注（心气下郁。脾弱生痰。方中于术、乾姜、二陈、竹油。补脾化痰之药也。更有白芥子、消膜外之痰。旋覆花、开心气之结。赭石、镇肝气之逆。用意层层都到。）
食则噎痛。吐去浊痰而止。胸前常闷。脉象弦滑。舌苔满白。肌肉瘦削之人。阴血本亏。今阳气又结。阴液与痰浊交阻上焦。是以胃脘狭窄也。久则防膈。
乾姜　薤白　炙草　杵头糠　神麴　丁香　木香　熟地　白蔻仁　归身　白芍　沉香　牛黄　竹油
再诊　胸前所结之邪。原有化意。无如阴之亏。阳之结。尚与前日相等。非一两剂。所能奏效。
乾姜　薤白　炙草　茯苓　丁香　木香　陈皮　麻仁　旋覆花　代赭石　归身　白芍　杞子　牛黄　竹油
诒按（此气结痰阻之症。用药极周到。）
嗜酒中虚。湿热生痰。痰阻膈间。食下不舒。时欲上泛。年已甲外。营血内枯。气火交结。与痰相併。欲其不成膈也。难矣。
七圣散　加归身　白芍　薤白　代赭石　藕汁　红花
原注（嗜酒者、必多湿热。须用竹茹、连、蔻。又易挟瘀。参入藕汁、红花、薤白。辛而兼滑。又是一格。绝去温热刚燥之品。先生曰、惟善用温药者。不轻用温药。信然。）
向患偏枯于左。左属血。血主濡之。此偏枯者。既无血以濡经络。且无气以调营卫。营卫就枯。久病成膈。然一饮一食。所吐之中。更有浊痰紫血。此所谓病偏枯者。原从血痹而来。初非实在枯藁也。勉拟方。
每日服人乳两三次　间日服鹅血一二次
诒按（偏枯已属难治。更加以膈。愈难措手矣。方只寥寥两味。而润液化瘀。通痹开结。面面都到。此非见理真切。而又达于通变者。不能有此切实灵动之方。愚意再增韭汁一味。似乎更觉亲切。）
脉形细涩。得食而噎。胸前隐隐作痛。瘀血内阻。胃络不通。此膈症之根。
归鬚　白芍　白蜜　芦根　瓦楞子（醋煅）　韭汁　人参　桃仁
诒按（此瘀血膈也。脉症均合。用药亦专注。在此。）
瘀血挟痰。阻于胸膈。食则作痛。痛则呕吐。右脉涩数。惟左关独大且弦。是痰瘀之外。更有肝经之气火。从而和之为患。乃膈症重候。慎之。
归身　白芍　芦根　瓦楞子　红花　丝瓜络　橘络　竹油　白蜜
原注（以上三病、皆瘀膈也。第一症、从偏枯中、想出血痹。用人乳以润其枯燥。鹅血以动其瘀血。此症非特刚剂不受。并柔补之药。亦不可投。万不得已。而为此法。仍是润液化瘀之意。柔和得体。。第二症、从胸前隐痛。而知其瘀阻胃络。用桃仁、醋煅瓦楞子。以化其瘀。此症血瘀、液涸。无论乾姜、不可用。即薤白、辛温通气。亦与此隔膜。然非辛不能通。计惟用濡润之韭汁、以通之。蜜、芦、归、芍、奠安营分。以其液涸也。此病不见痰。所以纯从濡润去瘀之法。。第三症、见痰。所以瓦楞子、红花外。又加竹油一味。）
湿热生痰。阻于胃脘。得食则噎。噎甚则吐。此膈之根也。
半夏　陈皮　川连　竹茹　白蔻　生姜　鸡距子　枇杷叶　查　炭
原注（指为湿热。想因苔带黄色也。用七圣散者。中有橘皮竹茹汤。又有温胆汤。两方在内。更加枇杷叶、泄肺。查炭、消瘀。鸡距子、消酒积。总不外湿热二字。此犹是膈之浅者。）
食已即吐。脉弦苔白。便溏溺清。湿痰内胜。被肝经淫气所冲。
旋覆花　代赭石　陈皮　半夏　莱菔子　生姜　茯苓　雪羹汤
再诊　吐逆大减。胸前尚痞。嗳气不舒。
旋覆代赭汤　雪羹汤
诒按（此症阴液未曾大亏。通阳开结。专理其痰。痰降、而呕逆自减。尚非症之重者。）
咽中介介。如有炙脔。痰气交阻为患。
苏叶　半夏　川朴　茯苓　竹茹　陈皮　石决明　牛膝
原注（此咽膈也。痰结于肺。用四七汤、以理其气。合温胆汤、以化其痰。去枳实、换牛膝者。欲其达下焦也。）
得食多哕。许氏法主之。
丁香　陈皮　川　朴　半夏　茯苓　甘草　枇杷叶　茅根
原注（此枇杷叶散去香薷一味也。此另是一种暑邪。挟寒饮内停。或食瓜果。致中气不调。而呕哕者。不当深求之里也。去香薷者。无表症也。）
食已即吐。本属胃病。宜用温通。然口虽干。苔反白。将吐之时。其味先酸。此必有肝火郁于胃府。似与胃家本病有间。
左金丸合温胆汤　雪羹汤
诒按（辨症精细。用药妥切。）

湿病门  ***************************
脾阳不足。湿浊有馀。少纳多胀。舌白脉迟
茅术理中汤合四七汤
诒按（此湿滞而兼气郁之症。）

痹气门  ***************************
胸痛彻背。是名胸痹。痹者。胸阳不旷。痰浊有馀也。此病不惟痰浊。且有瘀血。交阻膈间。所以得食梗痛。口燥不欲饮。便坚且黑。脉形细涩。昨日紫血。从上吐出。究非顺境。必得下行为妥。
全栝蒌　薤白　旋覆花　桃　仁　红花　瓦楞子　元明粉
合二陈汤
诒按（方法周到。不蔓不支。拟加参三七、磨冲。。胸痹症、前人无有指为瘀血者。如此症、纳食梗痛。乃瘀血阻于胃口。当归入噎膈症内论治矣。）
心痛彻背。是名胸痹。久而不化。适值燥气加临。更增咳嗽咽乾。痰中带红。脉形细小。治之不易。
栝蒌　薤白　枳壳　橘红　杏仁　桑叶　枇杷叶
诒按（既因燥气加临。痰红嗌乾。似当参用清润、如喻氏法。拟加旋覆花、南沙参、麦冬、桑皮。）

脘腹痛门  ***************************
心痛有九。痰食气居其三。三者、交阻于胃。时痛时止。或重或轻。中脘拒按。饮食失常。痞闷难开。大便不通。病之常也。即有厥症。总不离乎痛极之时。兹乃反是。其厥也。不发于痛极之时。而每于小便之馀。陡然而作。作则手足牵动。头项强直。口目歪斜。似有厥而不返之形。及其返也。时有短长。如是者。三矣。此名痫厥。良以精夺于前。痛伤于后。龙雷之火。挟痰涎乘势上升。一身而兼痛厥两病。右脉不畅。左脉太弦。盖弦则木乘土位、而痛。又挟阴火上冲、而厥。必当平木为主。兼理中下次之。盖恐厥之愈发愈勤。痛之不肯全平耳。
川椒（七粒）　乌梅（三分）　青盐（一分）　龙齿（三钱）　查炭（三钱）　神麴（三钱）　莱菔子（三钱）　延胡（钱半）　川楝子（钱半）　青皮（七分）　橘叶（一钱）　竹油（一两）
诒按（厥发于小解之时。其厥之关于肾气。可知矣。用药似宜兼顾。立方选药熨帖周到。）
再诊　据述厥已全平。痛犹未止。便黑溺黄。右脉反弦。想诸邪都合于胃也。胃为府、以通为补。悬拟方。
芍药　青皮　陈皮　黑栀　川贝　丹皮　查肉　竹油　莱菔子　青盐　延胡
诒按（诸邪都合于胃。从右脉之弦看出。是病机紧要处。）
三诊　痛厥已平。尚有背部隐疼之候。腰部亦疼。气逆咳呛。脉形细数。想肝肾阴虚。气滞火升。肺俞络脉。因之俱受其伤也。
四物汤　旋覆花汤　二母　雪羹汤
四诊　腰脊尚疼。咳嗽不止。苔白底红。脉形弦细。是阴虚而挟湿热也。
豆卷　蒺藜　黑栀　川芎　归身　麦冬　沙参
甘草　雪羹汤　半夏
原注（此素有痰积。又肾虚而相火上冲于胃。胃中痰饮。阻滞窍隧。痫厥见焉。第一方、用泄肝和胃法。以化其阻滞。合金铃子散。以清肝火。加查曲、以消食、菔子、竹油、以化痰。。厥平而痛未愈。故第二方用景岳化肝煎。以代金铃子散。兼以化痰。。第三方、通其络。。第四方、仿白蒺藜丸。专于治痰。）
诒按（此症得力。全在前两方。疏肝化痰。丝丝入扣。）
脾气素虚。湿郁难化。而木之郁于内者。更不能伸。所以酸水酸味。虽有减时。而灰白之苔。终无化日。无怪乎、脉小左弦。脘胁胀痛也。此臌胀之根。毋忽。
附子理中汤合二陈汤　加川朴　香附　川芎　神麴
诒按（似可参用柴、芍、辈。于土中泄木。）
病分气血。不病于气。即病于血。然气血亦有同病者。即如此病。胃脘当心而痛。起于受饥。得食则缓。岂非气分病乎。如独气分为病。理其气。即可向安。而此痛、虽得食而缓。午后则剧。黄昏则甚。属在阳中之阴。阴中之阴之候。其为血病无疑。况但头汗出。便下紫色。脉形弦细而数。更属血病见症。但此血。又非气虚不能摄血之血。乃痛后所瘀者。瘀则宜消。虚则宜补。消补兼施。庶几各得其所。
治中汤合失笑散
另红花　元明粉　为末和匀每痛时服二钱
原注（分明两病。一是脾虚。气分不能畅达而痛。得食则缓。宜补可知。然人每疑痛无补法者。以痛必有痰气凝滞也。先生用理中以补脾。即加青皮、陈皮、以通气。至便紫、脉弦数。肝家之血。必有瘀于胃脘者。此时不去其有形之瘀滞。痛必不除。病根不拔也。此种病、世医不能治。往往以为痼疾。不知不去瘀、则补无力。徒去瘀、则脾胃更伤。先生则双管齐下。立案清澈。度尽金针。非名家、恶能如是。）
胃脘当心而痛。少腹气升。呕吐酸苦痰涎。脉形弦数。显系寒热错杂之邪。郁于中焦。肝属木。木乘土位。所有积饮。从此冲逆而上。病已年馀。当以和法。
附子理中汤　加川连（姜汁炒）　川椒　黄柏　归身　细辛　半夏　桂枝　乌梅肉
原注（此连理汤、合乌梅丸。吐涎酸苦。是胃中错杂之邪。用姜、连、半夏、以化之。逆冲而上之肝气。用乌梅法、以和之。）
诒按（半夏反附子。在古方多有同用者。然可避则避之。亦不必故犯也。）
胃脘当心而痛。脉形弦数。舌绛苔黄。口乾苦。小便赤。一派火热之象。气从少腹上冲于心。岂非上升之气。自肝而出。中挟相火乎。
化肝煎（芍、青、栀、泽、丹、陈、贝）
脘痛下及于脐。旁及于胁。口乾心悸。便慄溺黄。脉弦而数。此郁气化火也。
化肝煎合雪羹
原注（此景岳化肝煎也。必肝有实火者、可用。口乾、脉数、溺黄。是其的症也。）
中焦失治为痛。以治中汤为法。是正治也。不知中焦属土。土既虚。不能升木。木即郁于土中。
亦能作痛。以逍遥散佐之。更属相宜。
治中汤　逍遥散　雪羹
诒按（此木郁土中之病。立方妥帖、易施。）
瘀血腹痛。法宜消化。然为日已久。脾营暗伤。又当兼补脾阴为安。
归脾汤去耆术　加丹参　延胡
诒按（此病用补。是专在痛久上著眼。）
当脐胀痛。按之则轻。得食则减。脉形细小而数。舌上之苔。左黄右剥。其质深红。中虚伏热使然。
治中汤　加川连　雪羹
诒按（此等症、不多见。立方亦甚难。须看其用药的当处。）
少腹久痛未痊。手足挛急而疼。舌苔灰浊。面色不华。脉象弦急。此寒湿与痰。内壅于肝经。而外攻于经络也。现在四肢厥冷。宜以当归四逆汤、加减。
当归（小茴香炒）　白芍（肉桂炒）　木通　半夏　苡仁　防风　茯苓　橘红
诒按（寒湿入于肝经。病与疝气相似。治法亦同。）
再诊　少腹之痛已止。惟手冷挛急未愈。专理上焦。
蠲痹汤（防、羌、姜黄、归、耆、草、赤芍）去防　合指迷茯苓丸
少腹作痛。甚则呕吐。脉右弦左紧。俱兼数。舌苔浊腻。口中乾苦。头胀溺赤。此湿热之邪。内犯肝经。挟痰浊上升所致。泄之化之。得无厥逆之虞、为幸。
旋覆花汤　三子养亲汤（苏子、白芥子、莱菔子）　金铃子散
另乌梅丸
诒按（旋覆、金铃、以止痛。三子、以除痰。更用乌梅丸、以泄肝。所以面面都到也。）
再诊　呕吐已减。白苔稍化。头胀身热亦缓。惟腹之作痛。便之下利。脉之紧数。以及口中之干苦。小水之短赤。尚不肯平。肝经寒热错杂之邪。又挟食滞痰浊为患也。仍宜小心。
葛根黄芩黄连汤　加延胡　查炭　赤苓　陈皮　莱菔子
另乌梅丸
诒按（想因下利较甚。故用药如此转换。）
三诊　馀邪流入下焦。少腹气坠于肛门。大便泄。小便短。舌苔未净。更兼痔痛。
四苓散合四逆散　加黄芩　黄柏　木香
诒按（至此而内伏之湿热。从两便而外泄矣。）
肝脉布于两胁。抵于少腹。同时作痛。肝病无疑。肝旺必乘脾土。土中之痰浊湿热。从而和之为患。势所必然。
逍遥散（柴、荷、苓、术、归、芍、草、加栀、丹）合化肝煎
诒按（此治肝气胁痛。诚然合剂。案所云、湿热痰浊。虽能兼顾。嫌未著力。）
气结于左。自下而盘之于上。胀而且疼。发则有形。解则无迹。甚则脉形弦数。口舌乾燥。更属气有馀。便是火之见症。急须化肝。
化肝煎
诒按（凡肝气上逆者。多挟木火为病。故化肝煎、为要方。）
中脘属胃。两胁属肝。痛在于此。忽来忽去。肝胃之气滞显然。已历二十馀年。愈发愈虚。愈虚愈痛。气分固滞。血亦因之乾涩也。推气为主。逍遥佐之。
肉桂　枳壳　片姜黄　延胡　炙草　逍遥散
再诊　病势不增不减。诊得左脉细涩。右部小弱。气血久虚。致使营卫失流行之象。非大建其中。不可。
肉桂　归身　白芍　川椒　饴糖　乾姜　陈皮　炙草　砂仁
原注〔前方严氏推气散也。先生谓左胁作痛。是肝火。用抑青（即左金）以泻心平木。右胁作痛。是痰气。用推气法。以理气化痰。。按、姜黄入脾。能治血中之气。蓬术入肝。能治气中之血。郁金入心。专治心胞之血。三物形状相近。而功用各有所宜。〕
诒按（久病中虚。故转方用大建中法。）
腹左气攻胀痛。上至于脘。下及少腹。久而不愈。疝瘕之累也。痛极之时。手足厥冷。呕逆。当从肝治。
当归四逆汤（归、桂、芍、草、辛、通、姜、枣）合二陈汤　吴仙散（吴萸茯苓）
诒按（病偏于左。更加支厥。此肝病确据也。）
再诊　痛势已缓。尚有时上时下之形。邪未尽也。
吴仙散合良附散　二陈汤　去甘草
加当归（小茴香炒）　白芍（肉桂炒）

疝气门  ***************************
狐疝。卧则入腹。立则出也。
补中益气汤
另金匮肾气丸合小安肾丸（香附、川乌、茴香、椒目、川楝、熟地）
原注（疝气一症。论其本末。有不由气虚、而湿浊随之下陷者。故以补中益气汤为主方。俾脾之清气。得以上升。则小肠膀胱之浊气。自然下降。又有挟劳倦外感而发者。方中柴胡、借用亦妙。寒加温药。湿火甚、加知柏。）
诒按（此因下坠过甚。故用补中以升清气。其实亦非治疝正法也。）
脾宜升、主健。胃宜降、主和。此病气升而呕。胃不降也。疝气下坠。脾不升也。而所以升降不调者。由脾虚下陷。湿痰中结。而冲逆于胃脘也。理其中阳。则上下自调。
六君子汤　加乾姜　青皮　小茴香　萆薢　九香虫
诒按（此因呕吐有上逆之势。故不用补中。而变法治之。）
又按（此症若用乌梅丸。则上下均在治中。缘痛呕、疝气。均由肝病故也。）
再诊　治中胃痛已和。疝气仍然下坠。拟于补脾之外。佐以补肾。使其火土合德。则阳旺于中。而生气勃然。不升自升矣。
香砂六君丸合金匮肾气丸
诒按（此症从肝经著意。似较灵动。专补脾肾。犹恐涉于呆实。）
狐疝。原属肝经之湿。随气下陷。脾阳必衰。而今夏多食冷物。阳气又被所遏。苔白不干。指冷脉小。右睾丸胀大。当以温散。
大顺散（乾姜、肉桂、杏仁、甘草）　加当归　木香　荔枝核
诒按（此因生冷伤中。故用大顺。亦非治疝正法。）

瘕癖门  ***************************
寒气客于肠外。与血沫相搏。脐下结瘕。胀大下坠。不时作痛。痛则气升自汗。脉形弦涩。此为鼓胀之根。毋忽。
吴萸　茯苓　当归　川楝子　橘红　乌药　香附　楂肉
诒按（即因于寒。似可再加温通之品。既与血沫相搏。似宜兼和营血。）
瘕聚脘中。久而不化。变为攻痛升逆。妨食便坚。理之不易。
川楝子　延胡　当归　白芍　陈皮　鳖甲　红花　血馀　茯苓　牛膝　丹皮
诒按（此病之偏于血分者。故方中兼用疏瘀之品。特所叙病情。尚无瘀血的据。）
最虚之处。便是容邪之处。肝络本虚。隐癖久踞。中宫又弱。隐癖潜入其间。欲治此病。培补肝脾为主。和化次之。
归芍六君子汤　加鸡内金
另小温中丸
诒按（此亦虚实兼治之法。然而收效甚难。）
脉来细而附骨者。积也。已经半载。不过气行作响而已。而其偏于胁下者。牢不可破。是寒食挟痰。阻结于气分也。此等见症。每为胀病之根。
理中汤　加神麴　茯苓　半夏　陈皮　麦芽　旋覆花　枳壳　归身
再诊　胁下隐癖。牢不可破。其气、或逆或攻。必温化以绝胀病之根。
理中汤合二陈汤　加川朴　枳壳　神麴　竹油　旋覆花　白芥子
诒按（议论则见微知著。用药则思患豫防。此为高识。）
食入而痛。是有积也。积非一端。就脉弦数。二便黄热。乾咳不爽。面黄苔白言之。必有湿热痰食。互相阻滞。经年累月。无路可出。无力以消。
茅术　川芎　查炭　神麴　川贝　山栀　赤苓　枇杷叶露　杏仁
诒按（此越鞠丸加味也。愚意再加白芍、枳实。）
寒热后。脘左隐癖作疼。脉形弦细。舌苔浊厚。湿热痰食。交相为患。
二陈汤去甘草　合鸡金散（砂、沉、陈、鸡香丸）加苏梗　查肉　青皮
诒按（此尚是初起实症。故用攻消法取效。立方亦极平稳。）
再诊　脘左之隐癖渐消。舌上之浊苔渐化。仍宗前法。参入补脾之品。
前方去苏梗　加于术　炙草
另服水泛资生丸
隐癖踞于胁下。肝经病也。
化肝煎
诒按（此亦初起之病。想由肝郁而起。故专从泄肝立法。但恐药轻不能奏效耳。）
原注（前症湿热居多。此症肝火为重。相机而治。各有条理。）
疟久。邪深入络。结为疟母。疟母在左。自下攻逆。加以右胁结癖。上下升降俱窒。无怪乎中宫渐满。理之不易。
鸡金散　加枳壳　姜黄　白芥子　竹油
另鳖甲煎丸
原注（左属血、属肝。疟邪滞于血中。主以鳖甲煎丸。右属气、属胃。或痰、或食。主以鸡金推气。加竹油、白芥子。）
诒按（此两层兼治之法。）

肿胀门  ***************************
营血本亏。肝火本旺。责在先天。乃后天脾气不健。肝木乘之。所进饮食。生痰生湿。贮之于胃。尚可从呕而出。相安无事。迟之又久。渗入膜外。气道不清。胀乃作焉。脾为生痰之源。胃为贮痰之器。若非运化中宫。兼透膜外。则病势有加无已。成为臌病。亦属易易。夫脾统血。肝藏血。病久、血更衰少。不得不佐以和养。古人之燥湿互用。正为此等症、设也。
归芍六君子汤　去参草　加白芥子　莱菔子　车前子　川朴　苏子　腹皮　竹油　雪羹
诒按（用药虚实兼到。亲切不浮。）
诸腹胀大。皆属于热。诸湿肿满。皆属于脾。脾经湿热。交阻于中。先满后见肿胀。肤热微汗。口渴面红。理之不易。
防己　茯苓　石膏　腹皮　陈皮
再诊　湿热满三焦。每多肿胀之患。如邪势偏于下焦。小便必少。前人之质重开下者。原为此等症而设。然此病已久。尚盛于中上二焦。胡以中上两焦法施之。诸恙不减。或者、病重药轻之故。将前方制大其剂。
竹叶　石膏　鲜生地　麦冬　知母　半夏　五皮饮
原注（此十二岁女子。腹暴胀大。面跗俱肿。面红口渴、小便黄。此症属热。所见甚少。）
诒按（此等方治胀病。非有卓见者。不能存之。为临症者、增一见解。）
脘腹膨胀。二便失调。经络痠痛。四肢无力。脉形弦细。舌苔白腻而厚。此湿邪内郁。当用苦辛宣泄。
茅术　川芎　香附　黑栀　神麴　腹皮　川朴　赤苓　泽泻　蒌皮
诒按（此亦湿郁而化热者。故兼用栀、蒌、清泄之品。）
再诊　诸恙向安。肢体无力。健脾为主。
香砂六君子汤
原注（此越鞠改方。而加胃苓之半。本方治湿郁。其眼在舌苔白腻而厚在所必效。余每藉以治黄疸亦效。挟痰头项痛亦效。）
脾主湿。湿因脾虚而郁。郁蒸为热。所以隐癖。僭逆中宫。大腹胀满。纳少便溏。面黄溺赤。咳嗽。
身热时作。脉息弦细。极易成臌。
越鞠丸（附、苍、芎、曲、栀）　鸡金散　加赤苓　青蒿　黄芩　川朴
原注（此越鞠症。而兼隐癖。湿化热者。故合鸡金消癖。芩、蒿、化热。）
原注〔以上越鞠丸症。大约越鞠治无形湿热之痞。从泻心化出。鸡金治有形食积之癖。从陷胸化出。且如脘痛门中。郁痰作痛。脉数多渴者。用清中蠲痛汤。（山栀、姜汁炒。乾姜、川芎、童便炒。黄连、姜汁炒。苍术、童便浸切、麻油炒。香附醋炒。神麴、姜汁炒。橘红、姜枣。治中脘火郁作痛。发即寒热。）中以寒热为主。即越鞠加姜、连橘、枣。可知此方、治气、火、湿、食、血、五者之郁。信极妙矣。说者以栀、主火。术、主湿。香附、主气。芎、主血。曲、主食。分为五郁。似可不必。正如五音必合奏而始和也。〕
大腹胀满。已经四十馀日。近来气更急促。足跗浮肿。溺黄口乾。脉形弦数。湿热之邪。因气而阻。因食而剧。理之不易。
廓清饮（廓清饮、用芥、陈、朴。枳、泽、茯苓、同大腹。菔子、生研、壅滞通。气逆胀满均堪服。）　去芥枳　加黑栀　猪苓　苏梗　川连　香附
原注（温药留手处。在口乾溺黄四字。）
脾虚。则湿热内郁。为臌。从去郁陈莝例治之。
廓清饮去芥　加苏叶　香附　冬术
另小温中丸朝暮各钱半
诒按（腹满由于脾之不运。其所以不能运者。痰也。湿也。浊也。气也。瘀也。故方中多用疏气化痰。清利湿热之品。）
大腹主脾。腹大而至脐突。属脾无疑。然胀无虚日。痛又间作。舌苔薄白。脉息沉弦。见于经期落后之体。显系血虚不能敛气。气郁于中。寒加于外。而脾经之湿。因而不消。
逍遥散合鸡金散　加香附
诒按（沉弦、与沉细不同。沉细色萎。则理中症。此症拈住郁字。故用逍遥。）
单腹胀。脾气固虚。久则肾气亦虚。大便溏者。气更散而不收矣。所用之药。比之寻常温补脾肾者。当更进一层。然用之已晚。惜乎。
附桂理中汤　加肉果　当归　牡蛎　木瓜　茯苓
生脉散
诒按（案云、较之寻常温补。更进一层。观方中所加肉果、当归。是启峻法也。）
大腹胀满。便溏。舌苔冷白。干喜热饮。肤热脉数。脾阳大虚。无力运化湿浊。而成臌也。理之棘手。
附桂治中汤　加木瓜　草果　当归
再诊　进温补四剂。腹胀渐和。其邪从下焦而泄。所以大便作泻。然肤热未退。小便未长。干欲热饮。胃不思谷。白苔已薄。舌质转红。中阳稍振。湿热未清。
理苓汤
原注（舌苔冷白。是桂附把柄。四剂而能便泄。邪从下出。中阳尚好。脾气尚未衰尽。更以舌质转红。知湿热壅甚。所以转方减去附桂。参术已足扶脾。外加四苓。驱湿而已。）
大便作泻。小水又长。肝脾肾三经。即有阴邪。亦可从此而消。何以隐癖。尚踞于中。腹胀不和。是阳虚也。
四君子汤　加黄耆　当归　桂枝　附子　陈皮　肉果　沉香　乾姜　牡蛎　鳖　甲　鸡内金
原注（此启峻汤也。附子理中、加黄耆、当归、肉果。比附子理中更进一层。）
太阴腹满。寒湿有馀。真阳不足。脉弦。下体不温。干不欲饮。妨食气短。其势颇险。拟以温通化湿法。
附子茅术治中汤　加川朴　半夏
诒按（此亦通补兼施之法。）
温补元阳。浮肿胀满。有增无减。阳之衰也。极矣。脐平脉迟之候。非温不可。非补亦不可。然温补、亦不见长。盖下泄者。肾更伤耳。
附子理中汤合四神丸　来复丹
诒按（此法较肾气丸、更进一层。）
太阴腹满。寒湿使然。阳若不旺。势必成臌。
附子理中汤　加川朴　大腹皮　泽泻　猪苓
诒按（此脾阳不振。寒湿停滞之症。故用温化法。）
中满者。泻之于内。其始非不遽消。其后攻之、不消矣。其后再攻之。如铁石矣。此病虽不至如铁石。而正气久伤。终非易事也。
治中汤　五苓散
原注（以上皆理中加减法也。因记当年侍先生时。问理中之变换如何。曰、理中是足太阴极妙之方。如以中宫之阳气不舒。用乾姜者。取其散。少腹之阳气下陷。用炮姜者。取其守。其变换在大便之溏与不溏。湿甚而无汗者。用茅术。湿轻而中虚者。用冬术。其变换在舌苔之浊与不浊。此本方之变换也。设脾家当用理中。而胃家有火。则古人早定连理一方矣。设气机塞滞。古人早定治中一方矣。设脾家当用理中。而其人真阴亏者。景岳早有理阴煎矣。其肾中真阳衰者。加附子固然矣。其衰之甚者。古人又有启峻一方矣。此外加木瓜、则名和中。必兼肝病。加枳实、茯苓。治胃虚挟食。古人成方。苟能方方如此用法。何患不成名医哉。因附录之。以为用理中之法。）
诸湿肿满。皆属于脾。因劳倦所伤。内湿与外湿。合而为一。郁于土中。致太阴之气化不行。治病必求其本。先以实脾法。
川附　于术　茯苓　陈皮　草果　大腹皮　乌药　木瓜　泽泻
诒按（案云、实脾。而方中仍属温通之品。此非实脾正法也。）
初起痞满。继增腹胀。脐突筋露。足跗浮肿。大便溏泄。此湿热内壅。中虚不化。势从下走也。用药最为棘手。且从口苦、舌红。小便短赤立方。
桂心　茯苓　猪苓　白术　泽泻　石膏　寒水石　滑石
诒按（此河间甘露饮也。用五苓以降湿。三石以清热。）
咳而腹满。经所谓、三焦咳也。苔黄干。苦卧难著枕。肢冷阳缩。股痛囊肿。便溏溺短。种种见症。都属风邪湿热。满布三焦。无路可出。是实症也。未可与虚满者。同日而语。
桑皮　骨皮　苓皮　蒌皮　大腹皮　姜皮　防己　杏仁　苏子　葶苈子　车前子
诒按（湿热壅盛。脾不输运。肺不肃降。故立方专用疏化。仿五皮五子法。）
中阳不足。寒湿有馀。脘痞纳少。舌白便溏。脉细小。法当温化。即平为妙。
茅术理苓汤　加大腹皮　鸡内金　葛花　川朴
再诊　温化不足以消胀满。阳之虚也。甚矣。重其制以济之。
茅术（钱半）　川附（钱半）　乾姜（钱半）　党参（三钱）　肉桂（七分）　防风（二钱）　茯苓（三钱）　五加皮（三钱）　陈皮（一钱）
三诊　诸恙向安。仍守前法。以祛留湿。
川附（一钱）　桂枝（一钱）　党参（三钱）　生于术（钱半）　乾姜（四分）　茯苓（钱半）
诒按（茅术改于术。想重浊之白苔已化也。。此症纯以温化得效。所谓阳运则湿自化也。）
隐癖日久。散而为臌。所以左胁有形作痛。大腹渐满。便出红色垢积。更兼脘中因食而痛。久吐痰涎带瘀。元气益虚。竟有不克支持之象。收散两难。洵属棘手。
香圆皮　人中白　桃仁泥　鸡内金　炙鳖甲　射干　牡蛎　川贝母　陈皮　砂仁　雪羹
诒按（别录谓、射干、治老血作痛。）
再诊　大便之红积已除。胃中之痰涎仍泛。大腹之胀满如此。何堪磨耐。
前方去陈贝　加瓦楞子　延胡　丹参　鲜藕
原注（此癖散成臌。上下见血。分明有瘀。消瘀消癖。一定之理。无如此症元气大亏。不任攻消。又不可补。乃组织此化瘀化癖。不甚克伐之方。病虽减半。究属难痊。）
素有隐癖。肝脾之不调可知。去年血痢于下。痞结于中。久未向愈。大腹胀满。溺赤舌黄。脉形弦细而数。湿热内聚。脾虚无力以消。极易成臌。毋忽。
归芍异功散　加川连　川朴　木香
另枳实消痞丸　小温中丸
诒按（立方稳实。惟归芍异功。似嫌补多消少。）
胀者。皆在脏腑之外。此病之胀。不从腹起。自足跗先肿。而后至腹。是由下以及上。因脾虚不能运湿。湿趋于下。尚在本经。肿胀及中。又属犯本也。肿胀之处。按之如石。阳气大伤。理之棘手。
附桂治中汤　加肉果　当归　防己　牛膝
另肾气丸
诒按（方中防己外。无治湿之品。据症情论。似当兼参渗利。）
隐癖僭逆中宫。脐虽未突。青筋渐露。势欲散而为臌。况大便时溏时结。脾气久虚。更属棘手。拟以攻补兼施法。
枳实消痞丸（枳、连、朴、术、夏、苓、参、姜、麦芽、草）　加鸡内金　当归　鳖甲　白芍　牡蛎
诒按（此已成胀病矣。而中宫先虚。又难攻克。此等症、最费经营。而又最难得效。）

头痛门  ***************************
头痛、取少阳阳明主治。是为正法。即有前后之别。不过分手足而已。
石膏　竹叶　生地　知母　甘菊　丹皮　黑栀　橘红　赤苓　桑叶　蔓荆子　天麻
诒按（此头痛之偏于风火者。故用药专重清泄一面。）
脉弦数大。苔厚中黄。头痛及旁。阳明湿热。挟胆经风阳上逆也。
大川芎汤（川芎、天麻）　合茶酒调散（芷、草、羌、荆、芎、辛、防、薄）　二陈汤　加首乌　归身　白芍
诒按（此亦少阳阳明两经之病。但风阳既以上逆。似当参用清熄之意。乃合芎、辛、羌、芷。未免偏于升动矣。）
高巅之上。惟风可到。到则百会肿疼且热。良以阴虚之体。阴中阳气。每易随之上越耳。
生地　归身　白芍　羚羊角　石决明　煨天麻　甘菊　黑栀　丹皮　刺蒺藜
诒按（此阴虚而风阳上越者。故用药以滋熄为主。）

肢体痛门  ***************************
肝居人左。左胁不时攻痛。甚则厥逆。左关沉小带弦。是肝气郁而不升也。右脉弦滑。舌苔薄白。喜饮热汤。又有湿痰内阻。当兼治之。
推气散合二陈汤
诒按（用推气散。以疏肝郁。合二陈汤。以治湿痰。竟如两扇题作法。）
脉沉弦滑。腿骱刺痛。腰部痠疼。背脊作响。诸节亦然。舌苔白浊。风湿痰、三者。著于肝肾之络也。
肝著汤合肾著汤（苓、术、姜、草）桂枝汤
诒按（此症病在于络。当从经络著意。）

遗精门  ***************************
肾者、主蛰。封藏之本。精之处也。精之所以能安其处者。全在肾气充足。封藏乃不失其职。虚者、反是。增出胫酸、体倦。口苦、耳鸣、便坚、等症。亦势所必然。然左尺之脉。浮而不静。固由肾气下虚。而关部独弦、独大、独数。舌苔黄燥。厥阴肝藏。又有湿热。助其相火。火动乎中。必摇其精。所谓肝主疏泄也。虚则补之。未始不美。而实则泻之。亦此症最要之义。
天冬　生地　党参　黄柏　炙草　砂仁　龙胆草　山栀　柴胡
诒按（此三才封髓丹、加胆、栀、柴胡。方与案、若合符节。）
再诊　大便畅行。口中乾苦亦愈。左关之脉大者亦小。惟弦数仍然。尺亦未静。可以前方增损。
三才封髓丹　加茯神　龙胆草　柏子仁
三诊　久积之湿热。下从大便而泄。然久病之体。脾肾元气内亏。又不宜再泻。当以守中法。
异功散　加白芍　荷叶蒂　秫米
四诊　大便已和。脉形弦数。数为有火。弦主乎肝。肝经既有伏火。不但顺乘阳明。而且容易摇精。精虽四日未动。究须小心。
三才封髓丹　加陈皮　白芍
另猪肚丸（苦参、白术、牡蛎、猪肚）
原注（此症拈定左关独大、独弦、独数。所以重用胆草、黑栀。直折其肝家郁火。俾湿热之邪。从大便而出。）
金本制木。今木火太旺。反侮肺金。肺金尚受其克。则其吸取肾水。疏泄肾精。更属易易。此梦泄咳嗽之所由来也。
三才封髓丹　加白芍　龙胆草
再诊　接来札、知所言梦遗者。有梦而遗者也。比之无梦者。大有分别。无梦为虚。有梦为实。就左脉弦数而论。弦主肝。数主热。热伏肝家。动而不静。势必摇精。盖肾之封藏不固。由肝之疏泄太过耳。
三才封髓丹　加牡蛎　龙胆草　青盐
三诊　叠进封髓秘丸。而仍不主蛰。细诊脉息。左关独见沉弦且数。肝经之疏泄显然。
萆薢分清饮（菖、薢、草、乌药、益智、青盐）去菖合三才封髓丹　加龙胆草
四诊　病已大减。仍守前法。
前方加白芍
原注（病得萆薢、瞿麦、而大减。是湿重于火也。）
诒按（首案遗泄咳嗽并提。方凡四易。而未曾有一味顾及咳嗽。想以肝火为本。治其本而标病可置之耳。）
梦中遗泄。久而无梦亦遗。加以溺后漏精。近日无精。而小水之淋漓而下者。亦如漏精之状。始而气虚不能摄精。继而精虚不能化气。
三才封髓丹　加蛤粉　芡实　金樱子
诒按（此肾中精气两损之症。再合肾气聚精等法。较似精密。）
曾经失血。现在遗精。精血暗伤。当脐之动气攻筑。漫无愈期。肢体从此脱力。语言从此轻微。饮食从此减少。无怪乎、脉息芤而无神也。病情如此。虚已甚矣。而舌苔腻浊。中宫又有湿邪。治须兼理。
杞子　熟地　芡实　查炭　石莲子　当归　茯苓　金缨子　莲鬚
另清暑益气汤去术泻草
原注（此九龙丹也。吴鹤皋云、主治精浊。）
再诊　前方小效。小变其制。
九龙丹　加于术　半夏　茯苓　陈皮　五倍子
煎送威喜丸
诒按（阴虚而挟湿邪。最难用药。须看其两面照顾处。）
白浊久而不痊。以致肾失封藏。梦遗更甚。少寐少纳。面痿脉少。
九龙丹合天王补心丹
另猪肚丸
原注（膏淋、有便浊、精浊、两种。便浊、是胃中湿热渗入膀胱。与肾绝无相干。精浊、牵丝黏腻。不溺亦有。是肾虚、淫火易动。精离其位。渐渍而出。治宜滋肾清心。健脾固脱。。九龙丹方中、杞、地、归。滋阴以制阳。樱、莲、芡。涩以固脱。石莲子、苦寒清心。心清则火不炽。白茯苓。甘平益土。以制肾邪。尤妙在山楂一味。能消阴分之障。。前一案、气虚挟湿热。故合清暑益气。后一案、心火挟湿热。故合补心猪肚。）
气虚不能摄精。精虚不能化气。所进饮食。徒增痰湿。
六君子汤　加菟丝饼　炮姜炭　韭菜子
原注（纯从脾藏气虚立案。）
诒按（案语简洁老当。方亦周到。）

小便门  ***************************
阴虚之体。心火下郁于小肠。传入膀胱之府。尿中带血。时作时止。左脉沉数。小水不利。
生地　木通　甘草　竹叶　火府丹
另大补阴丸
诒按（此用导赤散、合火府丹。以清心火。即用大补阴丸、以滋阴。虚实兼到。）
经曰、胞移热于膀胱。则癃溺血。又曰、水液浑浊。皆属于热。又曰、小肠有热者。其人必痔。具此三病于一身。若不以凉血之品。急清其热。迁延日久。必有性命之忧。
导赤散合火府丹　加灯心
又丸方　固本丸合大补阴丸　猪脊髓丸　加萆薢
诒按（火甚者、阴必伤。火清之后。随进丸药。以滋其阴。）
膏淋血淋同病。未有不因乎虚。亦未有不因乎热者。热如化尽。则膏淋之物。必且下而不痛。始可独责乎虚。
大补阴丸　加栝蒌　瞿麦　牛膝　血馀
诒按（议论隽爽。方亦切实。）
再诊　所下之淋。薄且少矣。而当便之时。尚属不利。既便之后。反觉隐痛。肢膝不温。脉小弦。唇红嗌乾。热未全消。虚已渐著。
栝蒌瞿麦去附汤　加麦冬　萆薢　黑栀　猪脊筋
诒按（便后隐疼、膝冷、咽乾。皆虚象也。似当兼用滋养。）
曾患淋症。小便本难。近来变为癃闭。少腹硬满。小便肿胀。苔白不渴。脉小而沉。下焦湿热。被外寒所遏。膀胱气化不行。最为急症。恐其喘汗。
肉桂五苓散　加木香　乌药　枳壳
另葱一把、麝香三釐捣饼贴脐。
诒按（此温通法也。惟由淋变癃。气分必虚。补中益气等法。亦可随宜佐用。）

泄泻门  ***************************
飧泄不由乎胃滞。即系乎阳弱。此乃兼而有之。脉迟嗳腐脘痛。
附子理中汤合二陈汤　加川朴　吴萸　防风
诒按（嗳腐脘痛。食滞颇重。拟去二陈加神麴、砂仁、菔子。）
下利转泻肾病传脾。脾因虚而受邪。温化为宜。
理中汤合四苓散　加陈皮　防风　伏龙肝
诒按（由利转泻。或有因湿邪未净者。方中用四苓、伏龙肝。即此意否。）
发热之馀。腹痛便溏。表邪下陷也。
小柴胡汤　加白芍　木香　茯苓　泽泻
诒按（此时邪下陷之症。）

大便门  ***************************
脾虚不能化湿。焉能统血。血杂于水湿之中。下注不止。
茅术　地榆皮　槐花炭　郁金
再诊　无毒治病。不必愈半而不取也。仍服原方可耳。
原注（此茅术地榆汤。其人便血。挟水而下。已及半载。人不困惫而面黄。大约湿热有馀之体。此病两帖愈半。四帖全愈。）
诒按（审症的确。用药精当。有以匙勘钥之妙。）
肠澼便血。时重时轻。或痛或否。脉形细小。饮食少。此虚也。恐增浮喘。
归脾汤　加荠菜花　荷叶　粳米
诒按（此补脾摄血之正法也。稍加和胃之品。如广皮、砂仁辈。更为周密。）
便血之前。先见盗汗。盗汗之来。由于寒热。寒热虽已。而盗汗便血之症不除。脉小而数。气阴两虚之病也。
归脾汤去桂圆　加丹皮　山　栀　地榆　桑叶
诒按（此症、营分中必有留热。宜于清营一边著意。但顾其虚。犹未周到。）
阴络伤。则血内溢。为日已久。阴分固伤。阳分亦弱。而身中素有之湿热。仍未清楚。恐增浮喘。
大熟地　伏龙肝　阿胶　白术　赤小豆　附子　黄芩　炙草　当归　地榆炭　乌梅肉
诒按（此金匮黄土汤加味。阴阳并治。而兼清湿热。立方颇为周到。）
湿热伤营。腹臌便血。久而不愈。左脉细涩。右芤。寸大尺小。加以浮肿。气分亦虚。不但不能摄血。而且不能清化湿热。防喘。
黄土汤（黄、地、术、附、胶、芩、土）　加大腹皮　桑皮　五加皮　党参　槐花
原注（原方之妙。附子扶脾之母。黄芩清肝之热。熟地滋肾之阴。白术培脾之本。阿胶凉血之热。各脏照顾。非仲景不能作也。）
诒按（增入之药。亦能与病机恰当。）
红白痢变为便血。当时血色尚鲜。后又转为紫黑。或带血水。而不了结。暑湿深入营中。气虚无力以化。降而不升也。
驻车丸（连、胶、姜、归）加广木香　党参　甘草　伏龙肝　荠菜花
诒按（此症血分中有留邪。尚宜参用和血之品。）
再诊　血虽渐止。气犹降而不升。
补中益气汤去陈皮合驻车丸　加赤芍　伏龙肝
痔疾、下痢、脏毒、三者。皆属下焦湿热为患。
地榆散合三奇散（耆、防、枳壳）加广木香
诒按（立方精到。拟再增银花、丹皮。）
大小便易位而出。名曰、交肠。骤然气乱于中。多属暴病。此症乃久病。良由瘀血内阻。新血不生。肠胃之气。无所附而失治。故所食之水穀。悉从前阴而出。所谓幽门者。不司泌别清浊。而辟为坦途。比之交肠症。有似是而实非者。此时论治。主以化瘀润肠。必大肠之故道复通。乃可拨乱者而返之正。
旋覆花　猩绛　葱管　归鬚　首乌　柏子仁　荠菜花
另旧纱帽一只炙灰每服一钱五分酒下
原注（纱帽一发漆胶黏而成。其亦取通瘀之意耶。）
诒按（论症用药。均有巧思。特未知效否何如。忆喻西昌寓意草中。所载姜宜人交肠病。与此相似。特病原有虚实之异耳。学者当参观之。）

虫病门  ***************************
阳络曾伤。阴气素虚。更有湿热郁于营分。日久生虫。扰乱于上中下三焦。以致咳嗽喉痹。恶闻食臭。起卧不安。肛部不舒。舌质深红。其苔黄浊。即仲景所谓狐惑病是也。久延不愈。即入劳怯之途。
川连（三分）　犀角（三分）　乌梅（五分）　人中白（一钱）　百部（一钱）　丹皮（一钱半）　甘草（三分）
诒按（读金匮狐惑病一节。此症之原委乃明。）
脘腹作疼。满腹苦热。初起得食则痛。继而不食亦痛。此肝胃不和。湿热生虫之状。
乌梅丸　加青皮　白芍　金铃子
诒按（初起得食即痛。得无兼有食积否。）
再诊　服前方。脘腹之痛而苦热者。时作时止。止则右胁下。必有一块攻筑。是属蛔未安也。
旋覆花汤合金铃子散　加杏仁　雷丸　榧子
诒按（蛔未安者。似宜仍用乌梅丸。此则因右胁攻筑。故用金铃子散以泄肝耳。）
湿热挟风。生虫作痒。有似攻注之形。无处不至。难治之症也。
獭肝一钱磨开水冲服
再诊　攻注有形。而不攻注时、无迹。湿热风虫踞于痰中所致。
推气散（枳壳、桂心、姜黄、草）加白芥子　橘红　羌活　獭肝　竹油
另医通沉香化气丸（大黄、黄芩、沉香、六曲、辰砂、参术、竹油、姜汁）
诒按（獭肝治虫。法本千金。惟案中所云、攻注有形。无处不到。究竟或在肢体。或在腹里。均未叙明。无从揣测也。）
人之涎下者。何气使然。曰、胃中有热则虫动。虫动则胃缓。胃缓则廉泉开。故涎下。
黄连丸（连、萸、木香、诃子、龙骨）合乌梅丸
诒按（方案俱高简稳实。）


评选环溪草堂医案  ——————————————————————————————————————————————————————————————————————————————————————————

评选环溪草堂医案三卷  ***************************
环溪草堂医案三卷。梁溪王旭皋先生所著也。先生名泰林。字旭皋。世为无锡人。嘉道间有以疡医驰名江浙者。曰高锦亭先生。著有外科心得集、景岳方歌括等书行世。即旭皋先生之舅氏也。高先生殁后。先生传其业。其始先以疡医行。逮后求治者日益多。寖及内科。无不应手奏效。于是遂专以内科行。门下士习业者。每年以十数计。先生读书。上自轩岐。下迄国朝诸家。无不精心贯串。于古书则研求故训。于后人书则必分别疑似。所著有西溪书屋夜话录、医方歌括串解、及环溪草堂医案诸书。均未梓行。其医案为门弟子随时抄录。未经分别去取。不免繁复者多。余所得见者。盖有五六本。详略互异因属及门诸子删其繁乱。重为抄辑。最后得王家桥顾君莲卿本。系先生晚年之作。又得方君畊霞新刊本。案甚繁富。颇有方案足取而为他本所未载者。一併补录。简其精粹。分为三卷。间有未尽之意。随加按语以阐明之。阅一年而竣事。先生居锡城。去余家不百里。余弱冠时。犹及见之。吾乡有疑难症。无不求治于先生者。先生必沉思渺虑。疏方与之。厥后或效或否。或有无力再往者。先生必访悉之。令其再诊。以竟厥功故其所存方案。无不光坚响切。无模糊影响之谈。盖较近贤之专以灵变取巧者。不啻上下床之别矣。先生博极群书。所用诸法。如治小儿喘嗽之药枣。从葛可久之白凤丹化出。治上热下寒之八味丸。用紫雪为衣。从喻西昌外廓之论悟出。若此之类。不胜枚举。是皆因古法而变化出之。彼胸无古书者。每读之而猝难领会。余于此等处。均为一一指出。学者苟能即是而得读书用古之法焉。则庶乎不负先生之苦心也夫。
光绪二
十六年重阳日江阴柳宝诒谨识。


评选环溪草堂医案·上卷  ——————————————————————————————————————————————————————————————————————————————————————————

内伤杂病门  ***************************
病将一载。肝气横逆而不平。中气久虚而不振。惟肝逆、故胸脘阻塞而攻冲。惟中虚、故营卫不和而寒热。凡大便溏。饮食少。右脉细。左脉弦。是其症也。四君子合逍遥加左金。是其治也。
党参　冬术　陈皮　茯苓　归身　神麴　白芍　柴胡（盐水炒）　香附（盐水炒）　川连（吴萸炒）　穀芽　玫瑰花
诒按（案语爽朗。方亦的当。拟再加沉香、郁金。）
再诊　阳虚恶寒。阴虚发热。脾虚则便溏而乏力。木旺则脘痞而气塞。前方补中泄木。肝气已平。合以益火生土。气血双补。
党参　冬术　苁蓉　鹿角霜　杞子　木香　菟丝子　归身　白芍　陈皮　茯苓　杜仲　砂仁　玫瑰花
诒按（肝气平后。续用培补。是一定层次。惟既有寒热见症。似可参用桂枝建中之意以和之。）
三焦相火。挟肝阳而上升。每日清晨。则气自脐左而上冲。心胸痞塞。自觉胸中热。舌尖辣。面色红。过午则气渐下降。至夜则安。而火降则下或遗泄。此皆无形之火为患也。推其原、始由乎阴虚。今则相火妄行。蒸炼胃液成痰。所以吐痰黏腻灰黑。而咽嗌胃管之间。常觉不流利也。法当清相火。导虚阳而下归窟宅。更佐以化痰镇逆。病来已久。难期速效。
黄柏（盐水炒一钱二分）　桂心（三分）　砂仁（炒三分）　蛤壳（一两）　甘草（三分）　知母（盐水炒一钱二分）　川连（盐水炒四分）　茯苓（三钱）　元精石（三钱）　长流水煎
诒按（此方取交济封髓之法。用意极为精到。惟病因肝肾不摄。虚阳浮逆。拟再加牡蛎、龟板、以摄下。旋覆、竹茹、以清上。似于病情。更为周匝）
痰之标在肺胃。痰之本在脾肾。肾虚则水泛。脾虚则湿聚。二者、均酿痰之本也。经曰、脾恶湿。肾恶燥。脾肾两虚。法当滋燥兼行。而痰恋肺胃。又宜标本同治。
熟地　茅术（芝麻炒）　陈皮　川贝　茯苓　半夏　紫菀
诒按（案语斟酌病机。切实不泛。用药亦丝丝入扣。。用黑地黄法。以两补脾肾。合二陈、以和胃。苑、贝以利肺。药品无多。而层层都到。非有简炼工夫。不能作此。）
凡藏邪。惟虚则受之。而实则不受。惟实者能传。而虚则不传。仲景云、肝病实脾。治肝邪之盛也。内经云、肝病缓中。治肝体之虚也。此症肝气有馀。肝血不足。法宜两顾为得。
归身　白芍　沙苑　杞子　冬术　茯神　青皮　陈皮　香附　金铃子　砂仁
诒按（议论确凿。非胸中有古书者不能道。方亦精到。。方中归、芍、杞、苑。所以养肝血。青、陈、香、铃。所以疏肝气。药品看似平常。用意恰已周到。）
肾水不足。君火上炎。相火下炽。心中如燔。舌光如柿。阳事易举。阴精易泄。拟清君火以制相火。益肾阴以制肝阳。所虑酷热炎蒸。恐药力无权。将亢阳为害。而增剧耳。
川连（盐水炒）　黄芩　黄柏　阿胶　生地　甘草　鸡子黄
另大黄（三钱）研末将鸡子（一个）破头纳大黄（三分）蒸熟每日服一个。
再诊　投苦咸寒。坚阴降火。以制亢阳。心中之燔灼。与舌色之光红。俱减三分之一。然上午之身热如燎者、未退。幸纳食颇增。苦寒可进。再望转机为妙。
川黄连　阿胶　生地　元精石　黄芩　甘草　元参　蛤壳　鸡子黄
三诊　舌乾红。知饥善纳。水亏阳亢。土燥于中。咸苦坚阴之剂。虽衰其燔亢之势。而未能尽除其焰。时当炎暑。湿热与相火蒸腾。拟复入清中固下祛湿之法。仍不出咸苦之例。
洋参　石膏　知母　甘草　麦冬　川连　阿胶　生地　蛤壳　黄柏　猪胆汁丸每朝服三钱
诒按（君相交燔。肾阴被灼。所谓一水不能胜二火。此症是也。仅与壮水。犹难胜任。必得苦以泄之。咸以制之。而火乃退。更得苦以坚之。咸以滋之。而阴乃复。）
营阴虚、则气火易升。肝木横、则脾土受侮。腹满头晕。肝脾之病。耳鸣喉燥。虚火之愆。阴虚生内热。肾虚故腰痛。拟补阴潜阳。扶土抑木法。
生地（砂仁炒四两）　茯苓（烘三两）　山药（炒三两）　萸肉（酒炒三两）　丹皮（酒炒二两）　泽泻（炒三两）　龟板（炙三两）　沙苑（盐水炒三两）　党参（炒三两）　杜仲（盐水炒三两）　归身（酒炒三两）　白芍（炒二两）　石决明（煅四两）
上药为末。炼蜜打和为丸。晒乾。泛上后药。
香附（三两）　分三分（一分、盐水炒。一分、醋炒。一分、蜜水炒。）　陈皮（盐水炒七钱）　沉香（三钱）　神麴（一两）
上药为末。用橘叶汤泛上前丸为衣。
诒按（以补药为丸。而以和气之药末泛上为衣。与喻嘉言药用外廓之意相合。虽无精义可取。而心思灵巧。可备一格。）
夜凉昼热。热在上午。此东垣所谓劳倦伤脾之症也。上午热属气虚。用补中益气汤。补气升阳。
补中益气汤　加神麴　茯苓
诒按（论症立方。如开门见山。心目俱朗。）
泄为脾病。呕为胃病。脾胃属土居中。而司升降。脾宜升。不升则泄。胃宜降。不降则呕。土衰则木横。木横而土益衰。高年当此。颇虑土败木贼。古人治肝。当先实脾。况兹土弱。尤当先补其中。稍佐平肝可也。
理中汤　加茯苓　橘饼
诒按（案语理明词达。方法切实不浮。但既有呕恶见症。则半夏、似不可少。拟再加木瓜、白芍、砂仁。）有时惊悸。有时肌肉顽木。或一日溏泄数次。或数日一大便而坚干。惟小便常红。此心气郁结。脾气失运。失运则生湿。郁结则聚火。火则伤津。淫则阻气。而气机不利矣。拟荆公妙香散加味。以补益心脾。
山药　洋参　黄耆　茯神　赤苓　桔梗　炙草　远志　麝香　朱砂　木香　川连　麦冬
上药为末。用藿香陈皮汤泛丸。每服三钱。开水送下。
诒按（专主心脾立论。思路精确。）
血不养心。则心悸少寐。胃有寒饮。则呕吐清水。虚火烁金则咽痛。肝木乘中则腹胀。此时调剂。最难熨帖。盖补养心血之药。多嫌其滞。清降虚火之药。又恐其滋。欲除胃寒。虑其温燥劫液。欲平肝木。恐其克伐耗气。今仿胡洽居士法。专治其胃。以胃为气血之乡。土为万物之母。一举而三善备焉。请试服之。
党参　冬术　茯苓　半夏　枣仁　扁豆　陈皮　山药　秫米
诒按（于无可措手中。寻出养胃一法。自属扼要之图。拟再加木瓜、白芍、以和肝。竹茹、麦冬、以清肺。似更周匝。）
骨格瘦小。先天元气不足。夏秋寒热。至今不已。脉细数弱。气血两亏。头不痛而但身痛。或口沃清水。此胃阳虚惫也。当商温补。仿东垣法。
党参　茯苓　陈皮　桂枝　柴胡　黄耆　半夏　神麴　当归　乾姜　砂仁
诒按（少阳生气被郁。故寒热不已。东垣升阳益胃法。用之恰合。加乾姜者。助胃阳也。）
再诊　前方补中益胃。温卫气。开腠理。诸恙皆减。仍依前法。
前方去神麴　乾姜　加白术　白芍
卫气虚。则洒洒恶寒。营气虚。则蒸蒸发热。营卫并出中焦。总以脾胃为主。补脾胃。则金有所恃。不必治肝。而肝自驯矣。
党参　冬术　当归　川贝　黄耆　茯苓　白芍　陈皮　玫瑰花
诒按（为虚损症。探原立论。方亦精到。）
营阴内亏。头眩心嘈。下午微寒内热。能食无力。胃中有热。则消穀。脾虚气弱。则无力也。
党参　沙苑　茯苓　川连　枣仁　知母　女贞子　白芍　冬术　麦冬　竹茹
诒按（此虚损初萌之候。因脾虚气弱。未便滋补耳。）
左脉空大。肾水亏也。倦怠无力。脾气弱也。食少则阴虚。阴虚生内热。症属内伤。
补中益气汤加黑山栀　白芍
另六味丸每朝服四钱
诒按（补中益气、补脾气。六味补肾阴。立法颇切实。惟左脉空大。方中升柴两味。尚宜斟酌耳。）
思虑伤脾之营。劳碌伤脾之气。归脾汤、补脾之营也。补中益气汤、补脾之气也。今将二方。併合服之。
党参　黄耆　冬术　茯神　归身　炙甘草　砂仁　枣仁　升麻　柴胡　木香　半夏　陈皮
诒按（同是脾病。而病原用药。确有气营之别。一经指点。便觉头头是道。）
肾气虚逆。非滋不纳。脾弱运迟。滋则呆滞。然则如何而可。曰、补肾之阳。即可以转运脾气。从仲景肾气丸化裁。
熟地（附子三分炒）　五味子　茯苓　山药　肉桂心　麦冬（元米炒）　牛膝（盐水炒）　山萸肉　陈皮　紫石英　补骨脂（盐水炒）　胡桃肉
诒按（补肾、即可以补脾。益火、以生土也。用肾气丸恰合。）
久病之躯。去冬常患火升。交春木旺。肝胆阳升无制。倏忽寒热。头面红肿。延及四肢。焮热痒痛。殆即所谓、游火游风之类欤。匝月以来。肿势已减。四五日前。偶然倮体伤风。遂增咳嗽、音哑。痰多、口乾、舌白。续发寒热。胃气从此不醒。元气愈觉难支。风火交煽。痰浊复甚。阴津消涸。阳不潜藏。此时清火养阴。计非不善。抑恐滋则碍脾。化痰扶正。势所必需。又恐燥则伤液。立法但取其轻灵。用药先求其无过。
北沙参　知母　鲜生地　蛤壳　海浮石　蝉衣　豆卷　青果　海蛰　地慄　百合　另珠粉（朝晨用燕窝汤送下三分）
原注（右方金匮百合知母地黄汤。合本事神效雪羹。取其清火化痰。不伤脾胃。生津养液。不碍痰湿。酌古参今。归于平正。）
诒按（议病用药。均归精细。躁心人不能领取也。）

中风门  ***************************
两手关脉。皆见一粒厥厥动摇之象。此土虚木胜。内风动跃之候也。左半肢体麻木不仁。头眩面麻。病属偏枯。虑延仆中。
首乌　当归　白芍　茯苓　陈皮　秦艽　菊花　天麻　石决明　钩钩　刺蒺藜　桑枝
再诊　动摇之脉大减。内风有暗熄之机。左手屈伸稍安。左足麻木未和。拟补肾生肝。为治本之计。
地黄饮子（地、山萸、斛、苁、桂、附、麦冬、姜、五味、菖蒲、远志、茯、巴戟、枣）去桂附
诒按（未雨绸缪。故易于奏效。两方用药。亦能与病机宛转相赴。）
体肥多湿。性躁多火。十年前小产血崩。血去则阴亏而火亢。肝风暗动。筋络失养。已非一日。去秋伏暑后变三疟。疟久、营卫偏虚。遂致风痰扰络。右半肢体麻痹。而为偏废之象。调理渐愈。今但右足麻辣热痛。痛自足大指而起。显系肝经血虚失养。据云、腿膝常冷。足骱常热。此非足骱有火。而腿膝有寒也。想由湿火乘虚下注。故痛处觉热。而腿膝气血不足。则觉寒耳。至于左胫外廉。皮肉之内。结核如棉子。发作则痛甚。此属筋箭。是风痰瘀血交凝入络而成。与右足之热痛麻辣不同。今且先治其右足。
生地　阿胶　五加皮　归身　木瓜　天麻　冬术　独活　丝瓜络　牛膝　茯苓　萆薢
诒按（论颇明透。方亦平稳。）
年已六旬。肾肝精血衰微。内风痰涎走络。右偏手足无力。舌强言涩。类中之根萌也。温补精血。兼化痰涎。冀免偏枯之累。然非易事也。耐心调理为宜。
苁蓉　巴戟　茯神　木瓜　半夏　枸杞（盐水炒）　远志（甘草汤制）　海风藤　茱萸（酒炒）　牛膝　杜仲（盐水炒）
诒按（此与下条。均因有类中之萌。作未雨绸缪之计。故用药力求平稳。不敢喜事以邀功也。）
肾藏精、而主骨。肝藏血、而主筋。肾肝精血衰微。筋骨自多空隙。湿热痰涎。乘虚入络。右偏手足无力。舌根牵强。类中之根。温补精血。宣通经络。兼化痰涎。守服不懈。加以静养。庶几却病延年。
苁蓉　党参（元米拌炒）　牛膝　半夏　杞子（盐水炒）　陈皮　继断　茯苓　巴戟　桑枝
又丸方
苁蓉（二两酒煮烂捣入）　党参（三两元米炒）　熟地（四两砂仁末陈酒拌蒸烂捣入）　麦冬（二两去心元米炒）　枣仁（三两炒研）　巴戟（三两盐水炒）　归身（二两酒炒）　萆薢（三两炒）　首乌（四两制炒）　茯神（三两）　牛膝（三两盐水炒）　半夏（二两）　天冬（二两去心元米炒）　陈皮（二两五钱）　杜仲（三两盐水炒）　虎骨（三两炙）　菖蒲（一两）　杞子（四两盐水炒）
上药各选道地。如法制炒。共研细末。用竹沥四两。姜汁三两。捣入。再将白蜜为丸。如黍米大。用瓷器装好。每朝服五钱。开水送下。

痿痹门  ***************************
先天不足。骨髓空虚。常以后天滋补。栽培脾胃。脾胃得补。湿热壅滞。形体骤然充壮。而舌本牵强。两足痿软。不能行走。上盛下虚。病属痿躄。经云、湿热不攘。大筋软短。小筋驰长。软短为拘。驰长为痿。是也。今拟法补先天之精气。强筋壮骨。以治其下。扶后天之脾胃。运化湿热。以治其中。然必耐心久服。确守弗懈。庶克获效。倘朝秦而暮楚。恐难许收功也。
熟地（四钱附子三分煎汁炒）　茯苓（三钱）　牛膝（一钱五分盐水炒）　桑枝（一两）　虎胫骨（炙三钱）　川断（二钱酒炒）　巴戟（三钱盐水炒）　黄柏（一钱姜汁炒）　苍术（一钱五分）　萆薢（二钱盐水炒）　竹沥（二十匙）　姜汁（一匙）
另洗方
独活（三钱）　当归（五钱）　红花（一钱）　陈酒糟（二两）　猪后脚骨（二只）　葱白头（三个）　煎汤日洗一次
诒按（此等症、本难奏效。其立方、仍从丹溪虎潜法加味。用药固未尝不切当也。）
伏热留于肺胃。胃热、则消穀易饥。肺热、则躄痿难行。热气熏于胸中。故内热不已。延年半载。节届春分。天气暴热。病加不寐。据述先前舌苔黄黑。今则舌心乾红。其阴更伤。仿仲景意用。甘寒法。
生地（三钱）　知母（一钱五分）　茯神（三钱）　枣仁（一钱五分）　麦冬（二钱）　滑石（三钱）　夜合花（五分）　沙参（三钱）　百合（一两）　泉水煎服。
诒按（金匮百合病篇。有以百合配知母、地黄、滑石、等法。此方即用其意。）
再诊　经云、肺热叶焦。则生痿躄。前方清心肺而退热。已能起床步履。但夜不安寐。是肾气不交于心。阴虚阳亢故也。清金丽水。取坎填离为治。
生地　天冬　麦　冬　枣仁　山药　元参　沙参　洋参　百合
另虎潜丸（三钱）
诒按（经云、肺热叶焦。则生痿躄。又云、治痿必取阳明。经训昭然。守此二语。治法不外是矣。）
三诊　阴虚未复。夜寐未安。热退不清。仍宜养阴。自云、腹中微微撑痛。此属中虚。治当补益脾阴。兼清心肺之热。
生地　沙参　洋参　山药　麦冬　枣仁　薏米　茯神　甘草　白芍　赤苓　百合
另归脾丸
冷雨淋背于先。竭力鼓棹于后。劳碌入房。挟杂于中。病起身热咳嗽。至今四十馀日。痰气腥臭。饮食能进。卧床不起。形肉消脱。是肺先受邪。而复伤其阴也。经云、阴虚者。阳必凑之。肺热叶焦。则生痿躄。又云、一损损于肺。皮聚毛落。至骨痿不能起床者、死。合经旨而互参之。分明棘手重症矣。
沙参　紫菀　茯苓　地骨皮　川贝　玉竹　薏仁　另八仙长寿丸（四钱）
再诊　肺为水源。百脉朝宗于肺。犹众水朝宗于海也。肺热叶焦。则津液不能灌输于经脉。而为痿躄。卧床不能行动。形肉消削。咳嗽痰臭。舌红无苔。脉细而数。是皆津液消耗。燥火内灼之象。考经论、治痿独取阳明者。以阳明主润宗筋。胃为气血之源耳。今拟生胃津。以供于肺。仿西昌喻氏意。
沙参　阿胶　杏仁　甘草　元参　火麻仁　天冬　麦冬　玉竹　茯苓　桑叶　枇杷叶
诒按（议病立方。深合内经痿论之旨。）
三诊　投清燥救肺法。病情稍安。仍宗前制。
桑叶　杏仁　麦冬　川贝　百合　元精石　阿胶　沙参　元参　枇杷叶　野茭白根
长斋廿载。精血久枯。大雨淋身。湿侵入骨。腿股酸重。不能举动。法以宣通关节。佐以养血生津。
麻黄　苍术　白芷　当归　川芎　白芍　防风　熟地　桂枝　独活　牛膝　桑枝
诒按（此从阳和汤增减。因系湿邪。故加苍术。）
风寒湿三气。伏留于骨。骨节痠痛。自冬而起。所谓骨痹也。骨痹不已。内舍于肾。则发热淹缠。即成劳损。
秦艽　杜仲　五加皮　生地　地骨皮　当归　续断　牛膝　萆薢　茯苓
诒按（邪郁化热。则伤及阴血。故易入损。。方内再加丹皮、桂枝。更觉周到。）
寒湿之气。从外而入于内。遍体历节疼痛。而又胸满呕痰。经云、从外之内者。治其外。又云、胃为脏腑之长。束筋骨。利机关。皆胃气之流行。然则外通经络。内和胃气。便是治法之纲领矣。
川附　茯苓　南星　半夏　陈皮　木瓜　竹沥　姜汁
诒按（骨节痛与呕痰。自是两途之病。用药两面照顾。亦为合法。案中以胃气一层。牵合筋节。虽似有理。而实非内经本旨。。方中木瓜、竹沥。是筋络药。拟再加桂枝、秦艽、独活、桑枝、牛膝。）

内风门  ***************************
病起肝风。继增痰饮吐酸。所以口目筋掣。而胸膈不利也。近因暑热上蒸。咽喉碎痒。暂投凉剂。喉患虽减。而胸脘愈觉撑胀。夫肝风之动。由于阴血之虚。痰饮之生。又系胃阳之弱。病涉两岐。法难并用。今且宣化胃湿以祛痰。稍佐平肝降逆之品。
半夏　茯苓　陈皮　旋覆花　麦冬　杏仁　川贝　郁金　丹皮　黑山栀　竹茹　蔻仁
诒按（此等两碍之病。最难用药。须看其周到熨帖处。。方中旋、郁、贝、杏。是兼参胸痹治法。）
肝为风藏而主筋。心为火藏而主脉。心包络与三焦相为表里。俱藏相火心包主里。三焦统领一身之络。此病起于病后。心中[飠曹]热。胸前跳跃。继而气攻。背脊如火之灼。或大或小。或长或短。皆在经络脊脉之中。良由病后络脉空虚。相火内风。走窜入络。非清不足以熄火。非镇不足以定风。然而络脉空虚。使非堵截其空隙之处。又恐风火去而复入。故清火、熄风、填窍、三法。必相须为用也。第此症实属罕见。医者、意也。以意会之可耳。仿仲景法。
羚羊角　寒水石　滑石　紫石英　龙骨　石决明　生石膏　磁石　赤石脂　牡蛎　大黄　甘草（各三钱）
上药研末。每服一钱。一日三服。用大生地一两、百合一两、煎汤调服。
诒按（金匮中风门。有侯氏黑散、风引汤、二方。其用意以填窍为主。喻西昌论之详矣。读者取喻氏之论观之。即识此方之意。）
先呕数日。呕止而发痉厥。日三五次。此乃肝逆犯胃。聚液成痰。内风焮动。阳气偏张。痰亦从之为患。拟清熄风阳。兼和其胃。
羚羊角　钩钩　半夏　陈皮　茯苓　石决明　山栀　菊花　元参　竹茹
再诊　痉厥日数发。口噤不能言。而心中了了。病不在心而在肝。夫心为君主。肝为将军。当气逆火升风动之际。一如将在外。君命有所不受。君主虽明。安能遽禁其强暴哉。况胃为心之子。胃家之痰。与肝家之风火。互结党援。相助为虐。今舌红碎痛。一派炎炎之势。渐迫心君。故欲化胃家之痰。必先清泄肝家之风火。而安镇灵台。使心君无震撼之虞。尤为要著。
羚羊角　鲜生地　犀角　茯神　山栀　元参　石决明　天竺黄　钩钩　枣仁（川连炒）　竹沥（姜汁冲）　金箔
诒按（议论明快。立方熨帖。。拟去犀角、加川连。更为亲切。）
久患肝风眩运。复感秋风成疟。疟愈之后。周身筋脉跳跃。甚则发厥。此乃血虚不能涵木。筋脉失养。虚风走络。痰涎凝聚所致。拟养血熄风。化痰通络。
制首乌　紫石英　白蒺藜　半夏　茯神　羚羊角　石决明　煨天麻　枣　仁　洋参　陈皮　竹沥　姜汁
诒按（归、芍、似不可少。）
五脏六腑之精气。皆上注于目。目之系。上属于脑。后出于项。故凡风邪中于项。入于脑者。多令目系急而邪视。或颈项强急也。此症始由口目牵引。乃外风引动内风。内风多从火出。其原实由于水亏。水亏则木旺。木旺则风生。至于口唇乾燥赤碎。名餂唇风。亦肝风胃火之所成也。治当清火熄风。养阴为法。
大生地　丹皮　沙参　钩钩　桑叶　羚羊角　石决明　白芍　芝麻　蔗皮　梨皮　元参心　川石斛
肝苦急。急食甘以缓之。
生甘草（一斤研末）红枣（一斤）煮烂去皮核。与甘草打和为丸。每服三钱。开水送下。
原注（此人并无表症。又不内热。一日数十痉。服此二料、即愈。）
诒按（前两方、是风火致痉者。通治之方。后一方、虽依经用药。但平实无灵机。如此重病。而服之竟效。奇哉。）

神志门  ***************************
上年夏季。痰火迷心。神呆语乱。治之而愈。至今复发脉浮小弱。舌心红而苔薄白。语言错乱。哭笑不常。凭脉而论。似属心风。盖由风入心经。蕴热蒸痰所致。用本事独活汤法。
独活　防风　黄芩　山栀　元参　石菖蒲　胆星　茯苓　橘红　甘草　竹叶　鲜生地
诒按（论症确凿。此为学有本源。。查许学士独活汤原方。仅有独活、防风、茯苓、三味、相同。此盖用其意而不制其成方也。）
情志郁勃。心肝受病。神思不安。时狂时静。时疑时怯。心邪传肺。则心悸不寐而咳嗽。肝邪传胆。则目定而振慄。其实皆郁火为患也。拟清心安神。壮胆为主。平肝和脾佐之。
川连　茯神　菖蒲　龙骨　远志　北沙参　枣仁　胆星　川贝　铁落　石决明　猪胆（一个、用川芎五分研、纳入以线扎好、入煎）
诒按（清心化痰。凉肝镇怯。立方周到熨帖。尤妙在川芎一味、入猪胆内。可以疏木郁、壮胆气。开后人无数法门也。）
寡居十载。愁惕苦心。牙龈出血。有时若痫。其病已久。兹一月前。猝遭惊恐。遂神糊语乱。口吐紫血腹胀不食。两脉模糊。难以捉摸。此乃惊动肝阳。神魂扰乱。血随气逆。是即薄厥之属。今两足常冷。阳升于上。急以介类潜阳。重以镇怯。冀其厥止。再商。
川连（吴萸炒）　牡蛎　阿胶　茯神　枣　仁　石决明　羚羊角　龙骨　茜草炭　紫石英　代赭石　白芍　金箔
诒按（病深且久。病气内涉于藏。实难取效。但就病论治。随症用药。已能处处熨帖。自属可存。）
再诊　风阳稍熄。神志未安。仍从前法增损。
川连（吴萸炒）　石决明　牡蛎　茯神　龙骨　远志　羚羊角　紫石英　阿胶　枣仁　白芍　橘红　石菖蒲　金箔　另朱砂安神丸（三钱）
肝风胃湿。凝聚成痰。每逢劳碌。则气逆而痰涌。骤然昏迷。少顷复醒醒后数日无力。此属痫类。其原总由水亏。不能涵木所致。煎方无效。宜用丸药。
生地　茯神　山药　丹皮　枣仁　茯苓　萸肉　泽泻　磁石
上药为末。炼蜜捻作小丸。将后药泛上。
半夏　南星（制）　陈皮　青黛　蛤壳　郁　金　石决明　沉香　琥珀
上药为末。泛上前丸为衣。晒乾。每服五钱。淡盐花汤送下。
诒按（作丸之法。颇极精妙。）
肝火痰涎。内蒙心窍。外窜经络。时发痫症。
洋参（制三两）　天竺黄（一两）　明矾（一两）　首乌（制四两）　茯神（烘三两）　半夏（一两）　川贝（二两）　附子（五钱）　雄精（五钱）　辰砂（五钱）　南星（制一两）　石决明（煅四两）　川郁金（一两）　陈皮（盐水炒）　丹皮（炒各二两）
上药为末。用金箔、濂珠、血珀、玳瑁、獭肝羚羊角。另研细末。用钩钩、三两、煎浓汤。冲入竹沥一杯。姜汁一杓。将上药末泛丸。每早服二钱。橘红汤送下。
诒按（前方兼顾水虚。此方专治痰火。见症不同。固各有所当也。）

痰火门  ***************************
心境沉闷。意愿不遂。近因患疟。多饮烧酒。酒酣之后。如醉如狂。语言妄乱。及今二日。诊脉小弦滑沉。舌苔薄白。小水短赤。大便不通。渴欲饮冷。昏昏默默。不知病之所的。因思疟必有痰。酒能助火。痰火内扰。神明不安。此少阳、阳明、同病。而连及厥阴也。少阳为进出之枢。阳明为藏邪之薮。今邪并阳明。瀰漫心包。故发狂。而又昏昏默默也。仿仲景柴胡加龙牡汤主之。
柴胡　黄芩　半夏　茯苓　龙骨　甘草　牡蛎　铅丹　菖蒲　大黄　竹沥　姜汁
诒按（病之来原去路。一一指出。药亦的当。）
寐中常坐起。而不自知。日间静则磕睡。此浊痰迷闭清阳。阳气郁而不宣也。
胆星　川贝　茯苓　陈皮　枳实　半夏　党参　远志　菖蒲
再诊　体肥多湿之人。湿热蒸痰。阻塞肺胃。喉中气粗。呼吸如喘。卧寐之中。常欲坐起。仍然鼾睡。而不自知。所以起坐之故。盖痰阻气郁。蒙闭清阳。阳气郁极则欲伸。故寐中欲坐起也。病属痰与火为患。兹拟煎方。开其肺痹。另用丸药。化其痰火痰火一退。清阳得伸。病自愈矣。
射干　橘红　冬瓜子　杏仁　桔梗　象贝　竹沥　姜汁　葶苈子　苏子　枇杷叶
另黑丑（取头末三钱）　莱菔子（炒三钱）　槟榔（炒三钱）　大黄（酒炒三钱）
研末蜜丸。作十二粒。每午后一丸。临卧一丸。噙化嚥下。
诒按（审病、即得其真谛。用药自然入彀。。丸方中、加入菖蒲、胆星、郁金、东丹等。以开郁坠痰。较似得力。）
胆虚则神自怯。气郁则痰自凝。于是咽喉若塞。气短似喘。偶值烦劳。夜寐多魇。无形之气。与有形之痰。互相为患。遂至清净无为之府。与虚灵不昧之神。均失其宁谧之常。欲安其神。必化其痰。欲壮其胆。必舒其气。故清之化之。和之益之。必相须为用也。
沙　参　枣仁（川连炒）　半夏　胆　星　远志　茯神　神麴　石菖蒲　橘红　金箔　竹沥　姜汁
另胆星（三钱）　琥珀（一钱）　金箔（五张）　黑白丑（取头末各一钱五分）
上药另研。和一处。共为细末。每服三分。橘红汤送下。
又方　党参（姜汁炒）　半夏　胆星　茯神　远志　枣仁　川贝　橘红　蛤壳　神麴　竹沥　姜汁

痰饮门  ***************************
痰饮阻于胸中。咳而短气。心悸。用四君补气。二陈化痰。桂枝通阳。款冬止咳。加减成方。仍不越苓桂术甘之制。若舍仲景。而别求良法。是犹废规矩。而为方圆也。讵可得哉。
桂枝　茯苓　白　术　甘草　半夏　陈皮　党参　款冬花
诒按（方论俱平正通达。可以取法。）
再诊　用补气化痰。通阳蠲饮。咳而短气俱减。但心仍悸。参以益智。
茯苓　白术　甘草　党参　陈皮　半夏　桂木　款冬花　益智仁　枣仁
胸中之元阳不足。膻中之火用不宣。痰饮伏于心下。胸前如盘大一块。常觉板冷。背亦恶寒。三四年来。每交子后则气喘。阳气当至不至。痰饮阻遏其胸中。阳微阴胜故也。天明则阳气张。故喘平。至咳嗽心悸。易于惊恐。皆阴邪窃踞胸中之病。其常若伤风之状者。卫外之阳亦虚也。图治之法。当祛寒饮。而逐阴邪。尤必斡旋其阳气。俾如离照当空。而后阴邪尽扫。用仲景苓桂术甘法。先通胸中之阳。再议。
茯苓（细辛一分泡汤拌浸焙）　桂木　冬术（熟附二分煎汁拌炒）　陈皮　甘草（麻黄一分泡汤拌浸焙）　炮姜（五味子五粒同焙）　补骨脂（盐水炒焦）　党参（姜汁炒）　半夏　紫石英　胡桃肉　螺蛳壳
诒按（审症清切。方中以辛烈之品煎汁。收入甘平药内。用意颇巧。骨脂、桃肉。参入补肾之意。尤为周到。。此症阳微饮踞。自属确不可易。惟所吐之痰。是否清稀。抑系干黄黏厚。案中未经叙明。其常若伤风之状。卫阳虚者。固有此候。亦有痰浊化热。蕴于肺中。以致招引外风者。亦多此症。不可不细为之辨。）
咳嗽口不渴。当脐痛。而脉细。头常眩运。此乃手足太阴二经。有寒饮积滞。阻遏清阳之气。不能通达。故一月之中。必发寒热数次。乃郁极则欲达也。病将四月。元气渐虚。寒饮仍恋而不化。先以小青龙汤。蠲除寒饮。宣通阳气。再议。
麻黄　桂枝　白芍　细辛　乾姜　半夏　五味子　甘草
诒按（此内饮而兼外寒之方。一月中寒热数次。或因兼感外邪。则此方的对矣。）
脉沉取之数。其阴内亏。其热在里。病延日久。劳损之候。症见咳唾白痰。脘腹时痛。痛则气满。得矢气则稍宽。病由肝郁而成。据云、咳已三年。初无身热。是其根又有痰饮也。经训治病。必求其根。兹从痰饮气郁例治之。
半夏　茯苓　桂木　丹皮　白芍　香附　沉香　神麴　归身　甘草　冬术　陈皮　金橘饼
诒按（此苓桂术甘合二陈、加归、芍、丹皮、以养肝。沉、附、曲、橘、以化气也。立方平稳熨帖。）
痰饮咳逆。肺肾两虚。胃湿不化。用苓桂术甘汤、合二陈治其胃。都气丸、治其肺肾。可也。
苓桂术甘汤合二陈汤　加川贝　杏仁　沉香
另都气丸每服四钱淡盐汤送下
诒按（虚实兼到。亲切不浮。）
痰饮咳嗽已久。其源实由于脾肾两亏。柯氏云、脾肾为生痰之原。肺胃为贮痰之器也。近增气急。不得右卧。右卧则咳剧。肺亦伤矣。肛门漏疡。迩来粪后有血。脾肾亏矣。幸胃纳尚可。议从肺脾肾三经同治。然年已六旬。宜自知爱养为要。否则虑延损症。
熟地（砂仁炒）　五味子　炮姜　半夏　陈皮　茯苓　阿胶（蒲黄炒）　款冬花　冬术　归身　川贝
原注（此金水六君煎、合黑地黄丸。加阿胶、款、贝三味。直补金土水之虚。上能化痰。下能止血。其中虽有炮姜。勿嫌其温。盖有五味以摄之也。）
诒按（此等病、立方最难安放平稳。似此周到熨帖。自非老手不办。）
饥饱劳碌伤胃。寒痰凝聚。气血稽留。阻于胃络。因而胃脘胀痛。呕吐黏痰。初起一发即平。后来发作愈勤。今则殆无虚日。饮食从此减少。病日益甚。胃日益虚。倘不加谨。恐延胀满。不易图治。
党参　炮姜　冬术　熟附　半夏　良姜　陈皮　茯苓　蔻仁
再诊　温胃化痰。从理中、二陈、平胃、三方化裁。
六君子汤　加川朴　熟附　炮姜　苍术
三诊　寒积中焦。胃阴不布。痰饮窃踞。为痛为胀。为吐为哕。法当温运中阳。但病根已深。必耐心久服乃效。
党参　炮姜　半夏　茯苓　陈皮　川椒　熟附　蔻仁　白术
四诊　中虚、非补不运。寒饮、非温不化。益火生土。通阳蠲饮。苓桂术甘汤主之。附子理中汤亦主之。
党参　桂木　炮姜　半夏　茯苓　熟附　冬术　陈皮　蔻仁
五诊　病有常经。方有定法。药已见效。无事更张。袁诗云、莫嫌海角天涯远。但肯摇鞭有到时。
附子理中汤合二陈汤　加桂木　老姜
诒按（前后五方。看病的确。用药的当。案语亦亲切简老。于此道中。自推老手。）

咳喘门  ***************************
稚龄形瘦色黄。痰多食少。昼日微咳。夜寐则喉中嗘吼有声。病已半载。而性畏服药。此脾虚而湿热蒸痰。以阻于肺也。商用药枣法。
人参（三钱）　苍术（土炒一钱五分）　茯苓（三钱）　川朴（姜汁炒一钱）　榧子（三钱）　炙草（一钱）　陈皮（盐水炒一钱）　川贝（三钱）　宋制半夏（三钱）　冬术（三钱）
上药各研末。和一处。再研听用。好大枣一百枚、去核。将上药末。纳入枣中。以线扎好。每枣一枚。大约纳入叶末二分为准。再用甜葶苈一两。河水两大碗。同枣煮。俟枣软熟。不可大烂。将枣取出、晒乾。每饥时、将枣细嚼嚥下一枚。一日、可用五六枚。馀下枣汤。去葶苈再煎浓。至一茶杯。分三次。先温服。俟枣干、然后食枣。
原注（此平胃六君汤、加川贝、榧子。制法极好。以治脾虚湿热。蒸痰阻肺。喉中痰多者。极妙。此法从葛可久、白凤膏化出。颇有巧思。此病服之。遂愈。）
诒按（灵心巧想。可法可师。）
肺为贮痰之器。脾为生痰之源。肺虚则痰不易化。脾虚则湿不能运。痰上逆而喘咳。湿下注而足肿。肿之与喘。无非气失升降。而乏运行之权也。今拟脾肺同治。冀痰湿运行乃吉。
党参　葶苈　杏仁　泽泻　大腹皮　半夏　赤苓　陈皮　通草　冬瓜子　枇杷叶　枣
诒按（论病用药。俱能得其要领。）
年过花甲。肾气必亏。即使善自调摄。亦不过少病耳。及至既病。则各随其见症而施治焉。今咳嗽气升。食少倦怠。症形在于肺脾。自宜从肺脾求治。然气之所以升者。即肾水虚而不能藏纳肺气也。食晕油则大便溏者。即肾阳衰而不能蒸运脾土也。然则补肾。尤为吃紧。虽不治脾肺。而脾肺得荫矣。
党参　五味　山药　紫石英　补骨脂　萸肉　胡桃肉　茯苓
另金匮肾气丸（三钱）
诒按（立论颇能探入深处。用药亦亲切不浮。）
气上逆而咳甚。舌心红而边白。此阴虚痰滞。下虚上盛之候也。病已月馀。消痰恐劫其阴。养阴恐增其浊。拟以降气化痰。少佐益阴为法。
苏子降气汤去桂
另都气丸（五钱）
诒按（立方切当。）
病将一载。咳嗽内热。行动喘促。少腹牵痛。此肾气虚而不纳也。仿都气法。
生地　萸肉　茯苓　丹皮　山药　五味子　泽泻　麦冬　川贝　沉香　
诒按（立方精当。）
再诊　壮水生金。补子益母。
前方　加党参　胡桃肉
多年咳喘。逢寒遇劳。辄发。汗多气升。肺伤及肾。肾气虚而不纳矣。法当补肾以纳气。
熟地　怀牛膝　北沙参　半夏　陈皮　茯苓　麦冬　五味子　紫石英　蛤壳　沉香
再诊　寒入肺底。久而化热。同一痰喘。先后不同也。初病在肺。久必及肾。同一咳逆。虚实不同也。补肾以纳气。清肺以化痰。须两层兼顾为稳。
北沙参　五味子　麦冬　川贝　杏仁　蛤壳　怀牛膝　地骨皮　熟地　梨皮　枇杷叶
诒按（前方用药切当。此方案语圆融。）
痰饮咳喘。脘中胀满。时或微痛。虽脾肾肺三经同病。而法当责重乎脾。以脾得运而气化通。则痰饮有行动之机也。
乾姜（五味子同研炙）　半夏　陈皮　茯苓　补骨脂　北沙参（元米炒）　杏仁　川朴　泽泻　胡桃肉
再诊　痰饮停于心下。上则喘咳。下则脘胀。多由清阳失旷。痰浊内阻。转胸中之阳以安肺。运脾中之阳以和胃。咳喘与胀满当松。
栝蒌皮　枳实　乾姜　川朴　半夏　陈皮　薤白头　茯苓　泽泻
诒按（此症咳胀两症并重。故治法亦脾肺兼顾。）
痰饮久留于肺胃。或咳或喘。或脘胀。皆痰气之为病也。化胃中之痰。宜苓半。化肺经之痰。宜橘贝。从此扩充以立方。
二陈汤合苓桂术甘汤　加川贝　杏仁　蛤壳　紫菀
诒按（此病因有脘胀。而无肾虚见症。故始终以运脾化痰之法。）
咳嗽痰多气急。其标在肺。其本在肾。历年既久。自浅及深。自肺及肾。法当治其本矣。
熟地　怀山药　怀牛膝　半夏　陈皮　茯苓　蛤壳　五味子　紫石英　沙苑　胡桃肉
再诊　补肾纳气。水不泛而痰自化。培土运湿。湿不停而痰可降矣。
怀牛膝　怀山药　半夏　陈皮　茯苓　熟地　紫石英　银杏肉　杞子　五味子　胡桃肉
诒按（两方案语清简。用药切实。。方中再加于术。于培土较似有力。）
肾司纳气。而开窍于二阴。此病每因劳碌之馀。必先频转矢气。而后气升上逆。短促如喘。饮食二便如常。其病在少阴之枢。宜补而纳之。
六味地黄丸合生脉散　加青铅
诒按（肾为作强之官。过于劳动。则收摄无力。故见此症。与寻常喘促。又是一种。认症既确。立方亦切实不肤。。拟再加砂仁、胡桃肉。）
暑风从背俞而内薄于肺。湿热从胃脉而上熏于肺。外内合邪。其气并于胸中。气不得通。因而上逆。气升作咳。舌苔薄白。口腻不渴。治属饮家。
冬瓜子　半夏　茯苓　射干　通草　马兜铃　枳壳　杏仁　橘红　枇杷叶
诒按（此方轻灵可喜。拟再加滑石、薏仁。既有暑风内薄。宜再参用疏泄之品。）
阅病原知繇痰饮久留。脾肺肾三藏交伤。下则肾虚不能纳气。中则脾虚不能运气。上则肺伤不能降气。繇是咳喘不得卧。肢肿腹臌。神气疲惫。虚亦甚矣。治上无益。当治中下。
熟地　怀牛膝　茯神　五味子　胡桃肉　沙苑　怀山药　蛤壳　紫石英　补骨脂　麦冬
另黑锡丹、每朝盐花汤送下一钱。
诒按（病候已造极深之域。用药如此。亦背城借一之计。）
喘哮气急。原由寒入肺俞。痰凝胃络而起。久发不已。肺虚必及于肾。胃虚必累于脾。脾为生痰之源。肺为贮痰之器。痰恋不化。气机阻滞。一触风寒。喘即举发。治之之法。在上治肺胃。在下治脾肾。发时治上。平时治下。此一定章程。若欲除根。必须频年累月。服药不断。倘一暴十寒。终无济于事也。
发时服方　款冬花　桑白皮　紫菀　苏子　沉香　茯苓　杏仁　橘红　制半夏　黄芩
平时服方　五味子　紫石英（煅）　陈皮　半夏　茯苓　薏仁　蛤壳　胡桃肉　杜仲　熟地
诒按（论病则源流俱到。层折毕清。用药亦周到熨帖。绝不浮泛。洵非老手不能到此地位。）
再诊　喘哮频发。脉形细数。身常恶寒。下焦阴虚。中焦痰盛。上焦肺弱。肺弱故畏寒。阴虚故脉数。喘之频发。痰之盛也。有所感触。病遂发焉。病有三层。治有三法。层层护卫。法法兼到。终年常服。庶几见效。否则恐无益也。
发时服方　桂枝（生晒乾）　款冬花（蜜炙）　橘红（盐水炒）　杏仁霜　莱菔子　桑白皮（蜜炙）
上药共研末。用枇杷叶、十片、去毛。煎汤。再用竹沥、半茶杯。姜汁一酒杯。相和一处。将上药。末泛丸。发喘时、每至卧时。服此丸二钱。薏仁、橘红汤、送下。
平明服方　熟地（砂仁拌炒）　丹皮（盐水炒）　山萸肉（酒炒）　茯苓　牛膝（盐水炒）　泽泻（盐水炒）　肉桂　山药（炒）　五味子（盐水炒）　磁石
上药为末。用炼白蜜捣和。捻作小丸。丸须光亮。俟半乾。再用制半夏三两、陈皮二两、炙甘草一两。研极细末。泛为衣。每朝服二钱。发时亦可服。
心咳之状。咳则心痛。喉中介介如梗状。甚则咽肿喉痹。盖因风温袭肺。引动心包之火上逆。故治法仍宜宣散肺经风邪。参入宁心缓火之品。仲景方法。略示其端。但语焉未详。后人不能细审耳。
前胡　杏仁　象贝母　桔梗　射干　麦冬　远志（甘草汤制）　沙参　小麦一两煎汤代水
诒按（心咳、属心火刑金之病。宜略加竹叶、元参、等清心之品。乃合。。小麦汤代水。颇有巧思。）
烦劳罢极则伤肝。肝伤则气逆而上迫。为胁痛。为咳嗽。秦氏所谓、先胁痛而后咳者。肝伤肺也。治法不在肺而在肝。夏令将临。恐有失血之虞。
旋覆花　桃仁炭　杏仁　川贝　苏子　冬瓜子　黑山栀　丹皮　郁金　薏仁　枇杷叶
诒按（审症清切。立方谛当。愚意再加归鬚、桑白皮、白芍。）
五脏皆有咳。总不离乎肺。肺为娇脏。不耐邪侵。感寒则咳。受热则咳。初起微有寒热。必挟表邪。邪恋肺虚。脉形空大。前方降气化痰。保肺涤饮。俱无少效。据云、得汗则身体轻快。想由肺气虽虚。留邪未净。补虚而兼化邪。亦一法也。用钱氏法。
牛蒡子（元米炒）　马兜铃　杏仁　阿胶（蛤粉炒）　苏子　桑白皮　款冬花　炙甘草　茯苓　枇杷叶　桑叶
诒按（此肺虚受邪。虚实兼顾之法。）
脉虚软而似数。内伤虚弱奚疑。夫邪之所凑。其气必虚。虚处受邪。其病则实。咳嗽虽由外感。而实则因于气虚。以为风寒。固不可以为虚损。亦未必可。玉竹饮子主之。
玉竹　杏仁　苏子　桑白皮　款冬花　象贝　橘红　沙参（元米炒）　旋覆花　枇杷叶
诒按（将虚实二字。说得六通四辟。。此玉竹饮子、加减。润肺疏邪。虚实兼到。）
寒嗽交冬则发。兼患颈项强急。
熟地（六钱麻黄一钱煎汁浸炒松）　茯苓（三钱细辛五分煎汁浸炒）　胡桃肉（四钱）　五味子（八分乾姜一钱同炒）　陈皮（二钱盐水炒）
半夏（一钱五分）　川贝（三钱）　款冬花（三钱）　薏仁（四钱）　杏仁霜（三钱）　归身（三钱酒炒）　党参（三钱米炒）
上药为末、炼蜜为丸、每晨开水送下三钱。
诒按（此阴虚而挟痰饮者。故用药如此。再增桂枝一味。则颈项强急。亦在治中矣。）
阴虚而兼痰浊。致为咳嗽。用金水六君煎。
半夏　陈皮　茯苓　炙草　当归　川贝　杏仁　紫菀　熟地（砂仁拌炒松后入略煎一两沸）
原注（仿饮子煎法。浊药清投。取其益阴而不腻滞痰浊也。）
诒按（阴虚而挟湿痰。最难用药。此亦无法中之一法。）
咳嗽四年。曾经失血。今已音哑。脉形细弱。真阴元气皆亏。劳损根深。药难见效。犹幸胃气尚可。大便未溏。姑拟甘润养阴。希图苟安而已。
北沙参　麦冬　杏仁　川贝　玉竹　扁豆　生甘草　茯苓　橘饼　枇杷叶
再诊　咳嗽止而失血音哑。津液枯藁。劳损成矣。脉形细弱。精气两亏。内经于针药所不及者。调以甘药。金匮遵之。而用黄耆建中汤。急建其中气。俾得饮食增而津液旺。冀其精血渐充。复其真阴之不足。盖舍此别无良法也。
黄耆（秋石水炒）　白芍（桂炒去桂）　北沙参　（生炙）甘草　玉竹　麦冬　川贝　茯苓　橘饼
诒按（此与前方看似无聊应酬之作。其实精到熨帖。所谓舍此无良法也。）
痰饮咳嗽。饱则安。饥则咳。乃胃虚也。
黄耆　甘草　冬术　陈皮　白芍　玉竹　茯苓　杏仁　桔梗
诒按（再加党参、薏仁何如。）
咳嗽月馀。痰腥带血。气升呛逆。脉弦滑数。风温久恋。化火蒸痰。灼金耗液。症属肺痈。非轻候也。
冬瓜子　淡芩　薏仁　紫菀　川贝　桑皮　甜杏仁　苏梗　沙参　芦根尖
（附录张氏医通云、薏仁根、捣汁。顿热服之。下咽、臭痰即解。有虫者、虫即死出。薏仁为肺痈专药。然性燥气滞。服之未免上壅。不及根汁之立能下夺。已溃未溃。皆可挽回。陈芥菜汁温服、灌吐、最妙。一方用薄荷浓煎。稍入白蜜。已溃未溃、皆效。）
再诊　咳热痰腥带血。脉形弦硬。面色暗晦。肺气失降。木火上逆。防加喘急。
羚羊角　鲜生地　川贝　甜杏仁　蛤壳　石决明　桑白皮　紫菀　枇杷叶　芦尖
咳吐臭痰如脓血。此属肺痈。舌苔浊厚。痰浊胶黏。仿仲景法。
葶苈子　冬瓜子　桃仁　桔梗　桑皮　栝蒌仁　旋覆花　苏子　川贝　芦尖
诒按（此治肺痈初溃之主方。）
又按（肺痈之病。皆因邪瘀阻于肺络。久蕴生热。蒸化成脓。故其症、初起病在此叶者。不及彼叶。初用疏瘀散邪泻热。可冀其不成脓也。继用通络托脓。是不得散而托之。使速溃也。再用排脓泄热解毒。是既溃而用清泄。使毒热速化而外出也。终用清养补肺。是清化馀热。而使其生肌收口也。凡此皆肺痈治法之一定层次也。乃有一种外感咳嗽。其初起并非肺痈。只因浊痰蕴热。阻结于肺。复为外凉所束。或为油腻所黏。阻窒窍隧。浊热蒸闷。蕴结不解。致吐痰臭秽。胸膈隐痛。甚则失音气促。蒸热喘汗病情与肺痈无异。其初终治法。亦与肺痈相同。但肺痈多实症。而此则每涉于虚。最易流入损途。其难治较甚于肺痈。或以其虚而漫指为肺痿。其实与前人所论痈痿。均不相合。兹特表而出之。俾学者不至淆惑焉。）
肺花疮。乃肺虚火炎。金受其戕。音哑咳呛。劳损之根。不易见效。
北沙参　元参　桑皮　杏仁　川贝　款冬花

失血门  ***************************
脉数血不止。胃气大虚。胸中痞塞。大便常溏。是痞为虚痞。数为虚数。咳血三月。今忽冲溢。唇白面青。断非实火。大凡实火吐血。宜清宜降。虚火吐血。宜补宜和。古人谓、见痰休治痰。见血休治血。血久不止。宜以胃药收功。今拟一方。援引此例。未知有当高明否。
人参　扁豆　川贝　茯神　藕汁　京墨
诒按（此方于扶胃药中。参以止血之意。固属正治。惟唇白面青。既见虚寒确据。似宜于此方中。参入炮姜等温摄之品。以敛浮阳。而止血也。）
再诊　脉数退。血少止。药病相当。颇得小效。而反恶寒汗出者。盖血脱则气无所依。气属阳。主外卫。虚则不固。故恶寒而汗出。最怕喘呃暴脱。措手莫及。犹幸胸痞已宽。稍能容纳。仿血脱益气之例。经曰、阳生阴长。是之谓耳。
人参　扁　豆　五味子　炙甘草　炮姜　山药（炒）　鲜藕汁
诒按（此与前方同意。以恶寒、故加炮姜。）
三诊　血脱益气。昔贤成法。今血虽大止。而神气益惫。唇白面青。怕其虚脱。欲牢根蒂。更进一筹。
人参　扁豆（炒）　五味子　熟地（砂仁拌炒）　附子（秋石水炒）　麦冬　冬术　炮姜　陈皮　伏龙肝汤代水
诒按（伏龙肝、未审何意。。此方大意、亦与第一方相似。渐参温补之意。以防其虚脱故耳。）
四诊　肝肾之气。从下泛上。青黑之色。满于面部。阴阳离散。交子丑时。防脱。勉拟镇摄。希冀万一。
人参　熟地　五味子　麦冬　茯神　坎炁　肉桂　紫石英　青铅
诒按（此方急于固脱。故用药如是。）
五诊　血止三日。而痰吐如污泥且臭。是胃气大伤。肺气败坏。而成肺痿。痿者。萎也如草木之萎而不振。终属劳损沉疴。极难医治。外台引用炙甘草汤。取其益气生津。以救肺之枯萎。后人遵用其方。恒去姜、桂、之辛热。此症面青不渴。正宜温以扶阳。但大便溏薄。除去麻仁之滑润可耳。
人参　炙甘草　麦冬　阿胶　生地　炮姜　肉桂　五味子　紫石英
诒按（痰如污泥。是必血液败腐。日久而然。并非肺痿。惟所用炙甘草汤。养血滋液。尚与病情不背。愚意加入薏仁、丹皮。略仿内痈治例。似乎稍合。）
六诊　病势依然。仍从前方加减。
前方加重炮姜。再加制洋参。
诒按（以后方、均是复脉加减。）
七诊　连进炙甘草汤。病情大有起色。但咳呛则汗出。肺气耗散矣。散者。收之。不宜再兼辛热。当参收敛之品。
人参　熟地（沉香末拌炒）　炙甘草　阿胶　五味子　黄耆（蜜炙）　罂粟壳（蜜炙）　大枣
久咳失血。精气互伤。连进滋培。颇获小效。但血去过多。骤难充复。从来血症。肺肾两虚者。宜冬不宜夏。盖酷暑炎蒸。有水涸金消之虑耳。今虽炎暑未临。而已交仲夏。宜与生精益气。大滋金水之虚。兼扶胃气。则金有所恃。且精气生成于水穀。又久病以胃气为要也。
洋参　麦冬　五味　熟地　生地　党参　黄耆　山药　炙草　陈皮　茯神　扁豆
诒按（层层照顾。可谓虑周藻密。方中拟再加百合、沙参。）
再诊　血止胃稍醒。仍以原法为主。
前方加蜜炙粟壳。
另用白芨一味为丸。每朝盐花汤送下三钱。
素患呕血。血止复发。现有胸痛。时时嗳气。舌苔白腻。脉细而迟。此胃中有瘀血。挟痰浊为患也。
旋覆花　郁金　杏仁　紫菀　栝蒌仁　代赭石　茯苓　贝母　降香　枇杷叶
诒按（血症中之变例。拟加丹、参、桃仁。）
血色紫而有块。此属肝火乘胃。瘀凝上泛也。仿缪仲醕法。
鲜生地　大黄（醋炒）　阿胶（蒲黄炒）　丹皮（炒）　黑山栀　苏子　白芍　扁豆（炒）　降香　枇杷叶　藕汁
诒按（此肝火冲激于血络所致。最易留瘀致病。故用药如此。若再加茜根炭、三七。似于瘀血一面。更为著力。）
始由寒饮咳嗽。继而化火动血。一二年来。血症屡止屡发。而咳嗽不已。脉弦形瘦饮邪未去。
阴血已亏。安静则咳甚。劳动则气升。盖静则属阴。饮邪由阴生也。动则属阳。气升由火动也。阴虚痰饮。四字显然。拟金水六君、同都气丸法。补肾之阴以纳气。化胃之痰以蠲饮。饮去则咳自减。气纳则火不升也。
生地（海浮石拌炒）　半夏（青盐制）　麦冬（元米炒）　五味子（炒）　诃子　紫石英　丹皮炭　牛膝（盐水炒）　怀山药（炒）　蛤壳（打）　茯苓　青铅　枇杷叶（蜜炙）
诒按（阴虚而兼痰饮。用药最难。须看其两不碍手处。）
去秋咳嗽。些微带血。已经调治而痊。交春吐血甚多。咳嗽至今不止。更兼寒热。朝轻暮重。饮食少纳。头汗不休。真阴大亏。虚阳上亢。肺金受烁。脾胃伤戕。津液日耗。元气日损。脉沉细涩。口腻而干。虚极成劳。难为力矣。姑拟生脉六君子汤。保肺清金。调元益气。扶过夏令再议。
洋参　沙参　麦冬　五味子　扁豆　制半夏　茯神　陈皮　炙甘草
另枇杷叶露　野蔷薇露　各一杯冲服
原注（生脉散、保肺清金。六君子去术、嫌其燥。加扁豆、培养脾阴。土旺自能生金也。不用养阴退热之药。一恐滋则滑肠。一恐凉则妨胃耳。从来久病。以胃气为本。经云、有胃则生。此其道也。）
诒按（此平正通达。调补方之久服无弊者。）
咳嗽内伤经络。吐血甚多。脉不数。身不热。口不渴。切勿见血投凉。法当益胃。拟理中加味。
党参（元米炒）　扁豆（炒焦）　炙甘草　炮姜　归身炭　血馀炭　丹皮炭　白芍　杏仁　陈粳米　藕节
诒按（见识老到。立方精卓。）
内则阴虚有火。外则寒邪深袭。失血咳嗽。又兼三疟。病已数月。疟来心口痠痛。胸腹空豁难通。经云、阳维为病。苦寒热。阴维为病。苦心痛。此阴阳营卫之偏虚也。拟黄耆建中法。和中藏之阴阳。而调营卫。复合生脉、保肺之阴。复脉、保肾之阴。通盘打算。头头是道矣。
归身炭　炙甘草　大生地（砂仁炒）　五味子　鳖甲　黄耆　青蒿　沙参　白芍（桂枝三分拌炒）　阿胶　麦冬　煨生姜　红枣
诒按（正虚而兼有寒邪。故立方如是。）
肝胃不和。脘痛呕酸。兼以酒湿。熏蒸于胃。胃为多气多血之乡。故吐出瘀血甚多。血止之后。仍脘中作胀。呕吐酸水。法宜调和肝胃。切戒寒凉。
制半夏　陈皮　茯苓　郁金　乌药　延胡　桃仁泥　炮姜炭　香附　鸡距子　苏梗
诒按（此与阴虚失血不同。更兼气阻湿郁。故用药如是。）
少阴水亏。阳明火亢。鼻血不止。拟玉女煎合四生饮法。
生地黄　鲜地黄　龟板　石膏　知母　元参　北沙参　怀牛膝　茜草炭　血馀炭　茅根汁　侧柏叶汁　鲜荷叶汁　艾叶汁
诒按（案方俱精洁不支。）

虚损门  ***************************
失血后。咳嗽音哑。气升则欲咳。乃肾虚不纳也。
熟地　阿胶　麦冬　沙参　川贝　紫石英　元参　藕
再诊　肾气稍纳。上气稍平。但咳尚未止。四肢无力。真阴与元气虚而不复。时当炎暑。暑湿热三气交蒸。虚体最易幻变。保养为上。用景岳保阴煎。
生地　熟地　天冬　麦冬　沙参　玉竹　川贝　五味子　紫石英　阿胶　东白芍　百合煎汤代水
诒按（前方用紫石英、以镇纳肾气。此方用百合、以清保肺金。此用药谛当处。学者宜留意焉。）
历春夏秋三季。血症屡发。诊脉虚弱。形容消瘦。年方十七。精未充而早泄。阴失守而火升。异日难名之疾。恐犯褚氏之戒。治当滋水降火。须自保养为要。
生地　阿胶（蒲黄炒）　麦冬　丹皮（炒）　山药（炒）　茯神　洋参　扁豆（炒）　茜草根　莲肉　茅根　鲜藕
诒按（案语撷古籍之华。方亦清稳。）
先吐血。而后咳逆喘急。延及半载。寒热无序。营卫两亏。舌色光红。阴精消涸。不能右卧、为肺伤。大便不实、为脾伤。水落石出之时。难免致剧。
北沙参　茯苓　扁豆　玉竹　五味子　金石斛　川贝　百合　麦冬　功劳叶
诒按（上两案。均属阴损已成之候。调治不易奏效。而此症、大便不实。难进清滋。较前症更剧。然用药亦不过如此。少年自爱者。当慎之于早也。）
阳维为病。苦寒热。阴维为病。苦心痛。阳维维于阳。阳气弱。则腹痛而便溏。阴维维于阴。营阴虚、则心痛而舌红也。脉微形瘦。阴阳并损。损及奇经。当以甘温。
黄耆　桂枝　当归　炙甘草　白芍　川贝　陈皮　砂仁　鹿角霜
再诊　但寒不热。便溏脉细。肢体面目俱浮。悉属阳虚见象。惟舌红无苔。此属阴伤之候。但口不乾渴。乃君火之色外露。治当引火归元。
附桂八味丸　加鹿角霜　党参　冬术
诒按（论病贯串。认症真切。至用药之浅深轻重。亦觉步步稳实。）
先后天俱不足。痰多鼻血。阴亏阳亢之征。纳少腹疼。木旺土衰之兆。是以年将及冠。犹如幼稚之形。面白无华。具见精神之乏。治先天、当求精血之属。培后天、须参穀食之方。久久服之。庶有裨益。若一暴十寒。终无济也。
六君子汤去半夏　加山药　扁豆　砂仁　黑芝麻　莲肉　陈粳米
上药为末。米饮汤调服。或白洋糖汤、枣子汤、调服亦可。
又（丸方）精不足者。补之以味。当求精血之属。治其肾也。
熟地　菟丝子　牛膝　白芍　龟板　杞子　山药　五味子　当归　杜仲　丹皮　黄柏　茯苓　鹿角胶　萸肉　天冬　泽泻
上药为末、用河车一具洗净、煮烂、将药末捣和为丸。
诒按（煎丸两方。亦寻常调补之法。好在培补先后二天。选药精当。一丝不杂。）
左寸关搏指。心肝之阳亢。右脉小紧。脾胃之虚寒。是以腹中常痛。而大便不实也。病延四月。身虽微热。是属虚阳外越。近增口舌碎痛。亦属虚火上炎。津液消灼。劳损何疑。今商治法。当以温中为主。稍佐清上。俾土厚则火敛。金旺则水生。古人有是论。幸勿为世俗拘也。
党参　于术　茯苓　甘草　炮姜　五味子　麦冬　灯心
诒按（此阴亏而虚火上炎之症也。方以理中合生脉法。温中清上。两面都到。所云土厚则火敛。金旺则水生。见理极精。非浅学所能学步。）
北门之龠得守。则阳气固。坤土之阳得运。则湿浊化。湿浊化则津回。阳气固则精守。所嫌肌肉尽削。夫肌肉。犹城垣也。元气。犹主宰也。城垣倾颓。主宰穷困。是非大补元气不可。
人参　熟地　萸肉　杞子　杜仲　炙草　归身　山药　茯神　于术　陈皮　麦冬　半夏　苁蓉　穀芽（炒）
诒按（案语精切。。此六君合景岳大补丸煎之方也。脾肾两顾。用以填补则可。特嫌少灵光耳。）
脾肾两虚。而湿热又甚虽腰疼梦泄。自汗盗汗。而口腻味甜。大便溏薄。肾阴虚而不充。脾阳困而不振。进求治法。只可先运脾阳。
茅术（炒黑）　乾姜　熟地　山药　五味　牡蛎　党参　茯神　枣仁　浮麦　红枣
诒按（此黑地黄丸加味。确合脾肾两补之法。。方中乾姜、宜炮黑用。）
再诊　温运脾阳。补摄肾阴。仿缪仲醕双补丸法。
茅术（制）　炮姜　牡蛎　党参　茯苓　补骨脂　熟地　杜仲　山药　首乌（制）　浮麦　五味子　红枣
三诊　脾阳稍复。肾阴仍弱。节交夏至。阳盛阴衰之候。大剂养阴。以迎一阴来复。兼化湿热。以调时令之气。
熟地　生地　党参　冬术　茅术（制）　黄柏（盐水炒）　茯神　麦冬　五味　牡蛎　龙骨　杜仲

消证门  ***************************
脉沉细数涩。血虚气郁。经事之不来宜也。夫五志郁极。皆从火化。饥而善食。小水澄脚如脓。三消之渐。匪伊朝夕。然胸痛吐酸。肝郁无疑。肝为风藏。郁甚则生虫。从风化也。姑拟一方。平中见奇。
川连（一钱吴萸炒）　麦冬（三钱姜汁炒）　蛤壳（五钱）　建兰叶（三钱）　鲜楝树根皮（洗一两）
诒按（病属阴虚火旺。案中生虫一层。未免蛇足。）
再诊　服药后。大便之坚且难者。化溏粪而易出。原属苦泄之功。然脉仍数涩。究属血虚而兼郁热。郁热日甚。藏阴日铄。舌红而碎。口渴消饮。所由来也。月事不至。血日乾而火日炽。头眩目花带下。皆阴虚阳亢之见症。补藏阴为治本之缓图。清郁热乃救阴之先著。转辗思维。寓清泄于通补之中。其或有济耶。所虑病根深固。未易奏绩耳。
川连　黄芩　黑栀　生地　当归　阿胶　川芎　白芍　建兰叶
另大黄䗪虫丸每早晚服五丸
诒按（寓清于补。恰合病机。）
三诊　诸恙皆减。惟内热未退。带下未止。经事未通。仍以前方增损。
川连　当归　洋参　白芍　女贞子　茯苓　生地　麦冬　丹参　沙苑
四诊　经云、二阳之病发心脾。不得隐曲。女子不月。其传为风消。风消者。火盛而生风。渴饮而消水也。先辈谓、三消为火疾。久而不已。必发痈疽。余屡用凉血清火之药。职此故也。自六七月间。足跗生疽之后。所患消症。又稍加重。其阴愈伤。其火愈炽。今胸中如燔。牙痛齿落。阳明之火为剧。考阳明之气血两燔者。叶氏每用玉女煎。姑仿之。
鲜生地　石膏　知母　元参　牛膝　川连　大生地　天冬　麦冬　茯苓　甘草　枇杷叶
诒按（此亦消渴门中应有之症。不可不知。）
一水不能胜五火。火气燔灼。而成三消。上渴、中饥。下则溲多。形体消削。身常怕热。稚龄犯此。先天不足故也。
生地　北沙参　知母　花粉　石膏　甘草　麦冬　五味子　牡蛎　茯苓　川连
诒按（稚年患此。多在炎暑之时。其症有兼见风痉烦躁者。余尝以此法参用凉肝之品。以黄蚕茧煎汤代水。颇有效验。）

诸郁门  ***************************
血虚而有瘀。气虚而有滞。血虚则心跳。血瘀则少腹结块。且多淋带。气虚故无力。气滞故胸胀满也。补而化之。调而理之。
党参　川芎　茯神　陈皮　川断　归身　香附　白芍　木香　砂仁　玫瑰花
诒按（补而不滞。畅而不克。此之谓调理。此等方、看似寻常。其实颇费斟酌。）
营虚气郁。营虚则内热。气郁则脘胀。法以养营舒郁。
丹参　香附　川贝　茯苓　归身　枣仁　陈皮　牛膝　首乌（制）　续断　砂仁　红枣
诒按（此虚实互治之法。）
心胸觉冷。经事数月一来。食入则腹中胀痛。寒痰气郁。凝滞不通。当以辛温宣畅。遵熟料五积意。
半夏　茯苓　桂枝　苍术　白芍　川芎　丹参　归身　川朴　甘草　陈皮　枳壳　良姜
诒按（此照五积原方。去麻、桔、芷。加丹参。用药极其熨帖。）
再诊　苦辛温通之剂。能调经散痞。用之而效。益信古人言不妄发。法不妄立。在用者何如耳。
前方去良姜、加茺蔚子、砂仁。


评选环溪草堂医案·中卷  ——————————————————————————————————————————————————————————————————————————————————————————

呕哕门  ***************************
胃阳虚。则水饮停。脾阳虚。则穀不化。腹中漉漉。胸胁胀满。纳入辄呕酸水清涎。或嗳腐气。以温通法。崇土利水。
炮姜　陈皮　苍术　半夏　茯苓　熟附　白术　党参　泽泻　枳实　蔻仁　穀芽
诒按（中阳不运。痰湿易停。故用治中合二陈法。）
胃中素有酒湿。适因斗殴恼怒。引动肝胆之火。与胃中之痰相搏。致心跳少寐。食入则呕。两手脉沉。是气郁也。用温胆加味。
半夏　石菖蒲　陈皮　甘草　枳实　枣仁　茯神　鸡距子　竹茹（姜汁炒）
诒按（既有木火内扰。则川连、栀、丹、本不可少也。）
再诊
温胆汤加沙参　川连　丹皮　旋覆花　黑栀　雪羹煎
坤土阳微湿胜。腹中不和。用平胃理中合剂。
焦术　川朴　陈皮　炙草　党参　炮姜　茯苓　延胡
原注（方中横插延胡一味。想其中兼有瘀凝也。）
诒按　（立方老洁。）
再诊　前投温中运湿。腹中呱呱有声。朝食则安。暮食则滞。卧则筋惕肉瞤。时吐酸水。中土阳微。下焦浊阴之气上逆。病成反胃。温中不效。法当益火之源。舍时从症。用茅术附子理中汤。合真武汤意以治之。
茅术　附子　炮姜　炙草　陈皮　茯苓　生姜
诒按（较前方深一层。是亦一定步骤。）
朝食暮吐。完穀不化。病成反胃。始由寒疝。腹中结块。气从少腹上攻。胃脘作痛。吐酸而起。此中下之阳气不振。肝木侮脾。脾不磨化。幽门不通。大便艰涩。法以温运通阳。
鲜苁蓉（漂淡去甲一两五钱）　半夏　陈皮　枳壳　沉香　柏子仁　桂心　牛膝　吴萸　乾姜
腹中痛甚则有块。平则无形。每每呕吐酸水。此属中虚。阳气不运。当与大建中汤。
党参　蜀椒　乾姜　金橘饼
诒按（简明切当。如老吏断狱。）
反胃而兼浮肿。小便茎中微痛。此中焦阳气不运。而下焦有湿热也。
荜茇（磨汁三匙）　姜汁（三匙）　韭根汁（三匙）　藕汁（三匙）　黄牛乳（煎饮两杯）　另用沉香末（一钱）　血珀（一钱）　研末分六服
再诊　内经云、三阳结。为之膈。三阴结。为之水。此症反胃而兼浮肿。是三阴三阳俱结也。阴阳俱结。治法极难。前方用荜茇牛乳饮。调服沉香、血珀、末。拨动其阴阳俱结之气。幸反胃之势已平。是其三阳之结已解。今腹满虽宽。而腿足之肿仍若。是三阴之结。犹未解也。盖太阴无阳明之阳。少阴无太阳之阳。厥阴无少阳之阳。则阴独盛于内。而阳气不通。阴气凝涩。膀胱不化。而水成焉。其脉沉细。盖重阴之象也。凡补脾崇土。温润通阳。如理中、肾气丸、之属。固亦合法。然不若周慎斋和中丸之制。为尤妙。以其用乾姜。能回阳明之阳于脾。肉桂、回太阳之阳于肾。吴萸、回少阳之阳于肝。则三阳气胜。而三阴之结解。水自从膀胱出矣。
周慎斋和中丸
乾姜（二两）切片作四分（一分、用人参五钱煎汤浸拌、收干、炒黑。一分、用青皮二钱煎汤拌、炒黑。一分、用陈皮三钱煎汤拌、炒黑。一分、用苏叶二钱五分煎汤拌、炒黑。）
肉桂（去皮一两）切片作四分（一分、用益智仁一钱五分研、同煮收干。一分、用泽泻二钱五分煎浓汤、同煮收干。一分、用茴香一钱五分同煮收干。一分、用补骨脂二钱五分研、同煮收干。）
吴萸（五钱）　作二分（一分用薏仁五钱煎汤拌炒。一分、用青盐五钱煎汤拌炒黄。）　党参（元米炒一两）　茯苓（焙一两）　制半夏（炒一两）　甜杏仁（一两）　茅术（三钱用米泔同浸、煮乾、去茅术。）
上药为末。用神麴（二两）磨粉。煮糊捣丸。每朝服一钱。暮服五分。用薏仁（三钱）　陈皮（五分）煎汤、送下。
诒按（议论精当。方法亦清切。灵活。此等方案。固自可法可传。。案中论病。颇合机宜。惟所解内经三阴三阳等语。隙与经旨不合。）
气郁痰凝。胸中失旷。背寒脊痛。纳少哽噎。甚则吐出。膈症之根。
旋覆花　代赭石　桂枝　半夏　栝蒌皮　薤白　杏仁　茯苓　竹茹
诒按（此症初起。痰气阻于上焦。故立方专从肺胃著意。以后五方。于用药层次。均能丝丝入扣。）
再诊　诸恙仍然。痰稍易出。
桂枝　蒌皮　薤白　陈皮　鹿角　乾姜　旋覆花　竹茹　枇杷叶
三诊　背为阳位。心为阳藏。心之下。即胃之上也。痰饮窃踞于胃之上口。则心阳失其清旷。而背常恶寒。纳食哽噎。是为膈症之根。盖痰饮属阴。碍阳故也。
川附　桂枝　薤白　丁香　杏仁　栝蒌皮　白蔻　豆豉　神麴　旋覆花　竹茹　枇杷叶
四诊　服温通阳气之药。呕出寒痰甚多。未始不美。惟纳食未顺。哽噎之势未和。膈症之根尚在。仍以温通。再观动静。
川附　桂枝　薤白　半夏　陈皮　栝蒌皮　杏仁　桃仁　姜汁　白蜜　韭菜根汁
五诊　上焦吐者、从乎气。中焦吐者。从乎积。此纳食哽噎。少顷、则吐出数口。且多清水黏痰。是痰积在中焦故也。究属膈症之根。勿得轻视。
瓦楞子　白芥子　莱菔子　苏子　旋覆花　桃仁　川附　半夏　陈皮　荜茇　姜汁　白蜜
诒按（此症因痰气两阻。故用药始终如是。）
疟后痰气阻滞。胃脘清阳不舒。气升作呃。纳食辄呕。已经半月。防成膈症。且与仲景法。化痰镇逆。
旋覆花　赭石　乾姜　半夏　香附　赤苓　丁香　柿蒂
诒按（方案俱简当可法也。）
据述病由丧子悲伤。气逆发厥而起。今诊左脉。沉数不利。是肝气郁而不舒。肝血少而不濡也。右关及寸部。按之滑搏。滑搏为痰火。肺胃之气失降。而肝木之气上逆。将所进水穀之津液。蒸酿为痰。阻塞气道。故咽嗌胸膈之间。若有膹塞。而纳穀有时呕噎也。夫五志过极。多从火化。哭泣无泪。目涩昏花。皆属阳亢。而阴不上承之象。目今最要之症。乃胸膈咽噎阻塞。的系膈气根萌。而处治最要之法。顺气降火为先。稍参化痰。复入清金。金清、自能平木也。
苏子　茯苓　半夏　枳实　杏仁　川贝　沙参　橘红　麦冬　海蛰　竹茹　荸荠
原注（此七气汤温胆汤、麦门冬汤、三方增减。降气化痰。生津和胃。大抵病起于肝。戕及肺胃。故立方当从肺胃为主。）
诒按（细勘病机。斟酌虚实。立方似觉平淡。实已惨淡经营。）
七情郁结。痰气凝聚。胸膈不利。时或呕逆。症将半载。脾气大虚。前方四七二陈。降气化痰。舒其郁结。今再参入理中。兼培中土。治标兼固本也。
四七汤（夏、朴、苓、苏、姜、枣）　合二陈汤　理中汤　加丁香　木香　蔻仁
诒按（此症痰气两层。必须兼到。）
操劳抑郁。营虚火亢。胃液枯藁。饮食哽噎。嗌中一条如火之焚。有时呱呱作声。此气火郁结使然也。病关情志。非徒药力可瘳。宜自怡悦。
旋覆花　赭石　沙参　黑栀　茯苓　川贝　神麴　麦冬　甜杏仁　竹茹　枇杷叶
诒按（立方轻清稳适。缘病在上膈。且属气火无形。固非可以重剂邀功者也。。方中焦曲、可去之。）
再诊气火上逆。咽喉不利。痛至胸脘。饮食哽噎。呱呱有声。膈症已成。图之非易。况年逾六旬。长斋三十载。胃液枯藁。草木无情。何能使之濡润。宜自开怀怡悦为佳。
前方加洋参　半夏
胃汁乾枯。肠脂燥涸。所进饮食。尽化为痰。不生津血。是以纳食则吐。而痰随吐出。膈症之根渐深。高年静养为宜。
鲜苁蓉（一两）　茯苓　陈皮（盐水炒）　枳壳　青盐半夏　当归（酒炒）　沉香（磨冲）
诒按（此病已深。用药虽合。未必能愈矣。）
再诊　津枯气结噎膈。苁蓉丸、是主方。
前方加柏子仁（炒）　雪羹煎
每日用柿饼（一个）饭上蒸软。随意嚼咽。
吐血后呃逆。作止不常。迄今一月。舌苔白腻。右脉沉滑。左脉细弱。其呃之气。自少腹上冲。乃瘀血挟痰浊。阻于肺胃之络。而下焦相火。随冲脉上逆。鼓动其痰。则呃作矣。病情并见。安可模糊。若捕风捉影。无惑乎、其不效也。今酌一方。当必有济。幸勿躁急为要。
半夏　茯苓　陈皮　当归　郁金　丁香柄　水红花子（七分）　柿蒂（二个）　藕汁　姜汁
另东垣滋肾丸（一钱）陈皮生姜汤送下
诒按（用煎剂、以通肺胃之络阻。用丸药、以降冲逆之相火。思路精细。自然熨帖。）
纳食辄呕清水涎沫米粒。病在胃也。曾经从高堕下。胁肋肩膊时痛。是兼有瘀伤。留于肺胃之络。故呕有臭气。拟化瘀和胃。降逆止呕为治。
旋覆花　归鬚　郁金　杏仁　半夏　丹皮　查炭　茯苓　橘红　蔻仁
诒按（此属初起轻浅之剂。病深者、尚宜加重。）

伏气门  ***************************
舌乾而绛。齿燥唇焦。痰气喘粗。脉象细数。无形之邪热。熏蒸于膻中。有形之痰浊。阻塞于肺胃。而又津枯液燥。正气内虚。恐有闭厥之变。拟化痰涤热。以治其标。扶正生津。以救其本。必得痰喘平。神气清。庶几可图。
羚羊角　鲜生地　元参　葶苈子　旋覆花　代赭石　苏子　杏仁　川贝　沉香　竹沥　姜汁　枇杷叶　茅根肉
另滚痰丸（三钱）人参汤送下
诒按（虚实兼到。立方颇为详尽。。方中药品已多。苏子、旋赭。可以去之。）
再诊　头汗淋漓。痰喘不止。脉形洪大。面色青晦。舌红乾涸。齿板唇焦。此少阴阴津不足。阳明邪火有馀。火载气而上逆。肺不降而为喘。症势险危。深防厥脱。勉拟救少阴之阴。清阳明之火。益气以收其汗。保肺以定其喘。转辗图维。冀其应手为妙。
大生地（海浮石拌炒）　洋参　五味子　牛膝　麦冬　石膏　炙草　桑皮　川贝　陈粳米煎汤代水
另用人参（一钱）煎汤冲服
原注（此玉女煎、合生脉散。尽温病以救阴为急也。）
诒按（前后三案。均有齿垢唇焦见症。其胃府中、有垢热可知。用玉女法、清胃救肾。大致亦合。若于中稍参泄热之意。则见效更速矣。。方中五味酸敛。炙草、粳米、甘腻。均不相宜。）
三诊　头汗稍收。痰喘稍平。脉大稍敛。但气仍急促。而心中烦躁。舌红乾涸。齿垢唇焦。津液犹未回。虚阳犹未熄。上逆之气。犹未下降。虽逾险岭。未涉坦途。现今心腹。似有透喑之象。是亦邪之出路。仍拟救少阴。清阳明。再望转机。
洋参　北沙参　元参　大生地（蛤壳拌炒）　鲜生地　五味子　麦冬　牛膝　豆卷　通草　竹叶　枇杷叶　陈粳米煎汤代水
诒按（此与前方同意。）
四诊　阴津稍回。气火未平。仍宜步步小心。勿致变端为幸。
沙参　洋参　元参　生地　麦冬　鲜石斛　茯神　泽泻　石决明　天竹黄　芦根
诒按（仍以养阴之法收功。）
温邪袭肺。肺失清肃。湿夹热而生痰。火载气而上逆。喘息痰嘶。舌乾口腻。昨日之脉。据云弦硬。现诊脉象。小而涩数。阴津暗伤。元气渐馁。颇有喘汗厥脱之虑。夫温邪病隶手经。肺位最高。治宜清肃。痰随气涌。化痰以降气为先。气因火逆。降气以清火为要。姑拟一方。备候酌夺。
鲜斛　射干　杏仁　象贝　沙参　冬瓜子　桑皮　苏子　沉香　芦根　竹沥　枇杷叶　姜汁
原注（凡时症之脉。先大而后渐小。先强而后变弱。其热不退。而病反增者。必死。。此死症也。无能为力。立方用药。无甚深意。）
诒按（此要诀也。最须记好。。初病之脉硬大者。邪正相搏也。转为弱小。正气馁矣。而病象不退而反增。正气不能敌邪也。病日进而正日亏。不死何待。）
温邪五日。舌苔干黄。壮热无汗。胸腹板满硬痛。手不可近。此属结胸。烦躁气促。口吐涎沫。防其喘厥。
栝蒌仁　川连　枳实　柴胡　黄芩　元明粉　葶苈子　杏仁　豆豉　黑栀　大黄　皂荚子
原注（凡结胸症。最忌烦躁气促。此大柴胡、大小陷胸、栀豉汤、合剂。）
诒按（葶苈、治痰喘症属实者。若身不热、而脉微者。忌之。）
再诊　下后。结胸之硬满已消。而烦躁昏狂。略无定刻。舌苔乾燥。渴欲饮冷。壮热无汗。邪气犹留于气分。以苦辛寒、清里达表。冀其战汗无变为幸。
豆豉　黑栀　黄芩　石膏　生草　石菖蒲　赤苓　天竹黄
另益元散（五钱）薄荷汤送下
诒按（此三黄石膏汤、合栀豉、鸡苏散、也。幸其壮热无汗。可冀战汗。若汗出而仍壮热。则内陷矣。）
三诊　战汗已得。脉静身凉。邪已解矣。舌黄未去。胃中余浊未清。尚宜和化。
豆豉（炒香）　黑栀　川贝（炒）　枳壳（麸炒）　连翘　赤苓　滑石　通草　竹茹
原注、凡战汗后。脉静身凉。用方大法。不外乎此。总以和胃气、化湿热为主。
胸闷头痛。寒热往来。邪在少阳。有汗热仍不解。是伤于风也。舌心苔薄。边色乾红。阴亏之体。邪未外达。而津液暗伤。渐有化燥之象。症经七日。中脘拒按。似欲大便。而不得出。少阳之邪。传及阳明。胃气将燥实矣。防其谵语。拟少阳、阳明、两解法治之。
柴胡　黄芩　半夏　枳实　甘草　栝蒌仁　豆豉　黑栀　桔梗　竹茹　另滚痰丸（一钱五分）
诒按（温邪深伏者。往往有汗不解。未必皆因于风也。。少阳、阳明、合病。是大柴胡症。想因将燥未燥。故不用大黄。稍用滚痰丸以示意也。）
再诊　得汗得便。邪有松达之机。是以胸闷、心跳、烦懊、等症悉除。而头痛略减也。虽自觉虚馁。未便多进穀食。亦未可即投补剂。但和其胃。化其邪。可耳。
豆豉（炒香）　豆卷　半夏　川贝（炒）　陈皮　赤茯神　郁金　石斛　通草　竹茹
诒按（方极妥洽。）
三诊　得汗得便之后。用和胃化邪法。一剂颇安。两剂反剧。良以畏虚。多进穀食。留恋其邪。不能宣化。郁于心胃之间。湿蕴生痰。热蒸液烁。遂见烦躁、恶心、错语、等症。两手寸关、脉细滑数。两尺少神。舌边乾红。心苔黄腻。皆湿热郁蒸。将燥未燥。欲陷未陷之象。当此阴亏之体。能不虑其内陷乎。拟导赤泻心各半法。生津化浊。和胃清心。
犀角　川连　半夏　枳实　赤苓　鲜石斛　连翘　橘红　黑栀　生草　通草　郁金　竹茹　芦根
另万氏清心丸（六分）
诒按（推论病原。未尝不细意研求。但伏温之邪。每多一层解后。停一二日再透一层。且每有后一层之邪。更甚于前者。此症乃第二层之邪发作耳。观后数案。病情自明。若谓穀食恋邪。与以后病情不合矣。且不至有如此重候也。。查万氏原方中。山栀、川连、郁金。均已入煎剂。所少者、牛黄一味耳。且似此病情。可不必加用。）
四诊　症交十二日。身热不扬。神昏、舌短、苔霉。邪入膻中。闭而不达。急急清泄芳开。希冀转机为妙。
犀角　鲜生地（豆豉四钱同打）　连翘　元参　牛蒡子　枳实　郁金　天竹黄　石菖蒲　鲜石斛　鲜薄荷根　芦根
另紫雪丹（五分）
诒按（此按病情。大是可危。）
五诊　神情呼唤稍清。语仍不出。邪欲达而未达也。胸胁红点稍现。迹稀不显。斑欲透而未透也。口臭、便秘、矢气。阳明燥实复聚也。舌短心焦边绛。膻中邪火方炽也。芳香开泄之中。参以生津荡实。竭心力而图之。冀挽回于万一。
前方加沙参　生地　大黄　元明粉
诒按（服此方后。想已得有大解。气分之邪热得泄。故下方专于清营。）
六诊　口臭喷人。胃火极甚。斑疹虽见。透而未足。目赤神糊。脉洪口渴。急速化斑为要。古法化斑以白虎为主。仍参入犀、地。清营解毒。再复存阴。又适合玉女煎法。未知能应手否。
鲜地（豆豉同打）　石膏（薄荷头同打）　犀角　天竺黄　知母　人中黄　麦冬　沙参　洋参　大生地　石菖蒲　芦根
诒按（此方与后方、如仍加大黄。以通胃府。则伏热得泄。可免后来许多周折。）
七诊　目能识人。舌能出口。症势渐有生机。法以大剂存阴。冀其津回乃吉。
大生地　洋参　麦冬　鲜地　鲜斛　元参　北沙参　犀角　石膏　生草　蔗汁
诒按（至此始有转机。亦险矣哉。）
八诊　黑苔剥落。舌质深红。阴津大伤。燥火未退。左脉细小。右脉洪数。是其征也。此际阴伤火旺。少阴不足。阳明有馀。惟景岳玉女煎、最合。一面泻火。一面存阴。守过三候。其阴当复。
鲜生地　石膏　元参　洋参　知母　生草　大生地　沙参　黑栀　连翘　芦根
诒按（有形之垢已去。无形之热犹存。用药仍宜虚实兼顾。不敢稍忽也。）
九诊　频转屎气。咽喉乾燥。燥则语不出声。此阳明燥火熏蒸。津不上承。重救其阴。兼通其府。再商。
大生地（一两）　鲜生地（一两）　沙参（一两）　麦冬（三钱）　海参（二两）　元参（五钱）　大黄（酒浸三钱）　元明粉（三钱）　生草（四分）
诒按（此吴鞠通增液承气法也。因府中垢热又聚。故用药如此。。如前第六七方中。仍兼大黄用之。则无此波折矣。海参腥秽。不堪入口。拟去之。仍加洋参、石斛。）
十诊　下后阴液未回。急当养阴醒胃。
大生地　洋参　茯苓　橘红　麦冬　石斛　北沙参　元参　穀芽　蔗皮
十一诊　耳聋无闻。舌乾难掉。阴津大伤。用复脉法。
大生地　阿胶（川连末拌炒）　麦冬　洋参　炙甘草　元参　鸡子黄
诒按（热去阴伤。此后可专意养阴矣。然耳聋未聪。则阴经尚有馀热未泄也。）
十二诊　叠进滋阴大剂。生津则有馀。泻火则不足。今交三候。齿垢退而复起。神色已清。非阴之不复。乃燥火未清耳。贤者、观过知仁。智者、见微知著。今当转笔。法取轻清。
洋参　枳壳（麸炒）　川贝　橘红（盐水炒）　枣仁（猪胆汁炒）　赤苓　川连（盐水炒）　竹茹　雪羹煎
诒按（此方用意。不甚亲切。缘此时、仍宜养阴泄热。两层兼到。方合病机。）
十三诊　诸恙向安。每啜稀粥。必汗出沾濡。非虚也。乃津液复而营气敷布周流也。小便涩痛。馀火未清。惟宜清化而已。
冬瓜仁　甜杏仁　鲜石斛　黑栀　甘草梢　生穀芽　通草
诒按（小便涩痛。宜参导赤各半法。加生地、木通、连柏。）
十四诊　病退之馀。日间安静。至夜发热神糊。乃馀热留于营分也。小便热痛。心火下趋小肠。仿病后遗热例。用百合知母滑石汤、合导赤散。
鲜生地　木通　甘草梢　竹叶心　川百合　知母　滑石
泉水煮汤煎药
诒按（病后馀波。亦题中应有之义。方亦轻清合度。）
伏邪挟积。但热不寒。头痛鼻血。便泄稀水。表里两窒。而热甚于里。拟清里解表法。
葛根芩连汤加豆豉　连翘　枳实　黑栀
原注（鼻血、便泄稀水。知其为热。不用犀角者。其舌苔白也。不用大黄者。其脘腹按之不痛也。）
诒按（此症专意解表。想因未得汗解故也。）
阴虚挟湿之体。感受时令风邪。初起背微恶寒。头略胀痛。欲咳不爽。发热不扬。舌苔白腻。大便溏泄。此其常候也。峻投消散。暗劫胃津。以致饥而欲食。嗜卧神糊。呃忒断连。斑疹隐约。症方八日。势涉危机。阅周先生方。洵称美善。鄙意僭加甘草一味、以和之。其生津补中之力。未始非赞襄之一助也。若云、甘能滋湿。甘能满中。孰不知之。须知苔薄白而光滑。胸不满而知饥。乃无形湿热。已有中虚之象。此叶氏所以深戒苦辛消克之剂也。幸知者、察焉。
牛蒡子　石菖蒲　前胡　橘红　郁金　桔梗　天竺黄　刀豆子　神麴　连翘　甘草　薄荷　竹茹　枇杷叶
诒按（审症精细。论亦透澈。。苔白滑而光亮无津。此湿蕴津伤之候。专投香燥。每每涸液增变。案中议论。洵属阅历之言。）
再诊　症逾旬日。的系温邪挟湿。病在气营之交。苔白腻而边红。疹透点而不爽。寐则谵语。
寤则神清。呃声徐而未除。脉象耎而小数。周先生清营泄卫。理气化浊。恰如其分。僭加一二味。仍候主裁。
犀角　天竺黄　川连（盐水炒）　橘红　鲜薄荷根　连翘　牛蒡子　通草　柿蒂　青盐半夏　丁香　竹茹　茅根　枇杷叶
三诊　热处湿中。神蒙嗜卧。呼之则清。语言了了。验舌苔之白腻。参脉象之耎数。知非热陷膻中。乃湿热瀰漫于上焦。肺气失其宣布耳。呃尚未除。胃浊未化。拟从肺胃立法。
旋覆花　代赭石　冬瓜子　射干　杏仁　川贝　桔梗　郁金　橘红　沙参　通草　竹茹　茅根　枇杷叶
诒按（论病清切。。此时若误认入营。而投清营之品。则邪机愈遏、而增病矣。。以中虚阴弱之体。患温邪挟湿之病。过投辛燥。则阴涸。过与消克。则中伤。若回护其虚。又恐助浊增病。此等症、用药最难。观前后六案。论病亲切。用药清灵。疏邪扶正。虚实兼顾。自非老手不办。）
四诊　呃忒已除。舌苔稍化。欲咳不扬。仍以前法加减。
前方去赭石　加蛤壳　赤苓　雪羹煎
五诊　
前方去旋覆花　射干　桔梗　加豆卷
六诊　便泄数次。黏腻垢污。胃浊以下行为顺。未始不美。故连日沉迷嗜卧。昨宵便惺惺少寐。但少寐则神烦。自觉有不安之象。且屡起更衣。愈觉倦乏不堪耳。今便泄未止。舌苔仍白。身热已和。酒客中虚湿胜。拟和中化浊。仿子和甘露饮。
野于术　洋参　赤苓　泽泻　滑石　藿香　鸡距子　葛花　木香　橘红　通草　竹茹
七诊　病已退。湿未楚。前方加减。
前方加参鬚　神麴　穀芽
凡症于阴阳虚实。疑似之间。最当详审。此症音低神倦、似虚。而便泄臭水。中脘按痛。实也。肢冷脉细、似阴。而小便热痛。阳也。至于舌白谵语。乃痰蒙火郁之征。而日暮烦躁。为阴虚阳盛之兆。鄙意百般怪症。多属乎痰。痰蒙火郁。清化不解。须从下夺。即使正虚。而虚中夹实。亦当先治其实耳。
羚羊角　天竺黄　石菖蒲　胆星　鲜石斛　茯神　橘红　郁金　竹沥　姜汁
另滚痰丸
诒按（议论明快。立方切实。的是此道中高手。）
再诊　风火炽盛。痰迷窍络。神昏不语。耳聋目张。痉厥之兆立至。症届两候。正在关节之期。勉拟一方。以尽人事。
犀角　羚羊角　鲜石斛　鲜生地　石决明　茯神　天竺黄　石菖蒲　元参　胆　星
三诊　无形之风火鸱张。故神识昏蒙不醒。而有形之痰浊上泛。故舌苔反见浊厚。清开不应。拟进苦泄。再望转机。
川连　枳实　胆星　半夏　石决明　橘红　赤苓　滑石　竹沥　姜汁　羚羊角
另当归龙荟丸
四诊　有汗发痉。谓之柔痉。痉盛神昏。风淫火炽极矣。夫内风多从火出。欲熄其风。先须清火。欲清其火。必须镇逆。考古有风引汤、一法。多用石药。其原论云、痉发不止。医不能疗。风引汤主之。良由风火炽盛。草木诸药。不能平旋动之威。非用石药之剽悍滑疾者。不足以胜之。故曰、医不能疗也。病极凶危。医宜尽力。其然其否。尚祈高明裁正。
石膏　寒水石　紫石英　灵磁石　紫蛤壳　滑石　石决明　生地（砂仁拌炒）　阿胶（赤石脂拌炒）　钩钩　牛膝炭　竹沥　姜汁
诒按（叠进清火豁痰三方。而病势未平。仍有昏痉之状。不得已、而出此方。窃思温邪乃伏气内发之病。每多已发之邪。化热而为痉厥。未发之邪。仍旧郁伏不动。及外一层。经清化而解。然后内伏之邪。再逐层外露。故于清化之后。再用透托者、有之。再用下泄者、有之。再用清营通络者、亦有之。此证病情如此。疑其尚有伏邪在内所致。金匮风引汤、所治之症。究与时邪发痉之症有别。姑存之。以备一法可也。）
素有肝胃病。适挟湿温。七日汗解。八日复热。舌灰唇焦齿板。口渴欲得热饮。右脉洪大数疾。左亦弦数。脘中仍痛。经事适来。静思其故。假令肝胃病。木来乘土。气郁而痛。若不挟邪。断无如此大热。又大便坚硬而黑。是肠胃有实热所谓燥屎也。考胃气痛门。无燥屎症。惟瘀血痛门。有便血。而此症无发狂妄喜之状。又断乎非蓄血也。渴喜热饮。疑其有寒似矣。不知湿与热合。热处湿中。湿居热外。必饮热汤。而湿乃开。胸中乃快。与真寒假热不同。再合脉与唇观之。其属湿温挟积无疑。伤寒大白云、唇焦为食积。此言诸书不载。可云、高出千古。
豆豉　郁金　延胡　山栀　香附　栝蒌皮　连翘　赤苓　竹茹
外用葱头十四个。盐一杯。炒热熨痛处。
原注（病本湿温挟食。交候战汗而解少顷复热。为一忌。汗出而脉躁疾者。又一忌。适值经来。恐热邪陷入血室。从此滋变。亦一忌。故用豆豉、以解肌。黑栀、以清里。一宣一泄。祛表里之客邪。延胡索、通血中气滞。气中血滞。兼治上下诸痛。郁金、苦泄以散肝郁。香附、辛散以利诸气。二味合治妇人经脉之逆行。即可杜热入血室之大患。栝蒌、通府。赤苓利湿。加竹茹、连翘。一以开胃气之郁。一以治上焦之烦。外用葱、盐、热熨。即古人摩按之法。相赞成功。）
诒按（此等症、最易混淆。案语层层搜剥。可谓明辨以晰。惟既见挟积。方中似应加用枳实、山楂。。此症汗解复热。凡伏气发温。逐层外出之症。往往有此。不必疑其别有他邪也。用药两疏表里。大致亦合。惟既见舌灰唇焦。则中焦有浊积无疑。疏里之药。尚宜加重。倘苔灰而燥。即大黄、亦可用也。）
再诊　服药后。大便一次。色黑如慄者、数枚。兼带溏粪。脘痛大减。舌霉唇焦、俱稍退。原为美事。惟脉数大者。变为虚小无力。心中觉空。是邪减正虚之象。防神糊痉厥等变。今方九日。延过两候乃吉。
香豉　青蒿　沙参　赤芍　川贝　郁金　黑栀　竹茹　稻叶　金橘饼
诒按（大解后、热平。脉转弱小。倘内伏之热邪已净。或稍有馀热。而不甚重。则从此各候俱平。只须清养而已。若停一二日。伏邪再炽。则脉随病变。或仍转数大。亦未可知。若热势盛而脉虚小。是邪盛正虚之重候。仍当随见症治之。不得以九日两候等语为凭也。）

暑病门  ***************************
素有痰饮咳嗽。今夏五月。曾经吐血。是肺受热迫也。兹者、六七日来。伏暑先蕴于内。凉风复袭于外。病起先寒慄而后大热。热势有起伏。表之、汗不畅。清之、热不退。所以然者。为痰饮阻于胸中。肺胃失其宣达故也。夫舌色底绛。而望之黏腻。独舌心之苔。白厚如豆大者、一瓣。此即伏暑挟痰饮之症。而况气急痰嘶乎。据云、廿六日便泄数次。至今大便不通。按腹板窒。隙不硬痛。小水先前红浊。今则但赤不浑。此乃湿热痰浊。聚于胸中。因肺金失降。不能下达膀胱。故湿浊不从下注。而反上逆。为痰气喘嗘之症也。病机在是。病之凶险亦在是。当从此理会。涤痰泄热。降气清肺。乃方中必需之事。但清肃上焦。尤为要务耳。
葶苈子　枳实　郁金　杏仁　羚羊角　川贝　胆星　连翘　赤苓　竹沥　姜汁　枇杷叶　滚痰丸（绢包入煎）
诒按（案语精当。方药亲切。迥殊率尔操觚。）
暑乃郁蒸之热。湿为濡滞之邪。暑雨地湿。湿淫热郁。惟气虚者。受其邪。亦惟素有湿热者。感其气。如体肥多湿之人。暑即寓于湿之内。劳心气虚之人。热即伏于气之中。于是气机不达。三焦不宣。身热不扬。小水不利。头额独热。心胸痞闷。舌苔白腻。底绛尖红。种种皆湿遏热伏之征。显系邪蕴于中。不能外达。拟以栀豉、上下宣泄之。鸡苏、表里分消之。二陈、从中以和之。芳香宣窍以达之。冀其三焦宣畅。未识得奏微功否。
六一散　黑栀　薄荷　豆豉　半夏　陈皮　石菖蒲　赤苓　郁金　蔻仁　通草　竹茹　荷梗
诒按（议论亲切。用药得轻清灵三字之妙。）
再诊　形体丰肥者、必多湿。肌肉柔白者、必气虚。况暑病必有湿邪遏伏。中气受戕。前用微苦微辛。宣通三焦。服后大便通调。胸中宽畅。原得小效。要知湿性濡滞。本难霍然即愈。若用辛雄燥湿。苦寒泄热。是亦一法。然恐非肥白气虚者。所能胜任。拙见仍守前法。毋存欲速之心。反致耗气之弊。惟高明裁之。
前方去薄荷　加杏仁
三诊　白苔渐退。而舌心反见裂纹。是湿转燥矣。不饥不思食。小便仍不爽利。馀热犹滞。三焦之气。未尽宣达也。三焦者。一气之周流。而各司其职。上焦主纳而不出。下焦主出而不纳。中焦则输其出纳。清阳出上窍。浊阴走下窍。三焦自协于平。今议从中升降其上下。所谓升降者。亦升其清而降其浊耳。
葛根　杏仁　赤苓　陈皮　紫菀　薏仁　川贝（炒黄）　泽泻　血珀　竹茹　大麦　稻叶
外有寒热起伏之势。里有热结痞痛之形。上为烦懊呕恶。下则便泄溏臭。此新邪伏邪。湿热积滞。表里三焦同病也。易至昏呃变端。拟从表里两解。佐以芳香逐秽冀其转机为妙。
柴胡　栝蒌仁　黄芩　半夏　赤芍　蔻仁　枳实　石菖蒲　大黄　川连　郁金
诒按（颇合病机。药品亦切实不肤。）
再诊　投两解法。得汗得便。竟得安然两目。昨已起床。照镜、启窗、看菊。须臾之间。渐渐发热。热甚神糊。两目上视。几乎厥脱。迨至黄昏。神识渐清。热势渐减。然脉沉不起。据述热时。舌色乾红。热退、舌色黄腻。此乃湿遏热炽。将燥未燥。但阳症阴脉。相反堪虞。勉议河间甘露饮子。于涤热燥湿之中。更藉桂、以通阳。苓、以通阴。复入草果、祛太阴湿土之寒。知母、清阳明燥金之热。未识得奏肤功否。
寒水石　石膏　茯苓　泽泻　茅术　桂枝　葱白头　猪苓　草果　知母　姜汁
诒按（此是正气已衰。馀邪复聚之症。所拟之方。大致颇合。但嫌药味粗犷。未能丝丝入扣耳。）
年过花甲。病逾旬日。远途归家。舟舆跋涉。病中劳顿。雪上加霜。欲询病原。无从细究。刻诊脉象沉糊。神识矇昧。舌强色白。中心焦燥。身热不扬。手足寒冷。气短作呃。便泄溏臭。凭理而论。是属伏邪挟积。正虚邪陷之象。深恐有厥脱之虞。勉酌一方。还祈明正。
人参　大黄　附子　柴胡　半夏　茯苓　陈皮　黄芩　丁香　当归　枳实　柿蒂　泽泻　竹茹
诒按（虚寒积热。层层照顾。处处著力。此等方非学力极深者。不能下笔。）
再诊　症势尚在险重。拟方再望转机。
柴胡　桂枝　人参　白芍　半夏　川连（姜汁炒）　枳实　丁香　橘皮　炙草　蔻仁　竹茹
三诊　伏暑化燥。劫津动风。舌黑唇焦。鼻煤齿燥。神识昏糊。手指牵引。今早大便自通。据云、病热略减。然两脉促疾无伦。阴津消涸。邪火燎原。仍属险象。
鲜生地　鲜石斛　犀角　元参　钩　钩　连翘　天竹黄　北沙参　通草　芦根　竹叶　羚羊角　六一散　枇杷叶
另珠黄散（冲服）
诒按（幸得大便自通。尚有一线生机。）
伏暑为病。湿热居多。阴虚之体。邪不易达。此其常也。然就阴虚而论。大有轻重之分。须知此症。虚亦不甚。邪亦不多。即据耳鸣眩悸。苔浊胸痞。微寒微热。脉形弦数。立方未便著手。大补、亦不可重剂。攻邪、但得脉情无变。可保无虞。慎勿徒自惊惶。反增他变。
洋参　茯神（辰砂拌）　甘菊　蔻仁　陈皮　青蒿　钩钩　刺蒺藜　半夏　秫米　豆卷　竹茹
诒按（不沾沾于补虚。不斤斤于泄邪。而所用药品。按之症情。无不丝丝入扣。所谓成如容易隙艰辛。非学识两深者。不易办此。）
馀邪余积。虽留恋而未清。元气元阴。已耗损而欲竭。暂停苦口之药。且投醒胃之方。化滞生津。忌夫重浊。变汤蒸露。法取轻清。效东垣而化裁。希弋获以图幸
清暑益气汤　加荷叶　稻叶
蒸露一日温饮四五小杯
诒按（伏暑久淹。正虚邪恋。胃弱不胜重药者。此法当仿。）

疟疾门  ***************************
伏邪挟积。阻塞中宫。疟发、日轻日重。重则神糊烦躁。起卧如狂。此乃食积蒸痰。邪热化火痰。火上蒙。怕其风动痉厥。脉沉实。而舌苔黄。邪积聚于阳明。法当通下。仿大柴胡例。
柴胡　黄芩　川朴　枳实　栝蒌仁　半夏　大黄
诒按（脉舌与症合参。大柴胡是的对之药。）
再诊　下后、热净神清。竟若脱然无恙。惟是病退太速。仍恐变幻莫测。拟方再望转机。
川连（姜汁炒）　半夏　陈皮　豆豉　黄芩　枳实　栝蒌仁　郁金　神麴　竹茹
原注（病退太速。仍恐变幻。老炼之言宜省。凡下后方法。总以泻心加减。仍用栝蒌、枳实。想胸痞未舒。舌苔未化耳。）
三诊　昨日疟来。手足寒冷。即时腹中气胀。上塞咽喉。几乎发厥。但不昏狂耳。此乃少阳疟邪。挟内伏之痰浊。上走心胞。为昏狂。下乘脾土。为腹胀。前日之昏狂。病机偏在阳明。故法从下夺。今腹胀、舌白、脉细。病机偏在太阴。法当辛温通阳。转运中枢为要矣。随机应变。急者、为先。莫谓用寒用热之不侔也。
乾姜（炒黄）　陈皮　茯苓　草果　熟附　川朴　蔻仁　槟榔　丁香　通草
原注（前方用寒。后方用热。随症用药。转换敏捷。不避俗嫌。的是一腔热血。）
诒按（此人必中气素虚。故痰浊乘虚上僭也。）
四诊　投果附达原、神香、二陈、合剂。服药后。喉中汨汨有声。上逆之气即平。腹胀遂松。今脉缓大。神气安和。腹中微觉胀满。痰多黏腻。脾藏阳气虽通。寒湿痰涎未化。仍从前法。轻减其制。
前方去附子　槟榔　加大腹皮　半夏
五诊　腹中之气稍平。湿热馀邪未尽。所以微寒微热。仍归疟象。头胀身疼。知饥能食。法拟疏化。兼调营卫。
青蒿　豆卷　半夏　陈皮　穀芽　秦艽　神麴　茯苓　姜　枣
陈无择云、疟家日久。必有黄痰宿水。聚于胸腹膈膜之中。须得脾土旺。而后宿水自行。元气复。而后湿痰自化。余见久疟。有泄水数次而愈者。即宿水自行之效也。
六君子汤加炮姜　木香　神麴　砂仁
诒按（前曾见治老疟之法。用逐痰泻水之药。入鸡子中煮服。得泄黄水、即愈。其意与此正同。但用药有虚实之分耳。）
三疟久延。营卫两伤。复因产后。下焦八脉空虚。今病将九月。而疟仍未止。腹中结块偏左。此疟邪留于血络。聚于肝膜。是属疟母。淹缠不止。虑成疟劳。夏至在迩。乃阴阳剥复之际。瘦人久病。最怕阴伤。趁此图维。迎机导窾。和阳以生阴。从产后立法。稍佐搜络。以杜疟邪之根。
制首乌　杞子　地骨皮　当归　白芍（桂枝炒）　冬术　川芎　青皮　香附　乌梅
另鳖甲煎丸
原注（用四物汤。去地、换首乌。从产后血分立脚。）
再诊　疟久结癖。夏至前投和阳生阴。通调营卫。参入搜络方法。节后三疟仍来。但热势稍减。癖块略小。然口渴心悸。营阴大亏。情怀郁勃。多致化火伤阴。木曰曲直。曲直作酸。疟来多沃酸水。盖肝木郁热。挟胃中之宿饮。上泛使然。夫养营阴。须求甘润。理肝郁。必用苦辛。久疟堪截。癖块宜消。惟是体虚胃弱。诸宜加谨为上。
党参　鳖甲（醋炒）　当归　茯神　枣仁　香附　川连（吴萸炒）　冬术　陈皮　牡蛎　三稜（醋炒）
诒按（因病化裁。颇不沾滞。。方中白芍。似不可少。）
另用川贝（一两）　半夏（一两）　知母（一两）　研末。姜汁醋各半。泛丸。每服三钱。开水送下。
诒按（此半贝丸成法也。增入知母一味。嫌其偏于凉润。尚有可商。）
但寒不热。此为牝疟。柴胡桂枝汤主之。
柴胡　桂枝　乾姜　半夏　陈皮　茯苓　川朴　草果　炙草　姜枣
再诊　疟发间日。但寒而不热。口腻多涎。乃寒痰郁于心下。阳气不得宣越故也。
蜀漆　桂枝　半夏　陈皮　茯苓　羌活　石菖蒲
另用独头蒜（一个）　黄丹（一钱）　雄黄（五分）　共捣丸朝向东方服
三诊　舌白脘闷。背寒独甚。拟宣通阳气。以化痰浊。
麻黄　桂枝　杏仁　炙草　半夏　茯苓　陈皮　鹿角霜　石菖蒲
原注（以上三方。皆金匮法。）
四诊　疟止。当和胃气。
半夏　茯苓　甘草　陈皮　白蔻　姜　枣
诒按（牝疟不多见。大略由乎阳虚痰聚。阻遏邪机。不得外越所致。用药总以通阳宣浊为主。）
少阳过升。阳明失降。疟来烦闷痞呕。当变柴胡之制。而为泻心之法。和阳明。即所以和少阳也。
川连（姜汁炒）　半夏　陈皮　蔻仁　藿梗　生姜　竹茹（姜汁炒）
原注（此病舌色。左半边光红。右半边白苔。湿滑如水。晶粉团之色。因过服柴胡升阳。以劫其营。而痰浊又变于胃。以致痞呕。故用泻心之法。初用生姜一片、无效。后加至三片。痞呕乃止。疟亦不来。）
诒按（用古法、而能通其意。心灵手敏。此为善读书人。）
素有痰饮咳嗽。近复凉风外薄。食积内停。寒热似疟。脉弦数。额角痛。胸脘痞胀。大便不通。是有表复有里也。拟以疏里解表。
柴胡　黄芩　半夏　枳实　川朴　大腹皮　橘红　竹茹
诒按（立方用药。不深不浅。如初拓黄庭。恰到好处。）
再诊　脉弦数。两手掌心独热。大便五日不通。舌苔薄白不黄。燥屎尚未全结。欲通其腑。缓法为宜。
川连（姜汁炒）　枳实（磨冲）　蒌仁（研）　半夏　莱菔子（炒）　竹茹
诒按（先用缓法通府。此亦病机所在。不可不知。）

黄瘅门  ***************************
三疟止而复作。腹满平而又发。今目黄脉细。面黑溺少。防延黑瘅。然瘅而腹满者、难治。姑与分消。
茵陈　山栀　赤苓　滑石　陈皮　大腹皮　附子　通草　麦芽　栝蒌皮
再诊　面色黧黑。腹满足肿。脉沉而细。此脾胃之阳不化。水湿阻滞于中。证防增重。且与通阳渗湿。
肉桂（去粗皮研五分）　茯苓　猪苓　泽泻　大腹皮　白术　川朴　广皮　神麴　细辛　麦芽　香圆
诒按（此肉桂五苓散加味。温中疏湿。前人所谓阴黄。想即指此等症而言。）
两目及身体皆黄。小便自利而清。此属脾虚。非湿热也。名曰、虚黄。
黄耆（四两）　白芍（三两）　地肤子（二两）　茯苓（四两）　酒浸服
诒按（此瘅病中、另自一种。以小便清利为据。症不多见。录之、以备一格。）
伏暑湿热为黄。腹微满。小便利。身无汗。用麻黄连翘赤小豆汤。
麻黄　连翘　豆豉　茵陈　赤苓　川朴　枳壳　通草　神麴　杏仁　赤小豆（煎汤代水）
诒按（此湿热在表、而无汗者。）
面黄无力。能食气急。脱力伤脾之症也。用张三丰、伐木丸加味。
皂矾（一两、泥土包固、置糠火中、煨一日夜、取出、候冷、矾色已红、去泥土净）　川朴（五钱）　茅术（一两米泔浸切炒）　制半夏（一两）　陈皮（二两盐水炒）　茯苓（一两）　炙甘草（五钱）
共研细末。用大枣肉、煮烂为丸。每服二钱。开水送下。饮酒者、酒下。此方颇效。
诒按（此方以皂矾为君。合以平胃、二陈。明为消除垢积之剂。案云、脱力伤脾。便与此方不合。当云、脱力脾困。瘀湿不化。乃合。然此方用之颇灵。其功效。自不可掩。）

痹气门  ***************************
胸中为阳之位。清阳失旷。则胸痹而痛。下午属阴。故痛甚也。用苓桂术甘汤加味。
茯苓　甘草　桂枝　白术　栝蒌　薤白　半夏　陈皮　乾姜　白蔻
诒按（方药、均亲切不浮。）
再诊　胸痹痰饮。脘痛。甚则呕酸。脉细。胃阳不布。先以通阳。
吴萸　乾姜　白蔻　炙草　桂木　栝蒌　薤白　枳实　半夏　茯苓　陈皮
诒按（胸脘阳微而窒。立方兼治上中。而以中焦为主。）
三诊　胸痹腹痛。夜甚昼安。清阳不振。浊阴僭逆。法必通阳。
党参　茯苓　冬术　炙草　陈皮　半夏　桂木　川椒　乾姜　川附
诒按（此六君加桂附姜椒也。用药可谓切实矣。）

脘腹痛门  ***************************
肝胃气痛。痛久则气血瘀凝。曾经吐血。是阳明胃络之血。因郁热蒸迫而上也。血止之后。痛势仍作。每发于午后。诊脉小紧数。舌红无苔。乃血去阴伤。而气分之郁热。仍阻于肝胃之络。而不能透达。宜理气疏郁。取辛通而不耗液者、为当。
川楝子　延　胡　郁金　香附　茯苓　陈皮　旋覆花　山栀（姜汁炒）　白螺蛳壳　左金丸
诒按（方法轻灵。自然中病。）
肝气与饮邪。相合为病。脘腹作痛。呕吐酸水。拟苦辛泄木。辛温蠲饮。
川连（吴萸炒）　陈皮　木香　丁香　蔻仁　乾姜　川楝子　延胡　香附　川椒
诒按（肝气病、兼症最多。须看其立方融洽处。）
脉双弦。有寒饮在胃也。脘痛吐酸。木剋土也。得食则痛缓。病属中虚。当和中泄木祛寒。小建中汤加味主之。
白芍　桂枝　乾姜　炙草　半夏　橘饼　川椒　党参　白术
诒按（大小建中合剂。方药稳切。）
脘痛。肢冷脉伏。头汗淋漓。防厥。
金铃子　五灵脂　延胡　旋覆花　赭石　乳香　没药　丁香　蔻仁　香附
诒按（此肝气挟瘀之症。故立方如此。）
再诊　脘痛。甚则防厥。
姜黄　半夏　陈皮　茯苓　香附　吴萸　旋覆花　赭石　蔻仁
肝木挟下焦水寒之气。乘于脾胃。脘痛攻胁。呕吐酸水。脉细而弦。拟温中御寒。扶土抑木方法。
炮姜　川椒　吴萸　党参　桂枝　白芍　白术　茯苓　香附　砂仁
诒按（此肝气挟感寒治法。用药颇精到。）
素有肝胃气痛。兼有寒积。脘痛胀满。痛及于腰。刻不可忍。舌苔白腻。渴不欲饮。大便似利不利。脉象沉弦而紧。按症恐属藏结。颇为险候。非温不能通其阳。非下不能破其结。仿许学士温脾法。
乾姜　附子　肉桂　川朴（姜汁炒）　枳实　大黄
再诊　脘腹胀满。上至心下。下连少腹。中横一纹。如亚腰葫芦之状。中宫痞塞。阴阳格绝。上下不通。势濒于危。勉进附子泻心法。通阳以泄浊阴冀大便得通为幸。否则恐致喘汗厥脱。难以挽回。
附子　川连（姜汁炒）　川朴（姜汁炒）　大黄（酒浸）　长流水煎
再服备急丸（乾姜　大黄　巴豆霜）　七粒、砂仁汤下。
三诊　两投温下。大便仍然不通。胸腹高突。汤水下咽辄呕。肢渐冷。脉渐细。鼻煽额汗。厥脱堪忧。按结胸藏结之分。在乎有寒热无寒热为别。下之不通。胀满愈甚。乃太阴脾藏受戕。清阳失于转运。崔行功、有枳实理中一法。取其转运中阳。通便在是。挽回厥脱。亦在是。
人参　枳实　炮姜　川附　陈皮　冬术
诒按（两投温通重剂。不得小效。枳实理中。力量不及前方之大。恐未必能奏效也。。阅夜话录中、所载一症。与此相似。治之未效。后拟用温药下来复丹。未及试用。正可与此参观。）
三四年来。腹痛常发。发则极甚。必数日而平。此脾藏有寒积。肝经有湿热。故痛发则腹中觉热。拟温脾法。兼佐凉肝。
金铃子　延胡　陈皮　茯苓　白术　川椒　乾姜　白芍（吴萸炒）　神麴　砂仁
再诊　腹中寒热错杂而痛。古方越桃散、最妙。变散为丸。常服可耳。稍为加减。以合体气。
乾姜　山栀　吴萸　白芍　炙草
共为末。神麴糊丸。每服三钱。开水送下。
原注（越桃散、惟姜、栀、二味。加吴萸、白芍者。复以戊己法也。甘草者、取其调和也。）
诒按（病邪错杂。用药隙须一线、乃佳。如此丸方。即合法也。）
腹痛便溏。脾阳弱也。周身疼痛。卫阳弱也。补中土。益卫气。黄耆建中汤主之。
黄耆　桂枝　白芍　白术　炙草
诒按（方案俱老到。）
便血之后。余瘀凝于肝络。馀热留于小肠。故少腹疼。而小便热痛也。化瘀泄热为治。
桃仁（炒黑）　丹皮　鲜生地　木通　黑栀　滑石　归身　查炭　生蒲黄　新绛
另回生丹（一粒）　
诒按（理法双清。）
用五积合通圣。温通散寒。便通、而痛未止。脉迟。喜食甜味。痛在当脐。后连及腰。身常懔懔恶寒。此中虚阳弱。寒积内停。拟通阳以破其沉寒。益火以消其阴翳。
四君子去甘草　加肉桂　附子　木香　乌药　苁蓉　元明粉
诒按（方中元明粉一味。不甚妥洽。拟去之。）

疝气门  ***************************
中阳虚弱。厥阴寒疝僭逆。腹痛筋急。大便坚结。痛甚则呕吐。拟大建中汤。
川椒　炮姜　党参　附子　半夏　橘饼
诒按（此寒疝症之偏于虚者。故用药专于温理。）
寒湿伏于厥阴。久则化热。两胯凹筋胀。左睾丸偏坠。发作则身有寒热。则囊皮肿胀出水。此谓湿疝也。屡发不已。防有囊痈之变。
川楝子（巴豆二枚同炒焦去豆三钱）　茴香（盐水炒）　吴萸　黄柏　查炭
黑栀　橘核　萆薢　荔枝核
诒按（湿郁则化热。故须寒热互用。。既属湿疝。似宜参用苍术、苡仁、燥湿之品。）
又疝气方
川楝子（巴豆七粒同炒焦去豆五钱）　小茴香（盐水炒三钱）　青皮（炒三钱）　木香（晒不见火三钱）　当归（酒炒三钱）　全虫（酒洗炙七个）　昆布（漂淡炒三钱）　查炭（三钱）
共研末。用韭汁（一杯）葱头汁（一杯）丝瓜络（煎浓汁二两）泛丸。每日服一钱。
诒按（此方温肝通阳。驱邪理疝。用意颇佳。可以为法。）
子和论七疝。都隶于肝。近因远行劳倦。奔走伤筋。元参下陷。其疝益大。盖筋者。肝之合也。睾丸者。筋之所聚也。大凡治疝。不越辛温苦泄。然劳碌气陷者。苦泄则气益陷。当先举其陷下之气。稍佐辛温。是亦标本兼治之法。
补中益气汤加茯苓　茴香　延胡　全蝎　木香
又丸方
党参　白术　茯苓　吴萸　乌药　川楝子　木香　茴香　当归　苁蓉　枸杞
诒按（论病亲切不浮。）

瘕癖门  ***************************
前年秋季患伏暑。淹缠百日而愈。病中即结症。积居于左胁之下。入春以来。每至下午必微热。清晨必吐痰。食面必溏泄。此必当时热邪未尽。早进油腻面食。与痰气互相结聚于肝胃之络。当渐消之。否则或胀或鼓。均可虑也。
柴胡（盐水炒）　青皮（巴豆同炒黄去豆一两）　三稜（醋炒五钱）　雄黄（一两）　大黄（皂荚子三粒同炒黄去子一两）　莪术（醋炒五钱）
上药为末。神麴糊丸。每服一钱。橘红汤下。
午后服六君子丸三钱。
诒按（用药思路可取。）
少腹两旁结块。渐大渐长。静则夹脐而居。动则上攻至脘。旁及两胁。八九年来如是。据云、当年停经半载。皆疑为孕。及产。多是污秽臭水。嗣后遂结此块。想系水寒气血。瘀聚而成。当溯其源。而缓图之。
甘遂（面包煨三钱）　香附（盐水炒一两）　三稜（醋炒一两）　莪术（醋炒一两）　桃仁（炒五钱）　肉桂（另研一钱）　五灵脂（醋炒五钱）　地鳖虫（酒浸廿一个）　川楝子（巴豆七粒同炒去豆五钱）
共研末。炼蜜为丸。每服十丸。一日三服。
诒按（久病缓攻。方法颇稳。）
脐以上、有块一条。直攻心下作痛。痛连两胁。此属伏梁。为心之积。乃气血寒痰。凝聚而成。背脊热而眩悸。营气内亏。法以和营化积。
当归　半夏　瓦楞子　香附　丹　参　茯神　陈皮　木香　川楝子　延胡　砂仁
诒按（方亦平稳熨帖。）
再诊　投和营化积。伏梁之攻痛稍缓。而脊背之热亦减。久延络虚。当以缓图。无事更张。仍从前制。
前方去茯神　瓦楞子　木香　加茯苓　玫瑰
肝之积在胁下。名曰、肥气。日久撑痛。痼疾难图。
川楝子　延胡　川连　青皮　查炭　归鬚　五灵脂　莪术　三稜　茯苓　木香　砂仁
诒按（用药精当。）
再诊　左胁之痛已缓。夜增咳嗽寒热。邪气走于肺络。拟肺肝同治。
旋覆花　三稜（醋炒）　杏仁　茯苓　川楝子　猩绛　款冬花　莪术（醋炒）　半夏　陈皮　青葱管　归鬚
诒按（畅气疏瘀。平肝通络。此等症、用药不过如是。）
少腹结块。渐大如盘。上攻则痛。下伏则安。此属肠覃。气血凝滞而成。拟两疏气血法。
香附　丹参　红花　当归　泽兰　桃仁　延胡　广皮　砂仁　五灵脂
另大黄䗪虫丸、每服二十粒。
久患休息下痢。或作或辍。四月下旬。痢止数日。忽然气攻。胸脘板痛。上下不通。几乎发厥。及至大便稍通。板痛递减。匝月以来。大便仅通三次。今又不通十馀日矣。而其脘中之板痛者。结而成块。偏于右部。是脾之积也。脉极细而沉紧。面色晦滞。阳气郁伏。浊阴凝聚。当与温通。
附子　乾姜　川朴　陈皮　茯苓　香附　延胡　大腹子
另东垣五积丸　沉香化气丸
再诊　大便已通。脘腹之块未化。脉象沉弦而紧。面色之晦滞已明。阳光一睍。阴凝渐通之象。仍以温通。
附子　乾姜　陈皮　茯苓　木香　砂仁　通草　水红花子　白螺蛳壳
诒按（凡阳气郁伏者。与阳虚不同。于温药中、宜兼清泄之意。乃妥。）
脉迟细。脘中有块。纳食撑胀。腹中漉漉有声。嗳腐吞酸。大便坚结。此脾胃有寒积也。当以温药下之。仿温脾法。
茯苓　大黄　附子　乾姜　桂木　川朴　陈皮　枳实　半夏
诒按（小承气、合二陈。加姜、桂、附。驱寒饮、导积滞。立方简当。）
脉右关滑动。舌苔黄白而腻。是痰积在中焦也。左关弦搏。肝木气旺。故左肋斜至脐下。有梗一条。按之觉硬。乃肝气入络所致。尺寸脉俱微缓。泄痢一载。气血两亏。补之无益。攻之不可。而病根终莫能拔。病根者何。痰积湿热肝气也。夫湿热痰积。须藉元气。以运之外出。洁古所谓、养正积自除。脾胃健。则湿热自化。原指久病而言。此病不为不久。攻消克伐。何敢妄施。兹择性味不猛。而能通能化者、用之。
人参　茯苓　于术　青陈皮　炙草　泽泻　枳壳　神麴　茅术　当归（土炒）　白芍（吴萸三分煎汁炒）　黄耆　防风根
诒按（拟加金铃、延胡、木瓜、以疏肝。较为周到。）
又丸方
制半夏（三两）分六分（一分、木香二钱煎汁拌炒。一分、白芥子二钱煎汁拌炒。一分、乌药三钱煎汁拌炒。一分、金铃子三钱煎汁拌炒。一分、猪苓二钱煎汁拌炒。一分、醋拌炒。）
炒毕。去诸药。仅以半夏为末。入雄精（三钱）研末。射香（一分）独头蒜（三个）打烂。用醋（一茶杯）打和为丸。每晨服一钱五分。开水送下。
诒按（丸药制法精巧。开后学许多悟境。）
心之积。名曰伏梁。得之忧思而气结也。居于心下胃脘之间。其形竖直而长。痛发则呕吐酸水。兼挟痰饮。肝气为患也。开发心阳。以化浊阴之凝结。兼平肝气。而化胃中之痰饮。
桂枝　半夏　川连（吴萸炒）　茯苓　陈皮　蔻仁　郁金　延胡　川楝子　石菖蒲　瓦楞子
诒按（论病立方。精到熨帖）
病由肝气横逆。营血不调。腹中结瘕。脘胁攻痛。渐致食减内热。咳嗽痰多。当脐动跳。心悸少寐。口乾肠燥。是皆血痹。虚劳之象。极难医治。姑仿仲景法。
党参　茯苓　枣仁　乳香　没药　桃仁　当归　川贝　香附　地鳖虫（酒炙）　白蜜
再诊　前方养营化瘀。得下血块两枚。腹满稍软。内热咳嗽未减。今且和营启胃。退热止咳。再望转机。
党参　茯苓　丹参　陈皮　川贝　杏仁　当归　阿胶　血馀炭　地鳖虫
诒按（前两方仿金匮血痹治法。确有见地。后来咳嗽不止。已属内热伤肺之象。腹中满痛。肝气不平也。愚意仍用润肺疏肝。清阴养血法治之。）


评选环溪草堂医案·下卷  ——————————————————————————————————————————————————————————————————————————————————————————

肿胀门  ***************************
病起咳嗽。咳止而反气升。入暮尤甚。面跗庞然浮肿。腹虽未满。而按之不软。此属肾风。盖风邪乘虚。而入于肾。肾气上逆。故入暮而气升为甚。用五苓通膀胱。导出肾中之邪。加细辛、以彻少阴之寒风。晚上再进都气丸。以安其肾。庶几久蕴之邪得解。而肾藏无伤。切弗轻视此病。须防腹满之虞。
五苓散　加大腹皮　陈皮　细辛　肉桂
另晚服都气丸盐汤送下。
诒按（肾风之名。出于素问风论。其所列症状。与此不甚符合。但理可相通。此案所立治法。亦颇有精意。盖邪入于藏。必借所合之府为出路。以五苓加味。治其膀胱。以导出肾邪。随用都气、以培肾藏之本。邪正虚实之间。面面周到。率尔操觚者。固不能办此也。）
风湿相搏。一身悉肿。咽痛发热。咳而脉浮。拟越婢法。
麻黄　石膏　赤苓　甘草　杏仁　大腹皮　通草
诒按（咳而咽痛。肺有郁热。故用越婢。）
风水者。在表之风邪。与在里之水湿。合而为病也。其症头面肢体浮肿。必兼咳嗽。故为风水。更兼食积。其腹必满。三焦不利。法当开上疏中达下。若不避风。恐其增重。
羌活　防风　枳壳　莱菔子　杏仁　橘红　川朴　茯苓　泽泻　大腹皮　桑皮　葱　姜皮
诒按（症属外风、与内湿相合。故用药、从表里两解之法。）
内有湿热。外著风邪。风与水搏。一身悉肿。此属风水。当发汗。
羌活　香薷　陈皮　防风　赤苓　焦六曲　通草　生姜　葱白
水肿自下而起。腿足阴囊。大腹胸膈咽喉。无处不受其灾。水势氾滥。浩浩莫御矣。今先从上泻下。盖肺主一身之气。又曰、水出高源。古人开鬼门。洁净府。虽曰、从太阳著手。其实亦不离乎肺也。
葶苈子　杏仁　川朴　陈皮　茯苓　椒目（炒出汗）　姜　枣
另控涎丹每服（七分）姜汤送下
诒按（病象已剧。用药自须从猛。但控涎丹、药力猛锐。不宜过于多服。须酌之。）
病后脾虚气滞。浮肿食少。大便溏泄。法当温运脾阳。
党参　茯苓　泽泻　木香　冬术　炮姜　苡仁　神麴　砂仁　穀芽
诒按（病后浮肿属虚。故兼培补。。以上诸案。均属浮肿之病。与鼓胀、单腹胀、诸症之关乎藏气者。轻重浅深。迥乎不同。临症者、当细意分别。勿混视也。其有脘腹坚硬结块者。须与积聚瘕癖门各案参看。）湿热内阻肠胃之间。横连膜原。膜原者。脏腑之外。肌肉之内。膈膜之所舍。三焦决渎之道路。邪留不去。是为肿胀。胀属气。肿属水。是必理气。而疏决渎。以杜肿胀之萌。
黑白丑（各五钱）　莱菔子（一两）　砂仁（一两）　用陈葫芦一枚、将上三味纳入。再入陈酒一大杯。隔汤炖。一炷香、取葫芦中药。炒研细末。再以葫芦炙灰。共研和。每服二钱。
诒按（立方取义颇佳。凡肿胀初起者。可以取用。）
痢后阳虚。水湿不化。腹满面浮足肿。而色青黄。脉细。虑延鼓胀重症。拟温通脾肾之阳。疏利决渎之气。冀其胀消肿退为妙。
川附　肉桂　白术　泽泻　茯苓　猪苓　川朴　陈皮　通草　冬瓜皮
诒按（病后阳虚肿胀。故用胃苓法。加温运之品。）
腹暴胀而足肿。纳食则胀益甚。湿热挟气。填塞太阴。鼓胀重症。
川朴　赤苓　大腹皮　青皮　泽泻　枳壳　查炭　黑丑　甘遂（面包煨）　通草　姜皮
再诊　腹满稍宽。足仍浮肿。运脾化湿。冀其渐平。
川朴　茯苓　大腹皮　椒目　泽泻　通草　陈皮　黑丑　苍术　神麴　枳壳　姜皮
三诊　腹满月馀。得食则胀甚。两进攻消运脾之法。胃脘之胀已松。大腹之满未化。再议疏通消导。
旋覆花　五加皮　泽泻　鸡内金　赤苓皮　槟榔　木香　黑丑　通草　砂仁
诒按（此三方、治腹胀之由乎湿积者。初起通用之法。）
附录　叶天士按云、徐姓小儿。单胀数月。百药无效。余用肥儿丸、万安散、磨积丹、鸡肫、药俱不效。余谓气分不效。宜治血络。所谓络瘀则胀也。用归鬚、桃仁、延胡、山甲、蜣螂、䗪虫、灵脂、山楂、之类。为丸。十日全愈。
诒按（此等症、本不多见。但已经治验。自可存之。以备一格。）
附录　吴按云、肿胀久延。腰痛带下。浊阴尚盛。元气已衰。补则恐其助胀。渗则虑其伤元。拟早上服金匮炒焦方。但取其气。不取其味。亦有离照当空。阴霾四散之义。晚仍进清渗之方。以膀胱为气化运行之府也。表里兼治。渐次图功。庶木德盛行之候。不致加剧耳。
诒按（病难著手者。不可无此巧法。有以五苓、五皮、煎汤。送炒黑金匮肾气丸者。正与此相似。）
疟后湿热内蕴于脾胃之中。热上蒸而为口糜。湿内蕴而为腹胀。拟和中清化湿热为法。
川连（酒炒）　川朴　焦曲　赤苓　枳壳　大腹皮　泽泻　陈皮　黑栀　砂仁
诒按（案方俱平正通达。特未知能否奏效耳。）
病由肝郁。木横剋土。湿热不化。先有淋浊。愈后。渐渐腹胀。左胁微觉隐痛。身微有热。脉象细弦。木郁不达。虑延鼓胀。勿轻视之。
柴胡　茯苓　白术　香附　川芎　山栀　神麴　丹皮　白芍　青皮　川朴　香圆
另左金丸
诒按（立方精当。虽不见出色。而已恰到好处。）
气郁于胸为膈。气滞于腹为鼓。饮食不纳。形肉顿瘦。阴气凝聚。阳气汨没。脉细如丝。将何疗治。姑与扶正培土。通阳化气为法。
党参　熟附　肉桂　泽泻　白术　茯苓　大腹皮
另来复丹（一钱）
诒按（病已造乎极重。此方药力之猛。足以制之。从此得效。尚可勉图。）
痞块、由大疟日久而结。多因水饮痰涎。与气相搏而成。久则块散腹满。变为臌胀。所谓癖散成臌也。脉细如丝。重按至骨。乃见弦象。是肝木乘脾也。口乾。小便短少。是湿热不运也。匝月腹日加大。急宜疏通水道。泄木和中。
五苓散　加川朴　川连（姜汁炒）　青皮　陈皮　大腹皮　木香　车前子　通草
另服古方厚朴散　川朴（姜汁炒三钱）　枳壳（三钱巴豆七粒合炒黄去巴豆）　木香（晒乾研三钱）　青皮（醋炒三钱）　陈皮（盐水炒三钱）　甘遂（面包煨三钱）　大戟（水浸晒乾炒三钱）　乾姜（炒黄三钱）
共为末每服（一钱）用砂仁车前子泡汤调下
诒按（此治癖散成臌之妙剂。凡遇此等大症。必乘早图治。若日久正虚。便费周张矣。录此、以为临症者一隅之取。）
暑湿挟积。阻滞肠胃。中州不运。大腹骤满。腹中时痛。痛则大便黏腻。色红似痢。小水短少。诊脉沉而滑数。是积之征也。拟大橘皮汤。送下木香槟榔丸。
橘红　白术　赤苓　泽泻　猪苓　大腹皮　滑石　木香　砂仁　川朴
另木香槟榔丸（三钱）
诒按（病兼滞利。故须先从肠府疏导。）
再诊　气与水相搏。大腹骤满。小便不利。大便欲泄而不泄。法以疏气逐水。
香薷　茴香　泽泻　枳壳　赤苓　莱菔子　甘遂　大戟　黑丑　白丑　生姜
诒按（此方专逐水积。力量颇猛。想其正气尚旺。故可放手用之。）

头痛门  ***************************
情怀郁勃。肝胆风阳上升。右目昏蒙。左半头痛。心[飠曹]不寐。饥而善食。内风掀旋不熄。痛势倏忽无定。营液消耗。虑其痉厥。法以滋营养液。清熄肝阳。务宜畅抱。庶克臻效。
大生地　元精石　阿胶　天冬　羚羊角　石决明　女贞子　滁菊　钩钩　白芍
再诊　服滋阴和阳法。风阳稍熄。第舌心无苔。心[飠曹]善饥。究属营阴消烁。胃虚而求助于食也。议滋柔甘缓。
大生地　石决明　麦冬　阿胶　火麻仁　女贞子　洋参　白芍　茯神　橘饼
诒按（此养阴柔肝之正法。与前人复脉、定风、阿胶鸡黄、等法。用意相合。）

诸窍门  ***************************
郁怒伤阴。木火上乘窍络。耳生瘜肉。名曰耳菌。最属淹缠。久久不已。防有血出翻花之变。
生地　丹皮　北沙参　元参　远志　钩钩　羚羊角　石决明　刺蒺藜　滁菊
另用藜芦　腰黄　硇砂
上三味、皆少许。为细末。点入耳中。立效。
胆热移脑为鼻渊。肝热移肺为鼻痔。病根日久。难以卒效。
羚羊角　丹皮　黑栀　甘菊　元参　辛夷　苍耳子　石决明
另用雄黄、月石、冰片、研末、搐鼻。
诒按（耳菌、鼻痔、均属外症。须另用专方治之。先生长于外科。故用药自然丝丝入扣。）
暑邪湿毒。走入营中。遍身骤发紫黑蓝斑。鼻血龈腐。此属发斑牙疳之险症。倘至壮热神昏。不可挽矣。
羚羊角　犀角　黑栀　丹皮　银花　连翘　鲜石斛　鲜生地　知母　芦根
诒按（此症于清营中。宜稍参疏透之意。）
少阴肾水不足。阳明胃火有馀。牙宣出血。晡时微寒壮热。而其脉极细。此素体之阴亏也。当凭症论治。用景岳玉女煎。
生地　知母　牛膝　川连　石膏　麦冬　薄荷　芦根
诒按（此症之脉细。想系素禀如是。若云阴虚。未必脉细也。总之、须见症确有可据。乃可舍脉从症。未可冒昧以将事也。）

痧疫门  ***************************
烂喉痧症。来势甚暴。甫周一日。丹疹密隐。咽喉已腐。壮热无汗。大便泄泻。烦躁渴饮。脘腹按之痛。邪不外达。炽盛于里。燎原之势。不可向迩。恐其遽尔内陷。昏喘生变。现在方法。辛凉透散。通同一律。无所短长。鄙见莫若且用凉膈散。上者、上达。表者、表达。里者、下达。庶几热从外出而痧透。火从下泄而躁安。按内经病机。暴注下迫。皆属于热。仲景方论。急下之法。正以存阴。幸勿拘现患泄泻。而遂谓不可再下也。虽然智愚千虑。各有得失。尚祈高正是荷。
凉膈散　加牛蒡子　桔梗　枳实
诒按（既患丹痧。则营络中必有热邪。方中丹皮、鲜地、银花、元参、等味。断不可少。）
再诊　投凉膈散。烦躁略安。脘痛已止。胸膈之燔。稍衰其势。而咽喉红肿。乾咳呛逆。上炎之火。未熄其威。况丹痧一片。点粒模糊。症交三日。正属邪张之际。尚在险途。未归坦境。拟方再望转机为妙。
犀角　连翘　元参　川贝　桔梗　鲜石斛　牛蒡子　鲜薄荷根　芦　根
痧回热减。温邪初退之馀。咽喉反腐。虚火又从而附之。良由久患喉痹。阴虚火亢。热淫摇动。亢焰复张。用方最宜加谨。过清恐伤脾胃。早滋恐恋馀邪。姑拟甘凉法。平调肺胃。冀得上焦清肃。
鲜石斛　大贝　元参　生草　丹皮　沙参　羚羊角　扁豆　稆豆衣　雪梨
诒按（看似平淡无奇。实已斟酌尽善。）

脚气门  ***************************
暑雨潮湿。湿从下受。入于经络。两足腿股酸楚。不能屈伸。起卧转侧。均觉艰难。此属脚气。适值经行之际。少腹窒塞。小便涩痛。湿热自气伤营。故舌苔白而底绛。脉形濡。身微寒热。虑其有气逆冲胸之变。拟东垣防己饮加减。
防己　薏仁　萆薢　秦艽　独活　桑寄生　牛膝　木通　防风　归尾　延　胡　威灵仙　泽泻　丝瓜络
诒按（此湿热注于经络之病。与载入类伤寒中之脚气。宜用鸡鸣散者。不同。）
再诊　两足稍能行动。湿热有流通之机。仍宗前法增损。兼参健步丸意。
防己　萆薢　独活　牛膝　桂仲　晚蚕砂　木瓜　当归　延胡　秦艽　桑枝　丝瓜络

遗精门  ***************************
病由丧子。悲愤抑郁。肝火偏盛。小水淋浊。渐至遗精。一载有馀。日无虚度。今年新正。加以左少腹、睾丸、气上攻胸。心神狂乱。龈血目青。皆肝火亢盛莫制也。经云、肾主闭藏。肝司疏泄。二藏皆有相火。而其繫上属于心。心为君火。君不制相。相火妄动。虽不交合。精亦暗流而走泄矣。治法当制肝之亢。益肾之虚。宗越人东实西虚。泻南补北例。
川连　黑栀　延胡　赤苓　沙参　川楝子　鲜地　知母　黄柏　龟板　芡实
另当归龙荟丸（一钱）开水送下。
诒按（遗泄有专属乎肝者。此等症是也。此方可引以为例。）
再丸方　川连（盐水炒一两）　苦参（烘二两）　白术（米泔浸晒二两）　牡蛎（煅三两）
共研末。用雄猪肚（一个）将药末、纳入肚中。以线扎好。以水酒各半煮烂。将酒药末、共打。如嫌烂、加建莲粉拌干作丸。每朝服三钱。
诒按（此刘松石猪肚丸方也。加川连一味。）
左尺极细。寸关微而似数。右三部俱弦滑。下有遗精暗疾。肛门痒而出水。上则头眩耳鸣。舌苔粉白。以脉合症。肾阴下亏。而湿热相火。下淫上混。清窍为之蒙闭。法当补肾之阴。以清相火。清金和胃。分利膀胱。以化湿热。
大生地（蛤粉炒）　龟板　牡蛎　怀山药　麦冬　萆薢　泽泻　赤苓　丹皮　知母　黄柏　半夏
诒按（病源分析极清。用药亦熨帖周到。）
又丸方
大生地（砂仁陈酒拌蒸）　冬术（土炒）　黄连（盐水炒）　苦参　天麻　怀山药　丹皮（盐水炒）　牡蛎　麦冬（元米炒）　龟板（酥炙）　川芎　半夏　芡实　萆薢（盐水炒）　泽泻（盐水炒）　赤苓　黄柏（盐水炒）　知母（盐水炒）
上药为末用建莲粉（四两）神麴（四两）煮糊捣丸
诒按（此方用丹溪大补阴丸。合封髓猪肚分清等法而成。肾虚有湿热者。用之颇合。或乃以苦寒疑之。是未识制方之妙义也。）

小便门  ***************************
先腹痛数日。遂至小便不利。少腹胀满如鼓。今已半月。屡用通利之药。小便虽通不爽。少腹胀满益甚。诊胀弦紧。舌苔白腻。饮食少纳。身无寒热。大便频泄。黏腻如痰。此中阳不足。水湿泛溢。膀胱气化无权。法当温土以御水寒。通阳以化湿浊。
乾姜（炒黄）　肉桂　茯苓　泽泻　茅术　木香　茴香
诒按（因舌腻便痰。故知其为寒湿。惟先曾腹痛。则方中又宜兼通气分。拟再加牛膝、乌药。）
再诊　张先生用平胃、化胃中之湿浊。五苓、通膀胱之气化。简净的当。无从增损。愚意复入半夏一味。暗合通澈阴阳之路。使水湿痰涎。从小便出。是亦古人加减成方之心法也。
半夏　茅术　川朴　陈皮　甘草　茯苓　猪苓　肉桂　泽泻
肾虚精关不固。湿热混于坎宫。精从溺后而出。左脉虚细。右脉洪大。阴亏而相火胜也。补肾阴化湿热。用凉八味法。
凉八味汤加萆薢
另威喜丸（三钱）淡盐汤送下
再诊　精浊稍止。而两足重堕无力。咳嗽胸痛。金水两亏。湿热不化。拟清暑益气。以化湿热。兼固肾阴。
洋参　黄耆　茯苓　五味　神麴　麦冬　苍术　白术　陈皮　前胡　通草
另知柏八味丸
三诊　精浊已止。腿足重堕无力。舌苔白而恶心。坎宫之湿热虽清。胃家之湿热犹恋。拟和中化湿法。
豆卷　半夏　茯苓　陈皮　麦冬　沙参　扁豆
另资生丸
四诊　肾虚胃湿。胸闷恶心。口沃清水。凡大便时。则精窍自渗如腻浊。拟渗胃湿固肾精。
熟地　五味　苍术　白茯苓　沙苑　炮姜　黄柏　建莲
另威喜丸
诒按（凡肾虚胃湿之病。用药甚难著手。第一方、专顾肾。第二方、肾胃兼顾。第三方、专治胃。第四方、两层合治。从黑地黄丸加味。最有巧思。）
淋浊日久不痛。口常甜腻。此肾虚而有湿热也。
苍术（四两）分作四分（一分、用米泔水浸透晒。一分、用盐水炒。一分、用酒炒。一分、用破故纸三钱研末拌炒、去故纸。）　黄柏（四两）分作四分（一分、盐水炒。一分、生晒。一分、酒炒。一分、用益智仁末三钱拌炒、去益智仁。）　莲蕊须　马料豆　制首乌　茯苓　生草
共研细末。怀山药粉煮糊为丸。
诒按（肾虚而兼湿热者。用药甚难。观此方取意极佳。惟于肾虚一面。尚可增入、沙苑、菟丝、龟板、之类。）
肾开窍于二阴。前有淋浊之新恙。后有肠红之旧疾。皆由于阴虚而有湿热也。寓育阴于利水清热之中。猪苓汤合加味槐花散主之。
茯苓　猪苓　阿胶　生地　槐　米　枳壳　六一散　血馀炭　侧柏炭
诒按（两症贯串一线。用药自然亲切。）
再诊　便血已止。淋浊未清。今当固本。
芡实　炙草　洋参　麦冬　黄柏　生地　茯苓　沙苑　砂仁　莲肉　怀山药
另八仙长寿丸每服（三钱）开水送下。
小便频数。溺后有血丝血块。此膀胱有热。肾虚有火。逼冲任之血。而下走前阴也。法当通涩兼行。
生地炭　阿胶（蒲黄炒）　川连　龟板　赤苓　黄柏（盐水炒）　大黄（醋炒成炭）　血馀　车前子　藕
另血馀炭（二钱）　血珀（一钱）研末。分两服。鸡子清调下。
再诊　血止。小便频数。气坠。拟补阴升阳法。
生地　牡蛎　茯苓　龟板　怀药　丹皮　杜仲　党参　建莲　鹿角霜
诒按（两方用药。极为周到。所嫌者、平实而已。）
淋浊三年不止。肾虚湿热不化。阴头碎痒。筋骨微疼。六味补肾。能化湿热。耐心久服。莫计效迟。
大生地　怀药　茯苓　萸肉　丹皮　泽泻　五味　麦冬　益智仁　湘莲肉
诒按（六味能化湿热。其理颇精。拟再加黄柏、牡蛎。）
又按　（此症阴头碎痒。筋骨微疼。疑有疮毒内恋而然。）
杂药乱投。诸病不除。中气早戕。故腹中不和。大便不畅。至于本病。精浊淆混。亦脾虚湿热所致。
萆薢　益智仁　半夏　陈皮　党参　黄柏　乌药　石菖蒲　菟丝子
诒按（精浊淆混四字。将病情包括无遗。用药亦清灵不滞。）

痢疾门  ***************************
从来肺有积热者。大肠必燥。以相为表里故也。三五年来。屡发喉症。肺热可知。今秋龈肿出血。多服凉药。及西瓜等物。遂患下痢赤白。常有干粪夹杂其中。延及百日。近见坚慄。而痢反更甚。此必有故。夫脾受瓜果之寒湿。既下流于大肠而为痢。则大肠之燥当除。今独不然。竟若燥与湿。各树旗帜。相为犄角之势。岂非以脾属中土而主湿。大肠属燥金而主津。津亏而燥益坚。脾虚则湿愈甚耶。昔秦氏论痢。有湿火伤气。燥火伤血之分。此则湿燥两伤。拟撰一方。润燥兼行。气血兼理。或通或塞。均非所宜。
全栝蒌（六钱）　当归（一钱五分）　木香（五分）　川连（酒炒五分）　甘草（四分）　升麻（三分）　藕（一两）　陈火腿足骨（炙灰一钱）
诒按（论病切实不浮。方亦稳适。微嫌气分药尚少。恐机关不能灵动耳。）
伏暑湿热之邪。挟积内蕴。胸痞呕恶。发热舌燥。通府之后。变为下痢。痢色红白腻冻。仍然痞塞呕恶。饮食不纳。势成禁口重症。须得胃开纳穀。痢减不呕为妙。阅诸高明方。层次转折。各有主意。姑拟一方商正。
川连（酒炒五分）　黄芩（酒炒八分）　白芍（炒钱半）　青皮（八分）　川朴（五分）　陈皮（盐水炒八分）　神麴（三钱）　茯苓（三钱）　北沙参（四钱）　砂仁（八分）　生熟穀芽（各二钱）　玫瑰花（二朵）
原注（此病嫌其两脉虚濡。脾胃元气大弱。似乎宜参入扶正为善。然下痢一症。古称滞下。起于湿热居多。早补早敛。往往受累。此河间苦辛宣通府滞之法。所以为痢门必採之方。若夫深刻工夫。补阴补阳。治脾治肾。都为久痢而设。尚非此时议论。所以宁落轻浅。不用深重之剂。盖行远自迩之意云尔。）
诒按（阅是方者。有病重药轻之疑。故方后申言其意。）
奔走远行。伤饥饮酒。脾胃受病。病成休息下痢。痢经两载不愈。许学士香茸丸、最妙。但嫌其价昂。且药肆无此现成丸料。今姑师其意而变汤服。
木香　丁香　杜仲　当归　白芍　炮姜　茯苓　砂仁　鹿角霜　菟丝饼
诒按（此脾肾两治。而专重于肾者。。查原方皆用鹿茸、沉香、麝香。无用丁香者。煎剂中宜改用沉香为稳。）
脉经云、代则气衰。细则气少。多指阳气而言。今下痢而得是脉。脾肾之阳微特著。况形衰畏冷。而小便清长乎。惟下痢赤者、属血分。腹中痛者、为有积。立方当从此设想。盖寻其罅。而通之、补之亦治病之巧机也。
附子枳实理中汤送下驻车丸
诒按（看病于虚中求实。极其精审。方亦的当。）
便痢白腻。如水晶鱼脑色。小便不利。少腹偏右板窒。诸医以为肠痈。固亦近是。然考肠痈为病。有寒有热。金匮并出二方。如大黄牡丹汤。薏仁附子败酱散。概可见矣。此症则属寒积。试观脉弦紧而不数。面色青而不渴。是其征也。鄙意宜用温通备候商订。
肉桂五苓散　加砂仁　楂肉
再诊　温通已效。仍从前法。
原方　加泡姜　木香
三诊　欲溺不爽。溺后气向下堕。便痢白腻虽稀。然腰尻痠痛如折。全属阳虚气陷之象。仿东垣意。参入前法。
党参　升麻　肉桂　茯苓　泽泻　冬术　泡姜　木香　诃子（煨）　砂仁　鹿角
原注（此症并非肠痈。乃寒积下痢耳。因诸医皆云。馀只得委曲周旋。但从肠痈为病。有寒有热。轻轻转笔。折入温通方法。既不碍诸医。又与病相合。不得不然之事也。。此方连服三剂。大便白腻全无。脾胃已起。）
诒按（认症已确。用药自然针芥相投。）
休息下痢。延及半载。色红而黏。脉弦。是风邪久羁于肠藏营分之中。而莫能出。近日畏风身热。是又感新风于外也。补中升阳。兼凉血为法。
党参　白术　防风　蚕砂　茯苓　升麻　神麴　砂仁　陈皮　炙草　椿根皮炭
另驻车丸
诒按（方中于新感一层。未曾顾到。。肠中有风邪。惟蚕砂能治之。煎方中、宜加黄耆。）
阳枢之疟邪。转入阴枢为痢。痢色红而后重气堕。肛门觉热。是下焦广肠有热也。白头翁法甚当。然今疟止又来。仍从阴枢达出阳枢立法。佐以和中。使以泄热。
四逆散　异功散　黄芩汤　加生熟穀芽
诒按（推论病机。转折极清。立方自然熨帖。）
痢而滑脱。症已险逆。温固藏真。一定成法。然须得效。庶可回春。
熟地　杞子　龙骨　茯苓　萸肉　苁蓉　杜仲　乌梅　炙草　山药
鹿角胶（赤石脂炒）　龟板（禹馀粮炒）　穀芽　煎汤代水
诒按（用药极其切当。惟病象已深。未识能挽回否。）
红痢三年。腹中结块。板硬不移。按之则痛。漉漉有声。即便下利。此瘀凝寒积。久留于肠府。当以温通下之。
川附　当归　苍术炭　枳实炭　地榆炭　茯苓　通草　桃仁（炒黑）　大黄
诒按（温通瘀积。方极稳当。惟病久正伤。或再加扶正之品。更为周到。）
疟邪挟积。内陷为痢。痢下红腻。腹中阵痛。舌苔黄掯。疟势仍来。形容大削。元气内亏。虑有变端。治之不易。
神麴　川朴　茯苓　秦皮　川连　黄芩　白头翁　柴胡　白芍　枳实　炙草
诒按（此白头翁汤、合四逆散。是由疟转痢。湿热挟积之的方。）
红痢匝月。仍然腹痛后重。据云、先曾发疟三次。此属中虚。表邪传里。现今脉细肢寒。中焦阳气已弱。小便艰难。膀胱气化又钝。拟连理、兼化其湿热。柴苓、以解其表邪。是亦表里两解之法也。
柴胡　桂枝　茯苓　泽　泻　川连　木香　党参　白术　炮姜　炙草　砂仁
诒按（论病立方。均熨帖老到。。此理中汤、加香连。五苓散、加柴胡。）
肝胃不和。湿热积滞为痢。延及半载。仍然腹痛。脘胀恶心。治以苦辛。泄肝和胃。佐以分消运化。
川　连　茯苓　川朴　木香　楂肉　陈皮　青皮　赤苓　白芍　砂仁
另驻车丸（二钱）乌梅丸（一钱）和服
再诊　痢减。腹中犹痛。肝胃不和也。现值经来。脉弦寒热。血虚木郁。拟以养血疏肝。
归身　白芍　香附　茯苓　冬术　木香　陈皮　神　曲　川芎　生熟砂仁　另驻车丸（一钱）　乌梅丸（一钱）　归脾丸（一钱）　和服
诒按（前后两方。均亲切不浮。此方中、可加醋炙柴胡五分。醋炒青皮一钱。）

便血门  ***************************
痔血虽自大肠来。亦属脾虚湿热。至于大疟。古云、邪伏三阴。薛立斋云、三阴者。脾也。上年疟止。直至今夜复作。未免又有暑邪内伏。近日痔血。相兼为患。拟用清暑益气汤、加味。内化湿热。外解新邪。总以益气扶中为主。俾中枢一运。自然内外分消矣。
党参　炙草　黄耆　苍术　冬术　当归　麦冬　五味　青皮　陈皮　神麴　黄柏　葛根　升麻　泽泻　防风　蜀漆　赤苓　煨姜　大枣
诒按（宿病兼新邪而发。须先治新感。仍照顾宿病。乃能得手。此方是也。。经云、三阴疟疾。此三阴、专指太阴脾藏言。与统指肝脾肾三藏者、不同。）
再诊　素有便血之症。而患大疟日久。凡患大疟。其始必有寒邪。邪入三阴。大疟成焉。若阴虚之人。寒久必化为热。热陷三阴。便血作焉。而三阳之寒仍在也。温三阳之阳。以少阳为始。清三阴之热。以少阴为主。然血既由大肠而出。又当兼清大肠。方用棉子肉。内具生气。温少阳之阳也。鲜首乌。性兼润血。清少阴之热也。柿饼灰、性凉而涩。清大肠之血也。标本并治。虽不中不远矣。
棉子肉（炒黑四两）　柿饼灰（四两）　二味研末。
用鲜首乌（二斤）捣自然汁。取汁去渣。以汁调神麴（一两）煮烂。将上药末、捣丸。每服三钱。枣汤下。
诒按（凡久病气偏。寻常汤药性味。牵制不能奏续。必用性味专简之方。乃能见效。此方即用此意。）
脾虚不能摄血。便后见红。脾虚不能化湿。腹臌足肿。病根日久。肾阴亦伤。肾司二便。故小便不利。是皆脾肾二经之病也。法以温摄双调。
熟地　炮姜　茯苓　泽泻　陈皮　车前子　川朴　茅术　五味　丹皮　山药　阿胶
诒按（凡脾肾两伤者。当斟酌于润燥之间。用药极难。古方惟黑地黄丸、最佳。方亦从此化出。）
再诊　
熟地　茅术炭　白头翁　黄柏（盐水炒）　炮姜炭　阿胶　五味　秦皮
三诊　
山药　川连（酒炒）　泽泻　车前子　茯苓　川朴　陈皮（盐水炒）　伏龙肝　煎汤代水
炒黑肾气丸合黑地黄丸　加阿胶　虎骨　鹿角霜　益智仁
原注（第一方、用黑地黄丸、加阿胶。治脾肾两虚。兼以摄其阴血。第二方、用白头翁汤。清厥阴之热、以止血。第三方、暗用平胃散、以化湿。治其腹鸣外。合车前子、泽泻、山药。乃用六味地黄意。补其肾、以利膀胱。而通水道也。又再加伏龙肝。乃暗合黄土汤意。治少阴便血。层层回顾如此。）
便血肠燥。脉大气虚。补气。则清阳自升。清阳。则便血自止。
黄耆（炒黑）　防风根　阿胶　地榆炭　当归炭　五味　荷蒂炭
另金银花（炒黑一两）　柿饼灰（一两）　槐米（炒一两）　猪胆汁泛丸每朝服一钱
诒按（立方用药。颇有思路可取。丸方尤佳。）
肠胃有湿热。湿郁生痰。热郁生火。大便下血。晨起吐痰。热处湿中。湿在上而热在下。治上宜化痰理湿。治下宜清热退火。用二陈合三黄为法。
半夏　陈皮　茯苓　川连　黄芩　杏仁　胡黄连　地榆皮　侧柏叶　百草霜
诒按（两面周到。于此可得上下合治之法。）
肠痔脱肛便血。其根已久。有时举发。而脉象细数。营阴大伤。面黄少神。脾气大困。兼之腹中鸣响。脾阳且不运矣。一切苦寒止血之药。非惟少效。抑恐碍脾。拟东垣黑地黄丸法。
熟地（砂仁拌炒炭一两）　炮姜（四分）　黄耆（炙三钱）　茅术（米泔浸炒一钱五分）　五味（炒一钱五分）　党参（三钱）　荷叶蒂（两个）
又原方　加阿胶　伏龙肝
诒按（方极正当。凡阴虚而脾阳困顿者。当取以为法。）

虫病门  ***************************
阅病源。是属虫病无疑。虫由脾土不运。湿热蒸化而生。其发于月底之夜。乃由脾胃虚寒。寒属阴。故夜发也。寒久化热。土虚木强。其发移于月初。必呕吐胸热。乳下跳动。虫随酸苦痰涎而出。多寡不一。时或见于大便。腹中微痛。虽渴甚不能咽水。水下复呕。呕尽乃平。至中旬则康泰无恙矣。所以然者。月初虫头向上。且病久多呕。胃阴亏而虚火上炎。故胸中觉热也。虚里跳动。中气虚也。中气者。乃胸中大气。脾胃冲和之气。皆归所统。今中气虚甚。故跳跃也。病延一载。虫属盘踞。未易一扫而除。图治之法。和中调脾。以杜生虫之源。生津平肝。以治胸热口渴。化湿热。降逆气。以治呕吐。久服勿懈。自可见功。欲求速效。恐不能耳。
川楝子　芜荑　党参（元米炒）　白术　使君子肉　半夏　陈皮　青皮　白芍　茯苓　焦六曲　乾姜　榧子　蔻仁
诒按（论病颇切实。惟立方专于顾本。似难取效。拟另服杀虫丸药、以佐之。）
喜食生米。积聚生虫。腹痛面黄。口流涎沫。虫之见症无疑。先拟健脾化虫。
茅术（米泔水浸）　青皮　鹤蝨　榧子（炒打）　芜荑　槟榔　陈米（炒黄）
诒按（此治虫病初起。最轻之方。痛时口流清水。是虫病的据。）

内痈门  ***************************
热在中焦部分。时吐红痰带臭。不甚咳嗽。病在于胃。有留热伏于中宫。法当清泄。
犀角　射干　桃仁　当归　薏仁　冬瓜子　连翘　银花　川贝　大黄　元明粉
再诊　不咳嗽。但吐红痰如脓。自觉灼热。在于胃脘之中。将及三月。非肺痈也。乃瘀热留于胃中也。当以清化。
当归　薏仁　冬瓜子　沙参　连翘　川贝　石斛　银花　赤小豆　芦根
三诊　吐痰如脓已止。脘中之热已退。时觉微寒微热。馀火未清。仍从前法加减。
党参　当归　薏仁　杏仁　沙参　冬瓜子　丹皮　黄芩　甘草　茅根　芦根　赤小豆
诒按（此病得力、在第一方。故知其非肺痈。然红痰如脓而臭。究与脘痈无异。作胃脘痈治。当不致误。）
暑邪挟积。阻滞肠胃。脘腹疼痛。大便泄出。如脓如血。症属盘肠流注。非轻症也。
川连　木香　槟榔　当归　查肉　神麴　黄芩　枳壳　赤芍　砂仁
诒按（脓血痢而名流注。说颇新奇。阅方、仍是治痢之药。忆蒋问斋医略中、论痢疾一症。谓是肠中作脓。当用外疡治法。与此案正相合也。）

外疡门  ***************************
多年湿毒。左足前臁腐烂。今则膝骨臀股。上及缺盆。疼痛而木肿。此湿得热而蔓延。循经窜络。病在阳明。名湿毒流注。口苦带腻。脉缓而小。湿胜于热。热伏湿中。仿防己饮法。
防己　苍术　黄柏　南星（制）　木通　威灵仙　防风　归身　独活　红花　萆薢　羚羊角　滑石
诒按（此治外疡正法。是疡症之偏于阳者。）
再诊　前用防己。法宣通关节。以化湿热。膝股之痛稍缓。惟缺盆处。咳嗽引痛不平。拟参以清肺化痰。
前方去羚羊角　防风　木香　红花　加薏仁　杏仁　川贝　沙参
周身碎痒而痛。似疥瘰状。心中烦热。肤上出脓水。症属肺风。
马勃　象贝　荆芥　黄芩　杭菊　蒺藜（炒）
诒按（此湿热走于血分之病。当兼疏血络。拟加归鬚、丹皮、赤芍、忍冬藤、浮萍、细生地。）
寒痰凝阻。颊车不利。高而肿硬。色白不红。此属阴寒骨[飠曹]。与色红身热者。不同。
熟地　麻黄　桂枝　防风　制蚕　白芥子　当归　秦艽
诒按（此病挟肝火者。十之八九。此独不然。于此可悟辨症之不可胶执也。）
湿久蕴于下焦。气血凝滞而结疡。生于合纂之旁。滋蔓肛臀之际。初起数日即溃。火甚毒甚可知。溃后烂孔极深。迄今四五十日。新肉虽生而嫩。肛臀余肿仍僵。久卧床褥。脾胃之转输自钝。刻当痛楚。形容之色泽尤枯。调治方法。自宜补益。高明见解。大略相同。愚意虚处固虚。而实处仍实。拟用煎丸二方。各走一经。虚实兼顾。
六君子汤去半夏　茯苓　加黄耆　归身　白芍　穀芽
又丸方
川连（酒炒一钱）　胡连（酒炒一钱）　苦参（炒一钱）　黄柏（一钱）　当归（三钱）　乳香（一钱）　没药（一钱）　白芷（一钱）　犀黄（二分）　血珀（四分）　白矾（三钱）　刺蝟皮（炙一钱）　象牙屑（三钱）　海螵蛸（三钱）
共为末。用黄占烊化作丸。每朝服五分。
原注（凡极苦之药。直入下焦。坚阴而化湿热。用蝟皮、牙屑、之专消漏管者。引入患处。更用黄占以涩之固之。俾上中不受苦寒之药气。俾入下焦。其性始达。）
诒按（丸方、用意极精。）
湿热结疝。初起肾囊红肿。渐至气上攻胁。胁肋肿痛。已及半月。防成肋痈。病在肝络。肝性善升。甚则恐致气升发厥。非轻症也。
川楝子　延胡　青皮　香附　查炭　枳壳　旋覆花　桃仁　赤苓　猩绛　葱　管
诒按（方治疝气。而肋痈即在其中。内病处疡。一以贯之也。）
木郁不达。乳房结核坚硬。胸胁气撑。腰脊疼痛。气血两亏。郁结不解。论其内症。即属郁劳。论其外症。便是乳岩。皆为难治。
党参　香附　川贝　当归　白芍　青皮　橘核　狗脊　杜仲　砂仁
诒按（论病简洁老当。）
乳房结核坚硬。虽皮色不红。而推之松动。此非乳痰。仍属乳痈。肝郁所致。身微寒热。防滋蔓难治。
柴胡（盐水炒）　当归　白芍　黑栀　川贝　香附　栝蒌皮
另金针菜（炙脆三钱）　皂荚子（炙三钱）　射干（炙三钱）
研末。分三服。饮酒者、酒下。否则砂仁汤、亦可。
诒按（煎方用逍遥散。亦通套方也。好在有末药以佐之。）
再诊　乳痈已溃。寒热亦止。第余块未化。惟和其气血。调其郁结而已。
当归　白芍　香附　川贝　远志　砂仁　丹参
肝郁结成乳痰。延及旬月。坚中带软。顶色转红。势将穿溃。溃后见脓乃吉。若血多脓少。非所宜也。
川楝子　当归　青皮　白芍　橘红　川贝　香附　茯苓　砂仁
再诊　乳痰穿破。有血无脓。乃气虚不能引血化腐为脓也。防变乳岩。不易收功。
党参　归身　白芍　茯神　枣仁　川贝　香附　陈皮　牡蛎　砂仁　甘草　橘叶
诒按（此等郁痰症。须正气不亏。更能旷怀自遣。乃可医治。二者缺一不可治也。）
又单方
川贝（三钱）　橘红（五钱）　莱菔子（炒三钱）　莲蓬皮（另炙灰五钱）
痰疬二载。自颈延胁。或已溃。或未溃。或溃而不敛。或他处续生。累累然如贯珠。如叠石。溃后色黑而脓稀。外软而内坚。诊脉不甚虚。饮食尚可。细询病由气郁而起。郁则肝胆三焦之火。循经上走于络。结成疬核。小则为疬。大则为痰。收功非易。必放开胸襟。旷观物理乃佳。
夏枯草（五钱）　昆布（三钱）　山茨菇（三钱）　远志（甘草汤煮三钱）　元参（二钱）　川贝（二钱）　归身（二钱）　天葵草（三钱）　香附（一钱五分）　功劳叶（二钱）
诒按（此病亦与失营症相类。幸脉实能纳。故用药专从痰火著想。）
翻花肾岩。法在难治。怡情安养。庶几可图。然非易事也。
鲜首乌（一两）　马料豆（一两）　银花（一两）　甘草梢（一两）
煎浓服
西黄（一分）　川连（五分）　血珀（五分）　药珠（三分）　灯心灰（五分）　大贝（二钱）　人中黄（一钱）
研末。分十服。每朝一服。
诒按（此肾虚而兼疮毒之变症也。）
先天元气不足。胎中伏毒。因虚窜络。颈项结核。或已溃。或未溃。或溃而不敛。兼以耳聋、鼻塞。脑门遇阴雨。则胀痛咳呛。牙关不利。皆阴虚阳亢。毒邪上蒙清窍之见端也。若徒治其虚。伏毒何能宣化。拟养阴化毒。
北沙参（三钱）　花粉（三钱）　当归（三钱）　海螵蛸（三钱）　仙遗粮（三钱）　川贝（二钱）　防风（一钱五分）　银花（三钱）　稆豆衣（三钱）　珠粉（一分）　血珀（五釐）　西黄（五釐）
诒按（鼻塞脑痛。皆馀毒内恋之象。拟再用化毒丹佐之。）
广风自头而起。渐延遍体。湿热秽毒之邪。从鼻而受。为日既久。未易扫除。拟用金蟾脱甲酒意。
金银花（三两）　蟾蜍（去肠一只）　苦参（三两）　大黄（一两）　皂荚子（十粒）　川芎（一两）　白藓皮（二两）一本有蛇蜕（一两）　甲片（二两）
用陈酒五斤、浸七日。每日饮杯许。
诒按（此与前条之症。皆系馀毒所致。）
肝经郁火。乘犯阳明。牙龈痒痛出血。而发牙疳。舌红碎裂。头眩心烦。是营阴内亏。而纳穀气撑。又属脾气虚也。犹喜大便燥结。可用清滋法。先平其炎上之火。
羚羊角　鲜生地　鲜石斛　元参　麦冬　石决明　女贞子
茯苓　枣仁
诒按（立方专于养阴熄肝。愚意再加广皮、鸡内金。以健运脾气。似更周到。）
阴亏火亢。绕颈生痰。寒热似疟。而实非疟也。少阴水亏。不能涵木。少阳火亢。更来烁金。金木交战。乃生寒热。饮食少。脾胃弱。虑延劳损。
六味地黄汤　加牡蛎　党参　麦冬　柴胡　白芍
五味
诒按（方以六味滋肾。生脉保肺。合柴、芍、以清肝。立方周到熨帖。愚意拟去温肝之萸肉。再加清胆之菇、芩。）
牙龈渗脓。二载不愈。此属牙漏。肾虚而胃有湿热所致。
六味丸（三钱）　资生丸（二钱）
相和。每朝四钱。淡盐汤送下。
诒按（六味、补肾固佳。资生、清湿热。似嫌力量不到。）
本原不足。兼挟风温发热。颈间结核成痰。二十馀日。不红不肿。不消散。亦不作脓。属半虚半实。慎柔方有良法。用四君子、加牛蒡。世所未知。余曾验过。
四君子汤　加牛蒡子　象贝　桑叶
诒按（四君补虚。加蒡、贝、以消风化痰。桑叶、以清肺通络。虚实兼顾。绝不犯手。）
再诊　昨用慎柔方。是托散法。服下、若汗出热退。则数剂可消。若汗不出。仍发热。则数剂成脓。亦易溃敛。
前方　加钩钩
三诊　三岁孩童。但哺乳汁。不进穀食。脾胃虚弱可知。颈结痰核。而有寒热。必挟风温。属半虚半实。今将一月。热退复热。其块不消。不作脓。大便溏。脾胃不足。气血两虚。
党参　冬术　陈皮　荆芥　黄耆　归身　防风　葛根　砂仁　桑叶
诒按（因慎柔方不效。转拟此方。其实远不及前方之灵动也。）
疡漏久而成管。用消管丸。缓缓治之。
胡黄连（一两）　刺蝟皮（一两炙）　象牙屑（一两）　五倍（一两炙）　蟾酥（酒化三钱）　陈硬明角灯（二两炙）
上药为末。炼蜜丸。用上好雄精（三钱）泛上为衣。每朝服三钱。金银花汤送下。
诒按（方意极佳。惟蟾酥大毒走窜之品。拟减半用之。）

妇人门  ***************************
目之乌珠属肝。瞳神属肾。病因经行后。腰痛口乾。乌珠起白翳。怕日羞明。瞳神散大。此肝肾之阴不足。而相火上炎也。补阴之药极是。再稍参清泄相火之品。
女贞子　旱莲草　生地　杞子（黄柏三分煎汁炒）　潼沙苑　穀精草　丹皮　元　参　桑椹子　黑芝麻
另磁朱丸
再诊　血虚则木旺。木旺则脾衰。脾衰则痰湿不化。肝旺则气火易升。是以腹中时痛。脐右有块。目中乾涩。口常甜腻。舌苔白。而经水不调也。治法不宜制肝。制则耗其气。但当养阴以和肝。不可燥湿。燥则劫其阴。只宜和脾以运气。此仲景治肝补脾之要法也。
党参　当归　白芍　茯苓　冬术　半夏　陈皮　丹皮　香附　橘叶
三诊　脉轻按虚微。是为元气之虚。重按细数。是属营阴之损。左尺细弱。肾水亏也。历诊病情。每遇经来。其热辄甚。舌止即布白苔。良以胃中湿浊。因里热熏蒸而上泛也。少腹有块攻痛。聚散无常。是名为瘕。瘕属无形之气。隶乎肝肾为多。揆其致病之由。因目疾过服苦寒。戕伐生生之气。胃受寒、则阳气郁而生湿。肝受寒、则阴气凝而结瘕。阳气郁于胸中。故内热。阴气凝于下焦。故腹痛。经事过。则血去而阴虚。故其热甚。甚则蒸湿上泛。故舌苔浊厚也。刻下将交夏令。火旺水衰。火旺、则元气耗而不支。水衰、则营阴涸而失守。惟恐增剧耳。图治之法。补脾胃以振元气。培肝肾以养营阴。是治其本也。稍佐辛温。宣通下焦阴气。是兼治其瘕痛之标也。
党参　黄耆　冬术　茯苓　炙草　归身（酒炒）　萸肉（酒炒）　首乌　木香　白芍（吴萸三分煎汁炒）　马料豆　生熟穀芽
诒按（三案论病、则委曲周至。用药、则细腻熨帖。看似平淡无奇。实则苦心斟酌以出之。诚以调理内伤久病。与治外感时邪不同。病久正虚者。病机必多错杂碍手之处。用药必非一二剂所能奏效。故立方必须四面照顾。通盘打算。不求幸功。先求无弊。此等功夫。非老手不能擅场。）
崩后不时寒热。腹中有块。口发牙疳。营虚有火。气虚有滞调之补之。
党参　陈皮　当归　白芍　丹皮　茯苓　麦冬　元参　黑栀　女贞子　建莲肉
再诊　血虚木横。两胁气撑胀痛。腹中有块。心荡而寒热。病根日久。损及奇经。经云、冲脉为病。逆气里急。任脉为病。男疝女瘕。阳维为病。苦寒热。阴维为病。苦心痛。合而参之。谓非奇经之病乎。调之不易。
党参　黄耆　当归　白芍　沙苑　茯神　杞子　香附　陈皮　白薇　紫石英
诒按（拟再加牛膝、青皮、沉香。）
三诊　和营卫而调摄奇经。病势皆减。惟腹中之块未平。仍从前法加减。
前方去杞子　加砂仁　冬术
诒按（古无专属奇经之病。亦无专入奇经之药。考内经、八脉行度。及前贤议论。均谓十二经气血有馀。则溢入奇经。有病者、亦必日久病深。由正经而侵入之。然则用药治病。自当仍以正经为主。学者须明此意。勿为近贤议论所蒙也。）
内热日久。经停两月。投养阴调血通经之剂。得热减经行。可谓效矣。然犹未也。脉数不和。舌仍光赤。乃阴津未充。虚阳未敛也。仍宜小心安养为善。
生地　当归　白芍　丹皮　阿胶　香附　党参　茯苓　陈皮　地骨皮
诒按（平正妥帖。）
再诊　脉数已和。舌色光红已退。但有时尚觉微热。仍以前法增损。
前方去丹皮　阿胶　加麦冬　狗脊
经事不来。足肿腹满。脐下偏左有块。上攻作痛。此瘀凝气滞。病属血分。虑延成臌。
三稜（醋炒）　莪术　香附　当归　神麴　查肉　延胡　砂仁
另大黄䗪虫丸、每服五粒、日三次。
诒按（此气血两疏之法。用药切实不浮。好在丸药缓攻。不嫌其峻。）
再诊　经停腹满。形瘦色黄。气血瘀凝。防其成臌。
香附　延胡　枳壳　茯苓　苏梗　川朴　大腹皮　冬瓜皮
另大黄䗪虫丸
忧愁抑郁。耗损心脾之营。而肝木僭逆。胸中气塞。内热夜甚。经事两月不来。脉沉而数。热伏营血之中。拟用柴胡四物汤。和营血以舒木郁。
党参　冬术　生地　当归　白芍　香附　青蒿　白薇　生熟穀芽
诒按（此等症、调治失当。最易入于损途。。拟再加丹皮、丹参。）
经后。少腹痛连腰股。肛门气坠。大便不通。小便赤涩。拟泄肝经之郁热。通络脉之凝涩。
金铃子　延胡　郁李仁　归尾　黑栀　柴胡　龙胆草　大黄（酒炒）　旋覆花　猩绛　青葱管
诒按（病情、于小便上得之。）
经行后。少腹作痛。上及胸脘腰胁。内热口乾。大便不通。小便热痛。此肝气挟瘀所致。
川楝子　延胡　桃仁　香附　山栀（姜汁炒）　泽兰　川连（吴萸炒）　丹皮
另当归龙荟丸（三钱）淡盐汤送下
诒按（病情与前条相似。方亦近之。惟当归龙荟丸、用得太重。宜减半服之。）
年将五十。经事频来且多。是冲脉不司收摄故也。防其崩决。补之摄之。
党参　黄耆　当归　于术　枣仁　陈皮　茯神　阿胶　荷叶蒂　藕
诒按（此方从归脾增减。补则有之。摄则未也。拟加牡蛎、龟板、茜草炭、乌贼骨、以佐之。）
病起当年产后。虽经调理而痊。究竟营虚未复。是以至今不育。且经事乖而且多。亦营虚而气不固摄之故。自上年九秋。又感寒邪。入于肺为咳嗽。痰中带血。此谓上实下虚。血随气逆。蔓延旬日。加以内热。渐成劳损。姑仿仲景法。扶正化邪。以为下虚上实之法。
生地　党参　炙草　当归　豆卷　前胡　茯苓　怀药　麦冬　阿胶　川贝　杏仁　桂枝　枇杷叶
诒按（趋步古人。非胸罗经训者不能。时下随症敷衍。乌能望其项背。）
再诊　进薯蓣丸法。补气血。生津液。彻风邪。咳嗽已减。所谓上实下虚。病情不谬。据云、当年产后。腹中常痛。至今未愈。显见营分有寒。已非一日。但内热淹缠。心悸头眩。久虚不复。终为劳损。兹从八珍加减。复入通补奇经。王道无近功。耐心安养为是。
十全去耆芎　加阿胶　艾　炮姜　紫石英　陈皮　麦冬　款冬花　川贝　神麴　大枣
三诊　温补奇经。病情俱减。今仍前制。
十全去耆芎草　加阿胶　香附　炮姜　陈皮　吴萸
两次血崩之后。赤带连绵不断。迄今半载有馀。脉象虚微。气血大亏。是以头眩、心跳。腰痠、足软、等症均见也。近日腹痛食减。恐其复致崩决。拟方固摄奇经。
女贞子　乌贼骨　茜草炭　旱莲草　党参　茯苓　白芍　丹皮　阿胶　莲肉　荷叶蒂　藕节　另震灵丹（二钱）
再诊　固摄奇经。病情不减。崩漏不止。腹痛不已。用升阳固阴法。
鹿角霜　沙苑　龙骨　牡蛎　怀药　杜仲　女贞子　杞子　茯苓　棕炭
诒按（固摄不效、进用升涩、此用药转换、一定层次。）
痛而经来。肝木横也。经事参前。血分热也。色黑有瘀。和而化之。可也。
川楝子　延胡　丹皮　当归　白芍　泽兰　香附（醋炒）　木香　茯苓　查炭　砂仁
诒按（立方平善。）
再诊　经来色黑而痛。当与化瘀。
生地　桃仁（炒黑）　红花　泽兰　黑栀　香附（醋炒）　当归　川芎　醋炙大黄炭
养血以调经。理气以止痛。补肝之虚。以平眩晕。助脾之运。以除恶心。
熟地（六两）　分三分（一分、砂仁拌炒松。一分、姜汁炒焦。一分、陈酒煮烂。）　当归（三两）　分三分（一分、吴萸一钱煎汁炒。一分、茴香一钱煎汁炒。一分、酒炒。）　白芍（二两）　分二分（一分、肉桂一钱煎汁炒。一分、炙草三钱煎汁炒。）　香附（四两）　分四分（一分、黑栀三钱煎汁炒。一分、盐水炒。一分、醋炒。一分、酒炒。）　川芎（酒炒一两）　沙苑（盐水炒三两）　茯苓（三两焙）　陈皮（盐水炒五钱）　党参（炒三两）　丹参（酒浸、晒乾。再浸、再晒。如此七次。焙研。三两。）
诒按（此方制法精巧。养血理气。两擅其长。木香、砂仁。亦可酌增。）
咳嗽发热日久。前投补益脾胃之药。六七剂。食谷加增。起居略健。但热势、每交寅卯而盛。乃少阳旺时也。少阳属胆。与肝相为表里。肝胆有郁热。戕伐生生之气。肺金失其清肃。脾胃失其转输。相火日益炽。阴津日益涸。燎原之势不至涸极不止也。其脉弦数者。肝胆郁热之候也。刻下初交夏令。趁其胃旺加餐。拟进酸苦法。益阴和阳。清澈肝胆之郁热。考古方柴前连梅煎。颇有深意。录出备正。
柴胡（猪胆汁浸炒五分）　川连（盐水炒五分）　白芍（一钱）　前胡（一钱）　乌梅（五分）麦冬（二钱）　党参（三钱）　秋石（三分）　炙草（四分）　薤白（五分）
原注（此方服后。热势竟退。此时已经停两月。以后或热、或止。喜其能食。至四五月后。方知其有孕。）
诒按（此等症、最易认作虚损。得此议论。大开后人眼目。）
又按　（此必有微邪、伏于肝胆之间。挟木火而发。煎熬津液。日就乾涸。古人所谓营风者。曹仁伯谓即是此症。）
寒气客于下焦。瘀凝停于少腹。阻塞胞门。膀胱阳气失化。以致癃闭。产后八日。而小便不通。脉细肢寒。腹中觉冷。恐其气逆。上攻发厥。法以温通下焦。化瘀利水。冀其应手为妙。
当归（八钱）　川芎（四钱）　查炭（五钱）　炮姜（五分）　桃仁（三钱）　车前（五钱）
益母草汤同陈酒各一碗代水煎药
另肉桂（五分）血珀（五分）甘遂（三分）共研末药汁调服
诒按（末药方甚佳。煎方中、拟加泽兰、牛膝、吴萸。。此症甚急。用药能丝丝入扣。迥异肤浮家数。）
再诊　小水癃闭已通。瘀凝未下。少腹仍然板满。再以温通泄浊。
肉桂　延胡　红花　桃仁　丹参　两头尖　归尾　查炭　牛膝　炮姜　冬葵子　车前
前年小产。恶露数日即止。因而腹痛结块。心神妄乱。言语如颠。此所谓、血风病也。胞络下连血海。上繫心胞。血凝动火。火炽生风。故见诸症。诊脉弦搏。肝阳有上亢之象。防加吐血。治法当以化瘀为先。稍佐清火。可也。
丹参　延胡　五灵脂　川连　川贝　赤苓　蒲黄　黑栀　茺蔚子　香附
另回生丹（一粒）
诒按（疏症病原。切实指点。与肤浮影曏者不同。）
产后腹痛年馀。营虚木郁。脾胃受戕。时作恶心。时沃酸水。用千金当归建中汤。
当归　白芍（吴萸炒）　炙草　炮姜　肉桂　川椒　南枣　橘饼
诒按（用药切当。无支凑帮贴之病。自是老手。）
再诊　前投建中法。腹痛已止。复因经行之后。劳碌受寒。腹中又痛。加以晡热。饮食减少。舌苔乾白。此属血虚肝郁。脾虚木横。用归脾法加减。
党参　黄耆　茯苓　陈皮　冬术　归身　炮姜　木香　砂仁　白芍（吴萸炒）　橘饼
产后瘀凝未净。新血不生。身热日久。少腹疼痛。小溲淋漓。带下血筋。此肝经郁热。兼挟凝瘀为患。殊非小羌。姑拟泄肝和营。化瘀为法。
鲜生地（姜汁拌炒焦一两）　生姜渣（鲜地汁拌炒黄三钱）　黑栀　延胡　金铃子　龙胆草　丹参　赤苓　归鬚　猩绛　甘草梢　青葱管
诒按（恰合病机。惟少腹痛者。于化瘀一层。尚须著意。拟加西珀、乌药、红花。）
经事来多去少。似崩非崩。是血虚有热也。所谓天暑地热。则经血沸溢。用白薇汤加阿胶主之。
女贞子　白薇　阿胶（米粉炒）　黄芩（醋炒炭）　归身炭　沙苑（盐水炒）　黄柏　白芍　旱莲草　莲心
诒按（立方精到熨帖。）
经停少腹痛。小溲淋漓有血。缕此肝火。与凝瘀交阻。当导而通之。
龙胆草　小蓟炭　桃仁　大黄（酒炒）　山栀　冬葵子　延　胡　车前子　丹皮　海金沙
诒按（立方切实。）
经行后。奔走急路。冷粥疗饥。少腹疼痛连腰胁。兼及前阴。此肝肾受伤。又被寒侵而热郁也。经云、远行则阳气内伐。热舍于肾。冷粥入胃。则热郁不得伸。故痛也。遵寒热错杂例。兼腹痛治法。
川连（酒炒）　炮姜　桂枝　白芍（吴萸三分煎汁炒）　全当归　木通　香附　查炭　黑栀　旋覆花　猩绛
诒按（推究病原。亲切不肤。）
内经有石瘕、石水之症。多属阳气不布。水道阻塞之症。少腹有块。坚硬者。为石瘕。水气上攻而腹满者。为石水。此症初起。小便不利。今反小便不禁。而腹渐胀满。是石水之象。考古石水治法。不越通阳利水。浅则治膀胱。深则治肾。久则治脾。兹拟一方备採。
四苓散去猪苓　加大腹皮　陈皮　桑白皮　川朴　乌药　桂枝　鸡内金
另朝服肾气丸（二钱）
诒按（煎方治膀胱。丸方治肾。方中桂枝、拟改用肉桂。）
体气素亏。频年屡患咳嗽。今春产后悲伤。咳嗽复作。背寒内热。气逆痰多。脉虚数。大便溏。延今百日。病成蓐劳。按产后血舍空虚。八脉之气。先伤于下。加以悲衰伤肺。咳嗽剧发。震动冲脉之气上逆。经云、冲脉为病。逆气里急。阳维为病。苦寒热。频进疏风清热。脾胃再伤。以致腹痛便溏。食减无味。斯皆见咳治咳之弊。越人谓上损及脾。下损及胃。俱属难治。姑拟通补奇经。镇摄冲脉。复入扶脾理肺。未能免俗。聊复尔尔。
熟地（砂仁炒炭）　当归（小茴香三分拌炒）　白芍（桂枝三分拌炒）　紫石英　牛膝（盐水炒）　茯苓　川贝
诒按（用熟地、归、茴、牛膝、紫石英。温摄冲任。用归、芍、以调阳维。用药颇为亲切。拟再加胡桃、人参、山药、沙苑牡蛎。）
心胸觉冷。经事数月一来。食入则腹中胀痛。寒痰气郁。凝滞不通。当以辛温宣畅。遵熟料五积意。
半夏　桂　枝　茯苓　苍术　白芍　川朴　川芎　归身　丹参　炙草　陈皮　枳壳　高良姜
再诊　苦辛温通之剂。而能调经散痞。用之果效。益信古人。言不妄发。法不虚立。在用者、何如耳。
前方去良姜　加茺蔚子　砂仁
乳房属胃。乳汁血之所化。无孩子而乳房膨胀。亦下乳汁。此非血之有馀。乃不循其道。以下归冲脉。而为月水。反随肝气。上入乳房。变为乳汁。事出反常。非细故矣。夫血、犹水也。气、犹风也。血随气行。如水为风激。而作波澜也。然则顺其气。清其火。熄其风。而使之下行。如风回波转。可也。正何必参堵截之法。涩其源而止其流哉。噫。可为知者道。难与俗人言也。
元精石　赤石脂　紫石英　寒水石　牡蛎　大生地　白芍　归身　茯神　乌药　麦芽　郁李仁
诒按（此等议论。全是精心结撰。毫无依傍。非胸有积理者不能道。。于乳汁变化之道。确凿指出。非见理精到者不能。。方拟去石脂、郁李。加丹参、丹皮、牛膝。）

小儿门  ***************************
幼稚伏邪挟积。阻滞肠胃。蒸痰化热。肺气窒痹。是以先泻而后咳。更继之以发热也。今者、便泄已止。而气急痰嘶。肺气阻痹。尤甚。法当先治其肺。盖恐肺胀。则生惊发搐。其变端莫测耳。
葶苈子（三钱）　莱菔子（三钱）　六一散（三钱）　枇杷叶（三片）
再诊　痰嘶气喘。平其大半。热势起伏。退而复作。时下多疟。须防转疟。
白萝卜汁（一杯）鲜薄荷汁（半杯）二味煎浓去上沫加入冰糖（三钱）烊化姜汁（一滴）冲服
诒按（两方用药。俱清简可法。于小儿尤宜。）
先痢而后疟。已经两载。面黄内热。腹满足肿。脾气大虚。舌红形瘦。阴液大伤。童劳症也。
党参　茯苓　于术　陈皮　黄耆　泽泻　川连　神麴　防风根
再诊　疟痢三年。脾胃元气大伤。脉数舌红。腹满足肿。小泄短少。前投升阳益胃。热势略减。今拟补益脾阴。兼以化浊。然童稚阴亏。病延日久。夏令防其增剧。
党参　怀药　冬术　麦冬　五味　白芍　陈皮　茯苓　砂仁　鸡内金
诒按（小儿虚症。自以后天脾胃为主。然脉数舌红。阴液亦损。亦当稍参养阴之意。）
先天不足。三阴亏损。筋络空虚。两足蜷挛。身热骨瘦。童劳痼疾。难治。
生地　当归　牛膝　川断　狗脊　苡米　鳖　甲　羚羊角　桑枝
诒按（用薏米、桑枝。于补剂中、稍参风湿治法。）
断乳太早。元气薄弱。咳嗽发热。已逾四月。形瘦骨立。疳劳重症。唇红而善食。肠胃有疳虫也。
川贝　杏仁　茯苓　百部　川连　党参　地骨皮　陈皮　芜荑　款冬花　桑白皮
诒按（此方专以杀虫为主。愚意当另拟培元之法、以佐之。）
马脾风。极重险症。危生倏忽。姑与牛黄夺命散。
大黄（生切四钱）　槟榔（一钱五分）　黑牵牛（三钱）
共研末。分二服。白萝卜汁调服。
诒按（此古方也。病情急重。非此亦无法可挽。或有痰热壅甚者。服越婢、或麻杏甘石汤、亦效。）
音哑喘咳。痰声嗘咯。风痰袭肺。肺胀、夹惊险候。
麻黄　杏仁　射干　桔梗　枳壳　菖蒲　前胡　白前　紫菀　桑白皮
另白萝卜汁冲服
诒按（此症风痰壅闭。与喉科中马脾风相类。治之稍迟。即不可救。学者最宜留意。）
痧后挟积。移热于大肠。腹中热痛。每交寅卯二时。则痛甚。拟开肺金之郁。仿丹溪论参越桃意。
良姜　桔梗　川连　通草　滑石　黑栀　查炭　砂仁　焦曲
再诊　痧后腹痛。甚于黎明。阳气为阴寒所遏。欲升而不得升。故痛甚于黎明也。前用温寒并进。见效。今仍以前法加减。
桂枝　乾姜　吴萸　木香　延胡　香附　查炭　槟榔　赤苓　黑栀　白蔻仁
诒按（此寒热错杂之症。大抵热为寒郁。故立方以寒热互用奏功。）
评选爱庐医案二十四条
上爱庐医案若干条。胥江张大曦仲华所著也。仲华道光时人。以医术驰名江淛间。原刻上下两卷。共一百馀案。咸丰时刻于苏州。未几毁于兵燹。遂少传本。甲午夏、诒于友人案头得见抄本。假归读之。见其论病选药。思路深细。用法精到。颇能独开生面。发前人所未发。惟刻意争奇。不肯稍涉平境。因之议论有过于艰深者。立方有流于织巧者。窃念方药之道。动关性命。非如词章曲艺。可以随人好恶。各自成家。是必博稽精采。慎所从达。庶几可法可师。不致贻误来学。因就所抄本精选而加评焉。共得二十四条。令门人录而存之。后之学者。苟由此而触类旁通。随机应变。不至如赵括之读书也斯可矣。光绪己亥七月柳宝诒识。


评选爱庐医案  ——————————————————————————————————————————————————————————————————————————————————————————

内伤杂病门案二条  ***************************
病经匝月。表热解后。杳不思纳。脉静舌净。神倦言懒。既无外感留恋。又非老景颓唐。睛光流动。面色开旷。问所服之药。苦寒沉降者。多矣。谅系胃气为药所困。非病也。亦非衰也。且进和中醒中。以悦脾胃。令其纳穀乃昌。
人参鬚（五分）　炒麦冬（一钱）　炒橘白（五分）　北沙参（三钱）　甘草（三分）　霍石斛（三钱）　生穀芽（一两煎汤代水）　野蔷薇露（一两冲服）
服药后、令煮糜粥。以备半夜病人思纳。切嘱不可多与。
诒按（此方清润有馀。尚欠流动。如胃气呆钝。稍加香砂。胃有寒涎。稍增姜夏。欲专和胃。加扁豆莲子。欲兼和肝。加木瓜乌梅。均可于此方随宜增入也。）
再诊　胃气乍醒。脉形软弱。久饥之后。脏腑之气尚微。纳穀以匀为稳。至于用药。尚利轻灵。须俟胃气日隆。方可峻补。盖凡投补剂。必藉胃气敷布故也。经云、百病以胃气为本。又云、安穀则昌。其斯之谓欤。
人参鬚（一钱）　益智仁（四分）　炙甘草（三分）　石斛（三钱）　茯神（三钱）　南枣（两枚）　北沙参（三钱）　炒麦冬（一钱五分）　橘白（七分）　香穀芽（一两）
诒按（名言至理。凡进补剂者。须识此意。）
竟日悲思。半载纳减。询非恼怒感触所致。在病人亦不知悲从何来。一若放声号泣。乃能爽快。睡醒之际特甚。余如默坐亦然。韩昌黎云。凡人之歌也有思。哭也有怀。出于口而为声者。其皆有不平者乎。夫悲哀属肺。寝则气窒。醒则流通。想其乍醒之际。应通而犹窒焉。是以特甚。揆之脉象。右寸细数而小滑。伏火挟痰有诸。或更有所惊恐。惊则气结。结则成痹。痹则升降失常。出纳呆钝。胃气所以日馁耳。拟以开结通痹为先。毋急急于补也。
旋覆花（一钱五分）　元参（一钱）　炒竹茹（一钱五分）　栝蒌皮（一钱五分）　薤白头（三钱）紫菀（七分）　橘络（一钱）　安息香（三枝）　生铁落（两许）
用铁锤、于擂盆内、和开水研至数百转、取汁冲入一小杯。
诒按（推想病情。思路曲折以达。）
再诊　两进开结通痹之后。悲哀之态顿释。咯痰黄厚。胃纳稍思。脉之滑数亦缓。其为痰火痹结也。明矣。拟以清泄通降继之。补不可投。岂妄谈哉。
炙桑皮（一钱五分）　炒竹茹（一钱五分）　栝蒌霜（一钱五分）　杏仁（三钱）　黑栀（一钱五分）　丹皮（一钱五分）　橘络（一钱）　冬瓜子（三钱）　紫菀（五分）　丝瓜络（一钱）

内风门案一条  ***************************
眩晕多年。每发于湿蒸之令。今年初夏。潮湿过重。发亦频频。诊脉濡细。舌苔腻白。考古法、眩晕一症。概从内经诸风掉眩。皆属于肝之论。大旨不外乎风阳上旋。更辨别挟火挟痰以治之。今按脉症。乃湿郁上泛。挟浊痰腻膈所致。因前人未经论及。而临症、亦罕见也。拟辛香运中。以化湿化痰主之。
制厚朴（一钱）　煨草果（四分）　炒苏子（一钱五分）　旋覆花（一钱五分）　茅术（一钱）　制半夏（一钱五分）　陈皮（一钱）　白芥子（七分）　椒目（五分）　赤苓（三钱）
诒按（所论病机极合。方中尚宜参入清泄肝阳之品。如白芍、蒺藜、之类方稳。苏子似不必用。）
又按（黄坤载四圣心源中。论此等症最详。每以木燥土湿为言。勿谓前人未及也。）
再诊　眩晕不复作。舌白依然。脉濡便溏。脘中较爽。信系体肥多湿。嗜酒多湿。卧于地坑之上。亦感湿。好饮冷茶。亦停湿。倘泥于古法。而投滋降。不亦远乎。再拟昨方加减。仍守太阴阳明主治。
茅术（一钱）　煨草果（五分）　制半夏（一钱五分）　土炒白术（一钱五分）　佩兰叶（一钱五分）　制厚朴（一钱）　旋覆花（一钱五分）　藿梗（一钱五分）　陈皮（一钱）　通草（一钱）
诒按（眩晕由于湿痰壅遏者。亦所时有。然其中必有木火内郁。为痰浊所蔽。治当于疏化湿痰之中。仍参清泄之品。乃合。）

湿病门案一条  ***************************
形凛汗渍。脉濡神糊。舌如傅粉。沉睡痰迷。素系嗜酒之体。湿痰瀰漫。蒙遏清阳。扰乱神明所致非陷也。亦非闭也。慎勿开泄。拟达原饮意。
制厚朴（一钱五分）　煨草果（五分）　枳实（四分磨冲）　炒陈皮（一钱五分）　茅术（一钱五分）　白芷（一钱）　法半夏（一钱五分）　山茨菇（五分磨冲）
诒按（论病确凿。方亦的当。宜其效若桴鼓也。）
再诊　汗渍已收。神志转清。药后呕痰盈碗。呕出渐醒。脉犹濡细。舌苔白腻瀰漫之势虽除。尚宜燥湿祛痰。从太阴阳明主治。
茅术（一钱）　煨草果（三分）　制半夏（一钱五分）　椒目（五分）　厚朴（一钱）　炒青皮（一钱）　白术（一钱五分）　陈皮（一钱）　通草（一钱）　白芥子（一钱）

失血门案一条  ***************************
鼻衄盛发。成流不止者。已三日。面赤。足冷至膝。脉数。寸关尤甚。血去过多。心荡神驰。阴亏内热之体。厥阳化火上逆。扰动脉络。血行清道。从高灌注而下。非若吐红之易定。血有几何。岂堪如此长流。拟仿志火升腾治例。用凉血滋降法。
犀角（七分）　炒女贞子（一钱五分）　黄连（五分）　熟地（六钱）　青铅（一枚）　炙龟板（一两）　旱莲草（一钱）　煨磁石（五钱）　阿胶（一钱五分蛤粉拌炒）　咸水炒牛膝（一钱五分）
诒按（此症甚险。用药尚称得力。。方中当加童便冲入。）
再诊　鼻衄虽止。而面色唇口㿠白。虚阳虽降。而额汗心悸畏明。脉虚而数。舌光而颤。气乏血涵。血无气护。阴阳有离脱之象。气血有涣散之险。急进双补法。庶几有所依附。再佐咸降酸收以摄之。
人参（一钱）　天冬（一钱五分）　炒枣仁（三钱）　秋石（二分烊入）　熟地（一两）　枸杞炭（三钱）　白芍（一钱五分）　阿胶（一钱五分）　茯神（三钱）　大枣（二枚）

消症门案一条  ***************************
乍纳又饥。消烁迅速。如火之燎于原。遇物即为灰烬。病此半月。肌肉尽削。询系失意事多。焦劳苦思。内火日炽。胃液日乾。藏阴既损。而充斥之威。愈难扑灭耳。姑拟玉女煎加味。
大生地（一两）　麦冬（三钱）　元参（一钱五分）　阿胶（一钱五分）　知母（二钱）　石膏（一两）　炒白芍（一钱五分）　女贞子（一钱五分）　旱莲草（一钱）　甘草（一钱）
再诊　两进甘凉救液。大势仅减二三。渴饮反甚。溲浑而浊。上中之消。又转到肾消矣。三焦兼涉。津液必至告竭。症情极险。再拟从治之法。宗河间甘露法。必得十减七八乃幸。
熟地（六钱）　石膏（七钱）　肉桂（五分）　生地（八钱）　麦冬（三钱）　炙草（五分）　白芍（一钱五分）　人参（一钱）　咸水炒黄柏（一钱五分）
三诊　从治之法。始也依然。药三进。而纳日退矣。小水浑浊转清。舌苔光红亦淡。拟宗前方小其制。仍与上中下三焦并治。
熟地（八钱）　乌梅（三分）　炙草（五分）　川连（五分）　川椒（二十粒）　生地（四钱）　肉桂（三分）　人参（一钱）　麦冬（二钱）
四诊　连进固本从治之法。并参苦辛酸安胃。允推应手。今胃纳安常。诸恙皆平。而津液受伤已极。善后之法。自当立中育阴。以冀其复。
人参（一钱）　熟地（五钱）　天冬（一钱五分）　洋参（一钱五钱）　北沙参（三钱）　知母（一钱五分）　麦冬（一钱五分）　石斛（四钱）　炙草（三分）
诒按（第一方力量之大。二方立法之巧。三四方用意之周匝。随机而应。步伐井然。具此见解。庶可谈医。然已难其人矣。）

呕逆门案一条  ***************************
恼怒伤肝。木火犯胃入膈。支撑胸背。呕吐血块痰涎。不纳不便。舌白苔腻。胃为水穀之海。多气多血之府。性喜通降。所畏倒逆。经此气火冲激。湿浊乘机错乱。倘肆其猖狂。厥势立至。若再侮脾土。胀满必增。左脉弦硬。右脉细软。谷不沾唇者。已五日。胃气惫矣。而呕尚甚。中无砥柱。何恃而不恐。诸先生所进苦寒沉降。盖欲止其呕。而顺其气。诚是理也。然内经云。百病皆以胃气为本。苦寒性味。又属伐胃。胃不能安。药力何藉。拙拟苦寒以制肝之逆。苦辛以通胃之阳。而必参以奠安中气。庶几倒逆之势得缓。幸勿拘于见血畏温之议。
人参（一钱）　吴萸（二分）　旋覆花（一钱五分）　川楝子（七分）　川椒（二分）　法半夏（一钱五分）　茯苓（二钱）　川连（三分）
另肉桂四分。酒炒龙胆草三分。二味同研。饭丸。煎药送下。
诒按（论病颇有卓见。立方亦稳。惟丸方肉桂合龙胆。一寒一热。似不如肉桂合川连。取交济之意。更佳。）
再诊　呕逆已止。胀痛亦缓。左脉弦硬固平。右脉歇止渐见。土德大残。中气亦竭。急进补中立中。仍参约脾制肝之法。惟望胃纳能醒、是幸。
人参（一钱五分）　肉桂（三分）　炙甘草（三分）　白术（一钱五分）　茯苓（三钱）　炒白芍（一钱五分）
诒按（此建中合四君法。）
三诊　胀痛大减。呕逆未平。稍能纳粥。脉俱濡细。胃气渐有来复之机。经云、纳穀则昌。信不诬也。
人参（一钱）　煨肉果（三分）　白芍（一钱五分）　橘白（七分）　白术（一钱五分）　炙甘草（三分）　煨木香（三分）　茯神（三钱）　穀芽（一两）
诒按（此养胃和中。善后之方。）

外感门案三条  ***************************
得食则呕。已延月馀。形神疲乏。宛如膈症。听其言。观其人。惟知明而动。晦而休。务农无怠者流。诊左关脉数。右关细软。舌白口苦。寒热往来。汗之有无。病者不知。盖少阳见症。原有呕恶。揆其病情。是任其呕逆。以致反胃厌谷。胃气日逆。似乎噎膈。实由邪蕴于少阳一经。胃被邪克。气不通达。据是脉症。宜先泄少阳之邪为要。拟小柴胡法。佐以辛通。
柴胡（七分）　制半夏（一钱五分）　制厚朴（七分）　苏叶（七分）　苏子（一钱）　炒川椒（二分）　橘皮（一钱）　青皮（一钱）　淡姜渣（五分后入）
诒按（治病不难。难在探取病情。能得真谛。）
再诊　前方嘱服两剂。据述服后。壮热大汗。湿透衣被。即思纳粥。因其效验。连服一剂。今已吃饭。惟力不充耳。诊其脉。左关已软。右脉尚细。续与和中。
党参（三钱）　归身（一钱）　续断（一钱）　白术（一钱）　茯苓（三钱）　陈皮（一钱）　炙甘草（三分）　前胡（三分）　煨木香（三分）
诒按（方中归身、续断。似非此症所宜。）
发热恶寒。头项强痛。无汗胸痞。脉浮紧细。症属正伤寒。南方所罕见。询系连朝营墓辛勤。届在严寒。又居旷野。太阳表症悉具。宗仲圣不汗出而烦躁者。大青龙汤主之。
麻黄（五分）　桂枝（五分）　防风（一钱）　杏仁（三钱）　甘草（四分）　羌活（七分）　生石膏（三钱）　生姜（五分）　大枣（二枚）
诒按（症在初起。似不必遽用石膏。就案中所述。乃麻黄汤的症。）
再诊　病甫两日。太阳症未罢。而阳明少阳症已悉具。可知南人禀赋柔弱。其传经之迅速若此。汗既未畅。拟三阳并泄。
麻黄（四分）　柴胡（四分）　白芷（七分）　葛根（七分）　羌活（五分）　杏仁（三钱）　连翘（一钱五分）　黑山栀（一钱五分）　姜渣（五分）　大枣（三枚）
三诊　汗畅热解。烦躁已除。脉转细小。形疲体酸嗜卧。而思纳穀矣。其发也凶悍。其传也迅速。其退也亦易易。究属质弱者。易感易达。不若北方风气刚劲。禀赋厚而腠理实。必至传遍六经乃已。是症若宗三时六气治之。势必淹缠几候耳。拟和营卫法。
桂枝（四分）　橘白（一钱）　姜渣（三分）　防风（七分）　茯苓（三钱）　桑枝（五钱）　秦艽（一钱五分）　大枣（二钱）
诒按（南方少正伤寒症。方案虽平浅。宜存之。以扩闻见。）
表热九日。有汗不解。舌绛起刺。烦渴引饮。间作寒战之象。热甚下午。至夜。神志时糊。脉洪无力。阳明经分之邪。又传少阳。阳明府分之滞。灼伤津液。极似大柴胡症。而与脉情不符。细绎病情。正虚津竭。既非陷里之神糊。如何香开。致使内传。欲其府滞能通。必俟津回液复。拟宗仲圣人参白虎汤意。参入景岳柴胡煎。庶与脉症符合。诸先生以为何如。
参鬚（一钱）　柴胡（四分）　石膏（七钱）　鲜石斛（七钱）　元参（一钱）　竹叶（三钱）　麦冬（一钱五分）　黑山栀（一钱五分）　知母（一钱五分）
诒按（于虚实进退之间。惨淡经营。良工心苦。）
再诊　汗热烦渴已减。舌绛淡而尖刺已少。津液稍回。正气较振。脉数未平。神志已爽。少阳阳明之表分既清既泄。而府分之滞。尚待清润育阴而下也。切勿因滞而遽投荡涤。审症二字。其难其慎。临时应变。平日之工夫也。
生地（四钱）　知母（一钱五分）　银花（一钱五分）　赤芍（一钱五分）　麻仁（三钱）　栝蒌仁（三钱）　花粉（一钱五分）　丹皮（一钱五分）　鲜霍石斛（一两）
诒按（此取增液。以行宿滞之意。）

伏气门案一条  ***************************
表热四候。额汗如淋。汗时肤冷。汗收热灼。消滞泄邪。清补诸法。已遍尝矣。诊脉虚细。惟尺独滑。舌苔已净。胃纳稍思。细绎脉症。病邪不在三阳。而在三阴。考仲圣有反发热一条。是寒邪深伏少阴之阳分。今乃湿温馀邪。流入少阴之阴分。良由少年肾气不藏所致。治当宗其旨。变其法。拟补肾阴。泄肾邪。一举两得。庶可许热解汗收。
熟地（五钱）　枸杞炭（一钱）　独活（一钱五分）　茯苓（三钱）　五味子（七粒）　细辛（三分）　牛膝（五分）　丹皮（一钱）
诒按（能从对面勘出。此为善读书人。惟方中熟地。似不如生地为得。）
再诊　热解已净。自汗亦收。脉滑已和。纯乎软弱。神情向倦。而虚象旋著。拟转用补养。
参鬚（一钱）　枸杞子（一钱）　山药（三钱）　丹皮（一钱五分）　福泽泻（一钱）　熟地（五钱）　杜仲（三钱）　茯苓（三钱）　牡蛎（七钱）　萸肉（一钱五分）　炙草（三分）

疫邪门案一条  ***************************
壮热神糊。陡然而发。脉数大。而混糊无序。舌垢腻。而层叠厚布。矢气频转。小溲自遗。脘腹痞硬。气粗痰鸣。既非寻常六气所感。亦非真中类中之症。观其濈濈自汗。汗热而不黏指。转侧自如。四体无强直之态。舌能伸缩。断非中风。设使外感。何至一发便剧。而安能自汗。倘守伤寒先表后里。下不嫌迟之例。是坐待其毙矣。亦曾读吴又可先里后表。急下存阴之论否。盖是症也。一见蓝癍。则胃已烂。而包络已陷。迅速异常。盍早议下。尚可侥倖。诸同学以为然否。
厚朴（一钱）　大黄（八钱）　黄芩（一钱）　枳实（一钱）　槟榔（一钱）　草果（四分）　知母（一钱五分）　陈皮（一钱）
诒按（论症明确。方亦老当。绝无帮贴肤凑之弊。）
再诊　神志得清。表热自汗。腹犹拒按。矢气尚频。便下黏腻。极秽者未畅。小水点滴如油。脉数略有次序。舌苔层布垢浊。胃中秽浊蒸蕴之势。尚形燔灼。必须再下。俟里滞渐楚。然后退就于表。吴又可治疫之论。阐发前人所未备。甚至有三四下。而后退走表分者。若作寻常发热论治。岂不谬乎。
大黄（五钱）　枳实（一钱五分）　银花（二钱）　知母（一钱五分）　细川连（五分）　丹皮（一钱五分）　滑石（三钱）　元明粉（一钱五分）　厚朴（一钱）
诒按（此等症。有下至三四次而后清者。必须有胆有识。方能奏功。。后二方、亦层次井井。的是老手。）
三诊　大腑畅通。悉是如酱如饴极秽之物。腹已软而神已爽。表热壮而汗反艰。舌苔半化。脉数较缓。渴喜热饮。小水稍多。此际腑中之蒸变乍平。病已退出表分。当从表分疏通。先里后表之论。信不诬也。
柴胡（五分）　枳实（一钱）　通草（一钱）　紫厚朴（七分）　法半夏（一钱五分）　连翘（一钱五分）　橘皮（一钱）　赤苓（三钱）　大腹皮（一钱五分）　藿香（一钱）
四诊　表热随汗就和。舌苔又化一层。脉转细矣。神亦倦矣。病去正虚之际。当主以和养中气。佐轻泄以涤馀热。守糜粥以俟胃醒。慎勿以虚而早投补剂。补之则反覆立至也。
桑叶（一钱五分）　石斛（三钱）　扁豆（三钱）　神麴（一钱五分）　丹皮（一钱五分）　豆卷（三钱）　甘草（三分）　橘白（一钱）　薏仁（三钱）　半夏曲（一钱五分）

疟疾门案一条  ***************************
间疟止后复发。发不归期。或二三日。或七八日。发则寒战热甚。两三月如此。从无汗泄。脉沉而细。形瘦骨立。胃纳式微。症由久疟伤阴。阴损不复。其为劳疟显然。现届夏令。已得可汗之时。且服存阴泄邪。以冀汗泄于表。阴复于里。转准疟期。庶有畔岸可依。拟少阳少阴并治。
柴胡（四分）　大生地（四钱）　地骨皮（三钱）　黄芩（一钱五分）　鳖甲（七钱）　青蒿（一钱五分）　归鬚（一钱）　细辛（三分）　丹皮（一钱五分）
诒按（此病若认作虚症。而投腻补。则愈补愈热。不死不休矣。幸遇明眼人识破。乃能得此生机。）
再诊　药四服而值疟来。寒战依然。热势转短。热退时。汗已畅达。脉沉转出。神气觉爽。而食物有味。察其转轻之象。皆从汗后。究由外感。乘虚蕴伏。愈伏愈深。延为怯象。兹有向外泄化之机。仍宗前议加减。必得转为间疟乃安。
黄芩（一钱五分）　炒归鬚（一钱五分）　炒知母（一钱五分）　青蒿（一钱五分）　鳖血炒柴胡（五分）　丹皮（一钱五分）　炒秦艽（一钱五分）　小生地（四钱）　荆芥炭（一钱）　豆卷（三钱）
诒按（得汗即是生机。仍可用大生地、归身。以助阴达邪。）
三诊　疟准日作。解后有汗。寒热之势大减矣。脉形细小。舌不生苔。久疟阴伤。复其阴可耳。症属转机。已得坦途。凡腥膻鲜发。以及麦食等。均须慎禁。拟清养法。参以泄化。
洋参（一钱五分）　桑叶（一钱五分）　炙鳖甲（一两）　石斛（三钱）　丹皮（一钱）　青蒿（一钱五分）　稆豆衣（二钱）　穀芽（一两）　秦艽（一钱五分）
诒按（此善后之法。凡归、地、等养阴之品。似不可少。）

黄瘅门案一条  ***************************
瘅症多种。黑者属肾。肾气过损者。曰、女劳黑瘅。今肌肤舌质尽黑。手指映日俱黯。强壮之年。肾阳早已不举。体虽丰腴。腰软不耐久坐。脉弱神疲。纳减足冷。显属肾脏伤残太甚。尚谓北路风霜所致乎。昔有人患此。遍处医治。皆曰、风毒。后遇顾西畴。道破症名。宗湿热流入肾经主治。试以此症较之。症虽同而虚实又异矣。现届深冬。姑先治本。需春暖阳和。再商他法。
血馀（四两）　猪油（一斤、熬至发枯、取油盛贮。一切食物中可以用油者。俱用之。）（煎方）　制附子（七分）　炒枸杞（一钱五分）　炒黄柏（一钱）　菟丝子（一钱五分）　茯苓（三钱）　牡蛎（七钱）　茵陈（一钱五分）　杜仲（三钱）　熟地（六钱）
再诊　前方已服二十馀剂。肌肤之黑半化。其势渐转阴黄。形神大振。胃纳加餐。且可耐劳理事矣。春令虽交。和暖未回。再拟补养脾肾。耐性摄养为属。
人参（一钱）　沙苑（三钱）　山药（三钱）　杜仲（三钱）　熟地（一两）　茯苓（三钱）　白术（一钱五分）　茵陈（一钱五分）　杞子（一钱五分）　续断（三钱）　菟丝（二钱）　泽泻（一钱五分）
诒按（此方中亦当再添温润之药。）
三诊　肤色花斑。症转阴黄。较之黑瘅。浅一层矣。培植脾肾之药。已进四十馀剂。形神色脉。俱属平善。节令将交惊蛰。春暖之气已和。治当开泄腠理。以涤肤斑。内经云、必先岁气。毋伐天和。易曰、待时而动。何不利之有。拟宗仲圣茵陈四逆法加减。三剂即停。接服丸药可耳。黑色退尽之时。当在夏初。
制附子（五分）　白术（一钱五分）　赤小豆（三钱）　麻黄（五分）　炒黄柏（一钱）　茵陈（一钱五分）　连皮苓（五钱）
诒按（此症即非冬时。亦当先以温煦脾肾为主。务使身中阳和之气。渐渐煦动。然后投以此剂。方能奏效。。接服丸方未见。拟八味丸去萸、桂、加术、柏。此病症情颇奥。治法亦奇。）

腹痛门案一条  ***************************
脾肾之阳素亏。醉饱之日偏多。腹痛拒按。自汗如雨。大便三日未行。舌垢腻。脉沉实。湿痰食滞。团结于内。非下不通。而涉及阳虚之体。又非温不动。许学士温下之法。原从仲圣大实痛之例化出。今当宗之。
制附子（五分）　肉桂（四分）　乾姜（五分）　生大黄（四钱）　枳实（一钱五分）　厚朴（一钱）
诒按（论病立方。如良工制器。极朴属微至之妙。）
再诊　大府畅行。痛止汗收。神思倦而脉转虚细。拟养胃和中。
北沙参（三钱）　甘草（三分）　橘白（一钱）　白扁豆（三钱）　丹皮（一钱五分）　石斛（三钱）　白芍（一钱）

肿胀门案一条  ***************************
旬日内。遍体俱肿。肤色鲜明。始也、原有身热。不慎风。而即止。亦无汗泄。诊脉浮紧。气喘促。小便闭。舌白。不思饮症系水湿之邪。藉风气而鼓行经隧。是以最捷。倘喘甚气塞。亦属至危之道。治当以开鬼门。洁净府为要著。
麻黄（五分）　杏仁（三钱）　赤苓（三钱）　苏子（二钱）　桂木（五分）　薏仁（三钱）　紫菀（七分）　椒目（五分）　浮萍（一钱五分）　大腹皮（一钱五分）
外用麻黄、紫苏、羌活、浮萍、生姜、防风、各五钱。闭户煎汤。遍体揩熨。不可冒风。
诒按（病名风水。立方清灵流动。颇得轻可去实之旨。）

瘕癖门案一条  ***************************
少腹块磊。上攻及脘。其力猛而痛势剧。转瞬之间。腹中鸣响。则块磊一阵。向下即平。症名奔豚者。因其性情踪迹。行止类似江豚耳。然考其症有三。犯肺之贲豚属心火。犯心之贲豚属肾寒。脐下悸欲作贲豚者。属水邪。今系肾水寒邪所发。体属阳亏所致。拟以真武汤。参贲豚汤意。
茯苓（五钱）　川芎（五分）　小茴（五分）　归尾（一钱）　附子（五分）　白芍（一钱）　半夏（一钱五分）　橘核（三钱）　李根皮（一两）
诒按（案语明辨以晰。立方精切不浮。）

痢疾门案二条  ***************************
腹痛下痢。昼夜无度。汗冷肢冷。脉细舌白。暑湿热挟滞互结。病经五日不减。嗜酒中虚之体。邪不能化热外达。而见多汗伤阳。多痢伤阴之险。凡里急后重腹痛者。治法宜通。口燥烦躁溲秘者。又当清渗。此症中阳先馁。不能托化。邪滞未动。虚波已至。诚属棘手。姑拟温清并进。宗泻心汤意。参以疏邪化滞。若正气保和之类。何足恃耶。
制附子（五分）　厚朴（七分）　桂木（五分）　藿梗（一钱五分）　建曲（一钱五分）　赤苓（三钱）　木香（三分）　姜渣（三分）　酒炒黄连（五分）
诒按（此正虚不能托邪之症。若仅与苦寒香燥、痢门之套药。乌能挽回。前后三方。扶阳托邪。选药俱丝丝入扣。所以奏效。）
再诊　下痢减半。赤白相杂。肢冷较和。汗亦稀少。舌白苔腻不化。里急后重已缓。诊脉沉细。腹中犹痛。究属中虚湿胜。暑积阻结。不能藉阳和运动。尚非坦途。再拟温中运邪一法。
制附子（五分）　厚朴（七分）　黄连（三分）　白术（一钱五分）　淡乾姜（四分）　防风（一钱）　木香（三分）　枳实（七分）　丹皮（一钱）　赤苓（三钱）
三疹。痢下大减。舌苔渐化。腹痛除而宿垢亦通。小溲赤而两三度。脉象起矣。穀食思矣。中阳既得运动。无虑邪滞不化也。尚当和中。
白术（一钱五分）　佩兰（一钱）　青皮（七分）　藿梗（一钱五分）　建曲（一钱五分）　厚朴（七分）　扁豆（三钱）　桔梗（五分）　肉果（四分）　滑石（三钱）　苡仁（三钱）
暑湿热病下痢。始系赤白垢腻。昼夜数十馀次。旬日后。痢虽减。而纯下血矣。伤及肝肾。病情最深。非易治者。姑先清热存阴。宗厥阴下痢之条。拟白头翁汤、合黄连阿胶汤意。
白头翁（三钱）　秦皮（一钱五分）　丹皮（一钱五分）　黄连（一钱）　地榆炭（二钱）　白芍（一钱五分）　荷蒂（三个）　炒黄柏（一钱）　阿胶（蛤粉拌炒一钱五分）
诒按（方论俱明当。）
再诊　下血较昨减半。而其来必阵下。肠中滑泄已甚。关闸尽撤。肾气有下脱之虑。拟用昨方参桃花汤意。
赤石脂（四钱）　地榆（一钱）　乾姜炭（五分）　白芍（一钱五分）　丹皮（一钱）　阿胶（蛤粉拌炒一钱五分）　炙草（三分）　炒黄柏（一钱）　粳米（四钱）　黄连（四分）
诒按（病虽稍减。尚繫紧要关头。不可松手。）
三诊　血下缓而大减。脉微神倦。气阴并乏矣。堵塞存阴之药。尚不可撤。拟就昨方加立中意。
原方加人参（一钱）　另煎冲入

大便门案一条  ***************************
大小便易位而出。症名交肠。当得之大怒大饱之后。气火错乱。升降失常。以致清浊混淆。水滓不按常道而行。久则难治。
明矾（七分、敲如绿豆大、用腐衣五层包扎、淡盐汤送下。）日三服。三日九服。可愈。
诒按（立方简当。）

外疡门案一条  ***************************
恼怒悒郁。内火自生。火能燥痰。则气结痰凝。火性上炎。则痰随之上窜。结核成串于左项。安保右项之不发。壮年朴实之体。而得斯疾。谅亦偏于性情之固执也。倘能暂抛诵读。专以舒闷畅怀为事。则疬痰之消。犹可计日而待。盖不若自戕本元者之水亏火旺。而燥痰成串也。设听其在络内四窜。久延必至于溃。则终身之累矣。后悔莫及。聊赠数言。然乎。否乎。
旋覆花（一钱五分）　橘络（一钱）　白芥子（七分）　杏仁（三钱）　苏子（一钱）　海藻（一钱五分）　昆布（一钱五分）　丹皮（一钱五分）　竹茹（一钱五分）　香附（一钱五分）
再诊　通络化痰。理气开郁之方。已投七服。左项痰核软而可推。余络未窜。脉仍弦数。大便五日不行。内火犹炽。再议化痰通络之法。
海藻（一钱五分）　鳖甲（五钱）　黑栀（二钱）　昆布（一钱五分）　丹皮（一钱五分）　旋覆花（一钱五分）　蒌皮（一钱五分）　炙甲片（七分）　白芥子（七分）　竹沥（一两）
三诊　前方五服。痰核已消三粒。所剩四粒。亦软而小。其势不至四窜矣。脉弦小软。大便已畅。再拟消痰。以冀速除。然方药虽效。亦半藉怡养工夫耳。
橘核（一钱）　川楝子（一钱）　炙山甲（七分）　土贝母（三钱）　昆布（一钱）　丹皮（一钱五分）　旋覆花（一钱）　海浮石（三钱）　黑栀（一钱五分）　竹沥（一两）
诒按（此案三方。药力不甚结实。而用意颇玲珑。在应酬方中。可云完善。）

妇人门案三条  ***************************
痛经数年。不得孕育。经水三日前必腹痛。腹中有块凝滞。状似症瘕伏梁之类。纳减运迟。形瘦神羸。调经诸法。医者岂曰无之。数载之中。服药无间。何以漠然不应。询知闺阁之时。无是病既嫁之后。有是疾。痛之来源。良有以也。是症考古隙无。曾见于济阴纲目中。姑勿道其名目。宗其意而立方。不必于平时服。俟其痛而进之。经至即止。下期再服。
荆三稜（一钱）　莪术（一钱）　延胡（一钱五分）　香附（一钱五分）　制军（一钱）　归身（一钱五分）　丹皮（一钱五分）　川芎（四分）　桃仁（二钱）　枳实（七分）
再诊　前方于第二期。经前三剂。经来紫黑。下有似胎非胎一块。弥月不复痛。而经至矣。盖是症亦系凝结于胞中者。今既下矣。复何虑乎。
白芍（一钱五分）　石斛（三钱）　川芎（五分）　醋炒柴胡（三分）　橘白（一钱）　白术（一钱五分）　归身（一钱五分）　丹皮（一钱五分）　穀芽（一两）
经停三月。骤然崩冲。阅五月而又若漏卮。询系暴崩属虚。虚阳无附。额汗头震。闻声惊惕。多语神烦。脉微虚软。势将二气脱离。其危至速。拟回阳摄阴法。急安其气血。
附子（五分）　鹿角霜（一钱五分）　杞子炭（一钱）　熟地（七钱）　五味（七粒）　白芍（一钱五分）　人参（一钱）　龟板（一两）　天冬（一钱五分）　山药（三钱）
诒按（症情已急。须得重剂。方可挽回。方中选药甚合。特嫌分量太轻耳。）
再诊　脱象既除。经漏较稀。脉犹濡细。神思尚怯。气血乍得依附。再宗暴崩属虚之例。拟温补法。
人参（一钱）　熟地（一两）　枸杞（一钱五分）　鹿角胶（一钱五分）　杜仲（三钱）　巴戟（一钱五分）　白芍（一钱五分）　归身（一钱五分）　阿胶（一钱五分）　天冬（一钱五分）
腊严寒生产。受寒必甚。当时瘀露未畅。脐下阵痛。迄今五月未止。阅所服药。皆宗产后宜之例。固属近是。惜未考经穴经隧耳。譬诸锁则买矣。何以不付以匙。买者不知。卖者当知。二者不知。医者当知。致使远途跋涉。幸遇善与人配匙者。
畅肉桂（二钱）细辛（五分）　同研末。饭丸。匀五服。每晨一服。
诒按（方颇奇特。）
