

正文  ——————————————————————————————————————————————————————————————————————————————————————————

疟疾  ***************************
（案1）证本子母疟，已经两月。正虚不能敌邪，出与阳争则热，入与阴争则寒。口乾咳逆，痰少沫多，舌白腻，小溲清黄。当此人虚证实，殊属棘手，拟方速解乃吉。
柴胡　茯苓　杏仁　甘草　川贝母　白芍　黄芩　半夏　丹皮　乌梅　枇杷叶　桂枝　桑叶　鳖甲
（案2）伏邪化为间日疟，虚人得实证矣。今拟仲圣法补正驱邪，但舌苔转黄，口乾喜饮，大便不实。此为湿化为热，再合一甲煎法治之。
小柴胡加　东白芍　牡蛎　老米　乌梅　菊花炭　泽泻　竹茹　（井河水煎）
（案3）湿困脾土，发疮不透，加以风寒客于募原，致成二疟。由疮伤正，湿邪更不内化，穀食减纳，胸脘膨胀，再延日久，虑成单腹。
紫胡　半夏　草果　白术　赤苓　生姜　桂枝　黄芩　厚朴　甘草　腹皮
（案4）久痢脾肾两亏，复感新凉转为三阴疟疾。两脉弦细，拟合和解扶正法治之，速解乃吉。
柴胡　黄芩　白芍　赤苓　枳壳　半夏　沙参　枇杷叶　橘皮络　甘草
复诊：加泽泻、知母、老米、西洋参

痢疾  ***************************
（案1）肝木乘脾，气滞湿困，延及日久，湿热下注为痢，痢下紫瘀。此时腑气固虚，肺脏复受湿侵，有胀满咳喘之势，难以调治。拟方以尽人力。
黄芩　半夏　泽泻　甘草　白芍　赤苓　厚朴　橘皮
（案2）痢下红多白少，腹痛后坠，怀妊九月，谨防胎产生变，勿谓言之不早也。
茯苓　当归　白芍　西洋参　木香　砂仁　甘草　黄芩　于白术　广皮　黄连　陈米　荷蒂
（案3）经停三月，怀孕未定。痢经月馀，正气固虚，胃阴亦伤。口乾舌赤，胸闷哕逆，穀食懒进，脉象空虚无神，虑增昏呃歧变。拟方以尽人力。
西洋参　白芍　钗石斛　糯稻根　五穀虫　麦冬　扁豆衣
（案4）伏邪成温疟，疟陷成痢，痢经五日，气液俱伤。少腹痛无休，暑湿深伏下焦，可知难以调治。拟甘芍法，多酌高明可也。
白芍　甘草　又和服驻车丸（三钱）
（案5）接年来堕胎数次，肝阴亏极，骨中烧热无休，月前复损胎原，骨热固重，且暑湿凝滞曲肠，腹痛便痢不爽。兹拟黄连治之，再商治本。
黄连　乾姜　党参　白芍　赤苓　木香　泽泻　甘草
（案6）由时痢而转烟痢，下焦失守，难以挽回。拟方以尽人力，而博天眷耳。
东洋参（二钱）　赤石脂（四钱）　炮姜（八分）　白糯米（一撮）
（案7）痢经月馀，阴阳二气俱伤。肛坠无休，腰胯痠痛，肢末时而厥冷，哕逆自汗，舌苔乾白，穀食懒进，两脉按之无力。虑难骤效，兹拟参附六君子汤，多酌高明可也。
东洋参　附片　冬术　赤苓　蒸笼绳　半夏　橘皮络　甘草
昨进参附六君子法，肢厥已回，哕逆自汗较止，惟曲肠暑湿不化，气坠下迫。改拟东垣法加味治之。
东洋参　当归　升麻　白芍　黄芩　荷蒂　炙黄耆　冬术　柴胡　甘草　橘皮络　红曲
（案8）湿凝曲肠，痢成休息，痛坠并见，面色痿黄，穀食减少，延久有土败木贼之虞。
沙参　木香　桂枝　白芍　防风　煨葛根　藿香　茯苓　荷蒂　橘皮络　老米　野于术
（案9）由利而痢，戊病传癸也。已有月馀，表邪未清。素吸洋菸，正气亦伤。穀食懒进，恐成噤口，拟方速治之，以冀挽回。
太子参　橘皮　前胡　防风　赤苓　老米　省头草　甘草　川芎　桂枝　川朴　荷蒂　羌、独活（各）　甘葛
（案10）休息痢三载，脾肾俱伤，治难霍然，拟方徐图之。
樗根皮　熟地　鸽蛋　人乳　风菱壳　百花酒
（案11）暑湿内困于曲肠，致纯红滞下，腹痛后坠。拟方获效乃吉。
当归　车前子　莱菔子　白芍　海南子　茶叶
（案12）休息痢因冷而致，拟香砂胃苓法治之。
木香　苍术　橘皮　赤苓　生姜　砂仁　川朴　肉桂　泽泻。
（案13）伏邪未化，暑湿复重，绞痛下痢，虑其生变。
柴胡　黄芩　木香　赤苓　甘草　老米　葛根　白芍　黄连　泽泻　滑石　生姜
（案14）劳嗽日久，气体已虚，复感新凉，自利，势属重候。拟小柴合四苓法，先治其标，获效乃吉。
柴胡　半夏　赤苓　白芍　天花粉　老米　黄芩　橘皮　泽泻　甘草　西洋参
复诊：加　仁、扁豆衣
（案15）暑湿下痢，红多白少，腹痛后重，两脉数大。仍宜清利治之。
苍术　槐花　川连（酒炒）　银花炭　地榆炭　泽泻（酒炒）　黄芩　红曲　椿根皮　山楂炭　荷蒂
（案16）痢下红白，拟逆流挽舟法治之。
仓廪汤加木香
（案17）痢久湿热未已，仍拟槐花汤治之。
地榆炭　侧柏叶　枳壳　槐花　橘皮　黑荆穗　川连　甘草　白芍　荷蒂

泄泻  ***************************
（案1）浊气在上则生䐜胀，清气在下则生飧泻，拟升清降浊法以冀挽回。
孩儿参　苍术　山药　白芍　黄耆　稆豆衣　橘皮　升麻　赤苓　荷蒂　炙甘草　于术　柴胡　粳米　瓜皮
（案2）积湿成饮，积饮成痰。痰饮伏于肺胃，兼之火不生土，致五更泻利，脉象弦滑。拟姜附六君加味治之，仍须安閒静养为先。
东洋参　冬术　益智仁　神麴　破故纸（盐水炒）　乾姜　半夏　陈皮　肉豆蔻（面裹煨，盐水炒）　附片　茯苓　甘草
（案3）肝肾素亏，加之肠澼日久，中土亦虚。致饮食减于过半，虽纳亦属不运。胸脘腹闷，每利必带红水，脐腹㽲痛。营卫亦虚，此时乍寒乍热，左脉弦，右脉濡，虑有土败木贼之虞。
东洋参　雅连　当归　广皮　炙荷蒂　冬白术　乾姜　白芍　甘草
（案4）脾寒痛泻，速解乃吉。
木香　砂仁　陈皮　泽泻　附片　甘草　苍术　川朴　赤苓　白芍　半夏　姜渣
（案5）风寒传里，腹痛自利黄水，身热不清，舌苔黄白相夹，穀食不思，尿短作痛。拟理中合四苓法，获效乃吉。
洋参　雅连　赤苓　桂枝　甘草　白术　乾姜（炮）　泽泻　猪苓
（案6）暑湿困脾，胸闷不食，腹鸣作泻，拟六和法治之。
藿香　川朴　赤苓　白蔻仁　枳壳　半夏　陈皮　泽泻　六和曲
（案7）渴泻重症。
藿香　葛根　甘草　党参　粳米　木香　白术　乌梅　茯苓

便血（附蓄血、血淋）  ***************************
（案1）由立秋湿热蕴于肠胃，日久未解，致成肠风。询血或紫或鲜，不分粪之前后。腹不痛，肛不坠，关脉滑数，仍当清理。必须慎口避风，方免肿胀歧变。
槐花炭（炒）　荆芥（炒）　蒲黄　生地　甘草　苍术　赤豆衣　炒柏叶　炒地榆　当归　阿胶　柿饼
（案2）饥饱劳力，肝不藏血，脾不统血。阴络受戕，血从内溢，缠绵日久，药难霍然，拟方徐图之。
当归　生地　桑叶　阿胶　甘草　丹皮　白芍　木瓜　蒲黄　赤豆　米浆水煎。
（案3）内有血痔，因烦劳过度，肝藏脾统失其司职，去血甚多，精神疲倦，头目眩晕，肢面发肿。拟补脾生血法为治。
东洋参　黄耆　当归　远志　生地　牡蛎　酸枣仁　于术　阿胶　茯神　白芍　荷蒂
（案4）素本体虚，又兼气虚肛坠，宿饮射肺，咳逆气喘。加以肝木侮土，火不生土，胃强脾弱，能容而不能运，甚则大便不实。湿热下注，酿成翻花痔，漏血射如箭，盈碗盈盂，流至脚跟而不知，气不摄血也。两腿痠软，间或抽搐者，乃血不荣筋，肌肤痿黄，曾经浮肿，舌中苔黄，脉象弦沉而细。总之，阴阳交虚而阳虚特甚，久则防成肿胀。
于术　阿胶　附片　五味子　赤小豆　白芍　乾姜　甘草　侧柏叶　伏龙肝　当归　首乌
（案5）阴络受伤，便血过多，血不荣筋，下部痿躄。阴虚阳虚，阳蹻阴　受伤特重也。根蒂已深，势难挽回，拟方以尽人力。
鹿角霜　当归　防己　丝瓜络　仙鹤草　鹿衔草　木瓜　牛膝　刘寄奴　云茯神　络石藤　萆薢　蚕沙
（案6）阴器因跌而伤，溢血盈盂。瘀血蓄于阴络，以致小便时通时闭，时痛时止，延及五月有奇。防成癃闭。
旋覆花　新绛　石苇　茯苓　盘龙草　车前子　葱管　柴胡　白芍　当归身　炮山甲　甘草　琥珀
（案7）心火湿热移于小肠，阴络受伤。两月前曾患血淋，刻下又发，数日不平，茎中如火甚痛尤甚。
生地　车前子　当归　琥珀　旱莲草　木通　侧柏叶　滑石　竹叶　甘草梢　山栀　大小蓟根　蒲黄

淋浊（附癃闭）  ***************************
（案1）嗜酒伤中，肝胆湿热下移膀胱，致成痛淋，已延十馀年之久，时作时止，小便秘结，脉象弦细而滑。防成血淋。
冬葵子　当归身　柴胡　茯苓　车前子　益元散　盘龙草　葛根　琥珀　山栀子　东白芍
（案2）湿热下注，致成淋浊，拟龙胆泻肝加味为治。
全方加萆薢　琥珀　石首鱼　莲芯
（案3）淋属肝胆，浊属心肾。烦劳过度致湿热下注小肠，而成淋浊，已经八日。暂拟五苓法合导赤治之，以冀湿热速解乃吉。
当归　赤苓　木通　龙胆草　卷竹帘　生地　白芍　雅连　滑石　莲子心　山栀子　甘草
（案4）脾湿困久，清阳不升，致尿浊不止，精神疲倦，左肢不动，三部俱弦涩之象，至阳痿，亦气弱为患耳。
黄耆　西洋参　升麻　芡实子　当归　冬术　鹿角霜　柴胡　金樱子　广皮
（案5）癃闭重症，拟方以尽人力。
八正散加白龙粉、雅连、瓜蒌子、盘龙草

遗滑  ***************************
（案1）遗滑十馀载，一月见十次，或四五日，七八日一次，或一夜两次，兼之大便后带红，屡屡不休。就名哲多多，或服苦寒之剂，或用收涩滋阴之品，屡服无效，意懒心灰，不得已，来就治。姑拟一方以冀挽回。
老港珠（三钱）　川黄柏（四钱，盐水炒）　杜阿胶（三两）
为丸，开水送下。
（案2）胆热上移于脑，致成鼻渊。肾失闭藏之职，精关不固，遗滑屡屡。延及多日，荣卫交亏，热多寒少，再延防怯。
金樱子　白芍　黄柏　芡实　莲子仁　石决明　茯神　砂仁　甘草　地骨露　苍耳子　当归　石斛　鳖甲
（案3）某翁大人阁下：昨接手书并厚仪一函，愧领，谢谢！展阅贵恙情形，其原责在水虚，是以木失涵养，火无所制，幻出诸症。兹以原方加以育阴潜阳之品，再服一料，雨水前后，该可服完。静候玉音。抑或枉临敝舍，脉症相参为盼。肃此敬复，即颂大安，惟望雅鉴。
肾为先天之本，先后二天向属不足，加以病后水土更亏。喻氏云：「寿命之本，积精至刚。」然精生于穀，谷入少则不能生血，血少则不能化精。脾健谷运，始能灌溉脏腑，生血生精，体自刚矣。至于颐养工夫，寒暄保摄，尤当加于药饵之后。
减连资生丸二钱，早晚服。

肺痈（附痿）  ***************************
（案1）肺经湿热内蕴，致咳脓痰，色红味腥，胸胁隐痛，右脉濡数，虑成肺痈。
桔梗　桑白皮　贝母　蒌仁　橘络　芦芽　甘草　冬瓜子　苡仁　桃仁　防己
（案2）风伤皮毛，热伤血脉，渐积成脓，酿成肺痈大证。脉象数实，身热自汗，穀食少进。人虚证实，调治殊难，姑拟一方，获效乃吉。
苇茎　贝母　苡仁　甘草　橘络　冬瓜子　防己　桃仁　杏仁　茯苓　杷叶　鱼腥草
（案3）由风温犯肺，郁而化热，致伤脉络，咳吐臭痰，脉象滑数。肺痈已溃，难以挽回，拟方以尽人力。
桔梗　防己　金银花　羚羊　苡仁　黄芩　苇茎　杏仁　桑白皮　蒌仁　贝母　甘草
（案4）客冬肺痈，未能收口，以致咳嗽至今未止。间有吐瘀，寒热往来，梦寐不安，善性多疑，天癸渐少，脉象虚数，气短汗少，再延防成肺痈。
金银花　贝母　薏仁　瓜蒌霜　甘草　桑白皮　桔梗　赤苓　银杏叶　杷叶　夜交藤　当归　橘络
（案5）咳嗽起于春季，时发时止。入秋来操劳愤郁，兼之燥气内侵，咳嗽日重，涎沫频来。近日津液内竭，咳吐脓痰，声哑咽痛，骨中烧热，肌肉消瘦，两脉细数，肺痿之势已露。兹拟喻氏法，多酌高明可也。
桑叶　甘草　洋参　麦冬　瓜蒌仁　梨（切碎）　杏仁　贝母　生地　阿胶　枇杷叶
（案6）肝邪入肺，咳久化热，右胁痹痛，痰中带血，脉象滑数，虑其成痿。
桑叶　羚羊　黄芩　山栀　甘草　丹皮　生地　贝母　郁金

症（附怔忡）  ***************************
（案1）自幼多惊，十龄外多病，近或痫症又三四载矣。痫者发之有间断也，平时痰涎则藏于肝胆，故善性多疑也。发则犯于心包，故神呆痉厥也，上凌肺胃则吐涎沫血水也，脉象弦细而滑。今岁新婚则发之愈紧，肝肾乙癸同源也。拟方徐图之。
白薇　鸡心胞　橘皮、络　胆星　半夏　柴胡　白附子　全蝎　茯苓、神　郁金　荆芥　瓜蒌霜　明矾（生枯各半）　灯心草
（案2）喉痛宜凉，腹痛宜温。症当多歧，情同水火，兼有惊痫痉厥，数日一作，或一日一作，脉象弦细，拟方兼顾之。
桔梗　殭蚕　瓜蒌霜　防己　石斛　枳实　甘草　川贝　金果兰　苓皮　橘皮络　竹茹
（案3）抑郁惊恐，肝胆受伤，致成痫症，已延多年，脉象弦滑。速当自开怀抱，尚可与药饵兼功。
天麻　全蝎　蒌霜　荆芥　茯苓神　白薇　半夏　殭蚕　贝母　灯心　柴胡（醋炒）　郁金
（案4）由惊恐而成痉厥八九载之久，肝胆痰热已深，稍有悒郁则风火併起，斯时人事不省，气阻痰壅，手足抽搐，口角流涎，良久方苏。询癸水先期而至，脉象弦滑。药难霍然，徐图可也。
桑叶　菊花　半夏　茯苓　枳实　雅连　钩藤　甘草　橘红
（案5）痫发三载，气液交虚。木乘土位，厥后必吐涎沫胶黏，其多内热频来，面色痿黄，再延防怯。
白薇　白附子　蒌皮　蒺藜　茯苓　防己　石决明　丹皮　菊花炭　竹茹　胆星　荷蒂　橘皮络　半夏
服前方惊痫未作，哕吐未来，营卫渐次向和，脉象弦缓。从此小心慎口，自可渐入佳境。
半夏（姜炒）　菊花　橘皮络　白附　首乌藤　秫米　胆星　竹茹　丹皮　白蒺藜
（案6）操劳郁怒，肝叶迫肺膈，震动心君，致成怔忡。拟镇肝养营为治，戒怒安閒为要。
白芍　牡蛎　丹参　酸枣仁　朱茯神　木瓜　远志　归身　柏子霜　桂圆肉
复诊：加冬术一两四钱、生地、西洋参　同前为末，桂圆肉杵膏和蜜成丸。
（案7）肝胆郁热，酿久生痰，神志乍明乍昧，言语不清，寤不成寐，已属狂象。拟黄连温胆汤以观进退。
黄连　黄芩　茯苓　枳实　贝母　半夏　竹茹　橘红　羚羊　甘草
（案8）郁怒伤肝，肝气郁则热自内生，胆府亦失其清净。目前化热皆厥，心志不灵，言语间有失序，身热渐作，舌黄尖绛，两脉滑数。速当安閒开怀，方免痰热互胶致生歧变。
犀角　丹皮　山栀　桑叶　天竺黄　竹茹　生地　连翘　黄芩　郁金　朱麦冬
（案9）早年痫厥已止，从夏季操劳郁怒太过，致肝气直犯心包。斯时气阻喉间，不容升降，心中嘈杂，莫名其状，脉象弦滑。肝胆痰热内闭之征，犹恐痫厥乘举，致生歧变。
郁金　半夏　厚朴　远志肉　竹茹　枣仁　明矾（生熟各半）　苏梗　茯苓　柏子仁　乌药（磨汁）
（案10）惊恐伤胆，抑郁动肝，痰热内蕴，言语舛错，神思恍惚。速当开展胸襟，庶得与药饵兼功。
熊胆　瓜蒌霜　胆星　丹皮　菊花　山栀　茯苓　化橘红　半夏　石斛　郁金　竹茹

中风（附类中）  ***************************
（案1）风中血脉，右肢不遂，舌苔白腻，素多湿痰，致内风鼓动，脉象弦滑。速当戒怒远烦，庶得与药饵兼功。
豨莶草　防风　血竭　蒌霜　冬瓜子　络石藤　半夏　蒺藜　山栀　福橘皮、络　嫩桑枝　木瓜
（案2）风中经络，口眼歪斜，头目眩晕，两耳鸣轰。延及日久，药难霍然，拟方徐图之。
桑叶　丹皮　石决明　乌药　天麻　于术　沉香　苏叶　当归身　甘草　白芷　青皮　荷蒂
（案3）头晕手麻舌强，皆由气血不足。已现风痰之象，叠进温补之剂，头眩渐清，舌强亦和，惟手足麻木乃湿痰瘀血凝结筋络之间。时或神识不清，此湿痰流于心包，致心志模糊，右脉滑数，痰生热也，左脉浮大，热生风也。法宜水火两补，使火归水中，则水能涵木，自不生风。《经》又云，治痰先理气，气顺痰自消；治风先养血，血行风自灭。庶不致竞成类中也。
膏方：熟地（四两）　虎骨胶（一两）　麦冬（米炒三两）　白芍（酒浸二两）　龟板（二两）　洋参（三两）　秦艽（酒浸二两）　巴戟天（酒浸二两）　当归（酒浸三两）　苁蓉（二两）　阿胶（二两）　鹿角胶（二两）
白蜜收膏，每服二钱。
丸方：橘红（一两）　桂枝（八钱）　甘草（八钱）　藕荷（八钱）　肉桂（五钱）　菊花炭（一两四钱）　泽泻（八钱）　牡蛎（八钱）　半夏（三两）　赤苓（五钱）　附片（一两）　丝瓜络（一两）
以竹沥、姜汁各一杯，同夜交藤煎汤泛丸。
（案4）肝肾素亏，多湿多痰之体。从春间风中于阳明脉络，致口眼歪斜，偏于面右，牵及肢末作麻，入冬面皮强急，口眼虽解，湿痰犹存。速当绝去尘氛，一毫私念莫起，佐之以药，庶免仆中歧变。
桑叶　茯苓　制首乌　枸杞　半夏　苡仁　天麻　白芍　白蒺藜　橘红　决明
（案5）阳明脉虚，周身脉络不和。更加肺受风邪，气痰内郁，一身之气更为不利。兹拟宣肺和络治之。
杏仁　桂枝　半夏　橘络　瓜蒌皮　郁金　通草　茯苓　桔梗　枇杷叶
（案6）肝肾不足，多湿多痰。加以操劳太过，心阳独亢，致风火内煽，头目眩晕，神志不安，手指筋强，时难任物，防有仆中之患。
桑麻二陈加钩藤、菖蒲、远志、羚羊、丹皮、山栀、地慄、水母
（案7）内风鼓动，痰凝经络，右边肢末麻痹，头眩心悸，神识不安，两脉弦滑，有偏枯之患。
仙鹤草（鸡血拌炒）　于术　瓜蒌霜　木瓜　茯神　络石藤　防己　桑寄生　天麻　半夏　制豨莶　橘皮络　白蒺藜

头痛（附眩晕）  ***************************
（案1）忧虑烦劳太过，正气为风寒湿三气所乘，脑后痛入骨，欲按为虚，邪在为实。脉象弦数少神，有转痈疽之虑，扶正却邪为主。
黄耆　川芎　羌活　藁本　威灵仙　生姜　防风　白芷　苍术　归身　蔓荆子　葱白
复诊：脑后之痛已减，寒热与风融化有机，但忧劳日久正气潜消，不能化邪外达，人虚证实，攻补两难，尚属可虑。
前方去藁本、威灵、蔓荆，加桔梗、甘草、制南星、白芍
三诊：脑后属足太阳膀胱经，风寒湿三邪合而为痹，痛而不移，仍从著痹论治。
黄耆　独活　白芷　蔓荆子　藁本　防风　川芎　细辛　威灵仙　甘草
四诊：风寒湿渐解，头痛犹存，时作时止。东垣所谓血虚，然思虑烦劳一动，便觉头痛，当从中治，观其进退。
生地　归身　远志　白芷　泽泻　酸枣仁　洋参　茯苓　川芎　丹皮　橘饼
五诊：从乎中治，已获效机，拟方进步可也。
生地　麦冬　川芎　当归　洋参　丹皮　泽泻　赤苓　五味
头为六阳之会，痛属上实下虚。始由风寒湿三邪气所乘，亦因思虑烦劳太过所致。服前方以来，病势十减七八，三邪馀气未清，二气久伤难复。治上必来具下，滋苗必灌其根，更宜恬淡无为，澄心息虑，返观内守，方克全济。
六味地黄加洋参、白芍、归身、川芎、麦冬，共为末，水泛丸，服二钱。
（案2）外风内火交集，头眩致颠顶痹痛，乍寒乍热，天庭痛甚起瘤，胸次气机不利，穀食懒进，大便秘结，解如弹。
青黛　桑叶　黄芩　雅连　羚羊角　山栀　丹皮　川芎　甘草　露蜂房
（案3）操劳太过，清阳致虚。暑湿风邪上混头元，郁而生热，脉象浮濡而数，舌苔黄而且腻。拟青空法增味，速解，可免昏厥之变。
全方加羚羊角、山栀、滑石、白芷、荷蒂
（案4）素有水饮射肺，咳逆时形。加以肝阳化热，袭于经络，右边头晕，牵连项背，延及日久入络也。拟入络搜风治之。
蒺藜　白薇　殭蚕　石决明　川贝　橘皮络　半夏　茯苓　白附　菊花炭　竹茹　荷络
（案5）痰热扰乱，肝阳化风，心悸头眩，不能自主，神思恍惚，嘈杂易饥，脉象弦滑。上虚下实，有类中之渐，现值夏至大节，加意提防为要。
丹皮　贝母　白薇　菊花炭　瓜蒌霜　磁石　石斛　茯苓　石决明　灯心草炭　竹茹
（案6）郁损肝阴，化火生风，致气逆阻，头眩面热，愈逆愈眩。脉来强数，筋脉酸胀，亦由血不养肝，肝主筋也。拟和阳熄风为要。
白芍　牡蛎　山栀　菊花炭　桑寄生　木瓜　丹皮　石斛　合欢皮　绿萼梅　龟板
（案7）操劳辛苦，雾露之湿，侵于皮肤，致成疬风，两载有馀，已属痼疾。仍然操劳不已，致恚怒伤肝，肝阳内燃，令头眩耳轰。而湿热转剧，面肿眉落，足胫肿痛。病情若此，难以奏效。
当归　生地　菟丝子　茅术　金叉石斛　白芍　天麻　豨莶草　黄柏　紫背浮萍　川芎　羌活　乌梢蛇
（案8）肝郁夹痰，生火生风，致左胁肝垂内煽，头眩目眩，乍寒乍热，肢末作麻，气逆吐沫，脉象弦滑，虑其昏厥。
桑叶　白芍　牡蛎　钩藤　石斛　丝瓜络　丹皮　木瓜　羚羊　竹茹　茯苓　石决明
（案9）木火体质，善怒多郁。肝气易升，肝阳亦失其清净，致头目眩，心悸作烦，手足蠕动，两脉弦滑而数，心脉较大。须戒怒远烦，免酿痰歧变。
桑叶　石决明　生地　茯苓　山栀　羚羊角　丹皮　莲心　菊花　稆豆衣　龙齿　竹茹

痿痹  ***************************
（案1）肝肾两亏，夹湿夹痰之体，加以馆课劳心，营分暗耗。营主血，血不荣于筋脉，致左边肢体痠软无力，手足不耐久用。咳吐痰涎，头目时眩，左耳时轰。年过五旬，久则虑其仆中。兹仿络热则痿，拟虎潜法以消息之。
黄柏　熟地　牛膝　虎胫骨　枸杞　苡仁　知母　龟板　当归　桑寄生　菊花　橘络
（案2）操劳太过，血水内泛，致寒湿入于脉络，成为筋痹，延及日久，卫营失和。近来手指筋强而肿，伸屈似属不利，药难霍然，徐图可也。
丸方：黄耆　当归　姜黄　防己　豨莶草　木瓜　冬术　桂枝　桐皮　蒺藜　仙鹤草　赤苓　桑枝
熬膏代蜜，成丸，酒服
（案3）久历疆场，操劳太过，肝肾两虚，风寒湿邪袭入经络，拟东垣舒筋合养真丹治之。
丸方：当归（二两）　黄耆（二两）　白芍（二两）　于术（二两）　生地黄（二两）　姜黄（一两五钱）　桂枝（一两）　菟丝（二两）　川芎（一两五钱）　福橘络（二两）　象皮（二两）　羌活（一两）　天麻（一两）　丽参（二两）　豨莶草（二两）
（案4）年老，二气俱衰，加以操劳，气泄，风寒湿三邪著而为痹。右肩臂痹痛，下引缺盆，则呛咳吐沫；上攻头目，则头元偏痛，右耳晕眩。必须戒怒远烦，庶得与药饵兼功。
象皮　羌活　藁本　黄芩　蔓荆子　防风　半夏　橘络　茯苓　羚羊　桑寄生　杏仁　当归　川芎　苡仁
（案5）湿胜成为著痹，拟方徐图之。
姜黄　木瓜　黄耆　橘络　防风　白术　象皮　当归　苡仁　桑枝
（案6）暑湿伏邪，内郁致成周痹。身热不寒，偏身筋脉痠痛，难以转侧，舌白口苦，入暮热重，神昏谵语，势属重候，虑其昏陷生变。
豆豉　山栀　杏仁　大豆卷　枇杷叶　苡仁　防己　羚羊　威灵仙　冬桑叶　连翘　滑石

嘈杂  ***************************
（案1）嘈杂一证，属火嘈十居八九，若无火之嘈十难一二。
始由木乘土位，久则火不生土，穀食不运，嘈杂嗳气频仍，延及二年之久，时作时止，脉象沉弦而细，较前稍平。此证缓图当可就绪，倘再反复，嘈杂即行，深虑愈作愈深，有反胃之患。果能破疑，见王道无功，多服自有效也。
高丽参　益智仁　刀豆子　茯苓神　橘皮络　于术散　白蔻仁　赭石　半夏　紫石英　五穀虫　鸡内金　防己　青铅
（案2）产育后阴亏未复，加以操劳恚怒，风伤内扰。胃阴内耗，脘中嘈杂，易食易饥，若饮食失节，则火生面热，关脉数急。已入中消之势，速当安閒静养，庶可挽回。
生地　石斛　丹皮　甘蔗汁　稆豆衣　元参　麦冬　白芍　女贞子　杜阿胶　牡蛎　龟板
（案3）肝胆不和，心肾不交，阳明脉虚。郁痰内扰，心神恍惚，善食易饥，善性多疑，肉瞤筋剔，头眩耳鸣，脉象虚弦而滑。延久防成中消。
茯苓、神　半夏曲　贝母　灯心炭　于术散　丹皮　天花粉　橘皮络　瓜蒌霜　肥知母　竹茹　霜桑叶

疝气  ***************************
（案1）肝肾乙癸同源，肝脉络于阴器。肝郁不舒，左肾筋高突，右侧睾丸下坠，是属筋疝。肾气虚寒，绕脐作痛，有同源之义，故相困而作也。致肝阳夹饮，上腾清窍，遂令头目不清，时咳凉痰，脉象沉弦而滑。拟方徐图之。
南北沙参　附片　蒺藜　橘皮、络　茴香　甘草　丝瓜络　白芍　夏瓜粉　木瓜　木香
（案2）恚怒伤肝，肝络系急，睾丸、玉茎内缩，溲不通行。能于戒怒远烦，方可与药饵兼功。
当归　柴胡　鹿角霜　川椒　东洋参　白芍　茯苓　蛇床子　乌药　橘核子
（案3）内疝胀痛，拟寒热平调之剂治之。
雅连　沙参　桂枝　川楝子　荔枝核　乾姜　白芍　半夏　元胡索

黄疸  ***************************
（案1）劳力伤中，气滞湿郁，身弱肤黄，虑成疸证。
于术　膍胵　厚朴　茯苓　神麴　枳实　蔻仁　橘皮　泽泻　木瓜
（案2）子嗽，产过已解。但痿黄延久，药饵固难速效，况阴亏之体，尤虑歧变。
冬术　陈皮　香附子　茯苓　神麴　楂肉　枳壳　膍胵　佩兰叶　川朴　青皮　红糖
（案3）黄疸肿胀，难以调治。
橘皮　于术　海金沙　苡仁　冬瓜皮　枳壳　膍胵　半夏　赤茯苓　腹皮　木瓜
复诊：加泽泻、煅牡蛎
（案4）瘀去过多，虚肿发黄。
白芍　牡蛎　扁豆衣　稆豆衣　苓皮　木瓜　赤豆皮　薏苡仁

调经（附带下、崩漏）  ***************************
（案1）气为血之帅，肝郁不舒，气为之滞，血亦为之瘀矣。天癸过期而少，胀痛并见，胸中嘈杂，嗳气频来。拟温通法为治，气行血亦行也。
乌贼骨　茜草　白芍　茯苓　柴胡　鸡血膏　当归　苏梗　川朴　半夏　香附子　月月红
（案2）肝虚气滞，癸水不调，或至或不至，来时又暴涌不已。经过带下绵绵，腹痛腰痠，少寐多汗，冲任督带，奇脉交伤。若不安閒调理，恐他日经漏成崩，经闭成蛊。
白芍　茜草　杜仲　乌贼骨　浮麦　红枣　牡蛎　琥珀　蒺藜　柏子仁　茯神
（案3）女以肝为先天，月水全赖肝经条达，方能按期而来。此时肝虚气滞，胸脘为胀为痛，营卫不和，乍寒乍热，腰膂酸楚，脉象弦数。速宜静养调治，再延有损怯之虞。
八味逍遥加桑寄生
（案4）肝虚气逆，胸脘胀痛，癸水先期而至。骨中烧热，热甚则口鼻出血，防其倒经。
当归　柴胡　丹皮　生地　地骨皮　白芍　茯苓　山栀　牛膝
（案5）肝虚气滞，胸脘胀痛，土受木制，阳明隶于血海，癸水不循序流行，已延十馀年之久。虑难孕育，能于安閒静养，庶得与药饵兼功。
乌贼骨　石斛　当归　香附　白芍　小胡麻　泽兰叶　元胡　茯苓　琥珀　金铃
（案6）癸水先期，胀而不行。仍宜利肝调气，佐通血络。
当归　香附　琥珀　元胡　胡麻　白芍　橘皮　丹参　乌药
（案7）女以肝为先天，肝阴不足，骨蒸起于童年，癸水来而复闭一载之久。脘腹胀痛，内热熏蒸，咳逆痰多，虑成劳蛊，方候高酌。
桑叶　丹皮　生地　杏仁　贝母　乌贼骨　当归　白芍　香附　茜草　鳖甲
又服破血金丹、保真膏。
（案8）经频带下，肝脾既失统藏，任带又疏约束，而心落落，头目眩晕，肉瞤筋剔，左肢麻痹。梦寐不安，其为肝胆内蕴痰热，奇经不和可知，脉象弦滑。症势多歧，用药殊难，拟方候酌。
磁石　白芍　半夏　瓜蒌霜　白石脂　丹参　甘草　竹茹　夜交藤　秫秫米　茯苓神　橘皮、络　蔻仁
（案9）产育致虚，虚未来复，已二年之久。此时血不养肝，肝虚气滞，右胁聚瘕为胀为痛，穀食难容，近日骨中烧热，自汗盗汗，带下无休，便燥下血。阴阳亏极，损怯已著，拟大补阴法，以观进退。
知母　生地　洋参　石斛　茯神　浮小麦　黄柏　龟板　麦冬　白芍　红枣
（案10）由去岁产育，赤白带下不止，腰脊酸楚，下焦八脉已伤，虑成损怯。
西洋参　芡实　紫石英　杜仲　牡蛎　沙苑子　熟地　赤石脂　茯苓　当归　桑螵蛸　白芍
（案11）从产后患伏邪，正阴交伤，下焦空虚未复，致带下无休。冲脉伏寒，加以肝木不主疏泄，脘腹患胀作痛，痛甚则肠鸣便泄，穀食不运，得嗳方舒，脉象虚弦。拟方温通奇脉。
当归（小茴香拌炒）　参鬚　茯苓　枸杞子　白芍　石斛　木香　沙苑子
（案12）带下如注，方书谓之白崩。八脉交伤，治之不易，徐图可也。
桑螵蛸　白莲心　牡蛎　茯神　沙苑子　元武板　远志肉　芡实　龙骨　东洋参
（案13）经漏日久，肝脾两伤。土虚不能治水，水渍皮肤，肿胀并见。询癸水仍淋漓不止，须防下虚上实，有胀满之变。
当归　稆豆衣　木瓜　丹皮　东洋参　白芍　甜冬术　甘草　牡蛎　冬瓜皮　茯苓
（案14）漏久仍防暴行，八脉无权，虑难调治，再拟益气摄阴之剂，得效乃吉。
东洋参　熟地　元武板　沙苑子　紫石英　赤石脂　白芍　桑螵蛸　山萸肉　杜阿胶　朱茯神

症瘕  ***************************
（案1）肝气结瘕，聚于少腹，状如鹅卵。夹冲脉之气上冲，则胸脘胀闷，穀食亦难下顺，脉弦而带滑。虑其浊阴凝互，有单腹胀之虞。
当归　金铃　元胡　赤苓　琥珀　两头尖　白芍　橘皮络　牡蛎　山栀　蓝根
（案2）血淤攻痛，上逆作呕。此拟两和肝脾法为治，戒怒远烦为要。
橘皮　金铃子　茯苓　附子　川朴　乌药　延胡索　白芍　木香　佛手
（案3）脘中气结成痞，少腹血聚成瘕。从产所致脾伤，肿胀时轻时重，两脉弦涩，虑其增剧生变。
金铃子　于术　丹参　赤苓　香橼皮　延胡索　枳壳　二丑　半夏　白蔻仁　五灵脂　青皮　香附
（案4）血瘕
当归　赤芍　三稜　香附　乾漆炭　丹参　牛膝　莪术　琥珀　头尖

发热  ***************************
（案1）天下无逆流之水，逆者因乎风。人身无倒行之血，倒行者因乎气。气逆则血溢，热久则伤阴。内热渐作，口乾舌燥，脘腹痹痛有形。天癸不调，白带不已，延久两月，虚实夹杂，拟方先冀清热为妙。
活鳖　桑叶　花粉　郁金　地骨皮　知母　丹皮　贝母　降香
（案2）天癸不调，先期而少。血分不足，骨中烧热。气虚带下，懊恼作烦，五心作热，脉象虚数，再延，防成损怯。
当归　柴胡　青蒿　桑叶　贝母　地骨露　白芍　茯神　鳖甲　丹皮　杏仁
（案3）气痞结于胸中，血凝腹旁，气血俱亏，十馀年之久，营卫延虚。骨中烧热，癸水愆期，色淡且红，经过带下绵绵，食少形瘦。治之因属不易，尤当静养为要。
当归　琥珀　柴胡　茯苓　金铃子　牡蛎　白芍　香附　青皮　石斛　延胡索
（案4）营卫从产育致虚，加以肝气内横，日久未解，变幻不一，诸虚毕露。能戒怒远烦，庶得与药饵兼功。
白芍　生地　石斛　地骨露　牡蛎　阿胶　木瓜　麦冬　山甲　佛手柑　知母

产育  ***************************
（案1）胎前肿胀咳喘，脾肺已伤。兹产过四朝，复加风寒内伏，致寒湿注于大肠，腹痛为泻，遍体恶寒，心中若悸，有难名之状，谨防暴变。
桂皮　冬术　甘草　西洋参　赤苓　炮姜
（案2）小产后去血过多，血虚头眩，胸次不畅，穀食懒进，拟归脾加减。
黄耆　当归　洋参　茯神　远志　酸枣仁　橘皮　甘草　菊花　桑叶　石斛　桂圆肉
（案3）伏暑兼有胃痛，致伤胎元，刻下三朝，恶露内停，腹脘仍胀痛，谨防瘀血上冲，昏呃暴变。
归尾　红花　蒲黄　五灵脂　金铃　琥珀　桃仁　半夏　黄芩　苏木屑　元胡　荷梗
（案4）产后两月，癸水淋漓不止。新凉引动伏暑，寒热气粗，神志不安，目上视，唇舌动，内风已起，谨防痉厥暴变。
桑叶　杏仁　藕荷　羚羊角　钩藤　茯神　苏梗　益元散
（案5）产后气血两亏，风寒袭入，致寒热往来，咳逆心虚。拟桂枝新加味治之。
桂枝　杏仁　甘草　生姜　西洋参　白芍　橘红　茯神　大枣
（案6）产后食伤脾土，兼之气血皆瘀，胸痞胀硬，腹中串胀作泻。拟消补兼施之剂，渐解乃吉。
橘皮　半夏　赤苓　于术　白蔻仁　厚朴　枳壳　泽泻　神麴　大腹皮
（案7）患由胎前咳喘并见，曾经调治已愈。及产后两月馀，咳喘复作，加以身肿腹大，饮食不思，脾胃两亏，湿邪太重。姑拟一方，以尽人力。
花蕊石　苓皮　防己　乾姜　五加皮　砂、蔻衣　杏仁　橘皮　五味　大腹皮　冬瓜子　半夏
（案8）产后受凉停瘀，寒热腹痛不已。先拟五积散加味为治。
官桂　当归　白芍　桔梗　苍术　川芎　枳壳　香附　雪酒
（案9）胎前咳逆带红，延及产后，阴分大伤，热自内生，五旬未已。新加暑邪身热，大便泄泻。刻下邪少虚多，正气亦伤，脾土亦亏，脉象细数无神。虑由暑盛而成损怯。
活鳖甲　牡蛎　茯苓　知母　天花粉　菴䕡子　丹皮　桑叶　粳米
（案10）头眩耳鸣，心摇如悬，惊恐忧惧，多疑善虑，多食善饥，两脉虚弦而滑。均由产后致虚，真阴未复，肝阳化风，脾湿化饮，证情迭出，变幻无常，拟方缓图之。
白薇　橘皮络　八楞麻　蒺藜　丝瓜络　防己　茯神　于术散　杏仁　秫米　天麻　半夏　络石藤　贝母　荷叶筋

热入血室  ***************************
（案1）大产十三朝，风寒十日，热入血室，势难挽回，拟方以尽人力。
柴胡　半夏　丹皮　红花　桑叶　茯神　黄芩　大贝　桃、杏仁　羚羊　生地　苏木
（案2）热入血室，身反不热，神志不清，脉象弦数，舌白口苦。兹拟仲圣法，即提所陷之邪，谨防昏痉暴变。
柴胡　黄芩　半夏　羚羊　郁金　天花粉　菖蒲　甘草　红花　桃仁　泽兰
（案3）内热未尽退，癸水适至。热入血室，神志模糊，面赤谵语，入夜尤甚。中焦结痞拒痛，口苦而渴，舌乾白，苔淡黄，大便秘结，尿赤脉数。殊属险候，谨防昏厥暴变。
柴胡　山栀　羚羊　天花粉　甘草　黄芩　生地　枳壳　山楂炭　丹皮　元参　半夏　芦芽根

喉（附失音）  ***************************
（案1）喉疳日久，内外求治，皆无效验。予亦非专科，兹诊左右寸关脉数，显见心脾积热，从辛苦劳力而来。拟黄连凉膈法清之，另用珠黄散掺之，以观进退。
黄连　栀子　生地　麦冬　藕叶　鲜竹叶　黄芩　连翘　元参　石膏　甘草　人中白
（案2）证起于左肢半痛，已经年半。刻因肝火灼肺，风邪客于会厌，是以声音不扬。书云：金空则鸣，实则哑，破则嘶。此属金实，非金破也。
沙参　藕梗　蝉衣　诃子皮　川贝　杏仁　麦冬　桔梗　茯苓　百药煎　笋衣　甘草
（案3）金虚则不鸣，金破亦不鸣，咳久音哑，延及半载，年已古稀，二气俱伤，能于静养调理，犹可带证延年。
沙参　桑叶　玉竹　甘草　参鬚　杏仁　射干　茯苓　白蜜

舌  ***************************
（案1）温邪表尚未解，平素积劳伏火，因表沸腾，致舌本破烂，口乾作臭，身热脉数。拟辛凉开泄法获效乃吉。
藕荷　葛根　连翘　山栀　生地　灯草　雅连　木通　甘草　竹叶　黄芩
（案2）肝旺胆怯，脾虚胃强，阴分固伤，阳气尤甚。于是两腿浮肿，腰下亦然，脘中懊憹，莫名其状，舌亦无苔，干而且痛，大便不实，形气消索，脉象沉细无神。其水溢高原，致生枝节，暂拟水火既济法，以冀舌和为妙。
雅连　莲子心　童便　乾姜　秋石

耳  ***************************
（案1）脾元不足，肝木乘之，加以水虚不能涵木，肝木愈旺，致耳窍疼。气机不和，纳穀不香，大便塞难。方书云：九窍不和都胃气也。拟清肝胃之火而运肝阳。
麦冬　桑叶　山栀　橘皮　佩兰叶　生地　丹皮　石斛　穀芽　鲜枇叶

乳  ***************************
（案1）素本肝肾不足，自客秋肝郁不舒，两乳结核。辰下右乳虽消，左乳起于二月，脉象弦细且滑。速当自开怀抱，庶可与药饵兼功。
荞麦　归身　柴胡　白芍　牡蛎　金萱花　昆布　木瓜　贝母　橘皮络　香附
（案2）乳房乃肝肾地面，操劳悒郁，令肝气内横，顺乘阳明，左乳筋胀空硬，气机似觉不利，但气血稽留，恐壅而为痈。速宜戒怒远烦，佐以药饵，冀其内消为妙。
香附　当归　茯苓　橘核　丹皮　鹿角尖　贝母　白芍　柴胡　甘草　石斛

鼻  ***************************
（案1）脑漏多年，仍辛苦劳碌，风寒乘虚而入骨空。头元偏痛，筋脉牵掣不利，鼻窍渗涕较甚，清阳不升，湿浊愈重。近来舌本强硬，精神疲睏，穀食减纳，舌苔腐腻，脉象浮虚。浮则为风，虚则气虚，能于安閒慎风邪，冀其永年而已。
西洋参　黄耆　黄连　防风　柴胡　羌独活　于术　半夏　甘草　白芍　苦丁茶　钩藤　茯苓　泽泻　橘皮
（案2）劳力气滞，脘痛吐酸，兼之胆热移脑，浸年鼻渊。拟二陈、左金合苍耳散法为治。
二陈　左金　苍耳散

瘰疬  ***************************
（案1）少阳胆汁不足，厥阴肝热上升，耳后结核，是属瘰疬之象。以逍遥散加味缓图之。
归身　生牡蛎　白芍　茯苓　甘草　柴胡　橘皮络　松罗茶　大贝　元参　杏仁
（案2）体丰气虚，多湿多痰，心悸头眩，时寒时热。五年前肝郁不舒，右耳结成瘰疬。近来渐多凝聚，微热作痛，有外溃之势。拟方先期止痛。
昆布　殭蚕　牡蛎　制乳、没　柴胡　香附　白芍　茯苓　乌饭叶　郁金　海藻　海粉　元参　贝母　金萱草　归身　为末，泛丸。
（案3）瘰疬坚痛，已延两载，难治之证。拟香贝逍遥法，多酌明哲可也。
香附　当归　柴胡　丹皮　西琥珀　贝母　白芍　茯苓　山栀　鹿角汁

眼  ***************************
（案1）素本水不涵木，肝火过旺，加以外风触动，遂致右目红瘀，白翳已满黑睛似鱼胞。右头角及眉稜皆痛，不能安卧，脉象弦数，口中作苦。拟方先望头痛速止，可保无虞。
蔓荆子　茯神　橘络　牛蒡子　蝉衣　草决明　殭蚕　前胡　荷叶筋　灯草　石决明　杏仁　归尾　石燕子

积聚  ***************************
（案1）癖积日久，现因劳过盛而发，致寒热往来，两脉弦数，大便秘结。拟大柴胡法，取其解表通里，以冀通则不痛。
柴胡　白芍　枳壳　厚朴　甘草　黄芩　半夏　大黄　赤苓　生姜
（案2）疟母多年，即《难经》名曰肥气，胸膛已佔大半。近来郁怒动肝，络血外溢，去血颇多，营分大亏，致心悸头眩，身倦肤黄，脉象弦涩。拟柔肝和营，仍须戒怒远烦，方免络血复溢。
白芍　牡蛎　丹皮　远志　柏子仁　当归　木瓜　茯神　石斛　稆豆衣

肝气（附肝郁）  ***************************
（案1）七情不适，郁勃于内，致肝失调达之性，脾失上升之权。胸脘阻塞，气滞湿凝，脉象弦滑。速宜安閒勿劳，佐以药饵，方见功效。
苏梗　川朴　玉金　佩兰叶　佛手露　半夏　青皮　广皮　香附子
（案2）肝郁夹痰，互凝中焦，致上下不交而痞象成。胀痛并见，须哕吐痰涎或嗳泄方舒，两脉弦滑。倘再操劳郁怒，有中满痰膈之虞。
枳实　冬术　橘皮　香附　厚朴　莱菔子　郁金　半夏　蔻仁　芥子　蒌皮　枇杷叶
（案3）肝郁日久，气久贯膈冲喉，加之湿痰凝互，项间瘰如串珠，气火复化风上扰，阳明脉络皆为不利。兹当清肝平风，佐理湿痰。但恙情从志内伤而起，非旦夕可图功效。尤当戒怒远烦为宜。
桑叶　丹皮　山栀　钩藤　石斛　甘菊花　赤苓　苡仁　贝母　橘皮　荷蒂　苦丁茶
（案4）肝胃不和已十多年之久，加以茹素中虚，营卫两亏，厥阴风动，头眩肢麻。又经日久不肯节劳避烦，复令肝气由胃系贯膈冲喉，致成梅核气。能于安閒静养，冀免增剧成病。
苏梗　川朴　射干　金铃子　橄榄核　半夏　橘络　山栀　元胡索　佛手露
（案5）脾土不足，肝木乘之。致胸脘胀闷，胸中时而热炽，寒热往来，两脉虚弦。拟逍遥散加味，所谓木郁达之。
当归　柴胡　丹皮　橘皮　叉石斛　白芍　茯苓　山栀　甘草　合欢皮
（案6）肝横胃逆，胸痞咽阻，穀食难容，冷涎甜沫上泛，舌苔混腻。拟仲圣辛通滑润法为治。
薤白头　半夏　绿毛红　枇杷叶　瓜蒌皮　射干　橄榄核　生姜汁

肝胀痛  ***************************
（案1）肝木侮土，支饮入络，左胁痹痛，脘腹膨胀，面色痿黄，穀食少进，脉象弦细。再延有土败木贼之虞，拟方徐图，戒怒远烦为要。
茯苓神　半夏　木瓜　竹茹　于白术散　蔻衣　川朴　朴硝　砂衣　乾丝瓜络　蒺藜　橘皮　防己　佩兰
（案2）火不生土，木来乘之，土湿内困。肝病善痛，脾病善胀，胀痛并见，肝胃不和也。大便间或溏泻，湿气下行，脉象沉弦而滑，怡情善调可愈此疾。
白芍　牡蛎　防己　甜瓜子　佩兰叶　木瓜　蔻衣　橘皮络　络石藤　丝瓜络
（案3）肝气横久，克脾犯胃，胸胀胁痛，脘中聚痞，遇烦劳悒郁则痛，哕吐酸水痰涎，两脉弦滑。必须戒怒远烦，方免阴枯阳结歧变。
白芍　木瓜　牡蛎　半夏　吴萸　金铃子　黄连　茯苓　橘皮　石斛　杷叶
（案4）操劳郁怒，肝木偏横，克脾犯胃。土受水制，阳明脉虚，致左肩臂脉络痠痛引胁脘，嘈杂时形，得食较安，否则自汗不已，食入又觉胀闷，右脉细濡，左脉弦劲。速宜安閒静养，以免增剧歧变。
木瓜　牡蛎　金铃子　山栀　桑寄生　白芍　半夏　延胡索　茯苓　绿萼梅
（案5）从努力积郁伤肝，致脾土转输失常，积湿成饮，清浊之气混淆。遂令胸脘连胁串胀作痛，汩汩有声，停脘则脘中嘈杂，凝脐则脐亘痹痛。甚则四肢酸倦，中气下陷，复逼虚阳外露，两颧发赤。询二便如常，痛作时便多溏泻。显为湿痰热蕴于肠胃之征，正元丹主之。
正元丹
（案6）饥饱劳力，胁腹串胀作痛，饿则尤甚。拟建中加味治之。
白芍　桂枝　茯苓　金铃子　粉甘草　当归　党参　橘络　延胡索　红枣肉
（案7）饥饱劳力，肝脾气滞，脘腹胀痛，食入反出，再延非宜。
白术　枳实　乌药　香附　蔻仁　金铃子　半夏　橘皮　青皮　川朴　元胡　佩兰叶
（案8）因烦劳郁闷，肝气横逆，脾胃失其转输，食入胀痛。拟泄法治之。
白芍　香附　枳实　蔻仁　金铃子　川朴　赤苓　半夏　青皮　元胡　佛手露
（案9）胃痛聚痞已经有年，每交春季较重，胀痛吐酸，穀食难容。药难霍然，戒怒远烦为要。
金铃子　橘皮　半夏　雅连　茯苓　元胡索　枳壳　白术　吴萸　石斛　佛手露　杷叶
（案10）肝气冲肺，左右升降失司，气聚成痞，两胁有形胀痛，气逆则嗳，咳哕痰涎，咽咽不利，倘经闭寒热，难以为力也。
苏梗　川朴　半夏　杷叶汁　佛手露　赭石　沙参　杏仁　旋覆花　新会皮

胃痛  ***************************
（案1）胃痛直犯心胞，加之伏邪内动，致寒少热多，舌黄口渴作哕，脘腹结拒而痛，痛甚肢麻昏厥，倘加呃逆，则难以为力也。
豆豉　金铃子　川朴　乾姜　甘草　半夏　延胡索　黄连　山栀　茯苓　黄芩　郁金汁　杷叶
（案2）恚怒伤肝，肝气横逆，右胁牵腰痹痛，心下亦痛，胃受其戕矣。拟疏泄法治之。
白芍　乌药　沉香　金铃子　枳壳　青皮　钩藤　橘络　延胡索　茯苓　寄生
（案3）痛当心位，肝气犯胃之证也，拟乌沉饮治之。
台乌药　伽南香磨汁　煨姜　红枣
（案4）肝胃气痛，痛久聚瘀。每痛得鼻血则平，近来鼻血不衄而痛势较重。兹宜宣络化痰。
归尾　桃仁　白芍　九香虫　鹿角汁　茯苓　川楝　新绛　元胡索　佛手露　郁金
（案5）素有胃气，今遇感而发，痛不思食，背冷如冰，硬如石。拟方应手乃吉。
当归　柴胡　五灵脂　香附子　橘络　白芍　丹参　延胡索　伽南香
兼服九气丹七粒，津液送下。
（案6）血不养肝，肝气横逆，脾土受侮。脘痛作哕，脉象沉细。延及年馀，痛久入络。拟柔肝和脾合消瘀法治之。
鹿角汁　木瓜　蒺藜　郁金　五灵脂　旋覆花　沙参　茯苓　半夏　省头草　新绛
（案7）肝胃气痛　呕吐苦水。拟寒热平调法，渐解乃吉。
黄连　桂枝　沙参　金铃子　橘皮　乾姜　半夏　白芍　延胡索　甘草　杷叶
（案8）肝气犯胃，月馀不平，痛而兼哕，营卫致虚。勿以浅视，虑其痉厥歧变。
半夏　橘皮　金铃子　乌药　当归　白芍　元胡　香附子　甘草　赤苓　柴胡　沉香　枇杷叶
（案9）胃痛聚瘕，难以霍效。
金铃子　鳖甲　香附子　橘皮　川厚朴　延胡索　白芍　郁金　甘草　佩兰叶
（案10）胃痛聚瘀，瘀去复聚，脘中阻胀刺痛，仍防外溢暴涌，戒怒远烦为要。
白芍　木瓜　丹皮　归尾　桃仁　参三七　金铃　元胡　橘皮　藕节　降香

腰痛（附腹痛、胁痛、腿痛）  ***************************
（案1）湿郁化热，袭入奇经，故季腹下及两腿胯渗入大肠，肛门裂痛后坠，苦不可言。胸中懊恼，穀食懒进，烦热熏蒸。前曾赤白带下，味兼腥秽。痛甚肢冷，脉象沉弦。再延防其胃气大伤，致生枝节。
丝瓜络　甜瓜子　茯苓　瓜蒌皮　旋覆花　天仙藤　皂角子　橘皮络　半夏曲　煨葛根　松子仁　涤饮散　甘草　郁李仁　木防己
（案2）寒湿内伏，腹痛虽稀，寒热不清，舌黄口渴，脉弦自汗。拟乌梅丸为治，速解乃吉。
乌梅丸
又方：大黄　附子　乾姜　桃仁　橘皮　桂枝　甘草　当归　芒硝
（案3）寒积因劳感寒而发，脐旁胀痛。拟当归四逆法加味为治。
全方加金铃子、延胡索、水红花子
（案4）寒凝腹痛，痛甚防厥。
赤苓　白术　白芍　附片　肉桂　生姜
（案5）寒热并结，脐腹绞痛，防甚厥逆。
附片　橘皮　肉桂　茯苓　香附子　箱黄　枳壳　乾姜　甘草
（案6）抑郁伤肝，肝旺克脾，脾虚生湿，湿盛成饮，饮盛成痰。由肝传肺，痰与气凝，右胁作痛，呼吸不利，困倦思眠，气逼不舒，心烦嘈杂，脉象沉滑。书云滑主多痰，沉主多郁，乃属肝旺脾虚之证。温之不能，凉之不可，拟方兼而治之。
姜黄　瓜蒌皮　蔻仁　郁金　杏仁　川贝　防己　香附子　枳壳　桔梗　通草　橘皮、络　降香　半夏曲
（案7）肝气入肺，气机凝滞，右边痹痛，痛甚防厥。
郁金　蔻仁　金铃子　川朴　枳壳　甘草　杷叶　瓜蒌皮　通草
（案8）操劳恚怒，肝气入肺。左胁痹痛，转侧呼吸皆为不利。寒热往来，但平素烟热酒湿内发，咳痰味腥，脉象浮滑带芤，虑其血涌肺胀暴变。
归尾　桃仁　旋覆花　黄芩　杏仁　贝母　桑叶　瓜蒌皮　赤苓　橘皮　新绛　杷叶　柴胡　葱管
（案9）肝邪入肺，右胁痹痛，痛连少腹，便秘尿赤。拟推气散加味治之。
郁金　通草　片姜黄　肉桂　橘络　蔻仁　枳壳　枇杷叶　蒌仁、皮　杏仁
（案10）肺痹不宣，胃逆不降，致右胁连脘痹痛，痛引脊背。拟辛通滑润法治之。
薤白　半夏　杏仁　橘皮　金铃　延胡索　蒌皮　茯苓　枳壳　蔻衣　郁金　佛手露
（案11）饥饱劳力，气逆血滞，两胁作痛，胀如针刺，咳吐夹瘀，日晡寒热往来，食少神疲。已有劳伤之患，必须安閒勿劳，冀免增剧歧变。
桑叶　贝母　丹参　橘络　归尾　瓜蒌根　丹皮　郁金　白芍　鳖甲　新绛　柴胡梢
（案12）寒湿著腰。
乾姜　白术　橘络　海桐皮　威灵仙　茯苓　羌活　杜仲　川姜黄　陈雪酒
（案13）由淋浊伤肾，肾气不和，内不交于心，外不通于络。凡心烦不寐则腰间作痛，必起坐方适，两脉弦涩。青娥丸合宣络为治。
破故纸　杜仲　沙苑子　核桃　钩藤　枸杞子　归尾　夜交藤　猪腰
（案14）外实内虚，多湿多痰，痰涎袭于奇经，辰下淫浊渐止，行血渐少。惟两胯腰痛，下部坠胀，时轻时重。总由血不归筋，痰涎乘虚肆虐，攻补两难，温凉兼忌，只可缓图，以期渐解，欲速反致流弊也，慎之。
狗脊　络石藤　茯苓、神　杜仲　丝瓜子　橘络　瓜蒌霜　木瓜　续断　桑寄生　半夏　赤白石脂　防己　牡蛎
（案15）颓疝较轻，胃逆较平，惟水饮留连奇经，肝肾故乘受饮。刻下痛自腰胯起，痛归关元，上攻则吐，从前年调治，气痛有年馀不发。今自夏五月愈发愈甚，逢感必作，阳气愈亏，水饮愈甚，脉象沉滑。拟方以进一筹。
别直参　肉桂　防己　木瓜　于白术散　旋覆花　殭蚕　橘络　茯苓　鹿角汁
（案16）肾虚夹湿，腰痛多年，加以操劳过度，心热移于小肠，致成淋浊。又经日久，药饵骤难奏捷，戒怒远烦为先。
杜仲　萆薢　生地　薏仁　车前子　白果　故纸　赤苓　莲心　琥珀　胡桃肉
（案17）寒湿著痹，腰胯连腿作痛，拟方徐图之。
于术　炮姜　赤苓　附片　杜仲　泽泻　狗脊（酒浸）　牛膝　木瓜　甘草
（案18）寒邪直中厥阴，少腹作痛，痛满小便不利，入暮则热，神昏谵语，囊缩茎短，两手循摸，胸脘痞硬，舌乾苔白口苦，渴不欲饮。病经五日，早晨便溏一次，时加厥逆，两目上视，两手脉象沉迟。势属不治，姑拟四逆法以希万一之致。
当归　桂枝　木通　乾姜　青葱　白芍　细辛吧　附片　甘草
复诊：加半夏、山栀、赤苓

肿胀  ***************************
（案1）肝木横行剋土，土虚不能制水，水饮痰热交致于中，悸稍逊而未平，胀前而尤甚，脉滑而弦。肢腿浮肿，已有单腹之虞，再拟一方，以冀挽回。
于术　木瓜　大腹皮　广皮　半夏曲　防己　芒硝　冬瓜子皮　茯苓、神　建泽泻　竹茹　杷叶
（案2）患疟三年，脾胃交亏，肺气亦伤。寒湿据中宫，遍身疮痍，面浮肢肿，脘腹膨大，脐突筋露，腹胀已著。深虑水溢高原，有肺胀歧变，拟方以尽人力。
苓皮　半夏　泽泻　橘皮络　五加皮　于术　沙参　杏仁　柴胡　猪苓　冬瓜皮　木香　麦冬　腹皮　南烛叶
（案3）休息痢三载，脾肺肾交亏。咳逆肿胀，已历百馀日，脉象沉弦而涩。水臌已著，难以挽回，拟方以邀天相。
防风、己　羌活　泽泻　省头草　腹皮　于术　苓皮　煨葛　冬瓜皮　橘皮络　附子　乾姜　半夏　五味子
用鸡屎一升，夏布包封入瓶内，浸百花酒四斤，封口隔水煮线香一炷，每晚服二钱，加海南子二分，木香二分，川朴二分，碾细末，和酒炖温饮之。
又，禹馀粮丸（三钱）　济生肾气丸（二钱半）　厚朴温中丸（三钱）　轮服。
（案4）由利而痢，戊病传癸也，不痛而坠是属里虚，白多于红，全在气分。自去秋延及十月，服药全无效验，兹虽不药而愈，究属便溏未止。正月间面浮肢肿，肚腹膨大，漉漉有声，乃水气湿邪未能分泄于小肠，内困脾土，外袭皮肤肌肉之间，兼之暴怒伤肝，肝气上逆，有升无降，动则气短，天癸愆期不至，仲景谓水分非血也。指交长夏，湿土司权，脉象弦涩，若不速图，有水膨之虞。
于术　防己　冬瓜子、皮　半夏　苏梗　桂枝　橘皮络　大腹皮　川朴　泽泻　附片　苓皮　生姜皮
（案5）肝木横逆，上不畏金，下侮脾土，湿痰乘虚，困脾射肺，是有肿胀之渐，拟方应手乃吉。
五加皮　川朴　五味子　杏仁　广陈皮　腹皮绒　乾姜　冬瓜皮　川贝　生姜皮　赤茯苓　细辛　白果叶　半夏
（案6）挹郁伤肝，肝气犯胃，胃失下行之方，水饮停中，有升无降。脉象沉滑，形气消索，面浮肢肿，已历载余。肝胃气血皆瘀，恙有肿胀之虞。拟方尽人力而邀天相。
茯苓　半夏　肉桂　花椒　益智仁　橘皮络　乌梅　川贝　竹茹　白蜂蜜（和长流水扬高四十遍同煎）
复诊：用大半夏汤
又方：黄连（五分），鲜杷叶（五片）　天水煎。
（案7）水与血抟，周身肿胀、咳嗽，血气最惧水溢高原，有肺胀之虞，致生暴变。
苏叶　杏仁　赤苓　桃仁　丹参　冬瓜皮　橘皮　枳壳　川朴　红花　腹皮　生姜皮
（案8）饮食失节，寒温失宜，致伤脾土，转输失其运用。浊阴内踞，已成腹胀大证。两脉俱弦，难以挽回。
厚朴　赤苓　甘草　乾姜　腹皮　乾蟾皮　猪苓　枳壳　木香　砂仁　泽泻　草蔻仁
（案9）积块多年，脾土不运。加以暴怒急躁，肝木不司疏泄，致气滞湿困，湿郁成热，而成单腹。拟方以尽人力。
白术　赤苓　乾姜　车前子　鸡内金　川朴　黄连　泽泻　香元皮　香附子　腹皮
（案10）去秋产后失调，饮食失节，寒温失宜，致血稽留少腹结瘕，脘中聚痞。水穀之湿不运，饮食日减，精神日疲。周身黄肿，脘腹膨胀，脉弦溺短，已成肿胀重症。拟调中化湿之剂，以观进退。
于术　木瓜　川朴　赤苓　半夏曲　牡蛎　泽泻　山栀　广皮　稆豆衣　内金

痞满  ***************************
（案1）肝气上升，胃鲜下降，兼之暑湿困脾，中州痞塞。穀食不思少纳，亦属不运。脉象弦涩，兹当开痞，拟仲圣泻心法，取其降阳和阴，佐以宣湿为治。
半夏　乾姜　赤苓　通草　瓜蒌皮　黄连　黄芩　广皮　滑石　枇杷叶
（案2）肝胃气滞，滞久聚痞，脘中作痛，营卫两虚，为寒为热，脉象弦涩。治之不易，徐图可也。
当归　柴胡　茯苓　金铃子　香附子　白芍　甘草　枳壳　鸡内金　延胡索　冬术　蔻仁
（案3）三疟陷阴，延久致伤脾土，中州转输失司，有结痞之象。谷入不运，便闭尿赤。拟和解开胃法，痞能渐解，方免胀满之变。
柴胡　半夏　乾姜　蔻仁　茯苓　生姜汁　黄芩　黄连　杏仁　枳壳　广皮　铁锈水
（案4）春温两旬，胸痞作哕，舌苔沙白，大便结燥，乃脏结坏病之征也。勉拟一方，尽人力以待天耳。
半夏　正瓜蒌　杏仁　枳壳　黄连　枇杷叶　黄芩　大贝
（案5）痰迷心胞，时明时昧。加以肝木侮土，湿痰内困，上下不交而痞象成。按之触手而痛，穀食懒进，此乃病上加病也。拟方先冀痞开，方有转机。
橘皮　省头草　枳壳　黄连　赤苓　半夏　范志曲　于术　乾姜　竹茹　内金
又方：十枣丸
（案6）气短咳逆，足跗皆肿，脘中痞结，三焦不通，湿困固结，牢不可破。灸脐后得痰数碗，咳喘较平，脉象略起。今日未灸，呛咳复作，夜不能寐。证势若此，上下皆虚，中空独实，攻补两难，有岌岌可危之势。姑再拟消补兼施法，尽人力而邀天相。
于术（枳实水炒）　炙蟾皮　橘皮络　杏仁　海浮石　半夏　省头草　川贝　附片　鸡内金
（案7）由利而痢，戊病传癸也。表邪未清，胸痞已著，按之触手而痛，邪滞互结，脉弦数。法当先治其外邪。
半夏　川贝　橘皮　蔻衣　生姜汁　川朴　乾姜　葛根　黄连　郁金　藿香　铁锈水　赤苓
（案8）肺脾两伤，气短似喘，胸次结痞，按之拒手。两胁作痛，足跗皆肿。不能安卧已四日矣。《易》曰：上下不交而痞象成。痞塞中宫，上下何能接续，肿何能消，食何能进。脉象细弱如丝，有外脱之虞。人虚病实，攻补两难。勉拟灸法以尽人力。近届小暑，加意提防为要。
黄连（四分）　巴豆（十三粒）
二味共杵烂，用红枣浆做小饼，如当十钱大，置脐上，艾绒灸之。
（案9）七情不适，气结于中，吸受新凉，引动伏邪。身热不清，脘腹痞痛，按之尤甚。思饮作哕，脉象左大于右，深虑正不敌邪，致生歧变。
雅连　半夏　葛根　川朴　茯苓　灶心土　乾姜　藿香　通草　郁金　橘皮

噎嗝  ***************************
（案1）古稀已外，正阴交亏，加以郁勃于中，肝横胃逆，肺失下降之令。致气痰作阻，膺胸痞结，上不得入，下不得出，有阴枯肠结之患。兹拟辛通滑润之剂，以观进退。
薤白头　半夏　郁金　川楝　橘红　地慄　瓜蒌皮　杏仁　贝母　元胡　水母
（案2）痰饮咳久，肺虚失其治节，加以操劳悒郁，肝木横行无忌，阻塞贲门之脂，已成噎症。能予安閒调理，庶几带病延年。
天冬　阿胶　乾姜　细辛　甘草　枇杷叶　百合　半夏　五味　射干　橘皮
（案3）向来肝肾不足夹湿之体，此因肝气横逆，克脾犯胃，致清阳莫续。脘闷不舒，食入作阻，哕吐酸沫，痰涎上泛，肌肉日瘦，精神日疲，脉象弦滑。虑入神思间病，速宜怡情开怀为要。
雅连　吴萸　薤白　半夏　贝母　瓜蒌皮　郁金　橘红　赤苓　通草　佛手
（案4）肺气不降，肝气不升，升降失常，食入作阻。阴络受伤，虽经便血，脉象沉弦。久则液枯气结，有关格之虞，姑拟一方，尽其人力。
天冬　乾姜　杏仁　赭石　枇杷叶　竹茹　百合　五味　半夏　贝母　千捶木　柏叶　阿胶　细辛　射干　石斛
（案5）命火不足，不能生土。抑郁动肝，肝木侮土，饮食不归正化，遂变蒸而为痰。痰与气搏，升降失常，道路妨碍，食入则阻，向有脾泻，肌肉消瘦，脉象弦细而滑。久则防气结津枯入神思间病。
天门冬　乾姜　射干　橘皮络　糯稻根　百合　五味　石斛　赤芍　细辛　半夏　沙参　杷叶（长流水煎）

呕吐哕  ***************************
（案1）肝强脾弱，水穀不运，遇烦劳郁怒，则脘中气逆作呕，频仍便泻。方适日晡作热，已延日久。药饵固难霍效，且戒怒远烦为要。
橘皮　枳实　石斛　白蔻仁　茯苓　半夏　白术　青皮　省头草
（案2）肝胃不和，气逆胸脘胀闷，哕吐痰涎酸水，拟左金合疏泄法治之。
吴萸　橘皮　白术　石斛　佩兰叶　雅连　半夏　枳实　茯苓　枇杷叶
（案3）肝虚伏饮，咳嗽上气，加以肝木犯胃，胸脘胀痛，咳呕酸涎，癸水数月不至。速宜戒怒远烦，冀其渐解乃吉。
桑叶　麦冬　半夏　赤苓　鲜石斛　丹皮　苡仁　橘红　甘草　枇杷叶
（案4）饥饱劳力，致伤肝胃，胸脘串痛甚剧，呕吐酸涎。已经日久，难以霍效，拟方徐图之。
白芍　香附　金铃　蔻仁　半夏　益智仁　青皮　石斛　元胡　茯苓　山栀　佛手露
（案5）肝胃不和，胀痛呕吐，甚则食入反出。脉象细滑，若不调治，有反胃之虞，拟不换金正气法合左金以佐治之。
茅术　川朴　苏梗　茯苓　半夏　煨姜　陈皮　甘草　乌梅　郁金　吴萸　黄连
（案6）瘕痞串痛较定，呕吐嘈杂未平。酉时气血注于肾，肾者胃之关也。每届酉时哕呕嘈杂较重，其为土败无疑。甚则数日吐出完穀不化。《经》云：四时百病以胃气为本。又云：得谷者昌。但病延日久，正气大伤，纳穀甚少。渐近春分大节，加意提防为要。客途未便，返棹为宜。
白术　川贝　沙参　川椒　伏龙肝　麦冬　木瓜　茯苓　橘皮　乌梅　生姜汁　石斛　半夏
（案7）《经》云：胃乃卫之本，脾乃营之源。肝阳扰胃，湿痰困脾，遂乃营卫不和，时寒时热，哕吐频作，头目不清，身倦神疲。脉象细滑，拟方徐图之。
半夏　煨姜　赭石　伏龙肝　荷蒂　茯苓　乌梅　橘皮络　红枣肉
（案8）肝气犯胃，胃失下行之顺，哕吐涎沫，脉象弦滑，若不速图，有反胃之虞。
西洋参　赤苓　乌梅　竹茹　制半　川椒　黄连　白蜜　长流水煎。
（案9）体质素虚，阴阳失职，脾虚胃弱，非一日矣。夏秋以来，感受外邪，愈而复作，已经四次，吐泻不已。辰下风寒虽解，呕吐未止，手足蠕动，脉象细濡，防其呕久胃伤，致生枝节。拟用附子粳米汤，获效乃吉。
附片　高丽参　半夏　粳米　粉甘草　南枣
（案10）阅来恙情中虚，湿热之体，病由木火刑金，而成大衄，得清营甘寒之剂，鼻血虽止，阳络已经大伤。《经》云：阳络主胃，阴络主脾。脾胃互相表里。土虚肝木来乘，致饮食难进，胸闷作哕，腹痛便溏，溺少坠胀。加以血后营液未复，现心悸不安，寐不成寤。年老二气俱衰。当此中州失其转输，恐难久恃，泐此谨覆。拟戊巳汤加减，然否请政。
东洋参　赤茯苓　留白陈皮　土炒木瓜　夜交藤　炒白芍　白扁豆衣　金钗石斛
白晚米饭团一致，用荷叶一张包好，煎汤代水。
（案11）肝强脾弱，脾不能为胃行其津液，蓄而为饮。食入不运，每早脘中嘈杂，哕吐苦水。但脾脉连属于肾，肾为胃关，遗滑频见，怠惰嗜卧，日晡潮热。先理肝脾，佐以摄肾。
于术　橘皮　益智仁　赤苓　菟丝子　甘草　半夏　沙苑子　石斛
二诊：加木瓜、白芍

虚损（附劳证）  ***************************
（案1）久咳不已，肺虚不能下荫于肾，肾虚子盗母气，以致营卫两亏。寒热往来，遗泄频频，两脉虚弦，劳瘵已著。拟金水同治，多酌明哲。
西洋参　麦冬　熟地　萸肉　旱莲草　白毛燕　霞天曲　五味　山药　天冬　女贞子
（案2）由子嗽延及产后，更加亡血过多，营卫两亏，即上损从阳，下损从阴。近来寒热不止，咳逆无休，侧眠食减，肌肉消瘦，脉象虚弦而数。损怯之势已著，拟金匮麦冬法，以尽人力。
洋参　桑叶　半夏　青蒿　毛燕　麦冬　杏仁　甘草　鳖甲　粳米
（案3）先后天向属不足，经营操劳过度，心脾两虚。此因悲郁伤中，致中气不振，心悸肉瞤，食入易汗，卧不安眠。脉象虚弦，情志两伤之病。必须自开怀抱，安閒静养，方可与药饵兼功。
黄耆　冬术　合欢皮　洋参　枣仁　桂圆肉
（案4）郁怒伤肝，木扣金鸡，以致营卫交亏，乍寒乍热。更加阴不内守，癸水淋漓。脉象虚数，损怯根基已露。速当安閒静养，佐以药饵，方可化凶为吉。
桑皮　青蒿　阿胶　地骨皮　牛蒡子　杷叶　杏仁　鳖甲　甘草　马兜铃　晚米
（案5）肺属金，金空则自鸣，金破则不鸣，金实则无声。咳经一载之久，音哑声嘶，肺气大伤。且年过花甲，阴气自衰，肾水不能上升，肺阴愈不得下降矣。倘能安心调理，尚堪带病延年。
西洋参　麦冬　桑皮　玉竹　笋衣　女贞子　石斛　贝母　甘草
白蜜和服，鸡子清一枚冲服。
（案6）木扣金鸣，络伤血溢，日久未解，营卫亦失其职，为寒为热。此时肺阴不降，咳吐涎沫，穀食减纳，面热颧赤。脉象弦数，欲入损怯之途。
麦冬　半夏　洋参　茯苓　钗石斛　桑皮　丹皮　苡仁　甘草　梨皮　枇杷叶
（案7）心劳神损，脾劳食损。更加诵经吹乐，肺气复虚，五劳有三，倘能六根清静，或可带病延年。
南北沙参　西洋参　甘草　茯苓　苡仁　扁豆衣　鲜石斛　晚米　玉竹　杏仁
（案8）居经三月，血不养肝，肝木肆虐，顺侮土位，倒克肺金。经痰饮内扰，于是懊憹难名，咳逆气促。痰中带血，胸胁胀痛时行，延久营卫两虚，寒多热少，自汗不已。心悸头晕，诸虚毕集，脉象弦细而数。久虚不复，防成损怯，然此际不可遽作怯证治也。
沙参　橘皮、络　丹皮　瓜蒌霜　川贝母　苏子　茅术　杏仁　银杏叶　竹茹　冬花　乌扇　茯苓神
（案9）操劳郁怒太过，肝气内横日久。不独下侮土位，且上不畏金。致胸胁胀闷，穀食减纳，时而咽燥呛咳。营卫延防，逼虚外露。速当澄心息虑，冀其转损为益。
当归　柴胡　桑皮　郁金　佛手片　白芍　赤苓　贝母　橘皮　钗石斛
（案10）水亏于下，火炎于上，咳逆失红，音哑侧眠，骨中蒸热，两脉细数。劳怯之基已著，拟方多酌高明。
麦冬　青蒿　桑叶　鳖甲　石斛　旱莲草　杏仁　夏曲　赤苓　沙参　女贞　鸡子清
（案11）肺肾两虚，宿饮上干已有年所。近来咳逆气短尤甚。入秋后阳络先伤，阴络后继，由此大便不实而带血，又兼脱肛痔疮，面目痿黄，穀食减少，形气消索，脾亦受其累也。脉象弦细而数。再延日久，防成虚劳肿胀，慎之。
百合　茯苓　沙参　于术　姜半夏　胡桃肉　冬花　橘皮络　青铅　苓皮　蛤蚧
（案12）小产后正阴未复，寒热时形。近来热多寒少，兼之木火凌金，脾虚湿甚，咳逆频来，面色痿黄，并带心悸。脉象弦数，诸虚毕露，难以痊愈，勉拟一方，尽其人力。
沙参　杏仁　甘草　扁豆子　仓米露　贝母　归尾　冬花　蜜炙于术　鳖血炒柴胡　桔梗　茯苓　白芍　杷叶露
（案13）痰饮年多，津液不足。脾胃不降，每咳必哕逆，谷少身热，间来潮热，右脉虚数，已属损怯之象。速宜安心静养，免其入伏生变。
麦冬　夏曲　西洋参　茯苓　扁豆衣　甘草　石斛　白毛燕　桑叶　薏苡仁　杏仁　橘红
（案14）操劳过度，营虚气弱，心悸荡漾，右耳鸣轰。加之肾阴不足，虑难骤效，徐图可也。
黄耆　冬术　洋参　当归　远志　桑叶　菊花　桂圆　枣仁　茯神
（案15）先后二天不充，加以操劳悒郁，心肾有时不交，精关不固，肝木偏横则脘痛嘈杂，化火生风则面热头晕，脉象弦数。虑延损怯，务须静养乃有济耳。
白芍　木瓜　牡蛎　桑叶　钗石斛　龟板　茯苓　山栀　丹皮　绿萼梅
（案16）肝郁化火，热伤阳络，络血外溢，每逢癸水至时，则络血不见。缠绵日久，营卫由此致虚。日晡所以寒热，头眩心悸，遇烦劳胸次胀痛，穀食不运，遂觉火升面热，脉象滑数。损怯之象已见，宜戒怒远烦，佐之以药饵，以冀转损为益耳。
当归　茯苓神　山栀　藕节　羚羊角　白芍　丹皮　甘草　生地　绿萼梅
（案17）操劳过度，心阳暗吸肾阴，肾水不涵肝木，遂令肝阳化风，头目眩晕，心悸荡漾，入夜寤不成寐，时而筋惕肉瞤，乃内伤之征。必须恬淡虚无，安静幽閒，庶与药饵兼功。
生地　元参　柏子仁　远志肉　石决明　天冬　龟板　鲜交藤　酸枣仁　朱茯神
加山萸肉、山药、丹皮　蜜丸。
（案18）小产后伏邪伤阴，咳逆吐沫，骨中烧热，恶露淋漓不止，少腹胀痛，脉象弦数。由外感而成内损，难以调治，拟方尽其人力。
青蒿　生地　白芍　桑叶　甘草　鳖甲　丹皮　琥珀　茯苓　地骨
复诊：加山栀、黄芩
（案19）骨蒸咳嗽，痰中带血丝，侧眠等症。
叭旦杏仁　青蒿　半夏曲　云茯苓　细生地　地骨露　大荸荠　大鳖甲　肥知母　川贝母　粉丹皮　钗石斛　鲜杷叶　白海蜇
兼服五汁饮：梨汁、荠汁、藕汁、生地汁、甘蔗汁　每日两次。

吐血（附咳血、衄血）  ***************************
（案1）素本气滞血瘀，加以暑湿伤络，络动血溢，脉象弦细，拟方徐图之。
生地（大黄炒）　贝母　桑叶　旋覆花　茶花　藕节　杏仁　丹皮　橘络　侧柏叶　新绛
（案2）阳络受伤，血随火溢，咳逆肺气受戕已延二年。嚮应节发，时有梦遗。脉尚细软与症相合。惟近值夏至大节，不可不预为防之。
百合　沙参　白芍　石斛　旱莲草　秋石　冬花　生地　茯神　甘草　白茅根
（案3）脾湿年久，已属痼疾。加以多年气血结瘕，亦为沉固。忧劳抑郁伤肝，肝气偏横，致左胁胀痛，乳房痛引心背。心病入络，络血屡见。或如苋水或如紫块，若作肺痈是无理也。
当归　丹皮　牡蛎　金铃子　木瓜　新绛　桃仁　山栀　橘络　延胡索　郁金　藕节
（案4）肝邪入肺，咳久化热。右胁痹痛，痰中带血，脉象滑数，虑其成痿。
桑叶　生地　贝母　黄芩　瓜蒌皮　甘草　丹皮　山栀　羚羊　枇杷叶
（案5）素本二天不足，客夏六月，酒伤肺络，咳血频来，肺肾交亏，动则气短。每咳血之时，先行脘痛。脉象沉弦而数，若不调治，再延防成虚劳。务宜静养为要。
茶花　茅花　茯苓神　丝瓜藤　杏仁　丹皮　山栀子　蒌皮霜　诃子皮　海浮石　橘络　藕节
（案6）产后致虚，致令天癸未至。前曾惊恐伤胆，抑郁动肝，木火凌金，遂令咳逆作哕。阳络受戕，痰中带血，肺阴交亏，侧眠于右。胸中懊憹，心悸头眩，渐虚毕露。脉象弦数，久虚不复，虑成损怯。然此时又不可实遽损怯治之。
杏仁　蒌霜　冬花　丹皮　海浮石　石斛　茅花　桑叶　橘络　竹茹　荷叶露
（案7）木火凌金，咳逆不已，阳络受戕，血随火溢，形气消索，脉象细数，延久恐成损怯。
咳血方加生地、丹皮、石斛、毛燕、旱莲草
（案8）木扣金鸡，络伤血溢，阴分受伤，内热频来。肾不纳气，动则气短。脉象细数而弦，防其涌溢生变。
紫菀　瓜蒌皮霜　诃子　丹皮　旋覆花　沙参　海浮石　山栀　杏仁　白茅根　石斛　旱莲草　新绛
（案9）阳络受伤，鼻血三载，木火凌金，咳逆不已。面色痿黄，久延防怯。
当归　紫菀　杏仁　橘皮　紫胡　冬花　白芍　沙参　桑叶　桔梗　藕汁　丹皮　柏叶
（案10）木扣金鸣，咳而带血。宜理肝脾佐清络热，戒怒远烦为要。
桑叶　川贝　海浮石　绿海粉　诃子皮　丹皮　赤苓　瓜蒌子　枇杷叶　鲜藕节　山栀　青黛
（案11）劳伤咳血，血来甚涌。勿以浅视，虑其暴涌生变。
咳血方加生地、茅根、藕节、羚羊角、牛膝、丹皮
（案12）阳气素亏，脾经多湿。辰下阳不卫阴，哕血颇多，入暮尤甚，脉象细濡。虑其外脱，拟仲圣柏叶汤，冀其挽回。
侧柏叶　阿胶　半夏　艾叶　伏龙肝　炮姜　童便（一酒杯）

痰饮（附痰热、湿热）  ***************************
（案1）水饮凌心则心悸，蔓延阳明则虚里穴动。胆热则怯甚，入经络则筋惕肉瞤。善怯多疑，善虑多思，皆胆虚痰多之幻境也。前经调治，渐次向愈，水到渠成，勿过虑也。
茯苓神　于术散　石决明　夜合花　瓜蒌霜　防己　络石藤　粉丹皮　半夏曲　秫秫米　橘皮、络　首乌藤　鲜竹茹
（案2）症由惊恐伤胆，抑郁动肝，思虑伤脾。脾阳不运，因而穀食不归正化，遂令变蒸为痰。痰饮袭于奇经，溢于四末。六年前，肩井如折，背如负物，肢体麻木，右肩左体尤甚。初患此症，次年即患痰饮射肺，于是咳逆气促，延有两年之久方解。细审此症，非类中，亦非痹症，是属溢饮。至善怯多疑乃胆经症，易烦多恐乃肝经症也。脉象弦滑沉细，显系始于肝胆，中于痰饮，终于阳虚也，无疑矣，延久根蒂过深，体虚症实，攻补两难。能于戒怒远烦，打破疑团，尚可改重就轻耳。
天仙藤　茯苓、神　橘皮络　火麻仁　瓜蒌仁　海桐皮　半夏　防己　郁李仁　丝瓜藤络　秫秫米
（案3）火不生土，木来乘之。水饮停中，痞结攻冲，吐痢并见，脉象沉弦。指日夏至一阳初生，症属阳虚气不虚，转机全系乎此。拟柔肝和胃，再冀时令阳生，自可有济。
北沙参　茯苓、神　防己　乌梅　制半夏　川椒　橘皮　姜汁
（案4）脾阳虚而生湿，湿聚则为饮，饮聚则为痰。犯于肺则咳，犯于胃则烦，布于四肢则无力，上腾清窍头目眩晕，甚则心悸不安。书云：痰饮凌心则心悸，不独虚之为病，痰亦能为患也。能于安閒静养，庶克有功。
龙齿　防己　酸枣仁　于术散　贝母　山栀　郁金　石决明　菊花炭　灯心
（案5）烦劳伤气，急躁伤肝。肝失调达，胃失冲和。五年前曾患胃痛，时发时愈，今春举发较重。命门火衰，火不生土，湿痰入络，水饮停中。遂致肠鸣漉漉，攻冲作痛。哕吐清涎水颇多。假火浮于上，故时而嘈杂。真阴亏于下，故小溲不多。胃虚则食少，脾虚则神疲，舌白脉浮。拟方速退乃吉。
于术散　茯苓　橘皮络　贝母　益智仁　伏龙肝　蒺藜　砂、蔻衣　防己　肉桂子　丝瓜络　夏曲
（案6）木火体质，善怒多郁。肝气易升，胆腑亦失其清净，致头目眩痛。心悸作烦，手足蠕动。两脉弦数，心脉较大。务宜安閒静养，方免酿痰歧变。
桑叶　石决明　生地　菊花　钗石斛　丹皮　稆豆衣　龙齿　竹茹　莲子心　山栀　羚羊角　茯苓　茯神
（案7）积湿成饮，积饮成痰。痰饮伏于肺胃之间。每早必痰涎出方适。肌肤瘾疹屡发，头眩身倦，脉象弦滑。拟用外台茯苓饮增味治之。
茯苓　党参　冬瓜子　苡仁　甘草曲　冬术　枳壳　地慄粉　蒺藜　陈皮（留白）
（案8）病久脾虚伏热，廉泉穴开，涎沫自渗。拟甘露饮治之。
甘露饮　外服六君子丸
（案9）肺经积饮，从悲郁受寒所致。已七八年之根株难断，改重就轻而已。
小青龙汤加茯苓，去细辛，加胡桃、杏仁、太子参
（案10）心肾不交，精关不固。肝胆痰热内伏，魂梦纷纭。拟十味温胆法治之，息心静养为要。
鲜生地　酸枣仁　麦冬　半夏　橘红　西洋参　远志肉　龙齿　茯苓　枳实　莲子心　夜交藤　竹茹
（案11）两脉滑数异常，按之舞指。昨服十枣丸，未见其效。可见痰热窠囊已固。是以虚里穴动，动则有形。书云：滑主多痰，数则为热。又云：面色鲜明为饮。其理也然。据此谅无误矣。
于术　橘皮、络　泽泻　冬瓜子　半夏曲　竹茹　茯苓、神　枳壳　防己　风化硝　秫秫米
（案12）肝旺胆虚，痰热内忧，喉间不利，胸中懊憹，多疑善虑，梦寐不安，神思恍惚，脉象弦滑。速当自开怀报，与药饵兼功。
桑叶　海浮石　石斛　山栀　合欢皮　丹皮　夜交藤　橘皮络　茯苓　金橘叶　贝母　射干片　蒌霜　竹茹
膏方加南北沙参、苏子、叶、地慄、半夏曲、水母　蜜收膏。
（案13）胸中懊憹嘈杂，头目眩晕，舌蹇便数，少腹膨胀。痰甚上阻于喉，睡卧不安，上实下虚，脉象沉滑。总由体虚痰热内扰，心肾不交，肝胆不和所致。速当戒怒远烦，庶免类中之虞。
丹皮　川贝　合欢皮　茯神　八楞麻　荷叶、络　橘皮络　桑叶　夜交藤　梨肉　石决明
（案14）结缡十载余，从未得孕。冲任二脉之故。近来气化为火，液化为痰。痰热内扰，蔓延经络，遍身脉络酸楚。痛久营卫亦虚。热自内生，化风上腾，头目时眩，胸中嘈杂，寤不成寐，寐则多梦。癸水愆期色紫。脉象弦滑而数。速宜静养勿劳，冀其与药饵兼功。
桑叶　山栀　知母　酸枣仁　半夏　防己　丹皮　茯神　贝母　石决明　木瓜　蒺藜　秫米　橘络　交藤
（案15）操劳过度，内郁生痰，痰凝清道，或右肢麻痹，或肩臂不适。甚则寤不成寐，思虑纷来。天癸未期而至，脉象弦细而滑。能于息心静养，佐以药饵可先免类中之虞。
制豨莶　血竭　桑寄生　半夏　秫米　鹿衔草　木瓜　何首乌　茯神　橘络　络石藤　防己　丝瓜藤
（案16）素有支饮咳喘，冬夏时作。客冬产后，百脉空虚，乘虚而作，延及五旬有馀，今春方解。三月间饮邪留连经络，遂令指臂腰腿痛，痛虽皆痊而下部仍然不动不痛。治非温通经络不可。然痰中时带血丝，络中有热可知。脉象沉弦而滑。用药颇难，著手拟方，缓图可也。
鹿衔草　于术　橘皮、络　防己　新绛　旋覆花　杏仁　茯苓　木瓜　桑枝　丝瓜络　夏曲
（案17）宿饮射肺，咳经日久。饮邪入络，于是遍身麻痹，两臂作痛，脉象弦软无神，防成类中。
冬花　杏仁　川贝　络石藤　海桐皮　橘皮、络　茯神　半夏　枇杷叶　嫩桑枝
（案18）痰饮多年，肺、脾、肾三脏虚久。加以情怀挹郁，肝失调达，肝藏血，血主筋，血不荣于络脉，湿痰乘虚袭入。四肢作麻，肤肿筋痛，右胁气逆，难以转侧。口角时或流涎，虑有仆中之虞。今春虽经失红，温燥之品固忌。兹诊两关弦细，仍宜温通络脉佐化湿痰。
防己　苡仁　半夏曲　橘红　丝瓜络　木瓜　茯苓　豨莶草　蒺藜　桑寄生　桂枝　秦艽　川牛膝　桐皮
（案19）体丰气虚，多湿多痰。阳明脉虚，虚里穴动，四肢痠软。气虚不能传送，大便难解，穀食不甘，脉象细滑。如此情形，所虑皆类中耳。能于善调，有备无患。
豨莶草　川贝　半夏　橘络　乌饭叶　白蔻衣　省头草　沙参　防风　茯苓　零馀子　血竭
