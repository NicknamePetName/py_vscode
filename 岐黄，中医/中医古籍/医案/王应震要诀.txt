

王震云先生诊视脉案  ——————————————————————————————————————————————————————————————————————————————————————————

王应震先生四十四字要诀  ***************************
理、固、润、涩、通、塞、清、扬、逆、从、求、责、缓、峻、探、兼、候、夺、寒、热、补、泻、提、越、应、验、滑、涩、大、细、促、结、举、按、寻、候、逆、顺、久、新、缓、急、清、浊。
●理
资生万物位坤宫，恶湿喜温益理中，气血源头多此化，先天化育损为宗。
●固
一点真阳寄坎宫，固根须用味甘温，甘温有益寒无补，堪笑庸医错用功。
夫先天真一之气藏于坎中，其气自下而上，与后天胃气相接而生，乃人人之宝。或因劳伤过度，损竭其精，以致精不能生气，气不能生神，使相火无有安宅，妄动飞腾。现出有馀之症，实非有馀，乃下元不足之气，故若用苦寒之味，真气愈亏，而邪火易炽。凡治此症，惟当温补于下，而火自归其位，而病自愈矣。
●润
肺为华盖去皮毛，金体由来畏火销，便燥皮枯津液涸，滋营润燥有功劳。
润燥之功，不出乎滋营润燥，流通气血。多因嗜欲无节，致肾水受伤，两火浮越，燥渴之疾生矣。或前后秘结，或痰在喉间乾咳，此皆津液不足，而火动元伤，理宜补养肾中真阴，使金水相生，则升降出入，濡润宣通，何病之有？
●涩
脾湿生痰滑泄，肾虚气弱多溏，遗精不禁是行藏，湿涩补方切当。
涩治之要，不出乎温补脾。湿生痰，宜补脾，治在中。肾虚失禁，或溏泄，或多溺，或精泄，宜补肾，治在下。如妇人崩漏，脱而小腹作痛者，此经信时不谨，致血凝滞渐成瘕积，故有血崩之患。亦当验血光，察脉气，理应去其宿积，此通因通用之法。如崩不作痛者，此虚之盛也，大宜温补，切忌寒凉，当用血脱益气之法。二者不可不察。
●通
痢疾泻痛通用因，验色明分辨久新，寒则当温热当下，有馀不足妙如神。
通治之法，不出泻痢二端。若暴痢后重，窘迫而疼，连去无度，则滞有不行，或身热色赤，此等宜下。如有不疼而泻，亦属积也。其泻者旁流而下，若用涩止药愈深愈疼，此等亦宜下之，俱有通因通用之法。若痢久红白不止，身冷脉弱，去虽无度，其腹微疼，切忌寒凉之剂，急用附子理中温补为主。此属气不能摄血，而统于诸经也。若泻久色如鸭溏，亦宜理中温补为要。古云：诸积诸疼，喜温而恶寒，诚不谬矣。
●塞
塞因之法难传，疏启中间峻补兼，此理若能知得透，孰云医道不通仙。
塞治之法，甚是骇人耳目，且气胀无治法，人皆惧之。殊不知下气虚乏，致中焦滞实。盖肾乃生气之源，若先天气乏，焉能与后天胃气相接，而喘胀之症生，故胸胁满甚，不若峻补于下，疏启于中，此王太仆之微言。且用补之法，少胀则资壅，多胀则宣通，下虚自实，中满自除，此塞因塞用之法也，粗疏者不足以语此。
●清
清肺甘寒味最良，水金滋养此源长，若加辛燥纯凉剂，多使真元气自伤。
肺为五脏华盖，而统摄诸气运行不息，乃至清之分，所畏者火之上逼耳。一或有伤，痰因火动，中焦之气必伤，而咳嗽吐痰吐血，且肺受火制，失其乾健之能，在变生百病。药宜甘寒滋养，使子母相生，不受火制，其气自清矣。若用辛燥纯凉之品，反伤真气。更当察脉之虚实，脉如不足，虽有痰血，亦当温补真元。
●扬
外感风寒发嗽，身多寒热头痛，或兼火郁在诸经，发热发轻扬此定。
外感天时不正之气，内因饮食失节，防碍真气，变生诸疾，惟轻扬疏气一法，应手而愈。
●逆
人火分明势缓然，寒凉风伏药相兼，两须辨莫使，差讹至倒颠。
《经》云：微者逆之。人火者，心火也。其势缓，可以水灭直折，黄连之属治也。
●从
龙火飞腾太速，遇寒光焰滔天，惟其催折势难兼，邪退正随管见。
《经》云：甚者从之。龙火者，相火也。其势速，不可以水直折，势当从其性而伏之，惟桂附之属可治也。
●求
呕逆声频气有馀，欲餐难入费踌躇，热因寒用无他技，姜制栀连倍竹茹。
●责
寒动于中本肾虚，肾虚阳脱气难拘，惟其地户应劳闭，失禁终须丧厥躯。
《经》云：虚者责之。肾虚则寒动乎中，又真阳脱而泻者，则不禁门户矣。脉存者生，脉脱者死，宜峻补于下，缓则不能斡旋矣。
●缓
久而增气理悠长，缓滞中和物化常，脾胃相宜惟谷菜，药偏胜不为良皆。
《经》云：久而增气，物化之常，气增而久，夭之由。夫胃者清纯冲和之气，惟于谷药相宜。即参术亦有偏胜，况寒苦辛热之药乎！要在察其病新缓，急当重剂治之，病势缓以轻剂调之。苟或邪气已退，而正气未复，药宜间服，加以饮食调之。缓急之道，不可不知。若过于药，反伤中气，则病愈绵延不休。医者当临机应变，庶无偏胜之患。
●峻
势急难施缓治，实虚剂童当为，理中承气斡旋分，用著验如神应。
●探
初验难分真伪，欲施攻补狐疑，全凭调探虚实，此为医家上计。
实能受寒，虚能受热。
●兼
实虚相挟损元阳，攻补兼施用酌量，先理脾家为切效，气行无碍补无妨。
兼治之法，攻补并行。倘为饮食所伤，致伤脾胃，或吐泻，或胸胁胀痛，或怒气挟食伤肝，皆损中气。虽劳伤等症，头痛发热，务先调理脾胃，宜温补加理气之品，使脾气运行，诸症平复。再授纯补之药。设有微邪，自然汗解而愈。古云：物滞气伤。补益兼行消导，此之谓也。
●候
伤寒表实汗为难，火数如逢发等閒，历代明医无此诀，于今识破妙机关。
外感有馀之象，必身热头痛，恶寒无汗，乃邪郁腠理，表实之故。若发汗发不出，不宜强其汗，候逢火数，必发战汗出，亦有不战而汗者。若战汗时宜温补以助，要使正胜其邪，自然汗出而愈。如数未至，强发其汗，反伤真气，其病愈甚，此心得之妙。
●夺
临症随机见识高，宜攻宜守在分毫，心存专主人司命，急夺乾坤造化标。
●寒
恶寒战慄非寒症，阳元阴微济热深，莫使差毫谬千里，也须著意箇中寻。
真寒之症，宜大剂温之。热极甚而反恶寒者，脉必有力，症有别，宜承气下之。
●热
恶热应非热，元虚气自伤，莫教从实治，须用补虚方。
真热之症，其脉洪大有力，身热谵语，大便闭结，烦渴欲饮，得水不逆，此当急下无疑。如阴虚发热而渴者，须生熟地等药治之。
●补
阴盛阳衰气薄，便温恶冷通情，医能识破箇中情，起死回生有应。
●泻
实病恒有汗下宣，脉应对症法当权，若将忽略轻生命，诀有言传出自然。
●提
气虚下陷因何故，劳损伤神理必然，秘说两般无所据，全凭提固法当高。
中虚者胃气，下虚者肾气，先天后天，二气相接，气血流通，运行不息，何病之有？一或有伤，病则生矣。致使肝肾之阴不能生，心肺之阳不能降，上下不利，正当用提固之法。如效更当用温补真阳，其气自然通达。如妇人血脱虚寒带浊，并宜峻补兼提，并治下气虚脱泄泻等症。《经》云：出入废则神机化灭，升降息则气立孤危。而化化生生亦由此一气耳。
●越
食塞胃中气不调，越因越用法为高，食如呕出因无火，温补中宫积自消。
●应
治法中间有四应，四应之处可回生，汗温吐下应无失，失却相应命必倾。
●验
医家临症要分明，察色观神识死生，腹满按之虚与实，还凭验舌听声音。
诸病之端，先难形气，次察声色。《经》云色之与脉，当相参验，但五色有四季之分，惟土位居中央，四季兼有五色之中，稍带微黄，方为佳兆，不可纯见。故脉中兼缓、色中兼黄，为有胃气，皆不至死。舌乃脾之络，心之苗。鲜红者属热，白胎而乾者亦属热；白胎而滑者寒也。色紫者，火热亢极也。黑者，热极反兼水化，少有生意，危之兆也。色黄兼利而唇口碎烈，非实热，乃假热也。此肾水枯竭，不能生化津液，宜大剂温补。若用寒凉，反泻真阳，其死必矣。
●滑
往来流利各为滑，缓大相兼气必伤，莫作痰看依古诀，当求阳分谤推详。
●涩
沾沙刮竹一般看，滑涩当分滞利间，莫作气郁痰血积，元精久病必伤残。
涩者迟难，为少血亡汗，伤精气郁。
●大
脉大当知病进，气虚邪盛同行，要分浊细推情，实泻虚温验症。
肝脉、肾脉、心脉，小急不鼓为瘕。
●细
细如一缕是元虚，若带沉弦积有馀，当辨久新求责治，依经据理莫差迟。
细数，真阴虚；细迟，真阳虚。
●促
身热脉来歇止，数中越促非祥，若还渐退病无妨，愈进料应多丧。
●结
脉迟带结七情伤，歇至中间细忖量，痰血滞经多此候，当分新久实虚方。
●举
轻循之法名曰举，浮脉中间仔细看，有力有风兼表实，无神无力是虚端。
●按
重取之法名曰按，按之不足是虚元，有力为痰多气滞，宜温宜下细推之。
●寻
不轻不重曲求寻，个理机关理最深，生死实虚从此得，粗工岂辨石和珍。
●候
四时当旺何为重，要识强洪沉与毛，一字同情分两意，诊值节气乃为高。
●逆
阳病见阴名为逆，形羸脉大亦皆然，有馀不足如相反，决死无疑命在天。
●顺
脉大形标两得平，证馀脉大重还轻，形羸脉细无妨碍，脉症相符是顺情。
●新
暴病玄机在右关，右关神在岂伤残，更将脉理来参考，莫把斯言作等閒。
●久
宿病根源在绛宫，绛宫流利势从容，若还肉脱难同例，久候虽调命亦空。
●缓
迢迢胃气喜从容，旺在中和四季中，虚实补消分两法，若无胃气总成空。
胃气之脉，弱以滑，和而缓，似有力而不坚劲也。虚不受补，实不受消，皆胃气有亏，危之兆也。
●急
火盛脉虚脉急，有馀不足交加，医能分辨药无差，正复缓来邪罢。
●清
清脉无邪气自伤，药宜温补是良方，病从内出无他故，诀有言传识见长。
清者无力属虚。
●浊
脉浊邪平气有馀，应加疏泄莫踌躇，病因外入无他故，得诀回来好看书。
浊者有力属实。
以上四十四字，乃王应震先生秘传，医中之精髓，明足以察秋毫之末。朝夕玩索，自能得之于心，而应之于手。古云不为良相，即为良医，非医博不足以当此言耳。

王应震先生示子孙慎医歌  ***************************
良相功名在济民，良医施药亦同情，阴阳理气须融彻，才能道术贯天人。背谬医书休浪读，《内经》奥旨细推寻，理会各家知採择，儒医名义不虚称。博闻多识能归约，自然详审尽其因，效法古方毋固执，常变相临辨要真，果能造到逢源地，信手拈来总是春。

望闻问切  ***************************
望而知之者谓之神，望其五色，以知其病也；闻而知之者谓之圣，闻其五音，以知其病也；问而知之者谓之工，问其五味，以知其病也；切而知之者谓之巧，切其脉证，以察其病也。

四大家  ***************************
外感法张仲景也，内伤法李东垣也；热病法刘河间也；杂病法朱丹溪也。

辨寒热虚实损脉法必要  ***************************
●寒症脉法
脉迟紧伏三部皆同，按之紧直如琴絃。若四至以上为寒邪，宜辛温发散；四至以下是真寒，宜姜附之类以温之。又云脉紧或微迟，大便溏泻有汗，乃真寒之症。虽发热好茶水，不可轻用凉药，宜大剂补之。又宜温热药渗利之，其泻自止，其热自退。
●热症脉法
脉按至骨不动，为真火症，若便秘宜下。外病脉洪数为邪热，宜清凉发散；紧数而浮者，宜散；沉数者宜下。
●虚症实症脉法
脉举按形大，空虚而软，无火之人。细数而软，有火之人。脉至兼数数然，细数、浮数、弦数，俱属虚火，大宜滋补。若洪数、沉数有力，此属实火，宜清散降泻。间有虚火，脉状浑如葱管一般粗。又云阳虚多迟，阴虚必数。
●虚损辨症与脉法
脉细而浮，是气虚也；脉大而浮，是血虚也。自汗不止，恶寒盗汗，是气虚也；晡热内热，发热不寐，是血虚也。发热烦躁，肉瞤筋惕，是气血两虚；遍身皆麻，神思倦怠，晡热作渴，自汗盗汗，亦气血俱虚。筋挛臂软，肌肉掣动，此元气下陷也。肚腹喜暖，口忌冷物，此形气病，气不足也。饮食劳倦，起居失宜，面赤呕吐，畏见风寒，此内真寒而外假热也。两足痿软，日晡发热，胸膈不利，饮食善消，面带红色，大便秘结，是三阴虚也。胸腹作胀，饮食少思，是三阳虚也。胸腹胀满，寒出如雨，四肢逆冷，睡中惊悸，觉上升如浮，下陷如坠，脉洪大而数，重按微细，此乃属无火，虚之极也。遗精白浊，自汗盗汗，内热晡热，口乾作渴，喉痛口裂，胸乳胁胀痛，头顶或痛，眩晕目花，心神不宁，寤而不寐，小便赤涩，茎中作痛，此属无根虚火为患也。
●伤寒赋
欲治伤寒，先须识症，识症定名，处方必应。且如太阳有伤营伤卫之分，阳明有在经在腑之别，少阳在半表半里之界，但主乎中，故曰胆为清净之府。至三阴有传经之不常，须究脉理而推详。传经者，脉急数而烦热。真中者，脉沉细而清凉，当汗而下。为结胸痞气，当下而汗。为厥竭元阳，肠垢鹜溏，须辨胁寒胁热、瘀血蓄血，可知发狂发黄，瘾症斑烂。发于湿热二症，肉瞤筋惕，起于汗下两伤。若失风湿则喘息多眠，湿温则妄言不食。风湿，肢体重而额汗流；中湿，肌肤黄而小便涩。阳毒则面赤而斑狂，阴毒则唇青而厥逆。发汗战汗，身凉者喜水火既济之功；合病并病，下利者俱木火互相为克。又闻实者为谵语，虚作郑声。水饮停蓄者，或呕或哕；火邪劫夺者，或狂或惊。喘咳者水搏寒之所致，吐衄者热逼血而妄行。单杖双伏，此非怪脉，乃否极泰来之兆；阳易阴易，皆为危证，引男女交接之情。恶寒喘嗽者，发表自愈；恶热喘满者，攻里必宁。咳逆，又名乞忒，动悸更曰怔忡。双传者，双经同病；百合者，百脉一宗。懊，因心中之郁闷；奔豚，自脐下之攻忡。腑痛引阴，名为脏结；厥利反食，号为除中。瘛瘲者，手足抽搐；怫郁者头面蒸红。劳食再复，因新差之犯禁；过经不解，与温疟而相同。盖伤寒传变之不一，非杂症逢真而可攻。予兹略陈其要，学者自当变通。

汤论  ***************************
治伤寒和营透表解肌汤　此桂枝汤之脱化方也。
当归　桂枝　秦艽　炙草　陈皮　防风　神麴　生姜
身痛无汗畏寒，甚头目痛，肢节皆痛，加羌活；如出汗，加炒白芍，减羌活、防风；如系出冷汗，加附子、茯苓；如气虚者，加白术；如气滞呕恶者，加藿香、砂仁；如痰多泄泻者，加白术、半夏、茯苓，去当归；如兼阳明症，加葛根、白芷；如兼少阳经症，加柴胡。
以上出入加减，总要凭脉虚实，在表在里，审症虚实，宜攻宜补，或外感挟内伤症，或内伤重挟外感症，斟酌浅深，机变增减，无不中肯綮矣。
●清解风热保肺汤
桔梗　薄荷　前胡　杏仁　甘草　枳壳　贝母　姜蚕　防风　沙参　牛蒡子
透发痧疹邪毒汤
防风　荆芥　桔梗　前胡　葛根　甘草　赤芍　连翘　升麻　蝉衣　牛蒡子
如口渴目赤内热，唇燥舌苔，加石膏、生地；如体虚不甚者，去赤芍、升麻，加沙参；如挟有寒湿者，方法又当别论，不同拘泥。
润养脾阴汤
山药　茯苓　沙参　扁豆　陈皮　石斛　白芍　炙草　柏子仁
补火生土汤
白术　茯苓　黑姜　陈皮　米仁　人参　炙草　补骨脂　菟丝饼

诊视脉案方法  ***************************
●培养精气充足
精生于气，气化于精，阴阳互根，坎离妙用，是以人之精气充足，则寒暑不入。道书言精气神为内三宝，耳目鼻为外三宝。人能潜视返听，蓄养精神，则可以炼神还虚。养生者岂可舍此根蒂，而求见枝叶之末，有何益哉！脉细软。
熟地（四两）　枸杞（一两五钱）　泽泻（八钱）　丹皮（一两）　山药（二两）　茯苓（一两）　人参（二两）　鹿霜（一两五钱）　炙黄耆（一两五钱）　山萸肉（一两五钱）　菟丝饼（一两五钱）　补骨脂（一两）
遵雷公制末为丸。
●呕恶作泻畏寒
先天之本在肾命，后天之本在脾胃，然有形精血亦赖后天穀气生化，是以四时脉皆以胃气为主。今诊脉参伍不调，两关絃动，证则呕恶，子夜作泻，身倦畏寒，中气不舒等候，总由脾肾交亏，不能蒸糟粕化精微也。节届冬至，倍加保护为主。
焦术　茯苓　菟丝饼　炮姜　川椒　陈皮　人参　补骨脂
●嗽喘伤肺肾
《经》云：五脏皆令人咳，非独肺也。然久嗽兼喘，亦无有不关乎肺肾两脏，且肾为气之根源，肺为气之统帅，水出高源，自有以也。时当秋令，脉见浮数，皆属虚火所致。治宜清金纳气归肾，足为斯症纲领。
熟地　茯苓　北五味　山药　沙参　白芍　石斛　菟丝饼　麦冬　枸杞　阿胶
●肾亏耳聋头眩
脉象弦数之至，肝肾大亏，自有耳聋头眩气怯等候，宜返观静养，佐以药力，庶可杜其履霜坚决之虞。如视为泛泛，必至临渴掘井，犹恐不及事也。
熟地　枸杞　山药　山萸　茯苓　丹皮　泽泻　石斛　龟板　菟丝饼
●风寒食滞口渴
风寒伤于营卫，闭郁皮肉，阳气不能疏畅，自见发热之症；饮食滞于中焦，津液不运，自见口渴之候，皆非火也。温散导滞，自可霍然。初起失于温散，每至缠绵不解，传变他症。
防风　秦艽　桂枝　杏仁　砂仁　陈皮　神麴　生姜
●肾亏
肾为先天之本，又为作强之官，故人之强弱勇怯，无不关乎天禀之初。善调摄者，能悟知雄守雌，蓄阴养阳之理，亦可补先天之不足。
熟地　山药　菟丝饼　山萸　泽泻　鹿角　人参　甘枸杞
●后天脾土亏弱
《经》云：中焦受气，取汁变化而赤，是为血。可见日之生化全赖后天脾土。今病已久，中土亏败，不能传送药力，神气日见消剥，最为病家之忌。
人参　焦术　茯苓　陈皮　炙黄耆　炙草　当归　益智　南桂
●风寒痰嗽化热
病因起于风寒，有失于疏散，邪气乘虚内伏，致令内热痰嗽口乾，腑中不利，头眩背痛。虽经日久，病本未除，还当治本，庶免传为虚候，慎之。
橘红　半夏　炙草　桔梗　茯苓　前胡　姜蚕　秦艽　杏仁　玉竹　生姜　羌活
●肝风头摇瘛瘲
肝主通身之筋，因风热内炽，则筋脉不柔，而头摇瘛瘲之病作矣。幸神志不伤，语言如常，病在筋脉。治宜清肝热，散肝风，风热去则筋自柔，庶可望止，但此症恐成痼疾，速当早为除根。脉浮而数。
当归　天麻　钩藤　姜蚕　白芍　茯神　远志　香附　赤芍　白芷　金器
●咳嗽泄泻腰痛
本质虽因目病，攻击过度，气血不无被伤，又兼怫郁，以致失血，已经调理妥适矣，无烦再议。现在咳嗽发热，口渴引饮，泄泻腰痛头眩，脉亦紧数，确有阳明新冒外因所召。若作旧病理治，恐难中肯。
羌活　葛根　甘草　杏仁　白芷　桔梗　前胡　当归　秦艽　川芎　生姜
●肾亏火亢焦燥
两手脉皆涩而带数，症则焦燥不宁，饮食微少，壮年非所宜也。此必因劳思抑郁，摇精耗神，致令水亏火亢，变现诸病。若不早为见机保护，诚恐履冰坚霜之至矣，毋忽之。
熟地　山药　麦冬　人参　山萸　枸杞　丹皮　泽泻　石斛　龟板　菟丝子
●遵雷公制末为丸
脾肾大虚，火不生土
脉症不虚，急宜重补，方克有济，所谓峻补于下，疏启于中。此遵先哲塞因塞用之法也，如或畏惧生疑，仍然治以利器之品，犹恐根荄愈伤，致蹈虚虚之候。
熟地　茯苓　山药　山萸　泽泻　丹皮　附子　肉桂　车前　牛膝　人参　菟丝
●胃热嗽血
左脉平顺无恙，右脉略觉燥动，素多胃热，可征偶然痰嗽见血，胃火触动肺金也。不宜作阴虚阳亢虚损调理。
麦冬　花粉　川贝　栀子　甘草　丹皮　瓜蒌　葛根　荆芥　石膏（熟）
●久嗽伤肺失血
按脉两手皆弦，伤血所以动血，然不数不燥，谅不至成真病。据症吐血有时发作，或由内伤外感不一，咳而兼痰，累久不休，非可全藉医药救疗。惟有静坐养神，少劳心，少费神，少动怒，恬淡从容，时时保卫，自然气血安和，血不期止而自止，咳不期愈而自愈矣。万勿以意服药，寒热凉散，不时常试，究竟无效，徒呷苦水，何如摈除一切，以善养之为得乎。管见如斯，高明自裁。
藕　雄猪胱　雪梨　西瓜　脚鱼　绿豆
凡同类于此症者，皆可常吃。
●调元养气
《经》云：饮食自倍，肠胃乃伤。此症之所由起也，日复一日，屡服消导之剂，虽所快于一时，而胃气重伤，脉皆短细，两尺尤甚，将有累及其肾之象，及早图之，庶不流为食㑊。
熟地　山药　茯苓　丹皮　焦术　山萸　杜仲　补骨　人参　肉桂　木香
●正气大虚
形色脉症，无不是虚之象，不可以意猜摸。自认为气为滞，若误作实治，诚恐正气日剥，蹈入虚虚之象，迁延日久，挽回非易，毫釐千里之谬，幸毋忽之。附方请教，高明政之。
人参　黄耆　焦术　熟地　白芍　当归　远志　炙草　陈皮　茯苓　五味　肉桂　生姜　大枣
●百合病
年甫四十，脉则弦多胃少，诸症直如蝟毛，先哲所谓百合病也。宜以轻松之剂，缓缓调理，或可冀其奏功。
百合　沙参　石斛　炙草　橘红　茯苓　山药　女贞
●安胎
脉息滑利，确属有喜，急以固之，虑其勿易。
熟地　白芍　当归　川芎　焦术　炙草　茯苓　艾叶　糯米　紵麻
怒伤肝郁，吐血而嗽
病因郁怒伤肝，既血逆上而为吐，横侮肺金而为嗽，血去则阴虚，阴虚生内热。按脉细而急，肝肺阴亏之象，难免不损，治宜养阴平木，保肺清金之品投之，再看转机。
熟地　生地　元参　川贝　桔梗　炙草　麦冬　白芍　当归　百合
●元亏将脱
六脉浮大无根，此真元大亏，刻刻防脱，勉拟一方，以尽人事可也。急当多请高明，参酌再用。
人参　焦术　茯苓　炙草　陈皮　麦冬　五味
●火衰土败
尊恙总因命门真火不旺，未能熏蒸脾土，故胸痛彻背，进食维艰，防成里关外膈之症，只有八味一方补火生土，庶可奏功，再听酌服。
熟地　山药　山萸　泽泻　丹皮　茯苓　附子　肉桂
●阴竭抽搐
年及七有七矣，天癸应期不断，非有馀也。偶一及之，盖勉力之为耳。常苦头筋抽搐，肝肾真阴欲尽，一点微阳上窜，瞽之微验无疑。设能发白，庶可免煎剂。养心生血以归脾，自可吻合病情。
熟地　山萸　茯苓　山药　丹皮　泽泻　附子　牛膝　肉桂　铅锡
两手脉细碎无神，真阴亏竭极矣。头风贯目而瞽，乃为佳兆，否则孤阳贯顶，则无能为力矣。仍以前方，加龟板、秋石，再服二剂。
经衍虚热，色淡腰痛
脉细急少力，三阴虚热，且经不应期，体痛色淡，法当养营调之。
当归　料豆　丹皮　茯苓　菟丝饼　丹参　杜仲　山药　续断　莲子


程绍南先生医案  ——————————————————————————————————————————————————————————————————————————————————————————

云间程氏绍南先生医案  ***************************
●肾亏劳淋
松江吴姓。患淋症半载余，初茎中痛甚，后微痒，服清热利水之剂，势欲转剧，延师诊视。脉得空软，两尺微数，左寸短小。此肾水素亏，劳心太过所致。师以劳淋治之，方拟补中益气，加五汁治之。盖肾为藏精之府，而实听命于心。思虑不节，嗜欲过度，遂至水火不交，阴阳乖舛，清浊相干，以成淋症。徒事清热利水，则气愈陷、精愈脱、溺愈涩矣。惟治补中益气，使阴火不致下溜，清阳得以上升，所谓病在下取之上也。然但知升清而无以降浊，犹未尽善。观五汁之加，立法神奇，然诚有不可思议者矣。
真人参（四钱）　绵黄耆（一钱五分）　软柴胡（三分）　煨升麻（三分）　白术炭（一钱）　当归身（一钱）　广陈皮（一钱）　提麦冬（二钱）　淡川柏（盐水炒，一钱）　甘草梢（五分）　肥知母（盐水炒，一钱五分）
加芦根汁、生梨汁、白果汁、甘蔗汁、茅根汁、池藕汁　亦可各汁二杯冲服。
●胁痛吐酸
一妇患左胁痛吐酸，乃恼怒伤肝，木旺土亏之症。拟以柔肝调气法，未识有合病情否。
真川连（三分）　淡吴萸（三分）　法半夏（姜制，一钱）　云茯苓（二钱）　广陈皮（一钱五分）　生白芍（一钱五分）　小青皮（炒，一钱）　制香附（二钱）　川郁金（一钱）　石决明（煅，四钱）　加川楝子（炒，一钱）、玫瑰花（三朵）
气血两虚，足指麻痛
娘娘手足指时麻时痛，乃气血两虚之症。并年近五旬，天癸时下，拟以养营益气、调经舒络治之。
当归全（一钱五分）　炙绵耆（一钱）　左秦艽（一钱）　天乌药（一钱）　奎白芍（二钱）　白术炭（一钱五分）　原生地（三钱）　金香附（二钱）　五加皮（二钱）　加酒炒桑枝（四钱）、片姜黄（五分）
●怯症烂喉痹
平湖许庆陵。患怯症四肢倦怠，面色萎黄，纳穀甚少，潮热咳嗽。咽喉赤烂。诊之六脉细软，两尺微数。此上实下虚之候，盖水火合注则阴阳平秘，真水不足则虚火上炎，幸两尺虽数而未浮。因早服丸方以救肝肾之不足，晚服膏方以培脾而保肺，所谓资其化源也。再用吹药以治喉烂，乃急则治标之一法也。
清晨丸方：大熟地（四两）　五味子（五钱）　怀山药（二两）　提麦冬（五钱）　白茯苓（一两五钱）　湖丹皮（五钱）　人中白（五钱）　龟板胶（六钱）　西砂仁（五钱）　坎干（二条，甘草水净）
烘脆研共末，用猪脊髓蒸熟，打和作丸。建莲汤送下五钱。
晚服膏方：北沙参（三两）　生苡仁（四两）　提麦冬（一两五钱）　金石斛（三两）　原生地（四两）　京川贝（五钱）　陈阿胶（二两）　嫩百部（二两）　款冬花（二两）　甘枸杞（五钱）　云茯苓（一两五钱）
河水煎膏去渣，加血燕屑一两煎收厚。开水化服一两。
吹药方：人中白（三钱）　儿茶（二分）　青黛（一钱）　牛黄（一分）　真珠（五分）　灯草灰（一分）　月石（二分）　生龙骨（一分）　共研细吹之。
●喉痈
一人患喉痈之后，日夜吐痰数碗，食入即吐，六脉弦硬。
真人参　福花　橘红　李仁　煅赭石　冬瓜子　法夏　珠母　阿胶　加竹沥、梨汁、芦汁（各三匙）、姜汁（一匙）
●顽痰多语多言挛踡
一人手足挛踡，时多言语，此顽痰聚于心胞，由痰生热，由热生风之所致。拟用钩藤羚羊角汤治之。
纯钩藤　羚角　山栀　橘红　大熟地　赤茯苓　金沸草　天麻　竺黄　生石决　生甘草　加竹茹
●两足痿软
一人督任为病，其气自背环前，上冲胸腹，饮食不下，两足痿软。治之补肾为主，起痿。
真人参　熟地　苁蓉　韭子　芡实　甘枸杞　五味　菟丝　萸肉　杜仲　鹿角胶　河车　茯神　山药　坎炁　加人乳一杯冲服。
●肛痛肠红
浦东沈作霖。六月中旬患肛门而痛，粪后便红。此炎暑之后，君相之火亢甚，郁热于血分，经络之血渗入大肠所致。拟清上滋下法。
怀生地　京元参　槐角炭　肥知母　提麦冬　乌犀角　炒山栀　地榆炭　荆芥炭　丹皮炭　加荷叶、六一散
●感冒暑邪作渴
一人感冒暑邪，昼夜发热，口中作渴，小便黄赤。治以清暑化热生津一法。
陈香薷　麦冬　知母　川连　花粉　淡黄芩　翘心　青蒿　赤苓　梗通　加六一散、枇杷叶、茅根
●暑气挟寒，疼痛泄泻
一人暑气挟寒，少腹疼痛，大便泄泻。
陈香薷　会皮　广藿　赤苓　木瓜　紫川朴　泽泻　猪苓　扁豆　车前　加六一散、佩兰
●喉痒咳呛，痰带黑块
一人患喉痒咳呛，痰中兼带黑块，此阴虚火亢之症。
原生地　丹皮　天冬　麦冬　百部　料豆衣　元参　龟板　甘草　中白
●痫症
一童女痫症，每月一二次，厥时必四肢逆冷，口吐涎沫。
明天麻　姜蚕　赤苓　法夏　竹黄　陈胆星　川郁　钩藤　枳壳　橘红　生石决　蒌全　加鲜石菖蒲
●咳嗽浮肿
一人患咳嗽，遂至头面遍身浮肿，发热，大小便不利。此因感冒暑风，邪入肺胃，高原水竭，不得灌溉下焦，以致二便不利；肺气不化，以致遍身浮肿。拟用枇杷叶散。
陈香薷　赤苓皮　宣木瓜　新会皮　广藿梗　杜车前　桑白皮　瓜蒌仁　加枇杷叶、冬瓜皮、茅根、漂滑石
●咳嗽吐血
一僧咳嗽吐血，六脉细数，乃为火旺烁金，咳伤阳络，血随外溢。拟以清金凉血法。
原生地　元参　丹参　山栀　淮药　京川贝　茶花　丹皮　茜根　知母　蒌皮　加鲜茅根
●寒热咳嗽吐红
一人吐红之后，往来寒热咳嗽。
软柴胡（鳖血水炒）　首乌　黄芩　知母　青蒿　京川贝　归身　橘红　白芍　鳖甲
●溺血
一少年初起便精，续得溺血。
原生地　麦冬　赤神　丹参　山栀　人中白　阿胶　小蓟　茅根　金沙
●风寒痰喘
一人风寒入于肺络，郁久成热，凝滞膈膜之间，以致痰喘不宁。细审脉象尚弦滑，虽两尺空软，而上焦之风热未清，宜轻缓涌越之法。先治其标，后治其本。
冬瓜仁　川贝　山栀　杏仁　橘红　料豆衣　桑皮　款冬　钩藤　炙草　粉前胡　白芥子　葶苈　法夏
●肝疝两胁作痛
一人患肝疝，少腹之气上冲两胁而痛。
荔子核　蒌皮　川楝　橘核　柏皮　五灵脂　延胡　青皮　小茴　橘叶
●疟疾
一人年已古稀，时患疟疾，或一二日发，或三日发，此少阳厥阴病也。
软柴胡（鳖血炒）　人参　会皮　法夏　川连　制首乌　白芍（桂枝炒）　川贝　猪苓　鳖甲　粉归全　青蒿　料衣
●风痰卒倒
一人风痰入于肝络，时时卒倒。
羚羊角　钩藤　橘红　法夏　殭蚕　刺白蒺　天麻　枳壳　川郁　草梢　天竺黄　竹沥（五匙）　姜汁（一匙）　白芥子　菖蒲
●气喘痰火
一人咳嗽气喘，此风入肺底，经络阻塞，痰火已成。
炒山栀　淡豉　桑叶　款冬　苏子　冬瓜子　川贝　橘红　银杏
●两足无力
李中翁，六脉弦硬，此年高气血两虚，津液不得灌溉下焦，以致两足无力。宜慎劳节养，少饮醇醪，不致酿出虚痿也。拟以健中补肾为主。
花仁霜　料豆衣　菟丝子　川杜仲　川续断　肥玉竹　黑芝麻　淡苁蓉
●肥气作痛
一人患肥气攻冲作痛，前服平肝药得以稍安，今又胸膈不和。此肝脾之气不舒，俟肝气一平，胃气健旺，腹自舒矣。
川楝子　橘核　乌药　灵脂　吴萸　韭菜子　青皮　白芍　生姜
接服：生石决　会皮　法夏　白芍　香附　大腹绒　乌药　金斛　钩藤
●淋症
高桥蔡。患淋症，茎中作痛，阳强不痿。
人参　石莲　麦冬　川柏　知母　桔梗　沙参　生地　甘草　加甘蔗汁、茅根汁、白果汁
丸方：人中白　川黄柏　血馀炭　猪脊髓　蒸熟为丸。
●产后蓐劳
杜行张连吉令媳。小产后潮热不解，自汗泄泻，干呛无痰，纳穀不下。细审六脉大而无伦，左关尤甚。此气血俱伤，阴阳并亏之候，蓐劳之象，履霜已兆，速宜调理。
真人参　新会　云神　芡实　丹参　酸枣仁　白芍（肉桂炒）　炙草　穀芽　加砂仁、浮小麦
服前药三剂后，诸症安然，白淫不止，于前方去穀芽、浮小麦，加莲须、麦冬、牡蛎、五味。
●血溢烘热
潘仁杰令郎。脉带芤涩，时有烘热，防其血载火血溢，须戒房帏恼怒、醇酒厚味之物。
怀生地　麦冬　元参　川斛　湖丹　肥知母　赤苓　甘草　人中白
●时邪类疟
嘉定吴鉴明先生。感冒时邪，三经不解，六脉浮紧，四肢厥冷，头汗稍出，至颈而还，少腹微满，日夜寒热往来两次，舌胎白厚。此为阳微结，既有表而复有里也。用小柴胡汤合厚朴杏仁，先散其表里之邪，再商调治。
软柴胡　黄芩　法夏　川朴　杏仁　草豆蔻　会皮　桂枝　甘草　生姜
服前药二剂，寒热如故，但头汗止，两足稍有微汗，脉少敛。前方去草蔻，又服前方一剂，寒热少减，偶尔红痰，乃热伤阴分所致。
软柴胡（鳖血炒）　黄芩（炒）　白芍（桂枝炒）　首乌　归身　炙鳖甲　会皮　炙草　川贝　湖丹
●积瘀吐血
崑山沈如舟。失血之后，两关芤涩。此肝胃受伤，火载血溢。据述喜饮醇醪，则平素之伤于经络可知。刻下虽有气急时呛之象，缘积瘀未楚，尚阻碍升降之道路。愚意当早晚分治，补泻并行，不致由浅入深，由腑入脏耳。
真人参　丹参　苡仁　茯苓　丹皮　茜草根　怀膝　小蓟　犀角　童便
晚服丸方：西血珀　怀膝　人中白　血馀灰　侧柏叶　赤丹参　大黄（韭菜制）
共末，炼蜜为丸。每服一钱，藕节汤送下。
●二闭便结，阴虚痿弱
娄东王商言令弟。去冬两足麻软，抽掣胸腹，日晡潮热，夜多盗汗，少腹有块攻冲关元，时时作楚，渐至二便秘结，服滋肾得效。刻下二便虽通，总不如前，细按脉象，两尺直上直下，弦紧无神。此精竭血枯之象。《经》云：北方黑色，入通于肾，开窍于二阴。又云：津液盛，则二便如常。若精血耗竭，则二便闭。此督任为病，明有验矣。况平素中气不足，并患血风疮多年，今又汗出过多，频服利水，津液枯竭，而大便努责不出，肺耗金燥，不能施化州都。合而言之，总由肾脏不充，惟宜滋养真阴，兼资气化，不致酿成虚痿之疾。若以疏泄利气皆为戈戟之剂，可不慎欤！
绵花仁　料豆衣　云茯苓　郁李仁　怀山药　制首乌　元武版　陈阿胶　真血珀　上沉香
共为末，用猪脊髓蒸熟为丸。清晨开水送下。
午后服麻杏汤、黑芝麻、杏霜，共末，开水调服。
小便秘结方：紫菀茸　冬瓜子　提麦冬　毫桔梗　甘草梢　白果肉
滋肾丸：黄柏　知母　肉桂
共研末，以猪脊髓蒸熟和丸。服至小便利即止。
●流痹咽痛声哑
王商言夫人。久患流痹，服潜行散而减。去冬忽咽痛声哑，服清肺降气之剂得效。刻下声尚未清，肌肤皱揭，面浮而无润泽，六脉尚弦紧有力，右三部尤甚。况向来血液里耗，心虚邪凑，酿成流痹，痹虽渐减，但湿去燥存，或触恼怒，或任劳力，壮火横乘，淫热反克，以致手足无力，音哑咳呛。此皆阴血不足，火热所伤也。治宜甘寒滋肾润，甘能生血，寒能胜热，阴得滋而火熄，液得润而燥除，自然金能生水，水亦能生金矣。
原生地　黄柏　知母　龟板　阿胶　人中白　旱莲　百部　元参　珠母　羚羊角
共为末，炼蜜为丸。清晨开水送下。
煎方：黑元参　知母　川斛　川贝　羚角　新会皮　梗通　山栀　钩藤　灯心
●厥逆作痛
太仓钱国表夫人。厥逆作痛两次，细审六脉沉滞。据述每痛必由大腹肠燥结，渐至左胁作楚，服左金等剂则痛止，但痛缓则天癸必至。是症因平素郁怒伤肝，肝气不得条达。今适少阳、厥阴司天在泉之岁，其脏腑正不足之候，木郁纵横，乘金则上逆作呕，乘土则脾胃燥结。服平肝左金之后，则肝气下注于冲任之脉，所以天癸每痛止而即来。此肝脾两亏之候，明有验矣。管见以甘寒咸寒滋养肾阴，候其水能生木，不致血虚火燥，致成结肠反胃。若左金、全福、代赭诸剂，此急则治其标之法也。
金石斛　赤丹参　黑元参　肥知母　云茯苓　广陈皮　制香附　郁李仁　制首乌　加竹茹
丸方：原生地　石决　白芍　归身　香附　黑山栀　阿胶　人中白　丹皮　旱莲
●红漏
岳王舟受全甥女。童年漏经，此先后天不足，肝脾之不统接可知，皆君相之火相煽，肝风下注血海，不能纳血，错经妄行，经旬累月，漏下不止。服补气接复之法，虽得暂停一二日，后仍淋漓不断，至眩晕厥逆，牵引奇经之抽掣作楚。三焦大虚不能统制，以致虚症蜂起，精神倦怠。总由肝血大亏，脾阳下陷，尾闾不禁，沧海欲竭之象，急宜并补阴阳，庶有斡旋造化之功。
真人参　于术炭　云茯苓　净莲须　芡实肉　奎白芍　煅牡蛎　广陈皮　煅龙齿　嫩白薇　加金樱子膏
丸方：嫩鹿茸　坎炁　人参　莲蕊　于术　元武版　白芍　生地　阿胶　血馀
●自汗盗汗
娄江蒋和九。自汗盗汗，心阳不接也。纳穀不化，神气倦怠，火衰于下，脾阳不振也。舌光无味，夜不得寐，心肾不交也。细审六脉沉紧弦硬，乃精枯血竭之象也。拟两仪合虎骨胶、鹿茸，异类有情之物填补，庶几有效。
别直参　河车胶　鹿茸胶　虎骨胶　熟地胶　人乳粉
●酒湿伤络头痛
太仓钱国卿。醇醉醪过饮，湿热伤于胃络，以致上冲巅顶，眩晕头痛。细审脉象滑大而芤，每酒后右关微见歇止。当以清胃胜湿之法，不致火载血溢。
川石斛　葛花　枳椇　山栀　茯苓　绿豆衣　钩藤　茵陈　六曲　甘菊
丸方：红白首乌　柏皮　沙蒺　葛米　葛粉　西茵陈　枳椇　泛丸，绿豆衣汤送下。
●天癸不通成瘕
一妇人天癸经年不通，少腹有块，攻冲作痛，以致胸隔满闷，四肢头面浮肿，两足寒冷，饮食时时呕吐。此系经水适来误服寒冷，以致寒客下焦，血凝不运。《经》云：恶血当下不下，衃以留止，日以益大，月事不以时下，而成瘕聚。是攻冲作痛，阴血凝结于下，浊阴上干清道，乃致胸前满闷，时时呕吐，清阳不能下通，两足岂有不寒冷者乎？然血凝已久，水道亦为之阻塞，水气侵澄，所以浮肿而按之如泥也。所谓先经断而后至肿，乃是血分为病。治法宗《内经》结者散之，寒者温之，今后拟行血理气之品调治，再以调经丸治其本也。
紫丹参　金香附　台乌药　炮姜炭　五灵脂　茺蔚子　延胡索　新会皮　泽兰叶　砂仁末　川郁金　煅瓦楞
●时疟
周浦姚岳亭令郎。时疟四十馀日不解，六脉空软无神，面青唇紫，阳缩，舌胎白滑。此平素肝肾不足，时邪盘踞厥阴之表、少阳之里不解而然也。当以三甲之意，掣散其两经之伏邪，再商调补。
软柴胡　原生地　粉归身　左秦艽　广陈皮　京川贝　肥知母　宣青蒿　奎白芍　元武板　生鳖甲　制姜蚕　煨葛根　料豆衣
●痞满作胀便清
孙佑修。久郁不舒，肝脾气结，清浊混于中焦，胸膈痞满作胀，阑门之气不利，大便旁流清水，小便时通时阻。《经》云：清阳在下，则生飧泄；浊阴在上，则生䐜胀。又少阳为枢，枢机不利，肝气横行决冲，因多变幻诸症。细审六脉，左三部沉细而软，重按无神，右三部庶几稍舒，口舌糜烂赤紫，两足时有冷状。此系病久阴亏，兼之君相之火亢炎，拟固本汤以清晨服，晚进滋肾丸导火下行，使其口糜舌肿即退，然后再商调理。
炒生地　提麦冬　淡天冬　黑元参　湖丹皮　奎白芍　炒枸杞　甘草梢　赤茯神　加灯草
滋肾丸：黄柏　知母　甜肉桂　用猪脊髓和为丸。
●怔忡眩晕厥冷
江桥镇金思荣。失血之后，时有怔忡，甚则眩晕，闻人声则惊恐而悸，四肢厥冷，小腹微满，此系咯血后恐怖伤其神志。细审六脉虚软带急，心肾不足，气血不充，明有验矣。其咳呛无定者，亦因君相之火上炎烁肺，故宁静则嗽亦稍安，恼怒则惊恐怔忡更甚。当以上下分治，拟血肉有情之品填补虚处，不致酿成损症。
河车胶　元武胶　真阿胶　大熟地　芡实肉　建莲肉　云茯神　淡秋石　怀山药
共为末，猪脊筋蒸熟和丸，参须汤送下。
晚服丸方：参须　人参　白茯神　为末捣蜜丸，米饮汤送下。
●脾肾并亏，偏枯眩晕
钱思赞。下虚上实，眩晕不时。细审六脉尺部浮大，两关歇止。此营卫之气不充，脾肾之阳并亏，偏枯之象已兆，幸调摄得宜，镇之以静，一切有情，早已镜花，虽类不仁之象，犹可斡旋造化，当以河车大造丸填补肝肾之不足，晚进白兔丸，以扶中气之不足，气血充满，乾健转旋，何虑不收之桑榆耶！
大河车　熟地　山药　茯苓　枸杞　湖丹皮　杜仲　归身　白芍　补骨　鹿角霜
为末，炼蜜为丸。
白菟丸：于术　菟丝　共为末为丸，米汤送下。
●咳嗽小便不利
川沙陆兆麟令侄。年十五患久嗽，小便不利。余诊其两寸细数，此乃上焦肺热，金不生水之故。
瓜蒌子　紫菀　麦冬　元参　甘草　加枇杷叶　一剂，小便如注。
●入水小便不利
一许姓者。因冬月跌入水中，得小便不通，狂叫不绝，脉沉郁不起。此为寒阻膀胱，气滞下焦所致。
冬瓜子　柴胡梢　蟋蟀干　小木通
煎汤服之，即大通而愈。
●呕吐泄泻反胃
嘉平定葛子。美饮食不能消化，每下午食后，非泄泻即吐呕，按六脉虚软无神。此久郁不舒，木郁土中，以致火土两虚，厥阳厥阴冲逆无定，下乘脾土则泄泻，上冲清道则呕吐。胃虚而失纳化之职，故饮食难化而作胀。《经》云：清阳下陷，则生飧泄；浊阴在上，则生䐜胀。当以连理汤胃肝合法，三白七味丸火土并补，自然正气旺而冲逆定，火土合而诸症悉愈也。
广陈皮　法半夏　云茯苓　白术炭　奎白芍　生砂仁　姜川连　上肉桂
三白七味丸：大熟地　湖丹皮　山萸肉　云茯苓　福泽泻　白术炭　炒白芍　上肉桂
●久嗽声哑
王裕舟。患久嗽声哑，六脉细数，咳呛多痰。此肺肾两亏，金不生水，以致阴虚阳亢，咽中作痛，水沸成痰，时壅涎沫。急当宁肺保金，滋补肾水，以冀金水相生，不致有气喘不得归原之虑。
北沙参　生苡仁　嫩百部　云茯苓　提麦冬　炙紫菀　款冬花　生桑皮　焦蒌皮　炙甘草
丸方：六味内加龟鹿二胶。
●产后恍惚，发狂颠厥
槎溪姚孟川夫人。素有痰厥症，春间产后正虚邪凑，痰涎乘虚而入于心胞肝络之间。时多恍惚神乱。医者日进养补气血之剂，议以正虚神乱之说，服月馀后即发厥狂乱，弃衣而走，骂詈不避亲疏，日夜狂叫者月馀矣。按其六脉皆洪滑脉。《经》云：颠症而得阳脉者易治。进以豁痰清火之剂，而神乱稍安，略知人事，但为补药凝结经络，肌肉麻木不知痛痒。此痰涎之纠结，非大进豁痰清火，痰何由得解。
羚角尖（摩冲，四分）　广橘红（一钱五分）　枳实炭（一钱五分）　明天麻（煨，八分）　纯钩藤（后下，五钱）　法半夏（一钱五分）　真川连（四分）　陈胆星（一钱）　天竺黄（研，三钱）　制姜蚕（一钱五分）　瓜蒌霜（炒，四钱）　赤茯神（三钱）　加竹油（冲，三匙）、姜汁（一匙）、漂青黛（包，一钱五分）、石菖蒲（一钱）
●夹痰类伤寒
童秀三。向有痰饮内伏，今因偶触时邪，浊痰併发，以致昏迷不省，狂走谵语。此夹痰类伤寒之症。刻下符先生疏解时邪，热退身凉，独内伏之痰饮与流注于心胸间之痰饮尚未清楚，所以时清时浊。治宜豁痰清火，不致酿成阴癫之疾。
广橘红　陈胆星　炒姜蚕　瓜蒌仁　川郁金　金沸草　法半夏　纯钩藤　京川贝　炒竹茹　蛤壳粉　海浮石　引石菖蒲、黑山栀、枳实炭
后因大便不通，前方加郁李仁、何首乌。
●痛痹
闵姓者。患手足麻肿，周身疼痛，食入即吐，六脉沉细。此即《内经》所谓风湿客于肝，淫于脾，溜于四末，而为痛痹也。当以驱风散湿、养血舒筋为要。
左秦艽　防风　黄柏　当归　灵仙　汉防己　木通　川断　萆薢　甘草　加桑枝、木瓜、淮膝
●木旺脾衰，纳食不化
一人高年，木旺土虚，纳穀不化。此火不生土，乾健失职所致，拟以火土相生之法。
吉林须　茯苓　白芍　冬术　枳实　益智仁　法夏　陈皮　炮姜　楂肉　菟丝饼
丸方用《金匮》肾气丸。
●挟虚感冒时邪
太苍周徐信卿。挟虚感冒，过经二十日不解，神昏谵语，齿燥舌乾，饮食与则食，不与则不思。按其六脉微数，乃为病久元虚，寒邪易于出入，蕴伏阳明，不循表解，以致热久伤津，肝风暗动之象。暂拟养正托邪益阴一法。
别直参（另炖冲，八分）　黑元参（二钱）　广陈皮（一钱五分）　炒山栀（三钱）　真川连（四分）　提麦冬（去心，二钱）　羚角尖（摩冲，四分）　香青蒿（三钱）　怀生地（四钱）　肥知母（去毛，盐水炒，一钱五分）　当归身（二钱）　朱云神（三钱）　加乌犀尖（摩冲，四分）、料豆衣（三钱）、生石决（四钱）
●脾虚挟湿，命门火衰
提台林夫人。脉系六阳，所以精神矍铄，但左关尺二部微带虚软。此系少阴火衰，脾受湿侵，理宜八味丸治之。所谓欲暖脾胃之阳，必先温补命门之火也。
大熟地　淮药　云苓　萸肉　泽泻　熟附子　肉桂　湖丹　鹿茸　砂仁
共为细末，炼蜜为丸。人参汤送下。
●久郁伤肝，吐瘀下泻
太仓张文兰夫人。久郁伤肝，胸隔作楚，积瘀大吐并下泻，所谓阳络伤则血外溢，阴络伤则血内溢也。细按六脉左三部沉郁，右手芤濡。虽脉症合符，然血脱者补气，亡阴者补阳。
真人参　麦冬　熟地　丹参　枣仁　云茯神　甘草　藕节　琥珀　三七　人中白　血馀炭　茅根
●身热呕吐绿水，心疼
胡金朝夫人。据述于三月初二，患身热恶心、心中疼热、气上冲胸等症，诸医因循误治。延至廿五清晨，呕出绿水半杯，身热如蒸，细审六脉浮大而软，舌胎白滑，口不作渴，但欲寐。仲景云：厥阴之为病，气上撞心，心中疼痛。少阴之为病，但欲寐。就是症而论，此厥阴、少阴两经之症无疑。况舌胎白滑，厥阴之表邪未解，拟四逆散合栀豉汤以掣散其表邪，无变迁为妙。其清绿之水从胆经所来，以使其不复吐，恐传入肝经则难为力矣。
软柴胡（猪胆汁炒，七分）　枳实（七分）　炒白芍（二钱）　山栀（吴萸七粒泡汤炒，三钱）　料豆（焙，二钱）
加童便半杯冲服。
●产后少腹胀满，阴㿗不收
陆照明夫人。产后四五日即患少腹胀满，阴㿗不收。医者以补中益气汤一剂，阴㿗即收，而腹胀更甚，恶露不通，气急而喘，按六脉弦紧有力。此产中努力太早，更又中寒，以致恶血当下不下，流注经络，酿成血分水分之候。拟以调经散于下。
当归身　丹参　淮膝　肉桂　琥珀　川郁金　炮姜　没药　茺蔚　砂仁
●胸膈作痛
山西吴姓者。患胸隔作痛，已历多年，细按六脉，左三部沉郁不舒，右手脉弦紧而大。此肝气抑郁，木乘脾土，当以疏肝理气，扶土制水，则肝脾利而痛自愈矣。
瓜蒌皮（炒，四钱）　法夏（一钱五分）　炒白芍（二钱）　新会（一钱五分）　乌药（一钱五分）　制香附（三钱）　甘草（四分）　茯苓（三钱）　薤白　白酒
●疟痞成臌
一人疟疾成痞，已及三载矣。诸医历治，病势日增，以致胸腹胀大，有似痞散成臌之象。此表邪溜入于少阳半表半里经络之间，以致气阻血滞，阴阳混淆于中焦。医者不治其本，妄治其标，致病势日增。当以泻心汤加减，自然气血宣通，而痞可散矣。
法半夏　川连　炮姜　黄芩　炙甘草　真人参　枳实　大枣　归全　白芍　软柴胡　青皮　郁金
●咯吐血痰
真儒桂姓者。过饮醇醪，湿热伤于肺胃之络，以致火载血溢，吐咯红痰。宜戒辛热厚味、火酒等物，佐以滋养真阴之剂。
黑元参　百部　知母　山栀　湖丹　冬瓜子　小蓟　枳椇子　稆豆衣　茅根
●关格闭结
一人积劳思虑，恼怒郁结，误服香燥之剂，以致津液枯藁，穀食不运，大便燥结。此阑门气化不宣，致成关格之候。拟柏子仁加减，以冀旋转为妙。
柏子仁　松子仁　沉香　当归　广皮　郁李仁　枳实　法夏　加人乳半杯冲服
●气喘胀满，两足浮肿
塘西何姓者。患病经年，历治不效。六脉弦紧，潮热不止，气促而喘，两足浮肿，渐至胸膈胀满，饮食不入，左胁有筋掣痛引肩，立则稍舒，坐卧痛甚。此湿热淫于肝，溜于脾，下流于足，上蒸于肺，故先肿于下，后肿于上，气道壅塞，遂成胀满。《经》云：肺胀者，烦满而喘；肝胀者，胁下痛满，而痛引经络；脾胀者，饮食不得下。当以气队宣通，不致疮疡湿火之虑。
生苡仁　木瓜　茯苓　通草　广皮　建泽泻　法夏　藿梗　香茹　沉香　生姜衣　荷叶
●食噎不下，胸胁刺痛
常熟朱姓者。患食噎不下，两胁及胸腹不时刺痛，时吐白沫。此思虑郁结，气郁成火，致令血液衰耗，胃脘枯藁，津液为痰而不生血，痰火固结，妨碍道路，所以食入即噎。
柏子仁　法夏　新会　金斛　杏仁　旋覆花　枳实　杏仁　川贝　远志　郁李仁　蔗汁　茅根
●产后蓐劳咳呛
青浦一妇，妊娠六月患泄泻，历治不效，至产后尚未愈。今据述产后已两月馀矣。诊得六脉微细如丝，咳呛寒热，自汗盗汗，饮食不进，形神倦怠，气短痰壅。又云因诸药杂投，病势日增。此系气血两亏，肝脾肺大亏之症也。误药则正气日伤，邪气日深，酿成蓐劳之候，势甚危重，诚非旦夕可能奏效。当先疏肝保肺之品，治其诸症，以参乳丸补其脾肺，候诸症稍减，再商调补。
北沙参　橘红　苡仁　川贝　金斛　人中白　麦冬　湖丹　青蒿　草节　银柴胡　怀药
丸方：人参　乳粉　云神　共末为丸。清晨莲肉汤下。
●积瘀成痞
复诊六脉芤滑，两胁下高硬而痛。此积痰蓄瘀停阻经络，不得宣痛，致成痞满之候。
广陈皮　香附　枳壳　丹参　郁金　五灵脂　延胡　琥珀　瓦楞
●久痢足冷
痢久方愈，元气未复，绕脐时有动气，两足不时逆冷，此肝脾大虚之候。
白术炭　茯苓　广皮　法夏　人参　破故纸　菟丝　炙草　砂仁
●湿热滞下成痢
真儒王姓者。泛舟夜游，因而受寒，即患滞下之症，半载有馀，百药不效，脉象细软而濡，腹痛食减。此系过饮醇醪厚味，湿热积于肠胃之间，遇寒气内蕴，干触秽浊，以致湿蒸热瘀，气滞于内，致成痢下之症。《内经》所谓饮食不节，起居不时，阳受之则入肠胃，而成滞下也。当以轻清升阳，淡味渗湿，俾清阳得升，浊阴得降，诸病自愈。然下痢腹痛者，乃肺金之气郁于大肠。若非参芦之提，则痢性止而腹痛仍在。但饮食须淡泊以养正，戒厚味以逐邪，则肠胃得以清理，诸症可以全愈也。
青防风　桔梗　茯苓　参芦　藿梗　生苡仁　广皮　葛根　荷蒂
后去葛根，加猪苓、泽泻、车前。
●欲后受寒，腹痛呃忒
一湖洲客人，欲后受寒，左右寸关尺脉歇止，绕脐作痛，舌胎滑白。拟用温理下焦一法。
当归身　吴萸　小茴　砂仁　橘核　绵花仁　外用鸡子（炙）
越日腹痛止而呃，即前方去当归，加半夏、沉香、柿蒂、刀豆子、生姜。
又日呃止，前方去刀豆子、沉香、柿蒂，加炒黑枸杞。
●内伤伏暑厥逆
程云可。内伤伏暑，厥逆自汗，服人参白虎汤后，汗敛厥回，独小便赤色如朱。连进参连二剂，转为深黄色，显系蕴伏之邪得解，最为吉兆。刻下呕恶口苦，胸胁烦满，此枢机将出转少阳之象。拟以人参半夏汤加减，自然寒热呕恶得愈矣。
真人参　川连（姜炒）　广皮　法夏　钩藤　生首乌　李仁　藿梗　枇杷叶　竹茹
●时邪泄泻虫痛
时邪之后，虫病复作，此元气素亏，外邪侵染，阴分愈虚，因有肝木乘脾之候。其泄泻不止，时结时泻，又解柳叶虫数次，此为虫症之泻，亦脾虚土湿，物腐蠹生。当以健脾清肝，升降得职，自然正旺邪除，诸虚悉愈矣。
青防风　桔梗　白蒺　云苓　白芍　嫩芜荑　乾葛　人参　乌梅　榧子肉
丸方：于术炭　牡蛎　生耆　白芍　鳖甲　白茯苓　芜荑　香附　乌梅　刺蒺　使君肉　金斛　防风　桑叶　木瓜
上药共为末，米饮捣和为丸。
●时邪癍疹
一人时邪过经不解，舌乾齿燥，神昏谵语，斑疹未化，六脉细软无伦。此热邪传入手少阴。姑拟导赤、泻心，以图侥倖为福。
川黄连　黄芩　生地　知母　元参　提麦冬　山栀　木通　犀角
●临经腹痛
何姓妇。临经腹痛，盗汗不寐，两足畏冷，此血虚火亢，气不调达之故，拟四物汤加减。
茺蔚子　乌药　首乌　归全　白芍　制香附　丹参　湖丹　枸杞　艾绒
●胸腹胀满，小便尿血
一房姓妇。年过古稀，患胸腹胀满，按之石硬而痛，上则不能饮食，下则小便尿血，按其六脉弦紧而硬。此高年气血两虚，土衰木旺，以致肝脾之血不能统藏，下渗胞中，所以小便尿血。中焦失健运之职，升降失权，食少腹痛，所由来也。拟左金合和中扶脾之品，俾得肝脾之气稍和，自然诸证亦退。不然恐正虚邪实，病深药浅也。
真川连（吴萸汤拌炒）　奎白芍（肉桂泡汤拌炒）　生苡仁　赤茯苓　梗通草　广陈皮　广藿梗　大小蓟　川郁金　焦蒌仁　加砂仁、净石苇
●外肾顽痹如石
一房姓者。患外肾坚硬如石，顽痹不仁，胀满不顺。此肝肾不足，阴寒凝滞，成为木肾之候。当以温散逐邪，则自愈矣。
绵花仁　川楝　吴萸　巴戟　熟地　葫芦巴　山楂　橘核　白芍　破故
●小产发斑
何姓妇。外感症四五日，即小产，发斑目合，两手抽掣，神昏不语，口噤不开，六脉参差。此表邪陷入阴经，病势危重，用古拜散合四物汤，以图侥倖。
荆芥炭　豆豉　当归　白芍　熟地　紫丹参　泽兰　羚角　郁金　地龙（一条）　加回生丹（乙丸化冲）、钩藤、益母全
●痿躄脊骨凸起
平湖徐戟若令嫒。十二岁时忽患背脊骨凸起，并右腿骱骨亦高起，伛偻不能任地，脉细小无力。此得之风寒入于少阴肾脏并脉络之间，用麻黄附子细辛汤，加桂枝、乾姜、姜、枣服之。用外敷乳香、没药、川乌、草乌、陈酒药、南星、姜汁、葱汁，调和作饼烘热，扎患处，数日后平复如常。今春受病复起，比前更甚，不能坐立。延余调治，予曰：从前曾拟服补肾壮筋丸，频服以补其损处，因痊愈之速，尚未合服，致有今日之复耳。拟建中汤服数剂后，即能行走，仍用药饼贴患处，并服鹿角霜丸。
鹿角霜　鹿茸　龟板　黄柏　枸杞　大熟地　山药　虎胫　杜仲　牛膝
上药共末，以猪脊髓蒸熟，捣和为丸。
●吐血咳嗽气喘又方
平湖高砺山令嫒。春间忽吐血两口，延医诊视，即以姜、桂、蓬术、山稜、泽兰、青皮、木香等剂，后继以丸，亦用辛热峻攻。服至四五月，肌肉尽脱，饮食不进，眩晕不能坐卧，咳嗽气喘，自汗盗汗，周身作痛。延余诊视时端节后，六脉沉伏，重按细数。细述病情，余曰：今岁厥阴司天，木气不足，易于耳鸣眩晕，即吐血一二口，服疏肝之剂，使木得条达则愈矣。反以辛热峻攻，使肝郁不舒，辛热伤筋，故周身作痛如刺，山稜、蓬术、泽兰、木香，此峻攻之剂，服之已久，中气大伤。夫肝脾两伤，自然肌肉消脱，饮食不进，胃津已涸，水精不能四布，致火炎烁金，咳嗽气喘。拟清金保肺，佐以疏肝之品进之。
北沙参　苡仁　茯神　金斛　麦冬　根生地　百合　骨皮　湖丹　青蒿　京川贝　钩藤　青黛　冬瓜子　凤凰衣
服四剂前药尽去，咳嗽犹未安宁。余因思向日之病，皆由前医者误投辛热峻攻斫削，元气已尽，精血为彼烧枯，今得舒转如久旱之得雨，枯苗复生矣。咳嗽不宁者，此肾水枯涸，水亏火亢，金不能生水耳。因拟宁肺保金汤，清晨服以保其肺气，气旺灌溉四布，不受肺热焦枯之患矣。
北沙参　麦冬　川贝　苡仁　茯神　川石斛　百合　紫菀　款冬　青蒿
再拟二地二冬汤，晚服以滋其肾水，水足则龙火自潜，不致飞腾烁金耳。
根生地　熟地　天冬　麦冬　骨皮　湖丹皮　茯神　元参　知母　青铅
如是二方服数日，咳嗽亦宁，已能进饮食矣。一日忽寒热往来，咳嗽不宁，按脉仍数。余曰：此恼怒伤肝所致。以黑逍遥散服一剂而诸恙霍然，但肌肉枯竭，神气若脱，病虽稍去，岂能毕其无恙耳。因再四斟酌，拟以琼玉膏脾肾两补。
大熟地　人参　白蜜　天冬　麦冬　云茯神　枸杞　琥珀　沉香
●风寒伤肺痰喘
高景山令郎。感冒受寒，气喘而促，夜不得寐，诸药不效。延予诊视，六脉弦紧而滑。余曰：此得之寒伤肺，风热郁于肺家，拟以一剂而安。明目加熟半夏、橘红。呕出痰涎碗许后，以二陈汤调理而痊。拟五拗汤加减。
细麻黄　生石膏　光杏仁　干茶叶　炙甘草　粉前胡　熟苏子　桑白皮
●痰喘病
松江陆南卿令郎。幼年即患痰症，数载始痊。至二十二岁复起，每年四五次，又经六载矣。今春四月间连发数次，每发必于子时，的以半月为期。发则气喘而促，日夜不得卧，二三日后吐出痰涎数碗，胸隔稍得舒，细按六脉沉滑而大，左手尤甚。此肝家郁痰阻塞经络，积久成窠，所以得吐则窠空而安，积久则窠满而发。治必拔去其病根，非顺气化痰之所能愈矣。
黑山栀　淡豉　橘红　法夏　蒌霜　制姜蚕　浮石　沉香　杏仁　前胡
丸方：化橘红　法夏　姜蚕　枳实　蒺藜　真川连　瓦楞　白矾　川郁金　豆卷　风化硝
上药共为末，以姜汁、竹沥、菖蒲汁、莱菔汁泛为丸。晚间卧服时开水送下。
●产后大小便不禁，厥冒自汗，两足摇动
南翔姚孟川夫人。向有痰症，在童年惊风后起。历年诸医皆以消痰滚痰丸煎服，后因产后仍服豁痰清火，至春忽患大便一日夜廿次，小便七十馀次，不时厥冒自汗，卧床不起，两足不住动摇，诸医皆不识，仍进消痰清火之剂。曰：怪症皆属痰火，况有痰证者乎！而病家亦信以为然，服药后神气欲脱，气喘不绝，自汗厥逆不止，诸医皆束手而去。延予诊视，六脉浮空，重按无神。予曰：此症连服消痰，已伤肝脾心三脏，三阳之气欲脱，下气上厥，气血两伤之候。夫肺主气、主卫、主敷布，今气分受伤，故自汗。大肠传送失职，故大便廿次。况膀胱为太阳之根底，今卫气不能下行，膀胱司化失职，故小便频数。心主血、主营、主舒转，今血分受伤，故厥冒不止。两足动摇者，肝主筋，血伤则急。《经》云：阳明主润宗筋，宗筋者，主束骨而利机关者也。今久服滚痰丸，又兼产后气血两惫，中气大损，急宜扶阳补血，遂拟六君子汤加减，晚以归脾汤兼服，如是十日而诸恙悉平。
白术炭　人参　茯苓　甘草　法夏　广陈皮　木香　附子　枸杞　益智　煨姜
归脾汤方：白术炭　人参　茯神　枣仁　龙眼　炙绵耆　归身　远志　木香　炙草
●咳嗽气喘，喉痹吐红
程南珍。肾劳吐红，精血枯竭，已有多年。不知静养调摄，复加斫削，以致诸虚蜂起，证曰危笃。于六月中细按六脉数而无伦，干呛气喘，虚炎喉痹，穀气不纳，督脉痿惫，皆由日久病深，水亏火亢，自上传下，损症尽见，势若劳瘵，难以治疗。再四图之，惟作三焦分治，庶可挽回。一月以来，诸恙皆退，饮食渐进，但六脉虚软，两尺无根。若非峻补，何能填实下焦虚损！且肾为人之命蒂，蒂固则肾水足而龙火潜，可免飞越奔腾之患。今先拟补天益阴丸以补其肾，缓商补脾保肺之方。三焦分治，自然阳生阴长，寒谷春回矣。但是症必须时时调摄，谨慎养身绝欲，三年方许收之桑榆，非徒藉草根药饵为保命之常法也。
紫河车（漂净，挑去血筋）　血馀膏（二两）　元武胶（二两）　淡秋石（二两）　根生地（四两）　大熟地（四两）　白茯苓（三两）　怀山药（四两）　山萸肉（四两）　福泽泻（三两）　湖丹皮（三两）　淮牛膝（三两）
上为末，炼为蜜丸。每晨建莲汤送下五钱。
●经阻
靳道台令嫒。气恼经阻，误以怯治。予与逍遥散、归脾汤而愈。天癸四月不止，服加味逍遥散，客病尽去。刻下六脉虚软，肝脾亏损，冲任带三经不足，以致血少经滞。《经》云：心主血，肝藏血，脾统血。若心肝脾三经受损，则精血不能灌溉，营卫之气不能调达，则血少而经闭。薛立斋云：肝脾和而经自通。《经》又云：太冲脉盛，月事以时下。今五脏之气受亏，冲任之脉不足，血枯经闭之症已兆，不可不慎。拟以归脾丸加补冲任之品调摄，自然肝脾之气调达，不行经而天癸自至矣。若此时而用破血通经之剂，则冲任益损，不惟无益，反增其病矣。服后果经通而愈。
于术炭　当归　人参　黄耆　甘草　酸枣仁　远志　生地　茯神　杜仲　制香附　续断　丹参　怀膝
●胸腹绞痛，痞塞呕恶
王景山。恼怒伤肝，思虑伤脾，肝脾郁结，清浊抑遏，以致中气受伤，升降失职，痰涎壅滞，胸隔攻刺，蔓延几载，病势日增。历来常服辛温之品，继以参耆，愈动愈滞。今夏初按脉沉郁而有力，胸腹绞痛，痞塞呕恶，肝乘脾土，穀气不纳。投以疏肝解郁之剂，诸恙皆去，病势渐缓，而胸中嘈杂尚有未尽，乃病久药浅，肝脾素亏之故。再拟调肝和脾之药，使其肝木自舒，中气自开，清浊得分，升降无碍，自然渐愈。但七情之病必须涵养性情，畅怀胸次，方得全美，非徒藉草根药石为常法也。拟逍遥散加减。
粉归身　白芍　云苓　山栀　川贝　湖丹皮　川郁　柴胡　香附　甘草　制于术　钩藤（二两）　荷蒂（七枚）
共为末，煎汤泛丸，开水送下。
●痿症
岳颐山。本属痿症，医者误作大麻疯治之。《经》云诸虚损症，一损损于肺，毛焦发落；二损损于肝，血木脉荣；三损损于胃，纳穀不运，肌肤胀满。今颐兄尊恙，即此症也。往往不察病机，从麻疯之症，投以燥湿祛风，以致精枯而竭，病势日增。此系阴阳亏损，水火不济，不能水精四布，游溢精气，气血两惫，升降失职，为今不治，将来诸症蜂起，莫之能遏。惟一切诸事但作影花水月，静养调摄，继以药饵，庶几有合乎是症，拟方于下。
真人参　于术　茯苓　当归　枣仁　远志肉　生地　丹皮　秋石　白芍　提麦冬　甘草
●头痛眩晕倒仆
王建中夫人。六脉弦紧，不时头痛，坐卧眩晕。此肝风内煽也。《经》云：诸风掉眩，皆属于肝。拟以钩藤羚羊角汤疏其肝风，自然获愈。
羚羊角　山栀　赤苓　元参　麦冬　生白芍　川贝　钩藤　甘草　荷蒂
人中白丸：提麦冬　钩藤　赤苓　山栀　川贝　人中白　生地　生白芍　元参　甘菊
共为细末，用金石斛汤泛丸。
●肝郁呕吐
宋姓者。患呕吐，每于饮食后，胸腹及两胁胀满而痛，或旬日一发，或月馀一发。审其六脉沉弦而紧，此郁症也，由思虑郁结所致。
上肉桂　川连　石决　法夏　云苓　新会皮　沉香　乌梅　川郁
丸方：蒸茅术　神麴　法夏　乌梅　香附　新会皮　生芍　抚芎　山栀（姜汁炒）　蒌皮
用薤白头煎汤泛丸。
●血脱
杨南岗。血脱之后，六脉弦紧，胸隔填闷不快。此肝脾气结，当以血脱补气，亡阳补阴为要。
制于术　人参　黄耆　归身　阿胶　酸枣仁　远志　川断　河车　五味　金石斛
上药煎膏，每晨人参汤化服。
●脾虚肿满
川沙陆子梅。脾阳不振，命门火衰，以致水溢氾滥，周身浮肿，痰涎壅盛，外肾与尿管俱肿。盖中虚则津液化痰，水亏则膀胱失化，更兼恼怒素多，肝木乘土，诸虚蜂起，细审六脉虚中带弦。今先拟五苓散以通调水道，兼服米仁汤，淡渗之剂互服，候其脾肾之气得旺，肿满之势渐消，然后再进《金匮》肾气丸，以冀收功。
于术炭　泽泻　猪苓　云苓　砂仁　上肉桂　沉香　腹皮　姜衣　椒目　陈麦柴　人参
午后煎方：生米仁　云苓　会皮　法夏　通草　赤茯苓　沉香　桑皮　姜皮　吴萸　金沸草　木瓜　加熟砂仁末
服药后目肿势减半，肾管俱收，惟大便润而涩，口渴唇燥，舌上白腻。
生苡仁　茯苓　会皮　法夏　通草　冬瓜子　桑皮　沉香　郁李　川贝　生姜衣　参汤冲服。
服药二十日后，肿势大减，饮食渐进，复因恼怒下利纯清水，六脉弦细，拟用健中一法。
制于术　广皮　法夏　茯苓　白芍　真人参　加熟砂仁末
接服《金匮》肾气丸方：大熟地　肉桂　怀膝　附子　山药　大福泽　车前　萸肉　茯苓　丹皮
●肝气头痛，厥阳时冒
横沔秦介年如夫人。久患瘰疬，肝气纠结不舒，厥阳上亢巅顶，以致头疼耳聋目盲，左鼻作痛，右鼻出血涕，并下体冰冷，左半身似麻痹，不知痛痒。此下气上逆，肝风不得降于九地之下，乘土乘金，纵横无定。所喜六脉未数，天癸如期，阴分未涸。急宜平肝培土，挹癸注水，厥阳自敛，肝风自熄矣。
旋覆花　赭石　橘红　法夏　人参　郁李仁　黄连　旱莲草　吴萸　山栀　料豆衣　赤神
晚服方：真川连　知母　生地　肉桂　茯苓　湖丹皮　山药　萸肉　龟板　磁石　人中白
共法制为末，用猪脊髓和丸。
●指肿风症
一某夏间早起，必于冷水中洗手，遂患左大指肿胀而痛，继以左中指亦然。熏洗、针灸历治不效，日久十指俱浮肿，时出黄水。此系寒湿伤于厥阴、阳明，若再连延，恐成足指俱肿矣。拟药酒方治之。
生绵耆　汉防己　川萆薢　晚蚕沙　川桂枝　嫩桑枝　白归身　刺蒺藜　制豨莶　宣木瓜　片姜黄　青防风
用女贞酒一罈，入前药隔水煮一炷香，随时温服。
●时疟神昏谵语
盐官陈上林夫人。时疟之后，胸膈微痛，夜不得寐，神昏谵语，细切六脉，左三部沉郁，右三部弦硬。此土虚木旺之故，拟温胆汤合左金丸之意，则神自安而痛自缓矣。
真人参　云神　枣仁　广皮　半夏　淡吴萸　川连　用粳米煎汤代水。
复诊：饮食之后，心中嘈杂。此即厥阴气上撞心，心中疼痛，饥不欲食，拟用甲己化土，肝脾同治。
真人参　白芍（吴萸泡淡，同拌炒）　于术　广皮　法夏　炙甘草
●头面浮肿、小便赤浊
太仓凌思敬。六脉两关独大，水溢浑浊，头面与足浮肿。此中虚壅滞，湿热下渗膀胱，以致小便赤浊。宜清热补气，诸恙自愈。
吉林参须　紫菀　云苓　山栀　通草　料豆衣　知母　萆薢　加白果肉（捣，冲服，五枚）
