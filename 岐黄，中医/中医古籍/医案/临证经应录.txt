
自叙  ***************************
昔唐陆宣公，晚年家居甚留心于医，间有秘方必手自抄录。曰：此亦活人之一术也。宋范文正公，少时尝曰：吾不能为良相，必为良医，以医可以救人也。夫古之贤人君子，既以此为济世利民之用，则医之一道诚未可以鄙夷视之也。亦未可以浅学求之也。吾家业医三世矣，阅历亦云多矣。虽皆不敢居利人之功，而要未尝贻害人之弊，故数十年谬蒙乡里士大夫交口称许，盖积诚所感也。（金）不敏，绍祖父之业，存利济之怀。幼而读书，长而涉世。凡于视疾、切脉、辨症、修方罔弗慎之又慎。或秉先人指授，或参前辈绪言，初未敢妄执己见，以贻误当世，此则（金）之可以自信者也。顷者及门某手辑医案若干册，皆（金）十馀年来临证之方也。汇而录之，欲资以为模范。其用力可谓勤矣，其用心可谓笃矣。（金）不欲违其意，爰自叙其梗概，如此非敢执以问世也，不过与二三弟子质疑求备，互相商订云尔。
咸丰己未年孟春白衣大士圣诞日淮山儒士刘氏金方识

凡例  ***************************
医道自上古《神农本草经》《内经》《灵》《素》《难经》而下，晋唐宋元以来，历世名医首推张仲景论伤寒、温热、温疫奥旨。刘河间论湿热及瘟疫内伤。李东垣详论内伤阴虚、补中枳术等语，卓识千古。朱震亨阐发阳常有馀、阴常不足之论，以补前贤所未逮，而民病民命亦大全矣。夫复何言？殊不知四子之书将谓讲究理法，则丝丝入扣，读之则悦口悦心，但临证立案则不合。（金）幼年习业尝读《内经》《景岳大全》，并我朝《医宗金鉴》，文深义奥，局紧机圆，大可宗也。又细玩叶、薛、缪三家医案，又博访吴鞠通《温病条辨》，皆文辞古雅，兹集兼总诸家而会通之，以各适于用。故六气门派春温为第一，春属和煦之时，温乃天行之气，又绎周天度数，天开于子，地辟于丑，人生于寅，寅又属春，春佔四时之首，万物萌动，资始资生。古人尚且推重，而今讵可不讲乎。
儒林史册为要务，医林方案为提纲。试观世医聪明者有之，鄙陋者亦有之，究竟陋多明少。立案奚求精粹，用药难订汤头，案不成句法，药不按君臣，良可叹也。
医案字句重叠，药味雷同，阅此者莫讥袜线之才，窃笑空虚之腹，岂不闻孟子云乎：离娄之明，公输子之巧，不以规矩，不能成方圆。比之医家亦须如是，固不逾乎规矩，亦不能泥乎规矩，字眼易换，药味更递，亦适中庸之道而已。
书名有有案无方，以缺方字代，无姓氏住处者，以某字代。并非沽名而钓誉，系诊毕归舍，择摘顺句只录其案，未曾录方，日久忘记。暨先祖遗稿夹杂，知之为知，不知实不敢捏造妄登，愿同志者谅之。
遵用古人方必增必减，或不增减者皆随症施治。用古方疗今病，譬若拆旧料改新房，不再经匠氏手，其可用乎，神而明，辨而通，存乎其人，万不可拘执。
各方分量当其时虽对病的确，今不定分量者，如往后治病表里偏盛，寒热虚实，弗能刊版立碑，临证变通可也。
妇女疾与男子疾迥异，因其有行经、经闭、胎产、症瘕等事也。且肝为先天，性情多郁，容易生病，故不杂于男子案中，兹特详著于后。
幼童痘疹诸症亦当分别治之。盖童子不扰七情六慾，幼稚更不待言，所伤不过寒暄、乳食饥饱不调，抑胎元本弱，抑受传染时行污浊之邪，致恣生万弊，立案宜明，用药尤慎，倘能分虚实，判寒热，属表属里，在表宜发汗，在里宜攻滞。又当知传手传足，虚则补，实则泻，寒则温，热则清，治不濛混，毋伐天和，方许升仁寿之堂，入轩辕之室也。
四卷只百十馀案，客问何其鲜也？答曰：从行道数十载，岂仅看此数病欤，亦不过借水行舟触类旁通之义。每朝夕课徒行有馀力，即抑屋图维挥毫选录之，时犹谨小慎微，深畏讹错，抚膺细思，医家不啻掌握兵权，须臾命系。大凡医人切脉领会病情，用药当则通神，立起沉疴，精神踊跃，如将帅有谋运筹帷幄，兵在精而不在多，立剿寇盗，世界昇平矣。
通体原不超奇拔萃，大致层次尚清爽，词贯理明，天下无越一理，理顺则言顺。遍览庸辈医案，零落残断，头绪不清者居多，若执此说必疑僭狂。然有凭有据略表与闻：昨见「胸中一块，夜夜发烧，湿气复来，肿胀兼施」之句。请青眼鉴经应篇，寻思鄙见，思过半矣。


卷一·六气杂感门  ——————————————————————————————————————————————————————————————————————————————————————————

春温  ***************************
（案1）张（左），春温五天，表里齐病，春者厥阴风木司天，温者火之气，风者火之母，风火相煽，上升太阴经则发大头疫。头面红肿，气息往来俱粗，舌苔黄腻，口乾怕饮，大便未行，小便短赤，周身阳气郁遏，皮毛之窍不开，故身热无汗，最惧内陷暴喘之变。
金银花　连翘　薄荷　黄芩　牛蒡子　元参　苦桔梗　枳壳　熟军　马勃　荷叶边　殭蚕（去丝口洗）
（案2）建阳锺（左），夹阴春温九天，表汗虽解里滞未下，小水不通，及解时亦系清冷，胸前重按作痛，舌根之苔黄腻，中灰欠津，四肢稍凉，诊得脉右三部皆数，乃邪滞深踞营分，热假邪威所致，而左尺沉迟又属湿浊阴凝之象，究系肾主二便是也。速宜温化攻里法，应手不生迁变为妙。
淡肉苁蓉　黄柏（乾姜水炒）　知母（肉桂水炒）　滑石（附子水飞）　酒炒黄芩　元参（盐水炒）　大寸麦冬（甘草水炒）　炒黄大贝　瓜蒌仁　淡竹叶　十五制军锭（磨入）
（案3）板闸尹（左），春温夹疹八天，舌腻浮黄，脉息弦细，胸前按痛，烧热，烦呕，口苦。乃邪传足少阳，胆汁无藏，谨防化斑昏痉呃逆。拟清透宣通法应手为吉。
薄荷　苦杏仁（去皮尖，不研）　白通草　炒枳实　炒贝母　瓜蒌皮　牛蒡子　川玉金　赤芍　结青皮（磨入）　樱桃核（打碎）　荷蒂
春温夹疹九天，形粗色滞势欲化斑，舌苔浊腻浮黄尖红，脉息弦细兼硬，烦躁呕恶，胸前拒按。此邪蕴蓄于内，滞亦蓄内，加以肝郁不舒，症属重险，防呃逆昏痉之弊。
炒桑叶　酒炒丹皮　茯苓皮　水炒黄芩　飞滑石　白通草　陈蒌（皮、仁）　炒黄大贝　小枳实（磨）　黄玉金（磨）　干竹茹　荷叶蒂
春温夹疹夹斑十天，按脉右大于左，舌根腐腻，中心浮黄尖红，舌本作强，脘右有形按痛，脐下亦疼，今日呕恶已止，二便未行，谵语，烦躁。种种情形系阳明里症已具，势如履冰，诚防生歧。拟用通里清邪化斑为要。
元参心　麦冬心　连翘心　小枳实　绵纹军（干咀，淡酒炒）　粉丹皮　生甘草　赤芍　炒黄　大贝　元明粉　飞滑石　羚羊角　炒栀子　白芦根
春温夹疹夹斑十一天，由昨服药后小溲幸行，大便未解，胸腹仍然拒按，脉息沉数而软，舌本有津，苔色黄腻浮灰，口渴频饮。的系无形之热稍松，有形之滞尚存，仍属险要。法宗原拟加减，应手无弊乃吉。
元参心　麦冬心　连翘心　花粉　瓜蒌仁　炒大贝　小枳实　赤芍　锦纹军　羚角片　板蓝根　白芦根
春温斑疹十二天，连进通里清化法，大便初解三分之一，胸腹仍然按痛，舌苔灰黄腻厚，脉息沉数，口渴时烦。实缘里滞过重，症仍在险途，犹防另生枝节，宜慎之。
元参　麦冬　花粉　金银花　连翘　黄芩　丹皮　栀仁　炒大贝　绵纹军　枳实　轻滑石　羚羊角　板蓝根　白芦根　蒌仁
春温斑疹十三天，大便屡解不彻，胸腹按痛稍减，舌苔厚腻渐宣，灰色不退，尖赤乾燥欠津，按脉数软。此系里滞邪热久踞，是以未能骤清，阴液为伤，仍属耽险。拟用泻南实北，佐以缓攻之剂。
细生地（取汁）　元参　麦冬　大贝母　知母　丹皮　犀角片　天花粉　滑石　炒山栀　京赤芍　熟军锭　连翘
春温斑疹十四天，现已过经，但里滞尚未清楚，势难屡攻，惟阴液耗竭，夙昔肝阳用事，加以邪氛不靖，致令面赤时烦多语。今诊脉象较前稍有和洽，苔腻灰黑腐退，此层退之消息也，务宜平心息虑，药饵调摄，庶几脱然无累，拟五心汤加味为善。
元参心　麦冬心　连翘心　竹叶心　莲子心（另煎，冲入）　白茯神　霍石斛　橘皮（盐水炒）　贝母　上西珀（乳石，细研）　真枇杷露（炖用，冲入）　犀角（镑）
病今十五天，案已叠载，前方毋再琐述。今诊脉症颇平，仍拟原法出入，谨慎调护是稳当之策也。
前方去竹叶心、上西珀，加粉丹皮、银花露。

中风  ***************************
（案1）某，骤然口歪目吊，语言蹇涩，人事不知，喉中痰鸣如拽锯之声，六脉沾伏。症属中风险恙，治宜行气豁痰，权望应手为要，保过七日方定大局，否防五绝。
明天麻　赤茯苓　福橘红　姜半夏　天南星　玉金汁　广木香　陈枳壳　双钩藤　白殭蚕　紫苏子　苏合香丸（和冲）　鲜石菖蒲　鲜竹沥　生姜汁　白萝卜汁
服行气豁痰之剂，两脉稍现沉小，人事虽明，语言仍不清楚，舌强。乃属痰壅气闭之故，法宜开通治之。
前方去玉金汁、枳壳、天麻、赤茯苓、竹沥、萝卜汁、白殭蚕、鲜菖蒲，加白芥子、枳壳、青皮、轻菖蒲
（案2）某，风为百病之长，善行而数变，加以素本阳胜阴微，水火不制，迩来思虑伤中，痰热上冒，化风鼓荡，内外交作，忽然人事不苏，喉中痰鸣。此名真中，但五绝全现，无挽救之理，勉用一方，尽人力以待天命。
（方缺）

类中  ***************************
（案1）某，初起神呆遗溺，老人类中显然，皆因平素操持过甚，真阴受亏致之。血虚生风，风动经络，肢麻舌强，语言蹇涩。现症全属不宜，药饵恐难奏功，勉议河间先生地黄饮子法加减为治。
生地黄　山萸肉　霍石斛　麦门冬　北五味子　淡肉苁蓉　制附片　巴戟天　白茯神　清白乳童便
（案2）某，气虚类中，右侧不遂三天，所服柔肝熄风之剂，症势稍回一二，第脉细兼数，心烦寐少。此系虚中生弊，馀邪未尽，骤补难施，拟宜清神宁志法。
（方缺）

厉风  ***************************
（案1）安邑朱（左），风湿相乘，脏腑痞塞，气滞血凝，阳火所变，初起身晕红斑如癣之状，窜及两膊，面部渐有，继而眉白发落，四肢麻木，业延二载。体气均虚，赶紧医治始妙，否防转为疠风。
（方缺）
（案2）某，伤于风者上先受之，伤于湿者下先受之。今风伤于上致眉落，面部发肿，湿淫于下致腹胀，两腿作疼，饮食难进，夜卧不安，脉象缓数有力。势已疠风之虑，拟河间防风通圣法，上下分消以观动静。
防风　当归　连翘　泽泻　栀子　菊花　赤苓　蒺藜　殭蚕　白芷　木通　苦参　大腹皮　冬瓜仁　干浮萍

破伤风  ***************************
（案1）张（左），症由良肉受伤，风入经络致之。口舌皆喑，继则牙关紧闭，周身筋缩拘挛，名曰破伤风。险绝之恙，势不可援，姑拟一法以待天命回春耳。（大凡破伤风眼必细，口必噤。）
白殭蚕　白附子　麻黄　荆芥穗　蝉蜕　广全蝎　红花　甘草　豨莶草　乌鸦翅

行痹  ***************************
（案1）车桥镇刘（左），禀赋素亏，腠理疏豁，风寒湿乘虚外袭，三气杂至合而为痹。细推此理系风气胜为行痹，盖风者善行数变，故其为痛则走注历节，无有定所，昼轻夜剧，延久血中气滞，风属阳，痹属阴，阴阳互病。刻下拟遵成法，调气血以祛风，宣络脉以散寒湿，庶几有益，倘再迟延失治非所宜也。
（方缺）

木虚生风  ***************************
（案1）某，土虚生湿，木虚生风，肝既失于条达，清阳不能展舒，诊脉右关濡细，左关滑数，一呼一吸之中俱带动跃，宜乎湿乘风势而肿胀愈见，风藉湿淫而搐搦更深。仍有连搐不已，痉厥之虞，理拟实脾镇肝熄风胜湿为要。统望应手，方得图功，否则根深蒂固，虽神丹亦莫极矣。
（方缺）

血燥生风  ***************************
（案1）本城蒲葭巷黄钵乔先生，素本脾肾均虚，土不胜湿，湿浊内蕴，血燥生风，风行水皱。察脉右细数，细为脏阴之亏，数为营液之耗。左弦大，弦属肝阳炽盛，大属风湿交加。在上焦则发紫白癜风，头面间染眉发皆白。在中焦则腹中鼓动，痛胀异常，稍饿则四肢无力。在下焦则溲溺浊，大便后兼有紫血。盖以湿邪灌溉一身则行动饮食多汗，视此情形显然虚象也。考张介宾先生曰：气有生血之功，血无益气之力。诚者，气为血帅也。迩来治法倘泥于追风逐湿，必致反损营卫。刻惟舍末从本，谨拟益气养营之品，俾血盈足而风自减，培土胜湿之味，令脾健旺而湿自除，再佐平肝，可冀根株渐拔矣。
（丸方缺）

风引肝阳  ***************************
（案1）李，外风引动肝阳，头痛不安，脉息浮数无力。虚中夹邪之象，法宜熄风定痛，平静肝阳。（方本苦凉，苦以降之，凉以清之，加半夏之辛温者，寒因热用，无格拒之患。）
钩藤钩　霜桑叶　甘菊花　白蒺藜　消橘红　制半夏　苏薄荷　夏枯草　羚角片　苦丁茶叶　荷叶边

胃腑风火  ***************************
（案1）某，阳明胃腑风火湿热相搏，走络而痛，痛在牙龈，内外皆肿，口不能张。因痛胸中气聚，痰凝不降，宜开降气机，化痰清热。
（方缺）

发肿  ***************************
（案1）王营寿天成钱店谢（左），风水发肿二十馀天，六脉沉缓，小溲微短，阴囊玉茎大而光亮，系湿邪遏重。昨进开发腠理之剂，头面得汗，风邪渐解，今拟行水消肿一方，再商扶土法可也。
（方缺）
肤肿颇消，二便畅行，渐入佳境之象。惟囊茎仍然有光亮之形，系风水湿邪下注，当以实土制水，统望应手，无弊乃祥。
（方缺）
（案2）某，遍体肤肿，先因风湿所致，迄今四月有馀。脾肾均亏，湿热尚存，过削则脾更虚，过补则壅塞胃家，惟严氏实脾饮法加减。再延亦非佳兆，服药诚恐不效，奈何？
（方缺）

感寒  ***************************
（案1）某，奔走太急，肺气被伤，适值感寒直入太阴，是以右肋气痛，痰唾粉红之色，烧热懒食，舌白，脉紧。气息不平症，属险要，防喘。
（方缺）

冒风  ***************************
（案1）叶（左），路途冒风，头昏，咳嗽，咽关不爽，此系肺窍不清致令身热，恶寒。速宜解表利咽之剂。
苦杏仁　香豆豉　川芎　薄荷　苏叶　牛蒡子　苦桔梗　川玉金　炒桑叶　生姜皮

湿毒成疮  ***************************
（案1）汜水成（左），此类中后湿毒成疮之症也。近时疮痍虽减，肿未全消，乃湿毒尚存，瀰漫阳明，仓廪之官困钝，莫能腐熟水穀变化精微。时临盛暑，阴气隐伏于内，阳气浮越于外。又兼食西瓜，瓜性甘凉，所谓甜能满中，寒则凝滞，于是饮食懒餐，形色脉更见式微，可畏者年逾古稀以外，气血弱甚，徒恃草根树皮，岂善策乎？既承华翰谆托，勉拟一方，统冀得谷则昌。
（方缺）

湿参阳位  ***************************
（案1）某，湿邪参于阳位，面部先肿，延及周身壅遏于中，射肺则喘，侵脾则胀，两关脉象缓涩，饮食不思，口乾腹满，势有中满之虞。《经》云：从上之下者治其上。又云：从上之下而甚于上者，必先治其上，而后治其下。谨防肿甚大喘猛变，妄拟河间中满方上下分消。
茅山苍术　川黄柏　葶苈　桑皮　白蔻皮　川通草　大腹皮　真紫朴　赤苓皮　海金砂　莱菔子　鸡内金　冬瓜皮　生姜皮

暑感化疟  ***************************
（案1）某，素本气血两虚，肝郁过重。刻加暑感夹湿，表虽汗解而邪滞未楚，化为连疟已来九次寒少热多，心烦不寐，舌赤无津兼以作强，口内生疮，诊脉息弦数而细，胸前按痛，二便不畅。此乃邪实阴亏之象，势属险要，防内陷膻中，昏痉喘呃生变。
（方缺）

痎疟  ***************************
（案1）宝应五之堂刘（左），夏秋暑湿，宿滞深藏，发痎日远，正虚邪强，阳维为病，寒热难当，来时形状寒热攸长，或歌或唱，或剧或康，食不甘味，二便失常，脾阴欠运，肺肾俱伤，服我煎剂，幸我功良，渐来渐淡，大小毋惶，此名子母，书解昭彰，欣转当午，从阴反阳，再加调养，四肢寝昌，荷君惠赐，胜饮霞觞，后寄书札，嘱叙丸方。
东洋参（粳米拌炒）　云茯苓（现切晒乾）　野于术（去皮切，土炒）　白扁豆（炒香）　怀山药（咀炒）　何首乌（用小黑稆豆拌匀，九蒸）　全当归（酒浸，米炒）　鹿角霜（隔纸烘）　南青蒿（鳖血炒）　福橘红（文火炒烘）　青皮络（淡盐水炒）　薏苡仁（去心炒黄）　冬瓜仁（炒黄）　建泽泻（青盐拌炒）
上品依方虔修精制，共取极细净末，用煨姜（去皮）、红枣（去核）、荷叶（水洗）、陈仓米（淘净），四味同煎浓汁为丸，如梧子大，每早服三钱，开水送咽。
考三阴之痎疟朝夕难痊，欲二气之平均，饮食宜节，再加丸剂工夫，谨慎调摄，无有不告安之理。兹选君主参苓为扶正之纲领，臣辅术豆乃补土之权衡，佐以山药培胃弱虚元，协以首乌疗阴阳久疟，当归和血中之伏邪，鹿角霜通督脉之精室，清营分退烧热应藉青蒿，入下焦理肾经必需泽泻，橘络、青皮络宣络化痰，苡仁、冬瓜仁益脾运湿，姜枣属营卫报使，荷米资戊己功勋，类皆扶正化邪益胃升阳法。愚今所拟悉宗于书中，有云「治病必求其本」，本之为言根也、源也。世未有无源之流、无根之木，澄其源而流自清，灌其根而枝乃茂，此自然之精意也。

冬令伏邪  ***************************
（案1）某，冬令伏邪，病经五六天，昨药后因热极呕吐不出，微得凉汗，汗后头痛稍轻。今诊舌苔仍然满白，胸痞腹痛，大便未解，小便黄色，此无形之邪夹有形之滞相搏，已属可虑，更紧要者，手指时时蠕动，人暮热甚，恐生风变痉，即宜和解宣通，仍望应手则吉。
（方缺）

内伤冬温  ***************************
（案1）某，内伤冬温十一天，太阴肺病，咳而无痰，金受火克，清肃不行，气机有升无降，小便短赤，舌苔满布黄色。此症兼有伏邪为患，治之不易，最怕见红喘变。
（方缺）

伏邪晚发  ***************************
（案1）某，伏邪晚发最深，深而难化，今已十天，舌仍腻而微黄，脉息细数，昨服软下之剂，大便未解。此腑阳热结，湿浊瀰漫，是以不饥不食，精神少而倦怠，观其面色㿠白。系本质气弱，先当清热和中润肠为要。
（方缺）
（案2）某，病发于冬，源起夏秋。今已七日，舌苔尖赤，后根中心淡黄而腻，蒸热不一，鼻燥咽痛，恶见灯火，全是阳明腑病，小便黄浑。拟清里分之热。
（方缺）

病疟不分  ***************************
（案1）某，泄泻二十馀天，复加病疟不分，舌苔燥黄而厚，根有灰黑，脉息细数，烦渴，身热，舌强，耳聋，惊惕时动，胸前痞闷，系暑湿之邪过重，大便初酱形色，乃热逼下迫，防昏痉之变。
金银花　连翘　花粉　飞滑石　丹皮　霍石斛　猪苓　赤苓　泽泻　川黄连　上西珀（研和）

斑疹九天  ***************************
（案1）某，斑疹九天，舌苔黄燥，热重生火，火重生痰，以致发狂，神识如蒙，此系热痰护于心包，唇红乱语，脉无可凭。症属险要之极，诚恐四肢厥冷，喘呃而亡。
元参　鲜生地汁　麦冬　黄芩　炒栀子　丹皮　花粉　连翘　制军　瓜蒌仁　滑石　乌犀角　川黄连　胆星　竹叶心

病后  ***************************
（案1）某，病今一月有馀，胃阴受伤，纵有宿滞亦从缓治。《经》云：「气壮而胃自开，气和而食自化」。今诊脉息左关弦数，右关濡弱，木盛土衰之象，若再推荡，恐滋肿胀之忧，妄用定中汤加味，得谷可免无虞。
北沙参　云茯苓　土炒于术　白扁豆　须穀芽　冬瓜仁　炒苡米　真橘红　半夏曲　黄沙土（熬水）　陈老米（熬水）

湿温  ***************************
（案1）西坝盐栈梁（左），湿温经十八天，蒸热不退，舌苔腻白浮黄，脉息弦数且濡，两尺无力，胸前按之不痛，小溲黄而不浑，脘闷懒食，咽关作窒。此乃正不敌邪，郁热失其下降之令，是以咳嗽痰稠，纵有宿食亦从缓治，但本质阴虚肝旺，湿邪过重，势非轻浅，延防内陷之虞。刻下补泻难施，惟宜淡渗和化，佐以省胃之药，斯为稳当方法。
湿温二十天，昨服淡渗和化，佐省胃之法，颇合机宜。今诊脉象两关稍平，尺部微觉有力，胃口渐开，此佳兆之候也。惟蒸热尚未全退，又且咳嗽痰稠，小溲浑而兼黄，明系湿痰内蕴。盖湿属阴邪，其气留连最不易解。拟善阳明、和太阴法，佐以淡渗之品，望应手无弊为吉。
湿温三候，近服药品，饮食较前稍进，蒸热未增未减，通体有汗，身发银疹，是留连之邪从里达外也。奈体质素虚，伏邪化而未尽，以致舌苔仍然腻白，小溲犹见黄浑，咳嗽时作，痰唾稠黏，种种情形都像湿邪为病，仍属可畏，治当原拟加减，冀其热退，方可而安。
湿温二十馀天，进扶正化邪法，又得更衣，次小溲黄而稍清，湿热已减，纳穀颇香，戊己较醒之征，第素质过弱，加以症延多日，气血交馁，虚阳不敛，逐令咳嗽痰稠，午后蒸热，按脉细数。忆书云：「肺阴虚则多嗽，肾阴虚则发烧，」正此义也。岂苦寒所可投耶？今拟育阴潜阳之剂，冀其咳平热退乃为祥吉。
湿温相近一月，前服诸药，虽然未见大效，与症甚为相对，无如久病肺肾阴虚一时难以骤复。稽《内经》曰：「阴虚生内热，」热邪上凌，遂为咳为嗽，或蒸或热，然肺为娇脏，主持诸气，最防咳急增喘，不可不慎。迩来饮食虽进，脉仍细数，的是邪少虚多之恙也。拟当滋阴复脉汤，且观后效何如。
（方缺）
（案2）湿温经十二天，昨日腹痛窘急成痧，针刺出血，又兼熨法治之，二便俱通，通则痛止。今诊脉仍弦而不调，舌苔淡黄之色，胸前按痛，手不可近。此中焦塞结，邪实正虚是大危之象。
小枳实　真川朴　瓜蒌皮（橘红）　制半夏　白蔻仁　六神麴　赤茯苓　川玉金　飞荷梗

霍乱  ***************************
（案1）某，外受寒暑，内伤饮食，清气在阴，浊气在阳，营气顺脉，浊气逆行，清浊相干，乱于肠胃则为霍乱。故上吐下泻，脉伏，身寒，四肢逆冷，顿亡津液，宗筋失养以致挛缩，症已险极，治之甚难。法宜六和汤姑救之。
（方缺）

痢疾  ***************************
（案1）清阿五（左），暑温夹湿，吐泻转痢，戊邪传癸，名为贼邪。延今十七天，舌苔白底中灰欠津，肢凉，脉细，腹痛，困睡。此暑湿伤阳，正不胜邪，年高属险，桃花汤加味应手则生。
江西赤石脂　炒黄淡乾姜　水炙甘草　制附片　茯苓块　新会皮　冬瓜仁　（长须）熟穀芽　土炒甜冬术　荷蒂（饭上蒸）　陈老米
（案2）某，湿伤脾阳，脾传于肾，由便利转成滞下，在《经》名脓血。本属难治，况二气素虚，饮食毫不能进，舌苔白腻，口淡无味，命火式微，奉生者少。按脉右关不鼓，两尺微细，势重已成，噤口，公议温通，通乃痢之首法，佐大和中土，纳穀乃佳。
（方缺）
（案3）前仕杨漕宪，字叠云，吐泻转痢，脾伤及肾，在书名为贼邪，已属可畏。更紧要者，年近九旬，二气均亏，势难胜任。按脉息弦大无力，舌苔黄腻，身热肢冷，时有嗳气，肢动。此寒暑湿食杂感为患，虑有昏痉呃逆之危。
人参　柴胡　酒炒黄芩　制半夏　橘皮　赤苓　甘草　楂肉　木香　煨姜　红枣
昨药后肢冷虽转，痢仍未除。今诊右脉弦大无力，左脉间有歇止，舌苔腻而欠津。正气下陷，津不上达，高年患此，势难胜任，防五日后昏痉脱变，勉留一方，以感大宪下士之隆耳。
木香异功散加荷叶、陈老米
（案4）某，少阴久痢，饮食少思，营卫不和，时而寒热，脉象细弱无神，法宜阴阳平调，延防败脱。
真武汤加潞党参、土炒怀山药、山萸肉、炙甘草、广皮白、煨木香、小红枣

痧  ***************************
（案1）本城丁光桥陈（左），考古痧症乃因天之风雨，寒暖不时，地之潮湿，疫邪蒸动，随天地升降流行，其间人届气交中，无可逃避。虚质犯染，重则为紧痧，轻则为暗痧，暗者轻缓之说也。其发无定，或十日半月一发，或一月二月一发，久必元气日衰，邪气日盛，戊己不充。每逢交夏，精神少而疲倦，饮食懒思。诊脉濡细，理宜固其根蒂，培其胃气则痧自可除矣。
丸方：赤苓　白苓　山药　白扁豆　鸡内金　新会皮　半夏曲　霜桑叶　粉丹皮　山栀子　六和曲　须穀芽　使君子　冬瓜仁　苡仁米
以上共碾极细之净末用荷叶蒂、陈老米煎浓汁为丸，如小绿豆大，每早空心服，开水送咽。
（金）按：此方补而不滞，宣而不猛之法也。君取赤白茯苓益气生血，臣辅山药、扁豆健胃培元，佐以鸡肫，磨积消穀之指挥，协以二陈，理气除痰之报使，桑丹泄少阳之郁，栀子屈曲而下行，曲谷和中犹妙于转输，使君子杀虫去腐，冬瓜仁清热悦颜，薏苡渗湿散脾精兮己土，荷米养正防秋燥兮兑金，诸药品有益无损，每晨带服，久则精神渐壮，气血丰盈，何病之有！

痿  ***************************
（案1）某，四肢麻木拘挛，屈伸不便，起自客秋风湿热，袭入阳明脉络为患伤。考之阳明一经主润宗筋，束筋骨而利机关，今机关不利，筋骨不束，恰合《内经》所论大筋耍短，小筋弛张为痿之义。理当养血荣筋，开通脉络为治。
（方缺）

鼻瘜  ***************************
（案1）某，肺气注于鼻，上荣头面，风寒客于头脑则气不通，上焦积热郁久而生，搏于津液以致鼻中生瘜，如雨霁之地突生芝菌也。盖气不能上升则鼻塞滞，所谓九窍不和，不知香臭。《经》云：五气入鼻，藏于心肺，有患，鼻为之不利也。视听明而清凉，香臭辨而温暖，法治先散风寒，后补胃气，使心肺之气得以交通，则鼻利而香臭闻矣。
（方缺）

牙宣  ***************************
（案1）某，阴虚胃火上炎，牙缝出脓出血，恙延半载之多。症属牙宣恶候，久进苦寒泻火不效。今拟甘寒养阴为法，再延非宜。
细生地　丹皮　贝母　生甘草　赤芍　石斛　连翘　天门冬　麦门冬　知母　陈龟甲　乌犀角　藕汁　童便　白芦根
（梁）按：外感六气者，风寒暑湿燥火也。其中有浅深之殊，其治无㿌杂之法，余髫龄务举业时，尝览喻氏论「冬不藏精，春必病温」，将不藏精之字先宜细心体察，暨须活看，不专主房劳，苟专主此，便有疵谬。凡一切人事劳役皆能摇动其精。又按《素问经·上古天真论》即言男女阴精之所以生、所以化、所以枯之理。次章紧接「调神大论」示人春养生，以为夏奉长之地；夏养长，以为秋奉收之地；秋养收，以为冬奉藏之地。盖善藏者一切病患皆可却，岂独温病为然哉。《金匮》谓：夫精者身之本，五脏元真畅茂，人即安和，是也。稍不谨慎保身，如春伤于风，夏必飧泄；夏伤于暑，秋必作疟；秋伤于湿，冬必咳嗽；冬伤于寒，春必病温。顾每岁之温，有早暮微盛不等。司天在泉，主气客气相加临而然也。抑四时之气候乖违，春应温而反寒，夏应热而反凉，秋应凉而反热，冬应寒而反温，是反令之常，为气之变也。人一触染寒温，由毛窍口鼻而入，传于经络，郁于脏腑。体壮者安然无害，体弱者至春夏发泄之，令必发斑疹等证。初春阳气始开，温气发越，厥阴行令，风夹温也。时邪者，春末夏初温疫厉风流行多兼秽浊，沿门履巷如是也。温毒者，诸温夹毒秽浊太甚是也。暑温者，正夏之时暑病之偏于热者也。湿温者，长夏初秋温中生热，即暑病之偏于湿者也。伏邪者，必待深秋晚发也。冬温者，冬应寒而反温，阳不潜藏，阴精不足以承之，民病温也。诸疟者，皆不能离乎肝胆，毕竟由伏邪而成，非旦夕之因为患也。六淫之气惟燥不能为害，而新凉收束实属有关。痢疾者，治分新久，古称滞下。此滞字，非特为停滞饮食而言，惟夏秋暑湿夹积居多，内侵腑中流行，湿蒸热瘀，阻遏而为滞矣。其次则风淫火迫寒侵也，其邪之来似水之流，脏腑间有罅隙则乘虚而作，故有在气在血之分。干于气则白，干于血则赤。伤脏伤腑之异，伤腑易治，伤脏难医。甚致于有休息痢，不休不息，延必肿胀，十中五生也。五色痢形如鹜溏，并完穀不化。及苋菜汁、屋漏水者，犯弊难愈，十中一生也。夫论中风症则真中、类中，类者伪也。风为百病之长，善行而数变，此风虽从外来亦由内虚，邪得以乘虚而入，北方风气刚劲，风高土燥，南方风气温柔，地卑水湿，西北人常苦渴闭、痈疡，东南人多染疸肿、泄痢。真中之病，南鲜北多，其真中之方，前人已大备。并类中症有刘河间、李东垣、朱丹溪，三贤逐一辨之，此不复述。核叶天士「指南篇」发明内风乃身中阳气之变动。肝为风脏，《内经》又谓「将军之官」，其性暴，其动速，无病则藏血，有病则逆血。精血衰耗，水不涵木，木少滋荣，故肝阳偏亢。内风时起一节，真确论也。但风寒暑湿燥火六字，主病多端，弗克尽述，今略叙源由，以包罗万象耳。先生天资卓识，辨脉识症，会悟机绪活泼，立案深得古人心，立方深得古人法，足征笔下生春，寿人寿世，不愧世传医也。（余）本不精岐黄道。谚云：隔业如隔山，既承先生赐以手册，命以批点，及开卷细读熟玩，不胜神爽心快，顿教医境之茅塞大开。每见先生临症，望闻问切大有把握，著案贯通，用药合病，穷理细腻，无以出其右，非目无全牛，学力精锐者，奚能至此。岁届
（咸丰九年秋八月穀旦愚弟梁宝生佐中氏书于袁江公廨）


卷二·七情内伤门  ——————————————————————————————————————————————————————————————————————————————————————————

喘  ***************************
（案1）某，真阴不足，肾失司摄之权，气不归原，致咳喘数月，脾土大伤，饮食少进，营卫交虚，寒热更作，两脉细涩，渐有喘满之虞。《书》云：夫外感之喘治肺，内伤之喘治肾，以肾主纳气，妄拟金匮肾气煎，摄纳下元，以观动静。
大熟地　制附子　上肉桂　北五味　山萸肉　远志肉　怀山药　怀牛膝　福泽泻　于术　车前子　甘枸杞　青铅　紫衣胡桃肉
（案2）某，症缘思虑伤脾，土不生金，金欠生水，三脏均亏，再加木火凌金，以致喘促不宁，饮食难进，脉息沉涩，神色衰夺，势属险要。大抵此症，治实者攻之即效，无所难也。治虚者补之而不应，良非易也。夫外感之喘治肺，内伤之喘治肾，以肾主纳气，故用补肾之品，仍防虚脱之变。
（方缺）
（案3）某，恙由咳嗽而喘，初起于夏，后发于秋，总经百日而愈。夫喘症在肺为实，在肾为虚，然必肾先亏而后邪客于肺，郁热作痰，遂成喘促。药宜养阴和荣，益气固肺，谅中病机也。
（方缺）
（案4）某，诊得脉息细弱，脾肾两亏，土不渗湿，久而为饮，以致咳喘不堪作枕，气难接续，拟金水六君煎治之。
白归身　大熟地　茯苓　水炙甘草　橘络　法半夏
恩协关（名懋）喘症丸方：东洋参（咀片，粳米拌炒）　黄毛鹿角（酥炙）　紫河车　大熟地　大生地　当归　甘枸杞子　怀牛膝　生杜仲　肉苁蓉　北五味子　天门冬　川黄柏　肃州锁阳
原药等分，制法载在《古方选注》。以上十四味，拣选道地药材，依法虔修精制，共取重罗细末，用炼蜜和丸如小绿豆大，每早服，开水送下。
（金）按：此方括苍吴球宗丹溪之旨创立大造丸。大造者其功最大，有如再造，故名。上能金水相生，下可乙癸同治，双疗营卫功倍。原方新加洋参收纳真元之气，鹿角保护督脉之阳，河车禀父母精中之气而成，乃乾坤之橐籥，铅汞之匡廓。所谓胚胎兆九混元归一者也，为补养先天之妙品。用熟地即以生地为佐，乃白飞霞天一生水之法，当归枸杞，益血添精，牛膝杜仲，强筋壮骨，肉苁蓉暖肾中真阳，五味子摄肾中真阴，天冬保肺，恐邪火上僭灼金，黄柏坚阴，下守丹田真气，复以锁阳之涩封固周密，诸法具备，力量宏深，夫是谓之大造庶得曰可。
阅王晋三《绛雪园古方选注》原有此条，今复著述并非录旧，实因此公之喘病，服煎丸多剂不效。从招（余）诊，先拟金水六君煎加紫衣胡桃肉，连进数帖便获微效，复以此丸加味，服半月颇得大效，举发亦稀，可谓对症之至。（余）不忍埋没，治病如神，阴骘无量，兼句法纯粹，制法精良，故表而出之。

痰饮  ***************************
（案1）某，脾湿生痰，肺金致弱。《经》云：「稠则为痰，稀则为饮。」痰饮乃浊阴所化，阻遏阳气，不交于阴，阴跷空，夜间寤多寐少，咳嗽气喘难安，诊脉右部大于左尺，左关渐见洪数，恐犯五行相剋之忌。《灵枢》用秫米半夏汤，谓通阳交阴，堵截饮邪，不聚中焦，总以护阳为主。亦《金匮》有云：治饮不治咳，当以温药和之也。
苓姜术桂汤合二陈汤加苏子霜、苦杏仁、秫秫米

喘满  ***************************
（案1）海州张堠，细阅病由水泛高源之象。书云：先喘后肿在肺，肺气久虚，子病及母，脾肺既虚，土不胜湿，湿浊羁留，以致下部肿势不消，时有自汗，痰壅喉间，视此情形，喘满之症成矣。转瞬春令，肝木司权，厥阳上冲，防衰脱之虞。
（方缺）

满病  ***************************
（案1）王（左），湿积成痰饮，脏寒生满病，此症已属难治，况兼瘕聚，不消不散，居于脐上脘下。邪气日盛，正气日衰，尚延至春，木寡于畏，必来剋土，则胀喘难支，则拟王冰焘茯苓饮法，徐徐调治。
土白茯苓　西党参　焦白术　小枳实　乾姜　煨姜　红枣

肺痹  ***************************
（案1）海州城南，武总戌大少君，字枚村。膏方：原枝大熟地　净白归身　东阳白芍　经霜桑叶　黑脂麻　女贞子　秋旱莲草　甘枸杞　杭黄甘菊　白蒺藜　南烛叶　广陈皮　黑稆豆　抱木茯神　肥玉竹
上药共入大铜锅内，长流水浸透，文武火熬一枝香时，澄清去渣，再熬一枝香时，澄清去渣，再熬一枝香时，用真阿胶开水炖化收膏，磁具盛贮，每早晚各服一调羹，均以百滚汤和匀，炖温食之。谨按：
贵恙在书名曰肺痹，原委悉注煎方。（愚）今所拟膏方君臣配合佐使相投，药饵滋润，气味纯和，大有裨于此也。兹选君主地黄，益真阴而滋肾，臣辅归芍，养血液以柔肝，佐用桑麻，清肃肺气，应候播植生机，其功亦溥，又协以贞莲，法阴阳之递转，更助以杞菊，为升降之春秋，蒺藜南烛，一填一养，不致肌虚之困，陈皮稆豆，一通一补，俾无壅滞之情；茯神玉竹，属营卫报使，真贡阿胶，系清浊激扬，类皆滋营养液之品，堪舒经络隧道，犹须涤虑澄心，反观内守，久久服之则获效庶捷如影响矣。

肝旺肺虚  ***************************
（案1）梁藩宪七少君，字雨叔。丸方：生茶乌（竹刀去皮，切片晒乾）　太子参（粳米拌炒）　云茯苓（现切，人乳拌蒸晒）　甜冬术（土炒褐色）　嫩黄精（九制）　福橘络（微火烘）　粉草节（水炙）　苡米（去心炒）　怀山药　白扁豆　女贞子（淡盐水炒）　芡实米　白茯苓　肥玉竹（炒定）　冬瓜仁
上药依法制成，共取极细净末，用金钗斛熬膏，量加炼蜂蜜为丸如梧桐子大。每早服三钱，滚水送下。
（金）按：此方为静心调理之准绳，肝气不和之上剂。君取茶乌，润血悦颜色，臣辅参苓，扶正养精神，佐兼冬术，启脾经之健运，协以黄精，扬气分之威仪，橘甘二味，颇尽和中之美，却无峻烈之嫌，苡米一品，虽禀秋令之凉，可杜肺金之燥，山药扁豆，培源益胃双疗，女贞芡实，济水息肝相得，茯神玉竹，属营卫报使，冬瓜仁子，资戊己真司，石斛味甘性平，激浊升清之藉，蜂蜜，百花酿就和风甘雨之仁，服此，不特调元益智，且以见天地之生生有如斯也。

噎膈  ***************************
（案1）青口余殿纬，据述每岁交秋，咳嗽吐痰即发，类乎痰饮之属。纠缠数月之久，直未痊愈。继加年已七旬，体质衰弱，平日不无谋虑病情，谋虑则动肝，肝郁不舒以致期门穴微觉[飠曹]痛，乾物下咽似有阻碍，食后胸痞懑，痰唾如胶，二便不调。细推来派，阳结于上，阴涸于下之象，势成神思间病。法当养血柔肝，化痰舒郁，仍须怡悦开怀，一毫尘念莫起，庶几与药饵兼功。
前谓势成神思间病者，即噎膈也。是症三阳结最难骤愈，所服药品未尝无效，奈寿经七旬又一，体质渐衰，真阴日亏，孤阳日炽，显属阳结于上，阴涸于下之象。拟方不越生化剋制之理，抚其受侮，平其冲扰，如此而已。至于拔根，当医外求之。必须心静情怡，怡则以开怀抱，静则生阴以御阳亢，心得太和之气，庶克有济，兹勉撰一方，尽心力而为之。
案：具前方毋再烦赘，据所述一派情形，非病也，衰也。譬之三春宿草，得雨即荣，残腊枯枝，虽灌弗润。然既荷云笺赐顾，不得不罄囊以立法，尽心挽之，或可延年。
太子参　东阳白芍　云苓块　白茯神　水炙甘草　囫囵整扁豆　米炒冬瓜仁　须穀芽　南烛子　陈乔饼
昨复领略，函芬一切据云：六脉两寸两尺及右关均现细微无力，而左关独大者，阳结于上，阴失潜藏之势。况因解便努力过甚，元气莫归原海，津液悉化稠涎，咳嗽多痰，饮食作噎，寤寐不安，昼轻夜剧，形瘦面黄，手肢浮肿，由膝下至足皆然，大便溏泄，小溲短黄。统属命火衰微，火不生土，土欠生金，金欠生水，水不涵木，四脏俱亏，湿浊蓄踞，运化迟延，故屡服补剂获效维艰。前言非病也，乃系虚象，正此谓也。再加时临夏令，心火司权，最防火灼金枯，木乘土位之虞。且阁下前次服药虽勤，究竟症未见愈，兹即拟方亦不过滋营养液以柔肝，益气培脾以祛湿。从此服后，如果气血融和，精神渐壮，二便通调是所深幸，否则药饵难疗，只好抱病延年耳。
恙原细载于前，毋庸琐述，由服药以来大致尚属平平。但舌上生疮，此非实火可比，显系年尊命火衰微，书所谓下虚必上热者明矣。今宗六味加桂附，引火归原之法。
六味地黄汤加桂附、南烛子，引陈仓米

反胃  ***************************
（案1）某，气火不升，肝逆犯胃，是以肚口痛而乾呕。《内经》谓：清浊相干，名曰乱气。今肢冷，神迷，欲厥之象，两脉大而鼓指，最恐闭痉不回。
生白芍　金铃皮　茯神心　冬桑叶　炒丹皮　川玉金　左金丸（和冲）　伏龙肝　开口川椒　乌梅炭　青蔗汁
昨进苦辛之品，神识稍清，肢冷已转，惟气痛未除，呕吐不止，《经》云：「诸逆冲上，皆属于火」、「诸呕吐酸，皆属于热」。近成反胃大症，当以泄肝之中佐以镇逆为法，谨防吐甚伤阳，痛甚痉厥。
大白芍　川黄连　苦桔梗　茯苓　半夏　沙参　麦冬　代赭石　金沸草　金铃皮　蔗汁　秫秫米　安胃乌梅丸　和服。

厥阴气阻  ***************************
（案1）某，几进苦辛通降，均属罔效。
《经》云：「浊气在上，则生䐜胀」。因厥阴之气上阻，则胸痛肋胀作呕，痰涎乃浊阴所化，肝木犯胃，胃中阳伤，致大肠变化失司，四五日一更衣，饮食更不能进，脉象细小而弦。显见风木乘土，当春其势大张，舌液乾燥，胃汁难免不损。症重虑胃败有暴厥之扰，妄拟仲景镇逆软坚一法，制肝和胃，以观动静若何。
生代赭　乌梅炭　半夏　莱菔子　炙枇杷　根叶　炒麦冬　川黄连　炒白芍　白粳米　酒炒两头尖

木侮土  ***************************
（案1）某，浊气在上，则生䐜胀，清气在下，则生飧泄。病经两月，初由肝郁而起，木旺则侮土，脾土大伤，食少自利，脾虚生胀，腹大如鼓，两关脉弦而兼濡滞，势有中满之虞。法宜归芍六君以扶土，茱连六一以抑木，观其动静。
（方缺）

肝气痛  ***************************
（案1）某，肝气痛久，转于脉络。丹溪云：气有馀便是火，生风致痉。又书云：暴痛在经，久痛在络。种种血弗养肝、肝气之所致也。权当柔肝熄风、定痛通络之剂，再拟养血而后可。
（方缺）

胃脘痛  ***************************
（案1）某，《病机赋》云：胃脘当心而痛要分客热、客寒。按此病虚者多寒，实者多热。据述初起饮食后偶遭气怒，加以素嗜生冷，积久生湿，湿恋寒栖，清不升，浊不降，清浊混淆，所以痛势每日发，必当酉明之阳微失运，虚质可知。《难经》论酉晋应于五脏中属肾，肾亏不与胃交，盖心肺居上，胃居中，而肾居下，譬若一枝动则百枝胥摇矣。业延日久，切勿视为泛常，爰以仲圣建中汤之法治之，今略加减与服。
炒黄白芍　川桂枝　水炙甘草　云苓块　留白陈皮　半夏曲　须穀芽　制香附片　煨姜

肝脾心肾伤  ***************************
（案1）前仕黎河宪，諡号襄勤。思为脾志，实本于心，精以思耗，水不养肝，肝失条达之机，侮其所不胜。清气不展，浊阴不降，清浊混淆，胀泻并见。郁损心阴，不能下交于肾，肾亏不能上达于心，卧不成寐，尽力谋虑，劳伤乎肝，应乎筋极，非肝家之有馀，乃肝家之不足。肝无补法，实脾养心养肾，庶免春临木旺之虞。
阳往则阴来，阴往则阳来，一升一降无尽穷已。积劳思虑，痞膈中满，腹鸣瘕泻，形消，脉弦，穀气不盈，生气衰甚，因气成积，因积成饮，积聚成痞，脾阳下陷，正气大伤，无攻破之理。所服药品甚是，寡效者因伤已极也。仍议理中益气，补火生土法。
大怒则形气，结气悖于中，食不运行，精不化气，气不生阴，作干作渴，胀痛不寐，理用前方。肝不和畅，养心以慰之，养肾以涵之。
养心肾和肝脾，连服四剂，尚属绥和。脾泻未已，中满痞胀未松，怯寒畏冷，腹鸣响甚如墙倾倒之声，但风声、气声、水声，皆真气之亏，火土不生，虚极所致。脾虚生湿，肝虚生风，肾不纳气，原方加减。
脾胃困顿，心肾两亏，守补则中焦易钝，燥剂不无伤阴。阳明阳土得阴能安，太阴湿土得阳始运。补阴不易，补阳尤难，二气难盈易亏。上损过中，下损及胃，诸虚百损，惟赖脾胃，脾胃为资生化源之本，化日生之气血，以禀生生之气，今以脾胃为主，心肾兼治。
连进脾胃法，饮食颇香，胀势稍平，夜来得寐，精神略起，惟夜间降浊带有稀水。肾司二便，肾不摄，脾不固，脾肾两亏，中阳不运，气聚成瘕。瘕者，假也，气也。胃瘕作泻，无攻瘕之理，惟扶正气以化之，补命肾以消之。《经》云：「形伤思虑则肉脱」。养心脾肾是其美举，服药未尝无效。奈心脾亏虚已极，培补甚难，今仿归脾、四神、建中法添去。自觉寒者，非真寒也，里气空虚也。补命肾之元阳，已服多剂，未见启发，尝思心属火，虚则寒，神机过用，心气大亏，谋虑伤肝，肝亏相火亦亏，子母皆虚。《经》云：「虚则补其母」。补心相之火，助脾胃运用之阳，乃藉用之权衡。泻止胀平，有火象生发之机来矣。上焦如雾如霖，清虚之府，如电照当空旷然无外，天地不泰则否象见矣。所谓瘕者，假也，气也。消胀则成鼓，攻瘕则成满，况下痢形瘦，胸痞不食，万无破气攻瘕之理。养正除积，补命肾以化之，脾胃日健，痞满自消，仍以异功、建中合四神法。
气不生阴，精不化气，阴从阳者，血随气生，恙已渐愈，以扶正为主。
阳往阴来，痞气不化，归脾、异功颇合机宜。脾泄全愈，胃已舒醒，思食不多，寐不深沉，精神渐起，气色亦开。病缘起于心脾气结，由来已久，无形之气化出有形之积，非消非磨可比。养正、除积、怡悦、开怀，徐徐调治，不破气痹为宝。
阴往阳来，升降有常，痞满渐化，大便已结，形色俱起，奈寐不深沉，乃心气亏虚，不能下交于肾，若阴平阳秘，精神乃至，拟五宝、归脾合方，养心脾肾以和肝。
自服养心脾和肝肾以来，纳食颇香，诸恙悉退，渐趋佳境。因积劳思虑，久恙内伤最难骤复，必得养心熄怒，心得太和之气，庶臻康豫，以养荣汤治之。
气主煦之，血主濡之。进养荣法，神安得寐，纳穀颇香，既合机宜，依先进步。今因阴虚热结，痔发肿痛，原方，冬至节再议。
冬至节来，诸恙向安，痞胀渐消，精神饮食俱佳，惟痔发肿痛难安。按《经》曰：「饮食自倍，肠胃乃伤」，「经脉横解，肠癖为痔」。乃湿热下注，阴虚气亏所致。养正气以化湿热，生脉、六君，合养心秫米法。
痔名虽多，不越内因外因、虚实寒热。缘于筋脉横解，风湿热而成。中气不振，气不化湿，肿痛无宁，寐食忽废，暂以防风秦艽丸以治其标，再拟补中益气加槐花以治其本。外科书曰：凡一切外症，中虚之人，若过服寒剂则正气先虚，阳气一亏更不易治。有诸内必现诸外，外医亦必明内之理。今日已出稀粪，连昨晚二次，脐痛腹鸣而痔不减，其非实火，大便燥结之故可知矣。虚火宜补，实火宜泻。
（方缺）

肝肾两伤  ***************************
（案1）海州候选县佐孙（左），素本质弱，肝肾两伤，继加忧郁过度，肝不藏血，逆而上行，咳嗽见红或丝或点，腹左瘕聚，时跳时动，按脉息细数，恙延日久，幸饮食能进，生气未衰，秋冬尚可扶持。
归芍地黄汤

水不养肝  ***************************
（案1）汜水华（名楷），素本操持烦劳，内伤过重，水不养肝，肝失条达，湿困脾胃之阳。于是升降不和，逆而上行，致脐腹窘痛。刻下虽平，奈饮食懒进，脘中不爽，两胁胀闷，时呕时吐，兼有酸味，小溲艰阻，按脉弦细滞而不调，右三部濡弱。年已六旬，再延防阴枯阳结之虞，妄拟两和法，佐醒胃之品，所谓王道养正善药，不计骤功。
赤白茯苓　姜制半夏曲　川陈皮　真橘络　盐水炒青皮络　米炒冬瓜仁　炒黄大白芍　黑稆豆衣　荷叶蒂　炒黄陈仓米
昨服两和法，佐醒胃之品，颇合机宜。今用原方加味，仍当怡情易性，兼以药饵调摄，庶几霍然无虞矣。
前方加夜交藤
连进两和醒胃之剂，诊得脉象渐调，两尺亦觉有力，舌上腐苔颇退，胸胃较宽，此佳兆之明征也。但内伤日久，阴阳之气虚馁，一时未能骤复，公仍拟原法治之。
服原方三剂甚为平静，既获效机，依方进步。古谓：用药如用兵，千军易得，一将难求也。
前方加白扁豆衣，减黑稆豆衣
脉症渐平，饮食颇增，脾胃有醒豁之机，惟大便七日未解，腹无所苦，浊气常行，此乃真阳不足，运化迟难。拟益气调中，佐宣络法为是。
极淡苁蓉　荷叶蒂　连皮白苓　连皮赤苓　白扁豆衣　冬瓜仁　真橘络　盐水炒青皮络　炒黄陈皮　炒黄白芍　急流水煎。

肝气纳气  ***************************
（案1）安东大南庄朱（左），左手关脉细数，右寸关脉濡弱，两尺沉软，症属水不涵木，肾不纳气，故气自脐下直冲而上，筋惕肉瞤，继而头目眩晕，心虚无宁。盖上焦如云如雾，如电照当空，天地不泰则否象见，求其源当填补下焦，舌有红点，亦属阴虚火旺，拟用归芍地黄汤为稳。
归芍地黄汤

肾火咳嗽  ***************************
（案1）某，咳而上气，肺本清空，易受寒邪。前服稍稍治标之品，清火润肺、理气化痰之剂几无遗用，而病不少衰。（余）细辨其脉，右尺洪数，左尺大而软，此肾虚龙火上亢，乘肺金而咳嗽烦苦，相火更旺，子母皆虚。稽《经》云：虚则补母。郁损心阴，阴亏不能下交于肾，肾亏不能上达于心，寤不成寐。尽力谋虑，劳伤乎肝，肝无补法。实脾养心养肾，肾液一足，庶免春来木旺。法宜加减一阴煎。
加减一阴煎

真阴不足  ***************************
（案1）漕宪门政周（左），恙由思虑过甚，木旺剋土，食少事烦，更衣溏泄，午后恶寒，夜则发烧。此真阴不足，命门真阳失守，诊脉左关弦数，右关濡弱，今已二月矣。势属痨损，非小恙也。总宜大补元煎，可服三四帖，应手为要。
九制首乌　朱染麦冬　紫河车　怀山药　白茯苓　炒香白扁豆　青蒿梗　生龟甲心　地骨露　活剥鳖肉（煎汤代水）

心肝肾虚  ***************************
（案1）某，自觉烦者，非真热也，骨髓空虚也。因曲运神机太过，心气大亏，肝虚肾亦虚。《经》云：肾属水，虚则热矣。理宜养奼女婴儿之法，养心以慰，养肾以涵。
（方缺）

肝胆火升  ***************************
（案1）某，诊得右三部沉数，久按无神，左上中滑数，肾脉细软，夜则唇乾，蒸热于火，内寄于肝胆二经，经火上升致左边头晕，嗽而痰多恶心，皆阴精不足，宜速药为要，否恐终非所宜。
生茶乌　孩儿参　大贝母　霜桑叶　甘菊花　白蒺藜　消橘红　苦桔梗　白茯苓　枇杷露

目病  ***************************
（案1）海州许宝巽，目为宗脉之主，其在天为日月，日为阳精，东昇西坠，月为阴精，昼隐夜见，阴阳二气，目皆应之。故目病虽得于肾阴之亏，亦得于肝阳易旺，阳动阴不能摄。据述左眼见黑花，右眼见白花，愈多愈大，时而作痒作干，有眵微痛，此五脏精华不能上注于目，少阴之枢纽不利，若误认风治，祸不旋踵。患经日久，药宜轻清，不宜浊腻。兹拟一法以冀转机速痊，倘再迟延，慎防损目。
（方缺）

鼻渊  ***************************
汜水郭赞猷，鼻渊数月，营卫受亏，清空之所升腾太过，络道无以荣养，频流红涕，寒热交争，食懒神倦，六脉细数。此真阴日渐消灼，救阴药无速功，用玉女煎加味治之。
大生地　连心麦冬　熟石膏　怀牛膝炭　白知母　荷叶露

火剋金  ***************************
（案1）某，咳嗽吐涎沫已久，此乃肺胃阴伤，带动肝阳上升莫制。刻临夏令火旺，金被火克，更属非宜，是以痰中嗽出粉红如烛油色，肺络壅热致伤延，恐有痨损痈痿之虞。今勉拟养肺胃之阴以杜阳逆，不可泛泛治咳，古法有诸。
北沙参　云茯苓　生扁豆　霍石斛　真橘络　大贝母　生苡米　鲜枇杷叶　白花百合　白芦根

吐血  ***************************
（案1）本郡典商王琴溪乃侄，吐血复作红紫，并见太多，脉息芤大无神，自汗鼻煽，痰哮气粗似喘，动则较甚。此金水未能相承，肝不藏纳之征也。妄拟生脉汤加味挽之。
生脉汤加茯神、生龟甲心、生牡蛎、参三七汁、黄精（熬水）
昨进生脉汤加味，今视诸弊较松，奈脉象未平，肺虚气弱，血液大亏，仍属可畏，慎之。
前去参三七汁，加白花百合、川贝母、紫衣胡桃肉
诊脉右寸芤大稍平，左尺无力，关部不宁，昨今血虽未吐，而金水已伤，肝阳独旺，升降失司，致咳嗽痰哮气粗兼喘，仍属耽心。当拟保肺之阴，以纳其气，滋肾之液以降其阳。统望勿生歧变，庶几渐步坦途耳。
三才汤仍加白花百合、紫衣胡桃肉
（案2）某，咳嗽夹红涌吐四五次，虽属肝火而肺气先伤，阴分亦亏。暴病属实，久病属虚，不得不用犀角地黄汤引火归原，引血归经。否则饮食渐少，汗势渐来，然肾开窍于二阴，肾为胃之关，胃不纳食，金无所生矣。
犀角地黄汤
（案3）镇江赵七爷，字溥泉。失血之后脉沉小者可喜，数大可忧。肺气易虚，虚而难复，久则津液不充，母病及子，金不生水，水亏于下，火炎于上，热逼肺燥，咳呛不已，音哑咽乾。《经》所谓：金空则鸣，金实无声，破碎亦无声。金实者乃肝阳冲，灼液酿成痰，喉管干涩不易唾出也。破碎者主气不生精，精不化气，元气乖违，从何依附也。治当培水济火，益气保肺，佐以填补真阴法，使津液日生一日，火不灼金，金水自然相承也。再加居恒颐养，静心神怡，庶乎呛咳平而音哑转也。
（煎方缺）
膏方：
条沙参　云茯苓　天门冬　麦门冬　南烛叶　清阿胶　润元参　紫丹参　大福橘　冬瓜仁　秋白梨　糯稻须　鲜枇杷叶　白芦根　川贝母　蜂蜜收膏。
（金）按：此方沙参定心内烦闷，茯苓补土中之金，天门冬补真阴，麦门冬退肺经伏火，君臣有燮理之奇。南烛培元气亏伤，阿胶养灵台之血，元参填肾髓，丹参导肝络蓄瘀，佐使无猛威之僻。协以福橘止呛咳以和中，冬瓜仁是悦颜之力也。助以秋梨生津液以消痰，川贝母非涤热之功欤。糯稻须健己脾鼓舞戊胃，枇杷叶走阳明转入太阴，芦根活水生成，通利火府，蜂蜜百花酿就，留恋下焦。类皆滋润寒凉药饵，凉而不滑反可引热下行以复肺虚耳。盖羡其益坎胜离之法，引北方以济南方。频频服此，再加息虑澄心，谨慎调摄，庶免春令肝旺之变。

木舌肿痛  ***************************
（案1）某，真阴大伤，心气不足，痰热内扰，木舌肿痛不语，虽饮食如常，恙经半月，最虑溃烂，难以收功，不食则变。拟滋降之法，多择高明。
东洋参　元武版　生甘草　女贞子　青小草　大生地　杭白芍　川贝母　柏子霜　朱麦冬　莲子心　上西珀（同珍珠末和服）

骨痹  ***************************
（案1）某，先后天素虚，加之湿邪蕴蓄，血不荣筋，筋不束骨。是以右腿膝痠痛难安，寐食俱废，日轻夜重，脉息细涩，势属骨痹之症，非朝夕骤愈之象。理从缓治，诚为斯疾之良图也。
（方缺）

遗精  ***************************
（案1）本郡迎熏门开二兄，《经》云：「有梦治心，无梦治肾」。吾兄病多由梦而泄，何可独责之于肾？殊不知肾主相火，心主君火，一君一相，本禀赋既济之理也。盖心之所藏者神，神之所附者血，心主血，一疑而萌动，则气乱神恍，郁极生火致之。血液沸腾，心营渐炽，不能交于肾，故肾藏志，水火不济，疑惑发生，似乎病亦发生，忽忽神无所定，遂难保遗泄之患。久必液竭精亏，则真元反更虚耗矣。于此而思，节欲聚精无如君主，疑火莫制，则精又何由固密也。若能心静神怡，不生疑虑，君火无自而起。君火一静，水火相交，君宁相复，遗泄可愈。再加药饵调治，则诸症从此悉除矣。吾兄之病最重在疑，曷不勉诸。
（方缺）
（案2）某，阴虚相火易动，频有遗泄，以致水不涵木，肝阳化风上舞，故头晕时作，按脉弦小带数，刻当升令，必须介属潜藏，静可制动也。
（方缺）

阳关穴冷  ***************************
（案1）某，诊脉象流动较前尚好，两尺微弱，因肾之真阳失守，下元不固，阳关穴痠冷年分已久。曾服桂附药品，虽然相对，弟此患遇天阴更甚，晴暖即松，实属火弱之征，必须绝去费心劳勤事，助以药饵，治以百日之遥，庶几得之。刻下先拟七宝美髯法，暂服三帖再商。
制首乌　当归身　甘枸杞　补骨脂　川杜仲　菟丝饼　怀牛膝

脾虚发肿  ***************************
（案1）某，诊得脾脉沉细，土虚已极，湿困中州，是以周身浮肿，两胁胀痛，咳嗽胸闷，现当春令，肝木司权，分明剋土之象。今拟一法暂行扶土抑木，俾脾一旺则湿气自行乎矣。
连皮赤白茯苓　土炒白术　新会皮　法半夏　宣木瓜　冬瓜仁　炒穀芽　汉防己　怀牛膝　生苡米
用严氏实脾饮加减，取其补土制木之能，然王道无近功，必以缓得效。
连皮赤苓　宣木瓜　于术　橘络　半夏曲　冬瓜仁　生苡米　怀山药　牛膝　泽泻　川厚朴　生姜

溺痛滴沥  ***************************
（案1）某，水道不清，心肾不交，淫溢而下移热膀胱，小便痛涩滴沥，清浊并至如膏，症已九天。服参苓琥珀止痛清心之品，病势稍减一二，但脉息微细无神，实属真阴耗损，水火不相既济，药饵宜缓功调治可也。
白茯苓　黄柏　肥知母　沙参　土炒白术　川萆薢　泽泻　生苡仁　益智仁　甘草梢　莲子心　灯心

两肋痛  ***************************
（案1）郭（左），两肋作痛，得食即缓，此胃络虚，肝气滞。
当归须　大白芍　桂枝木　橘络　蛀青皮　宣木瓜　川黄白芍　醋炒柴胡　元胡索　新绛屑　沉香末（绢包扎）

三阴不足  ***************************
（案1）某，三阴不足，寒湿痰凝，隧道致滑，肉门、关元俞两处麻木不仁，红肿痛俱无，皮冷色晦，当拟阳和汤达其病所，拔其病根。《经》云：「热则流通之」，皆不越乎此。
大熟地　麻黄　白芥子　炮姜　炙甘草　鹿角胶　上肉桂　双腊酒

下焦呕吐  ***************************
（案1）某，呕吐举发累月经年，虽屡进泄肝安胃法，减而未愈。原属胃阳亏乏，脾不散精，殊不知命门火力不足，奉生者少，肾虚水泛为痰，肝无液养，浊结气聚，气逆上冲，阻胃之降，失其流行之机，故时发时止，此下焦吐也。今仿经旨二方，一则益火之源以消阴翳，壮水之主以镇阳光；一则专理肠间屈曲之处，搜涤络道之痰，可带药回府调养，徐待获效。
（方缺）

湿  ***************************
（案1）王如金，形体丰盈，脉来濡滑，三阴内亏，湿浊郁而不化，气运迟难，以致胸次时痛，目中白珠色黄，小便间溺白浊。按湿热为患非只一端，可化痰亦可化饮，虚中夹实，不可小视。拟用理脾渗湿固精之法缓之治之，自然诸症日减，则正气日增矣。
（方缺）
（丁）按：喜怒忧思悲恐惊，七情内伤非六气可比。六气现诸外，显而易见，七情现诸内，暗而难明。六气天成也，七情人为也，天成人为四字包括广大矣。道光辛巳，恩科吾赴秋园。三场后，契友邀游，渠等均临荣社评论文章，估拟科名。而我心不以科名自专，性嗜书籍，独往书坊遍阅架上书籍之签。儒书何其多也，医书亦复不少。以儒可以显人，以医可以救人。阅至抄本《济世经验良方》，兴起展卷视之，有「养生篇」，黄帝问岐伯曰：「余闻上古之人，年皆度百岁，而动作不衰，今时之人，年未半百而动作皆衰，时势异耶？人将失之耶？岐伯对曰：上古之人，知道者，法于阴阳，和于数术，饮食有节，起居有常，不妄作劳，故能形与神俱，而终其天年，度百岁乃去。今时之人不然，以酒为浆，以妄为常，醉以入房，欲竭其精，耗散其真，不知持满，不时御神，务快其心，逆于生乐，起居无节，善妄作劳，故半百而衰也。」观此则寿命修短，全在精气神明依相附之。宝满盈曷常病于人也，并必得其寿也。统而言之，为医者心不可泥古，泥则不能融会贯通也。其症有因虚受病转变为实，先实后变为虚。有因外感而内伤，有因内伤而外感。犹有不内外因而内伤者，即如先生七情内伤案云：真阴不足，肾失司摄之权，气不归原则用金匮肾气，并以摄纳下元，实系治内伤之喘在肾。其次肺肾两亏则用金水六君，并以符方书土能生金，金能生水，金水相承之意，实系治内伤之喘在肺肾，不治脾而培脾寓焉。脾湿生痰，浊阴阻遏阳气，则用苓姜术桂汤加二陈苏、杏、秫米，此辟经文通阳交阴之义，实系治痰饮内伤之喘在脾。若此治症，胸中定有确见，诚无指鹿为马之讹，颇有駃中超群之妙。信，不诬也。夫肺痹者病在气分，气滞血亦滞，血无气不行，上焦清道，惟风热可临，酿久下损及胃，穀食减少，土虚生湿则窒塞经络隧道，营液干膊臂屈伸不便，缺盆穴骨凸，用滋营养液膏加流气之药。《经》云：气主煦之，血主濡之。煦者和也，濡者润也，气煦和，血亦濡润矣。噎膈者情志不适病也。悒郁动肝，肝肺气结，血液胃汁枯藁。上为噎，中为膈，下焦为反胃。食物易噎，噎则善呕，昔张鸡峰谓之：神思间病，阴枯于下，阳结于上，三阳结，谓之膈。兹摘虞花溪大略云云：大都欲成之先，宜开达木郁，木郁解而诸郁皆解矣，逍遥散、四七汤、蒌贝、二陈、金橘、佛手、佩兰之类。欲成之后，宜养血平肝，肝得其养，阴不枯，阳不结，胃气升降舒徐则愈矣，归身、白芍、首乌、阿胶、枣仁、茯神、云苓、柏子仁之类。如呕酸加左金丸、代赭、旋覆、橘皮、竹茹是也。如吐血加丹参、贝母、丹皮、栀子、玉金、参三七、藕节是也。已成则无法可治，纵或有愈之者，非成法也，乃定数也。即如《医宗必读》有白水牛喉、杵头糠牛吓叫之类，亦复另具手眼、独开生面之方。先贤精奥，难窥底蕴，种种不能枚举。（晏）正燕居，握管吟哦，适藩宪宝仁兄造吾庐，云及先生作《经应录》，汝见之乎？其中济生之功非浅。（晏）遂告以捧册，嘱我删改，吾恐笔墨荒芜，岂堪评点，因承不弃。故敢布鼓于雷门，妄谈数句，聊以解嘲，藉钦先生学问不居人下，聪明反超人上，远溯灵兰，近搜秘典，特著寿人之玉版，实为度世之金针云尔。岁属
咸丰巳未年秋八月望日书于颐志斋柘塘丁晏识


卷三·幼童痘疹门  ——————————————————————————————————————————————————————————————————————————————————————————

童损  ***************************
（案1）袁江丁，少小之年，脉贵有神。今诊右寸关细弱，右尺无神，此未老见衰之脉，加以禀赋先后天不足，天一生水之源本从何至？真阴既然日竭，虚阳亟致亢害。于是午后潮热，自汗，懒食，咳嗽，头晕，形瘦，力怯，气粗，胁胀，弹腹声膨，种种属童损之症，症延日远，赶紧调治为佳，所幸情窦未开，务须暂抛诵读，保身服药，自然奏绩。尚再耽延，最防冬至节来阳长阴消之际，反增异端耳。
（方缺）

鼻血  ***************************
（案1）乔二少爷，字小春。幼年发胖，体禀纯阳，气血俱盛，盛极则燔。本素厚味太过，不免炙煿之毒，少火化为壮火。血随火升，溢出清窍。每日右鼻孔出血，据述无多，恐延久成衄。莫可泛然，作虚治。惟张景岳气血两治之玉女煎当可与尝。
玉女煎　用中生地，加藕节。

龟胸  ***************************
（案1）汜水成相公，素禀胎元不足，热乳内蕴，盖肺本清肃，为诸脏华盖，水气泛溢，肺为之浮。日久热渐化风，痰滞肺气昏乱。是以胸高胀满，形如覆掌，咳嗽喘促，溏泄蒸热，由此成疳，由疳而成龟胸，勿可小视。
三才膏　（见冯楚瞻锦囊书）

龟背  ***************************
（案1）某，腮肿疳还盛，脊高，力已衰。此因未满半周，强令坐早，失护背脊，以致客风吹扑，传入于髓。《经》云：五脏皆繫于背，久则风生虫，虫蚀脊髓，背骨似折，高露为龟矣。
大肥皂丸　（见冯楚瞻锦囊书）

口糜  ***************************
（案1）某，心脾积热，移于小肠，口舌破烂，溺涩，欲成口糜。急宜清降。
生甘草　苦桔梗　山栀子　黄芩　生地　木通　连翘　寸麦冬　钗石斛　竹叶　灯心

慢脾惊  ***************************
（案1）某，先后两天不足，肝热素盛。复因风暑相搏，热急生惊，乃风乘火势，火借风威，连绵十馀日。目定神呆，面白呕吐。此属未成急惊转为慢脾惊。症最难医治，勉用六君煎加减以尽心力。
孩儿参　白茯苓　焦于术　消橘红　制半夏　白扁豆　炒苡米　金石斛　小红枣　炒黄荷蒂

痘  ***************************
（案1）缪十三公女，皮肤隐隐见点，腹痛不安，烦躁，呕恶，神志恍惚，舌白，身热，系外感严寒，内停食积，表里两重，谨防闭痘之险。议用开发腠理，望畅出为吉。
麻黄　葛根　牛蒡子　荆芥　蝉蜕　楂肉　青皮　枳实　川通草　苦桔梗　观音柳
喜花见点，形细色滞，腹痛，烦躁，口乾咽痛，二便未行。奈天气严寒，仍防半闭，法当升透，宣里，畅出为吉。
羌活　荆芥穗　葛根　牛蒡子　桔梗　青皮　甘草　楂肉　酒军　枳实　净蝉蜕　通草　前胡　观音柳
晚诊，颗粒渐出，大便已解，但形细色滞、大小不均，唇乾，咽痛，兼有腹疼，心烦，乃毒火潜伏。仍宜归宗意升透为要。
前方加赤芍，去羌活、甘草、酒军
喜花一朝，面部细碎颗粒大小不均，顶薄根滞，腹疼虽减，奈咽痛尤甚，唇肿，口乾，便溏，神烦。系毒火潜伏下险之症，当清咽透齐之剂。
芥穗　桔梗　牛蒡子　甘草　赤芍　连翘　楂肉　蝉蜕　木通草　羚角片　熟军　芫荽
晚诊：加马勃、大贝母、山豆根，减芫荽、熟军
喜花二朝，颗粒出之有八。奈面部冗碎，形平色滞，咽痛，口乾，唇有微肿，二便未行。此乃素本气弱，又加天寒，毒火潜伏。先议垫阴逐毒，佐以利咽之剂。
小生地（取汁）　荆芥穗　牛蒡子　元参　採连翘　生甘草　赤芍　细木通　苦桔梗　羚角片　山豆根　酒炒纹军　冬笋尖　白芦根
喜花三朝，颗粒虽齐，奈面部四肢细碎，根血板滞。乃气弱毒盛，恐难行浆，所幸者咽痛稍减，二便亦行。议活血放白，佐以清热利咽。
小生地　归尾　连翘　元参　桔梗　牛蒡子　粉丹皮　天虫　赤芍　上犀黄　雄鸡冠血　竹笋尖　白芦根　大红洋绉
晚诊：加北沙参（米炒）、血竭、糯米，减鸡冠血、上犀黄
喜花四朝，颗粒顶平根滞，项下攒簇，气血未附，咽痛虽松，奈面部冗碎色嫩。系体质虚弱，恐难化浆。法宜助气、活血、提顶，速望放白浆行为吉。
西党参　生大有耆　制山甲　全当归　天虫　京赤芍　元参　苦桔梗　牛蒡子　上口蘑　冬笋尖　芦笋　大红洋绉　上洋米
晚诊：加上官燕
喜花五朝，面部已有清浆之势，渐入佳境之象。奈顶平兼陷，根脚娇红。内因气血不充，外被严寒所遏，最虑浆行不足，慎防七九朝痒塌之变。拟当归助气、养血、提顶、灌浆。
高丽参　酒炙黄耆　白归身　紫草茸　元参　连翘　牛蒡子　白姜蚕　冬虫夏草　制山甲　大红洋绉　冬笋尖　口蘑　上洋米
晚诊：加丹皮、大贝母、芦笋尖
喜花六朝，服药颇顺，奈时值隆冬，严寒外束，今虽起绽行浆，无如皮薄顶平。书云：皮薄而娇红有浆亦系清稀，清稀则毒不能尽泄。恐八九日另生变端。法当气血交补，统望应手浆者为吉。
高丽参　酒炙黄耆　白归身　元参　连翘　紫草茸　丹皮　牛蒡子　嫩毛犀角片　制山甲白姜蚕　炙甘草　上洋米　上口蘑　冬笋尖　芦笋尖
晚诊：加冬虫夏草、大贝母
喜花七朝，浆行七分，时有呛咳，呕恶黏痰，大便五日未解，小便短少黄赤混浊。书云：颗粒繁密而豆顶皮薄者，浆行弗实。浆既不实，则防毒火内攻，发之时必以补中温托为主。成脓之后，当以凉血解毒为贵。若屡用补托，恐致燥热。考前贤诸医，有偏用温补者，有偏用苦寒攻下者，均非定例，当以补中末三治要察，岂可混治。所谓医理最深，审症立方不易，要求无太过，无不及，无偏僻之弊也。
东洋参　元参　小生地　粉丹皮　大贝母　连翘
晚诊：加银花、灯心、天花粉、大麦冬、水炒黄芩、霍石斛、活水芦根
喜花八朝，浆足七分，尚有三分毒火蕴蓄肺胃，是以咳呛，时有咽痛，呕恶，饮食懒进，小溲混赤，大便六日未解。种种热象，若执古方偏见，以投温补，恐留遗毒。夫痘未有无毒火而发者，昨云初中末三治要察，此症系半虚半实。初宜攻逐，中宜温补，继而阳亢阴虚，当进清凉苦降，以助结痂耳。
元参　麦冬　小生地　银花　连翘　霍石斛　大贝母　黄芩　花粉　滑石　赤苓　熟石膏　白芦根　粳米煎水。
晚诊：加真象牙（磨入）
喜花九朝，浆势渐回，奈咳呛未止，又兼音嗄，呕恶颇平，食谷不旺，小溲黄赤而短，大便虽解不彻。刻下阳亢阴虚，尚有三分馀毒，毒火上凌肺金。盖肺为娇脏，主持诸气，属金而畏火，最防咳急，增喘不可不慎。议用滋阴润肺，化毒回浆，佐以清凉苦降，望应手为吉。
北沙参　元参　麦冬　霍石斛　消橘红　大贝母　云茯苓　生苡米　花粉　泽泻　猪苓　真象牙　青果核　生茶乌　白芦根　羚角片
喜花十朝，浆势渐回，尤幸呛咳渐减，饮食亦增。实痘毒虽从浆而化，化而未尽，犹有馀毒在内，今身现银疹，奈毒又有出路之机，渐入佳境之象，仍望应手无弊为颂。
北沙参　元参　麦冬　霍石斛　金银花　连翘壳　大贝母　生茶乌　羚羊角　黄芩　生苡米　白芦根
喜花十一朝，已成痂疕，仍有微咳，时有咽痛，口乾，舌下兼疼。此属馀毒未尽，熏灼肺经，议用清肺化毒主治。
忍冬藤　元参　麦冬　枯黄芩　大贝母　净连翘　天花粉　云白苓　羚羊角　上犀角　鲜石斛（取汁服，渣煎）　灯心　白芦根　绿豆皮
喜花十二朝，饮食颇进，二便调通，咽痛、口乾均退，时有微咳多痰，舌尖之下作疼，身现银疹堆痧，势属佳兆。仍候痂落之馀再现瘢痕之色。拟用清凉苦降，以免馀毒之疥。
忍冬藤　元参　麦冬　枯芩　大贝母　苦桔梗　五穀虫　甜花粉　羚角片　连翘　生茶乌　白芦根　绿豆皮　另用上犀黄、珍珠共研细末，擦舌下痛处。

（四朝）浆势未行  ***************************
（案1）某，喜花四朝，面部稍有塌破，周身紫滞不起，浆势未行，此气弱不能领毒外出，毒火岁邪交感，烦躁，口渴，饮水即啘，闻谷恶食，舌黄腻，服攻下，大便未解，种种弊端皆与症不吉。拟用清凉解毒，助气攻里，以望浆行纳穀，勤加看守，方有生机之想。
鲜生地　当归尾　赤芍　川芎　牡丹皮　花粉　上红花　西党参　绵黄耆　连翘　紫朴　酒炒川军　上洋米　酒炒黄连　上口蘑　白芦尖　活鯚花鱼汤煎药。

（五朝）火不鎔浆  ***************************
（案1）竹巷周，喜花五朝，颗粒稠而分界，顶薄，根血不附。左项结毒，肿硬不红，饮食少进，大便频溏。此系体质素虚，脾肾火衰，火不鎔浆之象，急宜大剂补充内托助浆法，以尽力耳。仍防九朝痒塌，十一朝内攻喘变。
高丽参　炙黄耆　酒洗当归　白芷　川芎　肉果　炮山甲　苦桔梗　上官桂　煨广木香上洋米　口磨　羚羊角

（种痘）九朝毒发右肢  ***************************
（案1）范公馆薪延公孙，种喜九朝毒发，右肢肿痛，时寒时热，时有自汗，大便四日未行。此系胎元伏毒本重，再加素有内热，致生此弊。拟活血消毒定痛之方，望应手为妙。
忍冬藤　元参　酒炒细生地　全当归　川芎　赤芍　连翘　上红花　生甘草节　片姜黄　酒炒纹军　上西珀　荷筋　白芦根
晚看：早用清毒活血之品，大便畅解黑色，右肢肿痛稍松，刻现皮肤见痧。系馀毒颇有发泄之机。拟当清热透痧，活血定痛。望应手身热渐退为佳。
忍冬藤　连翘　牛蒡子　生甘草节　炒赤芍　蝉蜕　通草　上红花　白芦根尖

种痘后  ***************************
（案1）某，种痘后左项结核不溃不消。此气虚留余蕴未化，又加曲池、右膝盖漫肿而痛，时寒时热颇纠缠。拟扶气化毒法。
（方缺）
（案2）安宜庐家塘庐（女），据述种花浆未饱满，浆既弗足，馀毒从何而泄？流注脾络必致四肢肿硬，不红，面色淡薄，肌肉消瘦，时有微咳，主肺虚。左目窜视属肝热，热胜多眵。延今四十馀日，饮食恶餐，脾胃衰半，土不生金。显然慢脾惊，消息拟进培补法，遵古治病求本也。
太子参　云茯苓　甜于术　白扁豆　留白　橘皮　怀山药　土炒白术　炙甘草　忍冬藤　小红枣　荷叶筋

受暑停食  ***************************
（案1）涟水任，种痘后饮食寒暖不调，早晨头热，腹胀，泄泻。此脾阴不足，胃阳亦虚，湿滞蟠踞于内，转运失常，已属可虑。刻诊脉息病情，外受新暑，内停宿食之象。所以泄泻较前更甚，舌现白苔，口乾时渴，完穀不化，小便黄色。体困无力，势防惊疳。谨之慎之。
新会皮　半夏曲　云茯苓　六神麴　须穀芽　冬瓜仁　广藿梗　六一散　鲜白扁豆花

疹  ***************************
（案1）某，外风与内热遏肤，胎毒共时邪发，疹出而未齐之，回又早，邪毒逗留，归于肺胃。是以面红，烦躁难安，咳嗽，呕恶，气急，纹过气关，浆粥不进，五液皆干，惊自内传，人小症势颇危，挨至明日寅辰二时，痰壅大喘必变。
外用：川雅连　桔梗　根朴　前胡　小京贝　甘草　焦楂　西河柳　琥珀抱龙丸　引用南薄荷煎水，和匀，分三次服。
（案2）某，内伤乳食致脾胃先伤，染时邪由口鼻而入，表遏里壅，身热两日，舌腻，虎口纹青，鼻流清涕，烦躁，口乾，多嚏，咳嗽气粗，皮肤隐隐见疹，法当清透松肌，出齐为要，否恐回早增喘。
荆芥穗　薄荷　苦杏仁　乾葛　牛蒡子　蝉衣　青皮　前胡　苦桔梗　楂肉　樱桃核

天吼  ***************************
（案1）管左，天吼半月，目胞发浮，咳嗽抬肩，撷肚，呕痰，身振，面红。盖肺主一身元气，今按其管九节之间，皆被风热旋绕，失清肃之权，由咳极呕极，气无依归，故痰至咽喉而忽降，屈郁中宫，饮食泛兹即吐，胸痛腹膨症。勿小视，赶紧拟二陈汤加桑菊饮，驱内生之痰热，散外受之风邪矣。过七十五日以外可许痊安。
消橘红　甘菊花　赤茯苓　生甘草　枳壳　桔梗　桑叶　苦杏仁　白蜂房　前胡　丝瓜络　荷蒂　梨皮

缠喉风  ***************************
（案1）邵，由水痘四天，误食发物，风热内留，颗粒变为疮疥，痒痛不休。继而自搽冰片等药，邪毒更无出路，蕴伏肺胃致之。咽痛，舌黄，啼哭无泪，两鼻窍张，两胁煽动，肺胀喘满，胸高气急，神识渐近昏迷，势属缠喉风险症。今指纹已过命关。纵有鲍姑艾灸、文伯神针、仓公、韦氏重生，总难济旦夕之危。
（方缺）

闭痘  ***************************
（案1）某，身热暴甚，旋见标点，皮肤隐隐，颗粒出之不快，业经一昼夜。此乃体质素虚，内因胎元伏毒，外因重感时邪，气郁血瘀，难以领毒外出，遂令颜色滞点，兼有葡萄癍痕。证见烦躁，唇裂呕恶，气粗，神昏迷睡，闭痘何疑？盖其邪毒熏灼阳明，凶险最甚，倘凌及肺脏，喘血必至。种种情形毫无生理，第以谆嘱恳切，不忍束手，勉力思维一法，以图万一之幸，不负覆雏之意，而慰跋涉遥临也。
紫雪丹　引取靛根、芦根煎水和匀，分三次服。

慢惊  ***************************
（案1）某，本来脾胃虚寒，新加病后戊己更伤。枢纽失职以致呕吐，食不甘味，精神倦怠，大便鹜溏，完穀不化，势成慢脾惊之候。考斯症乃虚惊也，与急惊之实症有云泥之别，虽见惊搦勾，总系木虚则动，无风可逐，无惊可疗。惟宜补火生土，以运中阳，培土涵木，以安刚脏。姑望有成。
（方缺）

赤游丹  ***************************
（案1）某，胎毒积热郁于肌肉，由肌肉达于皮肤。周身大块发红，如火燎之状，露睛匝舌，液涸便溺不解，乃赤游丹也。且幼稚脏腑柔脆，胃乏穀气，仅能少少与药。尤虑毒一陷心肺，恐无好音。
连翘　赤小豆皮　金银花　大贝母　牡丹皮　黄芩　川黄柏　十三制军　生甘草　绿豆壳

云头疹  ***************************
（案1）某，由昨早腹中隐疼，日曛时身忽暴热。今视舌中浮黄，两边水白，背、四肢初起红疙瘩，渐运成片，断而不连，燥痒难忍。此名云头疹，系外风引动脾肺之血热遏搏皮肤。若不忌口，必变疮疡。治宜小剂凉血，清无形之热，消外来之风。
荆芥穗　白蒺藜　凌霄花　当归尾　赤芍　小生地　白藓皮　荷叶边　紫背浮萍
（案2）徐，发热四五日来，神倦不宁，腰足俱软，询知二日前左太阳迨承浆部位见点，若隐若现，势如闷伏表里，两不宣畅。毒伏肝肾至阴之脏，不得外越。非双解松肌、芳香搜逐，何以透发。设或发出，亦属深畏。
（方缺）

（疹回）风温郁遏  ***************************
（案1）陈，疹将回，热未退，风温郁遏于上，清窍不宣，咳粗似喘有声无痰。尚宜开提肺气。
前胡　桑皮　杏仁　薄荷　橘红　桔梗　厚朴　象贝　紫菀　木通　玉金　白蜂房　观音柳

（六朝）瘪塌无浆  ***************************
（案1）某，痘六朝，颗粒虽然圆绽，奈树小花多，气虚色枯不润。昨忽咬牙，滑泻，食入便有不化之形，致阔瘪无浆，浆不外达，毒欲内陷，有带火干收之忧。扶过十三、十四险关，尚得外疗发臭，再能纳穀，归于正化，可望挽回。保元汤、鸡鸣散合方加味。
西洋参　黄耆　广木香　丁香　炒归身　官桂　广皮　甘草　牛蒡子　鸡冠血入状元红三滴

痘后便血  ***************************
（案1）某，十七朝，痂虽落而未充，面无华色，饮食无多，脾虚不摄驯致肠中作痛，粪后便红。此远血也，出于肝肺。心肺之阳不能降，肝肾之阴不能升，阳不潜藏，阴络受伤。况兼馀毒发扬，热扰神明，烦躁谵语，战慄肢凉，所谓热深厥亦深。
（方缺）

复感下利  ***************************
（案1）汜水南马厂，成云书乃郎，素本先天不足，加以暑湿内伏延经月馀，体削，势欲成疳之象。近又下痢四天，红白兼见，腹痛后重，幸身热渐平，脉息数而微大，舌苔黄腻，间有乾呕，口常渴而不饮。此乃热入营分，无形之暑湿，夹有形之宿垢未清，症来非轻，谨防噤口等弊之险。拟芩芍汤加减，留方仍候高明教正。
酒炒黄芩　赤芍　茯苓皮　广皮　炒黑银花　飞滑石　焦楂肉　冬瓜仁　鸡内金　生穀芽　枇杷叶
此症由病后元气受亏，近因复感下痢，虽然新瘥，奈脾胃苏而未振，面浮肌瘦，脉细且数，又加体质柔脆，恐成疳疾。本届可虑，况阴液未充，肝阳独旺。愚细思之，惟议扶脾健胃，兼滋营液丸法，缓缓图治，方克有济。不然汤药常投，必致损胃减谷。欲求速功，岂可得乎？
丸方：云茯苓　怀山药　冬瓜仁　薏苡米　新会皮　五穀虫　大白芍　鸡内金　六神麴　生穀芽　熟穀芽　佩兰叶
上法制㕮咀为末，用黑稆豆衣、金钗石斛熬膏为丸。
（程）按：医者性命之关系，岂可不为深求？最难者幼科也。业此道全赖心诚，看得真，辨得透，又何难之有？大抵不越乎先后天之强弱。缅《经》云：先身而生谓之先天，后身而生谓之后天。先天之气在肾，是父母之所赋；后天之气在脾，是水穀之所化。先天之气为气之体，体主静，故子在胞中赖母息以养，生气则神藏而机静；后天之气为气之用，用主动，故育形之后资水穀以禀，生身则神发而运动。天人合德，二气互用。故后天之气得先天之气则生生而不息，先天之气得后天之气始化，化而不穷。但幼童小儿亦不能脱此圈子。何以见？盖幼童受病多半由二气衰薄，染病最易。或由饥饱不一，寒暄失调，则脾胃日败，气血渐伤。或拘管太过，则肝旺气郁屈，而不伸。或诵读太急，阴伤气耗，亏而难成或持重伤力，跌扑停瘀，经脉不和，真阴与元气日渐衰乏，日复一日，遂有童损、龟胸、龟背等症。盖小儿受病非由外感风寒，则内伤乳食，遂有惊风、咳喘、吐泻、寒热、疳痫等症。且喜幼童情窦未开，尚易辨治，小儿脏气清灵，随拨随应，果能确得其本，而撮取之一药可愈。非男妇损伤，积痼痴顽者可比。至若痘疹一症，俗名天疮，一名圣疮，言其变化莫测。一名百岁疮，言其自少至老只作一番。原其所由，实由胎毒内藏命门四肢百骸，而复因时气外触，传染相似，是亦天行疫疠症也。痘以稀朗为顺，稠密为险，竟稀朗而收功，竟稠密而全功者，此亦天命，非人力能挽回也。痘有五要：一要出得尽，二要起发透，三要脓浆满，四要收靥齐，五要结痂厚。论治将谓宗庄在田先生《千至金宝》，又偏于温暖，温暖是补益之称。将谓宗费建中先生《救偏琐言》，又偏于苦寒，苦寒即攻伐之别。此二公怀见相背，用意渊深，作后学楷梯。奈后学每读至此反怀疑莫释，如驾一叶扁舟误入汪洋，飘飘乎莫知其所止始终。宜攻耶？宜补耶？疑惑业生，有歧路亡羊之叹。从舍弟（钰）受令祖老先生业，命读翁仲仁《痘疹金镜录》，真属慈航普渡，回春于掌握之间，大得中和之道。以此较彼，忌无怪乎？后车云前车之谬。大抵要合天符岁气，当分禀赋强弱，有先虚后实，先实后虚，有纯虚纯实，有半虚半实，头绪虽多，一言以蔽曰：明辨之。疹虽胎毒痘之末疾，亦要出得尽。惟二经受病，脾与肺也。内应于手足太阴，外合于皮毛肌肉，多带天地间岁行诊戾不正之气，乡邻传染而成，故曰疹也。疹以春夏为顺，秋冬为逆。以其出于脾肺二经，一遇风寒势必难出，且多变症，故于秋冬为不宜耳。疳疾者，疳者干也。干生乎湿，湿生乎土虚，土虚生于饮食不节，饮食不节生于初能饮食，见食即爱，不择精粗，不知饱满，食上加食，况小儿脏腑柔嫩，多食则不能化而脾气郁，脾气既郁有拘急之象。儿之父母犹认为肌渴而强与之。脾因郁而水穀之气不化，而脾愈郁，不为胃行津液，湿斯停矣。土恶湿，湿停而脾胃俱病矣。胃为阳明多气多血之府，中焦受伤无以散精气，则五脏之汁亦干。营卫气馁，故多汗多血，愈虚血气，故肢体日瘦，中焦湿聚不化而腹满，腹日满而肢愈瘦，故曰干生于湿也。种种古人来路知其要者，一言而终，不知其要者，流散无穷。今先生善于敏悟，闻一以知十。再参阅先生立案，不啻与古为邻，深谙古人意，立方虚用补，实用攻，寒用温，热用清，虚实并见则攻补兼施，乃黄卷幼妇之章程也。无毫釐之差，千里之失。足称先生一片婆心，保赤指南。岁届
辛丑之春二月十日识于义贞祠秀峰程锺


卷四·妇女疾病门  ——————————————————————————————————————————————————————————————————————————————————————————

经闭  ***************************
（案1）某（妇），诊脉息细数而涩，知经闭一载。此冲任脉络空虚，故而昼寒夜热，时而头晕心惕，纳穀不甘，大便时溏，土不生金，金不制木，木火凌肺，以致咳嗽痰不易出，即《经》所谓侮其所不胜者也。宜速药为要，否恐见红则不足之症成矣。拟用培补坤元，脾阳一旺，则生金有助，而天癸不治自来耳。
上洋参　野于术　归身　大白芍　醋炒柴胡　丹皮　苡米　白扁豆　地骨皮　南枣
（案2）某（妇），三旬以外，经水忽停，蔓延五载。属冲任、跷维诸脉交伤，脾肾两虚，泉流日涸。由色淡而短少，由短少而闭断，此其枯竭已甚也。庸俗无知，犹云积血而通之破之，则成毁瓦画墁之谈矣。
（方缺）

天癸未至  ***************************
（案1）某（女），年长十六，天癸未至，致之少腹块疼，骨间蒸热，咳嗽乾呕，大便溏泄。此系冲任二脉，脾肺均虚，已属淹淹之累。更可畏饮食不思，肢体瘦削一月，脉显见枯藁，必成千血痨瘵无疑。
白茯苓　土炒于术　怀山药　地骨皮　水炒白芍　橘络　川贝母　白扁豆　肥玉竹　南青蒿露　蛤粉阿胶（后入煎）

小便不禁  ***************************
（案1）蒋（妇），小溲不禁，此肾气虚，失于约束，仿东垣先生法则：补中益气加益智仁、小红枣。

漏经  ***************************
（案1）西坝委员王如金夫人，肝脾气血交亏，阴虚阳搏，阴络伤则血内溢。景岳云：「不时妄行谓之漏。」由漏而淋，总因奇经血病使然。应拟保阴煎加减，循循调治乃佳。
保阴煎　（见《景岳全书·八阵》）

血崩  ***************************
（案1）张（妪），老年行经，每来按月，如紫血之块，红血之淋。人以为还少之期，抑知是血崩之渐乎。不当行经而行经者，乃肝不藏，脾不统也。非大补肝脾不可，补剂中尤当兼补气以止血，用安老丹加老藕法。
安老丹加老藕　（煎汤代水）

冲任不调  ***************************
（案1）某（妇），肝气素旺，冲任不守，经行数天，少腹硬痛。所行者有块，色如胶漆，血海已虚，其病愈进。脉息细而兼弦。症属可畏，恐其痉汗之变。法宜养肝和血之中兼化停瘀。
当归　白茯神　柏子仁　九孔决明　酒炒丹参　女贞子　枣仁　远志仁　消橘红　金钗　石斛　上西珀　清童便

湿热凝瘀  ***************************
（案1）某（妇），六脉细弱，沉分有力，刻下外感已退，但经行多多，腹胀硬痛。此系湿热凝瘀，治宜养血归经，佐以搜湿剔瘀之剂。
全当归　赤芍　丹参　生五灵脂　香附　白蒺藜　赤苓　山楂　焦柏叶　泽泻　黑郁金片　苡米　茺蔚子

心肺肾虚  ***************************
（案1）安东花园庄乔老太太，心阴虚则易汗，肺阴虚则多嗽，肾阴虚则发烧，此三者乃损怯根萌。由于劳烦过度忧思，兼伤营血暗耗，肝无所养，且肝主筋，筋脉失和，从督脉痛，痛虽止而身发麻，又气虚之一证也。连服养血柔肝，益阴涵肺，养心以慰，养肾以涵。夏秋颇见痊安，刻当冬令一阳来复升动之时。盖人身一小天地，其阳一升，过胃贯膈，上乘娇脏，金宫不耐，致肺燥化火，循喉咙则心辣咽乾，咳吐痰多，是火熬津液，液酿成痰也。但培补滋润，纯阳之品，势难容缓。
（方缺）

脾肺并病  ***************************
（案1）乔春墀夫人，素质虚弱已久，本非松柏之姿。屡服汤液颇获微功，兹据述因忧郁劳神。郁则伤肝，肝气上逆；忧则伤肺，肺气不降。升降无权，脾胃未能旋转以致胸口仍闷，气兼上漫，空咳痰稀，两膀作疼，考究病情，乃属根蒂有亏。拟方不过生化剋制之理，抚其受侮，儆其冲扰，悦胃以培脾，养金以制木，如是而已。至欲复旧如初，届乎情调，远虑勿烦，庶臻康泰矣。
银条沙参　云茯苓　白茯神　蜜炙橘络　川贝母　肥玉竹　白扁豆　须穀芽　首乌藤　米炒冬瓜仁　籼稻根须露
前案业已申明，毋庸复述。叠进悦胃培脾合养金制木之法，尚属平宁，未生他歧。刻惟午前烧热，胸口微疼，空咳痰混，此乃旧根也。实缘肺液生化不速，厥阴虚阳易动。加以体质素弱，由来已久。拟方无非培补之品，仍须远虑勿烦，谨慎调摄，庶几与药饵兼功。
前方加米炒麦冬（去心）
体弱之人气更弱，无生血之源；阴虚生内热，热流肝脾之络，致令手大指二指痛作无时；再加咳唾白沫，中气短少，胸前常闷；此肺液不充，肝郁颇多所至。今仍拟制木养金，脾无贼邪之害；滋阴化热，肺得治节之权。惟服此法可奏肤功。
西洋参　抱木茯神　首乌藤　橘络　川贝母　肥玉竹　丹皮　甘菊花　钗石斛　阿胶　荷筋

气蒙胎  ***************************
（案1）某（妇），经停六十馀日，饮食恶腥，间或呕吐，头晕，腰痠，势同恶阻。自云前因嗔怒动肝，胸痛腹胀，气郁不伸。今诊脉未现滑象，不可即以妊断。先拟加减摇胎散试之。
苏梗　广皮　川玉金　陈香之皮　佛手片　广木香　川杜仲　川续断　四制香附　金橘叶　荷蒂

血瘕  ***************************
（案1）桃源赵（妇），经阻腹痛，结块如核，按之则坚，推之移易能动，此瘀血凝聚成瘕。痛久阳虚怯寒，阴虚骨蒸，心惕怔忡，业延半载。幸穀食可餐，生气未衰，作中流之砥柱。理服牡丹皮散加鸡血藤膏、太子参，一消一补，方能却病。
牡丹皮散加鸡血藤膏、太子参

经衍致病  ***************************
（案1）某（妇），冲任血少，经事过期，因虚易受六淫之气，袭入络脉之间，两腿痠痛多日。拟养血舒筋，俟血足筋强，则风寒湿自然解矣。
（方缺）

肺肾不足  ***************************
（案1）袁江唐（妇），气血双虚，肺肾不足。于是咳嗽气喘，动则更甚，痰吐涎沫，饮食懒进。阳虚畏外寒即皮寒，阴虚生内热即骨热。延今累月，脉息细数无神，势属重候，再延非所宜也。
北沙参　云苓　茯神　蜜炙橘络　川贝　玉竹　金石斛　苡米　冬瓜仁　鲜百合

癫  ***************************
（案1）河口王（女），病后气血未复，加以惊吓，肝胆内伤，心血不附，包络郁热。热生痰，痰热相争，是以筋惕怔忡，神志时昧，怨哭不安，脉息细数兼滑。此乃虚中夹痰，势属癫症。法当宁心安神定志，佐以清化，徐徐治之。
青龙齿　丹参　茯神　橘络　大贝　石斛　天竺黄　夜合花　白薇　莲心　鲜竹沥

痫  ***************************
（案1）海州吴（女），肝胆郁热已久，致生痰涎。涨漫厥阴少阳，是以抽搐时作时止，迄今半载有馀，症成痫恙。痰火根深，非顷刻可消除。先拟十味温胆汤合清心法，再订丸方，缓调为稳。
十味温胆汤加莲子心
丸方：虎睛　乌犀角　远志肉　山栀　十三制军　大贝　炼蜜为丸。
（金）按：陈无择云：痫病之发，其来猝至。由于惊吓，脏气不平，肝胆郁热，酿久成痰，痰涎瀰漫所致。应拟灵动镇坠之品，毋使痰热上乘，可保君主之官，以供神明之用。今选虎睛镇心安魄，犀角入手厥阴，扫除郁热，君臣有化育之功，远志宁神益志，栀子引三焦火屈曲下行，佐使无霸强之咎，协以制军通肝经痰结，助以贝母为涤气分痰蒙，外加炼蜜能留恋下焦，俾痰热从二便解则神归舍，肝胆相宁，脾胃健旺，庶免举发矣。

肝火冲肺  ***************************
（案1）某，气血素亏，加以肝火冲于肺络，咳嗽吐血日多，骨蒸畏寒。现当春旺之时，其病更剧。脉诊细数且弦，恐成不足，又兼经停七月，所虑尤深。
北沙参　茯神　金石斛　橘络　大贝　丹参　连心麦冬　甘菊　阿胶　藕汁　葳蕤

子痫风  ***************************
（案1）漕宪署东李，胎孕满足，肝热素盛。又兼外受风邪，风乘火势，火仗风威致之。头痛痛极，抽搐四五次，舌苔水白，人事明昧相参，脉息寸口浮弦，推之数大，症成子痫。风势笃，如风前之灯，草上之霜，勿可渺视。
肝阳与外风齐炽，窜络为疼，疼极发痉，抽搐较昨稍轻。奈唇口色青，寐则鼾呼，怀孕势属不宜，权以熄风定痉，速得分娩为祥。
肝阳与外风熄之八九，搐搦鼾呼幸平，惟满足未产，又见降红，恐不利于胎，仍望分娩乃吉。
（方缺）
（金）按：子痫风一症，势属垂危，自不待言，治之得法，尚可回春。每遇此症，（予）甚模糊不解，大抵主病者仓卒之间，总以熄风定搐为要法，殊不知非尽然也。冬十一月，（予）有表弟妇，乃校书中之字范星如之妻也。伊曾得此，延苏懋翁协（予）诊视，议曰：素知其禀性，肝旺善怒，又况初妊，三四日前头或痛止。十五日晚，初由呕吐头痛，痛极发痉而起搐，第一次鼾呼嚼舌，角弓反张，不醒人事。搐止即醒，尚能伸舌，下榻解溲二次，所嫌者头痛太过，饮水即吐，约缓二时始搐。第二次复蹈前辙，搐止醒稍迟，令其伸舌，赤无苔，并无青黑之迹。其下接连抽搐九次愈搐愈紧，人事直不醒，牙关紧闭。胎渐上窜，阖宅惊骇无措。懋翁与（予）同议一方，不过熄风搐，亦羚羊角散加减之意也。与夫服乩方荆芥一钱、全当归三钱、抚芎一钱、生半夏一钱半、百链草一钱半以及开骨散，俱煎灌下，亦定静催胎之法也。并令煮发者熄风之理也，烧藏香者催生之道也。然而均不济事，奈何？奈何？挨至十六日晚，以及半夜皆烦躁发狂，仍不知人事。此际病者已凶，其腹孕矣。腹软不大，观伊形状惨极苦极。（予）詈声言曰：「服药无效，命系须臾，岂真坐视待毙耶？与其待毙，莫若死当活治也。照下死胎法治，保大不保小。」即命仆婢撬开牙关灌药，胎一落而诸病则除。商之于苏，曰：「然。」遂用平胃散加芒硝三钱，大黄三钱，切勿因峻厉药而被迷惑也。有吾徒丁月楼曰：「加麝香三分，不独穿经透骨，反能助药成功，胎固殒而大命保存焉。」（予）细思之，遂许加麝，服候半晌，虽弗见若何，由四更后则不搐，仅见面赤困睡，困虽困，喜其呼尚答应。牙关稍开，舌能出齿，细看亦无别苔，此风痫息、痰热降之象也。十七日，丁曰：既获效机，照前方大黄取汁更妙。予又许之，再进一剂，统用六钱芒硝，六钱大黄，六分麝香。服候片时，始闻腹鸣不已，日将西斜，人事忽醒，自索茶饭。问伊饥否？点首曰饥。即与馒首一枚食之，食饮俱不呕吐。再问腹中痛乎？动乎？腰痠否？答曰：痛动俱无，腰亦不痠，只觉腹中鼓荡异常，似乎下坠。解溏粪一次，一派大见转机也。十八日黎明，又解溏粪一次，解尿一次，又兼下肉钉点。巳时，食糯米糕汤半碗，究竟人事半明半昧，怕烦喜睡，痰热未清所致。午后又服化症回生丹一粒，或云胎已化矣。（予）真不信，因有舌苔可凭。至丑时，觉腹中撑坠，约片刻即得分娩，子母两生。可见药用当则通神，非尽以迂拘守一定之法，为了事神而明之存乎？其人慎勿忽略尔。

妊娠下痢  ***************************
（案1）某，妊娠六月，滞下多日，脉象沉实，舌苔淡黄。寒湿食郁于阳明，酿久成热，热邪下迫，所下皆红酱形色，窘痛努责，症颇重要。清通等剂倍尝，奈未获效。忆河间先生有云：「调气则后重自除。」今拟其法以廓清腑邪，统望应手，方能云吉，否恐陨胎生变。
（方缺）

产后类中  ***************************
（案1）许，产后十六朝，瘀血行而未尽，复加类中右侧，因体寒先虚，而后风邪袭，腑气闭，人事昏糊，时有抽掣。今已四天，鼾呼，遗尿，口张，五绝已现。其三诊，脉右部如丝之细，左部豁大无伦，近于雀啄，一派情形，生机最少，可畏不及复中。防明日汗脱生变，姑用天麻二陈法，稍冀万一。古人所谓与其坐以待毙，莫如含药而亡。
明天麻　橘络　半夏　桑叶　炒甘菊　钩藤钩　天竺黄　茯神　丹皮　上西珀　荷筋
另用：宜常灌热童便。

产后寒热  ***************************
（案1）东乡附马营许，胎前禀赋本弱，寒热往来，纠缠未退，继而产后人脉皆空。当遵丹溪云，与大补气血为主，纵有他症以末治之。今恶露虽行无如不畅，又加长夏暑湿外感，气滞内蕴，盘踞阳明，熏蒸太阴。二经受病以致舌苔根腻，中黄边绛，口渴，乾呕，寒热较甚，入暮甫退，饮食懒思，咳嗽便泻。情形颇重，攻补难施，攻则反伤营卫，补则助邪树帜。刻下先拟清通和化之法，取其胃以通为补，肺以和为贵，统冀标症速解，后调理奇经。
（方缺）

新产后  ***************************
（案1）某，新产七朝，肝脾两亏。肝虚腹胀，恶露不行，脾虚食少，白带频频。产后八脉均空，虑成痨怯，法宜益母八珍汤通补奇经。
益母八珍汤加酒炒丹参、陈艾叶、藕汁、清童便

半产后  ***************************
（案1）某，素有血热生风，又加半产之后恶露不尽，缠绵已久。故胸腹胀痛，饮食不进，大便二十馀日未行，乃肠胃屈曲处液涸燥结。下既不通，虚火必返于上，冲肺则咳嗽气粗，症来颇险。姑订一方以看医力。
元参　大麦冬　甜杏仁　大贝　茯苓　柏子仁　麻仁　鲜石斛　白蜜　梨肉
（案2）某，半产十数日，恶露涌行，乃瘀血未尽，新血未生，是以心悸头眩，饮食减少，阴虚不寐，阳虚汗多，脉象弦细。法宜黑神散进退，虽补阴理阳，最怕虚脱之变。
（金）按：丹溪先生云：产后禁芍，恐酸寒伐生生之气。此语几误苍生，总而言之非定法也，临症见机而作可也。
炒当归　炒赤芍　炒枣仁　黄耆皮　阿胶　浮麦　炙草　柏子仁　朱茯神　熟地炭　桂圆壳　秋荷叶蒂（饭上蒸）

胎堕  ***************************
（案1）王，怀妊七月，本属肺经司胎之际，胎阴难成，易于陨堕。今血行过多，紫块血胞之类，血海业已受亏。继而产后百脉更伤，气无血附，神无所依，阴虚郁冒，热沸上腾，迷濛清窍，遂致人事不醒，时吐痰涎，切脉右寸细小，左关数涩，最虑生风变痉。兹妄拟小定风珠，取其大队浓浊填阴塞隙、介属潜阳，预保元坤之欲脱，亦防巽裂于将来，镇定以鸡子黄一味，从足太阴，下安足三阴，上济手三阴，使上下交合，阴得安其位，斯阳可立根基。俾阴阳有眷属一家之义，则庶乎，其不差矣。
鸡子黄（生用[林/月|攴]散）　阿胶（炖化）　生龟底版　大蛋菜　清童便

梅核气  ***************************
（案1）某，寡居六载，家政幸勤，矜持郁悒，劳损乎？肝水亏，木旺气结横于胸中，痰气交阻。咽嗌如絮如棉，吐不出而咽不下，进食必呛，左关脉弦劲，梅核气已成。此症务须怀怡志悦，抛却尘烦，服药庶几有效。倘疑以滋疑，求效而莫得，欲痊而难可，反增剧焉。今仿《局方》逍遥散治例。
归身　白芍　醋炒柴胡　茯苓　桑叶　丹皮　炒大贝　牡蛎　九孔决明　橘络　白旋覆花　沉香汁　青果核汁
舟行水摇虽动，勿伤其内，阳动水消虽耗，不歇其本，此指逍遥散而言也。已连服十剂，复诊症势脉象颇平，纳食不呛，因属应手，尤须怡情适志，既不追穷已往，亦不可虑及将来，切嘱切嘱，仍宗原法乘除主治。
原方加佛手露、黄玉金，减醋炒柴胡、沉香汁

胁痛  ***************************
（案1）季，间疟留邪，烧热均减，胁痛未除，痛久必入血络，脉息芤涩，乃气血交痹。是以时作时止，前因经来不畅，大怒动肝，当拟扶正逐瘀，兼加肝气，再力佐朱南阳泄浊治。
东洋参　茯苓　冬术　归须　炒桃仁　山甲片　橘络　滴乳香　没药　元胡索　五香丸（入煎）　两头尖　韭白汁　姜半夏

蓐劳  ***************************
（案1）某，临盆时用力早，阴阳已亏，瘀未行尽，拖延二十馀朝。元气尚弱，新血弗能骤生致之。少腹常痛，肢体走疼，自汗频来，形容日见羸瘦，饮食不消，虚眩无力，症名蓐劳。古云产后病有丝毫重于山岳。况此疾亦非轻浅，勉用《金匮》方，稍冀续命也。
当归　生姜　新山人参　蜜炙绵黄耆　丹参　山药

黄疸  ***************************
（案1）周（妇），经将毕，血尚虚，面垢，气粗，懒食，脉濡，舌现腻苔，腹满，大便燥，身、目、尿黄。此属水穀之湿，菸酒之热，蕴结阳明，脾失运动，湿郁热蒸，浊凝气聚，日久化成胶固之邪，俨如罨曲之状，故发阳黄疸症。喜得色尚鲜明，速治可愈。近所虑者，防转阴黄之险。
西茵陈　酒炒制军　炒山栀　淡乾姜　赤苓　猪苓　青皮　瓜蒌仁　白通草　苡米　泽泻

产后气粗  ***************************
（案1）戴，恙由胎前伤风咳嗽，产后虽愈而气血尚虚，未能骤期丰盈。继加夙昔肝失条达，郁极化热，热射于肺，蕴畜不化，致失清肃之权。蔓延日久，气粗不已，咳嗽时而见红，早起面肿，近来饮食不甘，明明子病及母。速当保守肺阴，气和以降其热，资生脾土，液足以养其肝。仍须节制饮食，悦志勿烦为妙。如此一月，可许瘥安，否恐春分节近，天人换气，厥阴之络血上涌，生气再衰则不足之境。拟投喻嘉言清燥救肺汤进退以治之。
（方缺）

休息痢  ***************************
（案1）朱（妇），细辨右关沉分濡弱，左关长夏现初春之脉，推之涩，两尺轻举则洪数，久按如棉。询知因休息痢旬月，肉脆经停，叠进诸明公之法颇合机宜。奈脾胃亏甚，命门真阳虚极，弗能固摄。加以湿邪内蓄，浊结气聚，脾胃大伤，肝木郁而不舒，土必被克，致胸痞不食，肤肿胀且大，青筋暴露，自汗频频，两手时而发痉，二便难于单解，神识有三分昏愦，以及痢下皆血。视诸弊窦，由痢变成满症，喘脱难逃。今势已至此，恐病深药浅，鞭长莫及，既招（余）治，又何忍袖手。勉遵用官方参苓白术散，除甘、桔、砂、术、枣者，避其腻补辛燥。乘诃子、益智固摄其阴，荷蒂、老米鼓舞胃气，以运中阳。兼用莲心独保心脏，联冀一线之转机也。
米炒东洋参　白茯苓　连皮扁豆　新会皮　冬瓜仁　生熟苡米　诃子肉　益智仁　怀山药　炒黄荷蒂　陈老米　莲子心

中暑  ***************************
（案1）阮太太，年及古稀，体质应弱，时值炎天酷暑，忽然暴疾，书所谓「邪之所凑，其气必虚。」上腾之邪太过，清空之所失职，宜乎？人事昏愦，汗出濈濈，此症中暑是也。立方辛凉，折其上腾之威，佐以芳香，透其清空之窍。尚得人事，明白可许，六分图幸。
人参至宝丹　引捲心竹叶、白豆花、熟军煎水和服。

产后湿温  ***************************
（案1）萧，由夏月产生吸受暑热入肺，咳红至秋未愈。今忽面赤，头眩，舌苔干腻不黄，口常渴而不饮乎。按皮肤不甚燔蒸，业延四日，书名「湿温」。显系伏邪未入阳明已护膻中，致神昏谵语，诊脉息濡数。自云：只热无寒，此温为阳邪，最善伤阴。故方拟改从湿温辛温法，变易辛凉轻宣上焦。所谓无开门揖盗之法，有轻以去实之能，免传中下。
炒银花　芥穗　牛蒡子　桔梗　炒栀子　薄荷　甘草　杏仁　白豆花

疟后怀孕  ***************************
（案1）宝应吴，疟虽止，尚有馀热化而未尽。又加人弱，怀妊，胎火上冲，是喉间红肿作痛，以及口齿皆然，因痛饮食难嚥。理当兼治，拟轻清清降之法，速退即佳。否防溃破。
云苓皮　炒条芩　炒栀子　甘菊花　白蒺藜　生甘草节　苦桔梗　橘红　大贝　生白扁豆　鲜荷叶

带下  ***************************
（案1）某，心悸泛泛，腰痠骨骱尽痛，黄白带下如注，是气虚不司摄，脾胃之痰湿移于带脉。带脉者，如带束腰，肝肾内损，渐及奇经。例以淡渗固提剂。
真潞参　云苓　甜冬术（米泔水洗，黄土拌炒）　炙甘草　橘络　半夏　益智仁　九制首乌　怀山药　荷筋　苡米

肉苛  ***************************
（案1）某（妇），先腹痛而后经至期迟，色黑，脉右细，左涩。痛久脏阴失守，指液垂涸，筋脉失于荣养，盗汗，体疲，行走未能适意昭然。营气虚则不仁，卫气虚则不用，营卫气虚则不仁，而且不用，名曰肉苛。
（方缺）

居经眩晕  ***************************
（案1）某（妇），居经三月，内烧减食，肝之阳强，脾不统血，腹左有痞膨胀，无妊脉发现。素工针业，目注神凝，阳升人巅，加以无因烦虑，虑从心，心虚包络有热，烦从火，火炼成痰。痰在上，火在下，火炎上而动其痰，故作眩晕，身转，耳鸣，如立舟车之上。昼则喜笑多谈，夜则寤寐不安。当沉潜虚阳以安神，复入化痰涤热以补心。忌投刚燥，俾痰热去，眩晕止，再议调经。
（方缺）

便血  ***************************
（案1）某（妇），经闭，发烧，便血日久，脾胃之正气皆虚，行动则喘，心中跳跃，其动应手，皮黄，面浮，食少，脉细。近防泻血汗脱，远防木旺于春，剋土肿胀。仿归脾实脾法。
土炒冬术　北沙参　炙黄耆　土炒归身　炙黑甘草　茯神　远志肉　枣仁　煨木香　橘皮　小枣　龙眼肉　籼稻叶露

产后便难  ***************************
（案1）某（妇），产后二十一朝，营卫有伤，瘀蓄热结，燥气上逼则呛咳无痰，呼吸似喘。肺不主宣布，大肠与之为表里，肠间津液不足，传导失司，少腹胀，大便难。
（方缺）

胞中湿热  ***************************
（案1）鞠，妊娠相近八月，胞中湿热移于小肠，小溲作勒，溺出赤白如膏。《经》云：有痛则为淋，今不痛，莫以子淋治。
川萆薢　草梢　炒栀子　木通　白苓　泽泻　丹参　盘龙草　赤苓　猪苓

悸动  ***************************
（案1）某（女），倒经已愈，诊得两关脉象颇平，两尺沉分似觉有力。此肝渐调畅，胃渐安和，痰湿虽化而余蕴犹存，阴虚来复，内热易生。书谓阴虚于下，宗气散而不纳，逆而上行则浮撼于胸臆。所以悸动，弗能骤止，盗汗时来，今投轻补，合原拟。
（方缺）

血不归经  ***************************
（案1）童，结缡九年不育，是血少气旺难孕。性拘多怒，怒伤肝，肝阳冲灼，不藏诸经血液，则血菀于上，暴吐盈碗。益气如橐籥，血如波澜。天下无逆流之水，逆者由乎风也；人身无倒行之血，倒者因乎气也。气有馀便是火，血不足则生热。今血不归经，错经妄行，用犀角地黄纯阴入精血之品。气依之，如鱼得水；血依之，如雾复渊。
（方缺）

经病  ***************************
（案1）某（女），服丸方后似合病机，刻下天癸适来，带下紫血成块，佳兆也。复脉细软，正气素虚，据述所行未畅。拟用决阴煎，以补为泻，顺其势而导之。
（方缺）

血症  ***************************
（案1）板浦厂杨（妇），服药饵以来虽获小效，但血症未消。症者，真也。气聚血结，由无形酿为有形之块。时而移之不动，腹痛时作时止。惟午后最多，痛久入络，真阴与元气衰乏，阴血虚则发烧，气虚怯寒，累及肝脾肾三脏。土不生金，虚阳上潜，致侧眠在左则咳嗽，在右而痛更甚，病势反覆不一。脉沉细浮分数，有内损成痨之象。况指日春分，天人换气，防胃败不食，切慎。
（方缺）
（黄）按：妇女诸病，其治无异于男子，其异于男子者，惟调经、经闭、带浊、崩漏、症瘕、生育、子嗣、胎前、产后诸病及乳疾、前阴诸病不相同耳。《易》曰：大哉！乾元万物资始，此言气之始也；至哉！坤元万物资生，此言形之始也。人得父母之气，以生气生形，即禀乾坤之气也。两仪既兆，五行斯彰。故天一生水，水属肾，名曰天癸。又曰经水，又曰月信，如潮之有信，如月之盈亏，不愆其期。先天天癸，谓肾间之动气，乃禀自父母，资其始也。后天精血，谓水穀之所化得之，形成之后，资其生也。《经》云：女子二七肾气盛，肾间动气盛也。二七而天癸至，谓先天癸，如中之动气。至于女子胞中，冲为血海，任主胞胎，冲任皆起于胞中。所以任脉通，太冲脉盛。血气之行，外循经络，内荣脏腑，气血调适，运行不息。上为乳汁，下为月水，匝月之间，冲任血溢而行，月事以时下，故能孕子也。褚澄云：「女人天癸既至，逾十年无男子合则不调，未逾十年思男子合亦不调。」此语固为不调之宗旨，而起病由最冗论其常，未尽其变也。犹有因恶阻三月胎气繫于脾，如寄生之託于苞桑，茑萝之施于松柏，根蒂未坚。误感风寒，或食生冷，寒侵胞门，凝于血分，脾胃生气被逼，致虚堕滑难免。冲任督带诸脉有伤则不调，或禀赋虚弱，平素带下频频则不调，或房劳过度，气虚血少则不调，或当经期郁怒伤肝，肝伤血耗则不调，或因有热则不调。遂有错经妄行，过期不及期之弊，或多或少或紫或淡则失其常候，亦为之病也。夫胎前有胎动、胎病、儿晕、子淋、子肿、子悬、子鸣、子烦、子瘖、子痫等症，重胎教者则免。而产后为病尤多，赖业医者宜辨乎脉候，以明内外之因，审乎阴阳，以别虚实之异。病根透彻而施治辙效，慎毋概以逐瘀为了事，亦毋概以温通为准绳。今观先生案中，凡临证未尝不用攻济，然如室女天癸从未至，肉瘦神瘁，饮食不思，少腹块痛，骨蒸咳嗽，便溏者，先生则曰：先天最薄，真阴不旺，脾肺皆亏，必成乾血痨瘵，从养荣培脾例为法。如经阻腹痛，结块如梭者，先生则曰：瘀血凝聚成瘕，内烧心惕怔忡，从旧血不去，新血不生例为法。如经闭昼夜寒热，纳穀不甘，咳嗽痰不易出，头时晕，便时溏者，先生曰：冲任脉络空虚，土不生金，金不制木，木火凌肺，势成痨怯，从培补坤元例为法。如先因经来不畅，继而间疟烧热，大怒动肝，胁痛时作时止者，先生则曰：病久必入血络，气血交痹，从扶正逐瘀例为法。虚实治，得其宜，可循次推之。至于脏腑奇经、内因之病机玄蕴难测，即有友辈一二讲者，终属模糊。惟先生专于此，条分缕晰，看得其精微，假如心包为痰热蒙护，用犀角以为安镇灵台；肝升过极，用决明以为柔和刚脏；脾虚湿困，用扁豆为充实中州；肺有火灼，用麦冬以清化金官；肾水不足，用熟地以为培补先天；假如胆病，宜进苦酸，实则苦以泄之，虚则酸以收之；胃病宜进辛甘，实则辛以通之，虚则甘以缓之；大肠三焦病，实则咸以软之，虚则滋而润之，轻可去实也；小肠膀胱病，实则淡以利之，虚则升而降之，下病上取也。若夫冲脉为病，用紫石英以为镇逆；任脉为病，用龟板以为静摄；督脉为病，用鹿角以为温煦；带脉为病，用当归以为宣补，凡用入脏腑奇经药，靡不如芥投针。先生读书见症，皆多而胸具灵机，于内因之症一一寻源探本。以上论症彷彿已备。语云：鸳鸯绣出从君看，莫把金针度与人，若用金针暗里度，全凭刘案指归真。
庚申秋菊月九日　伯乔黄树森识

集方  ***************************
案中所用诸方悉载于后
［通关散］（一名滋肾丸）　知柏　肉桂
［清宫汤］元参心　莲心　连翘心　竹叶心　连心麦冬　犀角尖
［增液汤］（咸寒苦甘法）元参　麦冬　生地
［五心汤］元参心　麦冬心　连翘心　莲子心　灯心
［苏合丸］苏合香　安息香　冰片　犀角　白术　熏陆香　麝香　香附　木香　沉香　丁香
上十一味为末，逐一配匀量，加炼蜜和剂作五十丸。另以朱砂一两，水飞为衣，蜡护，临用剖开，井水、生姜汤、温酒皆可化下一丸，或加服。原来古方尚有白檀香、荜拨、诃藜勒，《局方》载去之，因其太涩燥耳。
［河间地黄饮子］熟地　山茱萸　石斛　麦冬　五味子　石菖蒲　远志　茯苓　苁蓉　官桂　附子　巴戟天　少入薄荷、姜、枣煎服。
［防风通圣散］大黄　芒硝　荆芥　麻黄　栀子　赤芍　连翘　甘草　桔梗　川芎　石膏　滑石　防风　当归　薄荷　黄芩　苍术
［严氏实脾饮］茯苓　白术　木瓜　甘草　木香　大腹皮　五加皮　草豆蔻　附子　乾姜　厚朴
［滋阴复脉汤］（即炙甘草汤）　炙甘草　人参　生姜　桂枝　麦冬　生地　大麻仁　大枣　阿胶　加酒煎服。
［六和汤］藿香　厚朴　杏仁　半夏　砂仁　木瓜　赤茯苓　白术　人参　扁豆　甘草　姜枣煎。
［银翘散］（辛凉平剂）　银花　连翘　苦桔梗　薄荷　竹叶　生甘草　荆芥穗　淡豆豉　牛蒡子
鲜苇根汤煎，香气大出即取服，勿过煮。
［银翘汤］（辛凉合甘寒）　银花　连翘　竹叶　生甘草　麦冬　细生地
［润肠丸］归尾　羌活　桃仁　麻仁　大黄　秦艽　防风　皂角子
［桃花汤］赤石脂　淡乾姜　白粳米
［木香异功散］人参　于术　茯苓　甘草　陈皮　木香
［真武汤］茯苓　于术　白芍　附子　生姜
［金水六君煎］归身　熟地　茯苓　甘草　橘皮　半夏
［金匮肾气煎］熟地　山萸肉　山药　丹皮　茯苓　泽泻　肉桂　熟附子　车前子　牛膝
［秫米半夏汤］秫米　半夏
上以流水千里以外者八升，扬之万遍，取其清，五升煮之，炊以苇薪火。沸，置秫米，徐炊，令竭一升半，去渣，饮汁一小杯，日三，稍益，以知为度，故其病新发者覆杯则卧，汗出则已矣，久者三饮而已也。
［苓姜术桂汤］只此四味。
［外台茯苓饮］茯苓　人参　白术　枳实　橘皮　生姜
［六味地黄汤］熟地　山萸肉　山药　丹皮　茯苓　泽泻　加麦冬、五味子，名八仙长寿丸；去麦冬，名都气丸。
［安胃乌梅丸］乌梅　川椒　黄连　乾姜　人参　枳实
［茱连六一九］（即左金丸）　吴萸　川黄连　水泛为丸。
［归芍六君丸］即六君子加归芍。
［仲圣建中汤］芍药　桂枝　乾姜　炙甘草　大枣　饴糖
［归脾汤］于术　人参　黄耆　当归　甘草　茯神　远志　酸枣仁　木香　龙眼肉　加姜枣煎。
［四神丸］补骨脂　肉豆蔻　吴萸　五味子
上为末用大枣百枚，姜八两切片，同煮烂，去姜捣丸。
［四神丸］甘枸杞　黄甘菊　熟地　当归头　茯苓　女贞
蜜丸。目有赤脉者加白蒺藜。
［人参养荣汤］即十全大补汤除川芎，加五味、陈皮、远志、姜枣。
［生脉散］麦冬　五味子　人参
［防风秦艽丸］防风　秦艽　白术　归尾　桃仁　枳实　地榆　泽泻　皂角子
［归芍地黄丸］即六味地黄丸加归芍。
［一阴煎］生地　熟地　芍药　麦冬　甘草　牛膝　丹参
［大补元煎］熟地　党参　山药　杜仲　枣仁　枸杞　萸肉　炙甘草　破故纸　白术　肉桂　附子　加生姜三大片、核桃仁三个为引
［荷露玉女煎］（辛凉合甘寒法）生地　知母麦冬　怀牛膝　石膏　荷叶露
［三才汤］天门冬　大生地　人参
［犀角地黄汤］乌犀角　生地黄　芍药　丹皮　茯苓　泽泻
［七宝美髯丹］（注见案中）
［阳和汤］麻黄　熟地　白芥子　炮姜　甘草　鹿角胶　肉桂
［安老丹］人参　黄耆　熟地　当归　山萸肉　阿胶　香附　荆芥　黑白丑
［保阴煎］生地　熟地　白芍　山药　续断　黄芩　黄柏　甘草
［摇胎散］（注见案中）
［牡丹皮散］丹皮　元胡索　归尾　桂心　赤芍　牛膝　三稜　莪术　酒水煎。
［十味温胆汤］半夏　陈皮　茯苓　甘草　枳实　竹茹　人参　生地　远志　枣仁
［天麻二陈汤］天麻　半夏　陈皮　茯苓　甘草
［益母八珍丸］即四物四君子合方加益母膏为丸
［黑神散］熟地　当归　白芍　甘草　官桂　炮姜　蒲黄　黑豆　童便酒合煎。
［小定风珠］（注见案中）
［逍遥散］当归　白芍　柴胡　茯苓　白术　甘草　生姜　薄荷　加丹皮、栀子，名调经逍遥散。
［当归生姜羊肉汤］（注见案中）
［清燥救肺汤］（辛凉甘润法）桑叶　杏仁　麦冬　石膏　人参　阿胶　胡麻仁　甘草　枇杷叶
水一碗，煎六分，食后服。
［参苓白术丸］人参　茯苓　白术　扁豆　陈皮　山药　甘草　连莲　砂仁　苡米　桔梗　枣汤调服。
［人参至宝丹］人参　犀角　朱砂　雄黄　琥珀　玳瑁　麝香　水安息（如无以旱安息代之）　西牛黄　龙脑　金银箔
［藕节玉女煎］即前玉母煎去荷叶露加藕节。
［大肥儿丸］（见冯林之瞻锦囊书）
［三才膏］（见冯林之瞻锦囊书）
［导赤散］生地　木通　甘草梢　竹叶
［归宗汤］大黄　生地　赤芍　青皮　牛蒡子　木通　荆芥　山楂
［保元煎］人参　黄耆　甘草
以上㕮咀，水二锺，煎六分，去滓温服。
［鸡鸣散］牛蒡子
炒香研细，临服加入雄鸡冠血五匙，状元红酒少许，调匀，以炒荆芥三分，煎汤服。
［珠黄散］[王廉]珠　犀黄　六一散　滑石　甘草
［琥珀抱龙丸］琥珀　辰砂　雄黄　胆星　殭蚕　全蝎　牛黄　麝香　天竺黄　赤苓
上法制，载在《古方选注》，各为末，蒸饼为丸，金箔为衣，灯心薄荷汤和匀服。
［桑菊散］（辛凉轻剂）　桑叶　菊花　杏仁　连翘　薄荷　桔梗　甘草　苇根
［紫雪丹］黄金　寒水石　石膏　滑石　磁石　升麻　元参　甘草　乌犀角　羚羊　沉香　木香　丁香　朴硝　硝石　辰砂　麝香
［连翘赤小豆汤］（苦辛微寒法）连翘　赤豆　山栀　通草　花粉　香豆豉
（按：赤小豆乃五穀中之赤小豆，味酸，肉赤，凉水浸，取皮用，非药肆中之赤小豆，药肆中的赤小豆乃广中野豆，赤皮、蒂黑、肉黄，不入药也。）

摘录《汤头》不载方以便查阅  ***************************
［孔圣枕中月］龙骨　远志　龟板　菖蒲
［胃关煎］熟地　山药　扁豆　甘草　焦乾姜　吴萸　白术
［六安煎］即二陈汤加杏仁、白芥子
［六神汤］即四君子汤加扁豆、山药
［四兽饮］即六君子汤加草果、乌梅、生姜、大枣
［薤露饮］薤白头　瓜蒌实　半夏　桂枝木
［大半夏汤］半夏　人参　白蜜
长流水煎，和蜜扬二百四十遍，煮药，温服。
［雪羹汤］荸荠　海蜇
上二味，水二锺，煎八分，服羹食物之味，调和匀也。雪喻其淡而无奇。
［大宝风味］（酸苦寒法）生白芍　陈阿胶　生龟板　生牡蛎　生鳖甲　熟地黄　大麻仁　五味子　炙甘草　鸡子黄　大麦冬
水八杯，煮取三杯，去滓，再入鸡子黄，搅令相匀，分三次服。
［陶氏黄龙汤］大黄　芒硝　厚朴　枳实　甘草　人参　当归
［新加黄龙汤］（苦甘咸法）大黄　芒硝　生地　甘草　人参　元参　麦冬　当归　海参　姜汁
［宣白承气汤］生石膏　生地黄　杏仁粉　瓜蒌皮
［杏仁滑石汤］杏仁　滑石　黄芩　黄连　化红　半夏　玉金　厚朴　通草
［黄芩滑石汤］（苦辛寒法）黄芩　滑石　茯苓皮　大腹皮　蔻皮　猪苓
［桑杏汤］（辛凉法）桑叶　杏仁　沙参　象贝　栀子　香豉　梨皮
［清营汤］（咸寒苦甘法）犀角　生地　元参　竹叶心　麦冬　丹参　黄连　银花　连翘
水八杯，煮取三杯，日三服。
［清络饮］（辛凉芳香法）鲜荷叶边　鲜银花　西瓜翠　扁豆花　丝瓜皮　鲜竹叶心
水二杯，煮取一杯，日三服，凡暑伤肺经气分之轻症，皆可用之。
［五汁饮］（甘寒法）梨汁　荸荠汁　苇根汁　麦冬汁　藕汁（或用蔗汁）
临时斟酌多少，和匀凉服，不喜凉者，重汤炖服。
［黄氏牛黄清心丸］西牛黄　镜面朱砂　黄连　黄芩　山栀　玉金
上为末，蒸饼和丸如黍大，今所用者乃蜡壳外护，内以真金滚丸是也。服时用灯心汤或薄荷汤和匀服。
［上焦宣痹汤］（苦辛通法）枇杷叶　玉金　射干　通草　香豆豉
［中焦宣痹汤］（苦辛通法）防己　杏仁　滑石　连翘　山栀　苡米　半夏　蚕砂　赤小豆皮
水八杯，煮取三杯，分三次服。痛甚加片子姜黄、海桐皮。
［宣清导浊汤］（苦辛淡法）猪苓　茯苓　寒水石　蚕砂　皂角子
以水五杯，煮成两杯，分二次服，以大便通快为度。
［香附旋覆花汤］（苦辛淡合芳香开络法）生香附　旋覆花　苏子霜　广皮　半夏　茯苓　苡米
水八杯，煮取三杯，分三次温服。腹泻者加厚朴，痛甚者加降香末。
［控涎丹］白芥子　黄甘遂　紫大戟
上等分为细末，神麴糊为丸，如梧子大。每服九丸，姜汤下，壮者加之，羸者减之，以为度。
［更衣丸］芦荟　朱砂
好酒和丸，每服三分。
［遂心丹］琥珀　全灯心（研细）　甘遂（包煨）
上二味制成，取细末，猪心内血为丸，如小梧子大，每服用回还进退法。
［水陆二仙丹］金樱子　芡实　二至丸　女贞子　旱莲草
［何人饮］何首乌　人参　二贤散　陈皮　甘草
［兰草汤］即省头草也。今之佩兰叶，只此一味水煎服。
［两仪膏］党参（人参更妙）　熟地（熬汁）　白蜜收膏。
［威喜丸］茯苓　猪苓　黄蜡
上即以蜡丸，弹子大，空心细嚼，满口生津，徐徐嚥下，以小便清为度。忌米醋，尤忌怒气劳心。
［刘松石先生猪肚丸］白术　苦参　牡蛎　猪肚一具
［还少丹］熟地　山药　牛膝　枸杞　山萸肉　茯苓　杜仲　远志　五味子　楮实　小茴　巴戟天　苁蓉　石菖蒲
［缪仲淳脾肾双补丸］人参　莲肉　山萸　山药　五味子　菟丝子　橘红　砂仁　车前子　巴戟天　肉豆蔻　破故纸
上为末，蜜丸。如虚而有火者，或火盛肺热者去人参、肉豆蔻、补骨脂、巴戟，忌羊肉、羊血。
［资生丸］人参　白术　苡米　楂肉　神麴　橘红　扁豆　莲肉　厚朴　山药　茯苓　麦芽　芡实　桔梗　甘草　藿香　泽泻　黄连　白豆蔻
上制为末，炼蜜丸，饱后细嚼淡姜汤下。
［和中丸］白术　厚朴　陈皮　半夏　槟榔　枳实　木香　炙甘草
［小温中丸］白术　茯苓　陈皮　熟半夏　甘草　神麴　生香附　苦参　黄连　针砂
上为末，醋水各半，打神麴糊为丸，桐子大，姜汤下，虚甚者加人参。
［活络丹］川乌　草乌　胆星　地龙　乳香　没药
［脾约丸］大黄　杏仁　厚朴　麻仁　枳实　桃仁
［华盖散］麻黄　苏子　桑皮　杏仁　赤苓　橘红　甘草
［五子五皮汤］即五皮加杏仁、苏子、葶苈子、白芥子、莱菔子
［白金丸］白明矾　黄玉金
［蜡矾丸］黄蜡　白矾
［虎潜丸］熟地　虎胫骨　龟板　黄柏　知母　锁阳　当归　牛膝　白芍　陈皮
羯羊肉，酒煮烂，捣为丸。盐汤下，各加乾姜。
［猪肤汤］猪肤　白蜜　白粉　戊己丸　黄连　吴萸　白芍
［戊己汤］即四君子汤加陈皮、白芍
［桑麻丸］桑叶　黑脂麻　蜜丸。
［石刻安肾丸］附子　肉桂　川乌　川椒　巴戟天　菟丝子　破故纸　苁蓉　柏子仁　远志　茯神　赤石脂　山茱萸　胡芦巴　茯苓　杜仲　苍术　石斛　韭子　小茴　川楝子　鹿茸　青盐　山药
［青娥丸］萆薢　破故纸　黄柏　知母　杜仲　牛膝　核桃肉　蜜丸。
［毓麟丸］木棉子　大熟地　枸杞子　线鱼螵　蒺藜　补骨脂　柏子仁　当归　生杜　仲粉　生牛膝　楮实子　白茯苓　川萆薢　麦门冬　五味子
上法制载《古方选注》，共捣烂，远火焙乾，磨为末。用羊内外肾四件两副，盐酒拌，蒸烂捣膏，量加炼蜜为丸。每晨用五钱，午后用三钱，临卧时用五钱，陈酒送下，不用酒者，淡盐汤下，男妇皆服之。无问求子者得子，求寿者益寿，若男有遗精，妇有带下者，去牛膝加覆盆子，漂去浮子，晒乾，酒浸十二时。晒乾，二两四钱。
［鳖甲煎丸］鳖甲（十一分，炙）　阿胶（三分，炒）　蜣螂（六分，熬）　蜂房（四分，炙）　䗪虫（五分，熬）　鼠妇（三分）　葶苈（一分）　大黄（三分）　赤硝（十二分）　桃仁（二分）　乌扇（二分，即射干）　紫葳（三分）　柴胡（二分）　桂枝（三分）　乾姜（三分）　黄芩（二分）　半夏（一分）　厚朴（三分）　瞿麦（二分）　石苇（三分，去毛）　人参（一分）　芍药（五分）　丹皮（五分）
上二十三味为末，取煅灶下灰一斗，清酒一斛五斗，浸灰候酒尽，一半著鳖甲于中煮，令泛烂如胶漆，绞取汁，内诸药煎，为丸如梧子大。空心服七丸，日三服。
［伐木丸］苍术　黄酒面曲　皂矾
上法制，载在《古方选注》为面曲糊丸。
［扁鹊玉壶丹］硫黄（八两）
玉壶指人身而言。道书曰：「全精满鼎气归根，玉液盈壶神入宝」。元寿先生曰：硫是矾之液，矾是铁之精。生于温泉，产于山旁，有水火既济之妙。凡硫黄八两配真麻油八两，以硫打碎入冷油内，炖炉上，炭火宜微勿烈，以桑条徐调。候硫溶尽即倾入大水内，急搀去上面油水，其色如金。取缸底净硫，称见若干两，仍配麻油若干两。照前火候再溶再倾，连前共三转。第四转用真棉花核油，配硫若干两，照前火候再溶再倾入大水内，急搀去上面油水，其色如绛。第五转用肥皂四两，水中同煮六时。第六转用皂荚四两，水中同煮六时，拔净制硫之油，搀去其水，其色如硫火之紫。第七转用炉中炭灰淋硷水制六时。第八转用水豆腐制六时，拔净皂硷之性。第九转用田字草捣汁，（田字草出荒稻田中，叶如田字，八、九月採，）和水制六时，临用研如飞面。凡净硫一两配炒糯米粉二两，或水法或湿捣为丸，每服以硫三分为准，渐加至一钱，温开水送下。
［黎洞丸］犀黄　天竺黄　广三七　川军　山羊血　乳香　没药　麝香　藤黄　阿魏　血竭
上十一味，制成取细末，用黄蜡炖化和匀，每颗如秋叶样，沾唇则去藤黄，专治一切结毒外症。
［史国公药酒方］当归　抚芎　红花　木瓜　茯苓　苡米　片姜黄　防己（风胜用木，湿胜用汉）　萆薢　海风藤　白蒺藜　夜交藤　豨莶　络石藤　五加皮
上药盛布袋中，入瓶内，用原火酒浸泡三日，瓶口封固，期满将瓶入水锅内悬煮一时，取出埋土内三日，去尽火毒，每日随意饮之。
十五制大黄法：大黄五斤，每次用黄酒煮一炷香时，晒乾再煮，共十五遍。应加各药均先期取末，临时换砂锅晒，入大黄和酒煮晒。俟制全后，捣如泥为丸。
第一回，酒煮一炷香；第二回，黄连、黄柏、黄芩各五钱；第三回，橘红、半夏、甘草各一钱；第四回，当归、川芎、白芍各五钱；第五回，牛蒡子、连翘、桔梗各五钱；第六回，山楂、神麴、麦芽各五钱；第七回，知母、丹皮、元参各五钱；第八回，五加皮、赤苓、白苓各五钱；第九回，厚朴、香茹、炒栀子各五钱；第十回，鳖甲、龟甲、山甲各三钱；第十一回，桃仁、杏仁、蒌仁各三钱；第十二回，蒲黄、葛根、滑石各一钱；第十三回，杜仲、炮姜、米糖各三钱；第十四回，加梨汁拌蒸一炷香时；第十五回，加藕汁拌蒸一炷香时。如再加六制，各二十一制大黄。第十六回，加姜汁拌蒸晒；第十七回，加韭汁拌蒸晒；第十八回，加荸荠汁拌蒸晒；第十九回，加童便拌蒸晒；第二十回，加人乳拌蒸晒；第二十一回，加茶叶煎汁拌蒸晒。

女科  ***************************
［宁坤至宝丸］黄耆　熟地　归身　白芍　茯苓　白术　枸杞　杜仲　续断　枣仁　阿胶　血馀　条芩　丹参　香附　炼蜜为丸。
［乌鲗骨丸］乌鲗骨　茹藘
上以雀卵为丸，如绿豆大，以鲍鱼汤下。
［心脾双补丸］人参　元参　五味子　远志　麦冬　茯神　枣仁　柏子仁　于术　芡实　生甘草　桔梗　丹参　生地　黄连　香附　朱砂
上为末，用桂圆肉熬膏代蜜捣丸，弹子大。每晨嚼服一丸，开水送下。
［安胎饮子］建莲子　台州青苎　白糯米
［补脬饮］生黄丝绢（一尺）　白丹皮根木　白及（各一钱）
上水一碗，煮至绢烂如饧，空心服，咽时不得作声。
［千金吉祥丸］天麻　芎藭　桂心　桃仁　丹皮　桃花瓣　柳絮　白术　熟地　菟丝子　覆盆子　五味子　茯苓　楮实
上为末，蜜丸如豆大，每服五丸，空心苦酒下，日三服。吉祥者，诗言吉梦熊罴男子之祥也。妇人血积胞门，或寒凝子宫，致任脉不荣，积年不孕，断绪绝产。阅古方用荡胞汤坐导药，而闺中弱质，奚堪当硝、黄、虻、蛭猛烈之品！是方君以天麻者以其有游子十二环围于外，偕子透虚入茎中，潜生土内，复芎藭下行血海，治血闭无子。李杲曰：女子肝虚不足，宜天麻芎藭以补之也。臣以桂心，通子宫破瘀，桃仁丹皮补肝活血，桃花轻薄，柳絮颠狂，功皆下行走泄，其性可以辟除秽恶，其情足以感发春心。佐以白术、地黄，补脾肾之正气。再使以菟丝、覆盆、五味子，皆蔓延多子之品，茯苓入阳通气，楮实入阴通神，俾使内之时精气神混合一气，自然一举而得子矣。方之取义甚佳，用亦屡验。
［回生丹］大黑豆（三升，用水浸，取壳，用绢袋盛壳同豆煮熟，去豆不用，将壳晒乾，其汁留用）　苏木（三两，打碎，用河水五碗，煎汁三碗听用）　红花（三两，炒黄色，入好酒四碗，煎三五滚，去渣存汁听用）　米醋（九升，陈者佳）　大黄（一斤，为末）
上将大黄末一斤，入净锅下米醋三斤，（文火熬之，以长木箸不住手搅之，成膏再加醋三升熬之。又加醋三斤，次第加毕，然后下黑豆汁三碗再熬。次下苏木汁，次下红花汁，熬成大黄膏，取入瓦盆盛之。大黄锅焦亦剷下，入后药同磨。）
人参（一两）　当归（一两）　川芎（一两，酒洗）　香附（一两，酒炒）　元胡索（一两，酒炒一次）　苍术（一两，米泔水浸炒）　蒲黄（一两，隔纸炒）　茯苓（一两）　桃仁（一两，去皮尖油）　川牛膝（五钱，酒洗）　甘草（五钱，炙）　地榆（五钱，酒洗）　川羌活（五钱）　橘红（五钱）　白芍（三钱，酒炒）　木瓜（三钱）　青皮（三钱，去穰炒）　白术（三钱，米泔浸炒）　乌药（一两五钱，去皮）　良姜（四钱）　木香（四钱）　乳香（二钱）　没药（二钱）　益母草（二钱）　马鞭草（五钱）　秋葵子（三钱）　熟地（一两，酒蒸制就）　京三稜（五钱，醋浸透，纸裹烘）　五灵脂（五钱，醋煮化，焙乾研细）　山萸肉（五钱，酒浸蒸，捣烂入药晒）
上三十味，并前黑豆壳，共晒乾为末。入石臼内，下大黄膏匀，再下炼蜜一斤，共捣千槌，取起为丸，重二钱七分。静室阴乾，须二十馀日，不可日晒，不可火烘，干后止重二钱有零，熔蜡护之，所谓蜡丸也。用时去蜡壳，调服。
［开骨散］当归　川芎　龟甲　血馀炭　水煎数沸服之。
［坎气丸］坎气　人乳粉　熟地　人参　枸杞子　酒酿白蜜同炼捣丸。米饮送，系种子。
［化症丹］人参（六两）　肉桂（二两）　两头尖（二两）　水蛭（二两）　片姜黄（二两）　公丁香（三两）　川椒炭（二两）　虻虫（二两）　京三陵（二两）　蒲黄炭（一两）　麝香（二两）　苏木（二两）　桃仁（三两）　苏子霜（二两）　五灵脂（一两）　降真香（一两）　乾漆（二两）　红苍（二两）　没药（二两）　白芍（四两）　杏仁（三两）　香附米（二两）　吴萸（二两）　元胡索（二两）　归尾（四两）　阿魏（二两）　小茴炭（三两）　川芎（二两）　乳香（二两）　良姜（二两）　艾炭（二两）　益母膏（八两）　熟地（四两）　鳖甲胶（一斤）　大黄（八两）
共为细末，以高米曲一斤半熬浓，晒乾为末。再加曲熬，如是三次，晒乾末之，共为细末，以鳖甲、益母、大黄、三胶和匀，再加炼蜜为丸，重一钱五分，蜡皮封护。用时温开水和，空心服，瘀甚之证黄酒下。
一治症结不散不痛；一治症发痛甚；一治血痹；一治妇女乾血痨症之属实者；一治疟母左胁痛而寒热者；一治妇女经带前作痛，古谓之痛经者；一治妇女将欲行经而寒热者；一治妇女将欲行经，误食生冷腹痛者；一治妇女经闭；一治妇女经来紫黑色甚至成块者；一治腰痛之因于跌扑死血者；一治产后瘀血，少腹痛拒按者；一治跌仆昏晕欲死者；一治金疮棒疮之有瘀滞者。
［固阳丸］黄耆　当归　乾姜　赤石脂　舶茴香　白龙骨　阳起石　肉桂　韭子　茯苓　黄盐
上法制为末，酒糊丸，每服五十九，温酒下，系固阳摄阴用之，宜审脉症。
［椿皮丸］椿根白皮　白芍　良姜　黄柏
上为末，粥浆丸，每服三五十丸，空心米饮下，治瘦人带下，热胜于湿。
［疏肝清胃丸］夏枯草　蒲公英　金银花　漏芦　橘叶　甘菊　豭鼠粪　紫花地丁　贝母　连翘　白芷　山慈姑　瓜蒌子　炙甘草　陈皮　茜根　乳香　没药
上法等分为末，另用夏枯草煎膏为丸。每服五钱，开水送下。
乳岩发于乳中，按胃经循乳穴。歌云：乳中正在乳头心，次有乳根出乳下。又肝经循乳穴，歌云：循本经之章门，至期门之所挟，胃属肝。故前贤皆以忧思郁怒积气于肝胃两经而成乳岩。第方书治法虽多，不失之峻补，则失之峻攻，惟仲醇制疏肝清胃丸，虽平淡无奇，却有深中肯綮之妙。
