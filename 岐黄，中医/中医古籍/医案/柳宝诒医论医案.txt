

医论  ——————————————————————————————————————————————————————————————————————————————————————————

论「温邪上受，首先犯肺，逆传心包」《温热论》  ***************************
历代诸家论温，均附于伤寒篇中，所论者皆伏气发温之证，名之曰类伤寒。从未有专论暴感之温邪者。自叶天士《温热论》出，首用辛凉，而暴感之温邪，始有一定之证治矣。
夫内伏者，由冬时受寒，邪伏于』肾，至春则寒邪化热，乘阳气之上升而出，此伏气发温之原也。外感者，乃春时风温盛行，邪袭于肺而发，此外感温病之原也。受病既殊，则治法亦异。论治者，必须分析清楚，庶使后人可以遵循施治。乃观其篇首所云：「温邪上受，首先犯肺」二句，既实提外感温邪而言，而又未将暴感与伏气两层提清眉目。若谓温邪只有此一种者，致后来医家囿于叶氏之论，混称温邪初起，只用辛凉一法。设有以伏气发温告者，彼且茫然不知为何病，谓非叶氏此论，有以作之俑哉。
虽然，叶氏之论，正不可谓其概无足取也，夫暴感温邪，即春令风温之邪也，以伤寒温散之法治之，固不相宜，即以伏温清托之法治之，亦多不合。叶氏倡轻清之论，立辛凉之法，使后人于暴感温邪之证，有成法可循，其功正复不少。宜乎吴鞠通、章虚谷辈，为之极口称扬而不置也。
而愚则更有辨者，设叶氏于温邪犯肺之后，但列外感之证，如咳嗽头痛诸候，则后人读之，犹得谓叶氏此论专指暴感而言，不至与伏气相混也，而不谓其下文有热传心包一语，竟将伏气之病，混入其中，而不自觉其过也。盖邪传心包之证，皆因伏温蕴热过重，有热壅肺胃，由肺胃熏蒸而陷入者；有热不外达，径由阴经陷入者，是仍伏温中至重之证。若暴感风温，由外入内，最重者，不过郁于营络，发为斑疹喉痧而已，未必有蒙陷心包之重候也。自叶氏以此语扭合于暴感之中，于是后人愈不识有伏温之病，即见有蒙陷痉闭诸险证，亦不知其邪从内发，而概以叶氏逆传心包一语为词，病原既混，则治法焉能丝丝入扣。夫温邪为时邪中常有之病，伏温为时邪中最重之证。叶氏此论，为习医者初起必读之书，丝毫含混，性命所关，是不可以不辨。

「伤寒多有变证，温热虽久，在一经不移，以此为辨」解  ***************************
（《温热论》）
伤寒之邪，随经气而内传，其证即随经气而变，此伤寒所以多有变证也。温热之病，由内而发，其热一溃，则或窜于脏，或结于腑，虽辗转缠绵，变相不一，而热邪所结聚之处，则始终不迁，此温热病所以一经不移也。伤寒自外传内，日深一日，故病情日见其迁变。温热由内达外，观各经兼见之证，病机虽有进退，而病根则著于一经而不动。学者察其外见证，而为寒为温，固已灼然不惑矣。唐笠山改作「总在一经」，似乎一经之外，毫无兼证，其意已执滞不通。章虚谷改作「而少传变」，则似乎温热病之见证，自始至终不容稍有更变者，岂理也哉。
又：赵树诚：仲景《伤寒论》谓寒邪初犯太阳，见脉浮头项痛恶寒之证，传至阳明，则太阳证罢，而变胃家实，身热汗自出，不恶寒反恶热之证。各经见证，界划昭然。所谓伤寒多有变证也。惟少阴伏温则不然，《经》云：冬伤于寒，春必病温。又云：至春发为温病，至夏变为热病。其邪受于冬、藏于肾，至春夏阳气上升而始发，其郁伏有数月之久，而未发之前，初不转称于他经。不若伤寒之感而即发，发即传变也。此所谓温热虽久，在一经不移也。其发也，或由三阳，或由三阴，本无一定，但病虽由六经而外达，而少阴之伏邪，尚未能一律清透，则虽屡清屡泄，苔退舌淡，神清风平，乃逾一二日，而伏邪又炽，舌复干绛，苔复黄燥，痉蒙复作者，亦往往有之。盖至既发之后，其变证虽多，其原仍不离乎少阴也。此亦可谓虽久不移也。彼笠山、虚谷辈，妄为窜易，盖未能识叶氏之微意耳。
柳谷孙评：说一经不移处，分未发、已发两层作解，思路亲切，词句亦圆转不滞。

论暴感温邪与伏气发温初起见证如何分别，用药之法同异若何  ***************************
温为阳邪，即暴感亦有两种，冬温兼挟寒邪，春温挟风邪，而均由乎外感。所见之证，不外肺胃两经。如头痛咳嗽，气逆痰多，寒热痞闷，烦渴呕恶，皆肺胃外感之证，脉象不外浮弦数大。用药以辛凉散风，或兼辛温祛寒，而必以清泄温邪为主。余则各随见证而施治焉。此暴感温邪初起之大概也。
至于伏气发温，在《内经》谓冬伤于寒，春必病温，又谓冬不藏精，春必病温，即此两言推之，则此病必少阴阴气先伤，而寒邪袭之，至春夏化热而发。故又有先夏至为温病，后夏至为热病之文。可知此证随时可发，不拘拘乎在三春也。（［眉批］温邪随时可发，此层补得极圆。）热在骨髓，故骨节烦疼，昏昏欲寐，脉象愈按愈数，尺部不静，尺肤燥热，或渴或否，舌苔如平人，凡此皆热内郁之见象，与外感迥殊。其外达也，或出于三阳，则有三阳见证，或燔于肺胃，则有肺胃见证。其重者不外达于阳，而内陷于阴，在厥阴则痉厥昏蒙，太阴则黄浮腹满，少阴则热烁咽乾。凡病入三阴者，无非液涸阴乾，以致危殆。（［眉批］温邪变证繁多，虽未能阐发无遗，然大致亦不外乎此矣。）更有热伤血分，营络沸腾，在上则咯血、衄血，在下则溲血、便血。又或热壅络阻，为痈脓疮毒，为咽乾口腐，为斑毒痧疹。此又伏气发温之变态，各随时令体质而转移变化者也。
治之之法，总以养阴、托邪、化热为大纲。盖初化热而阴气先馁，则不能托邪外达。既化热而阴液内涸，则不能清热化解。故始则助阴以托之，如栀豉加生地及黄芩汤、黑膏之类，继则养阴以化之，如犀角地黄、黄连阿胶之类。治温之大法，不外是矣。
此外更有肾阳不充，致伏寒不能化热，而冰伏于内者，当依喻氏之论，用《伤寒》少阴篇之麻附细辛等法，参入养阴剂内，以温托寒邪。此又伏温中阳虚之变证，不甚多见者。然在医者，固不可不知伏温中固有此一候也。
由此观之，暴感之见证，邪自外来，伏气之见证，热由内发，细意辨之，固截然不混也。即有一二条面目相同，而以见症核之，则疆界判然，不容牵混。辨证既清，则药随病变，其用药更自有不容混者，更何待别其名而用药始有异同哉。
暴感温病，病浅而易识，伏气发温，病变繁多，不易辨认。前路分疏处，详列伏气病原，证候亦既详且尽矣，至末篇总结，将内外合篇，辨析弥精，学者读之，应不至再有歧途之惑矣。

教言  ***************************
予看病三十年来，自著者两方。一方瘀热汤，用三味旋覆花汤加茅根、枇杷叶，治瘀热积胸痛最妙。一方未定名目，治痧疹后，邪恋正虚，将成劳者。倘神识脉情已脱者，无益也。方用四物加杏仁、苏叶、桔梗。
问痹症治法。师曰：痰在络中，一用补药便成拘挛，大法用蠲痹汤送指迷茯苓丸。（即：茯苓、枳壳、半夏曲、风化硝。）
阴火上乘，亦有真有假。真者不治，假者予用猪肤汤，苦酒汤亦效。猪肤须用黑毛皮外另一层，惟春夏间有。今所用者，多是肉皮。苦酒煎鸡子法，武火为佳。治肺花疮亦效，然究难痊。
予看何姓病，用瘀热汤加忍冬藤、橘络（鸭血炒）、丝瓜络、归须，此皆搜剔之药，所谓由此方而扩出一层也。若收进一层，则加生地、阿胶。凡方必有出入，八面顾到，才成一方。
予昔看书，每见一病，不看伊方，先自想一方，然后再看伊方。一日看《千金》，见产后阳虚咽痛一病，思其方不可得，及看其方，乃八味丸加用紫雪丹为衣。大妙大妙。但此种方极重，不得浪用，必有此病到手，一用即是仙丹。
有风疹块不时举发者，性天先生殊不经意，曰：此风入肚中耳。用白蒺藜丸加山栀、防风两味而愈。（此两味即山栀丸。）
问：改春洲芎枳散。先生曰：郁咳成劳，邪郁于气血之中，用川芎以挑血中之邪，枳壳以挑气中之邪，或干或臭，或五色之痰，皆可从此化去。有阴火者，断不可用。况此病下午发热者乎？能将改方，想其所以然，则得法矣。得法者，得心之法也。
友竹云：芎枳治冷风。若热风服之，必见血。
问：芎枳不轻用者乎。曰：此升降法也。必有寒风化热，郁闭于肺，用芎之升、枳之降，挑松之。火重者不可用。阴火者更不可用。恐火升则火易动耳。至若「劳风法在肺下」一条，此风郁之更深。于此方者，则柴前连梅煎，其中有胆汁、猪脊髓、童便等。一面降阴火，一面用柴、前，挑散风邪。可知立一方，其中斟酌尽善，有不可思议之妙。尤在泾《金匮翼》中论之甚详。想当时逐渐增减，不知推敲几年，而至尽善尽美。后人漫不加察，最为可惜。
黄疸兼臌胀症，古人以为必死。予看蒋姓此病，其自问必死。予用附子理中汤二十剂，腹胀大平，黄疸尽化。惟胃口不开，曰：胃中必有机窍不灵，必当有以拨之。蒋曰：奈何？曰：予所谓荜拨即药也。因取所服方，加荜拨一分，明日大愈。此一时戏言，而蒋姓至今不忘此语。想古人命名，亦必即此意思也。
复友吐血症。曰：其人即刻大吐，而舌带黄白苔，虽血症而热尚在气分，仍用石膏。若舌红，则用犀角地黄矣。
当归一味，温经之功，比附子尤应手。此余所亲历也。
思泉问真中、类中之辨。曰：真中有外感，类中多内风。必谓南人无真中者，非也。谓类中必无外感者，亦非也。倘表证而兼恶风恶寒，便当用桂枝汤，不必拘拘泥定古法。
肝虚头痛，用女贞子；实者镇之、散之。
咳嗽一门，嗌乾咽燥，补肺阿胶散之注脚。阴虚咳血，四阴煎之注脚。肺燥胃湿，麦门冬之注脚。夹阴火者，假麦门冬。肝火上升而见血，参用盐降法。他可类推。
脾胃一门，目黄脘痞，越鞠丸之注脚。中虚挟湿，枳实消痞之注脚。他可类推。
竹士云：越鞠是湿热二字。枳实消痞，是虚而有积。
滋燥两难，清燥汤之注脚。脾阳不升，胃湿有馀，升阳益胃之注脚。
杭州徐石泉云：曾见一妇人大便后眩运数刻，屡发至数年。予用逍遥散两剂而减。后用补中十剂而愈。
六味丸加远志二两，治肾虚耳聋，甚效。
牡蛎其性最妙，收湿不伤阴，敛阴不碍湿。
曾见一外科席子童治重舌。用酒醋入五灵脂数钱，煎数沸。令病者漱口吐出即愈。想灵脂破血中之滞，而醋又能引入血中也。
小温中丸与温胆汤，「温」字用意，乃去其火热，俾得复其和平之气耳。非因其冷而温之也。
曾见三和尚治一心悸症，挟湿火者，用归脾法数剂而愈。其方以白苦参代人参，具见灵活之妙。
喉痹有阴火者，有外感者，须辨。外感症。予用紫雪丹一钱，甚效。
七月十八日看疝气病，用肉桂、五苓、川楝等。先生曰：此的对之方，是病膀胱气也。又在二十一种疝气之外。
问：桂枝龙牡与真武分别处，有动静否？曰：然。桂枝龙牡是神昏，真武则清。一则汗从肾来，一则汗从心来。
问：桂枝龙骨牡蛎与柴胡龙骨牡蛎何如？曰：一则太阳经亡阳，一则少阳经亡阳。
问：发狂必有火，桂枝龙牡何以用？曰：此病必有太阳症未除。所谓狂者，神魂失据，非实火也。肢寒汗出，阳欲外亡，安得不用桂？曰：果尔，何不用附？曰：附回肾阳，桂回心阳。
石膏证：口渴、汗多、脉大，六字，尽之。过其时口不渴，脉细，便入血分。是犀角证。
汪竹士云：调中益气，是气陷而泻者，其舌浊而腻；益胃升阳，是气陷而中脘有积者，其苔薄而红。
竹士问阳虚咳嗽。曰：子不记小青龙见证乎？
论瘀血一诀。凡臌胀者看似脾虚，服白术更甚者，其中必有瘀血。
问瘀血。曰：此病见证，产后十有八、九，其馀大便漆黑者，如慄而硬者，腹痛者，腹中有块者，皆是。至于室女尼师，经闭尤为易见，大约两目暗黑，肌肤甲错，不易之论。因忆二十年前，潘畹兰家乳妇经事不行，教伊服大黄䗪虫丸，下黑粪甚多。后教伊服土鳖虫而愈。
病有虚中挟实，燥中挟湿者，法当两顾。如予治喘症，用苏子降气合贞元饮，十灵八九。喘平后当用肾气丸。丹溪治脚气，亦用此方灵。
舌苔冷白，阳气大虚，往往行动如常，转眠即脱。「冷白」二字，予所创也。
萧姓病心下坚大如盘，服附子理中、细辛、枳术等，反泻，腹痛，少腹满；继服附子理中又见气短。先生曰：是必有血瘀，热血滞于中，而气不能化也。因问其大便之色，曰：有干有薄，乾者如慄而黑。因看常熟人臌胀病，曰：此真臌胀也。色苍黄，腹筋起，古人之言，断不虚说。读书时滑过，看病必不留心。大抵中虚满者，皮色不变，按之中硬而外软，此中不可不分。
治一痞胀症，湿热内壅，彼医用承气等法，脾愈虚而胀愈大。予用胃苓一剂，而痞减得睡。明日加附子五分，去猪苓、泽泻，再服数剂而愈。
《医通》一书，其分别处甚好，然亦有随笔写出，精神不聚者。若欲自成一家，须各家汇聚看过，取其所长，而略其所短。

胸胁痛论（秦皇士《伤寒大白》）  ***************************
胸胃皆在中，胁肋在身之侧，故胁肋之证，在杂症门中以肝胆肺三经所主，外感门惟一少阳。盖表邪传里，必由胸以至胁，故胸满多是表证，腹满方是里证。若胁满胁痛，皆是半表半里之证。然伤寒发热胁满痛，亦有兼太阳阳明表邪者，故无汗脉浮恶寒胁痛，先用羌活、柴胡、防风汤，发散表邪，然后用小柴胡汤合小陷胸汤，加枳壳、桔梗、山栀、青皮治之。若有痰饮内结，再加豁痰药。另有一起即从少阳发寒热，或两肋或一肋刺痛，甚则痛极而死。此感时行，燥热伏积于中，又被风寒外束，郁于少阳，名肋刺伤寒，又名痧胀是也。若无汗，恶寒脉浮紧，先用羌活败毒散表邪，随用小柴胡汤加山栀、青皮、苏梗、木通疏散少阳。若是燥热，加知母、石膏，则汗出邪散。不愈，刺委中、三里，并刺十指出血，即名放痧法。另有胁痛寒热，又见咳嗽气逆，此肺受外邪，名金邪入木。有胆经有火，刑剋肺金，名木火刑金。此二证最重。初起发热脉浮无汗者，防风泻白散加枳壳、桔梗。若无汗恶寒身痛，有表证者，加羌活、柴胡散表邪。若有汗脉沉数，用黄芩泻白散、合栀连枳桔汤。若燥热流年，重加知母石膏，即见少阳胸胁痛证，亦是金邪入木，仍以肺邪为重，当清肺燥，禁用辛温。若无肺经喘咳之证，则单治少阳。按外感胁痛，最重肋刺伤寒，以时行厉气，客人最速，宜详岁运何司政。予故分详少阳胁痛，肺邪胁痛二条。其下手认证处：以下咳嗽为少阳，以咳嗽为肺邪。以左胁痛为少阳，以右胁痛为肺邪。其认脉处以左手脉病为少阳，以右手脉病为肺邪。其论治法：以脉浮身热无汗，先散表。以脉沉里热，时时有汗，清里热。其有服发汗之药，汗大出，邪不解，表药中重加黄芩、山栀、枳壳、青皮，以清少阳；重加知母、石膏、枳壳、桑皮，以清肺邪。又有用一半散表，一半清里，重用木通、苏梗，疏通经络，得和解之力而愈者。予尝以木通、苏梗各五钱，加入和解方中，以治无汗胁痛身痛，汗必出，痛必减。以木通通窍，苏梗疏散耳。予尝以木通、苏梗各五钱煎汤，治发热胁痛，多有发斑痧而愈者。按此二味药未尝治痛，今以之疏通经络，通则不痛矣。按此二味药未尝主发斑痧，今以之疏通经络，则邪散而斑出矣。
诒按：若发热咳嗽胸满，而两胁痛如挫者，此邪热挟湿痰攻注也，小柴胡去参、半，加枳壳、桔梗、栝蒌、杏仁、白芥子，竹沥、姜汁。若心下痛，其人曾闪挫，大便黑而胁下刺痛者，此有瘀血也，桃核承气加枳壳、柴胡；不应加生附子。胁下偏痛发热，其脉紧弦，此寒也，以温药下之，大黄附子汤。

伏温论  ***************************
论伏寒何以不伏别经而必伏少阴，冯子可章日：邪而曰伏，必伏于幽隐之地，其在阴分可知。厥阴疏泄，太阴运动，邪不能留。惟北方癸水，职主封藏，冬时主令，水寒冰冻，邪易藏匿。寒犯水腑，故成感而即病之伤寒。寒犯水脏，故成伏而后发之温病也。
诒按：名言至理。

书《温病条辨》后  ***************************
上《温病条辨》四卷，原病一卷，上中下三焦各一卷，又附杂说一卷，解儿难、解产难各一卷，共合为七卷。吴子鞠通所著。乃温热病中发聋振瞶之书也。吴子生于嘉、道间，承吾吴大医叶天士先生之后，奋然著书，大旨以千百年来医家以伤寒之法治温病为大误，处处将伤寒与温病对勘。如伤寒分六经，温病分三焦，伤寒宜辛温，温病宜辛凉，伤寒重误下，温病重误汗，逐条剖别，辨析毫釐。又历论宋、元以来诸家治温病得失，详列于篇。上则推本河间，近则渊源叶氏，议论明畅，治法森列。近医于温暑之治，得以稍有遵循，不偭规错矩者，不可谓非此书之功也。第其书于外感中，专详温病，其于暑湿诸证，不过连类及之，而此书之谬误，亦专在于温病。《内经》云：「冬伤于寒，春必病温」，此温病由于伏寒之经训也。仲景云：「太阳病，发热而渴，不恶寒者，为温病」，此温病分六经之圣法也。乃吴氏墨守叶氏「温邪上受，首先犯肺」之说。又狃于叶案所载轻清之方，遂毅然谓温病皆因新感伤肺而起，不信伏邪之说。辟去六经之范围，而以三焦立沦，固已不遵圣法，显背圣训矣。夫温邪之始于肺者，在冬春间，时或有之，不过温风外袭，咳嗽头疼，俗所谓重伤风也。以辛凉轻剂解之即愈，从未见此等轻证，而有热传心包，谵语神昏之变也。其伏邪内发之温，类多从少阴外达，假道三阳，而出于阳明一经者为多。苟热蕴阳明而不得外解，或其人阴气素虚，或医家治不如法，其热窜扰于足厥阴则痉厥，熏灼于手厥阴则昏蒙，种种险象，由兹而见。然则伏温之来，大抵发于下焦，盛于中焦，而后燔及上焦者也。吴子既定三焦之程法，必从上焦说法，不得不将伏寒发温一层，概行抹去，而以银翘、桑菊，不中病之轻剂，为开手治法。迨至热窜厥阴，遂以犀羚紫雪、清宫凉营等药，仓猝杂投。不寻其发热之源，但治其受热之地，遗本逐末，病安从愈。此非吴子之大误哉。且吴子致误之由，不过欲以三焦分治者，拔奇于前人名论之外耳。殊不知外感病分六经，圣法昭然，不可改易，如伤寒则由三阳以内传于阴，温病则由少阴而外出于阳，虽一内一外，一寒一热，迥乎不同，而六经所见之证，疆界井然，确有可指。医家得以察病候之浅深，而按经施治，胥恃此也。若废六经而论三焦，则病机之进退，证候之浅深，悉无把握，而分经用药之法，亦无从理论矣。此书之谬误，其大端不越乎是。愚本不敢妄议前人，特以此书盛行江浙，为业医者所必读。倘读之者笃信此编，而承伪袭谬，不能别白而善用之，将执此以辨症施治，其贻误良非浅甚少。爰详论之，以谂世之读是书者。

《霍乱论》序  ***************************
乙未六月，点勘王孟英《随息居霍乱论》毕，不禁慨然于医术之难言也。霍乱为外感病之一症，六淫之邪混于中者，悉能致此。自霍乱之治，始见于《伤寒论》中，后之学者，遂只知伤寒有霍乱，一以治伤寒之法治之。岂知伤寒有霍乱，犹之伤寒之有发热头痛也。伤寒有之，不可谓温暑、湿热，遂无其证也。苟不辨其致此之由，第见其外见吐泻，即为霍乱，而以伤寒法一例治之，方枘圆凿，格不相入，其误人可胜道哉。元、明以来，名贤辈出，亦有见夫法之不尽合，而随时变法，随证更方，固亦有取效一时者，而究未能于致病之由探其本源，推其流极，故所立治法，仍不能挈其纳领，随机圆通，致学者靡所适从，而随手杀人，茫不自觉。此孟英王氏所以大声疾呼而有霍乱之作也。且夫内伤之病，千古不易，外感之证，随时变迁。试观汉、唐以来，千有馀年，其病为古书所载，而今无之者不少，而今人所患之病，为古书所未载者尤多。诚以风气之更变，性质之浇漓，人事之消耗，凡古所无而今所有者，几于不可胜数，而病即随之。学者苟随时体察，随时参详，庶乎随病变通，有所领会也。由是推之，霍乱有伤寒、暑湿之不同，而凡疟、痢外感所发者，亦各有寒温、暑湿之各异。苟不究其源，而概执柴胡以治疟、芩芍以治痢，是何异于执理中、五苓为霍乱之主方，而不知变哉。嗟乎！学者不读古书，而师心自用，其弊在于蔑古。徒读古书而拘执不化，其弊又在于泥古。必也会其意于书之中，复能通其变于书之外，庶几论病则头头是道，用药则活泼泼地，可以临大证而应变无穷矣。岂独霍乱也乎哉。

霍乱证治  ***************************
霍乱一症，上吐下泻，肢冷转筋，脉伏螺瘪。其外象历年相似，而所以致病之由，各年不同。刻下此症盛行，几于朝发夕死，不及延医。今姑就今年之病推论之，并拟治法如下。
今年芒种节内，天气先热，至小暑以后，气候转凉。寒热之气，搏结于内，中虚者受之，中气被阻，则清浊淆乱，再加新受酷暑，外吸秽气，发为是病。用夺命丹搐鼻中，再用凉水调服一分，重者二分，或行军散、红灵丹均可，须服三、五分方效。再内服煎药两剂，俾气机开通，清浊各归其所，则体之实者，病之轻者，即此可愈矣。
内服之剂：细川连（姜汁炒，六分）　吴萸（盐水炒，二分）　苏叶（八分）　淡芩（酒炒，一钱）　姜制半夏（一钱半）　晚蚕砂（五分）　白苡米（夏布宽扎，三钱）　通草（五分）　木瓜（酒洗，一钱半）　阴阳水煎。
凡吐甚者，重用川连，加石菖蒲。泻甚者，重用蚕砂，加灶心土。转筋甚者，重用木瓜、酒炒苡仁，加白芍、牛膝、丝瓜络。其有舌绛肤黑爪紫，邪毒伤营，壅于血络者，其势最急，加紫花地丁、益母草、银花藤、蒲公英；热甚者，加犀角。其有挟食挟痰，中宫胀闷，以致不能通达者，加川厚朴、蔻仁、法半夏、橘红，或加莱菔子、枳实。其或伏温之邪，乘机挟发，热结不化者，加豆豉、淡芩、山栀。此证邪伏有轻重，热结有浅深，须临时酌之。
霍乱之最易误人者，四肢厥冷，脉伏汗淋，全是阳气欲脱之象。然其中有三证焉。其一：阴寒偏甚，逼阳外越。当用姜、附，以驱寒护阳。所谓中寒霍乱也。其一：真元被扰，虚阳外脱。当用参术桂附以固本回阳。此正虚霍乱也。其一：热邪深闭，阳气外厥，凡内闭者必致外脱。此须大剂清凉开泄伏热，俾内闭渐通，外厥自回，此是热霍乱之最重者也。此三证者，毫里之差，死生反掌，苟非临证细辨，难以刻定。
凡服药才入口，未曾停留而即吐出者，须令其坐定，缓缓再服。凡转筋甚者，用木瓜煎黄酒，再加入烧酒，乘热用布熨搨。凡足冷甚者，用生附子打烂涂涌泉穴。

伏暑论  ***************************
暑为薰蒸之热，湿为黏腻之邪，由口鼻吸受，直行中道，漫布三焦。人在湿蒸热迫之中，无处可避，适或贪凉，夜当风露卧，日复一日，腠理致密，邪机深伏经络营卫之间，遇燥凉之气，感触而发，即为伏暑。初起形寒如疟，继则壮热烦冤，头昏恶心，痞闷时作，医治不中綮，遂变症多端，败坏难救者，不可胜数。大凡此症先明暑之气，何者为重，如兼外感，先散表邪，而解表之药，尤宜分别。如暑邪重者，舌必乾燥，苔必起沙，边尖必绛，脉必弦数，头痛恶心，形寒无汗。治宜开太阴肺气，栀、豉、薄荷、连翘、蒌皮、郁金等。如湿邪重者，舌必黏腻，脉必濡滞，胸亦痞闷，形寒无汗。治宜辛温开解，如羌、防、蔻、壳之类。汗出复热者，宗诸竹叶石膏、白虎、羚羊之属。湿多者，宗诸二陈、达原、五苓之属。其天水散二症总可加入，使三焦通畅，营卫流行，丝丝入扣，自然逐日向安。病者再能潜心静养，茹素淡泊，不弥月而告痊矣。且暑为无形，湿为重浊，此类而推，治宜分别，混乱而施，焉能取效乎。医者但知湿邪伤气，为痞满呕泄，而不知燥邪伤气，亦能痞满呕泄耶。失之毫釐，谬以千里，可不慎哉。新凉外束，暑热内蒸，形寒无汗，舌白头痛，呕恶，壮热烦冤，治宜辛凉取汗。
淡豆豉（解表除烦）　杏仁（辛苦甘温，下气润肺，解肌润燥）　羌活、防风（发表，祛风湿）　紫苏（发表散寒）　厚朴（下气散满）　白蔻（行气开湿）　牛蒡（辛平）　陈皮（辛苦燥湿，调中化痰）　茅根（甘寒泻火，补中，止血，止哕）　葱白（生、辛散。熟，甘温，发表和里，通阳和血）　六一散。
甚者加柴胡（苦辛，微寒，发表退热升阳，少阳主药）
如得汗热缓，复热烦渴不解者，治宜开解太阴肺气。
黑山栀（泻火）　连翘（清热）　橘红（辛温化痰发表）　象贝（苦辛微寒，散结化痰）　郁金（解郁化痰）　薄荷（辛凉解表）　枇杷叶（清肺和胃降火）　茅根（泻火）　瓜蒌（开肺）　穴一散　白豆蔻
口渴，加花粉（酸甘，微苦微寒，润燥生津）　川贝（苦辛微寒，润肺清火）
热不退，加元精石（咸寒泻热。）
自利，去山栀，加茯苓（甘淡温热利水）　猪苓（淡甘苦通，行水）　泽泻（甘淡，行水）
如转疟，从少阳和解。小柴胡汤、清脾饮之属。
如热入营，宜犀角（苦酸咸，专泻心胃火热）　羚羊角（泻心肝火）　鲜生地（泻火生津）　益元散（六一散加朱砂）　白薇（苦咸寒，泻胆热）　川贝（润津清火）　黑栀（泻心火）　茯神（补心）
如咳嗽，清燥救肺汤，随症加减。至于窍闭神昏，舌强肢牵，急以牛急丸、至宝丹，与前方兼进，庶可十救一二。
如热退便燥，甘寒清胃养阴足矣。　南沙参（甘苦淡寒，补阴泻肺火）　茯苓（补心脾肾，利水）　扁豆（甘温，祛湿补脾，消暑）　金石斛（甘淡，补阴生津）　火麻仁（甘平，润燥清肠）
如病者口腹不慎，暑湿与食滞郁蒸，医者不察，误进寒凉，遂苔黄痞满，呕恶便阻，急投苦降辛通。如泻心、黄连、温胆、小陷胸汤之属。
如便解痞闷，温胆汤随症加减为主。
孙晋庭先生云：伏邪晚发，天气已寒，初在三阳之经，治宜分析详辨。在太阳，葱豉羌防汤；阳明，桂枝白虎汤；少阳，清脾达原饮；热耗津液，竹叶石膏；气血两燔，玉女煎。《己任编》有石膏逍遥散加入枇杷叶、芦根之类，皆随手取效者。
大凡六淫之邪，无论风寒暑湿燥火，温病、热病、瘟疫、发斑等，但遇口臭唇焦，多系挟食，医者不察，辄进寒凉，遂致胶结不化，大便屎如羊粪，苔黄痞闷，呕恶便阻，三黄、白虎、承气、陷胸历进不应，每每缩手待毙。是以病人之死，未必死于六淫之邪，死于挟食者为多。盖上唇属阳明大肠，下唇属脾胃，食在上焦，唇焦而燥，消渴；食在下焦，唇焦不燥渴，脉滑不数，汗出热不解。先贤主以保和丸，多加竹沥、莱菔汁，随症加减。
痞硬加蒌、连、栀、朴，咳加朴、杏，食加神麴、穀芽，肉加三稜、楂肉、槟榔以分化之。发斑用清胃散加槟榔、朴、半以消之，斑未退，用清胃散加犀角、丹皮以化之。历治数载，所投辄效，常能起死回生。
今医者治病，无论在脏在腑，一见热甚，即用竹叶白虎；一见斑热，无论已透未透，即用犀角地黄；每每邪闭神昏，口噤不语，呃逆下利者，比比皆是。

吕文清痢疾论治  ***************************
谨查休息痢一症，其故皆由余邪未尽，早服兜涩之剂，或早食荤油酸敛之物，致余垢留匿于大肠曲折之处。人之精液气血，流行输贯，每至其处，即留滞于此，蒸化而为垢。伤气液者化为白垢，伤营血者化为红垢。凡经年累月，垢下已多，而其中仍不能尽者，即此故也。调治之法，门径虽多，不外虚实二端。此病由余垢而起，本无纯虚之证。不过因痢久正虚，或质弱，或年老，邪少虚多者，苟能温养脾肾，扶助正气，气机得旺，则馀邪自不能留，此治虚之一法也；其实者，或因寒积，或因湿热，或因痰瘀，凡肠中稍有阻窒，即能致痢。治之者，寒积用温化，湿热用清泄，痰瘀用攻消。但总须用丸剂缓缓化之，与初痢之可以煎剂荡涤者不同。俟宿垢一净，即用培补之品以善其后。否则中气虚陷，身中一切病邪，均易下注。每有积垢已清，而滞痢仍不能止者，职是故耳。更有消补兼治之法，一面扶正，一面祛邪。前人医案，有用补中益气，或四君子、八珍汤等，送下疏积导滞之丸药者，即此意也。此治实症之又一法也。尊体向来多湿，前年痢疾，恐系湿蕴生热所致，俱不知垢色如何？不能决其所伤者为气为血耳。鸦胆子即苦参子，濒湖《本草纳目》不载其能治痢疾，惟赵恕轩《本草纲目拾遗》盛推其治痢之功。惟其味至为苦寒，苦能燥湿，寒能泄热，服之而去湿热无疑。其服法用囫囵者，以龙眼肉包一钱，空心吞下；或去油作丸，外加导滞行气之药，食前空心服。此因馀邪留匿于肠中曲折之处，非此不能到达病所也。理中汤温补脾阳而未免助热，归脾汤养血濡脾而不免助湿，其不能收效者，或此故欤！以愚见悬揣之，阁下病经两载，脾胃必伤。（［眉批］：能纳而不能运，病在脾；能运而不能纳，病在胃。）刻下既得暂止，无论内伏之湿积，清与不清，总当以补中益气为主方。其中有湿热未清，或复作病，或粪后有余垢。如红垢，病在血分，于煎剂外，间服驻车丸二钱；如白垢，病在气分，凡寻常休息痢，可望痊愈。其或久痢而致滑脱者，当兼固涩；久痢而伤肾脏者，当用温补。此须有见证可据，非凭空悬拟，所可作为定论也。病未一诊，路隔千里，而谈病议治，娓娓不已，阁下得毋笑其纸上谈兵，犹是书生结习乎。特以夙承挚爱也，又不能奋飞至前，一片愚悃，用敢以一知半解，藉作刍议之献，涉笔所至，亦不自觉其狂直者，伏冀採择而训正之。幸甚！幸甚！

咳嗽病原虚实证治通论  ***************************
《内经·咳论》备详五脏六腑之咳，而推其病原，则括之以内外合邪一语，是《内经》所论，只有外感之寒咳，而未及乎他也。《金匮》以咳嗽分列两门，其与肺痿、肺痈并论者，多痰壅热郁之证；与痰饮同论者，多水停气逆之证。是《金匮》所论，亦只有痰热饮寒之咳，而未及乎他也。厥后《千金》《外台》，以及宋、元诸家，推究病原，详求治法，由六淫而及七情，则有志火刑金之咳；由外感而及内伤，则有虚热烁肺之咳。循实课虚，愈推愈细，咳嗽之治，盖至是始无馀蕴矣。溯自医学之兴，黄农以来，四五千年，风气递迁，病情各异。有古书所载而今无其病者，亦有今人所病而古无其名者，甚或同此一症，而致病之由，古今不同。因之病候之传变，方药之补泻，古与今有迥乎不同者，盖杂症中往往有之，而于咳嗽一证为尤甚。间尝比而论之，《内经》《金匮》所论，咳嗽之实证也。后贤所论，或先实后虚，或标实本虚，咳嗽之虚证也。古人起居有常，饮食清淡，所病者多外感而少内伤。晚近以来，嗜欲日多，凡饮食之酝酿，虚火之薰灼，皆足以生痰而致咳。故今人所患，有浊淡壅肺而化热者，有阴虚火炎而伤肺者，有天时炎敲而烁金者，如苇茎汤、琼玉膏，以及清燥救肺诸法，后贤所著，皆切于用而不可废。设以今人所患咳嗽之虚证，而必执《金匮》之法，动辄以麻、桂、青龙从事焉，其不至于液涸金枯而败者，盖亦解矣。
且夫病原者，论治之要旨也；虚实者，论治之通义也。何独于咳嗽而辨之？则以咳嗽一症，病原有虚实之不同，论治有古今之各异。执《金匮》之法者，方自许取法之高，而习近时之治者，又自恃认病之切。夫以饮寒之实证，而以参地麦味滋敛其肺，则邪锢不达，徐洄溪尝齗齗致辨矣；以火炎之虚咳，而以麻、辛，姜、桂温理其肺，则金涸液枯，喻西昌又大声疾呼矣。二者交讥，果孰得而孰失乎？要在通古今以辨明其虚实而已。是故论治病者，固当推究其病原，而治咳嗽者，尤必先明夫虚实。

咳嗽续论  ***************************
愚尝谓咳嗽一证，古今不同，治法各异，已于前论中畅其义矣。而世运之变迁，人事之浇漓，于古今所以不同之故，意犹未尽，敢复即前论而申言之。考咳嗽二字，前人谓有声无痰曰咳，有痰无声曰嗽，有痰有声曰咳嗽。《内经》无痰字，其咳论中亦不及嗽字，即他处咳嗽二字并举者，亦不多见。至《金匮》备论咳嗽，其治法亦详于饮而略于痰。至宋、元以后，始专立治痰之方，可见上古有饮而无痰，汉时犹饮多而痰少，至近时而痰之为病始多也。
夫痰与饮同出一原，所谓饮者，积水也。所谓痰者，盖即所积之水而熬炼以成者也。上古之人，淡泊无为，内火不生，故无痰。中古以后，嗜欲渐多，情志之火熏于肺，饮食之毒蒸于胃，其始也烁饮而为痰，其继也因痰而壅热，盖咳嗽之病变多矣。其尤甚者，肾阴告损，水衰不能制火，火炎则金伤，金伤则乾咳，盖至是而咳嗽门中且多不治之症矣。此非古今来病原治法之一大变哉。而愚则更有进焉者，自元季以来，菸草日行日盛，其气随呼吸以出入，日引日长，熏烁肺津，变而为痰。试观吸菸日久之人，无不痰多作咳者，谓非烟气之所致欤。至近二百年，鸦片盛行，其烟气较和而烟毒更盛，其性不至熏熬而兼能吸聚，年久瘾深者，类能聚津液而为痰，痰愈多而咳愈甚，而生痰致咳之原，更日出而无穷矣。夫咳嗽之病，多由乎痰，而生痰之原，古与今既若是其变迁也，而谓论治者，犹可执古法而不知化裁哉。故愚尝谓治病当变通夫古者，惟咳嗽为尤要云。

肝病证治条例  ***************************
肝属木，得春令生发之气，喜条达而恶郁遏。郁则怫其性情而为肝气之病。木性化风，风木不和，则上越而为肝风之病。木能生火，木郁火旺，败攻窜而为肝火之病。此三者，肝病之大宗也，而均有虚实之等则。今将三病分别虚实调治之法，条例于后：
凡治肝实之病：一曰泄肝气，二曰疏肝瘀，三曰泻肝火，四曰祛肝寒，五曰镇肝逆。此五者，治肝之有馀也。此外，肝气逆于肺，则有清金平木一法；肝木内克于脾，则有实土御木一法。凡肝实者，宜用此法。
凡治肝虚之病：一曰扶肝气，二曰养肝血，三曰敛肝阴，四曰熄肝阳。此四者，治肝不足之病也。此外有水不涵木者，更有滋水生木一法，乃乙癸同源之意也。凡肝虚者，宜用此法。
一曰肝气之证：如两胁板痛，里气攻撑，此肝气郁于本经，宜用疏肝法，并通络理气。如金铃子、玄胡索、沉香、木香、青皮、郁金、香附、苏梗。如气病日久，郁及血络者，宜疏瘀通络，如归须、桃仁、红花、牛膝、丹参、乳香，玄胡、旋覆花。如脘中撑痛，呕吐酸水，肝木犯胃者，宜泄木和胃。如左金丸、二陈加白芍、砂、蔻仁、木香、沉香。如肝气内逆，大痛大吐，四肢厥冷，此为肝厥。宜乌梅丸加减。如脘腹胀满，木气干于脾土者，宜培土泄木。如六君子加木香、砂仁、鸡内金、白芍、香橼、木香。如肝气兼挟湿痰，浊积壅阻，结块而成胀者，宜于泄木中兼化浊积。如小温中丸合平胃、二陈配用。如肝气上逆于肺，咳促哽噎者，宜清金平木。如旋覆花、代赭、前胡、百合、丹参、紫菀、枳壳、郁金、枇杷叶、红梅花、绿梅花。如少腹胀痛，肝气郁陷于下者，宜疏木达郁。如柴胡、川芎、归身、芍药、青皮、木瓜、乌药、沉香、吴萸、橘核、香附、玄胡。如气滞兼阻及血，而少腹结块作痛者，宜疏通瘀滞。山稜、莪术、牛膝、红花、桃仁、楂炭之类；其痛而作块者，当参症瘕例治之。此外，更有营血不足，肝脾不和而作痛者，病势徐缓，而延绵不止者，宜养肝止痛。如归脾汤加疏肝之品，或建中汤加归身、木香之类。
呆翁按不论室女妇人，体弱中虚，情志抑郁，经行腹痛，诸药罔效，往往用归脾原方覆杯即愈，此盖木失涵养使然也。
一曰肝风之证：亦有虚实两种，而虚者为多。木郁则化火，火郁则生风，此实症也。血虚则木燥，木燥则生风，此虚证也。肝风上升于头者，巅痛、头晕、耳鸣、目眩，宜羚羊角、石决明、明天麻、滁菊、夏枯草、丹皮、黑料豆、刺蒺藜、钩钩。有内风燔于胃口，烦扰不寐，嘈杂呕酸；宜左金、二陈、木瓜、乌梅、竹茹、枳实、白芍、枣仁。有外感经络者，四肢痉掣，麻木牵强，宜羚羊角、刺蒺藜、当归、白芍、丝瓜络、木瓜。以上皆肝郁生风治法，是肝风之实证也。如肝血不足，而兼生火动风者，当于前法中参入滋肝之品，如归、芍、二地、阿胶、龟版、牡蛎、栀子、沙苑、桑椹、天麻、首乌、料豆等柔熄之品。甚则眩晕痉掣，肢厥多汗，急宜三甲复脉、大小定风珠参入珠粉等，以熄风固脱。
一曰肝火之证：有上越巅顶者，为头痛目赤，耳聋颧红，宜羚羊角、黑栀、杭菊、夏枯草。有窜入血络者，为咯血、衄血、牙宣、舌衄等症，宜于清火方中，加入犀角、鲜地、玄参、赤芍、丹皮、银花。有扰及心包者，为癫狂不寐，怔忡惊悸等症，宜用犀角、川连、龙齿、牡蛎、磁石、朱砂、金银箔、铁落、真珠、竹叶、山栀、丹皮、青黛、枣仁。有燔及中焦，而嘈杂吐酸者，宜川连、山栀、竹茹、夏枯草。若胃液被烁，而烦渴善饥者，苦寒慎用，宜用甘寒，竹叶石膏加西洋参、石斛、二冬、二地、知母、白芍。有注于下焦，淋浊遗泄，便秘溺涩，在妇人则见经水不调，带下不止等证者，宜龙胆泻肝、当归龙荟、大黄、黄连、黄柏、玄参、牡蛎、木通、山栀、丹皮。
此外，有肝脏本虚，精神困顿，体有肝风、肝气之病，不能再投疏泄之品以耗正气者，只可培养以固本，宜二地、归、芍、杞子、苁蓉、阿胶、龟版、菟丝子、沙苑、乌梅等，以养肝阴。
呆翁按：凡木胜之人，中土弱者居多，木固宜滋宜柔，然土亦须兼顾。盖胃最恶湿，任用甘寒滋柔之品，而忘其妨胃之患，久进之后，中阳渐泪，寻至胃呆不纳，神疲体倦，言微气弱，中原板荡，命火将倾，病者宁有幸存之望乎。
若夫肝阳亏者，适与上述诸症背道而驰。是则宜以鹿角、阿胶、黄耆、葫芦巴、苁蓉、杜仲、萸肉、川芎、当归、五味、羊肉、东洋参、大小茴、乾姜等，以扶益肝阳。
晚近以来，有妇女肝气下注足膝，每发则痠痛麻木，不能步履。此证前人未有论及者，惟顾练江备论及之，名曰女脚气。由于脾气先虚，肝气因而下陷，若用通络下坠破气之品，则气愈虚而病愈重，治当以健脾为主，佐以疏肝，如六君、异功、归脾等方，随证加减。甚则用理中、肾气之类，以补火生土，其证详载《疡医大全》二十六卷中。


医案  ——————————————————————————————————————————————————————————————————————————————————————————

痢疾门  ***************************
史　痢垢数日不止，状如休息，肠腑中积垢未净，必须疏化。但脉象软数，清晨气滞，脏真暗伤。当以温补为主，佐以疏通可也。
潞党参（沙松）　炙甘草　归身炭　砂仁　野于术（炒黄）　四神丸　杜仲（酒炒）　荷叶蒂　炮姜炭　广皮　怀山药
另：上桂心（五分）　淡乾姜（五分）　酒炙大黄炭（一钱）　广木香（五分）　为末丸，分三服。
陈（左）　由疟转痢，经腑交病，所下垢腻如痰者甚多。神倦肢清，脉弱舌滑，苔色白燥，脾阳与胃阴两受重伤，而痰气尚阻而未畅。拟仿理中法加味。
于术　炙草　红枣　白芍（土炒）　麦冬肉（炒黑）　太子参　姜半夏　茯苓　炒枳实　煨木香　炮姜　橘红　西洋参（米汤拌炒）　桂枝
朱（左）　湿热积滞，阻窒气机，滞下痛痢，垢下兼红，舌苔浊腻。当疏浊清营。
煨木香　小川朴　川芎炭　楂炭　枳壳　淡芩（酒炒）　桔梗　红曲米炭　豆卷　赤勺（酒炒）　归身炭　鲜藕（煎汤代水）
杨（左）　瓜积伤中，腹痛泄泻，将及一月，渐觉气坠不爽，微有红垢。此脾营下陷，欲作痢疾也。舌苔白腻，脉象细数，气弱邪恋，恐其淹缠。姑与温通。
炒本山术　赤苓　小川芎炭　砂仁　炮姜炭　枳壳　归尾　楂炭　广皮　桔梗　广木香　荷叶蒂
二诊　腹痛滞痢，得冷则剧，此脾气虚寒之象。诊脉左弱右弦，中宫并有暑湿，气弱邪恋，最易淹缠。拟方温中疏邪。
野于术　川厚朴　桔梗　焦六曲　乾姜炭　砂仁　炒枳壳　通草　煨木香　连皮苓　广藿梗　煨姜　荷叶
三诊　湿邪阻滞，缘脾气衰弱，不能托邪外达。肢倦力乏，纳穀不舒，气弱邪滞，难取速效。姑拟温脾疏湿，俾外达为佳。
本山术　乾姜炭　砂仁　广皮　炒枳壳　于术　川朴　茯苓皮　豆卷　炙鸡金　通草　焦六曲　茵陈　桔梗　香稻叶
四诊　中气未化，湿邪未净。仍宜芳香疏化，兼与分利。
本山术　茯苓皮　茵陈　半夏　于术　豆卷　砂仁　通草　川朴　藿梗　广皮　煨姜　荷叶
赵（左）　疟发于夜，而有盗汗，病邪本在阴分，更兼暑热积滞，蒸蕴营分，发为红痢。法当和营疏邪，表里兼治。
炒归身　细柴胡　酒炒淡芩　川朴　川芎炭　丹皮炭　桔梗　酒炒东白芍　炒枳壳　煨木香　楂炭　红花　荷叶
刘（左）　久痢不已，肝脾营气受伤，于是肝木失疏达之性，脾土少健运之力，当脐及脘左块痛，纳穀少而不畅，气机阻窒于中，滞陷于下，营分中馀邪，至今未能尽化。脉象虚细弱数。正虚邪恋，奏效颇难，姑与疏肝运脾，冀其调畅乃佳。
于术　酒炒淡芩　炙鸡内金　楂炭　归身（炒黑）　桂枝　炒枳壳　醋炒青皮　土炒白芍　煨木香　桔梗　炮姜炭（蜜炙）　鲜藕
方　中气虚寒　由气分伤及血分，痢下瘀紫血水，肢冷腹痛，脉细弦弱。拟建中法，佐以温营畅气。
东白芍（桂枝六分煎汁炒）　煨木香　小生地（炒松）　楂肉炭　炙草　制附片　砂仁　炒穀麦芽　归身（炒黑）　于术　炙鸡内金
马　血痢久而不止，脾气与胃津俱伤，面浮色萎，舌质无苔，有由来也。刻下因积滞，面增肿满，更因感冒而加咳嗽，以致病情错杂。若论病，以痢为本，以痰为标；论治法，当先治咳，而后治痢。以肺为娇脏易伤，治痢之药多所窒碍故也。
南沙参　杏仁　归身炭　桑皮　莱菔子炭　桔梗　淡芩（炒黑）　煨木香　桑叶　砂仁　前胡　赤芍（酒炒）　炒枳壳　茯苓皮　通草　冬瓜子
庞（右）　据述胀痛在于下部，此由肝气乘久痢下虚之隙，注陷于少腹，故胀痛甚于下，而泄痢亦增剧耳。红白杂垢，及从前暑湿馀邪留于肠腑，未尽清泄也。参须不能进者，缘肝气内横，逆于胃口，故服之转增胀满，如和入平肝药中，即无妨也。惟饮食能进，则胃气可以支持。拟用疏肝为主，佐以宽畅调气之法。
于术　醋炒青皮　醋炒延胡　乌药　橘络　土炒白芍　酒炒金铃子肉　青广木香　醋炒枳壳　归身（小茴香二分煎汁炒）　西洋参（米拌炒黄，去米）　乾荷叶　白檀香　陈米蛀屑（炒焦色）　橘核（炒）

便血门  ***************************
吴　便血数日不止，湿热之留于营分者，由此疏泄，惟气机不化，脘气不舒。宜清泄营吩，疏通中气。
豆豉　桔梗　小生地炭　白芍　淡芩　炒枳壳　煨木香　炒归身　丹皮炭　防风根炭　绵耆　荷叶炭　藕
吴　肠风失血甚多，湿热下注使然。法宜清泄。
细生地炭　荆芥炭　槐米炭　归身炭　晚蚕沙　侧柏叶炭　丹皮炭　茜根炭　陈阿胶（地榆炭一钱研末炒）　藕节炭
再诊　便血甚多，气坠血注，前与清泄不效，拟固气摄营，佐以润肠泄热。
党参　细生地炭　槐米炭　防风根炭　黄耆　丹皮炭　柏子仁霜（绢包）　归身　荆芥炭　阿胶（蒲黄粉拌炒）
另：脏连丸（三钱）
赵　便血颇多，肝脾营气大伤，脉虚细，神倦乏力。当从肝脾清摄。
黄耆　槐米炭　阿胶（地榆炭一钱研末拌抄）　枳壳（醋炒）　大生地（炒松）　丹皮炭　黑稆豆衣　广皮　归身炭　茜根炭　白芍　侧柏叶炭　炒焦荷叶
姜　先患便血，腹中滞痛不爽，此湿热伤营之病，温之涩之，便血稍止，而湿热内踞。中气受伤，渐至脘腹胀满。刻诊脉象弦数，舌苔黄浊。法当清泄肝脾，勿容温补助邪也。
煨木香　枳壳（醋炒）　酒炒淡芩　桔梗　酒炒赤白芍　槐米炭　归身炭　防风根炭　丹皮炭　红曲米炭　川芎　炒焦荷叶
另：小温中丸　每服三钱
孟　便血不已，气坠肛脱，自属气虚下陷，宜用升补之法。但左脉弦数，腹中未和，舌苔带浊，仍有湿热留恋，浊痰上壅。宜先疏化。
青盐半夏　炒枳壳　茯苓　茜草根　橘红　煨广木香　归身炭　淡芩（炒黑）　酒炒东白芍　槐米炭　丹皮炭　炒焦荷叶　藕节炭

肝气门  ***************************
肝木犯胃则呕，犯脾则胀，犯肺则气逆。木病久必归中土，腹胀纳艰，大便不时溏泄，乃中气更伤之病。动作气逆，肝气上逆于肺，故亦有偏卧之候。久病正虚，未便专用疏泄。拟和胃健脾，兼佐泄木调气之法。
法半夏　生于术　鸡内金　东白芍　小青龙　广郁金　奎砂仁　刺蒺藜　左牡蛎　旋覆花　川百合　檀降香　枇杷叶　木蝴蝶
肝木犯胃，痛呕而胀，发必五日，甚则形寒汗出。脉象左手弦长，关部独大，肝木自郁于本宫，气侵及胃，设使胃病及脾，则胀增痛减，病情更重矣。姑先泄木安胃，冀得痛呕两平。
细川连（五分）　吴萸（二分，炒）　制半夏（醋炒，一钱半）　小青皮（醋炒，一钱半）　川楝子（酒炒，一钱半）　延胡（醋炒，一钱）　东白芍（土炒，二钱）　陈木瓜（酒炒，一钱）　黑山栀（姜汁炒，二钱）　紫苏细梗（八分）　桂丁子（三分，研末冲）　蔻仁（一粒，研末冲）　竹二青（姜汁炒，一钱五分）　陈香橼皮（一钱五分）
脉象左弦右弱，肝气上逆，胃气下降，寒热虽退，而撑痛呕胀，舌中黄厚，时或吐红，胃气不得下行。当与泄肝和胃。
川连（吴萸三分，炒）　盐半夏　青皮　金铃子　延胡　广郁金　石斛　瓜蒌皮　枳实　茯神　檀降香　竹茹
撑痛当脘，旁及左胁，痛甚则呕吐酸浊，脉象细弦，病缘肝木犯胃，挟中焦之痰浊，上逆不降。营卫相忤，则形寒里热；风木浮扰，则耳鸣头眩，而总以肝病为主脑。拟方疏肝安胃，畅气化痰。
东白芍（土炒，一钱半）　桂枝尖（四分）　小青皮（醋炒，一钱半）　姜半夏（一钱半）　新荟皮（一钱）　细川连（吴萸二分同炒，四分）　淡乾姜（盐水炒，四分）　白茯苓（三钱）　白苡米（姜汁炒，三钱）　瓦楞子壳（醋炒，六钱）　竹二青（一钱五分）　陈佛手（八分）
方按：再加石决明以熄风木，则更周到。
肝气撑痛则呕，数月不止，气阻瘀窒，经水不行，兼感微邪，营卫俱病，故寒热日作，舌色干绛，苔色干黄，腐蚀胃阴，为里热所灼，未可再投温燥。拟内养胃阴，外和营卫；兼佐泄肝调气之法。冀阴液得复，乃可著手。
洋参　麦冬　川石斛　白芍（桂枝炒）　丹皮　白薇　金铃子　延胡　青皮　细川连（吴萸二分煎汁炒）　木瓜　瓦楞子　檀降香　竹二青　橘叶
肝木犯胃，撑痛呕逆，肝病则营血不调，经水淋沥，营阴内耗，向晚发热。当泄肝和胃，佐以和营清阴。
细川连（吴萸二分煎汁炒）　青皮　白芍　川楝子　川郁金　制香附　黑山栀　全当归　丹皮　白薇　丹参　香橼　竹二青
再诊　脘痛当心，肝木内犯之病，更兼劳伤，内热少纳、不寐。当和肝为主，佐以养营清阴。
金铃子　白芍　川郁金　沉香曲　瓦楞子壳　丹参　丹皮　黑山栀　白薇　川百合　净枣仁（川连半两煎汁炒）　檀降香
关格已久，近复肝气横逆，撑痛作呕，脉细弱无神，病象已深。再与疏木降胃。
川楝子　延胡　半夏　广皮　茯苓　白杏仁　细川连（吴萸二分煎汁炒）　白芍　青皮　麦冬　北沙参　淡乾姜　九香虫　竹二青
痛由左胁及脘，甚则吐酸，木气内犯，中土受伤。法当泄木安土。
淡吴萸（川连三分煎汁炒）　白芍　桂枝　青皮　全当归　炙草　川郁金　瓦楞子　半夏　煨姜　佛手　红枣
肝木不和，胃痛及胁，木旺伤脾，肢体倦怠。当泄木培土。
白芍（桂枝四分炒）　金铃子　延胡　青皮　瓦楞子　牛膝（吴萸二分炒）　沉香曲　茯苓　白术　木香　砂仁　佛手
肝木犯胃则痛呕，犯脾则胀满，痛止而胀不减，腑病易通，而脏气难和也。以泄肝为主，佐以运脾和胃。
吴萸（川连三分炒）　金铃子　延胡　青皮　白芍　全当归　沉香曲　鸡内金　砂仁　川朴　黑栀　桂丁子（研末冲服）　竹二青
病出肝脾两脏。肝营窒塞，则化火生风、而为眩运；血络不调、而为瘀阻；脾气不运，则腹闷色黄，舌浊肢冷。刻当吐瘀之后，咳逆喉鲠，胸膈板滞，肝气逆行于肺络，不得疏降，瘀阻于上，气窒于中，而脉象虚数，已有脏损之征，调治颇难。姑与和营畅气，泄肝通络之法。
丹参　丹皮　白芍　旋覆花　紫菀　粉前胡　刺蒺藜　郁金　瓜蒌皮　白苡仁　奎砂仁　归须　橘络　降香　枇杷叶
再诊　脾气运则胀满略松，痿黄之色略退，其胸板略舒，营络亦有条畅之机。惟唇色干淡而焦，苔色渐灰，舌底淡白不华，肝脾营气窒损，窒则里气不通，损则阴血枯涩，病关脏气，非旦夕所能调复。于滋肝健脾法中，仍佐畅营调气之意。
洋参　生地　全当归　丹参　丹皮　白芍　于术　鸡内金　广木香　硅砂仁　生熟神麴　豆衣　柏子仁霜　龙眼肉
肝木郁陷，腹痛头晕，脉象弦数。用养肝调气法。
归身　白芍　丹皮　黑山栀　制半夏　郁金　竹二青　陈佛手
方按：宜加木香、青皮、滁菊、蒺藜。
向来营血不充，不能滋养肝木，木燥则化火生风，上逆不静，兼以气分郁阻，木失条达之机，横克胃土，故腹痛攻撑，少纳易胀，此气血两虚而又两室，疏之则嫌其削克，补之又恐其壅阻。拟方养血滋肝，畅气和胃，两层兼顾，或不至有偏胜之虞。
全当归（炒黑，三两）　大生地（砂仁一两炒松，四两）　于术（生切，一两五钱）　党参（三两）　广皮（盐水炒，二两）　紫丹参（三两）　丹皮（炒，二两）　川郁金（一两五钱）　广木香（八钱）　香附（打，三两）　青皮（醋炒，一两五钱）　石决明（醋煅，八两）　菊花（一两）　净枣仁（炒黑，三两）　川断肉（炒，三两）　生炙甘草（各四钱）　川石斛（二两）　竹二青（二两）
煎汁洋入阿胶（二两），酌加冰糖收膏。
气由左胁窜入脊膂，攻痛不定，脘腹作胀，肝木不和，扰及肺胃。当和肝为主，佐以通调络气。
旋覆花（绛末三分同包）　归须　白芍　桂枝　刺蒺藜　青皮　广皮　砂仁　桑皮　前胡　枳壳　瓜蒌皮　丝瓜络　陈香橼
再诊　前与和肝通络，胀痛攻窜，减而未止，脉象弦中带数，木郁无疑。惟痛偏于右，木邪侵于肺胃之界。拟于前法中加入推气散意。
金铃子　青皮　川郁金　刺蒺藜　白芍　丹参　旋覆花　广皮　川百合　桑白皮　枳壳　檀香　降香　丝瓜络
肝木犯中，腹痛作呕，新产奇脉不充，冲脉因之上逆，遂致胸脘撑胀，上及于嗌。脉象左关浮弦而数，巅痛项强，风木化火，郁而上升。当泄木和胃，兼平冲脉之气。
旋覆花　代赭石　半夏　象贝　前胡　黑山栀　金铃子　川郁金　小青皮　东白芍　长牛膝　瓦楞子　甘菊　香橼　木蝴蝶
肝气逆则胀闷，肝风动则眩晕，脉象弦硬，木郁不达。用药以和肝为主。
刺蒺藜　石决明　稆豆衣　天麻　甘菊　广皮　白芍　青皮　沉香曲　木香　砂仁　香橼
肝木犯胃，呕吐酸苦浊涎，脉细弦，舌红，气火上逆，肺金不肃。法当苦辛泄降。
细川连（吴萸半两，煎汁炒）　桂枝（四分）　东白芍（酒炒，一钱半）　淡芩（酒炒，一钱半）　姜半夏（二钱）　广皮（一钱五分）　南沙参（四钱）　前胡（一钱）　木瓜（酒洗，一钱）　鸡内金（炙，一钱五分）　砂仁（研，八分）　黑栀（一钱半）　紫菀（一钱半）　竹二青（姜汁炒，一钱五分）　枇杷叶（去毛，两片）
肝气不和，窒及营血，始则块撑作痛，渐至内热咳嗽，病已一载，神倦音破，此热久阴伤，由肝脾而并及肺胃，渐有入损之象。当和营调气，清养肺胃。
归身　白芍　丹皮　白薇　金铃子　延胡　沉香曲　鲜沙参（去皮）　马兜铃　蛤壳　青蒿子　稆豆衣　竹茹
方按：宜加旋覆花。
肝木犯胃，脘痛日作，此气分病也。惟脉细数右弦，内热咳嗽，肝营窒损，有阴血乾涸之虑。
归身　白芍　丹参　丹皮　细川连（吴萸二分煎汁炒）　青皮　川郁金　香附　青蒿　白薇　蛤壳　茅根　枇杷叶
向患肝木不和，中土受克，胸脘胀痛，口吐涎沫，病久阳虚，形寒作咳。拟温养法佐以和胃。
全当归　白芍　青皮　丹皮　广皮　苏子　杜仲　甘杞子　淮山药　砂仁　香橼皮
方按：宜加桂枝、半夏。
肝气上逆，呕酸块痛，按月而发，癸阻不行，气病及血。法当先以调气为主，和营佐之。
吴萸（川连三分同炒）　金铃子　延胡　青皮　香附　苏梗　归尾　丹参　橘核　长牛膝（桂枝五分炒）　九香虫　白芍　木香　砂仁
气机膹郁，肺胃不能顺降，脘闷不纳。当与和中畅气。
青皮　广皮　白芍　郁金　苏梗　沉香曲　半夏　枳壳　川石斛　蔻仁　香橼
腹胀撑急微痛，嗳闷气窒，癸停数月，病属木气内郁。当先以畅肝和胃为主。
白芍　青广皮　郁金　苏梗　木香　旋覆花　茯苓　腹皮　砂仁　蔻仁　香橼　枇杷叶
薛　咳嗽内热，郁热内蒸，肺气不降所致。左少腹块撑作痛，经至腰痠，乃肝木不调，不能藏血之象。当以疏畅肝木，佐以和络清肺。
生鳖甲　白芍（桂枝四分炒）　香附　青皮　全当归　牡蛎　郁金　北沙参　柴胡（醋炒）　丹皮　降香片　橘络　橘核　枇杷叶　竹二青
二诊　撑痛起于少腹，从左上升，渐侵脾胃，少纳多胀，病因肝气郁陷，营络不通。当疏肝和营。
金铃子　川郁金　瓦楞子　全当归　青皮　白芍（小茴香三分炒）　川连（吴萸炒）　木香　牛膝（红花三分煎汁炒）　丹参　橘核　九香虫　檀降香
三诊　胀痛减而未和，肝脾不畅，气血两窒。再与疏肝和脾。
白芍　砂仁　乌药　香附　青皮　延胡　丹参　牛膝（吴萸三分炒）　木香　六曲　红花　香橼　全当归
吴　向质气虚木旺，中气输运失常，湿热留恋，阻窒气机，脘腹胀闷，天阴则甚，即其征也。其经水淋沥先期，乃木火内郁，肝血不藏所致。脉象右弦左数，舌苔厚浊，病机偏重于气分。当与和中泄浊，清畅肝木为主。
川郁金　白芍　香橼　新会皮　川楝子　苓皮　通草　香附　青皮　丹皮　黑栀仁　檀降香
另：小温中丸　每服三钱，空心开水送下。
薛　内热虽减，左脉尚数，肝经络气未和，胁左板窒作声。再与和络清肝，佐以滋养。
旋覆花（绛末四分炒）　生地　郁金　枳壳　桑叶皮　归须　白薇　白芍　丹皮　牡蛎　前胡　降香　枇杷叶
周　肝气较平　惟营阴未得疏畅，晚热少汗，少腹作痛，营络欲通未畅。拟与清阴畅营。
细生地　生鳖甲　白芍　白薇　紫菀　全当归　南沙参　青蒿　木香　延胡　紫丹参　丹皮　牛膝（红花炒）　桃仁　枇杷叶
陈　风木不静，阳明内虚，故有眩晕诸疾，此不独血虚肝旺，兼以痰气内阻。拟熄风培土。
盐半夏（一两五钱）　制料豆（二两）　归身（二两）　刺蒺藜（四两）　党参（三两）　白芍（二两）　明天麻（一两）　于术（一两五钱）　茯苓（三两）　广皮（一两五钱）　丹皮（一两五钱）　菊花（一两）　木瓜（一两）　枣仁（三两）　川连（三分炒黑）　共为末，用大生地（四两）　夜交藤（四两）　煎浓汁泛丸。
赵　气机不化，内热留恋。再与清木和胃，以泄邪机。
左金丸　半夏　茯苓　青皮　菊花　广皮　黑山栀　枳壳　郁金　木瓜　青蒿　佛手　竹二青
王　肝木郁陷，脾土受伤，其咳呛属于肺，疝坠属于肝，皆木气为患。泄泻内热，神瘁少纳，则中气被戕矣。左脉细数，右寸关浮弦。当与泄木培中，防其渐就损途。
于术　丹皮　青皮　青蒿　鸡内金　川石斛　白芍　黑栀仁　木瓜　橘核　瓦楞子　砂仁　佛手
刘　咳嗽，肝营窒损，有阴血乾涸之虑。
归身　白芍　川连（吴萸二分炒）　青皮　丹参　香附　青蒿　丹皮　白薇　川郁金　蛤壳　茅根肉　枇杷叶
王　痛由少腹上掣及脘，此肝肾内虚，寒邪乘袭，其侵及中部，则中阳亦虚矣。脉象濡软中带弦，肝邪上犯，最易变成冲厥。刻下痛势暂平，须及时好为调理，以预防之。
党参（四两）　于术（二两）　茯苓（四两）　全当归（小茴香五钱炒，二两）　白芍（二两）　牛膝（吴萸四钱炒，二两）　萸肉（二两）　杞子（二两）　砂仁（一两）　桂枝（一两）　制附子（五钱）　木瓜（一两五钱）　川楝子（二两）　延胡（一两五钱）　木香（六钱）　为末　用橘叶（一两五钱）　橘核（三两）　煎汁泛丸，每空心盐花汤送下（三钱）。
刘　气逆暂平，木火上窜则头痛目眩，入络则肢麻肤疹。仍宜泄肝和气为主。
刺蒺藜（三钱）　石决明（四钱）　郁金（一钱半）　丹皮（钱半）　桑叶（一钱半）　桑皮（三钱）　黑山栀（钱半）　夜交藤（三钱）　白芍（钱半）　菊花（一钱）　佛手（三钱）
郁　木气内克则脘痛，上升则头晕，舌苔厚浊，胃气被克，不得清降。当疏肝和胃。
生于术　夜交藤　半夏　郁金　白芍　石决明　细川连（吴萸一分炒）　枳壳　茯苓　刺蒺藜　广皮　杭菊　竹二青

肝火门  ***************************
徐　血行清道而为衄血，其故由于肝火不平，蒸灼营阴，以致血络沸腾，屡发不已，阴血日耗，肝失血养，木火愈甚，驯至逆行，肺金喘逆鼻煽，神色枯悴，上损之候已深。而纳少、跗肿、便溏，中气亦坏。脉象细数，左尺浮数，所伏之肝火，不时上克肺金，而且下及肾阴，肝肾不主摄纳，病见于上，而根坏于下，在损症中为最深之候。姑与清肝肃肺，培土纳肾之法，气阴两顾，扶过炎夏伤金之令，方可从长议治。
台参须（钱半）　大生地（用墨旱莲草一钱同炒，米汤拌蒸，晒三次）　白芍（钱半）　天冬（三钱）　紫白石英（各三钱）　淮山药（三钱）　川百合（三钱）　丹皮　归身（钱半）　北五味（一钱）　女贞子　牡蛎（二钱）　归身（钱半）　牛膝（清盐水拌烘）　竹二青（钱半）　毛燕窝（绢包，五钱）
复诊　吐血止后，牙床又肿，脉象左细右数，病因肝火窜于阳明之络，火随血泄。用清营泄肝法调理之。
生地炭　北沙参　元参　生草　黑山栀　刺蒺藜　丝瓜络　知母　茜草炭　羚羊角　丹皮　白芍　竹二青
顾　痰浊内阻，由于胃气不降，而胃气之所以逆者，则由于肝火之内冲。刻下纳穀则胀，纳饮则呕，口中甜浊上泛，时更嘈热无汗，气机迫促，肝气升而肺气均逆矣。拟方清泄木火，疏降肺胃。
淡乾姜（盐水炒）　旋覆花　川连（姜汁炒）　茯苓　砂仁　佩兰叶　代赭石　半夏　枳实　桂枝　瓦楞子　苡仁　于术　竹二青
改方：去佩兰、旋覆花、代赭石，加吉林参须（一钱）、新会红（一钱）。如气急，仍用代赭、旋覆。
再诊　肺气稍平，胃气尚未顺降，而病原实由于肺气之不平。脉象滞数，木火不化。以煎剂疏胃气，丸剂疏肝木。
川连（吴萸炒，六钱）　青皮（醋炒，八钱）　香附（一两六钱）　川朴（一两六钱）　乾姜（盐水炒，六钱）　炙草（四钱）　半夏（一两五钱）　茯苓（三两）　于术（生切晒研，二两）　枳实（六钱）　木香（五钱）　新会皮（一两）　党参（二两）　砂仁（八钱）
上药共为细末，沉香（三钱）　磨冲水泛丸。每服三钱，用姜竹茹汤送下。
费　木火挟痰，内犯清净之府，嘈胀目黄，内热唇燥，皆属木火为病。用清泄之法。
羚羊角　川连　茯神　生草　桑枝叶　半夏　枳实　洋参　刺蒺藜　广皮　白芍　黑山栀　竹二青
魏　肝火不平，挟冲任之血上升为衄，脉象弦数，色黄内热。当用清火泄木之法。
全当归　川楝子　黑山栀　白薇　牛膝炭（苏木五钱炒）　茺蔚子　紫丹参　白芍　延胡
许　营阴亏耗，木火易浮，近因哀感过度，肝气上逆，肺气不降，每晚内热盗汗，肝阴伤而肝阳越也。咳呛不止，气从左胁上升，逆于胸臆，正属木火刑金之候。阴愈弱则热愈炽，金愈弱则木愈强，势必金枯阴涸，肝肺两损。调治之道，不外养阴清热，肃肺柔肝。务须舒怀调摄，乃能退出损途。
鲜南沙参　生地　麦冬　川贝母　白薇　旋覆花（归须一钱同包）　白芍　牡蛎　苡仁　桑白皮　洋参　蛤壳　丹皮　郁金　枇杷叶　竹茹
金　痛由左胁及脘，掣及胸背，上引太阳。脉弦细右浮，馀邪内伏，肝火上浮。当蠲饮泄木，两法并用。
半夏　桂枝　蒺藜　瓦楞子　茯苓　川连　青广皮　淡乾姜　郁金　菊花炭　佛手　竹二青
徐　当脘胀痛，不能纳穀，木陷于脾。防其渐成胀病。
白芍（钱半）　枳实（三钱）　木香（八分）　六曲（二钱）　通草（六分）　茯苓皮（三钱）　川朴（八分）　郁金（钱半）　青皮（钱半）　麦芽（三钱）　佛手（三钱）
范　脾虚湿郁，面色黄浮。近感新邪，兼增寒热，脉细涩不畅，苔晦。当与和中泄浊。
桂枝（四分）　淡芩（钱半）　槟榔（一钱）　鸡内金（二钱）　姜（二片）　柴胡（八分）　川朴（一分）　通草（六分）　茯苓皮（三钱）　白术（三钱）　神麴（三钱）　茅根（五钱）　青广皮（各钱半）

呕门  ***************************
病因痰饮内聚，胃气不得舒降，木气为湿土所郁，渐至化风生火。其呕吐痰沫、大便溏闭不时、气逆头痛诸病，概由乎此。左脉弦细而数，右寸关浮搏而数，肺胃之气，为木火所冲激，不特上逆为呕，抑且掣及经络。兼以阴虚之质，木火易燃，故有内热口渴之证。温中蠲饮，自属正治。但于阴虚肝热者，恐有劫阴之弊。拟仿喻氏关格治例，肝胃两调，寒热互用，冀得通降为吉。
细川连（吴萸一分炒）　乾姜　淡芩　桂枝　洋参　白芍　金铃子　瓦楞子　半夏　枳实　茯苓　姜皮　竹茹
浊饮内蓄，呕吐酸浊，甚则吐水黄色，饮久成癖，木郁生火，当温中疏木，通导浊积，俾得下行为顺。
乾姜　半夏　广皮　茯苓　苡仁　白芥子　枳实　桃仁　于术　秦艽　鸡距子　生甘草
另：控涎丹每服一钱七分，开水送下。
浊阴夹木火，郁而上逆，在胃为呕，在肺为咳。病历年馀，痰黏内热，浊蕴阴伤，不堪燥剂。姑与清肝泄浊，肃降肺金。
茵陈　苡仁　旋覆花　半夏　茯苓　黑山栀　川连　杏仁　冬瓜仁　海浮石　瓦楞子　枇杷叶
脘块撑痛，上呕下泻，粪色瘀黑，呕吐痰涎，舌苔晦白，中气虚寒，而烦躁绞疼，肝木郁化为火，又非纯用温燥所宜，此病所以难治也。姑两和之。
细川连（乾姜三分，炒）　半夏　金铃子　川郁金　小青皮　枳实　黑栀皮　乌梅炭　瓦楞子　白芍　桂枝　苏叶　石菖蒲　竹二青
再诊　绞呕未止，木火挟痰浊蒙扰不降。仍宜苦辛疏化。
细川连　淡乾姜　姜半夏　广皮　茯苓　黑山栀　白芍　石决明　乌梅炭　金铃子肉　延胡　丹参　竹二青

嗳哕门  ***************************
嗳哕不止，起于病后，此肺胃之气为痰浊所阻，升降不得自如。仿仲景嗳气例治之。
旋覆花　代赭石　党参　炙草　半夏　白蔻仁　细川连（乾姜二分拌炒）　杏仁　枳壳　竹二青
再诊　嗳哕减而未止，胃气内虚，失静镇之常，不能胜风木之冲激。仍仿噫气例，增入培土之意。
党参　炙草　茯苓　广皮　半夏　蔻仁　沉香　旋覆花　代赭石　桂丁子（冲）　枇杷叶
嗳哕硬噎，纳穀撑胀，右脉弦硬，肝胃气郁，逆而不降。
旋覆花　代赭石　郁金　枳壳　半夏　广皮　瓜蒌皮　前胡　蔻仁　苏梗　枇杷叶
哕气冲逆，喉间如炙脔，木气郁结，阻于肺部。当泄木降肺法治之。
旋覆花　代赭石　郁金　丹参　川朴　枳壳　杏仁　川百合　瓜蒌皮　苏梗　佛手　枇杷叶
木火较平，而气阻不畅，脘复升逆，上窒于喉，病与梅核气相似。用清火降气法。
旋覆花　郁金　青皮　黑栀（姜汁炒）　苏梗　瓦楞子（盐水煅）　枳实　半夏　橘络　杏仁　前胡　蒌皮　枇杷叶　竹茹
再诊　核阻虽通，而气未畅，近增寒热，脘闷，时邪挟发于中焦。仍当疏气和中为主。
豆豉卷　黑栀　苏叶　淡芩　苓皮　枳壳　杏仁　郁金　橘络　通草　香橼皮　竹二青。
肝气上逆，肺气不降，胃气被其搏激，失其通降之常。嗳哕不已，纳穀哽噎，脉形滑而神不爽，前医谓痰气相搏，信然。但治痰必先理气。拟与通降肺胃，佐以疏肝化痰。
旋覆花　薤白　郁金　蒌皮　枳壳　法半夏　橘红　象贝　前胡　川百合　竹茹　枇杷叶
另：桂丁香（三分）　白蔻仁（三分）　研末冲服

噎膈门  ***************************
木郁伤胃，胃气不得通降，痰瘀交阻，为噎为膈，气短便坚，咽喉鲠痛，膈症已成。调复不易。
白芍　川连（吴萸炒）　乾姜　半夏　淡芩　瓦楞子壳　桃　杏仁　丹参　归尾　郁金　紫菀　旋覆花　代赭石　竹二青
肝胃不和之病，久则胃气空虚，痰浊内阻，谷纳胀闷作呕，不得下降，大便坚少，渐有膈证之象。兼以肝气窜入络脉，腰腹撑痛，气病及血，癸水不调。当与通降胃气为主，而和营泄肝，则兼顾及之。
桂枝　乾姜　半夏　茯苓　白芍　川连（吴萸三分煎汁拌炒）　青皮　枳实　金铃子肉　延胡　丹参　旋覆花　乌梅炭　竹二青
再诊　脾为木克则胀满，胃为木克则痛呕，理固然也。此病谷纳痛闷，欲呕不得，大解旬日不行，胸膈气窒不快，胃气为肝木所激，失顺降之常，因之痰浊上阻，中阳痞塞，大有延成膈证之势。前方用苦辛温降，似亦偏燥。兹拟专以泄木清胃为法。望其腑气下行，则上中得以疏畅矣。
川石斛　枳实　半夏　洋参　橘红　白茯苓　青皮　白芍　川连（吴萸炒）　瓜蒌皮　干薤白　竹茹　檀降香　香橼皮
三诊　大便通降，胃气得以下行，故纳穀渐增。脉象左弱右弦，腹中撑痛，头眩耳鸣，癸水愆期，此皆肝气不和，气病则营窒，而化火生风，一切肝木之病，连类而起。治法当疏肝畅营为主。
归须　白芍　丹参　丹皮　川楝子　瓦楞子　延胡　青皮　刺蒺藜　甘菊花　橘络　橘核　乌药　檀降香
纳穀胀闷，胃为痰气所阻，不得舒降，病久液枯，便难舌燥，已成关格之候。用喻氏黄连合大半夏法。
川连　淡芩　乾姜　洋参　半夏　生草　青皮　白芍（桂枝三分炒）　蒌皮　枳实　白蜜（冲）　竹茹　香橼
脘痛当心，甚则肢厥，呕水不能安穀，大便艰涩。始由肝气不和，久而气瘀交阻，脉象弦细而数，舌色偏红，木火内燃，胃阴渐涸，已属关格重候。姑与泄肝养胃，疏畅气瘀，然必宽怀调理，方能奏效。
旋覆花　代赭石　瓦楞子　川连（吴萸三分炒）　乌梅炭　郁金　归须　丹参　桃杏仁　紫菀　金石斛　白芍　乳香　橘叶　竹二青
方按：此等病，余常用龙荟丸直泄肝经气火，屡得效验。
痛呕较减，但木火久逆，胃中气液两伤，而痰瘀所阻，未必遽能疏化。脉弦软无力，不能安寐。仍从胃腑清养疏降，佐以和肝。
洋参　金石斛　丹参　半夏　广皮　黑栀仁　茯神　枳实　金铃子　延胡　左金丸　白芍　川百合　香橼　竹茹
脘中痛胀，朝食暮吐，兼带酸浊，脉象弦数，四末不温，木火内燃，中阳不运。由肝气而成反胃，正属难治。姑仿喻氏关格治法。
淡乾姜　白芍（桂枝四分炒）　川连（吴萸一分半炒）　半夏　瓦楞子　川楝子　川郁金　乌梅炭　青皮　鸡内金　檀降香　竹茹
肝木逆犯肺金，气呛哽噎，发则呵欠气厥，病由痰气上阻。法当疏降。
旋覆花　瓦楞子　郁金　苏梗　盐半夏　橘红　枳壳　川贝　前胡　桑皮　枇杷叶　沉香　乌药二味磨冲
胀痛呕恶，不能纳穀，病由肝木犯胃，胃气不得舒降，将成枯膈之候。
北沙参　川连　乾姜　瓦楞子　青皮　白芍　木瓜　半夏　广皮　郁金　枳实　茯苓　竹茹　香橼

痹门  ***************************
胸气痹窒，上迫于肺。脉象左虚右弦，舌苔黄腻，虽属宿病，而兼挟新邪。以疏降肺气为主。
干薤白　瓜蒌皮　旋覆花　郁金　杏仁　前胡　盐半夏　枳壳　紫菀　通草　枇杷叶
方按：合参案方，大约有咳嗽等见证。
当胸气窒，状如胸痹，此由肝气逆行肺络，不能清降。脉象弦数，木郁生火也。仿《金匮》法，佐以清肝。
旋覆花　薤白　蒌皮　郁金　前胡　川贝　黑栀仁　丹皮　归须　橘络　瓦楞子　竹茹　枇杷叶
痰气阻结，清阳被郁，脉数舌黄，兼有浊热蒙扰。当宣痹泄浊。
旋覆花　薤白头　瓜蒌皮　郁金　前胡　杏仁　香豉　射干　枳壳　橘红　蔻仁　通草　枇杷叶
方按：既有浊热，宜加山栀。
痰气阻于上焦，木火内闭，不得疏泄，上则晕眩气噎，下则梦遗精浊。肺俞独冷，痰阻而阳气不通也。法当化痰畅气，泄木清火。
旋覆花　盐半夏　橘红　桂枝　白芍　于术　茯苓　茯神　川柏　砂仁　牡蛎　竹茹　生姜
再诊　木火为痰气所阻，不得疏越，背恶寒而胸气窒。再与通阳泄浊，肃肺畅气。
旋覆花　薤白　郁金　前胡　全瓜蒌　盐半夏　桂枝　于术　茯苓　苡仁　枳壳　生姜　竹茹

臌胀门  ***************************
脘腹胀满，半载于兹。据述其来无因，而亦无苦。脉象弦细滑数，舌苔白腻，想由寒湿内著，肝脾之气窒而不化，痰涎浊沫随气而结，病情与单腹无异。拟方用温化法，疏运肝脾，俾浊阴之气得以疏达乃松。
野于术（炒松，一钱）　山茅术（生切，一钱）　淡乾姜（盐水炒，五分）　广皮（一钱五分）　制附片（八分）　法半夏（一钱五分）　茯苓皮（四钱）　泽泻（一钱半）　潞党参（炒松，二钱）　青皮（醋炒，一钱半）　广木香（七分）　香橼皮（钱半）
另：禹馀粮丸三钱　广皮汤下。
方按：细绎病情，彻底澄清，用药亦虚实兼到，切实不浮。然据此脉象，是气阴两伤所致，非必定有浊热，先生之用姜附，是从证不从脉也。
肝气郁陷，发热甚于两足，此即邪郁于厥阴之兆。其外达也，不能从经络疏透，而又内陷于脾，挟时令之暑湿，泄泻数日，转为腹胀，胀势甚于少腹，两便通而不爽，仍属木陷土郁之象。惟脉象软细而不弦，舌色乾红而少润，气液两亏，药难著手。姑拟肝脾两疏，录方于后。拟方用四逆散合鸡金胃苓之意。
细柴胡（醋炙，六分）　白芍（土炒，二钱）　枳实（姜汁炒，八分）　炙鸡金（一钱半）　奎砂仁（八分）　连皮苓（四钱）　本山术（一钱）　川朴（八分）　青皮（一钱半）　乌药（一钱）　青广木香（各五分）　沉香（磨冲，四分）　香橼皮（一钱）
另：小温中丸（三钱）　禹馀粮丸（二钱）
肝气撑痛，甚则肢冷发厥，木陷于脾，脘腹僵硬，兼挟浊积内阻，有单腹之虑。姑与疏肝和脾，佐以温化。
金铃子肉（酒炒，二钱）　延胡（醋炒，一钱半）　青皮（醋炒，一钱半）　广木香（七分）　鸡内金（一钱半）　楂炭（三钱）　川朴（一钱）　砂仁（研，八分）　莱菔子炭（三钱）　茯苓皮（四钱）　白芍（土炒，一钱半）　香橼（一钱半）
另：禹馀粮丸（二钱）
当脘胀满，不能纳穀，木陷于脾，防其渐成胀病。
白芍　青皮　郁金　木香　川朴　茯苓皮　枳实　降香　麦芽　六曲　通草　佛手
热病后馀热未清，因气机不畅，肝胃不和，胀闷不能纳穀，舌色不营，肝脾两窒，久延恐成虚胀。
白芍　青皮　沉香曲　鸡内金　枳壳　紫苏细梗　青蒿　丹皮　白薇　川石斛　归身　香橼
脾胃之气，窒而不行，浊气上升，肺气不降，喘逆腹胀，不能纳穀。当与和中为主，佐以疏肝肃肺。
沉香曲　枳壳　半夏　砂仁　金铃子肉　延胡　青皮　白芍　旋覆花　通草　香橼皮
另：小温中丸，每服三钱。
肝脾积热，气血两窒，脘腹胀满，时吐清水，渐至胀及少腹，经水亦停。脉象涩数不畅，病因肝木犯土而起。当舒怀调治，乃得全愈。
细川连（吴萸二分煎汁炒，四分）　东白芍（土炒，一钱半）　小青皮（醋炒，一钱）　大川芎炭（八分）　淡乾姜（五分）　川朴（一钱）　制半夏（一钱半）　广陈皮（一钱）　茯苓皮（四钱）　大腹皮（二钱）　沉香片（八分）　香橼皮（一钱）
另：小温中丸每服（三钱）　广皮汤下
方按：用川芎一味疏动其营血，甚妙。
肝木内犯，块痛撑胀，恐其土被木贼，渐致中满。拟方泄木调气。
金铃子（一钱半）　延胡（醋炒，一钱半）　青皮（醋炒，一钱半）　广木香（七分）　上沉香（七分）　奎砂仁（研，八分）　鸡内金（炙，一钱半）　楂炭（三钱）　广郁金（一钱）　九香虫（一钱）
另：加味左金丸每服三钱，佛手汤送下
腹胀复发，当脘块撑，纳穀愈甚，肝木犯脾，脾气不能输运也。浊蕴气阻，法当疏肝运脾。
白芍　青皮　香附　金铃子　延胡　黑山栀（姜汁炒）　川朴　广皮　茯苓皮　木香　砂仁　陈香橼
另：小温中丸每服一钱半
土虚木乘，左胁撑胀，脉细弱舌白，中阳不能鼓运，气阻痰凝，最易陷成单胀。用温中泄木法。
金铃子　延胡　青皮　桂枝　白芍　吴萸（川连三分煎汁炒）　木瓜　广皮　茯苓皮　于术　砂仁　香橼
方按：宜加川朴。
肝木侮中，撑痛胀闷，脉象细软而弦，舌苔黄浊，浊壅气阻，恐延腹胀之候。拟用泄木和中，调气泄浊之法。
川楝子　延胡　青皮　白芍　木瓜　川连（乾姜二分炒）　小川朴　广皮　茯苓皮　砂仁　焦六曲　枳实　香橼
咯红虽止，而脘胀不减，不能纳穀。脉象软细不畅，肝脾之气，阻窒不化。法与疏木和中。老年病久，不易奏效。
白芍　青广皮　鸡内金　砂仁　六曲　枳实　大腹皮　茯苓皮　通草　香橼皮
另：小温中丸，每服三钱，广皮汤下。
胀减而仍作痛，脾气未能舒调也。近日形寒晚热少汗，脉形虚数，肝脾阴气内亏，姑与和中法。
归身　白芍　丹皮　青蒿　白薇　蛤壳　川贝　鸡内金　广皮　木香　砂仁　香橼
再诊　中焦脾胃之气，必藉木气以鼓运，甲木不得疏达，有陷于中土，而为胀为痛。其寒热往来，亦属少阳不和之证。刻下寒热虽止，而木土未和，腹中尚痛，况内热唇乾，中焦积热留恋。尚宜疏木和中，清泄里热。
霍石斛　银柴胡　连翘壳　淡芩　枳实　白芍　小青皮　炙鸡金　茯苓皮　木香　砂仁　神麴　通草　穀麦芽　乾荷叶
肝脾相忤，痛减而胀增，向晚更甚，中阳困败，浊气壅阻，恐其延成单腹。姑与泄木和中。
白芍　青皮　苏梗　木香　砂仁　鸡内金　腹皮　六曲　杏仁　前胡　橘红　香橼皮
另：小温中丸，每服三钱，开水下。
脘右结痞，纳穀则脐下作胀，左脉微弦，右脉细弱，舌苔浊腻，病因肝气下陷，脾气不能输运，浊积停阻，将成腹胀之候。
金铃子　延胡　柴胡　青皮　广皮　川厚朴　神麴　砂仁　苡米　赤苓　通草　香橼皮
方按：宜加枳实以泄浊。
病后气机不化，肢面浮肿，而脘腹胀甚，脉象细涩不畅。当通降脾肺，疏泄肝木。
豆卷　杏仁　苏梗　木香　鸡金　郁金　青皮　腹皮　苓皮　冬瓜皮　沉香曲　香橼皮
筋青脐突，胀势已深，且自下而上，病关肝肾，尤为重候。姑与温中畅气，冀其稍松而已。
茯苓皮　青广皮　桑白皮　瓜蒌皮　桂心（去皮研末作丸吞服）　猪苓　泽泻　鸡金　砂仁　木香　平胃散（绢包入煎）　香橼皮
另：小温中丸，每服三钱，广皮汤送下。
腹胀筋青，脉弦细而数，胁左结瘕，病由肝木郁陷，脾气阻结，而湿郁化热，木郁化火，阻窒不达，中阳抑遏不畅，虽在髫年，而病挟情志，调治颇非易易。拟疏木和中法。
川楝子　延胡　青广皮　左金丸　桂枝　白芍　鸡金　苓皮　黑栀（姜汁炒）
另：小温中丸。
再诊　前与疏木清湿，腹胀减而复作，脉象虚弦无力。此由中气受伤，脾土无自立之权，故病势旋平旋发。拟于前法中参用培益中阳之品，标本兼治，庶几渐瘳。
生于术　炮乾姜　桂枝　白芍　左金丸　青皮　川楝子　川郁金（醋炒）　黑栀　木香　桑白皮　广皮　茯苓皮　通草　竹二青　香橼
三诊　腹胀渐平，但肝脾以久病而损，肝伤则生气被困，脾伤则健运不及。疏肝运脾，疏补兼用，为善后之计。
生于术　炮乾姜　桂枝　白芍　细川连（吴萸二分同炒）　青皮　鸡内金　广木香　砂仁　神麴　车前子　杏仁　枳实　淡芩
肝木伤脾，复挟湿浊阻结不化，腹胀硬肿，及于四肢，有胀甚为鼓之虑。
半夏　广皮　茯苓皮　金铃子　延胡　莱菔子　青皮　白芍　沉香曲　木香　佛手
另：小温中丸，每服三钱，开水送下。
木郁伤脾，脘腹臌胀，气逆自促，不能纳穀，脏气窒而不通，此属气臌重症。
金铃子　青皮　白芍　川郁金　香附　苏子梗　青广木香　沉香　旋覆花　前胡　香橼
另：小温中丸。
疟邪内陷，邪积交阻，致周身肿胀，咳逆气喘，由脾土伤及肺金，病经数月，邪实正虚，此疟鼓中难治之证。
茯苓皮　大腹皮　桑白皮　青广皮　瓜蒌皮　鸡内金　莱菔子　白芥子　桂枝　杏仁　通草　冬瓜皮　枇杷叶　姜皮
另：小温中丸。
腹胀如鼓，小水不利，似属湿热为病。但脉象左关不和，右手按之弦而数硬，曾经吐瘀便黑，胀势稍减仍增。此由肝气内郁，气聚则血凝，复挟木邪乘土，脾伤湿壅，与痹病湿热者不同。所虑脏气内窒，难必其行动有权耳。
延胡　青皮　桃仁　归须　苓皮　广皮　木香　枳实　黑栀　通草
另：小温中丸二钱，开水送下。
西珀屑（三分）　锦纹大黄（合红花酒制，八分为末）　广皮汤下
经阻数年，渐觉腹胀如鼓，脉象细而数，营气内窒，肝阳浮越，此属瘀胀重证。
延胡　青皮　归尾　桃仁　丹参　香附　楂炭　平胃散　大腹皮　炒枳实　奎砂仁　石决明　木蝴蝶　香橼皮
再诊　腹胀肤错，属瘀胀重证，病历数年，根底已深，不敢遽投攻泄。于畅营中佐以和气，亦血病治气之旨。
归尾　桃仁　丹皮　丹参　细生地（红花三分炒）　生草　延胡　香附　木香　桂枝　广皮　益母草
另：妇科回生丹（一粒，药汁化服）
瘀血呕而未尽，转见腹大筋青，纳穀作胀，左关弦数而硬，营气久窒，不得通调，病属血臌重症。姑与畅肝疏瘀。
丹参　延胡　桃仁　归尾　香附　青皮　木香　苏梗　长牛膝　九香虫　红花　炙乳没　参三七（磨冲）　香橼
再诊　前与畅肝疏瘀，大解频见紫黑，渐得脉软胀松，于病情尚有转机，但瘀未全化，即病根未动。仍以前方增损。
全当归　白芍　泽兰　延胡　丹参　桃仁　香附　青皮　木香　楂炭（砂糖拌炒）　长牛膝（红花三分，煎汁炒）　参三七　香橼皮
中气虚疲，脾阳不运，神色不荣，呕胀遗溲。此属本原不足，兼受湿邪之象。调治甚难奏效。
于术　茯苓　半夏　广皮　木香　砂仁　苡仁　白芍（桂枝三分炒）　乾姜　益智仁　莲子　生姜
再诊　湿邪渐化，但脾气疲乏已甚，纳穀作胀。法当以温中疏化为主。
于术　茯苓　川朴　砂仁　鸡内金　炮姜　六曲　淡芩　豆卷　通草　香稻叶
三诊　湿邪渐化，故舌浊渐退，但足膝无力，脾气不运，纳穀作胀闷。仍当疏运中气。
苓皮　腹皮　白芍　砂仁　枳实　淡芩　豆卷　六曲　橘白　苡仁　通草　香稻叶

肿门  ***************************
肤肿无汗，风水相搏，表气不通。当用前人开鬼门法。以理脾肺。
蜜炙麻黄（四分）　白杏仁（三钱）　紫苏叶（一钱半）　大豆卷（四钱）　广皮（一钱半）　汉防己（一钱半）　大腹皮（二钱）　茯苓皮（四钱）　小青皮（一钱）　桑白皮（一钱半）　川通草　冬瓜皮（六钱）　姜皮（三分）
周身肤肿，起于疟后，数月不愈。脉象右寸关浮数而硬，此肺脾两经之气，失于舒运所致。用五苓五皮合香苏法。
茯苓皮　青广皮　桑白皮　川桂枝　野于术　泽泻　猪苓　香附　苏叶　杏仁　通草　冬瓜皮　姜皮
再诊　肤肿得退。惟病起疟后，脾气先虚。法当健脾疏运。
野于术　炙鸡金　东白芍　川桂枝　淮山药　广皮　茯苓皮　猪苓　泽泻　桑白皮　通草　砂仁　冬瓜皮　姜皮
浊热蒸郁，脾病及肺，咳痰带红，气逆、面浮、肢肿，脉象细数。当肺脾两调，而以清降为主。
茯苓皮　大腹皮　广陈皮　桑白皮　瓜蒌皮　冬瓜皮　砂仁　神麴　苏子　杏仁　旋覆花　茅根肉　枇杷叶　鲜藕
两足浮肿，肤裂出水，经络中所蕴之痰湿，尽注于下，横决而出，于病机尚属通顺。惟小溲短少，肾与膀胱气化不旺，不能通调水道，致三焦失决渎之司，而水湿之邪，因之壅溢。《金匮·痰饮门》中以五苓散与肾气丸并列，一以治膀胱，一以治肾，虚实兼到矣。痰气上逆，行动则喘逆愈甚，亦属饮邪内阻，肾气不能摄纳所致。其上下脾肺之气，亦因湿阻而不能通运，故纳食之后，必捶背数通，乃得舒降也。拟用五苓合五皮法。
野于术　茯苓皮　泽泻　桂枝　半夏　冬瓜皮　广皮　桑白皮　淮牛膝　砂仁　牡蛎　银杏肉　五味（乾姜三分同打，蜜拌炙黑）　通草
另：金匮肾气丸，每服三钱，临卧开水下。
再诊　肿势趋于两足，水流不止，周身痰湿均藉此为出路，本无止涩之理，亦无止涩之法。惟脾肾两亏，肾阳亏，不能蒸化水湿，小便因之不利；脾阳亏，中气则随湿下陷，跗肿因之不消；权衡于邪正之间，不患痰湿之不去，而虑正气之不支。固本之道，不外温肾培脾。仍拟用肾气丸，日服三钱。培脾之法，另方附后。
潞党参　野于术　茯苓皮　炙甘草　盐半夏　广皮　淡乾姜（川连二分炒）　五味　桂枝　牡蛎　车前子　生熟苡仁　银杏肉　胡桃肉
脾虚湿郁，中气不运，浮肿自足而起，上及首腹，于法为逆。当与温中泄脾，俾气机得畅为佳。
桂枝　白术　苓皮　青广皮　桑白皮　大腹皮　鸡内金　奎砂仁　神麴　车前子　泽泻　杏仁　冬瓜皮　姜皮
再诊　肿由足起，本属重证。中焦湿郁化热，而小溲不黄，热蕴于里，不得宣达。先与疏泄。
茵陈　黑山栀　豆卷　连翘壳　茯苓皮　白术　腹绒　鸡内金　神麴　砂仁　泽泻　黄柏　冬瓜皮　姜皮
肿病自足而起，浊气不降，上逆于肺。病起于阴，所谓下行极而上，肿病中最重之证。姑与疏降温摄。
桑白皮　苏子　紫菀　制半夏　麦冬　白芍　茯苓皮　枳实　沉香　金匮肾气丸（四钱，入煎）
气血两窒，周身浮肿，病起产后，已历两年，脉虚少纳，内热无汗，势必陷成肿满。姑与和中法。
于术　桂枝　归须　川芎　香附　苏梗　桑皮　鸡内金　广皮　砂仁　木香　香橼皮　枇杷叶
中气不化，浊邪下注，肿从足跗而起，上延脘腹，脉弦数，舌光白。宜和气泄浊。
白术　川朴　苓皮　广皮　大腹皮　枳壳　桔梗　藿梗　神麴　生草　冬瓜皮　香橼皮　荷叶
另：保和丸，每服三钱。
面浮略退，中气失于调畅，脉象左软右弦，湿邪留滞。仍当疏畅。
白芍　桂枝　于术　茯苓皮　大腹皮　桑白皮　广皮　鸡内金　神麴　广木香　焦穀麦芽　冬瓜皮　荷叶
崩漏之后，转为肤肿。四肢膺乳胀及脾肺之分，气升息喘，不得平卧，血病而及于气，下病而及于上，在病机中属最重之候。天气暑炎，经来如黄水，脾土渐坏，先与清调。
全当归　丹参　郁金　野于术　茯苓皮　大腹皮　桑白皮　瓜蒌皮　杏仁　象贝　苡仁　川通草　枇杷叶　香橼皮
再诊　肤肿或减或剧，甚则撑及胸乳。肝木陷于脾中，脾土渐伤，病及肺金，气机升逆。当与疏化。
茯苓皮　桑白皮　大腹皮　青广皮　瓜蒌皮　苏子叶　丹参　香附　橘核　鸡内金　冬瓜皮　枇杷叶　姜皮
阴经为寒湿所附，由跗肿而上及腿腹，脉象细数不鼓。病底颇深，经气不旺，调治非易。先拟培土温经之法。
野于术　桂枝　茯苓皮　淮牛膝（制附子三分煎炒）　椒目　独活　防己　全当归　苡仁　砂仁　通草　桑枝
肤胀属乎脾肺，而此证气由上逆，撑及颈项，坟起有形，纳穀胀闷。病因肝气上逆，肺胃不得舒降，与寻常浮肿不同。用疏肝降气法。
白芍　木瓜　白芥子　象贝　旋覆花　沉香　杏仁　郁金　苏子梗　青皮　桑白皮　瓜蒌皮　橘络　黑山栀　竹二青　香橼
再诊　上部气机略松，水湿注陷于下，少腹两足肿甚，而阳气不化。法当温通。
桂枝　椒目　苓皮　泽泻　于术　杏仁　青皮　大腹皮　猪苓　砂仁　苏叶　金铃子　通草　姜皮

瘕癖门  ***************************
邪结于厥阴之络，寒热经久，左胁瘕撑作胀，病归阴络，一时不易清彻，况营瘀气阻，木土相仇，虑其渐成瘕胀。
归尾　川芎炭　赤白芍　川楝子　延胡　沉香曲　瓦楞子　青蒿　生鳖甲　丹皮　丹参　白薇　香橼　茅根
另：鳖甲煎丸，每服十粒，黄酒送下
腹块撑痛，将及半载，病引经络，气窒血阻。凡瘕痛历久化热，亦能壅而成脓，脉象细数，形寒内热，痛处著于左旁。拟与畅气通瘀，疏调营络，取通则不痛之意。
归尾　赤芍　桃仁　金铃子　延胡　香附　橘络　桂枝　苏梗　丹皮　红花　乳香　降香　丝瓜络
脘右瘕撑作痛，宿病剧发，脉弦而迟。法当温通气分，佐以泄降。
半夏　杏仁　郁金　桂枝　白芍　归须　苏梗　金铃子　吴萸（川连炒）　枳实　通草　佛手
再诊　瘕疼略减，而足热头晕，中虚而木火浮注之象。脉象仍觉弦迟，用建中泄木法。
白芍（桂枝四分炒）　茯苓　半夏　生草　刺蒺藜　石决明　甘菊　青皮　丹皮炭　牛膝炭　竹二青
三诊　足热头晕，木火上浮下注，虽瘕疼较减，而中气仍复虚窒。建中泄木，是一定治法。
白芍　生草　归身　丹皮　白薇　郁金　青皮　石决明　稆豆衣　甘菊　茯神　竹茹　佛手
脘右瘕聚，即属肝气内结之病。木郁化火，则为热汗，脾土受克，则为胀闷。其内热带下，腰痛诸证，脾营虚陷所致。刻下先拟疏肝和脾，俟胀痛稍松，再图治本。
白芍（吴萸二分炒）　川郁金　丹参　全当归　刺蒺藜　香附　木香　砂仁　鸡内金　青皮　菟丝子　木蝴蝶
土木相忤，少腹瘕痛，上及于脘，更兼带下淋沥，腰脊痠痛，小便艰涩。脾肾交亏，湿热乘虚下陷，病情纷错。先宜和肝运脾，疏利湿浊。
川楝子　延胡　归须　白芍　橘核　丹皮　黑山栀　茯苓　川柏　砂仁　木香　牛膝（吴黄三分炒）　杜仲　陈香橼皮　瓦楞子壳
再诊　瘕痛稍缓，但带下尤甚。先期鼻衄，脾虚气陷，湿热下注于奇经，土败木郁，肝火上浮，血从清道而溢。又当兼清木火。
生地炭　归身炭　白芍　青皮　丹皮　川郁金　黑山栀　于术　砂仁　川柏　牡蛎　稆豆衣　橘核　橘叶　竹二青
院中瘕痞，攻冲作胀，脉象弦长而数，病由肝木乘土而起，胃虚则汗出头晕，此木火化风也。于泄木中当兼培土。
白芍　青皮　木瓜　沉香曲　木香　枳壳　半夏　于术　川石斛　麦冬　香橼皮
方按：宜加牡蛎。
张　脘左痞结，数年不消，发则寒热痛胀，不纳不饥。脉象浮弦搏指，不耐重按，中阳已耗，不堪攻伐。姑与疏中化气法。
青皮　橘核　川楝子　川芎　通草　广郁金　川朴　苏梗　楂炭　白芍　瓦楞子　半夏　香橼
再诊　脉象浮搏较和，痞痛较减。惟宿瘕不化，中气久伤，不堪攻伐。再与两和肝脾法，渐渐疏化。
川桂枝　青皮　苏梗　橘核　白芍　瓦楞子　川朴　黑山栀　川郁金　蔻仁　白芥子　佛手
某　脘右瘕痞不化，舌红脉虚数。气病久结，阴液渐伤，正气渐削，未便攻伐。姑与畅气调营，勉期松展。
白芍　郁金　香附　通草　枳壳　紫丹参　大腹绒　北沙参　橘络　归须　木香　橘核
再诊　胃气略醒，精神稍振，但脉仍虚，而脘中瘕结不化，势难攻消。姑先养胃畅气，以扶正为主。
太子参　归须　麦冬　郁金　半夏　橘络　白芍　石斛　瓦楞子　枳壳　青皮
某　肝木不调，左腹结痞，久而营气渐弱，气散火升，为眩晕惕悸，嘈杂脘胀，皆风木伤中之象。最虑中气日削，渐成腹满之候。先拟和木熄风，培中畅气。
石决明　川连（吴黄炒）　半夏　郁金　香橼　白芍　木香　砂仁　茯神　归身　刺蒺藜　稆豆衣　麦冬　竹茹

瘀血门  ***************************
唇舌紫暗，幼时已然。近来爪甲色青，营血凝涩已甚，年已及笄，癸水不通，而便下瘀紫，黑血甚多，少腹绞痛，冲脉之气逆升于上。脉象细涩而数，营阻血瘀，非温养疏通，不能奏效。病经十载，难冀速功。
全当归　白芍　红花　延胡　丹参　牛膝（吴萸三分煎汁拌炒）　乌药　香附　川断　丝瓜络　降香
再诊　瘀血上吐下泻，近日多吐气逆，脉象左手弦硬，右手细数，爪甲唇舌紫黑，较前稍活。惟气火上逆，目红喘促，血之壅滞者，尚未流通。仍当和营导瘀，佐以通降之法，伸得下行为顺。
归尾　赤白芍　长牛膝（红花八分炒）　楂肉　延胡　丹皮　丹参　生地炭　乳香　旋覆花（降香同包）　代赭石　苏木　茺蔚子
另：锦纹大黄（酒煮，六分）　西珀屑（三分）　二味研末，冲服。
血从上下而溢，血色瘀紫，血行后筋骨掣痛，内及脘腹，营络仍复不通，左胁结痞，亦未消化。总由营络窒滞，肝气内阻。仍宜疏肝和络，清导余瘀。
金铃子　延胡　青皮　归尾　牛膝　红花　桃仁　丹参　郁金　木通　乳香　降香　丝瓜络
腰俞延及左胁，掣刺作痛，难于转侧，此血络瘀伤之病。脉软数，时有内热，阴气暗伤，当兼滋养。
大熟地　全当归　杜仲　川断　甘杞子　菟丝子　沙苑子　金毛脊　破故纸　长牛膝　旋覆花（红花四分同包）　胡桃肉
另：参三七（四分）　血竭（二分）　乳香（一分）　研末，陈酒冲服。
少腹偏左注痛，引及腰脊，寒热连绵。此病因血络瘀阻，邪机下注，热久阴亏，舌红脉数。姑与和络畅营，疏通邪滞。
金铃肉　延胡　归尾　桃仁　青蒿　白薇　丹皮　丹参　牛膝（吴萸炒）　橘络　橘核　木香　益母草
经阻两年而无他病，近数日来，大小便滞痛不爽，两足肿痛不舒。病由营血瘀室，经络不畅，气机痹窒。姑先温营疏畅。
丹参　归尾　泽兰　桃仁　牛膝（红花三分炒）　广郁金　楂炭　杏仁　桂枝　苏梗　香附　降香　琥珀末（冲服）

崩漏门  ***************************
漏血不止，血不归经所致。脉左弦右弱，肝木不调，腹中撑坠。法当条木摄营，兼固奇脉。
全当归　东白芍　小青皮　木香　砂仁　炙草　川断肉　厚杜仲　蕲艾　陈阿胶（蒲黄末一钱拌炒）　茜草炭　荷叶炭　益母草
癸停三月而作崩漏，下焦有瘀可知。三四日来，崩势已减，尚觉淋沥不断，从前上中焦肝气撑迫块痛，因此均得畅泄。则不特肝瘀从此疏达，并肝气亦从此泄降，于病机颇为顺利。惟少腹尚觉牵掣不和，此必有馀瘀留滞，致营络之气未得调畅。宜养营固奇，和络调气，乘此营血松动之机，加意调理，可使从前宿疾一切扫除矣。其善自调摄为主。
全当归　白芍　生地炭　丹参　丹皮　川断　杜仲　茜草炭　阿胶（蒲黄炒）　橘核　橘络　石决明　砂仁　香附
另：参须　鸡血藤膏（各一钱）　二味另煎冲服。
经漏数月不已，由瘀紫而转为鲜淡。脉象细软带数，腹痛止而腰脊痠，病象由实而虚。当滋养营血，固摄奇脉。
生地炭　归身　白芍　茜草炭　牡蛎　阿胶（蒲黄炒）　川断肉　菟丝饼　乌鲗骨　甘杞子　沙苑子　陈棕炭　荷叶炭
再诊　崩漏已止，而腰尚痠，营血亏损，未能遽复也。
党参　茯苓　生地　归身　白芍　川断　杜仲　木香　砂仁　沙苑　菟丝饼　枣仁　红枣
经水淋沥不断，腰脊痠疼，奇脉不调，经络不畅，而痞块撑痛，兼见虚窒之象。用调畅奇经，兼疏血络。
生地炭　全当归　白芍　青皮　广皮　川郁金　茜草炭　阿胶（蛤粉炒）　川断　海螵蛸　橘核　橘络　枇杷叶
方按：宜加木香。
崩漏屡发不止，右关脉弦数壅结，肝火内扰，血不能安。据述起由经阻，营络先已不畅，当熄肝和营，勿遽用涩。
生地　白芍　归身　丹皮　丹参　白薇　黑山栀　阿胶（蒲黄炒）　茜根炭　刺蒺藜　牡蛎　乌鲗骨　稆豆衣　侧柏叶炭　藕节
再诊　血漏未止，稍劳即发，下部经络不舒，奇脉不畅，肝火不平。宜以摄营法内，佐以清肝和奇。其上部之痰浊不清，当另化之。
生地　全当归　白芍　川断　菟丝子　杜仲　乌鲗骨　阿胶（蒲黄一钱拌炒）　丹皮　白薇　石决明　砂仁　苡仁　太子参　茜草　藕煎汤代水。
经停数月而作崩。六七日来崩势已定，而少腹痠楚，经漏淋沥，脉数疾微弦，右寸关尤觉锐快，舌苔满白，舌质不华，营血大伤，脾阳不振，而痰浊因之阻壅，故纳穀不旺也。形寒发热，是营阴之气，虚散不摄，乃失血后常有之证。所虑脾阳就损，恐其虚热淹缠，一时不能清复耳。拟方用养血摄营，温脾和中之法。
绵耆　新会皮　砂仁　木香　炮姜炭　丹皮　生地炭　归身　白芍　白薇　阿胶（蒲黄炒）　茜草炭　川断肉　侧柏叶
先经停而后崩漏，腰脊痠痛，奇脉不调，冲任不固，头晕少纳，肝胃不和。当固摄奇脉，兼和肝胃。
归身　生地　白芍　砂仁　川断　杜仲　菟丝子　金毛脊　川郁金　木香　青皮　杭菊　阿胶（蒲黄炒）　藕
再诊　崩漏之后，肝血必虚，其头晕嘈绞，乃肝阳上扰之病；脘块攻撑，木气不和也；带下腰痠，中气虚陷也。总以调补肝脾，固摄奇脉为主。
生地炭　归身炭　丹皮　白芍　石决明　刺蒺藜　于术　苓皮　砂仁　川广郁金　茜草炭　菟丝子　杜仲　乌鲗骨　银杏肉　鲜藕煎汤代水
奇脉不固，为木火所冲激，经漏不止，腰痠色瘀。法当清肝固奇，疏畅营络。
生地　归身　白芍　丹皮　川断　杜仲　菟丝子　乌鲗骨　杞子　沙苑　砂仁　阿胶（蒲黄一钱炒）　稆豆衣　茜草炭　藕节　茺蔚子
崩漏后，晚热盗汗，脉象细数而弦，此必有微邪乘虚袭于营分；留恋日久，即为营损。舌心黄厚，兼有食滞不化。拟方养阴泄邪，稍兼化滞之意。
细生地　归身　白芍　丹皮　青蒿　白薇　延胡　荆芥炭　生鳖甲　枳实炭　焦六曲　茅根肉
方按：用青蒿鳖甲煎　加归、芍、薇、荆，从阴分泄邪。延胡、枳、曲，以化食滞，面面周到。
左脉浮数，右脉虚细，经漏淋沥，腰痠嘈运，血不养肝，木燥生风，血不能藏，愈漏愈虚。当清肝摄营，用滋熄法。
生地炭　归身炭　东白芍　茜草炭　乌鲗骨　丹皮炭　黑山栀　左牡蛎　刺蒺藜　女贞子　旱莲草　十灰丸绢包　藕节
另：归脾丸，每服三钱，藕汤送下。
方按：既云滋熄，何不用蒲黄炒阿胶。

调经门  ***************************
经水先期而淡，此肝经有火，血不能藏，血少则淡，理固然也。平日纳穀不多，则血无生长之源。头晕内热，皆肝无血养所致。调治之法，当滋养肝木以为藏血之地；培养脾土以开生血之源；而调补奇经之法，亦当并用。
生地　全当归　白芍　丹皮　于术　砂仁　木香　刺蒺藜　石决明　枣仁　茯神　菟丝子　甘杞子　龙眼肉
癸水停阻，但内热而不腹痛，脉象虚细数碎，此由营阴不充，本有枯涩之机。复值酸敛，因而虚涩生热，病虽初起，而根蒂颇深。先宜疏营撤热，冀得畅调为主。
生地　全当归　白芍　丹参　丹皮炭　茜草根　石决明　青蒿子　白薇　川断　红绿梅花　茺蔚子
肝血因经漏而发，营虚则内热所由生也。无如胃液久伤，舌光少纳，脾运不及，不能输化，后天少生化之原，营阴何由而复？拟方肝脾两补，兼参养胃之意。
生地　归身　白芍　于术　砂仁　鸡内金　木香　丹皮　白薇　牡蛎　麦冬　穀芽
脾气虚弱，不能统血，气病则纳穀胀满，血病则经水淋沥。气宜疏通，血宜固摄。当两意并治。
于术　广皮　木香　砂仁　归身　白芍　丹皮　茜草炭　石决明　稆豆衣　甘菊炭　远志炭　枣仁　乌鲗骨　藕汤代水。
癸期迟而淋沥不爽，少腹气滞，奇经之气不得疏畅也。而脘闷纳少，头晕偏痛，则肝阴虚而肝阳上越矣。小便坠痛而涩，兼有血丝，病在气淋血淋之间。腰痠带下，又属脾虚湿陷，奇经不能固摄所致。纳穀作胀，肝脾不和，脉象虚细弦数，气虚而窒，血虚而瘀，病情虚实纷错，调治甚难得手。姑与气血两调，佐以上熄风阳，下疏瘀湿，冀其渐得向松。
香附　乌苏　归须　白芍　丹参　砂仁　苡仁　川断　杜仲　菟丝子　沙苑子　石决明　杭菊　马料豆　银杏肉　香橼皮
方按：细绎案语，宜加和瘀。如琥珀、大黄炭，似不可少。
再诊　病情虚实纷错，而大纲不外肝脾肾三经主持。刻下肝阳不静，肝气未舒，纳穀作胀，少腹块痛。仍当熄肝和阳，气血两调之法。
香附　全当归　白芍　丹参　川楝子　延胡　茯苓　砂仁　川断　杜仲　菟丝子　石决明　杭菊　车前子　香橼　橘叶
改方：去延胡　川楝子，加丹皮　黑山栀
起由疟邪内陷，渐致寒热往来，经停盗汗。刻诊脉软细而数，右手带弦，脐右瘕痛日作，舌尖红苔黄，泄泻少纳，脉浮。统观脉证，因邪陷而伤阴，因阴伤而营损。最重者，刻已损及中焦，不能多进滋浓。用药殊难为力耳。
全当归　生地炭　白芍（吴萸一分炒）　丹参　丹皮　青蒿　鳖甲　于术　砂仁　青皮　白薇　生穀芽　荷叶
方按：顾此碍彼，用药颇难著手。此方观似平淡无奇，实则斟酌尽善。西洋参不妨进用。
晚热盗汗，气撑胁痛，病历一年，脉象虚数。刻下足冷颧红，气促不卧。肝气上逆于肺，木郁化火，阴血被耗，近来月事不通，即其验也。证属郁损。姑与熄肝肃肺。
旋覆花　代赭石　归须　白芍　丹皮　白薇　青皮　川广郁金　瓦楞子　橘络　左金丸　枇杷叶　木蝴蝶
方按：宜加牡蛎、沉香，一以潜阳，一以降气。
向来肝气不和，近患疟疾，肝脾兼病，经停一载，而无瘀阻见证，想因营血涩少所致。近日纳穀胀闷作呕，中土为木气所乘，脾胃交病。先与泄木和脾，疏通气分。
香附　丹参　半夏　广皮　茯苓　桂枝　白芍　全归　青皮　左金丸　砂仁　竹茹　香橼
停经一载，而无块痛之证，脉象细弱，左手微弦，纳穀甚少，兼作胀闷。先天营气本弱，加以肝木失调，气窒而血液不畅，与瘀阻者不同。先拟畅肝和脾，纳穀渐旺，乃可渐进营分。
归身　白芍　党参　于术　茯神　枣仁　半夏　麦冬　青皮　木香　鸡内金　砂仁　丹参　香附　秫米　穀麦芽
再诊　经阻内热，而无瘀阻见证，其为营虚血少无疑。前因肝胃不和，不能纳穀，是病不在血而在气。当于养血中兼调脾胃。但病关情志，须畅怀调摄，乃能奏效。
归身　白芍　于术　青皮　半夏　木香　党参　枣仁　茯神　远志　麦冬　枳实炭　左金丸　穀麦芽　枇杷叶
方按：此归脾合左金、温胆法也。
向患肝木不和，今则肝火偏甚，不能藏血，癸水淋沥不调，时覆逆行为衄。脉象虚，左弱右弦，遇节发热，营阴为木火所烁，阴血日亏，肝阳日亢，有延及营损之虑。拟用养血熄肝，调畅肝营之法。
生地　白芍　归身　丹皮　丹参　白薇　牡蛎　郁金　牛膝炭　茜草炭　稆豆衣　阿胶（青黛拌炒）　月季花
再诊　衄血虽止，而营热未清，左脉涩数，右脉弦数，营血不充，肝火不静。再与养血潜肝，苟得营阴充足，则经自调而痛自止。
生地　归身　白芍　丹皮　丹参　白薇　牡蛎　黑山栀　牛膝　枣仁　阿胶（蛤粉炒）　茺蔚子　月季花
方按：此痛字大约是热字之谬，否则与方药不合。
经水先期，左脉弦数，此肝气不和，木郁生热，故血不能藏耳。当与凉肝泄木，清养营分。
生地　归身　白芍　赤芍　丹皮　丹参　黑山栀　香附　茜草　稆豆衣　瓦楞子　藕节　玫瑰花
寒湿之邪，乘虚袭于奇脉，腰脊痠疼，癸期愈甚。法当温调奇脉。
厚杜仲　川断肉　长牛膝　菟丝子　全当归　茯苓　金毛脊　补骨脂（酒炒）　白术　砂仁　胡桃肉
再诊　经来腰脊痠疼，上引头痛，寒湿之邪，乘虚陷于奇脉。法当温经调营，兼和肝气。
厚杜仲　川断肉　长牛膝　全当归　丹参　香附　金毛脊　砂仁　川芎　秦艽　胡桃肉

少腹痛门  ***************************
癸水逾期不通，少腹块痛，病在奇经，屡经攻克，肝脾受伤。脉象虚数，内热少纳，转见营损之象。实病未除，而虚证复起。当与循经和络，通调奇脉。
当归　白芍　牛膝（吴萸三分炒）　续断　红花　丹参　白薇　金铃子　延胡　香附　橘络核　桃仁　降香
再诊　前与通调奇脉，少腹痛坠较甚，肢冷气秽，下焦营气不通，更兼肝木横克。再与温畅奇经，兼以疏肝和气。
全当归（小茴香五分拌炒）　乌药　白芍　牛膝（吴萸四分拌炒）　延胡　续断肉　橘核　青皮　木香　香附　楂肉　蒲黄粉（绢包入煎）　五灵脂（绢包入煎）　降香
三诊　少腹痛势略减，而癸水未通，营气仍窒，少腹块坠不化，此证虽有瘀血内阻，而内热少纳，脉数色浮，血之来源本少，专与消克，更伤正气。自当参用增水行舟之法，于养营中，复入和瘀畅气之品，乃为稳便。
生地（生姜炭四分煎汁拌炒）　全当归（小茴香五分煎汁炒）　牛膝（吴萸四分煎汁炒）　川断（桂心三分煎汁炒）　木香　砂仁　延胡　丹参　香附　檀降香　五灵脂　蒲黄粉（绢包入煎）
营气虚滞，经来腹痛。用养营法，兼调肝脾。
全当归（小茴香五分炒）　白芍　乌药　牛膝（吴萸四分炒）　延胡　川断肉（桂心三分煎汁炒）　橘核　木香　砂仁　红花　玫瑰花　胡桃肉
经来少腹滞痛，营气窒塞，奇脉不调。用温通法。
全当归　白芍　川芎　乌药　牛膝（吴萸炒）　红花　川断　木香　楂炭　降香　胡桃肉
癸水先期而痛，营络不和。当与温通。
全当归　白芍　乌药　牛膝（吴萸炒）　丹参　川断　青皮　楂炭　香附　青广木香　胡桃肉　益母草
再诊　癸迟腹痛，营血为寒气所阻。当温经畅营。
全归　白芍　川芎　乌药　牛膝（吴萸炒）　川断　蕲艾叶　香附　青皮　楂炭　桂丁子　胡桃肉
经来少腹痛，发热，肝胆之气不和。用逍遥法加减。
全归　白芍　川芎　乌药　川断肉　丹皮　青皮　柴胡　青蒿　楂炭　砂仁　橘叶　橘核
方按：既云发热，山栀似不可少。
奇脉隶于肝，以肝主血也。经来少腹滞痛，木气下陷，则营络窒滞；周身经络牵掣，以肝主经也。脉象虚软带弦。以和肝为主，佐以温通营络。
全归　白芍　川芎　乌药　川断　牛膝（吴萸三分煎汁炒）　延胡　丹参　楂炭　青皮　木瓜　厚杜仲　橘络　丝瓜络　首乌藤
经迟腹痛，寒阻奇经，当与和营温化。
全归　白芍　乌药　牛膝（吴萸炒）　川断　延胡　香附　楂炭　青皮　桂心末（冲）　胡桃肉　益母草
肝木郁结，下陷于奇脉，经来时少腹撑痛，小便不爽。用清泄木火，通调奇经之法。
川楝子　延胡　青皮　丹皮　丹参　全归　白芍　车前子　通草　川断肉　稆豆衣　青广木香　陈佛手　灯心
再诊　肝气内结，营络不通，经事迟而少腹作痛，木郁化火，时常尿阻作痛。当清肝畅营，兼泄火腑。
金铃子　延胡　归尾　牛膝（红花炒）　乌药　丹皮　丹参　香附　黑山栀　赤苓　木通　车前子　淡竹叶　玫瑰花

胎前门  ***************************
重身五月，腰脊痠疼，此肾虚不能系胎之象。素病呕恶，胃气上逆，则中气不固。当和胃安胎。
党参　于术　茯苓　广皮　白芍　川连　淡芩　砂仁　苏叶　杜仲　菟丝子　竹二青
呕逆经年，胃气先不通降，复因胎气下阻，肤肿气促，小溲涩少而痛，湿热阻结，气机不化。拟与清调脾肺，疏降胃气。
杏仁　苏子　豆卷　广皮　茯苓皮　桑白皮　冬瓜皮　瓜蒌皮　砂仁　焦曲　细川连乾姜（一分半拌炒）　半夏　淡芩　枳实　香橼皮　竹二青
肝木不和，瘕撑脘痛。惟经停两月，右尺及关浮滑，似有妊象。姑拟疏肝和胃，勿动营分。
青皮　香附　归身　白芍　木香　砂仁　广皮　茯苓　枳壳　菟丝子　杜仲　佛手　竹二青
妊娠逾期，反无转动之形。刻下漏血坠痛，胎元受伤，气眯不能转运。先用佛手散加味，以消息病机。
全当归　川芎　生鳖甲　头发灰　绵耆　冬葵子　桃仁　长牛膝（红花五分炒）　乌芝麻
再诊　胎元受病，血漏气窒，逾期不动。近日腰背痠疼，有下行之象。再与调畅气血，俾得运动为佳。
厚杜仲　炒枳壳　奎砂仁　上绵耆　细生地　冬瓜子　杜苏子　竹二青
重身六月，而病胎漏，右脉浮数，腰腹坠痛，胎元受伤。以右脉论，当兼凉胎为是。
归身　赤白芍　黑山栀　淡芩　生草　茯苓　砂仁　阿胶（蛤粉炒）　杜仲　菟丝子　白麻皮　莲子　纹银

产后门  ***************************
发热咳嗽，色黄盗汗，脉虚细而数，病起产后，邪恋致虚，将及蓐损之候。
全当归　白芍　青蒿　白薇　丹皮　丹参　广皮　苏子叶　南沙参　前胡　杏仁　紫菀　益母草　茅根肉
产后感邪，咳逆、气促、音破、肺气不能疏通，浊痰阻窒，脉细不畅，当与疏化泄邪。
旋覆花　苏子　杏仁　白芥子　紫菀　前胡　枳壳　海浮石　瓦楞子　全当归　川芎　桑叶　枇杷叶
产后块痛攻撑，虽不得专属于瘀，而病必在于营络。近增寒热无汗，兼有时邪。先与和营疏泄。
归尾　川芎　香附　木香　青皮　青蒿　荆芥　苏叶　泽佩兰　川郁金　乌药　茅根　益母草
少腹响痛，由下而上，发则形寒内热，起于产后。此由寒气袭于下焦，营分阻窒，奇脉不和；而大解滞痛，则涉及肠腑矣。以温通营气为主。
全当归（小茴香五分炒）　白芍（桂枝四分炒）　牛膝炭　丹参　丹皮　白薇　延胡　青皮　木香　乌药　降香　胡桃　佛手
小产后瘀血未净，寒气窒于奇经，少腹撑痛，近增寒热。当畅气和营，通调奇脉。
全当归　白芍　川芎　金铃肉（小茴香五分炒）　延胡　牛膝（吴萸三分炒）　紫丹参　粉丹皮　乌药　香附　青蒿　白薇　青广木香　益母草

杂证门  ***************************
病情辗转，补泻杂进，延今一载有馀。近日足痿色浮，呕恶闷痛，多服辛温之物，遂增烦躁气迫，甚则呼号欲绝。细究病原，皆因痰阻气窒，致阴阳两气否隔不和，各致其偏之极，复挟痰气蒙冒升逆，故病状变幻若此。正气乘乱，用药颇难。姑与交济法，佐以疏通痰气。
旋覆花　半夏　郁金　川连（先用盐水炒，再用桂枝二分煎汁拌炒）　瓦楞子　长牛膝　川楝子　象贝　胆星　广皮　黄精　茯苓神（辰砂拌）　紫石英　延胡　鲜石菖蒲　竹茹（河井水各半煎）
方按：黄精一味，似乎嫌滋，与痰阻气窒之证不甚合拍。
时邪之后，中气虚陷，湿浊留恋，肤肿力乏，脾气下陷也。腰脊痠痛，睡至五更则痛甚，此因肾气虚而湿邪注之，睡则督阳之气留著不运，则甚痛也。足根作痛，三阴经气虚也。刻下间有寒热，中焦馀邪未清。兼理治之。
于术　砂仁　苡仁　橘络　金毛脊　川桂枝　茯苓　半夏　豆卷　青蒿　淡芩　泽泻　姜皮　茅根肉
脘腹久痛不愈，脾气不舒，湿积交阻之象。面黄脉弱，舌色嫩红，不特脾阳受困，而胃阴亦伤矣。调治颇难，姑与疏调中气。
白芍　青皮　枳实　川连（乾姜一分半同炒）　奎砂仁　炙鸡金　六曲　茯苓　楂炭　生草　川石斛　穀麦芽
肝阴不足，痰气由少阳上逆，肤胀项肿，癸水愆期，吐红内热。当养营和肝，清火降气。
全当归　白芍　丹皮　黑山栀　白薇　橘红　牡蛎　川郁金　牛膝　五茄皮　青皮　刺蒺藜　稆豆衣　夏枯草　茺蔚子
脉象弦搏，右手较硬，四肢时或作冷，夜寐不安，此由肝阳内动之气，厥而不和。当潜肝和阳，兼清肺胃。
太子参　归身　白芍　生地　石决明　夜交藤　茯神　枣仁　丹参　橘络　川百合　女贞子（旱莲草一钱半拌蒸）　莲子　磁朱丸（一钱半）　灯心汤送下。
少腹痠痛，牵引腰脐腿足，此由经络瘀阻，营气壅窒所致。近更寒热绞闷，恶心头痛，左脉弦数，肝气时邪，同时挟发，病机错杂，用药殊难。姑拟泄肝和胃，兼佐通络之意。
金铃子　延胡　青皮　川连（吴萸炒）　郁金　川淮膝　归尾　杭菊　半夏　橘络　豆卷　苡仁　佛手　丝瓜络　竹二青
口舌碎痛，舌质光红，心脾郁热上浮，法当清降。但纳穀便溏、中气易于下陷，势难偏润。拟用清泄法，兼佐和脾之意。
细川连　淡芩　川石斛　洋参　鸡内金　银花炭　广皮　砂仁　生草　生熟神麴　青果
方按：元参似不可少。
痛由左胁及脘，掣及胸背，上引太阳，脉细弦右浮，馀邪内伏，肝火上浮。当蠲饮泄木，两法并用。
半夏　茯苓　青皮　广皮　桂枝　乾姜　川连　郁金　刺蒺藜　杭菊炭　瓦楞子　竹茹　佛手
肝升太过，肺降不及，眩晕麻痛，咳喘脘胀，肝与肺胃之病，层叠错出，胀势偏于右脘，不特胃气不舒，兼有痰浊内壅。仿黄氏法，疏木清风，肃肺降胃。
白芍　木瓜　刺蒺藜　石决明　丹皮　全当归　旋覆花　川贝　广皮　半夏　桂枝　连皮茯苓　制马料豆　香橼　竹二青
热留营络，为风邪所袭，发为瘾疹，痒不可耐。法宜疏通营络，清泄血分风热。
细生地　鲜生地　丹皮　赤芍　归须　刺蒺藜　殭蚕　忍冬藤　丝瓜络　防风　荆芥　生甘草　蝉衣　五加皮　干浮萍　桑枝　茅根肉
丸方：
刺蒺藜（八两）　全当归（二两）　生地（四两）　赤芍（二两）　地肤子（三两）　防风（一两）　荆芥（一两五钱）　丹皮（二两）　生草（八钱）　殭蚕（一两五钱）　菊花（一两）　银花炭（二两）
共研末用酒炙桑枝（四两）　干浮萍（一两）　煎汁泛丸。
久患疠风，皮肤紫块，流血，筋节麻木，复增头眩心绞，口目牵掣，风毒之在营者，不特外走经络，抑且内攻脏腑，病候深重。先与凉血疏泄风毒。
细生地　全当归　赤白芍　丹皮炭　左秦艽　羚羊角　刺蒺藜　制殭蚕　忍冬花　夜交藤　地肤子　五加皮　桑枝　松节
疡溃营虚，内热少纳，而馀毒留结，疡肿叠见。当和营清阴，疏化馀毒。
生地炭　全当归　赤芍　丹皮　连翘　防风　荆芥　生甘草　广皮　忍冬花　桑枝
邪由肺俞袭入骨节，心痛彻背，脊骨外凸，痛连两胁，兼作咳嗽，脉象虚细而数，右手尤甚。近日胸脘刺痛，亦络气不通所致，正虚邪痼，不易得效。先与和络肃肺。
旋覆花　川百合　紫蛤壳　紫菀　归须（去油，乳香四分，研末拌炒）　郁金　刺蒺藜　丹参　橘络　丝瓜络　瓜蒌皮　麦冬　枇杷叶　竹茹
