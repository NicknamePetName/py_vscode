

正文  ——————————————————————————————————————————————————————————————————————————————————————————

衄血章  ***************************
一人为怒气、鼻衄、去血过多，觉神思欠爽，头作眩晕，手足厥冷，脉息左右寸关皆洪数。乃怒则火起于肝，血随火上溢而出清道也。
方：生地（钱半）　牛膝（一钱）　栀子（二钱）　玄参（一钱）　广皮（八分）　知母（一钱）　黄连（五分）　麦冬（三钱）　藕节
一人善饮、病衄，嗽喘不能伏枕。余诊之：脉大如指。《脉法》云：鼻衄失血，沉细宜是脉，不然亦为可虑。脉大非热，乃脉气虚也，肺开窍于鼻，故作衄，此金极似火之病。急宜补肺，火自渐退。若竟用寒凉，殊悖「亢则害、承乃制」之旨矣。
方：人参（一钱）　黄耆（二钱）　归身（一钱）　甘草（五分）　白术（八分）　茯苓（一钱）　广皮（八分）　神麴（八分）　麦冬（一钱）
一人右关脉洪实有力，鼻气若燔，衄血如注，此足阳明之火。阳明之脉络鼻，足经气血俱多，阳热拂郁则阳络伤，阳络伤则血外溢；火性炎上，故火旺则血涌如潮耳。宜用凉血行血之剂。
方：犀角　生地　白芍　丹皮　郁金
一人无故鼻出血，滴点不流，其色紫黑，乃阴虚之症，火极而兼水化也，名曰蔑血。
方：黄耆（二钱）　茯苓（一钱）　白芍（一钱）　当归（一钱）　生地（一钱）　阿胶（一钱）　甘草（五分）　侧柏叶（二钱、炒黑）
一儿喜啖炙煿，并好饮酒，患衄，此乃胃肺积热所致。用清胃散加减治之。
方：黄连　生地　丹皮　当归　山栀　甘草
去升麻，加葛粉以解酒毒。
衄血不止，用新绛花三钱、竹茹三钱煎汤，口中屡漱自止，但切不可嚥下，应验之极。

咳血章  ***************************
一人于秋令病咳，疾少声嘶。间或咯血，右手脉大无伦，时复促而中止，此脾、肺、肾三经之病也。盖秋阳燥烈，热则伤肺，加之劳倦伤脾。脾为肺母，母病而子失所养；色欲伤肾，肾为肺子，子伤必盗母气以自养，而肺愈虚矣。法当从清暑益气汤例而增减。
方：白芍（一钱）　麦冬（一钱）　茯苓（一钱）　生地（一钱）　归身（八分）　黄柏（七分）　知母（七分）　广皮（七分）　神麴（七分）　甘草（三分）
性急多怒患呕吐，一日左奶下忽一点痛，复又过劳恼怒，腹中觉有秽气冲上，即嗽极吐，亦复就呕无痰，甚则吐血，时发如疟，六脉皆浮细，略弦而驰，此土虚水旺之症。性急多怒，肝火时动，故奶下痛者，肝气郁也；秽气冲者，肝火凌脾而逆上也；呕血者，肝被火扰，不能藏也；咳嗽者，金失所养，又受火克而然也；呕吐者，脾虚不能运化，食郁为痰也；寒热者，水火交战也。兹宜补脾土之虚，泄肝木之实，清肺金之燥，庶几可安。
方：青皮（七分）　山栀（七分）　白芍（一钱）　黄耆（一钱）　麦冬（一钱）　归身（七分）　阿胶（七分）　甘草（五分）　五味子（五分）　白术（一钱五分）　人参（一钱）
一人病咳嗽吐痰，或时带血，饮食无味，易感风寒，行步喘促，夜梦纷坛，又有癫症，脉皆浮濡无力而缓，右手脾部儒弱颇弦，此脾病也。脾属土，为肺之母，虚则肺子失养，故为咳嗽。又肺主皮毛，失养则皮毛疏豁而风寒易人。又脾为心之子，子虚则窃母气以自养，而母亦虚，故夜梦不安。脾属湿，湿喜下流，故入肝为癫疝，且疝气不痛而属湿。宜用参、术、茯苓补脾为君；归身、麦冬、黄芩清肺养心为臣；川芎、陈皮、山楂散都去湿为佐。
一人因劳咳血，头眩脚软，口气梦遗，时或如冰水滴于身者数点，脉皆濡缓而弱，右关沉微，按之不应，初病伤肾。《经》云：肾乃胃之关也。关既失守，胃亦伤矣，故气壅逆，血随气逆而咳也。又《经》云：二阳之病发心脾，男子少精。二阳者，肠胃也，肠胃之病，必延及心脾，故梦遗。亦有胃气不固而成者。此皆属阴虚之症，遂用
人参（一钱）　黄耆（二钱）　白术（一钱）　归身（一钱）　门冬（一钱）　茯神（一钱）　山栀（一钱）　枣仁（一钱）　陈皮（一钱）　甘草（一钱）
朝服六味地黄丸，加黄柏、椿皮。
一人咳嗽见血，多是肺受热邪所致。气得热而变为火，火盛而阴血不宁，从火滞腾，而越出上窍。治宜泻火滋阴，忌服人参。
方：阿胶　当归　白芍　知母　贝母　麦冬　生地　桑皮
吐血中用砂仁末煮生地，去黏滞之气也。如吐血欲令其从下而来，须用归尾炒黑大黄，即令血从下部来。
清咳汤：当归　白芍　桃仁　贝母　丹皮　黄芩　山栀　桔梗　青皮　甘草
丹溪吐血方：青黛（飞）　瓜篓仁（去油）　诃子（去核）　海粉（去沙）　山栀（炒黑）
蜜丸噙化。栀、黛所以降火，瓜、粉所以行痰，诃子所以敛肺。

咯血章  ***************************
吐血有血屑者，谓之咯血，自肾经来也。气分有火，则令人咯，久久咯之，则动其血。
一人素多都火，左脉大而驰，右关滑而数。气都喉间，痰滞不得出，咳出痰中带血，色如玛瑙而成块。愚谓：阴流乎阳，血随气使，此缘抑郁既久，血因气滞而成瘀，忽复加以忧愁恼怒，扰动君相二火，向所停之瘀挟火势而上腾矣。此血出自胃经，宜去上中之火，利中宫之气，气利火去则不咯，不咯而血自除矣。
方：麦冬　瓜篓仁　阿胶　青黛　杏仁　川贝　桔梗　广皮　紫菀茸　米仁　甘草　童便
一人多欲，内热焦烦，脉息濡细而数，咯出痰中带血。系真阴不足，虚火沸腾，久而咯之则动其血，此血从足少阴经来。宜滋阴降火，尤宜戒色，恬愉养静，庶乎不复咯矣。
六味地黄汤
一童子御女太早，年甫十六，而形神枯藁。咯出痰血如玛瑙者盅许，兼小腹作痛，其脉脾肺虚矣，尺脉濡软。此水衰火旺，金弱脾虚之候。非静养绝欲，咯之日久，必成劳瘵。
方：麦冬　百合　茯苓　贝母　紫菀　山药　米仁　白芨　陈皮　阿胶　童便
一童姻后忽吐血盏许，服降火养阴之剂，愈后三月，复因恼怒，每早咯血几丝。脉息滑数，此因向有痰热，复因怒动肝火所致。
方：紫菀（一钱五分）　米仁（一钱五分）　百合（一钱）　百部（一钱）　贝母（一钱）　阿胶（一钱五分）
一童时咳，痰中带血，此脾肺两家之火，又非本原之病可比。清咳汤主之。
陈皮　半夏　茯苓　知母　生地　桔梗　山栀　杏仁　阿胶　贝母　桑皮　甘草
丸方：陈皮（一两）　白芍药（一两）　黄连（一两）　知母（四钱，去毛，盐水炒）　生地（二两）　萸肉（一两半）　玄参（一两）　地骨皮（一两）　丹皮（一两）　麦冬（一两）　贝母（一两）　山药（一两，炒黑）　甘草（三钱）
炼蜜为细丸，每服二钱，白汤空心送下，上下午更服一次，尤妙。
一友积学工苦，素患吐血，至于强力而起，自为霍然矣，欲觅一馆地，为终岁读书之计。余偶往渴之，邀诊其脉，余曰：「恙虽小康，慎无劳心。」出谓人曰：「其人外癯中失，其枢遏不自逸，乃师蠹鱼，火宫令，无不自毙。」果然入夏疾作，未交秋而身殒矣。所以至期必死者，余诊其脉，阳躁而不鼓，阴微而欲绝，四月一阴生，六月三阴长，今虚阳生浮，真阴内烁，故其病必死矣。
一人大醉后，不能动移，令人驼归，未免胃口停滞，不能运行，以至明日大吐血。延一医用凉血止血之剂，百剂不愈。独凭三老至，竟令服健脾等药而血止。乃知脾统血，脾弱不能运行，遂不循故道，所以吐血过上行也。
〔饮食即有血水吐出论〕
巢氏曰：吐血者是有热。气盛而血虚，热乘于血，血性得热，则流散妄行，气逆则血随上，故令吐血也。故饮食大饱之后，脾胃内冷，不能消化，忽所食之物，气血相冲，因伤脾胃，亦令吐血也。
〔失血难以补救〕
一人二十馀岁矣，己丑十月中旬，咳嗽痰中带血，至月终大吐血斗余，汗出如雨。王羽律进人参五分，发喘愈甚。余今日进人参五钱、黄耆五钱、甘草一钱、肉桂一钱。一日一夜，进参二两、肉桂八钱，而汗始有收意。然时而汗仍来，面色如粧，阳气已脱尽矣，毕竟不能奏效。

溺血章  ***************************
一人因悲而溺血，两尺脉沉涩带数，盖悲极伤肺，肺失生化之令，金水不清而浊，治当澄其源，则流自清。
方：人参　甘草　升麻　黄耆　当归　白术　陈皮　柴胡　白芍　麦冬　丹皮　五味
一人小便出血，不痛，左寸脉洪数。此血从精孔中来。巢氏曰：心主血，与小肠合。血之流行，宣通经络，循环脏腑，惟心家有热，则移于小肠，失其常经，溢渗于脬内，故尿血也。小蓟散主之。
方：小蓟　生地　滑石　通草　蒲黄　淡竹叶　当归　山栀　生草梢　藕节
一人小溲淋湿，血杂而作痛，左三部弦数。此膀胱经病。《经》曰：胞移热于膀胱，则阴溺逆血。法当凉以导之，淡以渗之，活血于阴，调气于阳。
方：生地　当归　丹皮　车前　山栀　甘草梢　黄柏　地肤子
如痛甚加玄胡索、豆豉。一儿向有疳火，小便尿血。此系积热内蕴，燔灼膀胱也。宜清下焦之火，则血自止矣。
方：黄柏　山桅　赤苓　木通　生地　麦冬　滑石　甘草
水煎。
一妇尿血，久服寒凉止血药，面色萎黄，肢体倦怠，饮食不甘，晡热作渴已三年矣。此药伤脾胃，元气下陷，而不能摄血也。盖病久郁结伤脾，用补中益气以补元气，用归脾汤以解脾郁，使血得归经，更用加味逍遥散，以补养肝血，诸症渐愈。
〔附：溺血总论〕
心移热小肠，故有小便出血症，竟以清肠汤主之可也。
方：当归　生地　山栀（炒）　黄连　白芍　黄柏　瞿麦　茯苓　木通　萹蓄　知母　麦冬　甘草梢　灯芯
若茎中痛，加滑石、枳壳，去芍药，茯苓。
一方用骨皮煎汤一杯，入酒少许服。
一方用胆草一两，煎水五升，取二升，分五次服。
又，用车前晒乾为末，每服二钱，车前叶煎汤调下。
又，用玄胡索一两、朴硝一钱为末，每四钱，水煎服之，验甚。
水便、尿血者，竟以甘草、升麻煎汤，调益元散服之。
房劳尿血，用自己发一握，洗净烧灰，作一服，酒下。
〔附：小便黄浊不当清利论〕
一发病至渐痊，惟小便出带黄浊。一医欲用淡渗之剂清利之。余曰：不闻《灵枢》有云乎：中气不足，溲溺为变。但当仍守前力，加黄柏一、二分可也。医曰：黄柏一、二分，自遂足清利小便耶？馀日：不观漉酒者乎？浊胶数升，投以黄柏少许，旋澄清彻底，岂一溲不足以当之耶？」已而服之，果然矣。

便血章  ***************************
一人溲而便脓血，乃气行而血止也。脉息肺、脾部沉涩。又属忧思所伤，其兼寒热者，气虚畏寒，血虚生热也。宜和血调气，清利湿热。
方：当归（一钱）　白芍（一钱）　茯苓（七分）　泽泻（一钱）　厚朴（一钱）　山楂（二钱）　黄连　木香（三分）　枳壳（八分）　通草（五分）　砂仁（一钱）
一人便血饱胀，脉息右紧左弦，属饮食伤脾，脾土不能□□，则胀满，脾气不能统血，则下血。治须健运坤元之气，俟食得运化，庶可希愈耳。
方：茯苓（一钱）　白术（二钱）　黄连（一钱）　白芍（二钱）　陈皮（一钱）　厚朴（一钱）　泽泻（一钱）
一人大便下血已久，兼之饮食后腹痛，脉息寸关弦旺而尺软，乃阴络受伤也。《素问》云：阴络伤，则血内溢。血内溢，则后血是也。其腹痛者，缘脾统血，血虚则脾益亏，而运化稽迟，所以作痛也。治当令血归经络，兼调和营卫，健脾助阴之药主之。
方：陈皮　当归　白术　山楂　黄连　山药　荆芥　生地　白芍　地榆　槐角
一人便血已久，近两月脾胃不知，竟得体倦，六脉虚濡，是阴血亏而阳无所依，则浮散而为热，或为耳鸣也。东垣谓：阳旺则能生阴血，阳生阴长。宜用补气健脾胃，兼佐以生血之剂。
方：人参（一两）　黄耆（二两）　白术（一两半）　茯苓（一两）　生地（二两）　萸肉（二两）　槐角（二两）　地榆（二两）
一儿痘后，时有冷汗身热之症，忽然大便下血。一医误以痢治，余谓：脾统血，此痘后脾土虚弱，土受木制，脾不能统摄故耳。
方：白术　茯苓　人参　乾姜　黄连　白芍　柴胡　升麻　乌梅
一儿腹微胀实，泻亦不甚，粪后有血，饮食减少，向服消积止血药不效。此系久泻伤脾，脾虚下陷之症也。治宜温补，兼升提之剂。
方：人参　白术　乾姜　茯苓　升麻　柴胡　甘草
一老妇性沉多怒，大便下血十馀年，食减形困，心摇动，或如烟燻，早起而微浮，血或暂止，则神思困倦，忤意则复作，脉左浮大虚甚，久取涩滞不匀，右涩沉细弱，寸沉欲绝。此气郁生涎，涎郁胸中，心气不升，经脉壅遏不降，心血绝不能自养也，非开涎不足以行气，非气升则血不归隧道，以壮脾药为君，诸药佐之。
二陈汤加：红花　升麻　归身　黄连　青皮　贝母　泽泻　黄耆　芍药
每贴加附子一片。四贴后血止，去附，加葛根、丹皮、山栀。而烟燻之气除，乃去所加之药，再加砂仁、神麴、熟地、木香；倍参、耆、白术，服之后愈。
一人善饮酒食，便血色清而鲜，六脉浮数。叔和曰：浮则为风。风，阳邪也。血得之则善行，数则为热。《仁斋》曰：血遇热则流通，风热相搏，血不自宁，《经》所谓清色为肠风是也。属胃与大肠经症。
方：条芩　丹皮　黄连　槐花　秦艽　地榆　生地　当归　白芍　荆芥
一人脏毒色黯而浊，腹中作痛，右手脉芤濡无力。乃中气虚寒，不能摄血归经。宜补脾生阳，以降涩之。
方：人参　白术　柴胡　升麻　当归　甘草　炮姜　乌梅　白芍　茯苓　川芎　桂枝
一人四肢沉重，大便滑泻，后血直来，而血色不鲜，紫黑如豆汁，六脉洪儒，种种皆湿毒所伤。夫湿，阴邪也。血得之则败坏而色变。宜用升阳之剂。阳气升腾，则阴火有所依归，佐以风药，助风以燥之也。
一人右关脉独大而芤，先便后血。张三锡云：出自胃经，其来也远，谓之远血。胃者，守营之血，守而不走，存于胃中。胃气既虚，则邪易凑之，率由醉饱房劳积热所致。治当清胃和中，使胃气因而自循于经矣。
方：人参　白术　茯苓　甘草炙　吴茱萸炒黄连　白芍椿根皮　桔梗
一人少食腹胀，失血后便，杂以糟粕，气口脉大于人迎一二部，是肠胃过伤酒食，使营血失道，渗入大肠，书谓近血是也。
方：白芍　白术　厚朴　广皮　山楂肉　枳壳　黄连　茯苓　泽泻
一人好饮患便血症，一日如厕二、三次，每次便血碗许，后重腹痛，此湿热酒毒所伤也。治以苦寒，始能胜热，佐以苦燥，始能胜湿。果服之而痊。
方：黄连（酒炒）　木香　当归　白芍　生地　川芎　条芩　防风　荆芥　白芷
煎好入橡斗子灰二钱，调服。
一人便血，其血与水穀另作一派，四散远射，腰沉沉然，腹中大痛。此因酒色过度，劳动之中，或骤饮大吞，致水穀酿成瘀血，乃阳明少阳经湿热之毒也。《经》曰：饮食不节，起居不时，则阴受之；阴受之，则入五脏；入五脏，则填满闭塞，下为飨泄，久易为肠澼也。治直升阳气，祛湿热，和血脉。
方：白芍　升麻　黄耆　秦艽　生熟地　丹皮　甘草　柴胡　苍术　归身　葛根　桂少许
一人肠鸣腹痛，泄泻少食，呕酸恶冷物，心下痞，手足梢冷，时或烦躁，不得安卧，面色青黄不泽，脉息沉细而迟，此名阴结之症。《经》云：结阴者，便血。盖邪在五脏，则阴脉不和，而血留之，结阴之病，阴气内结，不得外行，血无所禀，渗入肠间，故便血也。宜和中散寒，除湿温胃，开导阴气，与阳气相和，则阴血自然归经，而无滞结之患矣。
方：白术　茯苓　白芍　归身　地榆　乌梅　炮姜　山楂　厚朴
三、四剂后去楂、朴，加人参、柴胡、升麻。
〔便血总论〕
夫便血者，因脏腑蕴积湿热所致。清脏汤主之，四物加苓、连、栀、榆、槐角、柏叶、阿胶。如腹胀，加陈皮；伤风，加剂芥；气陷加升麻；心血不足，加茯神；虚寒，加炒黑乾姜；虚，加参、术。
脏毒粪后来者，名远血，解毒汤主之。芩、连、栀、柏、翘、槐花各一钱五分，细辛、甘草各四分。远血自小肠来，姜炒黄连、木通为主。久不止，槐花散即愈。
方：当归（一钱）　地榆（一钱）　生地（七分）　黄芩（七分）　升麻（七分）　枳壳（八分）　阿胶　槐花（各一分）
亦可以加防风五分、侧柏叶五分。
肠风，粪前来者，名近血，柏叶汤主之：侧柏叶、归、地、黄连、枳壳、槐花、地榆、荆芥、甘草、乌梅、生姜。从大肠来，宜槐花、条芩、槟榔为主。久不止，用地榆散。
方：乌梅（一两、焙乾去核）　五倍（一两焙乾去核）　枳壳（一钱五分麸炒）　槐花（二钱）　黄连（三分）　白芷（一钱）　荆芥穗（三钱）　地榆（二钱）　白根皮（三钱）
为细末，空心酒调服三钱。

痰症章  ***************************
一人脉滑而数，乃痰聚于中州，寒凝肺表，以致咳嗽内热，气闷胸次不快。洽当清顺肺气为主，导痰药为臣使。
方：防风　桑皮　前胡　枳壳　广皮　桔梗　知母　玄参　天麻　灯芯
一人面黄体重，嗜卧腹胀而食不消，痰吐色白，或时带绿，此痰动于脾湿，脾虚不能运化也。宜益脾以固本，利气以泻标。
方：白术　广皮　甘草炙　茯苓　半夏　泽泻　防风
一人多郁，六脉沉滑，恶心饱问，痰涎胶固，咳而难出。
《经》曰：肺气郁则生热，热盛则生痰，痰之所生者，皆由气之不清。治当开郁行气为主。
方：贝母　香附　桔红　枳壳　桔梗　花粉
一人尺脉浮大，按之则涩，口渴溺赤，气短咳嗽，多痰。乃因嗜欲不节，阴虚火动，水沸为痰，如龙火之于海，龙兴而水附也。此症忌用寒凉，惟宜甘温之剂，引火归源，痰不治而自愈矣。
方：萸肉　山药　丹皮　泽泻　生地　茯苓　麦冬　北五味
一人伤风发热，喘嗽多痰，脉息浮滑带数。《脉经》云：浮为风，滑为痰数为热。是肺俞受风，而胃有郁痰也。《素问》谓：喘息有音者，阳明之逆气，宜清胃保肺。
方：广皮　麦冬　知母　桑皮　苏子　玄参　半夏　桔梗　花粉　紫菀
一人恶寒腰痛，梦遗疲倦，时吐清沫，或杂烟煤色点，两寸关弦紧，尺脉沉微，属虚寒之症，乃肾虚不能摄水，则水泛溢乎上，理当壮肾气以收津液，健脾气以制泛水，益火源以消阴医。
方：萸肉　山药　丹皮　泽泻　生地　茯苓　白术　肉桂　橘红　益智仁
一人怯症，脉息虚数，膈上有痰。此系真阴不足，肺受火烁，津液凝滞，而为饮为痰。宜先用润剂，理肺滋阴，庶俾上逆之火得返其宅，而痰自清也。
方：麦冬　生地　枸杞　骨皮　甘草　知母　贝母　白芍　广皮　茯苓　紫菀
一人两手关前脉浮弦而实，口渴不能饮水，气逆不顺，隔有稠痰，周身痠痛，日晡潮热。吴俛曰：湿挟热而生痰，火载气而上逆，湿热相搏，是以痠痛，此湿为本，热为标也。治宜燥脾湿、清中气为主。
方：丹皮　秦艽　半夏　茯苓　广皮　甘草炙　白术　厚朴　紫胡　黄芩　白芍
一人脉息细缓，关部尤甚，病在足太阴经。怯者著而为病，所以飨泄倦怠，食少痰多，无不由土虚不能运化，气滞成积，积败为痰，近服消痰清气之药过多，致脾气愈虚，旧痰未除，而新痰复结矣。速宜温补脾胃，令其清者举于上，浊者抑于下，升降自如，而津液自尔流通矣。
方：人参　白术　茯苓　炙草　半夏　陈皮
一人胃家有虚火，隔上有停痰，所以劳顿用心后，便有恶心欲呕之症。
方：陈皮（一钱）　半夏（一钱五分）　茯苓（一钱）　白芥子（一钱炒）　白术（一钱土炒）　白芍（一钱五分醋炒）
夫上盛者，下必虚。《内经》云：上病疗下是也。故丸方以地黄丸和杜仲二两、牛膝二两、麦冬二两、五味二两、补骨脂二两。如劳顿后，以人参汤服。
〔痰饮〕
一妇禀赋清瘦，素有呕吐痰涎之患，或一月、半月而发。脉带沉涩，由于怀抱抑郁，饮食停滞，不得以消散而成也。此名为饮，洽宜燥湿利水、行痰健脾为主。
方：半夏　茯苓　人参　白术此四味清脾消痰为君　猪苓　泽泻此二味渗泄之　白豆蔻　桔皮此二味开散之　苏子旋覆花此二味通畅之佐使
更能戒思虑，不甚作劳，无有不安矣。
〔痰核〕
一儿项上结核，究其因，乃郁气之积，五味之厚，曰风曰痰，风火相搏而成结也。
方：半夏　贝母　归尾　生地　连翘　柴胡　胆草　黄芩　芦荟　昆布
一人颐间结核，属心脾火炽，痰凝气聚而成。病虽微而药鲜效。宜凝神澄虑，则心火不炎，结核自除矣。
方：茯神　玄参　黄连　银花　贝母　橘红　天麻　夏桔草　连翘

麻木章  ***************************
一人素有痰，两臂作麻，两目流泪，服祛风化痰药愈盛，臂反痛不能伸，手指拘挛，盖麻属气虚，因前药而复伤肝，火盛而筋挛耳。况风自火出，当补脾肺、滋肾水，则风自熄，热自退，痰自清。遂用六味地黄丸、补中益气汤，不三月而痊。如臂上痛者，非姜黄不能愈，此引经药也。
一妇或时遍身麻木，懵不知人，良久则苏。医作风治，用乌药顺气散，又用小续命汤，病益甚。予诊之，脉皆浮濡缓弱，此气虚也。麻者，气馁行迟，不能接续也。如人久坐屈膝，气道不行利，故伸足起立而麻者是也。心之所养者，血；所藏者，神。气运不到，血亦罕来，由心失所养而昏懵也。
方：人参　黄耆　当归　茯苓　门冬　黄芩　陈皮　甘草
一友时觉肠中作痒，因而右手麻木，不能运动，偶服驱虫药，打出虫如飞蚁者，不计其数。虫且俱入于地，遂不麻木。则知右手麻木，亦有虫症者，不可概论血虚与积痰也。

郁症章  ***************************
一人胸胁作痛，痞闷嗳气，六脉沉涩。叔和曰：涩为气滞。《紫虚》亦曰：下手脉沉，便知是气。此属气郁不舒，心肺之阳不降，肾肝之阴不升，久则为痰为饮，此是神思间病。不可全凭药饵，惟恬愉自得，乃可却此郁结耳。
方：白豆蔻　藿香　香附　抚芎　苏梗　广皮　茯苓　贝母
一人脉息沉滑，右寸独盛，咽酸腹痛，饱胀恶心。东垣所谓食塞太阴，抑遏阳气，是食郁症也。治当消食和胃。
方：苍术　厚朴　陈皮　甘草　草蔻　神麴　麦芽　山楂
一人内热外寒，气稍不顺，脉沉而数，此火郁之症也。火者，手阴经主之，禀炎上之体，喜畅而恶郁，郁遏不扬，则火光无焰，故令身寒，脉沉为在里，沉而数为里热，气之下顺，火之冲逆也。以顺气药为君，气顺而火降；辛凉药为佐，正「火郁发之」之义也。
方：山栀　薄荷　香附　白芍　柴胡　乾葛　当归　丹皮
一人将六十馀岁，向来多思多虑，曲用心机，左边有一微块升上，异常作楚，如是者久矣，每服补元降气等剂即愈。至六旬外，觉腹中有气升上，不拘早晚，如惊畏之状，突然而起，即本身徒然不觉也。举家忧惶，夜不能睡，凡用一切安神之剂，毫釐不减，此郁火所致也，竟用当归六黄汤而愈矣。

脾胃章  ***************************
病原起于三年前，皆由乎气，气则便不食，一、二日有之，二、三日有之，气后仍如常饮食。斯时尚未觉其病，未几每夜卧少顷，忽中气上升而不下，胸前如压石，喘息难制而觉矣。即披衣起坐，其气稍平，家庭不能无气，或食后遇气，或气后遇食，又增胸前作痛，渐下至小腹乃泻，如此者常痛常泻，珍节调理即愈。独今年夏月愈加谨慎，腹中更作痛，脾气更不实，不能转化者有之。秋来复有气，但觉病势尤甚，才进饮食，腹中漉漉有声，而痛泻交作矣。泻中略有积气，日觉神瘁肉消，总之肝木乘脾，脾气伤损，名为火不归元乃子病而母亦病也。法当虚则补母，然肝之贼土，亦由中气不足，金气亏损应当扶助元气，因肺主气，肺金壮旺，则肝不敢悔脾土耳。煎方补肾抑肝为主。
煎方；白术（一钱五分）　补骨脂（一钱）　肉豆蔻（一钱煨）　白芍（一钱）　茯苓（一钱）　枣仁（一钱）　炙草（二分）　人参（一钱）　楂肉（一钱）　升麻（五分）　柴胡（七分）　黄耆（一钱炒）　桂（二分）
加煨姜四分。
丸方：肾气丸加益智一两。
一妇因脾土虚弱，不能运化，胸膈作胀，已多时矣。且触之必发。
煎方：香附（一钱醋炒）　广皮（一钱）　白豆蔻（一钱炒研）　厚朴（一钱姜汁炒）　苏子（一钱炒研）　楂肉（一钱）　白芥子（一钱炒）　莱菔子（一钱炒）　木香（二分磨冲）　砂仁（一钱炒研）　青皮（一钱麸炒）　加生姜一片。
丸方：熟地（四两）　白茯苓（三两）　车前子（一两）　牛膝（一两）　萸肉（二两）　山药（一两）　丹皮（一两）　泽泻（一两）　肉桂（一两）　制熟附子（五钱）
六脉细而少力，以致营卫两伤、气血亏损之象。脾土为万物之母，脾土作泻，全不能愈，无怪肌肉之渐消，面色之恍白也。
方：白术　乾姜　肉桂　肉果　茯苓　山药　人参　苡仁
一方专医健脾开胃为主，童稚之年，尤其所宜也。
白术米泔水浸二日，锉片，饭上蒸晒（四两）　穀芽（二两麦芽一两半）　山楂肉（一两半）　砂仁（一两）
为末，每服二钱，白汤下。
〔脾虚误食巴豆〕
一友就予诊，予告曰：「是脾气虚也，少年不宜有此，岂攻伐太过乎？」友曰：「然。秋时就试白门，寓僧舍，患食后烦懑，僧教余以枣煨巴豆啖之，每食后辄啖，共计不下百粒许，归而胸腹飧胀。医复投以山稜、蓬莪术等剂，即食不下咽，而腹中作楚，故就如诊，幸为疗之。」余曰：「巴豆，大毒之药，其性生温熟寒，大伤脾胃，非年少元气强壮，万无活理矣。今脉再至，脏气损为寒甚」。用理中数服食始下，用前方随时加减，更兼服河车八味丸，调理年馀，始得如旧。

泄泻章  ***************************
一人泄泻，右三部脉紧而沉，由脾土不能制湿，湿胜则儒泄也。兼之喉膈稍觉有痰，盖痰之本源于肾，痰之动主于脾，宜健脾土、和胃气、利湿邪，则津液流通，阴阳泌别，恙斯安矣。
方：山药　白扁豆　藿香　茯苓　白术　木香　白蔻　桔红　砂仁
一人饮食不调，致伤脾胃，气口脉弦。浊气在上，则生腹胀；清气在下，则生飨泄。盖飧胀，即是倒饱；飨泄，乃为饮食而泻也。《素问》云：饮食有节，起居有常，不妄作劳，则形与神俱可以却疾矣。
方：米仁　车前子　石斛　茯苓　山药　泽泻　扁豆　白豆蔻　白术　山楂
一儿久泻不止，肛门脱出，此脾土衰弱，真元下陷也。《经》云，实热则大便秘结，虚寒则肛门脱出。法当补脾，兼带升提，则泻自止矣。
方：山药　甘草　人参　白术　茯苓　升麻　广皮　柴胡　白芍
如小便不利加车前草，虚汗加黄耆。
一儿四岁，泻久不止，每日夜必数次，间发潮热，作渴唇红，而貌羸瘦，其腹如鼓，喜其善饮，故可治耳。若竟投诃果，必致不救。丹溪云：善食而瘦者，此胃中有伏火，易于消化也。此几平日善饭，且系疳火作泻，如用木香、肉果等类，反助其火，则清纯中和之气，变为燥热燔燎之症，火愈甚，则泻愈迫矣。予先用化食消积药，次投以平胃散，加黄芩、黄连、白术、神麴、麦芽，二剂而泻减，后以五疳丸调理而愈。此乃实症似虚之候，切勿防其慢惊而投温补之剂也。
一人腹痛肠鸣，烦渴，前溲赤涩，暴注下泄，粪色黄褐，食不及化，肛门焦痛，六脉沉濡，有关带数。濡者，湿也；数者，脾有伏火也。此太阴经伏火邪，湿热下流为病。《原病式》曰：热郁于内，则腹满而痛，所以痛一阵、泻一阵也。叔和云：湿多成五泄，阳走若雷鸣，火击其水，所以肠鸣一阵而痛一阵也。烦渴者，胃中之津液少也；食不及化音，火性急速，传失其常。仲景所谓邪热不杀穀也。前溲赤涩者，湿热拂郁而气不能化也。法当升阳散火，佐以利水道药。
方：泽泻　苍术　厚朴　广皮　甘草　白术　茯苓　猪苓　黄连　乾葛　防风　白芍
一人丁丑年，脉息沉细，濡溺而缓，泻水肠鸣，虚浮困倦，头痛腹胀，此湿上太过之年，民病湿泻，太阳受病也。脾主四末，脾病不能为胃行其津液，四末不能禀水穀之气，气日以衰，脉道不利，筋骨肌肉皆无气以生矣。土虚则不能四布津液，水穀常流于胃而生湿，湿胜则儒泄也。《经》云：诸湿肿满，皆属于脾，脾气虚而停滞上焦，壅塞而为肿、为胀、为头痛也。宜用胜湿渗湿之剂，湿去土旺，泻自止矣。
方：陈皮　防风　泽泻　白术　茯苓　白芍　苍术　厚朴　肉桂
一人两尺沉虚，每每五更初晓必洞泻一次，名日肾泄。肾主二便，开窍于二阴，受时于亥子，命门火衰，而水独治，故令此时作泄也。《内经》又云：肾为胃之关。关门不利，则聚水而生病也。不可概用参、木补脾胃中阳气。盖脾属土，肾属水，补脾则土愈胜，而水愈亏。宜补阴药中稍兼健脾。
方：小茴香　山药　芡实　茯苓　白术　甘草　莲肉　肉果　补骨脂　陈皮　升麻
为末，每服二钱，莲肉汤下。
一人病泄，脉浮而缓，恶风自汗，痛引腰背，泻多白沫，有声，便时又闭而不下，或沫中带血。此为风泄，乃风邪乘虚入客肠胃。《经》云：久风入中，则为肠风飨泄。郝允治所谓藁本汤症也。藁本是治头风之药，以之治泄，何哉？盖风药性升，升其阳气而下泄自止。下者抑之，非此之谓欤？
方：白术　茯苓　猪苓　泽泻　肉桂　升麻　防风　藁本　白芍
一人脉沉弦而滑，或泻或止，或多或少，或下白物，胸中懊憹不舒。此太阴经有积痰，肺气壅遏，不能下降，脏病则传腑，是以作泻，当澄其源而流自清。
方：陈皮　半夏　茯苓　甘草　白术　黄芩　苍术　厚朴
一人忧思太过，六脉沉结而病泄。盖忧思过度则伤脾，致气结而不升举，陷入下焦也。宜开郁健脾，使穀气升发，泻当自止。
方：柴胡　升麻　人参　白术　茯苓　甘草　黄耆　白芍　广皮　木香
一人左关沉弦，右关沉儒，胁痛腹泻，此肝泄也。因暴怒伤肝，甚则乘脾虚下溜之，故宜伐肝和脾之剂主之。
方：白术　苍术　白芍　甘草　茯苓　厚朴　青皮
一人六脉沉迟，水泻澄澈清冷，糟粕不化，腹痛肠鸣，小便清白。此中气虚寒，不能防水，泻则脾虚，痛责肝实，此贼邪之症也。理宜疏泄肝气，湿补传化为主，则水穀腐熟，大便如常矣。
方：白术　茯苓　陈皮　厚朴　猪苓　泽泻　吴茱萸　肉桂　砂仁
一儿因惊，面带青色，泻多青沫。夫青者，肝之色也。肝主惊，故虚风自甚，因乘脾而成泄。法当平木之太过，扶土之不及。
方：青皮　肉桂　白术　茯苓　猪苓　柴胡　白芍　泽泻。
一瘦人暑月，右手脉阳虚阴微。《脉经》曰：阳虚为中暑，阴微则下利，所以身热烦渴，腹痛泄泻，自汗溲赤，四肢疲睏也。正东垣所谓夏月中暑，饮食劳倦之症。当服清暑益气之剂。
方：人参　白术　神麴　广皮　泽泻　黄耆　苍术　升麻　甘草　乾葛　五味
一人久患泄泻，以暖药补脾，及分利小水，升提下陷，俱罔效。予诊之，心脉独弱，正《经》所谓：独弱者，病也。盖心火也，脾土也，火生土，脾之旺，赖火燥之。心气不足，则火不燥，脾土受湿，故令泄泻。法当益火以消阴医，比如诸太阳中天而阴湿自干矣。
方：人参　白术　茯苓　甘草　益智仁　广皮　山药　泽泻　诃子　肉果
一人患泻，时作时止，面带红色，吐痰口乾。诊之左关弦紧，肾水不能生肝木也；右关弦大，肝木乘脾土也。此乃脾肾两亏，不能生剋制化，内真寒而外假热之症。法当温补以滋化源。
方；人参　白术　吴茱萸　山药　黄耆　肉果　乾姜　补骨脂　五味　茯苓　甘草
一妇长夏患泄泻，身凉四末厥冷，昼夜数次，皆完穀不化，清水如注，饮食下咽即泄出不变，已经六，七日矣。予诊之：六脉沉伏无力而涩，脾虚受湿，为肝木所侮。此五泄之一，非怪症也。宜健脾疏风燥湿，升提下陷之气。
方：白术　茯苓　猪苓　泽泻　肉桂　苍术　羌活　防风　炮姜　半夏　厚朴　白芍　砂仁
一人患脾泄数年，每自黎明始，至旁午前，腹痛而泻七、八度，日以为常，食少倦怠，脉得右关滑数，左关微弦，此肾虚而牌中有积热也。宜先投黄连枳术丸以去其积热，继以八味丸以滋其化源。
一儒沉湎于酒，便滑溺涩。食减胸满，腿足渐肿，六脉沉迟。属脾肾虚寒，少火无焰，中黄不蒸，则阴阳不得分理，清浊安能泌别。惟宜滋坎中之戊，益离中之已，坎离交媾，诸症自退避三舍，服金匮肾气丸而果愈。
一人时值夏月，过食瓜果，大泻不止，中脘大痛，烦渴引饮，右寸关俱沉伏。此阳气下陷，抑郁之故，宜升阳益胃之剂。
方：半夏　茯苓　甘草　橘红　白术　炮姜　厚朴　白芍　防风　柴胡　木香　砂仁
一人右寸脉滑而数，患泻痛甚欲便，使后痛减，粪如败卵。此系食积伤脾，湿热相搏之病也。先宜消其食积，而后补其脾土。
方：苍术　厚朴　广皮　甘草　神麴　麦芽　山楂　草果
后用参苓白术散调理而愈。
一老宦夏月泄泻，日数行，口渴便赤，众以为暑，用香薷饮不效。余曰：「此湿气也。须用五苓散，行湿利小便。」先生曰：「散中用桂，得无热乎？」余曰：「非桂不能致津液通气也。」先生曰：「盍少用之？」余曰：「用一、二分足矣。」先生复减其半，服至三剂而痊。

呕吐章  ***************************
一人胸膈饱问，得食即吐，身发寒慄。脉息气口盛于人迎二倍，乃饮食伤于脾胃，胃损则不能纳，脾伤则不能化，所以吐食也。身寒慄者，为沉湎于酒，湿热痰热，内郁而外寒也。宜和脾健胃，上下分消其湿治之。
方：广皮　半夏　茯苓　藿香　泽泻　厚朴　山楂　白蔻　猪苓　乾葛
一人朝晨吐涎觉酸，或兼苦沫，间或头晕耳鸡，肠微痛，肠中鸣，已患半年矣。近来每旦作呕，较前为甚，曾服导痰药鲜效。今脾胃脉虚，心部、肝部脉弦急者，乃胃气滞、脾土虚，肝木旺，心火上炎也。盖胃热则生呕，土虚不能制湿则生涎。且火日炎上，炎上作苦；木日曲直，曲直作酸。酸属肝而苦属心，治当平肝清心。平肝邪则脾不受侮，清心火则胃不受热，而能司藏纳矣。
方：白芍　黄连　陈皮　藿香　厚朴　山栀　茯苓　吴茱萸　生姜　香椽
一妇呕吐，粒米不入者五、六日，兼头眩，胸膈如束不舒，其脉沉弦带驶而无力。此则中气虚挟痰郁为患耳。宜补中清郁为主。
方：人参　广皮　当归　乌药　加人乳、竹沥姜汁各少许
一人呕吐痰涎，发热作渴，胸膈痞满，用清气化痰降火之剂，前症益甚，痰涎愈多，六脉浮洪而大，按之不鼓。此系脾胃气虚，虚阳上越之症，正所谓内真寒而外假热也。洽当温补脾胃，升发元阳，则请症自退矣。
方：人参　白术　茯苓　炙甘草　陈皮　木香　炮姜　半夏
一人胸腹胀痛嘈杂，数日乃吐黑水而作酸，吐后暖气，饮食少进，前后溲俱不通利，日轻夜重，卧不得瞑，脉俱浮弦细弱，此足太阴经虚，失其运化之常，则浊气阻塞而为胀痛，而为嘈杂也。吐黑水者，因土虚不能制水，故膀胱之气，乘虚而侮其脾土，《经》曰：以不胜水，侮其所胜土是也。酸者，木之所司，脾土既虚，水挟木势而凌之焉。卧不得瞑者，《经》所谓：胃不和则卧不安也。禁服二陈、四物及苦寒香燥之药，惟宜补中为主，兼以顺气、清气之剂。
方：人参　黄耆　归身　香附　广皮　神麴　黄芩　甘草　吴茱萸
一人素多悒郁，过于食际著恼，遂致气窒塞不通，浊气上攻而作呕，脉息沉结。洽宜疏郁。
方：半夏　茯苓　广皮　抚芎　香附　白芍　广藿香　白豆蔻
一人久病少食，闻穀气即呕吐，无气以动，亦无气以言，时吐清涎而渴，跌阳脉虚细。此属阳明大虚之证，其渴者，非火，乃胃之津液干也。宜用甘温以益胃，辛利以破呕。
方：人参　白术　茯苓　甘草　陈皮　藿香　砂仁　神麴　陈米　姜　枣
用顺流水煎沸，泡伏龙肝末，搅澄，取其清者煎药。徐徐温服，随与陈米汤更迭而进。
一人伤风嗽吐，六脉浮而有力。因风生热，热生痰，痰结胸中，肺气不顺，连嗽不止，和痰吐出，此咳嗽痰壅而然也。
方：陈皮　半夏　甘草　茯苓　黄芩　葛根　前胡　桑皮　紫苏
一人脉息沉细滑数。叔和曰：气口数则为热，滑则为呕。紫虚曰：沉滑为酒病。此酒毒所伤，所以面赤口渴，头痛恶心，懊憹烦躁，呕吐不宁也。宜凉以折之。
方：半夏　茯神　广皮　甘草　葛根　黄连　姜汁　山栀　苏叶　藿香
一人上部脉紧，下部脉伏，时觉有气自下冲上，即作呕吵、喘嗽。此由阴虚于下，而令孤阳上浮，正合《脉法》无阴则呕之意，宜滋养肾气，引火归元。
方：萸肉　山药　泽泻　茯苓　丹皮　熟地　肉桂　五味　砂仁　补骨脂

恶心章  ***************************
一人六脉弦滑，右关为甚。此脾湿太盛，不能运化清浊，致痰饮凝滞上、中二焦，故时常恶心，气不顺而呕吐涎沫，即丹溪所谓胃中有热，隔上有痰也。以清湿理气益牌为主。
方：半夏　橘红　茯苓　甘草　山栀　黄连　苍术　厚朴　生姜
一人恶心吐虫数条，服虫药几剂而吐愈多，六脉皆细。非虫病也，乃脏寒而不安耳。
方：人参　白术　茯苓　甘草　花椒　广皮　炮姜
一人脉平，不迟不数，或乍大乍小，时常呕恶流涎，胃口时痛时止，得食则稍愈，面有白斑，此虫家症也，乃虫动则流涎，胃痒则令呕，宜用利气酸苦之剂。
方：半夏　茯苓　广皮　厚朴　苦栋根皮　蔓荆子　花椒　乌梅
宋楚玉向嗜热物，则火酒不离时刻，又兼好色，于戊子七月中，偶冒风寒，时热时寒。正值大比之年，扶病而赴秋闱，途中益觉潦倒，不能进场屋，遂狼狈而归。归家数日，下瘀血数升，复加寒战大汗，一日几次。此际，大剂人参便有生机矣。其如寒像家，庸医执方，不肯进参，淹滞两月，骨瘦如柴，语言始而井井，继而濛濛，绝无头绪。然饮食大进，尚有生机。不意营血脱尽，虽进人参，而究竟难于挽回。
徐子渊乃堂，年将望五，向有呕吐症，胸前有一痞块，时升时下，痛楚异常。至戊子六月，呕吐复作，米粒不下，所吐者，如绵絮之状且黑色，其腥臭难闻。愚谓：久而不通，如沟渎然。秽恶停积，从上而吐出为逆，从下泻去为顺。即用六君子汤，加香附、藿香、木香，呕吐遂止。但从下所去黑块甚多，泻仍不减。于六君子之中，仍加炒黑乾姜，乃进粥五、六碗，如泻不止，当用升、柴以提之也。
一人小腹有一块，升上即吐，诸友用六君子不效，更有用黄连者，吐仍不止。竞用生脉散，而呕叶渐愈。
〔治呕治未治其风所以满身疼痛〕
一富翁进香武林，至中途呕吐大作，遍身疼痛，不能转侧，归家就医。医疗其呕吐，然眠食犹未安也。召余诊治，余曰：风入于经，其脉乃凝，留结不散，寒痰中停，四末不掉，三焦不行。函疏其凤，函调其经，气血和平，转侧自能。余先用苏合丸，以通其气；随用导痰汤，加桂枝、芍药、沉香，一剂而熟睡竟夕，觉转展自如矣；后用六君子汤加沉香，数剂而安。
〔久病后气血大亏不能运行以致腹痛作呕〕
一人久患不足症，服寒凉药便觉安妥，若服温补之剂，便种种不适。其为人也，且多郁多气，渐渐调理，已有痊意。一日偶患腹痛，叫号不止，呕吐盆许，而吐尚未减，如是者五、六日，痛时便有块许多，升上升下，百般止呕止痛药服之下效。大痛之后，大黄又不敢轻用，于剂中加玄明粉几钱，始下极坚极实者结块数粒，方痛呕已也。
〔脾胃虚弱不可行气之剂〕
一友偶患伤寒，将及月馀矣，因食糯团子，为食所伤，自用自专，竟（服）消食降气之剂，有伤元气，此时稍进粥一杯许，则腹左右痛不可忍，必待手按摩之，此痛方止。余到，问目下所服何方？彼云：补中益气汤。正合愚意，然痛不止者何故？盖以多用木香之故也。气多弱而反欲行气，焉有不痛之理。余即以此方去木香一味，加参一钱，服药而痛竟立止矣，食饮大进矣，乃知医之长短，止在药之一、二味也。

翻胃章  ***************************
一妇病翻胃，每隔夜食饮，至明日中昃，皆吐出不化，腹痛便秘，脉得之肌肉下，且甚微而弱。东垣云：早食暮吐，暮食早吐，溲则便秘，为下焦吐也。下焦从于寒。寒，地道也。故脉沉而微弱，寒胜格阳，故令吐也。其便秘者，寒凝与气，谓之阴结也。寒淫所胜，平以辛热，开其闭塞，服以中焦药和之，不令大便秘而吐自止矣。
方：人参　白术　沉香　肉桂　炮姜　炙草　茯苓　陈皮
一人外感后，两关浮数，馀热未除，口渴而苦，面赤呕哕。此热留于阳明少阳两经，火气炎上之象也。东垣所谓上焦吐者是也。当从气治，气降而火亦降也。
方：葛根　半夏　竹茹　甘草　广皮　黄连（姜汁拌焙）　枇杷叶
如不应，加芦根汁。
《原病式》云：有中焦吐者，皆从乎积。积者，气与食之相搏也。故右关脉弦滑，带痰症，则嗌酸饱闷，作痛而吐，吐则有物无声，病在太阳胃经。理宜消积行气。
方：半夏　茯苓　陈皮　香附　山楂　枳壳　藿香　神麴　麦芽
大都翻胃、隔症之作，初始必因腹痛，时有一块升上升下，后来必成隔症也。

伤寒章  ***************************
〔夺食〕
一木匠米某之子，初患外感，服药以解，他医为病属阴分，已在死法中，禁其饮食。至七日后，召予诊治，神思困顿，四肢怠惰，予诊六脉和平，胸腹按之不坚，急问曰：汝饥否？病者不能言，但默默点头而已。予曰：身无病者，病在夺食而已。仲景日，人病脉不病，名日内虚，以无穀气，神虽困无苦。人以胃气为本，五脏六腑皆禀受于胃。《灵枢》经云：「谷不入半日则气衰，一日则气少矣。」故平人不食饮七日而死，水穀津气、津液皆尽故也。今病气已除，穀气不进，胃失所养，五脏六腑俱无所禀，故沉困怠惰。若不急进糜粥，饥杀此子矣。命以粥浆，慢慢饮之，仍进白术汤以扶胃气，五日而痊。
〔伤寒不治症〕
一友因心事不快，遂冒风寒，用发散等剂，身热略成，进腐浆一杯。见疹子无数。一医加升、柴、黄芩、乾葛、甘、梗之类，大汗连出，三日不止，头上尤甚，胸前烦闷，颇有发狂之意，叫号不止。至十五日，余至，诊得六脉时而散大，时而细小，时而雀啄，此不治之脉也。虽大进人参，脉略起现，究竟不治而亡。
〔因寒下早胸前痞闷叫号不止〕
一女年已十九，偶遇风寒，服发散之剂，已而全愈，饮食太过，继而食复，呕吐不休，勺水不迸，遂发疹痧，且有斑色，唇红口渴。胸前痛楚，寒逆不舒，连声叫号，莫可名状。向胸前按之，痛不可当，此下之太早，已成结胸症。予用黄连五分、瓜蒌一个、橘红一钱、藿香一钱、枳壳一钱、桔梗一钱、半夏八分，服下呕止而胸畅矣。
〔热症不服石膏汤必要发斑〕
一人患寒热，面赤头痛、齿痛，余诊其脉洪而数，此热症无疑。法当用白虎汤，大剂取效，每剂用石膏一两，投一剂而头及齿俱不痛，寒热亦除。馀日：仍用前剂一服而可，不然，定要发斑矣。主人谋之专科者，曰：如此重剂，岂能再用？逆不我相信，不来召余诊视。至二日后，果发斑，十二日不解，解后身热如灼，余进柴芩汤，一剂而热退，后参术调理而痊。
〔伤寒实症似虚〕
一友患伤寒，过经不解，召余诊，人迎脉浮而缓，其外症恶寒畏风，虽重裘不解，烈火不除，以绵蒙其首而两耳数天。面赤舌黑，先自曾以丸药下之，余曰：此表症来解，先攻其里，表症仍在。须桂枝汤解之。主人摇首咋舌，畏不敢用，服以羌活、柴胡等药发汗，开后亦不解，反大溲溏泄，小便黄赤，医用清利之剂，症益甚，七日后召余诊。脉候同前。予曰：是病非桂枝汤不效。病者故诺。矛急处剂，病者执药下咽，曰：生死在此一匕乎。先饮三分之一，觉胸次开豁，再饮其一，则背上一脂大有火洛。其热渐及两胁，则曰：「诚仙丹也。」覆杯尽剂则欲睡，睡醒耳内痒极，轰然作声，若还以耳者，而病从此渐减矣。初病时，因医为虚症，曾用补中益气汤加鹿角胶，使外邪闭固不出，食后睡卧不安者甘有七日，病者是此畏用人参。矛曰：此诚因噎废食也。曏者外邪未解，固不可用，今病久气耗，非参、耆何以复之？
〔伤寒外邪居胃异常饥饿极易误人〕
一人冒风寒，身体发热三、四日，邀余诊视，脉甚洪大而有力，余曰：此属阳症也，不久当愈，但粒米不可下咽。戒之者至再至三。不意余踪未旋，觉胸前大饿，索食不已，值不晓事馆童，私与米粥二匝，未及半夜，谵语晓晓，人事不省，而昏沉舌桥，且有白苔，更多芒刺，两脸甚红，口不能道只字者二日矣。按其六脉沉伏不见，余进以柴胡、黄芩、厚朴、山楂、麦芽、防风、枳壳、知母，一、二剂而始至，口亦能言，始有生机，调理二月而痊可。
〔食复〕
一乡人姓严，余不知其号，但其族严瑞之，患热症，时值六、七月光景，身体壮热，不觉饥饿，异常作渴，数日不解。邀余诊之，急令其下，发躁发热，仍前不减，进黄连、知母等剂而痊。其严姓之人，即居瑞之后，患热症，亦邀余治。予至，见其面色甚不好看，胸前按之痛极，口不能言，但一气出入而已，身后事尽备。但诊其脉，未为无救者，细询其妻致病狼狈之由，如二日前进食大饮之故。急令煎大柴胡汤，起口而入之，一剂而口开，再剂而热退，三剂蹶然而起矣。
一人向尚齐力，初夏患热症，去血几盂，举家惊惶。殊不知此蓄血伤寒也，去则生，而凝则死，遂用清热凉血之剂，得而痊可。但乃兄爱惜过当，米饮不令入口者二十馀日矣。予至，诊之六脉，神气淹淹待毙。此非邪气不尽，乃元神萎顿之极。速令进米饮，觉甘甜满口，遂渐旺，明知过与不及，往往有之，为医者不可不知。
一人始于感外邪及内伤饮食，虽能痊可，但病后脉微如毛。伤寒有此脉是自内虚症，所以每交日晡寒热，交于时便觉清爽，为可验。《经》云：发于午前者为实热症，交中即作是为内虚。且或寒或热，有时前后，益见虚象，如按之细小无力，总有外邪，亦当议补。若脉大而鼓指，亦属大虚，但按之有力无力分虚实耳。

感冒章  ***************************
一人感冒风邪，咳嗽多痰，右寸关浮滑，《脉法》云：浮则风客于表，滑则痰滞于中。盖痰之本，水也，原于肾；痰之动，湿也，主于脾。故丹溪谓：湿土生痰，痰生热。且风客于表，则邪热奎遏，所以生痰发咳。治宜和利表间之风，兼健脾土以制湿，保肺以宁嗽。
方：前胡　荆芥　陈皮　防风　桔梗　甘草　贝母　茯苓　苏子　麦冬　半夏
一人大热恶寒，心烦身痛，发表罔效，治热无功。此缘质弱，表症失解，传人脏腑。盖寒邪人脏，沉滞于阴，阴虚不能越阳，寒蓄内也；热邪传腑，浮达于阳，阳虚不能和阴，热玩内也。故曰：阴阳不和，恶寒发热；邪正交攻，从胜所化。阳亢则生热。热胜则生烦耳。先宜和通表里，次当和阳挽阴，消烦而已。
方：藿香　柴胡　黄芩　甘草　白芍　陈皮　香附　羌活
一人胃脉紧滑，左脉沉虚。《内经》曰：脉滑主风，脉沉主寒，乃风寒客于皮毛，内舍于肺而为咳、为嗽也。宜和解外邪，清润肺金。
方：前胡　柴胡　桔梗　天花粉　陈皮　枳壳　桑皮　杏仁　麦冬　甘草
一人肝脉虚软，胃脉、肺脉皆数而浮，乃肝血不足，肺胃经有火有痰也。今患咳嗽咯痰，由感冒而起，曾服以葱汤发汗风寒之剂，邪虽散而痰嗽未除。据《明医论》云：痰之动，湿也，主于脾。咳谓有声，肺气伤而不清，外邪虽散，而郁未清利。所以熏于脾胃则生痰，薰于华盖则生咳嗽，甚则痰带血丝也。须清润肺金，消化湿痰。
方：陈皮　麦冬　玄参　桔梗　甘草　紫菀　知母　花粉
一人风邪传卫，咳嗽鼻塞，流浊黄涕，牙痒喉痛，发热，脉息浮涩，虽系伤风，又兼郁结之火也。宜解风开郁主之。
方：前胡　防风　川贝　玄参　连翘　陈皮　知母　黄芩　荆芥　香附
一人人迎脉浮，气口脉盛于人迎一部，此劳碌内伤，兼风邪外袭也，是以痰多咳嗽，而头痛身热。宜调五内，略佐以解邪之剂。
方：陈皮　芍药　茯苓　桑皮　前胡　桔梗　杏仁　紫菀　骨皮
一人感冒夹食，曾服消导发散之剂。汗虽已出，渐及神昏谵语，身发斑疹，汗出过多。手足俱挛，错语撮口，六脉全无。一友用牛黄二分。此系营弱卫强，阴阳潜伏，关格闭塞之象也。宜用和解表里之药。
方：桂枝　芍药　陈皮　甘草　秦艽　羌活　牛膝　生姜　大枣
一人脉浮而缓，恶风自汗，头痛鼻塞，发热咳嗽，流涕。《脉法》云：浮则为风，缓则为弱，风伤于卫，卫气不能鼓也。卫为阳，风能散之，阳无所附，浮散子外，故令发热恶风，自汗而流涕。风者，天之阳气也。人身六阳之气，皆聚于头，复感于风，是重阳而实也，故令头痛；鼻气通于天，清阳往来之窍，风盛则气壅，故令鼻塞也。其咳嗽者，以肺主气，又主皮毛，腠理不密，风邪客之。肺气伤而不清也。此感冒轻症，但当和里解表。
方：陈皮　苏叶　川芎　半夏　乾葛　柴胡　黄芩　甘草　桔梗　藿香
一人脉息阳浮阴弱，数数伤风，鼻塞流涕，头痛喷嚏，是脾肺两虚，腠理不密也。宜神中益气，稍加和解之剂。若过于表散则金愈虚，虚则愈感矣。
方：人参　黄耆　白术　升麻　柴胡　甘草　当归　陈皮　防风　蔓荆子
一人平素内火炽盛，刑剋肺金，或因重衣厚被，壅热于上，热极生风，脉息浮数无力。症见身热声重，鼻塞流涕，痰嗽，咽乾音哑。宜以辛凉苦寒，兼升散之剂解之。
方：前胡　薄荷　甘草　桔梗　乾葛　黄芩　杏仁　花粉
一人人迎，气口脉俱大，头痛身热，恶寒拘急，胃口肚腹胀痛。此为挟食感冒，手足太阴两经受病也。宜先发散以治其本，次消导以治其标。
方：青皮　砂仁　大腹皮　白芷　茯苓　紫苏　藿香　苍术　广皮　厚朴　桔梗　半夏　炙甘草
一人脉浮有力，为风乾卫也，又为骨间疼痛，气居于表。今鼻塞，额与眉稜不爽，时或咯疾恶心，喉不清利，如窒塞之状，此肺感风寒也。或衣少则肌畏风寒，此卫气为风所伤也。须出入避风，温寒中节，痰渐去矣。
方：陈皮　防风　枳壳　半夏　荆芥　薄荷　玄参　香附
一人脉息寸浮兼数，此肺感风寒，内火郁遏，客风伤风池、风府，而为头痛鼻塞。方书云；咳嗽者，因伤肺气。又曰：火燃肺金则咳。宜用和解保肺药。
方：前胡　苏子　陈皮　花粉　荆芥　桔梗　玄参　黄芩　枳壳　紫菀　防风
一人脉左右俱浮面五至，乃肺中有火，伤风咳嗽，热则生痰也。宜用清肺平嗽药。
方：玄参　桔梗　花粉　前胡　陈皮　甘草　知母　薄荷
一人气口、人迎脉俱紧而盛，此内伤外感之病。宜清胸腹之滞，和解肌表之邪。
方：山楂　麦芽　玄胡索　陈皮　青皮　紫苏　羌活　柴胡
杜儒仲，壬午夏四月，初染时疫，身热头痛不止。第二日，不能耐烦，遂服姜汤几杯。素因表虚，服姜汤后而汗遂至，热势仍不少减。至第六日，又复大解，去宿垢甚多，热复仍旧，烦燥口乾，不可当，身有细斑如蚊口者。至第八日，汗又不求而自至，热势觉少减，至晚又复大热，语言不论，如发狂状。此时或疑为越经也，或疑为阳毒也，或疑为蓄血也。予独谓此属大虚症。急觅人参，而参不可得，即令浓米汤碗许灌下，少顷，即神气清爽而热顿除。盖因予坐在病人身旁两日，视其病势汗而又汗，解而又解，唇无红色，出言懒怯，不时小便，俱属大虚症，故敢即与以粥汤，即令其进食，不至后复发热耳。岂可同伤寒后脾土未坚，一粒未可进等类观哉。师至于此，以见医道之不可拘执云。

饮食伤章  ***************************
一人左脉和，右脉紧。《脉法》谓：气口紧盛。为食伤脾胃。胃伤则不司纳，所以食少；脾伤则不司运，所以难饥，治当健脾和胃为主。
方：藿香　茯苓　白豆仁　神麴　广皮　厚朴　乾葛　半夏　白术
一人脉息沉紧，乃食伤太阴，脾失转输之令，以致胃有停积，中脘作痛，吞酸暖腐而膨胀。《素问》云：饮食自倍，肠胃乃伤。
方：广皮　厚朴　半夏　山楂　枳壳　白术　麦芽　藿香　茯苓　草豆蔻
一人身体不痛，左脉不浮，但右手脉紧盛，头痛身热烦懑，胸膈不宽，大便燥结。曾服发散药而热益甚，脉不为汗衰，此为阴阳交而魂魄离之脉症，乃病得之内伤，食塞脾太阴，不足中之有馀，泄之可也，引而竭之之兵也。
方：苍术　厚朴　枳实　柴胡　茯苓　炙甘草　藿香　白芍　熟大黄
俟更衣后，以白术易苍术、黄连易大黄、陈皮易枳实。
一人因伤食，咽酸饱胀，食少嗳气，大便溏泄，糟粕不化，寒热如疟，右关短滑，左关弦大，此足阳明太阴经虚，木虚土位，所以咽酸，转输之官失职，不能运化精微。故清气在下，则生飧泄；浊气在上，则生飧胀。嗳气者，亦清气下陷，浊气泛上所致。阳虚则寒，阴虚则热，阳明太阴两虚，则寒热交作而如疟矣。须疏肝气，温脾胃、节饮食为主。
方：柴胡　秦艽　白术　茯苓　豆蔻　白芍　益智仁　泽泻　山楂　骨皮
《经》曰：脾胃交通，水穀自化。今脉右寸关弦滑，其尺虚大无力，病见少食，食后痞满，便溏体倦，此系少火衰微，坎水不温，不能上蒸脾土，冲和失布耳。宜用六味丸壮火生脾，脾温则土自治，故曰补脾不如补肾。
一人善饮，近因酒后，觉胸臆颐颔，懊憹难状，喘息不平，而左肩痠软。脉息左缓右弦，乃知肺经上焦之分不平。酒之性味温热，干乎上焦虚无氤氲之元气，所以见懊憹气急也。惟左肢痠软者，犹树木一枝不灌注而先枯萎。今须少酒节劳，提防其渐，庶无咎耳。
方：乾葛　茯苓　当归　绿豆　红花　苏子　门冬　五加皮
一人六脉浮洪而数，按之则散，身热懈惰，汗出如浴，恶风少气，此为酒风。夫极饮者，阳气盛而胰理疏、玄府开。阳盛则筋痿，故身体懈惰。腠理疏，则风内攻；玄府开，则气外泄，故汗出如浴。风气外薄，肤腠复开，汗多内虚，瘅热熏肺，故恶风少气。宜用健脾利水之剂。
一人寸口脉大于人迎三倍，尺脉复沉，寒热恶食，气急痞塞，嗳气酸臭，胃腹胀痛，手不可按，此系食塞太阴。《经》曰：上部有脉，下部无脉，其人当吐不吐者，危。观当吐二字，便知胸膈有物，填塞至阴，抑遏肝气而绝升生之化，故吐之则愈，所谓上者举之是也。
烧盐（四两）　温汤（二升）
和匀饮之，鹅羽探吐。
〔大便不通〕
一友甘馀日大便不通，举家大骇。一人竟用猪胆二枚，绿矾浸水，去渣不用，将猪牙皂角焙燥为末，用绿矾水偃人猪胆内汁。三味搅和，复人猪胆内，如常导法，尽胆汁为度，用绵絮坐之。腹中时常作殾，未可即欲其去，待三次作响，坐净桶上，即大去矣。去后要有力之人抱住，不放手，恐其虚脱也。然后即服大补之剂而安。

黄疸章  ***************************
（同是湿热，要分湿气胜热气胜而治。）
一人脾部及左寸尺俱沉细而虚。《脉法》曰：黄疸脉多沉细耳。且沉为气滞，细为湿气，滞则热郁，湿与热搏则蒸为疸病。《素问》所谓中央黄色，入通于脾。积中形外而溺黄赤，目睛亦黄，为黄疸也。宜顺气和中、清利湿热之药主之。
方：猪苓　山楂　茯苓　泽泻　通草　车前　砂仁　陈皮　白芍　茵陈　秦艽
一人脉息沉细而疾，沉者气食相凝，细者为湿，疾则为热。不寐者，乃胃有所积而然。《素问》云：胃不和则卧不安。湿与热郁则成疸，所以胸次饱闷作嗳，通身黄而晡时寒热，溺黄赤也。须节饮食，慎风寒。
方：陈皮　厚朴　山楂　泽泻　麦芽　猪苓　茵陈　枳实　茯苓　秦艽
一人脉息沉细而疾，沉细属湿属寒，疾则内热。《脉法》云：黄疸脉多沉细。且《素问》有云：寒气入经而稽迟，涩而不行，不行则痛。又诸痛属热，此由脾胃蕴热已久，而肌表受寒，其热气郁而不越，在经络之间则痛，流于肌肉则发黄也。《内经》云：溺黄目赤者，曰疸。治当疏散肌表之寒邪，渗利脏腑之湿热。
方：茯苓　猪苓　通草　玄胡索　木香　木瓜　秦艽　香附　乾葛　茵陈　泽泻
一人脉息沉滑，《脉法》云：沉滑，酒疸。乃沉湎所伤于胃，以致湿热郁遏，久久成黄疸也。切须少酒节食。
方：槟榔　枳实　泽泻　猪苓　茵陈　厚朴　山楂　通草　乾葛
一人脾胃两部脉沉细而数，叔和云：黄疸，沉纽。数则为热，此由饮食伤脾，湿热成疸也。
方：厚朴　花粉　茯苓　茵陈　猪苓　陈皮　麦冬　山楂　泽泻
一人素多郁闷，脉沉滑而身痛发黄。胸膈不快，是为谷疸，乃穀气不能四运，[合/酉]久脾伤，色见于外也。宜舒郁利膈，兼消导运脾。
方：茯苓　陈皮　苍术　香附　抚芎　栀子　茵陈　枳实　豆豉　麦芽
此症如腹痛，可加大黄。
一儿季夏身体蒸热，胸膈烦满，肤黄如溃橘，而白睛亦然，筋骨痿弱，不能行立。此由季夏之热，加以湿令，其蒸热之气，薄于经络，入于骨髓，使脏气不平，故脾逆乘心，温热相合而成此疾也。盖心火实则身体蒸热，胸膈烦满，脾湿胜则肤黄如溃桔。有饮之气必乘已所胜，而侮不胜，是肾肝受邪，而筋骨痿弱不能行立。《内经》云：脾热色黄而肉蠕动。又言湿热成痿，岂乃促哉？所谓子能令母实，实则泻其子也。盖脾土退其本位，肾水得复，心火自平矣。又《经》曰：治痿独取阳明。正谓此也。以泻黄散加减治之。
方：黄连　茵陈　黄柏　黄芩　茯苓　山栀　泽泻
一人脉息沉涩，身体疼重发热，两胫自冷汗出，皆黄如蘖汁，沾衣有色，此为黄汗，五疽之一也。得之汗出时，入水相浴，水从玄府入，湿郁于表，故病黄。邪伤于卫，故自汗；湿热相搏，故身体疼重而发热。病原寒水所伤，寒气就属阴，水性就下，故两胫自冷。客者除之，宜用桂枝以解肌表之邪；泄者收之，宜用白芍以敛营中之液；虚以受邪，宜用黄耆以固在表之气；辛甘发散为阳，又以生姜、甘草为桂枝之佐；引以大枣，和脾益胃之物也。
一人小便赤涩，大便秘洁，烦热而渴，六脉洪数，发黄色亮如橘。凡病热溲便不利，则湿热内部，势必发黄。烦者，热犯上焦清阳，之分也；渴者，火邪蒸灼不能生液以润喉也。此热为本，湿为标，宜推荡之，热气泄而疸自除矣。
方：秦艽　茵陈　猪苓　泽泻　茯苓　滑石　桂枝　栀子　大黄
或驳予曰：热症用桂枝，恐不宜。余曰：《经》云：热淫于内，以辛散之；燥淫于内，以辛润之。桂枝性辛，能散能润，正宜假之以引诸药，直达热邪郁结之处。此热因热用，从治之例也。
一人脉忽沉数，发黄，身热不止，大小便利。《脉经》云：疸病，沉数为阳。溲便利而黄不退、热不止者，阳邪未去也。大便利，不宜用大黄；小便利，不宜用五苓。但以山栀、柏皮之苦，以胜其湿；甘草之甘，以缓其势，治法毕矣。
一人病黄，六脉沉迟，而肢体逆冷，腰以，上身汗出，此阴症发黄也。阴寒不盛，则逼阳于上，故令上体见阳证之发黄而自汗，下体见阴证之厥逆，兼阴脉之沉迟。《经》曰：上盛下虚。其斯之谓欤。当用热药冷服之法。余考李思训《汤液本草》与奉仪《活人书》，亦论及此。若执丹溪，不必分五，同是湿热之言，则药与证不相反耶。
方：茵陈　附子　乾姜　炙甘草
一人六脉洪数，按之无力，发黄，日晡热恶寒，膀胱急，小腹满，额上黑，足下热，因作黑疸。其腹胀如水状，大便黑而时搪，此女劳疸之症也。阳邪入于胃，热无以越，上色自见而发黄。然日晡所必热者，土位旺于日晡也。今及恶寒，知其为女劳虚之矣、女劳虚者，责之肾。膀胱者，肾之腑，前阴者，肾之窍。肾虚而阳邪袭之，故令膀胱急，小腹满。黑者，北方肾水之色。额上黑者，肾病而色自见也。足下热者，肾脉起于涌泉，肾水一亏，则相火凑之，故足下热也。因作黑疸者，阳邪陷于肾，而肾色尽显于外也。腹胀者，肾脉行于腹里，邪气居之，故令胀如水状，实非水也。盖肾主二便，因病黑溏而失常也，此可辨其为女劳之病，而非水矣。宜进之以肾疸汤。以硝石、矾石皆咸寒之品，咸能入肾，寒能胜热。和以麦粥汤者，恐二物之损胃也。如渐至腹满则难治。盖腹满与腹胀不同，腹胀是肾脉行于腹。故令胀于外；腹满是脾胃受邪，而不能健运，致满于中也。脾胃属土，能克肾水，故曰难治。
一人脉息涩而病黄，小腹硬满，溺利粪黑，腹胁有块，澹语头汗而渴，为之湿热淤而伤血，血热发黄。法当下之。
方：归尾　红花　丹皮　桃仁　枳实　厚朴　茵陈　秦艽　甘草　熟大黄
一儿面目俱黄，小水赤涩，此因湿热郁遏，而成。丹溪云：疸虽有五，同是湿热酿成。治法惟宜利小便，而更佐以解郁消食，无有不愈。
方：广皮　厚朴　香附　山楂　黄连　山栀　茵陈　赤芍　木通　泽泻
一儿十二、三岁，面与眼白俱黄，口中作渴，小水亦黄，此黄疸也。皆由脾胃湿热所致。
方：山楂　麦芽　陈皮　茵陈　泽泻　猪苓　苍术　厚朴　甘草
〔黄间疸不与老年人论〕
疸症有五，俱是湿热所致，用清热攻伐之剂，不几剂而安。但少年元神强壮者，或服苦瓢汤，或用良姜一两捣汁、砂仁一钱、红砂糖、老酒同服，非大吐，即大下，自然见效。若老年人，补之不宜，攻之不可，往往不治者有之，不可不知也。

痞满章  ***************************
一人三十五岁，数年之前，为食面伤胃，而兼之使内，遂致胸膈似痛非痛，似胀非胀，而有懊憹不宁情况，必以挖吐稍舒。由此积渐至今，则胃间胀大，扪之实硬，饮食不为肌肤，色萎黄，其痛重于亥时分，一交阳生，条尔舒泰，诊脉得脾部独弦沉。夫脾为坤静之德，而有乾健之运，能使心肺之阳下降，肝肾之阴上升。今脾既伤，则心肺之阳不下降，肾肝之阴不上升，乖隔成痞。须横正驱邪，加之不妄作劳，庶可全愈耳。
方：茯苓　陈皮　白豆蔻　小茴香　枳实　大腹皮　厚朴　米仁　橘核
一人左手三部虚弦，右脉脾部浮孺，由积怒伤肝，饮食伤脾，以致肝气逆满，胸前室塞，饮食迟迟而少纳，气血渐耗而体弱也。
方：当归　枳实　白芍　藿香　陈皮　茯苓　厚朴　白蔻　香附　苏子
一人左关中按无神，右三部紧而疾，是积劳过伤脾胃，以致胸隔气滞作痛，痞塞不通，由心脾之阳不下降，肝肾之阴不上升，乖格而成痞塞。丹溪云：牌无积血，则心下不痞。须治血理气，升降清浊为主。
煎方：陈皮　半夏　香附　丹皮　山楂　枳实　茯苓　白豆蔻
九方：陈皮（三两）　当归（二两）　香附（三两）　贝母（二两半）　枳实（二两半）　沉香（六钱）　茯苓（二两）　白蔻（二两）　山楂（三两）
一人右关脉弦，恶食懒倦，心下虚痞。夫《易》日：天地不交而成否。故肺气不降，脾气不运，升降不通而名痞也。脾为邪气乘之，不足以胜谷，故令恶食。脾者，卑脏，役气于四肢，而后肢体强健：脾气病，则不能致气于肢体，故令懒倦。弦，肝脉也。木来乘土，故令右关脉弦。此症虚中有实也，邪之所凑，其气必虚。留而不去，其病则实。故治之之法，宜一补一消。
方：麦芽　枳实　黄连　厚朴　半夏面　人参　白术　乾姜　甘草　茯苓
一人素多忧气抑郁，腹皮里微疼，心下痞满，不思饮食，脉息沉结，此为气格，即时人谓之气痞耳。《经》曰：脾主行气于三阴，三阴之脉皆行腹里。今忧气郁结，营卫之行涩，故令腹皮里微痛，心下痞满者，升降之道乖也。不思饮食者，忧气伤脾也。治宜调和营卫，以辛香之剂佐之。
方：木香　陈皮　柴胡　当归梢　枳实　半夏　红花　生姜　甘草炙　草蔻
一人病痞满，右三部脉沉滑，是乃痰为气所激而上，气又为痰隔滞，痰与气搏，不能流通。宜用黄芩、枳实之苦以泄之，陈皮、厚朴、半夏、生姜之辛以散之，白术之甘以补之，茯苓之淡以渗之，佐以桔梗诸药舟楫，入以竹沥消诸虚痰。
一妇向多气多怒，脾胃欠实，左边忽患一病，时升上降下，异常作楚，饮食不进，满身疼痛，经候不调。煎方用补中益气汤，一月内日服一剂，两月内间日一剂，三月内三日服一剂。又用膏子药方。
白术（一斤）　当归（一两二钱）　圆眼肉（三两）
如痞块不时升上升下作痛，加桂枝、芍药、甘草，用糖浆调服。

水肿章  ***************************
一人心脾两部俱虚数者，由于劳神伤心，过思伤脾，以致坤元之气不能资生于四肢百体。方书渭诸湿肿满，属脾是也。却须早为摄养之计，以恬淡虚无为守。戒暴怒，却思郁，提防涓涓不已之患，庶不至剧甚也。
方：茯苓　泽泻　白术　秦艽　通草　山药　车前　木瓜　米仁
一人脉息六部俱涩，而脾部兼沉。《素问》云：忧则气沉脉涩。《灵枢》云：脾忧愁而不能解，则伤意，意伤则悗乱。盖脾藏营，营合意也。今见此脉症，即忧愁气都，其脾藏之意，而司运迟滞，承宣失令，以致腹满作肿作胀，渐为脐凸背手，腹满成臌也。
方：木瓜　砂仁　大腹皮　白蔻　广皮　厚朴　木香　泽泻　山楂　茯苓皮
一人八十馀，自十二岁起，戊申年夏令患肿，至秋渐愈，此后每逢岁干值戊，便发肿于夏，今经八度矣。戊午六月，诊得六部沉石而数，此必水湿蓄于脾胃，而形躯有渐于湿，逢其火运之年，则湿得火而气蒸，湿芜肌表而为肿矣。治当苦味以泄火逆，淡味以渗湿邪，使其火自就燥，湿自流湿，庶不日增肿患耳。
方：乾葛　荆芥　秦艽　山药　黄连　茯苓　泽泻　猪苓　米仁　广皮
一妇素多怒，因食烧肉，面肿不食，身倦脉沉涩，左豁大，此体虚有痰所隔，不得下降。当补虚利痰为主。每日早服二陈汤，加人参、白术；卧时进滚痰丸五、六十粒。
一人六脉浮迟无力，右手为甚，两足浮肿，胸膈胀满，小便短少。用分利之剂，遍身浮肿，兼气喘。此脾虚下陷，土不能生金，金不能生水也。治宜补中为主，中气既旺，则精以时服，五阳以布。五阳者，《素问》谓胃院之阳也。如此自能健运，枢机不息，肺气下降，渗道开通，何肿胀之患耶？用补中益气汤加熟附子。
一人年三十，病水肿，面光如泡，腹大如箕，脚肿如槌，饮食减少，其脉浮缓而濡，两尺尤弱，此得酒后使内，宜补肾水。家人骇日：水势如此，视者不日通利，则日渗泄，先生乃欲补之，水不益深耶？余谓：《经》云：水极似土，正此病也。水极者，本病也；似土者，虚象也。今用通利渗泄而治其虚象，则下多亡阴，渗泄耗肾，是愈伤其本病。而增土湿之势矣。岂知亢则害，承乃制之旨乎？遂令空腹服六味丸，再以四物加黄柏、木通、厚朴、广皮、人参、白术、防风。三十剂而愈。
一人向喘嗽，痰中见血，忽小溲短少，小腹作胀，皮肤浮肿。余忆《经》云：肺朝百脉，通调水道，下输膀胱者。又曰：膀胱为州都之官，津液藏也，气化则能出矣。是小溲之行，由于肺气之降下而输化也。今肺受邪而上喘，则失降下之令，故小溲短少，以致水溢皮肤而生肿满。此则喘为本，而肿为标。洽当清金降气为主，而行水次之。以白术、麦冬、陈皮、枳实、苏子、茯苓、黄芩、桔梗、猪苓、泽泻、桑皮、苏梗，出人加减，数服而安。
一人水肿，因起于房劳，汗出于肾，逢于风，内不入脏腑，外不得越皮肤，客玄府，行肌肉，传跗肿，脉浮，恶风，肾之病也。理宜滋肾散风，用四物汤加荆芥、防风、羌活、柴胡、防己之类。不宜作脾虚湿肿治，用参、术与利水之剂，恐愈使风邪下陷也。
一人六脉沉迟，不渴而泻，小便清涩，遍身浮肿，胸腹不宽。《经》曰：诸湿肿满，皆属于脾。脏病久，则传于腑。夫胃主中焦，为水穀之海，各从其道而输泻也。胃气不和，则出纳之间不利，故水穀之津液，皆积聚而变为水，溢于肢则肿，留于中则胀。胸腹、皮肤者，脏腑之郭也，浊气横于中，则郭彭然而肿矣。法当补脾土，分清浊，尤宜戒酒色盐酱，庶不至日甚耳。
方：白术　茯苓　陈皮　猪苓　泽泻　肉桂　骨皮　防风　腹皮　生姜皮
一人病肿，上部为甚，少气时热，口渴溲黄，身重不能正偃，正偃则咳，脉浮而数。《经》曰：上盛为风，身重为湿。盖无风则湿不能上于高巅清阳之分也。邪之所凑，其气必虚。风湿相搏，所以时热；小便黄赤者，小腹中有热也；不能正偃者，胃气不和也；正僵则病咳者，肺得水而浮，使气不宣通也。先用上下分消之法，以治其标，则风从汗散，湿由便渗矣。
方：紫苏　香附　陈皮　羌活　防风　川芎　黄芩　骨皮　木通　苍术　厚朴　甘草　茯苓皮
一人肢体皆肿，小腹不急，初病便觉喘满，而脉息右手弦滑，此为水出高源，夫肺非无为也，主降下之令焉。凡人饮入于胃，脾气散精，上归于肺。肺热，失其降下之令，不能通调水道，下输膀胱，溃于高源，淫于皮肤而然也。宜用麦冬清肺，以开其降下之令，用糯米益脾，而培乎金之母气。不数服而肿喘顿消。
一人腹大脐肿，腰痛，两足先肿，小水短涩，喘咳有疾，不得卧，甚至头面皆肿，面赤口渴，便燥，杂用利水之药而益甚。殊不知此是阴虚，三焦火旺，与冲脉之属火者，同逆而上。由水从火溢冲积于肺而咳，甚则为喘呼不能卧，散聚于阴络而为跗肿，随五脏之虚者，入而聚之为腹胀，皆相火泛溢其水而生病也。宜用六味丸料，加麦冬、五味，大剂服之愈。
一人病后失调理，饮食顿减，元气浸衰，致遍身浮肿，小水不利，两足畏冷，六脉微弱，按之不鼓，此属脾胃大虚，阳气下陷之故。禁用利水消肿等剂，法当壮火之源，以生脾土。
方：熟地（四两）　白茯苓（三两）　萸肉（一两）　山药（一两）　牛膝（一两酒洗）　丹皮（一两）　肉桂　车前　泽泻（各一两，炒）　川附（五钱）　白术（一两炒）　人参（五钱）　制首乌（一两）
肿胀，用砂仁末浸汤，同白术炒用。
肿胀亦有用枳壳炒白术，去枳壳而用白术也。

臌胀章  ***************************
《明医论》云：喘则必生胀，胀则必生喘。但要分标本先后，先喘而后胀者，主于肺；先胀而后喘者，主于脾。今先喘以及于胀，此肺金受病，而传之脾土也。且小便之源，由于肺气之降下而输化，肺气阻塞，所以溺道涩而为肿矣。庶保肺金以定喘，健脾以宽胀，利水以防肿，却盐味以防助邪，断妄想以保母气，本而标之之法也。
方：生姜　车前　白蔻　苏子　贝母　茯苓　泽泻　米仁　通草　秦艽
一人为臌盆之忧，复多思郁结所伤，渐渐饮食不下，腹中不宽，不觉饥腹鸣，脉右关部短而沉，乃思伤脾也。《素问》云：思则脉短气结。盖由脾不和而食少，且不能统血行气，所以久胀而鸣，久郁乃久积块也。
方：陈皮　山楂　贝母　木香　茯苓　枳实　抚芎　苏梗　厚朴　香附　白蔻
一人脉沉细，脾部则软，肌色黄，乃脾土之阴不足以制输运，失其常度，所以腹不觉舒畅，而饮食稍过即为胀也。《内经》曰：脾者，谏议之官，知周出焉。人身知周乎万物者，惟脾土坤元也。今脾病则胃之纳受穀肉菜果等类，皆转化迟滞，是以食即作胀，不食亦不觉饥。治宜健运坤元，俾能知周，庶水穀易化，美在其中而畅于肢体也。凡七情所伤，惟思为甚，尤宜戒之。
方：茯苓　半夏　米仁　陈皮　秦艽　木瓜　白术　益智　姜
一人十八岁，脾胃脉滑疾，胃有壅积，兼气滞，常患腹膨胀、作疼作暖、吞酸之症。大抵物滞气伤，宜补益并行乎消导，须得推陈致新之法。又当樽节饮食，疾斯不甚耳。
方：山楂　白术　麦芽　陈皮　枳实　白豆蔻
丸方：神麴（二两）　香附（一两）　白术（一两炒）　黄连（一两）　当归（一两）　巴戟（二两）　贝母（二两）　石菖蒲（一两）
密丸。
一幼女秋间，向有疮疡之楚，至十月初方愈，此时便觉饮食少进，至午后发潮热，腹胀脐突，到晚则卧不安抚，其身热、腹胀、喘急疾嗽愈甚。予诊之，六脉俱数而洪，此因积热既久，脾土衰弱，不能生肺金，木寡于畏而来乘土，故饮食不进，腹胀如鼓，兼之睡而气促，痰火上升也。《经》曰：诸腹胀大，皆属于热。又曰：诸湿肿满，皆属于脾。乃知脾虚为本，湿热为标。法当降火清金、补脾行湿为主。
方：茯苓　柴胡　泽泻　大腹皮　麦冬　黄芩　黄连　厚朴　葶苈　苏子　山药　桑白皮
一人嗜酒，病疟半年，患胀满，脉弦而涩，重取则大，手足瘦，腹大如蜘蛛。以参、术为君，当归、白芍、川芎为臣，黄连、茯苓、陈皮、厚朴为佐，生甘草为使。日三次饮之，严守戒忌。一月后，汗而疟愈。又半月，小便长而肿退。
一妇腹痛，胀如鼓，四肢骨立。众或以为娠、为蛊、为瘵也，治之罔效。予诊其脉，六部弦滑且数，弦力气急，滑为血聚，此气薄血塞。夫气，道也；血，水也。气一息不运，则血一息不行。《经》曰：气血同出而异名。故治血必先顺气，俾经隧得通，而后血可行。乃以顺气活血药，大剂热服，三日而腰作痛，血欲行矣。随进以桃仁承气汤峻逐之，下污血累累如瓜者数枚，又以补剂调理而安。
一人飧胀不能食，溲遗血，服大黄苦寒之药，致神乏气脱而不能寐。诊之脉则主寸沉，右寸过左一倍，两关弦涩，尺反盛而不绝。此病得之劳伤心血，久则脾胃俱伤，逆郁不通，不能升降而作飧胀，飧胀则不能食，拂而不下闭索，闭而溲且不输，故遗血。乃和以大补之剂，兼五郁之药，不数日而即愈。
一女肝脉沉，脾脉弦，乃气食伤其肝脾，以致气滞食阻，阴阳关格，而成胀满之恙也。须养金以制木，健土以运食，庶或可愈耳。
方：厚朴　大腹皮　神麴　香附　枳壳　木香　麦冬　麦芽
一人六脉浮缓无力，臌胀倦怠，短气溏泄，此属中气之虚。《经》曰：脾主行气干三阴。三阴者，太阴脾，厥阴肝，少阴肾也。其脉皆行于腹里，脾病，则三阴之气不行，故令臌胀。手足倦怠者，四肢受气于脾，脾病则无以受气，故倦怠；短气者，肿病而中气弱也；溏泄者，土弱不能制湿也。治当补脾扶正为主，《经》所谓塞因塞用是也。如数进利药，以求速效，殊不知宽得一日、半日，腹胀愈甚，真气已伤，是自求祸耳。
方：白术　人参　茯苓　半夏　陈皮　甘草　厚朴　木香
一人脉息沉滑，左手独甚，腹胀有形块，按之而不痛移，不恶食，溲自利，大便黑色，面黄肌错，此血症谛也。夫腹胀有形块，按之而痛移者，气之与火。今痛不移，则属有形矣。然食与血皆有形，食而腹胀则恶食，今不恶食，则知其为血矣。小便自利者，血病而气不病也；大便黑色者，病属于阴也；面黄肌错者，血病则不能营养其容，濡泽其肤，故令痿黄甲错耳。宜先泻其血络，后调其真气，营卫和平，阳布神清，而胀自消矣。用桃仁承气汤加红花、苏木、韭汁。
一人因饮食讫，乘风凉后，卒然胀满，食饮不下，形瘦腹大，面肿恶风，头汗，膈塞不通，右关脉浮而缓，此胃风症也。用胃风汤加减治之。
方：白芒　升麻　葛根　苍术　柴胡　甘草　藁本　羌活　黄柏　草蔻　归身　蔓荆　麻黄夏月不用
一人六脉沉结，身肿肢瘦，胸臆痞塞，上不得降，下不得升，昼夜不减，而频叹气。此为气滞，都因抑郁而成者也。宜治以解郁理气之剂。
方：枳实　紫苏　半夏　大腹　赤苓　白芍　厚朴　香附　木香　白术
一人六脉迟弱，腹胀厥逆，呕吐不食，二便清利，虚气胀满，按之软而不痛，证属虚寒。《脉经》云：胃中寒则胀满。《内经》云：腹满脂胀，支胁结膈，下厥上逆，过在太阳阳明，乃寒湿郁结也。宜温散和中药主之。
方：益智仁　苍术　白术　厚朴　乾姜　陈皮　藿香　茯苓
一人脉息弦数，胀满身热，微喘，外坚内痛，按之不陷，口渴身黄，便燥。病起于饮食不节，房劳致虚，脾土之阴受伤，转输之官失职，清浊相混，隧道变塞，湿郁为热，热又生湿，湿热相生，遂成胀满矣。宜养肺金以制木，使脾无贼邪之害；滋肾水以制火，使肺得清化之令，而子能令母实。却盐味以防助邪；断妄想以保母气；远音乐，戒暴怒，无有不安。
方：枳壳　熟大黄　连翘　白芍　茯苓　麦冬　山栀　柴胡　地骨皮　苏子　葛根
一人伤食恶心，饱闷而胀，气口脉紧滑有力。《经》曰：饮食自倍，肠胃乃伤。伤则不能运化，积其穀气而为胀满也。宜消导之。
方：连翘　菔子　建蔻　苍术　厚朴　藿香　广皮　半夏　甘草　山楂　神麴　茯苓
一人病胀，起于脾虚浸假而气喘六脉弦数无伦次，此是肺病传脾，谓之虚邪，胀为本而喘为标也。当以实脾为主，使土旺生金，不为胀助其喘，而冲逆之气自下矣。
方：陈皮　苏子　葶苈　桑皮　米仁　白术　茯苓　半夏　桔梗　白蔻
〔气虚中满〕
一人右手脉儒缓，左手肝脉弦。当胸之下，胃口之上，一掌之横，按之如坚石，有形作痛。由忿怒太甚，不能发越，郁结中州，痰涎停住，乃成满也；久而不食，以致气虚中满，此土败木贼之症。治当塞因塞用。
方：白豆蔻　陈皮　半夏　茯苓　甘草　人参　白术　白芍药　山楂　厚朴
一人湿气未除，而又元气虚弱，致腹胀满，服后方四剂而愈。
方：茯苓（三钱）　苏子（一钱五分）　木通（一钱）　猪苓（一钱）　人参（一钱）　厚朴（七分）　桂（一分）　白术（二钱）　桑皮（一钱）

中风章  ***************************
一人七旬，语言蹇涩，步履不稳，身体蜅侧，如坐舟中。右脉滑，此脾湿动而生痰也；左脉虚涩，此肝心血亏也。痰乘虚而塞心窍，故舌蹇语塞；且痰生热，热生风，遂为眩运如坐舟中之状。身欹侧，步不稳者，肝主筋，血虚不能滋养乎筋也。宜宁心益脾、滋血养筋为主。
煎方：枣仁　茯神　花粉　半夏　广皮　秦艽　当归　生地　白芍　姜
丸方：茯神（一两）　枣仁（二两）　牛膝　胆星　甘菊　木瓜　半夏（各二两）　鲜红花　杜仲　枸杞　秦艽（各二两）　五加皮（三两）　竹沥
一人手足振掸已两年矣，脉涩无神，此血枯风乘，即扁鹊所谓风淫未疾是也。宜养血祛风导痰为主。
丸方：归身（四两）　茯苓（二两）　红花（一两）　石斛（三两）　天麻（五两）　续断（三两）　秦艽（三两）　虎骨（一对）　橘红（一两）　萸肉（四两）
一人左脉洪大，右脉滑数，《内经》谓：数则烦心，脉滑曰风，大则病进，洪则火邪炽盛。此由七情内扰，风邪乘虚而袭，风煽其火，则痰随火升，窒塞窍道，阻滞经络，以致语言蹇涩，右半身不遂，神昏面赤之重症也。须投资寿解语汤，开其痰滞，通其心窍，俾神清痰豁，庶有生机。
方：天麻　贝母　防风　半夏　远志　石斛　白芍药　香附　枳壳　秦艽　羌活　茯苓　苏子　白甘菊　麦冬　橘红
一少女素病有带下症，经水愆期，此脾土不足也。秋初，忽患口眼歪斜于左，而深秋来愈此正亏邪炽也。脉左涩右滑，《内经》谓：脉滑曰风，脉涩曰痹。此风痹症也，即麻木肢软之渐。宜调营卫、舒经络。俾营行脉中，卫行脉外，庶几气血行而风邪自灭。
方：归身　天麻　橘红　秦艽　甘菊　白芍　熟地　牛膝　续断
一人六脉滑数而小，陡然忘记，肢体麻木，胸膈气塞，耳鸣而聋，肩背痠软，手足掸摇。此劳神伤心，思虑伤脾，以致心神虚耗，气血两亡，正「风淫末疾」之渐也。宜用滋阴之剂以治本，防邪之剂以治标。
九方：归身（半两）　防风（一两）　天麻（二两半）　茄皮（三两）　茯神（一两）　远志（一两）　红花（五钱）　石菖蒲（一两）　生地（一两半）　枸杞（二两）　秦艽（一两半）　桔红（二两）
一人前因凉气入心，语言蹇涩近因怒气伤肝，复兼饮食作呛有痰，肌肤瘦削，脉息右滑左涩，乃肝心血亏，而痰邪滞于经络也。盖舌者，心之苗，朔阴之脉循喉咙，系舌本，两经血亏而痰乘之，则是症成矣。宜疏痰理气，兼养血为要。
方：天麻　半夏　苏子　茯苓　远志　当归　秦艽　红花　石菖蒲　防风　竹沥
一人年近五旬，前患蹶恙未愈，今复呕不食，胃脘作疼，心神惊惕，大便日去四、五度而色黑，左右手皆筋惕闪闪，脉息六部俱沉滑，乃痰气阻逆于中州，以致气郁血滞，不能运行于脉络也。方书谓：脾湿动而生痰，痰生热，热生风。又谓：风淫末疾是也，宜投导痰理气、养血活络之剂。
方：天麻　贝母　广皮　归身　红花　秦艽　车前子　枣仁　茯苓　泽泻　枳壳　桔梗　甘草
一人素勤苦，偶恶风寒，鼻流清涕，兼有喷嚏，此脾肺气虚，不能实腠理也。彼不信，服祛风之药，肢体麻倦，痰涎自出，殊类中风，此为风剂耗散元气，阴火乘其上位也。宜以补中益气汤，加麦冬、五味。
方：人参（一钱）　炙甘草（一钱）　升麻（三分）　黄耆（一钱半）　当归　白术　陈皮　柴胡（各五分）　麦冬　五味（生）
一人形体魁伟，中满吐痰，劳则头晕，所服皆清痰理气之剂。不知中满者，脾气亏损也；痰盛者，脾气不运也；头晕者，脾气不能升也；指麻者，脾气不能周也。投补中益气汤，加茯苓、半夏以补脾土，八味地黄丸以补土之母气，病去十之五。凡患前症者，乃中风之端倪也。预防之理，当养血气，节饮食，戒七情，远房事。如不守禁忌，仍服清痰理气之剂，适所以招风取中耳。
一人遍身风瘰赤色肌肉肿胀，自少年时，每遇饥饿即发，脉洪而浮。乃阳明风热内炽因饥饿而正气不足，八风之邪乘虚而袭也。宜却劳以调其饮食，避风以防其助邪。
方：生地　当归　白术　红花　连翘　银花　大力子　防风　防己　白芷　薄荷
一妇先胸胁胀痛，后四肢不举，自汗如水，小便自遗，大便不实，口噤目瞤，饮食少进，发热呕吐，月事不正，睡中搐搦，已十馀日矣。或以为中脏，余意不然。若风既中脏，真气必脱，祸在反掌，恶能久延？乃候其色，面目俱赤，诊其脉，右三部洪数，肝脉尤甚，知胸胁胀痛，肝经血虚，不能养筋也。自汗不止，肝经风热，津液亡泄也；小便自遗，肝经热甚，阴挺失职也；大便不实，肝木炽盛克脾土也；呕吐少食，月事不正，睡中搐溺，此木盛剋土而脾不能摄血也。宜调补肝脾之气，清养肝脾之血。
方：人参　黄耆　枣仁　茯苓　白术　远志　木香　炙草　白芍　丹皮　钩藤　山栀　柴胡　当归
一人年六十馀素善饮，两臂作痛，服祛风治痿之药，更加麻木发热，体软痰壅，腿膝俱疼，口噤语涩，头目晕重，口角流涎，身如虫行，搔起白屑，右手脉浮大无力。《脉法》云：浮而无力为虚。《发挥》云：气虚脉大亲乎浮。其臂麻体软者，脾无用也；痰涎自出者，脾不能摄也；口歪语涩者，脾气伤也；头目晕重者脾气不升也；痒起白屑者，脾气不能荣也。用补中益气汤，倍参、术，加神麴、半夏、茯苓以健脾气。脾气健，则痰涎自化，肢体能运。
一妇怀抱郁结，筋挛骨痛，喉间似有一核，服乌药顺气之类，口眼歪斜，臂难伸举，痰涎愈盛，日晡潮热，食少体倦。此系郁火伤脾，血燥生风所致。用加味归脾汤二十馀剂，形体渐健，饮食渐加。又服加味逍遥散十馀剂，痰热稍退，喉核稍利。更用升麻益胃汤数剂，诸症渐愈。但臂不能伸，此肝血少也，用六味地黄丸而痊。
一人性多恐遇事矜持，病头振，六脉沉缓，左关尺散软无力，此虚风候也。夫矜持太过，则肝肾两伤。《经》云：诸风掸眩，皆属于肝。又云：恐伤肾。恐惧不已，则火起于肾，而消烁精血，肾水一亏，则心火暴盛无制。《经》云：诸逆冲上，皆属于火。风相扇而掸摇矣。治法惟宜养血顺气，气行而痰自消，血荣而风自灭也。昼服养营膏，夕服定振丸，三月而痊。
养营膏：枸杞（八两）　人参　黄耆　当归　白术（各四两）　二冬（各二两）
定振丸：黄连（四两酒煮）　半夏（四两姜煮）　川芎　当归　熟地　白芍（各三两）　人参　黄耆　白术（各二两）　天麻　秦艽　灵仙　防风　荆芥（各一两半）　全蝎　细辛（各五钱）
为末，密丸。
一儿九岁，忽患手足抽掣动摇，弄舌吐沫，面白唇青。或作风治，或作惊治，或作火治，或作痰治，杂用珠、犀、金、石、牛黄、琥珀、蜈蚣、全蝎等药几殆。余诊之，右手脉沉弱而无力，左手脉滑大，此脾虚生风之症，理宜大补，用归脾汤加桂、附一钱。搐定，减去桂、附，大剂参、耆，六服全愈。
一人年过四旬，醉饮青楼，夜卧当风，患头痛发热多汗，胸膈痞闷，饮食不进，六脉浮洪，重按豁然。此风人腠理，病在胸臆，即《内经》所谓饮食当风，名曰漏风。投以白术、泽泻煎服而热退，汗仍不止，心口如水，此思虑所伤，与归脾汤加麻黄根、桂枝，数服而愈。头痛不已，用白萝卜汁滴人鼻中，立安。
一膏梁之人，素不慎起居，忽失音，不能语，神思昏溃，痰涎上壅啮舌啮颊。河间云：夫瑙属肾经虚寒，气厥不止。《医学纲目》云：少阴气至则啮舌，少阳气至则啮颊。若失音者，肾气不能上接清阳也。先用地黄饮子，随服六味地黄丸而愈。
一人年六十馀，仲冬患中风症，半身不遂，语言蹇涩，心神昏愦，烦燥自汗，表虚恶寒，如洒冰雪，口不知味，鼻不闻香臭，闻木声则惊怖，小便频多，大便燥结。用大黄之类下之，便饮食减少，不然则满闷，昼夜不得寐，约三月馀。凡三易医，病全不减。至次年三月，又因风邪客之，加以痰嗽，嗌乾燥，疼痛不利，多唾，中脘气痞似噎。予思《内经》有云：风寒伤形，忧恐忿怒伤气，气伤脏乃病，脏病形乃应。又云：人之气，以天地之疾风名之。此风气下陷入阴中，不能生发上行，则为病矣。又云：形乐志苦，病生于脉，神先病也。风邪加之，邪入于经，动无常处，前症互相出见，洽病必求其本，邪气乃伏。论时月，则宜升阳补脾胃，泄风木；论病，则宜实表里，养营卫。泻肝木，润燥，益元气，慎喜怒，是治其本也。以柴胡、黄耆、升麻、甘草、当归、半夏、黄柏、黄芩、人参、陈皮、芍药（此名加减冲和汤）。自汗，倍黄耆，加五味子二十粒。夜不得寐，乃心事烦扰，心火内动，上乘阳分，卫气不能交于阴分使然也。以豭砂安神九服之，由是昼亦得睡。
方：豭砂水飞（五钱）　炙甘草（五分）　黄连酒洗（六钱）　生地　当归（各钱半）
饭糊丸，每服十五丸。
一黑瘦人，右手脉滑而近驶，左手脉按之大而无力，痰嗽发热，左半身不遂。此阴虚阳实，热气拂郁，致营卫失常，津液不能遍达，而痰涎阻滞经络，邪火燔灼筋骨，故见诸症也。应泻心火，补贤水。心火泻，则肺金清而木有制，脾不受邪；肾水补，则心火降而肺不受克。脾肺安，则阳明实；阳明实，则宗筋润，自然束骨以利关节矣。
方：白术　茯苓　甘草　广皮　半夏　川芍　当归　白芍　熟地　秦艽　加皮
加姜汁竹沥
一肥白人，两手脉沉滑而缓，右关独甚，筋脉坦纵，气血涣散，而肢体痰堕缓弛，亦惟右为然，且声瑙不能言。叔和曰：滑为痰。又曰：一手独滑，半身不遂。东垣曰：足阳明虚，则沉缓无力。愚意手少阴心，天真神机开发之本；足阳明胃，穀气充大真气之本，标本相得，则膻中气海所留宗气，盈溢四布，五脏三焦，上下内外，无不周遍。若不相得，则不能致其气于气海，而宗气散矣。故分布不周于经络，则偏枯；不周于五脏，则瑙。须补养。
方：人参　白术　半夏　广皮　甘草　桔梗　白茯苓　木通　独活　石菖蒲
加姜汁竹沥。
一妇两尺俱衰，四肢不举，口不能言，卒倒无知。夫肾为藏精之都会，主上下焦地气之生育，故冲任二脉系焉。二脉同肾之大络起于胞中，其冲脉因称胞络，为十二经脉之海，遂名海焉。冲脉之上行者，寻三阳，灌诸经；下行者，渗三阴，灌诸络，而温肌肉，别络结于□，因肾虚而胞络不通于上，则肾脉不上循喉咙，挟舌本，故不能言。二络不通于下，故痱厥。须以河间地黄饮子峻补其阴，继以麦冬、人参、五味之类，滋其化源。
地黄饮子：熟地　巴戟（去心）　茱萸（去核）　附子炮　石斛　五味　肉桂　远志（甘草制）　麦冬　薄荷　石菖蒲
姜、枣为引
一人六脉沉滑而短疾，口眼歪斜，半身不遂，舌强不语，浑如中风。此中酒毒而然，不可作中风治而汗之也。用甘蔗汁日饮一、二碗，至旬余而瘥。盖蔗浆能解酒毒耳。唐诗云：饱食不须愁内热，大官还有酒浆寒。则知能醒酒也。夫清阳在上，浊阴在下，天冠地履，无暴仆也。今六脉沉滑，则浊邪风涌而上，清阳倒置，故令暴仆，痰涎壅盛。此风多气涌也。《经》曰：病发而不足，标而本之。用二陈汤，入牙皂、枯矾末调灌，利窍稀涎，先治其标；随用疏风补气，后治其本。
一人口眼喎斜，语言蹇涩，痰涎壅盛，六脉弦滑带数，此系虚火上炎，虚痰上升，虚风内作，血脉受病，而病根起于手足阳明两经也。手足阳明之经，筋络于口，会太阳之筋络于目，热则筋弛，纵缓不收，故为喎为僻。三焦之气通于喉，喉清则声出，若痰火壅塞上窍。荣卫虚而不能上荣，则舌机不转，故为蹇为涩。热则生风，风壅其痰，故痰涎为之壅盛。理宜顺气养血，气顺则风自利，血活则风自灭。佐以一、二味清凉升散之品，此「火郁发之，木郁达之」之义也。
方：防风　白附子　木香　广皮　黄芩　白芍　川芎　甘草　秦艽　天麻　当归
一人卒中昏愦，口眼歪斜，痰涌口噤，咽喉有声，六脉浮大，皆真气虚而风邪乘入脾胃，不能收摄痰饮，激浮而上，塞于咽喉，故漉漉有声。风气盛，故耗其津液，不能滋荣筋络；筋络燥急，故收敛劲强而口噤也。宜用理气驱邪之剂。
方：秦艽　陈皮　半夏　茯苓　甘草　乌药　石菖蒲　前胡　桔梗　香附　薄荷
一人气禀虚弱，劳役过伤，卒然晕倒，少顷复甦，脉息虚细无力，丹溪所谓气虚卒倒也。以补气为主。
方：人参（五钱）　黄耆（一两）
加姜汁竹沥。
一妇怀抱郁结，筋挛骨痛，口眼歪斜，臂难屈伸，痰涎少食，晡热体倦。此郁火伤脾，血燥生风也。当以补脾养血为主。
方：人参　白术　茯苓　枣仁　远志　归身　木香　黄耆　丹皮　山栀　圆眼肉　甘草
一人多郁怒，气口脉沉结，卒然气逆上升，口噤直视，身凉无疾涎，须臾即醒，两胁刺痛，肩臂麻疼，此怒气伤阴，即中风症也。因年犹少壮，营卫未虚，真水未竭，火畏水，不能上升，故身凉无痰涎；须臾即醒者，水旺足以制火也。先用苏合丸，以姜汁竹沥磨灌，后用当归、白芍、茯苓、甘草、柴胡、丹皮、山栀、青皮等药。
一人正月初，忽患口角歪斜，右耳及耳根俱痛，右颊浮肿，六脉弦数，此阴分有亏，内热生风，痰涎为患也。治痰先清火，清火先养阴，最忌风药燥剂。
方：广皮　苏子　天冬　甘菊（各二钱）　贝母（四钱）　连翘（二钱）　花粉　沙参（各三钱）　天麻（一钱）　甘草（一分）
加竹沥、童便服二剂后，加生地三钱。又隔几日，加牛膝四钱、黄柏二钱；又隔几日，去连翘，加石斛二钱半、五味子七分、扁豆二钱、乾葛八分；又隔几日，去连翘、天麻、葛根、扁豆，加连肉四十粒后，丸方照前出入增减，至五月而全愈。
一宦年近五旬，新得美宠，荣归祭祖。拜跪间，即仆倒，汗注如雨，浑身壮热，不省人事。名医毕集，俱云先用牛黄丸。予后至，诊其脉，关尺浮数而空，两寸透入鱼际，此阴虚甚而阳亢极也。因谓病家曰：「毋灌牛黄，灌之立死。」急用生地自然汁一升、人参一两、麦冬五钱、五味子一百粒，浓煎灌之。至二服后，神气稍定，汗止。是夜似睡非睡，至五更时，作恐惧状，如人将捕之；至清晨，又作盛怒状，骂詈不止；至午间，又大咲一二时；到薄暮，又悲泣。自此夜静日作，病家以为祟，众医束手。予思之，此即。《内经》所谓「五精相併」也。并于肾则恐，并于肝则怒，并于心则喜，并于肺则悲。河间云：平时将息失宜，肾水虚衰，心火亢极。巧显此症。夜间阴盛，邪乃暂息；日中阳盛，逐游行五脏而无宁时也。仍用前方减人参之半，自后日间，或但悲联，或但骂詈，恐惧，人事时省时昧。饮食与之，尽食方止，不与亦不索，大小便通。至半月后，而谵语不作。用调养气血之剂，至百剂而始愈。
按：肾水衰极，火无所制，而游并五脏。五更，肾水用事，火併而作恐惧状；清晨，肝木用事，火併而作悲泣状也。
一人年未五旬，患中风，耳聋鼻塞，二便不通四肢不逐而厥，语言不出，一有所言即说已故之人，本家先灌牛黄将一钱矣。因延予未至。众医谓病家曰：「《经》云：脱阳者见鬼，脱阴者目盲。今口说亡人，目无所见，是见鬼与目盲也。又洁古曰：中腑者著四肢，中脏者滞九窍。今手足不遂，上下秘塞，是腑脏兼中也。且六脉弦数无伦，《脉诀》云：中风之脉浮迟吉。急实大数三魂孤。脉症俱危。」病家急求用药，同议人参五钱、熟地、附子、肉桂各二钱半。未服而予至，诊脉后，备述诸医之言，予曰：「尊公之脉急数，诚中风所忌，然中按犹觉和缓，是尚有胃气，非真脏脉也，恐未必即是危症。但所畏者，两尺重按觉空耳。」予出，谓众医曰：「诸公所处之方，诚治本之法，但当上下秘塞之时，补剂恐不能奏效，愚意先通二便，使浊阴降，则清阳上升，而后徐徐议补。《内经》谓：病发而不足，本而标之。先治其标，后治其本。」众医曰：「病势如此，恐不可迂缓。」予以此症摇头上窜等恶候尚未见，即迟一、二日未死，俟他药不效而图之，末晚也。因不与固争，即辞归。是夜连灌数剂，俱停积在胸膈间，揉之作声，略无下腹之意，复来促予诊视，举家泣拜。予诊之，脉仍如前，即于袖中出家制神佑丸数十颗，扶开其口纳之，令灌以淡姜汤。若此药下咽，便有治法矣。进姜汤将二锺，药便吞下，即灸百会穴，欲使阳气上升；又灸关元穴，不使阳气下陷。灸之一、二壮，目即能开，眉频蹙，予问其痛否？即能点头，予谓之曰：「忍至七壮，公可生矣。」亦点头。灸将毕，腹中如雷鸣，予问欲便否？亦点头。即扶起至便桶，大小便俱通，且垢秽极多，起至床，因有久阴忽霁之意，言曰：「吾腹中已爽块矣。」少顷，又泻一行，予令急以前药倍人参煎候。及又欲便，予令即在床中便之，觉有晕意，以药徐徐灌之，少顷亦苏。自此二目，人事渐省，第手足振掸，左半体不遂，于大补气血中，稍佐以却风顺气消瘦之剂，如秦艽、全蝎、殭蚕、乌药、星、半之类，出人加减，调治年馀而愈。此症初起，气血不足为本，九窍秘塞为标。先通其秘者，急则治其标也；醒后见风症，亦不足为本，风症为标，然专补气血，少佐风药者，缓则治其本也。
一人患口喎不正，四肢拘急，已月馀矣，百药不愈，延至半年，常自汗恶风。予诊之，左手浮紧，右手洪缓，此正风客阳明胃经，留而不去，郁而为热也，当解散之。病家曰：「发表药服多矣，小续命汤是也。」予曰：「小续命汤，多半热补之药，服之当剧，何能得愈？」病家曰：「发散药亦服多矣，如麻黄、桂枝、羌独二活，药之重者也；轻如防风、白芷、柴胡、乾葛，以至天麻、秦艽、荆芥、薄荷等，无不尽试。」予曰：「宜其不能愈也，此症邪在一经，诸药虽多发散，然杂而无主，不能专入一经，而各经之无邪者，诛伐无过，徒足以虚其表，而不足以去其病，故反见恶风自汗，而无救于口之歪也。」《经》曰：胃足阳明之脉，挟口环唇，所生病者，口喎唇斜，是知此症，乃阳明胃经之症也。羌活、麻黄等药，各有专经，即有一二人阳明，众咻一传，何以成功？因用葛根五钱、升麻二钱，重剂以逐阳明固结之邪；白芷三钱、殭蚕钱半，以达头面不正之气；黄耆钱半、桂枝五分，以固周身疏泄之表；桔梗一钱、甘草五分，载诸药上行，本乎天者亲上之义也。服二剂奏效，数剂全正，后以养荣血、实腠理药，少佐清热去痰，调理如故。
一人忽得暴疾如中风，口不能言，目不识人，四肢不举，投苏合丸及牛黄丸，毫不甦醒。一医投以小续命汤，反增喘急，身体壮热，手足厥逆，举家惊惶无措。医者以六脉沉微，拟用附子理中汤，病家求决于予，予诊其脉，两寸似有若无，两关尺竟无可寻，乃气壅逆而然，非不足而沉脱也。因谓病家曰：此脉乃伏而不见，非沉溺也。乃从胸按之，眉即为之皱，按至脐腹，体为之举，若有不可忍状。细询得病之因，曰：「因晏客烦冗，无暇饮食，至晚陪客毕，即发此症。」矛曰；「饥极过饱，此食中也。」口不能言，目不识人，脉伏不见，皆由饮食填塞清道所致，四肢不举，即《经》所谓土太过令人四肢不举也。若初起一吐，足了此属，今迟延一、二日，上中下俱受病，当吐下消导并行，以分治其势。乃先以生姜淡盐汤灌而探吐，吐出痰涎酸水数碗。一时顷，神思稍清，诊其脉，寸关逼逼而来，谓病家曰：「无忧矣。」又以山稜、蓬术、槟榔、枳实、白蔻仁、木香、陈皮、神麴、莱菔子水煎，分消中焦之痞满，又以煎药送润字丸五钱，下四、五行，由是始知人事，能言语，手足能运动。再诊之，关尺俱见，且沉实有力，胸膈满闷，按之犹痛。又以前方送润字丸二钱，每日一服。四日后，按之不痛，方与稀粥。胸膈尚痞，时或吐痰，乃以消导二陈汤中，少佐芎、归以养荣血，参、术以扶胃气，木香、白蔻仁以宽未尽之痞，旬日而复。夫脉为气血之先，中焦为气血水穀之分，食停中脘，则中焦痞塞，痰涎亦因之而壅滞。升降之机不运，故卒倒类乎中风，脉由之隐伏，他医设投参、附，其不死者几稀矣。惟弃脉从症，按其肚腹，知为有馀实邪，吐胸膈之痰，而寸关脉应，行肚腹之积，而尺脉立起，岂可谬为投剂哉！
一妇人年及六旬，身体壮盛。正月间，忽患卒倒，不省人事，口噤不开，喉如拽锯，手足不遂，投牛黄丸二、三颗不效，急煎小续命汤灌之，亦不应。予诊六脉浮洪而滑，右手为甚。盖因平日奉养过厚，今得此病。《内经》云：「凡消瘅、击仆、偏枯、痿厥、气满、发逆，肥贵人则膏梁之病也。又《经》曰：土太过，令人四肢不举，宜其手足之不遂也。丹溪云：湿土生热痰，痰生热，热生风。即此谓矣。当先用子和法涌泄之，乃以稀涎散荠汁调灌，涌出痰涎数碗，少顷，进以三化汤，至晚泻二、三行，喉声顿息，口亦能言，但人事不甚省，知上下之障塞已通，而中宫之积滞未去也。用加减消导二陈汤，半夏、陈皮、茯苓、甘草、枳实、黄连、莱菔子、木香、白蔻仁，每日二服。数日后，人事渐爽，腹中知饥，乃进稀粥。但大便犹结，每日以润字丸五分，白汤点姜汁送下。自此旬日，手足能运而有时拘挛，大便已通而常燥，此涌泄消导之后，血耗无以养筋，津衰无以润燥也。用四物加秦艽、黄芩、甘草，数十剂而愈。
一人年逾五旬，中风卒倒，牙关紧闭，戴眼上窜，手握而四肢振掸。医以稀涎散吹鼻，吐出稠痰数碗，继投小续命汤二剂，反觉口开手撤，眼合遗尿，四肢厥逆，人事昏沉，身体发热，痰声如锯。延予诊视，见六脉洪滑而歇至，予以症候危险，辞而作别，其子再三哀恳。矛用陈皮、半夏、茯苓、南星、枳实以导其痰；当归、川芎、芍药、姜汁炒生地以养其血；佐以牙皂、姜汁、竹沥二剂，而痰喘渐轻，六剂而人事清爽，后用参、术、芎、归大补气血而愈。先正云：邪之所凑，其气必虚。又曰：凡人年过四旬，气衰之际，乃有此症。又曰：中风大率主血虚有痰，以治痰为先，次养血行血。前症乃虚而有痰，类乎中风，非真中风也。用稀涎散提痰上升，续命汤重虚其表，故见此危症，药岂轻试乎？
一人年近六旬，身体肥大，家事殷厚，劳心劳力。一日行至门外，见一人如两人，视一路如两路，自己门墙，若有两边，遂卒然仆倒，扶掖登床，懒于言语。医者俱以中风治之，投消痰搜风之剂十馀服，反增冷汗如雨，惊惕振掸，昏不知人。邀予诊视，左手浮大，按之无神，馀脉俱迟弱而空，现症神识昏沉，不能言语。予思脉症，俱属虚脱。宜培正气为主，用人参、黄耆、白术、茯苓、甘草、当归、白芍、熟地、天麻、杜仲、牛膝、枣仁等二剂，冷汗即止。五剂乃能识人，语声始出，七、八剂，诸病顿减。每剂加人参三钱，二十剂而全愈。
一人劳心之后，复感怒气，次日清晨，篦头未毕，忽然昏晕，四肢厥冷，口目不开，喉声如锯，二便不利，举家惊骇。予诊得左三部弦滑而数，右三部沉实有力。予曰：「此痰厥也」。先用牛黄丸，姜汤化开，加川牛黄一分灌下，连服四、五丸。继用陈皮、贝母、花粉、胆星、黄芩、黄连、瓜篓、前胡、桔梗、皂荚、姜汁、竹沥，顿服，使其痰涌发而出，服下果大吐，去稠痰二、三碗，遂以前方去皂荚、陈皮，加青皮二剂，大解二次，其老痰俱从大便出，诸症顿减。后用健脾养血、清火消痰之药，调理而安。
一人忽然胸腹胀满，状似中风，左胁吊痛，痰涎涌塞不快。诊其脉，两手浮大而带歇止，烦躁不得卧而面赤，余知其平素畏风，而好近内，乃精气溢下，邪气上逆也。逆则阴气在上，故生飧胀；上焦之阳，因下逆之邪所迫，壅塞于上，故胁痛而烦躁。予以二陈汤四钱、加人参三钱、钩藤四钱、枳实钱半，又加竹沥，连服二剂，腹中气转如牛吼，下痰涎升许而愈。

瘛瘲章  ***************************
一富家儿，病手足瘛瘲，延至二十馀日，转笃，余诊之，左脉洪大，右脉沉弱，似有似无。右属气，主气分大虚，《经》所谓土极似木，亢则害，承乃制。正脾虚为肝所侮而生风也。治风不可，治惊与痰亦不可。法当行气，气行而痰自消；兼宜养血，血荣而风自灭。肝病已见，将来必传脾土，又当实脾，否则恐变慢脾而不救也。
方：人参　黄耆　当归　白术　芍药　黄连　半夏　甘草　肉桂　陈皮　钩藤
一人中年后，宦子岭南，□任数月，患手足拘挛，屈伸不利，医以风湿治之，不效，不远千里而延予。予见肌肉半削，面貌添黯，忧容可掬，诊其脉，左手细数，重按则驶；右手稍和，重按亦弱。询其病由，答曰：「始因不慎冒寒，发寒热，觉口苦，筋骨疼痛，服发散药，寒热已除，而口苦疼痛不减。至月馀，先左足拘挛，难以屈伸，渐至右足亦然，两手亦然，手更振掸不息。医者不外疏风顺气、行气行血而已。数月前，稍能运动，更振撑，痛不可忍，今虽不移动，幸不振掸疼痛。」予曰：「若不疼痛，大事去矣。」答曰：不移动则不痛，若移动则痠疼。」予曰；「幸矣！尚可药也，此筋痿症也。兄少年房帏间，曾有思幕而不得遂愿否？」答曰：「幼年间，拙荆带来一婢，有殊色，弟私之，拙荆觉而远黜，极思想，如醉如痴。半年间，与拙荆房事反纵，后患遗精、白浊，几半年。至中年此病亦常发。」予又问曰：「兄今阳事如何？」答曰：「久不起矣。」予跃然曰：「兄无怪有此症也。」《内经》曰：肝气热则胆泄口普、筋膜乾，筋膜乾则筋急而挛，发为筋痿。帝问：何以得之？伯曰：思想无穷，所愿不得，意淫于外，入房太甚，宗筋弛纵，发为筋痿及为白淫。《经》曰：筋痿者，生于疾使内也，兄之病因病症，已宣之千古前矣。盖思愿不遂、遇阴必恣，风寒乘虚入筋骨而不觉，至中年后，血气衰，寒变为热，风变为火，消精烁髓，及病发，医者不溯病源，而徒以风热药进，风药耗血。夫手得血而能握，足得血而能步，血耗无以养筋，筋无所养，又何束骨而利关节。宜其疼痛拘挛屈伸惧废也。今所幸者，饮食未减，大肠犹实。盖痰症独取阳明，阳明则能生气，此症不难治也。因用当归、地黄为君；然不补气无以生血，又用人参、黄耆、自术为臣；丹皮、青蒿、黄柏以清骨髓之热，山菜、枸杞、牛膝，入肝以为佐；少加羌活、桂枝、秦艽、独活以为使。又虑非气血之属，无以取捷效，乃以紫河车、鹿角、龟板、虎骨，共煎为膏，酒服，每日煎药二剂，膏药两许。数日手足便能运，半月运动不痛，一月而起矣。择日恭谒方伯，大骇之。
一妇怀妊将七月，忽然两足痿软，不能履地，分娩后顿愈，弥月后仍复如是，且胸胁作痛，夜分发热。医用四物养血之剂，杂以牛膝、木瓜、虎骨、鹿角胶，出入加减，或愈一日而发，或愈二、三日而发，纵觉全愈，亦无过十日者，因循半年，药频投而病仍在。后以脾主四肢，理宜健脾，用人参、白术等药，而胸胁胀痛，几至闷绝。急用调气之品，胀痛稍宽，而元气不相接续，懒于言动，自此仍服养血药品，不进不退，迁延年馀。邀余诊治，询其饮食如常，肌肉如故，足胫浮肿，胸胁揉按则微痛，不揉不按则痞闷，其脉沉缓而滑。予曰：「此湿痰积在胸胁，流入四肢，故病而软，宜其滋阴不减，补气更剧矣。」因用二陈汤加苍术、威灵仙、黄柏、白芥子，数剂而胸胁痛顿减，夜热亦除。后去白芥，加薏仁，十剂而步履如故。
按曰：分娩而愈，则非血虚可知，其或愈或不愈者，痰乃流动之物，聚则作痛为痿，行则暂散而愈。第产后补血养血，乃治法之常。由于湿痰流注，乃病情之变，知常知变，方是上工。

眩晕章  ***************************
一人两尺脉平，右关部滑而力强，馀部缓。乃由血分不足，脾湿动而生痰，痰生热，热生风，以致头晕而耳重听也。患于左者，属血虚也。《方论》云：「眩晕者，火动其痰；耳鸣者，水虚火实。洽须益阴血、导湿痰为主。
方：橘红　半夏　贝母　茯苓　归身　红花　石斛　天麻　甘菊　秦艽　知母　生姜
一人五脉浮大，独左关弦数，眩晕不能开，兀兀欲吐，稍食即呕出，挟食痰涎苦水，此病在足厥阴经。《脉法》曰：浮而为风，弦数者，火起于肝。《原病式》云：诸风掸眩，皆属肝木。盖厥阴之络，上人吭颡，连目系，出额。营卫衰微，风虚内作，致目系急而瞑不能开，开而旋转欲吐也。肝移热于胆，则苦汁上溢。治宜滋阴降火，兼带抑肝之剂。
方：半夏　广皮　茯苓　白芍　柴胡　天麻　白术　藿香　石斛　黄芩　山栀
一人乙亥岁，徇蒙招摇，目瞑耳聋，飧泄食减，忽忽善怒，六脉左强右弱，此岁木太过，风气流行，中土虚衰，不能提防下气之逆，则龙雷之火得以震于巅，故头为旋转而眩晕。治当温补脾土，疏泄肝木，庶使贼邪不致猖撅耳。
方：人参　白术　半夏　茯苓　甘草　陈皮　柴胡　白芍　天麻　桂
一妇久患淋带，头作眩晕，腰痛如折，尫羸倦怠，六脉虚涩，当作血虚症治，为血少不能荣肝，肝木根虚安得不动摇耶？宜调其淋带，眩晕自止，所谓培其本也。
方：白芍　川芎　熟地　樗根　白皮　续断　甘菊花　白术　茯苓　牛膝　杜仲　当归
一人六脉大而带涩，腰痛精滑，五心烦热，脑转耳鸣。脑者，地之所生，故藏阴于目为瞳子，系肾水至阴所主，二者喜静谧而恶动扰，静谧则清明内持，动扰则掸摇散乱，此厥阴之火，独光五邪之变，遂胜克之病作，宜用壮水之剂。若拘气不归源，而以丹药镇坠、沉香降气之法，则香窜散气，丹药助火，其不归源之气，岂能因此而复耶？六味地黄加麦冬、五味、炒黄柏。
一人病愈来几，面色痿黄，精神倦怠，忽有眩晕之症，两手脉俱沉缓无力，此属气虚生痰，浊气泛上而致也。当以补中汤加味治之。
方：人参　白术　茯苓　黄耆　天麻　川芎　甘草　升麻　柴胡
一人壮年，不慎酒色，患眩晕症，虽方药不辍，终鲜一效。余诊之，六脉沉滑，乃上实下虚之候。方书谓：下虚，气与血也；上实，痰与火也。此因房劳致虚，湿痰滞于上，阴火起于下，痰挟虚火上冲头目，正气不能胜敌，所谓无痰不作眩是也。治宣清痰降火，兼补虚为主。
方：黄芩　山栀　白术　茯苓　半夏　天麻　甘菊　黄柏　旋覆花
一人眩晕，脉来弦数相兼，此水亏火旺。洽当补肾益肝，使肾不虚而水自升，肝不实而火自降，水火既济，阴阳定位，复何眩晕之有？
方：片苓　山栀　甘菊　川芎　当归　白芍　生地　天麻
一人久衄复眩晕，脉来虚数，此由阴血亏损，肝家不能收摄营气，孤阳飞越而成此恙也。法当养阴和血为主。
方：川芎　白芍　熟地　人参　当归　丹皮　荆芥　炮姜　童便
一人色欲太过，旬日内必眩晕几次，晡热盗汗，脉来两尺奔逆而上，所以眩晕不宁也。治当壮水之主，兼补气药佐之。六味地黄丸加人参、五味、麦冬。
一人过于劳役，头眩体痛，腰痠耳呜，在尺脉独盛。《经》日：三焦、命门为生化之源。此劳伤元气，阳邪下陷，三焦、命门火动之候也。法当补中益气为主。
方：人参　黄耆　白术　当归　升麻　柴胡　甘草　蔓荆　黄柏炒　天麻
一人不时眉稜骨痠疼，心嘈怔忡，头目眩晕，脉来沉滑，此由七情所伤，气郁生涎，涎随气而上升，即有种种之恙矣。治宜导痰解郁，更须戒怒节劳，庶或有效于服药耳。
方：橘红　抚芎　香附　天麻　蔓荆子　黄芩　半夏　姜制　南星
一人夏月冒暑劳形，烦闷口渴，头眩不宁，脉息俱虚而细，此属伤暑症。先进六一散一服，以祛暑气；人参、麦冬、五味子、黄柏以补虚生津；更佐甘菊以清利头目。
一人嗜欲无度，年虽未迈，向有耳鸣腰痛、头重目眩诸症。《灵枢经》云：脑为髓海，髓海有馀，则轻劲有力。欲过不禁，髓海有亏则眩冒胫酸。要之眩晕实由色欲过度，精虚脑空而成也。精不足者补之以味，宜大补肾元，六昧地黄丸加麦冬、五味。
一人眩晕，右寸关脉大而无力，此乃气虚挟痰，丹溪云：眩晕为中风之渐。不可不预培气血。远色戒酒，以六君子汤加天麻、甘菊、当归。
一人黑瘦，善食易饥，脉来弦数，患头眩欲仆，此肾水不足，相火上炎，所谓风胜则地动，火得风则焰炎而上也。
方：甘菊　薄荷　贝母　橘红　白芍　当归　生地　黄芩　山栀
一人因冒雨中湿，呕逆头晕，脉息沉细。丹溪所谓湿土生痰，壅塞清道，浊气上升也。宜用二术、厚朴、半夏、广皮、藿香、茯苓平胃而燥湿，川芎、藁本、天麻胜湿以祛痰。
一人荒于酒色，复伤劳怒，辄晕倒不知，痰涎上壅，脉息洪而无力。此肾虚不能纳气，阳独居上。故作头眩；又不能摄水，饮停于中，故化而为痰。遂用补中益气汤，倍参、耆以补不足之气；六味地黄，加五味以收耗散之精，此治本之论也。若不揣病机，慢用清气化痰，为害甚矣。
一人病已半年，先因房劳汗出，及又伤食，医用消导药，后乃梦遗头晕，自用人参，服后稍安。自此每日五钱，或日过一两服，至数斤。其病自汗身热，咳血痰逆，胸膈不舒，心口如物窒碍，手足时厥，头常眩晕。眼或昏阉，或不见人，大便已六日不行。每头晕时，以人参汤服之，则稍止，举家不安。予诊其脉，右气口脉弦，似滑而有力，关亦然；左寸关浮弦似虚，尺濡弱。原因肝有拂郁，劳思过度，偶以色事致虚，人参已中病，不能节制，以致过服益阳太过，变成热火，触动积痰，胶固于脾胃，逐致热结幽门，火逆上行，而动血动痰，寝卧不安，亦势使然也。其室中团围障蔽，务为持静，重□叠褥，怕帽里头，厚绵著身，非常恶寒，汗每易泄。先令撤去重围，渐减绵褥，使习见习闻，皆如平日。即以润字丸三钱服之，外施蜜导法，去其宿粪盆许，用人参、归身、远志、枣仁各一钱，山栀、茯神、芍药各一钱三分，香附子二钱，生甘草三分，入竹沥一锺，一帖即胸次开豁，夜即寐。其病人自言平日服香附燥热，今服之而但然，岂公之监制合宜耶？自此，每日煎药一帖，润字丸数十粒，便润汗出，咳嗽痰血渐减，十剂而安。
一妇向有头眩之症，坐月中，更余就寝，因日间作劳烦闷，是晚饮酒数杯，卧时便觉身热，至清晨栉沐，忽眼黑头旋，且微痛，如在风云中，比平时更剧。延医诊视，不告以日间作劳及生之故，但言平日头眩，片时即止，不甚为害，今番一日夜矣。且更痛难忍，欲急疗之，医谓脉得浮数，此热极生风也。遂用芩、连、山栀以清之。二剂，眩晕不减，而头痛如破，上半体如火之热，而欲厚复。医以无痰不作眩，再以清火之药，合二陈汤，投二剂，亦不效。予诊其脉，左手浮弦而紧，右手浮数而弱，且寸强尺微，右脉乃正气之虚，左脉乃邪气之实，尺微寸强，邪在上也。此必乘虚感邪，中于上焦所致也。因细询之，始得所以发病之由。予曰：《灵枢经》云：筋脉血气之精，而与脉併为目系，上属于脑，后出于项中。故邪中于项，因逢其人之虚，其入深则随眼系已入于脑，入于脑则脑转，脑转则引目系急，目系急则目眩以转矣。今夫人作劳以致烦闷，可不调非虚乎？月下坐至更余，头项之间能不为雾露之清邪所中乎？法当驱上焦之邪，补中焦之气，而徐议清痰清火，则自愈矣。先用参苏饮，加藁本。二剂，头痛先止，而眩晕亦稍差；再以补中益气，佐二陈、苓、连，数剂而安。
一儿忽然两目黑眩，不省人事，少顷如故。此肾水不足，不能纳气归元，使诸气逆奔而上。宜益气补肾，兼消疾火。病退。
方：人参　山茱　山栀　山药　白术　茯苓　陈皮　半夏　甘菊　黄连（姜炒）　生姜
一女年十七，心火炎上，因而作咳，四肢倦怠，眼目昏花。宜用陈皮、枳壳、黄芩、前胡、山栀、半夏、黄连、麦冬、花粉。
一儿身躯肥壮，读书有劳，便见眩晕，恶心作呕，此火动其痰。因素嗜食肉，今后宜少食猪肉，以清其冲和之气，而佐以清火消痰之剂。
方：橘红　山楂　半夏　黄连（姜制）　山栀　茯苓　麦芽
一儿内热虽减，饮食不进，两尺脉洪大而虚，乃相火妄动，坎离不交之故。宜降火滋阴，兼扶脾土为主。
方：黄柏　知母　麦芽　地骨皮　生地　白芍　广皮　黄连　甘草　秦艽　当归
〔惊悸补泻兼施治法〕
一人患惊悸三月矣，闻响则惊，遇夜则恐，恐甚即上屋逾墙，旋食旋饥，口啖饭十数盂，咸为心偏神失。用补心汤，病滋甚。一日求予诊视，其右关脉洪数无伦，两尺浮大，按之极濡，病得之酒且内，肾水枯竭，客热犯胃。《内经》曰：肾主恐。又曰：胃热亦令人恐。又曰：胃热则消食易机。又曰：阳明病，闻木音则惕。然若惊，病甚则逾墙上屋。汝病在胃与肾。脾合胃，心属火，是脾之母也。补心则胃益实，火盛则水益涸，无怪乎药之而病反甚也。但病本在肾，标在胃，当先治其标，用泻黄汤；后治其本，用肾气丸。一病而寒热并用，一人而补泻兼施，得毋讶我前后之迥别乎？第服泻黄汤三日，当不饥矣；服肾气丸十日，当不恐矣。已而果服之，获痊。

虚损章  ***************************
一人病发热，恶风自汗，出言懒怯，服表药而热益增，六脉沉细而微数。沉为里病，微数为五志之火内煽，语言轻微，为中气之虚，种种皆内伤谛也。不可误汗、宜投补剂。《经》曰：损者温之。
方：人参（八分）　黄耆（一钱）　炙草（五分）　白术（七分）　广皮（五分）　柴胡（三分）　当归（七分）　白芍（七分）
一人血气方刚，不慎酒色，复因劳怒。头晕痰涌，手足麻痹，口乾引饮，六脉洪数而虚。此肾元亏损，不能纳气而头晕；水冷不能归源而痰涌。麻痹，乃阳气虚然；作渴，乃虚火上炎。宜服六味丸补阴，而诸症自愈矣。
一儒素因劳苦，饮食失节，便血赤黯。半载之后，非便血则盗汗，非恶寒则发热。血汗二药，用之罔效。六脉浮大，心脾则涩。《经》曰：心之液为汗。又曰：阴络伤则后血。此心脾受伤，不能统血，汗血更迭而来，火之升降微甚耳。恶寒发热，气血俱虚也。法当补生化之源，收耗散之液。
方：麦冬　五味　人参　黄耆　白术　甘草　茯苓　远志　枣仁　龙眼肉
一人日晡微热，至晚身凉，以手扪肌，仍有微热，更兼汁出咳嗽，已一月矣。脉脾、肾、肝三部弦数。此属劳伤，损耗脾肾之阴，恚怒扰动厥阴肝之火，以致血虚生火，火生燥而汗出咳嗽、骨蒸潮热之恙作矣。速宜养阴抑阳，远房帏，节劳役，床不至日甚耳。
方：柴胡　广皮　鳖甲　归身　黄芩　麦冬　紫菀　骨皮　秦艽
一人素禀不足，近为寒热内热，饮食减少，四肢乏力，腹中不舒，脉息六部皆小而无神。须惩忿窒欲以修身，胜于药石多矣。
方：秦艽　人参　陈皮　白豆蔻　白芍　山药　茯苓　山楂　骨皮
一人吐血鼻衄，咳嗽有痰，脾肺部脉沉数，此思伤脾，忧伤肺，及遇劳伤形，怯弱之征也。
方：陈皮　生地　杜仲　麦冬　贝母　知母　山药　黄柏
一人六脉洪数无力，烦热头疼，少食劳倦。叔和云：洪数为邪火甚，无力为精气伤。此症虽为真阴亏损，而阳气偏盛，故烦热头疼，少食劳倦也。不可过用苦寒，当温中健土，滋养肾阴，调其饮食，适其寒温。
方：白术　茯苓　山药　白芍　陈皮　骨皮　麦冬　石斛　秦艽　知母
一人倦怠气弱，口乾畏寒，肌肉甲错，脉来迟缓，右寸尤甚。《脉法》云；迟则为寒，缓则为虚。此忧思过度，肺气受伤之症也。肺主气，虚则气怯；气为阳，阳虚则恶寒，肺主皮毛，虚则无津液充泽肌肤。气有馀则物润泽，气不足则无以化液，故令口乾；气壮则强，气馁则弱，肺气既虚，则怠倦矣。《经》曰：损其肺者，益其气。宜健脾以调母，所谓虚则补其母也。
方：人参　白术　茯苓　甘草　肉桂　黄耆
一人少年醉饱使内，两尺虚数，右关浮大，中脘作痛，小腹急胀，小便不利。此症在脾肾两经也。书云：精伤则脉数，血伤则脉虚，脾伤则中脘作痛，肾伤则小腹急胀、小便不利。速当调气活血，俟其痛止气和，方可议补。
方：山楂　厚朴　神麴　麦芽　广皮　白术　茯苓　通草　白芍　甘草　红花
一人向多郁，心胸饱闷，手足心热，小便黄赤。诊之脉洪数，更觉倦怠，精神不守，四肢不固。此乃内伤之症，挟热郁于内而发者也。当补中益气，兼清郁之药。
方：人参　黄耆　白术　柴胡　升麻　陈皮　乾葛　甘草　当归　白芍
一人肥白多痰，右寸脉滋弦，气高而喘，面色焦烦，肢体痠疼，头运贪卧。此劳伤元气，上焦有火，膈下有痰，乃痰为本，而内伤为标也。当先治其标，而后治其本。
方：半夏　茯苓　陈皮　甘草　石斛　白术　黄耆　花粉
一人病馀，遇适口之味，过于餍饫，其脉气口滑大，其症胀满肩息，懒于言语恶食溏泄，日渐瘦弱，面色黧黑。此是脾劳肉极之病，种种俱三阴经受伤也。宜补少火之气以生土，土旺则金盛，水生木得其平，而五脏咸利矣。
方：木香　藿香　益智　白豆蔻　人参　白术　黄耆　远志　枣仁　茯苓　炙甘草
愚按：滑为气壅，右寸气口大于人迎一倍者，为内伤饮食之脉，脾主行气于三阴。脾劳，则三阴之气皆壅塞不通，故令胀满；三阴之气，至胸而还，故令肩息；中气不足，懒于言语；脾主肌肉，虚则尫赢；恶食者，脾虚不足以运化也；搪泄者，脾弱不能以制湿也。阳明脉衰于上，则面始焦。
一少年自恃富厚，耽于酒色，五心烦热，晡时尤甚，咳嗽多疾，梦泄盗汗，脉来弦数。此为精竭血虚，火盛水亏之症。速宜清心寡慾，庶使水升火降。
方：橘红　麦冬　枣仁　茯神　知母　贝母　白芍　骨皮　紫菀　甘草
一人阴虚发热，咳嗽吐痰脉息虚数，屡进四物、知、柏降火滋阴，反致胸膈饱闷，饮食减少。殊不知地黄泥膈，妨碍饮食；川芎上窜，能动火炎；知、柏性寒，大损胃气。余以百合、麦冬、五味、骨皮、杏仁、贝母、米仁等味煎膏，间饮童便降火，诸症减半。
一人左手虚数，两尺虚涩、有眩运、梦泄、滑精诸恙，此系肾阴不足。肾脏一亏，气无所藏，气不足以摄精，故润下遗滑；水不足以制火，故炎上而眩晕。此坎离不交之故，宜寡欲以固元精，却劳以保母气。若徒事药石，则末也。
方：当归　白芍　生地　麦冬　山药　知母　玄参　甘菊　天麻　茯神　枣仁
一人食冷物作泄一时负重远行，以致腰痛如折，难以任劳，腹中作响，饮食少进，脉涩而弱。中气不足也，即劳倦伤，为不足之症。
方：白术　苍术　人参　黄耆　当归　山药　泽泻　加皮　杜仲　米仁
一人性多忧虑，苦惊喜忘，不寐多汗，遗精溲赤，咳嗽吐血，咽痛口疮，左脉大而芤，左手属血，《脉诀》云：脉大而芤者，为脱血。《经》云：忧愁思虑，曲运神机，则伤心。此为心血不足，天君不宁之症。天五补心丹主之。
方：人参　白苓　玄参　丹参　远志　桔梗（各五钱）　五味　当归　天冬　麦冬　柏子仁　枣仁（各一两）　生地（四两）
愚按：心为君火主脉，过劳其心，则火妄动，而脉涌溢。血越窍而出也。火者，金之所畏，心移热于肺，故令咳嗽；心与小肠为表里，心移热于小肠，故令溲赤；心主血，在内为血，发外即为汗，虚则开踖失司，故令溢出。四体，心之脉，繫于舌本，咽痛口疮，皆虚阳之内灼；心为神室，虚则邪气袭之，故若惊喜忘；心血不足，则心系急引，神无所依，卧而不得瞑也。道家以精譬汞，神譬火，火发则汞飞，阳动于中，精摇于外，亦就是也。
一人六脉弦而大，左手独甚，症见面青转筋，爪甲痛、善恐，精神不守，眩晕目昏，胁痛口苦，不能久立。此为肝伤筋极之候。宜用六味丸，加枸杞、五加皮之类。古人谓：肾肝之病同一治。所谓虚则补其母也。
愚按：肝者，将军之官，谋虑出焉。因谋而不决拂而数怒，久久则伤其肝，东方之色也，病则色征于面矣。转筋者，肝主筋，筋竭律液则失其润养，而作劲急也。爪甲痛者，爪乃筋之馀也。筋属木，木板而金承之也。不能久立者，筋虚不能束骨也。《经》曰：诸风掉眩，皆属肝木。又曰：踧蒙招摇，目眩耳聋，下虚上实，过在足少阳厥阴，甚则入肝。眼为肝之窍，得血而能视，今肝伤少血，故目昏；胁乃肝之区，谋虑不决，则正气凝结，故胁痛。肝移热于俯，胆汁上溢而口苦；肝藏魂，肝劳则邪居之，故令精神不守而恐。
一人穉年，天真早亏，两尺微涩，寸口近驶，背难俯仰，小腹里急，小便赤涩，溺后馀沥，囊湿生疮，腰痛气短，齿龋下冷。此嗜欲精伤。肾劳之症也。治宜壮水之主，以制阳光；固精健脾，以滋化源。
愚按：五脏皆有精，惟肾为藏精之都会，静则精藏，躁则消亡矣。夫精主封填骨髓，精以入房而竭，骨髓空虚是以背难俯仰；腰为肾府，肾伤而腰亦痛也。前阴者，肾之窍，肾气足则能管摄而溲溺，肾气怯则欲便而不利，既便而有馀沥，皆因肾虚而失其开阖之常也。肾者，水脏，传化失宜，则水气留之而生湿热，故令囊湿生疮；小腹里急者，乃真水桔而火无制，故灼小腹筋膜而作里急也。齿乃肾之标，为骨之馀，骨赖髓养，故精固则齿坚，肾衰则齿龋。短气者，以呼出心与肺，吸入肾与肝，肾伤则吸自微。阴并于下，阳格于上，所以下冷也。
一人病怔忡善忘，口淡舌燥，多汗，四肢疲软，发热，小便白浊，脉息虚大而数。此由思虑过度，厥阴之火为患，且养心以宁神，和肝以清热。
方：茯神　枣仁　远志　熟地　麦冬　黄柏　杜仲　骨皮　甘草
一人咳嗽少痰，脉常微数，阴分有亏之象，用六味丸，加麦冬、五味，治验。
一人日晡不时热，阴虚而阳不能制也。耳鸣头晕，虚火有升无降也。午后饮食作胀，脾虚不能运也。交半夜不能寐，心血大虚也。容易感风，腠理不密也。总之营卫两不足，况兼脾胃不实，下部作肿。与健脾扶正气。则气血自旺，而诸症退舍矣。
方：茯神（一钱）　白术（一钱二分土炒）　广皮（八分）　人参（一钱）　砂仁（一钱焙研）　枣仁（一钱炒）　杜仲（一钱四分盐水炒）　山药（一钱）　续断（一钱酒炒）　白芍（一钱醋炒）　丹参（一钱）
一妇外怕寒，内怕热，整夜不睡，将及四月矣。近来面色浮肿，饮食少进，又且恶心，有作酸意，手足瘦弱，面部及下部俱虚肿，大小便如常，六脉浮数无力。此阴阳两虚，禁用寒凉等剂。
方：广皮　半夏　黄连　茯神　枣仁　藿香　木香　白术　芍药　人参　益智
调理丸方用肾气丸。
一妇人病上盛下虚，乃火有馀而经水不足也。火不归元，则火浮散于上，为咳血，为痰嗽发热，为眩晕头痛，而上盛之症日见矣。气不归经，则气无所主，精血不生为腰痛骨疼之弱或冷或肿，或经不调，或精气滑，而下虚之症日增矣。总属阳旺阴虚，切不可用寒凉之剂。如刻下身热咳嗽，头疼骨痛，俱属阴虚发热之症。须究根究本，坚固其精气，快畅其胸臆，永无上不足之症。
方：萸肉　熟地　乾姜炒黑　甘草炙　人参　黄耆　牛膝　白术　补骨脂　益智　茯苓　山药　苡仁
一人潮热，咳嗽盗汗，左右脉俱带数而滑，总属阴分有亏之象。须戒怒塞欲，病源不致日增。先服煎剂以治其标，后服丸方以治其本。
方：麦冬　五味　桑皮　骨皮　知母　银柴胡　熟地　白芍　贝母　甘草
丸方：六味加麦冬、五味。
一人因糙粮船劳顿，患头痛身热，满身疼痛，恶食，状似伤寒。至数日后，予诊之，右手寸关浮大，重按少力，左脉微弱。此症虽外感而得，实系平日饥饱失时，劳役过度，元气内伤，而致外邪易于凑之耳。不可误用汗、下等剂。且见痰气上升，不省人事，先以活络丹一丸进之，利其关窍。至晚，痰降安睡，明日身凉，遍体疼痛亦减，遂以六君子汤加减施治。
方：人参　白术　茯苓　甘草　广皮　半夏　白芍　藿香　煨姜
一人细诊其脉，肺部细小无力，肝部重按少神。肺病，则失降下之令，肺主气也；肝病，则火无所滋，而心家亦受其损，为其本能生火，母病而子亦病，并其脾上亦伤之极矣。要之一身之中，以气为主，三部受病，而兼向来肾家不足，自然不能纳气归元，致有种种异症。曾服煎剂以治其标，今复制七味丸以治其本。
方：熟地（八两）　萸肉　山药（各四两）　丹皮　茯苓　泽泻（各三两）　肉桂（一两）
有升无降者，火也，气也。六味加桂，未能奏绩，还应从肾气丸治之。但附子未应骤加，只须地黄加桂、牛膝、车前为得。
己卯蹐月底，次儿在东土，发热不止，不省人事，昼夜不睡，舌如芒刺，两手撮空，摸床寻衣，谵语不歇，目赤面红，下部周身按之痛楚难动。如此三、四日，始入城报知，急下乡看之，病形纯似阳症。细诊其脉，浮而无力，重按全无，乃阴症似阳病。急以补中益气，加桂、参、耆，每味止一钱。服之前症更甚，急以归脾汤，加参六钱、桂五分。半夜照前加参六钱，天明又以补中益气加参六钱，渐觉安妥，略能睡去，然谵语终未歇。非谵语，乃郑声也，谵则属阳，郑则属阴故耳。但遍体筋骨疼痛，急服活络丹一丸，身上痛止，热亦渐凉，神气顿觉清爽矣。三日后，满身发水泡如珠，从前之风湿，庶几稍解。而二十馀日大便不利，一解之后，又复大泻不已。仍朝用补中益气，而投以八味丸，夜用归脾，而亦投以八味丸，如此调理两月馀，始得起身。嗟乎！此等症，若误认外感，以汗药发其表，寒药凉其肌，必殆无疑矣。醒后细审其因，值大寒时，空腹远行，兼之恼怒，乃因内伤真气，劳动筋骨，搅乱心胸，阴阳两伤也。如再迟属不治矣。
下保金预章病原：夫火有二，有君火，有相火。君火，即五行之火，乃燎原之火也；相火，即龙雷之火，得温则炳，遇水则燔。若不识其性，而以水折之，以湿攻之，适足以光焰烛天矣。盖相火寄体于肝肾之间，即小腹下之左，亦旁及于右，乃水中之火，故曰龙雷之火，不可以寒凉治。《内经》所谓君火正治，相火反攻是也。正治而用清火之剂，人人知之；反攻而用温补，病人不肯用，医人不能用，即肉桂、附子是也。此二味，原与相火司气，直入肝肾之中，据其窟宅而引之归原耳。今尊恙，气从小腹之下，直奔于上，此肾虚不能纳气归元也。气不归，则精不摄，而梦泄之病屡至矣。气既不归元，则脾土无所滋养，而脾胃之气不生，脾胃之气不生，则五脏之气不至，五脏之气不至，则无根之火浮散无定，所以四肢痠软，不能履地。虚火攻冲，延及于心包络，则恍惚飘荡无主，所以不寐而畏声响。胃家虽能纳食，止助阴质之浊气，浊气愈旺，则阳气愈加浮散而发热。内外上下飞越无定，元气反为盗去，所以懒怯而口不能重语。怕寒而身不能出帏鮓，所以日渐痿瘦，久卧床褥，而不能举步履地矣。《内经》曰：天无此火，不能生万物；人无此火，不能有生。正指龙雷之火，即水中之火也。今以八味丸，用以补水中之火，（早上用参三钱）正所谓补天真之火；又以六君子汤加桂、附，以补中州之母气（日间用参三钱），兼以补脾土之困。每日两剂，则肾自归经，火自归元。比之春气一回，遍地阳和，万物自能生长。安得复疹顿于床褥间耶？若云桂、附助邪火，参、术滞邪热。愚不得而知也。在高明者，自能辨之。
一友三十四岁，为七情所伤，遂致脾气不实。此胃强脾弱，不足之症已成。必须气血兼补。
方：山药　杜仲　茯苓　枸杞　甘草　白芍　山茱萸　熟地　五味　白术　人参　当归　腹皮　补骨脂
一人小便淋漓，五年馀矣，此平时醉饱房劳之故也。近复感冒伤食，乍寒乍热，五、六日不止，左右脉浮而带数，两尺重按无力，而右尺更甚，《内经》所谓倏忽往来，时作时止，责其无火，昼见夜伏，夜见昼伏，责其无水。又曰：阴虚生热，阳虚生寒。总属阴阳两虚症。又云：膀胱为津液之府，气化则能出。小水不利，正因精气亏损，不能运化津液所致耳。水亏，宜壮水之主；阳虚，宜益火之原；阳气下陷，中气受损，宜升之补之。空心用补中益气加减，培其中州；上下午以肾气丸，调其水火。如小水不利，暂用滋肾丸一、二钱，黄柏、知母各一两，肉桂五分。
夫肾主二便，开窍于二阴，此肾气一弱，二便为之不利。治宜滋肾化源为主，法当用六味丸服之，久久自愈。平时用冷水而爽快者，为因自己之真水不足，故藉外水以相济耳。六味丸加黄柏二两，败龟板三两。
一人心经有火上炎，致两眦作楚，自觉无光，正《内经》所谓大明胜则小明减，邪害孔窍是也。丸剂须补心丹加减，临卧时服之，更用地黄丸加味，早上频复，自然奏效。
天王补心丹加减：茯神　远志　柏子仁　黄连　甘草　丹参　玄参　生地　芍药　石菖蒲　麦冬　甘菊　人参
水二锺，生姜一小片，煎五分，临睡时服。若欲制丸，即以十帖料为末，炼蜜丸，朱砂为衣，每服二钱，或酒或白汤送下。
六味丸加味：甘菊（二两）　枸杞（二两）　五味子（一两）　麦冬（二两）
一人虚寒之极，则肛门脱出。应服温补实脾之剂。
方：人参（一两）　白术（二两）　白芍（一两半）　五味（一两）　诃子肉（一两）　楂肉（一两）　山药（一两半）　升麻（一两）　茯苓（一两）
共为细木，米糊为丸，白汤化下，空心服。
一人六脉浮数，按之豁然，此病后脾气大虚，脾气一虚则肺金先损，盖土不能生金也。脾虚则不能摄涎，肺燥则多咳嗽，况脾湿动而生痰，令人亦咳。治须大补中气，中气旺则肺自安，不必治咳，而咳自安矣。
方：人参（一钱）　黄耆（一钱蜜炙）　橘红（一钱）　白术（一钱半土炒）　当归（一钱酒炒）　甘草（三分炙）　升麻（五分）　柴胡（六分）　麦冬（一钱去心）　五味（十二粒研）　益智（一钱去壳盐水炒研）
一人左脉微细，为阴血不足；右脉细数，为阴虚火动。病势既重，且当君火司天，又值火令，水不能制火，则金被火烁，咳嗽日甚矣。宜生脉散加味。
方：人参（二钱）　五味（十一粒研）　麦冬（二钱去心）　知母（一钱）　白芍（一钱酒炒）　山药（钱半）　百合（钱半）　橘红（一钱）　甘草（三分）　粟壳（一钱蜜炙）　当归（一钱）
一人左手脉带细小，此真气有亏；右手弦数，此脾肺二经受损。当壮火烁金之岁，又值心火刑肺之季，若非保肺健脾，何能有济？急须参、术等煎剂，以治其本，更用地黄丸加味，以滋化源。扶过六、七月，渐入佳境矣。
方：人参　麦冬（一钱去心）　五味（九粒）　白术（一钱）　橘红（一钱）　贝母（一钱）　茯苓（一钱）　山药（一钱）　苡仁（二钱）　款冬（一钱）
噙化丸加减：真柿霜（一两）　玉露霜（一两）　薄荷叶（四钱）　乌梅肉（二两另捣）　硼砂（二钱）　贝母（一两）　桔梗（三钱）　诃子肉（五钱）　甘草（二钱）
共为细末，先将乌梅蒸熟，捣入药末内，然后加白糖霜四两，共捣为丸，不时噙化。
地黄丸加五味子一两，麦冬二两。
一友脉数而带涩，独肺部无力如丝，数为内热，涩为血虚，因久热未已，遂成咳而潮热。总属阴分有伤，卫气无损之恙。先要滋阴清肺，阴得滋养则身热自愈，肺得清化，则咳嗽自平。
方：橘红　生地　麦冬　天冬　知母　柴胡　牡丹皮　骨皮　秦艽　丹参　甘草　玄参　贝母　加生姜
柴胡、秦艽，风药也。热极生风，骨蒸潮热，非此不能引邪从毫窍而出。上二味，凡骨蒸潮热者，必以知母、地骨皮而兼用之。服前方四、五剂，宜服后方数剂。
方：北五味（四分）　广皮（八分）　知母（八分）　银柴胡（八分）　当归（八分）　贝母（一钱）　麦冬（一钱）　熟地（二钱）　白芍（一钱）　紫菀（一钱）　骨皮（一钱）　苏子（一钱炒）　人参（一钱）
十二月十四日复诊之，脉数已减，重按有神，病减去十之六。第脉犹带涩而微，则血分尚虚，脾气尚弱，肺部尚有虚痰也。
方：熟地（二钱）　白芍（二钱二分）　人参（一钱）　贝母（一钱半）　陈皮　白术　茯苓（各八分）　白蔻（一钱研）　北五味（九粒）　麦冬（九分）　甘草（一分）
丸方：当归（三两）　知母　丹皮　茯神　枣仁　丹参（各二两）　杜仲（三两）　熟地（四两）　橘红　半夏（各二两）　山萸　山药（各三两）　续断（二两）　为末，密丸，白汤空心送下，如劳倦用人参汤送下。
一人左手关部脉状如烂绵，重按无力而芤，右手寸部带数，重按亦少神，脾部则中实。总属肝血不足，肺金受火，脾有湿痰，所谓阴分有伤，卫气无损。为今之汁，仍要滋阴清肺，少佐以治痰之药。滋阴则肝得其养，筋络舒而血自归经；清肺则痰嗽平而吐红自愈。第要戒劳怒，禁用寒凉，及一切乾燥之物。
方：白术（八分）　归身（一钱）　茯神（八分）　远志（一钱）　生地（二钱）　紫菀（一钱二分）　知母（一钱二分）　橘红（八分）　贝母（一钱）　五味（九粒）　郁金（八分）　人参（一钱）　加乌梅肉（二个）　柏叶一钱。
因向来不足，兼项下有疮，环跳作痛，近复咳血，状如咯血，皆系肝气受伤也。此血不禁，但日后不可恼怒耳。
方：橘红　茯神　麦冬　青木香（各一钱，即马兜铃根，不可用木香）　丹皮（二钱）　牛膝（一钱半）　生地（二钱）　贝母（一钱半）
正月十一日复诊：六脉如前，环跳作痛稍减，咳血已除，今复胸膈不宽，每日晡则热多寒少，正《内经》所谓阴虚生内热，阳虚生外寒。大为可虑，第一要戒劳烦恼为吃紧，前方大都近补中益气汤加减，暂复数剂。
正月甘一日又诊，复因胸膈不宽，加芍药、枳壳。
一人诊得六脉虽见微数，但重按少力，此正气虚而精血少也。目今咳嗽身热，而脾胃欠实，不能多进饮食，但系肝木乘脾、脾土受制，则肺失所养，所以嗽未止，触之则发，母病而子亦病矣。肺金既无所滋，则自然虚耗。治法宜保中州之土，滋肾中之阴，土壮则万物自能生旺，阴长则心火自能下降。痰自然不生，嗽不治而自愈，热不清而自除矣。
方：人参（二钱）　白术（钱半土炒）　北五味（四分）　白芍（二钱炒）　山芍（钱半）　茯苓（钱半）　苡仁（二钱炒）　橘红（一钱）　款花（钱半）　半夏（一钱）
加生姜三片，空心服，如丸方，即以此煎膏可也。
方：杜仲（二两盐水炒）　牛膝（二两）　山萸（四两）　生地（八两）　姜汁、砂仁末（各二两）　拌捣　山药（四两）　焙丹皮（三两）　茯苓（三两）　泽泻（二两）　五味（两半隔纸焙）　麦冬（二两去心）
照法煎膏，不必加蜂蜜，煎好收贮磁罐内。每用二、三茶匙，惟饱时不必用，一日之内要服数次。
一人咳嗽不止，脾虚不能生养肺金也；面色浮肿，脾虚不能制其水也；饮食后作闷。脾虚不能运化精微也；大便溏而似觉后重，脾虚而清气不能升，故浊气下降也。总之，脾家受病，致变生种种。宜先固脾土，急以白术膏加减，先照顾脾胃，然后投以丸剂，保肺扶元气，以善其后。
方：白术（半斤，米泔水浸一日夜，锉片，饭上蒸一次，土炒焦色）　茯苓（四两）　山药（三两）　苡仁（三两炒焦）　诃子（三两去核）　北五味（二两）　泽泻（二两）　补骨脂（二两）
小水不利，煎车前子汤饮，照法煎成膏，不时服。
丸方：人参（另煎）　陈皮（一两）　半夏　补骨脂（炒）　益智仁（炒）　茯神枣仁（炒，以上各一两）　白术（一两半土炒）　山药（一两）
为末，淡姜汤泛为丸，每服二钱，桂圆十个，人参二钱，同煎汤服。
煎方：山药　米仁炒　诃子　百合（各二钱）　补骨脂（一钱）　北五味（六分）　白术（土炒焦）　茯苓　车前（各二钱）　半夏　款冬花（各一钱）　白芍（钱半酒炒）　人参（三钱）　煨姜（四分）
二月初一复诊：面色痿黄，久泻不止，未泻作痛，泻后痛愈，六脉数而无力，饮食减少，精神日耗，大解不时流出。此皆气虚之极，不能收摄，且元气下陷之故也。恐防气脱，须当理中汤温其脾胃，以调中益汤升提下陷之气，方为正治。
下午，专固脾元：熟附子　炙甘草（三分）　诃子肉（一钱）　煨姜（三分）　人参（三钱，另）　乾姜（一钱四分炒黑）　茯苓（二钱）　白术（五钱土炒）
早上，应以调中益气加减：人参（二钱）　升麻（四分）　柴胡（五分）　白术（三钱）　木香（八分）　黄耆（一钱半）　炙草（二分）　陈皮（八分）
午后，应服理中汤：人参　白木　乾姜　甘草
如脉沉细，腹中痛，故用于姜之辛热能土中泻水；若脉弦，是木来剋土，当用芍药为君，其味酸，能于土中泻水，故建中汤以此为君。
二月初十又诊：六脉细数无力，真阴与真阳俱虚也。身体外边不热，而内有虚燥，皆属虚极之候，目今泻既稍减，则温补之剂亦宜稍减，煎方另书于后。
方：人参（二钱）　炙草（四分）　茯苓（一钱）　白术（一钱二分）　黄耆（一钱）　贝母（一钱半）　五味（三分）　生姜（四分）　乌梅（三分）
如前煎，上下午服。
丸药每日二钱，以人参一钱煎汤，空心送下。
病原内大便时漏，气虚不能摄也；咳嗽交加，发火愈甚，浮游之火上升，虚极状也。一、二日内，大便虽减一次，然不时流出，皆系气不能摄，且脾气未能即复也。浮肿、腹响、气胀，皆可验矣，且咳嗽多痰，系土虚不能生肺金，即所谓母病而子亦病也。咳嗽中间，或有血珠，似丝非丝，此更人所难知，乃子病而母亦病也，心为脾之母耳。总之心主血，脾统血，一经受病，则子母俱伤，不可不虚心体认也。予行医四十年，岂不知寒凉能治火热？以血分治阴虚，但要切脉之虚实、形之虚实，然后用药，方无差误。近来四、五日内，应将前方为主，另立加减法于后，以备鮍用。
如口渴甚，禁用天花粉等类，宜加北五味几粒。如大便仍每日一、二次，则暂加天门冬钱许。如觉气胀或腹内痛，宜暂用木香（七分）　白豆蔻钱许。如觉元气下坠而撒屁则稍宽，或不时大便流出，此真元下陷，方中宜加升麻、柴胡二、三剂。如痰中有红色者，宜加怀生地，因防肠滑，不如以丹参代之；如无等症，不必加。如火气上升，正是无根之火上炎，应另煎人参五分，麦冬八分，五味九粒，间呷一、二口。如腹中窄狭，或大便漉漉作声，此水火相传之声，方中宜加制好真茅、山苍术钱许。如气打呃，应淡姜汤倍用人参。如小水频数，加益智仁钱许；如小水不利，加车前子二钱；如觉气升，宜磨沉香七、八分；如浮肿甚，倍加茯苓、车前。
一人面色痿黄，四肢倦怠，头眩作渴，手足厥冷而麻；诵读略劳，则觉喉间作痛，饮食虽能进，而觉心慒，睡卧亦欠安。总之，真元不足，脾气受损，气血两亏，虚火炎上之象也。八月十四日复诊，得六脉迟缓，重按无神，益合前症矣。至如头眩作渴，心嘈内热，似觉实火，目今大忌寒凉之剂，深恐伐其胃气，则将来饮食少进，而诸变症出矣。目今丸方以扶养元气，及固保脾胃之药为主。煎方另制服，并有加减法附后。
丸方：山药　山萸　白苓　丹皮　白术　熟地　泽泻（各三两）　枸杞　知母（各两半）　人参（一两）　麦冬（两半去心）　五味（五钱）
炼蜜为细丸，每服二钱，空心白汤送下。
煎方：遇喉痛及内热，加服三、四剂。
陈皮　山药　茯苓　白术（各一钱）　米仁钱（半炒）　莲肉（一钱）　黄连（姜汁炒八分服三帖后减去）　熟地　山萸（各一钱）　丹皮（八分）　泽泻（六分）
加圆眼肉四枚，生姜三片，煎五分，空心服。
点心：宜用此糕或粉。
莲肉（去心炒）　白扁豆（去壳炒）　米仁（炒）　山药（炒）　芡实（各半斤）　陈米（二升）
宜食：腰子、肚子、肺头、鳗鱼、猪脚、鸭羊肉、煮藕。
忌食：梨、菱、蟹及一切生冷油腻之物。
丸方：人参（一两）　山药（两半）　白术（一两土炒）　白芍（一两）　麦冬（一两瓦上焙去心）　知母（一两去毛）　怀熟地（二两）　半夏曲（五钱）　枣仁（一两炒）　甘草（三钱）　山萸（一两）
以后又看，去半夏曲，加黄耆一两，蜜炙枸杞子一两半。
煎方：麦冬（一钱去心）　五味（四分）　人参（六分）　桔梗（六分）　甘草（二分）　石菖蒲（八分）　茯神（八分）　枣仁（八分）　当归（八分）　半夏曲（一钱）　生地（二钱）　橘红（八分）　加生姜
一贵者，因烦劳忿怒，饮食不思，已二、三月矣。春初患左胁痛极，不能向左眠，三日后，又感暴寒微风，遂加咳嗽、喘急短气，恶风，喜重衣覆身，汗流不止，不时呕吐清水及痰。每偏左卧，久则疼而且烦，或饮冷水才觉稍舒，胸膈中脘痞塞，上下气不相通，日夜烦燥，止饮米汤碗许，耳鸣如风刮树，手指肉眼，振摇不已。予始至，诊得两寸脉微浮而涩，关尺微虚不固。此日溏泄大便三次，其子问曰：「脉气如伺？」予曰：「不妨，究方书云：虚劳咳嗽之症，靠左不得眠者，肝胀；靠右不得眠者，肺胀。及咳嗽自汗，喘急下泄，俱在难治例。况涩脉见于春时，金来剋木，亦是可畏，但神气尚未乏极。虽少春夏之脉，而两寸带浮，尚有微阳，小便稠黄而尤长，面色焦黑而微有黄气，数件或可疗耳。」仲景云：脉虚微弱，下无阳。又云：微虚相传，乃为短气。又云：微浮，伤客热。东垣云：阴先亡，阳欲得去，乃是热壅口臭，谓之假热之症。各条所云，颇觉相似，此盖得之七情伤阴，烦劳伤阳，风寒得以乘虚入客，胸膈痞塞。因邪在半表半里，又为冷水停凝，症似支结，胁侧不能，卧寐觉痛作，虽饮留肝实，亦是元气不调充，参之咳嗽，喘紧短气，自汗耳鸣，肉瞤振摇不已，呕吐泄泻，俱属正气已疲，合从为治。虽有表邪，亦惟调其气，使邪自释；养其血，使气自平。用顺气养荣汤，加桂枝、甘草、二剂，诸症顿减。关尺之脉，沉涩可虑，易以补中益气汤，顺春升之令，以补不足之阳，少佐小青龙汤一、二分，以和营卫而撤其未尽之邪。又二剂，自汗喘嗽呕吐己除，但痞塞胁病未减，更以六君子汤，倍半夏、陈皮，少佐白豆仁、木香。向左右侧卧俱不痛，脸上焦黑之色，日渐减去，而脾胃尚不实，再制四神丸以固之。左尺甚弱，知肾为胃之关，肾虚则胃之化机未运，又合肾气丸投之。肾气服之空腹，六君服之日中，四神服之临卧，自此月馀而起。
一人向来脾肾两虚，少年极失谨慎，三十岁前，忽患脾泄，参苓白术散常不辍口，病发时，必用桂附方愈。三十岁后，脾胃甚好，善啖，自恃强壮，初患齿痛，口舌痛，以凉膈散数钱服之，即愈。自此常发常服，至半年后，满口腐烂，饮食不进，凉药愈服愈剧，予诊其脉，两寸浮数而微，关尺浮弱而涩，因谓乃兄曰：「形虽有馀，精仍不足，当严守戒忌，服滋补药，凉剂不可再投矣。」用八珍汤，倍地黄以峻补肾水，加桂、附各一分，引火归元，正《内经》所谓折之不去，求其属以衰之也。煎就凉服，不使与上焦之虚热争也。
一宦向来中气不足，予进诊视，常言服得力参、耆。壬戌六月，署归乌二邑印务，午饭未几。啖杨梅一大瓯，胸中逐觉不爽，至午后，身热头眩，吐痰口渴，不思饮食，此三日矣。适延一友，用枳实、山楂，苓、连、厚朴、二陈之类，服三、四剂，大便一次，去燥粪数块，而前症如旧。又用归、芍、知母、麦冬、山楂、黄芩等味，反腹满作呕。予诊得左三部浮微而弱，右三部浮大虚数，则曰：此脾胃虚弱，气不能运，故胸膈不舒，非关前日之杨梅为祟也。况素日不能用苦寒之剂，岂可再用芩、连？《经》曰：但治其虚，安问其馀？先用六君子汤、加白豆仁、煨姜、大枣，二剂。前症顿减。服补中汤数剂，诸病霍然。
一妇年未四旬，生育已多，且小产数次，以致怯弱，其病不时眩晕，恶心，胸膈痞满，饮食不进，头面四肢浮肿，晡时潮热，大便时泻时燥，夜间恍忽不眠。医家调理，已非一人一日。予诊之，左寸浮涩，右寸浮滑，两关俱弦细，两尺初取觉洪大，重按则少神，知其心脾肾三经受病，而纯以清凉为治非也。遂以陈皮、贝母、前胡、苏子、木通、薏仁、归身、白芍、天麻为煎剂，在已、午、未三时服；黎明用熟地、人参、附子、杜仲、麦冬、山药、知母、白木、五味为丸，淡盐汤送下；黄昏服安神丸。如此分为三治，至满月而霍然。
按、生育过多，精血自然不足，兼之小产，益征元气之虚，现症水衰火盛。他医昧于虚火宜补之说，概用寒凉，病难去体。予以健脾滋肾清心三项分治，补药一进，虚回而火自熄。
一人十六岁，患吐血，面色痿黄，形容惟悴，脾虚泄泻，四肢浮肿。平日原有梦遗，迩来更甚，六脉虚数。他医投以清凉之剂，吐红略减，反增发热作呕，内泻外肿，更甚于前，状势危迫，皆以为不治之症，诚所谓寒凉为洽，百无一生之光景也。予投以开胃温中，健脾养血之药，月馀而大便实，浮肿消，身热退，饮食进。后用六味丸加知母、黄柏、杜仲、枸杞、牡蛎、门冬，五更吞服，食远用煎药，养血健脾为主，五十馀剂。
按：诸逆冲上，皆属于火。但实火可泻，虚火宜补。年方垂髫，即患梦遗，其虚可知。虽云是火，忌用寒凉，正所谓从气血逆顺调之，百无一失。只以寒凉为治，百无一生。红虽止，而泻、肿益甚，此脾虚不运明验。况心生血，肝藏血，脾统血，脾胃好温恶寒，寒凉太过，其症增剧。继以滋阴补肾，培其本而虚火自熄。
一人少壮时，贸易冗忙，饮食失时，以致脾胃有伤，饮食减少。脾虚而肺脏亦亏，咳嗽痰喘，微寒微热，如此因循日久，病致剧甚，药虽不阙，毫不见效。最后一医，治法甚巧，每日煎药二剂，一清凉，一滋补，丸药四服，早晨补肾，辰时补脾，晡时消导，临卧安神。服之月馀，饮食顿减，精神衰惫，一息奄奄，后事具备。伊兄邀予往视，遍身疮癣，六脉如丝，呼之勉强答应，音响轻微，甚属危险。大便向来艰涩，临圊殊觉苦楚，夜不成眠。予用人参、贝母、白术、枣仁、麦冬、生地，另以人参、麦冬、五味为丸，五更吞下，每日服参约有四、五钱。三日之后，神精爽快，语声响亮。外以归、地、芍、连翘、地榆煎汤，揉洗肚腹，大便通润，顿有起色。
按：弱症非一朝一夕之故，因循岁月，迨至伏忱而后杜门，此人常情也。延医疗病，不论其学术浅深，概可施乎哉？
〔参耆未能骤补不可遽用〕
一友大病后，服参、耆数日，反致晨昏发热，丙夜盗汗而解。予曰：「此阴虚不胜其阳也」。主人难曰：「始无是症，今服参、耆，亦云多矣，而论反虚乎？」予曰：「唯唯否否，参、耆虽能补阳助阴，何能骤生？」用六味丸料，加当归、人参、橘皮，一剂而热退汗止，后每以六味九、参耆白术散间服而愈。
〔蓐劳冬旺见春脉决其必死〕
馀一族弟妇，息小产而致眩晕之症，延予诊治。予令揭帐一观，出谓曰：「今番无事，将来必成弱病矣，奈何奈何？」人多不信矛言。阅岁余，坐胎，大费调摄，勉强育一儿，倩乳抚之。未及两年，又产一儿，怀孕甚促，举家忽忽，致参、术药饵，竟不得预为调摄。产后患早寒暮热，脾胃欠实，饮食渐减，有时胸前作楚，有时满身疼痛，咳嗽多痰，睡卧不宁，肌肉消瘦，形容枯藁，虽名医遍及，参、耆日进，而竟成蓐劳矣。自秋祖冬，亦能强起梳洗，饮食亦能多进。舍弟北来，将谓病势渐去矣。后令予诊之，此际正值一阳冬旺之时，而忽现春脉，予曰：「真元殆尽，内气耗散极矣。一交立春，便作泉下鬼，宜急备后事可也」。主人怪曰：「起居动静，无异平日，岂一旦至斯耶？」至立春之第二日，早起浴栉，进膳如始，至午后一泻而逝，始信予言之不妄矣。

劳瘵章  ***************************
一女子病骨蒸劳热，头眩作渴，腰痛足软，脉息细数而虚。此因过劳扰动心火，销烁真阴，阴气耗散，阳无所附，遂致浮散于肌表，而成劳热之症。《经》云：阴虚生内热是也。宜滋阴养血，血旺而阳光自制耳。
方：川芎　当归　白芍　生地　香附　秦艽　知母　麦冬　人参　丹皮　银柴胡
一人心部脉弦多胃少，此系少阴厥阴两脏血亏而火旺也。今之不寐盗汗，心蕴虚烦而生内热也。囊湿者，因溲而精渗。一为湿热下注，一为相火擅权。理宜壮水以制火，养阴以生血。
方：枣仁　茯神　远志　石菖蒲　熟地　麦冬　黄柏　黄耆　牛膝　杜仲　骨皮
一人以酒为浆，以欲竭精，送至六部弦数，重按无力。枚乘云：血脉淫濯，筋骨挺解，痰嗽烦热，形气不全。此精竭血燥，阴火内燔，为上盛下虚之症。急宜静养绝欲，以济其源；清痰和血，以治其流。
方：秦艽　白芍　紫菀　陈皮　玄参　麦冬　骨皮　熟地　米仁　甘草
一孀妇左手肝脉弦长而溢出寸口，馀部俱沉结有力，乃乃气滞血凝之症。夫气，阳也，阻而塞之，则积阳为火，故令蒸蒸骨热；血，阴也，阻而塞之，则积阴为疰，故令四肢痠疼，甚至心下引胁俱痛也。此症补之不可，凉之无益，务宜开关起胃为先，则清阳上升，浊阴下降，自无蒸热攻疰之患矣。
方：当归　白芍　川芎　熟地　丹皮　红花　熟大黄　香附　桔梗　柴胡　秦艽
一人寒热自汗，口渴咳血，多痰，二便赤燥，脉长而数。此系阳邪外袭，传入于内，不能发越，为热劳阳病，属足阳明经症，以清热利便为主。
方：桑白皮　柴胡　秦艽　通草　桔梗　当归　白芍　广皮　黄芩　紫菀
一人呕逆吐沫小便频数，遗精腰痛，饮食不为肌肤，脉左大而右细。东垣曰：脉者，血之所为，属阴；大者，火之形象，属阳。阴虚为阳所乘，故有此脉。此症，书所谓虚劳阴病是也。先以理气清痰为主，不宜多服参、耆补阳之剂，恐阳气愈盛，而阴气愈微耳。
方：贝母　广皮　甘草炙　丹皮　苏梗　木香　山药　米仁　骨皮　杜仲
〔弱症不治论〕
若乍寒乍热，腰间痛不能伸者，虽无别样恶症，已辨其无救矣，不可不知。若弱症冒风寒者，补之不可，散之不宜。未有不坏者也。

遗精章  ***************************
〔附：便浊〕
一人曾患白浊，误服补热药，以致闭塞不通，幸遇草方得苏。近为烦热酒多，顷致闭结、溺赤、茎中痛，而大肠亦有湿热之气坠于肛，若有块闭结之状，脉息左疾右数。乃热极成淋，气滞不通。《内经》云：膀胱不利为癃是也。治当清湿利水为主。
方：车前　泽泻　木通　茯苓　山栀　生地　草梢
一人左寸濡数，两尺微涩，精滑不固，心劳则甚。盖因用心过度，君火妄动，相火随起，鼓其精房，热则流通矣。治当清心，则神自宁，而精自固矣。
方：山萸　熟地　山药　远志　枣仁　茯神　麦冬　五味　圆眼肉　甘草
一人嗜欲无度，六脉洪数，精虚而不能统摄，更兼内热腰疼，小便作痛。俱系肾元不足，当从肾治，固本滋阴。
方：山药　萸肉　生地　莲须　芡实　黄柏　五味子　泽泻　骨皮　茯神　甘草　杜仲
一人善饮食，两尺虚，脾部数，乃脾胃伤于浓厚，湿热内郁，使中气浊而不清，则所输皆浊气，邪火扰动，水不得宁，以致髀疼肢软，白浊经年也。洽宜滋阴折火，清利湿热。伸清升浊降，脾胃健运，则精浊自止矣。
方：升麻　柴胡　半夏　陈皮　茯苓　甘草　白术　苍术　黄柏　五加皮
一人心肾不交，患白浊症，旋愈旋覆，将一年矣。诊之，左右脉虚数，按之则散。服知、柏、车前、栀、芩清利等药，流泄愈甚；服补中益气升提诸药，亦若不知。此精滑日久，玉关不闭之故。理宜升坎水以济离火，固元阳以滋阴血，却妄想以澄其神，养胃气以守其关。温加止涩，所谓「脱者固之」是也。
方：山萸　生地　山药　丹皮　泽泻　茯神　肉桂　五味　椿根皮
一人左关脉弦数有力，茎中作痛，筋脉急缩，或痒或肿，或挺纵不收，白液如精，随溺而出，此肝经湿热火旺之症，即筋疵也。以泻肝清温为主。
方：柴胡　黄芩　五味　甘草　山栀　知母（二冬）　黄连　人参　胆草
一人脉息左右皆虚，尺脉似数，眼花精浊，夜不得寐，倦怠少气。乃血不归肝，水不归元，火乘虚阴，客入下焦也。宜上补心安神；中调脾胃，升举其阳；下用益精生阴固阳之剂。使火来坎户，水到离宫，水火既济，诸症悉痊矣。
方：当归　地黄　山药　枣仁　枸杞　麦冬　杜仲　五味　远志　山萸
一人六脉微涩，两尺尤甚，便中时出精液，牵丝黏腻，虽不便溺，亦自有之。病为精浊，即漏精也。乃肾气不足，淫火易动，精离其位，故令渐渍而出耳。惟宜滋肾清心，健脾固脱之剂。
方：枸杞　金樱子　山楂　石莲　莲须　熟地　芡实　茯苓　当归
一人六脉洪数，便溺浑浊如痰，而不带牵丝，即尿精之类。此系胃中湿热之气下渗膀胱，兼以龙雷之火沸腾海底，比诸夏月火热，则水浑浊，淋水流津也。以淡渗之，以苦燥之，以涩固之，则关键肃清，按便如常矣。
方：莲须　黄连　猪苓　茯苓　砂仁　半夏　黄柏　苍术　甘草
一人丁年，病起梦遗，变为白浊者久矣。今脉息友关弦长，溢出于上，而两尺濡涩。此因思想无穷，志愿不遂所致。宜却去妄想，庶药易奏效。不然，意淫于外，使内太甚，宗筋驰纵，带脉不引，发为筋痿，及为白浊，病人膏盲，噬脐无及也。
方：茯神　甘草　泽泻　萆薢　远志　生地　麦冬　知母　加皮　杜仲　灯草
一人素有火症，肾脉虚数，肝脉弦长，每夜至子后，便梦交接而遗。余以为昼有所思，夜必人梦。彼曰：「无之」。谨按《灵枢·淫邪发梦》篇云：厥风客于阴器，则梦接内。盖阴器者，宗筋之所繫也。肾主藏精，肝主疏泄，是以肾之阴虚，则精不藏，肝之阳强，则气不固。若阴火客于窍，与所强之阳相感，则精液溢出而成梦遗矣。必在子后何居？子后者，一阳始生之时也。此水流湿，火就燥之义。
方：山萸　山药　丹皮　泽泻　熟地　茯苓　五味　麦冬
一肥人白浊，两便大利，右手脉大于左手脉一倍，细按之，累累若贯珠。乃肺与大肠经病，气虚而有痰有火之脉。法当理中宫之气，收耗散之阳。用二陈汤，加苍白术、升麻、柴胡治之。丹溪曰：此方能使大便润而小便长，良有以也。
一人黑瘦，六脉洪数，五心烦热，颊赤唇乾，小便赤浊，是症属心与小肠，热伤血分。以滋阴降火之剂主之。
方：木通　生地　甘草　黄柏　知母　泽泻　山栀
一人小便日数十次，如稠米泔色，神思恍惚，疲悴食减，以女劳得之。治须安神魂，定心态。
方：桑螵蛸　远志　石菖蒲　龙骨　人参　茯神　当归　龟板
各等分，为末，每服二钱，夜卧时，人参汤调下。
一人右关浮而尺数，小腹热痛，溲出白液。此脾风传肾，名曰蛊症。《左传》云：因以丧志日蛊。便溺精出，乃精元不守也。以建中汤主之。
一人患遗精，闻妇人声即泄，瘠甚欲死。以远志为君，莲须、石莲为臣，龙齿、茯神、沙蒺藜、牡蛎为佐。丸服稍止，然终不断，于前方加鳔胶味，不终剂即愈。
一人患病，余告曰：是阴虚火动也。使人发热盗汗，肢节作楚，正合丹溪滋阴降火之剂。服汤二日，服虎潜丸，病全愈。所以知病之源者，切其脉虚而数。《经》曰：脉虚血虚，肾水之真阴不足，而虚火妄动也。余未诊时，一医以为历节痛风，饮以风剂，即加肢节浮肿，痿弱不能行，汗出如沐。《经》曰：足受血而步。又曰：夺汗无血。盖风能生火，又能燥血，血虚则内热益甚，肢热则肿，肺热则痿矣。病是以加也。
