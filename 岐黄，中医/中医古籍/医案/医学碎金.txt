
序  ***************************
原夫医道之来尚矣，自神农尝百草而始有医药，继至轩岐问答而成《素问》《灵枢》之书，俾运气之推迁，脏腑之虚实，标本之病能，垂训万世，真有以措斯民于无扎瘥横夭之患矣。迨及伊尹述汤液本草而神农之功著，秦越人注《难经》而《素问》之理明，然越人去古未远，意旨周密，人未易晓。至于汉晋唐，若张长沙制《伤寒活人书》、王叔和注《脉决》，孙思邈著千金诸方而斯理始昭然矣。沿至辽宋，刘守真、张洁古、李东垣、张子和辈迭出，无非所以阐明，夫前贤往圣之妙旨为言，而斯理又大彰矣，则医之为书，可谓备矣；活人之方，可谓尽矣；其济人利物之功，岂小补云？惜乎，后之学医者，见其卷帙繁拏，理趣渊微，议论玄远，虽常观读，犹未得旨，至使或有求意而不得者，亦有弃而不用者，苟以医鸣于世，不过执以方书，对证发药尔，岂知年之运气，时之胜复及标本虚实之由，脏腑邪正之能哉。噫！真可谓弃本而逐末，盲己而诬人者矣。夫人之生死系于医，医之本，原出于经，苟舍经而他求，其害岂可胜言。余幼习儒书，长究医业，浪迹江湖间三四十年，探考枢素，绎络群方，未尝敢怠，遇有名医，辄往请益，得其方书之善者，则拜受钞录，惟恐有失，迨兹暮年尚有欠焉，此盖由余之资钝质愚故耳，幸遇圣朝恩弥六合，濡及蒿莱，叨授良医正，领职以来，战战兢兢，欲图补报，将何能哉？荷蒙，贤王体天地生物之心为心法。皇上好生之德为德。尝谕：护卫遴选聪明俊逸子弟，委臣礼等教授轩岐诸家之书，愚切有惧焉！何患？弟子初学，非惟一时不能以造其微，而尤恐有类向之盲己诬人之患者。是以忘其固陋，每遇公暇，辄于《难经》《素问》与夫历代名医书中，搜索玄微，撮其切要，间亦窃附己意，撰成歌括，次第成帙，以授诸生，使其读。取数句以上，则一脏腑之理涣然矣。斯其易学而易精，将见得之于心，应之于手，使方寸无疑，俾人生有赖，是亦小补云尔。书成，目之曰《医学碎金》。诸生倘以予言不耄，玩读详味，久自得之，使杆格之病无，而微妙之理得，则一旦豁然贯通矣，岂不由碎金之投炉，煅炼溶化，欲成其器，一火而就乎。虽然斯理也，乌可自谓之至哉！但俟同志，恕予白首狂简，改而正之，斯其美矣，于是乎书。
永乐十三年岁次乙未春二月上浣日，迪功郎良医所，良医正梅屋老人周礼自序


卷之一  ——————————————————————————————————————————————————————————————————————————————————————————

卷之一  ***************************
〔论人之育孕胚胎〕
且如一昼夜，人受真气八百一十丈。积之一月，计二万四千三十丈。其气蒸育胚胎，精血始凝溟涬混沌。受气二月，孕秀胎结，男女始分其形。受气三月，三焦品位脾胃已成。受气四月，尻骨始露，筋络罗布。受气五月，五脏生成，孔窍开辟。受气六月，六腑配合，十二经成。受气七月，三焦气辟，五脏六腑、七孔、八骸、九窍、骨筋肉脉、孙络、精血、皮肤、毛发、爪甲具焉。受气八月，荣卫通流，随母呼吸。受气九月，神全气足，魂魄安舍。十月受足真气，男女受胎共二十四万三千丈，气变神灵，天命入体，胎结解根即遂诞生。
又曰：一月精血凝，二月形似盆，三月成三魂，四月成七魄，五月分五脏，六月定六腑，七月开七窍，八月神识具，九月宫室布，十月气满足。
又曰：一月如草头露，二月如桃花，三月男女分，四月形象备，五月骨骼成，六月毛发生，七月动右手，八月动左手，九月谷气入胃，十月神具足而降生。
夫脾胃者，阴阳之男女；左右者，阴阳之道路；呼吸者，阴阳之出入；脉息者，阴阳之权衡；至数者，阴阳之度数也。
〔五脏主五窍〕
肝主眼，心主舌，脾主口，肺主鼻，肾主耳。
〔五脏所藏〕
肝藏魂，心藏神，脾藏意，肺藏魄，肾藏志。
五脏声色臭味液，一脏有五，五五二十五，乃五行错综之道也。
肝　呼　青　臊　酸　泪　通于眼目也
心　笑　赤　焦　苦　汗　泄于皮腠也
脾　歌　黄　臭　甘　涎　溢于口唇也
肺　哭　白　腥臭辛　涕　润于鼻窍也
肾　呻　黑　腐　咸　唾　生于牙齿也
〔三焦定位〕
上焦在膻中，中焦在中脘，下焦在膀胱上口。
〔三焦所统〕
三焦者，百骸之枢纽，九窍之通衢，五脏之关会，六腑之要津。
〔五脏所恶〕
心恶热，热则脉溃浊；肺恶寒，寒则气留滞；肝恶风，风则筋燥急；脾恶湿，湿则肉痿肿；肾恶燥，燥则精竭涸，是谓五恶。
〔五脏五禁，又谓五裁〕
肝病禁辛，心病禁咸，脾病禁酸，肺病禁苦，肾病禁甘。以上口嗜而欲食之，不可多也，必自裁之，命曰五裁。
〔五脏受病禁食〕
肝病无多食酸，食酸则肉胝䐢而唇揭；
心病无多食苦，食苦则皮槁而毛拔；
脾病无多食甘，食甘则骨病而发落；
肺病无多食辛，食辛则筋急而爪枯；
肾病无多食咸，食咸则脉凝泣而变也。
〔五脏生成〕
诸脉者皆属于目，脉者血之府；诸髓者皆属于脑，脑者髓之海；诸筋者皆属于节，筋气坚结皆络于骨节之间也；诸血者皆属于心，血居脉内故属于心也；诸气者皆属于肺，肺藏三气故也。
〔五脏所劳〕
尽神度量劳于肝，肝劳伤血，血少筋干；
曲运神机劳于心，心劳脉损，脉损神怯；
意外致思劳于脾，脾劳意损，意损肉脱；
预事而忧劳于肺，肺劳气耗，气耗生喘；
矜持志节劳于肾，肾劳髓稀，髓稀骨痿。
〔五脏五虚〕
肝虚气入而为目昏，心虚气入而为荡，肺虚气入而为喘，肾虚气入而为腰痛，脾虚谷气不入则为肉削。
〔五气所病〕
胃为气逆为嘁为恐，大肠小肠为泄，下焦溢为水，膀胱不利为癃（小便浊也），不约为遗溺，胆为怒，是谓五病。
〔五邪所乱〕
邪入于阳则狂，邪入于阴则痺，搏阳为巅疾（巅为首疾），搏阴则为瘖，阳入之阴则静，阴出之阳则怒。以上是谓五乱。怒为恐。
〔五劳所伤〕
久视伤血，劳于心也，心主血故如是；
久卧伤气，劳于肺也，肺主气故如是；
久坐伤肉，劳于脾也，脾主肉故如是；
久立伤骨，劳于肾也，肾主骨故如是；
久行伤筋，劳于肝也，肝主筋故如是。
以上是谓五劳所伤。
〔五劳之疾〕
一则，有患喜怒，大便苦难，口内生疮，此为心劳疾。
二则，有患短气，面肿鼻不闻香，咳嗽胁满，此为肺劳疾。
三则，有患面目乾黑，口苦神乱，视物不明，此为肝劳疾。
四则，有患舌卷强直，不得呕酸，气胀唇焦，此为脾劳疾。
五则，有患小便黄赤，兼有余沥，腰痛耳鸣，此为肾劳疾。
〔五邪所干〕
有中风，有伤暑，有饮食劳倦，有伤寒，有中暑，此之谓五邪。
〔五邪为病〕
有虚邪，有实邪，有贼邪，有微邪，有正邪。所谓我生者，为实邪；生我者，为虚邪；我克者，为微邪；克我者，为贼邪；自病者，为正邪。
〔五脏运化〕
肾受其精，志强骨轻，肾复传肝；肝受其精，目明筋柔；肝受于心，神爽志远；心复受脾，智远舒扬；脾传于肺，气和颜悦。
〔五气所病〕
心为噫，逆气也，胃气所主。肺为咳，肝为语，脾为吞，肾为欠为嚏，嚏鼻气也。
〔五精所并，精为火之精〕
并于心则喜，并于肺则悲，并于肝则忧，并于脾则哀，并于肾则恐。
〔五虚五实〕
五实为阳，阳毒者，为邪气有余。脉盛者心也，皮热者肺也，腹胀者脾也，前后不通者肾也，赘闷者肝也。五实从火数故也。
五虚为阴，阴毒者，为正气不足。脉细者心也，皮寒者肺也，气少者肝也，泄痢前后者肾也，饮食不入者脾也。五虚从水数六，灸阴交穴，穴在脐下一寸是也。
〔五形志治法〕
形乐志苦，病生于脉，治之以针刺；
形乐志乐，病生于内，治之以针石；
形苦志乐，病生于筋，治之以熨引；
形苦志苦，病生于咽嗌，治之以百药；
形数惊恐，经络不通，病生于不仁，治之以按摩、醪药。
以上是谓五形志也。
〔五败之疾〕
面肿苍黑，谓之肝败；
手掌肿无纹，谓之心败；
唇反黑色无纹理，谓之肺败；
阴肿茎不起，谓之肾败；
脐肿鼓胀满，谓之脾败。
〔七伤之病〕
一、阴汗；二、精寒；三、精清；四、精少；五、囊下湿；六、小便缩；七、夜梦阴人。
〔八邪之病〕
风者，虚也。委于皮毛，肺邪也。
寒者，实也。肾邪也。
暑者，热也。积于血脉，心邪也。
湿者，水也。通润津液，亦肾邪也。
饥者，馁也。谷不实胃，胃邪也。
饱者，逸也。谷实于脾，脾邪也。
劳者，疲也。苦于委汗，筋邪也。
逸者，乐也。筋缓肉疏，不能动转，魂邪也。
〔九损之病〕
一、手足青；二、手足虚肿；三、爪枯齿禁；四、语声散，鼻虚张；五、唇寒冷露；六、唇肿齿焦枯；七、手循衣缝；八、汗出而不流；九、舌卷卵缩。
〔六坏之病〕
当汗不汗，令人九窍闭塞，热闷狂乱而死也。不当汗而强汗，令人鼻衄吐血，肺裂声哑而死也。当下不下，令人腹壅胀满，遍身浮肿，发黄而死也。不当下而强下之，令人腹痛，肚冷肠泄，泻不止而死也。当灸不灸，令人阴气冲心，胃中寒，寒而死也。不当灸而强灸之，令人火邪入内，热乱淋血，发狂而死也。
〔五脏六腑寒热相移论〕
肾移寒于脾，臃肿少气。脾移寒于肝，臃肿筋挛。肝移寒于心，狂隔中满。心移寒于肺，肺消。消者，饮一洩二，死不治。肺移寒于肾，为涌水者。
按肠不坚，水气客于大肠，疾行则鸣，濯濯如囊裹，浆水之病也。脾移热于肝，则为惊衄。肝移热于心，则死。心移热于肺，传为隔消、为咳，甚者，为泄为痛。
〔六化之病〕
厥阴风化战动；少阴热化肿毒；阴明燥化乾渴；太阳寒化浮虚；太阴湿化濡泄；少阳火化狂燥。
〔五积名状〕
肝之积，名曰肥气。在左胁下如覆杯，有头足久不愈，令人发咳逆，痎疟连岁不已。
心之积，名曰伏梁。起脐上，大如臂，上至心下，久不愈，令人病，烦心。
脾之积，名曰痞气。在胃脘覆大如盘，久不愈，令人四肢不收，发黄疸。
肺之积，名曰息贲。在右胁下覆大如杯，久不已，令人洒淅寒热、喘咳，发肺痈。
肾之积，名曰奔豚。发于少腹，上至心下，若豚状，或上或下无时，久不已，令人喘逆，骨痿少气。
〔五泄皆有所受〕
胃泄者，饮食不化。色黄，即飧泄也。
脾泄者，腹胀满泄。注食，即呕吐逆，即濡泄也。
大肠泄者，食已窘迫。大便色白，肠鸣切痛，即洞泄也。
小肠泄者，溲而便脓血，少腹痛，即血泄也。
大瘕泄者，结也。里急后重，数至圊而不能便，茎中痛。此五泄之要法也，即肠澼也。下痢赤白者，灸小肠俞是也。穴在十六椎下两傍各一寸五分，累验。
〔五腑各受五脏之色〕
小肠为赤肠，以心为合也。大肠为白肠，以肺为合也。胆者为青肠，以肝为合也。胃者为黄肠，以脾为合也。膀胱者为黑肠，以肾为合也。
〔六腑各有传泻、配合之道〕
《经》曰：“小肠者，受盛之府。大肠者，传泻行道之府。胆者，清净之府。胃者，水谷之府。膀胱者，津液之府。小肠者，心之府。大肠者，肺之府。胆者，肝之府。胃者，脾之府。膀胱者，肾之府。”
〔五脏五和〕
肝和则能生气；心和则能役气；脾和则能养气；肾和则能泄气；肺和则能藏气。
脏有五，腑独有六者，何也？
谓三焦也，有原气之别焉。主持诸气，有名无形。其经属手少阳，此外腑也。故言腑有六焉。
腑有五，脏有六者，何也？
谓肾有两脏也，其左为肾，右为命门。命门者，精神之所舍也。男子以藏精；女子以系胞。其气与肾气通，故言脏有六也。
七冲门，何在？
唇为飞门，齿为户门，会厌为吸门，会厌，谓咽喉，会合门，胃为贲门，太仓下口为幽门，大肠小肠会为阑门，下极，（肛门也），为魄门，故曰：七冲门也。
七传者，传其所胜也，间传者，传其子也。
假令心病传肺，肺病传肝，肝病传脾，脾病传肾，肾病传心，一藏不再传，故言七传者，死也。
假令心病传脾，脾病传肺，肺病传肾，肾病传肝，肝病传心，是子母相传，竟而复始，如环无端。故曰：生也。
〔五苦六辛〕
五苦者，五脏为里属阴，宜用苦剂，谓之酸苦涌泄，为阴。六辛者，六腑为表属阳，宜用辛剂，谓之辛甘发散，为阳。
神藏五，形藏四，合为九藏，九候也。
〔神藏者〕
肝藏魂，心藏神，脾藏意，肺藏魄，肾藏志也。以其皆神气居之，故云：神藏五也。所谓形藏者，皆如器外张，虚而不屈，含藏于物。故云：形藏也。所谓形藏者，四：一头角，二耳目，三口齿，四胸中是也。
〔五谷、五果、五畜、五菜所养〕
五谷为养，谓粳米、小豆、麦、大豆、黄黍也。
五果为肋，谓桃、李、杏、栗、枣也。
五畜为益，谓牛、羊、豕、犬、鸡也。
五菜为充，谓葵、藿、薤、葱、韭也。
以上气味合而服之，以补精益血。此五者有辛、酸、甘、苦、咸，各有所利，或散、或收、或缓、或急、或坚、或软，四时五脏病随五味所宜也，过食之反生其病矣。详见下文。
又曰：阴之所生，本在五味，阴之五宫，伤在五味是也。
味过于酸，肝气以津，则多津液，使小便不利。
味过于咸，大骨气劳，短肌，心气抑，咸走血也。大骨气劳，咸伤肾也。
味过于甘，心气喘满，色黑，肾气不行，甘性滞缓，食之令人气喘，肾脏不平，土抑水也。
味过于苦，脾气不濡，胃气乃厚。
味过于辛，筋脉沮弛，精神乃央。（沮：注也，弛缓也。央：殃也。）
一便邪热，分气血二经治疗。渴而小便不得，邪热在气分矣；不渴而小便闭，邪热在血分矣。
八风，八方之风也，变则为痈肿，筋挛、骨痛者，伤东风、北风之变也。
风从东方来，名曰瘿儿风。其伤人也，外在筋纽。
风从东南来，名曰弱风。其伤人也，外在于肌。
风从西南来，名曰谋风。其伤人也，外在于肉。
风从北来者，名曰大刚风。其伤人也，外在于骨。
由此四方之变，而病乃生。
〔十二经为十二官〕
心者，君主之官，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻者，臣使之官，喜乐出焉。脾胃者，仓廪之官，五味出焉。大肠者，传道之官，变化出焉。小肠者，受盛之官，化物出焉。肾者，作强之官，伎巧出焉。三焦者决渎之官，水道出焉。膀胱者，州都之官，津液藏焉。
又曰：气化则能出矣。凡此十二官，不得相失也。
〔十二经藏象〕
心者，血之本，神之变也。肺者，气之本，魄之处也。肾者，蛰。封藏之本，精之处也。肝者，罢（音皮）极之本，魂之居也。脾胃、大肠、小肠、三焦、膀胱者，仓廪之本。营之居也。
〔五味所禁〕
辛走（音搸）气。气病，无多食辛。
苦走骨，骨病，无多食苦。
甘走肉，肉病，无多食甘。
酸走筋，筋病，无多食酸。
咸走血，血病，无多食咸。
是谓五禁。无令多食
〔五病所发〕
阴病，发于骨；阳病，发于血；阴病，发于肉；阳病，发于冬；阴病，发于夏，是谓五发。
〔五脏所主〕
心主脉，肺主皮，肝主筋，脾主肉，肾主骨，是谓五主。
〔五味所宜〕
肝色青，宜食甘，粳米、牛肉、枣、葵皆甘；
心色赤，宜食酸，小豆、犬肉、李、韭皆酸；
肺色白，宜食苦，小麦、羊肉、杏、薤皆苦；
脾色黄，宜食咸，大豆、豕肉、栗、藿皆咸；
肾色黑，宜食辛，黄黍、鸡肉、桃、葱皆辛。
是故，辛散，酸收，甘缓，苦坚，咸软。


卷之二  ——————————————————————————————————————————————————————————————————————————————————————————

卷之二  ***************************
〔四时之气，人或感之，有此之伤〕
春伤于风，邪气留连，至夏乃为洞泄。
夏伤于暑，至秋发为痎疟。
秋伤于湿，至冬，上逆而咳，发痿厥。
冬伤于寒，至春，必温病。
以上四时之气，更伤五脏。
〔声言衣食水〕
声如从室中言者，是中气之湿也。
言如微，终日乃复言者，此夺气也。
衣被不欲，言语善恶，不避亲疏者，此神明之乱也。
食廪不藏者，是门户不要也。（要者，谓不禁要。）
水泉不止者，是膀胱不藏也。（水泉，谓前阴流注也。）
〔人身之表里病见〕
头者，精明之府。头倾视深，精神将夺矣。
背者，胸中之府。背曲肩垂，府将坏矣。
腰者，肾之府。转摇不能，肾将惫矣。
膝者，筋之府。屈伸不能，行则偻附，筋将惫矣。
骨者，髓之府。不能久立，行则振掉，骨将惫矣。（得强则生，失强则死。）
〔人之梦寐〕
阴盛则梦涉大水恐惧；阳盛则梦大火燔灼。
阴阳俱盛，则梦相杀毁伤。上盛则梦飞，下盛则梦堕。甚饱则梦与，甚饥则梦取。肝气盛则梦怒，肺气盛则梦哭。短虫多则梦聚众，长虫多则梦相击毁伤。
〔人卧血归于肝〕
心主血，肝藏血，动则血行于周身；静则血归于肝。故肝藏血也。
又曰：肝得血而能视，足得血而能步，掌得血而能握，指得血而能摄。
又曰：开鬼门（谓发其汗也），洁净府（谓利水道也），去宛陈莝（谓去积久之物也）。
又曰：清阳实四肢，浊阴归六腑。（四肢外动，故清阳实之；六腑内化，故浊阴归之。）
又曰：水为阴，火为阳，阳为气，阴为味。味归形，形归气，气归精，精归化。精食气，形食味，气化精，生味和形长。
又曰：阴胜则阳病，阳胜则阴病；阳胜则热，阴胜则寒，则一意也。
又曰：重寒则热，重热则寒。寒伤形，热伤气。气伤痛，形伤肿，故先痛而后肿者，气伤形也。先肿而后痛者，形伤气也。风胜则动，热胜则肿，燥胜则干，寒胜则浮，湿胜则濡泄。
又曰：清气在下则生飧泄，浊气在上则生䐜胀。清气者，热气也。在下则谷不化，故飧泄。浊气者，寒气也。在上则气不散，故胀满也。
又曰：清气出上窍，浊阴出下窍。（阳本乎天者，亲上；阴本乎地者，亲下。各从其类也。）上窍谓耳目口鼻，下窍谓前阴后阴。
又曰：清阳发腠理，浊阴走五脏。腠理谓渗泄之门，故清阳可以发散；浊阴为五脏包藏之所，故浊阴可以走之。
又曰：结阳肿四肢，结阴者便血。阴阳结，邪多阴少阳。曰：石水少腹肿，二阳结，为之消。二阳结，谓胃与大肠俱热结也。（热则喜消水谷也。）
又曰：三阳结，谓之隔。（三阳结谓小肠、膀胱、热结也，故隔塞而不便泻）
又曰：三阴结谓之水。（三阴结，谓脾肺寒结也，故则气化为水。）
又曰：一阴一阳结，谓之喉闭。（一阴谓心脉，一阳谓三焦脉，二经之脉并络喉。热气内结则患喉痹。）
又曰：阴搏阳别，谓之有子。（阴谓尺中也，阳谓寸口也。搏谓结于手也，尺脉与寸口殊别，则为有子。何者？谓阴中有别阳故也。）
又曰：阴阳虚肠辟死。（辟：阴也。谓胃气不留，故肠间弗禁，仓库不廉，则真气竭绝，故死。辟：作澼。）
又曰：阴虚阳搏，谓之崩。（阴脉不足，阳脉有余，故崩血下心。）
又曰：色者，神之旗。脏者，神之舍。故神去则脏败，脏败则色见异常之死候也。
又曰：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。
又曰：邪气盛则实，精气夺则虚。气虚者，肺虚也；气逆者，足寒也。重实者，脉与气俱实也。重虚者，脉虚、气虚、尺虚是也。
又曰：阳者，天气也。主外。地者，阴气也。主内。故阳道实，阴道虚，若犯贼风虚邪者，阳受之。饮食不节，起居不时者，阴受之。阳受之则入六腑；阴受之则入五脏。入六腑则身热，不时卧，上为喘呼。入五脏则填满闭塞，下为飧泄，久为肠澼。故喉主天气，咽主地气，故阳受风气，阴受湿气。故伤于风者，上先受之；伤于湿气者，下先受之。
又曰：热伤气，寒伤血。清阳上天，浊阴归地。阳化气，阴成形。寒极生热，热极生寒。寒气生浊，热气生清，阳生阴长，阳杀阴藏。故清阳为天，浊阴为地。地气上为云，天气下为雨。雨出地气，云出天气。
〔三才以肖人〕
头以配天，足以象地，五藏中傍人事。故天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水，以天地为之阴阳。阳之汗，以天地之雨名之；阳之气，以天地之疾风名之。暴气象雷，逆气象阳。
二阳之病，发心脾。有不得隐曲，故女子不月
二阳：谓手阳明大肠，足阳明之经脉也。隐曲：谓隐蔽，委曲之事也。夫肠胃发病，心脾受之，心受之则血不流；脾受之则味不化；血不流故女子不月；味不化则男子少精。是以隐曲之事不能为也。又曰：精不足者，补之以味，由是观之，则味不化而精气少也。又曰：胞胎者，系于肾。又曰：月事不来者，胞脉闭也。胞脉者，属于心而络于胞中。令气上迫肺，心气不得下通，故月事不来，此其意也。
〔治病次第识其高下治法〕
邪风之至，疾如风雨，故善治者，治皮毛，其次治肌肤，其次治筋脉，其次治六腑，其次治五脏。五脏者，半死半生也。故天之邪气，感则害人五脏；水谷之寒热，感则害人六腑；地之湿气，感则害人皮肉筋脉。因其轻而扬之，因其重而减之，因其衰而彰之（彰者：彰明气色也）。形不足者，温之以气；精不足者，补之以味。其高者，因而越之（谓越扬上吐也）；其下者，引而竭之（谓泄下引也）；中满者，泻之于内（内谓腹内邪）；其有邪者，渍形以为汗（邪谓风邪，在表发之以汗）；血实者决之（以砭针去血）；气虚者宜掣引之（导引其气。）
〔治病举纲论〕
且如病之一二言之，隔塞闷绝有气窒之病，原其本得之于暴忧，不治其气而释其忧也。
且如女子不月，血滞之病也，原其本得之于心气不下通也，不治其血，而通其心可也。
且如劳极，惊悸者，过伤也，劳于心，气不足，使心气内和，则精神莫得而动也。
且如颈痿者，风毒之病也，每伤于忧愁思虑之不止，使志意和通，则气血自得而通畅，则凡治病之术不先制其所欲，正其所念，去其所恶，损其所恐，未有不能愈者也。
〔夫病有中外，治有缓急论〕
凡在内者，以内治法和之；凡在外者，以外治法和之；气微不调，以气法调之；其次大者，以平气法平之；盛甚不已，则夺其气，令其衰也。故《经》曰：“调气之方，必在阴阳，定其中外，各守其乡，内者内治，外者外治，微者调之，其次平之，盛者夺之，汗者下之，寒热温凉衰之，以属随其攸利也。”
〔五脏四时受病发咳〕
《经》曰：乘秋则肺先受邪，乘春则肝先受邪，乘夏则心先受邪，乘至阴则脾先受邪，乘冬则肾先受邪。又曰：何以异之？答曰：肺咳之状，而喘息有音，甚则唾血；心咳之状，则心痛，喉中介介如梗状，甚则咽痛喉闭；肝咳之状，则两胁下痛，甚则不可以转，转则两胁病；脾咳之状，咳则右胠下痛，阴阴引肩背，甚则不可以动，动则咳剧；肾咳之状，咳则腰背相引而痛，甚则咳涎。
〔六腑受病发咳〕
又曰：“六腑之咳，安所受病。”答曰：“五脏之久咳，乃移于六腑。脾咳不已，则胃受之。胃咳之状，咳而呕，呕甚则长虫出。肝咳不已，则胆受之。胆咳之状，咳呕胆汁。肺咳不已，则大肠受之。大肠咳状，咳而遗失。心咳不已，则小肠受之。小肠咳状，咳而失气，气与咳俱失。肾咳不已，则膀胱受之。膀胱咳状，咳而遗尿。”
〔三焦受病发咳〕
又曰：“久咳不已，则三焦受之。三焦咳状，咳而腹满，不欲食饮，此聚于胃，关于肺，使人多涕唾而面浮肿，气逆也。”
经曰：“人之五脏卒痛，何气使然？”
答曰：“经脉流行不止，环周不休。寒气入经而稽迟，泣（音涩）而不行。客于脉外则血少，客于脉中则气不通，故卒然而痛。”又曰：“其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与小腹相引而痛者，或腹痛引阴股者，或痛宿昔而成积者，或卒然痛死不知人有少间复生者，或痛而呕者，或腹痛，或后泄者，或痛而闭不通者。”凡此诸痛，各不同形，别之奈何？
答曰：“寒气客于脉外，则脉寒。脉寒则缩踡，缩踡则脉绌，急则外引小络，故卒然而痛。得炅则痛立止（炅，热也，下同）。因重中于寒，则痛久矣。寒气客于经脉之中，与炅气相搏，则脉满，满则痛而不可按也。
寒气稽留，炅气从上，则脉充大而血气乱，故痛甚而不可按也。
寒气客于肠胃之间，膜原之下，血不得散，小络急引，故痛。按之则血气散，故按之动止。
寒气客于侠脊之脉，则深。按之不能及，故按之无益也。
寒气客于冲脉，冲脉起于关元，随腹直上寒气，则脉不通，则气因之，故喘动应手矣。
寒气客于背俞之脉，则血泣脉泣，则血气虚。血气虚，则痛，其俞泣于心，故相引而痛。按之则热气至，热气至则痛止矣。
寒气客于厥阴之脉者，络阴气系于肝。
寒气客于脉中，则血泣脉急，故胁肋与小腹相引痛矣。
厥气客于阴股，寒气上及小腹，血泣在下相引，故腹痛引阴股。
寒气客于小肠膜原之间，络血之中，血泣不得，注于大经，血气稽留不得行，故宿昔而成积矣。
寒气客于五脏，厥逆上泄，阴气竭，阳气未入，故卒然痛，死不知人。气复反则生矣。
寒气客于肠胃，厥逆上出，故痛而呕也。
寒气客于小肠，小肠不得成聚，故後泄复矣。
热气留于小肠，肠中痛，瘅热焦渴，则坚干不出，故痛而闭不通矣。”
又曰：“所谓言而可知者也，视而可见。”
答曰：“五脏六腑，固尽有部也视其五色，黄赤为热，白为寒，青黑为痛，此所谓视而可见者也。”
又曰：“扪而可得，奈何？”
答曰：“视其主病之脉，坚而血及陷下者，皆可扪而得也。”
故知百病生于气也，故有九气。九气所生之病，怒则气上，喜则气缓，悲则气消，恐则气下，寒则气收（寒则腠理闭，而气不行，故气收，寒则气散，非也。），炅则气泄，惊则气乱，劳则气耗，思则气结。九气不同，何病之生？
答曰：“怒则气逆，甚则呕血（故气上矣）；喜则气和志达，荣卫通利，故气缓矣；悲则心系急，肺布叶举而上焦不通，荣卫不散，热气在中，故气消矣；恐则精却，却则上焦闭，闭则气还，还则下焦胀，故气不行矣；寒则腠理闭，气不行，故气收矣；炅则腠理开，荣卫通，汗大泄，故气泄矣；惊则气无所倚，神无所归，虑无所定，故气乱矣；劳则喘息汗出，内外皆越，故气耗矣；思则心有所存，神有所拘，正气留而不行，故气结矣。”
又曰：“有病心腹胀满，旦食则不能暮食，此为何病？”
答曰：“名为鼓胀。此食饮不节，故当病气聚于腹也。”
又曰：“有病胸胁支满者，妨于食，病至，则先闻腥臊臭，出清液，先唾血，四肢清，目眩，时时前后血，病名为何？何以得之？”
答曰：“病名血枯。得之年少时有所大脱血，若醉入房中，气竭肝伤，故月事衰少不来也。”
又曰：“病有少腹盛，上下左右皆有根，此为何病？可治不？”
答曰：“病名伏梁。”又曰：“伏梁，何因而得之？”答曰：“裹大脓血，居肠胃之外，不可治。治之，每切按之至死。”
又曰：“何以然？”答曰：“此下则因阴必下脓血，上则迫胃脘，生膈侠胃脘内痈，此久病也，难治。居脐上为逆，居脐下为从，勿动亟夺。（亟，数也，夺，去也。言不可移动但数数去之，则可矣。）”
又曰：诸风掉眩皆属于肝；诸寒收引皆属于肾；诸气膹郁皆属于肺；诸湿肿满皆属于脾；诸热瞀瘈皆属于火；诸痛痒疮皆属于心；诸厥固泄皆属于下；诸痿喘呕皆属于上；诸禁鼓栗如丧神守皆属于火；诸颈项强皆属于湿；诸逆冲上皆属于火；诸胀腹大皆属热；诸躁狂越皆属于火；诸暴强直皆属于风；诸病有声，鼓之如鼓，皆属于热；诸病胕肿，痛酸惊骇，皆属于火；诸转反戾，水液浑浊，皆属于热；诸病水液，澄澈清冷，皆属于寒；诸呕吐酸，暴注下迫，皆属于热。
夫如大寒而甚，热之不热，是无火也。热来复去，昼见夜伏，夜发昼止，时节而动，是无火也。当助其心。又如大热而甚，寒之不寒，是无水也。热动复止，倏忽往来，时动时止，是无水也。当助其肾。内格呕逆，食不得入，是有火也。病呕而吐，食久反出，是无火也。暴迫注下，食不及化，是无水也。溏泄而久，止发无常，是无水也。故心盛则生热，肾盛则生寒，肾虚则寒动于中，心虚则热收于内。又热不得寒，是无火也。寒不得热，是无水也。夫寒之不寒，责其无水。热之不热，责其无火。热之不久，责心之虚。寒之不久，责肾之虚。有者泻之，无者补之。虚者补之，盛者泻之。居其中间，疏无壅之，令上下无碍，气血通调，则热自和，阴阳调达矣。是以《经》有治热以寒，寒之而水食不入。治寒以热，热之而昏躁已生。此则气不求通，壅而为是也。纪于水火余气可知。故曰：“有者求之，无者求之，盛者责之，虚者责之，令气通调妙之道也。”
《经》曰：“病甚则弃衣而走，登高而歌，或至不食数日，踰垣上屋，所上之处，皆非其素乃能也。病反能者，何也？”答曰：“四肢者，诸阳之本也。阳盛则四肢实，实则能登高也。”又曰：“弃衣而走者，何也？”答曰：“热盛于身，故弃衣而走也。”又曰：“其妄言骂詈，不避亲疏而歌，何也？”答曰：“阳盛则恶人骂詈，不避亲疏而不欲食，故妄走也。”
《经》曰：“足阳明之脉病，恶人，与闻木音则惕然而惊。钟鼓不为动，闻木音而惊，何也？”答曰：“阳明者，胃脉也，胃者，土也，故闻木音而惊。土恶木也。”其恶火，何也？答曰：“阳明主肉，其脉血气盛，邪客之则热，热甚则恶火。”其恶人，何也？答曰：“阳明厥，则喘而惋。”
惋，内郁热也则恶人。又或喘而死者，或喘而生者，何也？答曰：“厥逆连藏则死，连经则生。”


卷之三  ——————————————————————————————————————————————————————————————————————————————————————————

卷之三  ***************************
〔五运化生并歌括〕
甲己化土，乙庚化金，丙辛化水，丁壬化木，戊癸化火。
歌曰：甲己化土乙庚金，丁壬化木尽成林，丙辛化水滔滔去，戊癸南方火炎侵。
〔六气交节生气并歌括〕
初之气，自旧岁大寒至今岁春分，属厥阴风木，谓之生气；二之气，自春分至小满，属少阴君火，谓之舒气；三之气，自小满至大暑，属少阳相火，谓之长气；四之气，自大暑至秋分，属太阴湿土，谓之化气；五之气，自秋分至小雪，属阳明燥金，谓之收气；六之气，自小雪至大寒，属太阳寒水，谓之严气。以上每候六十日，所运寒水迭，验生成之机，明水旱之征，识灾祥之变也。
歌曰：大寒厥阴气之初，春分君火二之居，小满少阳三之气，大暑太阴四气呼，秋分阳明五之气，太阳小雪六之余。
〔标本运气歌〕
少阳从本为相火，太阴从本湿土坐，厥阴从中火是家，阳明从中湿是我，太阳少阳标本从，阴阳二气相包裹，风从火断汗之宜，燥与湿兼下之可，万病能将火湿分，撤开轩岐无缝锁。
〔十二经络水火分治法〕
胆与三焦寻火治，肝和包络都无异，脾胃长将湿处求，肺与大肠同湿治，肾与膀胱心小肠，寒热临时旋商议，里寒表热小肠温，里热表寒心肾炽。十二经，最端的，四经属火四经湿，四经有热有寒时，攻里解表细消息，里热表寒宜越竭，表热里寒宜汗释。湿同寒，火同热，寒热到头无两说，六分分来半分寒，寒热中停真浪舌。休治风，休治燥，治得火时风燥了，当解表时莫攻里，当攻里时莫解表。表里如或两可攻，后先内外分多少，治湿无过似决川，此个筌蹄最分晓，湿热上甚以汗为，苦湿甘辛发宜早，感谢轩岐万世恩，争奈醯鸡笑天小。
〔麻征均学医指南诗〕
不读本草，焉知药性？专泥药性，决不识病。假饶识病，未必得法，识病得法，工中之甲。能穷《素问》，病受何气，便知用药，当择何味。
又曰：不诵十二经络，开口动手便错。不通五运六气，检遍方书何济？经络明认得标，运气明认得本，求得标只取本，治千人无一损。
〔五郁之发〕
土郁之发，岩谷震惊雷，殷气交埃昏黄黑，化为白气，飘骤高深，击石飞空，洪水乃从，川流漫衍，田牧土驹。化气乃敷，善为时雨，始生始长，始化始成。故民病心腹胀，肠鸣而为数后，甚则心痛胁䐜，呕吐霍乱，饮发汪下，胕肿身重。云奔雨府，霞拥朝阳，山泽埃昏。其乃发也，以其四气（谓夏至後三十二日起至秋分日也）。云横天山，浮游生灭，怫之先兆也。
〔金郁之发〕
天洁地明，风清气切，大凉乃举，草树浮烟，燥气以行，霿雾数起，杀气来至，草木苍干，金乃有声。故民病咳逆，心胁满引少腹，善暴痛，不可反侧，嗌乾面陈色恶。山泽焦枯，土凝霜卤，怫乃发也，其气五（谓秋分后至立冬后五十四日内也）。夜零白露，林莽声凄，怫之兆也。
〔水郁之发〕
阳气乃辟，阴气暴举，大寒乃至，川泽严凝，寒雾结为霜雪，甚则黄黑昏翳，流行气交，乃为霜杀，水乃见祥。故民病寒客心痛，腰椎痛，大关节不利，屈伸不便，善厥逆，痞坚腹满。阳光不治，空积沉阴，白埃昏瞑，而乃发也。其气二火前后，（谓君相二火前后。）太虚深玄，气犹麻散，微见而隐，色黑微黄，怫之先兆也。
〔木郁之发〕
太虚埃昏，云物以扰，大风乃至，屋发折木，木有变，故民病胃脘为心而痛，上肢两胁，膈咽不通，食饮不下，甚则耳鸣眩转，目不识人，善暴僵仆。太虚苍埃，天山一色，或为浊色，黄黑郁若，横云不起，雨而乃发也，其气无常。长川草偃，柔叶呈阴，松吟高山，虎笑岩岫，怫之先兆也。
〔火郁之发〕
太虚肿翳，大明不彰，炎火行，大暑至，山泽燔燎，林木流津，广厦腾烟，土浮霜卤，止水乃减，蔓草焦黄，风行惑言，湿化乃后。故此病少气，疮疡痈肿，胁腹胸背，面首四肢，䐜愤胪胀，疡疿呕逆，瘈疭骨痛，节乃有动，注下温疮，腹中暴痛，血溢流注，精液乃少，目赤心热，甚则瞀闷懊憹，善暴死。刻中大温，汗濡玄府，其乃发也，其气四。动复则静，阳极反阴，湿令乃化。华发水凝，山川冰雪，焰阳午泽，怫之先兆也。
又曰：“水发而雹雪，土发而飘骤，木发而毁折，金发而清明，火发而熏昧。”
〔十二变〕
报德以德，报化以化，报政以政，执令以令，气高则高，气下则下，气后则后，气前则前，气中则中，气外则外，佐之常也。故风胜则动，热胜则肿，燥胜则干，寒胜则浮，湿胜则濡，泄甚则水闭，胕肿随气所在，以言其变耳。
〔五郁捷法〕
木郁达之，所谓吐者，令其调达也（木郁之发，飞屋折木）。
火郁发之，所谓发散，令其疏散也（火郁之发，山泽焚燎，林木流津，广厦腾烟，土浮霜卤，止水乃减，蔓草焦黄）。
金郁泄之，所谓令其渗泄，解表利小便也。（金郁之发，天洁地明，草木苍干。）
土郁夺之，所谓下泄，令其无壅碍也。（土郁之发，岩谷震惊，击石飞空，洪水乃泛，川流蔓衍，田牧土驹。）
水郁折之，所谓抑其冲逆也，鸿也（水郁之发，大寒乃至，川泽严凝）。
以上通其五法，乃气同调，复视其虚实而调之，乃治病之大体也。非明造化者不论至此，其弗之应，必有先兆，诚以气之胜复而致然也。其以气之所司与夫胜复所致，其应验如此。
〔十干配脏腑歌〕
甲胆乙肝丙小肠，丁心戊胃己脾乡，庚配大肠辛配肺，壬属膀胱癸肾当。
〔五脏配六腑歌〕
心合小肠肝合胆，脾连于胃肾膀胱，命门却向三焦配，肺脏还归对大肠。
〔手足三阴三阳配五脏六腑歌〕
太阳小肠手之经，阳明所属大肠寻，少阳三焦太阴主，厥阴包络少阴心，太阳膀胱足之端，阳明所属胃相干，太阳脾土少阳胆，少阴肾水厥阴肝。
〔五运主病〕
热类（以少阴君火之热，乃真心小肠之气也）诸病喘呕吐酸，暴注下迫，转筋，小便浑浊，腹胀大，痈疽疡疹，瘤气结核，上下霍乱，瞀郁肿胀，鼻塞鼽衄，血溢血泄，淋闭身热，恶寒战栗，惊惑悲笑讝妄，皆属于热。
肝热则口酸，心热则口苦，脾热则口甘，肺热则口辛，肾热则口咸，胃热则口淡。心热甚则出汗，脾热甚则出涎，肺热甚则出涕，肾热甚则出唾。
湿类（足太阴湿土，乃脾胃之气也。湿　极则生热。）
诸痉强直，积饮，痞隔中满，霍乱吐下体重，跗肿肉如泥，按之不起，皆属于湿。
火类（少阳相火之热，乃心包络三焦之气也。）
诸热瞀瘈，冒瘖冒昧，躁扰狂越，骂詈惊骇，跗肿疼痠，气逆冲上，禁栗如丧神守，啑呕，疮疡，喉痹，耳鸣及聋，涌溢，食不下，目昧不明，暴注，暴病，暴死，皆属于火。
燥类（阳明燥金，乃肺与大肠之气也。）
诸涩枯涸，干劲皴揭，皆属于燥。
寒类（足太阳寒水，乃肾与膀胱之气也。）
诸病上下，所出水液澄清冷，癥瘕㿗疝，坚痞腹满急痛，下痢清白，食不饥，吐痢腥秽，屈伸不便，厥逆禁固，皆属于寒。
〔风制法〕
风淫于内，治以辛凉，佐以苦，以甘缓之，以辛散之。防风通圣散、天麻散、小续命汤、防风汤、消风汤、祛风丸、排风汤。
独治于内：承气汤、陷胸汤、神芎丸、大黄丸、备急丹。
〔暑制法〕
热淫于内，治以咸寒，佐以甘苦，以酸收之，以苦发之。
白虎汤、桂苓汤、玉壶丸、碧玉散、玉露散、石膏汤。
独治于外：拔毒散、水澄膏、生肌散、鱼胆丸。
〔湿制法〕
湿淫于内，治以苦热，佐以咸淡，以苦燥之，以淡泄之。
白术木香散、五苓散、葶苈木香散、橘皮白术散、益元散、神助散、桂苓白术散。
兼治于内：
防风通圣散、大柴胡汤、小柴胡汤、柴胡饮子、当归饮子。
〔火治法〕
火淫于内，治以咸寒，佐以甘辛，以酸收之，以苦发之。
凉膈散、解毒丸、神功丸、八正散、调胃散、大小承气汤。
兼治于外：桂枝汤、麻黄汤、小建中汤、升麻汤、五积散。
〔燥制法〕
燥淫于内，治以苦温，佐以甘辛，以辛润之，以苦下之。
神功丸、麻仁丸、脾约丸、润体丸、润肠丸、四生丸、葶苈散。
先治内后治外：
谓寒药先攻里（大黄、芒硝、黑牵牛之类。）谓热药后攻表（桂枝、麻黄、升麻之类。）
〔寒制法〕
寒淫于内，治以甘热，佐以苦辛，以辛散之，以苦坚之。
姜附汤、四逆汤、二姜汤、术附汤、大已寒丸、附子理中丸。
先治外，后治内（攻表用热药，攻里用寒药）。
〔论湿变五泄总归于湿〕
风湿则胃泄：
夫胃泄者，饮食不化，完谷出，色黄，风乘胃也。宜化剂之类。
暑湿则脾泄：
夫脾泄者，腹胀满，注实则生，呕逆之，证宜和剂、淡剂、甘剂、清剂之类。
燥湿则大肠泄：
夫大肠泄者，肠鸣切痛，先宜寒剂夺之，次以甘剂分其阴阳也。
湿热则小肠泄：
夫小肠泄者，溲而便脓血也，少腹痛，宜寒剂夺之，次以酸剂收之，淡剂、甘剂分之。
寒热则大瘕泄：
夫里急后重者，数至圊，窘而不能便，先宜清剂、寒剂夺之，后以淡剂、甘剂分之，或茎中痛。
〔五脏六腑主病〕
（肝之经，足厥阴风乙木。是动则病腰痛，不可俛）仰，丈夫㿉疝，妇人小腹肿，甚则咽干，面尘色脱，胸满呕逆，洞泄狐疝，遗溺癃病。
胆之经，足少阳风甲木。是动则病口苦，善太息，心胁痛，不能转侧，甚则面微尘，体无膏泽，足外反热，是谓阳厥。或头痛目锐眦痛，缺盆中肿痛，腋下痛，马刀，瘰疬，瘿，汗出振寒，疟。
心之经，手少阴暑丁火。是动则病咽干，心痛渴而欲饮，是谓臂厥。主心所生病者。目黄胁痛，臑臂内外兼痛，兼掌中热。
小肠经，手太阳暑丙火。是动则病，咽痛，颌肿不可回顾，肩似拔，臑似折。主液所生病者。耳聋目黄，颊颌肿，肩臑肘臂外兼痛。
脾之经，足太阴湿己土。是动则病，舌本强，食则呕吐，胃脘痛，腹胀，善噫，身体皆瞤动。主脾所生病者。体不能动摇，食不下，心烦，心下急痛，寒疟，溏瘕泄，水下，黄疸，不能卧，股膝内肿，厥，大指不动用，皆湿郁所生。
胃之经，足阳明湿戊土。是动则病凄惨振寒，善伸，数欠，颜色黑，病则恶人与火，闻木音则惕然而惊，心动，欲闭门独处，甚则欲登高而歌，弃衣而走，奔豚腹胀，是谓髀厥。
心包经，手厥阴为母血。是动则病手心热，跗臂挛急，腋肿，甚则胸胁支满，心中淡冷，大动，面赤目黄，善笑不休。主心包脉所生病者。烦心，心痛掌中热。
三焦经，手少阳为父气。是动则病耳聋耳鸣，咽肿喉痹，主气所生病者。汗出目锐眦痛，耳后肩臑肘臂外兼皆痛，小指次指不用。
大肠经，手阳明燥庚金。是动则病齿痛，颊肿，主津所生病者，目黄，口干，鼽衄，喉痹，肩前臑痛，大指次指痛，不用。
肺之经，手太阴燥辛金。是动则病肺胀膨膨而喘咳，缺盆中痛，甚则交两手而瞀，是谓臂厥。主肺所生病。咳嗽上气，喘噎烦心，气胸满，臑臂前后兼痛，掌中热，气感实肾皆痛风，汗出中风，小便数而欠，气虚则肩背痛，恶寒，少气不足以息，尿出血。
肾之经，足少阴寒癸水。是动则病饥不欲食，面黑如漆，唾则有血，喉鸣而喘，坐而欲起，目䀮䀮无所见，心如悬若饥，气不足则喜恐，是谓骨厥。主肾所生病者。口热舌干，咽肿，上气，咽干及痛，烦心，心痛，黄疸，肠澼，臀肉骨后臁痛，嗜卧，足下热而痛也。
膀胱之经，足太阳寒壬水。是动则病头痛似脱，项似拔，脊痛，腰似折，髀不可以曲腘而结，臑如裂，是谓踝厥。主筋所生病者。痔疟狂颠，目黄泪出，鼽衄，项背腰尻膕臑脚皆痛，小指不用。
〔十二经气血多少歌〕
十二经中气血藏，孰多孰少要均详。多气少血心与肺，脾肾三焦胆共粧。气血俱多胃大肠，肝包少气多血光。更有二经专要记，小肠直数到膀胱。
〔五运太过不及平气歌并为病法〕
金运原来属乙庚，太商太过是坚成（燥气流行）；少商从革顺为记（痰气流行），平气原来载审平。（太过：寸为气口，此为气壅。伤食，胸满不利，中满短气，痰壅喘急，咳嗽喘满，郁塞不通，涕唾稠粘，鼻塞，若见形证瘦弱，状似劳疾，肺脉大旺，火克于金。痰涕脓血，大肠不利，睡则一边骨热，鼻中出瘀血。
不及：此为阳部中见阴，亦名气损。气者，本也；本者，足也，里也。既气口部中见不及脉焉，为气实。《脉诀》云：一朝肺绝，脉沉沉，染病卧床思，此语金不及。吐咯血，短气咳嗽，有冷痰，有寒有热，鼻流清涕。）
丁壬木运要均平，太角太过是发生（风气流行，木气太过，金不能胜之，故木气流行）；少角不及委和纪，（燥气乃行，盖气移为金所乘，故燥气金之气行，余仿此。）平气敷和不可更。（太过：初夏为顺，名子乘母，又名前来者为实邪。肝经风壅，主头疼痛，心烦多怒，好睡神昏，兼有寒邪，眼赤流热泪。
不及：一名阴乘之脉，二名母忆其子，虚邪之脉，又名肺传肝，金克于木。又曰：肝元气虚，筋血不能荣养，忽怒气逆上而不下，临食喜怒，伤动肝气，次传心目下，主筋脉衰弱，肝虚胆冷，夜间少睡，头目昏眩，睛暗不能久视，腰腿疼痛，百节碎痛，胸满气短，壅痰咯血，状如红绵，阳事不兴，眼涩眼花，四肢虚弱也。）
丙辛水运应须记，太羽太过属流行（寒气流行）；少羽不及涸流纪（湿气乃行），平气静顺不用评；
（太过：一名阳乘之脉，又名实邪之脉，又名风邪入肾经。主脾肾风劳攻疰腰膝疼，下疰生疮，耳鸣目昏，阴囊湿痒，头目眩重，背髀痛兼有寒邪，邪风入于肺经，头目昏眩，肾经邪热也。
不及：一名阴盛之脉，二名脱精之脉，三名阳衰，四名七伤所管，主见偃刀涩脉。主梦遗，阳事衰弱，小腹痛，小便多，目昏耳鸣，腰重背髀痛，五心热，口干津液枯少，痰嗽，怯寒，足冷，腰膝疼痛。）
戊癸火运属南方，赫义太征最难当（炎暑流行）；伏明少征为不及（寒气乃行），平气升平要审详。
（太过：主伤寒发热，面赤头疼，烦躁心热，口舌生疮，手心热，头昏，小便赤，口苦唇焦，上壅口气，头项拘急，为太过之病。如南方，或咽喉肿痛，大小便不匀。
不及：一名荧短，二名阳衰，三名阴乘之脉，四名贼邪之脉，五名从后来者，为虚邪，六名精竭、阴痿、盗汗、心气不足，事绪多忘，心多怔忡，心疼膈满，胁腹膨胀，怕惊，噎寒，睡卧不稳，内热怯寒，阳事劣弱，小便不快。）
甲己土运属中央，太宫太过崇阜粧（雨湿流行）；少宫不及卑监纪（风气乃行），平气备化心中藏。
（太过：心气传脾，火生于土，主胃热，内热，脾经邪热，憎寒，口气生疮，多渴，好睡，更加紧脉，须下恶血，积痢，肚疼，胸膈不快，如紧腹疼，积热，脏腑不匀，胃经有热痰呕逆，吃食无味、神昏、唇焦、吞酸、食不消也。）
不及：主胃气虚弱，四肢倦怠，兼胃积热，泻痢频，併憎寒酸，心冷痃，翻吃胃，食不下，呕逆，腹痛肠鸣，胸膈不通而郁闷也。）已上五运平气，假如甲己化土而遇辰戍丑未之岁，乙庚化金而遇申酉岁之类是也。太乙天符如乙酉岁，乙庚化金而遇酉，又上见燥金司天是也。天符者，如丙戍岁，丙辛化水，上见寒水司天是也。同天符者，如庚子庚午岁，下临燥金在泉同岁会者，如辛丑辛未岁，下临寒水在泉是也。岁会天符，岁会则为平气。
命门太过，其火为顺，此为安吉之兆也。六脉和静，其无相克。
命门不及，主阴痿阳事衰弱，腰肾疼，小腹急，脐下痛，气短耳重，如洪大脉为三焦盛上壅。涕唾稠粘，小便赤浊，多渴，咽喉肿痛也。
〔手足三阴三阳药补泻歌〕
太阳膀胱少阴肾，苦补咸泻要均认，气寒补亏热泻之，此是先师一言定。阳明大肠太阴肺，酸补辛泻皆须记，气寒补亏湿泻之，用药之时宜仔细。足阳明胃太阴脾，甘补辛泻谁能知，寒热温凉宜补泻，便须用药从其宜。太阳小肠少阴心，咸补甘泻顺当寻，气热补亏寒用泻，二般调治值千金。少阳胆亏厥阴肝，补用辛亏泻用咸，气宜温补别无法，请均仔细莫易看，此是先贤训经此，后来学者潜心观。
〔十二经泻火用药歌〕
十二经中皆有火，问均何药泻何经？黄连泻心并肝胆，更有柴胡肝胆并，黄柏膀胱知母肾，三焦大肠肺用芩，芍药蠲脾石膏胃，木通能泄小肠清，三焦五治柴胡的，手足阴阳仔细评。
〔十二经通经用药歌〕
小肠膀胱属太阳，藁本羌活是本乡，三焦胆与肝包络，少阳厥阴柴胡强，阳明大肠兼足胃，葛根白芷升麻当，太阴肺脉中焦起，白芷升麻葱白乡，脾经少与肺经异，升麻芍药白芷祥，少阴心经独活主，肾经独活加桂良，通经用此药为使，更有何病到膏肓。
〔诸经疼痛用药歌〕
人患风湿对医陈，便将羌活治其因，川芎医脑藁巅顶，芍药同消腹内疼，脐下青皮黄柏好，腰间杜仲是其真，茱萸治心胃草豆，胁用柴胡更绝伦，甘草梢蠲茎里痛，枳壳应消气刺身，血刺疼兮何可疗，惟有当归一味能。
〔诸经气血用药歌〕
消痞原来枳术宜，痞寒用去白陈皮，腹中窄狭施苍术，补气人参可用之，破死血兮桃仁好，活血当归用最奇，更有川芎生补血，玄胡调血甚堪施，木香调气为头药，破滞青皮枳壳宜。
〔六气用药补泻歌〕
太阳寒水宜甘热，阳明燥金用苦温，少阴少阳咸寒用，太阴湿土苦热亲，厥阴风木辛凉治，六气之中用较真，不生暴过并苛疾，折郁滋源心要陈。
〔上中下三部见血用药歌〕
三部见血如何治？上用防风中用连，下部地榆施活法，更加血药同其煎。
〔三焦湿热用药歌〕
三焦湿热肿堪怜，上用黄芩中用连，下用草龙防己柏，要君记用莫迁延。
〔伤寒三百九十七法歌括〕
（计一十七条）
伤寒三百九十七，仲景相传有消息，痓五湿六暍有三，一十四法俱无方，上阳二十有七法，一十六证原有药，起自桂枝四逆连，余宜临病自斡旋，中太阳兮九十七，六十六证原有术，葛根起接抵当汤，三十一证原无方，下太阳兮五十七，三十九法有药术，陷胸丸与炙草汤，一十七证自推测，阳明六十四证夸，四十四法治无差，调胃承气为头药，麻黄连翘赤豆加，更有无药二十法，临病诊时宜细察。少阳之法止有五，一方小柴宜审委，四证无药要从权，此是半表半在里。太阳一证有六法，一半有药半无方，起自理中之丸药，后来还有白头汤，少阴更有三十一，有药治疗该廿三，无药止有八个法，请均用时宜细添。厥阴之法三十二，一十九法有药治，一十三法更无传，请均仔细专心记，霍乱止有八法该，六法有药不顺猜，二法无方探顾求，理中竹叶良可谋，不可汗该一十三，无药无方最艰难，惟有可汗该二法，半有半无宜斟酌，汗后有药该一法。劳复六法俱有药，可吐三法无药方，请均一一宜消详，不可下证有廿三，治法止有一个药，二十二法何处求，请均用意自详察，可下九法俱有方，详证之时用散汤。若是为医能记此，姓名四海尽传扬，伤寒八十一味药，一百十二有名方，除了五丸并八散，九十九个是煎汤。
〔伤寒得汗法〕
寅申己亥一四七，子午卯酉二五八，辰戌丑未三六九，此是病人得汗法。
〔绝日受病〕
庚寅辛卯难逃命，甲乙申酉是死乡，丙丁戌亥应难治，壬癸还顺已午亡，更有戊己时四季，来到戌上自为伤。
〔四绝日得病〕
春亥夏申，秋己冬寅，此为四绝，难为病人。
〔伤寒六经补泻用药〕
太阳证表未解，下之太早成结胸；阳明证用热药太过，即发黄于遍身，生血斑血衄；少阳证下之早，即两胁痛，吐逆不止；少阴证无汗，即动血、吐血者，死。下之早，亡血；太阴证当温其里，如下之太早，心胸满闷，下痢不止；厥阴证下之早，即四肢逆冷，若因生寒，十死一生，不宜冷。
〔药有六陈〕
陈皮还须要隔年，麻黄百载更堪怜，大黄数载横纹者，不过三年力未全，医家不使新荆芥，木贼从来不用鲜，此是六陈均记取，会者人间作地仙。
又歌曰：
茱萸半夏不宜新，枳壳陈皮最要陈，麻黄狼毒年深好，此药名为真六陈。
〔药有十八反〕
硫黄本是火之精，焰硝一见冷如冰，水银不得逢砒药，狼毒莫逢密陀僧，巴豆雄黄最为上，忧见牵牛不顺情，川草二乌休用犀，人参莫使近灵芝，官桂善能调理气，若逢石脂便相欺，大凡修合看逆顺，炮炙分明要细知。
又歌曰：
大戟芫花并海藻，甘遂四味忌甘草，黎芦不与五参同，芍药细辛并不好，狼毒贝母及瓜蒌，半夏最怕乌头恼。
又歌曰：
甘草连心赤，蟾酥怕赤睛，鹿茸怕铜铁，鳖甲去边裙，枳壳除穰隔，桃杏怕双仁，蛇不连头用，干蝎白如银。


卷之四  ——————————————————————————————————————————————————————————————————————————————————————————

卷之四  ***************************
〔诊脉法〕
凡与人诊候，顺于平旦寅时，阴气未动，阳气未散，饮食未进，经脉未盛，络脉匀和，气血未行，令患人端坐齐整方可。看候脉者，荣卫也。荣者，血也，卫者，气也；血者，标也，气者，本也。人一呼一吸为一息，叔和云：一息四至，号平和，更加一至，太无疴是，平人之脉也。三迟二败，是为不及。六数七极，是为太过。凡诊五脏六腑太过不及，皆见于寸口吉凶之法也。左手寸口为人迎，右手寸口为气口，医中最巧以脉为先，虽未通于九道十邪，且要知七表八里。
〔诊脉下指轻重法〕
一下指如三豆之重，与皮毛相得者，即是肺脉也。
二下指如六豆之重，与血脉相得者，即是心脉也。
三下指如九豆之重，与肌肉相得者，即是脾部脉也。
四下指如十二豆之重，与筋平者，即是肝部脉也。
五下指如十五豆之重，与骨切重按之者，即是肾脉也。
〔脉体标本〕
或问人身脉息，何物为体？脉者，人身之气血，血者，水也，遁相灌溉，循环不息，故名荣卫以为脉也。荣主血也，血者，心家之所出；卫主气也，气者，府藏之所生，荣卫二事合，为脉体，又名标本。标者，血也，心也，本者，气也，卫也。荣行脉中，卫行脉外，一日一夜，一万三千五百息，脉行五十度，周于身，故为脉也。人一呼脉行三寸，一吸脉行三寸，一呼一吸为一息，四至号平和，五至为无病也。
左：寸心小肠属君火（心主血，小肠为受盛之府），关肝胆属木（肝藏血，胆为清净之府），尺肾与膀胱属水（肾与膀胱为津液之府）。
右：寸肺大肠属金（肺主气，大肠为传泻行道之府），关脾胃属土（脾主化，胃者水谷之海），尺命门三焦属相火。
以上男女皆一定之法，更无改易。
金木水土各一位，惟火何独有二也？盖有君火，相火故火有二焉。
又曰：男子生于寅，寅，木也，木，阳也，故男子脉盛在关上。关上，阳也。女子生于申，申，金也，金，阴也，故女子脉盛在关下，关下阴也。
又曰：男子从子左行，三十至已。女子从右行，二十至已。故男子三十而娶，女子二十而嫁，故法取于此也。
又曰：
三部者，寸关尺也。九候者，浮中沉也。一部凡有三候，三三为九候也。人身亦有三部，上部法天，主膈以上至头之有疾也。中部法人，主膈至脐之有疾也。下部法地，主脐以下至足之有疾也。
〔三候色脉形〕
色以候天，脉以候地，形者，乃候地之阴阳也。
《诊法经》云：
三候者，浮中沉也。今三候左寸俱数，必主心经热也，余部仿此。
〔浮沉迟数四脉〕
浮者，阳也，指下寻之不足，举之有余，再再寻之，状如太过，曰浮。又主里寒表热。
歌曰：寸浮中风头热痛，又曰：浮而有力为风，浮而无力为虚。
沉者，阴也，指下寻之似有，举之全无，缓度三关状如烂绵，曰沉。主气胀，两胁手足时冷。
歌曰：寸脉沉兮胸有痰。又曰：沉而有力为积沉，而无力为气胀。
迟者，阴也，寒也，诸阴为寒，指下寻之，重手乃得隐隐，曰迟。又曰：寸口脉迟，心上寒。
数者，阳也，热也，诸阳为热，指下寻之，三关通度按之有余，举之甚数，状若洪弦，法曰数。主风气伏阳，上冲化为狂病。又曰：紧脉关前，头里痛，口寸脉紧，主心下满痛。
又曰：关前为阳，关后为阴。
又曰：人迎紧盛伤于风（左手关前为人迎），气口紧盛伤于食（右手关前为气口）。
又曰：男得女脉为不足（病在四肢），女得男脉为太过（病在内）。
又曰：男子尺脉常不足，女子尺脉常有余。
〔诊七表脉法歌〕
浮而指下拈葱叶，芤即中空有两傍，滑体往来常不定，弦如指下弹长竿，紧似琴弦张指下，实认轻轻愊愊然，洪举按之皆尽满，此名七表腑阳传。
〔七诊脉〕
七者三部九候之相，失形气相得者生，三五不调者疾，三部九候皆相失者死。
独大：三部脉出多入少，与太过相似。病主皮肤壮热，喘息上奔，五脏之气壅而并出，不可治。
独小：三部俱沉细。病主四肢微寒，中膈气闭，腹冲两胁气攻刺痛，不可治。
独寒：三部皆沉，沉如烂绵，按不知所在。病主伏阳在内，四肢皆冷，阴包阳也，不可治。
独热：脉皆洪数，惟寸微壅。病主脏腑有热，四肢亦然，与疾相似，但独疾者，骤然也可治。
独迟：按之三部俱迟。病主气在肤致有不安。
独疾：寸关急数，尺微虚者为痰。病主口干心躁，鼻塞头痛，感热之深者，不可治。
独陷：脉隐在肌骨者。病主四肢不举，疼痛在骨，阴阳表里一同，可治。
〔诊八里脉法〕
一息四至号为迟，缓脉轻沉来往迟，微似细风吹凤翼，涩若轻刀刮竹皮，轻举即无，按却有，伏肉无之骨有之，举按皆虚名曰濡，弱似浮沤近手时。八里属阴为脏脉，叔和分别要均知。
〔知七表为病法〕
浮为中风芤失血，滑为吐逆实痢别，弦为拘急紧为痛，洪为热兮腑易治。
〔知八里为病法〕
微为气痞沉冷气，缓则气结涩血滞，迟为寒兮伏物聚，濡为气虚弱筋痿。
〔九道脉及论证〕
阳长：举之有过于本位，曰长。病主阳毒在内，三焦积热，坐卧不宁，浑身潮热，足胫疼痛，可汗。
阴短：按之不及本位，曰短。病主阴中伏阳，三焦气壅，四体思寒，宿食不消，可下。
阴虚：按之甚大无力而迟。病主少力，恍惚惊悸，目昏耳聋，身体烦热，小儿惊风。左为血虚，右为气虚。
阳促：按之极数而时止，併居寸口，退则生，加则死。病主积聚气结于内，气血留滞结促，非恶脉也。
阴结：按之聚之却还，或来或去，大小不足。病主脏腑积聚，气结于内，肠胃疼痛，四肢迷闷，结伏脏积结（浮腑积）。
阴代：按之不动而不来，须臾复动，如有所代而不能自还。病主气衰乱，为必死之脉，女子得之为孕，老者生少者死（四季得之无害，亦主霍乱。）。
阴牢：寻之即无，按之即有，曰牢。病主胸中满促，骨肉疼痛，皮肤红肿，亦为死脉。
阴动：无头无尾，厥厥动摇，大如豆。病主劳倦，遍身疼痛，男血痢女血崩，为阴阳相搏，阳不胜阴则气乏，阴不胜阳则血尽。
阴细：脉在皮肉，按之如细细线。病主形容瘦瘁，毛发枯槁，胫痠髓冷，泄精少力，秋得之无害。
〔知九道为病歌〕
长为壮热短恶寒，虚是多惊促气煎，结为积聚代魂散，牢为骨痛动虚劳，细为体虚九道病，阴阳错乱命难逃。
〔知十邪为病法〕
雀啄来疾迟，屋漏胃绝无生死，却有切绳解索时，散结脾死神仙也。难救鱼翔釜沸，名伏屍。荣卫断绝，魂魂飞，土丸细小弹石大，此证送尸。诚可怕，虾游鬼疰曰传尸，偃刀脉至最为怪。凡寸口见雀啄者死，关尺见之犹不妨，虾游解索重病难痊。凡寸口见屋漏不妨，关尺见之重病必死。
〔诊四季脉法〕
春怕秋脉夏怕冬，季中春脉忌相逢，秋逢夏脉冬逢季，此候须知总是空。
〔论候认病法〕
弦紧迟微满急寒，浮洪紧数热相兼，濡弱伏沉多气劣，实芤数涩血风煎，虾游解索应难差，屋漏雀啄实难痊，四时但知除此外，其余总是病根源。
〔论脉体相似〕
弦紧浑相似，微濡弱一般，缓迟形不異，芤陷体同看，浮洪皆一色，沉伏细详观，若非深造者，分别料应难。
又曰：
长与弦相似，短与涩相似，虚与濡相似，洪与紧相似，结与促相似，代与伏相似，牢与沉相似，动与浮相似，细与微相似。
又曰：
浮与洪相似，滑与短相似，实与牢相似，数与促相似，濡与弱相似，缓与迟相似，涩与紧相似，伏与动相似，沉与虚相似。
〔五脏脉逆顺〕
心脉洪大而散，反见沉濡而滑者，不可治也；肾脉沉濡而滑，反见迟而缓者，亦不可治也；脾脉迟缓而大，反见弦而长者，亦是逆脉也；肝脉弦软而长，反见微沉短涩者，乃为不顺也；肺脉浮短而涩，反见洪大而散者，亦为不可治也。
〔五脏正经自病〕
忧悉思虑，则伤于心（其证血脉虚少，不能荣养五脏六腑，宜调其营卫）；形寒饮冷，则伤于肺（其证皮聚而毛落者死，可以益其气者也）；冲怒气逆，上而不下，则伤于肝（其证筋缓不能自收持，宜缓其中也）；饮食劳倦，则伤于脾（其证肌肉消瘦，宜调其饮食，适其寒温也）；久坐湿地，强力入水，则伤于肾（其证骨痿，不能起于床者，死。宜益其精）。
〔脉有六会〕
太冲脉（在足大指下节后二寸半陷中是）、太谿脉（在足内踝后跟骨上动脉陷中是）、神门脉（在手掌后兑骨之端陷中是）、冲阳脉（在足跗上去二寸陷中是）、尺泽脉（在肘中约约动脉是）、天府脉（去腋肘下身三寸陷中是）。
〔汗下合宜〕
阳盛阴虚，汗之则愈，下之则死。关前为阳，寸盛而尺微也。阴盛阳虚，下之则愈，汗之则死。关后为阴，寸微而尺盛也。
〔通真子宜温汗下歌〕
弦迟之脉宜温药，紧数之时汗最宜，脉若来弦并小紧，此为可下不须疑。
〔五邪所见脉〕
春得秋脉，夏得冬脉，长夏得春脉，秋得夏脉，冬得长夏脉。名曰阴出之阳。病善怒不治。是谓五邪皆同，死命不治。
〔五脉应象〕
肝脉弦，心脉钩，脾脉代，肺脉毛，肾脉石，是谓五脏之脉。
《经》曰：阳盛则促，阴盛则结。又曰：十二经者，五脏六腑也。十五络者，七表八里十五脉也。一经则一络余三络者。阴络即女子之命脉，阳络者，即男子之命脉。脾之大络者，即十二经之胃气也。又曰：夫脉者，血之府也，长则气治，短则气痛，数则烦心，大则病进，上盛则气高，下盛则气胀，代则气衰，细则气少，涩则心痛。又曰：形盛脉细，少气不足以息者危。形气相反，故生气至危，形气相得，谓之可治。今脉气不足，形气有余，证不相扶，故当危也。危者，言其近死犹有生者。又曰：形瘦脉大，胸中多气者死；形气不足，脉气有余故死。又曰：胃脉实则胀，虚则泄。脉实者，气有余，故胀满；脉虚者，气不足，故泄利。
脉病相应谓之从，脉病相返谓之逆。尺脉涩滑谓之多汗（血涸而阳气尚多故汗），尺寒脉细（阴微即下，言尺气虚少），目裹微肿，如卧蚕之状，曰水（水者，阴也，目下亦阴也，腹者，至阴之居也。故水在腹中者必使目下肿也，当用大橘皮汤等药治之）。
〔七方〕
大、小、缓、急、奇、偶、复。
大方之说有二
病有兼证而邪不传，医不可以一二味，治者宜君一臣三佐九之大方。病有在身半以下而远者，分两大而数少，取其气味专一而不分散也。
小方之说有二
病有在心肺以上而近者，宜分两微而少服，徐徐呷之是也。病有无兼证，邪气专一，可一二味而治者，宜君一臣二之小方。
缓方之说有五
病有在胸膈者，宜甘以缓之，取其甘能恋膈也。有凡以缓之，之缓画比汤散，其气力难化而宣行迟也。有品件群众之缓方，盖药味众则各不得骋其性，如万病丸，七八十味，遁相拘制。有无毒治病之缓方，盖性无毒则功自缓矣。有气味薄之缓方，盖气味薄则主于补上，盖补上治上制之以缓，缓则气味薄也。
急方之说有五
心腹暴痛，两阴溲便，闭塞不通，病不容候，用备急丹是也。又如中风牙关紧急，浆水粥不入，用急风散之属。有汤散荡涤之急方，盖汤散比丸剂，取其下咽易散而施用速也。有药性有毒之急方，盖有毒则能上涌下泄，可以夺病于下而气力不衰也。
奇方之说有二
有独用一物之奇方，即单方是也。有数合阴阳数之奇方，一三五七九，以药味数皆奇也，如君一臣三亦奇数也，故方宜下不宜汗。
偶方之说有三
有两味相配之偶方，有两味相合之偶方，有数合阴阳之偶方，谓二四六八十也，如君二臣四君臣六皆偶数也，故偶方宜汗不宜下。
复方之说有二
有二方三方相合之复方，如桂枝越婢一汤，如谓调胃承气汤加连翘、黄芩、栀子，名凉膈散。又有分两匀剂之复方，如胃风汤各等分均平也。
〔十剂〕
宣、通、补、泻、轻、重、滑、涩、燥、湿也。
宣剂
宣者，举世皆以宣为泻剂，然十剂之中已有泻剂，何以又重是？盖宣者升而上也，以君召臣曰宣，义或同此。《内经》曰：“高者，因而越之，木郁则达之”，岂非宣剂，即所谓涌剂者乎，盖十剂之中独不见涌剂，则宣为涌明矣。
通剂
通者，流通之谓也。前后不得溲便，里急后重，数至圊而不便，凡麻瘅蔚滞经遂不开，非通剂莫愈也。
补剂
补者，五脏各有补泻，肝实泻心，肺虚补肾，《经》曰：“东方实西方虚，泻南方补北方。大率虚有六，表虚、里虚、上虚、下虚、阴虚、阳虚。设阳虚补以附子，阴虚补以大黄、芒硝。”今人往往以热为补，以寒为泻，讹非一日，岂知酸苦辛甘咸各补其脏。《内经》曰：“精不足者，补之以味。善补者，病去而进之以谷肉食者，真得补法也。”
泻剂
《经》曰：“实则泻之。实者，乃邪气之作实也。诸痛为实，痛随利减。”又曰：“中满者，泻之于内，大黄、牵牛、甘遂、芒硝、巴豆之属皆泻剂也。惟巴豆其性燥热，不可不慎！恐留毒致生他证，纵不得已而用之，必顺致其毒。”今人往往以巴豆热而不畏，以大黄寒而反畏，庸不知所谓泻者哉。
轻剂
风寒之邪，始自表入，头痛身热，腰脊强。《内经》曰：“宜轻剂以扬之。”《本草》曰：“轻可去实，宜麻黄、葛根、升麻之属也。”
重剂
久病咳嗽，涎潮于上，咽喉不利，形羸不可峻攻。其药则以朱砂、水银、沉香、水石、黄丹之属，以其体重能镇缒。《内经》曰：“重者减之，贵其渐也。”
滑剂
《周礼》曰：“滑以养窍，大便燥结，小便淋涩，皆宜滑剂。燥结者，麻仁、郁李仁之类；淋涩者，葵子、滑石之类。其有前后不通，两阴俱闭，名曰‘三焦约’，宜先以滑剂表养其燥，然后攻之则无失矣。”
涩剂
寝汗不已，涩以麻黄根、防己、牡蛎；滑泄不已，涩以豆蔻、白矾、木贼、乌鱼、粟壳，凡酸味亦同乎涩；喘嗽不已，韭汁、乌梅、宁肺膏皆酸而涩也。然此数种当论其本以去其邪，不可专以涩为万全也。
燥剂
积寒久冷，食已不饥，吐利腥秽，屈伸不便，上下所出水液澄澈清冷，此为大寒之故。宜干姜、良姜、附子、胡椒辈以燥之。然非积寒之病不可用，用不对证变为血泄、血溢、大枯、大涸、溲便癃闭、聋瞽跋弱。若曰病湿者，则以白术、陈皮、木香、防己、苍术皆能除湿，亦燥之。平剂若黄连、黄柏、栀子、大黄之苦皆能燥湿，此《内经》之本旨也，与世相违久矣，呜呼！岂独姜附之专方为燥剂乎？
湿剂
湿与滑相类，其间少有不同。《内经》曰：“辛以润之，盖辛能走气，能化液者也。芒硝性虽咸，本属真阴之水，诚濡枯之上药也，人有枯渴皴揭之病，非独金化为然，盖有火以乘之，非湿剂莫能愈也。”
