
序  ***************************
细阅鲁珍沈先生医案，用药大抵豁痰清火之方，十有六七。不知者妄议为偏于清火。殊不知先生盛名几十载，其全活定以万计，记载医案，亦岂仅此一卷。宜温其凉，宜攻其补，辄中肯綮者，未易胜数。予生也晚，无由窥其全豹，此恨事也。且就此一卷而论，其所施清火豁痰之品，俱出人意外，高人一等。庸医之共见为虚寒者，彼独确见为痰为火为郁结。援引《内经》及丹溪东垣诸说，指证明晰，穷诘原委。且为主病兼病之分，治标治本之论，次第不紊，详略昭然，真若饮上池之水，而洞见脏腑者。岂同俗医之约略彷彿，见外症而不审虚实，举一节以概其馀，或执一己之私，或矫同道之说，或巢袭成方，而不思贯通，或攻为奇异，以示聪明。以他人之性命，试我技术之短长者，所可同日语哉。若使先生果偏于清火，何以于后方所载，有时症而即施参橘，后用六味丸收功，发热而急进参耆，后用归脾汤调治。乃知虚弱之症，宜补而补，仍能补人之所不能补者也。偏于清火之说，可不辨自明矣。僭弁简首，以为阅此书者解其惑。
庚午十月澧江闾邱松山氏记


正文  ——————————————————————————————————————————————————————————————————————————————————————————

沈氏医案  ***************************
汪周拔二令郎，年二十二岁，新婚之后，乃祖督课颇严，馆于别业，经年不入帏房，肝火抑郁而不舒，扰其精房而成梦遗。马元仪以补肾涩精之药治之，甚至厥逆不醒，谓其为虚欲脱，竟以参耆鹿茸河车等药补之。日甚一日，肌肉消瘦，卧床不起，已经一载，于是延余诊视。时八月下旬，见其饮食少进，嗳气而大便燥结，五六日一解，语言默默，小便黄赤，诊其脉息，沉细带数。察其形，唇口面色皆红，肌肉虽瘦，润泽而不枯，夜间坐而下卧，无倦怠之意，日间只食薄粥二盏，按其胸腹，板硬不和软。此因补药太过，壅塞肠胃，气道不行，不能宣通，正所谓大羸有实也。因投以二陈加莱菔子、山栀、枳壳、香附、厚朴，冲元明粉服之。三剂后，大便去结粪三五块，胸次稍宽，语言稍出，又进滚痰丸三钱，又去结粪五六块，再服前煎方五六帖，大便去黏腻而黑色者不计，间与滚痰丸及清火理气之药。如得通泰，自是可进稀粥六七碗，然亦不觉大饥，又以保和丸加黄连，早晚服之，两月后可进乾饭。余往还两月，而门人蔡沧文居其家，常为调理，至冬至后，步履如常。居宿于内，新春到舍奉谢，酬以千金。此康熙四十八年之事，其人号丽夭，至今无恙。今元仪谓是渠调治而安，欺妄无耳。即此一案，可知其无不说谎，无一可信，而犹谬自著述，附会于他人之书尾，真鬼蜮也。雍正八年，海上沈璠，时年七十有八。
天老久服右归饮，其中有桂附甘草，甘草甘缓，不能下达肾家，桂附之性，留恋胃中，其热性升而不降，所以两足不暖。河间云：两足冰冷者，此火不下降也，火降则足自暖矣。热药之性，积而不散，煅炼津液成痰。今交相火司天之年，夏暑薰赫之势，内伏之痰火，得外风所触，故胸膈不宽，呕吐痰涎，汗出过多。此汗系胃中湿热痰火，郁蒸而泄，即东垣所谓地之湿气，即为汗也。诊得脉息左手沉弦带数，此肝火不静也。右手滑大，关部尤甚，此胃中痰饮不清也。恐其大便燥结，痰涎上壅而呕吐，酿成噎膈、反胃之症。《内经》云三阳结谓之膈。丹溪云：噎膈之症，多起于血枯痰腻，多升少降，大忌香燥热药，惟以豁痰清火润泽之药，而使大便不燥结为第一著。
在老向有咳嗽之疾，缘劳心过度，外为风寒所触，内郁之火窃发，上千肺家而咳嗽，已经四载。今交相火，司天之年，内外之火，交相煽动，咳久肺络受伤，痰中带血，脉息左手弦细带数，右手虚大滞滑。此系肾水不足，不能荣养肝木，肝火升腾烁金。《难经》云：东方实，西方虚，泻南方，补北方，理宜滋阴降火，纳气归源之药治之。煎丸并进，并宜寂静调摄，庶不致喉烂声哑，酿成劳瘵也。
可老数年前曾患血症，服寒凉之药，得以相安，去年血症复发，他医误进热药，以致火来乘金而咳嗽，究其受病之源，肾水不足，不能荣养肝木，木火升腾，血随火沸而出。今岁少阳相火司天，内外之火，交相煽动，致频咳而咽喉痛。肺与大肠相为表里，火流于肛门而发毒。目前脉息弦细带数，此肾水亏损，相火上炎，肺金受困之症。反以桂附炮姜等燥之剂，耗其肾水，烁其肺金，意欲求愈，难之至也。今且用滋阴降火保肺之药，并应寂静调摄，不使咽喉作楚，庶有佳兆。
生地　麦冬　地骨皮　川贝　苡仁　鲜百合　牛膝　知母　黄柏　栝蒌霜　加茅根煎
因酒伤胃，胃中之血凝滞不散，随气上升，而吐黏腻紫色之血，此瘀血也。理应理气消瘀之药治之，使气顺而不上升，则血自下行，而不至上逆矣。误用滋阴之药，遂致胃中之痰瘀不清，随致上千肺家而咳嗽，胸膈不舒，脉息弦滑。此系胃中之痰瘀不清，肝家有火之故也。暂用理气消瘀清热和胃之药为治，俟胸膈舒畅，然后以滋阴之药，为善后之计。治血症必先理气为主，气顺则血自归经，此万古不易之法也。
香附　山栀　桃仁　牛膝　郁金　广皮　枳壳　归尾　黄芩　丹参　茅根
平素善饮，酒性大热有毒，贮于胃中，燔灼津液而发渴，因将寒凉生冷之物，恣意而啖，致火郁遏，不得发泄，流于经络，而环跳作楚，入于肠胃而作血痢，达于肌表，而皮肤作痒，乾燥，内火不得疏泄，扰其津液而愈渴，脉息沉涩，此郁火未经发越之故也。理宜和胃清热疏理之药为治，并忌醇酒厚味生冷等物。
〔煎方〕　白芍　甘草　黄连　黄芩　香附　厚朴　山栀　滑石　木通
（丸方〕　苍术　黄柏　黄芩　山栀　香附　广皮　枳壳　石羔　白蒺藜
●木通煎汤法丸
季老受病之源，得之君火司天之岁，夏令炎热之时，感冒暑热之邪，以致大便泄泻，即《内经》所谓暴注下迫，皆属于火也。热邪上冲，心生血，肝藏血，肝为相火，两火相煽，则血随火沸而上逆。肝为将军之官，其性暴，主疏泄，其气郁而不舒，逆于腹中，则腹不宁，不时嗳气。《准绳》云：嗳气火土之气，郁而不舒也。气道不舒，故蹇于语言也。肝火不得疏泄，上升则头眩，下降则腹作鸣。胃主肌肉，犯胃则肌肉跳动。扰其精房，则梦遗泄滑。心藏神，肝藏魂，二火相煽，则神不宁，而卧不安也。阳事者，宗筋之会，肝之所循，火亢于上，故常举而不痿也。得以小便而痿者，肝火从溺而泄也。盖下有二窍，有水道，有精道，精道闭则水道开，水道闭则精道开。脉息沉而带数有力，种种诸症，皆系肝气郁而不舒，肝火不得疏泄之故也。理宜清肝火，疏肝气，利水道之药治之自愈。但时值冬令闭藏之月，木火内伏，不能条达，至春气发生，木得疏泄，自然却去病蒂矣。
龙胆草　黄柏　连翘　山栀　夏枯草　木通　青皮　香附　枳壳
宾老平昔嗜酒，酒性湿热，积于胃中，薰灼于口，而舌为之糜碎，下注膀胱，而小便为之浑浊，绵延已久，脾气大虚，饮食减少，而觉无味，脉息短小，此脾虚而湿热未清也。理宜健脾气，清湿热，加味六君子为治。
白术　人参　甘草　熟半夏　广皮　茯苓　黄连　石羔　藿香　白葛根
阴虚火炎而吐血，上烁肺金，腠理不密，外邪乘虚袭肺，而咳嗽入于大肠，腹中作痛，下利见血，脉息洪大，此火得风而炽也。理宜疏风理气之药为治，俟咳嗽稍平，然后以滋阴降火之药培其本。
苏子　杏仁　枳壳　广皮　前胡　薄荷　白芍　甘草　黄芩　香附　加生姜
苏州吴佐臣案，经云：阳络伤则血外溢。因劳力过度，有伤胃络，血瘀胃中，则肝火上升而吐。所来之血，厚而黏腻，此瘀血也。理宜消瘀降火顺气之药治之。又因补之太早，余瘀未尽，所以今春复吐。既吐之后，阴血有亏，肝火上烁肺金而咳，脉息弦细带数，此肾水亏损，肝火妄动，肺金受困之象也。理宜滋阴降火保肺之药为治。
生地　丹皮　麦冬　川贝　白芍　北沙参　栝蒌霜　黄柏　知母　地骨皮　加莲子
南汇东门外周振育。经云：九窍不通，肠胃之所生也。胃中痰积壅滞，不得通泰，所以鼻为之病。逐去胃中之痰积，使从大便而出，则鼻窍自利矣。
半夏　广皮　枳壳　香附　栝蒌　山栀　黄芩　木通　莱菔子　加生姜
又服滚痰丸
南汇东门外金时成，胃中有痰，外受风寒，郁而不舒，上千肺家，肺家闭塞而声哑，非劳病久嗽之声哑也。
半夏　广皮　杏仁　苏子　枳壳　前胡　薄荷　黄芩　山栀　鲜菖蒲根　加姜
嘉定王佩玉令姊，肝火郁于胃中，不得条达通畅，以致作胀攻卫作响，注于大肠，则为泄泻，脉息弦数，经事不至。此乃木郁土中，理宜扶脾疏肝之药。
香附　山栀　黄芩　枳壳　广皮　白术　厚朴　青皮　白芍　水煎
东山夏姓，胃中湿痰，随火下注精房而遗滑，误以补肾涩精之药治之，以致湿痰纠结于胃，饮食少进，难以运化，脉息弦滑，右手关部尤甚。胃中有湿痰，肝家有郁火也。理宜豁痰清肝之药为治。
半夏　广皮　枳壳　栝蒌实　厚朴　香附　山栀　加姜煎
魏提台，年六十九，平日劳心思虑，气结痰凝于胃。春三月得不寐之症，每至夜间，胃中如焚，烦躁不宁，目不交睫，昼则稍安，毫不倦怠，饮食虽进而无味。诸医俱云心血不足，用天王补心丹。有议心肾不交，而用加味地黄丸；有议思虑伤脾，而用归脾汤。愈觉日甚，将有发狂之兆，如此者两月馀。延余诊视，面色红亮而浮，脉息沉小滑而有力，关部尤甚。此乃肝火郁而不舒，胃中胶痰固结而不通也。经云：胃不和则卧不安。又云：阳明病不得眠，大便三四日一解，用礞石滚痰丸三钱。大便去黏腻之痰不计，二便如火，以二陈、石羔、黄连、山栀、石菖蒲、钩藤、栝蒌实、枳壳，连进四帖，即能安卧。然有时胃中如火，又用滚痰丸三钱，又去白痰碗许。仍用前豁痰清火之药，丸服二十日全愈。一月后又停食冒风，胃脘作痛发热，用消导之药平安，后用加味六君子汤调养，康健倍常。
分巡道朱一凤，幼孤而贫，读书作文，借酒陶情，湿热蕴蓄于胃中，上薰于口而糜烂，愈后或每月一发，或两三发，发必咽痛而口碎。乾饭入胃，痰涎溢出口角，已经六载，不能却去病蒂。雍正三年，夏末秋初，延余诊视。面色红亮，大便燥结不渴，畏茶汤，先以苍术、厚朴、广皮、旋覆花、石羔、枳壳、黄柏、莱菔子，汤药连进三剂，颇觉相宜。细思湿痰非汤液所能治，即以前药去旋覆，加栝蒌实为末，用淡姜汤法丸服半月，觉膈舒畅，大便去黏腻痰饮不计，口内不流涎，亦不糜烂矣。
俊宜徐和修，平昔嗜酒，则知湿热之蕴于胃者久矣，加以夏令热邪侵袭，至收敛于内，交一阳和动之时，内敛之邪，流动发越而为痢，春夏邪气散漫，流注经络而作痛，俗名痢后风也。诊得脉息左手弦，右手弦且滑大，此湿热滞于肠胃，失于推荡，以致流注经络，而支节肿痛。治宜理滞气，清湿热之药。
厚朴　枳壳　广皮　木通　滑石　苍术　黄芩　黄柏　秦艽　加桑枝煎
张寿南，肝火郁于胃中，不得疏泄，而寒热如疟，胃脘或时作痛，脉息洪大而弦滑，此胃中有痰，肝家有郁火也。宜豁痰理气疏肝之药为治，并宜清虚淡泊，则胃中清爽，而痰自无矣。
柴胡　青皮　半夏　广皮　山栀　香附　黄芩　甘草　枳壳　加姜煎
松江张殿舟，天禀素弱，肾水不足，夏令兼暑热之邪，至秋发疟，疟愈而暑邪未清，补剂与荤腥太早，致馀邪未清，流注于背脊支节之间作痛，扰其胃中之血下流，而为便红。至春令发生三月，馀邪外达，复寒热如疟，交夏令内伏之火炎炎而炽，加之酒热助火，胃中之血随火而升，脉息左手弦数，此肝火妄动也。右手洪大，此胃中之火不静也。火来烁肺，故痰中带血，肺气布于胸膈，致气升不舒，目下降气清火，火降则血降，治血必先理气，气降则血自归经，而不致上逆矣。暂用理气清火，服四剂后胸次舒畅，气不上升，然后以滋阴降火、清金保肺之药治其本，并宜戒恼怒，忌一切肥腻辛辣醇酒厚味为主。
生地　苏子　郁金　丹参　枳壳　黄芩　山栀　枣仁　蒌仁　白芍　川连　牛膝　荷叶汁　茅根
娘娘，肝家之火，郁而不舒，煅炼津液成痰，随火上升，咽噎之间，结成有形之象，升降无时，上升则头眩耳鸣，降下则两足麻痹而热，脉息左手弦数，右手带滑且大，此乃郁痰郁火症也。理宜和胃豁痰清肝之药治之，并忌醇酒厚味，戒恼怒为要。（唐露玉令堂）
川连　黄柏　石羔　半夏　广皮　香附　山栀　桔梗　甘草　栝蒌　夏枯草　加姜煎
丸方加贝母夏枯草汤法
太仓钱因之令媳，娘娘平昔有肝火，所以善怒，每每产后必作血晕，此因肝火而作晕也。怀娠之时，肝气郁而不舒，郁之既久，则产后空虚，其火上冲而作晕，平时两足冰冷，此火不下降，火气上蒸，于头则发堕目下，怀娠六月，腰痛而带下，饮食少进而作胀，脉息弦数。此肾水不足，不能荣养肝木，郁于脾土之中，恐火气扰其血分，而有堕胎之虑，理宜扶脾疏肝，清火之药治之。
白术　白芍　条苓　枳壳　香附　广皮　白茯苓　黄柏　甘草
崇明袭永和，痰火郁于胃中，不得通泰而作痛，用通利之药，肛门觉热，小便黄赤，此火气下降也。因痛而饮烧酒，得以暂止者。盖热得热，则同气相求，似乎相安，而实助其为患也。理宜清火，和胃理气之药为治。
半夏　广皮　黄芩　石羔　香附　山栀　青皮　枳壳　黄柏　栝蒌实
扬州东门外顾友仁兄，饥饱不时，恼怒伤肝，有伤胃络。经云：阳络伤则血外溢，致吐瘀血，已延四载，不时窃发，去血过多，阴分受伤，肝火上烁肺金而咳嗽，痰涎颇多。脉息左手弦而带数，此肝火妄动也。右手又见滑大，此胃中有痰也。先宜戒恼怒，省言语，调饮食，避风寒暑热，静养调摄，并服滋阴降火，保肺清金之药为治。
生地　丹皮　川贝　广皮　麦冬　骨皮　白芍　栝蒌霜
崑山邵政平令郎，肾水不足，不能荣养肝木，肝火上升，外受风寒，胃中之痰，随火上千肺家而为咳嗽，用发散之药，升提其火，以致吐血咳嗽不止，痰涎颇多。至五月初复发，脉息弦数，此水衰火亢，肺金受困之症。理宜滋阴降火保肺之药治之。
生地　丹皮　麦冬　白芍　黄柏　知母　贝母　丹参　骨皮　牛膝　加茅根煎
东山刘永传，疟痰之后，饮食不节，脾伤不能运化，而成积滞，胸腹胀满，按之坚实，日渐以大，大便或结或溏后重，不爽快，面色痿黄，脉息左手沉弦，右手滑大。此肝气郁而不舒，胃中积滞纠结不清也。理宜扶脾胃，疏肝气，消积滞药。
白术　枳实　半夏　广皮　香附　山栀　厚朴　青皮　莱菔子　山查
濮院吴廷来，胃脘作痛而呕吐，乃肝火郁胃而成，误服热药，几至危殆。用清火和胃之药，呕吐已平。但郁久未清，有时上逆，脉息弦数，此胃不和而馀火未清也。当以和胃清火之药治之。
半夏　广皮　山栀　香附　石羔　川连　栝蒌　青皮　枳壳　加姜
平湖陈晋公，平素多思多郁，肝火郁于胃中，不得疏泄，煅炼津液成痰，阻滞气道，饮食入胃，则作胀而痛，近因春令，肝木用事，恼怒伤肝，以致左胁作痛，以手按之亦痛。肝为藏血之脏，怒则伤肝，而血为之郁。经云：大怒则菀于上，令人薄厥。将来虑其随火上升而吐。脉息沉弦而涩，此瘀血阻滞，胃中作痛也。理宜行滞消瘀，理气之药治之。今先用一味大黄丸，以逐胃中之血，从大便而出，并虑其成噎膈之症也。
桃仁　归尾　郁金　牛膝　香附　山栀　青皮　半夏　广皮
大便黑色，故知其有瘀血也。
服酒蒸大黄丸二钱，大便去结粪黑色黍腻之物不计，肛门觉热，则知郁与瘀血无疑矣。但胃中尚未清爽，所以胸膈不能宽畅，背心作痛，在此肺腧也。经云：诸气膹郁，皆属于肺。因郁之久，火气不能通达，以致作痛。今诊得脉息弦大带数，因服通利之药，火气得以发泄故也。调治之法，先讲开郁消瘀润大便为要，结则肺脘不通而痛。《内经》云：三阳结为之膈。三阳者，大小肠膀胱也。结于下则反之于上，而噎膈之症来矣。常将汤液滑润之物，滋其大便，并服蔗浆梨汁芦根汁，而使大便不燥结为妙。
白芍　甘草　桃仁　当归　郁金　香附　山栀　枳壳　半夏　广皮　夏枯草煎汤服
黄江泾沈上林令堂，娘娘受病之原，得之恼怒，抑郁之于胃中，煅炼津液成痰，随肝火上升于结喉，皮里膜外，结成痰块，气滞而日渐以大。《内经》云：荣气不从逆于肉，里乃生壅，肿因气滞，而痰凝不散所致也。脉息左手沉弦，右手关部独见沉滑。肝家有郁气郁火，胃中有胶痰纠结，理宜理气豁痰之药为治，并忌醇酒厚味等物。
半夏　广皮　莱菔子　蒌实　枳壳　香附　山栀　黄芩　夏枯草　白芥子　青皮
丸方加海石竹沥生姜
寿南兄，去冬感受寒邪，背脊恶寒，寒束其火，不得疏泄，流注于胸胁之间，攻冲于胃，或痛或不痛，寒热似疟，此冬令寒邪，至春发越，故为寒热也。误用参耆白术，闭其腠理，邪气内伏，故寒热虽止而不清，肺家则为咳嗽，脉息洪大而弦。此内火郁而不舒，理宜豁痰理气疏肝之药治之。连进数剂，自然全愈矣。
柴胡　茯苓　甘草　枳壳　半夏　青皮　广皮　山栀　香附　前胡　加姜煎
常州江甸方，幼时有梦遗之病，此肝火妄动，扰其精房而来。医者俱以补肾涩精之药涩之，其火不得下降，反以桂附助其火，其火愈炽而上升，血随火沸而衄血。今值纯阳之月，内火与外火，交相煽动，而胃中之血，大吐不止，胸膈不宽，喉中作痒。此吐后不归经络之血，留滞膈间，肝火郁而不舒，脉息左手弦数，右手洪大有力。此胃中余瘀未尽，肝火不静，理宜消瘀清火理气之药治之，并宜清虚淡泊，一切醇酒厚味，暂宜停止，俟胃中气降火降，胸膈宽舒，然后议调补之法，为善后计。
桃仁　归尾　香附　山栀　牛膝　丹参　白芍　青皮　滑石　黄芩　茅根（一两）　先服酒蒸大黄三钱
青浦潘丽文兄，饥饱不时，外邪乘虚袭肺而咳嗽，痰中带不鲜明之血些少。因不避风寒，不忌荤腥，误作劳症吐血而医治，郁其血邪在内，不得发越，绵延至今，咳嗽日甚，嗽极则呕，胸膈不舒，大便滑泄，小便黄赤，肛门发热，脉息左手弦大带数，右手滑大带数。此胃中有痰，肝家有火，郁之既久，乘夏令火气发越之时，肺家之火，流注于大肠，而为滑泄，并非脾虚作泻也。理宜降气豁痰，清火之药为治，俟胸膈舒畅，痰火下降，肛门不热，小便清白，然后以滋阴之药培其本，暂忌醇酒厚味等物为要。
半夏　广皮　苏子　杏仁　香附　石羔　黄芩　山栀　甘草　加生姜煎。
平湖王永年，胃中之痰，随火升降，昼则行阳二十五度，随火上升，滞于胸膈而作胀，按之有形，饮食难以下达，夜则行阴二十五度，随火降下，而胸次舒适，注于精房而为梦遗，脉息弦滑有力，此胃中之痰，随火升降而为患也。理宜豁痰清火之药治之。
半夏　广皮　蒌实　黄柏　枳壳　香附　栀子　莱菔子　川连　加姜煎
上洋马头渡李云甫媳，二十岁，于二月十四日，患胁痛气喘不得卧，数日，诸医皆以风寒发散，或用降气等药，不能取效。平希于以为肺胀，法在不治。余适往外家，经过门首，邀余诊视，见其面青气喘，两胁作痛，不能阁眼而卧，其母其姑，俱备后事，在患者之旁，患者见之泪下。诊其脉，两手弦急，无痰声，鼻不煽，无汗出，即示未为绝症，后事且缓，病者安心，心安则能安枕，此亦法也。此症当春令肝木旺之时，木火垂金，因拟一方，用白芍、甘草、栝蒌、川贝、黄连、石羔、广皮、钩藤、苏子，用生铁二两，煎汤煎药，一剂后即能安卧。希于至，见其安卧，问余用何宗汤药。此症木旺，故用钩藤、生铁，助金以平肝，黄连清心火，石羔清肺平肝，苏子降气，贝母、橘皮、栝蒌降痰润肺，白芍、甘草缓肝，彼亦心服。后皆希于调治而安。
浙江西新城李益书，平素服八味丸归脾汤，数年后觉胸中痰火郁结，大便五六日一解，头面烘热而红。此因桂附太多，积热于胃，煅炼津液成痰，脉息数大。用清火疏理之药，病势稍减，然苦于大便燥结，胸腹如燎。此郁火不能外达，用凉膈散一两，以泻其郁火。十月初旬用药起，至次年正月下旬，腹中舒畅，肛门不热，复服滋阴降火之剂而愈。
川沙北门外金隆吉令郎，二十二岁，七月初旬，患时症发狂谵语，气急痰升，不能安卧，诸医以黄连石羔连翘等清火之药治之，半月不愈，迎余诊视。面色唇口皆红，身无大热，按之胸腹和软，大便滑泻，小便清利，痰声作齁，脉息虚大，不能安卧。细究此症，若阳明胃实，大便必结，胸腹按之必实，舌必黄苔。今无是证，观其小便不禁而利，惟痰声齁齁，此乃少年不谨，暑热之邪，伤其元气。清热之药已多，不能见效，难于下药，以人参一钱，橘红一钱，煎徐徐与之，以扶元气而化痰。服完平安，又复煎与之。一晚计服人参七钱，橘红七钱半。两日服人参橘红四两，痰声下降，人事清爽而熟睡。复用六味丸生脉散调理而愈。
柴场湾唐虞在令政，怀娠七月，正月春初，倏而眩晕，两手瘛瘲，不能言语，不省人事，面色红亮，脉息左手弦而带数，右手滑大有力。此肝火炽盛，上冲于胃，胃中之痰，扰心肺之窍，而昏瞶不省人事，因此而胎亦堕。用二陈加黄连、钩藤、山栀、鲜石菖蒲、胆星、枳壳、郁金，冲童便、梨汁、竹沥、姜汁，连进二剂，即能开口，而知人事。小产彼亦不知，后用凉血，生地、丹皮、钩藤、黄连、广皮、丹参、郁金、石菖蒲、甘草，加莲子调理而安。
苏州阊门外益隆号程希文，伏暑未清，叶天士用参术补之，以致胸腹作胀，攻冲不宁，不能安卧，已经两月。至十月十五日，延余诊治。小便黄赤，饮食不进，用二陈加厚朴、青皮、香附、黄连、滑石、枳壳，四剂而诸症皆退。后用六味而全愈。
阊门外上津桥陈友文令郎，正月患咽喉作痛，用滋阴清火之药，咽痛已除，而胸膈满闷，痰涎上壅，饮食不进，不得安卧，已经两月，邀余诊治。门人杜良一同往。诊得脉息甚大，口亦不渴，唯见痰涎上壅，胸中满闷，而不能进饮食。此胃中有痰而不得卧，用滚痰丸三钱，下顽痰不计，即能安寝，而胸前舒适。复用二陈加石菖蒲、钩藤、枳壳，连进四剂而愈。
苏州齐门外蒋奶奶，寡居七载，劳心抑郁，肝气不能条达通畅，以致滞下腹痛后重，胸膈不宽而恶心。时当初夏，叶天士以为不足之症，而用人参人乳等补剂。适余在吴门，延余诊视，门人杜良一同往。诊得脉息弦大带数，腹痛后重，肛门如火，口乾气急，此肝家郁火，下注而为滞下，上升而呕恶，胸膈不宽。用黄芩芍药汤，加厚朴、枳壳、香附、山栀、黄连、木通、滑石，一剂腹痛顿除，饮食可进。连用四剂，痢止胸宽，复用香附、广皮、厚朴、枳壳、黄芩、黄连而病愈。
上洋南关外周襄文，七月初往松江完粮，途中奔走，百有馀里，兼之饥饿，发热自汗不止，倦怠乏力，语言难出，脉息虚大，诸医以为冒暑，议用香薷饮。延余诊视，脉息虚无力，汗出如注，无气力转动，即曰：此热伤元气，饥饿劳倦所致。即以黄耆五钱，人参三钱，白术三钱，麦冬一钱，五味子七粒，连进三服，汗敛神复。以粥食与之，始得安卧。后用归脾汤生脉散而愈。
崇明沈尚其，三消之症不一，有火衰不能蒸其津液上腾，小便清白而味甘者。昔汉武帝患此，张仲景以八味地黄丸治之。今尚其正是此症，服药已稍愈，惟口内乾燥，小便如膏，足痿乏力，乃虚火上炎，肺金受灼，《内经》所谓诸痿皆属于肺热。脉息虚大，理直生脉散治水之上源，八味丸补火为要。
〔煎方〕　人参　五味子　麦冬　玉竹　黄耆　金石斛　生地　天冬　加莲子
〔丸方〕　熟地　山萸肉　山药　泽泻　茯苓　丹皮　天冬　麦冬　肉桂　附子
崇明黄土端，肝火郁于小腹，外为寒凉所遏，不得伸越，以致结成有形之象，稍有所触，上千肺家而作痛，攻冲不宁而呕逆，脉息左手沉弦带数，右手沉滑有力。此肝家有郁火，胃中有痰饮也。理宜清肝火，疏肝气，和胃豁痰之药治之。
半夏　广皮　香附　山栀　黄柏　桂枝　青皮　莱菔子　加生姜煎
黄士端后案，气结于小腹之右边，有形一条坚硬。此系外受寒邪，郁其肝火，不得疏泄，遇冬令潜藏之月，火气内伏，稍触寒邪，则上干于胃，而胸膈胀满。当以疏肝和胃清火之药为治。
苏子　桂皮　沉香　枳壳　黄柏　香附　山栀　青皮　半夏　橘红　栝蒌　莱菔子　加姜煎
崇明沈天章，饥饱不时，胃络受伤，血瘀于胃，以致胸膈不宽，而吐黍腻之血，屡次窃发，脉息弦数。此乃胃中痰瘀，纠结不清也。理宜消瘀理气豁痰之药为治，今晚先服酒蒸大黄丸二钱，以逐胸中之瘀滞，使其下行，清晨方可以煎方服之。
桃仁　归尾　牛膝　丹参　滑石　半夏　橘红　香附　栝蒌　枳壳　莱菔子　加生姜煎
沈天章后案，瘀血留滞于胃者日久，服消瘀煎剂、大黄丸二服，其血已从大便去矣。但去之犹未尽，再当以消瘀之药，渐渐消之，使之下行，俟胸膈舒泰，气不上升，即停丸药。如觉气升而逆，恐其血来，即以此方服之。
丹参　桃仁　半夏　广皮　香附　滑石　牛膝　郁金　栝蒌　山栀　枳壳　茅根
●丸方即以本方加莱菔子
崇明袁达九，去夏感受暑湿之热邪，加之饮酒太过，蕴蓄于胃，不能通畅，以致胸膈不宽，饮食不进，面色带黄，小便短少而赤，大便燥结，脉息左手带弦，右手滑大有力。此乃胃中湿热积滞未清也，当以清湿热和胃理气之药治之。
半夏　莱菔子　栝蒌　滑石　厚朴　广皮　香附　山栀　木通　枳壳　加姜煎
平湖江尚安，去春时症之后，不忌荤腥，致肺金不清，咳嗽吐血，延至冬令，火气潜伏之时，内热更甚，上升而烁肺金，咳嗽日甚，胸腹如燎，下注而肛门发毒，大便不实。目前夏令炎炎之势，不足之金，奚堪燔灼，脉息细数无神。此乃水衰火亢，肺金受困之象。虽大便不实，乃肺虚因热而跗踵，非脾虚之症。燥脾之药，不宜多服。惟以滋阴保肺清热之药为治。
生地　麦冬　丹皮　苡仁　橘红　白芍　骨皮　白芩　川贝　加莲子（十粒）
太仓沙头镇孙金祥，平素善怒躁急，内有肝火，得外之风寒所触，上干于肺，而咳嗽之极，则血随火沸而吐出，脉息弦数。此乃肾水不足，不能荣养肝木，肝火上炎而烁肺，肺金受困之象，理宜滋阴降火清金保肺之药，并宜戒恼怒，慎起居，不至酿成劳瘵也。
生地　丹皮　麦冬　骨皮　广皮　川贝　栝蒌　黄柏　知母　杏仁　加莲子砂仁
下沙王敬哉，血症之后，肾水不足，虚火上炎烁肺气，不能纳藏于下，上升而咳。因肾纳气，肺布气，肾虚气不归源，故稍有动作言语，则气上升而咳嗽。脉息虚大，两尺尤甚，乃肾虚气不归源也。理宜补肾纳气之丸治之。
熟地　萸肉　丹皮　山药　茯苓　泽泻　五味子　枸杞　兔丝　磁石　砂仁　玉竹　麦冬　白芍　莲肉
王敬哉令爱，女子十四而天癸至，今逾期不至者，此先天之真阴不足也。况有咳嗽吐血之症，乃水衰火亢，肺金受困之象。理宜滋阴降火保肺之药为治。
生地　丹皮　骨皮　当归　黄芩　白芍　白苓　花粉　麦冬　玉竹　加莲子（十粒）
五灶蔡六老，胃中痰火纠结不清，干清虚之府，以致不得安卧，神魂不宁，脉息弦滑，此乃痰火充塞于胃也。先以滚痰丸二钱，淡姜汤下之，使痰从下窍而出。然后用豁痰清火之药，并忌醇酒厚味为要。
半夏　广皮（去白）　枳壳　石羔　钩藤　黄芩　栝蒌　莱菔子　石菖蒲根　加姜竹茹
新场程君烁，先天肾水不足，相火妄动，上烁肺金，外邪乘虚袭肺，发为咳嗽。已服过疏之剂，外邪已去，惟有火气上炎而乾咳，脉息弦数。此乃火亢肺金受困之象，理宜滋阴火清肺药为治。
生地　丹皮　麦冬　杏仁　川贝　苏子　栝蒌仁　黄芩　山栀　地骨皮　加莲子
服滋阴清肺之药，咳嗽稍减，夜可安寝，脉息不数。此渐愈之佳兆也，但必得煎丸并进，并静养调摄，可免劳瘵之疾也。
〔煎方〕　生地　丹皮　麦冬　栝蒌霜　玉竹　地骨皮　川贝　苡仁　知母　川柏　加莲子
〔丸方〕　熟地　天冬　麦冬　茯神　枣仁　黄柏　知母　丹皮　骨皮　川贝　蜜丸　白汤下
北六灶杨启林，去冬患疟，三日一发。此内伏之暑邪，与胃中之痰积，互为患也。又因饮食不节，郁而为热，胃中火气上升而鼻衄，绵延至今不愈。脉息弦大带数滑，此胃中痰积未清也。先宜清虚淡泊，临发之日，只宜以薄粥养之，并服豁痰疏理清热之药。
柴胡　半夏　广皮　香附　枳壳　川朴　茯苓　甘草　知母　青皮　熟石羔　加姜煎
金泽蒋元信，食入即吐，是有火也。脉息洪数，此肝火上冲于胃而吐也。理直和胃清火之药。
半夏　广皮　茯苓　香附　山栀　石羔　黄柏　白芍　黄芩　加生姜竹茹茅根
嘉定西门外朱圣希，先天肾水不足，相火上炎，销烁肺金而咳嗽，午后发热，脉息虚大带数，此水衰火亢也。理宜滋阴降火保肺之药为治，并宜绝嗜欲，戒恼怒，静养调摄，不至酿成劳瘵也。
生地　丹皮　麦冬　骨皮　黄柏　白芍　川贝　沙参　白茯苓　枸杞　玉竹　加莲子
平湖张御仁，饮食过饱，停滞胃中，纠结成疾，胸膈胀满，按之坚实有形，面色带黄，脉息沉滑带弦。此胃中湿热所积，纠结不清也。恐其成黄疸鼓胀之疾，理宜清湿热豁痰之药治之。
苍术　川朴　半夏　橘红　枳壳　山栀　滑石　青皮　香附　莱菔子　黄芩　加生姜
先用一味熟大黄丸二钱，砂仁汤下，后服煎方。
黄维思令侄，胃络受伤。经云：阳络伤则血外溢，大便去黑血如痢，胁肋与小腹作痛。此瘀血下行而为恶痢者，吉兆也。理宜清瘀降气之药，逐其瘀血下行，以当归补血汤，固其外卫，不使元气散失。
桃仁　归尾　牛膝　郁金　青皮　香附　白芍　山栀　枣仁　加茅根
再用绵耆一两，当归二钱，不时煎饮，频频服之以代茶。
同上后案，血证之后，阴分已亏，虚火灼肺而咳，面色萎黄，大便不实，脾肺之气虚也。脉息虚大带数，此真阴亏损，肺金受困之象。大凡咳嗽之病，当以生脉散地黄丸治之。赵养葵所谓咳嗽不治肺而治肾，肾气纳藏于下，不上升则不咳矣。暂以补肾纳气之药治之。
六味加麦冬五味枣仁砂仁煎方
同上后案，《准绳》云：诸血症皆以胃药收功。此一定之理。咳嗽内热，皆肺气虚而不能固其外卫，外卫不固而汗出，风邪乘虚袭之，而咳嗽愈作矣。药不可以寒凉伤其胃气，使大便不实，而饮食少进，则难于调治矣。当以扶脾保肺之药治之。
绵黄耆　茯苓　苡仁　山药　枣仁　广皮　五味子　麦冬　砂仁
建莲肉为末，荷叶汤法丸，人参汤下。
新场闵若洲家一仆妇，为乳母，年满归，适中秋往候，因食梨藕生冷之物，一时喉间锁定，不能出声，不知痛痒，手足冰冷，面色白而带青，脉息沉伏，汤药不进，束手无策。余将紫金锭姜汤磨灌，渐渐喉门气降，有声宽舒。开口后用二陈加理气之药而安。亦因郁怒而食生冷之物也。又治裁衣费姓之女，年已二十外未嫁，忽然倒仆，手足冰冷，面色青，无痰声，不开口，脉息伏，亦用紫金丹开口进药而愈。如此症者甚多。凡遇不开口，无痛楚，忽然而起者，先以开通关隘为第一著。语言得出，可以得生。若认为虚，妄投人参者，无有不死。戒之慎之。（评张景岳咽喉条内）
新场徐兴若，大病之后，脾肺之气已虚，所以大便作泻，而肛门下坠，四肢倦怠乏力，脉息数软。此气虚下陷之故，理宜加味补中益气汤治之。
人参　白术　黄耆　当归　柴胡　升麻　甘草　茯苓　五味　广皮　木香（煨）　加天冬荷叶蒂砂仁
余治胡政之痢，其年七十二岁，先胸膈不宽，饮食不进者两月馀。自以为膈症，与诸老友诀别，往太仓调理。至八月初患痢，血积稠黏，里急后重，肛门如火，诸医以为老年气血衰耗，以培脾胃为主，其痢更甚，且烦躁内热，饮食绝然不进，而兼恶心，延予诊治，脉息滑大，肛门如火，小便不利，后重逼迫。余用大黄、槟榔、枳壳、黄芩、厚朴为丸，服之大下红积不计，胸腹稍舒，热势更甚。用井水调益元散，连进三碗，其肛门之火热如焚，因凉水清其火而下降，仍用西瓜水不时呷之，服药以苓、芍、枳壳、滑石、木通、厚朴、槟榔、金银花，连进十五剂，月馀病势平安，胸膈通泰，饮食大进而愈，寿至八十六。若此时以温补培其本，必然至死，然清火而不用黄连者，恐厚肠胃而大便愈难也。（原评，用药之不苟如此。）槟榔性如铁石，里急后重之圣药。（评张景岳痢疾条内）
华玉英令郎琴五，患痢大便泻血水，一日夜五六十次，里急后重，肛门如火，小便不利，诸医用和血调气利水之药，不能取效。余诊视脉大而数，唇口俱红，余曰：如此暴注下迫，皆属于火，津液枯耗，焉得小便，惟以水能制之。用井水调益元散，并以西瓜不时与之，小便即来。用芍药汤加芩连枳壳之类，半月平安。计饮冷水益元散十三碗，西瓜四十馀枚而愈。（评景岳痢疾条）
新场朱次章，患疟痢积滞，紫红黑色，腹痛后重，口渴喜饮，食物不进，投大黄清火之药，连下数次，并以西瓜益元散不计，得以热退身凉，两月而愈。参术补气之类俱不用，以凉血滋阴而收功。
新场叶砚孙，春时患膈症，饮食不进，用清火豁痰之药，并蔗汁芦根汁饮之。至八月初间，下痢红积，里急后重，用槟榔丸通之。又用芍药、黄芩、黄连、滑石、当归、枳壳等药而痢止，胸膈亦宽，饮食渐进。后以滋阴之药，煎膏调理而全愈。（评景岳痢疾条内）
芦店周西扶，因恼怒抑郁，动其肝火，上干胃家，痰随火升，闭其心窍，以致舌音不清，语言蹇涩，口流痰涎，脉息左手弦数，右手滑大。此肝家有郁火，胃中有痰饮，乃类中之基也。理宜豁痰清肝之药治之，并戒恼怒，忌醇酒厚味等物，面色亦红甚。
半夏　橘红　天麻　石羔　连翘　川连　栝蒌　枳壳　茯苓　香附　石菖蒲　钩藤
吴江八拆镇钱士能，因感暑热之邪而血痢，愈后不忌荤酒，以致未尽之暑邪，留于肠胃而发疟疾。疟愈，其暑热之邪流于经络而作楚，小便黄赤，腹中尝不舒畅，似乎有形，脉息沉弦带滑。此暑热之邪未尽之故也，理宜清暑热之药为治。
半夏　广皮　枳壳　厚朴　柴胡　黄芩　木通　滑石　香附　生姜
后案，伏邪已经三载，虽用疏通清火之药，其浊气攻冲为患，脉息带弦，犹恐饮食不节，复感暑邪而为疟也。理宜疏理清热之药治之。先用滚痰丸二钱，淡姜汤下。
产后四日，胸膈不宽，小腹作痛，此皆瘀血气滞之故。先宜薄粥将养，然后服消瘀理滞之药。
香附　青皮　桃仁　山查　延胡索　广皮　益母草　丹参　赤芍　枳壳　砂仁
千墩唐鲁玉令堂后案，据述服煎药十二剂，两足热痛已除，噎间之块亦去，此药已对病，渐愈之佳兆也。今拟一方，将前方服完二十剂，即以此方接服，交至秋冬，再商治法。
半夏　广皮　莱菔子　栝蒌　土贝　黄柏　山栀　香附　桔梗　石羔　夏枯草　加生姜
唐鲁玉令堂后案，据述服煎方二十剂，咽噎之块已消，胸膈之间，饮食即痛，此因恼怒气滞，痰聚胸膈而作痛也。先以滚痰丸二钱，淡姜汤下，以逐胃中之痰，使其下行，则胸膈宽而饮食不痛矣。
半夏　栝蒌　香附　枳壳　山栀　广皮　莱菔子　石羔　黄芩　加姜煎七分温服
丸方即以此方加天麻柏土贝，用夏枯草汤法，木通汤送下。
塘西顾刚宗弟妇，病起于产后，感冒风寒，胃中之痰火，上干于肺而为咳嗽，薰灼于上而口发疳疮，绵延一载，至春肝火上升，痰涎多而口乾燥，咳极则呕，脉息弦数带滑。此胃中有痰火，得外邪触动为咳嗽，久则成蓐劳之症。暂用豁痰降气之药，继以滋阴保肺之剂治之。
半夏　广皮　茯苓　苏子　杏仁　枳壳　桑皮　黄芩　石羔　地骨皮　加姜煎
洞庭东山陈康源，去冬感受寒邪，胃中之痰火，为寒邪所郁，不得发泄，上干于肺而咳嗽，又不忌荤酒，不避风寒，误服滋阴凝滞之药，肺窍闭而声哑，已经半载，不能却去。脉息左手弦大，右手滑大有力，察其面色红亮，其痰亦不易咳出，乃郁痰郁火为患，失于调治而然也。理宜豁痰理气之药治之。
半夏　栝蒌　枳壳　黄芩　石羔　杏仁　苏子（炒研）　广皮　莱菔子（炒研）　桔梗　甘草　桑白皮　加生姜煎
千墩李伟生，胃中瘀血未尽，用补涩之药止之，所以连年不愈，屡次窃发。此肝火下注肛门，而肛门非气虚下陷之故。漫用补中益气，致肝火郁而不舒，所以后重逼迫，肛门愈坠。脉息滑大，此胃中余瘀未尽，肝火郁而不舒，去血而肛门不坠。若肠红无腹痛之理，此系血痢，故后重逼迫也。补药断不可服。
白芍　黄芩（炒）　厚朴　青皮　山栀　枳壳　黄柏（炒）　香附（炒）　甘草　丹参
乍浦路又高，向有咳嗽之病，遇风寒即发，此痰火咳嗽也。今交夏令火旺之候，胃中痰火，为外邪触动，上干肺家，而咳嗽愈作。误认为劳症，以何首乌熟地枸杞温补之药，闭其肺窍，加之肥腻不忌，咳嗽日甚。咳久火炎于上，扰其胃中之血而吐血，内火不清，销烁肌肉，凝滞之药入胃，纠结成痰，不知饥饱，饮食不进，已经两月，精神困惫，脉息左手带弦，右手滑大带数。此肝火妄动，胃中之痰火燔灼肺金，兼之舌苔紫色，知伏火在内无疑也。理宜和胃豁痰清火之药治之。
半夏　广皮　苏子（炒研）　杏仁　栝蒌　桔梗　黄芩　枳壳　桑皮　山栀　石羔　甘草　加生姜煎
双林韩左相，患怔忡三载不愈，时医俱用景岳之言，而进补剂，参耆地黄，群补毕集，日甚一日，就诊于余。余用豁痰降火之药一服，其夜即大减，后以温胆汤，加山栀、川连、石羔、胆星、枣仁丸，服不一月而愈。（评景岳怔忡论）
崔场官令堂，受病之源，得之忧思抑郁，气道不行，津液聚而为痰，阻滞不通，所以胸膈不宽而满闷，外受暑热之邪，互相为患而为疟疾。《内经》云：夏伤于暑，秋必痎疟。寒热止后，头昏而发晕，此暑热之邪上升也。腰腿俱疼，暑热之邪流注，而经络作痛也。胃中热邪不清，故胸膈不宽，不思饮食，亦无大害，不可勉强，恐邪气与穀气，交相混淆，则疟来时势热不止，变成大病，而治疗更难。必待胃中邪气清爽，能知饥饿，方可进谷。因太太年高，兼之七情内扰，故难于奏效。总之，宽胸理气为第一著，胸膈一宽，寒热自止矣。
柴胡　茯苓　川朴　香薷　葛根　莱菔子　香附　半夏　橘红　青皮　枳壳　加姜
青浦大西门徐锡昌，去夏感受暑热，又为风寒郁遏，不得发越，加之恼怒以动其肝火，上干于胃而呕吐，小便不利，肠中作泻，湿热郁于胃中而为腹肿，随肝火上升，而头面肿痛，脉息弦而大。此乃湿热肝火，蕴于脾胃之中，不得发越之故也。理宜清湿热，疏肝火，利小便之药治之。
半夏　橘皮　川朴　枳壳　葛根　香附　茯苓　滑石　香薷　加姜
前服加味香薷饮五六剂，遂觉头面轻松，并以紫苏鲜艾，煎洗薰浴，使邪气从毫窍而发越，再以此方服之。
白术　猪苓　半夏　山栀　厚朴　白茯苓　泽泻　广皮　枳壳　香附　加熟砂仁末
青浦大西门徐青岳，肾水不足，不能荣养肝木，肝火郁于胃中，煅炼津液而成痰，外为风寒所触，胃中之痰火，上干肺家，而为喘嗽，不得卧之病，脉息左手弦大，右手滑大有力，关部尤甚。此肝家有郁火，胃中有痰也。理宜豁痰理气疏肝之药治之。暂用滚痰丸，以逐胃中之痰瘀，从大便而去，以调补之药为善后计，否则恐成反胃噎膈之症也。
半夏　橘红　香附　蒌仁　莱菔子　青皮　枳壳　郁金　夏枯草　加佛手姜
上海东门张子敬，初因风寒袭肺而咳嗽，因不忌荤酒，不避风寒，日久伤肺，而痰中带红，已经数月，其咳不止，真阴受伤，虚火烁肺而咽痛，脉息虚细带数，面白色而无神，稍有语言动作，其气即上逆而咳，此肾气虚不归原也。理宜滋阴补肾纳气保肺之药，煎丸并进，静养调摄，不致酿成劳瘵也。
生地　丹皮　麦冬　广皮　川贝　五味　蒌霜　桑白皮　骨皮　苡仁　加茅根煎
丸方六味加黄柏牛膝砂仁麦冬五味。
王作舟令爱，汗出而口不渴，身热壮热，大便通利，面色唇口皆白，此汗多亡阳也。宜黄耆建中汤治之。
黄耆（四钱）　白芍（三钱）　桂枝（五分）　半夏（钱半）　广皮（钱半）　炙甘草（五分）　大枣（二枚）　生姜一片煎
王作舟令爱复案，前日自汗不止，用黄耆建中汤，得已汗止而安寐。若谓馀邪未尽，服之必口渴烦躁而不得卧。今大便滑泄，胸膈舒畅而知饿，面色唇口原白，又汗出不止，将若之何，仍以黄耆建中汤敛其汗，用白术以止其泻，不必他议。
黄耆　白术　白芍　桂枝　枣仁　五味　炙甘草　广皮　大枣
黄维思令侄，血症之后，肾虚而肺气受伤，耳聋不聪，自汗不止，大便不实，脉息数大无神。夫耳聋肾绝也，汗出气脱也。大便不实，脾虚也。此皆不治之症，以补肾纳气之药，以安病者之心耳。
人参　黄耆　茯神　枣仁　枸杞　白芍　麦冬　苡仁　五味　胡桃肉
北一灶张于冈夫人，肝火郁于胃中，不得疏泄，以致胸膈不宽，至春正月分娩之后，肝火上冲于胃而呕吐。夫食即吐，是有火也。脉息弦滑带数，此肝气郁而为火，以致结成有形之象，按之和软，流走不定。理宜和胃清肝之药治之。
半夏　茯苓　香附　山栀　川连　青皮　白芍　石羔　加生姜竹茹茅根生铁煎
嘉兴戴天昇案，先天肾水不足，不能荣养肝木，肝火上升，血随火沸而吐，屡次窃发。今春木气升腾之候，而吐血又作，脉息数而带弦，此水衰火亢之故也。理宜滋阴降火之药为治。
生地　丹皮　骨皮　知母　麦冬　黄柏
加茅根煎，如体中觉有火气上升，恐其血来，即以此方服之。
朝服丸方　六味加麦冬　知母　黄柏　五味　牛膝　砂仁
晚服丸方　天王补心丹
已至六月初九日六灶张崧岩方案，曾经跌扑损伤，积瘀在胃，日久乾结，阻滞道路，津液不通，聚而为痰。加之醇酒厚味，其痰不能流通运行，外为风寒所触，以致痰嗽气急，胸前妨碍，不时厥逆。用滚痰丸去瘀血不计，去后又不时发厥，其势可畏。胸膈间尚有宿瘀，按之有形，薰蒸于肺，背发红瘰，此宿瘀日久，郁而为火，用豁痰消瘀之药，不能开结。用酒蒸大黄一钱，临卧服之，清晨大便去黑瘀痰积。然胶固日久，难以速去，因元气虚，邪气实，所谓虚中之实症也，必得攻补兼施，缓著处治，庶得奏效而不伤元气。服清瘀豁痰煎剂，以活动其瘀，临卧酒蒸大黄一钱，或人参汤下，服之一夜，可以磨荡。其宿瘀渐次下行，如此可以去根蒂也。去后可用归脾汤，或六君子汤补养脾胃，则饮食大进，精血日旺，乃收功善后之法也。
广皮　枳壳　蒌仁　半夏　香附　山栀　桃仁　归尾　郁金　黄芩　牛膝　加姜煎
临卧服酒蒸大黄丸二钱，参汤下。
初十日，厥逆已除，惟觉胸膈作胀，清晨大便去黑色黏腻之物不计。此积散积行之佳兆也，当以煎剂乘其势而利导之。
半夏　广皮　香附　山栀　莱菔子　青皮　白豆蔻（炒去壳油）　川连（另煎冲）　蒌仁　厚朴　滑石　枳壳　加姜煎
初十午后，食物停滞胃中，以致恶寒，胃火上蒸而为汗，脉息滑而有力，似乎有疟之状。理宜豁痰疏理胃中之滞，胸膈舒畅，自然平安。
即以前方去豆蔻、川连、栝蒌、滑石、山栀，加黄芩、柴胡煎服。
十一日寒热已止，恶寒汗出亦较减，惟胸膈依然不舒。此胃中积瘀纠结不清之故也，法当以理气消瘀之药为治。
香附　山栀　广皮　桃仁　滑石　归尾　半夏　牛膝　栝蒌实　加生姜煎
临卧服大黄丸一钱，滚汤下。
十一日午后，胃中之瘀血，盘踞日久，乾结不散，食入于胃，阻滞不行，故饮食少进。内有郁火，外则凛凛畏寒，非真外感风寒也。肝气下注于肾囊，则睾丸胀痛，必得小小丸药，逐去胃中之痰瘀，使之下行，则气道流行，而郁火亦散。
桃仁（一两）　半夏（一两）　广皮（五钱）　郁金（五钱）　蒌实（一两）　香附（五钱）　元明粉（五钱）　枳壳（五钱）　山栀（五钱）　牛膝（五钱）　滑石（一两）
为末，夏枯草煎汤，临卧服。
十二日，服大黄丸一钱，大便去黑黏腻之物不计，胸膈稍舒，粥食加进一碗，惟夜不安卧，舌苔干黄，此胸中痰瘀，犹未清也。梦遗者，胃气不清，下注精房，而肾不宁静，故遗泄也。早晚当以散结消瘀之丸服之，临卧再服大黄丸一钱可也。
十三日，胸腹按之少软，夜亦安卧，舌色仍黄，丸药性缓力薄，不能荡其宿瘀下行。当间用散结理气消痰清火煎剂一帖，临卧仍服大黄丸一钱，庶得结散结行，胸膈舒畅也。
香附　山栀　川连　枳壳　半夏　广皮　蒌实　莱菔子　青皮　厚朴　加姜煎
十四日，昨晚服大黄丸，大便去五色败浊之物升余，胸膈舒畅，夜亦安卧。此结痰瘀血下行，病退之佳兆也。早晚仍以散结消瘀之丸，涤其馀波。
十五日，大便二日不解，至晚胸膈作胀而酸，夜不安寐。此胃中馀波未尽，肝火下注。而阴囊胀大，当以理气疏肝清火煎剂治之。临卧并以礞石滚痰丸二钱服之，以逐其馀波。
半夏　广皮　枳壳　莱菔子　香附　青皮　山栀　厚朴　川连　滑石　加熟砂仁末　生姜
十六日，昨晚服滚痰丸后，大便随解黑粪，甚觉爽快。惟夜不得寐，而心中躁扰不宁，阴囊肿大。独见于夜，昼则依然和缓。此肝火郁于胃中，胃不和，故卧不安，降下则阴囊胀大，肝开窍于目，昼则目开，肝火由窍而泄，夜则目合，其火无从宣通，故心燥囊肿也。（原评，病之所在，凿凿言之。）再宜散结开郁和胃清火之药治之。
半夏　广皮　茯苓　青皮　川连　枳壳　香附　山栀　夏枯草　加青竹茹生姜煎
十七日，昨晚自服药之后，颇觉舒适，今午后过食烧饼停滞，胃中不得消化，阻其气道，以致胸膈作胀而气急身热，暂以消导之药治之。即以十六日方加莱菔子厚朴煎。
十八日，服疏理消导之药，胸膈随即宽舒，身凉气平，夜亦安卧，阳事已痿月馀，今能举而梦遗。此胃中之食物已化，佳兆也，当以理气豁痰之药治之。
半夏　广皮　川连　黄芩　香附　山栀　枳壳　青皮　茯苓　夏枯草　莱菔子　加生姜竹茹
十九日，服散结消瘀豁痰理气清火等药，数日以来，宿瘀痰积渐次而出，粥食能进三碗，步履如故，此病去之佳兆也。但胸次不能豁然舒畅，卧则觉有黄瓜之形，塞于胃中，不时嗳气。此浊气布结于胃，火土之气，郁而不舒也。至于口乾足热，乃郁久之火，得以外达。再以和胃清火理浊气之药为治，即以十八日方，去茯苓、枯草、竹茹、黄芩，加栝蒌煎服。
二十日，脉息调和，胸次黄瓜之形已无，惟觉胸膈作胀不舒，舌色带黄，嗳气不减。此浊气欲散而不能，不得下降之故也。理宜以疏理浊气清肝火之药丸服。
半夏　广皮　香附　山栀　川连　黄柏　青皮　枳壳　莱菔子　砂仁　夏枯草　煎汤法丸
廿一日，舌苔已无，夜卧颇安，睾丸不胀，乾饭一碗，甚觉有味而舒适，但食后作胀而多惊。此浊气布于胸次，不得下降也。肝胆有火，故稍涉声响，致即惊畏。当以和胃理气清肝之药治之。并以汤液润滑之物，润其肠胃，则大便自不燥结矣。即以二十丸方加厚朴、钩藤、栝蒌、生姜煎服。
廿三日，胸次稍舒，乾饭可进盏半，惟嗳气不减。然浊气有下降之渐，故能食也。当以前方减去黄柏，专理滞气为要。
廿四日，胸膈满闷而气急，恶风寒热似疟，此系当风取凉而卧，感冒风寒所致，当以疏散清热之药为治。
柴胡　半夏　广皮　枳壳　厚朴　青皮　白豆蔻　黄芩　川连　加生姜砂仁
廿七日，寒热已止，气急亦减，但脉息弦大，至晚犹觉凛凛似寒，此内有郁火，外则凛凛，乃疟之基也。饮食须宜调节，风寒最要谨避，至于胸次不时作胀，此亦胃中余瘀未清，浊气壅滞不通之故也。当以理气和胃，疏肝之药治之。临卧服礞石滚痰丸二钱，以逐胸中之馀瘀，从大便而出，则胃中清爽，而胸膈自宽矣。
柴胡　半夏　广皮　枳壳　莱菔子　青皮　黄芩　厚朴　香附　栝蒌　加生姜煎
廿八日清晨，大便去黏腻不计，随一次皆黑水，而无渣滓，有似乎汤药，解后胸次稍宽，不一时仍觉满闷，晚来仍凛凛微寒蒸蒸微热，气急而足冷。此胃中纠结馀瘀，犹未清爽，而久滞之浊气，不得流通而降下也。理宜开郁降气之药治之。以前方减去青皮，加山栀滑石。
崔场官令堂，内有郁痰郁火，外受暑热之邪而成疟，痰所以胸膈不宽，热极则大小便下血，脉息滑大有力，此痰与瘀血，互相纠结于胃也。先以礞石滚痰丸，逐其胸中之痰与瘀，使其下行，然后以豁痰清暑之药治之。
半夏　广皮　枳壳　厚朴　滑石　青皮　莱菔子　柴胡　黄芩　加姜煎
金山卫周伦序案，素有疮疾，此脾虚而有湿热也。迹来胃中有痰，肝家有郁火，暑热之邪，乘虚而袭。所以胸膈不宽，外畏风寒，脉息左手沉弦，右手滑大，恐其发疟而咳嗽，理宜豁痰顺气，清暑之药治之。
柴胡　半夏　广皮　葛根　枳壳　厚朴　黄芩　莱菔子　栝蒌　加生姜香薷
〔丸方〕　半夏　广皮　香附　莱菔子　栝蒌　枳壳　山栀　黄芩　蒺藜　黄柏
沉汉南，胃中顽痰纠结，日久阻碍道路，郁而为黄，用清湿热豁痰之药，黄色已退。目下惟胃中根蒂尚未驱除，暂用礞石滚痰丸钱半，临卧淡姜汤下，以开其结，使之下行，胸膈得以舒畅，然后以调补之策，为善后之计。
半夏　广皮　栝蒌　莱菔子　香附　山栀　川连　白豆蔻　枳壳　加姜煎
嘉兴吴稼村，先天肾不足，相火上炎干胃，则唇口时肿，眼目多眵，脉息数大无力。此乃水衰火亢，正当十六成人之时，精气不足，理宜静养，戒醇酒辛辣之物，服滋阴降火之药，不致酿成劳瘵也。
生地　丹皮　麦冬　骨皮　黄柏　知母　玉竹　石羔　茯苓　加莲子
杨店孙允文令政，肝火郁于胃中，不得疏泄，以致嘈杂作酸，经事不调，脉息沉弦带数，此肝火郁而不舒之故也。理宜开郁和胃清火之药为治。
半夏　广皮　香附　山栀　丹参　黄芩　枳壳　青皮　连翘　加姜煎
嘉兴黄景章，初夏时症发热，两颐红肿，此少阳阳明邪热所致。理应疏少阳之邪，清阳明之热。因滋阴太早，致邪热凝滞，不得发越，上干肺家而咳嗽，痰中带红，脉息数大无力，已经日久，其阴为邪热所耗，酿成劳瘵。宜以滋阴降火保肺之药为治。
生地　骨皮　丹皮　蒌霜　杏仁　麦冬　橘红　川贝　黄柏　知母　五味子　加莲子十粒
又肾纳气，肾虚气不能纳藏于下，故稍有语言动作，其气即上升而咳。当以补肾纳气之丸朝服，使气上升，则咳自止矣。
六味丸加知柏牛膝麦冬五味磁石蜜丸
每服白滚汤下参汤尤妙。
嘉兴吴汝林案，胃中痰积，纠结而成形，阻其道路，饮食不得下达，月初连发疟疾。此因感受外邪，而胃中痰积窃发也。脉息左手弦，右手滑大，关部尤甚，此胃中痰积胶固不清。先用滚痰丸逐胃中之痰积，从大便而出，继以豁痰理气消积之药治之。
半夏　广皮　莱菔子　香附　枳壳　青皮　山查　厚朴　木香　加姜煎
崇明方集成，平素多思多郁，以致肝气不得疏泄，胸膈不舒，去夏感受暑热而咳嗽，今已渐愈。夏令咳嗽瘀血些少，脉息左手沉弦，右手滑涩有力，此肝气郁滞。肝为藏血之脏，气滞则血不流行，而停滞于中，随火上升而吐。盖治血必先理气，气行则血自化，理宜开郁疏肝清火之药为治，气行则血流而胸膈自宽矣。
香附　山栀　归尾　郁金　枳壳　丹参　广皮　苏子　加茅根
苏州杨安浜吕道原案，缘心事怫郁，肝胆之火上升，充塞耳窍而作响不聪，鼻窍亦不利。误用地黄丸补之，其窍愈塞，眉稜作痛，已经日久，投剂参差。脉息左手弦，右手滑大有力，此系肝家有郁火，胃中有痰饮。《内经》云：九窍不利，肠胃之所生也。理宜和胃豁痰开郁清火之药为治，并忌醇酒厚味，戒恼怒躁急为要。
半夏　广皮　香附　山栀　枳壳　连翘　石羔　莱菔子　薄荷　甘草
加石菖蒲根钱半，生姜二片。
又痰火闭塞其窍，以致鼻塞耳聋，治法惟以理气开窍豁痰清火之药频服，自然奏效，万不可以补肾之药，壅塞其窍，则成锢疾。今酌丸方于后。
半夏　广皮　香附　山栀　枳壳　栝蒌　石羔　莱菔子　连翘　石菖蒲
吕道原令郎，出痘之时，失于清火解毒，以致发毒，颈间结积累累而起，脉大而火旺，肾水为之耗消，留以滋阴清火解毒之药为治。
生地　麦冬　骨皮　丹皮　土贝　银花　花粉　黄柏　知母　夏枯草
苏州金维仁，胃中湿热痰饮，气滞不行，郁而为黄，胸膈不宽，饮食不能消化，脉息左手沉弦，右手滑大。此肝家有郁火，胃中有痰饮，湿热不清之故也。宜理气豁痰清湿热之药治之。
半夏　广皮　栝蒌　枳壳　厚朴　香附　山栀　滑石　木通　青皮　加姜煎
潘广川，病起于脾胃受伤，加之肾家不足，致胀满而大小便不禁。因肾主二便，脾主运化，脾虚不足，不能制水，以致鼓胀。前服胃苓汤，大便去薄粪，脾气运化，气道转输，此药之对病也。非煎剂不宜多服，当服丸药，使之渐渐和软，饮食可进。但食物须要调匀，过多不能运化，反致伤脾。
白术　苍术　厚朴　广皮　猪苓　泽泻
茯苓　肉桂　白芍
用荷叶汤法丸，空心焦米汤下，人参砂仁汤更妙。
徽州吴天具，天禀强壮，多郁善怒，性嗜酒，酒性大热，贮于胃中，夜不得安卧，脉息左手沉弦带数，右手滑大有力。此系肝胆之火，郁于胃中，煅炼津液成痰，以致胃中不和，而卧不安也。恐冬令之后，痰随火升而颠仆，为类中之疾。治法宜以豁痰清火，并忌醇酒厚味，戒恼怒，一交冬令，自然却去病蒂矣。
半夏　广皮　茯苓　甘草　黄连　石羔　枳壳　山栀　香附　加生姜竹茹石菖蒲根煎
嘉兴曹敬先，三年前曾吐下瘀血不计，左边结成有形之块，按之坚实不痛，郁而不舒。目下目睛见黄，小便亦黄，脉息左手沉涩有力，右手洪滑有力，此乃瘀血湿热，互相纠结，郁而为黄，将来鼓胀之基也。理宜清瘀行滞清湿热之药，煎丸并进，并忌醇酒厚味生冷等物，不致酿成鼓疾也。
桃仁　香附　厚朴　青皮　苍术　半夏　滑石　郁金　牛膝　茵陈　木通　砂仁
丸方，本方去郁金牛膝，加栝蒌小栀桂枝广皮，用茵陈煎汤法丸。
千墩徐楚揍，平昔好酒，湿热之郁于胃者日久，胸膈不舒，眼目小便皆黄，此乃黄疸之疾，恐实而为鼓胀。脉息弦滑有力，此饮酒过度，湿热薰蒸之故也。理宜清湿热利小便之药为治，并忌醇酒厚味等物。
苍术　厚朴　广皮　半夏　枳壳　香附　青皮　滑石　茵陈　葛根
海宁严长枢令堂，经事久已不来，周身肌肉作痛，用针挑出其血，得以稍舒，此瘀血流注经络之故也。当以消瘀理气之药治之。
桃仁　归尾　郁金　延胡索　牛膝　丹参　香附　山栀　广皮　木通　滑石　加生姜煎
严长枢案，饱食用力，则胃络有损，血积不散，留于中宫，随火上升而吐血，血皆厚而黏腻者。此瘀血也。误以肾水不足，虚火上炎之吐血，而以补肾腻膈之药，填塞胸中，积而成痰，随火下注精房，则为梦遗。用补涩之药，则胃中痰愈郁而遗滑愈甚。脉息弦滑有力，此乃胃中之痰，与肝家之郁火故也。《准绳》云：遗滑之症，属郁者居大半。庸医不知其郁，用补涩之药补涩，愈觉郁而不舒，遗滑日甚，胸膈不宽，饮食少进，甚则实为鼓胀。理宜开郁豁痰清火之药为治，胃中清爽，则遗滑自止，所谓澄其源而流自清也。
苍术　厚朴　广皮　半夏　黄柏　青皮　香附　山栀　枳壳　莱菔子　甘草
南翔杨简修，病起于思虑抑郁，肝木不能条达，郁于胃中，至去冬一阳萌动之时，木火发越，而胃脘作痛，流走不定，时发寒热，肝胆之火上升，左边头面肿胀，肿处出水，其火得泄而渐平，至今春正月，春令发生之时，木火升腾而冲胃，呕逆不止，而出大汗，木火得以疏泄而渐安。此汗系内火销烁而出，非气虚自汗也。痛则大便不通，所谓通则不痛也。痛则胸膈胀满者，肝木之性，善胀郁，而不得疏泄，故胀而满也。痛时作酸者。肝火郁于胃，亦以不得疏泄也。两胁与小腹，皆肝部之分，故痛则必连小腹，两胁痛时，作胀作呕作酸，皆肝气郁而不舒之故，治法惟以疏肝和胃为主。诊得脉息左手沉弦而小，所以知其肝气之郁而不舒，右手沉滑有力，所以知其肝木郁于脾土之中也。
半夏　广皮　白芍　甘草　香附　山栀　青皮　柴胡　木通　栝蒌
又丸方，服疏肝和胃之药，气道宣通，左手寸关，已觉浮大，此药之对病也。治法惟以疏肝和胃为主，《内经》所谓木郁则达之，则胃脘之病自止矣。煎剂多服，恐伤胃气，当以丸药进之。
前方，加黄柏、夏枯草，木通煎汤法丸。
海宁徐南宾，胃中郁痰郁火，纠结不清，阻其道路，胸膈不宽，食物入胃，难以运化而作胀，流于四肢则为麻痹，达于肌肉，则发红瘰。而肌肉跳动不止，胸中时觉冷气上升者，此热极反寒，反兼水化之制也。脉息左手沉弦，右手滑大，此胃中郁痰郁火，纠结不清之故也。宜先服滚痰丸三钱，继以豁痰清火之药治之。
半夏　广皮　莱菔子　香附　山栀　石羔　栝蒌　黄柏　牛膝　蒺藜　天麻　加姜煎
又郁痰郁火，湿热为病，用豁痰清湿热之药，病已去其大半。目下秋令收敛之时，速宜驱逐胃中痰饮湿热。仍以滚痰丸二钱，淡姜汤下，逐其痰积，从大便而出。再服豁痰清湿热理气之药，一交冬令，病蒂可却矣。
半夏　广皮　香附　山栀　天麻　栝蒌　厚朴　石羔　枳壳　黄柏　茯苓　用木通汤法丸
杨简修令郎，病起于硝黄火气，冲入于肺，肺下无透窍，外为寒邪闭之。稍有所触，肺中之伏火上升，而为喘急，胃中之痰，随火上逆，则夜不得安寐，脉息左手沉弦，右手寸关沉滑有力。此乃肺中有伏火，胃中有痰饮也。当以清肺降气豁痰之药治之。
桔梗　甘草　广皮　桑皮　苏子　杏仁　石羔　栝蒌　枳壳　黄芩
芦店朱君彩，此症湿热蕴蓄干胃，发于肌肉而为红瘰，遍身搔痒，误以风治，以致多汗，而两足麻痹。此胃中之火上升而不下降之故。脉息洪滑，理宜清湿热凉血之药为治。
生地　黄柏　石羔　蒺藜　苍术　厚朴　香附　山栀　牛膝　花粉
太仓罗若洲，热而不寒者，瘅疟也。暑热之邪，蕴蓄于胃，食物阻滞而为热也。脉息弦滑，理宜清暑热和胃气之药治之。
柴胡　黄芩　厚朴　青皮　半夏　广皮　葛杞　石羔　枳壳　姜
新场叶子敬，平昔有目疾，乃肝火抑郁所致，木郁于土中久矣。郁则气道不能流通，津液聚而为痰，胃中纠结不清，得外之暑热，互相为患而成疟，已经半月。据云小腹有动气，则知木郁不能条达。面色白而带青，胸膈不宽，则知胃中之痰积未清。服过滚痰丸，去结粪不爽快。又用凉膈散，大便犹不爽快。解得薄粪，始得通畅，口亦不渴，此胃中有痰之故。脉息弦滑，右关尤甚，此系痰食气滞，而不得通畅也。且无痰不成疟，无食不成疟，理当仍用滚痰丸二钱，使胸中痰积，可以荡去，万一疑其虚，而畏用去病之药。若至热不止而有谵语之状，则难于调治，小腹胸膈舒畅，则疟疾自止。孙一奎云：其病最难。故先用攻击，以去其病，病去而始补，方得治法。
柴胡　黄芩　半夏　广皮　青皮　草果　枳壳　莱菔子　香附　滑石　加生姜砂仁
嘉善胡天球，抑郁不舒，气道不通，外为寒邪所郁，郁久生痰，阻滞经络，周身肌肉麻木，上升则头眩晕，冷汗时出，脉息左手沉弦带数，此肝气郁而不舒也。右手滑大有力，此胃中有湿痰也。理宜开郁豁痰，疏肝之药，并忌醇酒厚味等物。
半夏　广皮　苍术　厚朴　香附　黄柏　天麻　木通　山栀　枳壳
嘉定高溯源，读书作文，饭后写字，胃之上脘，屈曲不舒，有伤胃络，因而阻滞于上脘，非一日矣。今春为外邪触动，肺胃之火，上升而咳嗽，偶食肥腻之物，阻滞肺窍。其嗽停止。而痰与瘀血，互相纠结于上焦肺胃之间，凝滞不通，不能嗳气。至六月间炎暑薰赫，与内郁之火，交相煽动。痰与瘀血，得热则宣通流动，随火上升而吐紫黑黏腻之瘀血二三锺，胸膈稍宽，然余瘀尚未清爽，故不能豁然舒畅。今交秋令，收敛之时，脉息左手沉弦，右手滑大有力，关部尤甚，此肝抑郁，肺胃间痰火瘀滞不清之故也。理宜消瘀理气豁痰之药为治。大凡治血必先理气，气行则痰与瘀滞自解而下行矣。故血症有变而为恶痢者，吉兆也。
桃仁　归尾　牛膝　枳壳　丹参　香附　山栀　栝蒌　广皮　莱菔子　加茅根煎服
崇明施锦，据述病情因食面物之后，冷水洗浴，而当风卧，其食停滞于胃，虽消化，而无形之气，尚未消散。后复因恼怒抑郁，其肝气不得疏泄，食物为之阻滞，误为真火衰弱，服八味，艾火灸，其胃脘内郁之滞气，得桂附之性，暂为宣通，似乎相安，而实胃家之郁滞愈结。因脾胃在右，故右边独阻格，左边通畅者，因肝气郁于肺胃之中，故左通而右塞也。饮食过度，壅塞气道，结成有形之块，居于脐上，郁久成火，上冲于头，故右边头上汗出而不止，以手摩摸，气散而下行，其块消而汗止。此乃肝气郁而不舒，假气以成块，气有馀便是火，上冲则汗出，降下则汗止。此木郁于脾土之症也，理宜疏气和脾胃，降冲逆之火，自然平安矣。
香附　青皮　山栀　广皮　半夏　茯苓　莱菔子　厚朴　黄柏　加生姜砂仁煎
病久，汤药一时不能奏效，当以扶脾疏肝降火丸药服之。
〔丸方〕　白术　广皮　半夏　茯苓　香附　青皮　山栀　黄柏　厚朴　砂仁　用荷叶煎汤法丸
高溯源，服消瘀行滞之药，三剂胸膈稍舒，大便下黑瘀不计，此下行之佳兆也。但胃之上脘至大肠，其道甚远，曲折难以下行，当以小丸剂临卧服之，使其瘀血渐渐解散，陆续下行，从大便而出。兼以煎剂间服之为要。
前方，即以前方加郁金、滑石。
丸方，即以煎方加夏枯草法丸。
崇明范锡凡，内有郁痰郁火，外受风寒，遏于肺胃之间，不得发泄，外邪触动胃中之痰火，上干肺家，而为喘急不得卧，嗽出黄痰，方得安枕。脉息左手沉弦，右手滑大有力。此乃肺胃中有郁痰郁火，纠结不清，稍有动触，即时窃发。此痰火之哮喘也，理宜豁痰降气清火之药为治，并忌醇酒厚味等物。胃中请爽，而痰不生，一交春令，病蒂却矣。
半夏　广皮　苏子　杏仁　石羔　莱菔子　黄芩　桑皮　甘草　蒌仁　枳壳　加姜煎
膏方，即以煎方去桑皮、甘草、莱菔子，加梨汁、莱菔汁、地慄汁、芦根汁、竹沥、姜汁，用饴糖四两，烊入收贮，炖热不时挑化。
崇明顾苍求，先天肾水不足，不能荣养，肝木上升，心神不宁，脉息虚大，两尺尤甚。又兼脾胃衰弱，以致饮食少进，四肢倦怠乏力。理宜加味归脾汤，培养心肝，加味地黄九，补肾益精，兼之保养调摄，不致酿成不足之症也。
人参　黄耆　白术　茯神　枣仁　归身　广皮　甘草　远志　五味　麦冬　加桂圆肉十枚
早服丸方，六味丸加枸杞、麦冬、兔丝饼、枣仁、五味，蜜丸，参汤下。
暮服丸方，即以前方去人参、麦冬、五味，加砂仁、建莲，荷叶汤法丸。
崇明熊天祥，肝家有郁火，胃中有痰饮，痰随火升，则头额作痛，痛极则呕吐酸水，肝火发越，则头痛止，脉息左手沉弦带数，右手沉滑。此痰厥头痛，俗名头风是也。理宜清肝火化痰饮之药为治。
柴胡　半夏　广皮　山栀　黄连　天麻　钩藤　香附　夏枯草　茯苓　加生姜竹茹
丸方，即以煎方加青皮、石羔、白芍，用生姜一两，竹茹四两，荷蒂三十枚，煎汤法丸。
一人患腹胀，脐平而青筋四起，其初因食团子而发，为制一方而势减大半。
紫厚朴　香附　山栀　滑石　黄柏　广皮　莱菔子　蒌实　枳壳　青皮　砂仁　木通
有壮年人患腰痛，在肾穴处，不能行走，初起一边，后至两边及中间，又后在两腿上湾，作阵而痛，有时停止，此流火痛也。
黄柏　木通　连翘　蒌仁　枳壳　山栀　黄芩　香附　花粉　加酒炒嫩桑枝
有因酒后而患腹痛，渐至肿胀，脐平而面黄，服药十帖而大减，初定之方。
半夏　广皮　厚朴　枳壳　青皮　香附　莱菔子　葛根　滑石　木通　砂仁（加入）
十帖后，又加苍术、栝蒌，去葛根、滑石，丸服而安。
有一十四岁女子，患小腹痛，无他症，此因饮冷所致。
归尾　桃仁　香附　青皮　延胡索　丹参　牛膝　条芩　山栀　砂仁
有一十六岁男子，患疬子内热。
生地　丹皮　麦冬　骨皮　黄柏　知母　土贝　山栀　花粉　加夏枯草
一男子患骨节痛，无他症。
苍术　黄柏　秦艽　术通　钩藤　连翘　枳壳　木瓜
一人患休息痢三年。
白芍　甘草　黄芩　滑石　厚朴　枳壳　香附　山栀　青皮
一女人素患小产，经至必二十日余，兼白带。
生地　丹皮　香附　黄柏　黄芩　枣仁　麦冬　归身　白芍
一妇黄疸，身发疮痒。
苍术　厚朴　黄柏　黄芩　山栀　木通　连翘　防风　茵陈　广皮　加灯草
一男子患左足痠痛，渐渐不能行走，并不能起立，出入赖人揹负，小腹左边，有一块作患，此痛痹也。
苍术　黄柏　牛膝　青皮　木瓜　香附　山栀　秦艽　连翘　木通　石羔　加酒炒桑枝（三钱）
一老人患茎中痛，溺即痛甚，所溺者紫色，溺毕又觉大便内里急后重，夜不能寐，小便更甚。
生地　麦冬　丹皮　黄柏（盐水炒）　知母　枳壳　山栀　黄芩　白芍　加炒仁茅根甘草服数帖而愈
一人吐血咳嗽声哑，所吐之血浓厚，肌肉亦不消瘦。
麦冬　生地　苏子　杏仁　桑皮　贝母　黄芩　山栀　桔梗
一妇人经将来，气痛极甚。
香附　青皮　延胡索　黄芩　丹参　厚朴　桃仁　赤芍　甘草
一书客患痢三年，腹亦不痛，食亦不减，便时觉热，肛门脱下，便毕即抬上，按其腹微坚。
白芍　黄芩　甘草　木香　青皮　香附　枳壳　穀芽　山查　黄柏　厚朴　加砂仁乾荷蒂
一妇小产后，血水淋漓不止，一月五六至，困倦乏力，唇面无血色。
白芍　黄芩　甘草　山栀　枳壳　丹参　香附　续断　益母草　丹皮　枣仁　加荷蒂
有男子夜间患右颈肿痛，下至背，旦即诊视。
防风　荆芥　连翘　桔梗　薄荷　枳壳　甘草　黄芩　山栀　四帖而愈
一后生患左胁痛，吐鲜血不绝。
生地　丹皮　丹参　苏子　山栀　黄芩　白芍　郁金　黄柏　牛膝　加茅根冲童便一盏
一男子患腹大而软，形体消瘦，医家俱以劳治。问其始病之由，大约因前此疟疾，而不忌口，暑热未清，所以至今，夜间尚有身热，并日里亦不时潮热等症。
柴胡　厚朴　青皮　半夏　广皮　黄芩　甘草　生姜　枳壳
一人患胸中作痛，按之而软，得食稍缓，夜间尤甚，乃火痛也。
白芍　甘草　山栀　黄芩　半夏　广皮　蒌实　夏枯草
一人言心头痛，乃胃脘为肝火所郁也。诸医用黄连治之不愈，其人又善酒，为定一方而愈。
白芍　甘草　山栀　黄芩　栝蒌实　石羔　葛根　香附　枳壳　连翘
一妇人患泄泻，清晨更甚，为日已久，面黄乏力。此系脾受木克，理宜疏肝扶脾之药治之。
白术　茯苓　白芍　广皮　香附　猪苓　泽泻　厚朴　甘草　加乾荷叶
桐乡程丹宇，向善啖，家颇丰，膏粱不辍于口，致患郁痰郁火症，数年来不饥而勉食，每立秋则发疟，治疗者无非以六君子汤，补其脾胃，去冬又服鹿角胶数斤，至庚戌春初，潦倒不堪，不能步履，始就医于余。见其喘急异常，喉如锯声，口吐黄黑黏痰不计，按其腹胀大坚实，四肢头皮皆肿，大小便不爽，得成鼓胀，脉息滑大有力。余知其积年之痰，郁于中者既久，无从出路而为患，病势至此，无可奈何，且与豁痰理气之药两进，不见进退。因思数年积聚，胶固坚结，必非寻常，即用滚痰丸三钱以逐之。大便难去，不甚爽快，继又连服五次，大便去黏痰甚多，并以豁痰清火降气之药，早晚托化，胸次稍舒。时交清明节，其内郁之火外达，寒热大作，烦躁不宁，即用黄连清火之药两剂，得以安宁。但郁久之火，用疏而反炽，不能清爽，下注阴囊，肿痛难忍，小便点点不出，以滋肾丸与之，小便始得通利，而阴囊之肿渐平。其如外症除而饮食不进，精神倦怠，三月间初同伊归，途中忽患恶寒，面色无神，脉息虚滑，几几欲脱状，急与独参汤饮之。一晚计服人参六钱，神气稍复，抵家后，大便每日去纯白痰不计，四肢肿胀渐退，但神气不清，妄笑多怒，饮食不进。余曰：此久病之后，元气虚而痰火散漫，上干心主所致。宜用疏补兼施之法，遂以豁痰理气清心火之品，作丸服之，晚用参橘煎二钱。三日后神气清爽，脉亦有神，饮食有味，小便大利，肿势尽平，濒危之疾，至此始无虑矣。竟遵东垣先生疏补之法，调治而愈，三日后精神旺，饮食进而谈笑如常矣。以数年之病，来就余医，其间用药变化一则，知医贵乎圆通矣。噫，是役也。使虑其危殆，而攻伐不施，则病邪何由而去。若干疏导而不事滋补，则元气何以渐充，病势变易不常，方药随手撒换。是知胶固之士，未可与言医也。（原注，凡于久积之后，邪去反有别症，先以言明病家，可无怨语。）
饮食阻滞于胃，郁而为火，煅炼津液成痰，外为风寒所触，上干于肺而咳嗽，痰带粉红色，此系咳伤肺络而来。左脉弦细而数，右脉寸关滑大，此乃肝家有火，肺胃之痰，纠结不清也。理宜豁痰降气清火之药治之。
苏子　杏仁　栝蒌　黄芩　贝母　枳壳　桔梗　山栀　广皮　桑皮　甘草
加茅根（一两）　枇杷叶三钱煎服。
〔丸方〕　桔梗　甘草　栝蒌霜　杏仁　贝母　黄芩　广皮　郁金　山栀　枇杷叶
夏枯草汤法丸，临卧服。
先天肾水不足，相火妄动，上炎烁肺而咳嗽，脉息数大，两尺尤甚，此乃水衰火亢下流于肛门而发毒。目下时令炎威，正肺金受制之月，先宜静养，毋躁急恼怒，省言语，避风热，然后以滋阴保肺，纳气降火之药治之。煎丸并进，庶不酿成劳瘵也。
生地　丹皮　麦冬　骨皮　贝母　蒌仁　苡仁　沙参　白芍　黄芩　甘草　加茅根一两煎
〔丸方〕　六味丸加　知母　黄柏　牛膝　麦冬　磁石　砂仁
肺为娇脏，畏热畏寒，醇酒生冷，夹杂入胃，不得运行，酿成臭秽之痰，肺金受烁，因咳而出，似乎肺痈，实由胃中而来。但薰灼日久，肺气为之耗散，则水之上源已绝，肾水因之亏损，所以左手脉息虚软，右手滑大。此皆水衰火亢，肺金不足。理宜用豁痰清肺之药，以治其痰嗽，更以加味地黄丸，补肾降火，庶得奏效。
〔煎方〕　栝蒌　川贝　薏仁　丹皮　骨皮　麦冬　广皮　沙参　枳壳　苏子　加枇杷叶（三钱）
肺居上焦，药力最为难到，凡嗽病当以膏剂频频挑化，以滋肺金。
〔膏方〕　川贝　栝蒌　广皮　生地　麦门冬　地骨皮　杏仁　枇杷叶　沙参　苡仁　茅根　鲜百合
收自然膏，炖热，不时挑化。
〔丸方〕　六味加　黄柏　牛膝　麦冬　五味　砂仁末为衣
头痛而呕吐者，乃胃中之痰火上升，名曰痰厥头痛，药不可服发表之药。
半夏　广皮　石羔　夏枯草　茯苓　藿香　香附　白芍　天麻　甘草
喘症乃肺有伏火，触风而发也。应降气豁痰，以治其标。平复之后，应纳气归肾，以治其本。
半夏　广皮　苏子　杏仁　蒌仁　黄芩　五羔　枳壳　莱菔子　甘草煎
丸方，用六味加牛膝、黄柏、磁石、五味、砂仁。
天禀沉静，未免多思多郁，多思则气结，多郁则肝木不得疏泄，脾土受困，加之饮食不调，以致饮食不化，而致泄泻。经云：湿胜则濡泄。又云：诸湿肿满，皆属于脾。脾不运化，湿气聚而为肿。目下腹皮渐大，头面四肢阴囊阳道俱肿，脉息沉小，暂用东垣风能胜湿之治。然后以加减胃苓汤，作丸服之，缓著处治，庶可奏效。
羌活　防风　香附　广皮　枳壳　厚朴　苍术　香薷　砂仁　加姜煎
〔丸方〕　苍术　白术　厚朴　茯苓　猪苓　泽泻　香附　木香　砂仁　肉桂　木通　汤法丸
童年而小便浑浊，乃疳积也。热久则腹胀，肌肉消瘦，即幼科所谓疳火，且脉息数大，内火消烁，所以善食，理宜清火消积之药治之。
白术　广皮　黄连　骨皮　楂肉　麦芽　茯苓　银柴胡　砂仁
病起于酒热伤胃，胃脘作痛，血热妄行而吐血，火来烁金而咳嗽，久嗽伤肺，不能清肃下降，小便不利，以致足跗浮肿，恐其渐升于上，脉息弦数，烦躁咽乾。此乃胃热伤肺，宜清肺胃之热，降气豁痰为主。
〔煎方〕　半夏　广皮　麦冬　苏子　杏仁　栝蒌　石羔　茯苓　地骨皮　加灯心
丸方，六味加牛膝、黄柏、麦冬、天冬、磁石、砂仁。
病起于抑郁不舒，郁则肝气不得疏泄，血为气滞而停蓄之久，则血大下。去血之后，肝火升腾，肺金受烁，以致咳嗽气急。肺失清肃降下之令，小便不利而为胀满，气喘不得安卧，脉息沉弦而数。此肝金郁火烁肺，而为喘急不得卧而肿。治法当以清肺为主，所谓先咳嗽，后肿满者治在肺，肺清则便利而肿退矣。
朝服滋肾丸
晚服煎方　半夏　广皮　栝蒌　黄芩　苏子　枳壳　杏仁　莱菔子　香附　山栀
去夏水衰火亢而吐血，今当夏令炎威，其气上逆，而不能下降，脉息洪大带数，两尺尤甚，此肾虚而气不归元也。治宜滋阴降火，纳气归元为主，并宜习静调摄，不然，恐其复发吐血，酿成劳瘵也。
〔煎方〕　生地　丹皮　麦冬　骨皮　黄柏　牛膝　天冬　玉竹　白芍　五味　砂仁
丸方，六味加黄柏、牛膝、五味、麦冬、砂仁。
平素善饮，酒性大热，贮于胃中，薰蒸烁肺，扰其血分，胃中之血，随火上升而吐，既吐之后，肾水衰耗，相火上炎，而咳嗽作矣，下扰精房而梦遗矣。脉息弦数，两尺尤甚，此乃水衰火亢，肺金受困之象。调治先讲静养，毋躁急恼怒，服纳气补肾清火保肺之药，煎丸并进，庶几渐次奏效。
〔煎方〕　生地　丹皮　麦冬　天冬　川贝　地骨皮　沙参　栝蒌仁　苡仁　加茅根
丸方，六味加黄柏、牛膝、砂仁、五味子、磁石。
用力过度，有伤胃络，阳络伤则血外溢。所来之血，不鲜明者，乃瘀血阻滞胃中，而不舒畅，加之醇酒扰其血沸腾，脉息滑大有力，此瘀血互相纠结于胃也。暂用豁痰理气消瘀之药治之。
〔煎方〕　苏子　郁金　栝蒌　枳壳　桃仁　黄芩　山栀　香附　丹参　加茅根
〔丸方〕　生地　桃仁　蒌仁　郁金　广皮　枳壳　香附　山栀　丹参　青皮　黄芩　茅根汤法
湿热下流而为痛痹，当以加味三妙丸治之。
苍术　黄柏　牛膝　木瓜　苡仁　秦艽　续断　杜仲　桑枝汤法丸
所患血症，已经多年，虽用滋阴降火之药，或愈或发，今交夏令，肺金受烁之月，咳嗽不已，血随火沸，上气喘急，午后发热，饮食少进而无味，脉息细数无神。此乃肾虚，而兼脾胃之气困惫也。目下当以胃气为主，先贤治血症，每以胃药收功，而滋阴寒凉之药，暂作缓图，俟饮食时，神气旺，然后再议滋阴可也。
〔煎方〕　人参　黄耆　白术　茯神　广皮　麦冬　五味　枣仁　苡仁　贝母　甘草加大枣二枚，熟砂仁末五分。
服扶脾保肺之药，若饮食渐进，乃为佳兆。如觉有火嗽甚，即停前药，仍用滋阴保肺之剂。但居恒刻刻以胃气为本，生冷难化之物，俱不可用，防其大便滑泄也。
〔煎方〕　熟地　白芍　麦冬　玉竹　贝母　广皮　苡仁　五味　枸杞　加莲子
肝开窍于目，瞽目之人，肝气郁滞，肝为藏血之脏，气滞则血不流，经事不调，腹中作痛。经行之时，其血皆黑而成块者，此乃气滞其血也。宜理气消瘀之药治之。
香附　青皮　桃仁　赤芍　枳壳　牛膝　续断　厚朴　滑石　冲熟砂仁末
〔丸方〕　四制香附（四两）　桃仁　元胡索　郁金　青皮　丹参　牛膝　条芩　益母汤　法丸
少年时用力过度，兼之饮食太过，胃络受伤。阴络伤则血内溢，停蓄于肠胃之中，而成便血。肝火下注，则发为痔疮，有时变为血痢。痢虽止而所瘀之血，逆上而吐，胸膈咽噎之间，窒塞不舒。脉息左手沉弦带数，右手稍大于左而带滑。此系肠胃瘀郁之血，尚未清爽，气滞痰凝，郁久成火。所以手足心烦热，胃中纠结，坚硬有形而痛也。理宜消瘀顺气清火之药治之。俟胸膈舒畅，咽喉清爽，然后以调理之药为善计。
香附　郁金　栝蒌　苏子　山栀　黄芩　枳壳　丹参　丹皮　青皮　加乾荷蒂三枚
三月间木旺之时，脾土受制，得目疾数日，此皆肝火上炎之故。四月间，胃脘为物所触，虽觉不舒，然亦不作痛胀满。已服消瘀行血之药，而胸腹反觉满闷作胀，小便黄赤而短少，脉息弦细而沉，此乃肝木郁于脾上之中，湿热聚而为胀。理宜疏肝散湿热之药治之。
香薷　厚朴　广皮　苍术　枳壳　青皮　山栀　木通　葛根　滑石　莱菔子　加砂仁生姜煎服
疏肝清湿热之药三帖，大便泄泻已减，但胃中有物阻滞，食物不得下达。暂用滚痰丸二钱，淡姜汤下，以逐胃中之滞，使之下行，并以理气豁痰之药，连进四帖，得胀满渐减为妙。
半夏　广皮　香附　山栀　枳壳　青皮　滑石　莱菔子　厚朴　加砂仁
脾气已虚，肝木不能条达通畅，以致作胀，小便不利，大便不实。此乃木旺土衰之象，理宜扶脾疏肝之药治之。
白术　茯苓　广皮　半夏　猪苓　泽泻　厚朴　香附　山栀　青皮　郁金　砂仁　加生姜煎
〔丸方〕　白术　茯苓　猪苓　泽泻　香附　厚朴　广皮　半夏　山栀　木香
用木通四两煎汤法丸，朝晚服。
咳嗽痰多，胸膈不舒，饮食少进，脉息虚弦，系脾虚不能运行其津液而为痰。土不能生金，肺虚不能固表，又当夏令湿热用事之时，暂以豁痰健脾保肺之药治之。候胸次舒畅，然后以加味地黄丸补肾，为长久之计。暂服煎方。
白术　茯苓　半夏　广皮　苏子　杏仁　苡仁　骨皮　桑皮　加生姜冲熟砂仁末
〔丸方〕　白术　茯苓　半夏　广皮　蒌实　杏仁霜　黄柏　骨皮　砂仁　枇杷叶　用荷叶汤法丸
左半身不遂而痛，此系痰火郁滞，经络不宣通之故，理宜豁痰清火通经络之药治之。
半夏　广皮　天麻　秦艽　钩藤　黄柏　栝蒌　木通　续断　牛膝　枳壳　加生姜　桑枝
吐瘀血之后，而为胀满，足跗肿硬，大便溏泄，此因平素饮酒太过，伤其血分，以致积于胃中，随火上炎而吐。余瘀未尽，气滞不行，湿热聚而肿胀。宜消瘀行气清湿热之药治之。
〔煎方〕　香附　山栀　青皮　延胡索　广皮　厚朴　枳壳　葛根　木通　加砂仁
〔丸方〕　白术　茯苓　猪苓　泽泻　香附　青皮　山栀　枳壳　厚朴　砂仁　木通　汤法丸
奔走劳动，有伤于肾，肾水不足，相火上炎烁肺而咳嗽，今咳虽减，而真阴亏损，脉息细数，两尺尤甚。所以劳倦乏力，两足痿软，当以滋阴保肺之药为治。
生地　熟地　麦冬　天冬　川贝　栝蒌　丹皮　广皮　黄柏　知母　地骨　加莲子煎
丸方，用六味加牛膝、麦冬、五味、砂仁、黄柏。
少腹右边，结成有形之块，日渐以大，上干胃家，则呕吐而发寒热。此乃瘕聚，借其气以成形，即为子疝也。近因散而至于左边，作痛不宁，脉息弦急，当以疏肝和胃为治。
半夏　广皮　青皮　香附　栝蒌　山栀　黄柏　钩藤　夏枯草　柴胡　甘草　加姜煎
丸方，加橘核、砂仁，夏枯草汤法丸。
病起于肝气不舒，而成胀满，虽用行药通其大便而渐减，此肝气得以疏泄而退。然肝气郁于脾土之中而复胀，脉息弦数。此乃木旺火衰之象，理宜和胃疏肝为治。
白术　广皮　厚朴　香附　木通　山栀　黄柏　茯苓　白芍　枳壳
〔丸方〕　黄柏（一两）　知母（一两）　肉桂（一钱）
水捣丸服，服后候小便利，再服后丸方。
〔丸方〕　白术　广皮　茯苓　山栀　黄柏　厚朴　青皮　泽泻　枳壳　莱菔子　木通汤法丸
湿热郁蒸而为黄疸，因胃中有湿热，所以作胀作酸作肿，并有带下，脉息滑大，治宜清湿热之药为主。
苍术　黄柏　厚朴　广皮　香附　茵陈　木通　滑石　莱菔子　山栀　加灯心
〔丸方〕　青皮　半夏　苍术　黄柏　厚朴　广皮　香附　山栀　茯苓　用茵陈木通煎汤法丸
经云：三阳结谓之膈。三阳者，大小肠膀胱也。结者，热结也。热结于下，则反之于上。丹溪云：噎膈之症，多起于血枯痰腻。大忌香燥热药，惟以豁痰降气清火润肠之药治之。今脉左手沉弦，此肝气郁结也。右手滑大有力，此胃中痰火纠结不清也。郁则气结津液聚而为痰，阻滞食物，不得下达，随肝家之郁火上升，则呕吐而出。（原评，理明词达，言之瞭然。）先讲习静调摄，一切俗务，俱置度外，然后进药，庶几奏效。
半夏　广皮　香附　山栀　栝蒌　苏子　莱菔子　黄芩　石羔　枳壳　加生姜竹茹
平素善饮，则知胃中湿热，纠结不清，湿胜则濡泄，所以大便泄泻，湿伤筋，所以手足牵引。湿生热，热生风，肝主风，肝开窍于目，所以左目小而右目大。脉息左弦右滑，此乃肝木乘脾也。（原评，语皆有本，如洞见五脏。）理宜扶脾疏肝为治。
白术　半夏　广皮　茯苓　钩藤　厚朴　木瓜　香附　白芍　车前
咳嗽之后，脾胃两虚，以致五更泄泻。此乃肾虚不能闭藏，脾虚不能健运之故也。脉息虚小无神，理宜健脾和胃之剂，先服煎剂以健其脾。忌生冷油腻，使易于运化也。
〔煎方〕　人参　白术　广皮　茯苓　黄耆　白芍　甘草　苡仁　五味　砂仁　加荷蒂
〔丸方〕　补骨脂　肉果　五味子　木香　姜枣捣丸（名四神丸）
疝症属肝经郁火，不得疏泄，外受寒凉所束，以致肿胀作痛而上升。理宜疏肝气，清肝火。
〔煎方〕　柴胡　青皮　香附　山栀　木通　黄柏　橘核　栝蒌　苍术　牛膝　加砂仁
〔丸方〕　苍术　黄柏　香附　青皮　牛膝　山栀　橘核　枳壳　木通汤法丸
〔浴方〕　苏叶　艾叶　水晶葡萄叶　煎汤热浴
咳嗽吐痰带血，尺脉不宁，夜卧不宁，梦寐颠倒。
〔煎方〕　生地　丹皮　麦冬　山栀　黄芩　黄柏　知母　苏子　杏仁　加茅根
丸方，知柏六味丸加牛膝、白芍、枣仁。
咳嗽已久，性情多郁，产后饮食少进，而胸膈不宽，或时作酸作胀，大便不实，脉息弦数而细，脾土虚而肝木郁，肝火来烁肺金也。暂用扶脾疏肝之药，使胸次舒畅，然后以滋阴培本，为善后计。
〔煎方〕　香附　山栀　白芍　半夏　广皮　茯苓　白术　苏子　杏仁　钩藤　加姜
〔丸方〕　白术　广皮　半夏　茯苓　香附　白芍　山栀　杏仁　川贝　枇杷叶　荷叶汤法丸
胃中痰饮积聚不清，上泛于目，以致目睛昏瞀，胸膈不舒，饮食不能运化，脉息弦而带数，右手滑大。此系肝木郁于胃中，随火上泛而为呕也。理宜和胃豁痰燥湿清肝之药。
苍术　厚朴　石羔　枳壳　蒺藜　夏枯草　半夏　广皮　青皮　香附　加姜竹茹
〔丸方〕　半夏　广皮　厚朴　苍术　石羔　蒺藜　茯苓　香附　砂仁　用生姜竹茹夏枯草汤法丸
胎前内热，肝火不得疏泄，下注而为泄泻。经所谓暴注下迫，皆属于火。既产之后，时当春令，正木火生发之月，未清之血，停滞下焦，发为肠痈脓溃之后，复为痢疾后重逼迫，腹中作痛。肝火上升，则目眵不清，且煅炼津液，而为带下之症。脉息弦数，面色白而带红，此皆肝火煽动也。治宜清肝火，疏肝气之药为主。
〔煎方〕　白芍　甘草　黄芩　连朴　广皮　枳壳　香附　茯苓　加荷蒂
〔丸方〕　白芍　甘草　香附　枳壳　黄芩　茯苓　黄柏　续断　砂仁　荷叶汤法
经云：治病必求其本。本者谓究其治病之根蒂也。喻嘉言曰：先议病，后议药。先生之病，已经数载，而致病之源，缘先天肾水不足，不能荣养肝木，肝火上冲于胃，胃中津液，为火煅炼而成痰，纠结不清，薰蒸清虚之府，鼻窍闭塞，以致瘜肉内生。肺虽开窍于鼻，而其经络属胃，胃脉挟鼻孔，因胃中之痰火，闭塞其窍也。胃脉萦于面，环唇口，肝火冲动，则口唇与面，肌肉牵引而动。肺之脉络，从胸走手。经云：诸气膹郁，皆属于肺。肺气壅塞不通，则由其经而注于手，寸口鱼际之脉跳动，因肺朝百脉，合于寸口也。然肾为生痰之源，胃为贮痰之器，行则为津液，聚则为痰饮，得外风寒所触，痰火内发，则口眼为之歪斜。口属胃，眼属肝，木火煽动之故也。年来虽不为意，恐痰火郁于胃中，日久乘元气不足之时，外邪干入内之痰火，窃发升腾眩晕，卒然有颠仆之虞，乃类中之基。况向交秋即发疟疾，亦是胃中之痰。因夏令之暑邪，藏蓄于胃，得风寒所触而发，所谓无痰不成疟，疟外发则痰亦得以外达，不致攒而为患。诊脉左手弦大，右手骨大不静，此胃中之痰不清也。调治之法，必先清胃中之痰火，通其闭塞之窍，使肺气清肃下降，然后滋水荣木之药治之。
〔丸方〕　半夏　广皮　茯苓　栝蒌　枳壳　莱菔子　石羔　菖蒲　黄芩　天麻　用生姜钩藤汤法丸
胃中清爽，鼻息通利，肌肉不跳动，然后服后丸方，六味加黄柏牛膝麦冬玉竹。
叶少游，从外家归，覆舟闸港，众人挽救得苏。归家发热咳嗽，鼻流腥秽之水，所吐之痰，亦觉腥秽。四五日大吐瘀血盆许，诸医欲以吐血治之，余独不然。此为寒所注，肺胃中受浊水所伤，郁而为热，瘀血乘机而吐出。若用凉血滋阴之药，肺胃壅瘀不清，发热不清，咳嗽必然更甚。惟以理气清肺豁痰等剂，二十馀帖，臭秽之物，得以清爽，寒热咳嗽皆平而愈。
前胡　苏子　半夏　广皮　杏仁　枳壳　郁金　桑枝　桔梗　香附　甘草
孙特士，平素善饮，于三月间饮酒已醉，卧于桥上，堕水抱于桥脚一二时，邻人始得救起。觉浑身头项筋脉不舒，洒淅恶寒，即往松郡卖布。有医者不行疏散，竟以劳倦治之，归家咳嗽，继之吐血。又一医者用地黄汤治之，胸膈不宽，亦不沉饿，寒热如疟。又以疟疾治之。此乃形寒饮冷，肺受水注，郁而发热咳嗽，此时未免有伤瘀血凝滞胃家，咳嗽气逆，随之而出，不去消导行瘀，反用地黄凝滞之药，壅塞道路，其势更甚，其气愈逆。彼为无子抑郁，脉息数大无伦，余亦议其内败，虽用疏理之药，亦不取效。此症与少游相同，但其误用地黄凝滞，竟至不起。
秦照临，夏月感受暑热之邪，至秋患痢，不数日下药行之，积物不忌，壅塞胃中，不得通泰。火邪不得发越，以致呃逆，面赤两目俱红，舌见黑苔，大便后重，小便黄赤，脉息沉细而数。此热邪为食物郁遏，不得条达通畅而为呃逆，暂用
厚朴　枳壳　青皮　莱菔子　香附　槟榔　木通　滑石
疏其胃中之壅滞，大便去结粪与积滞不计，胸次宽泰，伏火内发，舌愈黑燥，口渴喜冷。用六一散水调服，并西瓜汁、蔗汁陆续饮之，以石羔、黄连、枳壳、连翘、厚朴，朝服一剂。二日共计六一散二十馀碗，西瓜数枚，舌退黑，而呃亦止，口亦不渴，面目之红皆退，小便清白，大便爽快，积滞已无，脉息反大而不伏。然后进以粥饮调胃。此因暑邪郁遏于内，寒凉太早，兼之食物壅滞而成此症。故必疏理肠胃之郁滞，使之宣通无阻，后用清火凉药，冷水西瓜，逐其火邪，使之下行，得以全愈。若不先疏理，而竟用寒凉，则热邪郁遏肠胃，必致败坏而毙。所以用药之法，先后不可紊也。
上洋周湘文，年已五旬，三月间步至松郡，百里忍饥，面红脉大，汗出如雨，口不渴，神思倦怠，夜不能寐，诸医皆以石羔黄连清火为治。迎余诊视，余曰：此热伤元气，加之劳倦内伤，肺气不能固表，脾虚而倦也。
人参　黄耆　白术　广皮　麦冬　五味子　枣仁
连进二剂，汗敛安寐。
胃开窍于口。口糜者，胃中湿痰湿火，薰蒸于上也。耳聋而鸣者，胃中之痰，随少阳之火上升，闭其窍而聋也。肝窍开于目，肝火郁于胃中，不得条达通畅，以致目昏头眩。经云：头眩耳鸣，九窍不利，肠胃之所生也。皆属胃中有郁痰湿火，凝结不清。故有恶心呕吐作酸，胸膈不舒等症也。以和胃清肝开郁之药为主，但久服黄连，反增燥热，二十年来，不时用之，未免有偏胜之害。不若用黄柏以清龙雷之火，而兼补肾，东垣每于脾胃用以泻阴火，良有以也。
潘苍舒令爱，产后调理失宜，腹痛泄泻，寒热自汗，小腹按之有块作痛，头面白而浮肿，两腿胀痛，胀息细小，不安寐。初服消瘀行滞之药五六帖，肿痛渐减，即以消补兼治之法为疗。
白术　广皮　茯苓　白芍　香附　肉桂　青皮　山查　枣仁　甘草
宛老，患休息痢已经二载，脉息洪大带数，腹皮如络，小便黄赤而不禁，有时梦遗。恐其发热咳嗽，酿成劳瘵。因久痢伤肾故也，治宜补肾为主，此治本之法也。
久痢伤肾，酿成阴虚之症，目下阴火上冲，饮食不得下达而呕逆，脉息细数，声音不出。此乃水衰火亢，肺金烁理，宜滋阴保肺降火之药治之。
六味汤加　黄柏　麦冬　白芍　牛膝　冲砂仁末
〔膏方〕　生地　麦冬　白芍　丹皮　苡仁　玉竹　川贝　地骨　鲜百合　枇杷叶
丸方六味加黄柏、牛膝，五味、麦冬、杜仲，砂仁为衣。
恪修兄，肾水不足，相火上炎，血随火升，继之咳嗽，已经半载有馀。脉息虚大带数，尺部尤甚，此乃劳瘵之基也。理宜静养调摄，屏却俗务，服滋阴降火之药为治。
生地　丹皮　麦冬　熟地　天冬　川贝　骨皮　栝蒌霜　苡仁　沙参　加枇杷叶
丸方，六味加牛膝、五味、麦冬、砂仁、黄柏。
血症之后，肺金受火燔灼而咳，此本原病也。目下感受暑风之邪，咳嗽而头痛，脉息浮大而虚。此外邪乘虚而侵肺也。暂用清肺理气疏散之药，俟前症减后，再进补剂。
苏子　杏仁　桔梗　枳壳　前胡　黄芩　广皮　薄荷　桑皮　甘草　加姜
朱焕舆，四月起，右脚底肿痛，渐至四肢骨节疼痛，不随运用。八月又加乾咳嗽，胃中常易受寒。目今头项不能转动，头俯不能仰视，两肩不举，转侧俱要人扶，两手无力，卧则臀压胁，难于移动，手指不能举捧，足心发热，午后更甚，且作痒，腰下至脚，皮肤绷急，骨节痠痛，不能步履，右脚更甚，嗽吐黏绵痰涎沫，大便乾结，四五日一次，粪后间有红，语言多句，气即不能接续，必有乾咳，尊体肥厚。丹溪云：肥人多湿痰。四月乃纯阳之月，热气薰蒸，下流于右足底，以致肿痛，右属脾胃，湿胜则肿，四肢亦属脾胃，胃中湿痰壅滞，无从出路，流于四肢骨节，而手足不能运用。此乃痿痹之症，属湿痰湿火，蕴蓄于肠胃，肠胃不能容受，流及于四肢肌肉之间，而为患也。（原评，能识病源，故许多病症皆滴滴归源，且有确据，非同俗医之循墙傍壁附会其说者比也。）其痰上干于肺，则为咳嗽。肺主皮毛，故易于感冒。肝主筋，头颈皆属肝，湿伤筋，故头不转动，俯不能仰视，两肩不举，湿胜则体重，故不能转输运动。湿热下流则脚底热。午后阳火亢盛，助其邪气，故其热更甚而作痒，湿热下注，故皮肤绷急，骨节作痛，不能步履。脾胃在右，病在脾胃，故右更甚。胃为贮痰之器，胃中热气薰蒸，煅炼津液成痰，随火上升而咳嗽。大便燥结者，热药补剂，壅塞不通之故也。血得热而妄行，热药扰其血分，则粪后见红。肺气壅盛，则语言不能通畅而接续，火气上炎烁肺，则乾咳，脉息沉滑有力。种种见症，皆属湿痰湿火，蕴蓄于肠胃，流于四肢，而为痿痹之症也。服温补热药太过，壅塞经络，难于一时奏效。惟以豁痰清火，通行经络之药，煎丸并进，庶可渐次见功。一切醇酒厚味难化之物，并宜暂戒。
〔煎方〕　苍术　广皮　厚朴　半夏　香附　旋覆　木通　黄柏　牛膝　木瓜　加姜　砂仁
〔丸方〕　苍术　黄柏　牛膝　厚朴　广皮　香附　木瓜　枳壳　砂仁　生姜　木通　煎汤法丸
林兄，因饮酒而伤胃，酒性大热，扰其血分，而吐血加之，抑郁不舒，胸膈不宽，气上冲逆而咳，浊痰，脉息沉弦带数，两关尤甚。此系气滞血凝于胃，上升而来也。治宜消痰降火理气之药为主。
桃仁　丹参　郁金　栝蒌　枳壳　山栀　牛膝　香附　苏子　黄芩　杏仁　加茅根
受病之源，得之恼怒郁结，以致肝火升腾，上干肺金而咳嗽。肝为藏血之脏，因咳极致血，血随火升之故，热极觉有腥秽之气。而肺金痿之病，自春至秋，金得令，肝木受伤，吐血复作，连日气逆于上，胸膈不舒。治血必先理气，气降则血自归经，俟胸膈宽畅之后，再议滋阴，此先后缓急之法也。脉息左手带弦，此肝火妄动也。右手滑大，关部尤甚，此胃中痰瘀纠结之象也。理宜豁痰降气消瘀之药，先疏其胸膈之滞，然后以清肺滋阴之药，仍兼消痰以治其本，庶可渐奏效。
苏子　杏仁　郁金　丹皮　栝蒌　桃仁　枳壳　川贝　广皮　黄芩　山栀　加茅根
胸膈宽舒气平后服方　生地　白芍　丹皮　麦冬　川贝　蒌霜　黄芩　广皮　茯苓　沙参　加茅根
〔膏方〕　生地　丹皮　麦冬　地骨　川贝　蒌仁　白芍　天冬　梨汁　藕汁　茅根汁
渭兄，受病之源，得之平素多思多郁，思则气结，肝气郁于脾土之中，不得疏泄，下注肛门而发痔。肝为藏血之脏，血得热而妄行，郁火妄动，扰其血分而下注。去血之后，面色自然㿠白。肝主疏泄，肝火扰其精房则梦遗。脉息沉弦带数，夜卧则口乾烦躁，此郁火薰蒸也。语言响亮而不怯弱，饮食有味，多则作胀，此肝气郁于脾土之中，不得疏泄之故也。种种诸端，皆属肝气抑郁。时当冬令潜藏之月，正木火藏伏于内，不得泄越而致病，理宜加味温胆汤为治。
半夏　广皮　枣仁　黄柏　香附　枳壳　山栀　青皮　钩藤　甘草　加姜
沉益友夫人，受病之源，得之怀妊，胎气壅滞，加之夏令暑热之邪，蕴蓄于内，发为痢疾。至九月终分娩之后，腹中空旷，内伏之火，乘机外达，上干肺金，而咳嗽气急，肺受火烁，不能清肃下行，致小便不利而肿，嘈杂呕吐痰涎。《内经》所谓诸逆冲上，皆属于火。又云：诸呕痰喘，皆属于上。上者，上焦肺胃也。因肺胃薰灼之故，其气逆上而不得卧。小便热而作痛，大便后重逼迫，脉息弦数。种种诸端，皆由暑热之邪，伏藏于内而致。理宜和胃豁痰降火降气之药为治。
半夏　广皮　苏子　杏仁　桑皮　石羔　黄芩　山栀　枳壳　麦冬　煎
〔膏方〕　半夏　广皮　蒌仁　苏子　杏仁　石羔　梨汁　莱菔汁　麦冬　黄芩　生姜
千墩马九成，得痿症，每有所触，即卧床不起，痿软无力，饮食如常，亦无寒热，夜不得卧，神魂不宁，绵延几月，渐次步履而安。去冬火气潜藏之时，其病复发。究其受病之源，得之饥饱不时，胃气受伤，脾不能运，津液为火煅炼成痰。上干心窍，则神不宁而不得卧，头眩耳鸣。脉息左手微弦，右手独见滑大有力。此系胃中有郁痰郁火，稍有所触即窃发。经云：胃不和，卧不安。阳明之热，薰蒸肺金，则痿而无力。又云：诸痿皆属于肺热。故治痿独取阳明，当以和胃豁痰之药为治。
唐册垂，湿热痢。医家唐若如用归脾汤，加苡仁、扁豆、乾姜，丸方用白术、茯神、枣仁、黄耆、破故纸等药不愈。延余诊视。予曰：大凡治病先以议其受病之源，而用药庶几合式。如册垂兄之病，因平素嗜酒，则知肠胃间湿热蕴蓄不清者久矣。加之夏令外受暑热之邪，内伏之湿热，乘机而发，为痢绵延连岁，每至秋冬起病之期，必然复作。仲景云：下痢至其时复发者，此下未尽，复下之。因脾主信故也。前者又有黄疸之病，则知湿热为患无疑。目下发而难愈，腹中作痛，后重逼迫，所下者皆赤白，面色痿黄，两足浮肿，倦怠乏力，小便短少，脉息洪大有力，此湿热之邪未清也。理宜清湿热，利小便，理滞气为治，乃为对症之药。今阅前方参耆术补气，则湿热之邪，何从出路；用枣仁远志，似乎养肝安神，而并无此症；既用扁豆苡仁实脾，又用当归润肠，自相悖谬如此；赤水下迫，而用乾姜助火；至于九月终，又用破故纸补肾火；肉豆蔻暖脾止泻，又加当归润肠之品，不知何故。况痢与泄泻两症，大不相同，竟将混为一途，大非前肾之法，乃张景岳混同立论之谈也。
骏老，平素畏寒恶风，此内有郁火也。郁火发越，则又畏热，胸膈阻滞不通，大便燥结，食物入胃，至晚作酸而呕。脉息沉弦而数，两关尤甚，此系肝火郁于胃中，煅炼津液成痰，而作酸，随肝火上冲而呕吐。并有白沫而冷者，乃热极似冷，非真寒也，是乃噎膈反胃之基。经云：三阳结谓之膈。三阳者，大小肠膀胱也。结，热结也。热结于下，则反之于上。治之法，先宜和胃豁痰开郁之药，理其中焦，然后以养阴之品，润其大肠，庶得奏效也。
〔煎方〕　半夏　广皮　香附　山栀　旋覆花　栝蒌　郁金　枳壳　茯苓
〔丸方〕　半夏　广皮　枳壳　山栀　蒌仁　川连　莱菔子　香附
〔膏方〕　生地　当归　白芍　苏子　杏仁　蒌仁　柏子仁　梨汁　茅根汁
茂兄，平素嗜酒多怒，此胃中有湿痰湿火，肝气郁而不舒，湿火上蒸则多汗。怒伤肝，肝血为之上升而见红，脉息左手弦大，此肝火妄动也。右手滑大有力，此胃中有湿痰湿火也。下流于大肠，则为痔疮。理宜豁痰清火之药治之。
〔煎方〕　半夏　广皮　石羔　山栀　青皮　苏子　枳壳　黄芩　丹参　黄柏
〔丸方〕　半夏　广皮　蒌仁　香附　山栀　青皮　苏子　枳壳　黄芩　丹参　黄柏
胃中有郁痰，随火上升，闭其心窍，则神昏而咽喉塞碍，脉息弦滑带数。此系肝火薰灼津液，口乾舌燥，上蒸而为汗，乃类中之基也。理宜清火豁痰之药为治。
半夏　广皮　石羔　黄连　山栀　天麻　栝蒌　钩藤　菖蒲　枳壳　甘草
德言兄，天禀肾水不足，不能荣养肝木，肝火妄动，血随火升而见红。见红之后，未免忧思抑郁，胃中津液，煅炼成痰，纠结于中，饮食少进，胸次不舒，痰随气逆而咳嗽。脉息两关沉滑带弦，此肝气郁于胃中，不得条达之故。今值君火司天之年，又际春夏之交，正炎炎之势日炽，虑其肺受火灼，而咳嗽更甚。惟以凉血清火开郁之药，为善后之计。但治血必先理气，气降则血自归经而不升，痰亦随气而下降。肺主气，卧则肺叶布散，则气为之上升，非肾虚而气不归元也。
〔煎方〕　苏子　杏仁　生地　丹皮　川贝　山栀　郁金　枳壳　蒌仁　黄芩　广皮　加茅根
〔膏方〕　丹皮　川贝　栝蒌　麦冬　杏仁　橘红　梨汁　枇杷叶　茅根
〔丸方〕　香附　山栀　郁金　栝蒌　黄芩　广皮　丹皮　枳壳　茅根
娘娘受病之源，缘肾水不足，不能荣养肝木。肝火升腾，颈间结核，累累甚多，肝火上冲则呕吐。用八味丸服之相妥者，因胃中痰火，得热药开通隧道，同气相求，似乎相安。然积之已久，助火消阴，交君火司天之年，积热窃发，火气上炎，汗出发热，痰中带红，寒热如疟，经事不来，脉息弦大带数。此系水衰火亢，肺金受伤之象。理宜滋阴清肺，豁痰降火之药治之。
士老向有痰火，郁于胃中，上升则眩晕，不得疏泄，则嘈杂似饥。上烁肺金，则痿软乏力。散于四肢，则手足心烦热。脉息沉数带滑，右关尤甚，此系胃中郁痰郁火，所以结成有形之物。理宜豁痰清火理气之药为治。
半夏　广皮　天麻　钩藤　枳壳　川连　夏枯草　石羔　麦冬　山栀
海盐朱龙为，于五十六年十月，疟疾四五发即止。此时精神未复，仍劳碌倍常，并忍气不发。五十七年春，夜膳后，胃中觉饱胀，一更时候，饮食吐尽方卧。自此以后，或五日或十日一吐，夜膳少进，甚至绝闷，不敢夜膳，是时服资生丸。五十八年春，清晨服大八味，下午服香燥药。医家云：肝气欠和，胃中甚寒，将来恐有疝气，故服之。至初夏胃中痛渐甚，每日申酉之分，饱胀疝气，兼有盘肠气痛，至戌时分，必将夜膳吐尽，至五更时倦睡方宁，秋间二日一发，三日一发，夜膳不用，至冬亦然。五十九年，疝气盘肠气痛稍痊，至夏全愈，至于胃脘痛呕吐，或半月一发，或一月一发。六十年，呕吐胃痛，一岁必遇四五次。六十一年，元气亦然，二年分全愈。是岁十一月，感冒风寒，饮食不进，腰背俱痛，此时便不服大八味。十二月二十日，忽起黄疸，遍身发痒，小便短赤，屡服药，至三年分八月全愈。但黄疸时呕吐不发，黄疸愈，此症又发。目下减餐茹素，日中啜粥方好，若遇膏粱厚味，则胃痛呕吐，背痛腰痠，盗汗发痒，种种不适。并易动气，口苦必吐尽方安。又若稍受风，或用心身，便寒热，精神更疲倦矣。
案龙为兄受病，得之外伤暑邪，内伤食物，停滞胃中，煅炼津液成痰。至冬令为外邪所触而发疟，四五发即止者，冬令潜藏故也。至来春，其馀邪留滞，加之郁怒伤肝，交春令发陈之月，肝木用事，木性善胀，食后胃中胀满，不得下达，肝火上冲而呕吐，其时即应疏达肝火，兼扶脾胃，则吐可愈。乃服资生丸，内中参术山药莲肉扁豆芡实等药，皆闭气凝滞之品，其肝气不得下达，而至病之不愈也。又服八味丸香燥等药，肝火愈炽。大凡疝症，系内有肝火，外受寒凉，抑遏而成，反用八味助火，甚悖谬。内有地黄，乃凝滞之药，故胃中壅塞不通而痛，阳明旺于申金，故胀满而痛更甚。肝气上逆冲胃，胃中之食物吐尽，交五更阳气，肺金主事，金旺则木平，故能安睡。此皆肝气郁于胃中，不得通泰而致病也。交春令木旺生发之时，肝气得以疏泄，至夏令木性垂枝布叶，尽发于外，所以疝气全愈。然其馀波尚未尽除，故有时胃痛呕吐。是岁十一月，正一阳初动之时，胃中所伏之火，外为风寒所触，饮食不进，其火流注腰背，不能外达而作痛。冬至遏郁不舒，郁蒸而为黄疸，胃主肌肉，湿热薰蒸则发痒，小便短赤。黄疸时其湿热得发于外，故胃痛呕吐不发，黄疸愈，则湿热之邪，复留于内，所以胃痛呕吐复作。若遇膏粱厚味，壅滞胃中，则蒸而为汗，发于肌表，而作瘙痒。种种诸端，皆属胃湿热痰饮纠结不清，肝火郁而为病，所以脉息左手沉弦，右手滑大有力。治法先讲薄滋味，戒恼怒，避风寒，并服豁痰清肝理气之药，自然却去病蒂矣。
〔煎方〕　半夏　广皮　山栀　香附　川连　厚朴　青皮　葛根　木通　柴胡
〔丸方〕　半夏　广皮　山栀　香附　川连　莱菔子　连翘　厚朴　青皮　枳壳　夏枯草
煎汤法丸
以兄，右半唇与发际牵引作痛，至春则发，秋冬则愈，已经三载。诊其受病之源，乃少阳之火，郁于胃中，不得疏泄，至春发陈之月，内伏之邪，应时而外达，秋冬则为之敛藏故也。脉息沉弦带数，乙木郁于坤土无疑矣。治宜疏肝火，使其外达，自然平安也。
〔煎方〕　柴胡　山栀　香附　枳壳　石羔　连翘　黄芩　钩藤　木通　夏枯草
〔丸方〕　柴胡　山栀　连翘　香附　黄芩　枳壳　石羔　栝蒌　广皮　甘草　夏枯草汤法
胃中痰火薰蒸，而发为之脱落，理宜豁痰清火为治。
〔煎方〕　半夏　广皮　栝蒌　石羔　生地　黄芩　山栀　夏枯草　花粉　麦冬
〔丸方〕　生地　麦冬　丹皮　黄芩　山栀　黄柏　石羔　花粉　知母　天冬　连翘
蜜丸
南兄，少年时多饮火酒，酒性大热有毒，积于胃中，下流而发毒，脓溃之后，馀毒未消。补之太早，热邪流注于膀胱，而小便为之淋漓作痛，结为沙石，屡次窃发。今交君火司天之年，其发频而尤甚，小腹胀满不舒，脉息弦数。此系肝火郁于膀胱，煅炼津液，而成黏腻之物，瘀塞溺道，而淋漓作痛也。理宜清肝火理滞气之药为治，急戒醇酒厚味恼怒，则胸中清爽，而小便自利矣。
〔煎方〕　香附　山栀　黄柏　青皮　枳壳　滑石　栝蒌　生地　牛膝　郁金　木通　加砂仁灯草
〔丸方〕　香附　黄柏　桃仁　青皮　山栀　滑　栝蒌　枳壳　牛膝　郁金
平素多思多郁，郁久成火，得风则炽，而发寒热，交春发陈之月，内郁之火，因时窃发，无从疏泄，则皮肤之间，流走作痛。郁于内则胸膈胀满，而口乾气急，饮食不得下达，郁火煅炼津液，大能荣养大肠，则大便为之燥结，五六日解一次。脉息沉弦带数，此乃郁火煅炼津液成痰。阻滞胃中，所以不饥不食。理宜先通大便，则上焦之郁火，从此下降，并以理气清火之药，使其经络宣畅，所谓通则不通也。
〔煎方〕　香附　山栀　广皮　半夏　栝蒌　木通　莱菔子　枳壳　滑石　黄柏　石羔　生姜
〔丸方〕　香附　山栀　广皮　黄柏　栝蒌　枳壳　莱菔子　石羔　滑石　木通　桑枝汤法
经云：头痛耳鸣，九窍不利，肠胃之所生也。头为诸阳之会，六经皆会于头，胃中湿火上升，则头作痛。其疮亦是，湿热为病。理宜豁痰清火为治。
广皮　半夏　山栀　黄芩　连翘　石羔　黄柏　枳壳　木通　加生姜
策兄，有胃脘作痛之病，缘醇酒厚味，积于胃中，扰其血分，停滞不通。值今君火司天之年，血随火升而吐，其色黏腻而红者，此瘀血也。脉息右手弦数，左手沉滑，此乃肝火妄动，胃中之痰，与瘀血互相纠结，上干肺家而咳嗽，胸膈不舒，饮食减少。暂用滚痰丸二钱，郁金汤送下，以逐胃中之痰瘀，从大便而出。然后以消瘀豁痰清火顺气之药，去其馀波，则胸次宽舒，不致上升而咳嗽吐血矣。
苏子　桃仁　郁金　山栀　枳壳　黄芩
栝蒌　香附　川贝　广皮　丹参　牛膝加茅根
圣翁，天禀素弱，暑热之邪，乘虚袭入而发疟。疟止之后，暑邪未尽，下流于两足而作痛。服八味丸补中益气丸，若果系虚症，服之宜气体健旺，何至愈加疲惫而作痛，则知邪气未尽，而误补之故也。疟之发，亦因胃中有痰，暑热之邪，互相结成而起。因服补药，胃中之痰，郁遏不清，积之已久，至春令发陈之月，内伏之火窃发，上升则齿痛，因阳明胃脉，环唇口入齿，伏火由其经而泄。胃为贮痰之器，津液为火煅炼成痰，至清晨阳气升腾，痰随火升，所以语言不能。大凡痰病得热药开通隧道，似乎相安。旋即热势愈盛，真阴愈耗，反令内火薰灼，所以畏热，热极消烁，下注而小便为之多。火升则齿痛，火降则痛止。积热之久，消烁津液，而为三消之症，久之实为鼓胀，或发痈疽，则为不治之症。目下胃中之火炎于上，则齿痛耳痒，脉息沉涩。此痰火郁结于胃，不得宣通之故。理宜豁痰清火之药为治。
陆占贤令媳，平素肝家有郁火。肝主疏泄，为藏血之脏，肝火扰其血分，血得热而妄动，故易于堕胎。所以小腹攻冲不定，小腹者，肝之部分也。胆为肝之表，肝病而及于腑，则上升于头，而为头痛。因少阳之脉，起于目锐眦，而抵头角也，痛则昏沉而不清。因胃中之痰，随少阳之火而上升，故饮食少进而无味。肝为风木之脏，肝火消烁，则肌肉为之消瘦，即《内经》所谓风消也。每至午后火升者，盖肾肝为阴脏，肾肝之阴，不能荣养，故至阴分，而少阳之火上升，而头痛也。种种诸疾，皆由肝胆之火，郁而不舒。理宜暂用疏肝清火开郁之药，俟发热头痛已愈，气不攻冲，然后再商调补之策。
柴胡　山栀　香附　青皮　半夏　广皮　黄柏　黄芩　夏枯草
芦店陈子明，受病之源，因露卧伤湿，风寒外来，不得疏泄，逆上而为喘急，不得卧之病。经云：形寒饮冷则伤肺。又秋伤于湿，冬生咳嗽，湿胜则肿，所以先肿而后咳嗽也。此脾病而及于肺，理宜燥湿清肺降气之药为治，并非肺胀也。
半夏　广皮　莱菔子　苏子　杏仁　枳壳　桑叶　旋覆花　苍术　厚朴　桂枝　加生姜砂仁
〔丸方〕　二陈　茯苓　苏子　杏仁　厚朴　枳壳　桑皮　苍术　莱菔子
季先之病，得之饥饱劳役，有伤胃络，以致瘀血凝滞胃中，结成有形之象，按之而痛，痰中所带黏腻不鲜明之血。食物阻滞，难以下达，郁而不舒，则作酸嘈杂。大便艰涩，小便黄赤，脉息沉弦带数，此系瘀血纠结于胃。理宜消瘀行滞之药，逐其瘀血，从大便而出，自然奏效。
桃仁　归尾　香附　滑石　延胡　青皮　枳壳　大黄　郁金
陈源远夫人（遥拟）大凡性急者有肝火，经事后期不调，此肝气之滞，故经事来迟也。肝火郁于胃中，煅炼津液成痰，下注而为白带。右边偏头痛者，此胃中之痰，随肝火上而作痛，俗名头风，并非风也，得风则胃中之痰火窃发而痛。脊之囟闩发际脱落者，因胃中痰火上熏而秃也。大便患痔，常艰涩，胸前胃脘，时时气痛，因胃中郁而不舒，郁久成火，下流于大肠而为痔。胃脘气滞，不宣通则作痛。每晚浴后，面红唇燥者，动则火升于上也。动作辛苦，劳伤元气，则腿脚痠软。五胎俱不育者，因怀妊内热，耗其精血，不能荣养之故也。肝火冲于胃而呕吐，名曰恶阻，过春令木气谢事，则不吐矣。此症只宜疏肝扶脾，一切凝滞之药，俱不宜服，壅滞则肝气不能疏泄，脾气愈困矣。目下以安胎为第一著。安胎之法，惟健脾清火理气为要药，凝滞则胎气不能转运，恐生产难，气道流行，则胎气转输而易产。丹溪云：胎前毋滞，产后毋虚。今酌于后。
条芩　白术　香附　广皮　山栀　枳壳　苏梗　杜仲　续断　荷蒂　砂仁为引
嘉兴杜景山，景老胃中有痰，肝家有火，下注精房而为梦遗，误用温补涩精之药，痰火壅塞，下行薰灼血分，而为便血。血虚不能荣润大肠，则大便燥。痰火上升于头，则眉发为之脱落。肝火下注，则小便频数。种种诸端，皆属痰火郁于胃中，误用补涩之药，无从发泄，而诸症蜂起。时交相火司天之年，夏令炎热之月，所以脉息左手弦大，右手滑大。理宜暂用豁痰清火之药，以治其郁结，俟爽之后，再以滋阴药为善后计。
〔煎方〕　半夏　广皮　栝蒌　山栀　黄柏　石羔　黄芩　连翘　滑石　枳壳　甘草
〔丸方〕　二陈加　黄柏　黄芩　连翘　蒌仁　花粉　生地　石羔　枳壳
胃中食积，与肝火郁滞不通而为胀满，肝火薰蒸于上，则两目昏暗，脉息弦数不静。此系肝火郁于脾土之中，湿痰食积，互相为患也。理宜清湿消道之药治之。
苍术　厚朴　香附　莱菔子　广皮　石羔　滑石　青皮　黄柏　山栀　砂仁
久疟之后，胃中顽痰未清，郁而为火，上炎于面而红，下注手足而肿，闭其经络而麻，脉息两关滑大。此系郁痰郁火为患，宜以豁痰清火为治。
先服滚痰丸（二钱）　〔煎方〕　二陈　枳壳　石羔　栝蒌　黄芩　莱菔子　旋覆花　天麻　加生姜竹茹
〔九方〕　二陈加　茯苓　枳壳　黄芩　石羔　栝蒌　莱菔子　山栀　香附　生姜钩藤汤法
疟疾而兼咳嗽吐血，脉息细数而侧眠，此劳疟也。理宜滋阴保肺之药治之。
胃中有胶痰，肝家有郁火，肝主疏泄，其火上升，则头角多汗。肺胃居右，其火旁流，则两手亦多汗。胃为贮痰之器，得肝火煎熬津液成痰，胶固难出，得火之上升，其痰随之而出。自觉畏冷，此热极似寒，非真寒也。肺主皮毛，主宰一身之气，而外卫皮毛，稍有不足，其邪易于侵袭。痰气流于四肢，则手指麻痹，肝气下流于阴囊，无从疏泄，则肾子胀痛。上升则有头晕目眩耳鸣等症。诊得脉息左手弦大不静，此肝火之妄动也。右手滑大有力，关部尤甚，此胃中有胶痰，肺气壅滞不行，故胸膈不宽而胀闷，得气展舒运化，则觉舒适。种种见症，皆属痰气凝结，肝火郁而不得条达、通畅之故也。先宜豁痰理气降火之药，使气行而不滞，火降而不升，庶不致猝然颠仆而成类中也。又恐其痰气留结而为噎膈反胃之症，故不得不防微杜渐，而预为筹画也。
〔煎方〕　二陈　山栀　黄连　枳壳　香附　青皮　天麻　钩藤　甘草
〔丸方〕　二陈　茯苓　青皮　香附　山栀　黄连　栝蒌　莱菔子　天麻　砂仁　生姜　钩藤汤法
又培本丸　六君子汤加　黄连　香附　天麻　钩藤汤法


附录  ——————————————————————————————————————————————————————————————————————————————————————————

附录  ***************************
●护养法
巢氏曰：小儿初生，肌肤未实，宜用旧絮护其背，不可太暖。更宜数见风日，则血气刚强，肌肉致密。若藏于重帏密室，或衣厚暖，则筋骨软脆，不任风寒，多易致病。衣服常随凉热加减，但令背暖为佳。亦勿令出汗，表虚风邪易致。乳哺不宜过饱，若宿滞不化，消乳丸治之。陈氏所谓忍三分寒，吃七分饱，频按肚，少洗浴，要肚暖头凉，心胸凉，此至论也。须令乳母预顺七情六慾，厚味炙爆，则乳汁清宁，儿不致病。否则阴阳偏胜，血气沸腾，乳汁败坏，必生疾病。若屡用药饵，则脏腑阴损，多实败症，可不慎欤。大抵保婴之法，未病则调治乳母，既病则审治婴儿，亦必兼治其母为善。
●小儿哺乳宜慎择论
夫初生小儿，藉乳为命，其乳哺之法，不可不慎。盖乳者荣血之所化也，故乳母尤宜谨节，饮食下咽乳汁便通。情欲乳汁，便应病气，则乳汁必凝滞，儿得此疾病立至，不吐则泻，不疮则疖，或为口糜，或为惊搐，或为夜啼，或为腹痛。病之初来，其溺必甚少，便须询问端的，随症调治。母安则子安，可消患于未形也。故乳母夏不欲热，热则致吐逆；冬不欲寒，寒则咳嗽；母不欲怒，怒则上气颠狂；母不欲醉，醉则令身热腹痛；母方吐下而乳，则致虚羸；母有积热而乳，则致变黄不能食：新房而乳，则瘦脊交颈不能行；新浴而乳，则发吐呃神困；伤热乳则泻黄，伤冷乳则泻青，冷热不调，停积胸膈，结为痰饮，遂成壮热不已，乃成惊痫。儿啼未定，遽以乳哺之，气逆不消，因成乳癖；怀妊而乳，致令黄瘦，腹大脚弱，名曰魃病。大抵乳哺不可太饱，故俗云：若要小儿安，须带三分饥与寒是也。海上老人沈璠撰。
●沈鲁珍批《景岳全书》后
天下惟中正无偏之理，守之不失，则其立言也无弊，而垂诸世也可久，苟不得其中，而执乎一隅之见，漫焉有所著述，以惊愚而动众，虽或博一时之誉，终未可以信今而传后也。善学古人者，不为古人所愚，况今人乎。会稽张会卿，以医名于时，著有《景岳全书》若干卷，学者宗之无异议矣。海上沈子鲁珍，谓此书独以先天水火阴阳命门真言立异，而其治病也，一以扶阳温补为主，且以河间丹溪之言，为后学之害，是执乎一隅之见，而不可以为训，且恐宗其说之入于岐趋也。于是摘其纰缪，揭其舛错者，一句一字，旁批而辨驳之，考证详确，无义不精。司马子长有云：非好学深思，心知其意，难为浅见寡闻者道也。夫人之有疾，死生存亡之所繫也。古之善治疾者，必推越人淳于诸贤，谓其遇症用药，可清可温，可寒可热，可攻可补，神明变通，而不胶于一定者也。若依景岳之说，惟讲扶阳，而用热药补塞，则其为功也暂，而其为祸也甚烈。学周孔之学者，之乎其偏，则其为害也，止于一己；学轩岐之学者，而之乎其偏，则其贻害也，且将及于天下后世。而系人之死生存亡，可不惧哉。鲁珍之有是评，非矫为异也。要归之中而已，岂得附和其说，而谓景岳之所愚哉。鲁珍出是书以示予，阅毕念其一生精力之所寄也，作此以赠之。松江府尊张文英撰。
●沉鲁珍评《医宗必读》论疟疾
久疟必虚一句，最能误事，如果虚而有寒痰者，服之相宜。如疟久而有痰积于胃，又有阴虚而火盛者，服之必不宜。士材议近世之医，皆不明理，惟我独尊，此言过也。松江东门外有赵嘉树者，其人少年多欲，患疟经久，醇酒厚味不禁，求其速愈，请何士宗调治。用生姜一两，人参一两，煎服可愈。彼如其言，始觉爽快一时，后觉大热，即下为血痢，腹痛后重，昼夜三四十次。延余治之，至已告殂矣。此乃误补之故，记之以告同志者。
士材以阳为君子，阴为小人，热药为君子，寒药为小人。但《易》云：一阴一阳之谓道。《内经》云：无阳则阴无以生，无阴则阳无以化，二者不可偏废。至于治症，当以元气为君子，邪气为小人，元气宜补，邪气宜去，寒热温凉，随病而施，中病而止，岂可多事温补，痛戒寒凉乎。《内经》病机十九条，属火者五，属热者四，属寒者一，则知属火热者多，属寒者少。用药治病，宜体《内经》之意，不宜专执己见，谈天说地，以惑后人。七十七老人沈璠谨议，俟后之君子，裁酌是否。
●王协忠先生癍疹论
少阴所至为疡疹，少阳所至为疮疹。少阴者，君火也。君火为当令之火，或上下左右间主步之火，亦为当令，故诸痛痒疮疡，皆属之少阳者相火也。相火为不当令之火，游行于木土金水之时，不期而至，即四时非节之暖也。少阳与厥阴为合，肝与胆其潜使之乡，胞络之焦，其游行之地。其势一至，则胞络之间，膻中之位，不啻积薪厝火，其人必郁郁不乐，寒不甚而热不甚，口乾烦冤，目泪颧红，或四肢微厥。其热上薰于肺，肺主皮毛，故发红点，是为赤疹，赤疹必无汗而毛燥。若有汗者，热势已达，其点淡红而稍大。若重感于邪者，于表症中兼见前证，亦必俟其透达而后得解。故初时禁用苦寒，恐其冰伏耳。世人皆知癍疹初起，忌用寒凉，殊不知忌用凉药者，疹证而非癍症也。治少阳疹症，始终不可离凉膈之剂，亦不可加引经药。果见兼症，悉照下论，加入于本方。非若治他症表下和为各别也，其症非比癍症，同看甚至连六七次者，后发白色者方止。其主洁古消风散，即凉膈去硝黄，取甘桔荆翘芩栀薄荷赤芍木通，直达膈间，消风散热，毒气自然解散。已出之后，再加大力殭蚕元参之类，以化其蕴蓄之毒。兼表者合香苏芎苏之类，势甚者十神汤。然隆冬初春，庶几相宜，春夏秋三时，在所禁用。因麻黄为寒伤荣者之专司，而葛根升麻，虽轻扬解表，实阳明经药，但可借用，非本症药也。火势甚于内，目赤唇焦，口乾谵语，本方加黄连。热甚于表，口渴而脉大汗出者，本方合白虎。往来寒热，脉弦不解者，本方合小柴胡。府实内结者，本方硝黄以润下之。馀热不退，本方加生地丹皮之类，以养其阴。此用药之概也。至若历来方书，皆云癍出于阳明，疹属于太阴，癍主于火，疹主于湿。湿之一字，大谬不然。夏月暑热合邪而发疹者，或有之。脾经湿热，兼发水疹，久之为疥疮者，或有之。此外无疹症之理。盖皆误认膈热薰肺之手太阴症，为足太阴症耳。膈热薰肺四字，为疹症之准绳，发前人所未发，其辨点之法，方书皆云癍无头粒。殊不知癍无头粒，反湿于皮肤之上，历历可数，其重者如云如锦，而于云锦之中，必有点如朱笔点就者。疹有头粒，反若隐若现，辨之不甚分明，随出随没。癍本于胃热，见点便忌升提，急急化癍，尚虑胃烂。疹则先出者已化，后至者尚多，惟有始终清解而已。故凡大青犀角石羔黄连，癍症药也。升麻葛根为失表为癍之表药也，承气汤治失下成癍之里药也，人参白虎汤，体虚发癍者之对症药也。总之，四时六气，感之皆为外感，皆能兼见癍疹。一见癍疹，便不复传经转属。盖阳明土也，药物归之，无所复传。邪形似水，望其低下处而就之。膈间既热，无邪不入，无入不成温热之邪，一发为疹，疹为病本矣。但发疹之症，冬温与春温之症最多，不知何故。意者，冬时寒为正令，温暖之令，反为异气，岂即所谓少阳所致耶。冬伤于寒，寒毒藏于肌肤者，每多连膈耶。近老月令广言，冬时醇酒厚味，向火围炉，过于温热者，多病于春，多发麻疹。真先得我心矣。又癍疹决非阴症，决无热补之理。方书虽有阴症发癍一条，然必症阴脉阴。内真寒而外假热，癍色淡而面戴阳，善于临症者，自能辨之，但治其病，而癍自愈矣。又有内伤发癍一症，亦必勤劳之辈，体虚之人，而又过食冷物，迫阳气浮于肌表，而发淡红点。内伤外感，判然不同，细考东垣法，自能辨之。前辈尚有极癍之说，病至既危，身有几点赤癍，与癍无异，气血浇漓所致，非癍症也。小儿疟痢临危极多，予见之数矣。
