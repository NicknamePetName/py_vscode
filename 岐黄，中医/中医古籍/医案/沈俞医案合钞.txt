
正文  ***************************
鄙人每有作品，随手抒写，从不起草，非矜腹稿也，盖诊务告蒇，往往弥夜篝灯，速记，无暇及此也。后序乃十四年前所撰，老之将至，精力日衰，以今视昔，觉向所视为草率者，尚属整齐可观。

序  ***************************
医贵学问，尤重经验。谚有之曰：熟读王叔和，不如临诊多。正谓此也。岐黄家出平时之心得，证临诊之经验，笔之于书，厥名医案。孙东宿、叶天士诸先生皆有专书，至《古今名医类案》出，乃集诸家之大成，上下千年，体无不具，用无不周，洋洋乎大观哉！有清俞东扶先生后有医案按之刻，盖选取类案中之良者，而每篇加以按语，启迪后人，用心苦，厥功尤伟矣。俞先生为禾郡名医，生平治验方按，经及门笔录者多如束笋（此据嘉兴金君云。）此册乃金君秘笈，向不示人，以俞案自经兵燹，毁损殆尽，凤毛麟角，弥足珍贵也。瑞荷金君不弃，谬许知音，携以饷遗，郑重嘱咐，亟命金生福臣录副而归之，仓卒捉笔，讹误滋多。内附沈案数则，立案明晰，制方轻灵，与俞案一鼻孔出气，是皆得力于香岩叶氏者，非聪明不克臻此。瑞厕身医界廿年矣，每遇疑难大证，不惜苦心焦思以求挽救，而往往有合，得此书于临诊翻检，可资裨补，金君之惠我多矣。篝灯率记，遑计工拙。
民国十年辛酉端阳节凤初巢元瑞

原叙  ***************************
嘉善称善医者，必推俞东扶、沈尧封二先生，今已百馀年矣。东扶讳震。今寓郡城行医，号鹄门，名灏，其曾孙也。其孙号磻溪，乃余堂弟宾之外祖。宾常从外祖习医，询其遗书，惟存刻本《古今医案》，其书乃取之《名医类案》，而间附己说者，其馀悉为五房取去，无可问者。今夏友人徐君锡文以百钱易二册示余。标云俞东扶夫子《医案》，嘉乐手抄云（据云即沈鹤山弟，号宗海，未知是否。）急录时疾一卷，徐君携去。至冬，徐君来，亟补录其全，寒风懔烈，十指皆僵矣。尧封讳又彭，有刻本《医经读》《伤寒论读》行世，其嗣孙号惠曾者，询其遗书，云悉为其侄复山（名圻）卖去，板亦无存。以抄本《医案》质之，而彼已老病茫然矣。此文据徐君锡文云，自孙先生处借来，亦不明言孙先生为何许人，抄本破碎，二册亦无标题印识，乃费十日工，亟录一通，汇订为四册，名曰《昔贤医案》。以其无可考据故也。隆冬冰雪中抄胥，亦复不易，我子孙其勿轻贷人可尔。
道光三十年十二月初八日怡云王文
书于沈氏之泰南别墅


正文  ——————————————————————————————————————————————————————————————————————————————————————————

中风  ***************************
（类中　与阴阳虚参看　俞案）
（案1）向来精神健旺，习于操劳家事，素无所苦，惟左足大指时常发麻，近连右足大指亦或发麻。考之丹溪、东垣诸论，谓麻属气虚。而足大指乃肝脾二经发源之地。今麻已一年，且渐延至足胫，是肝脾二经气衰而血亦耗，恐有风痱之患。《内经》云：肝藏血，脾统血。血虚则火易旺，故齿痛，兼生牙痈。血因痛而愈耗，遂有心悸不寐等症。近来闻响动心即惊跳，或遇恼怒，彻夜无寐。若使此夜不眠，明日诸疴竞作，盖不寐则阳不入于阴，阴愈衰而阳愈亢，种种不安矣。麻发之时，自觉头目虚眩，此血不养肝，肝风内舞。治法必以养血滋肝为主。而血从气生，须兼培补元气之药缓调以图渐痊。诊脉左手细涩，右寸大，右尺不应。先用宁神补心汤加减。
生地　麦冬　丹皮　枣仁　茯神　杜仲　甘菊　小草　石斛　灯心（三分）　十帖后去灯芯加参鬚
（案2）头眩体倦，右边手足痠麻，是气血不能充灌，将有偏枯之患。纳穀有胀，尤属脾虚确据，些微之参，岂能补益？依方制合为妥。
人参（另入研加，五钱）　百蒸于术（土炒，二两）　云苓（一两五钱）　苡仁（二两）　归身（二两）　杜仲（二两）　制首乌（炒，三两）　白芍（一两五钱）　焦锅巴（炒，二两）　新会皮（一两）
（案3）谷纳渐减，步履如蹈空，此下焦衰乏，恐成类中之病。诊脉左大右软，宜补心脾。
黄耆　于术　洋参　根生地　麦冬　茯神　白芍　稆豆皮　杜仲　大枣
（案4）失血亦不过多，而左手麻木，午后神昏，视其气象，殊非憔悴羸瘦者比，则昏麻二症，乃内有积痰，肝风鼓动，上蒙清窍，将来痱中之机也。脉浊右手如促如动，往来之间，如有阻滞，痰血郁于隧道耳。宜补气血以疏通之，使其渐轻可也。（其病更有纳减便溏。）
人参　云苓　于术　半夏　归身　钩钩　橘红　甘草　阿胶　加真琥珀（镑屑杵极细，二分）、竹沥（十匙，）同冲服。
（案5）中指属阳明胃经，痛强麻木，不能屈伸，此阳明虚而气不到，防其肿痱，延成重症。
云苓　虎膝骨　牡蛎　生地　归身　白芍　秦艽　苡仁　石斛　桑枝
又，手中指属阳明，阳明虚，故屈伸不便。计维归脾汤兼针灸以通经络，方可获效。归脾汤去木香加杜仲。
（案6）头眩，左肩臂麻而无力，是中风之兆，脉细。宜补以散之。
黄耆　白术　党参　归身　秦艽　桂枝　半夏　甘草　海风藤
（案7）此类中风也。左手足不用，舌音不清，乃邪在经络，宜大秦艽汤。（约三四十岁。）
秦艽　桂枝　羌活　半夏　归身　橘红　茯苓　杜仲　钩藤　炙草　桑叶
（案8）当风淋浴，以致口眼喎斜。虽用药得痊，而病根三载未除，近加吐痰，肋时痛，以风邪散入手足太阳阳明之经。脉象左弦右滑。宜大追风散加减。
川乌（漂七日夜，去皮，切片，晒乾生用，五钱）　生黑豆（去皮，二两）　全蝎（酒洗去毒，三钱）　北细辛（炒，一钱）　熟半夏（一两五钱）　熟石膏（二两）　白芷（八钱）　黄芩（一两五钱）　生甘草（四钱）　白附子（炒，四钱）
为末，用老姜一两、陈茶叶一两，煎汤泛丸，每夜服二钱。

风（沈案）  ***************************
（案1）嵇。阳虚风痹，周身游走而痛，用小续命汤。
防风　荆芥　人参　防己　白芍　川芎　麻黄　熟附　杏仁　黄芩
（案2）徐，二十。脉右大，脘中爽，口渴，肠风。
知母　竹叶心　银花　花粉　生地　绿豆皮
（案3）凌，五五。木火形体，善动少静，操持拂郁频多，阳虚失卫。怕风畏寒，气塞不行，脉络痹痛。议补益阳气，疏通经络，勿令其痹。
当归　桂枝　枸杞　菊花　蒺藜　蔓荆子
（案4）周，廿二。夫风上蒙清空，劳倦伤阳，郁在上焦阳分。与辛凉解郁方。
连翘　山栀　郁金　黄芩　赤芍　生甘草　菊花　花粉
（案5）王。据说鼻塞若用力屏气，速耳窍失聪。左胁骨高突。气辛开泄，暂用不得除根，验脉是经络气分之阻，当以轻清为治。
枇杷叶　薄荷　杏仁　瓜蒌　苏子　橘红　桔梗　降香　生姜
卧时服茶调散。
（案6）华。体虚复受风湿，热胜精伤，阳直降为遗泄，胃未和，脘犹痹，暂用甘凉和胃生津。
大麦仁　麦冬　蔗浆　竹叶心　扁豆
（俞东扶先生医案　原本嘉乐手抄　印曰嘉乐之印
康戌六月十三徐君锡文得此，携来怡云于蚊市中录）

时证（俞案）  ***************************
（案1）《内经》云：耳者宗脉之所附。又云：身中精阳之气上走于目而为之晴，其别气走于耳而听。此时目无神采，耳听不聪。由邪混三焦，出入靡常，忽轻忽重，反复变迁所致。脉象左手浮，右手虽略小而重按有力，知非阴症与虚寒，其躁扰不宁，乃湿痰挟伏邪，胶黏难达，则宗气别气隔塞不通耳。仲景栀豉汤乃宣达阳明伏邪之药，故以涌吐为法，用之而得效者，邪亦稍得舒泄也。此方甚善。但邪不仅在阳明，未必遽能霍然。兹仿达原饮之意，略为变通，冀其烦闷渐松，自当渐入佳境。
天虫　土贝　瓜蒌皮　茯苓皮　草果壳　青蒿梗（钱半）　浮海石　甘草　人中黄
地浆水煎服。
（案2）夏日曾患痢疾，又于酒醉后仆水，此暑湿之邪蕴结已久。中秋加以感冒，遂寒热如疟，咳嗽吐痰，热久不退，身面发黄，是外邪合身，内湿热酿　所致。向来体丰好饮，伏痰必多，此番纵啖生冷，痰与邪俱郁闭不通，故昏沉躁扰，神气矇混，有如厥中之状。消痰滚痰，二便渐通，心神稍清，但舌本淡白，舌苔白厚，口仍作渴，四肢微冷，中脘痞硬，面黄带浮，尚属湿痰伏热未清。脉象沉弦，亦由邪陷，未可遽视为坦途也。治法当以利湿消痰为主，而兼透达伏邪之药，使表里宣通，清浊分疏，乃无反复耳。
赤茯苓　熟半夏　江枳壳　六一散　茵陈　黄芩　天虫　连翘　加鲜石菖蒲根（一钱，）捣入
接方：清晨诊候左脉弦大有力，右脉细、软无神，此伏痰与邪胶黏不散，佔据清阳之地。所以胸口板硬，即《伤寒论》中所谓结胸也。痰与邪既相结聚，正气不能流通，故右脉不能充沛而神色如昏如清，舌苔如灰如白，病情尚在出入之间，必得胸中宽松，面色红活，乃无反复。
天虫　法半夏　羚羊角尖　木通　蒌皮　橘红　连翘　茵陈　加石菖蒲汁（三匙）冲入
（案3）舌红而干，口渴，为阳明热重不宜泄泻，泻则脾虚而邪陷，最为恶候。症久不化，犯疑之证，宜进泻心汤以图挽回。若泻止热缓，方可无虞。
川连（五分）　赤苓　木通　甘草　丹皮　银花炭　天虫　连翘
（案4）赤斑白疹密布周身，口渴发厥，躁扰不宁，而唇淡舌白，此邪毒未透，尚防反复。右关脉滑，体素丰肥，乃痰与伏邪合，风暑为患。宜化斑解毒佐以消痰之品，但得午后热不加重，即可渐松。
土贝　天虫　石膏　钩钩　人中白　甘草　青蒿　橘红　银花
加竹沥（半小杯，）鲜石菖蒲根汁（三匙。）
接方：夏枯草　白薇　胆星　木通　花粉　麦冬　天虫　土贝　橘红　甘草　加芦根（五钱）
（案5）身热不退而舌苔极薄，唇齿不燥，亦不作渴，则非阳明实热之症矣。常有噫嗳，兼带呃逆之象，里虚邪不能达也，略有谵语。合之脉右洪数，清补两难，养阴和胃为妥。（此症不治。）
二元生地　麦冬　沙苑蒺藜　茯神　川石斛　枸杞　刀豆子　穀芽　新会皮　磨冲白檀　香汁（五匙）
（案6）身热，口渴，烦躁，舌乾，此阳症也。脉细，乃体质素虚，非阳症阴脉之比，但虚者不可过于攻击，宜养正清热为主。
元生地　麦冬　丹皮　川连　知母　木通　栀　甘草
（案7）寒热如疟，中脘痞结，脉象左手弦数，右关滑大，是邪在阳明少阳，宜和解之。
蒌皮　知母　草果（一钱）　桂枝（七分）　白芍　甘草　半夏　花粉　猪苓
（案8）午后热重，口乾，便赤，目黄，胸满，多汗，脉弦滑，少阳症。
柴胡　黄芩　半夏　秦艽　木通　茵陈　厚朴　甘草　加姜皮
（案9）身热两月，无汗，舌黑齿燥，泄泻，危候也，脉小而滑。姑与河间双解散。
赤茯苓　厚朴　白芍　麦冬　漂滑石　甘草　葛根　车前子　加芦根（二两）
（案10）身热不退，神思倦怠，左耳渐聋，舌白腻滑，胸中按之作痛，无汗，不渴，此表邪未解，挟中焦痰食为患，右脉滑数，宜清理阳明。
乾葛　大杏仁　天虫　橘红　麦芽　枳壳　半夏　甘草　加姜皮
（案11）发热不止，中脘痞结硬痛，此饮食劳倦所伤，而又重感风寒，以至正虚邪结危候也。
归身　白芍　法半夏　香附　柴胡（七分）　神麴　赤苓　丹皮　加蒌皮
（案12）少阳邪郁不解，内走而入厥阴之络，胁下支结，内热无汗，诊脉弦细且急。宜宣达肝邪。
归身　白芍　香附　半夏　柴胡（五分）　丹皮　木通　炙草　加荷梗（五寸）
（案13）夏秋时行之病，原属客邪郁伏，汗出已多，邪当解散，乃自秋徂冬，身热不能尽退，近则午后寒热，寒重热轻，宛如疟状，迨汗出而热渐减，却仍不净。诊其脉象尚带弦数，但左手空软，右关滑大，此营阴已亏，阳明犹有痰气阻滞，所以胃脘左畔结硬成块，幸不作痛，惟按之坚硬，仲景少阳篇中所谓心下有支结也。此块不除，寒热不止，仲景本用柴胡桂枝干姜汤，今宗是方加减，可获愈。
桂皮　花粉　炙草　丹皮　蒌皮　橘红　牡蛎
（案14）每夜热发，舌黄，口苦，脉象左弦右细。此营阴虚而少阳之邪未解。
当归　白芍　柴胡　香附　丹皮　甘草　杜仲　大枣
接方：根生地　丹皮　夏枯草　香附　归身　白芍　炙草　杜仲　大枣
（案15）客邪发热，咳嗽，鼻衄，此秋热乘金逼胃，清之自愈。
犀角尖　生地　丹皮　麦冬　香附　木通　夏枯草　川斛　茅根
（案16）汗不出至足，营卫未和也。热已退而谵语，邪留心络耳。左脉犹弦，宜清养之。
根生地　麦冬　杜仲　川断　秦艽　稆衣皮　女贞子　苡仁
（案17）寒热，两次忽晕厥，呃逆，目珠青，呕水如草汁，此厥阴经症，肝邪横发，中土立败，乃不治之候。勉与椒梅汤，以图侥倖。
川椒　乌梅　当归　白芍　人参　乾姜　川连（土炒）　法半夏
（案18）齿燥，舌乾，神昏，口渴，乃热邪内陷，蒸灼津液而为痰，痰迷心窍，诸药不应，危候也。脉虽细，尚带滑数，宜清解之。（此证不治。）
元生地　麦冬　石膏　知母　陈胆星　土贝　甘草　橘红　丹皮　加鲜石菖蒲汁（三匙）
痰虽吐出，神犹昏愦，齿燥舌乾，燥而不烦，皆至危之候，脉右滑数实，宜再下之，以图侥倖。
生锦黄（二钱）　槟榔　知母　石膏（一两）　石菖蒲　生地　丹皮　甘草
（案19）伤风与痢疾同病，已属重症，况热久不退，痢下如蟹黄，兼紫血一团，邪火内燔，胸前痞闷，嗳呕不断，咽痛，口渴，肝叶胀痛，病多且深，殊属可畏，脉象左手弦细而类数，右手滑实而数，宜用血药加苦寒以下之。大黄黄连泻心汤合四物加减。
生地　当归　白芍　淡芩　甘草　制黄（磨冲）　厚朴
接方：生地　白芍　丹皮　石斛　知母　银花　甘草　枳壳　犀角　茅根
又，身热颇轻，痢热亦减，俱为佳象。唯喉痛不退，痰涎上涌，视其喉间，两边白腐，乃喉痹也。一人而兼三病，所以难愈。今幸脉数稍缓，脉大稍平，重按尚觉有力，仍宜养阴清热，化痰解毒，可望渐安。
细生地　丹皮　连翘　土贝　银花　天虫　犀角　元参　甘草　人中黄　石斛　茅根
（案20）向来精神不足，又兼蚕事劳顿，里虚而受客邪，寒热咳嗽，当时即宜避风静养，及以丈田出门，复风热之邪，邪乘虚而入，病益加重，身热不退，舌乾苔黑，气急咳频，饮食不进，身上斑点未透，耳聋，齿亦乾燥，是为真阴久衰，客邪内陷，殊非轻病。盖先曾鼻衄、便红，血虚则难作汗，此时形瘦，舌乾，津枯则难退热，由伤而兼外感，用药殊为棘手。诊脉左手弦大带数，右手大而柔软，本虚标实，非提斑清火所能愈。惟有滋肝润肺之法，使木不燥则火不亢，金渐清则水渐充，庶望转危就安。
淡豆豉　生栀子（炒半焦）　丹皮　杏仁　夏枯草　白薇　根生地　麦冬　连翘　甘草　加灯心
去白薇、灯心，加土贝、茅根　（以其发颐呛血也。）
（案21）彻夜看弈，已受阴寒之邪，又伤于食邪，与食结则神昏谵语，此亦不足为怪，但脉象沉细模糊，手足厥冷，躁扰不宁，舌红无苔，乃夹阴伤寒也。病前必犯欲事，阴邪必入于阴分，所以虚象火象合併，而现补之不可，清之不应，殊为危险，计惟。（以下恐原本本缺，以下所接之方亦非也。）
大力子（生研）　天虫（酒炒）　土贝　麦冬（炒）　蒌皮　赤芍　石菖蒲　橘红　覆花　苏梗
外用：逢头、柳头、桃头、莱菔子（各一两）　芫荽、葱白（各三钱）
煎汤揩抹手足胸腹。
改方：陈胆星　石菖蒲　天虫　橘红　川桂枝　炙草　姜皮
（案22）身不甚热，越旬无汗，病起即觉耳鸣，渐至聋聩，神昏谵妄，时显躁象，此由心肾两虚，邪入手足少阴，所以舌红无苔，口不燥渴，仍能起坐，而神思困倦。盖阴亏则液涸，里虚则邪陷，诊数有六至，左弦右软。法宜用张景岳补阴以蒸其汗，盖肾以交于心，略佐清邪化痰之品，冀其得汗，神气稍清，庶入坦途。
生地　麦冬　丹皮　元参　黑栀　橘红　瓜蒌霜　茯神　淡豆豉
数日后下血有如畜血症，用犀角地黄汤加白芨、童便。
附：
病家来札云，犀角地黄汤服一剂，因病人不肯服药，暂止二日。然神色终不清，仍有谵妄搐搦之象，　于原方少加制黄，服一剂，亦不见病之进退，然是夜更加发厥，口中糜白如鹅口。次日频进参鬚麦冬汤，至下午身有微热汗，次日又服阿胶黄连一剂，以后宿瘀渐止，神识亦清，夜忽起呃逆，服竹茹生姜合参麦冬而止，以后服养阴清热三四剂，口糜仍不退，反见咽乾痛，因用甘露饮加黄连一剂，停药三四日，口糜已退，惟喉内尚有白点，耳亦能听，神气亦得清，饮食亦进，惟痰尚盛，声犹带嘶，时觉起坐不宁，脉象左弦软带数，右寸数而关尺细软。不大便已六七日矣，恐调理失宜，再酌一方。

时症门（沈案）  ***************************
（案1）王润堂太太。今夏暑湿热甚而久，暑属无形，吸受其气，必入卫营，壅塞不行，则为痈疡，肢臂不举，经脉痹阻，热毒无由开泄，理必燎灼络中，络脉丽乎脏腑，烦躁腹胀，不食不便，热邪充斥三焦，彰明较著，夫蟾酥梅花点舌丹大辛大热，加以诸香，以之攻阴寒沉痼，方为对症，以之治暑热致痈，反为邪树帜矣。即参耆归芍只可调气血于邪尽之后，不能解热毒于方盛之时。病机十九条之诸疮痛痒皆属心火，诸痉鼓慄，诸胀腹大皆属于热。然久热必从燥化，形质暴大盛为消也。苦寒化燥，未可轻投，宗景岳玉女煎法。倘大便久闭，《局方》凉膈可暂用一服。
（案2）夏，三四。温邪作痛，上焦气分内应于肺，初起尽月洒淅微寒，邪非重著，仍能安穀，久则温蒸伤津，令人消烁肌肉。仿仲景饮食消息之法。
早服淡豆腐花一杯，暇服甘蔗浆，葱白丸每服钱半，红枣汤服二两。
（案3）黄，十五。少阴阴亏，复吸冬温之气，外感而兼内伤，忌辛温发散，勿令根本再伤，此甘寒平剂为稳。
花粉　杏仁　生甘草　沙参　桑叶

发热（俞案）  ***************************
（案1）身热无定期，胸闷，咳嗽，舌绛无苔，是肝肾不足，阴为阳烁也。宜滋养之。
元生地　丹皮　麦冬　白薇　夏枯草　橘红　甘草　稆豆皮　北沙参
（案2）身热二十馀日，用麦药不应，此受表邪而不避风，邪伏营阴所致，宜景岳补阴益气煎。
熟地　归身　炙草　橘红　杜仲　秦艽　淡豆豉　麦冬　乾荷叶（炒，三钱）
（案3）恶寒，发热，咳嗽，盗汗，右脉无神，姑与建中汤。
川桂枝（去皮）　生白芍　炙草　加大枣、饴糖
（案4）自八月至今已六十馀日，其间寒热参差反复，而热退之后仍不能进食，口苦无味，唇燥舌苔，此馀邪未清也。近来又发寒热一次，寒时小便涩痛，热时精漏不固，是元气大虚，脾肾两衰。皆因从前白浊已久，精关所以频滑耳。诊脉左手弦急，右手细软，亦为正气亏乏，邪气留连之候。治宜先清理，接用补养。
（案5）左尺斜出脘侧，是为阳维脉，《内经》为阳维为病，苦寒热。今舌不退，而呕呃臭水，此难治之候，姑与镇降法。
生地　天冬　紫菀　冬瓜子　龟板　活磁石　牛膝　橘红　胡桃肉
（案6）日行百里，筋骨两伤，致有寒热，其伤内应肝肾，自是略有行走，寒热即发，盖所伤不能遽复也。
归身　白芍　制冬术　香附　丹皮　苡仁　新会皮　杜仲　益母草　加桃叶（七片）
（案7）上年下痢，今春寒热又无定期，舌苔半边蓝半边红，此气血两伤也。咳嗽，盗汗，昨又咯血，脉左弦细，右寸软。宜仿双解饮子法。
元生地　丹皮　青蒿　青耆　甘草　杏仁　花粉　稆豆皮
上诸药一半炒用，一半生用，一半河水，一半天泉水煎服。
（案8）寒热之候，忽变口眼喎斜，此风入阳明之络，宜以血药祛风。
生地　归身　白芍　川芎　秦艽　钩钩　荆芥　天虫　桂枝　黄芩　甘草
（案9）身热，呕吐，泄泻，兼发风饼，脉弦带数，暑风袭于阳明也。
赤芩　广霍　荆芥　丹皮　连翘　豨莶草（酒炒，三钱）　赤芍　木通
（案10）身常寒热，汗出如旧，饮食如常，夏月痊安，春秋反发，此外寒束其内热也。脉细，右手带滑，宜古方地骨皮散。
四物加地骨皮、丹皮
（案11）病后微有寒热，盗汗，乾咳，胁胀，溺赤，脉带弦，肝阳上扰也。
淡豆豉（炒熟）　丹皮　地骨皮　麦冬　杏仁（大）　香附　夏枯草　白芍　橘红　浮小麦
（案12）仲夏疟疾，近复发热，心忡耳鸣，不食，左脉细涩难寻。此气血两衰，高年之重症也。
生地　苡仁　茯神　麦冬　丹皮　杜仲　小草　橘红　北沙参
（案13）向有咳嗽内热，乃阴虚体质，所以形瘦食少，已具怯症情形。七月前忽发寒热，过十日外竟不止，其热左边尤甚，夜间则周身壮热，舌乾，耳聋，又加泄泻，脉左手弦细而数，右手细软。此以虚损之本病而兼外感之客邪，殊非轻候。盖前月馀夜不能寐，身中酸楚，安乃血虚火扰，致起寒热，病中复感微风，热遂不退，热甚则乾渴引饮，脾弱不能分渗而泄泻。今若清理客邪则真阴愈涸，热仍不去也；若滋养真阴，则滑润大肠泻必更增矣。病势之重在乎此。就脉论治，当扶正以托邪，庶使元气不陷，则伏邪自透，方可向安。
参鬚　生地　白芍　柴胡　川连　丹皮　赤芩　炙草

热病（沈案）  ***************************
（案1）汪，五八。气热上炽，秋令失降，体本下虚，近因燥气主令，暂清其上，酒客病，苦辛为宜。
黑栀　象贝　杏仁　米仁　桑叶　大沙参
（案2）张，廿一。毒郁气血之中，营卫二气遇邪痹热，考广毒门忌用血药滋腻，分消渗利为治。
萆薢　土茯苓　银花　通草　地丁　地肤
（案3）黄，廿二。热伤元气，务在调中，天令清肃，健旺非难。
焦术　荷叶边　丹皮　茯苓　新会皮　冬桑皮
（案4）华，三十。气热甚则化燥，用喻嘉言气燥治肺之法，得上和再议下病。
杏仁　葳蕤　花粉　川贝　沙参
（案5）黄，四三。暑邪从上窍而入，上焦气分　郁，耳目胸次痹塞，不饥不纳不便。热病须分三焦，《经》言从上病者，当治其上。
杏仁　石膏　连翘　川贝　白豆蔻　大竹叶
复诊：热久气阻，辛凉治上颇效，阳明络行身之前，宜清膈主治。
连翘　石膏　生甘草　川贝　杏仁　竹叶
复诊：玉女煎如花粉。
复诊：凉膈散去硝。
复诊：伏暑未尽，晡热，口渴，泻后腹中微痛。竹叶白虎汤加麦冬。
（案6）顾，二十。舌起黄胎，烦热口渴，伏暑未清，蔬食旬日，不致变症。
竹叶石膏汤。
（案7）计，廿七。体质阴虚，当夏秋暑热内侵，客于膜原，致寒热不欲纳穀，诊得阳明脉大，用养阴清暑方。
玉女煎加竹叶
（案8）王，五七。丰腴体质，适值过劳，阳气受伤，呕吐食物，身热而无头痛，已非外感风寒，间日烦躁渴饮，唇焦舌黑，是内伏热气，由膜原以流布三焦，亦如疟邪分争营卫者然。然积劳既久，伏邪客病，脉来小缓，按之不数，可为征验，且二便颇通，略能纳穀，焉有停聚滞积？仲景于痹热无寒之条不出方药，但曰以饮食消息。后贤参入圣旨，以甘寒滋养胃阴，其热自解，要知表散之辛与苦温苦寒，沉降消滞，俱犯圣戒矣。
竹叶心　麦冬　生地　蔗浆　杏仁　花粉　连翘

恶寒（俞案）  ***************************
（案1）秋冬背常恶寒，身虽热而寒不退，盗汗，舌黄，溺赤。此内有热外有寒，宜和卫气。
桂枝　白芍　花粉　青蒿　炙草　半夏　加姜、枣
（案2）病后咳嗽，背恶寒，而脉弦数，舌苔微黄。此表寒热之候，法宜清解。
淡豆豉　秦艽　丹皮　杏仁　薄荷　橘红　玉竹　甘草
（案3）背寒为肺虚，亦即卫阳虚也，乃脉不软而弦细带数，丹溪所谓恶寒非寒是火郁故耳。右脉独弱，下焦根柢衰矣。卫出于下焦，藩篱既撤，汗多寒甚所由来也。阴必生阳，阳必乘阴，宁无寒热之虞乎？救阴固阳，庶免阳越阴枯之患。
嫩黄耆　参条　麦冬　川石斛　女贞子　冬桑叶　根生地　稆豆皮　牡蛎　浮小麦
（案4）恶寒而呕，痰火在阳明，热极生寒也。
葛根　漂滑石　法半夏　麦冬　橘红　甘草　白豆蔻　嫩芦根（二两）
（案5）右脉尚大而恶寒，仍属火郁，宜用桂苓甘露饮。
桂枝　云苓　甘草　法半夏　滑石　橘红　麦冬　白豆蔻　寒水石（研，三钱）　老姜皮
（案6）病后畏风，精神疲倦，右手气口脉大于入迎，正合东垣补中益气汤症。
原方加杜仲

阴虚阳虚（俞案）  ***************************
（案1）肾主骨，周身骨节痠痛，肾虚也。腰腿痠痛，阴亏也。咳嗽乃火来刑金，食少乃脾衰不运也。后为少阳部分木火上翔后结核，是皆童弱病情，先天不足所致。
熟地　云苓　山药　丹皮　麦冬　杜仲　北沙参　牡蛎
（案2）咳嗽则头巅作痛连于脑后，此下焦龙火因督脉而上，金受火刑，不能生水，故目光昏花，骨节痠痛。法当潜纳虚阳。
生地　天冬　甘菊　杜仲　枸杞　归身　牡蛎　女贞子　淮牛膝　淡菜
（案3）足少阴脉循喉入肺，足厥阴之支脉贯膈注肺。凡人肾气充足者，声音高爽，肾气亏损，声音低飒。不独金实不鸣、金破不鸣二义也。
尊恙于烦劳之后，半夜忽然声喑，清理渐愈，越数日喑又如前。知非外感为病矣。劳心过度，心肾不交，水下心上，金受其刑。又加恼怒，肝阳直射肺中而肾脉不上循于喉咙，火位之下，无水承之。《内经》为内夺而厥则为喑痱，此其类也。今足冷面热，脚膝无力，夜不能寐，口乾咽燥，全是下焦衰乏，阴精不主上涵，治肺无益，法宜补肾。右脉衰于左脉，六脉俱带微数。阳药难投，定当以壮水固金为主。
生地　丹皮　山药　云苓　麦冬　桑叶　稆豆衣　北沙参　加竹衣（二分）
（案4）肾开窍于二阴，其脉上循喉咙，或便结，或咽痛，或精滑，皆肾阴不足，相火内扰所致。
六味丸去泽泻，加二冬、元参、沙参、女贞子蜜丸。
（案5）咽喉黏腻，咳咯不清，面常火升，身复恶寒。此阴亏不能涵纳真阳，龙相上腾所致。据述尚有淋带，可知下焦大虚。宜咸味填阴，介属潜阳。
熟地　天冬　牡蛎（盐水煮）　枸杞　杜仲　沙苑夕利（炒研）　女贞子　海螵蛸（童便浸炙三次，三钱）　加大贡採（去毛洗淡，一两）
（案6）水不涵木，木复生火。刑金，则清肃之令不行，面手渐肿；凌脾，则运化之脏失司，谷纳日减。每交丙夜，气升烦热，更兼癸汛频来甚少，此景岳所谓子午不交，阴竭阳孤，至危至险之候也。脉细而数，清补俱难收效，姑用潜阳镇肝方，以图侥倖。
虎膝骨　龟板　生地　淮牛膝　生白芍　川柏　苡仁　牡蛎　枣仁　浮小麦
接方：火升未降，自觉内热（原作蛰）心即欲呕吐酸水，兼之目赤唇红，左乳缩小，总属肝阳亢极，火盛而水不能济，病情变幻愈多矣。大便溏泄，经频带下，木火交煽，脾伤肾涸，犯及奇经也。左脉弦数。依前法加直折肝火之品。
归身　白芍　川连（酒炒，七分）　钩钩　半夏　香附　牡蛎　白术　云苓
（案7）冲任二脉与肾脉同起于下焦，肾虚则冲脉上冲，丹溪所谓火起于九泉之下也。肾热故玉关不闭，精常漏泄，虚阳上越，不肯潜降，所以面红舌糜，两足冰冷。肾脉循咽络肺，肾中真阴耗竭，其真阳无所依附，随脉而逆行，则咽燥肺焦，故声音不能朗亮，此皆本原重症。《内经》云：一水不能制五火，又云：诸逆冲上，皆属于火。斯症是矣。头眩者，肾火亢而肝火亦动也。治火之法，首辨虚实。此系虚火，断非旦夕所能平。脉象弦劲且大，幸不快数。须以甘寒之药滋养收摄，尤当耐性宁心以静镇之，使五志之火不生，则真水渐可积蓄，而诸疴徐退矣。
水制熟地　牡蛎（盐水煮，五钱）　天冬　龟板（童便浸炙，三钱）　麦冬　金樱子（六钱）　桑螵蛸（以桑枝三钱煎汤浸炙，一钱五分）　洋参（二钱）　北五味（去核用肉，五分）　活磁石（三钱）
五六帖后去洋参，易参鬚八分。
（案8）此是少阴咽痛，盖肾脉络肺，肾水亏而坎中之火直犯肺金，肺热叶焦，脓血交出，肾脉上循喉咙，火亦上升不降，乃为咽痛，致险之候也。脉软而数，滋清无益，勉与仲景猪肤汤，以图侥倖。
猪肤（二两，切片，水二　，煎至一碗，去楂入白蜜一小杯，再煎至一碗，不时服。紫雪亦可间用。）
（案9）旧曾失血，近则咽痛，水不制火，柔金受　也。据述咳嗽呕冷水。法宜金水六君煎去归以避辛。
熟地　苓　半夏　桑叶　橘红　麦冬　甘草　乾荷叶
（案10）久虚之体，咽痛不痊，乃阴竭而阳无所附，殊非轻候。气冲嗳呕，囟门痛若动状，皆厥阴上冒之象。阳升不潜，则下焦虚寒，故穀食难化，腹痛鸣泻。此病势日深光景计维，仍用本元治法，冀受补为吉。
熟地（冬米炒）　云苓　山药　参鬚　石斛　橘红　桑叶　稆豆皮　苡仁
（案11）阴虚咳嗽，金不生水，肾藏日衰，足痿腰痛，此为损症。五损损于骨，越人原为不治之候，蒂丁下坠，真阴伤极，姑与滋养，以望转关。
生地　麦冬　北沙参　丹皮　桑叶　扁豆　女贞子　石斛　杜仲
又，阴虚之病，脚软者不治，以足三阴之脉起于足，足痿且麻，三阴脉绝也。声喑咽痛者不治，以金为火烁，清降失司也。蒂丁下坠者不治，以元气耗败，脾肾两衰也。今兼诸症，药何能为？
照前方去生地、扁豆、杜仲，易参鬚、苡仁、枣仁、浮小麦
（案12）虚证势难愈，而脾肾两虚尤难兼顾，盖补脾药多温燥，补肾药须凉润也。今脉数象稍和，右寸仍然数大，水亏则肺热，肺热则痿　，尚当以补肾为主。
生地　苡仁　枸杞　石斛　天冬　扁豆　归身　莲肉　橘红　杜仲
（案13）水不制火，金受火刑，身热咳呛，已成损症。若纳穀不减犹可图，维今食少痰多，肌肉尽化为痰，土又败矣。咳痰自觉腥臭，浓厚如肉坏，此为肺痿，非肺痈。肺痿则诸藏无所禀承，枯藁难支，势殊危笃。姑再用养阴保肺之法，以图侥倖于万一。
生地　麦冬　地骨皮　桑叶　北沙参　丹皮　橘红　白花百合　苡仁　芦根
（案14）洞泄为脾衰不能分渗，食减泻频，腹鸣作胀，土将败矣。此犹可补可温，惟阳痿声喑，肾藏已竭，法在不治，春令木升而水不能供，何药能效？
金匮肾气丸
（案15）左脉细软无神，心肾两虚，头眩体麻，腹痛如欲泻状，是虚阳上扰，下焦不能吸纳耳。用阴药则碍脾，且仿潜阳法以变通之。
虎膝骨　牡蛎　茯神　半夏　薄桂　归身　白芍　黄耆（盐水炒）
（案16）倦怠欲卧，足软无力，元气大虚也。虚则纳穀少而精神愈衰矣，又兼咳嗽，咽乾，眼眵燥涩，是有内热，难投温补，宜戒酒节劳为妙。
生地　苡仁　扁豆　麦冬　沙参　莲肉　石斛　橘红　南枣（嗽止加）　参鬚
（案17）脉数无神，最非佳兆，体倦食减，固由于元虚脾惫，补之犹恨其晚，无奈阴枯液涸，有壮火食气之患耳，姑与调停法，重补轻投可也。
熟地　女贞子　石斛　参鬚　丹皮　苡仁　扁豆　麦冬
（案18）手战不可持物，舌痿不便语言，饮食大减，脉细无力，此大虚之症。右手痹痛，右足无力，有风痱之象，脉细，宜补。
黄耆　归身　远志肉　枣仁　制首乌　秦艽　生地　枸杞　桑皮
（案19）梦泄之后，咽中窒碍，两足无力，此肾脉不上循于喉咙，内夺而厥，虽未喑已成痱矣。纳减作胀，后天又衰，脉带数，真阴难复，非药所能奏效也。
生地　天冬　牡蛎　石斛　杜仲　苡仁　女侦子　湘莲　北沙参
用井水煎，五更服。

如狂（俞案）  ***************************
（案1）脉象左手寸尺细软，关部独弦，右手三部洪滑，关部尤甚，此平素心肾两虚，近则阳明痰火未清也。肾主水，水衰不能滋养肝木，以致肝阳易亢，怒火易升，而心君位司离火，又须坎水交济，水不足以制火，故向有背偻　起及胁痛、吐、瘀等病，更兼操劳家政，烦劳太过，五志厥阳之火上扰，则五液为其煅炼而成痰火，与涎互相击搏，值今暑令忽发如狂之症，此与本病不同，所谓本虚而表实也。近已深秋，金水用事，则阳火渐降，病乃向愈，然馀波未平，故肝胃脉偏强，现症口渴，便坚，溺赤，心烦，夜梦纷纭，肺俞中脊胀闷，均系痰火聚于肝胃之间，法当先清后补，标症既平，方可滋养心肾以为调理之计。
钩钩　熟石膏　枳实　胆星　法半夏　黄芩　橘红　甘草　蒌皮
接方：背上筋脉牵急，以冷洗手，自觉冷彻于背，即饮食入胃，亦著背而下，此皆积痰变幻，今脉象渐和，惟右关独大，仍宜清阳明。
钩钩　白芥子（炒，研）　海浮石　秦艽　苡仁　桑寄生（三钱）　石斛　胆星　络石（三钱）

神昏（俞案）  ***************************
神昏如　，牵掣如痉，脉细而弦劲，是水不涵木，肝木动摇，非比实症易治。
元生地　丹皮　归身　淮山药　云苓　泽泻　钩钩　元参　加青铅（八两，熔化，入水七次，取水煎药）
（案2）形质瘦弱，血虚内热之躯，又兼神识昏蒙，如癫　状，两病分歧，清补不能并用，难治之候也。
元生地　丹皮　陈胆星　橘红　元参　甘草　麦冬　熟石膏
（案3）寒热如疟之后，忽然神识迟钝，兼有盗汗，脉象左细右弦滑。此血虚而夹痰为病。
元生地　胆星　归身　丹皮　寒水石（三钱）　柏子仁　远志　枳实　甘草　冲竹沥（五匕）
（案4）病后目黄脚麻，神识呆钝，而饮食如常，肌肉不瘦。此湿热生痰为患，脉象滑大，清理可愈。
胆星　半夏　川连　黑栀　石菖蒲　枳壳　莱菔子　白芥子　姜皮
又，左脉仍数大，右脉略小亦数，用清火消痰不应，由水亏无制火耳。议养阴兼渗湿。
元生地　茯神　丹参　苡仁　枣仁　远志肉　苓皮　柏子仁　淮牛膝　建莲　加灯心

疟（俞案　沈案）  ***************************
（案1）间日疟原非重病，但疟发之前口渴，疟发之后渴退，是邪伏于内，以渐外达，其势不能遽止。恶寒汗冷，脉沉弦数。宜和营卫以达邪。
桂枝　白芍　柴胡　淡芩　花粉　炙草　猪苓　漂滑石　加大枣、老姜皮
（案2）疟以禁止，邪从内传，遂发不退，面目黄色，饮食不进，脉象虚数。此温热为风阳煽动，法宜清理伏邪。
前胡　秦艽　大杏仁　茵陈　蒌皮　木通　黑栀　淡豆豉　甘草　加姜皮
（案3）疟来间日发不移时，邪留募原，不能与卫气偕出也。脉象弦迟，寒多热少，宜桂苓甘术汤加清散药。
桂苓甘术汤加木通、青蒿、丹皮、大枣、姜皮
（案4）疟频发，谓之　疟，邪留血分也。左脉弦大，右脉细软，和血以托邪则愈。
逍遥散加丹皮、杜仲，诸药皆半生半炒，以天泉、井水各半，煎。
（案5）但寒不热，谓之牝疟，寒乍起，胀而不食，寒再起，胀反稍宽。右关尺弦细，是脾寒湿也，用桂枝附子汤。
桂枝　附子（七分）　生白芍　茯苓（二钱）　甘草　大枣　姜皮
（案6）但热不寒，胁痞，盗汗，脉而弦，法宜和营。
归身　白芍　生鳖甲　苡仁　丹皮　根生地　制于术　香附　浮小麦
（案7）疟中病衄，血去多而元气虚，法当补气以生血。
参鬚　丹皮　茯苓　麦冬　白芍　牡蛎　生地　山药
（案8）疟病频作，身痛脉细，小劳即诸病皆来，虚故也。
黄耆　于术　甘草　生地　归身　牛膝　杜仲
（案9）脉系侧关，界限难明，但细数无力，虚象显然矣。三阴疟久，因劳而连绵，身热兼咳嗽、喉痛，肺脾两伤，势必发肿，以避风静养为主。
淡豆豉（炒熟）　秦艽　薄荷　丹皮　大杏仁　甘草　橘红　马勃　加灯心（三分）
接方：川石斛　麦冬　苡仁　茯苓皮　桑白皮　橘红　秦艽　阿胶　加姜皮
（案10）久疟延成劳怯，咽痛乾咳，咳甚则恶心欲呕，此即劳疟之基矣。脉细，右寸关沉滑，是上年暑气伏于募原，渐传肺胃二经耳。宜清理，勿骤滋补。
嫩芦根　六一散　麦冬　法半夏　白豆蔻　地骨皮　杏仁　加姜皮
接方，服清理药，咳嗽咽痛不减，每交午后咽中如有物升，即燥痒欲呛。此由肾脉络肺，肾家水亏火旺，故循脉上冲，乃损症机关，即心嘈亦属火烁胃阴，自宜固本为主。
元生地　麦冬　川石斛　北沙参　丹皮　天冬　冬桑叶　橘红　枇杷叶
（案11）三疟久而寒热日作，此营卫两伤，乃虚候，非变轻也。面浮色淡，全不纳穀，为脾败之象。咽痛，脉数带弦，则难投补剂，病势殊深矣。年犹未冠，尚属纯阳之体，姑与清养法，以望转关。
根生地　丹皮　麦冬　苡仁　青蒿　洋参　猪苓　银柴胡　炙草　大枣
接方：重病服药，渐得轻减，已属大幸，乃迁延多日，药饵久停，病势日深，谷纳全废，面色　白无神，手足痿软无力，犹带寒热，咽喉频痛。此阴枯气索，清补两难之候，危矣。
地骨皮　经霜桑叶　麦冬　元生地　洋参　北沙参　丹皮　橘红　猪苓
又，寒热仍归三疟，此亦好处。左脉弦大，咽喉尚痛。宜滋肝补肾。
元生地　鳖甲　麦冬　丹皮　北沙参　地骨皮　山药　苡仁　猪苓　大枣
又，去地骨皮、山药、猪苓、大枣，加入牛膝、青蒿、参鬚
（案12）三疟虽轻，两次发　，脉象细软无神，乃大虚之候。
参　耆　术　草　地　芍　芎　归　附子（五分）　大枣
（案13）疟疾四作，顿然形瘦，腹胀，脉象细弦，是土败木贼也。
归身　白芍　柴胡　大腹绒　橘红　丹皮　苡仁　赤茯苓
（案14）疟后心中冲悸，脉象左大右小。此元气阴不足，阴为火扰，宜补中寓清。
参鬚　元生地　茯神　小草　丹参　柏子仁　紫石英　枣仁　加辰砂（三分，以红绢包悬药中煎）
（案15）三阴疟久，止才一日，发恰两日，此营卫俱伤，正气不能主持也。汗多脉软。治宜补养兼之。素有梦泄，下焦亏损，虽补不能速效。
四君加耆、黄、归、味、枣
（以下沈案）
（案16）扬州黄府癸丑五月初七日诊。太翁向来阳虚体质，今癸丑岁湿土司天，寒水在泉，交芒种三之气，脾胃主候，遂发疟，初起寒胜，继而热胜，夫脾应乎营，胃应乎卫，二气遍造，邪正相乘，遂为寒热。诊脉右大少神，食纳不甚舒畅，略有嗳噫，如呃之象，汗出肢冷，溺频便溏，全是阳微少振。拟温理脾胃之阳为主，不必多歧缕治。
人参　生于术　熟淡附子　公丁香　皮柴　厚朴　草蔻仁
初八日，询初有寒热在晡时，今渐渐早发在辰卯，兼神识欲迷，口渴欲饮，寒轻热重，热时衣被皆去。昨方因平素阳虚，故用温补之剂扶正托邪，兼用辛温理脾以宣畅营卫二气，使其气机流行，庶外邪可却。服后更加热渴，小便微黄，想寒热留恋旬日，津液被劫，况初病心悸，虚症早已彰著。用仲景炙甘草汤，为邪少虚多治法。
人参　麦冬　炙草　生地　桂枝　生姜　阿胶　大枣　去麻仁
初九日，凡疟邪由四末以扰中，胃最受戕，而胃为阳土，其用乃阴，疟热乘中，胃津被耗，理必烦渴，嗳噫，气逆上冲，皆劫津所致。脉数、舌赤，己见一斑。高年温补阳气，固本何疑。今以客邪未除，气从热化，只因体质阳微，不敢沉降清邪，姑与生津养胃，仿古酸甘化阴一法。
照前方去姜桂加乌梅肉
初十日，寒热减半，舌心微黄，渴饮嗳气。诊两手脉来虚数，是胃中不和，津被热燥。议用《金匮》麦门冬方，养胃汁以供肺，兼治痰气蒙神。
人参　半夏　麦冬　甘草　去米枣加
十一日，寒热未来，诊脉濡缓带涩，与昨诊数虚互异，此寒热稍退之象，第夜来寐不安逸，脘中痞闷，穀食无味，便泻两次，滑不自主，凡五窍不和，都属胃病，寒热从四末以交会中宫，胃当其冲，受困可知，夏至大节，脉症渐平，未必非调理中窍所致。今日议进温胆法，以胃属府喜通故耳。
陈皮　茯苓　竹茹　半夏　枳实　去甘草，加人参、金石斛、穀芽
十二日，前晚寐寤不安，胸脘痞闷嗳噫，因思寒热邪乘，脾胃阳气健运失司，议用温胆汤理痰气以和中，服后胀减寐和，诊时正寒热初来，脉形小弱，是阳为邪郁，寒退自当复耳。再思中下皆虚，虚则邪陷难解，议以分治之法，午余服延年茯苓饮，理痰运阳，培扶脾胃。天明进露姜饮，壮气攻邪，三服可以止疟。至于小便不爽，高年虚人常有之证，勿用渗利再伐下焦。昨云九窍不和，是都属胃病也。
茯苓饮（人参去白术）　枳实　生姜　茯苓　陈皮，加泽泻、姜露饮（姜四两，连皮捣汁露一宿）空心服。
十三日，两日议进通补，一理脾胃，一益气攻邪，已有小效，诊脉右虚软，左微弦而涩，歇亦少减，仍以茯苓饮方。
照前方去泽泻
十四日，连日进通补却邪方法，诊脉验症颇安，但病伤可复，而平素操持萦思，积劳致损，必须潜静旷达，方得生阳充沛。谚云：心病还须心药医也。若仍烦劳不节，斯心气愈伤，脾营更耗，必至病端蜂起。至若调摄药饵，全以后天脾胃为主，勿费多歧纷缕可也。
《外台》茯苓饮加南枣、煨姜
十五日，夜寐颇安，惟脘中不舒，按之不痛，此属虚痞，数为寒热侮中，清阳少于旋转，用治中法以运阳最稳。
人参　生益智　陈皮　炒半夏　茯苓　炒菟丝饼　炒远志
十六日，服十五日方，加神麴、生穀芽，去菟丝、远志
十七日，昨方减辛通，佐和中意，服后脘闷痞胀可见，阳微浊凝，必用通剂，阳通斯浊不上潜。今议进枳实附子理中汤通阳泄浊，仍有补中之功能。
人参　熟附子　枳实　陈皮　生姜汁　茯苓　厚朴
十八日，穀芽、神麴和缓，服之脘胀，易以枳实辛泄，姜附温通而效，今以理胃阳为主。东垣为胃降乃顺，脾升则健，不可不分晰也。照前方去枳实。
十九日，茯苓饮加乾荷叶。
二十日，茯苓饮加熟附子。
（案17）李，四二。□□日久阳气不主伸越，致邪气留□□升举清阳亦可内托，从汗而解，服之已经□□东垣云：夏疟痢都因脾弱，腥浊闭气易阻，□□当禁忌过月，不使复病。
归身　广皮　制首乌　杜仲　白术　枸杞　炙甘草
（案18）□□□□面黄，苔白，脘中格拒，汤水都呕，三日疟一至，据色脉症，乃足太阳阴微饮结，当以温药和之。
丁香柄　草豆蔻　厚朴　制半夏　荜拨　姜汁
（案19）某，三三。疟止劳复，旦发热胜，心烦口渴，汗多不饥，邪在阳经。
知母　草果　黄芩　乌梅　生姜
（案20）陈。初因寒湿，久变为热，格拒于中为痞，疟固在阴，当与邪陷痞气同法，用泻心汤。
黄芩　川连　半夏　厚朴　乾姜　草豆蔻　枳实　姜汁
（案21）李。疟邪能食不运，足太阴阳气受伤，汤药不效，乃肠中之气呆滞，汤则流散气轻，小温中由中走下，兼可解郁除湿，气得行运，胀满自减，以胀乃腑病故也。
（案22）蒋，十。此饮食失和，脾胃内伤，更加暑湿客邪伤气，幼稚纯阳，瘅热无寒之疟，面痿黄，唇舌白，腹胀便溏。见症仍在足太阴脾，延持太久，有瘕聚疳疾之累。
人参　草果　泽泻　厚朴　广皮　茯苓　猪苓　生姜
（案23）顾，二十二。疟热伤阴，五液少聚，气泄则阳化内风震动，四肢麻痹，巅眩心悸，欲厥之象都属厥阴。食减不甘，从胃和补。
制首乌　天冬　沙参　茯神　知母　麻仁
（案24）顾，四二。夏秋暑湿成热，误伤寒发散，胃汁被劫，腹不知饥，肌腠皆乾燥甲错，甘寒生津为稳。
麦冬　生地　知母　生甘草　竹叶　蔗汁
（案25）钱，五十。少阴疟两月，胃关衰不纳穀，神消形瘦，攻补不应，宜举八脉之阳，阳壮邪可托出。
鹿茸　当归　枸杞　肉苁蓉　大茴香　茯苓
（案26）某。从前食物失调，脾胃受亏，即与幼稚之疳症病同。物滞久延必伤正气，东垣所称物滞既伤气，理必消补兼进。
人参　厚朴　陈神麴　桔梗　麻仁　广皮　调磨积丹（五分）
（案27）钱。三疟日久，奇经损极，邪乘攻络，血从便出，病为伏邪，而参苓乃理胃之品非锢邪之品。救逆汤，仲景治火劫惊狂阳亡外越之症，其意重镇之中引以飞走，由表由经脉以固束。余曾用之以治阴疟。至柴葛泄阳，尤非八脉方也。
人参　当归　枸杞　鹿角胶　茯苓　柏子仁　鹿角霜　桂酒拌白芍
（案28）朱，四三。阳微外寒，阴弱内热，是为劳疟，宗东垣内伤议治。
姜枣补中益气汤
（案29）周，廿三。寒热疟邪都从四末扰中，胃阳受侮，食下胀闷，大便不利，是胃病。据说胁下有形必系疟母，邪与气血相混，久病入络，当与通。每日用仲景鳖甲煎丸，早夜各服十五粒。
（案30）朱。久疟溺淋，五更热止无汗，治在肝胃。
丹皮　知母　鳖甲　柴胡　黑山栀　云苓　木通　阿胶
（案31）朱，四三。劳倦阳气先伤，营卫皆损，疟无止期，自述天暖可缓，阴晦病加，身中阳微已著。与壮脉护阳。
生鹿角　白术　人参　桂枝　黄耆　当归　炙甘草　煨姜　南枣
（案32）杨，廿八。邪伏于阴，而成三疟，表散不应，脉缓，中焦痞闷。治在太阴。
草果　厚朴　桂枝　白术　茅苍术　姜汁
（案33）罗，三三。疟日发既而间日，寒多无汗，食进不运，诊脉缓濡，此阳微邪陷于阴，寒起四末，从太阴治。
露姜饮
（案34）成。暑湿阻气，疟止不饥，气伤不可流行，是脾胃病。
生白术　广皮　黄芩　半夏　枳实　草果仁
（案35）某。疟乃暑热之后，侵必伤胃阴，先以甘寒生津，不至再涉时邪。
竹叶心　知母（蜜炙）　麦冬　生甘草　蔗浆
（案36）赵。久疟伤阴，夏热发泄，咳痰有血，清心热，养胃阴，淡薄饮食，半月再议。
竹叶心　鲜生地　扁豆　知母　生草　茯苓
（案37）某。阴疟经年，寒热必喘逆痰升，左脉已结疟母，病在厥阴、少阴，邪混气血为难治。
川桂枝　生牡蛎　熟附子　茯苓　炒常山
（案38）杨，三三。阳虚有时饮感令，暑湿与痰饮气结混蒸，湿甚生热，汗多不解，舌白呕逆，实非风寒。饮亦湿类，湿热下注，便溏不爽，三焦不通，疟不能已，不宜重剂推荡，以肥人阳易虚故也。
半夏　淡黄芩　草果　滑石　厚朴　知母　姜汁　石菖蒲汁
复诊，热多消渴，舌色淡黄，目色已白，水入呕酸，脘闷，痰饮热邪居中也。大凡疟邪，寒热必先从四末以乘中，斯则中焦受困，故疟止之后旬朝不饶饥饱颇多，非奇美也。
半夏（醋炒）　生石膏　生茅术　杏仁　厚朴　知母
临服加豆蔻末三分。
（案39）周，三七。邪在阳为三疟，再为烦劳伤阳，寒起足趾，甚则肢节若堕，冷饮不适，阳伤大著，身痛转甚，议用温经一法。
桂枝汤加白术、附子
（案40）詹，三十二。疟愈，脘下胀闷，既而失血盈碗，是营血既受伤。据云服地黄病剧，非滞腻沉阴之药可调。议以转运脾阳。
茯苓　甘草　桂枝　南枣　蜜煮热老姜
复诊：桂芩术甘汤。
复诊：香砂六君子汤。
（案41）周，二十八。阴气先伤，阳气独发，但热无寒，是为瘅疟，舌乾、渴饮、嗽咳，暑邪尚在肺胃。知饥不嗜食，乃邪热不杀穀也。先用玉女煎存阴清暑以和肺胃。
玉女煎去牛膝，加竹叶心
（案42）毛。阴疟复腹大跗肿，用养阴清补而愈，长夏暑湿外加饥饱内伤，皆是脾胃受病，泻利黏积虽罢，而腹膨浮肿又来，舌绛，唇焦，溺赤，不是纯虚见症。
茯苓　茵陈　滑石　木通　大腹皮　厚朴
（案43）张。三疟屡止屡发，时见右臂、肩背、胸胁肿凸，旬日自散，络脉不和，必安间静养可愈，药未能速效。
（案44）吴，三三。凡疟久，邪结必成疟母　瘕，其邪深客于阴络，道路深远，肌肤无汗，能食，便溺通调，病不在府，从腹下升逆，贯及两膝腰中，推及八脉中病，理固有之，然立方无捉摸，议仲景转旋下焦痹阻例以通阳。
苓姜术桂汤
（案45）胡，二三。六腑以通为补，只因久病外邪疟痢之郁，初用升阳，继以温通，仿古先表后里之义，已经获效，必谨慎物食，俾脾阳充复，可以全愈。
淡附子　人参　大黄　乾姜　厚朴　茯苓　神麴浆丸。
（案46）叶，五六。疟渐延三日而发，其邪已深入脏阴之络，四肢先寒，太阴见症。阴中伏邪，非发汗和解可效，惟按经内托扶正以获安，特不能速效耳。腥浊闭气皆为敌树帜，勿食为妥。
人参　白术　桂枝　炙草　草果　生姜　南枣
（案47）居，廿八。脉右沉濡，左弦，疟经两月，止而复来，食入便出，腹中隐痛，宜谨慎食物，正馁邪陷，有三阴延绵之虑。
鳖甲煎丸。
（案48）王。舌白不大渴，寒战后热，神躁欲昏，而心胸满闷更甚，疟系客邪，先由四末以扰中宫，嗽痰呕逆，显是邪干肺胃，体虚邪聚，闭塞不通，故神昏烦躁，郁蒸汗泄得以暂解，营卫之邪未清，寒热蔓延无已，此和补未必中窍，按经设治为宜。
白豆蔻　黄芩　炒半夏　杏仁　淡竹叶　姜汁
复诊，寒热呕逆，心胸痞闷，夫心胸非停食之地可以攻消，不过因疟邪交会，秽浊矇蔽使然，故疟过即安，苟非芳香，何能开其矇蔽？舍此并无捷径。
牛黄丸（二服）
（案49）李。自病十三日，夜不得寐，肢臂有斑，寒起四末，热郁中焦，渴不能饮，胸胁痞胀，按之则痛，舌现灰白滞色，二便皆不爽利，此邪伏在络，寒热后永不得汗，古云疟不离手少阳，小柴胡投之不应，其邪在络何疑？议通厥阴阳明。
桂枝木（一钱）　茯苓（三钱）　生牡蛎（三钱）　淡乾姜（一钱）　姜汁（四分）　半夏（钱半，炒）
复诊：紫斑且多，邪伏于营，脘膈仍不爽，用至宝丹，每用三分，金银花汤化服。
（案50）叶，四一。诊脉右小弱，左空弦，视形色枯藁不华，舌白不渴饮，病及一月，寒热，乾呕，神气欲昏，微呃，烦不欲寐，汗出。此伏邪久而伤正，阳气日漓，邪陷入阴，胃虚客犯，当邪乘攻触，见此昏烦呕呃，议温胃阳益虚镇肝逆，逆理呕烦，用旋覆花代赭石汤。
旋覆花　代赭石　人参　半夏　广皮　煨姜　南枣
复诊，交子时乃戌亥纯阴之馀气，阳气不复，形寒鼓慄，巳午盛阳司时乃安，况阳从汗出，舌白为胃阳虚。用附子汤法。
（案51）张，四三。三疟，背寒骨束，并无汗战呕逆，治在少阳督脉。
鹿角霜　枸杞　归身　沙苑　淡苁蓉　大茴
（案52）金，二十。太阴脾土性畏寒湿，暑湿既在深阴，疟三日一至，饮酒再助其湿，疟痢兼作，但肛坠而肠胃不痛，脉来濡弱，当理湿以生阳，用桂苓甘露饮。
（案53）金。间日疟发，头痛，脘闷，痰多，劳倦挟外感，表剂宜轻。
半夏　黄芩　桔梗　枳实　青蒿　苏梗　生姜
（案54）沈，三三。嗔怒复疟一月，腹膨胀满，二便仍通，形寒汗多火升。此肝木内震，脾胃被戕，气衰为滞，非阴药可效，《金匮》首章理脾胃必先制肝木，仿此为例。
人参　炙草　椒目　延胡　茯苓　益母　厚朴　川楝子
（案55）某。素有劳怯，外感疟邪，更伤脂液，阴不上承，上燥失音，当与肺痿同治，彼麻黄、桑皮散邪泄肺，于病于体皆悖。
鸡子白　生甘草　葳蕤　麦冬　白元米汤煎。
（案56）瞿。失血数载，经脉久空，瘅寒无热为牝疟，每发于阳气不足之人。柿味甘寒，蟹味咸寒，阳失行宣，是皆左券宜乎？日加寒懔而血络并逆矣。
救逆汤
（案57）汪，二八。越三日必寒热，腹痛不饥，途中吸入寒热不正之气，消散与参术皆非。
苏合香丸
（案58）姚，十八。脉弱小促，疟不肯止，皆辛散过投，卫伤则寒，营伤则热。用补中益气汤，数日可愈。

暑湿（沈案）  ***************************
（案1）顾，三四。阳虚之体，迫受暑湿，气分窒塞，脉濡，舌白，头胀，心悸，口渴。治以桂苓甘露饮。
（案2）钱，四六。当年久泻用三神丸得效，是脾肾两固兼理气分之滞，体质阳虚，遇冷病加，今病延长夏，小水不通，必因夏湿阻其宣化，久则气血凝著而为肠红，姑与桂芩甘露令消其退。
（案3）祈，五二。脉缓濡，夏季过饥，吸受暑湿，膜原浊痹，清气不宣，脘胀腹满，阴囊、足跗皆肿，得泄气少舒，湿与热传至经腑，当分消其气分。
大腹皮　厚朴　木通　防己　莱菔子　金沙　茯苓皮　萆薢
（案4）殷。湿热未尽，气分受伤，形软不舒，即是热伤元气。
葳蕤　绿豆皮　炒川贝　地骨皮　知母　生草
（案5）某，四六。湿温长夏最多，湿蒸热郁之气由口鼻而入，上焦先病，渐布中下，河间所谓三焦病也，治法与风寒食积迥别。仲景云，湿家不可发汗，汗之则病，湿本阴邪中人也，则伤阳，汗之则阳愈泄越，而邪留不解，湿因热郁，发现为黄，熏蒸气隧之间，正如醃　之比，斯时病全在气分，连翘赤小豆汤可以奏绩。今经一月，邪弥三焦，自耳前后，左肿及右，痈疡大发。盖痈者，壅也。不惟气滞，血亦阻塞，蒸而为脓，穀食不思，陡然肉消殆尽，胃气索然矣。商治于今，补则治壅，清则垂脱，前辈成法一无可遵，因思湿热秽浊结于头面清窍，议轻可去实之法，选芳香气味，使胃无所苦，或者壅遏得宣，少进浆粥便有进步。按：《经》云：从上病者治其上。《灵枢》云：上焦如雾。非轻扬芳香之气何以开上。
青菊叶　马兜铃　连翘　射干　银花　川贝　绿豆皮　荷叶边
以清水拌湿，铺入甑中，蒸露杯许，和入金汁一杯，常以茶挑服。
（案6）时。刮痧震动经脉，体虚不耐，颇觉不安，亦无妨害，但暑湿皆伤气分，气无形质，流行则邪解，今以六味填阴，滞浊暑气，恐无此方法。
竹叶心　天花粉　银花　连翘　川贝　郁金
（案7）钱，十六。脉左小坚劲，色苍，形肿，当午热灼口渴，晨必微寒，食物皆减，此暑邪乘虚致病，状如疟症，因吐血屡发，表散非宜，姑以玉女煎方，得热止再议。
（案8）钱，四七。宿病劳伤，新感暑热，咽痛，舌糜，目黄。宜清上分消。
连翘　麦冬　竹叶心　川贝　马兜铃　六一散
（案9）俞，四六。脉小，舌白，小溲淋闭，大便不爽。仍流此暑湿著于气分，气阻窍窒。当治其上，以水出高源也。
滑石　通草　桑皮　茯苓皮　米仁　芦根
（案10）沈，四七。阳虚不喜凉食，气阻膈间，脉沉，目黄，必有冷湿之气内著，用辛温补通之。
半夏　茯苓　厚朴　益智仁　广皮白
（案11）金，十九。暑邪内伏，暑必兼湿，伤于气分，渐布三焦，三焦变疟不成，邪归伤阴，痢不尽，邪又变微热，不食不饥，九窍不和，尝闻病起在气，病久入血，延绵经月。再治肺邪，愚老人见不及此。
牡蛎　川连　川柏　秦皮　远志　人中白
（案12）郑。暑必挟湿，二邪皆中伤气分，阻而无质，首从治肺极是，以邪由吸入，自上而中也。夫肺主卫，心主营，卫营失和为寒热。肺邪逆行，犯及心包，遂热炽神躁昏谵，汗出不解，邪非表受，即大便通利而痞闷，仍然亦非胃家实热可攻而愈，由无形气结日郁，郁久必热，久蒸痰聚而为不饥不食之症矣。
（案13）某。风寒必从六经，暑热必究三焦，况乎上受之邪，当治其上，开其上结，取气微辛，取味微苦，体质素虚，勿用重剂伤损阴阳。
复诊，昨方辛胜于苦，取乎开多降少，恰在胃脘之上，方中草果知母两和脾胃以止疟，服已胸脘有辛辣气味。今午诊左数右寸尺大，胸次按之微痛，舌上白腻，亦不渴饮，决非实热滞结，思表散过辛必泄肺，肺馁不司肃降，上气遂致凝结。《内经》以气过于辛，有食甘以缓之之义，然甘味皆守气，钝非为合法，况秋分得天气之降，今金气无权，未能应乎天气。拟商缪仲醇方法，平衡轻剂，仍从上治。

厥（俞案、沈案）  ***************************
（俞案）
（案1）无端眩晕仆厥，移时方醒，今面目黄色，口乾溺赤，脉象左细右滑。此心肾虚弱，外受暑湿之邪，暑为火，湿生痰，故病形如类中。法宜与清理，继以补养，乃不复发。
半夏　赤苓　香薷　厚朴　川连（酒炒，四分）　茵陈　钩钩　木通　鲜藿香叶（一钱）
（案2）病后发厥，神昏口噤，痰响涎流，此五　之类，脉细无力，乃虚　也，补之则愈。
黄耆　制于术　党参　茯神　枣仁　远志　归身　炙草　桂元　大枣
（案3）头重如欲晕倒，冷汗大出，手足厥逆，脉细，右手尤觉微渺，舌苔白，起病不过八九天，小便不利，正值夏月辛苦作劳之时，作暑厥治。
先服地浆水。
洋参　麦冬　北五味　半夏（醋炒）　丝瓜叶　环慄　丹皮
（沈案）
（案4）吴，三九。厥阴气冲昏厥，都因阳明脉虚，通泄和阳不能却病，议填胃土以熄虚风。
生牡蛎　生黄耆　炒常山　甘草　南枣
（案5）朱，三七。俯则气塞，咽喉呼吸不通，晕厥，面色油亮，神色昏蒙，足痿无力。盖肝肾下虚，浊阴下潜，仿仲景肾气厥用浊药轻投一法。
地黄饮子
（案6）某。阳虚之体，频遭病伤，能食不充旺，耳鸣心悸，内风渐至，有中厥之虞，右归补阳亦可，但桂辛甘损耗肝血，当易以温柔固摄，冀免虚风。
姜制地黄　人参　当归　茯苓　肉苁蓉　五味　枸杞　山药　淡附子　萸肉　枣肉和丸。
（案7）朱，三七。肾虚气厥，用河间地黄饮子颇安，据说过劳病加，必有肝阳陡升莫制，咽乾舌燥，少寐。当复以息风和阳之品。
磁石　远志　茯苓　熟地　肉苁蓉　柏子仁　枸杞　五味　天冬　牛膝
（案8）程，女，廿九。前方解经气郁热兼流行气血，奈经水数月不至，厥发两次，因惊动气，喉间血腥失音，而心口隐痛，巅胀鼻痛，总由厥阳上冒清空所致，与芦荟丸服二钱。
（案9）吴。幼有痫厥，必挟痰火，愈经数年，年壮而复发，是情动阴泄，阳遂得以上冒。自言左胁中气冲上引，必心胸痞塞。此肝脏厥阳无制，由乎水弱不为木耳。
六味丸去山萸，加磁石、龟板、白芍
（案10）某。诸动属阳，劳烦则扰于气，肝司藏血，拂郁则血菀于脘，午后气并于血，升降清浊为厥，脉来浮数而细涩，面黄唇白，热势少轻，神昏如故，胸腹隐痛，必非停滞，诊有瘀聚所致；目荒、舌缩为肾水竭绝之征；瘛瘲不止，乃肝虚风动之象，病名暴厥。养葵所谓薄厥、煎厥之类。开心包不应，勉蒲黄散去瘀舒郁，续进滋养天一之水，以冀风糜火熄，此属不得已之想，未识以为何如。

痫（俞案）  ***************************
（案1）癫　之症脉大易愈，脉细难痊。今脉细而目睛无神，交夜糊涂，口渴，是病在重阴，不能去根矣。
陈胆星　元生地　丹皮　小川连（酒炒）　海浮石　甘草　青黛（五分，漂净，冲服）
接方：恼怒则肝火炽盛，又加惊恐，则肝胆俱病，木火交亢，以致癫妄神昏。今虽稍轻，而脉左弦右滑，是火郁生痰之故，故筋惕而胀，亦属肝火煽风。法以抑肝清痰为主。
陈胆星　钩钩　法半夏　川连（酒炒）　枳实　橘红　甘草　海浮石　竹沥（十匕）　姜汁（一匕）
（案2）　风乃难愈之候，脉数带滑，宜先清其痰。
元生地（炒，四两）　炒归身（二两）　丹皮（炒，一两五钱）　羚羊角（磨汁加入，五钱）　青黛（漂净，三钱）　川连（酒炒，三钱）　陈胆星（姜汁炒，一两）　半夏（一两五钱）　橘红（炒，一两五钱）
用神麴二两打浆加入羚羊汁，和药为丸，每晨服二钱。
又，　势稍轻，未能脱体，左弦脉尚存，宜佐以圣惠三　丸。
石矾（八两，一半生用一半煅枯）　荆芥穗（炒，四两）
为末，用粳米粥汤糊丸，以漂辰砂为衣，每服二钱。
（案3）足麻至心，即神昏痉搐，喉有痰声，此　症也。脉细而沉弦，宜归脾汤。
黄耆　党参　术　远志肉　炙归身　鹿角胶　半夏
丸方：耆　术　党参　远志　归　仲　熟地　鹿角胶（二两）　河车　坎　
（案4）肝风内舞，痰因火升，左边头顶、手足、肩、腹俱有牵绊之象，盖厥阴经脉所过地部皆为痰火缠扰也，痰火不清，　症必然复发，清心戒怒，静养可痊。
陈胆星　海浮石　橘红　钩钩　川斛　羚羊角尖　枳实　甘草
又方，逍遥散加减。
又方，虎潜丸加减。

短气（俞案）  ***************************
（案1）舒气稍长，胸脘即痛，仲景所为短气不足以息者，实也，此实字指痰饮逆气而言也。尊恙恰合是条，右脉细弱。法当温通。
云苓　法半夏　茅山术　乾姜　巴戟　新会皮　补骨脂　甘草　胡桃膈

郁（俞案）  ***************************
（案1）《内经》以喜怒出于膻中，今襟怀不畅，无忻忻自得之意，盖缘久郁则清阳失司，生机不能灵动也。遇事烦厌难耐，寐醒即欲起身，肝阳心火易扰而不宁谧。拟由滋养以濡济之，所谓盏中添油，炉中覆火之法也。
茯神　远志　枣仁　归身　丹参　柏子仁　半夏曲　石菖蒲　麦冬　萱草　人参
神麴和丸，金箔为衣。
（案2）少年即有郁症，生阳不能舒布也，加之惊则肝胆亦病，自然寐少寤多，盖阳不入于阴，血不协于气也。今届六旬之外，血更衰，痰渐生，胸膈右边不能融畅，便燥，臂痛，著衣不便，鼻亦不知香臭，此由气馁则痰滞，升降出入之机针废弛，恐为厥中根基。诊脉左小右　，宜补心脾，化痰利气，使营卫流通，乃无大患。
茯神　霞天曲　柏子仁　丹参　远志　枣仁　川桂枝　归身　甘草　姜皮
又，臂痛止，去桂枝加参，后服指迷茯苓丸。
（案3）怀抱不舒，气郁于中焦，五更将交寅卯时为木旺之候，故肝阳上冲，喝喝如太息，间有腐臭者，郁则成火也。脉弦带数，宜清理肝肺。麦门冬汤：
麦冬　洋参　半夏　冬瓜子　知母　橘红　钩钩　郁金汁
（案4）心热汗出即不得寐，舌苔黄厚，又不作渴，脉细左弦，是心肝郁火症，病始齿痛。理宜壮水。
根生地　木通　竹叶　丹皮　元参　川斛　麦冬　女贞子　旱莲草
（案5）腹鸣而气上冲心，此厥阴症也。脉右沉左弦，沉则气滞，弦则木郁，郁则少阳生气不伸，憷惕忧虑自不能禁，病由肝而及心肾。宜开宜镇为治。
抱木茯神　七孔石决明（磨去黑皮，研，三钱）　远志肉　五花龙齿骨（钱半）　石菖蒲　枣仁　柏子仁（二钱）　加辰砂（三分，红绢包悬于药中煎）
（案6）忧悲则气结不舒，生阳衰飒，故纳穀作胀，嗳噫，烦懑，其足膝肿痛，连两拗及背皆痛者，以至阴之地，无阳以蒸动也。
虎膝骨　茯神　杜仲　淡附子　生于术　淮牛膝　生苡仁
接方：目有微赤暂定温药。
茯苓　焦白术　杜仲　白芍　车前子　小茴香　金毛狗脊（去毛切片，三钱）　苡仁　大枣
又：去小茴香，用千年健三钱。

眩晕（俞案、沈案）  ***************************
（俞案）
（案1）头眩脉弦，清晨呕痰，此肝阳上扰兼酒之湿热生痰助火耳。
虎膝骨　云苓　半夏　甘菊　川连　杜仲（刮）　橘红　赭石　白蒺藜
（案2）头眩心跳脉而软。
黄耆　于术　党参　归身　茯神　枣仁　杜仲　甘草　麦冬　姜　枣
（案3）头重眩，足软弱，左脉细而弦，是肝肾虚症。
虎膝骨　归身　白芍　元熟地　枸杞　淮牛膝　锁阳（酒洗）　牡蛎　杜仲
（案4）头眩，神昏，呃逆，痰因火动，肝阳上扰之故。
九孔石决明（磨去黑皮，盐水煮半日，研末，同煎，三钱）　远志肉　茯神　橘红　白福花　江枳实　钩藤
（沈案）
（案5）宋，四十。操持烦心，身中阳气多升，肝胆相火内风震动莫制，遂有眩晕惊惕，肉酒蒸聚湿热，由胃脉下注跗足，每多脓水，此痿厥中风之萌。秋冬务在藏聚，温养经脉佐以温通，加味虎潜丸宜用。
虎潜丸去白芍、当归、知母、锁阳、广皮，加枸杞、茅苍术、白蒺藜、车前子　红枣丸。
（案6）某。阳气内风升举，眩晕肢麻，遗泄颇频，阴气先已暗伤，致二气失交，凡下虚必上实，诸脉废而不用，中年以后痱中厥仆至矣。诊脉小紧数，治在藏阴。
羊肉　杞子　首乌　五味　甘菊　黑豆皮　铅罐煎。
（案7）刘，六三。脉得动博，劳心烦剧，阳易升越，内风陡起，遂致眩晕欲仆，据述上冬患此，春夏数发，盖冬季少藏，不耐天暖气泄。法当填阴收纳，以培风蛰。二陈汤只治痰眩，非摄纳方也。
鹿角胶　柏子仁　天冬　熟地　杞子　青盐　石菖蒲　远志　苁蓉　茯神　牛膝　鱼胶

脾胃（沈案）  ***************************
（案1）张。脾胃不和，郁热内起，属五疳之症。
川连　藿香　厚朴　茯苓皮　广皮　木通
（案2）吴，五七。脾阳衰微，食入不运，汤饮更易壅积，脾恶湿也。当薄味令清气流行。脉小涩，非破气所宜。
姜枣异功，去甘草，加厚朴、益智
（案3）某。经营不遂，情怀拂郁，少火化为壮火，风木挟阳上巅，眩晕不寐，是阳不入阴，非虚症也。如果纯虚，岂有自春及秋仍能纳穀驱驰？今倏然脘中阻噫，由药伤胃口，致胃阳上逆使然。议用温胆汤。
温胆汤去甘草加桑叶、丹皮
（案4）叶，二十。和胃清热，渐次加餐，第中士既伤，阳木易动，已觉火升畏热，倘食物调理失宜，郁热内蒸，精液消烁，则难图矣。调中为主，兼理少阳郁热。
白术　丹皮　胡黄连　陈皮　枳实　黑栀　芍　桑皮
（案5）蒋，廿九。前方通三焦颇效，想经年九窍不和，属胃病，而犯胃最速莫若肝邪，中焦气钝，左升右降皆已失司，郁痹不行，少火化为壮火。治宜清降辛宣。
淡黄芩　白豆蔻　川连　厚朴　杏仁
（案6）汪。胃精不能上供，由夏令劳烦泄气，致交秋新凉外束而痛。两进清凉仅去其邪而痛不愈者，津未复也。议益胃津。
生扁豆　大沙参　桑叶　葳蕤　生草
白元米汤煎服。
（案7）某。凡寒热疟气起于四肢，蒸及中宫，必满闷烦冤。气痹治肺，热灼清胃，皆是古法。首方兼理上中，转方专理气。无非气结宜开治法，只因病延多日，质薄胃弱，于寒热未止之时，频加呃逆。《经》言胃气以下行为顺。中乏穀气坐镇少权，胃土属阳，譬如雨露上施，阳土得濡润而禾苗蕃盛。今也日加热蒸，斯震动之气上翔，胃气不安其位矣。尝读仲景书，吐　、狐惑、噫气、哕呃诸篇必系胃虚少谷，但须分在阴在阳之客为正，非案中稍申甘缓益胃，进以味轻气清以消息病情，盖志慎也。辰刻诊候，仪容清减，脉右虚数。法仲景「病邪未尽，正气欲衰，当与甘药」之旨。
胃气应乎卫，寤则行阳，寐则行阴。行阳主动，行阴主静。由寒热相争乘胃，药汤劣味再入胃，经旬未沾饮食甘美，胃已坐困，卫之行阳循阴机栝已偏，呃逆之乘甚于寤而不寐者，未得天地交泰之旨也。古人治病，必曰攻邪十之六七，谓邪衰其大半而止，正谓此。今须少少进谷，纳食为安，调寝食于医药之先，再无贻害。

肝病（俞案）  ***************************
（案1）气上冲心，心内热疼，仲景例之厥阴篇。但暴病为邪热内陷，久病为水不涵木。脉弦而细，宜滋肾以生肝。
川楝　生地　丹皮　白芍　枸杞　杜仲　归身　加建兰叶（钱半）
（案2）咽喉如有线牵引，不便俯仰。脉象左弦大。此肝阳射肺也。
羚羊角　川贝　橘红　丝瓜子　射干　海粉　紫菀　杵头糠
（案3）肾阴不足，肝阳内扰，筋跳强中，多食易饥，皆水亏木亢之故。惊气亦从肝，入梦与人争亦属肝火。以木侮土则腹中如胀，气闭不爽。就脉象之左弦右细，宜益木培木。
参鬚　茯神　远志　生地　山药　柏子仁　龙骨　白芍　南枣肉（三钱）　淮麦（炒，三钱）
（案4）先天真阴不足，水亏则火易上炎，加以肝阳升逆，背心烘热，倏作倏止，常时乾呕，痰带微血，此皆童弱之基。脉象左手弦劲。且与清肝，勿据用滋腻药。寐中惊惕出汗亦属肝病，宜温胆汤加减。
茯神　半夏　麦冬　石决明　冬瓜子　小草　白芍　杜仲　竹茹（八分）
（案5）颤振不止，脉细带弦，肝风为害也。
虎胫骨　牡蛎　归身　白芍　生地　牛膝　钩钩
（案6）静坐安卧，自觉身内振摇，然非肌肉懦　也。侧左则左摇，侧右则右摇，譬诸地动，由于风火激搏也。面多赤瘰，病在阳明。而阳明以肾为关，总宜助少阴之寒水以熄阳明之风火。
生地　丹皮　枸杞　沙苑蒺藜　冬桑叶　归身　白芍　虎胫骨　制首乌　女贞子　甘菊　霞天曲
为末，以川石斛煎膏，绞去渣，少加炼蜜为丸。

忡悸（俞案）  ***************************
（案1）左寸关洪大，心肝之火上燔也。火动风生，心包澹澹大动，憷惕不宁。法宜重以镇之，寒以折之。
生地　丹参　茯神　远志肉　柏子仁　枣仁　龙齿　麦冬　辰砂　半夏曲　川连　归身
神麴三两打浆糊丸，金箔为衣。
（案2）惊悸恐怕，心肾两虚也。自述火升背热，头重带摇，此痰火上冒清阳之位，恐延癫　痼疾，不可遽补，且进清理为妥。
生地　小川连　钩钩　青黛（一钱）　连翘　橘红　丹皮　胆星　甘草　辰砂
（案3）嘈杂心悸，见人则畏，夜梦纷纷，皆心神受病。脉沉弦，兼痰滞胆经也。
茯神　法夏　龙骨　远志　柏子仁　枣仁　石菖蒲　丹金器（一件）同煎。
（案4）寐中惊跳，肝有热而魂不这发藏也。从前目晴忽陷，亦由肝窍在目，肝繫了戾，筋脉为之挛钓耳，今病与昔病其因却相同。
元生地　龙骨（火煅醋淬，钱半）　茯神　远志　柏子仁　虎睛（乳搽炙熟，一个）　枣仁　归身　加金箔（三张）搅匀服。
（案5）忧愁悒郁，心神受伤，肾不上交，故应酬无意绪，行动则气促，诊脉左弦右细，知非痰火为病，宜归脾汤、宁志膏之类。
党参　黄耆　元生地　远志肉　茯神　归身　枣仁　炙草　木香汁
又，脉细弦，重按觉有力，肝阳上亢，暂进清肝法，前用补不应，症兼口燥，左胁胀。
细生地　羚羊角尖　香附　钩钩　黑栀　木通　青黛　橘红　金器（一件）
又，用清肝法又觉外寒，此亦气血久虚之故，但左脉尚沉弦，仍从肝治为妥。
元生地　伏神　胆星　钩钩　远志肉　橘红　丹皮　羚羊角尖　加辰砂（二分）冲服。
（案6）神气模糊，夜不能寐，心忡，腰痛，舌苔黄垢，脉象左弦细右滑大。此心肾两虚，痰涎沃胆之候，宜先清后补。
陈胆星　茯神　远志　半夏　丹参　杜仲　海浮石　橘红　加姜皮
又，先服暂服方：
茯神　法半夏　熟石膏　白福花　枳实橘红　石菖蒲　甘草
又，心忡稍缓，心膈仍热，脊腰时痛，夜寐未安，脉之滑大虽减，犹带数象。此水衰不能制火，肝胆厥阳上冒，宜去痰药，佐以潜降品。
虎膝骨　牡蛎　元生地　茯神　川石斛　杜仲　淮牛膝　小叶沉香汁（二分）
又，《经》云肾开窍于二阴，从二便不爽，必努挣而出，及脊腰下部作痛。原有肾亏，无以上交于心，致忡悸恍惚，夜不安卧，自用潜阳方法，颇有功验，但纳穀难化，腹胀肢浮，此固中气馁乏，亦缘肾不纳气，则气填于上中二焦。盖肾为胃关也，足膝麻冷其明征矣。所嫌左寸关浮滑大，兼之精滑舌苔，难投温药导阳耳。
虎膝骨　牡蛎　元生地　茯神　杜仲　芡实　川石斛　湘莲　小叶沉香汁

不寐（俞案、沈案）  ***************************
（俞案）
（案1）右寸脉弱，左寸关弦滑，此劳心太过，心不摄肾，而为梦泄。又以思虑伤脾，脾虚则生痰，痰停心包，故不寐嘈杂。宜先半夏秫米汤，继以归脾汤调理，然后可以抛弃一切，安神忌食静养，则渐可向安无虑矣。
熟半夏（半杯）　白糯米（小半合）
以千里长流水扬之万遍，取二碗煎药，煎用枯芦苇代炭。
（沈案）
（案2）某。按《灵枢经》云，凡人阳气暮必下交于阴，阴蹻脉中气满，阴气包护阳气不令透泄于外，遂令熟寐，反是，寐不成寐者，阳动于外，神识焉得归著于里。《经》义用半夏秫米汤，藉半夏由阳气入阴中，更入蹻脉，随以秫米奠安脾胃之气，为中宫砥柱，不令气升阳浮，然必多服，方有效验。
