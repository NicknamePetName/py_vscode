
安徽程  ***************************
先生之病，素禀湿热，又挟阴虚之病也。淫者何？地之气也。热者何？天之气也。天地郁蒸，湿热生焉。天地交泰，纲蕴生焉。生生不息之机，妙合于其间。禀而受者，湿热元气混合一家，出自先天，牢不可破。较之外感，内伤之湿热属在后天者一扫而尽，岂可同日而语哉。设使薄滋味，远房帏，不过生疮动血，幼年所患等症而已。惟从事膏粱更多嗜欲，外增湿热，内耗阴精，则脏腑营卫常有春夏之情而无秋冬之气，无怪乎其亥年之风火相煽，耳苦于鸣，岂非阳气万物盛上而跃之一验乎？当斯时也，静以养之，则脐冷齿痛以下见症之外，犹可相安于无事。何乃火上添油，喜功生事，陡然头昏面赤，一派炎炎之势，甚至火极似水，阳不成其为阳，势不成其为势，肝经之火、督脉之阳亦从而犯上，失其本来面目矣。近闻引火归元，以为甘温能除大热，嗟乎！未闻道也。甘温能除大热者，良以下极阴寒，真阳上越，引其火归其源，则坎离交媾，太极自安。若夫阴虚湿热蒸动而上者，投以清滋，尚难对待，断不可以火济火，犯一误不可再误之戒。然清已有法，滋亦频投，饮食能增，身体能胖，外有余矣。而色色不能久立久坐，即病机中万物阴阳不定，未有主也之条，际此，外盛中空，下虚上实，用药实难。尝见东垣之清燥汤，丹溪之虎潜丸，润燥合宜，刚柔协济。张氏每赞此两方始克有赖，何药而不即用之耶。无如药力之所以载行者，胃气也，胃属阳明，阳明中土，万物所归，湿热窃踞，亦久已熏蒸，传为吐血嗽痰，鼻塞噫气，二便失调，正窍不和，都属胃病。欲安内脏，必先清其外腑，又为一要着。至于秋末冬初病甚者，十月坤卦纯阴，天已静矣，而湿热反为之动，肾欲藏矣。而湿热为之露，致邪失正，能不令病之更进一层乎？附方谨覆。
青盐四两　甘草八钱　荸荠一斤　海蜇二斤　萆薢一两　饴糖八两　橘叶五钱　霞天曲一两五钱　十大功劳叶一斤　刺猬皮一两五钱
上药为末，竹沥和水泛丸，每服三钱，清晨开水送下，服完后合虎潜丸全料同合常服。

杭州汪  ***************************
承示病源阳分比阴分更亏，显有明征。阴亏而用十全养阴等法，责重乎阴。寓以阳药，本属和平之剂，良以秋分在即，燥气加临，不敢责重乎阳，以燥就燥，反增燥病焉耳。然于膏方下云后日可加附、桂，斟酌用之一语，早已言之，非不见到也。盖天地之气半月一更，人身之气亦半月一更。八月而至九月气已两更，病热不除，饮食反减，明明阴得膏滋而无病，阳得膏滋而更衰，一月之间阴阳偏胜，一膏之内功过相抵，可叹补偏救弊，因时制宜，应接不暇也。所云二十七、二十九两日霜降始寒，寒气外侵，痰饮内动，动见青黄绿水，尚属阳明胃腑。至于黑色，已自胃底而来，肾虚水泛，脾虚积饮已见一斑。然神气困顿，面色青浮，脉见双弦，以昭阳气不充，痰饮内聚宜矣。而反忽然牙齿浮疼，加以口苦酸泔，呃忒于胃，冲逆于胁，变出一番火气者，肝火也，肝气也。气火之横逆，不外肾虚无以涵木，木旺顺乘脾土，此等气为足即是寒之根底，反见气有余便是火之情状，所谓本寒标热是也。夫惟本寒标热，岂非阳气之虚，较之阴气更进一层耶。此时论治，离照当空，始可阴霾四散，宗风虚则炽、痰寒则壅之训，而出一星附散法，以助脾阳。俾虚风寒痰不相互结，非独分解病情而且土旺用事，更合机宜。如一立冬，又不可以纯阳无阴之品施于久病阴血本亏之体，冬月宜藏之令，即以此方分两三分之一，日进一服，参入前定膏方中，只须五钱，清晨傍晚，再服水泛金匮肾气丸一钱五分，淡盐汤送下，以占冬至阳生勿药而喜。至于黑锡丹、控涎丹，本来合式，因病处方，随机应变，相时而动可也。须俟尊处高明权之。

西汇胡  ***************************
天之热气下，地之湿气上，人在气交之中，无隙可避。虚而受者，即名曰暑。暑之为言，有湿有热，不言而喻。夫暑先入心，暑必伤气，气分之湿不为之先除，则所留之热必不能外出，所以暑湿热三气交蒸之先，务须消去其湿，正合古人消暑在消其湿之旨也。然湿邪一去，热气即从外达，又名暑热，不名暑湿，一气而有两名，前后之用药亦异。盖以热则伤阴，气亦更弱，无怪乎鼻衄旧恙上从清道而出，身体困倦，饮食渐减，脉转弦数，阳分更热。口内知干种种，见其虚中有实之象焉。但暑邪一症，河间每论三焦，现在头额蒙邪，热偏于中上，惟衄去过多，虚在下焦阴液。如此细诊，断在少阴不足阳明有余，有何疑惑哉！拟景岳玉女煎法，俾得中下焦热气上熏于肺者，悉从暗化，而下焦之阴气亦不再伤。仍不出乎刘氏三焦治例，未识当否。
细生地　煨石膏　怀牛膝　麦冬　知母

藩署萧  ***************************
人生四十，阴气自半，从古至今，未尝不若是也。惟尊躯之所独异者，正在湿痰素多，阳事早痿耳。尝阅医书，夜卧臂在被外者，每易招寒而痛，露臂枕儿者，亦易受寒而痛。此间之痛，虽非二者可比，而其起痛之因本于卧在竹榻。竹榻之性寒凉者也，日日卧之则寒凉之气未有不袭筋络骨，较之前二条之偶伤筋络者更进一层矣。所以阳气不宣，屈伸不利，痛无虚日，喜热恶寒。仲景云：一臂不举，此为痹。载在中风门中，虽非真中，而却类中之机，岂容忽视。现在治法，首重补阳，兼养阴血，寓之以驱寒，加之以化痰，再取经络通之。则一方制度，自不失君臣佐使焉。
制川附　党参　片姜黄　炙草　大熟地　当归　白芍　橘红　风化硝　桂枝　西羌活　沉香　海桐皮　枳壳　野於术　茯苓　绵黄芪　阿胶　制半夏　虎掌
上为末，取竹沥一茶碗，姜汁一调羹，入淡蜜水泛丸。

松江朱逢辰次诊  ***************************
左升太过，右降不及，何经之病？曰：左属肝，右属肺。肺肝同病，自然升降失常。然肺为五脏华盖，肝脉布于两胁，此左升仅属于肝，右降反属于肺，何也？盖肝体在旁，肺体在上，只就位置而言。若论其作用，　《内经》又曰：肝居人左，肺居人右。右之不降，肺正失其清肃之用也。左之过升，肝反多所横逆之用也。横逆之邪加于清肃之所，木寡于畏，反侮于金，无怪乎身半以左之气旋之于右，既不能透彻于上，亦不能归宿于下，有如邪正相争，盘旋胁部，直至得下后与气则快然如衰者，木究不能上克于金而仍下泄于土也。夫土曰稼穑，作甘者也。木曰曲直，作酸者也。口甘带酸，痰唾亦然，何莫非土受木乘之过，木亦太刚矣哉。谁能柔之，惟有左金一方，以为克木之制，则木正其体，金得其用，何患升降之不得常耶。
左金丸。　　
●复朱逢辰书
接读手书，荷蒙锦，念谢谢。所谕气火益炽等证，即古语云气有余便是火。气从左边起者，左肝火也，左金丸主之，当归龙荟丸亦主之。今既左金一丸如水投石，自宜以当归龙荟丸继之于后，未尝不可为法。惟我先生有为痈为血不可不预防一语，云出自高明，定有灼见。弟始而骇然，继且茫然，几不知笔从何处着矣。我先生如饥如渴，以望一方，惟速为贵。而弟又刻无暇晷，夜以继日，有者求之，无者求之，必得一左之右之、无不宜之之要法，然后可以复书。非敢缓也，盖有待也。端午日下问者，少徒辈聚在一堂讲论，百病皆生于气，遂有九气不同之说。气本一也，因所触而为九。夫怒与思为九气中之二焉，思则气结，《内经》自为注脚云：思则心有所存，神有所归，正气留而不行，故气结。先生有之，至于怒则气上，甚则呕血，怒则气逆，筋缓发于外，为痈疽。古人亦载于气门，以昭邪郁必变，久病入络，非无意也，先生亦有焉。弟即从此领悟曰：怒有形于外者，亦有不形于外者。暴怒传阴，不形于外者，郁怒伤肝，惟其郁也，木即不能畅茂条达，反来横逆，则气郁于中者，势必火炎于上。金受火刑，有升无降，痰血热辣一病于肺，痞满郁塞再病于脾。脾肺同病，则胃家之痰食无力以消，胆经之木火从而和之。将来血溢于痈肿，于经络增出一番新病，诚不能不未雨而绸缪也。然为痈为血之枝叶，仍不外乎气郁为火之根底。治病必求其本，因思气从左边起者，条内有久患气结，诸药不效者，先服沉香化气丸以开其结之文，不独将来之变病可以预防，即现在之气火升腾亦为合剂。而况右脉弦强，即土郁夺之之法耶。惟沉香化气丸重剂也，权宜用之而已。元虚久病之体，于病不能不用，而亦不可多用，清晨宜服八分，晚服逍遥、六君辈，调之补之，以为实必顾虚之计。未知是否，请正。
朝服沉香化气丸，晚服逍遥散合六君子汤（去半夏、人参，加北沙参、川贝）

嘉善吴  ***************************
大小便易位而出，名曰交肠。陡然气乱于中，原属暴病，不料迟之又久，肠间秽物归并膀脱，悉从小便而出，较之交肠症似是而实非矣。良由瘀血内阻，大肠废而不用，幽门辟为坦径，阑门不司泌别，舍故趋新，舍宽趋隘，日痹一日，漫无愈期。窃恐元气不支而败，此时论治，必须故道后通，瘀血渐消，庶乎近理。
旋覆花　新绛　青葱管　归须　柏子仁　首乌　荠菜花
另有旧乌纱帽一顶炙灰，每服钱半，温酒下。

常熟李  ***************************
惊悸起因，传为颤振，继以寤寐不宁，左脉细软，右关弦数，数则为火，弦则为痰。细软又主乎虚，虚在肝肾，兼以痰火结于脾胃，所以能食少运，肢体软弱，口燥身麻也。连日固本，既属安适，无容更张。惟痰火内胜，不得不以十味温胆法加减佐之，以为标本兼顾之计，俾得虚不再虚，实者不实，未知是否。
人参　大熟地　天冬　大生地　茯神　柏子仁　枣仁　石决明　橘红　当归身　川贝　鲜竹茹　龙齿
●次诊
颤振一症乃阴气争胜，颤则阳气不复，其势之来，上冲则鼓颔，四散则肢动。至于肉瞤筋惕，不过来势之轻者，平补镇心而已。惟肝不藏魂，寤寐失常，胆又内怯，惊悸时作，加以痰火串入其间，法须兼备，冀免厥塞。
人参　龙齿　归身　远志　茯神　麦冬　橘红　生地　枣仁　川连三分，拌炒胆星　秫米　半夏　竹沥拌石决明　竹茹钩藤
●三诊
颤振不发于冬至，已责阳气不复，此在冬至以前发者，尤为阳气不复，不言而喻。至于阴气争胜，似未可解，而不知阴气之所以争胜者，皆为阳气不充，未经来复之故。若能来复，则阴气何能争胜？然阴之争胜固已，而其所争所胜之阴究系何物邪气。曰肝属阴，痰亦属阴，痰属于脾，脾经所生之痰内因肝经之阴火下动，动则生风，痰亦随之而逆，此颤振之所由来也。岂独诸风掉眩，皆属于肝而已哉。惟本有惊悸，此因颤振而更剧，无怪乎其寤多寐少也。
人参　冬术　茯神　炙草　半夏　陈皮　大生地　麦冬　归身　白芍　酸枣仁　远志　秫米　竹茹　石决明　钩藤
先服磁朱丸二钱，陈皮汤下。

昆山陈  ***************************
胃脘当心而痛，继以形寒发热，如疟而作，甚至呃忒频频，此系温邪外感，秽浊内踞，加以湿痰食滞，交结中宫也。设使中宫之阳气内旺，所受之邪容易化达，兹乃元气本虚，诸邪又伤于后，无力消除，病延多日，所以脉象空弦，神情困倦，非补不可时也。但舌苔白腻，干欲热饮，下体先痹，今更作麻，哕逆恶心，邪恋肺胃而肾气亦衰，用药极难兼顾。然温养中宫，佐以上下分治之品，俾得一举而三善备焉。以冀即日见长为幸，否则气息易喘，恐增额汗，伊可畏也。
人参　於术　制川附　炙草　半夏　川朴　旋覆花　木瓜　麦冬　茅根　淡干姜　丁香　枇杷叶　藿香　代赭石
进前剂麻痹得和，四肢亦缓，且得吐出陈腐酸苦，其色若尘，此皆得温而通也。然呃忒频频，气息短促，呻吟不绝，哕逆呕恶之象仍不能除。神情困倦，左脉空细，右脉弦急，大便溏黑，喜饮热汤，湿痰邪滞之外又有瘀血在里，邪从上出，不自下行，已为逆症，而况呕吐之时，曾经额汗，能不虑其虚波暗起而脱乎？哕逆呕吐，无不由于气之所载。气若不平，诸症何从化解？将前方加减，先使气平为要。
旋覆花　代赭石　半夏　牛膝　西洋参　刀豆子　杏仁　槟榔角　沉香　台乌药　大补阴丸
呃忒日轻，呕恶日重，此即陈腐之邪内阻气机。为呃忒者，多从呕出，所以一则见轻，一则见重也。然病根欲拔，而其所出之路逆而不顺，上而不下，颇失胃气下行为顺之理，却为累事。昨夜额虽无汗，今朝脉尚弦急，呻吟未绝，所留陈腐之邪尚在中宫，犯肺为咳，犯胃为呕，直从中道而出，犹带呃忒，必须去尽宿邪，庶几有望。
风化硝　茯苓　制半夏　枳壳　刀豆子　苏子　白芥子　茅根　枇杷叶　厚朴　西洋参　竹茹
荡涤宿邪之下，呕恶大减，呃忒更缓，脉象稍和，呻吟渐除，大便叠通。夫乃胃有下行为顺之兆乎，去疾莫如尽，尚须磨荡下行，继之于后，可卜其旋元吉。
云茯苓　枳壳　风化硝　半夏　白芥子　苏子　大腹皮　苡仁　枇杷叶　厚朴　刀豆子　茅根　鲜竹茹　谷芽

虞德泰室人新城西栅五十岁  ***************************
肝者，将军之官。女子以此为先天，与男子不同，大病后先天未经复元，肝血内亏，不能涵养肝木，肝性刚强，入营则吐血，入胃则脘痛，上升则头晕，肝经之病，可云甚矣。设使脾土内旺，尚可生金，金来制木，不足虑也。无如此际健运失常，湿从下走，五更溏泄，甚至湿郁于中，腹中雷鸣，湿又郁而为热。其气上行，耳内嘈嘈，出脓出汁，今更失其聪矣。脾经之弱，自顾不暇，岂有生金制木之功哉。然肝为刚脏，顺乘中土，本属易事，横逆肺经，亦不为难。侮金之木，偏遇肺失清肃，木寡于畏，咳嗽数月，时见鼻衄，左脉过弦，右寸上溢于鱼际，甚至少腹有形之气从下而上，或攻于左胁，或逆于右胁，或塞于中，或作呕恶，竟有骤变为厥，缓变为臌之形，岂容渺视。然肝属乎阴，阴中有木火存焉。不左其金无以为治，但面色萎黄，肢体无力，饮食不多，喜饮热汤，中下之阳气式微，不得不兼顾治之也。至于得后与气则快然如衰者，不外是病，亦不外是治耳。
九香虫　冬术　车前子　白芍　麦冬肉　桑皮　左牡蛎　陈皮　紫菀茸　骨皮　厚杜仲　归身　左金丸

平望陆信夫  ***************************
先痛而后肿者，形伤气也。究其气之所以形伤者，热胜则肿，火甚则痛耳。此等见症，不足以泄其邪。又挟身中之白积，下走肠间，似属寻路而出矣。然脾气不升，反从下陷，四肢浮，阴囊肿，小水不利，满症作焉。实则泻之，未始不美，而不知所存之湿归入腹中，以昭诸腹胀大，皆属于热，幸得五苓以分其势。然犹未也，午后发热，鼻准色赤，虽曰脾经伏热，而咽之时痛，喉之干燥，舌之光红，苔之剥落，又有热伤阴气之象。泄热之中兼以存阴，尚为可治。今乃望得形枯色滞，闻得气短言微，问得不纳，便溏，脉之切得者右关弦数而大，至数模糊，左部寸短，关尺细弦，按之俱属无情。无一而非，阴枯阳竭，土受木乘，势欲悠悠忽忽而脱，偏补阴阳，皆有所碍。惟以培补元气一法，以冀一息之气，既可助阳，亦可生阴耳。
人参　麦冬　五味子　鲜藿斛　藕节　丹皮　伏龙肝　陈香橼　茯神　牡蛎　奎白芍
●复诊
肿胀一症大忌气喘溏泄，上下交征，以使气血阴阳立尽而脱，深可虞也。进前方溏泄已止，气喘已平，肾本肺标，自有相生之兆。病属转机，是以色之滞者能开，形之枯者得润，本实之拨固然因补而挽回，而枝叶之害亦因清而见化。化则口舌之干、咽喉之燥、咳嗽之作无一不因而愈。所愈者过半矣，可称佳事。无如大腹之满，虽减不已，未食之前，不知饥饿，既食以后，反多饱胀。盖以阳明中土，万物所归，而阳明胃腑，更有食积痰滞交结于中，无怪乎短脉虽长，弦数未罢，且兼滑大。午后微热，鼻色微红，阳缩虽伸，囊肿虽消，四肢之浮肿不能消，尚属病根未拔之候。虚则补之，热则清之，积之一字，惟有磨荡而已。一方而三法备焉。未知其能弋获否。
人参　五味子　白芍　鲜藿斛　麦冬　左牡蛎　藕汁　陈香橼　丹皮　伏龙肝　茯神　鸡内金　泽泻　陈海蜇　荸荠
二剂后去藕汁，四剂后去鲜斛。
●另方
陈香橼、人中白等分为末，每服钱半，取人参三分，砂仁一分，煎汤送下。

温中军  ***************************
头为空壳，气本内清，耳为听官，声由外纳。兹乃反是。望得舌苔黄浊，闻得气息喘促，问得心神恍惚，胁部胀逆，诊得左脉细长，右关弦数，弦则为湿，数则为热，细为阴分之细，长为寿命之长。长命者，元阳必旺，阴分自虚，偏以湿蒸热郁窃踞阳明。阳明之脉盛于头面，头面诸经暗被湿热上熏，何怪乎昏昏不爽，于头里嘈嘈，反起于耳中心神之所及肝胁之部，肺气之息，凡在中上两焦者，莫不深受其累焉。补阴以配其阳，化淫兼清其热，在所必需。
大熟地八两　竹茹二两　江枳壳一两　党参三两　当归身二两炙草一两　制半夏二两　茯苓三两　酸枣仁二两　陈皮一两　明天麻一两　甘菊一两　石决明三两　於术一两　白芥子七钱　丹参二两　女贞子二两
上为细末，取白蜜十四两，炼熟，糊丸如桐子大，每服五钱，清晨淡盐汤送下。
●又
古语云：痒为美疾。夫疾以美名，似非近理，而不知一痒之下，湿热交蒸者无不发之于外，都从黄水而出，则躯壳之内从此清且和矣，不亦快哉。然际此黄水成疮之候，瘙痒难当，可无具以应之乎。附方。
煨石膏十两　扫盆四钱　青黛一两
共为细末掺之，如水少者，用煎熟菜油涂。
●又
惊者必恐，烦亦归劳，劳则气陷，恐则气下。气之正者既从下陷，则胃家水谷之气亦未有不随之而下陷，此作泻之所由来也。扶助正气，以使有升无降，舍大补脾肾而何？
大熟地四两　肉桂五钱　怀山药二两　茯苓一两五钱　山萸肉二两　丹皮一两五钱　制川附五钱　黄芪二两　西党参三两　升麻三钱　炙甘草五钱　於术一两　当归尾一两　陈皮一两　建泽泻一两五钱　柴胡三钱
上药和入清水，煮成膏滋，收得极厚，听取用。
补骨脂二两　吴萸一两　五味子一两　肉果二两
为末，即取前膏糊丸如桐子大，每服四钱，清晨淡盐汤送下。

覆元和何明府改定丸方  ***************************
从前所用十四味方，不外和心脾肾三阴药也。三阴之中，责重乎阴，稍佐以阳，制方之意，悉因阳常有余，阴常不足起见，是以熟地、武板滋纳肾于下，於术、党参健运脾于中，茯神、枣仁、远志、柏仁培养心于内。尚恐三阴不能和协，用归身以统血，陈皮以调气，更取猪之髓、人之乳，皆属有情者，急补真阴。又得枸杞、菟丝之二子，阴中求阳，阳生阴长，共填不足之阴，而阳之有余者亦不至有所偏害。近来饮食不多，体肤未免受饿，理治不少，筋骨未免受劳，将充肤泽皮以温分肉之黄芪养筋骨，以添精髓之首乌合而用之，未始非一要着。至于劳倦伤脾，脾虚不能为胃行其津液，容易生痰生饮，可以二陈为使。然则今之立法，意在贵阳而贱阴矣。呈电。

杭州谢  ***************************
肝者，将军之官，谋虑出焉。胆者，中正之官，决断出焉。二者失其所出之常，郁结不解，以致右胁下痛。盖肝脉布胁，胆附于肝，一脏一腑，表里同病耳。然所病之痛，又因下积而除，显系肝胆两经，虽因本病而实，湿热久伤，附和其间，所致后来温补燥烈，既伤营血，又滞浊痰。气分日窒，右降不及，无怪乎右胁之下窒碍不通，舌上生苔，大便燥结，吐痰反少，面黄带滞，脉象弦涩，增出一番清浊浑淆见症也。据述下积之后，精神稍爽，似欲以通为补之象，未知是否。
旋覆花　青葱　霞天曲　新绛　柏子仁　饴糖　当归须　萆薢　刺猬皮　橘红
先服《医通》沉香化气丸五分，另水红花子一合，炒热绢包熨。
●又
脉之涩象稍和，弦则未改。积下之后，胁部稍能活动，想是痰血两邪尚有盘踞之意而未解散也。
旋覆花汤　饴糟　霞天曲　归须　刺猬皮　橘红　鸡内金　萆薢　瓦楞子
●丸方
六君子汤，干姜，陈粳米，取巴豆粒拌炒，仍去巴豆一合，淘黄连、九肋鳖甲、川朴、鸡内金、当归、水红花子、饴糟、瓦楞子、牡蛎、竹沥、达痰丸，另研细白芍、荠菜花。
总接本书虽有与前集《曹仁伯医案》中雷同者数则，然于药方或稍有出入，相见当时门弟子各有钞录，或是或非特两存之。
