
序  ***************************
乾隆间，钱塘魏柳洲先生重校《名医类案》之后，复选《续类案》六十卷，脱稿未久，先生寻逝。幸已邀录四库馆书，不致散佚。定州杨素园大尹，意欲付梓，尝嘱余校订，奈四方多故，余亦疏陋无以应，是以未果。今年春，秀水吕君慎庵，以其侄倩鲍君蕙谷所藏之俞氏《古今医案按》寄示，余展读数四，虽不如《续案》之网罗繁富，而所附近案暨按语颇可补魏氏之未逮，爰不揆谫伫，选其尤善者，参以一管之窥，用俟大方之教。
咸丰三年癸丑长至日安化后人王士雄书于潜斋
乙卯夏，杨侯自京来，曾将此稿评点，携至南昌，欲授剞劂，讵江右频年扰攘，迄今未靖，赖徐君亚枝缮存副本，而各案仅摘其由。兹将鸠刻公世，胡君次瑶谓宜详载原案，俾览者瞭然。复向蕙谷谋之，云原书已佚，余甚彷徨。吕君慎庵，访得嘉善吴君云峰家亦有藏本，遂蒙慨假补录，因笔之以志诸君子玉成之功。
丁巳腊八日士雄又书于渟溪归砚草堂

原序  ***************************
孟子言：梓匠轮舆能与人规矩，不能使人巧，巧者何？变通之谓也。巧固不能使人，其实不出规矩，人可即规矩以求巧，而巧自无方，是亦不啻使之矣。医之道，将毋同，自古迄今，医书多不胜纪，一病必列一门，一门必立数法。究之法有尽，病无尽。一病之变无尽，或萃数病于一人之身，其变更无尽。医之法，于是乎几穷。盖以法也者，不过梓匠轮舆之规矩，病不依规矩以为患，医第循规矩以为治，常者生焉，变者死焉。转恨医之法未备也，不知法岂能备，要在乎用法者之巧耳！闻之名医能审一病之变与数病之变，而曲折以赴之，操纵于规矩之中，神明于规矩之外，靡不随手而应，始信法有尽，而用法者之巧无尽也。成案甚伙，医之法在，是法之巧亦在，是尽可揣摩。惜《名医类案》醇疵互收，一为去取而巧者愈见，此余所以有古今医案之选也。惟是彼之所谓巧者，自今视之，犹规矩也。倘执巧以为巧，而不更加变通，则巧反成拙矣。故余于每条之下，妄据鄙见以按之，辨其真伪，别其是非，晰其同中之异，表其青出于蓝，或综数事为数语，以隐括其大略，或纂述旧说新说以补诸案之未逮，随选随录，随录随按，不惮烦词。窃附举隅之意，第恐载籍极博，见闻有限，譬诸审曲面势者，能免斫而小之之讥乎？然欲求巧于规矩，敢不择材以削锯。爰自甲午冬月为捉笔之始，至戊戌春月乃得蒇事，时年已七十，阅历既多，或片词之可取，因付剞劂，质诸同志。
乾隆四十三年戊戌春三月嘉善俞震

凡例  ***************************
鉴幼习于观巷田氏，田丈杏村中翰晋蕃以名孝廉，精岐黄术。尝谓近世医家，推王孟英先生为祭酒。以时多热证，而先生善用凉药也。光绪辛丑，友人薛朗轩明经炳，假馆省垣陈氏，临行田丈嘱求先生遗书，薛访得先生嗣子耕雨者杭州府诸生，年六十馀，往还数四，知先生手校诸书，半多散佚，惟《医案按选评》稿成未刻，而先生卒于上海，耕翁什袭藏之，从不示人，以薛君为人恳诚，因出与过录。原书间有虫蚀脱黏之处，薛君细心校定，另缮清本。予往杭，薛君为道其事，余请任剞劂焉。复请田丈批阅，丈以老病侵寻，遂不果。癸卯夏丈亦作古，以书还薛君，仅有手校夹签一条，今亦附注其下。兹当校刻工峻，爰将得书缘起，赘诸简端，而附录薛君写定凡例于下云。
此为先生癸丑年初稿，由徐亚之先生写定，而杨素园先生加以评点者也。丁巳将付剞劂，复从友人之请，补录原案，凡一万四五千字，更作后序一篇，则当时又有重定本，迁延未刻，稿亦无存，幸得初稿两册及丁巳序文纸稿，得以想见此中曲折而已。
凡另纸黏附者，皆经先生于癸丑后陆续手补，以气冲门末条有「乙卯补注」四字推之可见。今亦依次写入。
原本分上下两卷，嗣以页数颇多，改分四卷，其墨笔添注涂改之处，显然具在，今从其后定者而已。
原本眉批及旁批，均用朱笔，盖即杨素园先生评语以伤寒门谵语条，徐君亚之语证之可见。凡遇有朱批处，辄于正文绝句之间，加一墨笔钩识，殆欲于誊真时，将评语分行注入耳。今从其意，并加「杨曰」二字，以为识别。
光绪三十年岁次甲辰季冬之月会稽董金鉴识


卷一  ——————————————————————————————————————————————————————————————————————————————————————————

中风  ***************************
许允中治柳太后案。（雄按：所列各案已见江篁南《名医类案》者，概不重录，以下仿此。）
俞按：书称允中医术若神。曾曰：医者意也，在人思虑。即此条思虑巧矣。然仅可治真中风。《内经》所谓：其有邪者，渍形以为汗也。邪从汗解故得语，若概试诸不能言者，决无效。如罗谦甫治史太尉案，乃风中阳明经之表证也。又治赵僧判案，乃中腑兼中脏之里证也。皆风邪实证也。又治张安抚案，（雄按：三案俱见江选。）乃中经兼中腑，本虚标实之证也。许氏所治，亦系本虚标实者，但病起于暴，故用蒸法，亦如通关散之取嚏，稀涎散之探痰也。
丹溪治浦江郑君，年近六旬，奉养高粱。仲夏久患滞下，又犯房劳。一夕如厕，忽然昏仆，撒手遗溺，目上视，汗大出，喉如曳锯，呼吸甚微，其脉大而无伦次部位，（杨曰：将脱之象。）可畏之甚。此阴虚阳暴绝也。急令煎人参膏，且与灸气海穴，艾壮如小指，至十八壮，右手能动，又三壮，唇微动。参膏成，与一盏，至半夜后，尽三盏，眼能动。尽二斤，方能言而索粥。尽五斤而利止，十数斤全安。
俞按：此种病，今常有之，医所用参不过一二钱，至一二两而止，亦并不知有灸法。无效则诿之天命，岂能于数日间用参至十馀斤者乎？然十馀斤之参，办之亦难矣。惟能办者，不可不知有此法。
田杏村按：因餍高粱而成滞下，因久患滞下遂致剥伤阴分。经言：阴在内，阳之守也。故一犯房劳，阳即欲脱。案中「阴虚阳暴绝」五字的中病根，故急以灸法回阳，但阳回之后，不有以弥补其阴，终在险途。《神农本草经》：人参味甘微寒，补五脏。经言：脏为阴，腑为阳。气味甘寒而补脏，其为补阴之品无疑。因久患滞下而剥伤阴分，故非十馀斤之参，不能复其阴。
俞按：尚是囫囵吞枣。
赵以德治陈敬初学士，因醮事跪拜间就倒仆，汗如雨。诊之，脉空大而虚。年当五十，新娶少妇，今又从跪拜之劳役，故阳气暴散，正与丹溪治郑义士之病同。急煎独参浓汤，连饮半日，汗止，神气稍定，手足俱纵，瘖而无声。遂于独参汤中加竹沥，开上涌之痰。次早，悲哭不已，以言慰之遂笑，至五七日无已时。此哭笑者，为阴虚而劳火动其精神，魂魄之藏气相併故耳。正《内经》所谓五精相併者，心火併于肺则喜，肺火併于肝则悲是也。加连、柏之属泻其火；更增荆沥开其闭。八日笑止手动，一月能步矣。
俞按：此条与前条大同小异，而所以治其小异处，立言用药，绰有精义。可见古人善能模仿成法，又不蹈袭成法也。
杨曰：前证遗溺上视，已现绝象，脉又几几欲脱，较此条证为重，非灸法则不及救。此条证稍轻，故不必灸。
雄按：脉既空大而虚，证复汗出如雨，虽无新娶少妇之事，亦当急固阳气，是中风门脱证治法。设遇闭证，虽有新娶少妇之事，不可捕风捉影，辄投补剂。（杨曰：至言，须切记。）徐悔堂《听雨轩杂纪》云：蔡辅宜中暑，一名医见其室有少妾，遂以为脱证，云：非独参汤不能救。家人不敢服，复邀邻医诊之。曰：暑闭耳。进益元散而愈。故医者须有定见，而察脉证以施治疗，不可胸怀成见而妄为揣度也。然病家畏虚喜补，不识病情，医者避湿推干，但迎人意，不分闭脱，温补妄施，重者辄亡，轻者成锢，是乃仁术，可如是夫？触目伤怀，言之可慨。
丹溪治一妇人，年六十馀，手足左瘫，不言而健，有痰案。
俞按：前条脱证，脉大无伦，此条闭证，脉伏而微，非有确见，敢用此两路重药乎？须知脉与证宜合参。（杨曰：要诀。）如此条左瘫不言矣，而健又有痰，其得间在此，与浦江洪宅妇病疟无脉条相似。
虞恒德治一妇，年五十七，身肥白，春初中风暴仆案。
俞按：此条与上丹溪案，俱以实邪治而效，可见辨证宜真，不得专守景岳非风之论，先有成见在胸也。如立斋善于用补，而治郭艾武一案，（见江选。）亦用吐下而愈，故临斯证者，必须分别闭与脱二证，是下手第一要著。
雄按：粗工每执肥白之人阳气必虚之说，不辨脉证，温补乱投，真杀人不以刃也。
立斋治车驾王用之案。
俞按：此治中寒，寒痰壅塞气道之药。肥人脉沉伏，无火象者可用之。若脉微细者，必加人参，实非中风药也。黄履素曰：三生饮，施于中风之寒证，妙矣。或有虚火冲逆，热痰壅塞，以致昏愦颠仆者，状类中风，乌、附非所宜服。立斋治王进士虚火妄动，挟痰而仆，急灌童溺，神思便爽。（案见江选。）予从弟履中，痰升遗溺，状类中风，亦灌以童溲而苏。（案见魏玉横《续名医类案》。）此等证候，皆火挟痰而作，断非三生饮可投，并姜汤亦不相宜也。（雄按：不但三生饮不可服，虽当归、枸杞之类，亦不宜用。余治顾听泉一案可参。）同一卒然昏愦，而所因不同，须细审之。《太平广记》载唐梁新见一朝士，诊之曰：风疾已深，请速归去。其朝士复见鄜州高医赵鄂诊之，言疾危，与梁说同，惟云只有一法，请啖消梨，不限多少，咀嚼不及，绞汁而饮。（杨曰：甘寒息风法。）到家旬日，依法治之而愈。此亦降火消痰之验也。（雄按：《资生经》亦云：凡中风，由心腹中多大热而作也。）
喻嘉言治杨季衡案。（见魏氏续选。）
俞按：偏枯，昔人谓左属血虚，右属气虚。自得喻氏之论，其理始明，而随时换药，及刺四末，尤见巧妙。因思幼读《内经·生气通天论》曰：风者，百病之始也。清静则肉腠闭拒，虽有大风苛毒，弗之能害。又云：风雨寒热不得虚，邪不能独伤人。又曰：虚邪之风，与其身形，两虚相得，乃客其形。是确指虚人而后中于虚风也。然犹系因虚受风，故《灵枢》又有真气去，邪气独留，发为偏枯之说。偏枯难疗，二语尽之。再读《通评虚实论》曰：凡治消瘅、仆击，（仆击者，如人被击而仆，即今之卒倒也。）偏枯痿厥，气满发逆，肥贵人则膏粱之疾也。此条暗包痰饮湿热，阴虚阳虚诸候，并未尝偏中于邪风矣。盖肥贵人自然慎避邪风，而膏粱之变，风从内生。刘、李、朱三家从此悟入。大凡治病必求于本，仆击偏枯，以虚为本也。后读刘宗厚《玉机微义》暨王宇泰《灵兰要览》二书，益信塞外多真中，江南多类中。至缪仲淳立论，谓真阴亏而内热甚者，煎熬津液，凝结为痰，壅塞气道，不得通利，热极生风，亦致卒然僵仆，类乎中风，此即内虚暗风。初用清热顺气化痰，次用治本，或益阴，或补阳，其药以二冬、二地、菊花、枸杞、胡麻、桑叶、首乌、柏仁、蒺藜、花粉、参、耆、归、芍、鹿茸、虎骨胶、霞天膏、梨膏、竹沥、荆沥、人乳、童溺等出入互换，另出机杼。今《临证指南》中风一门，大半宗此，又可补刘、李、朱、张所未备矣。
又按：中有十种，曰中气、中食、中寒、中暑、中湿、中恶、中痧、中瘴，与痰中、虚中，散见诸书，当会萃而详辨之。其异于中风者，虽卒倒昏愦，而无偏枯喎斜也。其治之异于中风者，惟虚中宜补，而余皆不宜补也。（雄按：此是名言。）只在临证时，审其轻重浅深耳。至《名医类案》有虚风一门，《临证指南》有肝风一门，总不出缪氏「内虚暗风」四字。惟《指南》所载，泄木安胃，镇阳息风，浊药轻投，辛甘化风，种种妙义，直驾古人而上之，又洗缪氏之髓者矣。
雄按：王清任云：人之行坐动静，全仗元气，元气藏于气管之内，分布周身，左右各得其半。若元气足则有力，元气衰则无力，元气绝则死矣。若十分元气亏二分，剩八分，每半身仍有四分，则无病；若亏五分，剩五分，每半身只有二分半，此时虽未病半身不遂，已有气亏之证，因不疼不痒，人自不觉。而元气既亏，经络自然空虚，有空虚之隙，难免其气向一边归併。如右半身之二分半归併于左，则右半无气；左半身之二分半归併于右，则左半无气。无气则不能动，不能动名曰半身不遂。不遂者，不遂人用也。此说甚创。然类中风内未尝无此证，即景岳所谓非风是也。而类中风内，亦未尝无实证。（杨曰：此条未经人道，足补昔贤之缺。）所谓实者，其人素禀阳盛，过啖肥甘，积热酿痰，壅塞隧络。治宜化痰清热，流利机关，自始至终，忌投补滞。三十年来，如此治愈者，指不胜屈。故医者不必拘于西北多真中，东南多类中，及真中属实，类中属虚等说，以横于胸中，总须随证辨其虚实，而施治法也。（杨曰：凡病皆宜如此体认，不独中风为然。）

伤风  ***************************
俞东扶曰：伤风是轻病，然有伤风不醒即成劳之说。今人犯此者甚多，总由阴分先亏也。昧者峻用发散，不知人愈虚，邪更易入也：或径用滋补，不知邪未清，补之适以助长也。此中之权衡在于医者，此际之调理在于本人耳。

伤寒  ***************************
俞东扶曰：仲景《伤寒论》，犹儒书之《大学》《中庸》也，文词古奥，理法精深，自晋迄今，善用其书者，惟许学士一人而已。所存医案数十条，皆有发明，可为后学楷模。至《名医类案》，有内伤一门，所列病证，皆与伤寒无异，则其病之为伤寒、为内伤，惟在医者之能辨耳，非另有一种情形也。东垣《内外伤辨》殊不足凭，诸案皆以脉为辨。大抵内伤之脉，皆虚大无力，或微数无力，其药不外补中益气汤，甘温为主，有风寒加入表药，有停滞加入消导，有火亦加一二味凉药，无他奇巧。盖外感风寒者伤其形，故曰伤寒；劳役过度，饮食失节者伤其气，故曰内伤。此言受病之原也。及其为病，一般发热头疼，恶风恶寒，甚则痞闷谵妄，岂可就其述病原而作凭据。医者见得真，乃能分晰之曰彼是伤寒，此是内伤。亦如伤寒一门，为虚为实，为热为寒，头绪纷纭，听人审辨，焉能条分缕晰，而各立一门耶？
吕沧洲治一人，伤寒十馀日，身热而人静脉伏案。
又治一人，伤寒旬日，邪入于阳明案。
俞按：阅二案而知发斑、蓄血有脉伏之一候。然窃思斑未出而脉伏，理或有之；斑既透矣，何以必待化斑，脉始复耶？吴又可有脉厥之说，用承气微下则脉出，与此用白虎彷彿。但发斑脉伏，势亦可畏。上条妙在语言不乱，次条虽神昏如睡，由于误服真武，故皆凭证以治之。
王宇泰治一人，伤寒七八日，服凉药太过，遂变身凉，手足厥冷，通身黑斑，惟心头尚温，诊其六脉沉细，昏沉不知人事，并不能言，状如尸厥。遂用人参三白汤加熟附子半枚，乾姜二钱，服下一时许，斑色渐红，手足渐暖而苏。然黑斑有因馀热不清者，又当以黄连解毒、竹叶石膏汤调之而愈。
杨曰：观此可知白虎汤非正伤寒之方。盖伤寒在表则宜麻桂，在里则宜承气，用之得宜，其病立已。若误用白虎等凉药，冰伏其邪，则变证蜂起矣。
龚云林治一人，夏月因劳倦饮食不节，又伤冷饮得疾，医以时证治之不愈。至十日苦身体沉重，四肢逆冷，自利清穀，引衣自盖，气难布息，懒言语，此脾受寒湿，中气不足之病也。口乾但欲水不欲咽，早晨身凉而生粟，午时后烦躁不欲去衣，昏昏睡而面赤，隐隐红斑见于皮肤，此表实里虚，故内虚则外证随时而变。遂用钱氏白术散加升麻，合本方之乾葛、甘草以解其斑，少加白术、茯苓以治其湿而利小便，人参、藿香、木香以安脾胃进饮食。两服而斑退、身温、利止。次服五味异功散、治中汤一二服，五日得平，此仿完颜小将军暑月内伤发斑治法也。
云间怀抱奇治一妇，夏月饮火酒，烦热面赤发斑，诊其脉绝无。怀曰：此火郁而热极，用栀豉汤加葛根、厚朴、黄连清之，斑大出而脉遂见。（此与吕沧洲案相似。雄按：葛根用得最妙，解酒透斑，一举两得。厚朴尚可商。）又治一人，伤寒过经不解，遍体黑斑，唇口焦枯，脉大，便结，以三黄石膏汤饮之痊。（此可与王宇泰案合观之。）又治一妇，热入血室后发斑点，以小柴胡汤加生地获愈。又治一人，身热发斑，胃有停滞，胀闷不堪，用枳朴消导药而斑出热退。
俞按：阅抱奇数案，益信朱奉议所云：凡见斑不可专以斑治，须察脉之浮沉，病之虚实，而分别用药。真至言也。
俞惺斋治叶念劬身热发斑不透，群用提斑药无效，俞见其吐涎不已，手足软不能动，脉大无力，是内伤发斑，用补中益气汤而愈。又治张素安室，身热足冷，目肿便溏，发斑不透，脉沉细无力，乃阴证发斑，用真武汤加人参而愈。此效法海藏与《准绳》之治法也。虽然，舌不燥，神不昏，故可用温补耳。若夏秋时行疫病，又多以大黄速下之而斑出者，盖内邪之壅塞得通而斑出，（雄按：初治得法，邪不壅塞则不发斑。）与虚寒之得温补以鼓舞而斑出，同一理也。（雄按：初治不误，何致发斑？不必温补鼓舞矣。杨曰：语语精当，而孟英注语尤精。）又生平见蓝斑二人，一则脉细神昏，辞不治。其蓝斑之大者如棋子，发烂而死。（雄按：此即玳瑁瘟也。）一女人蓝斑色如翠羽，咯血齿衄，舌红不干，神不昏，犹可扶而登圊，用犀角地黄汤，间以大黄微下之，后竟愈。
吕沧洲治张息轩案。
俞按：此条以伤寒而变肠痈，虽不多见，亦不可不知。观其所告之言，两句出仲景《伤寒论》，两句出高阳生《脉诀》，因思自明以前皆用此诀，何近贤之痛诋不堪耶！
又治一妇伤寒阴隔阳证案。
俞按：此为阴盛隔阳，亦曰下寒上热。吕翁以寒药裹热药，与热药冷服义同，其理精矣。然阅各家医案，能识此证者亦不少。至如阴中伏阳，则惟有许学士用破阴丹一案，此与阴隔阳用参附者似是而非，从古无人论及，可不谓发仲景之未发哉！
陶尚文治一人，伤寒四五日，吐血不止案。
俞按：经文衄字，向来止作鼻衄解，不知吐血为内衄，仲景原不凿定鼻衄也，故活书不可死看。但麻黄汤虽为太阳经正药，苟非其时、非其经、非其人之质足以当之，鲜不为害，未可轻试也。（杨曰：凡药与病相违，皆能为患，不独麻黄为然。）怀抱奇云：一医者素自负，秋月感寒，自以麻黄汤二剂饮之，目赤唇焦，裸体不顾，遂成坏证。一药客感冒风寒，用麻黄五钱服之，吐血不止而死。此二证亦进黄连解毒、犀角地黄汤解救之，终不挽回，可不鉴哉！
杨曰：余见伤寒多矣。当邪在太阳时，用麻黄一啜即解，其效甚神。但从未有用至一钱外者，且不须与桂枝同用，若非其经、非其人，诚有如俞氏所云者。曾见一温病误服麻黄，两颐暴肿，竟溃烂而死，可畏也。
怀抱奇治一人，积劳后感寒发热，医者好用古方，竟以麻黄汤进，目赤鼻衄，痰中带血，继以小柴胡汤，舌乾乏津。怀诊之，脉虚数无力，乃劳倦而兼阴虚候也。（杨曰：伤寒无虚数无力之脉。）设投热药，能不动血而竭其液耶？连进地黄汤三剂，血止，神尚未清，用生脉散加当归、枣仁、茯神、远志，神虽安，舌仍不生津。乃曰：肾主五液，而肺为生化之源，滋阴益气，两不见效，何也？细思之，因悟麻黄性不内守，服之而竟无汗，徒伤其阴，口鼻虽见血，药性终未发泄，故津液不行，仍以生脉散加葛根、陈皮引之，遂得微汗，舌果津生，后以归脾汤、六味丸而痊。
雄按：萧建廷秋月患感于归安，医进麻黄汤，汗透衣衾，奄奄一息。改用参、耆、术、附等药，汗虽止而舌燥无津，神昏沉寐。所亲顾味吾亟买棹送归，延余视之，脉来细软，睛赤唇焦，小溲全无，皮肤燥热，不食不便，懒语音低，灌以大剂西洋参、生地、麦冬、杞子、甘草、葳蕤、当归、花粉、藕汁、童溺等药，三剂神渐醒而舌润溺行，略啜稀粥。药不更方，旬日后身热始净，音亦朗爽，粥食渐加。半月后更衣而脉和，月馀能下榻矣。复于方内加熟地、天冬、牛膝、仙灵脾，令熬膏服之而健。
杨曰：怀案用麻黄而未得汗，邪尚未去，故复用葛根饮之。此案汗已大出，止是伤津，故纯以甘寒生津。
节庵治一壮年，夏间劳役后食冷物，夜卧遗精，遂发热痞闷，至晚头额时痛，两足不温。医不知头痛为火热上乘，足冷为脾气不下，误认外感夹阴，而与五积散汗之，则烦躁口乾，目赤便秘。明日便与承气下之，但有黄水，身强如痉，烦躁转剧，腹胀喘急，舌苔黄色，已六七日矣。诊其脉六七至而弦劲。急以黄龙汤，下黑物甚多，腹胀顿宽，躁热顿减，但夜间仍热，舌苔未净。更与解毒汤合生脉散加生地，二剂热除，平调月馀而安。
俞按：此案可使因遗精而认为阴证者释其疑。
雄按：脾气升则无病。东垣治劳倦内伤脾气下陷者，以升、柴佐参、术、草以升之，岂可以足冷为脾气不下乎？恐「脾」字是「肺」字之讹。（杨曰：卓识。）俞氏从而和之疏矣。
喻嘉言治陆平叔案。
俞按：此案其审病机，如武侯用兵，纶巾羽扇；其发明道理，如深公说法，顽石点头，真名医佳案也。
慎柔和尚治薛理还仆，远行忍饥，又相殴脱力，时五月初，遂发热谵语，服过补中益气及五苓数剂不效。诊之，六脉俱无，乍有则甚细，外证则面赤口碎。一医曰：阳病见阴脉，证在死例。慎柔曰：当以阳虚从脉舍证治之。用附子理中汤冷服，二帖脉稍见，四帖则脉有神，而口碎愈矣。六帖则脉如常，但谵语未已。慎柔曰：脉气已完复，而谵语不休者，胃有燥矢。以猪胆汁导之，果下燥结，谵语遂平。
张路玉治范求先患伤寒，恶寒三日不止，已服过发散药二剂，至第七日，躁扰不宁，六脉不至，手足厥逆。张诊之，独左寸厥厥动摇，知是欲作战汗之候，令勿服药，但与热姜汤助其作汗，若误服药，必热不止。果如其言而愈。
俞按：谵语有三路：一系邪传阳明，热邪与燥矢搏结而谵语，三承气合白虎之一路也；（杨曰：此自是三承气证，不必合白虎。）一系内是虚寒，外象实热而谵语，王宇泰所述丹溪治卢兄、吕仲、陶明节三案（雄按：俱见江选内伤门。）之一路也；一系病本虚寒，恰挟宿食，因发热熯为燥矢而谵语，慎柔案与阳旦证之一路也。医者孰有燃犀之照乎？投药一差，死生反掌，故伤寒及温热病均为大病。有今日许以无害，明日忽然溘逝者；有操券断其必死，淹延竟得全生者。不比风劳鼓膈，病虽危笃，尚可从容商其缓急。所以仲景自序云：若能寻余所集，思过半矣。明示天下后世以伤寒难治，《伤寒论》难读也。苟非难读，何待寻乎？难乎！难乎！可不寻乎？
杨曰：《伤寒论》统论六气之邪，而后人误以为专论伤寒，故恒窒塞而不通。
徐亚枝曰：热邪与燥矢搏结而谵语，自是三承气证，俞氏合白虎之说，是据三阳合病条而言，不知三阳合病之谵语，即后条王氏所云痰因热动，矇蔽清明者是，俞氏与承气合为一路，甚欠分晰，杨氏正之是也。
雄按：温热病之谵语，尚有心阳素扰之神不安者，热邪烁营之欲逆传者，痰因热动而矇蔽其清明者，殆不止俞氏所云之三路也。至虚实寒热之的据，古人成案皆以脉为断。然伤寒温热，不比内伤杂证，往往脉难全恃，必须详审舌苔，按其胸腹，诘其二便，汇而参之，庶可得其真谛也。此古人隐而未露之秘，学者尤宜究心焉。
杨曰：审察病机之法，一一指出，真救世苦心也。
俞东扶曰：伤寒为大病，治法最繁，言之不胜言也。必熟读仲景书，再遍读后贤诸书，临证方有把握。仲景为叔和编次，或有差误，而聊摄注解殊觉稳当，续注者张卿子、王三阳、唐不严、沉亮宸、张兼善、张隐菴、林北海诸人，总不越其范围。自方、程、喻三家，各以己意布置，而仲景原文，从此遂无定局。三注互有短长，大约程不及方，方不及喻。然喻注太阳经分三大纲，以误汗、误下、结胸、蓄血、发黄等证，分隶两门，似乎界限井然，谁知以之治病，全用不著。盖病初起时，必将营卫分别，过半月后，殊难追溯。何以指其此由中风传变；此由伤寒传变；此由风寒两伤营卫传变哉？传变之证，虚实寒热，犹恐模糊，又要恰合三纲，此能言而不能行者也。（杨曰：此论甚通达。然余所见传变诸证，皆系伤寒。至中风一证，则或半月或一月仍是本证，并不传变，殆因其汗出不已，故不能郁热而传变耶。）魏柏乡、周禹载、沉目南等俱宗之，亦徒悦服于空言，而未尝以之试验耳。卢子由《疏钞金錍》，不派三纲，添出气化、形层、标本、四大等说，愈觉支离，愈入迷网。其藏结诸案，几如牛鬼蛇神。柯韵伯将两家并讥，不亦宜乎！至《伤寒论翼》，固属出奇高论，所谓读书具只眼，不蹈前人窠臼者，微嫌其论六经尽翻前案，欲立异以惊人，究属纸上谈兵也。从来注《伤寒论》者，俱是顺文注释，若遇不可通处，或敷衍混过，或穿凿文饰，（杨曰：说尽著书家通病。）既不明道理之是非，何以为临证之运用？惟程扶生经注，颇明白易晓，然亦不敢直指原文之差误。柯氏始敢放胆删改，虽觉僭妄，颇堪嘉惠后学，而以方名编次，又是一局。徐洄溪《伤寒类方》，实宗其式，简洁明净，以少许胜人多许，较之程郊倩之繁词，一可当百。沉尧封《伤寒论读》，亦以少胜多者，用六气为提纲，将平脉辨脉编入其中，别开生面。其论大青龙汤，发前入所未发，一洗风寒两伤营卫之陋说。（雄按：尤在泾已论之。）《左传》云：拔戟自成一队。此书似之。而删改本文，非其志也。予细绎柯氏删改处，万不及钦定《医宗金鉴·伤寒论》之精当，先刊仲景原文，另立正误存疑二篇，应改者注小字于旁，可删者摘诸条于后，是非判然，智愚皆晓，真苦海之慈航，昏衢之巨烛也。江西舒诏《伤寒集注》，（杨曰：舒注甚缪，专用温燥，不足为训。）大半斥为伪撰，并取数方痛加诋譭，别拟方以易之，此亦救世婆心，特未免于狂妄。以视汪琥将阴阳二候分为二编，各补后贤之方，其意均欲使初学者不泥古方以害人，而汪犹拘谨，舒则放纵矣。此外注家尚多，如钱氏《溯源集》、陈明伯《集注》，尚有发明，其馀碌碌因人，殊不足道。（雄按：王坤载之经注明白，入理最深；张路玉之剔清温热，迥出诸家；又倪冲之集成聊摄、赵嗣真、虞纯一、王三阳、张兼善、王宇泰、卢子繇、张卿子、林观子、程郊倩、沉亮宸、喻嘉言、王子律、张隐菴十四家精义，为《伤寒汇言》，亦可观也。）兹举夫各立格局，各竖议论者，叙述于上，以便同志者之诵习焉。要之读书与治病，时合时离，古法与今方，有因有革，善读书斯善治病，非读死书之谓也；用古法须用今方，非执板方之谓也。专读仲景书，不读后贤书，譬之井田封建，周礼周官，不足以治汉唐之天下也，仅读后贤书，不读仲景书，譬之五言七律，崑体宫词，不可以代三百之雅颂也。故吴缓《蕴要》、节庵《六书》、王宇泰《伤寒准绳》、张石顽《伤寒绪论》，俱有裨于后人，即有功于仲景，学者诚能以所引诸书广为探索，则临证瞭如指掌矣。

温热  ***************************
林北海治一人，夏月远行劳倦，归患热证。下痢脓血，身如燔炭，舌黑而燥，夜多讝语。曰：此阳明病也，不当作痢治。但脉已散乱，忽有忽无，状类虾游，殆不可治。其家固请用药。林曰：阳明热甚，当急解其毒，在古人亦必急下之以存津液。然是证之源，由于劳倦，阳邪内灼，脉已无阴，若骤下之，则毒留而阴绝，死不治矣。勉与养阴，以冀万一。用熟地一两，生地、麦冬、归、芍、甘草、枸杞佐之。戒其家曰：汗至乃活。服后热不减，而讝语益狂悖，但血痢不下，身有微汗，略出即止。林诊之，脉已接续分明，洪数鼓指。喜曰：今生矣。仍用前方，去生地加萸肉、丹皮、山药、枣仁。连服六帖，谵妄昏热不减，其家欲求更方，林执不可。又二日，诊其脉始敛而圆，乃用四顺清凉饮子，加熟地一两，大黄五钱，下黑矢而诸证顿愈。越二日，忽复狂讝发热，喘急口渴，举家惶惑，谓今必死矣。林笑曰：岂忘吾言乎？得汗即活矣。此缘下后阴气已至，而无以鼓动之，则营卫不洽，汗无从生，不汗则虚邪不得外达，故内沸而复也。病从阳入，必从阳解，遂投白术一两，归、芍、乾姜各三钱，甘草一钱。尽剂汗如注，酣卧至晓，病良已。
俞按：此证疑难在于初末。初时脉类虾游，若援景岳证实脉虚之说，而用参、术、姜、附，则必死；末后狂热复发，若引又可馀邪注胃之说，而用白虎、承气，亦必危。此案见解用药俱佳，然其得生处，在于养阴而血痢顿止，脉即应指耳。中间连服六帖，讝妄昏热不减，幸不见手足厥冷，尤幸不至声瘖不语，绝谷不食也，则以脉之敛而圆故也。但白术一两，乾姜三钱，以治狂热喘渴，殊难轻试。
又云：温热病最怕发热不退，及痉厥昏蒙，更有无端而发晕，（雄按：此却不妨。）及神清而忽间以狂言者，往往变生不测。遇此等证，最能惑人，不比阳证阴脉，阳缩舌卷，撮空见鬼者，易烛其危也。要诀在辨明虚实，辨得真，方可下手，然必非刘河间、吴又可之法所能救。平素精研《伤寒论》者，庶有妙旨。至如叶氏之论温热，有邪传心包，震动君主，神明欲迷，瀰漫之邪，攻之不解，清窍既蒙，络内亦痹，豁痰降火无效者，用局方至宝丹，或紫雪，或牛黄丸，宗喻氏芳香逐秽宣窍之说，真足超越前贤，且不蹈用重药者一匙偶误，覆水难收之弊也。此翁聪明，诚不可及。

瘟疫  ***************************
壶仙翁治张文学病时疫，他医诊其脉，两手俱伏，曰：阳证见阴不治。欲用阳毒升麻汤升提之。壶曰：此风热之极，火盛则伏，非阴脉也，升之则死矣。用连翘凉膈之剂，一服而解。
俞按：此条是瘟疫病以证为则，勿专以脉为凭之一据。
雄按：疫证将欲战汗之时，其脉多伏。即勘杂证，如痛厥、霍乱、食滞、痰凝，凡气道阻塞之暴病，脉亦多伏，俱宜以证为则，岂仅瘟疫不可专以脉为凭耶！粗工不知此理，乱投温补，因而致毙者多矣。
孙文垣有仆孙安，远行途次，食面三碗，劳倦感疫，又加面伤，表里皆热，昏闷谵语，头痛身痛腹痛。医以遇仙丹下之，大便泻三四十行，邪因陷下而为挟热下利之候，舌沉香色，额疼口渴，烦闷昏愦。脉左弦数，右洪数，但不充指，知为误下坏证。以柴胡、石膏各三钱，白芍、黄芩、竹茹、葛根各一钱，花粉、甘草各五分，山栀、枳实各七分，葱白五茎，煎服。后半夜吐蛔一条，稍得睡；次早大便犹泻二次，呕吐酸水，腹犹痛。改用小柴胡加滑石、竹茹，夜热甚，（雄按：内有姜也。）与丝瓜汁一碗，饮既神顿清爽，少顷药力过时，烦热如前。再以丝瓜汁一大碗进之，即大发战。孙谓此非寒战，乃作汗之征耳。不移时，汗果出而热依然。因忆《活人书》云：再三汗下热不退，以人参白虎汤加苍术一钱如神。迹此再加元参、升麻、柴胡、白芍、黄连。饮后身上发斑，先发者紫，后发者红，中夜后乃得睡而热散，斑寻退去，腹中微痛，肠鸣口渴，右脉尚滑，左脉已和。再与竹叶石膏汤加白芍、苍术。服后睡安，腹仍微痛。用柴胡、白芍各一钱，人参、黄芩、橘皮、半夏各六分，甘草三分，乌梅一个。腹痛渐减而愈，惟两胯痛不能转动，此大病后汗多而筋失养之故。用参、耆、白芍、枸杞、薏苡、木瓜、熟地、归身、黄柏、牛膝、桑寄生调养全安。
俞按：战汗后热不退，势亦危矣。引用《活人书》治法佳极。再看其人参、石膏之去取，并不执著，两胯疼痛之调养，方更周到，的是高手。
雄按：文垣治案，佳者甚多，若此案尚有可议也。时疫挟面食之伤，下之原不为谬，惟以热药下之，则津液耗夺，邪热披猖，非下之误，乃以热药下之误耳。清解以救其误，不应杂入参、半、姜、枣之辛甘温，幸灌丝瓜汁之甘寒，始能战汗，又赖人参白虎之充津，始能发斑退热，可见前用清解之法，未能纯善，故愈后复有两胯之疼痛也。
又治张孝廉患疫，头大如斗，不见项，唇垂及乳，（雄按：此恐言之过甚。）色如紫肝，昏愦不知人事，见者骇退。诊其脉浮弦而数。初以柴胡一两，黄芩、元参各三钱，薄荷、连翘、葛根各二钱，甘草一钱。（杨曰：何不用普济消毒饮。）服三剂，寒热退，脉转洪大，知其传于阳明也，改以贯众一两，葛根、花粉各三钱，甘草一钱，黑豆四十九粒，三剂而愈。
雄按：仲圣小柴胡汤，虽用柴胡半斤，以今准之，亦止六钱零八釐，且分三服。此案柴胡用一两，而服三剂，恐未可为训也。
丁汉奇素嗜酒，腊初醉后，夜行二里许，次日咳嗽身微热，两目肿，自用羌、芷、芎、芩等药，颐皆肿，又进一剂，肿至喉肩胸膛，咳频不爽，气息微急，喉有痰声，其肿如匏，按之热痛，目赤如鸠，而便泻足冷。医谓大头瘟，而用普济消毒饮子。药未服，沉尧封诊之，六脉细数，右更细软，略一重按即无。曰：此虚阳上攻，断勿作大头天行治。病者云：内子归宁，绝欲两月矣，何虚之有？沉曰：唇上黑痕一条，如干焦状，舌白如傅粉，舌尖亦白不赤，乃虚寒之确据，况泄泻足冷，右脉软微，断非风热之象，况无痞闷烦热，躁渴不安之候，岂有外肿如此，而内里安帖如平人者乎？其为虚证，更何疑焉？遂以菟丝、枸杞、牛膝、茯苓、益智、龙骨。一剂而肿定，二剂而肿渐退，右脉稍起，唇上黑痕亦退，但舌仍白厚，伸舌即颤掉，手亦微振。乃用六君加沉香而肿大退，目赤亦减，嗽缓痰稀，舌上白苔去大半矣。次日再诊，右脉应指不微细，重按仍觉空豁，肝气时动，两颧常赤，口反微渴。复用参、苓、杞、芍、橘红、龙骨、沙蒺，补元益肾敛肝而全愈。
雄按：此人不但虚阳浮动，且素有寒湿停饮，案中虽未明言其小便如何，然看前后所用之药，必便溏而溺色清白者，故治法如是也。（炳按：小便「小」字，原作「二」，后改为「小」。）

暑  ***************************
俞东扶曰：张洁古云动而得之者为中暍，为阳证；静而得之者为中暑，为阴证。以「暑」、「暍」二字析为两项，殊属不然。夫夏之暑暍，犹冬之寒冷也。若指暍为阳，指暑为阴，亦将派冷作阳，派寒作阴耶！《内经》云：先夏至日者为病温，后夏至日者为病暑。明以时令别其病名耳。病暑之有阴有阳，一如伤寒之有阴有阳，大顺散、冷香饮之类，实为纳凉饮冷，因避暑而受寒，固暑月之阴证也，非中暑也。所以罗谦甫治参政商公泄泻、完颜小将军斑衄二案，俱用热药，俱不名之曰中暑。吴球治暑月远行之人，直曰中寒，（三案俱见江选。）恐后世误以热药治暑，乃举病因以称之，诚为名正言顺。故以动静分阴阳则可，以暑暍分阴阳则不可，惟以脉证辨阴阳斯可矣。近世叶氏治暑，每用滑石、芦根、通草、白蔻仁、杏仁等药，以暑气从鼻而吸入，必先犯肺，故用轻清之药，专治上焦；其西瓜翠衣、鲜荷叶、鲜莲子、绿豆皮、丝瓜叶、竹叶、银花露等，皆取轻清以解暑邪之上蒙空窍，不犯中下二焦，殊有巧思。盖暑病必究三焦，非比伤寒，若来复丹、大顺散，案中偶一见之，又足征暑月阳证居多，阴证原少耳。

湿  ***************************
俞东扶曰：古人治湿病案，殊无高论奇方，惟《临证指南》佳案甚多，良足私淑。其除气分之湿，用滑石、白蔻仁、杏仁、半夏、厚朴、栝蒌皮为主，有热则加竹叶、连翘、芦根等，全取轻清之品，走气道以除湿。若湿热甚而舌白目黄，口渴溺赤，用桂枝木、泽泻、猪苓、滑石、茯苓皮、寒水石、生白术、茵陈，此从桂苓甘露饮加减。湿热作痞，神识如蒙，用人参、芩、连、枳实、生乾姜、生白芍，此从泻心汤加减。若脘中阻痛，大便不爽，用豆豉、枳实、黄连、姜汁、苓、半，热轻则去连加郁金、橘红、薏苡、杏仁，此湿伤气痹治法。热甚则用黄连、生术、厚朴、橘白、淡生姜渣、酒煨大黄，水法丸服，此治气阻不爽，治腑宜通法。湿伤脾阳腹膨，用五苓散、二术膏。湿热横渍脉腠腹满，用小温中丸，以及脘痞便溏之用苓桂术甘汤，吞酸形寒之用苓姜术桂汤，虽皆古人成法，而信手拈来，无不吻合。湿温身热神昏，用犀角、元参、连翘、石菖蒲、银花、赤豆皮煎送至宝丹，乃清热通窍，芳香逐秽法。更奇者，湿温之头胀耳聋，呃忒鼻衄，舌色带白，咽喉欲闭，谓邪阻上窍空虚之所，非苦寒直入胃中可治，而用连翘、牛蒡、银花、马勃、射干、金汁，此俗人梦想不到者也。不食不寐，腹痛便窒，脉迟小涩，谓由平素嗜酒少谷，湿积伤阳，寒湿浊阴，鸠聚为痛，而用炒黑生附子、炒黑川椒、生淡乾姜、葱白，调入猪胆汁，此加味白通汤，亦神奇不可思议者也。更有嗜酒人胸满不饥，三焦皆闭，二便不通，用半硫丸。又有病中啖厚味者，肠胃滞，虽下而留湿未解，肛门坠痛，胃不喜食，舌上白腐，用平胃散去甘草，加人参、炮姜、炒黑生附。此二条不因酒肉认作湿热，竟以苦辛温药通阳劫湿，尤觉高超。至如阳伤痿弱，有湿麻痹，虽痔血而用姜、附、茯苓、生术。舌白身痛，足跗浮肿，太溪穴水流如注，谓湿邪伏于足少阴，而用鹿茸、淡附子、草果、茯苓、菟丝以温煦阳气，均非浅识所能步武。湿久脾阳消乏，肾真亦惫，中年未育子，用茯、菟、苍术、韭子、大茴、鹿茸、附子、芦巴、故纸、赤石脂，仿安肾丸法，治病调元，化为合璧，益有观止之叹。湿门得此诸案，方法洵云全备。

消渴  ***************************
（雄按：消渴列于燥门，本诸河间《宣明论》）
俞东扶曰：风寒暑湿燥火，六淫之邪也。江氏分类集案，不立燥之一门，缘诸病有兼燥者，已散见于各门，却无专门之燥病，可另分一类也，故于湿之下，火之上，间以消渴，盖消渴有燥无湿也。其见解极是，允宜配列于此。
东垣治安抚张耘夫案。
俞按：古今治消渴诸方，不过以寒折热，惟苦与甘略不同耳。要皆径直无甚深义，独此方委蛇曲折，耐人寻味。
张肱治揭颖臣案。
俞按：此人似消渴，实非消渴。张公之见识殊高，用药最巧。
石山治一妇年逾三十消渴案。
景岳治周公年逾四旬消渴案。
俞按：此条与汪案略同，但无渴且不能饮，已具有虚无火之象。景岳喜用温药，然所谓养阳者，并不参以桂、附，则知消而且渴，必非桂、附所宜矣。余请下一转语曰：消有虚实不得遽认为寒。

火  ***************************
虞花溪治一妇年四十馀，夜间发热案。
俞按：夜热脉数，的系阴虚，因其脉伏且牢，浮取不应，故用升阳散火得效，仍以阴药收功。然阴药用六味地黄及二地、二冬必不效，妙在芎、归合知、柏，及从治之炒乾姜也。
雄按：此血分有热，故以血药收功，与阴虚生热，可用阴柔者治法有别，误用皆为戈戟。俞氏之论，尚欠明析也。
周慎斋治一妇，五月间身凉，自言内热，水泻二月，一日数次，小水绝无，自言上热极，下冻死，腰腿足俱冷，腹痛如冰，或一时发热不欲近衣，或一时怕冷遍身尽然，面目红肿，药之不愈，六脉洪大，此伏火也。火性炎上，故上热下冷耳。用四物汤加柴、葛、升麻、甘草、芩、栀、黄柏二帖，小水行泻止，复发牙疼，三日不愈，用黄耆建中汤加附子，一服愈。
一人七月病上辰昏晕，下午不言昏睡，一日不醒，人叫不应，身凉不食，不寒不热，皆曰阴证。议用理中、四逆。慎斋诊其脉，沉小带伏，曰：内有火邪也，故小便一二日不解，延至夜不醒。其妻曰：前日房事，如何是火？周曰：夜有房事，内虚又劳热甚。（杨曰：恐有脱遗。）夫乾热从虚入，则阴气将绝，以水救之则可。取冷水一桶，饮至五碗，病者曰渴甚，饮至七碗，大汗如雨，病者曰饿，啜粥一碗，用补中益气汤加炮姜、泽泻温中，泻冷水而愈。
一妇六月卒死，遍体俱冷，无汗，六脉俱伏，三日不醒，但气未绝耳。众用理中、四逆，亦不能纳。四日后，慎斋诊之，仍无脉，念人一二日无脉立死，今三日不死，此脉伏也，热极似寒耳。用水湿青布放身上，一时身热，遂灌冷水五六碗，反言渴，又一碗，大汗出。后用补中益气加黄柏十帖愈。
俞按：慎斋之治上热下寒，腹痛如冰，粗工必引立斋治韩州同之例矣，乃与花溪升阳散火汤同轨合辙。此等案必须合看则有益。至于饮以冷水，覆以青布，亦是试火之真假。
雄按：此三条论证设治，洵属可传。惟首条既伏火如是之甚，则泻甫止而牙疼，显为馀火上升，岂可用建中汤加附子哉？一服而愈，殊有可疑。次条饮冷水而大汗如雨，则水已外泄，何必以炮姜、泽泻泻其冷水耶？画蛇添足，此之谓矣。
杨曰：目光如炬，如此读书，方不被古人所瞒。

泄泻  ***************************
庞从善治著作王公苹泄利，诊之曰：两手三部中得脾脉，浮而弦，浮主风，弦主湿，（杨曰：湿不能弦。）又弦为肝脉，病因风湿外伤，致肝木刑于脾土，而为洞泄，又名飧泄也。《内经》云：春伤于风，邪气留连，乃为洞泄。又云：春伤于风，夏生飧泄。其利下物主浑白而完出是也。遂以五泄丸煎服之，数服而瘥。王公曰：从善年未四十，亦医之妙选。曾撰《脉法鍖源论》一部，共二十篇，示愚观之，诚得叔和未尽之趣者也。
俞按：庞公此条，已为张戴人导其先路矣。然余所阅历，凡直肠泻者多死，不可概许以风药能治也。读太仓公治赵章一案可知矣。
黄子厚治一富翁案。
俞按：《医说会编》注云：百会属督脉，居巅顶，为天之中，是主一身之气者。元气下脱，脾胃无凭，所以泄泻，是谓阁不得地。经云下者上之，所以灸百会穴愈者，使天之气复健行，而脾土得以凭之耳，《铜人经》谓百会灸脱肛，其义一也。余谓仲景《伤寒论》已言之矣。其曰：少阴病下痢，脉微涩，呕而汗出，必数更衣，反少者，当温其上灸之。「上」字即指百会穴，何待子厚始悟出耶！及读《资生经》云：旧传有人年老而颜如童子者，盖每岁以鼠粪灸脐中神阙穴一壮故也。余尝久患溏利，一夕灸三七壮，则次日不如厕，连数夕灸，则数日不如厕，足见经言主泄利不止之验，是又与灸百会穴同一捷法。
雄按：陷者举之，不过治泄泻之一法耳。有某妇者，年三十馀，嫠居数载，体素羸弱，月事按年一行，仲夏偶患泻，医知其虚也，即进六君子加味，反腹痛而下白垢，以为寒甚也，因灸之，痛利加剧，改用升阳法，遂呕吐痰嗽，不寐不饥，且利时觉腰内有冷风飒飒，于是理中、肾气、四神、乌梅等丸，及馀粮、石脂，遍试不效。至季秋，乃父金某浼许某延余诊。脉甚弦涩，暮热晡寒，舌色鲜红，苔白口苦，小溲短少，吐水极酸。此由情志不舒，木乘土位，治不中窾，煽动内风。予橘、半、苓、茹、芩、连、柏、苡、木瓜、芍药为方，服后二便如火，呕嗽腹痛，腰风皆止。三剂后复诊：弦涩渐退，苔化知饥，大便犹溏，日仅一二行。病者以为遇仙，乃以养胃和肝善其后。又治高又苏令姊，年十六岁，经甫行一次，遂患泻而月事不至，形日瘦，愈疑成损，妄通其血，而痛泻益剧，饮食不思，改用滋填亦无效。余诊脉微弱略弦，曰此歇经也，泄泻乃脾弱耳。予参、耆、甘、芍、桂枝、山药而愈。

不食  ***************************
俞东扶曰：因他病而不食者，不在此例。夫人身以胃气为本，经年累月，粥饭全废，似无不死者。然余曾见两家闺女，皆十馀岁，皆无病，渐渐厌恶粥饭，每日略啖菱、慄、枣、橘、芝麻、落花生、薄脆豆腐乾之类，或饮酒一二杯，或腐浆数口而止，其父母甚忧之。余视其形色不变，起居如常，六脉均平，乃许以无事，亦不处方，后皆出嫁。盖穀肉果菜均以养生，去谷而犹存三项，与绝食者原不同也。
雄按：《星甫野语》云：吾师陆寅斋先生之配张孺人，病后忽辟穀，师精和扁术起家，而孺人之病不之识，阅十数年，孺人年六十馀，以寿终，此尤奇也。

疟  ***************************
王宇泰治其外祖母，年八十馀，夏患疟，诸舅以年高不堪再发，议欲截之。王曰：一剂而已，亦甚易，何必截乎！乃用柴胡、升麻、羌活、防风、葛根之甘辛气清以升阳气，使离于阴而寒自已，以知母、石膏、黄芩之苦甘寒引阴气下降，使离于阳而热自已；以猪苓之淡渗分利阴阳，使不得交併；以穿山甲引之；以甘草和之。果一剂而止。
俞按：《灵兰要览》载此方，治疟屡效，又附随证加减法，最为精当，是金坛得意之作也。李士材治程武修案，蓝本于此，惟以白蔻仁换穿山甲，亦其善用药处。
雄按：此案但言夏月患疟，而不详脉证，所用升散之药五种，苦寒之药三种，虽为金坛得意之作，余颇不以为然。后人不审题旨，辄钞墨卷，贻误良多。邹润安云：据金坛云：是使阴阳相离，非使邪与阴阳相离也。使邪与阴阳相离犹可言，人身阴阳，可使之相离乎？斯为先得我心。余治门人张笏山之弟，疟来痞闷欲死，以枳桔汤加柴、芩、橘、半，一饮而愈，是调其升降而使邪与阴阳相离也。
僧慎柔治淮安客，年三旬外，季夏患瘅疟，但热不寒，连日发于午后，热躁谵语，至次日天明才退。数日后忽腹痛，昼夜无间，勺水不进，呼号欲绝，遇疟发时即厥去，医治不效，求慎柔诊之。脉弦细而软，乃谓弦细为虚为暑，而软为湿。盖暑邪成疟，湿热乘虚内陷而腹痛。用酒炒白芍一两，炙甘草一钱五分，水煎调下天水散五钱。一剂痛如失，次日疟亦不发。
俞按：腹痛如是，遇疟即厥，恐戊巳、天水未必胜任也。
雄按：湿热乘虚内陷而腹痛，亦非戊巳所宜投。脉象弦细而软，固属暑湿，其腹痛，恐兼肝木凌脾，故此药一剂即瘳也。
高果哉治张习可，五月间受微雨及风冷，遂患三疟，疟发于暮，热甚于夜，至九月中，诊得六脉虚数。此阴虚而暑入阴分，最难治。当先升举其阳，用生地、川芎、归、芍、炙草、知母、乾姜、乾葛、升、柴、姜、枣煎服。四剂后加首乌、人参。又定丸方：首乌四两，生地三两，参、术、当归、龟板、猪苓、知母、黄芩、山楂各二两，柴胡一两六钱，牛膝一两五钱，乾姜、穿山甲各一两，甘草五钱，活鳖一个，入砂仁末二两，煮取鳖肉，同药捣匀烘乾，其骨亦炙为末加入，荷叶汤法丸，服完全愈。
雄按：此暑湿兼风冷之邪而入于营分也，故用此法治之而愈。其人虽属阴亏，并非暑邪入阴，设是暑热入于阴分，则升散燥烈之品皆为戈戟。高君治法虽神，立案尚觉颟顸，学者须加咀嚼也。
又治高文甫三疟，有三月馀，用首乌、生地、当归、白术、知母、青皮、枳壳、升、柴、煅制穿山甲、姜、枣煎服。过疟期三转。第二次用生地一两、老姜一两。第三次用当归一两，姜皮一两。第四次用白术一两，姜皮一两。每帖加桃叶七瓣，三转后检不破荷叶烘燥为末，三白酒调服五钱。又三转，疟渐止，但骨节腰膝疼痠，无力行走，腹上常热，（老姜一两之故耳。）乃用四物汤加首乌、枸杞、萸肉、杜仲、牛膝、白术、甘草、虎骨、麦冬、五味、贝母、橘红为末，活鳖一个煮取肉，捣药烘乾，鳖甲骨俱炙燥为末加入，以酒蒸常山四两，煎浓汁煮枣为丸，姜汤送下三四钱。
俞按：果哉乃王金坛之高弟，《准绳》序中所谓嘉善高生隐从余游，因採取古今方论命高生次第录之者是也。著有《医林广见》及《杂证》二书，又有医案数卷，均未刊印，略选数条，以存吾邑之文献云耳。
雄按：此条脉证俱不载明，不知疟属何因，难以垂训。观其用药，似系疟久邪入厥阴经者。然老姜用至每剂一两，殊为可议。至用桃叶，则未免惑于世俗之论，尤可陋矣。
杨曰：疟久则正虚邪亦衰，用滋阴而愈者有之。若参入升、柴、姜、枣，未免错杂不伦，宜孟英议之也。
沉尧封治一张姓少年，春间患寒热如疟，始服发散，继服养阴，已愈矣。越数日疟又作，且兼白浊不止，服小柴胡加首乌、生地、丹皮、萆薢等不应。又数日，寒热渐重，不能起坐，口渴烦躁，舌赤唇焦，服白虎汤而热益甚，发晕昏沉几死，热气冲开二三尺，两目赤肿，目眵胶闭，舌红且干，唇焦面赤，两足如烙，惟大便泄泻。沉诊之，脉虚而软。遂用人参二钱，熟附子三钱，茯苓五钱，白芍一钱五分。一剂而热少定，连服旬余，惟以牡蛎、牛膝、枸杞、生地出入加减，粥进热退，病去六七。忽然腹痛大作，连泻二三十次，烦渴又作，懊憹迷闷不安，举家骇泣。沉曰：无恐，此久积之寒饮，因脾得参、附之力以运动之，饮乃大下也。（雄按：所加之牛膝、枸杞、生地未尽善美，宜以薏苡、泽泻、橘、半之类佐之为妥。）复用附子五钱，乾姜二钱，芩、芍、炙草，数剂而安。又用参、术平补全愈。
俞东扶曰：古云疟疾日作者轻，间日者重，此不可拘。若日作而寒热之时短，势又不甚，则诚轻，苟势甚而时又长，反不如间日者尚有休息之一日也，何可云轻？惟疟发渐早为易痊，渐晏为末止，乃一定之局。间有不一定者，如发渐早而热退不早，则其寒热加长矣，愈长则病愈进，不得引《内经》「其气上行九日出于缺盆之中」为据也。（雄按：经文难泥，病机甚活，有疟至将愈之时，其发陡重，大寒大战，大热大渴，遂大汗而解，其疟遂已者；有一日两发或数发，而其疟遂愈者。）如发渐晏而热退不晏，则其寒热渐短矣，愈短则病愈衰，不得引昔贤自阳之阴者难愈为据也。（雄按：发渐晏、退渐早，则邪气渐衰，此疟愈之常也。）隔二日曰三阴疟，较诸疟为最重。有二三年未愈者，（雄按：皆初治之误，或口腹不慎所致也。）亦有二三月即愈者。（雄按：初治得法，何致延及二三月而始愈？俞氏之意谓二三月即愈，似是喜出望外之词，盖亦未知治疟之法也。只看其寒热之轻重短长，以辨病之浅深；然三阴疟无骤死之理，反不比日作与间日者有骤死之人也。雄按：疟有经病，有府病，有藏病，治不如法，轻者重而重者死矣。间二日而作者，藏病少而府病尤少，经病络病为多，故骤死者罕耳。）此皆就馀生平所验而言之。大抵疟疾因风寒者，多初起无汗，必该发散，羌、苏、防、葛之类；若有汗，则用桂枝、白芍；兼见热象，则桂枝柴胡各半汤；深秋初冬，寒重无汗，口不渴，脉不数者，麻黄汤小剂用之，兼见热象，则加石膏，即越婢法。（雄按：此正疟之治法。虚人可用建中汤加减。能食者，饱啖羊肉酒饭，亦能汗解而愈。今人以此法概治诸疟，遂致轻者延绵，重者变证蜂起，殊可叹矣。）表证而挟里证，有痰食者加朴、半、麦芽之类，向有无痰不成疟、无食不成疟二说，皆不可废。疟疾因于暑者，必热多寒少，有汗口渴，桂枝白虎汤、竹叶石膏汤酌用。暑兼湿，则苍术白虎汤、桂苓甘露饮酌用。以上皆疟疾之表证药，而疟发每多呕逆痞闷，又须以草果、知母、藿香、枳、朴、白蔻、姜汁、乾姜、竹茹、芦根等，审其寒热加入，亦统属疟疾之实证药也。（雄按：外感为疟，原不外乎风寒暑湿，里证亦不外乎「痰食」二者。）但疟疾本是感证，不过轻于伤寒耳。故伤寒有五，疟亦有五。今世正伤寒少，温热暑湿之病多，疟亦尔也。故善于治温热暑湿者，始知治疟之全体也。若素虚人，或病后、疮后、产后，不可一例论。（雄按：虽如此说，然亦未尝无实证。）古云：无汗要有汗，散邪为主；（雄按：取汗之法，不止发散一端。）有汗要无汗，扶正为先。（雄按：汗多者，不独虚也，未可专以扶正为法。）汗之一端，尚且严为分别，岂有虚证虚脉而可虚其虚乎？补中益气汤、人参养营汤、参茸归桂饮、理中、八味、真武等方，择其脉证相合者用之，盖温补温通、补脾补肾，方义微别耳。惟是大虚必挟寒，（雄按：阳分大虚必挟寒，阴分大虚必挟热，况温热之邪，尤易伤阴那。）昔贤治久疟，用补者少加附子，其效如神，故虚疟之用桂、附，与三阴疟之用丁香，俱有奇功可据也。（雄按：不可执死法以治活病，误用而致奇祸者不少也。）然或虚疟不见寒证，却有热象，脉弦数或洪数者，势难投以温药，（雄按：邪分寒热，虚别阴阳，何必虚者皆属于寒？）既见热象，而脉至弦洪且数矣，尚不知热邪伤阴，而为此无可奈何之言，曰势难投温，殊可笑也，则甘寒生津，如蔗浆、秋露水、梨、藕汁；壮水制火，如二地、二冬、阿胶以及生脉散、何人饮，又堪供我驱策矣。复有虚实参半之热证，则小柴胡原方、人参白虎汤、半夏泻心汤、黄连汤可以奏功；若虚实参半而寒者较易治，毋庸再赘。（雄按：昔贤论疟，多主风寒，今世之疟，多属时邪，故觉寒易治，而以热为难治矣。）但「寒热」二字，全在凭之以脉，纵使热多，甚至但热无寒，而脉细软者，当以虚治，不得轻用白虎汤。（雄按：脉细软者，固不得轻用白虎，然壮火食气，竟有热极而脉反沉涩细软者，盖暑伤气，脉多微弱，岂可遽认为虚乎？）寒多甚至但寒无热，而脉洪实者，当以热治，不得便用姜、桂，此妙诀也。夜疟皆云邪入血分，当用血药以提其邪，说固可通，景岳归柴饮、鼓峰香红饮，二方俱佳。然初在夜，嗣后不早不晏，始终发于夜者是也。设趱前渐近日昃，缩后已至日出，皆不得谓之夜疟矣。禁法与截法不同，禁是外为镇厌，其法甚多，效者亦多，即祝由之意也。然轻者效，重者不效，比之打仗，掠其残兵耳。设用药中綮，何藉此乎？截是服药以截止，常山最有效验。截止后须谨慎调摄，否则复发增重，用砒者亦然。然砒必大吐，恐至伤人。（雄按：邪势方张，妄行劫截，虽能调摄，病必反加，不但砒恐伤人也。）轻者原不须截，欲截则露姜饮最佳，虚加人参尤妙。缪仲淳谓疟由于暑，暑得露而解也。（雄按：秋后白露降，始可取也。）若秋前露自地升，露药无谓。余考古法，露忌著火，叶氏用秋露煎药非也。（雄按：截者，劫去其病之谓也。）欲行劫截，亦须审其病属何因，露姜饮能截之疟，必有露姜饮能截之证据，并非露姜饮能截一切之疟也。今云截疟则露姜饮最佳，是囫囵吞枣矣。举世医家多犯此病，如徐宗可《金匮注》云：小儿未纳穀食者，以冰糖煎浓汤饮之极效。盖未纳穀食之儿，中虚可知，一味冰糖，即建中之意，又不苦口，胜于强灌苦汤而伤其脾胃也。世人不察，遂以冰糖为止疟之药。闻其疟久，竟不察其中之虚实，邪之盛衰，概用冰糖为引，邪衰中虚者，未始不效，设痰湿暑热之邪，失于清解而延久不愈者，服之能不更为邪气竖帜乎？露姜饮误用，其祸尤烈，叶氏《景岳发挥》详言其弊矣。故医者用方，必先辨明证因也。外有胆汁二姜丸，蒜烧醨、草果蒸参、常山炒参诸方，以及景岳云小柴胡汤加常山二钱，截疟如神，皆在乎人之善用耳。（雄按：善用无他秘诀，在乎辨证明白耳。）疟母必用鳖甲煎丸，丸中除去人参为大谬，或以参汤送之，汤力已过，丸力才行，譬如悍卒无良将统驭，步伐岂能整齐？（雄按：此论深得用药之理。）又此丸偏于寒削，若阳虚者宜用仲淳之疟母丸为妙。三疟虽属三阴，亦只要辨明寒热虚实，而应以温凉补泻。（雄按：此论极是，诸病皆宜如是。）若用阳经轻浅之方治之无益，必以仲景治三阴之法为根蒂，似属高谈，实门外汉也。总之，医者多读书，多阅历，病者能调摄，能谨慎，斯四难并，二美合矣。

痢  ***************************
叶先生名仪，尝与丹溪俱从白云许先生学，其记病云：岁癸酉秋八月，余病滞下，痛作绝不饮食，既而困惫不能起床，乃以衽席及荐阙其中而听其自下焉。时朱彦修氏客城中，以友生之好，日过视余，饮余药，但日服而病日增，朋游譁然议之，彦修弗顾也。浃旬病益甚，痰窒咽如絮，呻吟亘昼夜。私自虞，与二子诀，二子哭，道路相传，谓余死矣。彦修闻之曰：吁！此必传者之妄也，翼日天甫明，来视馀脉，煮小承气汤饮余，药下咽，觉所苦者自上下，凡一再行，意冷然。越日遂进粥，渐愈。朋游因问彦修治法，答曰：前诊气口脉虚，形虽实而面黄稍白，此由平素与人接言多，多言者中气虚。又其人务竟已事，恒失之饥而伤之饱，伤于饱其流为积，积之久为此证。夫滞下之病，谓宜去其旧而新自图，而我顾投以参、术、陈皮、芍药等补剂十馀帖，安得不日以剧，然非浃旬之补，岂能当此两帖承气哉！故先补完胃气之伤，而后去其积，则一旦霍然矣。众乃敛衽而服。
俞按：此与许学士治伤寒太阳病，因尺脉不应，用黄耆建中同法。（见江选。）彼先补而后散，此先补而后攻。但二公把握得定，故嫌疑不避。设麻黄、承气之用于后者不能愈病，则人之归咎难辞，而医之用药无路矣。
雄按：此治饥饱劳伤之虚痢，故可先补而后攻，况其所谓补者，参、术之中，仍佐陈皮、芍药以调气破滞，并非后人之重浊蛮补药也。设暑热滞下，虽属虚人，必急去其邪，以存阴液，（杨曰：此层尤宜知。）不可辄援此案为例也。而世人未悟其理，不辨何因，率引「养正积自除」之语，以售其温补之术，病家误信，贻害无穷，可哀也已。
缪仲淳治一少年贵介，暑月出外，饮食失宜，兼以暑热，遂患滞下。途次无药，痢偶自止，归家腹痛不已，遍尝诸医之药，药入口，痛愈甚，亦不思食。缪视之曰：此湿热耳。其父曰：医亦以湿热治之而转剧。缪问投何药，曰：苍术、黄连、厚朴、陈皮等。缪曰：误也。（杨曰：此可与上条对参。）术性温而燥，善闭气，郎君阴虚人也，尤非所宜。（雄按：此昔人未发之旨，今世之体质如是者多，医者不可不知也。）乃以滑石一两为细末，以牡丹皮汁煮之，别以芍药五钱，炙甘草二钱，炒黑乾姜五分，煎调滑石末服之，须臾小便如注，痛立止。
高果哉治丁清惠公予告在籍，患痢里急后重，白积兼鲜血，昼夜十馀次，饮食减少，两尺脉似有似无，两寸关弦数，小便短少，众医皆以望八高龄，当凭尺脉以投温补。高独谓禀赋素厚，宜从寸关而用清理，遂进黄芩、白芍、厚朴、槟榔、甘草、陈皮、阿胶、滑石、槐花、木香四五剂全愈。
俞按：此必兼有实证可据，及神气不衰以断之也。
张路玉治春榜陈颖雍，暑月自都门归，抵家即患痢疾。半月以来，攻克不效，遂噤口，粒米不入。且因在京久食煤火，肩背发毒，不赤不疼，陷伏不起，发呃神昏，势日濒危，内外医科互相推诿，乃延石顽诊之。六脉弦细欲绝，面有戴阳之色，所下瘀晦如烂鱼肠脑，证虽危殆，幸脉无旺气，气无喘促，体无躁扰，可进温补，但得温补而痈肿焮发，便可无虞。遂疏保元汤，每服人参三钱，生耆二钱，甘草、肉桂各一钱，伏龙肝汤代水煎服。一服粥饮稍进，二服后重稍轻，三服痈毒贲起，另延疡科敷治其外，确守前方，又十馀服而安。前后未尝更易一味也。
雄按：痈毒滞下可用温补者，必见此等脉证，才为合法，然不多觏也，而医者亦不可不知有此法。设不辨其脉证，但崇景岳，动辄温补，杀人以刃与药，有以异乎？
孙见心治张玉堂，秋间下痢脓血，昼夜百馀次，里急后重，前医见脉歇止，谓因积滞所致，用槟、朴、青皮、枳壳、木香等。孙诊之，脉弦洪而数，或一二至，或三四至，或五六至辄一止，曰：毒及少阴矣，当急顾其阳明。（杨曰：用药与此语不相照顾。）用生熟地各一两，（杨曰：嫌腻滞。）归、芍、丹皮、黄连各三钱，（杨曰：得效在此。）甘草五分。群疑阴药太重，恐饱闷增剧，然服二帖，次数尚频，急重已除，脉之洪数亦减，至数相续，仍用前方，病去大半。又次日去生地、黄连，加参、术、茯苓、山药，（杨曰：加减俱不如法。）饮食大进，午后弦脉亦减，而至数复有止状，或骇曰：病退而脉复变，防其加重。孙曰：无妨也。歇止者，即古代结促之俗名耳。若冲气中绝，脏脉自见者危，今此证歇至，本以毒盛壅遏隧道，阴精不承，故一二至，或三四至，或五六至而止也。经曰：数动一代者，病在阳之脉也，泄及便脓血。今余去阴药过甚，进阳药太骤，（杨曰：自供缺失。）中脏得补，则木土和而胃气安，故饮食进而毒尚未尽者，亦随壮气而旺，故复有止状也。于方中仍加生地、黄连即平矣。果验。
俞按：洪数而歇止，是为邪壅，若细涩无神而歇止，则为冲气中绝矣，断不可治。
嘉善一妪常便血，时发时止，至五旬外，夏月便鲜血，里急后重，时或不禁，脉软不数，用五苓、建中转甚。因向宜凉血药，仍用四物加槐、榆、楂、曲亦无效。叶天士以用生苍术、生厚朴、炒橘皮、炙甘草、鸡膍胵、砂仁壳、丁香柄丸服全愈。又有一童子患久痢，叶亦用此方而愈。人不解其故。俞惺斋云：此方名醉乡玉屑，治小儿食瓜果致痢久不愈者，见徐春甫《医统》。

疟痢  ***************************
孙文垣治董浔老家马厨案。
俞按：古方中寒热并用者诚多，如仲景五泻心汤、黄连汤、乌梅丸、麻黄升麻汤，为后贤连理汤、左金丸诸方之祖。夷考其义，泻心汤用苓、连之苦以泻痞热，姜、夏之辛以散结气，即寒因热用也；黄连汤则以桂枝代柴胡，黄连代黄芩，乾姜代生姜，喻氏所谓换小柴胡之和表里者为通上下法也；乌梅丸则以厥阴一经本阴标热，故用姜、附之辛热，佐连、柏之苦寒，柯氏引经文所谓伏其所主而先其所因也；麻黄升麻汤以知母、石膏合麻、桂、乾姜，犹是越婢汤成例，其参入归、芍、苓、术、天冬、葳蕤，则因邪陷厥阴，寒郁热伏，又为下药重亡津液，故以辛温升散其邪，必兼凉润以制药之燥。仲景诸方精义入神，岂如混沌汤清暑回阳一网兜乎？乃引附子泻心汤为证，不知大黄、芩、连以麻沸汤浸，而附子别煮取汁，是重剂固阳为君，略寓泄热之意为佐，法律固森然也。节庵之制回阳返本汤，以蜡茶、黄连、地浆作人参四逆之响导，方为妥帖。再考仲景证象阳旦条，厥逆咽中干，两胚拘急而讝语，亦是寒热并现，乃先与桂枝加附子汤，增桂令汗出。（杨曰：从来俱如此解，然桂枝实不能发汗。）虽阳明内结，讝语烦乱，更饮甘草乾姜汤，俟阳回足热，乃与芍药甘草汤以伸其脚，然后用承气以止其讝语，先后缓急之间，不为病所惑，而次第合节，亦称仙手。若使孙公当此，应将四方合而煎饮之，不反笑仲景之跋涉耶？（杨曰：《伤寒论》中此条最不可解，生平未见此证，古人案中亦未见用此法者。）果兼有阳明内结之证，而先用姜、桂、附子，恐不待先生之用承气，而其人脚已伸矣。
又按：孙公原案云，实者邪气实也，故以白虎汤、益元散应之；虚者正气虚也，故以理中汤应之。今考此方分两，纯是少阴经阴盛格阳治法，若果有暑邪，岂五钱之石膏、滑石能与大剂参、术、姜、附并取其效哉？案载脉洪大，不言有力无力，亦不载口渴与否，舌苔及小便若何，何以放胆用温补？若痢兼红白，腹痛恶心，面红汗多，寒热大作诸证，确系暑邪为病，温补殊属反背。若果能取效，则的系虚寒。其些微之知母、石膏，正如白通加人溺、猪胆汁汤耳，不得牵扯「暑邪」二字以混之也。然病经二十馀日，虚寒证早已亡阳矣，能待孙公用药耶！
又按：虞花溪治妇人疫病，以三方合为一方，曰三合汤，不过于血药中加寒下药，却是一路，与混沌汤风马牛不相及也。混沌汤之名，出于《白云集》，乃滑氏治陈伯英肺气焦满而告之曰：病由多欲善饮，且殚营虑，中积痰涎，外受风邪，发即喘渴，痰咳不能自安，为制清肺泄满降火润燥苦辛之剂，服之既安。众诘出何方书？名何汤散？滑应之曰：是谓混沌汤。然观其制方之义，实非混沌，不似孙公之真混沌也。
雄按：孙公之治，乃临证之变通；俞氏之说，乃论治之规矩。至谓少阴格阳，则不应寒热大作，汗淋淋下矣。暑邪忌用温补，却是正论。但既有瓜果寒凉之过度，则参、术、肉桂与石膏、滑石辈并用，仍是桂苓甘露饮之例。即乾姜、附子，未始不可为寒冷伤中者补偏救弊。惟不可以御女一端，牵合阴证，致启东扶格阳之疑，岂皆未读喻氏书耶？若混沌汤之名，不过信口答俗人之问耳！杂合之病，不妨以杂合之药治之。必欲执古书以合今病，未免胶柱刻舟，是病不依规矩以为患，医第循规矩以为治矣，奚可哉！
杨曰：俞氏之论，凿凿有据，读孟英此论，又爽然若失矣。可见学问无穷，在人之善悟耳。
又治金达泉疟兼痢，日夜四十馀度，小腹痛甚，每登厕汗出如雨，下迫后重，小水涩痛，头疼口渴，下午发热，天明始退。左脉浮弦而数，右软弱，中部稍滑，此内伤饮食，外感风邪所致。先与柴苓汤一剂，小便即清不痛，疟发时寒多热少。晚与人参败毒散，去羌、独，加葛根、防风、桂枝、白芍，次日头痛痢疾俱减，夜才起三次。改与补中益气汤，加酒芩、桂枝、白芍，（杨曰：先治外感，后治内伤，亦一定之序。）其夜疟止，但微热。再改胃风汤、人参、白术、桂皮各二钱，白芍四钱，酒炒芩、连各一钱，当归、茯苓、川芎佐之，炮姜、地榆为使，服后寒热殄迹，夜起一次是粪，前方去桂枝，再三剂而巾栉出户矣。
俞按：此案用方妥当出色，可以效法。若王金坛治刘蓉川深秋患疟而洞泄不止，（雄按：洞泄与痢迥殊。）欲去其一为快，乃用《局方》双解饮子，一服而二病俱愈，更觉神妙。是得法于《澹寮》，所谓用药多一冷一热，半熟半生，分利阴阳之义也。然窃思疟痢并作，初起者专用发散，如羌、防、柴、葛等，（雄按：风寒为病，固当如是，温热暑湿，不可概用，余治曹泳之一案宜参。）佐以赤苓、神麴，见血痢参入归身、川芎，右关脉大可加厚朴，使在腑之邪提并于经而外解，最为捷法。倘或不应，审其挟寒挟热，而用表里分消之法，热者去羌、防，加芩、连、香薷、滑石、寒者去柴、葛，加桂枝、乾姜。若热甚者多实证，风药不宜矣，大柴胡汤加黄连、滑石。寒甚者多虚证，风药当戒矣，真武汤加桂枝、人参，此仍表里双解之法。至如人参败毒散、补中益气汤，虚证之表药也；理中汤、八味丸，虚证之里药也。表证之虚而挟热者，小柴胡汤；里证之虚而挟热者，连理汤。表证之虚而挟寒者，麻黄附子细辛汤；里证之实而挟寒者，温脾汤。以此诸法，将脉证配合审用，无不手到成功，（雄按：皆治风寒为病之法也。）如此条右脉软弱为虚，疟发寒多热少亦为虚，（雄按：寒多热少，亦有不属虚者，总宜以脉证参看。）故第二剂即用人参，但汗出如雨，而于败毒散去羌、独加桂、芍是矣，又加葛根、防风，尚觉太过。


卷二  ——————————————————————————————————————————————————————————————————————————————————————————

痉  ***************************
周慎斋治一人，身热至六七日，医用地黄汤，遂致身体强硬，六脉沉伏，目定口呆，气喘不能吸入。周曰：能呼不能吸，病由中焦实，脾不能运耳。用远志、茯神各一钱，附子四分，橘红六钱，磁石、苏梗各一钱五分，沉香二分。一帖身和，六帖而安。盖脾者为胃行其津液者也。脾不运，则胃阳不行于肌肉，肌肉无阳，所以强耳。醒其脾，则胃阳通而身和矣。
俞按：议论甚佳，然不能解其制方之义。
雄按：此所云中焦实者，殆痰湿盛于中也，地黄汤纯阴凝滞之剂，服后自然闭塞。方以六钱橘红为君，佐以沉香、苏梗，皆是宣降开通之品，而磁石镇逆，远志舒郁，附子温运，茯神通心，制方之义如此，别无奥妙。其实橘红不必如是之重，尽可以枳实为君也。他如附子可易薤白，远志可易菖蒲，即沉香、磁石、茯神，亦可以旋覆、半夏、赭石、茯苓等易之也。慎斋好奇，专走僻径，故用药如此，而令人莫测其意耳。
杨曰：绝世聪明，具此卓识，方许读古人书。
俞惺斋治文选金萃之，劳倦伤寒而发斑，斑出犯风遽隐，遂发痉，手足搐掉，不时跳跃，浑身震动，时欲昏晕。用牛蒡、殭蚕、土贝母、荆、防、钩藤不应，其脉细而弦劲带数，改用虎膝、归、芍、生地、钩藤、秦艽、荆芥、桑枝，痉跳减半。因思病属厥阴，当寒热兼施，乃以桂枝、羚羊角为君，仍佐血药，加竹汤、姜汁，一服而愈，盖宗丹溪治少年痘后发痉之法也。

疝  ***************************
吴心所治黄新阳案。
俞按：叶氏云，子和法中原有虎潜诸论，后医弃诸不用。今观此案，后医亦有用之者矣。惟是叶案疝疾门集案甚少，而方法甚多，取材既富，运用又巧，更不可及。余乡万枫亭，乃莲幕老名宿，年近七旬，忽患㿗疝，自检古方中三层茴香丸，恪遵其法，服一月而病全愈。以是知古方每有不可思议之妙，岂独虎潜丸哉！
常州尹文辉嗜火酒能五斤，五月间入闽中，溪水骤涨，涉水至七里，觉腹痛甚，半月后右丸肿大，渐如斗形。闽中医与肝经之剂及温热之品，半载无功，归而就商于李士材。李曰：嗜火酒则湿热满中，涉大水则湿寒外束。以胃苓汤加栀子、黄柏、枳壳、茴香。十剂而略减，即以为丸，服至十五斤，全安而不发。
俞按：此案若用三层茴香丸必不妥。观李公之论病，益信医贵变通也。
骆元宾患疝十年，形容枯藁，士材视之：左胁有形，其大如臂，以热手握之，沥沥有声，甚至上攻于心，闷绝者久之，热醋熏炙方苏，曰：此经所谓厥疝也。用治疝当归四逆汤，半月积形渐小，更以八味丸间服半载不辍，积块消尽而不复发矣。
卢不远治陈孟杼之父，六月自山东邸中受寒起，尚淹淹未甚也，至次年二月，忽小腹与腰急痛，即令人紧挽外肾，稍松便欲死。卢曰：此小肠腑病也。经云：小肠病者，腰脊控睾而痛。乃以羌活入太阳小肠，佐黄柏、茯苓、肉桂等，并刮委中穴，痛立止，但足软。卢曰：病因六月伤寒，太阳有所未尽，故入府而痛作。原以寒邪郁火，仍需夏时则火力全而血脉通，邪始去也，果至五月天热，身发紫斑，有汗至足而始健。
俞按：此条引经证病，毫不牵强，其用药及刮法俱佳。至因足软而溯病情之源流，真大有会心处。

气冲  ***************************
汪石山治萧司训案。
俞按：此条仍合丹溪二说同用之，非专主气虚也。惟汪公于软缓脉多以参、耆加麦冬、黄柏，不加附子，想系一生得手处。至如陈皮加作七分，气即上冲，此尤气虚之显然者，前方可操券取效也。窃忆生平治气冲证，用熟地、归、杞、牛膝、石英、胡桃、坎炁、青铅等药而愈者，不计其数，又有用肾气丸、补阴丸、三才丸而愈者，总不出丹溪之训。惟一陆姓书生，形瘦饮食如常，别无所苦，而气自脐下上冲，始仅抵胸，后渐至喉，又渐达巅顶，又渐从脑后由督脉及夹脊两旁而下，又渐至腰踝足心，仍入少腹，再复上冲。其冲甚慢，约一年而上下周到，穀食递减，肌肉愈削，凡两年半而其人方死。凡温凉补泻之药，靡不备尝，针灸祝由无不遍试。余固不能愈之，就诊于天士、一瓢两先生，亦无寸效。恨其不遇张戴人、喻西昌诸公，听其议论，以开茅塞也。
马元仪治袁玉行，小腹厥气上冲即吐，得饮则吐愈甚，诸药不效。马诊之，两脉虚涩，右尺独见弦急，此下焦浊气上腾，则胸中阳气不布，故饮入于胃，上壅而不下达，宜通其地道，用调胃承气汤，下宿秽甚多，继渐培中气而愈。
俞按：凡病皆有虚实，勿谓气冲证皆属阴虚气虚也。如此条可谓别开一例，然必是暴病，或便秘，乃从右尺脉印其机耳。昔年曾与杜良一先生治下焦肾虚上焦气冲者，杜用六味地黄汤合五磨饮子去木香，以汁和服而效，亦是新翻花样也。
雄按：吴馥斋令正体腴皙，凡患恙，必延余诊，虽时感重证，投药三剂，无不愈者。惟二十八岁娩后，汛事遂绝，而别无所苦。余曰：此赋质使然，非病也。不必服药。迄今十载，形体如常。仲秋患痰嗽，气自少腹上冲至胸，即迷闷如寐，面目发黄，身热足冷，肤痛拒按。云：气冲起于上年，曾发数次，但不如是之剧耳。今则稍食荤腥，气即上冲。馀脉之，软滑微弦，遂予雪羹、杏、朴、连、夏、竹茹、旋覆以开痰降逆，送下当归龙荟丸，直泄肝阳。一剂胸舒，再剂黄退，三剂便泄如火，诸恙霍然。

晕厥  ***************************
俞东扶曰：眩晕有实有虚，如壮盛人实痰实火，脉滑大有力者，二陈、芩、栀，不恶心者，用酒制大黄二三钱，或加入，或为末，茶调下；如肥白人痰多气虚，脉软大或细软者，六君加耆、附。又《内经》谓：诸风掉眩，皆属肝木。故因于外风者，二陈加荆、防、钩藤、天麻；因于内风者，即类中之渐，宜虎膝、牡蛎、枸杞、首乌、桑叶、菊花、生地、人参。戴复庵曰：头脑挟风，眩晕之甚，抬头即屋转，眼常黑花，如见有物飞动，或见物为两，宜大追风散，或秘旨正元散加鹿茸，不效，一味鹿茸，每服五钱，酒煎去渣，入麝少许。盖鹿之阳气锺于头，故以类相从也。此即就风之一端，而有虚实之分也。若在夏月，有冒暑而眩晕者，又不得概从风治。夫肝为风木之脏，故《内经》以眩晕专责之肝。若肾水亏少，肝枯木动，复挟相火，上踞高巅，而眩晕者，近时最多。董载臣云：妇人患此更多，宜逍遥散为主，轻则合四物，重则合六味加黄连，极有效验。（雄按：如果肾水亏少，肝枯木动之眩晕，惟甘露饮、琼玉膏、集灵膏、固本丸等方为宜，逍遥、四物，如何有效？董氏所云，盖血虚眩晕耳。）他如晨晕属阳虚，昏晕属阴虚，亦辨证之大旨，未可据以为准也。又按：《内经》、仲景所谓厥者，手足逆冷耳，故有寒厥、热厥之辨。今人所谓厥者，乃晕厥耳，亦兼手足逆冷，而其重在神昏若死也。其证亦有数端，因怒而厥者，亦名肝厥；因瘀而厥者，亦名薄厥；虚厥之极者，即为脱厥；因痰而厥者，多兼气厥。（雄按：痛极而厥者，曰痛厥；阴虚火动者，曰煎厥。）此外更有痧厥、食厥、疟厥、风厥、寒厥、暑厥等证。又《星甫野语》云：湖州汤荣光解元，世精于医，有甲乙二人，凌晨忿争，互抱不释，故未尝斗殴也。甲忽卧地而僵，汤视之，遍体无伤，脉息未绝，胸次尚温，面色青瘦，是虫症也。空腹用力，蛔升而厥，以川椒、使君子等味，煎而急灌，须臾即苏，下蛔升许而愈。

虚损  ***************************
丹溪治一老人头昏眩而重案。
俞按：脉缓大重按无力，参、耆、术是矣。连柏丸何耶？盖以其微渴，大便四日一行，是缓大为虚中有热也。
李士材治何金阳令郎患虚损，梦遗盗汗，羸顿已极，简其所服，以四物、知、柏为主，芩、连、二冬为加减，诊其脉大而数，按之极软。李曰：中气大寒，反为药苦矣。乃以归脾汤入肉桂一钱，人参五钱。当晚得熟寐，居十日而汗止精藏，更以还少丹兼进补中益气，间服而瘥。
俞按：脉大而数，按之极软，诚宜温补矣。然用补得数脉退则愈，数脉不退，则仍不愈也。亦惟大而数，按之极软，故可温补；若细而数，按之极软，死期已近，温补何益耶！
杨曰：分别精当。
吴门张饮光，发热乾咳，呼吸喘急，服苏子降气不应，服八味丸，喘益急，迎士材视之。两颊俱赤，六脉数大。曰：此肺肝蕴热也。以逍遥散用牡丹皮一两，苡仁五钱，兰叶三钱，进二剂而喘止。以地黄丸料，加麦冬、五味，熬膏服而痊。
又治主政唐名必劳心太过，因食海鲜，吐血有痰，喉间如鲠，日晡烦热，喜其六脉不数，惟左寸涩而细，右关大而软，思虑伤心脾也。以归脾汤大料加丹皮、生地、麦冬。二十剂而证减六七，兼服六味丸，三月而愈。
俞按：上条以服温纳不应，悟其病因；此条于左寸右关得其病因。上条喜脉之数大，此条喜脉之不数。盖二人俱系新病，一实一虚，尚易辨也。
雄按：两条凭脉论证固有卓识，而用药皆未尽善也。
叶天士治一人，年二十岁，夏月咳嗽，时带血出，常发寒热，食减形瘦，口不渴，行动时或仆地，有日轻，有日重，（雄按：因此故断其当发疟。）牙宣龈肿，晨起则血胶厚于齿龈上，脉细带数。群以弱证治，二地、二冬等滋阴药，遍尝不效。叶用芦根、滑石、杏仁、苡仁、通草、钩藤、白豆蔻，嘱云服二十帖全愈矣。若不满剂，后当疟也，其人服十帖已霍然，即停药，十月中果发疟，仍服此药而疟愈。
俞按：此系伏暑，（雄按：暑兼湿也。）似乎虚劳，故决以后当发疟。设遇立斋、景岳、慎斋、慎柔诸公，此人无生理矣。
雄按：虚劳因误治而成者多，余案中屡言之矣。有高某者年逾冠，于去秋完姻之前，曾患吐血，治愈之后，患疥遍身，上及耳头，至今夏仲疮愈，血复上溢，医谓虚损也。迨血止后，痰嗽不已，寒热时形，或碍左眠，或妨右卧，形消食减，左胁聚瘕，诸药备尝，不能起榻矣。延余诊之，脉虽弦数，而兼软涩，嗽必痰出而始松，舌色紫黯无津，汤饮下咽则胀，夜间不嗽，溺涩便艰，并非虚损。而病逾一载，初起必由吸受暑热，殆滋补早投，遂致血痹于络，气滞于经，升降失调，机关窒塞，亟宜通展，庶可渐瘳。予苇茎汤合雪羹，加沙参、旋覆、竹茹、冬虫夏草服之。病人云：前次所服，皆是滋润之药，下咽后，胸腹极其不舒，今服此剂，甚觉舒畅。二剂后，腹微痛，解青粪一次，嗣后每服药，必下一次，其色渐黑，甚至如胶如漆，而各恙皆减，饮食渐加。继去桃仁、雪羹，加养阴之品，调理而愈。昔袁简斋太史云：人身气血贵乎流通，否则有馀者为痈疽，不足者为劳瘵。杨素园大令谓袁公真绝代聪明人，虽不知医，而此二语，已将虚实诸病因括尽无馀，奈古今之以名医称者，竟未达此义也。
天士治黄公子劳病案曰：大凡精血内夺为虚，虚不能自复为损，但须分析自上自下，从阴从阳起见为调理。是病始于饮酒劳心，营气先伤，心阳下溜，肾阴不主涵蓄，素多梦遗。上年九月先有泄泻，继发痎疟，虽暑湿热六淫外侵，然邪之所凑，本气先虚，血附于络，络凡十五，络伤血溢，莫能堵御，皆是阳气动极无制，譬诸飓风波涛矣。阳和风息，势必渐缓。但既去难追，所谓血脱益气，以无形能生有形也。必须静形体，宁神志，令阴平阳秘，以收全功。用药亦本四时生气，间有客邪标恙，惟投轻剂一二即止。（雄按：虚人受感，宜知此法，俾即解散，则本元不伤。）昧者杂以温补，遂致外邪留恋，反致戕元。冬春两季按法，入夏色脉颇安。然里真未复，长夏阳泄地升，深抱复发之忧。果以霉湿潮蒸，骤暖郁勃，遂令诸脉中之气皆泄，络中之血大沸，一损再损，脏真少藏，奇经八脉乏气支持，冲任由前而升，咳逆烘热，蹻维失护，督脉无权，炎熇日炽，脂液日消。急固护大气以包举，渐引渐收，冀其根蒂之把握，次则调和中土，以安穀知味，百日安静，再为斟酌，其清凉治嗽，热燥刚补，一概屏弃。天暑午后服生脉散，若便溏泻则停之。每晨服一气丹丸。遗滑必用桑螵蛸散。饮食不和用异功散加炒黑神麴、炒黑麦芽。四君子汤兼参苓白术散间服。
俞按：此论真虚损病之上池水也，其方亦虚损病之返魂丹也。较夫专于滋阴专用补阳者，偏陂平正，奚啻霄壤。
雄按：上损下损，皆以脾胃为扼要，固治损之大旨也。然亦此人脾胃素弱，故病前先有泄泻，而病后调理于天暑服生脉散时，独嘱云便溏则停也。设病属肝肾真阴不足，能食便艰者，亦不能舍滋濡之药为治矣。故医者治病，必先辨症而后议药，不可因俞氏之言，以为凡治虚劳，概不用滋阴补阳之药，而专以此数方，恃为返魂丹也。
喻氏治杨季登长女案。
俞按：此条见识最高，用药甚巧。然幸不咳嗽，想其饮食虽少，未必大减，故以苦寒取效。（雄按：饮食大减，因于脾胃弱者，大忌苦寒。若因热郁气滞而减，则苦药开泄，病去而食自加矣。）但不知脉之数乎？大乎？有力乎？设脉至细数无力，兼见便溏食减，此方其可用乎？因思生平所见损怯证，大抵阴阳亏损者居多，如此案之可用大剂苦寒，及可用大剂热补者殊少。（杨曰：此真阅历之言。）盖阳虚易治，阴竭难治。譬之盆花，泥干根藁，日以一匙之水浇之，岂能望活？（雄按：惟根未全藁，尚有一线生气者，灌溉得宜，未尝不可转活，滋濡之法，理亦如是。）惟霖雨霢霂，庶可复生。夫雨从何来，惟地气上而为云，斯天气降而为雨。但得脾胃健旺，嗜食善化，则水穀之精华上供于肺，可拟诸云；而肺以其精华下溉百脉，可拟诸雨。（杨曰：理虽极是，无如损之重者，多不能食，殊难望其脾胃健旺也。）此虽老生常谈，实系养阴要旨也。
雄按：此说极是。但真阴亏损之证，亦有虽能食而不可治者。曩诊闻步洲孝廉病，形虽消瘦，胃纳不减，且能肩舆出门，惟脉甚细数，而兼弦涩。坚辞不治。（杨曰：凡损症得细数脉，无不死者。）逾月其同年商华伯谓余曰：君何指下有神耶？步洲并不上床，忽于食后释箸而逝，数日前医犹谓其能食可以无虑，此曷故也？余曰：真阴亏损，能食不充饥肤者，死证耳。

劳瘵  ***************************
孙文垣治程道吾令眷，夜为梦魔所惊，时常晕厥，精神恍惚，一日三五发，咳嗽面色青，不思穀食，日惟啖牛肉脯数块而已。时师屡治无功，吴渤海认为寒痰作厥，投以桂、附而厥尤甚。孙诊之左脉弦，右脉滑，两寸稍短，道吾先令眷二皆卒于瘵，知其为传尸瘵证也，不易治之。乃权以壮神补养之剂消息调理，俟饮食进，胃气转，始可用正治之法。姑用参、苓、柏子仁、石菖蒲、远志、丹参、当归、石斛以补养神气，加陈皮、贝母、甘草、紫菀化痰治嗽。服半月而无进退，乃制太上混元丹，用紫河车一具，辰砂、犀角、鳖甲各一两，鹿角胶、紫石英、石斛各八钱，沉香、乳香、安息香、茯苓、紫菀、牛膝、人参各五钱，麝香五分，蜜丸赤豆大，每早晚盐汤或酒下三十六丸。又制霹雳出猎丹，用牛黄、狗宝、阿魏、安息香各一钱，虎头骨五钱，（鴷俗名啄木鸟。）一只，獭爪一枚，败鼓心破皮三钱，麝香五分，天灵盖一个酥炙，炼蜜丸，雄黄三钱为衣，每五更空心葱白汤送下五分，三五日服一次，与太上浑元丹相兼服，才服半月，精神顿异，不似前之恍惚矣。但小腹左边一点疼，前煎药中加白芍一钱，服之一月，精神大好，晕厥再不发矣。次年生一女，其宅瘵疾亦不再传。
俞按：此较袁州道士所授方更奇更好，盖彼则专于杀虫，此则杀虫而兼穿经透络，搜邪补虚也。
喻氏治杨季登次女案。
又治熊仲纾幼男案。
俞按：前案笺方释证，直造轩岐之堂，后案酌古斟今，足分和缓之座。

发热  ***************************
罗谦甫治王侍郎婿盗汗案。
俞按：此论可为损怯病之秦镜，何以类案不收？（雄按：魏选已收。）又罗君治韩子玉父六十病消渴，至冬添躁热，须裸袒以冰置胸腹乃快，其脉沉细而疾。罗亦曰：人身为主，时令为客，大寒之令，其热更甚，经谓当所胜之令而不能制，名曰真强。乃孤阳绝阴必死之证也。与此条义同。
雄按：庚戌冬卜子安少府三令郎，久患虚嗽，医用引火归元法，频投桂、附，驯致喘汗大热，不能著复衣，甚欲摇扇。延余诊之，脉洪数无序，曰：阴已竭，孤阳欲飞，天时犹不能胜，而况于药乎？辞不治。果交春而没。
立斋治王以道元气素弱，复以考试积劳，于冬月大发热，泪出随凝，目赤露胸，气息沉沉欲绝，脉洪大鼓指，按之如无，舌乾如刺，此内真寒而外假热也。令服十全大补汤，嘱曰服此药，其脉能收敛为善。少顷熟睡，觉而恶寒增衣，脉顿微细如丝，此虚寒之真象也。以人参一两，熟附三钱，煎服而安。夜间脉复脱，以人参二两，熟附五钱仍愈。后以大剂参、术、归身、炙草等药调补而痊。
俞按：见证皆是火象，惟气息沉沉欲绝是虚象，脉洪大按之如无，则可决其内虚寒而外假热矣。（雄按：其便溺必露虚寒之真谛，惜未载明。）服温补后脉当收敛为善，此是格言，所当熟记。
李濒湖自记痰嗽肤如火燎案。（见《本草纲目》黄芩条下。）
俞按：此条与立斋治法天渊之别，故病者如人面之不同，千态万状，无有定形，治病者能如以镜照面，使随其形而呈于镜，则妍媸自别，不至误认矣。
高果哉治陈几亭病身热，自卯辰以后上半身热，申酉时中半身热，亥子时下半身热，热至足底更甚，周而复始，一日一夜，循环无间，服药久而不效，展转沉重。高诊之脉微无力，右尺脉伏而不起。因思尺脉沉伏者，肾虚也；日夜之热上下循环者，肾火之浮游也；至子时而足底大热，则肾火之归就于下也。若当归下之时而能摄住其性，不使上走，则热自退矣，须效烧丹法治之。夫丹家用两个阳城罐，一盛水银丹药，填塞其中，一则空而无物，以两罐对合，其口扎住，盐泥封固，然后煅炼其上空罐，必用湿纸当烧红时搭于罐底，频以冷水润之，盖下罐丹药为火所逼，则淅淅望空罐中来矣，如升药之望上而飞也。但水银甚活，虽上入空罐，又能复入旧罐，必得凉冷之处，方能摄住其质，故用湿纸搭于罐底，丹必稳贴矣。今仿此法以制方，用童溺炙龟板一两，熟地、枸杞各七钱，麦冬五钱，萸肉四钱，此五味皆补肾滋阴之药，犹水银与丹药也；附子二钱，以从治而导火归元，犹炼丹之火也；又用黄柏七钱，以降其火，犹罐底之湿纸与水也。黄昏煎好，子时方服。从前服药，皆积于胸中而难下，服此药觉胸中易下，三剂而热除病愈。
俞按：此案认为肾虚火不归元，大剂补肾，寒因热用，与证极合，与脉似有未合，然其讲理取譬，真堪嘉惠后人。
雄按：阴虚阳浮，于大剂壮水之中，反佐附子以从治，立方甚佳。取譬之义，仍是阴能摄阳，阳以阴为基之旨，并无新异也。
孙文垣治徐三泉令郎，每下午发热，直至天明，夜热更甚，右胁胀痛，咳嗽吊疼，以疟治罔效，延及二十馀日，热不退。后医谓为虚热，投以参、术，痛益增。孙诊之，左弦大，右滑大搏指。乃曰：《内经》云：左右者，阴阳之道路。据脉，肝胆之火为痰所凝，必勉强作文，过思不决，木火之性不得通达，郁而致疼。夜甚者，肝邪实也。初治只当通调肝气，一剂可瘳，误以为疟，燥动其火，补以参、术，闭塞其气，致汗不出，而舌苔如沉香色，热之极矣。乃以小陷胸汤，用大栝蒌一两，黄连三钱，半夏二钱，加前胡、青皮各一钱煎服，夜以当归龙荟丸微下之，遂痛止热退而安。
又治潘宅小价，年十六七；发热于午后，医者以为阴虚，用滋阴降火药三十馀剂，热益加，且腹中渐胀，面色青白。仍以六味地黄汤加知、柏、麦冬、五味之类，又三十剂，而腹大如斗，坚如石，饮食大减，发黄成穗，额亮口渴，两腿大肉消尽，眼大面小，肌肤枯燥如松树皮，奄奄一骷髅耳。孙观其目之神，尚五分存。乃曰：证非死候，为用药者误耳。譬之树木，若根本坏而枝叶枯焦，非力可生，今之焦枯，乃斧斤伤其枝叶，而根本未伤，设灌溉有方，犹可冀生。（雄按：药无定性，总以对症者为良，故用失其宜，滋补即是斧斤，用得其宜，攻伐亦为灌溉。世人昧此，不问何症，喜服补剂，至死不悟，可叹也！）以神授丹日用一丸，煮猪肉四两伺之。十日腹软其半，热亦消其半，神色渐好。潘问此何证？孙曰：此疳积证也。误认为虚，而用滋阴之药，是以滞益滞，腹焉得不大不坚？况此热乃湿热，由脾虚所致，补阴之药皆湿类，热得湿而益甚矣，盖脾属土，喜燥恶湿。令以大芦荟丸、肥儿丸调理一月全瘳。
俞按：发热有二大局：一系外因，《内经》所谓热病者皆伤寒之类也；一系内因，《内经》所谓阴虚则发热也。然伤寒之类，已有风、暑、湿、风温、风湿、湿热、温病、热病、瘅疟、脚气十馀种分别；若内因自阴虚之外，如劳倦内伤，阴盛格阳，气虚血虚，火郁阳郁，停食伤酒，伏痰积饮，瘀血疮疡，头绪不更多乎？得其因又当分其经，而十二经之外，又有奇经，如阳维为病发寒热，此非可以疟治者，故临证贵乎细辨也，即如孙公二案，一系肝经郁火，一系疳积似劳，非其明眼，安能奏功。

血证  ***************************
东垣治一贫病吐血案。
俞按：此条认病制方，其义最精。药之分两甚轻者，因受病在卫在肺，皆系亲上部位。经云：补上治上制以缓，缓则气味薄也。然系久虚之体，热为寒束，故用此法。若体不虚而热为寒束者，又当以麻杏甘膏汤加血药以治之。
孙文垣治藏六老案。
又治族侄明之作文过劳，痰火上逆，大吐痰沫，因而呕血，一涌数碗，昏晕汗出，奄奄而卧，略不敢动，稍动即呕吐而血随出，色鲜红，饮食汤水皆不敢入，入即吐而眩晕，血即随之。医谓血涌如泉，体热脉大，眩晕而药难入，似无佳兆。孙诊之曰：无妨。凡看证要圆活，勿拘泥。经云：心主血，肝藏血。又云：怒则气上。又云：脉虚身热，得之伤暑。今左脉弦大，右脉虚大，是不独作文劳心动火，且亦被怒伤肝，抑又为暑所逼，以致木火上升，眩晕作吐。经云：诸风掉眩，皆属于肝；诸呕吐逆，皆属于火。又诸动属火，内为木火上冲，外为暑气所迫，故吐而汗多，血随吐出也。先以白丸子三钱解其暑气，清其痰饮，抑其冲逆，则吐可止，吐止气平，血自归经。服后果嗒然而睡，醒则吐止食进，眩晕寻已。继用滑石、香薷雄按：此味不妥。各三钱，黄连、扁豆各一钱五分，竹茹一钱，甘草五分，四帖而痊。
俞按：上条胸背皆胀，服阴药胀更甚，合以两关脉之洪滑有力，尚易辨其非阴虚，况恼怒食犬，亦可问而知之。此条因作文过劳，呕血数碗，昏晕汗出，稍动即吐，而血随至，势殊危矣。况右脉虚大，不认为虚而认为暑，竟合左脉之弦大，大剂清暑清肝，真妙手也。
雄按：关琴楚令孙少西之证，与此略同，今年三十四岁，素善饮，夏季忽患发热呕吐腹痛，伊父母以为痧也。诸色治痧丹丸遍饵之，寻即气冲咳嗽，血涌如泉，不能少动，动即气涌，血亦随之。沉某但知其阴分素亏，遽从滋补，服之益甚。延余诊之，左脉弦洪而数，右洪大，曰：虽属阴虚，但饮醇积热于内，而暑火外侵，所服治痧诸药，无不香窜燥烈，诚如火益热矣。苟不亟为清解，则邪无出路，气何能平，血何能止乎？而家素畏凉药，连服滋补不应，遂求乩方服之，药虽离奇，并木鳖、麝香，亦信而不疑。旬日后吐血已尽，气出如奔，自汗形消，热犹不退，彻夜无寐，舌绛无津，再求余治，脉已细数如丝，不能救药矣。
董元宰少妾吐血蒸嗽，先用清火，继用补中，俱无效。士材诊曰：两尺沉实，少腹按之必痛。询之果然。此怒后蓄血，经年勿去，乃为蒸热，热甚而吐血，阴伤之甚也。以四物汤加郁金、桃仁、穿山甲、大黄少许，下黑血升余，少腹痛仍在。更以前药加大黄三钱煎服，又下黑血块如桃胶蚬肉者三四升，腹痛乃止，虚倦异常，与独参汤饮之，三日而热减六七，服十全大补汤百馀日而康。
俞按：两尺沉实，决其少腹有瘀，因瘀而蒸热，因蒸热而吐血，盖从脉象认得病根，故大下之而病根拔也。
喻氏治顾枚先案。
俞按：此条议论制方夐绝人寰，岂西昌真有隔垣之见，如长桑、元化哉？亦惟熟于《内经》，而善于运用，则引集经义，证合病机，头头是道，无勉强附会之类矣。士材云：熟读而精灵自启，深思而神鬼可通。诚哉是言也！
周慎斋治陈姓人，年三十五岁，性嗜酒色，忽患吐血，一日三五次，不思饮食，每日吃粥一碗，滚酒反用数杯，次日侵晨再吃粥，前粥尽行吐出，吐后反腹胀，时时作痛呕酸，昼夜不眠，饮滚酒数杯略可，来日亦如此，近七月矣。医人并无言及是积血者，俱言不可治。周诊之，六脉短数，曰吐后宜宽反胀，吃滚酒略可，此积血之证也。盖酒是邪阳，色亦邪阳，邪阳胜则正阳衰，又兼怒气伤肝，肝不藏血，思虑伤脾，脾不统血，中气大虚，血不归络，积血中焦无疑。宜吐宜利，但脾胃大虚，不使阳气升发，阴寒何由而消？先用六君子汤，白术以苍术制之，加丁香温胃，草蔻治中脘痛，三十馀帖，再用良姜一两，百年陈壁土四两同煎，待土化切片，陈皮去白，草蔻、人参、白术、茯苓、甘草、胡椒、丁香各五钱，细辛四钱，共为末，空心清盐汤或酒送下二钱。此药专在扶阳，积血因阴寒凝结，阳旺而阴自化。服药后血从下行者吉，乃血从上吐，约六七碗，胸中闷乱，手足厥冷，不省人事，急煎人参五钱，炮姜八分，遂静定。后胸中闷乱，脐下火起而昏，用茯苓补心汤一剂而安。后用六味加炮姜、人参而痊。
俞按：此条认病有卓见，用药有妙解，与吐血治法绝不相关，因在血止后得吐反胀，当治其胀耳。案中邪阳胜则正阳衰，至言也。凡人逞欲，藉酒为助，自觉阳强可喜，不知仍靠命门真阳作主。迨欲既遂而邪阳息，真阳始宁。欲火频起频息，真阳必渐用渐衰。或欲起而勿遂其欲，似与真阳无损。然如灯火本明，而于灯下另添一火以逼之，此火渐旺，则灯火渐灭，理更可悟。故凡中年之后，多病之人，必以闭关为福，尤以泊然不起欲火为大福也。
张路玉治陶震涵子，劳伤咳嗽失血，势如泉涌，服生地汁、墨汁不止，用热童溲二升而止。张诊其脉弦大而虚，自汗喘乏，至夜则烦扰不宁，与当归补血汤，四帖而热除。时觉左胁刺痛，按之漉漉有声，此少年喜酒负气，尝与人斗很所致。与泽术麋衔汤加生藕汁调服，大便即下累累紫黑血块，数日乃尽。后与四乌鲗一藘茹为末，分四服，入黄牝鸡腹中煮啖，留药蜜丸，尽剂而血不复来矣。
俞按：自汗喘乏，脉弦大而虚，不混投地黄汤、生脉散，高矣。用补血汤者，以其夜间烦扰不宁耳。至因胁痛，想及斗很，则此人形色必壮实，故消瘀不补益，最为得法。
又按：吐血一证，近日最多，有有因而患之者，亦有无因而患之者。外因六淫之邪，动血犹轻；内因酒色忧愤，动血为重。及不内外因，作劳举重，忍饥疾行，皆使失血，然尚可求其因而治之。若与诸项并不相犯，无端而吐血，此则最重。《内经》谓地居太虚之中，大气举之也。大气偶泄，即有地震山崩之患，而水不安澜，或溢或竭。人身亦然。大气厚足以包固，纵犯三因，亦成他病，不至吐血；大气衰不能担护，如堤薄而水易漏，堤塌则水必决也。世人只守血热妄行一说，误矣。至缪氏治吐血三诀，举世奉为明训，实未细绎其义耳！首条云宜行血不宜止血固是，然行血之药，惟有大黄，所谓血以下行为顺也。又须看其血证之久新，与失血之多少而去取之。盖宜下于妄行之初，不宜下于脱血之后也。今本文不注明行血者何药，但云行血则血循经络，致近日有多服山羊血而死者，安知不误于此句？至于血来汹涌，必须止之，古方花蕊石散、十灰散及童便、墨汁等，皆欲其止也。止之后或消或补，尚可缓商，任其吐而不思所以止之，何从求活？特是止血之法，贵于虚实寒热认得清，斯于补泻温凉用得当耳。本文云止之则血凝，血凝则发热恶食而病日锢，抑思今之吐血者，每多发热恶食，何尝由于血凝耶？果系血凝，则仲景大黄蟅虫丸尚可救之，只虑血去无算，阴虚则病，阴竭则死，奈之何哉！此条宜补肝，不宜伐肝，注谓养肝则肝气平，而血有所归，伐之则肝虚不能藏血，血愈不止，此说诚妙。然亦要看脉象若何，肝阴固宜养，肝阳亦宜制。设遇木火两亢，血随气逆者，则抑青丸、龙胆泻肝汤、醋制大黄、桃仁、枳壳、青铅、铁锈水等，何尝禁用。盖用得其道，则伐之即所以补之，不得其道，而徒奉熟地、当归、萸肉、枸杞等为补肝之药则谬矣。（雄按：诸病皆然，医宜识此。）末条宜降气。夫气有虚实，亦分寒热。血证之气虚者多，实者少，热者多，寒者少，惟恃强善怒之人，肝气实而吐血往往有之，抑肝清肝，宜降气，又宜降火矣。他如肺气虚而不降，则生脉散、观音应梦散；中气虚而不降，则四君子、参橘煎；肾阳虚不能纳气而不降，则八味、黑锡丹；肾阴虚不能纳气而不降，则大补阴丸、三才封髓丹。必求其所以不降之故而治之，斯为善降，乌可恃韭汁、苏子、降香为下气药耶？（雄按：凡用药之道，不论何病，皆当求其所以然之故而用之，不独此也。）至不宜降火之句，医中狡狯者藉为口实，辄称吐血服生地、麦冬必成劳病，随将假阿胶售人以代二物。（雄按：即不售假阿胶者，亦藉此为口实，不问其病因，辄用人参、熟地、甘草、乾姜、附、桂、黄耆等热补药以误人矣。）不知世之一见血证，概用生地、麦冬，诚应诃责，若将二特屏弃，岂非因噎废食乎？（雄按：岂但此耶，甚有凡属清凉之品，如沙参、竹茹等药，一概视同砒鸩者矣。）馀生平所见血溢上窍之人，合乎丹溪所谓阳盛阴虚，有升无降者，十居八九；合乎仁斋所谓阳虚阴必走者，百中一二而已。惟虚而有火者，清补并用；虚而无火者，气血兼培。或宜降火，或不宜降火，总无一定之法也。若谓服苦寒药必死，则仲景《金匮》之泻心汤，不几为罪之魁哉！
杨曰：舒驰远于虚损失血，极斥滋阴之谬，陈修园亦主此说，或俱未见此等证乎？

便血  ***************************
丹溪治老妇下血案。
俞按：此条脉证，似虚似实，非寒非热，甚为难辨。观其讲病源与用药法，及药之轻重去取，俱有精义，又极平和，十年之病，半月而愈。仙乎！仙乎！
孙东宿治陈鹿塘有肠风脏毒之证，大便燥结，数日不能一行，痛苦殊甚，百医不效，其脉两寸皆数，两关皆弦而无力，两尺洪滑而左尤甚。孙曰：东垣谓大肠喜清而恶热，脾胃喜温而恶寒，以胃属土，而大肠属金也。今此乃胃寒肠热之证，（杨曰：以脉与症合参而得之。）当以肠风脏毒之药为君主，外以养血之剂裹之，使不伤胃气。（杨曰：巧法。）盖药先入胃而后传入大肠，入胃时裹药未化，及入大肠，则裹药化而君药始见，亦假途灭虢之策也。因以大黄酒浸九蒸九晒二两，木耳二两，槐花三两，郁李仁、皂角子、象牙屑、条芩各一两，血馀、升麻、荆芥各五钱，为末，炼蜜丸，外以四物汤加蒲黄各一两为衣，空心午后各以米汤下二钱，果血止而大便不燥，饮食日加矣。
俞按：裹药法，以治肠风便燥颇相宜。盖裹药晒使坚干，诚可传入大肠，非比走经络及他脏腑，必由脾胃转送也。
周慎斋治一人患肠风，血大下不止，头晕倒地，三四年不愈，皆曰不可治。周诊脉左手沉细，右手豁大。此因内伤寒凉太过，致阳不鼓，故左脉沉细；血不归络，火浮于中，故右脉豁大。用补中益气汤十帖，再用荆芥四两，川乌一两，醋面糊丸，空心服愈。
俞按：此丸名乌荆丸，恰与脏连丸为对待之方，一热一寒，判如裘葛，用得其宜，神应无比。
洛阳一女子，年十七，耽饮无度，多食鱼虾，蓄毒在脏，日夜二三十次，大便与脓血杂下，大肠肛门痛不堪任，医以止血痢药不效，又以肠风药则益甚，盖肠风有血无脓也。如此半年，气血渐弱，食渐减，肌肉渐消，稍服热药，则腹愈痛，血愈下，稍服凉药，则泄注气羸，粥食愈减，服温平药，则如不知，将期岁，医告术穷，待毙而已。或教服人参樗皮散，谩试之，一服知，二服减，三服脓血皆定，不十服而痊。乃求其方，云治大肠风虚，饮酒过度，挟热下利脓血，疼痛多日不差。樗根白皮、人参各二两为末，每服二钱，空心温酒调下，不饮者温米饮下，忌油腻、湿面、青菜、瓜果、甜物、鸡、鱼、蒜等物。
俞按：此方治久病则可，治暴病则不可，以补涩之药，恐留锢病邪也。
雄按：鸦胆仁治久痢脱肛肠风等症，为能去留锢之邪而坚阴也，较此方尤为无弊。
嘉兴府尊王竺庐，因案牍劳神，而得便血症，服天王补心丹及玉女煎、知柏地黄丸等方，屡愈屡发，至次年三月渐剧，食减面黄形瘦，精神衰弱。无锡龚商年用补中益气汤，以醋炒升麻、当归而血止。半月后偶食青菜腐汤，血复下，龚谓寒湿伤脾，用苍术理中汤遂愈。十月中值府考阅卷过劳，血又大下，龚诊脉弦劲带数，腹胀不思食，易怒，进加味逍遥散不应，改用桃花散、归脾汤，转口乾咳嗽，佐以阿胶、熟地，又溏泻肠鸣不食，困惫难支。胡灏轩自省中来诊，曰归脾须合右归，重用人参则效，定方人参五钱，山药三钱，枸杞、菟丝、枣仁各四钱，茯神、白芍、文蛤炒各钱半，炙草、炮姜各七分，地榆炭八分，乌梅、大枣各二枚。一剂而血止，递加耆、术、熟地，再去地榆、文蛤，佐以附子，而穀食渐增，病遂全愈。
杨曰：方与脉不相证对，既以此得痊，则脉象必别有可据处。

溺血  ***************************
俞东扶曰：《内经》谓胞移热于膀胱则溺血。故溺血证属热者多，实热则脉洪数有力，宜导赤散加栀、芩、淡竹叶、鲜小蓟，调滑石末，冲生藕汁；虚热则脉洪数无力，宜生地、归、芍、栀、芩、牛膝、麦冬、黄连等，调发灰或茅根汁；若夏月有感暑热者，六一散加黄连、生地；若少年有血虚挟瘀者，阿胶、三七二味多服；若阻塞不通，并可加冬葵子、生蒲黄以化之；多怒人有肝火怫郁者，龙胆泻肝汤，甚则当归龙荟丸。惟久而不止则为虚，归脾、补中益气酌用；或老年及久病人，始虽热证，久变虚寒，并可用八味地黄丸、四味鹿茸丸等方。然用至此种药，小愈仍复发者多不救。（雄按：老年久病，有温补误投，虽至死不属虚寒者，不可不知也。）

汗  ***************************
慎斋治一人自汗足冷，不能行动，尺脉沉大，此脾气下陷也，故肺失养而汗出；足乃脾肾经行之地，脾阳不舒，肾气亦郁，所以冷也。以起脾养肺为本，温肾为标，用参、耆、山药补脾阴，固表扶肺，稍加桂温之而愈。
俞按：自汗而足冷不能行动，显系下焦虚寒矣。尺脉当沉细，何反沉大？粗工舍脉凭证，必将温补肝肾，而用熟地、枸杞、苁蓉、鹿茸、桂、附等药；即凭脉论证，亦将认为下焦湿热，而用二妙散、防己、黄耆等方，俱与脾气下陷隔一层也。
又按：阳虚自汗，用参附、耆附、黄耆建中；阴虚盗汗，用当归六黄汤、地黄汤加白芍、牡蛎、小麦、糯稻根须；表虚用玉屏风散；心虚用归脾汤；肝火用左金、白芍、龙、牡；胃火用凉膈散、白虎汤；风胜用桂枝汤；湿胜用羌活胜湿汤；痰用导痰、温胆；暑用清暑益气；（雄按：有宜清不宜益者，故所论诸方皆不可执也。）以及麻黄根、败蒲扇、封脐药、外扑法，皆可择用。他如头汗、阴汗、心窝汗、饮食汗，方各另採，总宜多阅诸书，固难备述也。

七情  ***************************
王中阳治江东富商案。
俞按：豁痰汤亦逸人自定，乃以小柴胡汤去姜、枣，加紫苏、薄荷、羌活、厚朴、陈皮、枳壳、南星。云治一切痰疾，为滚痰丸之副。或以前胡易柴胡。其泥金膏，则用阴地上蚯蚓粪三分，熟皮朴硝二分，同研细，水调敷。杖毒活血方，则用蛇床子、光草乌、火煅炉甘石、枯矾、槟榔、花粉、绿豆粉、凌霄花、赤石脂、白石脂、大蓟根叶、小蓟根叶，为末，另煎大黄汁调敷。云治杖疮奇妙。
又治一富室子弟，因忧畏官事，忽患恶闻响声，鞋履作声亦即惊怖，有事则彼此耳语而已，饮食自若，举动无差。王令服滚痰丸二次，即能起坐应酬，再以豁痰汤，分心气饮，相间服之而愈。分心气饮者，乃二陈加紫苏、羌活、桑白皮、肉桂、青皮、腹皮、木通、赤芍也。
又治一人，因相识官员，为事猝为当道直入其室搜索，男人即惊死，其妻须臾苏省，失志颠倒，弃衣摸空。王令服滚痰丸二次，下咽即睡，次夜又一服，仍用豁痰汤加枳实，服数日而愈。

郁  ***************************
周慎斋治一人，六脉涩滞，胁痛吐臭痰，恶心食不下。盖胁者，少阳之分也。清气不升，浊气郁于少阳之络，故痛；浊气上逆，故吐臭痰而恶心，浊气故臭也；食不下者，少阳清阳之气不升，则肝不能散精也。用柴胡、白蔻各二分，黑山栀、甘草各五分，白芍、丹皮各一钱，茯苓、广皮各一钱五分，归身八分，麦冬二钱。十帖全愈。
俞按：胁痛吐臭痰，昧者必妄认肺痈等症，得此论可与石山治臭痰一案，并垂不朽。
雄按：余治一劳力男子，深秋患发热凛寒，咳嗽气逆，不能仰卧，痰出甚臭，嗽则左胁大痛，溺赤便闭，口渴苔黄，脉则弦滑而数。细询病因，其人平素嗜饮，醉饱后偏向左眠，是痰饮之积于左者，久而即臭，非内痈也。其发热谵语，胸闷不饥，是积痰因感而动也。遂予石菖蒲、旋覆、竹茹、蒌仁、冬瓜子、枇杷叶、省头草、滑石、黄芩、连翘、丝瓜络、杏仁、芦菔、海䖳，为大剂投之，痰更大吐，大便亦行，数剂而平。然舌转光红少液，脉亦弦数而劲，随用甘凉养液涵阴，而食进病痊。
杨曰：读此案，可知周案立论虽高，而用药尚不能丝丝入扣，勿谓后人不及古人也。

痰  ***************************
李集虚劳而无度，醉而使内，汗出多痰，服宽膈化痰之药，转觉滞闷。李士材诊其脉沉而涩，两尺尤甚，因谓其婿曰：痰得涩脉，一时难愈，况尺中涩甚，精伤之象也。在法不治，勉用补中益气加半夏、茯苓。二剂有小效，众皆喜。余曰：涩象不减，脉法无根，死期近矣。果十馀日而没。
俞按：此与立斋所治梁厚斋同一涩脉，而死生不同者。彼惟尺脉浮大，按之则涩，此是六部沉涩，两尺尤甚，轻重自别也。况又云脉法无根，想是沉而细涩，按之欲绝耳。不然，哮嗽门中顾明华案，（见喘门。）亦系涩脉，何以先补养而后吐下，仍能愈之耶？
雄按：汗出精伤，脉法无根，固是死证，然不宜用此等药矣。
杨曰：尺中既虚，何故复用升提？既患汗出，何故又用升、柴？
又治秦景明素有痰饮，每岁必四五发，发即呕吐不能食，此病久结成巢囊，非大涌之弗愈也。须先进补中益气，十日后瓜蒂散频投，涌如赤豆沙者数升，已而复得水晶色升许，如是者七补之七涌之，百日而窠囊始尽，专服六君子、八味丸，经年不辍。（雄按：脉证皆未详述，不知何故。）
俞按：人身本无所谓痰，痰因病而生耳。惟治其所以生痰之病，则痰自除。至方书所载，有风痰、寒痰、火痰、湿痰、燥痰、清痰、老痰、味痰、酒痰、郁痰、顽痰、惊痰、虚痰种种名色，而变现诸症，千态万状，又似种种杂病，此又不得以种种杂病法治，但治其痰则病自去。盖标而本之，本而标之，总在医家之变通也。
雄按：黄锦芳云：铅山张敬亭患痰喘，反覆颠倒，夜不能寐，不思饮食，舌苔甚滑，诊其脉洪数有力，而左独甚，医者谓其痰白为寒，进广、半、川朴，馀力止之曰：凡审病须兼众证与脉并审，不可专指痰色一证为据。若痰白而见气缓不促，脉数无力，或软滑，其白应作寒看，今则六脉皆数，皆数非火而何？又痰白而胸腹不热而和，其白亦作寒看，今自脐至胸，有如火烙，非火而何？又气喘不急，痰出舒缓，其痰之白亦作寒看，今喘如雷鸣，急迫已极，非火而何？正如釜下火急，釜中之水，被火逼迫上沸，滚为白沫，宜乎其痰白如银也。遂以六味地黄汤投之，两剂而沸略减，多剂而沸始平。（雄）谓世人但以痰色辨寒热，每多误治，何氏《医砭》尝论之矣。而此案审证须兼众证与脉并审一语，尤为临证要诀，不仅为辨痰而发也。第案中未辨其溲便如何，则兼证尚欠详晰。如兼见小溲短赤者，六味汤送下滋肾丸，必奏效更捷。
杨曰：痰证极多，而古今方书所载，不过燥湿健脾而已。至治热痰之方，已不多见，若阴虚生痰，则绝无论及者。喻氏稍引其端，而不肯畅明其旨，致后人无径可寻，诚憾事也。

痞满  ***************************
孙文垣治陈松弈，五更胸膈胀痛，寒热温凉遍尝不效。诊之右寸软弱，左平，两尺亦弱。孙曰：此肺肾二经之不足也。补而敛之，可无恙矣。以人参、破故纸、山茱萸各三两，鹿角胶、鹿角霜各五两，杜仲、巴戟、茯苓、车前各一两五钱，山药二两，鹿胶酒化为丸，空心淡盐汤送下。又以御米壳三两去筋膜，蜜水炒诃子面煨去核一两，陈皮一两五钱，蜜丸，五更枕上白汤送下一钱，服一月病不再发。
俞按：人参、鹿胶之丸，人犹能用，粟壳、诃子之方，梦想不到矣。与陈武塘噙化丸，可比熊掌猩唇，各一异味。
雄按：此条不但脉象属虚也，膈胀只在五更，则余时不胀，显为虚证。人参、鹿角之丸，佐以茯苓、车前，是导之下行，以敛虚气之上逆，故不用蜜丸，而送以盐汤。粟壳、诃子之方，丸之以蜜，服于枕上，是使其留恋胸膈，收敛肺化痰之积，用药之法，真丝丝入扣也。
杨曰：注语精极。
又治李古愚，每食后即大便，腹皮稍胀急，胸膈满闷。医与参、术则痞闷愈甚，小水清而长。孙脉之左寸涩，右寸滑，按之如黄豆大，且鼓指，关尺之脉皆弦小，左尺迢迢有神。杨曰：列脉象甚明晰。据脉，乃积痰郁滞于肺莫能出，以致大肠之气不固也。法当效丹溪治乃叔用吐以去上焦痰积，而大便自实矣。先用苦梗、芦菔子各三钱，白蔻仁、橘红、山栀各一钱，川芎五分，生姜三片，葱白三茎。煎服探吐，不能尽出。又以芦菔子一合擂浆水，加蜂蜜与半碗饮之，始吐胶痰二碗。平日每小水则大便并行，吐后小水始能独利，连行三四次，而胸腹宽舒。初亦以吐为惧，至是豁然称快，大便亦不频下矣。再以二陈汤加白术、旋覆花、麦芽调理全安。
俞按：右寸滑而有力，故知肺有积痰，左尺迢迢有神，故可吐而不伤。
陈武塘曰：余长子揆，向患遗精，于天启丁卯冬，遗证大作，肾窍漏气出如烟雾，时作时止，眠食渐减，形瘁骨痿，大便艰涩，其色颇黑。用猪胆汁入大黄、皂角末导之。初用甚快利，并上部诸火亦觉清息，延至戊辰六月，则愈导愈秘。因思胆汁、大黄苦寒，皂角刮削脂膏，故求润而弥燥，乃以猪胆去汁入蜜同温水满之以为导，导久而便始不艰。然八月后不能起床，至己巳五月，肌肉愈瘦，眠食愈减，胸膈如有物踞之，腹则空虚，上则痞闷，每食少许，辄停留不下，隔六七时犹嗳，呼吸之气亦碍而不畅。以为因虚致滞，则服人参必增懑；以为稠痰蓄血，用疏快之剂，又无寸功。身常畏寒，夏令犹掩重帏，惟身不热，口不渴，声音虽轻而不变，面色白而不赤不黑，每日仅用粥饵二盏，或终日不食，旁人疑在旦暮，却已绵延两载。时名医高果哉、孙见心晨夕诊视无功，又延姑苏柯生，柯大言人也，乍闻其论不胜喜，及治罕效。乃追忆从前大肠气数不禁，遂觉胸膈痞闷，继因过防衄证，日饮童溺，及滋清药过多，大便渐润。然大便后即觉腹中虚怯，而胸膈分毫不宽，若大便所下甚多，则胸膈痞闷愈甚，于是疏上补下，茫无措手。远延镇江张承溪至，张诊二次，曰：男子久病，以太溪、冲阳脉决其死生，今六部无险，太溪、冲阳有根，必不死之脉也。其证名为下脱。凡阳气上绝，阴气不得上交于阳，则为下脱，阴窍漏气是也；阴气下绝，阳气不得下交于阴，则为上脱，耳中出气是也。方家以失血之证为错经妄行，而不知气证亦有错经妄行者。盖肾纳气，过泻成虚，则肾气不能自纳，遂错行而妄漏。经云醉饱入房，五脏反覆。五脏部位宁有反覆之理？正谓其气错乱也。今未能提其气复使归经，所以时漏不止，漏则气虚，气虚于下，则痰结于上，故饮食难化而成郁结痞满之证。今用药疏导郁滞，不宜误用滋阴；宜有提有降，合成疏通，不宜专用顺气，若认此为阴亏之证，遂谓虚不受补者不治，则大误也。阴虚生内热，岂有阴分大亏，卧床年半，而不发骨蒸潮热者乎？（雄按：可治之机在此。）滋阴之药，不惟无功，且于开胸膈进饮食有大碍。今但使膈间日宽一日，穀气日增一日，则阴不补而自补矣，（雄按：论证论治，句句名言。）起色可指日而待。煎方用苏子、山楂各二钱，橘红、半夏曲各一钱五分，茯苓、乌药、香附、五穀虫各一钱，升麻八分，柴胡四分，临服入韭汁二匙。此方疏郁为主，而升降互用，其旨颇精。服二十剂，虽不大效，然视向之服一药增一病者，则霄壤矣。秋初张别去，余因其疏郁大旨，为之推广通变，自定噙化丸，用人参六钱，醋制香附、橘红各四钱，贝母、桔梗各三钱，松萝茶二钱，白蓬砂、西牛黄、乾蟾炙存性各一钱，薄荷叶三分，以乌梅肉二钱蒸烂，同竹沥梨膏为丸，每丸一钱。余因胸中结块，原起于午食后即卧，用噙化丸，使睡中常有药气疏通肺胃之间，彼将欲结药往疏之，新结不增，旧结渐解。卧时成病，以卧时治之，且病在膈上，不用汤之荡涤，丸之沉下，（雄按：胸膈痞塞者，坚硬之丸并不能沉下，徒增其病耳。而用噙化丸徐徐沁入，日计不足，月计有馀也。）服六七十丸后，膈间渐宽。尔时医家疑气坠之证，恐深秋逾剧，以秋金主降也。余谓肺主气，气得其令，则降者自降，升者自升，各得本职，非谓有降而无升也。能使清升浊降，则气坠之病，正宜愈于深秋。（雄按：陈公因承溪之旨而推广变通，可谓善得师矣。）其噙化丸中不用升药，洵为青出于蓝。论气数言，尤推卓见。至八月病人偶伤麦粉，下以沉香丸，忽去胶痰数升，胸膈顿爽，殆药力渐到，而元气渐回，邪无所容，而乘势自下也。然气弱形羸，长卧不起如故。冬底医家又防春来木旺，脾病转剧。余曰无忧。凡脾受肝克，则畏木气来侵，今乃脾困而非脾弱，冬气闭塞，脾困所畏，幸喜及春，方藉木气疏通之，已而食果稍增，肌亦渐泽，五脏之情变化如此，执生克之常，几何而不误人。（雄按：即《内经》土得木而达也。）庚午四月，张公复至，曰胶痰去，病根拔矣。骨痿不能自行立者，湿气留伏脾经故也。投以白术煎，用白术一斤，苍术四两，作膏服之，未终剂而起。此病奇而久，约费千日之医治，竟得全生，故备识之。
俞按：陈公以缙绅先生而讲医理，却极精深。所论噙化丸治法微妙，切合病机，虽老医见不到此。（雄按：《广笔记》庄一生曾用此法，宜参。）至于张承溪之用术煎，不认骨痿为肾虚而为脾湿，见亦高人数等矣。（雄按：张公早洞悉其病源也。盖湿痿与阴虚痿见证相似，而病源迥异，须参脉色舌苔及便溺，自有分别。）

嘈杂  ***************************
孙文垣治叶润斋案。
俞按：嘈杂证，丹溪谓是痰因火动，乃噎膈之渐，故多用黄连、山栀、苍术、半夏、白芍之类。然亦有思虑伤血者，有肾阴虚而胃火旺者，又宜用生地、阿胶、柏子仁、麦冬、石斛、芦根之类。若此案乃虫蚀脂膏，嘈杂门中所未载者。（雄按：魏选列诸虫门。）昔年曾见天士先生治一妇人，胸痞心嘈，用盐水煮石决明三钱，经霜桑叶二钱，丹皮一钱，黑栀一钱，三角黑胡麻二钱，细生地三钱，四帖而愈。此又肝火郁于胃之嘈杂也。
雄按：余治高隽生孝廉令堂，嘈杂便溏，肠鸣少纳，脉至虚弦软滑。虽肝炎火而痰饮动，然脾脏受戕，舌色淡而无液，苦燥凉润，皆不可投，与潞参、九蒸白术、甘草、木瓜、薏苡、白芍、竹茹、建兰叶、茯神、盐水炒橘红、牡蛎为方，数剂而愈。

呕吐  ***************************
李士材治兵尊高元圃，久患呕吐，诊脉气口大而软，曰此药气多而穀气少也，且多犯辛剂，可以治表实，不可以治中虚；可以理气壅，不可以理气弱。用熟半夏五钱，人参三钱，陈仓米一两，白蜜五匙，甘澜水煎服，十剂而愈。
又治孙潇湘夏月食瓜果过多，得食辄呕，二十日勿止，困顿床蓐，手足如冰，举家惊惶。李曰：两尺按之有神，胃气缕缕不绝，只因中气本弱，复为寒凉所伤耳。遂用红豆丸，连进三服，至明日便能食粥，兼与理中汤加丁香、沉香。旬日之间，饮食如常矣。
孙文垣治邵姓者年五十，呕吐物如烂猪肺状，胸背胀，前医以翻胃治不效，反加潮热烦躁，饮食不入，因谓肺坏，辞不治。孙诊两寸滑数，左关尺涩，乃曰：若果肺坏，声音当哑，今音朗而独胸背作胀，由于酒后忿怒，瘀血痰饮，积于胸膈为病耳。以滑石、茜草、桃仁、小蓟、归尾、香附、贝母、栀子、枳壳、甘草，十帖而愈。

噎膈  ***************************
周慎斋治一人，年五十五，胸前微痛，无休息时，六脉俱无胃气，惟胃脉略缓。盖胸中受气于丹田，时时心下微痛，乃丹田阳气不到胸中，隔气无疑。脾脉微缓，调理脾胃，犹可迁延。保元汤加山药、沉香。
又治一女，喉间常起噎鲠，饮食难消，舌上乾燥，胸前痛如有所伤，两腰无力，面上肉紧，六年矣。用六味汤加白芷、细辛。
又治一人饮食能进，遇子时则吐泻交作。慎斋谓其人必苦忧思，思则脾气结，不能散精于肺，下输膀胱，故津液直走大肠而泻也；吐者脾不健运，不能传化幽门，宿食积于胃中，子时阳升，冲动陈垢，故吐也。宜扶脾为主，用人参、白茯苓、山药各一钱，炙草五分，附子、制乌药三分，姜一片，煎服愈。
俞按：此三条非真膈证。（雄按：首条是胸痹，治宜通阳，次条是水不涵木，宜从魏玉横峻补肝肾，末条是吐泻，治法颇合，皆不当列入膈症门。）然治法新奇，可与喻氏分道扬镳。西昌载膈证三案，亦非真膈证，李思萱室，是胎前呕哕洞泄也；黄咫旭室，是胎前大呕痰沫，二便不通也；倪庆云是呕吐黑臭水及噫气不绝也。此皆暴病，形似关格，与由噎而膈，以渐加重者悬殊。
张石顽治膈诸案。
俞按：石顽治病，喜用古方杂以新药，能开后学之智慧。如此数条，虽皆昔贤成法，无甚精义，亦足以广识见。然《金匮》只有反胃汤药，不载噎膈情形，岂真正膈证，虽医中之圣，亦无法以治之耶？
杨曰：噎膈一证，昔人皆与反胃混同立论，其实反胃乃纳而复出，与噎膈之毫不能纳者迥异，不容强合也。即噎与膈亦有辨，噎则原能纳穀而喉中梗塞，膈则全不纳穀也。至为病之源，昔人分为忧、气、恚、食、寒，又有饮膈、热膈、痰膈、虫膈，其说甚纷。叶天士则以为阴液下竭，阳气上结，食管窄隘使然。其说原本《内经》，最为有据。徐洄溪以谓瘀血顽痰逆气阻隔胃气，其已成者无法可治，其义亦精。然以为阴竭而气结，何以虚劳证阴竭致死而阳不见其结，以为阴竭而兼忧愁思虑，故阳气结而为噎，则世间患此者大抵贪饮之流，尚气之辈，乃绝不知忧者，而忧愁抑郁之人反不患此，此说之不可通者也。以为瘀血顽痰逆气阻伤胃气，似矣。然本草中行瘀化痰降气之品不一而足，何以竟无法可治，此又说之不可通者也。予乡有治此者，于赤日中缚病人于柱，以物撬其口，抑其舌，即见喉间有物如赘瘤然，正阻食管，以利刃锄而去之，出血甚多，病者亦困顿累日始愈。以其治甚险，故多不敢尝试。又有一无赖垂老患此，人皆幸其必死，其人恨极，以紫藤鞭柄探入喉以求速死，呕血数升，所患竟愈。此二人虽不可为法，然食管中的繫有形之物阻扼其间，而非无故窄隘也，明矣。又河间献县人患此，临危嘱其妻剖喉取物以去其病，比死，其妻如所诫，于喉间得一物，非骨非肉，质甚坚韧，刀斧莫能伤，掷之园中树上，经年亦不损坏，一日其子偶之园中，见一物黏缀草间，栩栩摇动，审视则其父喉中物也。异而伫目半日许，物竟消化，遂採其草藏之。有病噎者，煎草与饮，三啜即愈，遂以治噎擅名，如是十馀年，后其草不生始止，是世间原有专治此证之药矣。余臆度之，此证当由肝过于升，肺不能降，血之随气而升者留积不去，历久遂成有形之物，此与失血之证同源异脉。其来也暴，故脱然而出为吐血；其来也缓，故流连不出为噎膈。汤液入胃，已过病所，必不能去有形之物，故不效。其专治此证之药，必其性专入咽喉，而力能化瘀解结者也。昔金溪一书贾患此，向余乞方，余茫无以应，思韭叶上露水善治噤口痢，或可旁通其意，其人亦自知医，闻之甚悦，遂煎千金苇茎汤，加入韭露一半，时时小啜之，数日竟愈。后未尝以治他人，未知其果能累试辄验否？偶举此以告孟英，以为可存，因附录之，以质世之深于此道者。
雄按：近得一方，以新生小鼠新瓦上焙乾研末，醇酒冲服，极有效。


卷三  ——————————————————————————————————————————————————————————————————————————————————————————

瘖  ***************************
吕元膺治一僧案。
丹溪治一中年男子案。
又治一五十馀岁嗜酒吐血，舌不能言案。
俞按：三条皆治舌瘖，非喉瘖也。首条化痰通窍是实证。次条伤寒五七日神昏而瘖，岂无实热证用大黄、黄连、石膏者耶？而猥云作体虚有痰治也。魏注云：恐热传少阴心经，此案未可为训，极是。但细读之，案中不载舌乾、苔黑、便秘、烦躁等证，则所谓神昏者，身热人静而默默耳，岂必有欲言不能言之状也？其脉必濡滑无力也。参、耆、术服之数日，病无迸退，即可知其对证。观于十二日舌始语得一字，又半月而舌能言，热乃退，全绘一虚证情形矣。凡遇伤寒舌瘖者，宜以此条寻绎之，勿竟以陶氏热传手少阴心经，儱侗为治。第三条吐血后不食，舌不能言，是虚证无疑矣。渴饮水，脉带数，不与滋阴，而与参、术，见识岂不高哉！
又治一人遗精后失音案。
一男子年近五十，久病痰嗽，忽一日感风寒，食酒肉，遂厥气走喉，病暴瘖。与灸足阳明别之丰隆二穴各三壮，足少阴照海穴各一壮，其声立出。信哉！圣经之言也。仍以黄芩降火为君，杏仁、陈皮、桔梗泻厥气为臣，诃子泻逆，甘草和元气为佐。服之良愈。
一乡人力田辛苦，复饥甚，饮食骤饱，倦卧半晌，醒后忽瘖哑不言，如是者二旬余矣。高鼓峰诊曰：劳倦伤脾，饥饱伤胃，阳明之气遏而不升，津液不行，贲门壅涩，故语言不能出也。以补中益气汤十大剂与之，偶午睡觉，通身汗下，言语如常。
雄按：脾足太阴之脉连舌本，当云饥饱伤胃，贲门壅涩，劳倦伤脾，脾气陷而不升，不能为胃行其津液，故语言不能出。补中益气，升举脾阳，则津液行而汗出周身，瘖亦遂愈也。
张路玉治王惟一案。
俞按：此四条皆是喉瘖，而治法各异，其异处仍合于古训。切于病情，故能取效。若今人之用叫子、芦衣等物，虽若新奇，而与病无涉，效何由得？

咳嗽  ***************************
李士材治史明粦，经年咳嗽，历治无效，自谓必成虚劳。李曰：不然。脉不数不虚，惟右寸浮大而滑，是风痰未解，必多服酸收，故久而弥盛。用麻黄、杏仁、半夏、前胡、桔梗、甘草、橘红、苏子。五剂止，十剂全愈。
孙东宿治许卓峰，多酒、多怒人也。上吐血，下溲血，咳嗽声哑，医皆以为瘵。孙诊其脉，左关弦大，右寸下半指累累如意珠。乃曰：此有馀证也。病由嗜酒，酒属湿热，助火生痰，火性炎上，迫肺不降，积而生痰，壅于肺窍，以致失音，此痰壅之哑，非肺痿之哑也。性又善怒，怒气伤肝，故血妄行而不归经，以致吐血溺血。法宜清热开郁化痰，导血归源，若滋阴之药，反助其塞而益其热，声音何由而开？况血随气行，气不清，血又何得归原哉？（雄按：此与承溪之论错经妄行，可以互相发明。）乃用滑石、青蒿解酒热为君，贝母、郁金、栀子、香附开郁为臣，杏仁、桔梗、丹皮、丹参、小蓟、甘草化痰清血为佐。服十帖，血果止。又以贝母一两，童便浸一日为末，柿霜等分，时时抄舌上化下，五日而声音爽矣。
张路玉治吴佩玉次女案。
俞按：张公此论，曲尽时医丑态。然谓表药必兼桑皮、芩、粉，血证必用犀角、地黄，恐不致众人皆醉如此。至于病随药变，实有其事，所以古有不服药为中医之说。若欲见病知源，投药辄效，随其寒热虚实，应以温凉补泻，不执一法，不胶一例，变化生心，进退合辙者，其惟丹溪乎？丹溪则药随病变，病随药愈，宁有病随药变，药为病困之理哉？《临证指南·咳嗽门》方法大备，温凉补泻皆全，而轻松灵巧处，与丹溪未易轩轾也。

喘  ***************************
孙文垣治凌绎泉，年已古稀，原有痰火之疾。正月初旬，因劳感冒，内热咳嗽，痰中大半是血，鼻流清水，舌苔焦黄芒刺，语言强硬不清，二便不利，喘急碍卧，亦不能仰，以高枕安桌，日惟额伏枕上而已。医治半月不效。孙诊之：两手脉浮而洪，两关脉滑大有力。知其内有积热，痰火为风邪所闭，复为怒气所加，故血上逆。议者以高年见红，脉大发热为惧。孙曰：此有馀证，诸公认为阴虚而用滋阴降火，故不瘳，法当先驱中焦痰火积热，后以地黄补血等剂收功可也。乃以栝蒌、石膏各三钱，半夏曲、橘红、桑皮、前胡、杏仁、酒芩、苏子水煎，冲芦菔汁一杯。一剂而血止。次日诊之，脉仍浮而洪大，尚恶寒，此因先时不解表，竟用滋阴，又加童溺降下太速，以致风寒郁而不散，故热愈甚也。改以定喘汤，一剂而喘减，二剂而热退不恶寒。再诊之，两手浮象已无，惟两关脉鼓指，此中焦痰积胶固，不可不因其时而疏导之。以清中丸同当归龙荟丸共二钱进之，其夜下稠黏秽积甚多。余忆丹溪有云：凡哮喘火盛者，白虎加黄连有功。正此证对腔法也。与十剂，外以清中丸同双玉丸夜服，调理而安。
俞按：此人以富贵之体，古稀之年，不能卧又半月之久，亦甚危矣。乃竟用消痰发表清火行滞重剂收功，可见病无一定之局，只恐弃活著而走死著，又防活著认得不清，必以半攻半补、不攻不补为持重之法，仍是死著也。
张路玉治孙起怕肺胀案。
又治一尼案。
俞按：此方加减最巧。上案用七气汤成方亦巧。观其论脉溯因，而细心体贴之，乃知其巧。
缪松心治嘉善范某，哮喘已久，向服金匮肾气，时效时不效。缪曰：伏饮内踞有年，明是阳衰浊泛，但绵延日久，五旬外痰中杂以血点，阴分亦渐损伤，偏刚偏柔，用药两难措置。仿金水六君煎意，用熟地炭四钱，当归炭、青盐制陈皮各一钱，茯苓、淡菜漂、杏仁去皮尖盐水炒各三钱，炙草四分，川贝一钱五分。半月后复诊：晨用金匮肾气丸以治本，晚用苓桂术甘加味以治标。生于术米泔浸切片晒，茯苓、鹿脊骨用麻黄四钱煎汤炙各三两，粗桂木晒八钱，半夏炒二两，炙草六钱，杏仁霜一两六钱，北细辛三钱晒。水泛丸。此证向来背脊恶寒，甚则哮发。服此方而畏寒除。隔三年忽起淋浊，茎中胀痛。缪曰：此新病，以泻丙出壬为正治，但素有痰饮，滋腻之品，伤阳助湿，究非所宜，当变法治，庶与本证无碍。羊脊骨五钱，小木通一钱，盐水炒黄柏三分，赤白茯苓各一钱半，甘草梢、水飞辰砂调各五分。三剂淋浊即愈。半年后改定丸方。曰：饮踞中焦，历年已久，前主温煦太阳寒水之脏，与病机极合，用药可无事更张。第溺管有精淋，由来已非旦夕，虽云肾气不坚所致，其降多而升少，亦非所宜。（雄按：然则前云三剂即愈者，虽愈而未全愈也，未必不是多服桂附所致。）今造一方，以兼顾之：嫩毛鹿角镑二两，羊脊骨炙黄打碎、生菟丝子晒、生于术米泔水浸晒乾、茯苓晒各三两，北细辛晒、蜜炙麻黄各三钱，生黄耆皮晒、杏仁霜、炒黄半夏各一两五钱，粗桂木七钱晒，炙黑甘草五钱，橘红一两晒。为末，用薏苡仁煮浆糊丸。后隔数年，已六旬余，换丸方：用熟地水煮四两，归身、嫩毛鹿角、泽泻炒、半夏炒黄各一两五钱，茯苓、生白术米泔浸晒乾、羊脊骨炙黄打碎、杏仁霜各三两，橘红晒一两，炙黑甘草五钱，熟附子七钱，淮牛膝一两四钱，生左蛎研细水飞二两，北细辛晒三钱；蛤蚧两对，去头足炙为末。薏仁煮浆捣丸。
俞按：所用诸方，摄纳肾阳，温通督脉，疏刷肺气，开豁浊痰，标本悉能照顾，巧更极矣，宜乎服之而宿疾全瘳也。（雄按：哮喘属虚寒者，可仿此案设法。）

喘胀  ***************************
罗谦甫治一贵妇年逾五十喘案。
程明佑治张丙案。
王中阳治富翁喘而囊馁肿案。江选列痰门。
俞按：喘而兼胀，病势亟矣，必非轻剂所能治。此三条是实证治法，若虚寒证，当重用桂、附，如天真丸、黑锡丹、金液丹之类，皆可类推，不得以五子、五皮、沉香、椒目等为稳当法也。

肿胀  ***************************
俞东扶曰：《千金方》云，凡水病，忌腹上出水，出水者一月死。故水分穴可灸不可针，惟水沟穴可针也。而今有专门治肿胀者，用铜管子从脐下刺入，出水如射，顷刻盈缶，腹胀即消。以此水露一夜，明晨视之，浮面者是清水，中央者是淡血，沉底者是脂膏。盖病者清浊不分，气血皆变为水，决而出之，去水即去其气血也。虽一时暂快，或半月，或一月肿胀仍作，再针之亦死，不针之亦死矣。孙真人之言，预知有此诡术耳。
杨曰：曾亲见一人如此而死。
孙一奎治马二尹，年五十五，过食鳗肉捲饼，心腹胀痛。市医遽用硝、黄下之，大便不行，胀痛愈增。继至者以木香槟榔丸、大小承气汤连服十日，胀痛益甚，粒米不进，大便并不行，小水亦仅点滴。后医以硝、黄不效，杂进备急丸、白饼子、十枣汤、黑白丑之属，服数日，不惟大便不行，并小便点滴亦无矣，胀不可言。众医大叫称怪。一人为灸中脘三十壮，毫不为动。因断三日当死。孙至，观其色苍黑，神藏不露，声音亮，腹大如覆箕，不能反侧。诊其脉，两手皆滑大，两尺尤有力。询其病源，阅其前方，骇然以为未闻未见也。因思一治法：先进香砂六君子汤，参、术各用二钱。众医皆惊，谓中满胀痛，二便俱闭，如何用补？况苍黑之人，尤忌参、术乎！孙曰：此非鼓胀证，乃内伤证也，当始伤时，犹在上膈，法当用吐。经所谓在上者，因而越之也。不用吐而用下药以伤其脾，脾伤则失运动之职，是以愈下愈伤，愈伤愈胀，脾气全然不动，药亦全然不行矣。故用六君子以醒其脾，香砂以助其运动，再用吐法吐出前药，始有生机，此方非治病，乃治药也。且余非虑其大便不行，独虑行之不止耳。医谓求其行而不得，何以不止为虑？孙曰：君试思常人能服硝、黄几何？巴豆、牵牛几何？今幸其未行，药性未动，尚可为计，一行而诸药性动，譬水底漏，其中能蓄点滴否？医又云：多服下药而大便不行何也？孙曰：此易知之，始为食伤，继为药伤，所伤在上、中二焦，下元未损，故两尺脉尚有神气。《难经》曰：人之有尺，如树之有根也。《内经》曰：肾者胃之关。盖肾主二便，观其色苍黑，神藏气固，皆由根本未动，赖此犹可为耳。服药后腹中大痛，孙谓药力已动，改用参芦、防风芦、升麻、桔梗各三钱煎服，少顷用鹅翎探吐之，前服药物一涌而出数十碗。病者喜曰：目前有光矣，此已时也。孙曰：酉时大便必行，可多备人参，以防不虞。至午进至宝丹一帖，以温中气，未申间腹中汩汩有声，浊气下滚，顷刻腹中宽数寸，至晚大便行一次，小水略通。孙即用人参、白术各五钱，炮姜三钱，茯苓二钱，陈皮一钱，木香、甘草各五分。令急煎服。四鼓又大便一次，小水继至，胀痛渐减。次日大便泻十馀次，因以是方煎丸并进，计泻七十二日，服人参二斤余而收功。
俞按：喻氏治袁仲卿子，以理中汤运转前药，可与此案颉颃。
张路玉治王庸若案。
李濒湖治士人妻案。
俞按：金液丹、神秘汤，人所罕用，而善用之则各奏奇功。因思古方具在简策，特患寻不著对头帽子耳。又按：神秘汤乃生脉散合二陈汤，去麦冬、茯苓，加紫苏、桑皮、桔梗、槟榔，以生姜三片为引，施于此证恰好。加麻黄更好，并非八寸三分通行之帽也。

不寐  ***************************
俞东扶曰：肝胆之不寐易治，心之不寐难瘥。盖心藏神，肾藏精与志，寐虽由心，必赖肾之上交，精以合神，阴能包阳，水火既济，自然熟寐。《内经》谓阳气满则阳蹻盛，不得入于阴，阴虚故目不瞑。又云：阴蹻阳蹻，阴阳相交，阳入阴，阴出阳，交于目锐眦，阳气盛则瞋目，阴气盛则瞑目。此是不寐要旨，非肝胆之不寐也。如人并无外邪侵扰，亦无心事牵挂，而常彻夜不寐者，其神与精必两伤，大病将至，殊非永年之兆，虽投补心补肾之药，取效甚难，即《内经》秫米半夏汤，亦有效有不效，或初效继不效，而病者辗转床蓐，必求其寐，愈不肯寐，更生烦恼，去寐益远。慈山先生《老老恒言》云：寐有操、纵二法。操者，如贯想头顶，默数鼻息，返观丹田之类，使心有所著，乃不纷驰，庶可获寐；纵者，任其心游思于杳渺无朕之区，亦可渐入朦胧之境。此诚慧心妙语，可补轩岐所未逮。
杨曰：二法最妙，确实可行，非悬揣之谈。

怔忡  ***************************
滑伯仁治一人，病怔忡善忘，口淡舌燥多汗，四肢疲软发热，小便白而浊，众医以内伤不足，拟进茸、附等药未决。脉之虚大而数，曰：是犹思虑过度，厥阴之火为害耳！夫君火以名，相火以位，相火代君火行事者也。相火一扰，能为百病，百端之起，皆由心生。越人云：忧愁思虑则伤心。其人平生志大心高，所谋不遂，抑郁积久，致内伤也。服补中益气汤、朱砂安神丸，空心进小坎离丸，月馀而安。
高果斋治铁塞庵，怔忡不寐，心脉独虚，肝脉独旺。因述上年驿路还乡，寇盗充斥，风声鹤唳，日夜惊惧而致。遂用生地、麦冬、元参各五钱，人参三钱，龙眼肉十五枚。服数剂，又用夏枯草、羚羊角、远志、茯神、甘草、人参大效，仍以补心丹常服全愈。

颠狂  ***************************
叶天士治嘉善米怀音，初患颠狂，医用清痰、清火药而愈。越三年复发，消痰清火不应，用天王补心丹而愈。越二年又发，进以前二法皆不应，用归脾汤而愈。越一年又发。发时口中哼哼叫号，手足牵掣搐掉，如线提傀儡，卧则跳起如鱼跃，或角弓反张，其喊声闻于屋外，而心却明白，但以颤掉之故，口欲语已将唇舌嚼坏，如此光景，半刻即止，止则神识昏瞀，语言谬妄，又半刻而发如前矣。吴某用人参、鹿茸、肉桂、熟地、龙齿、青铅、远、茯等药，服之甚相安，然匝月不见效。叶诊曰：渠用贵重之药，必自信为名医，但多费病家之财，与病毫无干涉，即庸医也。吾以轻淡药二十剂当减半，四十剂当全瘳矣。因叩其掣掉则心明，止则神昏之故。曰：操持太过，谋虑不决，肝阴胆汁两耗，阳蹻阴蹻，脉空风动，非虚寒也。用白芍、萸肉各一钱五分，白石英、小麦、南枣肉各二钱，炙草五分。病人见其方，殊不信，旁人亦以药太轻淡，并两帖为一帖，服十日，病减半，二十日果全愈。后遂不发。

梦遗  ***************************
叶天士治项某梦遗，色黄食少，腹胀便溏。用生菟丝、覆盆、蛇床、五味、韭子、益智、补骨脂、龙骨，以莲子粉丸，服之而愈。又治一人遗滑，月五六作，兼有腹痛，触冷即痛，痛极昏晕，初以荆公妙香散不应，乃用鹿茸二钱，人参一钱，雄羊肾十枚去膜研，茯神、龙骨各一钱五分，金樱膏三钱。十剂而愈。
俞按：医书咸云：有梦而遗者，责之心火；无梦而遗者，责之肾虚。（杨曰：「虚」字、「火」字可删。盖心热而遗，未有不虚者，肾虚而遗，未有不热者。正不如责之心、责之肾之为简明无弊也。）二语诚为括要。以余验之，有梦无梦皆虚也。不虚则肾坚精固，交媾犹能久战，岂有一梦即遗之理？故治此证者，惟湿热郁热二项，勿以虚治。而二项又各分二种：曲糵之湿热宜端本丸；膏粱之湿热宜猪肚丸。积痰之郁滞宜滚痰丸、神芎丸；伏火之郁滞宜滋肾丸、猪苓丸。除此二项，必须人参。（雄按：此不可执，如阴虚水不涵木，肝阳盗泄母气而遗者，宜纯阴壮水之中，佐连、柏以坚阴和阳，人参、远、茯皆忌。）如荆公妙香散以治心虚，桑螵蛸散以治肾虚，三才封髓丹以治阴虚，固精丸以治阳虚。或分用，或合用，再参之以熟地、萸肉、湘莲、芡实、五味、牡蛎、线胶、金樱膏，而已无馀蕴矣。然亦有效有不效，则因虚者之有小虚、有大虚，而虚者之心或有嗜欲，或无嗜欲也。人若于欲事看得雪淡，更极畏怕，则熟寐时亦能醒觉。先贤云：醉犹温克方称学，梦亦斋庄始见功。此为上乘。（杨曰：此说不的，余见愈畏愈遗者多矣，其人皆苦志读书之士也。）若欲事过多，精滑而遗者，补之涩之，即可致愈，非难事也。其次则用刘海蟾吸、撮、提三字，做运想工夫。先以一擦一兜，左右换手，九九之数，真阳不走之诀。继以一吸便提，气气归脐，一提便咽，水火相见之诀。久久行之，功成可以不泄。（杨曰：此法颇稳，而取效甚迟。）尚有欲念，再于上床临睡时，以两手大肉擦热，反向背后擦肾俞三十六次，肾俞热则相火不作，夜无淫梦。（杨曰：阴虚火盛者用此法其遗更甚。）斯皆应验之金丹，殊胜㕮咀之草药，故不惮饶舌以言之。
杨曰：一吸便提四语中有口诀，须于密室中澄心定虑，使气息调匀，然后大张其口，则真气自满，切勿吸气致令风入，则为患不小。随即闭口用力嚥下，以意送至丹田，降至两足，随即提起，从脊后升至泥丸，仍降至口中，放归丹田，此为一度，名曰火炼。随即漱津满口，用力嚥下，照前提放，名曰水炼。如此四次而止。凡提气时，即握拳曲股耸肩，使气易上，降气时以渐舒放，使气易下，且用功完后，须用枕垫胁下，倚卧良久，左右更换，使气周流不滞。若觉火衰则多用火炼，水衰则多用水炼，每日按时为之，其功甚巨。然或误用，其患亦深，不可不防也。
雄按：白鬓老人云：遗失之证，须用牵转白牛之法。其法不拘布帛，做一小兜，将外肾兜起，拴在腰后裤带之上，此病自免。道家谓之张果老倒骑驴。
杨曰：塞海底法，较此尤捷。其穴在穀道前有小坎，用手揣之即得。每早晚用指向后推百十下，即不遗泄，随用随效，真妙法也。

便浊  ***************************
俞东扶曰：医书向有精浊、溺浊之分。以余验之，浊必由精，溺则有淋无浊也。凡患浊者，窍端时有秽物黏渗不绝，甚则结盖，溺时必先滴出数点，而后小便随之，小便却清，惟火盛则色黄，亦不浑浊。古云：漩面如油，光彩不定，漩脚下澄如膏糊，此是膏淋与下消证，非白浊也。白浊之因，有欲心萌而不遂者，有渔猎勉强之男色者，有醉酒及用春方以行房忍精不泄者，皆使相火郁遏，败精瘀腐而成，故白浊多有延成下疳重候，岂溺病乎？《内经》谓：水液浑浊皆属于热。热甚则为赤浊。或白浊久而血不及化为精，亦变赤浊，此则危矣！治法不外养阴清热，佐以坚肾利水，盖癸窍宜闭，壬窍宜通也。初起者，当兼疏泄败精之品，如滑石、冬葵子、牛膝、萆薢之类；日久者，当兼补元实下之品，如人参、熟地、湘莲、芡实之类，即湿痰湿热为患，虽非精病，然湿热内侵肾脏，则精不清而为浊。孙文垣治潘见所案及世人用腐浆冲滑石或白果浆者，去其湿热，精自固也。湿痰下注肾脏，则精不宁而为浊。丹溪治一妇年近六十之案、李士材治武科张姓案，消其湿痰，精自驻也。若系溺病，何以不用淋证门石韦散、八正散等方耶？即日久而元气下陷，有用补中益气汤者，亦以元气得补，才能升举其精，不使渗漏耳。惟夏月当暑便浊，用辰砂六一散，及筋疝之白物如精随溲而下，用龙胆泻肝汤。二条方是溺病，然与赤白浊情形原有别也。

五淋  ***************************
孙文垣治丁耀文母案。（魏选列郁门。）
又治侄孙淋痛案。
俞按：上条不用补，次条不用养阴，认证最清。设效立斋、景岳，狃于归脾汤、补中益气、六味、生脉者，必为二证之戈矛矣。
又治李寅斋患血淋，几二年不愈，每发十馀日，小水艰涩难出，窍痛不可言，将发必先面热牙疼，后则血淋。前数日饮汤水欲温和，再二日欲热，又二日非冷如冰者不可，燥渴之甚，能饮井水二三碗。其未发时，大便燥结，四五日一行，发则泻而不实。脉左寸短弱，关弦大，右寸下半指与关皆滑大，两尺俱洪大。据此中焦有痰，肝经有瘀血也。向服滋阴降火及淡渗利窍之剂皆无效，且年六十三岁，病已久，血去多，何可不兼补治？当去瘀生新，提清降浊。用四物汤加杜牛膝补新血亦祛瘀；桃仁消其瘀血；枳实、贝母以化痰；山栀仁以降火；柴胡升提清气。二十剂而诸证渐减，再以滑石、知母、黄柏各一两，琥珀、小茴、肉桂各一钱五分，元明粉三钱，海金沙、没药各五钱，茅根汁熬膏为丸。每服一钱，空心及晚茅根汤送下而愈。
又治祝芝冈案。
俞按：前案云：何可不兼补治。而所谓补者，不过四物汤耳，其馀则皆消瘀及清利药也。次方以滋肾丸加味，而重用滑石、元明粉、没药、海金沙，以茅根汁为丸，仍是清利兼消瘀。以六旬之老，二年之久，治法如此，信乎血淋之宜通不宜补矣。后案用肾气丸加黄柏、琥珀、海金沙，以杜牛膝汁熬膏为丸，是于温补下元药中佐清利湿热、疏通瘀窍之法，较前案稍异。而煎方之芎、归、杜牛膝，末药之滑石、海金沙、桃仁、麝香、韭汁、藕汁，仍是行瘀通窍，并无参、耆、熟地等药，大旨约略可见。
张路玉治沉韩倬案。
俞按：治淋如文垣诸案，经也；此案之治法，权也。经权合宜，皆审脉以为辨。庄子云：匠石觉而诊其梦。梦何以诊？诊之为言审也。向来但云诊脉，未达诊字之意。不知善诊即是善审，审得明白，病自显然。推之望、闻、问、切，素称「四诊」，可见四件都要细审也。

小便不通  ***************************
李士材治袁启莘平素劳心，处事沉滞，时当二气，小便不通，用六一散不效，再用苓、泻、木通、车前等又不效。李诊脉两寸洪数，知为心火刑金，故气化不及州都也。用黄连、茯神、牛膝、人参、麦冬、五味，一剂而愈。
孙文垣治一富家妇，当中秋，大小便秘者三日。医以巴豆丸二服，大便泻而小便愈秘，胀闷，脐突二寸余，前阴胀裂，不能坐卧，啼泣欲自尽，此转胞病也。桕树东行根皮一寸，滑石三钱，延胡、桃仁、当归、瞿麦各一钱，水煎入韭汁半杯。服后食顷而小便稍行，玉户痛甚，小便非竭力努之则不出。改用升麻、桔梗、枳壳、延胡，煎成调元明粉二钱，乃提清降浊之意，二便俱行而愈。
慎柔治一妇，年五十，小便时常有雪白寒冰一块塞其阴户，须以手抠出方溺，否则难。慎柔曰：此胃家寒湿，因脾胃虚寒凝结而下坠，至阴户口而不即出者，脾胃之气尚未虚脱，但陷下耳。用六君加姜、桂，二十剂全愈。

小便不禁  ***************************
张路玉治闵少江案。
俞按：寤则淋涩，寐则溺遗，原与不禁有别，故以胞痹证治。其论药病不合处，理精义确。后来叶氏处方，最讲此旨，再观其治黄元吉、亢仁轩二案，病情同而治法不同，用药俱有妙解，能细参之，庶不犯枳、朴、归、芩，到手便撮之消。
孙文垣治南都大司马衷洪溪，冲暑理事，致发热燥渴，因食冰浸瓜梨新藕，（杨曰：又伤中气。）遂成泄泻，小水短少。医以胃苓汤加滑石、木通、车前子利之而泻止，（杨曰：去湿热而未照顾中气。）大便又因之结燥，艰涩不堪，乃用润肠丸，复泻不止，又进以前通利之剂，泻虽止而小水不能流通直遂，脐下胀急，立起解之，则点滴不出，卧则流之不竭。（杨曰：通利太过，则中气愈陷。）以频取溺壶，致通宵不寐。治半月馀而精神削，寝食废，诸医俱不识。将认为癃，则立解时点滴不出；认为闭，则卧时涓涓而流。谓气虚下陷，心血不足，而补中益气与安神丸服皆无效。孙诊之两寸短弱，关缓大，两尺洪大。曰：此余暑未解，而素善饮，湿热流于下部也。今已下午，恐脉未准，俟明早细察定方。司马曰：望子久矣，姑求一剂，以邀夜间一睡。孙不得已，用益元散三钱，香薷汤调服，略无进退。次早复诊，六脉如昨，思之而恍然悟曰：此由溺窍不对也。（杨曰：英雄欺人语。）司马曰：名出何书？孙曰：《内经》云：膀胱者，脬之室也，脬中湿热下坠，故立解而窍不对，小水因不得出；卧则脬不下坠而溺渗出膀胱，亦以窍不对，虽涓涓而流，终不能通达直遂，故了而不了也。治惟提补上、中二焦元气，兼清下焦湿热，斯得矣。又有一法：今气虚下陷已久，一两剂未能取效，安得睡耶？但此不寐非心血不足，因著意防閒小便而不敢寐也。暂将布袋衬于席上，任其流出而不必防閒，免取溺器，自然能寐矣。方用补中益气汤加黄柏、知母，如法果愈。
俞按：立则溺闭，卧则不禁，与石顽治案证因又别。溺窍不对之说，从唐与正治吴巡检案悟来。
杨曰：膀胱有上口无下口，与溺管相连，并非二物，岂有不对之理？仍是气虚下陷之证。所以服补中益气不效者，以遗却下焦湿热也。观其仍用此方加知、柏即愈，可见矣。

小便涩数  ***************************
俞东扶曰：此证有热有虚。数而少为实热，宜渗之；频数不可略忍，又复短少，日数十次，或有馀沥，为肾大虚之候，数而多色黄者为阴虚，宜滋阴；数而多色白体羸者为阳虚，升者少而降者多，宜补火，立斋诸案，具备诸法。

二便不通  ***************************
俞东扶曰：此证脉实者八正散倍大黄，或倒换散亦妙。若形弱及老人，或病后、产后有此，悉从虚秘治，润燥养阴为主，下用导引法。（雄按：未尝无实证，须以脉候参看。）若体健神旺，二便秘涩者，必脾胃气滞不转输，加以痰饮食积阻碍浊道，脉沉实者，升柴二陈二术汤。他如王中阳治一人，九日便溲俱不通，用外治法；及李濒湖治外甥柳乔案，并皆佳妙，可与东垣滋肾丸相为鼎足。

大便秘结  ***************************
高果哉治温体仁初谢政归，患大便燥结不通，胸膈塞闷而有食，肾脉沉小而无神，以枳壳五钱，苁蓉二两洗净，水煎服即效。后又秘结，以当归、生首乌大剂煎服，遂全愈。
李士材治顾以贞，素有风疾，大便秘结，经年不愈。李曰：此名风秘，治风先治血，乃大法也。用十全大补汤，加秦艽、麻仁、杏仁、防风、煨皂角仁。半月而效，三月以后，永不患矣。
俞按：花溪峻药缓攻，妙在腊丸穿窍，（治一妇年五十馀，身材瘦小案。）而香油解毒，妙在上吹下吹，（治一男子痘后案。）薛案（治一妇年七十三）。汪案（治一妇改醮）之用补，轻重不同。高氏、李氏之用润，淡浓微别，濒湖之牵牛、皂角，疏通迥异硝、黄。（治宗室夫人。）景岳之姜、附、参、归，辛热远殊寒滑。（治朱翰林夫人案。）法云备矣，学者明之。

交肠  ***************************
俞东扶曰：余初习医时，有金姓缝人，年二十馀岁，雨途道滑，臂仆坐地，亦无痛苦。次日腹中欲去大便，而矢气从前阴出，自觉大便不往后去，转向前走，茎中痛苦不堪，其粪逼细如稻秆而出。余师金尚陶先生用补中益气汤，一服即愈。四五日病复再发，用此汤不效矣。溺行并不带粪，粪来亦不杂溺，溺孔渐为干粪撑大，痛苦莫可名言，大肠竟废而不用。是时吴郡王、叶、薛诸公皆在，遍求之皆不能疗，吾师断其次年三月当死。届期人已羸脊不堪，然犹能饮食。二便之迭从阳道出者，反习以为常，痛苦亦减，似可未死。忽一日小便顿闭，大便仍来，闭三日而小便从鼻孔涌出，其色黑，立死。似与喻氏论姜宜人证，病机彷彿。余近日治一舟人，蛔虫从阳具出，蛔活，有一折叠而出者，痛不可言，三日出蛔五条，从此阴吹甚喧，投以补中益气汤得愈。
雄按：此证虽与姜宜人相似，然彼成于渐，此起于暴；彼为血枯，此为气错。病机大不同也。魏柳洲谓姜病宜用集灵膏以濡其血，而大肠之故道可通。余谓此证初宜理气，继则亦当参以濡阳明之燥。盖气错既久，则血液不能循经而下，润于大肠也。润其肠可冀大便渐通，纵不能渐通，则润药频溉，粪必稀溏，虽从溺窍而出，亦可减其痛苦。观仲圣治阴吹用猪膏发煎，其义自见。盖转矢气之由前阴而泄，实因大肠之燥，而转趋于前也，当时王、叶、薛诸公，不知用何治法，然其败也。小便顿闭，逆涌而从鼻出，则渐延枯燥可知。喻氏所谓有肺者有溺，无肺者无溺。鼻为肺窍，肺为水之上源，而大肠者，肺之府也。大肠既久闭而不用矣，府不通则藏不安，藏不安则失其肃化之权而不降，肺不降则水源绝而溺闭，遂致溃败决裂，而溺由鼻涌以死也。丁未春，一童子十馀岁矣，登梯失足，堕骑梯档，扶而下，寻患小便不通，少腹渐以痛胀，多医治之，溺仅滴沥如癃。既而于肛前囊后之间，另辟一窍，溺杂脂血涓涓而漏。自此溺窍复闭，而别无痛苦，仍能饮食。惟形日尪羸，以血液杂溺而漏泄也。数月后始就诊于余，已脉细色夺，奄奄一息，不能措手矣。又阅半月而毙。此与金缝人病因相同，而见证稍别，皆由卒然震跌，经气错乱所致。张承溪所谓气亦有错经妄行者，故便溺遂失其故道也。
杨曰：怀抱奇云：交肠者，大肠与膀胱破裂也。必大肠所破之孔，与膀胱破孔相对，始成此证，云曾见一舆人，少腹生疮，溃出大肠而成此证。今观此二案，前一人似是大肠与膀胱俱破，后一人似是膀胱破而大肠无恙，故倾跌同而见证各异。
雄按：《星甫野语》云：庐江姬氏妇，母女皆无穀道，便遗悉由前阴，而不害生育。其女嫁后，婿家因此涉讼，邑宰刘为干据其母供，麾令入内堂夫人质验而讼遂息。刘判有尾闾偶阙，无亏种玉之田云云。此虽异禀，医亦不可不知。


卷四  ——————————————————————————————————————————————————————————————————————————————————————————

骨鲠  ***************************
窦梦麟曰：隆庆三年正月，盐商胡小溪家人媳妇，年二十三岁，怀妊九月矣。一日食鱼，鱼鲠喉间，至半日呕吐，继之以血碗许，鱼骨尚在喉中。忽吐出一条，约有二尺余，形如小肠，阔五分，内有所食鱼菜粉皮饭未化，家人为推入口中，尚馀五寸，其夫复纳入之，遂昏倦。自此呕吐不止，汤亦不能进。延余治之，即将炭火一盆放病榻前，以醋一碗沃之，使醋气盈其室，以清其神，用牛黄清心丸，一服觉腹有微疼，再用四物汤加人参、阿胶、红花、丹皮，五六帖病全愈。盖此妇所吐之肠，有类于肠耳。若肠出而断，顷刻立毙，岂有得生之理？此吐出者，肺之系也。因呕吐太甚，被气冲逆而断，其连肺之一头，随吐而出，今既纳入，复吐不已，气不平耳。故用醋汤以醒其神，牛黄丸以清其心，煎剂以补其气血，自然安妥。医者意也，全在活法，书此以为世劝。
俞按：此条活法虽佳，但云吐出者为肺系则谬。（杨曰：诚然。）夫穀肉果菜，由食管入胃，岂由肺系入肺？即如刀伤者断食管可治，断气管必死。今云断其连肺之一头，则其人安能活哉？既能推纳入口，则原未断也。然究系何物，或即食管那，（杨曰：是也。）又不详明骨鲠何以脱去，殊多疏漏，因类案骨鲠门无有义理可取者。所载橄榄细嚼，及核磨汁，与贯众煎汁，或白饧糖吞嚥之，治鱼骨鲠，俱叙其方之所自来耳。南蓬砂含咽，治火肉骨鲠亦然。然以此种入集，又不胜收矣。故鱼骨鲠者，有楮叶捣汁频咽，水老鸦翅羽烧灰水服，及其干矢研末水服，并以水和涂喉外，水獭爪爬喉咙下，皆妙法也。而皂角末吹鼻中得嚏即出为尤妙。昔贤云，凡诸骨并竹木刺鲠塞咽喉不出者，不可频以乾物压下，若刺骨坚利者，愈压愈深矣。惟以鹅翎微蘸桐油入喉探吐，则刺必随吐顺拔而出，为势最顺。或以韭菜勿切，煮半熟，略嚼嚥下，少顷探吐，势必牵挂而出。窦公所治之证，其鲠骨谅亦随呕吐去，只存呕吐所伤之病，故如是治。

头痛  ***************************
孙文垣治蔡乐门令眷，头痛如破，发根稍动，则痛延满头，晕倒不省人事，逾半时乃苏，遍身亦作疼，胸膈饱闷，饮汤水停膈不下。先一日吐清水数次，蛔虫三条，原为怒起，今或恶风，或恶热，口或渴或不渴，大便闭，脉则六部皆滑大有力。孙曰：此痰厥头痛也。先以藿香正气散止其吐，继以牛黄丸、黑虎丹清其人事，头仍疼甚；又以天麻、藁本各三钱，半夏二钱，麻黄、薄荷、白芷、陈皮、生姜、葱白煎服，得少汗而头痛少止，至晚再服之，五更痛止大半，而人事未全清。孙谓此中焦痰盛，非下不可。乃用半夏五钱，巴霜一分，面糊丸，每服三十丸，生姜汤送下。午后大便行三次，皆稠黏痰积也。由此饮食少进，馀证差可。惟遍身仍略疼，改用二陈汤，加前胡、藁本、薄荷、黄芩、石膏、枳壳、石菖蒲，调理而安。
僧慎柔治一贵介，年三旬，因齿痛服石膏三钱，即满头皆肿痛，牙龈上腭肿势尤甚，天明稍退，盖得阳气故也。诊之右关细涩，左关洪，左尺亦涩。曰：此须纳气下达，方得脉和。定方名羌活散火汤。（杨曰：既欲纳气下达，何故又参入风药。）酒炒羌活五分，防风三分，酒连一分，酒芩二分，茯芩一钱，人参二钱，甘草五分，半夏一钱，破故纸一钱，枸杞一钱。二剂脉渐粗大，是阳气下行矣。头痛稍止，可见前因下焦无阳，阴火上冲而痛剧也。服至八剂，头痛全止，龈肿未退，脉则渐和。曰：将愈矣，此阳气已至恙所。果四五日出脓少许而瘳。
俞按：《类案》谦甫治柏参谋是气虚头痛，戴人治一妇偏头痛五七年是积热头痛，立斋治刘尚宝是肝火头痛，士材治蒋恬庵是肾虚头痛，文垣案是痰厥头痛，慎柔案是阳升不降头痛。六种之外，又有因风痛者，抽掣恶风，鼻塞眼胀；因寒痛者，恶寒战慄，面惨肢冷；因湿痛者，痛而且重，天阴转甚，或四肢疼重，面目浮肿。此皆外因也。（雄按：暑热为痛，亦是外因也。）内因则气虚之外，血虚更多，积痰之外，积食亦有。丹溪云：肥人头痛，多是湿痰；瘦人头痛，多是血虚有火，斯诚要言。然因虽数端，靡不兼风，无风入，但作眩，不作痛也。（雄按：外风由于风入，内风由于火升，若内风及暑热头痛，均忌风药。）故古方中川芎茶调散、大追风散，颇易取效。痛久则成头风，其方更繁，不能缕述。真头痛乃死证，外灸百会穴，内进参附汤、黑锡丹，或冀挽回，实未试验。寻常头痛亦有死者。高阳生云，头疼短涩应须死，生平曾见之矣。头与腹俱痛有五证：臭毒、伤酒、伤湿、不伏水土、疮毒入腹也。有头痛止则腹痛，腹痛止则头痛，此属脾阴虚，胃火随气上下，芎、归、芍药、木香、香附、黄连、葱白。又有头痛诸药不效，其痛更甚者，或因督脉为病，宜用茸珠丹，或香茸八味丸。复有雷头风，另是一项，乃内郁痰火，外束风热。大头风即大头瘟，或痛或不痛，或溃或自消，死生反掌。至于眉稜骨痛，系足少阳风热与痰，最能伤目。若两耳出脓则危矣，宜以浓茶一碗探吐之，次用清上药，如选奇汤、清空膏之类。妇人注目针绣，往往眉骨痠痛，此宜滋阴养血。

心脾痛  ***************************
（雄按：系胃脘痛也）
丹溪治一人以酒饮牛乳，患心疼案。
又治一妇春末心脾疼案。
俞按：二人脉象俱是虚寒，而皆以湿热治者，上条屡服热药不效，且年久饮食无碍，大便或秘或泄，知其为停饮也。后条以胸前畏热喜凉，及脉沉细涩为据。所谓稍重则绝者，以细涩故也，与阔大而软之虚寒不同矣。故加黄连、滑石。遍观丹溪案，凡脉弦细涩者，俱不用温药，想其阅历多而认得真也。
游以春治一嫠妇，年三十馀，忽午后吐酸水碗许，至未时心前作痛，至申时痛甚晕去，不知人事，至戌方苏，每日如此，屡治不效。游用二陈下气之剂亦不效。熟思之，忽忆《针经》有云：未申时，气行膀胱。想有瘀血滞于此经致然。遂用归尾、红花各三钱，乾漆五钱，煎服，吐止痛定，晕亦不发。次日复进一帖，第三日加大黄、桃仁饮之，小便去凝血三四碗而痊。
俞按：先吐酸水，然后心前作痛，医者必认胃病，而以痰气兼湿热治，或兼寒湿治耳。乃从所发之时，想到气行于小肠膀胱，果得小便去凝血而愈。《内经》所谓病在上求之下也。此岂庸手所能辨？
雄按：还当以脉象别证兼参，未可谓未申时之痛厥，即是瘀滞膀胱，而可用峻药也。读者慎毋印定眼目。
吴人峰之室，胃脘作痛，两胁胀急，痛一阵则汗出一番，两颧红，唇口亦红，饮食入口即吐者三日夜矣。孙文垣诊之，两寸脉洪大，两尺沉微。孙以井水半碗，百沸汤半碗，名曰阴阳汤，调元明粉一钱五分服之，不惟不吐，痛减半矣。少顷大便行三次，因食豆腐及粥太早而痛复作，唇脸皆红，此必有虫，故如是也。与桂枝、白芍、甘草、乌梅、川椒、五灵脂、杏仁，水煎服，痛定大半，再以苍术、厚朴、山楂、枳实、茯苓、延胡、香附，一帖痛全止。但心背皮肤外疼，不能著席而眠，以芎、归、苓、术、橘、半、厚朴、腹皮、香附、甘草，调养全愈。
李士材治章鲁斋，暑月心中大痛，服香薷饮痛尤甚，寸口弦急，乃痰食交结也。服香砂二陈汤两帖，痛虽略减，因苦烦闷，更以胃苓汤加半夏二钱，大黄三钱，下黑矢数枚，痛减三四，再加大黄一钱，下胶痰十数碗始安。
嘉善一人胃脘痛，胸膈痞塞，向作痰治气治，均不效。后服控涎丹，数日大泻不止，上稍舒而体倦甚，遂以六君子汤数帖，精神渐复，而痛胀如前矣。（雄按：先攻后补，原是治病法程，但中虚停饮，宜攻补并用。余治黄某久患此症，诸药不效，以六君去甘草送服控涎丹，数剂而瘳。）薛生白用千金子煎汤，磨沉香、木香、檀香、丁香，服一月而全愈，服时亦作泻，薛云无妨。故守其法而收功。（雄按：此方可名千金五香饮，服此能痊，盖气郁饮停之病也。）
杭州叶醴醇少年时脘痛不能食，身极羸瘦，上海杜良一用纲目厚朴煎丸，每晨以人参二钱，煎送丸药三钱，服一月而痛除根，食大进，身遂肥硕。（雄按：此攻补兼施法也。）
俞按：《临证指南》治脘痛，大半是肝邪犯胃，或挟痰，或挟瘀，或兼寒，或兼热，再辨胃之虚实，肝之寒热，而错综参伍以为治。即紫金丹、栝蒌薤半桂枝汤、泻心加枳实汁、异功加归、芍，总皆古法，不立新方。其用石决明、桑寄生、阿胶、生地、杞、苓、石斛等以养胃汁，即鼓峰滋肾生肝法也；其用苏木、人参、桃仁、归尾、郁金、柏仁、琥珀、茺蔚，以红枣肉丸，即孙文垣治查良川法也。惟缓逐其瘀，或用蜣螂、蟅虫、灵脂、桃仁、桂枝、蜀漆、韭白汁丸，以虫豸入血搜逐为最巧。又阳微浊凝，用川椒、乾姜、乌、附，大剂辛热驱寒，不加监制之药为最猛。惟此二方有大力量。然《指南》全部，亦仅数年之医案，岂足概先生之一生。自刊行以来，沾溉后学，被其惠者良多。而枵腹之辈，又藉此书易于剿袭，每遇一证，即抄其词句之精华，及药方之纤巧而平稳者以应酬，竟可悬壶。无论大部医书畏如望洋，即小部医书亦束之高阁，惟奉《指南》，乐其简便，而不知学之日益浅陋也。嗟乎！岂《指南》误人耶？抑人误《指南》耶？

腹痛  ***************************
丹溪治一人投渊取鱼案。
俞按：小腹痛甚大汗，脉如循刀责责，昧者必认为真脏脉矣。否则认其病因是寒，惟用桂、附耳。丹溪连以温药下之，殊不可及。最难者，痛止复作，不改前方，陡加桃仁，迨瘀下痛止，仍不改前方，又加附子。至愈后伤食复痛，忽变前方而用建中，总由指下认得真，故攻补毫无疑惑也。虞天民治一人冬月入水网鱼案，因受寒深重，又误于寒下，故先投温补及艾灸，而后进温下之药，与此皆确切不移，彼此难换。若认脉不清，必至两误。
虞天民治一妇，年五十馀，小腹有块作痛二月馀案。
俞按：尺脉沉实，则为下焦结粪。今两尺绝无而断结粪，又见取脉之巧，非出一途。若死血则脉必涩，前已历载多案矣。
汪石山治一人，年五十馀，瘦黑理疏腹痛案。
俞按：汪公之察病情，讲病因，精细无比，故参、耆、归、地、麦冬、知、柏、乳、溺，并非腹痛门所列之方，而竟能奏功。愚者遇某病，即于某病门检方以治，一望迷津，何尝得济。况诸书所载方法，此有彼无，彼详此略，将恃何种为宝筏耶？
嘉言治叶茂卿男案。
周慎斋治一人年二十馀，房事不节，因食酒店饮食，遂火挟脐起，上入胸膈，腹内痛，外皮抽进，如有物闭住胸中。用消导者有之，用温补者有之，服药愈多而病愈凶，自分必死。周诊之，思相火自下冲上，直至头回，今火起于脐，至胸而止，乃色欲过度，真阳不足，丹田有寒也。作痛者脾虚有寒，土无火生也。用乌药二钱，以制附子一枚，每用附子三分，水煎服。盖附子扶阳，乌药破滞，只此一味，煎汤极清，清则下行甚速，故五日见效，服附子百枚而愈。（雄按：既能五日见效，何待百枚始愈？「百」字疑误。）
俞按：喻氏以黄芩、阿胶日进十馀剂，周公以乌药、附子每次用三分，皆五日见效，可称绝对。然服附子至百枚，以每次三分计之，功程毋乃太远乎？

腰痛  ***************************
丹溪治徐质夫腰痛案。
俞按：跌伤有瘀，似宜先逐瘀而后补。丹溪则以年之老，脉之散大，反先补而后逐瘀，是其学问之高也。昧者必以为补住恶血，惧不敢补，则尽力逐之，瘀终不去，而变端起矣。损伤且然，况内伤乎！观此案及叶先生痢疾案，而知补住邪气、补住恶血之为谬谈也。大抵元气果虚，则补药惟元气受之，而或邪或瘀不相干涉，或元气不虚，则补药为邪助长，为瘀增痛，诚非所宜，要在能辨其虚与不虚耳。
雄按：亦当审其虚之微甚，邪与瘀之重轻，而后斟酌其先攻与先补之宜也。如此案虽宜先补，而以苏木驾驭，参、耆自无补住恶血之虞。叶先生痢案，以陈皮、芍药辅参、术，亦非蛮补留邪之剂也。
李士材治方鲁儒精神困倦，腰膝异痛不可忍，皆曰肾主腰膝，而用桂、附。绵延两月，愈觉四肢痿软，腰膝寒冷，遂恣服热药，了无疑惧。李诊之，脉伏于下，极重按之，振指有力。因思阳证似阴，乃火热过极，反兼胜己之化，小便当赤，必畏热汤，询之果然。乃以黄柏三钱，龙胆草二钱，芩、连、栀子各一钱五分，加生姜七片为嚮导，乘热顿饮，移时便觉腰间畅快，三剂而痛若失矣。用人参固本丸，日服二两，一月而痊。
祝茹穹治张修甫腰痛重坠，如负千斤，惟行房时不见重，服补肾药，总不效。祝曰：腰者肾之府，肾虚斯病腰。然何以行房时不重，必瘀血滞之也。盖行房时肾摇而血行，行即不瘀，遂不见其重也。以知、柏、乌药、青皮、红花、桃仁、苏木、穿山甲、木通各一钱，甘草五分，姜枣煎，二剂愈。
俞按：瘀血腰痛，古人原有治法。而想到行房时肾摇血即不瘀，岂非明哲乎？然行瘀多用肉桂，此反用知、柏，岂于脉中见相火之强耶？
雄按：血因寒而瘀者，宜散以热。苟因热而瘀者，岂可谓必须肉桂乎？俞君固矣。
杨曰：总因热则流行一语，印定眼目。
孙文垣治吴东星案。
俞按：此条病情反复，孙公能随其病机曲折以赴之。就所录者，已有七次治法。惟始终汇载，方知其中间有效有不效，而终底于效，乃可垂为模范。苟逸其半而存其半，则不知来路之渊源，未明结局之成败，何以评骘其是非乎？因不禁慨然于《临证指南》矣。

背痛  ***************************
汪石山治一人年逾三十，季夏日午行房多汗，晚浴又近女色，因患白浊，医用胃苓汤，加右眼作痛，用四物汤入三黄服之，睡醒口愈加苦，又加左膝肿痛，仲冬不药浊止，渐次延至背痛不能转侧，日轻夜重，嚏则如绳索撮腰胁，痛楚不堪，呵气亦应背痛，时或梦遗。次年正月，汪诊之，脉皆缓弱无力，脾虚可知，左脉滑者血热也，遂以参、耆各二钱，苓、术、归身、麦冬各一钱，牛膝、神麴、陈皮、黄柏各七分，甘草、五味各八分。煎服三十馀帖，再以龟板、参、耆、黄柏各二两，熟地、萸肉、枸杞、杜仲、归、茯、牛膝各一两，丸服而愈。
卢不远治张二如病瘠膂痛，艰于起拜，形伛偻楚甚。曰：此房后风入髓中，骨气不精，故屈伸不利。用龟鹿二仙胶，服三月以填骨髓，佐透水丹二十粒，以祛肾风，遂愈。
祝茹穹治一人，患心重如千斤下坠，背弯不能直，每发时疼痛难忍，眼珠直出，舌皆咬碎，无药可疗。祝曰：此必打铜铁生理，终日用力，伤于饥饱，间以欲事；或因偷情为人所惊，精不得泄，用槌则弯背，惊则心血走，不泄则肾气逆，以气裹血，渗溜包络，遂成是证。究之果打铜匠也。乃以麻黄、羌活各一钱，茯神、香附、归尾、赤芍各八分，甘草四分。两剂发汗而心轻，再以熟大黄三钱，赤芍、槟榔、枳实、黄柏、黄芩各一钱。两剂便通而背直，服八味地黄丸一料，而用力生理如常矣。
俞按：汪案养阴益气，卢案补精搜风，祝案汗下以通经，温纳以固肾，俱真实学问，非肤浅伎俩。再论背属太阳，若暴痛，则审其脉浮紧为伤寒，脉沉缓为寒湿，麻黄汤、羌活胜湿汤可酌用也。脊系督脉，若久痛，则审其热而痛为阴虚，寒而痛为阳虚，麋茸六味、鹿茸八味，可分用也。若肩背痛则兼肺经，腰背痛则兼肾经，又当各求其因而治之。更有胸与背互换作痛，项与背牵连作痛，背痛彻心，心痛彻背，散在诸书，均宜博考。

胁痛  ***************************
张戴人治一人危笃胁痛案。
俞按：胁下结硬如石，的系积块，若宗养正积自除之说而用参、术，何异助纣为虐耶？幸遇戴人以涌法起其沉疴，亦赖脉之沉实有力耳。因知善于切脉者，则如礼乐与干戈，俱能戡乱致治也。
王宇泰曰：秦文山掌教每患胁痛，遇劳忍饿则发，因来求方。余以参、耆、术、地、芎、归、萸肉、枣仁、牛膝、木瓜、石斛、苡仁、柏仁、桃仁之属，令常服之。后来谢云：自服药后，积久之疾，一朝而愈，不复发矣。闻魏崑溟吏部，亦以劳饿得胁痛，无大病也，误服枳壳、青皮破气之药，痛愈甚，不数日而殒，可不鉴哉！
孙文垣治李悦斋夫人，胸胁大腹作痛，谵语如狂，寅卯辰三时少轻，午后及夜，痛剧咬人，昼夜不睡，饮食不进者十八日。究其故，原有痰火与头疼牙痛之疾，又因经行三日后头疼发寒热，医以疟治，因大恶热，三四人交扇之，而两手浸冷水中，口噙水而不咽，鼻有微衄，又常自悲自哭，目以多哭而肿，小水直下不固，喉梗梗吞药不下，脉则左弦数，右关洪滑。孙曰：热入血室也。误服刚燥之剂而动痰火，以致标本交作。诸人犹谓热入血室，惟夜间讝语如见鬼，何至胸胁疼剧咬人耶？孙曰：仲景云，经水适来适止，得疾皆作热入血室治。痛极咬人者，乃胃虚虫行求食而不得，故喉中梗梗然也。以小柴胡加桃仁、丹皮而讝语减，次日以安蛔汤与服，而疼止食进。
俞按：痛极咬人，合以喉中梗梗，认为蛔饥求食，亦属偶然应验。若欲据以辨证，恐不可执。
雄按：此证究属肝阴大亏为其本病，善后之法，必用滋养肝肾为宜。

脚上诸证  ***************************
孙文垣治一贫士，两足不痠不痛，每行动绝不听其所用，或扭于左而又坠于右，或扭于右而又坠于左，之玄而行，不能一步正走，此亦目之希觏，书所未载。余忆度之，由筋软不能束骨所致，故行动则偏斜扭坠也。夫筋者肝之所主，肝属木，木纵不收，宜益金以制之。用参、耆、白芍以补肺金，苡仁、虎骨、龟板、杜仲以壮筋骨，加铁华粉以专制肝木，炼蜜丸，早晚服之而愈。
孙文垣治一人，生霉疮后，偶遭一跌，环跳脱出，不能复入巢臼，疼痛殊堪，两足因长短不齐。余思不能复入窠臼者，以瘀血流入窠臼，佔满故窍，致骨不能复入也。今宜消去瘀血，必以行气活血之剂为主，以下行嚮导之剂佐之，庶可复原。用陈年窖中砖瓦，洗净煅过四两，生地、杜牛膝、骨碎补、丹参、赤芍各一两五钱，自然铜三两，蒲黄、车前子、苏木各一两，鹿角二两，元明粉五钱，各为末，以茅草根一斤，红花四两，煎膏拌晒前药，再以蜜丸。服之寻愈。
施笠泽治张侗初患足胫痛三年矣。诊之脉沉细而涩，曰：此下焦元气不足，不能荣养筋骨，当用滋补舒筋之剂。服后微效。因劳旋作，再诊之脉兼浮数，元气愈耗矣。为制人参膏，及河车天乙丸间服，元气渐壮，独两胫作楚不能忍，因制万灵膏，去樟脑加韶粉、苏合、麝香，以软帛紧繫两胫，仍令饮甘草汤，不顷刻而痛若失。此膏良验，方载《本草纲目》。后用黄耆建中汤加参、归，调理全愈。
何嗣宗治锺沧柱少年得脚弱病，痠酸楚无力，兼小便艰难，欲溺必久立之始通，大补肝肾药不应，何用六味地黄丸加黄牛腿骨髓一具而愈。以之治此者，道在迩而求诸远也。
雄按：秀水沉岷源《奇证汇》云，一男子患脚跟骨脱落，动之则痛，艰于行步，叶天士先生视之曰：此湿伤筋络也。以苦葶苈四两炒，防己、木香、茯苓、木通、人参各二钱五分，为末，枣肉丸如桐子大，每三十丸，桑皮汤下，名圣灵丹。服之果愈。

面病  ***************************
罗谦甫治一妇，三十馀岁，忧思不已，饮食失节，脾胃有伤，面色黧黑不泽，环唇尤甚，心悬如饥，饥不欲食，气短而促。罗曰：人身心肺在上，行营卫而光泽于外，色宜显而不宜藏；肾肝在下，养筋骨而强壮于内，色当隐而不现；又必赖脾胃在中，传化精微以灌四旁，冲和而不息。若其气一伤，则四脏失所。今忧思不已，脾胃气结而不行，饮食失节，脾胃气耗而不足，故使阴气上溢于阳中，而黑色见于面。又经云：脾气通于口，其华在唇。今水反侮土，故黑色见于唇，此阴阳相反，病之逆也。「上古天真论」云：阳明脉衰于上，面始焦。可知阳明之气不足，乃用冲和顺气汤，以葛根一钱五分，升麻、防风各一钱，白芷、黄耆各八分，人参七分，甘草四分，白芍、苍术各三分，以姜枣煎，己午时前服，取天气上升之时，使人之阳气易达也。数服而愈。此阴出乘阳治法也。
雄按：罗氏此论虽精，但此证乃脾胃虚而清阳不升，故面无华色，并非阴气上溢于阳中之色黑也。如果阴出乘阳，亟宜驱降浊阴，岂可再服升剂，以助其逆哉？更有多服温补之药，火气上升而面黑者，宜清解化毒为治。
杨曰：议论与方不相照顾，古案多有之，当是病愈后补叙之案，故参差如此，非孟英发明其旨，几何不贻误后学耶！

鼻  ***************************
祝茹穹治游成宇患一证，遍身畏寒，夏月亦须棉袄，夜即烘火，鼻中全然不闻香臭，鼻孔有一物，如豆大，痒极，若以手搔之，则又痛极，惟以黄泥入鼻，知为土气，常半月不开口，无医能治。祝曰：证有奇证，治有奇法。令觅一间极小房，四面砌砖，不许漏风，而四面俱锥一孔，地下掘一小坑，仅盘大，可容人面，然后锁闭病人于房内。用艾百斤，渐从四面孔内烧入，自辰至午，烧至三四十斤，烟塞满房，不能容鼻，遂伏地而寻空隙，得盘大之小坑，以鼻抵之，须臾觉鼻息通畅，自午至子，遍身热极，棉衣尽卸，天明开视，其鼻中赘疣已落，不畏风寒，服补中益气汤十剂全愈。究此病所以，因居楼上，木气太甚，冬月用火太多，无缝可泄，木又生火，积入成锢，热在藏府，寒在皮肤。用艾以灸皮肤之寒，而通藏府之窍。木入土而朽，火入土而烬，观其病时，惟闻有土气，固已得治法矣。
俞按：此法固奇，然亦甚险，不可学也。夫人生于气，如鱼生于水，若以十笏小房，闭人于内，四面糊之，不通一窍，半日而人死矣，以其与天地之气隔绝也。今虽四面有孔，孔既极小，又以艾叶熏入，掘地之坑，仅容人面，恐呼吸皆烟，闷极无逃，岂不危殆？
雄按：祝氏诸案，立论颇新，然有意矜奇，不无过实。读者但师其意，毋泥其迹可也。

发  ***************************
丹溪治一女子，十七八岁，发尽脱，饮食起居如常，脉微弦而涩，轻重皆同，此厚味成热，湿痰在膈间，复因多食酸梅，以致湿热之痰随上升之气至于头，熏蒸发根之血，渐成枯藁，一时脱落。治须补血升散，乃用防风通圣散去硝，其大黄酒炒三次，兼以四物合作小剂与之。月馀诊其脉，知湿热渐解，乃停药，淡味二年，发长如初。
俞按：发落补肾，宜兼补心，若眉落宜兼补肝，以眉禀木气而侧生也。但肝为风脏，眉落多是患风之征，防成疠风。至于须落，必系肾虚，以须禀水气而下生也。《魏书》李元护为齐州刺史，姬妾十馀，声色自纵，情欲既甚，肢骨瘦削，须须长二尺，一时落尽。又《北史》载王颁痛父僧辨为陈武帝所杀，至隋灭陈后，召父时壮士潜发其陵，剖棺见陈武帝须皆不落，其本皆出自骨中，此虽赋形不同，亦可见肾气之独厚，故勇略殊常也。

目  ***************************
孙真人奉旨治卫才人眼疼，前众医不能疗，或用寒药，或用补药，加之藏府不和。孙诊之，肝脉弦滑，非壅热也，乃年壮血盛，肝血并不通遂，问宫人月经已三月不通矣。用通经药，经行而愈。
俞按：肝脉弦滑，能不误认为风痰病眼乎？因肝藏血而知其血盛不通，诚切当矣。然犹问宫人，始得停经三月之信，并不先言据脉当停经也。真人尚如此，奈何讳疾者，每不言以责其断病耶？此正犯东坡所云：我欲困医，而我病亦适为医所困耳。
孙东宿治孙如亭令正，年过四十，眼偶赤肿，两太阳疼痛，大便不行者三日。平时汛期一月仅两日，今行四日未止。眼科治之，逾候肿赤不消，而右眼内眦突生一白疱，垂与鼻齐，大二寸余，医见而骇走，以为奇疾，莫能措剂。又见其呕吐眩晕，伏于枕上，略不敢动，稍动则眩愈甚，吐愈急，辞不治。孙诊之：两寸关脉俱滑大有力，两尺沉微。孙曰：此中焦有痰，肝胆有火，必为怒气所触而然。《内经》云：诸风掉眩皆属于木；诸逆冲上皆属于火。盖无痰不能眩也。眼眦白疱，乃火性急速，怒气加之，气乘于络，上而不行，故直胀出眼外也。古壮士一怒而目眦裂，与白疱胀出理同。肝为血海，故血亦来不止。治当抑其肝木，清镇痰火，则诸证自瘳。先用姜汁益元丸压其痰火，以止呕吐；再以二陈汤加酒连、酒芩、天麻、滑石、竹茹、枳实、吴茱萸。一帖眩吐俱定，头稍能动，改用二陈加芩、连、穀精草、夏枯草、香附、苡仁、吴茱萸。四剂目疾全愈，血海亦净。
俞按：此案见证甚怪，治法甚稳，因知医病只要明理，毋庸立异也。
张石顽治澄和尚案。

咽喉  ***************************
马铭鞠治倪仲昭案。
李昆阳治许某初起外感发热，继则左耳门生小疖溃腐，认为聤耳，敷以药，溃腐不退，通耳肿赤，延及头面皆肿赤痛极，汗大出，身热反得凉，颇能进食，似觉稍安。越三日，忽又发热，左耳前后连头面肿痛更甚，渐神昏谵语，盖因连日出门登厕，复受风邪所致。内外科皆以脉小而数，按之无力，虑其虚陷。李曰：此耳游风也，非致命之疮，重复冒风，故现险象。外敷以药，内用大剂风药散之，而肿痛身热俱退，惟神昏谵语不减，两日后昏谵更甚，汤粥入口即吐，手足厥冷，呃逆不止，势又危极。李以箸抉其口视之，则咽喉腐烂，悬雍赤紫，肿大如茄子下坠，脉仍细数，右手尤软。乃曰：连日不食，胃气大虚，故呕且呃，命以白米三升淘净，大锅煮粥，取锅面团结之粥油与食，（雄按：赵恕轩云：粥油能补人精。）遂纳而不吐；复用药搅洗喉间之腐秽，（雄按：以锡类散糁入更妙。若未腐者，诸葛行军散亦佳。）随以石膏四五两，竹叶一大把煎汤与漱且服，服之竟夜，神昏始醒，呃止厥回。又进大剂芩、连、白虎、栀、翘等药，数日而全愈矣。
俞按：此与景岳治王蓬雀案，冰炭相反。然蓬雀能受温补，故一剂即效。亦有证如蓬雀，虽投温补而不效者，即阳证阴脉之死候也，未可谓景岳之法概能活人。况许证之脉虽软小，而病非格阳，设从景岳之言，尚待问哉。故为医者，读古人书，断不可执其一说，自以为是也。

唇  ***************************
高果哉治魏子一未发时，常患嘴唇乾燥，自服麦冬一两，生地四钱，元参二钱，五味一钱，甘草六分，乌梅三个，虽有小效，而病根不去。果哉云：此证宜用神水。其法以铅熔化，散浇于地成薄片，取起翦作长条数块，以一头钻眼，悬吊于锅，锅内置烧酒，烧酒之上，仰张一盆，与铅片相近，使酒沸而气上冲于铅片，铅片上有水滴下盆内，谓之神水。取服之，以此水从下而上，能升肾中之水，救上之乾燥也。
俞按：神水亦古方所载，得高公之释，其义始明。
雄按：何西池《医碥》所云甑气水之功，似胜于此，而取之亦较易也。

齿  ***************************
易思兰治一人患齿病案。
俞按：此案医理讲得最精。由于脉象诊得的真，而更运以巧思，斯发无不中矣。清胃散之庸，诚不足责，即泛用滋阴药，亦难应手。只此三味，诠解甚明，信乎缺一味不可，多一味不必也。余乡有患齿痛数年，诸药不效者，叶天士先生用山萸肉、五味子、女贞、旱莲各三钱，牛膝、青盐各一钱而全愈。此取酸咸下降，引肾经之火归宿肾经，可与易公之方并垂不朽，而其义各别。

黄疸  ***************************
仲淳曰：顾仲恭遭鼓盆之戚，复患病在床。一医诊视，惊讶而出，谓其旦晚就木，因延余诊之，左手三部俱平和，右手寸尺亦无恙，独关部杳然不见。谛视其形色，虽尪羸而神气安静。余询之曾大怒乎？曰：然。余曰：此怒则气并于肝，而脾土受邪之证也。经云大怒则形色绝，况一部之脉乎？甚不足怪。第脾有积滞，目中微带黄色，恐成黄疸。后果遍体发黄。服茵陈利水平肝顺气药，数剂而痊。
俞按：《金匮》云：病疸当以十八日为期，治之十日以上瘥，反剧者为难治。就馀生平所验，分毫不爽。有先因他病而后发黄者，有先发黄而后现他病者，必于半月一月之内退尽其黄，则他病亦可治。设或他病先瘥而黄不能退，至一年半载仍黄者，必复现他病以致死。大抵酒伤及有郁结与胃脘痛，皆发黄之根基，而泄泻肿胀不食，乃发黄之末路。若时行病发黄，亦多死证，谚曰瘟黄也。惟元气实者，审其为瘀血，为湿热，逐之清之，得黄退热亦退乃可无虞。古人医案，俱未有说及久黄者，可为余言之一证。即如此条关脉不见，亦云数剂而痊，要知因于大怒，偶然不见耳。若并未动怒，关脉连日不见，目中微带黄色，即为脾绝之征，死无疑矣。

麻木  ***************************
俞东扶曰：麻多在于手足者，以四末道远气馁，则卫行迟而难到也。故麻不兼木，必属气虚，否则风痰。凡脉浮而软，或大而弱者，气虚也；脉浮而滑，按之不衰者，风痰也。若麻木兼作，则有寒湿、积痰、死血之殊，其脉有沉迟滑实与沉涩而芤之分矣。
杨曰：语语精当，宜熟识之。

痛风  ***************************
韩飞霞治一都司案。
俞按：此证甚危，此论甚佳。乃以清燥汤一方收功者，盖五志过极，皆为火郁，此方连、柏以清火；苍、曲以散郁；郁热能蒸湿，二苓、泽泻以渗湿；湿热甚则脾土衰，二术、人参以助脾补元；湿热胜则肺金困，参、耆、麦冬、五味助金以制木，使不生火；又火亢者水必亏，故兼归、地养血；再合升、柴之升清，苓、泻之降浊，恰与经络奇邪吻合。所谓奇邪者，乃奇经之邪，故云非十二经中正疾也。
杨曰：凡用成方，必须与病吻合，如此乃佳，否则必须加减。
孙文垣治孙质庵案。
俞按：此案论治处方，俱极精当，叶案有蓝本于此者。
祝茹穹治闽闱典试，半月前忽腿疼，两脚筋缩，脚根缩黏至腿，寸步不能行，将一月，屡药无效，咸以此为痿痹证。祝曰：非也。察其脉左寸忽洪忽涩，迟数无定栖，因其好饮冷酒，酒新则性热燥，冷饮又犯寒湿，寒热相搏，遂有此病。乃以川乌二钱去皮脐，麻黄二钱，两股梢，一股根，苍术一钱，以甘草汁拌炒，白蒺藜一钱，去刺，酒蒸熟焙乾。同为末，每服一钱二分，用老酒热服，盖被出汗。一服即能行动，三服而痊。
叶天士治嘉善周姓，体厚色苍，患痛风，膝热而足冷，痛处皆肿，夜间痛甚，发之甚时，巅顶如芒刺，根根发孔觉火突出，遍身躁热不安，小便赤涩，口不作渴，脉沉细带数。用生黄耆五钱，生于术三钱，熟附子七分，独活五分，北细辛三分，防己一钱五分。四剂而诸证皆痊，惟肿痛久不愈，阳痿不举。接用知、柏、虎膝、龟板、苁蓉、牛膝不应。改用乌头、全蝎各一两，穿山甲、黄柏各一钱，防己一两五钱，麝香三钱，生马料豆二两，茵陈汤泛丸，每服一钱，开水下而愈。
俞按：此与《指南》所载治鲍姓周痹，用蜣螂、全蝎、地龙、穿山甲、蜂房、川乌、麝香、乳香，以无灰酒煮黑大豆汁法丸者，各有妙义，非浅见寡闻者所能窥测。

痿  ***************************
滑伯仁治一妇疟后善饥成痿案。
俞按：东垣长夏湿热成痿法，即清燥汤也，用于此证最妥。合丹溪治一人春病痰气至夏月足弱案观之，可为善用辛燥热药者戒。
石山治一人久坐腰痛案。
俞按：此条讲病最精，用药则未敢深信。既云热多者筋急而痛，且现右齿面痛，何以重用参、耆甘温之药？其些微之知、柏，宁有益耶？
葛可久治同郡富人女案。
俞按：香为脾臭，何以蚀脾？意者香能开窍，香极则诸窍大开，脉缓筋弛，关键尽撤，故身软目瞪不食也。畀入土坎者，诸毒得土而化。且土为万物之母，四肢百骸得土气，则生气自复也。仍合治痿独取阳明之义。
雄按：香能开窍，气太发泄，发泄既久，脾气乃虚，故曰蚀也。盖脾胃主四肢，不但脾虚四肢不用，胃实亦有之。（杨曰：凡病虚实寒热，俱有对待之证。）余治朱茂才疟愈之后，已服补剂，且能食肉，忽然卧床不起，四肢痿痹，不能自食，目瞪不语，医治四日，病如故。余诊之，脉弦细而软，苔薄微黄，大便不行，察其胸腹皆柔软，神气亦清，耳不聋，与之食亦食。此补之太骤，痰阻枢机，气郁不舒，非痿症也。予菖蒲、远志、胆星、枳实、茯苓、半夏、竹茹、橘皮、旋覆为方，芦菔汤煎服。一剂而更衣起榻，谈笑如常。故余先曾祖《随笔》中谓治痿独取阳明，不专指虚证说。由此推之，即中气不足，溲便为之变，亦不可泥不足为虚也。如湿热痰食，皆能阻滞脾胃，而中气窒碍，不足转输，致溲便变其常度，岂可概视为虚证乎？故读书必悟两面，临证庶免执一。
李士材治朱太学、倪文学、高兵尊三案。
俞按：此三案精妙绝伦，以药对脉，确切不移。首案连用承气，继用参汤送寒下药，皆是独取阳明治法。末案补中益气与大黄补泻不同，总归乎取阳明也。
又按：《临证指南·痿门》首列轻清治肺二方，实宗肺热成痿之旨。第恐力薄难效，其用二妙、茵陈、萆薢、茯苓皮、蚕砂、海金沙、防己、龙胆、寒水石等，直清湿热，较之清燥汤反胜一筹，不涉虚者，允宜仿此。又有治下虚上实，而用犀角地黄汤去芍药，加元参、连翘、桑叶、钩藤，似乎专理上实，不顾下虚。然云头目如蒙，入夏阳升为甚，议清营热以息内风，想其人脉必弦数，有热甚生风之象，未可兼顾下虚，或他日再诊而后滋填下焦，亦未可知。至于滋填下焦方，有用虎潜加减者；有用四物金刚健步及地黄饮子加减者；有用熟地、苁蓉、巴戟、远志、鹿角霜、桑椹、苍术、小茴，以狗脊酒蒸，熟水熬膏为丸者；有用苁、戟、杞、膝、青盐、线胶、茯苓、沙苑、鹿筋胶、羊肉胶、牛骨髓、猪脊髓者，却元参、术补阳明法，亦无承气泻阳明法。惟脾肾双补丸有人参，然其案重在晕麻瘕泄，尚未痿厥，非以治痿也。统观之，不外清湿热、益肝肾，岂二种病情偏多耶？或案有遗逸，未能详备耶？

症瘕  ***************************
仓公治临菑女子薄吾案。
俞按：此条辨证最佳。上肤黄粗者，腹大而腹上肤黄粗也；循之慼慼然者，如以手摸老松树皮之枯燥也；其尺索刺粗者，亦是枯燥之象。然眉发皆润美，面色又光泽，知为虫病也。
又按：《类案》所载偏嗜成瘕诸案，可助麈谈，难充诊则，惟诸病名亦所当知。但嗜酒嗜茗，尚非怪异。如鲜于叔明嗜臭虫，权长孺嗜人爪，刘邕嗜疮痂，唐舒州刺史张怀肃左司郎中任正名李栋服人精，贺兰进明好啖狗粪，明初僧宗泐嗜粪浸脂麻杂米煮粥，驸马都尉赵辉喜食女人阴精月水，南京祭酒刘俊喜食蚯蚓，吴江妇人喜食死尸肠胃。此种癖疾，惜无能治之者，遂作小说，传流至今，令人绝倒耳。春夏间蛇精及液沾菜上，误食之，腹内生蛇，须用赤头蜈蚣一条，炙为末，分二服酒下。

积块  ***************************
陈自明云：余族子妇腹中有大块如杯，每发痛不可忍，余诊之知为血瘕，投黑神丸，尽三丸，块气尽消，终身不复作。
俞按：黑神丸载在《济阴纲目》，以弹子大一丸，分四服。据云痃气十服，膈气症瘕五服，血瘕三丸，当瘥。想系神效之方，并注漆有飞补之力，但世间有一种人，沾染漆气，即患漆疮者，若误投之，宁不为害？所当慎也。余又见一妇，先因痞块经闭，里医用生漆浓涂纸上，阴乾煅灰，同诸行血药服之。数服后，顿下鲜血盈桶，遂困惫不堪，就余治，虽大进补剂，终淹成弱证而死，所谓飞补者安在哉？
张三锡治一少年，体薄弱，且咳血，左边一块，不时上攻作痛，左金、芦荟俱不应，诊其脉三部虽强，而细涩不流利，因作阴虚治，四物加知、柏、无参、丹皮。不六剂顿愈。此阴虚似肝积也。虽因部分名积，诊视之际，尤当详审，惟圆机者乃不昧此。
雄按：此血中气滞，郁而成热，热复耗营，气愈不宣，而成此证，故如此用药。血虚亦属阴虚，然与真阴虚者有别，学者辨之。
喻氏治袁序东案。
俞按：此人克伐太过，换以温补，未足为奇。惟两尺脉洪盛，非此诠解，谁不面墙？至于桂、附、河车，同补肾药为善后计，则与肾气传膀胱之论，紧切不泛，非通套治痞成法可比。
李士材治于鉴如，每酒后腹痛，渐至坚硬，得食辍痛。李诊之，脉浮大而长，曰：脾有大积矣。然两尺按之软，不可峻攻，令服四君子汤七日，投以阴阳攻积丸三钱，但微下，更以四钱服之，下积十馀次，皆黑而韧者。察其形不倦，又进四钱，于是腹大痛，所下甚多。仍服四君子汤十日，又进丸药四钱，去积三次，又进二钱，下积六七碗，脉大而虚，按至关部豁如矣。以补中益气汤调补一月而痊。
俞按：脉浮大而长，为脾有大积，较之丹溪诸案，或沉涩而小且数，或微而短涩，或虚微短涩，或脉涩而弱者，大不同矣。须于临证时，能以古人各种脉法，俱为我之正鹄，庶期中的。若两尺按之软，不可峻攻，固是正理，然亦要看得灵变。盖两尺软为虚，则喻按之两尺洪盛，宁不认为实而峻攻之耶？故又当以色形及病情参讨也。
又治侯启东腹中嘈痛，按其左胁，手不可近，凡饮食到口，喉间若有一物接之者。然脉大而数，腹痛呕涎，面色痿黄，此虚而有湿，湿热相兼，虫乃生焉。当煎人参汤送槟黄丸以下虫积，虫若不去，虽补何益乎！病者畏不敢用，后竟不起。
俞按：此是虫积，犹之饮积，俱无块者也。彼肯服攻积丸而愈，此不肯服槟黄丸而死，因知病之宜补宜攻，总贵用其所当用，诚不可专守洁古之说为稳著也。
周慎斋治一妇素善怒，左胁下有块，身肥大，经将行，先一二日必吐下，此肝木乘脾，脾虚生痰不生血也；善怒胁块，肝气亢也；吐下者，脾气虚也。身肥则多痰，痰盛者中焦多湿，故经行时气血流通，冲动脾湿，且吐且下也。久而不治，必变中满。宜理脾燥湿：白术一两，半夏五钱，生姜七钱，沉香二钱，共研末，白糖和服。又一人左胁下有块，右关脉豁大。用乌药一两，以附子五钱，浓煎制透，将乌药日磨二三分，酒送下。俟积行动，乃以补中益气汤加附子服之。后用六君子丸服全愈。
俞按：慎斋云：凡积不可用下药，徒损真气，病亦不去，当用消积药使之熔化，则除根矣。积去须大补。诚格言也。即此二案，亦平淡之神奇矣。
叶天士治一妇产后恼怒，左边小腹积一块，每发时小腹胀痛，从下攻上，膈间乳上皆痛，饮食入胃即吐，遍治不效。叶用炒黑茴香一钱，桂酒炒当归二钱，自制鹿角霜、菟丝子各一钱五分，生楂肉三钱，川芎八分。水煎送阿魏丸七分。八剂而愈。次用乌鸡煎丸原方半料，永不复发。又一人患疟补早，左胁成痞，连于胃脘，按之痛甚，用炒桃仁为君，佐以阿魏、穿山甲、鳖甲、麝香，丸服，全消。
俞按：消积之方，如桃仁煎，用大黄、虻虫、芒硝；黑神丸，用生漆、熟漆；东垣五积丸，俱用川乌、巴霜；局方圣散子、三稜煎丸，俱用硇砂、乾漆。此皆峻厉之剂，用而中病，固有神效；若妄试轻尝，鲜不败事。千金硝石丸，人参、硝黄并用，丹溪犹以为猛剂。治婢一案，每与补药迭进，此真善治病者也。丹溪治积聚诸案，轻重曲折，适至病所。如治方提领，用参、术、归、芍等煎汤，下保和丸二十五，龙荟丸十五。治冯氏女，先用左金丸、青六丸，复用参橘桃芍丸。治卢子裕疟后食酒肉而成块在左胁，用参、术、柴、苓、枳壳煎汤，下阿魏五、保和十、抑青十、温中五、攻块五。攻块者，青皮、三稜、桃仁、桂枝、海藻，醋调神麴为丸也。治下邳钱郎，用保和二十、温中二十、抑青十，以白术、木通、三稜汤下。此等方法，皆补药与磨积相半，而必兼清肝之药，大抵因怒成块者多也。又治陈里长男，饱食牛肉豆腐成块在右胁，脉弦而数，即明告以此人必性急，块上不可按，按则愈痛，痛则必吐酸黄苦水，而用荔核、山楂、枳实、山栀、茱萸、人参、姜汁以止痛，继用皂角煎汁制半夏合黄连、石硷，用糖球膏为丸以消块，仍是治肝为主，磨积为助。学者能逐案细绎，自有悟处。再阅叶案积聚门，只用鸡肫皮、莱菔子、蛤粉、芥子、蜣螂、蟅虫、青、朴等，并无古方狠药，其理尤可想见矣。又余目击杭州一妇患痞块，用黑神丸大效，每痛作呕胀不堪，服此即愈，数十服后，百苦皆除，半年外以他病暴亡，因思漆身为癞之言，藏府岂能常漆耶？清纯冲和之气，耗丧于此药而不觉也。再按阿魏丸方甚多，如《医林》阿魏十四味，内有石硷、风化硝；小阿魏丸七味，乃稜蓬、胡椒、青皮、木香、麝香；《心统》消积阿魏丸，共八味，内有三稜、莪术、牵牛、穿山甲；丹溪阿魏丸治肉积者只四味。又《医林》小阿魏，即丹溪治陈星长男之三味，欲无阿魏，犹之琥珀膏只大黄、朴硝各一两为末，以大蒜杵膏贴之，并无琥珀也。总须对证择用耳。

阳痿  ***************************
周慎斋治一人，年二十七八，奇贫鳏居，郁郁不乐，遂患阳痿，终年不举。温补之药不绝，而证日甚，火升于头不可俯，清之降之皆不效，服建中汤稍安。一日读本草，见蒺藜一名旱草，得火气而升，能通人身真阳，解心经之火郁。因用斤余炒香，去刺为末，服之效。月馀诸恙皆痊矣。
景岳治一少年，遭酷吏之恐阳痿案。
俞按：《巢氏病源》以肾间动气为人之根本，故老年能御女，七十岁至八十岁犹生子者，其动气之禀于生初者独厚也。厚则刚，阳自不痿。亦有未老而阳即痿者，必不能至大寿，须任其自然，绝意淫欲，尚可延龄。设以兴阳药内服外洗，求为御女之事，不数年而死矣。若壮年无病而阳痿，其人多夭。少年虚损而阳痿，其死立至，皆由肾间动气早衰也。动气即命门真火，所以生长元气，煦燠元阴，故气曰阳气，精曰阳精。其盈亏俱得于先天，盈者虽斫丧而无伤，亏者虽葆养而不足，并非药石所能扩充。乃扁鹊新书载王超老淫故事，而云保命之法，灼艾第一，丹药第二，附子第三，此说荒唐，断不可信。又考宗筋聚于前阴。前阴者，足之三阴，及阳明、少阳、冲、任、督、蹻九脉之所会。而九脉之中，阳明为之长。《内经》云：阳明者，五藏六府之海，主润宗筋。（雄按：经言有极可征者，如马之鼻黑者，阴茎亦黑；若鼻白者，阴茎必白。盖鼻虽为肺窍，而位镇中央，实阳明脉之所锺也。）所以胃强善啖之人，其于欲事必强，反是则痿而不举，或举而不坚，是胃气能为肾气之助。古云：精生于穀。又云：男子精盛则思其色。其道理可喻矣。新书之言，不过如宋人揠苗耳，况丹药之害，可胜言哉！
杨曰：先天亏损者，非药石所能充。此语良是，然未始无葆养之法。人若于閒暇时，即静坐数息，绵绵降下丹田，则肾气自然强固。于静中或睡卧时，觉阳具自举，即正坐撮提穀道，使气从夹脊上升泥丸，仍复降至丹田，如此数次，阳气自回。每行一次，则精神增长一次，此元门不传之秘也。

脱肛  ***************************
俞惺斋治一人脱肛，肿痛出水，尺脉洪数，用樗根白皮、川柏、诃子肉、没石子、鳖头灰而愈。其人好酒形实，乃湿热下注，非气虚下陷也。

痔  ***************************
俞惺斋治徐某，先患内痔，复生外痔，则肿痛出脓血，内又胀痛异常。每登圊后，内痔坠出，欲捺之进内，碍于外痔，欲俟其自收，则相抵痛极，以致行坐不得，昼夜侧卧而已。内服芩、连、槐花等药，外抹熊胆及冰片、田螺水等法，总不应。痛甚汗多困乏，稍进人参则痛益加。余诊之，右关尺沉大有力，令以荞麦面、猪胆汁为丸服。凡服猪胆二十枚，而内外之痔皆泯迹矣。
俞按：酒煮黄连丸及脏连丸，皆治痔痛下血之正法。余如干柿烧灰饮下，四时取其方柏叶烧灰调服亦佳。慧禅师云：平直量骨脊与脐平处椎上灸七壮，年深者更于椎骨两旁各一寸，灸如上数，无不除根者。

女科  ***************************
叶杏林《指掌赋》曰：医学之传，首自黄、农；女科之始，则由扁鹊。邯郸为带下之医，史迁所载；《产宝》著愈风之散，华佗所传。病机不等，巢元方之立论最详；精血攸关，褚侍中之遗书最善。热入血室，脏燥悲伤，胃气下泄而阴吹，（雄按：阴吹乃妇人常有之事，别无所苦者，亦不为病，况系隐疾，医亦不知。相传产后未弥月而啖葱者必患此，不可谓之病也。惟吹之太喧，而大便坚燥者，乃称为病。然亦但治其燥，不必治其吹。）非张长沙孰能辨此；三十六病，转女为男，巧夺造化之枢机，舍孙真人其谁与归。唐白敏中访咎殷备集验方三百七十八首而为《产宝》；宋郭稽中补濮阳李师圣产论二十一篇以为《产方》。作大全，陈自明之勋最；补医案，薛立斋之功多。高宾刻《便产须知》，杜荍著《产育宝庆》，朱丹溪之《百问》可传，陈无择之《三因》宜读。蒐罗众善，王宇泰之《女科准绳》；分晰群芳，武叔卿之《济阴纲目》。议论具备于经纶，方法谨承夫家秘，东垣、河间各有名言，春甫、养葵亦多妙义。诸书悉当诵习，临证自探渊微。学问思辨，不辞人十而己千。补泻寒温，可即一隅而反四。功行满则青城有望，怠惰久则白首无成。
雄按：转女成男之术，验者甚少，惟有一法，每试有效，且甚简易：若停汛而确知其为受孕，即取红纸一张，本夫亲书：「五更露结桃花实，二月春生燕子巢」十四字于上。书时，心中须默诵：「旡思也，旡为也，寂然不动，感而遂通」四句。书毕贴于卧床隐处。凡书时、贴时均不可令人见，并令人知，验后始可传人也。
●经水
丹溪治一妇年二十馀，形肥痞塞不食案。
俞按：饮薄粥一碗，必吐水半碗，卧不能起，将认作大虚证矣。其辨在于痞塞及经停之前，虽通而黑色也。此怒火食积，郁成湿热，上则饮停，下则瘀阻，实证似虚耳。辰时寸关脉滑有力者，辰为气血注胃之时，胃满甚而连及上焦；午后惟关脉滑，独显胃实之象矣。方主消痰消食，破气破血，加黄连、滑石以清湿热，仍兼人参以鼓舞胃气，使诸药得行其疏通之力，再佐姜汁之辛以开道路，又治呕吐，此真纪律之师，有胜无败者也。然犹有病深药浅之虑，隔三日以二丸微下，则直捣贼巢，病根可拔矣。
石山治一人年逾四十，形色颇实，常患难产，经不调案。
俞按：人有一手无脉者颇多，若两手无脉者则少，此乃母胎中或襁褓时蹙锉其经隧，致脉不通，原非病也。石山又诊一妇，左手无脉，而动于腕臂外廉阳溪、偏历之分，是即今所谓反关脉也。汪乃曰：左脉离其部位，其病难以脉知。诚然，反关脉多洪大，且可推动，果不足以审病情。又丹溪治一妇，久疟食少经闭，两手无脉，每月以三花神祐丸十馀粒，津咽之，月馀食进脉出，又半月脉愈，又一月经行，此则因病而无脉，非向来无脉也。
孙文垣治马二尹媳，每月汛行，子户旁辙生一肿毒，胀则不痛，过三五日，以银簪针破，出白脓盏许而消，不必贴膏药而愈，略无瘢痕，但汛行即发，或上下左右无定所，第不离子户也。内外科历治数年不效，且致不孕，因询于孙。沉思两日而悟曰：此中焦湿痰，随经水下流，壅于子户也，经下而痰凝，故化为脓，原非毒，故不痛，用白螺狮壳火煅存性为君，南星、半夏为臣，柴胡、甘草为佐，面糊丸，早晚服之遂愈。
俞按：孙公颖悟殊不可及，原非毒故不痛，亦格致名言。
沉尧封治一寡妇，体素弱，每逢月事声哑，盖肝肾之络，俱上连肺，精血下注，肺中必枯故哑，用地黄、天冬、肉苁蓉、归身等大补精血，病反甚，加细辛五分，通厥少之络，才入口声即出，后用八味丸调理，经来不哑。
俞按：今人称月事为天癸者谬也。经云：女子二七而天癸至，任脉通，太冲脉盛，月事以时下。又云：男子二八而肾气盛，天癸至，精气溢泻。若天癸即月事，丈夫有之乎？顾名思义，谓之天一之真水，乃精血之源头也。盖男女皆有精，《易》云男女构精可据。然指天癸谓精亦不妥，天癸为精，不该又云精气溢泻矣。后贤讲受孕之道，有阳精阴血先至后冲等说亦谬。夫男女交接，曾见女人有血出耶？交接出血是病，岂能裹精及为精所裹哉？大约两情欢畅，百脉齐到，天癸与男女之精偕至，斯入任脉而成胎耳。男胎女胎，则由夫妇之天癸有强弱盈虚之不同也。任脉督脉，皆起于前后两阴，交之会阴穴。督总诸阳，任总诸阴。任隶足少阴，冲隶足阳明，所谓冲为血海，任主胞胎也。经云前阴总宗筋之所会，会于气街，而阳明为之长。阳明水穀之精华，变化成血，以灌输太冲，太冲脉盛，月事以时下矣。既孕则血聚以养胎，不能输入太冲，故月事不下。由此辨之，任脉通而天癸至，冲脉盛而月事下，明系两项矣。
雄按：此说蓝本于沉尧封而加详者也。
●崩漏
江汝洁治叶妇案。
俞按：脉大而无力，乃气虚之确据，何可指定为血虚？况麻属气虚，先哲之成言也。气虚不能摄血则崩，参、耆在所必用。惟左脉举之略弦，似有风邪，少加荆、防亦是。第其议论拖沓，借司天运气以张大其说，反觉浮泛矣。
孙文垣治潘敬斋媳，经水不调，医投安胎之剂，越七月经水忽大行，内有血块筋膜如手大者一二桶，昏冒困惫。其脉右关洪滑，左寸洪数，两尺皆洪大。病交夜分，咬牙乱语，手心热，口噤时手足皆冷，心头胀闷不快，面色青。诸医皆谓难治，孙曰：无恐。此浊痰流滞血海，以误服安胎之药，益加其滞，血去多故神昏无依，痰迷心窍，故神昏语乱。其发于夜半者，乃热痰在心包络与胆经，故每至其时而发。为之调气开痰，安神养血可愈也。（杨曰：识力绝高。）即以温胆汤加石菖蒲、酒芩、天麻、枣仁、丹参与服，其夜证即减半，次日再服，每帖加竹茹五钱。（雄按：此经产及诸血证要药，故宜重用，即《金匮》之竹皮也。）临睡又与黑虎丹数粒，诸证悉愈。
俞按：此证不用脱血益气之法，其察脉审证高矣。然此时著眼在昏冒胀闷等证，非血去多而犹不止也。
雄按：产后亦有此证，沉尧封《女科辑要》中论之颇详。
施笠泽治祁君万之内崩中，服地榆、续断等药不效。诊其脉，沉而结。曰：蓄血证也，得之汛至而怒。祁曰：然。因怒经止，半月后即患崩证，今一月矣。乃用桃仁、大黄行血破瘀。或谓失血复下，不导其势乎？施曰：血随气滞，蓄积不散，壅塞隧道，溢而妄行，决壅去滞，则血自归经矣。不然舍其本而治其末，何异随流塞水耶？服二剂果下衃血，汛亦旋至。
雄按：治病总须察脉辨证，而后议治。设泥成说，但执暴崩宜补，必致酿成锢疾矣。
●带下
俞东扶曰：妇人患此者十居八九，而此病之虚证亦十之八九；虚证挟肝火、挟湿热者又十居八九；若不虚而但因肝火湿热者，仅十之一二而已。
●恶阻
俞东扶曰：此证《千金》半夏茯苓汤最佳，二陈加生地、芎、芍、旋覆、桔梗、细辛、人参、生姜也。有寒者，《千金》茯苓丸可用，六君加枳实、桂心、乾姜、葛根也。橘皮竹茹汤治胃热，抑青丸治肝火。若诸法不应则停药，《金匮》所谓加吐下者则绝之也，过八十日自愈。（雄按：虽挟寒，姜、桂不可轻试。）
●堕胎
孙文垣治侄妇戴氏，孕已五月，忽血大下，午后发战，六脉俱数，左寸滑大，右关搏指，左关软弱。予以白芍二钱，生地、阿胶、人参、蒲黄各一钱，柴胡、香附、地榆、荆芥各七分，甘草五分煎服。午后发寒热，每夜凡三次，头痛恶心，腹中硬块，所下血块甚多，心下怯力，此虚无疑也。以补中益气加阿胶、炮姜、白芍、乌梅。下午右眼白珠发一白泡，先肿下垂，而面亦肿，此虚火游行无制之证。其夜大发寒热，指爪皆黑，唇白，汗大出，腹中作痛，牵引两乳皆痛。仍以补中益气加阿胶、白芍、桂枝、五味、麦冬。服后热退汗止渴除，神气少定，乃有生意。次日咳嗽而胎坠，即以独参汤继服。其夜肠鸣，泻二次，以参、术各三钱，炙草钱半，炮姜一钱，桂心、茯苓各五分，陈皮七分，莲子、大枣煎服。后因咳嗽，以四君加炮姜、五味、紫菀，调理而愈。
俞按：胎甫堕而即进独参汤，一见泻即用参、术至三钱，盖因未堕之前，已是虚证，新堕之后，何妨骤补。若庸流必主停参，且与消瘀矣。
雄按：黄锦芳云，杜仲、续断二味，举世用以安胎，而不知续断味苦，专入血分，活血消肿，故乳痛、症结、肠风、痔瘻、金疮、跌仆一切血瘀之证，皆可用也。虽稍有涩性，行不至泄。然误施于气弱气陷之妇，则顺流而下，奔迫莫御，而有排山倒海之势，岂区区涩味所能止其万一者乎？杜仲色紫而润，辛甘微温，性专入肝，补气强筋，筋强则骨亦健。凡肾虚肾寒脚弱之病，用之最宜。若气陷气弱之辈，断不可服，以其性最引气下行，而无上升坚固之意也。夫胎坠本忌血行气陷，其服此二味亦有奏效者，以人身气血贵乎温通，坠胎之因不一，亦有因肾气不温，经血凝滞，而胞胎失荫者，得此二味，则气煦血濡，不滞不漏，而胎自安矣，非为下虚上实之证设也。故胎坠而尺强寸弱者、动作少气者、表虚恶风汗时出者、心下悬饥得食则止者、一身之气尽欲下坠者，皆在禁例。奈作涌者既不分辨明晰，流传既久，遂以为安胎圣药，总缘医理不明，药性不晓，证候不知，见方号为神验，滑脱之妇，亦尔通用。岂知杜仲、续断，原或因于跌仆，或下寒挟瘀而胎动者之妙剂乎？苟不知审顾区别而妄用之，则不但不能安胎，反能催胎堕胎，甚有殒其母命者，可不戒哉！（雄）谓不察证因而执一方以治众病者，多犯此病。杜仲、续断二味，世人皆视为补药，而不详察其功用，黄氏此论，洵是发人未发。
黎西野治一妇，半产胎衣不下，连服行血催衣之剂，点血不行，胸痛瞀乱。黎曰：此脾失职也。先与黄耆、当归各一两，下咽而瞀乱顿减，随用大剂参、术、归、芍、苓、甘等药，一服而恶露渐至。众皆惊曰：恶露不行，胞衣不下，女科书中并无参、耆之方，君独以补奏功，何耶？黎曰：君等忧血之不下，吾正忧血之不止，故相反耳。盖此病本气血大亏而致半产，脾失统血之职，水湮土崩，冲决将至，故生瞀乱，不为之修筑，而反加穿凿，是虚虚也，乌乎可？曰：今从子法，遂得免乎？曰：不能也。穿凿过当，所决之水已离故道，狂澜壅积，势无所归，故必崩，急服吾药，第可固其堤岸，使不致荡没耳。至第三日，诊尺内动甚，曰今夜子时以前必崩。用补中益气加参、耆各二两，嘱以血至即服。至黄昏果发，如其言得无恙。次用调补脾肾而愈。
俞按：恶露不下，用参、术、归、附等药而下者，生平经手颇多，然必脉象细软，口不燥渴，内不烦热，方为合治。此案不言脉象，但曰脾失其职，谅此妇平昔怯弱，以致胎堕，且连服行血催衣之药四帖，宁不反其道以治之耶？
●产后瘛瘲
孙文垣治潘大司马媳，年二十五，体素弱，语言端谨，因难产伤力，继以生女拂意，后又女死悲慼，即时晕厥，醒而神思迷昧，手足瘛瘲，不可诊脉，目上视。细问之，自女落地，恶露绝无，有女医时与人参干嚼，及独参汤并粥乱进，参与粥皆壅塞膈上不下，以故神昏瘛瘲不已也。孙教以手于喉中探而吐之，喜其随手吐出痰饮粥药盈碗，瘛瘲方定，乃与川芎、山楂、泽兰、陈皮、半夏、茯苓、香附进之，稍得睡。不虞女医又私与补药二帖，子丑时陡然狂乱，如降神之状，汉声官话，问答如流，其声壮厉，迥异平时，其家咸谓神附，禳祷百端。孙曰：此恶露不尽，乃蓄血如见鬼之证，非真有神佛相附也。以归尾四钱，川芎一钱五分，泽兰、益母、滑石等煎，和服热童便。连投二帖，狂乱少定而未除，意其胸中必有馀痰作滞，前方无佐使之品，故药力未行也。大加山楂为引，恶露稍行，神思既静，嗣后稍睡片时，手足微动，或自以手掌其面，或自以手捶其胸，昏乱不息，诊其脉近虚，早间面红而光，申酉时面色白，此血行火退，故脉虚而当补矣。与人参、川芎、泽兰各一钱，当归、山楂各二钱，茯苓、陈皮各八分，卷荷叶一片，琥珀末五分，服后嗳气二声，孙喜曰：此清阳升而浊阴降矣。自兹安静，恶露行，大便通，而索粥饮矣。
俞按：此条前半段治法不难，盖得其参粥杂进之病情，自有消瘀及消痰食之方法，但探吐法尤捷耳。畜血如见鬼，知者亦多。后半段恶露稍行，神思即静，略睡片时，昏乱不息，仍是畜血形状，乃于轻剂消瘀之中，复用人参，并不以前曾误用而畏蹈故辄，此为高手。其讲脉与面色极是，但产后谵语昏狂，有纯因于痰者，又不可不知。（雄按：《女科辑要》论之最详。）
雄按：此证总不宜用川芎，而方方用之，是白璧之暇也。至于嗳气谓为清阳升而浊阴降，则误矣。其证既因痰瘀阻滞，气窒不行，故用多方通降而得愈，则是浊阴降而清阳始得升也，何可颠倒其词哉！
程石洲室，因产难子死忧闷，小腹有块作痛，下午发热，不思饮食。文垣诊之，脉右大于左者三倍，且数，与芎归汤加山楂、泽兰、肉桂。次日下午，腰腹胀痛，诘之，晌午食龙眼一斤矣，从此小腹渐胀，大便三日未行，早晨鼻衄，夜间极热口渴，脉大无绪，势甚危急。用芎、归、红花、桃仁、青皮、槟榔、莪术、山楂，水煎，调元明粉二钱。服后下结粪二枚，安而就寝，醒后进粥稍多，又复胀痛，腹大如斗，坚如石，气促不安，势危之至，乃与五灵脂、山楂各四钱，凌霄花二钱，赤芍一钱。服后大便通，腹软气定，始可进粥，渐有生气，但脉仍鼓指，此腹中积滞尚多，不可不因其时而驱去也。用山楂、大黄各三钱，桃仁二钱，桂心、红花各五分，炙草七分，煎调元明粉一钱五分，其夜下黑粪四次，热始退，上腹虽消，脐下仍大，仍以桃仁承气加山楂、滑石、红花煎服。五更大便行，脐腹胀又减，复与积块丸调理全消。是役也，女科于初起发热腹痛之时，即以常套十全大补汤投之，岂知龙眼入腹，渐渐胀开，故腹亦因之大胀，且其味甘，尤能作滞，复加地黄、参、术，宁不塞其塞哉？由是而成大坚之证。《内经》谓中满者，泻之于内。良以此夫，彼亦泥乎丹溪产后须大补气血之误也。
马元仪治王氏妇，产后二月，神气昏倦，胸满中痛，咳嗽喘促发热，服药反渐加重，势将治木，诊脉两手沉涩兼结，曰：此胎前已有伏邪，产后气血既虚，邪益内结，法宜表里两和，使邪从外达，气从内泄，病自愈矣。用桂枝、柴胡、苏梗、枳壳、半夏曲、菔子、杏仁、广皮透邪达滞之剂，服后病势偏安，脉亦稍舒。前医尚以气血两虚，遽投生地、归、芍敛滞之品，遂致彻夜靡宁，如丧神守，不知邪结于中，反行补法，如欲盗之出而反闭其门也。急改透邪散结法，用桂枝、炮姜、黄连、枳实、厚朴、广皮等，一剂而胸满中痛之证释。复用栝蒌实、柴胡、桂枝、半夏、枳实、杏仁、苏子、桔梗等，再剂而表热喘嗽之证平。但大便不行，此久病伤津液，肠胃失养之所致也。加生首乌一两，大便得解，馀邪尽去。然正气大亏，继进滋补气血之剂而安。盖病有虚邪内结，而正气积亏者，当补正以托邪，而不知者，反治邪而伤正；有正气未伤，而邪势方张者，当去邪以安正，而不知者，反用补以滞邪，虚实莫辨，多致冤沉无诉而尚不觉也，岂不谬哉！
●产后惊
戴元礼治乐元忠妻，产后病惊，身飘飘如在浮云中，举目则旋转，持身不定，四肢痠软，医以安神补虚治之转甚。戴诊左脉芤涩，神色不变，是因惊致心包络积血耳，乃下血如漆者一斗遂愈。古云大实似羸者此也。
俞按：此证必共认为虚矣。苟不辨其左脉之芤，岂能测其心包之血积耶？人但知惊是病，不知因惊而又致病，则治病无益也，可举此案，以例其馀。
●产后泄泻
金大文治一妇，产后三日发疹，细而成粒，不稀不密，用荆芥、蝉蜕、鼠黏等药，一剂头面俱退，越一日渐有回意，忽大便溏泻数次，即神昏不宁，问其所苦，曰热日渴，语言颤怯如抖出者。脉来微细数有七至，外露但欲寐，少阴证据，曰阳脱证也，属少阴。用生附子三钱，水洗熯如炒米，炒乾姜八分，炒甘草一钱，炒白芍一钱半，水煎和入人溺一杯，青鱼胆汁四小茶匙，以代猪胆汁，服毕即睡，觉来热渴皆除。续用黄耆建中汤，加丹参、苏木，二帖而安。
沉尧封治一妇，产时去血多，随寒战汗出，便泻不止，用大剂真武汤，以乾姜易生姜。两剂战定，而汗泻如故，又服两日，寒战复作，再用补中汤，无人参、加附子两帖。病者云我肚里大热，口渴喜饮，然汗出下利，寒战不减，沉方疑思其母云彼大孔如洞，不能收闭，又无力服参，谅无生理。沉用黄耆五钱炙，北五味四钱杵碎，白芍、茯苓各二钱各炒，归身、甘草各钱半各炒，大枣三枚，一剂病减，四剂全愈。
俞按：此二案有大见识，大力量，故能起死回生。
雄按：观沉案，则可见气虚不能收摄者，宜甘温以补之，酸涩以收之，不可以辛热走泄助火食气也。
汪石山曰：馀一日庄居，一乡人踵门哀恳，道其妻产后数日，喘促不能卧，痰与血交涌而上，日夜两人扶坐，稍侧身壅绝，乞救疗之。余以意度，新产后血气脾胃大虚顿损，故虚痰壅盛，而败血乘之，犀角、六君子加失笑散，一服痰血俱下，喘亦立止。次日来谢云，诸病皆去，止不能食耳，与参苓白术散调理全愈。
俞按：此证甚危，此方甚巧。若用六君而不加犀角、失笑散则不应，用犀角、失笑散而不合六君亦不应。但意度之，不凭脉象，固由汪公熟能生巧，而其病机在痰与血交涌而上，才侧身便壅绝，显系败血随痰上升。然非血气脾胃之大虚，败血何由随痰上升耶？此方所以恰对也。闭门造车，出门合辙，先生之谓欤！
又按：产科奇病甚多，奇方不少，如遇怪异证候，当于叶杏林所述诸书检求之。夫学医何难，不过多读书耳。《金史》载张洁古学医，夜梦有人用大斧长凿凿心开窍，纳书数卷于其中，自是洞彻其术。因思天使此人为良医，尚须纳之以书，我侪既不梦斧凿开窍，必从目从口，将书纳之于心，纳之诚多，宁让洁古独步耶？设遇奇病，自有奇方，可向腹笥检求矣。

外科  ***************************
●疿痤
孙文垣治查景川遍身疿痤，红而焮痒，诸人以蒺藜、荆芥、升麻、葛根、元参、甘草、石斛、酒芩与之，不愈。又谓为风热，以元参、蝉蜕、羌、防、赤芍、甘草、生地、当归、升麻、连翘、苍耳。服之饮食顿减，遍身发疮，痛痒不可言。孙诊之，两手脉皆缓弱，以六君子汤去半夏，加扁豆、砂仁、薏苡仁、山药、藿香、黄耆。一服而饮食进，四帖而痛痒除，十帖疮疥如脱。
杨曰：俱治此证之药，而服之益甚者，以未审其脉，故与其人之体气相违也。
●肺痈
王宇泰治一妇，感冒风寒，或用发表之剂，反咳嗽喘急，饮食少思，胸膈不利，大便不通，右寸关脉浮数，欲用通利之剂。王曰：此因脾土亏损，不能生肺金，若更利之，复耗精液，必患肺痈矣。不信，仍利之，虚证悉至，果吐脓。乃朝用益气汤，夕用桔梗汤，各数帖；又朝用益气汤，夕用十全大补汤，各五十帖，全愈。
●胃痈
石顽治谈仲安案。

儿科  ***************************
潜村治仙潭孙自范甥慢脾证，痰涎涌盛，咳嗽身热，四肢抽搐，自汗嗜卧，露睛，撮空手振，屡进补脾兼消痰逐风药不应，以方就商于杨。杨曰：此诚风自内出，本无可逐，痰因虚动，亦不必消，但补脾土，诸证自退。然据所示兼证，则其面必㿠白，眼必散大，舌必胖滑，色必嫩白，颈必软而头必垂矣。（雄按：必如是者，乃可用此法也。）曰：诚然。然救虚不应何耶？杨曰：诸证皆属寒，而诸方止救虚也。使天柱未倒，固能取效，尚须除去逐风消痰之品。今颈软头垂，则天柱已倒，而虚上加寒，确有显据，非炮姜、肉桂，何以追已去之阳，而苏垂绝之气哉？乃写参附养营汤，嘱之曰：如阻以幼稚纯阳无补阳之法，则百不救一矣。服三剂竟愈。次用五味异功，加煨姜、白芍，调理而健。
一女六岁，才发热一日，即腰脊中命门穴间骨节肿一块，如大馒头状，高三四寸，自此不能平身而立，绝不能下地行走，已半年。人皆谓龟背锢疾，莫能治。即以幼科治龟背古方亦不效。孙文垣曰：此非龟背，盖龟在上，今在下部，必初年乳母放在地上坐早之故。彼时筋骨未坚，坐久而背曲，因受风邪，不觉其渐入骨节间而生痰涎，致令骨节胀满而大，不急治之，必成痼疾。今起未久，可用万灵黑虎比天膏帖之，外以晚蚕砂醋炒绢包，于膏上热熨之，一夜熨一次，再以威灵仙为君，五加皮、乌药、红花、防风、独活，水煎服。一月而消其半，骨节柔软，不复肿硬，下地行，行走如初矣。人皆以为神奇。后三个月，蓦不能行，问之，足膝痠软，载身不起，故不能行。余知其病去而下元虚也，用杜仲、蚕砂、五加皮、薏苡、当归、牛膝、独活、苍耳子、人参、仙茅，水煎服。二十帖行走如故。
雄按：叶氏医案乃后人所辑，不无错简，且有羼杂及门之案，故多纯疵不齐之处。惟《幼科要略》一卷，为先生手定，华氏刻于《临证指南》之后以传世，徐洄溪谓字字金玉，可法可传，得古人之真诠而融化之，不愧名家。乃大方视为幼科治法，不过附庸于此集，皆不甚留意；而习幼科者，谓此书乃大方之指南，更不过而问焉。即阐发叶氏如东扶、鞠通、虚谷者，亦皆忽略而未之及也。余谓虽为小儿说法，大人岂有他殊，故採其春温、夏暑、秋燥诸条，纂入《温热经纬》，学者举一反三，不仅为活幼之慈航矣。更闻其治痘多活法，尝于肩舆中见採桑妇，先生令舆人往搂之，妇大怒詈，其夫将扭舆人殴打，先生晓之曰：汝妇痘已在皮膜间，因气滞闭不能出，吾特激之使怒，今夜可遽发，否则殆矣。已而果验。又一富家子患痘闭，诸医束手，先生命取新洁大漆桌十馀张，裸儿卧于上，以手展转之，桌热即易，如是殆遍，至夜痘怒发得生。又先生之外孙甫一龄，痘闭不出，母乃抱归求救，先生视之甚逆，沉思良久，裸儿键之空室中，禁女勿启视，迨夜深始出之，痘已遍体，粒粒如珠，因空室多蚊，借其噆肤以发也。又汪益美布铺伙友，壮年患痘闭，群医不能措手，先生令取鸡粪若干，以醇酒热调如糊，遍涂其身面手足，越宿鸡矢燥裂剥落，而痘已出矣。先曾祖云：此皆神而明之之治，殊可发人慧悟。然激之使发者，气闭也；展转于新漆之桌者，火闭也；假蚊口以撮之者，血闭也；涂之鸡矢醴者，寒闭也。苟欲效颦，（亦当审谛。又徐洄溪云：痘证因时而变，不但历代不同，隔数十年亦有小变。余谓痘证每因时邪引动而发，万密斋尝言之，王清任亦论之，故不但数十年有小变，即一二年间亦有判然迥异者。盖痘有痘疫，瘄有瘄疫，）儿科拘守古法，但可以治常痘，此建中《琐言》之所以为救偏良法也。后人不知此义，辄訾其浪用石膏、大黄为偏，谓止可以救惯用热药之偏，岂为知人论世之言哉？若痘挟疫邪，非用费氏之法不可。惜幼科罕读其书，不识病因，往往阖境沿村，夭枉载道，诿诸天数，岂尽然欤！吾先慈幼时患痘，头面虽少，遍身密布，紫黑焦枯，略无润泽，诸医束手。老医包士安曰：此名螺疔痘，用大黄、石膏多剂毫无起色，奄奄一息，已绝望矣。偶亲串中遣一越人陈媪来探疾，见而唶云：尚可图也。亟以银针将遍身之痘逐粒挑出如黑豆者一颗，随以珍珠八宝丹糁入，外用朱养心家碧玉膏一名铜绿膏，治一切痈疽疮毒有神效。封之，即能进粥，不劳余药而生。又定州杨素园大令云，阜平赵功甫邃于医，凡一切丸散，人所不能辨其中为何药者，赵一嗅而知之，历试不爽，殆与离娄之明，易牙之舌，相鼎立也。生平长于治痘，痘始萌，一望而知其结局，虽极危之证，治之无不收功。自云一生疗痘，无药不用，而从未有用附子者，并识之以质治痘名家。（杨曰：余见赵功甫处方极轻，尝曰小儿之腹几何，须令其胃气足以运化，药力始能取效，亦至理也。）
又按：《幼科要略》后，郑望颐所述种痘之法甚详，洄溪极为讚美。徐氏《医学源流论》亦云：种痘有九善，奈嗜利之徒，胆用时苗，害人不少，并令世人连种痘之法亦不信矣。更有以水痘痂为苗者，种出之时，痘极稀朗，并无稠密棘手之候，医者索谢而去，为父母者亦欢然放心矣。孰知真痘未出，迨时痘流行之岁，天花陡发，病家医家皆不预料，往往误指别证，妄投药饵，纵不误治，痘必危险，较彼妄用时苗之罪更深十倍，反得脱身事外，人不知之，然天地鬼神鉴察难逃，罚及子孙，噬脐何及，梁应来谓种痘始于宋真宗朝，王文正公旦，其后各相授受，以湖广人为最。（吾浙以德清人为最。）今西洋夷酋咇哈呅善种痘，法以极薄小刀，微剔儿左右臂，以他人痘浆点入，不过两三处，越七八日即见点，比时行痘大两倍，儿无所苦，嬉戏如常。夷言本国虽牛马亦出痘，恒有毙者，因思得此法。由牛而施之于人，无不应验，于是其法盛传。然又必须此痘浆方得，他痘不能，故互相传种，使痘浆不绝，名曰牛痘，诚善法也。邱浩川云：外洋无痘，后由他处传染，患者滋多，惟畜牛取乳之家不染。医者玩牛乳旁有青蓝小疱，形与痘类，于是按古针刺法取牛痘之浆，种人两臂消烁、清冷二穴，旬日果于种处出痘数颗，按日灌浆满绽，按日结痂落靥，无一损伤，无一复出，以后即用小儿种出之浆，递传其种。嘉庆十年，由小吕宋载婴儿传至广东澳门，适浩川未出天花，身试果验，行之家人戚友，无不验者。于是洋行属浩川往会馆专司其事，历十数年，种者盈千累万，无一损失。按铜人图消烁穴去肩头四寸，清冷穴在肘上三寸，幼孩大小不等，以此类推。其刺穴种痘，用尖薄小刀长寸许，（仿洋刀式。）其取浆用象牙小簪，两头尖利，刺皮仅一纸薄，阔一分许，将苗浆连刺出微血注于穴中，自然奏效，种几颗，出几颗；从不至多，不拘寒暑，不用服药。如痘浆必不可得，亦有取靥作苗者，简妙无比。又海丰张雨农司马谓余曰：鼻孔种痘，犹或十失其一，惟牛痘万无一失，其法传自夷医，由广东而渐及川、黔、闽、楚各省。曩三儿曼臣尝种牛痘于先君屏南署中，欲出几粒，则种几粒，目击道存，允称神技。而三江不行其法者，一则痘医衣食于此，若证无平险，治无方药，则其道不重，其酬亦薄，必多方曲说以尼之；一则浆不易得，且有子之人，爱惜过甚，闻欲刀破其皮，不肯试种。其实微刺皮肤，殊不甚痛。凡欲保全子女身命者，慎勿惜分许之薄皮，而贻日后之大患也。然余近闻赵春山司马之孙，曾种牛痘于都城，而复出天花，是必传授不真，或奸人假託以图利，皆不可知。但如此鬼蜮，不仅害人，且令良法见疑于世，尤为罪不容诛矣。
