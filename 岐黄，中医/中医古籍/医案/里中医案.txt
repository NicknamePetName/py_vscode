
序  ***************************
盖闻万变而不可拘者，命曰病机；一定而不可易者，命曰方药。若夫胶一定之方以应无穷之变，未有见其或可者也。故曰：用古方治今病，譬犹拆旧料改新房，不再经匠氏之手，其可用乎？余以方药起沉疴，盖比比也，而不至于阴阳逆用，虚实倒施者，诚有见于病状万殊，刹那生死，不敢不穷源而治也。而源于何穷，不过以色合脉，以脉合症，以症合问，谨持四者，互而求之。病机虽人人殊，而方药且符节合矣。以是受知于当世，四十馀年，吹枯振藁，固非褚墨所胜纪，兹摘其朱紫易淆者，聊录一二，以传后世。非敢妄自矜诩，良欲偕天下为穷源之学，勿得草草以欺世而自欺也。仲景云：观今之医，务在口给，相对须臾，便定汤剂。按寸不及尺，握手不及足，人迎趺阳，三部不参，动数发息，不满五十，明堂阀庭，概不见察，夫欲定死决生，实为难矣！余也三复斯言，肌肤粟起，遂沉湎于三坟，惟鱼蠹是师，故可幸无罪耳。倘天下后世，因予之案以尚友三世，弗令南阳捧腹则几矣。
云间李中梓士材甫识


正文  ——————————————————————————————————————————————————————————————————————————————————————————

里中医案  ***************************
●顾六吉胸痛呕吐，不食神昏
文学顾六吉，胸中有奇痛，不吐则不安者，已历两载。偶为怒触，四十日不进粥浆，三十日不下溲便，面赤如绯，神昏如醉。终事毕备，以为旦夕死矣。余视其脉，举之则濡，按之则滑，是胃中有火，膈上有痰，浸淫不已，侵犯膻中，壅遏心窍，故迷昧乃尔。以沉香、海石、胆星、瓦楞子、牛黄、雄黄、天竺黄、朱砂、冰、麝为细末，姜汁、竹沥和沸汤调送。初进犹吐其半，继进乃全纳矣。随服六君子加星、香、姜、沥，两日而溲便通，三日而糜饮进。调摄百馀日，遂复正常。
遗书鸣感云，不肖允谦气暴于怒，神戕于思，形体不得休息，饮馔不能谐，宜中外弗戢，痰伺为殃，淫沔綦深，直干心主，沉疚越乎寻常，谷液荒于累月，焦腧否塞，溲便交封，刹那就木，谁曰不然。命意老先生隔垣洞视，病魔陡遁三舍，甘露一洒，起死而更生之。嗟乎！今日有生之年，糜非老先生手援之力，劫运可消，血悰不泯，生生世世，衔结奚穷。请以数行，收纪案帙。俾普天之下，知秦越人犹在今日，不得合上池神饵，而听命于庸人也。不其胥吾世于仁寿之域哉。
●陈眉公疟症
隐士陈眉公，患三日疟，浃气未瘥。素畏药饵，尤不喜人参。余诊其脉，浮之则濡，沉之则弱，营卫俱穷，故绵延不已。因固请曰：夫素不服参者，天畀之丰也。今不可缺者，病魔之久也。正气虚惫，脉如悬丝，而可拘以常乎？变通趋时，不得失也。先服人参钱许，口有津生，腹无烦满。乃色喜云：素所胶而不化者，今日发吾覆矣。敢以性命委重，惟兄所命耳。遂以人参一两，何首乌一两，煎成膏，加姜汁一锺。甫一剂而势减七八，再进而疟遂绝。
●钱机山两膺隐痛，食后刺酸
相国钱机山，两膺隐隐痛，膈间不快，食后苦刺酸。余门人孙黄绪，以六君子加黄连、山栀未效。余曰：肝木挟火，脾土伏寒，乃以参、术各三钱，乾姜、黄连、甘草各一钱，煎成加姜汁少许，调治一月而愈。
●许霞城寒热腹满
给谏许霞城，悲郁之馀，陡发寒热，腹中满闷。医者谓外感风而内挟食也。余独以为不然。举之无浮盛之象，按之无坚搏之形，安在其内伤外感乎？不过郁伤中气耳！以补中益气加木香、白蔻，十剂而复其居处之常。
●施元廓饮后嘈杂
浦东施元廓、剧饮后忽发嘈杂，似痛非痛，似饥非饥。或曰痰因火动，治之以芩、连、花粉、知母、瓜蒌，剂盈百矣，而病犹是也。余为诊之，满指而缓且软，是脾家湿痰，非肺家燥痰也。贝母、瓜蒌何缘下乎？是虚气为孽，非实火为殃也。芩、连、花粉安敢用乎？为处六君子汤，加苍术以胜湿，加姜汁以行痰。越半月不复来招，余意其更医矣。比使者至，遗手启云：弟为酒误，酿此奇疴，他人历岁月无功，仁兄以一七立起，不十日而尽扫病。夫形景何幸如之，何感如之！业已改煎作丸，兹且朝夕服矣。以其神效，遂不敢易丝毫耳。
●沉子凡气虚晕绝
文学沉子凡之内，忽然晕绝，周身如冰，自寅至申，竟不得苏。咸曰不可救矣。余曰：脉虽潜伏，而气口则隐隐见也。但真微之脉，粗浮者不能察耳。东垣以卒倒为气虚，正谓是症也。以人参一两，生姜汁一锺，冰片一分，和匀灌之，下咽便醒。
●秦景明痰饮
社友秦景明，素有痰饮，每岁必四五发，发即呕吐不能食。余曰：病日久而结成窠囊，非大涌之弗愈也，须进补中益气十日，而后以瓜蒂散频投，涌如豆汁，继如赤豆沙者数升，已而复得水晶者升许。如是者七补之，七涌之。百日而窠囊始尽，专服六君子汤、八味丸，经年不辍。
●张萃甫之妾产后蒸热，昏困不食
盟友张萃甫之妾，产后蒸热昏困，不进食者半月有奇，口不能言，身不能动，业已瞑目而治凶具。余闻而往，诊之寸关已不可见，左尺犹瞥瞥如[疒/禺]上肥珠。余曰：症虽万无一生，脉可百中救一。以人参五钱，煨姜五钱煎汤，磨琥珀丸抉口灌之。一服目开，再服能言，三服而进浆粥遂愈。
●施笠泽两足肿重剧痛
别驾施笠泽，两足肿重，痛若虎啮，叫号彻于户外。医以四物汤加槟榔、木通、牛膝、苡仁，数剂病不少减。余曰：阴脉细矣，按之至骨则坚，未可竟以虚责也。况两膝如绯，拊之烙手，当以黄柏五钱为君，木通四钱为佐，槟榔一钱为使，日进两剂，可使遄已。笠泽服之。十馀剂而愈。
●张侗初胸痛不寐
少司丞张侗初，善怒善郁，且酬应繁剧，胸中痛甚，夜不成寐。医用菖蒲、枳、朴、木香、豆蔻，殊不知此症属虚，虚则浊阴不降，神气失守，故痛不寐也。遂以归脾汤倍加人参、当归，不十剂而胸次快然安寝。
●朱□和阳痿
永平兵宪朱□和，醉而使内，会有盛怒，阳事遂痿，诸温热助阳之药无益。余曰：乙癸同源，是以肾肝同治。既匿于内则肾阴亏歉，复因于怒，则肾气激张，况筋者木脏独司之，自非疏泄东方，何由复其常耶？乃取沉香、木香各二钱，肉桂三钱，当归四钱，两日服四剂而阳痿。
●邹中涵喘嗽
太学邹中涵，久困痿喘，痰中时或带血，服清金保肺、降火滋阴无益。余曰：阳强而阴弱，本于中气不足，而虚炎干清肃之司也。若血家之药，投在上苦腻膈，在下苦滑润矣。中涵曰：胸中滞闷，已非朝夕，肠胃近滑泄矣。遂煎参术膏，日暮同二陈汤服，喘嗽咸宁。
●品公原内疝
孝廉品公原，宦途失志，胸膈间觉有一物忽上忽下，甚则少腹痛不可忍。服开郁化气药无益。余问块之上下时作声否？曰：其声甚长。余曰：此丙丁之气郁于小肠之间，乃内疝也。用青木香，广木香、沉香、肉桂、黄连、菖蒲煎饮，十日瘥。然元本日亏，必须十全大补丸，竟以不用而毙。
●许惺初泄泻腹满不食
银台许惺初，腹满不食，日泻数次，医用六一、香薷。余曰：非暑也，是高年土虚，频伤于饱，当扶其本。以六君子加姜、桂，二十剂而泻止食进。
●朱文哉痰饮
文学朱文哉，遍体如虫螫，口舌糜烂，寅卯时必见二鬼执盘餐以献，时年尚未满三十。余诊之寸脉，乍大乍小，亦知其为鬼祟矣。细察两关弦滑且大，定为痰饮之疴。投滚痰丸，一服微有所下。更以小胃丹下痰及积，身痛减半，至明旦而鬼亦不见矣。更以参、术煎汤送小胃丹，复下数行而愈。
●杜完三夫人蓄血
大司寇杜完三夫人，淋沥两年，靡药弗用。余诊得两尺沉数，为有畜血，法当攻下。因在高年，不敢轻投，但于八珍汤中加郁金、琥珀、牛膝。然此等缓药须以岁月奏功，而夫人急于期效，数剂未平，辍欲更疗，遂成痼疾。
●黄敬如小便癃涩
郡守黄敬如，痰火喘嗽，小便癃涩，服五苓、八正无功。余曰：右寸独大，是金燥不能生水，气化不及州都。惟用紫菀五钱，麦门冬三钱，人参二钱，一剂而溲如泉涌。
●俞彦直小便癃闭
孝廉俞彦直，修云府志，形神交疲，忽小便癃闭。余曰：寸微而尺鼓，是肾水涸而心火伤也。用人参、丹皮、地黄、知母、茯苓、黄柏，数剂而溲始快。
●徐厚源神倦满闷不食
宪副徐厚源，神气困倦，满闷不食已经月矣。余曰：湿郁生痰，凝泣于经。以苍术、菖蒲、半夏、白蔻、橘红、茯苓连饮十剂，闷少舒而食亦进，每日吐出痰数口。更以二陈、二术、姜、芥汁为丸，日服之。痰泛、大便出甚多，月馀而神旺。
●吴玄水白浊淋漓，茎痛如刺
光禄卿吴玄水，闭精入房有年，时有文字之劳，白浊淋漓，茎痛如刺。服疏利药、服补肾药无当。余曰：败精久蓄，已足为害，何况心劳，则水火不交，坎离顺用也。萆薢分清饮加茯神、牛膝、黄连、肉桂，使心肾交而阏败之精有以疏导，因服之而愈。
●陆文蔚之内腹痛
内侄陆文蔚之内，自上脘抵少腹奇痛欲绝，服山栀、枳、朴，弥甚。余曰：脉诚数矣，独不察其沉则软乎？不第土惫，抑且火衰。六君子加姜、桂，大剂饮之而痛减，原医犹谓之火症。文蔚信余言，调一月愈。
●张七泽子舍心腹痛而动
廉宪张七泽子舍，心腹痛而动、或注于两足、或升于高巅、或在手腕、或在肩髃。余朝诊之而大如鼎沸，暮诊之而小如蛛丝，此祟凭也。磨苏合丸，入獭肝，甫进一口，大呼曰：秽物也，何污吾口耶？忽跃起尺许，凭虚而走数步呼余。詈曰：吾于成庙时构冤，得请于上帝，汝何以粪灌我耶？余因不治。七泽请其期。余曰：秋分仓公日，安穀者逾期，不安穀者不及期。今糜饮未绝，可逾期也。果秋分后三日而绝。
●杜仲畹子大热，胸腹满痛
医者杜仲畹子，伤寒八日而大热不休，胸腹满痛，脉细且软，为阳症得阴脉，法在不治。余曰：欲攻之，则形体已虚；欲补之，则邪气犹在。无已，用杏仁五钱，苏子、枳实、厚朴、当归各三钱服之，外用姜、楂、葱白炒热熨之，又令两人更互揉摩，时时以浓[山介]茶加生蜜饮之。至夜分腹中大响，下结粪殊多，更以前汤服，仍令揉摩，复下宿物，而后热退神已，困倦虚热蒸蒸不已，令食糜菜，继食人乳一锺，日进数次，两日而神清热止。更以生地、麦冬、茯苓、知母、陈皮、甘草、大枣服二日，更以四君子加陈皮、麦冬，服数日而元神复。夫阳症阴脉，十发九死，况大积未消，犹难措手，乃知法不可以尽拘也。
●钱相国孙女伤寒发癍
钱相国孙女，患伤寒发癍，昏闷大热，鼻多出血，晕不知人。医用黄芩，烦躁愦乱，遍床跌掷，鼻血不已。余曰：癍毒未彻而壮火方炎，欲发其癍则血益甚，欲凉其血则癍愈伏。乃以紫草五钱，乾葛一钱，陈皮、甘草各八分饮之，癍乃快而血□止。然后以玄参、犀角等剂授之而愈。
●夏彝仲太夫人发热喘促
邑宁夏彝仲太夫人，年届八十，因彝仲远仕闽中，忧思成疾，忽发热头疼，医以伤寒发散禁食，一剂而汗如洗，气喘促，神昏倦。业已治凶具矣。余谓其脉大无力，即令食而投参、耆，犹恐或失之，禁其食而攻之，未遽绝者幸耳。用人参、黄耆各五钱，白术三钱，橘、半各一钱五分，甘草六分，煨姜三钱。诸医鼎沸。用一剂而喘汗差减，倍用参、术至一两，症愈七八，惟食未强耳。此火衰不能生土耳，加熟附二钱，乾姜一钱，服二月而始全愈。
●王汉梁泄泻神乱
工部主政王汉梁，郁怒成痞，形坚痛甚，攻下之剂太过，遂若洞泄，一日一夜计下一百馀次，肌肉尽消，神气愦乱，舌不能言。余曰：在症已无活理，在脉犹有生机，以真藏脉未见也。此甚虚之症，法当甚补。以枯矾、龙骨、粟壳、肉果以固其肠，人参二两，熟附五钱以救其气。三日之内用参半斤，用附二两，泻减大半，舌遂能言。更以补中益气加生附、炮姜、肉果，大补百日而食进神强，然昼夜下四五行，两手痿废，以仙茅、巴戟、桂、附等为丸，参附汤送下。□五日余而痞消、泻止、能步。向使畏多参、附，或掣肘于投剂之时，或懈弛于将愈之际，安望其在生哉。信医不专者，戒诸。
●薛昙孚之内小肠痈
门人薛昙孚之内，十五岁，腹痛甚，面黄体瘦。服清热药，通经药，疏气药，补血养气等药，无效。余察其皮肤甲错，左尺独数，是小肠有痈。脉数知脓已成，当以药溃之。以葵根一两，皂角刺二钱，陈皮三钱，两剂而脓血大下。更以太乙膏为丸，参、耆汤送下，一月而愈。
●吴玄水夫人大肠痈
光禄卿吴玄水夫人，腹满而痛，喘急不能食。或以中满治之，无效。余诊其脉，右尺偏大，皮肤甲错。余谓此大肠痈也。先用黄耆、白术、陈皮、当归、白芷托里，三日而脉始数，数则脓已熟矣。用黄耆、角刺、白芷、山甲，加葵根五钱，连投两剂而脓溃如注，昏晕不支。饮独参一两，更以八珍汤补养，一月而康宁。
●张介甫之内妊娠泄泻
龙华张介甫之内，怀娠腹胀泄泻，肢体肿重。余谓六脉缓大而软，皆缘以泄伤脾，先止其泻，后补其中，参、术、茯苓、肉果、补骨脂，十剂而泄止。更以补中益气加茯苓、牛膝、车前、泽泻、木香、炮姜，二十剂而肿胀愈，未几生男无所苦，□日进参、术平复。
●杨方壼夫人伤食腹痛
太史杨方壼夫人，怒余伤食腹痛，枳、朴、楂、芽饮之。余曰：中虚而□积滞，须补而逐之。以人参五钱，白术三钱，陈皮、山楂、神麴各二钱，玄明粉二钱服之，宿垢消，腹胀痛止。但昏倦甚，食下便泻，日用人参一两，熟附二钱，耆、术、肉果各二钱，甘草八分，间服补中益气汤，参必一两，附必三钱，百日之内未尝少间。服人参八斤，姜、附二斤方愈。
●吴君明伤寒谵狂
儒者吴君明，伤寒六日，谵狂笑语，头痛有汗，大便不通，小便自利，众议承气下之。余谓其脉浮而大，察腹不硬不痛。因思仲景云：伤寒不大便六七日，头疼有热，小便清，知不在里，仍在表也。方今仲冬严寒，宜用桂枝汤。众皆咋舌云：谵狂为阳盛，用桂枝必死。余曰：汗多神昏故妄语。虽不大便，腹无所苦，和其营卫，必自愈耳。用之及夜而笑语止，明日大便通。夫既谵语而能察为表症者，百不得一也。向使误行下剂，则立毙可知。
●王月怀伤寒协热自利
医者王月怀，伤寒五六日以来，下利日数十行，懊憹目胀，众谓泻将脱矣，必山药、苡仁补之。余谓其脉沉且数，按其腹便攒眉作楚，此协热自利，谓之旁流，非正粪也，当有燥屎。饮以承气汤，果得结粪数枚，利乃止，懊憹亦定。
●韩茂远伤寒
文学韩茂远，伤寒九日，体不能动，口不能言，目不能视，四肢俱冷，众认阴症欲温之。余诊六脉皆无，惟趺阳脉大而有力，以手柱其腹，则热且坚也。煎承气汤下之，得燥屎甚多，遂能言动矣。若按手不及足，察面不及腹者，何以拯此垂绝之症哉！
●姚岱之吐痰泄泻
大司寇姚岱之，吐痰泄泻，满闷不快，见食则恶，面黄神困，自秋□春多药病增，致目不能开，口不能语。余以补中益气加熟附、肉果各二钱。人参五钱，日饮二剂，四日而泻止，但痰不减耳。余以为肾虚水泛为痰，乃以八味丸、补中汤并进，四十日进饮食，不吐痰而愈。
●张三星泄泻
郡守张三星，泄泻无度，自服燥湿分利达气药。余诊其脉滑而无力，此中虚下陷，而痰滞不化也。以六君子加升、柴、沉香、五倍子，十剂而安。
●俞元济背痛
明经俞元济，背心一点痛，久而渐大。用行气和血药，绝不取效。余问之曰：遇天阴觉痛增否？元济曰：天阴痛即甚。余曰：脉既滑而遇天阴痛辄甚，其为湿痰无疑。以胃苓汤加半夏三钱，数剂而痛消。
●徐凌如汗出昏倦，语言错乱
刑部主政徐凌如，劳与怒并，遂汗出昏倦，语言错乱，危笃殆甚，迎余视之，脉滑而软，为气大虚而痰上涌。以补中益气汤加半夏、附子，四日而稍苏。更以六君子加姜汁、熟附将两月而愈。
●张方之颠疾
文学张方之，久忧暴惊，遂发颠妄，服补心神药，服逐痰涎药，均无俾也。余曰：六脉结而有力，非大下其痰，无由痊也。先服宁志膏三日，遂以小胃丹下之。三月之内，服小胃丹数次，去痰积始尽。更以归脾、妙香加牛黄，龙骨为丸，剂毕而康。向使下之不如是之屡屡，以尽其痰，将成痼疾矣。
●史明麟咳嗽
太学史明麟，经年咳嗽，医谓虚劳。余曰：脉无虚数之象，惟浮大而滑，是风痰胶固于至高之府，未得宣越耳。且多服酸收之剂，故久而日剧。乃用麻黄、杏仁、半夏、橘红、甘、桔、苏子，五剂而愈。
●姚三省噎膈
太学姚三省，膈噎呕吐，服清火疏气药、化痰开郁药半载而食减。余曰：气口无神，神门衰软，脾肾两虚之象也。脾虚则升降失耶，而痰起中焦；肾虚则真火衰残而精微不奉。用白术五钱，补骨脂三钱，半夏、炮姜各一钱，沉香、人参各二钱，一剂而减，十剂而食进。
●张孟端夫人噎症
邑侯张孟端夫人，忧愤交乘，食下辄噎，胸中隐隐痛。余曰：阳脉滑而阴脉搏，痰血互凝之象也。以二陈汤加归尾、桃仁、郁金、五灵脂，四剂未效。因思五灵脂与人参同剂，善于浚血，即前方入人参二钱，倍用五灵脂。再剂而血从大便出，十剂而噎止，一月而愈。
●金元之之内噎症
金元之之内患噎，胸腹有奇痛而经阻，医认瘀血。余察其脉，细为气衰，沉为寒痼，若攻瘀血，加霜于雪也。况自下而上，处处皆痛，明非血矣。参、耆、术各二钱，木香、姜、桂各一钱，煎成，和醇酒饮之。甫入口便快，半月而痛止。因常服理中汤，数年弗辍。
●倪念岚胸膈闷满，畏食如仇
文学倪念岚，累劳积郁，胸与膈俱闷满，畏食如仇，服理气，改服行痰，改服清火而益病。余曰：脉大而软，两尺为尤，火衰不能生金，反以寒剂伤之，是下井而投石也。乃用六君子加姜、桂，十剂稍效，兼胁八味丸，半载而痊。
●宋敬夫令爱喘急厥逆不知人
宋敬夫令爱，中气素虚，食少神倦，仲春忽然喘急，厥逆不知人，将死。余曰：气虚之极，土府违转输之职，金宫失治节之权，非大温大补，奚以极其积虚。用人参一两，熟附三钱，煎成加醇酒饮之。一剂苏，十剂愈，服参至七斤而使起病。
●张七泽夫人小便不禁
大方伯张七泽夫人，穀食不安，小便不禁。余曰：六脉沉迟，两尺益甚，水泉不藏，转输违度，是衰火不能生弱土也。以理中汤、八味丸并进，再剂而验，十剂而瘥。
●顾淡之虚烦
顾淡之，劳神之后，燥热甚，头角掣痛，时作时止。医禁其食而解表，越四日而热不衰，议将攻内。余细视之，脉不浮紧，安得表耶？又不沉实，安得里耶？只有少阴大而无力，为劳神太过，乃虚烦类伤寒也。若禁饮食则病深矣，先饮糜粥，用大剂归脾汤，十日而痊。
●钱台石类中风
钱台石，年近六十，肢体不能转侧，昏倦不能言，鼻窍不利，二便俱秘。是心肺俱虚，为类中风也。医伐其气，攻其痰，几危矣。余诊之，六脉洪盛，按之搏指。此至虚有盛候，以形色验之灼然也。法当从症不从脉，补中为主，方可回生。不信余言两日，余发声曰：今日不进药，不治矣。以补中益气加秦艽、天麻、竹沥、姜汁，再剂而神清，十日而转侧利便，珍摄半载全愈。
●杨方壼夫人肝木乘脾
太史杨方壼夫人，盛怒得食，忽然晕倒，医认中风。余曰：左关弦急，右关滑大而软，本中气不足，又为肝木乘脾，故食不能化。先用理中汤加枳壳、玄明粉，二剂下黑粪数枚，急以六君子加姜汁而服，四剂晕乃止。
●董玄宰少妾下焦瘀血
大宗伯董玄宰少妾，吐血咳嗽，蒸热烦心，先服清火，继而补中。药饵杂投，竟无少效，而后乞治于余。余曰：两尺沉且坚，小腹按之即痛，此有下焦瘀血，当峻剂行之。若平和之剂，血不得行也。以四物汤加郁金、穿山甲、䗪虫、大黄，武火煎服。一剂而黑血下二碗，而痛犹未去，更与一服，又下三四碗而痛止。遂用十全大补丸，四斤而愈。
●唐名必思虑伤脾
工部主政庸名必，心劳大过，又多食海鲜，吐血多痰，喉间如鲠，日哺发热，喜其六脉不数，惟右寸细且涩，右关大且软，思虑伤脾之象也。以归脾汤加生地、麦冬二十馀剂，兼进六味丸三月，永不发。
●冯五玉令爱吐血咳嗽，大便溏泻
侍御冯五玉令爱，灼热咳嗽将一年矣，时仲冬吐血甚，饮食少，大肉消瘦，大便溏泻，脉来七至。余曰：在法不救，然脉尚有根，可以救十中之一二。每剂人参五钱，耆、术、附各一钱五分，陈皮、归身各一钱，日投三剂。约进十馀剂，及壮水丸五斤而起床。
●顾明华哮喘
文学顾明华，十年哮喘，遍治无功。余曰：两寸俱涩，馀部俱实。涩者痰凝之象，实者气壅之征。非吐利交行，则根深蒂固之痰，何能去耶？于是半载之间，吐五次而下七次，更以补中之剂加鸡子、秋石，期年而愈。
●王邃初哮喘
王邃初，老于经商，患哮喘者二十年。舟次谈及，余谓年望六十难治，及诊脉尚有神，右寸浮滑，是风痰胶固于太阴之经。以杏仁、防风、甘、桔、白芥子、麻黄，三剂而病状减。因以丹溪治哮丸与之，仍日进六君子汤，连服无间，经年而愈。
●陈文阿两足麻痹
文学陈文阿，两足麻痹，初服和血，改服攻痰，更服导湿，并两手亦患矣。余曰：脉洪而软，阴阳并虚，虚风鼓动，良由攻治太深，真元日削耳。用神效黄耆汤加茯苓、白术、当归、生地，十剂而小效，更以十全大补加秦艽，六十馀服而安。
●王春卿行痹
孝廉王春卿，久患行痹，俗云流火，伤于药饵，病甚。余曰：病魔日深，痛伤元气，况有读书之癖，心血衰痼，非大补何以救乎？春卿曰：去冬服参耆，痛益甚。余曰：症有新久之殊，医无胶执之法，不以新是图，而以旧是惩，毋乃因噎而废食乎？不听而守祛风抑火，后两月而殁。
●叶作舟痛痹
叶作舟，同体疼痛，尻髀皆肿，足膝挛急，分□病营，气衰□□，寒□採之。经云寒则筋急血痼，则无以荣筋，断痛痹也。以十全大补加□□、秦艽、羌活，一日而安。后辄以己意□方以致。
●张远公久嗽
张远公，久嗽将死。余问其饥时，则胸中大痛。视其上唇则有白点，痛发则口角流涎，此虫啮其肺，故咳嗽耳。用百部、乌梅煎膏与服，十日而痛止嗽止。令其家人从净桶索之，得寸白虫数十条而愈。
●陈卧子之内眩晕、心腹痛
司理陈卧子之内，眩晕吐清□，每心腹痛必进食方止，屡止屡发，苦甚。余曰：视其上下唇，俱有白瘰者数处，故知其痛、其吐皆虫也，非痰也。以黑丑、槟榔、雄黄、青黛为末，以蜜水调之，空心进五钱。不移时而大下，虫如柳叶者，不可胜数。凡三下之，虫尽而痛吐止。
●叶震瀛夫人临终时症候
京卿叶震瀛夫人，痞闷而喘，肌肤如灼，汗出如洗，目不得瞑，六脉皆代，有医者请以十剂决效。余谓之曰：神气不甚衰者，灯将灭而复明也，汗如油，喘不休，明旦死矣。果夜分神□，初晓死。
●顾以功滑精
文学顾以功，科试老瘁，从南都归，苦精滑溲后，至梦必遗，服金樱子膏弗效，且沉困住床矣。余曰：从来精滑无如是之频且数者，今气将脱矣。须人参一两，煎好调莲鸦不二散服之，十日而苏，百日而起。
●张宁之精漏
武科张宁之，纵饮违度，一□小便后滴□数点，谓有馀之疾，不医。逾月时有精漏，头目眩晕，神气困倦，服固涩药益漏。余曰：六脉滑大，此曲药中湿热下干精道。以乾葛、白豆蔻、白术、茯苓、陈皮、甘草、黄柏，大剂煎，日恣饮五六碗而精止，更以地黄丸料加黄柏，服十馀日而愈。
●朱宁侯之子滑精
太学朱宁侯之子，年十六而精滑，闻女子声即下莫禁，其脉大而无力。此中气虚而下陷，以补中益气汤，倍用升、柴，以六味丸料多加芡实、金樱、五味、人参，服三月而精固。
●钱用宾梦遗滑精
儒者钱用宾，色欲过度，梦遗精滑，服清火药，服固涩药弗效。余以玉华白丹浓煎，人参汤送五钱。两服稍固，兼服生脉散、连鸦散、六味丸，交互服之，一月愈。
●李易斋白浊
郡侯李易斋，患白浊，服五苓散、六一散、知柏散。余曰：寸与尺交数而滑，为心肾不交之症，以六味丸加杏仁、远志，麦冬、丹参为丸，朱砂为衣，生脉散送下，五服而霍然矣。
●罗忍庵滑精
文学罗忍庵，精滑经年，膀足肿痛，困顿床蓆两月馀。忽被巨寇火灼之，误以黄柏、井泥傅之，遍身糜烂。医谓火毒入腹，拟用连翘、薄荷等药凉之，余曰：久虚之人脉如蜘丝，气将竭绝，非参、附恐无生理。其弟怒色不允，忍庵信余言，遂煎服而神稍复，肌肤痂脱，用温补二月始安。
●王征美腰痛
孝廉王征美，腰痛不得坐卧，服补肾药弗效。余曰：脉缓大而无力，为风湿交侵，用独活寄生汤四剂而痛止，但苦软弱。余曰：邪去则正虚。服八味丸数日而愈。
●宋敬夫心疝
上舍宋敬夫，心腹大痛，伛偻不能仰。日服行气和血药，无益也。余谓寸脉左手滑而急，其气不能以息，偶得一咳，攒眉欲绝。此为心疝无疑。以酱姜进粥，取小茴香、川楝子、青木香、广木香、茱萸、木通，玄胡索、归身、青皮，一服而痛减，五日而安。
●徐淡宁腹胀气粗
大博徐淡宁，病馀膏粱不节，且伤于怒，腹胀气粗，其脉盛大而滑，按之不甚虚。余用疏肺达肝之剂稍愈，即旦暮更医，两月病增。余曰：今病仍用参、术、香、砂等药矣。用二十馀剂而安。
●张少椿令爱悲惊伤心
张少椿令爱，以丧子过丧，伤惊于迅雷，时泣时笑，时语时骂，如中鬼祟者，左寸浮滑，余皆沉细。是悲恐伤心，心伤则热，热积生风，痰因以聚也。用滚痰丸七钱，陈皮、杏仁、丹参煎汤，遂下出痰积甚多，更进四钱，再下而痊。
●念山尿闭气喘
先兄念山，谪官浙江按察，郁怒之馀，又当炎暑，小便不通，气高而喘，服胃苓汤不效。余曰：六脉大且结，乃气滞也。用盐炒枳壳八钱，木通三钱，生姜五大片，急火煎服。一剂遂通，四剂霍然矣。
●杨方壼疟
大史杨方壼，疟发间日，脉见弦紧，两发后苦不可支，且不能忌口，急欲截之。余曰：强截之必变他症，当令其自止。用升麻、柴胡各二钱，提阳气上升，使远于阴而寒可止；黄芩、知母一钱半，引阴气下降，使远于阳而热自已；生姜五钱，劫邪归正；以甘草五分，和其阴阳；以苍术、陈皮，正其胃气。两剂而寒热减，再剂进而止。
●顾伟男之内下痢
文学顾伟男之内，痢下一月，脉大而无力，其虚可知。余禁痢药，第以十全大补汤兼补中益气汤加姜、桂，相间而服，二十馀日而安。
●董玄宰泄泻
大宗伯董玄宰，夏初水泄，完穀不化，服胃苓汤、四君子汤。余曰：春伤于风，夏生飧泄，谓完穀也。用升麻除湿汤加人参二钱，两剂顿止。
●董生公心脾痛不食
邑宰董生公，八月应试，心脾痛甚，不食，两寸涩而无力。余用大剂归脾汤，加人参三钱，官桂二钱。生公曰：痛无补法，得无碍乎？余保其无碍。不逾时而服药痛减，再剂而痛止。
●吴伯玉少妾缠喉风
京卿吴伯玉少妾，颈间肿胀，喉间且痛且麻。余曰：此急喉痹也，亦名缠喉风。若不治，明日必死。今胀而喘，毒势方张，且恶寒者，病方在表，急以甘、桔、荆、防、牛蒡、枳壳、薄荷煎成，加生姜汁五匙服之，喘胀如故。急刺少商穴出血，再进前剂愈矣。此症一见恶寒便是表邪，是症若用寒冷药，食冷物，毒邪凝闭无救矣。又硼矾□敛□之剂，无表邪者可用。若见脉浮恶寒，亦在禁例。
●陈邃玄令郎脱发
陈邃玄令郎，年十六岁，发尽脱落，脉数而大。余曰：肾之合骨也，其荣发也。多食甘则骨痛而发落，此《内经》之言也。及揣股髀间骨，果觉大痛。用还少丹加生地、当归作丸，日服一两。兼进清胃汤，半载而发出。
●吴凝所令郎皮肤甲错
文学吴凝所令郎，初秋到馆，忽遍身搔痒，皮肤涩而不滑，在《内经》谓之索泽，在仲景谓之皮肤甲错，此肺金燥邪也，精血枯痼，故体无膏泽。以地黄、枸杞、当归、麦冬煎膏，加白蜜、真酥油拌匀，服至三月而润泽如故。
●姚元长手足不随
姚元长，自奉奢侈形肥，以艰于嗣，郁郁不乐，当夏末忽手足不随，医认中风经月矣。余曰：形乐志苦，病生于筋，治之以熨是也。乃内服归脾汤加钩藤、木瓜，外用吴茱萸、桂枝、晚蚕沙，共为末，入葱打和如膏，以绢盛著患处，火斗熨之，七日瘥。
●俞彦直伏火
孝廉俞彦直，肌肤灼热，神气昏闷，闻食即呕，强食即吐，困惫不支。或欲温补，余按其热处在骨间，脉沉而搏，此伏火也。用黄连一钱五分，山栀、黄柏各一钱，枳壳、陈皮各二钱，甘草五分，煎成入姜汁三匙，服四剂而痊。更以六味丸加生脉散，调摄次岁。
●张仲舆令爱谵妄
张仲舆令爱，未出阁时，困于邪祟，终日谵妄。服安神化痰、祛邪辛香之剂。已无遗用，病不少间也。余曰：六脉忽大忽小、忽沉忽浮，确为祟凭。内服八毒赤丸，外以帛紧拴两臂，复以二拇指相併扎定，以小艾炷于两介甲侧肉处灼之。甫十壮而乞哀愿去，更与四壮，旦日复报七壮而祟绝。
●鞠上囡谵语
鞠上囡，抑郁蒸热如焚，引饮不休，卧床谵语，户外事如见。医认伤寒，又认鬼祟。余曰：肝脉浮濡，肺脉沉数。夫木性虽浮，肝则藏血藏魂，而隶于下焦，脉当沉长而弦。金性虽沉，肺则主气藏魄，而居乎至高，脉当浮短而涩。肺燥而失其相傅之权，则肝为将军之官，无所畏制，遂飞扬而上越，不能自藏其魂耳。魄强则魂安，今魄弱而魂不肯退藏，乃逐虚阳而放荡，此名离魂。魂既离矣，则出入无时，故户外事皆见皆闻也。当救肺金之燥，使金气足而肝木有制，则魂归矣。用清燥加减，人参、黄耆、麦冬、天冬、五味、当归以润肺养气；芍药、枣仁、栀子、甘草以摄肝归魂；橘红、沉香使九天之阳下降；升麻、柴胡使九天之阴上升。两剂而呓语止，十剂而烦渴皆除，一月而病魔退。
已下四方医案
●吴文邃真热假寒
新安吴文邃，眩晕者三载，战慄恶寒，五月而向火。数妾拥居帷帐，屡服姜、桂，千里延余。予谓脉浮之细小，沉而坚搏，是郁火内伏，不得宣越也。用山栀三钱，黄连二钱，黄柏一钱五分，柴胡一钱，甘草五分，生姜五片，乘热亟饮之。移时而恶寒稍减，再剂而辍去火炉，逾月而起。更以六味丸、知、柏，用人参汤送下，两月全安。余知此病者，虽恶寒而喜饮热汤，虽脉细而按之搏指，灼然为内真热而外假寒，热极反兼胜己之化。以凉药热饮者，内真寒而外假热之剂也。
●张石林胫膝红肿疼痛
制台张石林，胫膝肿痛，赤如涂丹。服槟榔、木通、牛膝、苡仁等药，继服苍术、黄柏。余曰：尺大而软，责在少阴。用人参、地黄各三钱，麦冬二钱，丹皮、牛膝、枸杞各三钱，沉香一钱。四剂少减，二月而安。
●万玄圃神气不充，两足痠软
苏淞道万玄圃，神气不充，两足痠软。服安神壮骨，服补肾养阴，服清热去湿，卒不效也。余曰：六脉冲和，独有中州涩而无力，是土虚不能制水，湿气注于下焦。以补中益气汤加苍术，旬日愈。夫脉虚下陷之症，用牛膝、苡仁、黄柏等下行之剂则愈陷，故前药所以无功也。
●顾邻初脚麻痹，大便燥结
少宗伯顾邻初，手脚麻痹，大便燥结。余曰：肾虚不能上交，心虚不能下济。服八味丸、十全大补汤，一月而精神旺，肌肉渐充。
●赵昌期臂痛
车驾郎赵昌期，两臂痛甚，两手灼热。用清胃健脾，三日溺色如泔。余曰：六脉俱涩，喉有喘呼。《内经》曰：肺所生病者，上气喘满，臂痛，掌中热，溺色变。今病是也。用枳壳、桔梗各三钱，茯苓、知母各二钱，甘草一钱，一剂而痛减，再剂而溺清，三剂而安。
●胡慕东不寐
太常卿胡慕东，形神俱劳，十昼夜目不得瞑，服归脾汤数剂，中夜见鬼。更服苏时丸，无功。余曰：脉大而滑，痰气胶固也。二陈汤加枳实、苏子，两日进四剂，未效。以人参汤送滚痰丸，下痰积甚多，因而瞑眩。大剂六君子汤，服一月愈。
●赵荣庵食厥
内臣赵荣庵，忽然昏仆，胸膈肚腹硬满，气口独强。此食厥也，以枳实、橘红二两，煎服四碗，加食盐少许，探吐颇多。更用香砂平胃散，数剂而安。
●钱长玉夫人疝症
沔阳州学宪钱长玉夫人，腹痛肠鸣，或谓怒伤肝气，又谓虫积血积。余见其身伛偻而气喘呼，脉弦而细。此女子之疝也，用青木香、广木香各一钱五分，川楝子、木通、肉桂，茴香各一钱，当归、甘草各八分。一剂痛止，四剂已。
●樊山甫肠风下血
黄州樊山甫，形服善饮，肠风下血。余知其热而且虚，以枳壳、黄连烧灰，升麻、生地、甘草煎汤，调服血止后，以八珍汤培养之。
●邹子尹梦遗
江右邹子尹，患梦遗，服清心固精剂。余曰：两尺俱濡，伤在少阴。以六味丸料、人参固本膏为丸，尽剂而精固。
●褚怒飞腹痛白浊
京口褚怒飞，腹痛白浊，其脾湿下陷也。以补中益气加莲实十剂效，四十剂平复。两月再发，以前方加莲实、五味子丸服愈。
●吴声宏眩仆
新安吴声宏，荒于酒色，立辄眩仆。余诊两尺如烂绵，左关弦且急。病得之立而使内，筋与骨俱伤也。用萆薢蠲痹汤加龟板、虎骨、鹿茸，服两旬而痛若失。
●王伟然呕血
维扬孝廉王伟然，无寒暑读书。忽呕血碗许，不药而愈。余曰：尊恙虽愈，元本日亏，须保任过长夏乃安。伟然不以余言为意，余复谓其弟张甫曰：令兄神门欲脱，水不胜火，炎赫之令，将不禄矣。盖因阳躁而不鼓，阴衰而欲绝也。果至六月十九日呕血而死。
●王维凝伤寒
丹阳邑侯王维凝，伤寒汗下后时时灼热，医谓汗后不为汗衰，邪气深重，禁其食，服清剂。困倦已极，求治于余。余曰：脉小腹濡，此邪气已尽，正气未复，穀气不加，阳明失养，非病也，饥也。病者不能言，但首肯不已。徐进糜粥日五六次，居五日，不药愈。
●郭履台昏倦不食
吴门佥宪郭履台，年高入房，昏倦不食。医知其虚，服补中益气汤加姜、桂，不效。遣使迎余，兼夜而往视之，目不能瞬，口不能言，肌体如烙。余曰：脉大而鼓，按之如无，真气欲绝，正嫌病重而药轻耳。以人参三两，熟附三钱，煎液，半日饮尽，目开。再剂能言笑，数日神气渐复。用大剂补中，兼服八味丸，五十日而起。
●王征明喘咳吐血
吴门孝廉王征明，喘咳吐血十馀年，余曰：脉浮而濡，是金脏既薄而飞风客之，为处薄荷二钱五分，人参、麦冬各三钱，桔梗、苏子、甘草各一钱，橘红、茯苓各八分，二剂效，三月而除根。
●方禹修足疮浸淫
相国方禹修，足疮浸淫三载。服解毒药、燥湿药、清热祛风药。余曰：脉大无力，气虚之候也。气虚则下陷，服疏利药，则愈下矣。以补中益气加萆薢、苍术服之，外用当归白术膏和二妙散涂之，脓水渐干，更以六味丸加苍术、黄柏，间服一年而愈。
●□望之呕吐
诸暨□望之，积热呕吐，洒淅恶寒。余曰：竹茹、栀子三钱，茯苓、陈皮二钱，甘草一钱，煎成加姜汁七匙，乘热服。望之曰：他医方相类，不效。何故？余曰：热甚而呕，口有冷气，此火极似水之象，须冷药热饮，方得《内经》之旨。昨他医未知热服，热饮有效而速，望之曰：然。
●吴修宇令侄不寐
新安吴修宇令侄，烦躁发热，肌体骨立，三年在床，目不得瞑。余诊其肝脉沉而坚，此怒火久伏，木郁宜达也。以柴胡五钱，白芍、丹皮、栀子各三钱，甘草、桂枝各五分。日晡方进剂，未抵暮而熟寐，至明午未觉，举家惊疑。余曰；卧则魂归于肝。三岁不归，疲劳已极，譬如久热得凉，乐而忘返，无庸虑也。直夜分方醒，喜不自禁，愈。
●秦五梅发热困倦头痛
楚中中翰秦五梅，发热困倦头痛，以风治转剧。余曰：六脉虚软，中气下陷，阳气不充而头痛，阴气衰少而内热。补中益气加葛根一剂而减，数剂而愈。
●杨文若痰喘善饥不能食
相国杨文若，痰喘极楚，善饥不能食，服清气化痰丸。余曰：翻受药害矣。肥人气居于表，中气必虚，脾弱不能胜湿，气虚不能健运，故虽饥而弗能食，痰滞而气上升也。以六君子汤加苍术、南星、姜汁，数剂而痰喘止，嗣后胁痛眩晕，使来求方。余制白术半夏天麻丸，参姜汤送下而愈。
●方禹修夫人眩晕欲仆
相国方禹修夫人，触于惊恐，身霭霭如在车船，开目则眩，起立欲仆。医补虚化痰，屡投弗效。余为察脉，左独沉牢。是惊气入心，畜血为祟。用大黄、川山甲、归尾、桃仁、降真、苏木、郁金，一剂而血下，再剂而复下数升而愈。
●汪华泉中风脱症
徽商汪华泉，忽然昏仆，遗尿撤手，汗出如珠，口不能言。余曰：法在不治，然大进参、附或救万一。用人参三两，熟附子五钱，浓煎灌，至晚而汗减。再一剂，身体转展动，更用参、附、白术煎膏，加竹沥、姜汁，数日神气渐爽，调补二百日而安。
●唐东瀛中风
延平郡唐东瀛，多思善郁，昏冒痰涌，口喎语涩，四肢不随，时时悲泣，脉大而软，为脾肺气虚，风乘经遂。余以补中益气加羌活、防风、秦艽、天麻、半夏、钩藤，十剂而症减。又以前方去风药，倍用人参、黄耆，兼八味丸，两月乃安。
●张可真中风
燕邸张可真，中风昏冒，牙关紧闭，先以皂角末取嚏，挟口灌苏合丸，继以防风散连三服，汗出如洗，邪从外解矣。去麻黄、独活、羚羊角，加秦艽、半夏、胆星、姜汁、竹沥，十馀剂而痰清神爽。
●姚现闻中风
吴门太史姚现闻，中风昏愦，面赤发笑，难饮食月馀。余于孟秋诊之得石脉，即语门生唐名璧曰：石者，冬脉也。新秋见之非其时，果殁于冬。
●□□之父肠风下血
江右学宪□□之父，肠风下血，面色枯黄，腹高不快。余诊脉右关浮缓，此脾土□足风湿交浸也。白术一钱，人参、茯苓、黄耆、陈皮、甘草各一钱，升麻、柴胡各八分，数十剂而色润。
●叶行可下血
崑山□公叶行可，腹胀下血，服凉剂久而食减。余曰：脾土下陷，且未传寒中也。补中益气汤加益智仁、炮姜，久服全效。
●何金阳令郎虚劳
邵武邑宰何金阳令郎，久困虚劳，已濒于危，数千里招余。其脉大而数，按之极软，此中气积虚，反为凉剂所苦耳。乃以归脾汤入桂一钱，人参五钱，当晚得熟寐。二十日而汗敛精藏。更以还少丹与补中益气间服，数月而康。
●章鲁斋令郎吐血蒸热，遗精自汗
给谏章鲁斋令郎凌九，吐血蒸热，遗精自汗，医戒用人参。余曰：脾肺大虚之侯，非大剂参耆不可。鲁斋以参为骇。余曰：必佳参数斤□□可效，以六君子汤及七味丸间服，百日而蒸热退，肌肉渐生。
●陈县尊名鏕夫人蒸热乾咳，肌体骨立
青溪陈县尊名鏕夫人，蒸热乾咳，肌体骨立，服滋阴降火而食减泄泻。余曰：脉状如丝，阳气虚也，以补中益气加肉果、诃子、乾姜，月馀而泻止减咳矣。
●许轮所孙女痰喘
南都许轮所孙女，十八岁，患痰喘羸弱。于四月初诊之，手太阴脉搏指，足少阴脉如烂绵，水衰而火乘金也。余曰：金以火为仇，今不浮涩而反洪大，贼脉见矣。肾水不能救，秋令可忧。至八月初五日复诊之，脉之洪大者变为细，肾之软者变而为大。岁在戊午，君火司天，法当两尺不应。今尺当不应而反大，寸当浮大而反细。经曰：尺寸反者死。况肺脉如丝，悬悬欲绝。经云：肺至悬绝，十二日死。此病短期，当在十六日。然安穀者逾期，不安穀者不及期，今食不断，于十六、十六二日皆金，助其一线之气，安得遽绝！十八日交寒露节，又值火日。经云：手太阴气绝，丙日笃，丁日死。寅时乃气血注肺之时，不能注则绝，轮所以能食，不信。于十八日寅时死。
●方太和肢体肿胀，烦闷欲绝
新安上□方太和，怒后大醉，肢体肿胀，烦满欲绝，六脉大且坚，当逐其水。用疏凿饮子一剂，而小便大行，再服而四肢宽，以五皮饮加木香、沉香，服数日而瘥。
●钱赏之遍体肿急
武林钱赏之，酒色无度，遍体肿急，脐突皆平。余辞不治，举家迫馀下药。余以金匮肾气丸料大剂煎服，兼进理中汤，五日不效。举家迫余尤急，乃以人参一面，生附三钱，牛膝、茯苓各五钱，小便忽通而进食。计服人参四斤，附子、姜、桂各斤余而安。
●李来吴肢体胀满
两广都宪李来吴，积劳善郁，肢体胀满，服胃苓汤加木香、白豆蔻，转增痞闷。余曰：脉沉涩而软，色黄而枯，宜大温大补。不从，仅用人参二钱，稍觉宽舒，欲投姜、附不肯。余曰：症坐虚寒，喜行攻伐。弗听，果两月殁。
●周东志胃火
闽中周东志，形羸善饭，忽胀满。医认食多不化，服槟榔、枳、楂、麦芽、神麴、厚朴，胀势转增。余曰：右手脉滑，知为胃火。用石膏、黄连、山栀、木香、陈皮、酒蒸大黄，二剂而胀止。
●张仲辉泄泻
闽中太学张仲辉，纵饮无度，兼嗜瓜果，忽患泄泻，日一十馀次。先服分利，不应；继服燥药，转见沉剧。余曰：六脉俱浮，因思经云春伤于风，夏生飧泄。非大汗之，不能解也。用麻黄、升麻、乾葛、甘草、生姜煎服。或曰麻黄为重剂，虽伤寒不敢轻用者。仲辉叹曰：吾命将尽，姑服此剂，以冀万一。遂服而取汗，泄泻顿止。
●姚越甫传尸
白下姚越甫，乙卯秋二子俱痨瘵死，悲痛不已。蒸热咳嗽，两目不明，腰肢无力，口吐清涎，唇有白点。服滋阴药，开郁药，补中药，清火药。余曰：左脉数大无伦，右脉沉缓无力。此为传尸，有虫蚀藏，不去虫，无生理。用加芎归血馀散，加甘遂、天灵盖，共为末。以东引桃枝煎汤，于八月初二天未明时空心调服，至辰、巳时，下虫如小鼠者三枚，两头尖者数枚。以病者困顿，亟于人参一两煎服。薄暮又服参一两。明日四鼓，更以末药减半服之，下两头尖虫数枚。另以十全大补汤料丸服半载平复。其虫以烈火煅过，雄黄末研匀，入瓶封固，埋于僻地绝人行处。
●孟文时虚痛
大司丞孟文时，□□□痛甚，服理气药。余曰：脉缓而涩，法当峻补。医曰：诸痛属实，痛无补法。余强用参、耆、术各三钱，陈皮钱半，甘草四分服之。是夕痛定，明日进食。
●晏怀泉如夫人腹痛
江右给谏晏怀泉如夫人，盛暑腹痛，自汗淋漓。服清火行气药，俱无当也。余曰：左脉涩，右脉濡。此气弱不能运行，血因以阻耳。用参、耆、姜、桂、桃仁、归尾、苏木、玄胡索、郁金，二剂而痊。当暑而用姜、桂，舍时从症也。
●周洱如胀满喘嗽
抚台周洱如，伤于拂郁，胀满喘嗽，多药愈肿，卧床不起，粥饮一杯。余曰：左寸大而滑，右关弱而沉，法当参、附。门人柳子青曰：曾服参喘急，服附烦焦矣。余以秋石制人参，黄连制附子，白蔻制白术，薄荷制橘红，沉香末佐之，另以通草、茯苓各一两，煎液二碗。投药煎成，加姜汁半酒锺，和匀热服，更以红铅、煅鼠粪，乌、附、冰、麝，蒸其脐，小便如泉涌。治五日而肿胀减十之七，进饭一碗。又十日而肉食，精神焕发矣。会部院索钱穀舟楫，乃昼夜草文，忧劳靡宁，三日而前疴复作。脉数大无伦，按之则了不可见，是根本败坏，虚阳上亢之象也，且春杪如得夏脉，因辞不治，果于午月殁。
●蒋恬庵歧视，手足麻痹
吏部少宰蒋恬庵，目中歧视，手足麻痹，服滋阴药，补土药，化痰汤液屡更，迄无功验。余曰：寸口独大，两尺独涩，是心肾不交也。以六味地黄丸料配补心丹作煎液，六剂而歧视收，一月而麻痹释然。更服十全大补丸数斤，遂不复发。
●张大[疒/禺]子中虚有积
常镇道张大[疒/禺]子，舍有腹疾。余曰：六脉俱濡，气口独牢，乃中气太虚而有坚积也。困惫不食者，以攻积太过也。虽用补中汤，只可延时日耳，果月馀毙。
●章鲁斋肤痒起块
给谏章鲁斋，肌痒且麻，三日发黑块如博棋子，大便痛楚，呕恶，一岁四五发，服热毒药。余诊其脉，举之则大，按之则缓，湿与风俱也。以荆、防、羌、独，二术、芎、归、甘、桔、黄耆、茯苓、木通，十剂而旋效。更以前料为末，酒糊为丸，参汤送下，以杜其根蒂。
●孙潇湘夫人真寒假热
屯院孙潇湘夫人，久痢发热不食，犹服香、连、芩、芍。余曰：脉大而数，按之如蜘丝，腹痛喜按，此火衰不能生土，内真寒而外假热也。煎附子理中汤，待水冷服之，一剂而减，再加肉果、五味子，二十馀剂而起。
●傅世烈疟痢
郡侯傅世烈，疟发而汗如雨，此风伤卫耳。医认气虚，用参、术致病。余以青皮饮加卜子、麦芽而愈。因不节饮食，腹痛下痢。余曰：既经下后，愈而复发，一月之疟，两月之痢，脉如悬丝，其虚已极，正须大补，第杯水不救车薪火矣。用二剂少安，逾旬不起。
●何宗鲁腹胀气喘
山右何宗鲁，夏令好饮凉水，因宗师发放，晨起候至未申，为炎威蒸逼，饮水过多，胀满不食，腹如抱瓮，气高而喘。余曰：皮薄而光泽，土伤不化也，且病暴成，六脉坚实，法当峻剂攻之，以舟车丸三钱，香薷汤送下，再剂而二便下水，腹减如故。
●韩原善阴黄
青浦邑尊韩原善，遍体发黄，服茯苓渗湿汤。余曰：脉细如丝，身冷如冰，口中不渴，此阴黄也。以姜汁同茵陈遍身擦之，服六君子加乾姜、熟附、茵陈，应手而效。
●张綗阉下痢
苏淞道张綗庵，秋初下痢，服香、连、归、芍、枳、朴、槟榔、陈皮。用之两月而病不衰。余曰：脉滑而有力，失下故也。于前剂中加大黄一钱，两剂下积秽甚多，更以香砂六君子调摄而神旺。
●毛孺初痢疾呕吐
抚台毛孺初，痢如鱼脑，肠鸣切痛，闻食即呕。余曰：脉虽洪大，按之濡软，右尺倍甚，此命门火衰，不能生土。若非参、附，无益于病。今脾土太虚，虚则补母，复何疑乎？用人参五钱，熟附一钱五分，炮姜二钱，白术、陈皮各二钱。三剂呕吐止，更服补中汤加姜、附，十四剂即理事。
●尹文辉腹痛睾肿
常州尹文辉，嗜火酒。闽中溪水涨，涉水里许，腹痛半月后右睾丸肿大。余曰：嗜火酒则湿热蕴于中，涉大水则湿寒束于外，今病在右者，脾湿下注睾丸也。以胃苓汤加黄柏、枳壳、茴香、川楝子，数剂差减，即以前方为丸，服十五斤乃愈。
●骆元宾厥疝
文学骆元宾，患疝十年，左胁有形如臂，以手握之，沥沥有声。此《内经》所谓厥疝也，用当归四逆汤。半月积形减少，更服八味丸，五月而疝积消。
●于鉴如腹痛有积
襄阳邑侯于鉴如，酒后腹痛，痛处渐坚。余曰：脉大而长，且搏指矣，必有坚积。然两尺濡软，不敢峻攻。先以四君子汤补完胃气，然后以攻积丸，下十数行黑而韧者，腹犹痛也。经曰：大积大聚，其可犯也，衰其半而止。但以补中益气加蓬术为丸，服两月而霍然。
●程旃林肥气
新安程旃林，素禀虚羸，左腹有肥气。余以补中汤，兼肥气丸，三增三减，积始尽去，更以参、术、姜、附为丸，调摄数月而瘳。
●沉明缜疟症蛔动
相国沉明缜，丙辰仲秋疟发呕吐，出蛔虫五枚，昏闷不能食，六脉沉细。余曰：疟邪干犯太阴，中寒而蛔动也，以理中汤加乌梅、黄连，数剂吐止，去乌梅、黄连，加熟附子五剂愈。（此病素有寒中之患者。）
●程武修疟症
新安程武修，患疟一日一发，自巳午时起至次日寅时退，月馀困顿。余曰：脉沉而大，头痛，恶寒，寒势甚于热势，此非失汗，必误截耳。武修云：曾服家中截疟丹，百发百中。弟服之病势增剧，何也？余曰：邪方炽而止之，邪不能伏，愈猖獗矣。以石膏、黄芩各三钱，抑阳明之热，使其退就大阴；豆蔻三钱，生姜五钱，救太阴之寒，使其退就阳明；脾胃为夫妻，使之和合，则无乖乱之愆。半夏、槟榔各钱半，祛胸中之痰；苏叶三钱，发越太阳之邪；乾葛一钱，断其入阳明之路。服三剂而势减半，改用小柴胡汤四剂，而疟不复发矣。四日服八剂效。
●吴文哉真寒假热
休邑吴文哉，伤寒发躁，面赤足冷，时时索水不能饮，且手扬足掷，难以候脉。五六人制之就诊，则脉大而无伦，按之如无。余曰：浮大沉小，阴证似阳，谓之阴躁，非附子理中汤不可。伊弟日休曰：不用柴胡、承气、不用三黄、石膏，反用热剂耶。余曰：内真寒而外假热，服温补犹救十中之七。日休卜之吉，乃用人参四钱，熟附一钱，白术二钱，乾姜一钱，甘草八分，煎成冷服之。甫一时许，而狂躁少定，数剂而神清气爽。
●张尔和伤寒
类江张尔和，伤寒头痛发热。余曰：症在太阴，方今正月，天令犹寒，必麻黄取汗，当两日愈。若中和汤不惟不得汗，即得汗，必致传经沉困，乃以麻黄汤热饮之，更以滚水于床下熏之，得汗如雨，密覆移时，神已爽，头痛止，至晚索粥。余曰：邪已解矣，可粥也。粥之明日愈。
●周复庵伤寒汗后晕昏不苏
吴门周复庵，年五旬，荒于酒色。忽头痛发热，服羌活汤以散邪，汗出不止，晕昏不苏，余灸关元十馀壮而醒，用四君子加姜、桂服之而愈。因分析家产，劳而且怒，复晕而厥，用参、附大剂煎服稍醒。但一言语一展动便昏，一日昏绝者数四。服参三两，以人参煮羊肉、大米羹服之，至五日昏止。余曰：元气虽虚，幸脉有根蒂，非三年调摄不可。乃遵余言，两月服人参四斤，投剂六百，丸药三十斤愈。
●王文麓吐血乾咳
湖州王文麓，吐血乾咳五年。余曰：察君之脉，望君之色，俱合补气，却闻服参必喘而见血，肺素有热也。然疾已危，非人参不能振其衰者，乃以秋石制之，便可大进而无虞也。何则？人参入肺补气，金家有火，故不胜也，然人参畏溲及卤，咸润下可以制其上升之性耳。先服一钱，明日服二钱，嗽减少，用四君子加麦冬、五味、陈皮，以秋石汤泛为丸，同地黄丸兼进，服至两年竟愈。
●张饮光发热乾咳喘促
吴门张饮光，发热乾咳，呼吸喘促，服苏子降气，改服八味、理中。余曰：两颊俱赤，六脉数而有力，金木两家蕴热不得越也。用逍遥散济以秋石，地黄丸济以龟胶，历岁不怠，乃克全功。
●须日华吐血
京师须日华，暴怒伤阴，吐血甚多。余思《内经》云：大怒则血菀于上，令人薄厥。今血厥而呕数升，金气大虚，而木寡于畏也。以人参一两，培养金宫，且木欲实，金当平之。又况血脱益气，治其母也。以沉香三钱制肝木，更以炮姜少许为嚮导之兵，再进而血始定，然脉法则已违度矣。经云：至如颓土，按之不得，是肌气予不足，白虆发而死。言木剋土也。及期果验。
●张太羹令郎昏不知人
邑尊张太羹令郎，丙子六月间未、申时，昏不知人，夜半未苏，得之纳凉广厦，过食生冷，阴寒外遏，阳气不得发舒。用皂角末取嚏，沉香焚之，便芳香满室，以宣其窍。用姜汁调皂角灰，沸汤点服，至寅卯时获神爽，更服十味香薷饮加姜汁半酒锺，以解其未尽之邪。
●陈莲石感冒
郡侯陈莲石，易于感冒，得风剂乃安。频发频服，四五年矣。余曰：脉大如波涌，软若[疒/禺]肥，表虚而玄府不密也。日散其邪，是开门延寇矣。制玉屏风散三斤，剂毕而永不再发。
●程九屏嘈杂
苏淞道程九屏，嘈杂不宁五月矣，服痰剂、凉剂。余曰：脉阳强而阴弱，病得之酒且内，用连理汤同加减八味丸并服，三月而胸中之楚尽释。
●杨龙交少妾癍疹
青田县令杨龙交少妾，发热头疼，遍身有细点。医认癍也，治以升麻、犀角，转加烦闷懊憹。余曰：脉浮而大，皆有头粒，此太阴之疹，非阳明之癍。癍为热毒，蕴于阳明，病在肌肉。疹为风邪客于太阴，病在皮毛，乃用荆、防、甘、桔、蝉退、陈皮、生姜，二剂而疹透。
●袁启莘癃闭
江右袁启莘，居恒劳心，遇事沉滞。时当仲夏，溲便不通。服五苓、六一累进无功。余曰：两寸洪大，知为心火刑金，故气化不及州都也。黄连、知、柏、麦冬、牛膝、茯苓、人参、两剂而小便如泉。
●陈实庵脾肾两虚
太史陈实庵，脾肾素虚，心神抑郁，大便不实，饮食不化，吐痰不已。用六君子加炮姜、益智，理之而痊。若误用清火理气，是顾标而失本矣。
●顾以贞风秘
文学顾以贞，素苦风痰，大便秘结。余曰：此风秘也，治风者先治血。以十全大补加防风、杏仁、麻仁，半月愈。
●李集虚劳
太史李集，虚劳而无度，醉而使内，汗发知雨，痰涌如泉，脉沉而涩，两尺为□，余语伊修杨玄润曰：涩脉见于痰家，实艰于治，况尺涩更甚，伤精之象也，在法不治。勉用六君子合补中数剂小效，众皆喜。余曰：涩象不减，按重无根，有日无月矣，果越十六日而殁。
●黄健庵真寒假热
檇李给谏黄健庵，中风大虚，喘急自汗，得食即吐，脉大且疾，沉之豁然，内有真寒，外有假热，当用理中汤冷饮之。不从，反服清火剂而死。
●朱修之脉痿
金陵朱修之，八年痿废。余曰：六脉有力，按之搏指，犹是强饭。此心阳独亢，壮火炎蒸，故称脉痿者是也。以承气下数行，右足展舒。再下之，手中可以持物。更用芩、连、山栀、酒蒸大黄蜜丸，以参汤送。一月之内，积滞尽去，四肢皆能屈伸。余曰：积滞虽祛，真元虚惫矣。用三才膏十斤，尽剂而康。
●倪君俦痿症
崇明文学倪君俦，痿废著床，春秋四易。余曰：脉浮之则大，沉之则濡，荣卫交损也。用十全大补汤加附子、鹿茸、虎骨、龟板、黄柏为丸，日进一两。百日而机关利，半载而康。
●侯启东腹痛嘈杂吐涎
给练侯启东，腹中嘈杂，左肋异痛，呕吐涎沫，每饮食到口，咽嗌间若有一物接之者。余曰：脉大而数，按之辄减，此虚而挟湿，湿热相兼，虫乃生焉。中气素虚，当以参汤送槟榔丸以涤虫，种虫不祛而服补汤无益。不从，竟至不起。
●方春和噎
江右方春和，年近五旬，多欲善怒，患噎三月，日粥一锺犹吐其半，六脉弱薄，神情困倦，喜饮热汤，小便清白。用理中汤加人乳、姜汁、白蜜，二剂便减，十剂而多粥，加减至四十剂，而噎与吐咸绝迹矣。
●钱远之蓄血
练川钱远之，以鼓盆之戚太过，胸痛不能饭，数日粥不下咽，随食随吐，涎如卵白，溲便坚涩。余曰：脉有根本，其畜血可下也，用酒蒸大黄加桃仁、归尾、郁金、延胡索、降真香、山甲，蜜丸酒送四钱，再剂而黑皆下，补养数月，病苦减去。
●蕉漪园腹痛
太史蕉漪园，当脐切痛。余曰：肾脾俱弱矣，当益火之元，以消阴翳，用八味丸作煎液，两剂而痛止。
●高肖泉吐血
上海邑尊高肖泉，大醉大劳，吐血二十馀碗。服滋阴止血药，两颊俱赤，六脉洪大，按之有力，时仲春重裘登火炕。余曰：此因形体过暖，为有馀之症，法当凉之。用生地、芍药、栀、连、白蔻、橘红、甘草，十剂而止，更以清胸汤料为丸，服之而安。
●严知非淋沥大痛
浙江邑宰严知非，淋沥大痛，阴脉疾而鼓，为龙火虚炎，医泥痛无补法，转通转虚。余以六味丸料加车前、牛膝、沉香、通草，八剂痛减。医曰：实火妄行而淋痛反补耶。余仍用补中汤、六味加减互进，五月而愈。
●张鸣之吐血
锡山张鸣之，吐血两年，面色痿黄，潮热咳嗽，膈有微痛，服滋肾，服补中。时仲冬，余曰：脉数而沉且搏，其痛而不可按，而甚于夜分，是坚血畜积，非大下不可，又以久痛，不敢峻攻，用郁金、降真香、当归、生地、山甲、蓬术、人参，下血如漆者数次而痛减，月馀复痛。余曰：病重而药轻也，乃以大黄、乾漆、蓬术、郁金、山甲、肉桂、归尾、桃仁、虹虫为丸。每日服参耆之剂，午后服丸钱许。十日而血积大下，数次痛止神旺，吐血烦热咸已。


跋  ——————————————————————————————————————————————————————————————————————————————————————————

后记  ***************************
此书系我曾祖于磐公手录，至今有五十馀年矣。其残编犹存于古架之上，览其前后，凋落不堪，已成半废。吾父见之曰：此士材李公家藏之脉案，因吾祖与李公旧交，故得此抄录以秘藏之，当须珍重。噫！我曾祖手录之时，不知四世孙之续其全矣。吾续之后，不知复有何人重较耶！
丙辰小春下浣四世孙升庵续记
