
序  ***************************
知之贵明，处之贵当，古人之论作事也，而吾谓作医亦然。医者意也。以意逆病，意与病迎，则药进而病去；意与病距，则药进而病增，即或举网得鱼，偶而获效，亦不过贪天之功，以为己力，岂真用药之的当欤？夫用药之不当，由于辨别之不精。古人之学医也，探原于《灵》《素》，问道于淳、张，精习经方，洞晓针药。呼吸应变，若鼓答桴。人疑偶而得之，而不知其学之有素也。今之医者则不然，粗识汤头，便欲悬壶于市，第求衣食，并无济世之心。甚或贩夫、牧竖、里妪、村童，亦且借《玉函》《金匮》之名，为啜粟饮水之计。自好之士，耻与同俦，而医道遂大不可问。
外舅沈菊人先生，工诗善画，而尤肆力于岐黄，凡经络、脉理、药性、病情，无不讲求而熟习。疗人疾苦，响应如神，无他，其用药当也。李莜云茂才，吕伯纯上舍，为先生及门高弟，尝勖之曰：「医虽小道，实为苍生性命所关，务须明辨慎思，思必求确切，然后已。盖所谓知之明而处之当也。」二子禀承师训，精思力索，融会贯通，抉奥阐幽，洵足传先生之衣钵。讨论之暇，尝选先生近诊之方，汇为一帙，朝披夕览，以为临证权衡。余受而读之，分门别类，朗若列眉，论证精详，制方工稳，不胶成见，不泥古书，辨异中之同，审同中之异，得心应手，处之泰然，诚足与《肘后》《千金》并作枕中之秘矣！虽寸鳞片爪，不足尽先生之长，而缕析条分，实足启后人之悟。苟能循诵习传，由是而进求经旨，则沿流溯源，亦可日进乎高明，倘亦二子之所志乎？读既竣，因书此以质二子。
时光绪元年冬十一月也，弟张良枟拜序。


卷上  ——————————————————————————————————————————————————————————————————————————————————————————

温邪  ***************************
（案1）许。躬耕南亩，夜露东阡，戽水灌田，凉风上袭，郁于肌表，则伤先在肺。咳嗽、痰稠、形慄、灼热。《内经》所谓清邪中上，法以辛凉，佐以甘苦。
桑叶　苏梗　橘红　象贝　甘草　杏仁　前胡　旋覆　牛蒡
（案2）顾。夏秋痃疟，延及半年，真阴被劫，而又封藏不固，精摇乎寐，阴精日夺。古人云：冬不藏精，春必病温。吸感温邪，遂为咳嗽。胁痛，身热，自汗，热解不尽，风阳上烁，阴气重伤，致虚焰之火升腾于上，口糜滋腐，妨谷，神疲，脉虚数，两尺空。此根本先拨之兆，难免虚脱之虞。既承相招，勉拟泄化救阴，以冀挽回于万一。
西洋参　淡秋石　桑叶　元参　连翘　天冬　鲜生地　川贝母　丹皮　甘草　藿斛
另用西瓜霜一钱、月石一钱、生草三分、人中白七分、冰片一分，研细，吹患处，又泡薄荷、硼砂汤漱口。
又：温邪劫烁阴津，阴乏上承，少火悉成壮火，虚火上焰，蒸为口糜牙疳。昨进泄化救阴，病情稍有转机，惟脉象虚数，无神，两尺全不耐按，则仍根本之未固也。至于神倦嗜寐，仲圣所谓少阴病，但欲寐，是肾经见证确矣！今宗其法，拟救阴护阳，以冀阴津来复，脉象有神也。
大生地　炙甘草　生蛤壳　生白芍　鲜藿斛　清阿胶　麦门冬（包黄连）　西洋参　人中白　川贝母
又：进救阴护阳法，阴气似乎稍复，脉象略有精神，惟两尺仍不耐按，是积虚之阴骤难恢复，已亢之阳仍在上腾，故口糜龈腐，犹未退也。仍宜毓阴泄化。
大生地　麦冬　木通　人中白　生蛤壳　元参　北沙参　川贝　生草　淡竹叶　炒竹茹
又：上腾虚炎之火，得滋而熄，下焦久涸之阴，得补而复，口糜渐退，胃气稍苏，此佳境也。惟咳嗽痰稠，小溲短赤，上焦清化之原犹未肃也。脉见右寸独数，左尺尚不耐按，乃肺有馀热，肾乏阴精也。上实下虚，金水同源，法当清上实下矣。
生地　玉竹　地骨皮　甜杏仁　马勃　川通草　沙参　蛤壳　人中白　海浮石　生草
又：肾为水脏而司二便，小便频数，腰痠且痛，脉左尺独弱，右关独大，此肾阴亏而胃有馀热也。法当壮水之原，兼泄阳明客热。
大熟地　天冬　川贝　西洋参　淡秋石　大生地　麦冬　知母　霍石斛
（案3）张。温邪挟湿，病来五日。神志乍昏，呓语寒战，肢冷囊缩，头痛，舌红，苔白，口渴不嗜饮，饮下即吐，脉沉数，咳嗽气急便溏。此肺胃温邪因病前夺精，阴气先伤，阳邪乘虚内陷阴经而致。阳独治上，阴独治下，营卫二气不和，邪不达表而陷于里，阴道虚之故也。以仲圣黄连汤两和阴阳，非偏寒偏热之法也。
黄连　黄芩　枳实　瓜蒌　郁金　桂枝　生姜　法夏　杏仁
又：肢温寒热稍轻，咳嗽气急，苔白舌红，呕恶面赤，呓语夜重日轻，脉右浮数，疹点隐隐，便溏，是肺胃温邪欲达未达也，仍以和之。
川桂枝　细生地　杏仁　神麴　半夏　淡黄芩　淡豆豉　枳壳　陈皮
（案4）瞿。温邪最易消烁阴津，火升气逆，阴气不为我用。痰稠溺赤，气化失于清肃，寐后神识似乎模糊，此心阴虚而神不内守也。脉象左弦沉数，右细。心肝之阳未平，肝肾之阴已虚，以清上实下为治。
细生地　生蛤壳　川贝母　茯神　橘红　西洋参　海浮石　甜杏仁　白芍
（案5）张。冬温始起，寒后发热，呕吐痰涎，食物带血，咳嗽胁痛，胸闷，便溏，头胀，脉浮数，无汗，此里热外寒，郁表络伤，失血，病在肺胃，防其昏重。
黑山栀　杏仁　枳壳　前胡　桑叶　通草　淡豆豉　浙贝　米仁　牛蒡　薄荷
（案6）陈。温邪两候无汗，咳嗽痰稠，口糜牙疳，午后火升气逆，此阴气空虚，肺失清肃，夜则呓语，脉沉弦数。邪火逼烁阴津，慎防喘脱。
生地　川连　川贝　瓜蒌　白石英　淮膝　洋参　甘草　玉竹　桑皮　人中白　知母
（案7）谭。风毒上壅，头肿起泡，胸闷身热，此风温病中，所谓大头瘟也。
荆芥　连翘　银花　土贝　薄荷叶　防风　马勃　甘草　桔梗　人中白
（案8）宋。温气内伏，被寒邪所遏，形寒无汗，口渴舌灰白，脉浮数。气逆火升，老年胃津阴液皆虚，恐其液涸。
细生地　山栀　前胡　川桂枝　天花粉　淡豆豉　杏仁　牛蒡　生甘草
（案9）奚。温邪十六日，从未有汗，表邪因而不达，逆传入里，神昏谵语，脘中拒按，舌红苔白，脉来浮数，咳嗽不畅。此肺胃温邪蒸灼气营。曾经便泄，邪滞于里，表里同病，法当表里同治。但里未结实，热亦未衰，姑以清解气营。
羚羊角　淡竹叶　枇杷叶　瓜蒌仁　杏仁　桑叶　丹皮　细生地　淡豆豉　连翘心　火麻仁　牛蒡　川贝
（案10）周。温邪十六日，曾经便泄，虽属邪从里泄，而热邪易于内传。咳嗽不畅，舌白苔干，口渴自汗，脉沉数，神志乍有昏蒙。肺胃温邪煽烁阴津，风阳化燥也，防其风动。
羚羊角　天花粉　鲜葛根　细生地　枇杷叶　元参　连翘　生石膏　麦门冬　鲜石斛　黑山栀　淡竹叶　丹皮
（案11）张。病前向有梦泄之疾，已知精气空虚，又感秋温，至冬发泄，形寒身热已及旬日，头痛且眩，耳鸣惊惕，风动肢牵。呕吐酸苦痰涎，舌红且干，苔白而剥，口渴。脉软数，全不拒按，溲赤便溏，呃逆。此热灼阴伤，厥阳化风上扰，胃虚挟饮，阴涸风生，势有痉厥、汗脱之险，且拟和阳熄风。
川连　洋参　鸡子黄　竹茹　丁香　石决明　阿胶　白芍　茯神　橘红　柿蒂　干霍斛
又：昨投和阳熄风，肝风未定，呃逆稍正止，身热亦解，自汗，惊惕，肉瞤，头眩，目花，耳鸣，肢搐，神识寐则模糊，心虚，吐蛔吐水，小便不爽，脉象虚弦，左寸涩，右尺空，此中下虚，肝风冲侮阳明，胃虚积饮，肾水上泛，痰黑味咸，木火烁液，舌赤津涸。病情肾阴虚馁，木失水涵，汗脱痉厥，势属可虞。议填纳下焦，壮水涵木，仍参熄风和阳。
人参　生地　麦冬　白芍（桂椒炒）　牡蛎　鸡子黄　茯神　熟地　天冬　阿胶　龙齿　柿蒂　白蒺藜
又：呃逆呕吐皆止，风阳鼓荡不息，时有肢牵，心神模糊，寐则呓语，神明涣散，自汗，懊憹，舌光液涸，头晕目花，脉虚弦。水亏木旺，内风未靖，仍属阴阳撒失乖离之象，宜固摄潜阳，敛神熄风，望其风定神清，汗止。
人参　生地　阿胶　龙骨　天冬　茯神　淮麦　大枣　熟地　五味　龟板　牡蛎　麦冬　鸡子黄　霍斛　炙草
（案12）蒋。温邪触发伏邪，寒热咳嗽，胸闷气逆，少腹胀痛，眉心痛，便溏溲少，脉弦数，阴气素虚，肝阳化风挟痰火上逆，痉厥连次，鼻煽自汗，神识模糊，此厥阴肝风，阳明热炽，未能布㾦，以泄邪，症势颇重。治以和阳熄风，辛泄上焦，以期厥止。
桑叶　石决明　杏仁　洋参　阿胶　胡黄连　枇杷叶　钩藤钩　川贝　生地　牡蛎　肥知母　生石膏
服一剂，去石膏，加羚羊角、通草。
（案13）钱。前进辛苦法，通泄阳明，病机已转，苔灰已化，乾呕亦止。又以咸苦坚阴法，和阳定风，阴气似乎略复。然病机虽已转旋，而阴气尚难自立，何也？久热不解，阴已灼伤，又兼下利，是重伤其阴也。阴气何能猝复乎？而况内蕴之湿热尚恋，遂借无形之虚阳上旋而为口糜，滋腐满口，所谓一波未平，一波又起，其奈之何！商其治法，必先立阴。欲立其阴，必先止利，利止而阴复，一定之理也。前方既合，无庸更张，仍以前法参，渗温和脾，冀其取效。
川黄连（盐水炒）　细生地　淡黄芩（姜汁炒）　赤苓　甘草　金石斛　人参（淡秋石二钱同煎）　清阿胶（蛤粉炒）　淮山药　木通　白芍　熟生穀芽
另用吹药：西瓜硝　真珠　甘草　薄荷　梅冰片　犀黄　月石　甘蔗皮　共研细末吹。
（案14）沈。伏邪为疟变病，兼以风温上袭，咳嗽不畅，痰亦难咯，神识昏昏如寐，时有形惊慄神烦之苦，病延匝月，热邪内炽，肺胃津伤，阴气拖虚，以致耳聋，舌乾，苔灰，口渴。脉象虚弦，无神。白㾦屡布，而未透达。寒热依然蒸灼太甚，阴气重伤，忽忽奄奄告变在迩，未可泛称无事也。拟承阴、救津、化邪，以冀挽回于万一。
生洋参　鲜霍斛　炒芩　青蒿　杏仁　枇杷叶　益元散　细生地　羚羊角　丹皮　川贝　芦根　连翘心
（案15）钱。始起三疟，疟止邪未尽泄，又感风温，触发内伏之馀邪，遂有寒热似疟，不分界限。内蕴之湿，蒸变化热，热炽伤阴，液涸风动，肢搐。舌红光亮，口乾渴饮。脉弦数，按之豁然而空，寐则呓语，此神不内守。小便欲解而茎缩，阴气消耗，泉源欲竭之象也。况布空壳，口生糜疳，一派阴尽阳升之征，恐其转剧濒危。勉拟扶正、救阴、撤热。
人参　生地　天冬　鲜霍斛　川贝母　钩藤　石膏　知母　麦冬　石决明　朱茯神
（案16）顾。伏邪内蕴，感冬温触发，寒短热长，不分界限。头痛咳嗽，溲赤舌白，口腻，渴不多饮。脉浮弦数，湿郁气分未泄也，治以分泄。
淡豆豉　前胡　淡黄芩（姜汁炒）　块滑石　桑叶　黑山栀　杏仁　青蒿梗　川通草　蔻仁

癍（蓝斑、阴斑）  ***************************
（案1）符。暑湿热兼感温邪，身热旬余，曾先衄血。气分无形之邪，已见逼动营阴，今则热邪乘虚陷入营分，发为紫斑。腑气五日不行。咳嗽不畅。舌红苔黑，口乾不嗜汤饮。胸闷，神识昏蒙，沉沉欲寐。脉数。此邪灼心包，势将昏蔽，非轻候也。治从肺卫、心营、清解气阴之热。
犀角　白芍　川连　连翘　竹叶　川贝母　地黄　丹皮　蒌仁　杏仁　山栀　枇杷叶
又：清解气营，斑点渐化，续布白㾦。腑通连次，热邪虽有暗泄之机，而蒸灼之馀，胃液受劫，舌红苔黑而干，脉数。咳嗽不爽，时有呓语，神志沉倦。病情如旧，尚在险途。以气血两燔治法。
生地　麦冬　知母　连翘心　石菖蒲　石膏　川贝　竹叶　枇杷叶　鲜石斛
又：斑点虽化尚未了了，白㾦已回。舌津亦润，微有黄苔，口渴，脉来数疾，胸闷，神识尚蒙，乃热邪挟痰上薰所致。咳嗽痰咯不易，肌肤燥灼，气营邪火仍未清泄，以致劫烁胃津阴液也，以承阴撤热。
生地　羚羊　六一散　丹皮　知母　竹叶　洋参　鲜斛　川贝母　青蒿　元参　芦根
（案2）戈。温邪七日，神志或轻或浑，唇燥，齿血，目赤舌绛，苔黄口渴，脉濡数，便溏。遍体赤斑，此温邪由气入营，燎原之势，内逼膻中，势将昏闭，涸液之机已著。急宜清营中之热，以冀斑透神清。
淡芩　金银花　元参　牛蒡　石菖蒲　连翘　犀角地黄汤加上味
又：清解营分络热，斑点较透，其色带紫，神识似乎略清。舌绛苔黑，便溏。脉来外数内柔，而不鼓指，乃邪火劫烁阴津，不能御邪外出，而致内陷膻中。急急救阴泄热，以冀神清。
犀角汁　连翘心　麦冬　黑山栀　竹叶心　枇杷叶　紫草　鲜生地　鲜石斛　元参　炒丹皮　金银花　芦根
（案3）王。温病八日，蓝、赤斑并布，目赤龈血，舌红苔黄，口渴，频频呃逆，大便溏泄，色赤而热。是阳明温热内逼营分之故。虽外得斑点，内得便泄，似乎表里热邪已得分泄。而脉来细数无神，最为可虑。阳病见阴脉，古称不治，涉险何疑？勉拟清解营热。
犀角汁　淡芩　元参　连翘　川黄连　鲜生地　丹皮　银花　人中黄
（案4）戴。酒客中虚湿胜阳微之体。感受暴寒，致形寒身热，热不甚扬，呕吐苦水，显然饮积中宫，寒郁反从热化，逼其无根浮游之火，发为虚斑，色淡不绽。脉沉细迟滞，舌黑苔，乾渴喜暖饮，胃寒客气上逆，呃忒频频，惟大便紫色，小便浑赤，阳明必有湿热内蒸，病甫半月，已涉险途。拟宗仲景法，以图侥倖。
代赭旋覆汤去枣子，加竹茹、丁香、橘红、柿蒂、麦冬
又：昨投仲景重镇法，呃忒减半，苔色已转为黄腻垢浊。斑点较繁，四肢仍冷。脉左细，不耐按，右部弦细。便溏，咳嗽不畅，此寒湿化热，蕴蒸无形之邪，逼虚阳无根之火上泛所致，元气津液业已两亏，病经十七日，尚在险中。
黄连汤去甘草、大枣，加黄芩、刀豆子、麦冬、瓜蒌、陈皮、柿蒂、竹茹
（案5）许。温邪旬日，咳嗽、神烦、呓语、舌苔灰黄、渴不多饮、脉数、斑点、汗少，肺胃风温挟湿，内蒸阳明，气营交病。法以清解，佐以宣泄。
鲜生地　知母　赤芍　桑叶　杏仁　羚羊角　花粉　丹皮　牛蒡　连翘　薄荷
（案6）夏。休息利后阴气内伤，又夹湿热，发斑色紫、舌尖干、口渴、不寐、呃忒，脉弦数而空。此真阴已伤，恐其劫津，正不敌邪，虚脱可虑。
细生地　川连　丹皮　甘草　西洋参　条芩　山楂
（案7）张。温邪十三日，斑疹仍然，咳嗽气急，大便泄泻，夜烦少寐，口渴舌红，脉软数，肺胃津液两虚，热炽阴空。法以泄热救阴，明朝两候，望其热解，若再迁延转虚，可虑。
仲景黄连阿胶汤加生地、川贝、桑叶、丹皮
又：病交十五日，斑点未化，气促似喘，咳嗽，苔薄白，口渴，脉浮数。便泻腹痛，澼澼不爽，且有痰沫，里急后重，觉热。此阳明温邪乘阴之虚陷入厥、少两经，法当咸苦泄热、坚阴。
仲景黄连阿胶汤加生地、白头翁、川柏、炙草、海浮石
又：前议咸苦、坚阴，下利略减。里急后重，肛热且痛。咳嗽气逆，苔白口渴，脉浮虚数，肺胃温邪，乘虚陷入阴经。湿热无形之邪，变作有形之滞，议从厥阴热利一条。
仲景白头翁汤加生地、白芍、郁金汁、木香汁、枳实汁
（案8）何。暑湿热浑蒸阳明，分布三焦气分，由气入营，直逼膻中，神昏聩乱，目窜鼻衄，舌红苔灰黄，渴饮，脉象沉数。身半以上暑㾦四肢，蓝斑隐隐，紫斑已露。热邪化火，势如燎原，劫烁阴液，况又病中夺精，曾经泄泻，阴气大伤。当此燔灼之际，津存几何？焉能不涸？风生瘛瘲，厥闭可危，急宜化毒、清营，以冀神清斑透。
犀角　大青　人中黄　鲜生地　丹皮　川连　羚角　元参　竹叶心　连翘心　鲜斛　银花
又：邪陷心包，神志昏聩，舌红口糜，龈血鼻衄，齿燥唇乾，自利黑水，蓝、赤、紫斑与白㾦并布。邪已深入营分，劫烁阴津，内闭，可危之候也。
犀角汁　细生地　元参　青黛　鲜霍斛　西黄　玳瑁　鲜生地　西洋参　麦冬　人中黄　石菖蒲　珠粉　方诸水
（案9）戴。身热不扬，胸闷、咳嗽、痰咸，脉迟细、尺微，舌白、渴不多饮、四肢逆冷、溲清。寒湿内郁营分，真阳自虚，逼其浮游无根之火，发为阴斑，色淡而微，治宜温经通阳。
附子　桂枝　川朴　杏仁　法夏　桔梗　乾姜　炙草　当归　赤苓　枳壳

疹㾦  ***************************
（案1）沈。湿招暑气，暑湿交蒸，无形黏腻之邪，与外风相搏。始则形寒身热，脘闷，咳嗽，邪凑于肺胃两经，渐次蔓延入三焦气分，上熏于肺，发为疹㾦，色不光泽，点不畅达。此热久正虚，不能使邪尽出所致。大便泄泻，是湿热之邪不从表里，而向下趋也；既泻而病不甚退，是邪亦欲出，而不尽出也。日暮热甚，阴气灼伤也。脉来浮数，按之细弱，正虽虚而邪亦渐退也。法当养阴和津，参以泄化，冀热缓思谷，庶免风波。
生地　川贝　白蔻仁　金石斛　飞滑石　洋参　丹皮　淡竹叶　桑叶　川通草
（案2）孙。风温郁于内，秋燥遏于外，形寒身热，咽痛，遍体风疹，鼻衄便泄，少腹痛。病属阳邪，反见沉细涩之阴脉，于法为逆，况且邪从里泄，不经汗解，恐有猝变。
荆芥　柴胡　牛蒡　桔梗　杏仁　郁金　防风　前胡　蝉衣　枳壳　茯苓　甘草
（案3）周。风温挟湿十七日，先见白疹，续发红疹，透而渐回，反致神识模糊，呓语喃喃，昼轻夜重。咳嗽，痰鸣，舌白尖红，脉浮数。大便泄泻。风动肢牵。风温欲达不达，而致乘虚内陷，非轻候也。拟承阴泄邪，以冀转吉。
羚羊　川贝　连翘　知母　钩钩　竹叶　生地　桑叶　豆豉　前胡　丹皮
（案4）吕。温邪旬余，疹点已回，神识不清，夜烦不寐，呓语，遗尿，肢搐，自觉心神不安。脉软数，尺部独弱。此温邪内炽伤阴，风阳煽烁，水不济火，心神浮越，心气不能下交于阴，乘虚内陷，有内闭外脱之象，议进和阳熄风。
仲景黄连阿胶汤加生地、石决明、朱茯神、麦冬、钩藤钩、川贝母
（案5）某。病交二候，昨布白㾦，色不光泽，大半空壳，神志清浑不定，此肺胃温邪熏蒸，脾湿而布此虚㾦也。又来壮热，昼静夜烦，风动肢牵，耳鸣气急。乃阴虚木失涵养，肝风鸱张，煽动不已，三焦充斥，内逼膻中，有痉厥之势。勉拟滋液救焚，以期挽救。
人参　生地　阿胶　濂珠　茯神　天冬　川连　羚羊　鸡子黄　石菖
（案6）孙。暑湿风邪内蕴肺胃，咳嗽痰多，舌白口腻，脉沉弦数，白㾦式微，此邪郁气分，不能畅泄，反致淹缠，病经十八日不解，治当宣泄气分。
前胡　枇杷叶　杏仁　枳壳　郁金　桑叶　牛蒡子　蔻仁　川贝　通草
又：三候热解，白㾦亦回，咳嗽痰多，舌白口腻，此馀邪未尽泄化，慎风谨食为宜。
桑叶　玉竹　竹茹　郁金　云苓　川贝　川斛　通草　桔红　穀芽
（案7）盛。伏邪五日，热势暮甚，舌白溲赤，脉左虚数，右沉数，布白㾦，肺胃气分之邪，渐入阴分，正虚邪恋不化也。
西洋参　丹皮　桑皮　杏仁　芦根　枇杷叶　细生地　连翘　通草　郁金　滑石
（案8）王。风温挟湿，郁伏肺胃，咳嗽身热，入暮为甚，咽梗音闪，溲赤脉浮数，白㾦不多，口乾。病已五十日，肺胃津伤，邪不外达，以辛凉轻泄。
枇杷叶　杏仁　连翘　米仁　姜皮　通草　霜桑叶　芦根　牛蒡　川贝　郁金
（案9）张。湿热下移阳明，泄泻咳嗽，舌白腹痛，脉弦数，三焦湿热，白㾦不透，伏邪为病，最属淹缠。
黄芩　桑皮　杏仁　滑石　芦根　泽泻　槟榔　蔻仁　萆薢　赤苓　米仁
（案10）章。伏邪身热咳嗽，便泄，舌白，脉细数，邪郁三焦气分，白㾦未畅，治以分泄。
杏仁　牛蒡　蔻仁　通草　郁金　枇杷叶　广藿　枳壳　小朴　桑叶　猪苓　淡竹叶

暑湿  ***************************
（案1）张。饮积中央，客气上逆为哕。宗仲圣镇逆法病减，明呈中虚无疑。中气既虚，脾胃不运中阳，日渐消索，生气日羸。水穀之湿易聚，湿胜濡泄之后，倦怠嗜卧，神识模糊，脉来洪数，按之虚细，不饥不渴，渐渐蒸热。此蕴伏之湿与既衰之元不能两立。拟扶正化邪，以冀神清脉敛，与六和汤。
藿香　半夏　党参　泽泻　砂仁　川朴　白术　木香　扁豆　赤苓
又：脾胃为后天资生之本，脾胃健运，则水穀之精气可以养五脏之元神。戊己一虚，则健运失常，中气日馁，胃中无形之客气上逆，而为嗳噫，脾中无形之湿气下夺，而为泄泻，泻后神疲嗜卧，元气耗乏之明征也。昨进益气化邪，神清、泻减、呃稀、脉转沉细，正复邪退之机也，拟戊己法。
党参　茯苓　白芍　木香　荷蒂　白术　炮姜　炙草　大枣　米饮汤代水。
（案2）顾。暑湿内伏，兼夹秽邪，形寒身热，舌白带灰，头疼气闷，便溏溲赤，脉沉数而滞，神识稍有不清，起坐无定。此秽湿内著也，最易昏闭，勿轻视之。
川朴　槟榔　香薷　草果　赤苓　藿香　蔻仁　桔梗　半夏　玉枢丹
（案3）金。淋雨湿衣，寒湿之邪束于肌表，与内蕴之暑湿相合，发为寒热，形懔自汗，头痛胸闷欲呕，舌白脉沉数。外寒而内热也，治以两顾。
桂枝　秦艽　黄芩　六一散　川朴　茅术　米仁　大豆卷
（案4）沈。暑湿内伏，触凉风而外发寒战鼓慄，先寒后热，头痛胸闷，呕吐泄泻，口渴，脉沉弦数。邪郁脾胃，游行中道，过膜原而寒热作矣。欲疟之机大著，法应提邪。
香茹　柴胡　姜汁　枳壳　槟榔　赤苓　厚朴　秦艽　法夏　蔻仁　六曲
又：提邪外达寒止，但热。吐泻亦除。舌仍白，脉尚弦滞不前。此暑邪虽从汗泄，湿邪亦得便泄。而究其蕴伏，尚恋未尽也。仿吴又可法。
柴胡　川朴　秦艽　知母　赤苓　槟榔　广藿　草果　荷蒂
（案5）周。吸受暑湿、秽邪，徒然形寒，身热，胸闷，头痛，体膝痠疼，神烦，起卧不安，提手掷足。舌光苔白而微黄，不渴，无汗。脉象右数于左，是时邪浑淆中宫，当芳香宣窍，分泻三焦，以防内闭。
香薷　藿香　陈皮　六一散　佩兰叶　川朴　秦艽　枳壳　大豆卷　玉枢丹
（案6）沈。暑湿风热杂感溷淆中宫，分布三焦气分，上为呕吐，下为泄泻，且热阻中而胸闷，越外而身热、头疼。舌白腻，口渴不多饮，脉数。当以芳香宣泄，俾中宫浑处之邪，一时分解。
香茹　藿梗　神麴　法夏　麦芽　香连丸　厚朴　六一散　秦艽　枳壳　茯苓
又：身热吐泻之后，脾胃已伤，中阳运化之机不健，气道转输之枢亦钝。神疲脉迟涩。务宜节食。《经》曰：「食肉则复病，慎之。」
焦白术　砂仁　麦芽　陈皮　炒枳实　茯苓　苡仁　山楂
（案7）刘。进芳香宣窍，少焉神清，旋即昏闭，神烦。自利赤水。四肢仍然逆冷。脉小数、左寸伏暑湿热邪内闭心包之象，就脉论证，危如朝露春冰。勉拟幽香宣窍法。
犀角　石菖蒲　金银花露　元参　至宝丹　枇杷叶露
（案8）顾。暑、风、湿三气杂感，身热自汗，口渴舌黄，体酸胸闷，脉数，泻止，小便不利，邪郁太阴、阳明。治从分法，宗河间法。
生茅术　六一散　桂枝　赤苓　荷叶　生石膏　寒水石　泽泻　知母
又：暑风湿热转疟，寒从背起，舌白腻，口渴喜饮，脉来关数，小便赤痛，邪郁阳明，法宗仲景。
川桂枝　茅术　滑石　赤苓　荷叶　西瓜翠　生石膏　知母　竹叶　泽泻　甘草
（案9）张。暑风湿热杂感，病经十三日。神昏呓语，舌白苔垢、口渴，布白㾦，脉数，咳嗽不畅。病在肺胃气分，痰热内阻膻中。病已涉险，姑拟幽香宣窍，佐以辛苦寒，燥湿清热。
茅术　竹叶　连翘　杏仁　荷叶　蔷薇花　枇杷叶露　石膏　知母　胆星　大力　菖蒲　牛黄丸
（案10）姚。躬耕南亩，劳力车水，汗液外泄，因热入河沐浴，水寒之气乘汗孔而入，内郁腠理，遂为形寒，身热，胸闷，体酸，舌白，溺赤。外寒内暑，湿郁秘蒸热也。
川桂枝　秦艽　小朴　苏梗　枳壳　大豆卷　萆薢　米仁　藿梗　杏仁
（案11）顾。暑湿伏邪，身热五十日，形懔，胸闷，舌白，渴不多饮，脉数，白㾦屡发，未曾畅透，内蕴之湿未化，外感之风未泄，与暑湿浑蒸三焦气分，治当分泄。
广藿梗　青蒿　通草　桑叶　草果　泽泻　川厚朴　杏仁　蔻仁　枇杷叶　猪苓
（案12）张。湿结中阳，痰气内痹，升降失司，脾不磨谷，少纳。头蒙且重，舌白溲少，阳明胃经不能润下，病在中焦。与升降法，脾升则运，胃降则纳也。
茅术　川朴　神麴　陈皮　半夏　枳壳　穀芽　茯苓　泽泻　枳术丸
（案13）沈。去年六月淋雨后身热，渐至形消骨立，延及于今。少纳，四肢浮肿，舌白，脉细弦。气虚湿郁不化，恐难支撑，拟东垣清暑益气法。
清暑益气汤去川柏、青皮
（案14）陈。复热，头痛，舌白，脉弦，劳力耕耘，即所谓劳复病也。
苏梗　豆卷　枳壳　秦艽　藿香　陈皮　茯苓
（案15）王。伏邪为疟已止。早食荤腥，湿遏不化，神疲力乏，脉弦数，溲赤。即所谓食复病也。
白术　小朴　泽泻　陈皮　杏仁　山楂　赤苓　米仁　穀芽　藿梗
（案16）凌。一载以来，喜食饭餭，脾有伏湿，故喜燥也。以健肝渗湿为宜。
党参　砂仁　陈皮　泡姜　泽泻　白术　茯苓　穀芽　米仁

霍乱  ***************************
（案1）杨。霍乱吐泻转筋，四肢逆冷，音闪舌白，脉细微。暑湿浑淆中阳，邪已陷入三阴，证属危险，勉拟一方，以图侥倖。
川桂枝　乾姜　藿梗　槟榔　赤苓　来复丹　附子片　川朴　木瓜　泽泻　环粟子
又：投转运清浊、通阳撤阴，霍乱、吐泻、转筋皆止。脉转弦细而数，身热。邪势已转入阳分，惟骤然呃忒，中阳因吐、利受戕也。法当和平。
六和汤去杏仁、砂仁、甘草、姜枣，加泽泻、丁香
（案2）汤。霍乱吐泻，肢冷音哑，脉伏微有一线，暑湿寒邪直入三阴，重证也。
附子　党参　木瓜　吴萸　炙甘草　乾姜　茅术　桂枝　茯苓　猪胆汁
又：霍乱呕吐已止，泻势未定，肢冷温而复清，脉细弦迟。神烦口渴，阳气未回，尚有变态。
附子理中汤去枣，加桂枝、五味子
（案3）顾。霍乱，吐泻，四肢逆冷，脉伏，腹痛，麻木。邪入阴经也。
四逆汤加薤白、桂枝、木瓜、厚朴、吴萸
又：服药后右关尺脉微续、细、弦，馀部不起。吐泻稍止。神烦、口渴、舌白、腹痛、瘕攻，病情略有转机。再拟通阳，以冀春回寒谷。
附子理中汤加肉桂、桂枝、白芍、五味、吴萸、环粟子
又：霍乱吐泻俱止，独呈左手不温。脉右三部软，左手微见一丝若无若有，应指不清。口渴不多饮，神烦。清浊浑淆之后，气阴不和，阳未全回也，拟再撤阴回阳。
附子（五分）　党参（三钱）　桂枝（五分）　归身（钱半）　陈皮（一钱）　乾姜（一分）　白术（三钱）　炙草（五分）　茯苓（三钱）　白芍（钱半）
（案4）高。霍乱吐泻，肢冷，音闪，脉细，自汗。暑湿浑淆肠胃，疟势非轻。
藿梗（钱半）　荷梗（三钱）　麦冬（三钱）　赤苓（三钱）　吴萸（五分，川连二分，同炒）　来复丹（五分）　苏梗（钱半）　蒌皮（三钱）　槟榔（一钱）　木瓜（钱半）　泽泻（钱半）
（案5）奚。转筋霍乱，胸闷，吐泻，腹痛，头痛，脉迟。寒湿入三阴，当以温之。
吴萸（四分，川连二分同炒）　川朴（一钱）　木瓜（一钱）　藿梗（钱半）　桂枝（五分）　泽泻（钱半）　乾姜（五分）　槟榔（钱半）　法夏（钱半）　苏梗（钱半）　赤苓（三钱）
又：霍乱之后寒邪未散，头晕足酸，脉象迟弦。法以疏补。
党参　桂枝　茯苓　砂仁　白术　牛膝　陈皮　米仁
（案6）王。转筋霍乱，吐泻，风来胜湿，湿胜濡泄，火窜筋挛，脉迟弦细。病邪未尽也，法以疏和分利。
香薷　茅术　槟榔　沉香曲　赤苓　小朴　广藿　木瓜　扁豆花　泽泻

寒  ***************************
（案1）某。伏暑伏湿似疟之作，而无汗泄，其邪因此而不达，烦热痞闷，自食瓜梨，以致阳气被寒凉遏伏，肢冷呕逆，神昏，舌白色带青灰，泄泻，湿遏伏里，身热不扬，幸脉尚带数象。宜急通其阳气，泄其湿气，俾得神清热壮，方可无虑，不尔昏闭可危。
川桂枝　川朴　草果　广藿　生姜　软柴胡　茅术　姜夏　陈皮　防风
又：昨进温通药，未见所长。神志依然不清，言语仍旧错乱。舌白厚且缩，脘中拒按，呕恶神烦。脉数而空，此因伏邪内踞，被西瓜之寒冷遏伏其阳，所以四肢逆冷，湿踞中宫，欲呕不能呕，欲泄不能泄，身热愈不显扬，寒凝湿阻痞结，中焦漫无出路，病已转剧转危，岂敢妄称无事。且拟大顺散、冷香饮子辈，撤阴通阳以冀挽救。
生附子　茅术　厚朴　茯苓　乾姜　菖蒲　川桂枝　草果　丁香　枳实　半夏
又：真阳大虚，脐中动气筑筑，舌白积粉，脉弦，神志虽清，懒言、烦躁、自言，胸中懊憹，肾中之真阳虚而水气凌心，水火相激，水寒之气壅遏中宫，以致肢冷，屡进通阳，阳不肾复，奈何？然舍此别无他法，仍宗前意，以冀转轻。
附子　茅术　木通　细辛　白芍　茯苓　肉桂　归身　炙草　泡姜　法夏
（案2）陈。寒湿鸣聚中阳，腹痛绕脐，脉迟弦，此因入水捕鱼，致寒湿之邪十年蕴蓄。病时发作，沉寒锢冷，非辛热之剂不能除，师仲景法。
桂枝　炙草　细辛　归身　茯苓　附子　白芍　炮姜　木通
又：进辛热通阳，沉寒锢闭之邪不泄，少腹仍痛，脉迟。十年之病蒂固根深，非至刚气雄之剂，焉能斩关夺将，破其深伏之邪，反佐苦寒以嚮导，亦古人成法也。
川桂枝　白芍　附子　猪胆汁　归身　淡乾姜　细辛　木通　葱白头
（案3）俞。寒湿凝聚锢蔽脏络，腹痛在脐右，痛甚。便泄时有涎沫，此寒湿挟痰所致，病已三十载，根深蒂固，难许除根。
川桂枝　炮姜　薤白头　青皮　白螺丝壳　生白芍（吴萸炒）　槟榔　莱菔子　山楂
（案4）徐。阳微寒湿凝聚，曾先腹痛，呕吐清水，四肢逆冷，舌苔灰白，干恶气逆，六脉皆伏，二便五日不通，阳衰浊聚，病情极险。勉宗仲景通脉四逆辈，以冀脉复阳通，若脉得微续者生，暴撤者不治。
生附子　猪胆汁　党参　茯苓　淡乾姜　葱白头　桂枝　炙草
外灸关元穴十四壮。
又：昨进白通及通脉四逆法，脉渐微续，四肢未温，舌苔灰色已退，口乾恶心，脐下痛，二便虽通，大便黑水，寒湿凝聚，痞塞不通，阳衰浊聚，脉虽复而虚弦兼数，右寸未起，病虽转机，一派阴霾之气，尚未消除，若非离照当空，阴霾何能退邂？仍守前法。
川桂枝　附子　归身　茯苓　党参　淡乾姜　白芍　木通　细辛　半夏
（案5）沈。厥阴寒浊上潜清阳，胸痛嗳噫，卒然寒厥之后音哑，厥阴脉循喉咙，为浊邪所阻，音不显扬，脉迟弦，肢冷，少腹胀痛，议进辛泄温通。
吴萸　代赭石　槟榔汁　乌药汁　法夏　旋覆花　沉香汁　小青皮
（案6）赵。脘胀呕恶，泛清水，脉细迟。寒邪内踞，阳明得热饮即泛者，寒热两途格不相入也。治以辛温，反佐苦寒为嚮导。
川连（姜汁炒）　法夏　竹茹　枳实　郁金汁　乾姜　陈皮　茯苓　姜汁　枇杷叶
（案7）吴。腹痛绕脐，寒邪乘之，阳微之处即阴盛之处也。
附子　白芍（吴萸炒）　归身　桂枝　炮姜　炙草
（案8）李。暑湿寒挟秽邪内蕴中宫。头痛，胸腹痛。即时神迷，继以痉厥，连次口涌血沫，又吐黑水，神昏，舌缩，苔白，脉迟、浮、虚。邪入厥阴，挟阳明有形之痰上蒙神明，灵机闭塞，内风鼓动，病情危险极矣。拟芳香宣窍，以冀挽回。
吴萸（川连炒）　白芍　石决明　沉香　白蔻仁　桂枝　炙草　白蒺藜　法夏　苏合香丸（一丸）　佩兰叶（汤化）
（案9）方。新婚欲后受寒，少腹作痛，舌白，呕吐酸水，脉迟弦，寒湿入厥阴络也。
乾姜　小青皮　茯苓　川楝子　吴萸　小茴香　香附　法半夏
（案10）陆。夏日阴气在内，氧气在外，自饮梅酱冷水后，阳气为酸寒所收缩，腹痛脉细迟，病近半载，当以辛热温通。
川桂枝　归身　陈皮　甘草　炒白芍　茯苓　细辛
（案11）李。日薄西山，阳光衰歇，阳衰则寒浊凝聚少腹，入暮膨满，腑气不爽，脉弦尺细。病在下焦肝肾，以温通阳气为法。
肉桂丸　沉香　小茴香　薤白　葫芦巴　附子片　青皮　九香虫　杞子

疟  ***************************
（案1）丁。孟夏作疟，非夏秋暑湿蕴伏之疟所可比，乃温疟也。延及于今，已经八月，寒热羁縻，营卫偏损。疟来自汗溱溱，胸闷，上热则下寒，下热则上寒，此阴阳两气不和，脉象沉细弦数。口腻。少寐。近有腹大坠满，食则䐜胀。久疟脾胃被戕，脾气不运，胃气不和，升降之机已失职矣！久病中伤，营卫俱偏，须得和协其阴阳，调和其中气，使寒热渐除，为第一要旨。议用仲景黄连汤两和营卫，使升者自升，降者自降，升降和而营卫亦和矣。
黄连汤去甘草，加白术、白芍、枳实
转方去枳实，加炙草、淮麦。
（案2）周。湿遏膜原。膜原者，阳明之半表半里，三焦之门户。过此而为寒热，则成疟。舌白，不渴，背胀，头痛，溲赤，脉弦数，皆属风邪湿郁，宗吴又可法。
草果　淡苓　柴胡　防风　赤苓　厚朴　槟榔　广藿　法夏
（案3）龚。阴出之阳则寒，阳出之阴则热，阴阳相争寒热交作，脉弦数。溺赤，邪伏太阴之分。惟失血之体，方书中皆禁表散，所谓血家忌汗，汗之则痉，是也。阴虚之质，似宜养阴化邪，宗景岳何人饮。
洋参　茯苓　归身　川贝母　生姜　首乌　草果　炙草　青蒿　大枣
（案4）王。伏邪为疟，日重日轻。诊脉沉细微弱。眩晕，胃呆便溏，无汗，气阴两虚，营卫不和。正虚，无以运邪外达，久延恐有虚变。
党参　归身　炒芩　鳖甲　柏子仁　首乌　甘草　桂枝　川斛
（案5）顾。三疟寒起四末，扰及中州，胸闷，便泄、腹膨，脉来弦数不和。疟作转双，俗名双三疟。此太阴伏湿郁而不达，深恐脾伤腹满，务须慎食为宜。法当提邪外出，若得转为间疟，则邪达矣。
柴胡（鳖血炒）　桂枝　炙草　陈皮　腹绒　川朴　炒芩　茯苓　半夏　姜枣
又：诊脉弦象，较前稍和，则知邪势稍达，而正气亦随之而虚，舌质微黄，疟来稍缓，口渴喜暖饮，乃湿伏太阴未化，留恋于中。欲其湿化，必得疏湿，欲其疟止，须得正旺，拟扶正达邪。
小柴胡汤加桂枝、茅术、穀芽、陈皮、茯苓
（案6）沈。久疟未清，陡然泄泻，脉左沉细，右伏，如有如无，四肢逆冷，胸次痞闷，此阳气随泄，欲绝之象。如此重证，岂可跋涉就医？勉拟一方，望其侥倖。
川桂枝　柴胡　炙草　乾姜　茯苓　川厚朴　白芍　枳壳　薤白
又：六脉沉微无力，似有若无，久病正乏，不能鼓动其血脉，当责之于虚，肢冷腹痛，疟势错乱，按正论脉，总呈邪退正虚，阳气不复之象。
附子　党参　炙草　陈皮　川桂枝　乾姜　白术　茯苓　穀芽　大枣
（案7）梅。三阴痰疟用药止截，留邪未泄，湿热之邪依然酝酿，遂至便行泄泻，湿邪下趋，即是邪之出路，但胃气未旺，尚宜泄化健脾理湿。
焦白术　炒米仁　泽泻　砂仁　穀芽　川厚朴　赤苓皮　神麴　陈皮　藿梗
（案8）谭。三疟疟发，寒热虽微，热时神志模糊，此属暑湿郁伏，未能宣化外达，以致逼乱神明，便溏、溲赤，脉来细弦，正虚邪恋，湿阻中焦。法当扶正化邪，仍从暑湿门主治。
香薷　茯苓　扁豆　白术　知母　人参　木瓜　藿梗　草果　姜枣
（案9）张。询病情，昔年伏邪蕴蓄，发为三疟，因无汗泄，致邪不外达；表邪传里，与肠胃积滞浑结，而为下痢。痢时用药，涩止。表里之邪均无出路，挟痰气内蒸，遂为腹满，时肿时退，四肢面部皆然，形浮气逆。疟作依然寒热，热时神志似乎模糊，脉象滑实而坚，舌质微黄，大便或下痰沫，腹觉松动，此有形之滞得以下趋。论脉合证，似乎虚实互见。拟用助脾胃化痰湿，和营卫之品，使疟邪渐泄，胃气渐充，则运用之机得以转输敷布，而痰湿自化矣。
党参　茯苓　陈皮　草果　小朴　莲子心　白术　甘草　半夏　藿梗　姜枣
（案10）吴。疟作之后不慎口腹，致气血痰滞交黏内结，疟母且痛且胀，脉絃动，此邪不清泄也。木邪贼脾，便溏、䐜胀。病属肝脾，法宜煎、丸并治。
柴胡（鳖血炒）旋覆花　法夏　砂仁　茯苓　白术　新绛屑　麦芽　青皮　鳖甲煎丸
（案11）顾。久疟之下脾胃受伤，以致水穀精华不化，气血反与湿气相搏，化而为痰。痰多稠腻，舌厚且浊，脉弦滑，囊湿，畏寒。此属阳气衰微。法当崇土以制湿，运用坤阳，阳旺则湿不聚而痰自消矣。
六君子汤加茅术、桂枝、米仁、沉香、滑石
（案12）张。三疟，进扶正达邪后，渐次轻减。微有形懔，是邪渐清澈之机也。惟大腹膨满依然，午后胀甚，正脾阳不运时候也。间或起核坚硬，面浮足肿，盛衰无定。此久病气虚，内夹湿痰，痰邪随气流行所致。诊脉仍滑而实，滑主痰，又主气虚，虚中夹杂之象也。法当理气化痰，以煎剂益气和脾，以丸药涤痰、降气，庶有益乎？
人参　川朴　草果　鸡内金　制半夏　冬术　香附　炙草　炙蟾皮　姜枣
丸方：瓦楞子　海浮石　白螺蛳壳　陈皮　制军　白芥子　青礞石　上沉香末　草果
用大腹绒、麦芽煎汤泛丸。
（案13）锺。三疟五月不愈，以致疟伤脾胃，内蕴之邪外溢于肌表，遂为一身浮肿，水气上凌犯肺，咳嗽，气化不宣而致。小便短赤，大便反溏。脉见沉数。舌白口乾，里湿颇甚，逆趋三焦气分，随疟往来，转重转轻，全无定准。病属棘手，深虑增喘，且与分消方法。
川桂枝　白芍　泽泻　杏仁　川朴　五加皮　煨草果　苓皮　米仁　黄芩　腹皮　姜枣
（案14）金。伏邪三疟无汗，邪不外达，日益错乱，不时寒热，营卫偏而邪踞不达，溲少，舌腻，脉弦迟。邪势尚盛，入冬不易宣达也。
柴胡　桂枝　茅术　赤苓　麦芽　厚朴　草果　泽泻　六曲　姜枣
（案15）蔡。素有失血证，阴气已伤，又经三疟，三年休作无定，体虚邪恋不达。咳嗽、痰绿、涎沫，脉细，色㿠。中阳久困，以致生痰，宜先治中宫，脾为生痰之源，无痰不成疟也。
党参　川贝　生姜　茯苓　草果　于术　法夏　大枣　橘红　炙草
（案16）金。三疟九年，正虚邪恋，脉象弦迟，以扶正化邪。
首乌　川桂枝　归身　生姜　党参　威灵仙　草果　枣
（案17）右。伏邪为疟，营卫争胜，寒热休作不定，胸闷、头眩、心悸、带下、腰痠，引及环跳、蹻维脉少扶持，阳陷入于阴，脉象弦数，客为内蕴，伏邪未尽，正阴拖虚。以何人饮，佐以提邪。
人参　归身　炙桂枝　法半　茯苓　鳖血　柴胡　首乌　牡蛎　川贝母　白薇　姜枣
（案18）张。三疟休作，系属体虚，为感新邪，触发其蕴伏之馀邪，是以或发或止也。法当益气固表。
党参　冬术　鳖血柴胡　炙草　茯苓　西耆　归身　升麻　陈皮　姜枣
（案19）姚。三疟半年，热轻寒重，阳衰。邪郁不达，脾伤腹满，疟邪与痰血浑聚，内结疟母。脉迟，以温药通阳逐邪。
川桂枝　牡蛎　苓皮　鳖甲　海风藤　附子片　炙草　白术（枳实炒）　鹿角霜　归须　鳖甲煎丸
（案20）方。久疟无不伤阴，营虚湿郁，两足浮肿，兼挟肝气，阳气化风上逆，头眩耳鸣，鱼尾穴痛，脉小滑。病情虚中挟实，养阴必佐以理湿。
首乌　归身　米仁　白蒺藜　陈皮　白术　茯苓　香附　三角胡麻
（案21）徐。暑湿风邪，为疟间作，头疼、胸闷、呕恶、口苦、舌白、腹痛、滞下赤白，脉沉弦数。疟、痢虽属两途，其邪则一，痢作休息，蕴伏之邪在于肠胃间也，先理疟邪，痢亦可从表达而轻减。
柴胡　木香　小朴　山楂　六一散　荷叶　炒芩　槟榔　法夏　广藿　沉香曲

瘅疟  ***************************
（案1）方。入暮身体灼热，头痛，胸闷，脉涩，阴虚，暑湿热内蒸阴分，阴气孤绝，阳气独发，而为瘅疟。仲景有论而不著方，近代喻嘉言，以甘寒泄化为治耳。宗其法以消息之。
细生地　青蒿　煨石膏　丹皮　知母　生鳖甲　生草　川桂枝　滑石
（案2）王。但热不寒，汗多脉数，瘅疟也。以泄卫透营。
川桂枝　知母　六一散　槟榔　石膏　杏仁　白蔻仁　荷叶

痢、泄泻  ***************************
（案1）徐。寒热泄泻，泻后变痢，乃脾传肾为逆，延及两旬，依然腹痛，痢下五色，舌白不渴。病在太阴、阳明。暑湿无形之邪，酿成有形之滞下。胃不知肌。面浮色㿠，形神俱夺。正气既虚，无形之邪气遂迫既虚之肺气，发为虚，脉浮大虚㾦，按之豁然而空。内蕴之元气已衰，而外受之暑湿弥盛。《内经》云：肠澼身热，脉大者难治。拟扶正达邪，投之以觇进止。
人参　茅术　扁豆　藿梗　陈皮　荷蒂　香薷　厚朴　木香　茯苓　穀芽
（案2）谭。下痢系湿热邪滞蓄积于肠胃之间，治法不离乎通涩，自用兜涩升提之法，邪滞未清，依然腹痛下痢。脉左沉细、右弦，恐有休息之累。
附子　红曲　木香　白螺蛳壳　制军　白芍　炙草
（案3）何。久痢无不伤及脾肾，肾真之阳乏蒸腐之力，痢下如鱼脑，脉沉细弱。此脏寒阳虚所致，法当升举。
鹿角霜　煨肉果　破故纸　诃子肉　升麻　熟附子　炮姜炭　淮山药　菟丝子
另服四神丸，淡盐汤下。
（案4）赵。痢久伤阴，脾虚不运，䐜胀，滞下色赤、黏腻、腹痛，诊脉弦数。此邪不化而正气拖虚，湿热无形之邪逗留不清，恐致休息痢。
黄连　赤芍　木香　秦皮　白头翁　阿胶　红曲　扁豆　茯苓
（案5）邹。脾寒痰滞，郁阻阳气，食不运行，脘痛腹胀，便行带积黏腻，脉弦。此阳不通运，失其宣化也。
炒白术　川朴　薤白头　炮姜　麦芽　炒枳实　六曲　莱菔子　法夏　砂仁
（案6）徐。寒邪挟湿内蒸，少腹痛，小便不利，滞下色白，脉弦大，按之细软。邪滞不化也，从仲景温下之例。
附子　槟榔汁　白芍（桂枝炒）　泽泻　制军　木香汁　茯苓
（案7）杨。寒湿滞下，色赤腹痛，舌白根厚，脉弦迟。厥阴气不疏泄，阳明湿滞寒邪，治以温通。
吴萸　木香　茅术　沉香曲　穀芽　乾姜　官桂　山楂　茯苓　小茴香（炒青皮）
（案8）王。身热，恶心，腹痛，滞下，澼澼不爽，脉象缓大，舌白口乾。暑湿无形之邪酿成有形之滞下，法当通泄阳明。
香薷　木香汁　制军　川朴　神麴　藿梗　槟榔汁　青皮　姜汁　六一散
（案9）何。暑湿热壅滞阳明胃口，干恶拒纳，是胃气不下行也。所以口淡舌腻，滞下里急后重，脉左弦数，右细。初利邪势尚盛，治当通之。
藿梗　厚朴　木香汁　穀芽　赤苓　制军　茅术　槟榔汁　陈皮　法夏
（案10）徐。暑湿酿成滞浊，窃据中宫，下行肠胃，以致身热头痛、胸闷、腹痛、便泄之下转而为利，黏腻，澥澥不爽，脉缓大而滞，病势初张，恐其增剧。
广藿　槟榔　木香　泽泻　木通　吴萸（炒青皮）　苏梗　六曲　赤苓　厚朴　麦仁
（案11）庄。湿邪夹滞夹寒内蒸。滞下腹痛，澥澥不爽，舌白口腻，脉弦滞，溺赤。法以疏泄。
茅术　川朴　山楂　赤苓　小青皮（吴萸炒）　木香　神麴　陈皮　泽泻　五香丸
（案12）顾。疟痢虽分两证，其邪则一，总由暑、湿、风蕴蒸中宫所致也。今病者寒热乍来乍止。滞下或利或粪。汗伤营阴，神疲力倦，寐则惊恐。胃气少纳，舌光液涸。脉左细弦兼弱，右关一部独见滑数，此中焦邪未清澈，下利虚坐努责，此利久伤营，正气之怯不待言矣。治以调胃和营。
炒归身　炒穀芽　炒扁豆　六曲　朱茯神　炒白芍　炒荷蒂　蔻仁壳　红枣　炒远志
（案13）潘。休息利七年，腹痛在脐下，利色赤，澼澼不爽，脉迟，寒湿伏于营分，宜温下之，无谓久病正虚，便投补剂。
附子　木香　炒归身　青皮　制军　山楂　吴茱萸　茯苓
又：七年休息利，腹痛，赤色黏滞。前法温行导滞，宿积沉痼已得霍然，幸甚幸甚。
焦冬术　归身　白芍（吴萸炒）　茯苓　炒枳壳　楂炭　木香
（案14）姚。下利先红后白，营分转出气分。腹痛。自汗。脉弦。伏邪内蕴中宫，法以疏理。
炮姜　白术　赤苓　小朴　诃子　木香　神麴　泽泻　砂仁　荷蒂
（案15）褚。先泄泻而利，脾传肾为逆，色赤，腹痛，澼澼不爽，脉沉数，舌黄少纳，风邪实热伤于营分也。
川连（姜汁炒）　炒荆芥　小朴　赤苓　滑石　木香　沉香曲　山楂　泽泻
（案16）任。当脐痹痛，痛而后泄泻滞下，赤白兼行，病已有年，数月一发。此寒湿郁闭，脏络积滞，内蕴肠胃，以仲景温药通之。
附子　炒芩　白芍　木香　制军　川连（乾姜同炒）　山楂　白螺蛳壳
（案17）张。暑湿寒邪浑蒸中宫，酿成滞下，色赤，腹痛。脉大而迟。舌白，干恶拒纳，脘闷，邪郁胃阳，壅遏气机，不能转运，恐成噤口，勿以鸦片升提，以致邪恋恶不泄，至属至属。
乾姜　姜汁　半夏　枳实　木香　小朴　川连　楂炭　赤苓　槟榔
（案18）章。去春便泄，直至秋间，变为滞下，腹不痛，延至于今，里急后重，痢不自禁。脉弦洪数。气分湿热风邪伤于肠胃，气陷不升，能食口淡。宗活人逆流挽舟法。
人参败毒散去薄荷、姜
（案19）周。下利不禁、腹鸣、紫色。阳明有开无阖，少阴关闸失守。拟仲景法。
赤石脂　阿胶　归身　冬术　木香　泡姜　菟丝子　山药　党参
又：下利仍未全止，久利气陷，阴不主守，阳不主阖，兜涩不应。当进升阳。
鹿角霜　阿胶　泡姜　补骨脂　冬术　鹿角胶　赤石脂　党参　煨肉果　山药
（案20）徐。滞下色白，腹痛，延及两月，因兜涩太早，反致邪恋不出，欲速则不达也。
白术　小朴　六曲　麦芽　枳壳　扁豆　炒芩　荷叶　木香　赤苓　泽泻
（案21）幼。利下赤白，腹痛，口渴，脉虚数。小质重载，恐其不耐支持。
葛根　川连　白术　党参　萆薢　香茹　荷蒂　扁豆　茯苓　陈米
（案22）徐。休息利起已十年，或作或止，近四年来终年滞下，间或泄泻腹鸣，瘕聚有形。脉沉细迟弦。寒湿蕴蓄中宫，凝滞肠胃，胃呆䐜胀，舌白溺赤。体虚邪实之象也。病来有年，非旦夕所能取效。
附子　炮姜　楂炭　归身　茅术　制军　木香　槟榔　白芍　莱菔子

中风  ***************************
（案1）某。偏中复发两次，依然风动搐搦，左手足麻木不遂，舌强。无非肝肾两虚，水气不衡，木无涵养，肝风突起，挟痰上行。痰借风势，风借痰威，流行经络，遂致猝发。总由将息失宜，药力未足，所以复发，若不未雨绸缪，必至半身不遂。治法不外乎乙癸同求，潜阳熄风，涤痰而已。
大熟地　白芍　天冬　天麻　桑寄生　天竺黄　西洋参　菊花　钩钩　远志　石决明
又：内风痰阻，舌强肢麻，口眼喎斜。脉两关滑而尺弱。溲多，筋酸。此系肝肾两虚，虚风煽络，遂致左手不仁，肝主筋，由乎血不养筋，《经》云：「营虚则不仁，卫虚则不用，营卫俱虚则不仁不用矣。」治法务在益肾之阴，水壮则木涵，而肝风自熄，风定痰消，诸症不攻而自罢。
天冬　人参　羚羊角　天竺黄　远志　熟地　菊花　春砂仁　川石斛　天麻　龙虎济阴丹
（案2）瞿。阳升极而不降，阴沉郁而不附。面色油亮，汗泄津津，中风复发，牙关紧闭。脉左寸细、关劲，右尺空。少阴之虚，水不涵木。阳气浮越，阴不涵阳，阳不根阴，阴阳散失乖离之象。诘朝一候，喘汗可危。用药聊尽人心，绝症除非天佑矣。
人参　熟地　龟板　牡蛎　青铅　白芍　附子　阿胶　鳖甲　磁石　菊花　鸡子黄
（案3）胡。诊得左尺参伍不调，显然下虚，水不涵木，阳化内风旋动。舌麻眩晕，心惕不定，已见阳不潜藏，宜戒烦怒，冬至阳升，春阳升动，有厥中之虑。宜填摄潜阳。
熟地　杞子　萸肉　炒枣仁　龙齿　龟板　阿胶　牡蛎　料豆衣
（案4）右。《内经》「忧愁思虑则肢废」。《传》曰「风淫末疾」。内风不息，牙关紧闭不利，口眼喎斜，病之本在肝肾，病之标在心脾也。
首乌　杞子　白蒺藜　归身　远志　菊花　全蝎　柏子仁　冬术
（案5）沈。产后诸经之血无一不伤，营虚阳旺变化内风上冒，卒然厥中偏枯，手足软痿，便艰。脉弦缓，欲语舌头蹇涩，心神呆钝，内风鼓荡之馀，气衰络热冲阳，亦少护持。近日天寒，畏风怕冷，是因产虚空窦多隙也，饮食寒暖宜格外慎之。
人参　当归　菊花　桂枝　桑枝膏　西耆　白芍　柏仁　知母
（案6）吴。《内经》曰「内夺而厥则为瘖痱」。左手足偏废，缓纵不仁，口喎头痛，脉数，肢麻，病得之少年精血之损也。心火妄动，相火随之，时常梦泄，由此精空，水不涵木，当此春升，阳气变化内风，卒然中厥，病来已非朝夕，岂旦晚所能卒愈。治法不外乎摄阴、潜阳、熄风、化痰，大忌风药升阳。
元武板　天冬　钩钩　羚羊　川贝　桑麻丸　大生地　白芍　菊花　丹皮　山栀
（案7）金。体丰多湿多痰，痰随内风上扰，偏中于左，左臂无力，口歪舌强，脉来洪数。风火痰相煽中络，不易脱体。
焦于术　炒菊花　南星　橘红　茯神　料豆皮　远志炭　嫩桑枝　白芍　归身　牡蛎　白蒺藜
（案8）唐。烦劳阳气则张，精不养神，内风焮动，左面部牵引。脉缓、滑，中风之根也。
夜交藤　池菊　女贞子　生白芍　炙草　石决明　钩钩　白蒺藜　料豆衣
（案9）陆。中虚湿胜，脾阳自衰，口角流涎不能约束，口甜便溏，湿困不运，脉实而大。中风之后不忌酒醴荤腥，致脾胃之气机呆钝，水穀精微不化，气血而蒸作甜痰。宜进薄味，以清养胃口，庶不湿胜气壅，猝然复中。
人参　半夏　石决　茯苓　白芍　佩兰叶　于术　南星　陈皮　远志　姜汁
（案10）胡。高年气血两亏，肝肾阴虚，阳化内风，右手麻木冷热不知，得热则指尖刺痛。脉形细弱，偏中之基也，急宜和养肝肾。
首乌　菊花　白蒺藜　枣仁　法夏　杞子　归身　沉香汁　远志　陈皮

肝风  ***************************
（案1）董。诸风掉眩皆属于肝。眩晕猝发。懊憹，身汗。此风阳挟痰上逆，恐其有卒中之患，治当摄阴潜阳。
大熟地　菊花　白芍　料豆衣　磁石　生龟板　淮膝　杞子　白蒺藜
（案2）高。厥少二经风阳上扰，头风时发，目泪而昏花。发时呕恶苦水，悸惕、心嘈，由乎营虚火旺。法以辛甘化风，兼泄少阳木火之郁。
阿胶　桑叶　钩钩　三角胡麻　白芍　丹皮　菊花　生炙甘草
（案3）金。内风挟痰，营血内痹，四肢麻木不仁，不知痛痒，脉数。治以化痰养血，血行风自减也，仿朱雀法。
白蒺藜　胡麻　钩藤　半夏　丝瓜络　沉香屑　归须　陈皮　茯苓　指迷茯苓丸
（案4）高。年刚舞象，质小体弱，阴虚木火素旺，阳易升动，鱼尾穴痛，厥阳化风旋动，脘痛，胃呆，脉弦数。治以平肝、熄风、和胃。
石决　料豆衣　白芍　白蒺藜　川斛　角胡麻　穀芽　菊花
（案5）雷。肝气屡发，发则营愈虚，气愈逆，营虚厥阳变化内风上旋，头眩目泪，心悸，便难，不寐之所由来也。
制首乌　沉香　石决明　料豆衣　柏子仁　白蒺藜　白芍　玫瑰花　川石斛　茯神
（案6）卫。病后阴虚，曾先腰痛如折，阳气化风挟痰上旋，闭塞清窍，舌强不能言，痰声如锯，眩晕肢麻，脉细结弦，考《内经》云，三阴脉循喉咙挟舌，本内风挟痰闭塞虚窍也。
鲜竹沥（冲姜汁）　远志　天竺黄　殭蚕　石决明　川贝　白蒺藜　指谜茯苓丸
（案7）吴。经行腹痛，头晕心嘈，饮以甘草汤其痛即止，显然营液内虚，肝风戕贼，肝为藏血之脏，脾为生化之源，凡经行之际，诸经之血交会于冲脉，冲脉隶胃，阳明所司，肝胃膜本相连。下血则血舍空虚，肝阳化风得以戕贼其土，肝性刚苦急。法当以甘缓之，故得甘而痛缓也。
首乌　炙草　伏神　归身　柏子仁　阿胶　淮麦　白芍　丹皮　南枣
（案8）郁。肝血少藏，阳化，内风上旋，直升颠顶百会穴。痛风。阳木火上陵心阳，惊惕怔忡，彻夜不寐，火升足冷。肝木左升太过，右降不及，轰然上冒，自觉热焚。眩晕，肢麻筋掣，遍体收引。舌红心乾嚥燥，脉细。病情一派风阳煽动，营液皆被木火所劫之象，胃气不下行，便燥艰难。论脉合证，治法不外乎潜阳熄风，养津安神。但病已久延，阴气虚极，一时难复，须得安寐津回，方有转机。
生地　决明　西洋参　朱茯神　牡蛎　白芍　牛膝　龟板　枣仁　天门冬　料豆衣　菊花　龙齿　夜交藤
转方：阿胶　龟板　石决明　苍龙齿　枣仁　牛膝　牡蛎（胡黄连汤煅）　生地　白芍　鸡子黄　夜交藤　磁石　洋参　天冬
（案9）李。肝逆时升时降，升则眩晕，降则腹胀。厥阴阴虚阳逆，中无砥柱，是以直上直下也。舌乾唇碎，治从肝胃。
首乌　归身　石决明　白芍　料豆衣　党参　沉香　砂仁壳　女贞子

痫厥  ***************************
（案1）周。思虑过度，心脾阴虚，夜坐阳升，厥阳气火上扰，神志昏乱，语言舛错，不避亲疏。颧赤。病属阳升心风失志，神不内守。拟镇摄。
琥珀　辰砂（丝棉裹）　川连炒枣仁　石菖蒲　茯神　珠粉　夜交藤　猪心血炒丹参　天竺黄
（案2）管。忧思惊恐伤及心肝脾三脏，神志不安，言语错乱，喜笑怒骂，不寐，神气浮越，阳不潜降，痫症久延，法当安神。
生龟板　远志肉　囫囵辰砂　牡蛎　茯苓　夜交藤　石菖蒲汁　灵磁石　枣仁
（案3）顾。因惊动肝，神魂不藏、不能守舍，不语不寐，痫症有年，且拟安神镇摄。
囫囵朱砂　石菖蒲汁　茯神　远志　龙眼肉　牡蛎　猪心血拌丹参　人参　龙骨　枣红　鸡子黄
（案4）王。猪痫突发，乃痰火风上冲闭塞，久病岂易愈哉，法以涤痰。
胡黄连　天竺黄　川贝　猪心血拌丹参　生牡蛎　胆星　橘皮　生白芍
（案5）万。心风挟痰火上扰神明，错乱病发，必以烦扰，乃动则阳生，静则阴生，脉象滑数。治当潜阳涤痰镇摄神志
珠粉　牡蛎　龟板　川连包麦冬肉　菖蒲汁　朱砂　龙齿　天竺黄　猪心血炒丹参
又：痰火扰乱君心，病发则狂言詈骂，不避亲疏，寸关脉滑，此属心风挟肝火上逆也，仍当镇摄神志。
珠粉　黑山栀　辰砂　胡黄连煅牡蛎　柏子仁　血珀　茯神　龙齿　猪心血拌丹参
（案6）吴。至疾莫如风火疾发，突如其来，卒然痉厥，不知所苦，涎痰上涌口沫，脉大。病属肝阳风火痰上旋，壅塞灵机，法宜潜阳熄风化痰。
胡黄连　川贝母　连翘　丹皮　生牡蛎　钩钩　山栀　知母
（案7）马。芒种阳气极升，人生之气与天地相应。所以痉厥卒发，醒后头痛，阳不下降，阴失涵敛。摄阴潜阳是为正治，风阳过旺，先宜治标。
生牡蛎　胡黄连　白芍药　灵磁石　钩钩　石决明　天竹黄　黑山栀　连翘心
（案8）冯。肝营不足，木火凌心，上扰神明，语言舛错，眩晕耳鸣，少寐，烦恼，多梦纷纭，筋脉抽掣。病属营虚火郁，不生痫症即生外疡。
决明　茯神　龙齿　灯心　合欢皮　丹皮　磁石　远志　丹参（猪心血炒）　菊花　忘忧草　香附
（案9）朱。气从下逆，上至心胸，一团热气。心悸、项痛，即头重而眩，神志模糊，口涌血沫，四肢搐搦，便溺乃苏。此厥阳木火上凌心胞，直升巅顶，脉数牢实，病属痉厥，重治。
犀角片　鲜生地　生牡蛎　竹捲心　山栀　羚羊角　胡黄连　生白芍　连翘心　丹皮
又：风气通肝，肝属木，在卦为震，震为雷，雷气通心，象火有声。病发猝然，神志模糊，口涌血沫，心悸眩晕，则痉厥立至，溺而得醒，此肝之得以疏泄也。脉象转为弦数，厥阳风火挟心火上充，直升无制。咸苦直折有馀之火。病魔已退三舍，乘其旗靡辙乱而逐之。
前方去犀角，加天麻、菊花、天竺黄
（案10）钱。厥阴无形之火，挟阳明有形之痰纽结而上，卒然痉厥，头痛腹疼，幼穉（稚）阴虚木旺生风，所以病发突然，但病来有年，根深蒂固，一时拔除岂易之哉。
甘菊花　胡黄连　石决明　白蒺藜　生甘草　生牡蛎　川贝母　钩藤钩

郁  ***************************
（案1）陆。失物之后气郁不舒，木失条达，郁则生火，火生痰，痰生热，上凌心阳，扰乱神明，言语舛错，脉弦数，溲色赤。自觉或热或冷，经来落后，色淡。肝阴素虚，木郁也。从《内经》：木郁达之。
鳖血柴胡　白芍　川芎　黑山栀　青皮　忘忧草　炒当归　香附　丹皮　炒白术　泽泻　朱茯神
（案2）朱。阅病原产后殇子悲哀，肝气逆郁，木失条畅，郁则生火，时有火升一团，郁结咽间，胸次不利，气逆上攻。火气下降，则二便通利，此木火无制，直上直下之明征也。是以汗泄乃松，郁火得以发越，脉见两关弦滑数，以咸苦直折其上腾之威。
龙胆草　生牡蛎　丹皮　土贝母　胡黄连　黑山栀　泽泻　香附汁
（案3）任。寡居无欢乐之念，厥阴少阳气火勃郁，木失条畅，挟痰扰乱神明，悲哀哭泣，气随情郁，似乎痫象，头眩溺赤。拟木郁达之。
八味逍遥散加忘忧花、合欢皮
（案4）沈。询病情起于产后抑郁，郁则气滞，肝木失其条畅，乘脾腹痛，痛于夜分。病属于阴，四肢浮肿，脾气虚而肝不疏泄也。治以和脾理肝之郁，仿丹溪法。
越鞠丸加砂仁、青皮、白芍
（案5）龚。木失条达，肝郁胃热。郁则生火，气火上逆犯肺，咳嗽痰中带血，血缕潮热，脉左弦右数，心悸眩晕。阴虚木火上充，恐成郁劳。
鳖甲　地骨皮　藕节　麦冬　羚羊角　杏仁　丹皮　银柴胡　贝母　沙参　石决明　蛤壳
又：肝木抑郁，气火上逆犯肺，咳嗽痰多。两胁、左乳、腰背胀痛，寒热往来，头眩心悸。病属肝郁、情怀之，病，不易理者，须得怡悦自释。
北沙参　鳖血柴胡　瓦楞子　白芍　蛤壳　青皮　麦门冬　忘忧草　生鳖甲　丹皮　川贝　香附
（案6）叶。怒则气郁，郁则生火，木火横逆。胁胀、脘痞、噎塞、鼻燥，舌黄、口腻、脉弦数。阳明胃精不降，木郁不达，治在肝胃。
炒丹皮　山栀　郁金汁　枳实汁　火麻仁　泽泻　旋覆花　青皮　香附汁　全瓜蒌　法半夏

关格  ***************************
（案1）张。丹溪曰：「食不得人，是有火也。」呕吐酸苦，噫气便艰，脉弦数，木火上冲犯胃，胃气不降，失循序之司，津液无以润下，老年关格大症，不易理也。
川连　枳实　枇杷叶　花粉　橘红　姜汁　竹茹　肥芦根　法夏
（案2）沈。咽主地气，食入咽中刺痛。阳明胃精干涩，最易成膈。
枇杷叶　火麻仁　降香　枳壳　杏仁　白蜜
又：食下咽管痛，引及胃脘，咽主地气，阳明不和也。
前方去枳壳，加瓜蒌
（案3）某。膈症，食入脘中刺痛，肺失清肃，脉数。
枇杷叶　川连　旋覆花　瓜蒌　白杏仁　枳实　川郁金　橘红

翻胃  ***************************
（案1）项。胃翻熏肺，脘痛，热久胃气戕伤，胃虚不能制木，木火乘隙侵侮。法以辛苦甘酸通泄。
川连　乾姜　檀香汁　乌梅　党参　戌腹粮　姜汁　半夏　枳实汁　川椒　橘皮
（案2）桑。病后动怒，抑郁，木失条畅，横逆中宫，瘕聚脘痛，得食则呕，苦酸痰涎，食物觉冷。脉迟延虚，翻胃半年。中阳挟饮也。
附子　戌腹粮　法夏　川椒　乌梅　党参　乾姜　代赭石　旋覆　茯苓　枳实汁　橘皮
又：翻胃，朝食暮吐，食则䐜胀，运用失常，脾不磨谷，火衰气郁，脉迟延，法以降逆。
附子　姜汁　川椒　法半　代赭石　旋覆花　枳实　乾姜　竹茹　乌梅　茯苓　戌腹粮　郁金
（案3）张。病起去夏霍乱之后，中气被邪混淆，胃虚气逆不降，干恶嗳噫，秋间变为翻胃，食入倾囊吐出，酸水痰涎，腹鸣便泄，此中有寒饮内积，故脉迟细弦劲也。
代赭旋覆汤去参、枣，加澄茄、桂枝、大腹绒、枳实（炒）、白术、茯苓、姜汁、莱菔子
（案4）某。性躁多火，木火易动，上冲犯胃，呕吐泛恶，脉细弦数。以辛苦宣泄，通降阳明翻胃。
川连　枳实汁　法夏　茯苓　姜汁　瓦楞子　竹茹　橘皮
（案5）俞。酒客湿胜湿蒸生痰，积饮中阳，入暮呕泛痰涎，脉弦数，舌黄，若不节饮，后月必成翻胃。
枳术丸　川连　茯苓　半夏　鸡距子　姜汁　陈皮　竹茹

汗  ***************************
（案1）席。童真天禀素薄弱，诵读音闪，汗泄乎寐，阴气不足也。
当归　生地　黄连　黄芩　小麦　黄耆　熟地　黄柏　甘草　红枣
（案2）陆。阳加于阴为之汗。
川桂枝　白芍　淮小麦　炙西耆　炙草　红枣子

血汗  ***************************
（案1）顾。营分伏热，血汗染衣，心悸气逆，脉象浮数，汗为心液，心阳热郁也。
犀角汁　丹皮　茯神　山栀　鲜生地　藕汁　侧柏　茅根
又：「血汗」《内经》名曰「蔑」。营分伏热，汗泄过多，心气不足，汗为阳泄。汗乃心液，仍清心营。
犀角汁　西洋参　山栀　鸡血藤膏　鲜生地　牡丹皮　茯神
又：汗与血异名而同类，血汗过多，气随血虚，吸短，心中宕漾，拟以益气和营。
生西洋参　炙西耆　茯神　归身　大生地　炙甘草　远志

脱（汗脱）  ***************************
（案1）潘。久病元气拖乏，卒然音闪，痰声漉漉，汗出如雨，脉燥散乱，此脱象也。旦晚可危，勉拟以尽来意。
人参　五味子　白芍　炙草　龙骨　麦冬　川桂子　大枣　牡蛎　淮麦
另用麻黄根、牡蛎、糯米粉三味绢包扑汗。
又：卒然寒战，即汗泄如雨，痰声如锯，脉左三部绝无，右寸关惟一丝沉数。
此肺气大虚，阳气脱离之象，危险两字不待言矣。勉拟复脉法以冀侥倖。
炙甘草　人参　麦冬　桂枝（白芍炒）　乾姜（五味同打）　天竹黄　清阿胶　熟地　胆星　龙骨　牡蛎　竹沥
（案2）周。肛漏久溃不敛，滋水日益下渗，漏卮不已，身中五液全亏，下焦气阴由此日耗，肾阴日不支持，收摄无权，水气上泛为痰，痰胶气逆喘急，动则更甚。精耗气怯，舌剥咽乾，脉息虚弦兼涩。涩则阴伤，阴伤则精却，精空则气怯，气怯则神衰，精气神无一完固，而致神明孤露。合目欲眠，喃喃呓语，寐则神魂缥缈，一派阴阳离决脱象，显然草木之功难许见长。急宜收摄下焦，敛液安神，以慰望治，敷衍日期而已。
人参　蛤蚧　龙齿　龟板　麦冬　熟地　青铅　牡蛎　枣仁　北五味

衄血  ***************************
（案1）李。营分伏热，鼻衄，中心宕漾，即时而出，八日不止。脉数，头汗，足冷。明是肝胃气火载血上溢，恐其狂出虚脱。
犀角汁　侧柏炭　山栀　龟板　旱莲草　鲜生地　蒲黄炭　丹皮　知母　淮牛膝　荷叶汁　金墨汁　藕汁　茅根
又：鼻衄大夺之后，气阴两虚，头疼晕眩，心宕牙浮，阴亏阳逆不降，咳呛，痰血，大便带血，上下失血。当治其中。
西党参　熟地　丹皮　女贞子　金斛　龟板　北沙参　白芍　炙草　旱莲草　侧柏　柏子仁
（案2）张。鼻衄如注，少阴不足，阳明有馀，脉象右数，舌白腻，温热内蒸，熏灼营分也。治以气营两顾。
川连　怀牛膝　茅根　知母　侧柏叶　丹皮　鲜生地　藕汁　黄芩
（案3）许。童真纯阳禀质阴亏，阴亏则内热，内热则营不足，热郁气分迫动营分，时常鼻衄，脉见细数，面黄形瘦，木火体形也。法以养阴。
细生地　丹皮　女贞子　鳖甲　知母　黑山栀　玉竹　云茯苓　青蒿　藕汁
（案4）梁。鼻衄三载，时作时止，脉形细涩，阴分伤矣。
细生地　丹皮　生知母　茅柴根　藕节　怀牛膝

鼻渊  ***************************
（案1）许。胆移热于脑则辛頞鼻渊，此风热之邪上郁于肺。法以辛凉宣泄娇脏。
辛夷花　川芎　菊花　牛蒡　白芷　苍耳子　薄荷　细辛　连翘　通草
（案2）黄。风热郁于少阳，头痛于偏，鼻渊几及一载。当用辛泄宣解少阳邪郁。
川芎　防风　苍耳子　细辛　辛夷　生草　白芷　薄荷　苦丁茶　荆芥　羌活　蒺藜
（案3）沈。风热上蒙清窍，鼻渊。治以辛凉，宣泄在上之郁。
桑叶　薄荷　辛夷花　连翘　苦丁茶　丹皮　菊花　苍耳子　钩钩　生甘草
（案4）吴。风郁少阳、阳明，牙关不利，耳聋，鼻渊，头胀偏痛，脉弦。辛凉宣泄。
菊花叶　薄荷叶　白芷　川芎　荷叶　葛根　辛夷花　苍耳子　大力　连翘　佳蚕　钩钩　菊花茶调散（用苦丁茶）

牙宣  ***************************
（案1）张。齿者骨之馀，龈属阳明。牙宣五年，营阴大夺。虚火日旺，脉见寸关独数。宜治心胃与肾，宗景岳少阴不足，阳明有馀例。
鲜生地　旱莲草　淮牛膝　黑山栀　生石膏　女贞子　蒲黄炭　炒丹皮
外用：煅龙骨　旱莲草　黑山栀　蒲黄炭　青盐　人中白　共研细末擦牙。
（案2）徐。久病半载，湿热内盛，热伤营分，牙宣如注。脉象细数，自汗黏手，若不血止，恐难支持。
犀角汁　鲜生地　藕节炭　焦黄炭　黑山栀　金墨汁　丹皮炭　蒲黄炭　旱莲草
（案3）朱。牙宣紫色成条，系阳明有热，迫血上行，拟以清胃。
鲜生地　知母　黑山栀　丹皮炭　藕节炭　生石膏　淮膝　金墨汁　蒲黄炭
（案4）陶。厥阴浮阳上扰，阳化内风旋动，头偏痛，牙宣，脉虚而细。营虚风旺不潜，以潜阳化风。
制首乌　龟板　石决明　青盐　炒丹皮　旱莲草　白芍　白蒺藜　钩钩　料豆皮
（案5）王。阴虚阳逆，牙宣频来，脉细而迟。法以养阴。
炙龟板　女贞子　金石斛　云茯苓　生西洋　旱莲草　淮山药　细生地

牙漏　齿蠹  ***************************
（案1）徐。阳明之脉起于鼻之交頞中，旁约太阳之脉，下循鼻外，上入齿中还出，挟口环唇。邪火相搏，蕴结不解而成牙漏，时或头胀脘痛。法当养血熄风，治风先治血，血行风自灭。
生地　川芎　白芷　菊花　胡麻　当归　白芍　钩钩　茯苓
（案2）秦。阳明湿热内蒸，齿匿蠹牙痛，脉弦，舌黄腻。以泄化法。
胡连　使君子　白芷　细辛　陈皮　芜荑　榧子肉　茯苓　牛蒡

头痛　耳胀  ***************************
（案1）僧。厥少风阳上逆，头痛或左或右，遇干支之阳日则左，阴日则右。目昏、鼻塞、流涕，以辛苦轻扬肃上。
辛夷　菊花　薄荷　甘草　苦丁茶　苍耳　钩钩　防风　殭蚕　菊花茶调散
又：头痛或偏于左或偏于右，目眩鼻塞流涕，风邪中上，仍以轻扬宣泄。
蔓荆子　辛夷　菊花　桑叶　三角胡麻　苍耳子　连翘　钩钩　薄荷　乾荷叶
（案2）朱。九窍不和都属胃病，鼻衄，耳蔽不闻、流水。风热上郁。
蔓荆子　茅根　丹皮　牛蒡　桑叶　苦丁茶　通草　荷叶　连翘　薄荷
又：风热郁于少阳、阳明，耳胀，流水，脉弦数。以微辛宣泄。
冬桑叶　丹皮　通草　元参　钩钩　薄荷叶　连翘　荷叶　牛蒡　苍耳子

胸痹  ***************************
（案1）某。心痛彻背，背痛彻心，仲景主以胸痹，如以锥针刺其心；《内经》主以脾心痛，病起背寒，寒邪挟饮，脉弦便溏。治在中焦。
桂枝　法夏　陈皮　薤白　白酒　白芍　茯苓　郁金　瓜蒌
（案2）段。清阴结痹胸胁，痞胀彻背。诊脉弦数。嗳噫，矢气稍松，气机不司流利。宗仲景滑利通阳。
薤白　瓜蒌　旋覆花　青葱管　苏梗　半夏　桂枝　新绛屑　伽南香
（案3）姚。云门之上天气主之，咽间噎塞不利，胸中清阳结痹，上焦痰热郁于阳位，气机失司，少寐，脉滑。阳明不和，肺失清肃也。
枇杷叶　半夏　茯苓　瓜蒌　旋覆花　川贝母　秫米　杏仁　橘红
（案4）瞿。心痛彻背，寒气结痹阳位，阳郁不宣，脉迟细涩。以清利通阳，流行气机。
薤白　法半　小朴　橘梗　瓜蒌　苏梗　枳壳　郁金
（案5）某。胸痹胸中起痞。背痛，脉数滑。阳气结痹不宣也，以滑利通阳。
瓜蒌　半夏　枇杷叶　枳实汁　薤白　杏仁　郁金汁　橘梗
（案6）倪。心痛彻背，背痛彻心，病发于春夏之交，阳气升动木旺之时，胸痞泛水。脉右关滑，阳微饮聚，结痹清阳。辛滑流利，开拨气机。
炒薤白　法半　瓜蒌　茯苓　川桂枝　小朴　枳实　姜汁

脘痛　瘕聚  ***************************
（案1）张。木失条畅，肝气横逆犯胃，脘痛，呕吐酸苦，舌黄泛恶，脉细弦，少纳，神疲。中土受侮，先以泄肝和胃。
左金丸、越鞠丸加沉香、香附、茯苓、半夏、穀芽、陈皮
（案2）朱。久疟致肝木阴亏阳旺。木旺则乘脾犯胃。脘痛，胁痛。呕吐少纳，脉左弦右虚，中伤何疑！舌质苔白口腻，面色萎黄，大便溏、结不定，皆属脾土失与转运不宣。法以和脾胃养肝阴。
白芍　沉香　茯苓　川斛　玫瑰花　蔻仁　穀芽　陈皮　稆衣　炙草
又：复诊脘胁痛止，纳穀稍增，惟脉象仍弦，此肝木有馀，脾土阴弱。当宗景岳法，和养肝阴。
人参　白芍　川斛　沉香汁　陈皮　首乌　炙草　蔻仁　半夏曲
（案3）杨。痃疟一载，疟后伤脾，脾伤肝木乘之。无形横扰之气，与内踞有形之痰，互相结聚成瘕，逆阻中脘而痛，延及半年。少纳形削，大便溏薄，已见脾受戕贼重伤其伤矣。但脉见弦长，遇指按之，软弱无神，外刚内柔，显然肝气有馀，肝血不足，血不足无以培肝之气。气愈横扰，则脾愈困，脾困则水穀精华不运，而升降失其常度，脾胃困惫岂能支撑？拙见凭脉论证，和肝之气以养营，运脾之阳以化痰，未识能稍奏肤功云。
肉桂　炮姜　白芍　陈皮　穀芽　首乌　蔻仁　法半　冬术　枳实
（案4）周。诊得脉象左关双弦如芤，左关滑大，则知病在肝胃，肝不疏泄，胃有积痰，脘痛三月馀未止。中伤木旺，理宜制木通胃。
白芍（吴萸炒）　法半夏　杜仲　九香虫　肉桂　陈皮　归身　车前子
（案5）朱。肝木风阳戕胃，脘痛胁胀，呕吐绿水、蛔虫。舌乾拒纳。脉细弦，此胃汁受戕，难投刚药，柔剂缓肝之急。
白芍　沉香　旋覆　橘络　川斛　麦冬　炙草　石决　穀芽
（案6）倪。积饮中宫，肝木乘脾犯胃，脘痛吐酸水。脉弦劲不和，前法制木，病不减松。当进一筹以守之，安胃法。
乌梅丸去参、川柏、细辛、当归，加白芍、半夏
又：进许叔微辛苦酸泄，呕吐虽止，脘痛依然，脉象弦劲不和，状如新张弓弦，久病见此，全无冲和之象，究属不宜，仍守前法。
乌梅丸加白芍、炙草、半夏，去当归、细辛、川柏
（案7）徐。厥阴气不疏泄，寒浊内踞，瘕聚有形，攻逆胀痛。脉弦数，按之细，舌黄腻。此中阳湿郁不化，治当疏泄肝脾。
苏梗　青皮　吴萸　川楝子　乌药　厚朴　橘核　小茴　制香附　泽泻
（案8）张。厥阴无形之寒浊凝聚，不散而结有形之瘕，攻逆而胀，必得抚摩胀势稍松，此气行而锢闭之邪得以暂开耳。病情全在气分，益气必温而和，滞必温而通，是一定成法，欲和其气，必先泄浊，浊泄则阳通，阳通则气和，仿朱南阳浊药攻浊法。
豭鼠矢　吴萸　青皮　没药　九孔子　韭菜白　川楝子　香附　乳香　橘核
（案9）顾。脘痛久延，九月不愈，肝木横逆犯中，胃气逆行不降，得食即吐，夜则寒热，胁痛，鸣响，胃虚，积饮痹络，脉数大，木火上冲于胃，久病正虚，拟仲圣法。
代赭石　桂枝　党参　川椒　白芍　归身　旋覆花　川连　乾姜　半夏　乌梅　白蜜
（案10）朱。厥阴浊聚气痹，无形之气似乎有形，攻逆不已，上至胸背脘宇；下腹坚结，噫气，矢气。诊脉弦数，病情一派气滞，以疏理其气，佐以宣泄厥浊。
两头尖　白芍　郁金汁　枳实汁　苏梗　韭菜根　青皮　槟榔汁　香附汁　归须
（案11）盛。询病起于秋间，病后腹痛，气聚瘀凝，聚结为瘕聚，有形攻痛，痛而后泄，肝脾两伤，不易消散。
阿魏丸
（案12）王。肝脾寒邪结瘕，脘痛脉弦，病延三年，治在营分。
旋覆花汤加苏梗、吴萸、青皮、香附
（案13）戴。左胁下瘕癖，时常䐜胀，脉弦数，肝脏积聚，病经有年，难许除根。
党参　归身　木香　香附　鳖甲　青皮　川芎　炙草
（案14）李。痰血气滞凝聚为瘕，结于左胁下，渐次消散，大便滞下，赤白黏腻，脉弦，乘其势而逐之，斩其根。
旋覆花　瓦楞子　三甲末　香附　小青皮　薤白头　炒桃仁　莱菔子　山楂
（案15）顾。室女先天不足，营虚阴弱，脘痛收引，痛引两胁，腰楚如折。脉数，少纳，䐜胀，脾胃不和，肝木乘之，胸闷便薄。以泄肝和中，与生生子法。
九香虫　归身　车前子　吴萸（白芍炒）　穀芽　杜仲　白术　小青皮　香附　砂仁
（案16）惠。肝胃不和，右胁痛，引及脘，瘕攻，脉弦虚数，病在气营，以通络泄肝和胃。
旋覆花　香附　良姜　青皮　薤白　新绛　归身　山栀　枳实　瓜蒌
（案17）温。肝逆犯胃，脘痛呕吐，倾囊而出，色赤，脉大而虚，胃津不足，阴亏木旺，以温中泄肝。
肉桂　炙草　茯苓　乾姜　白芍　丁香　冬术　法半
（案18）朱。寒湿鸠聚中肠，少腹痛，脘痛，瘕攻，脉迟弦，肝木犯脾胃也。
吴萸　七香饼　苏梗　半夏　木香　炮姜　红豆蔻　乌药　青皮　陈皮
（案19）戴。素有肝逆，木乘风冷寒邪得以乘之，绕脐腹痛，便溏腹鸣，脉细弦。拟刘草窗法。
防风　吴萸（白芍炒）　炮姜　木通　白术　陈皮　桂枝　甘草
（案20）夏。厥阴寒浊锢蔽脏络，腹痛，瘕攻绕脐，脉迟弦。治以温通。
吴萸　小茴炒青皮　当归　白芍　两头尖　木通　桂枝　炮姜　细辛　小朴　韭菜根
（案21）徐。木旺土虚，阳明不降，脘痛便艰，气逆少寐，上升之气自汗而出。以柔肝和胃。
白芍　石决明　川斛　沉香　金铃子　炙草　夜交藤　穀芽　蔻仁　旋覆花
（案22）周。入暮阳衰痛甚，阳微之处即阴甚之处，饥不欲食，食则䐜胀，脉迟寒邪内踞，阳衰不运，病在肝脾，屡进温中，泄肝不应，痛仍如故，治肝不应，治脾亦良。
肉桂　炮姜　法夏　茯苓　白芍　归身　砂仁　炙草　附子理中丸
（案23）张。真火衰微，不能腐谷，人入阳衰，胃气杳然，绕脐痹痛，尺脉细微，坎中一画，真阳不可任其汨没。急宜益火生土。
人参　巴戟天　附子　葫芦巴　菟丝子　肉桂　防风炒白芍　乾姜　淡苁蓉　扁鹊玉壶丹

消症  ***************************
（案1）张。肺消，饮水小便多，下白垽，脉数，舌红。阴亏，阳失其基，先与许叔微法。
蛤壳　蝉衣　海浮石　麦冬　知母　鲫鱼胆（此即神效散）
又：消渴小溲多，吐白沫，心中窒塞，脉弦而数，火邪上炎，求救于水。前法咸寒制火，病情未见所长。当进一筹以熄燎原。
方诸水　生蛤壳　瓜蒌霜　麦冬　鲫鱼胆　海浮石　黑山栀　蝉衣

疝气  ***************************
（案1）黄。厥浊无形之气结聚有形，大如鸡卵，卧则入腹，立则坠囊，睾丸胀痛，脉象迟弦。老年疝病，气血皆衰，除根不易也。
肉桂　韭菜白　葫芦巴　木香（吴萸炒）　橘红　甘杞　两头尖　荔枝核　青皮　香附
（案2）朱。七疝皆属肝病，厥阴上逆，呕吐蛔虫，小腹胀痛，脉迟弦。以泄肝通胃，痛甚防厥。
吴萸炒川连　官桂　荔枝核　香附　延胡索　川楝子　橘核　法夏　青皮　乌梅丸
（案3）马。厥阴寒浊一遇寒劳，疝气即作，从少腹直攻肾囊，胀痛，痛引及脘，肝脉绕阴器环贯膈也。
两头尖　橘核　延胡索　官桂　香附　韭菜根　青皮　川楝子　木香　泽泻
（案4）张。厥阴气滞寒邪，少腹疝气时上时下，痛而便多，足下出水。肝有寒、脾有湿也。
香附　小茴香　川楝子　陈皮　赤苓　苏梗　木香　延胡索　米仁　泽泻

脚气  ***************************
（案1）沈。汉曰缓风，唐曰脚气。两足浮肿，肿上及腹，四肢麻木，干恶胸闷，脉缓便燥，且挟风寒湿三气袭络，渐次化热，病来由渐，不易理者。
川桂枝　萆薢　吴萸　蚕沙　秦艽　陈皮　木防己　米仁　独活　木瓜　桑枝　牛膝
又：脚气肿势渐消，少腹䐜胀，脉弦数，三阴寒湿渐化热矣，仍以通络。
原方去吴萸、桑枝，加当归、桑寄生、青皮
（案2）彭。三阴寒湿，脚气，麻木，胸闷。病经五年，屡发。邪已深入脉络，以搜剔其邪。
川桂枝　独活　木瓜　川牛膝　归须　制乌头　秦艽　萆薢　桑寄生　米仁
（案3）沈。脚气麻痹，浊阴上逆，胸闷。两足软痿不能任地，肝肾寒湿下著，淹缠之证。
川桂枝　虎骨　萆薢　吴萸　独活　制乌头　归须　蚕沙　陈皮　桑寄生　牛膝　木瓜　狗脊
（案4）陆。汉曰缓风，唐曰脚气。两膝麻木，肢痿不用，肌肤不仁，溲赤脉弦细。寒湿袭三阴脉络，不易即愈。
桂枝　虎骨　萆薢　秦艽　茅根　威灵仙　乌头　桑枝　独活　苡米　牛膝
（案5）李。寒湿下著左足跗及指经，痠痛麻木，脉迟细，此脚气也。
乌头　茯苓　虎骨　归身　桑枝　桂枝　怀膝　独活　萆薢　史国公药酒
（案6）陈。寒湿下著脚气，酸楚，小便浑浊，气急，脉弦细。三阴寒邪乘之，恐其脚气上入少腹，喘急。
川桂枝　乌头　薢　独活　当归　桑寄生　晚蚕沙　怀膝　陈皮　秦艽　米仁
（案7）屈。流火脚气肿势渐退，又生火丹，红肿而痛，脉沉，溲赤。法以清泄。
茅根　泽泻　连翘　米仁　赤苓　赤芍　川柏　丹皮　陈皮　萆薢　蚕沙
外涂金黄散。

风痹  ***************************
（案1）黎。风性善行数变，腿痠流走不定，上行环跳，下至腿䟰，脉细带弦。三阳邪袭脉络，三阴阴虚。法拟通络和阴，佐以搜风。
夜交藤　桂枝木　杜仲　川断　刺藜　海风藤　乌不宿　归身　米仁　桑枝
（案2）郁。风寒湿三气杂至，合而为痹，四肢屈伸不利，皮搔肤痒、风块。脉细血虚，风来袭络，法以疏通和阴。
桂枝　炒归身　秦艽　威灵仙　青防风　桑枝　片姜黄　米仁　细生地　活络丹
（案3）陈。寒邪久袭脉络，锢蔽不泄，左肩髃痠痛而不举，脉细迟，病经一载，不易速愈，或延针师宣导，使气血流行，病自可复。
川桂枝　秦艽　桑枝　钻地风　归须　海风藤　片姜黄　独活　松节　千年健　红花络石藤　活络丹
（案4）吴。皮肤瘙痒，痒者为风，风湿袭于肌肉，瘙痒浮肿，流水，或发风块，或发隐疹。脉缓，不纳，老年气血两虚，虚风煽动，病来有年，难许无事。
豨莶草　白术　胡麻　赤芍　蝉衣　地肤子　归身　防风　荆芥
（案5）俞。卫虚则恶寒，营虚则发热，畏风，遍体瘙痒，风块累累，血燥生风也。
荆芥　归身　地肤子　刺藜　秦艽　丹皮　细生地　杏仁
（案6）王。素体营虚，风寒湿邪入于脉络，久痹不宣，肩髃、腰背、尻骨酸楚，脉沉弦迟。入络之病，化邪必佐养营。
桂枝　海风藤　桑枝　新绛　木瓜　归须　片姜黄　萆薢　秦艽
（案7）卫。近耄之年营血自衰，血虚生风，风生热，皮肤燥痒，热灼肌干，脉细迟弦。法宜养血熄风。
细生地　首乌　蝨胡麻　归身　料豆衣　阿胶珠　丹皮　柏子仁　刺藜
（案8）王。营虚血热，化风上旋，头眩、心悸、震宕。经事后期色淡。右臂生风，肤痒，以养血熄风。
首乌　生地　胡麻　茯神　炒丹皮　豨莶　刺藜　归身　钩钩　蕲蛇肉
（案9）夏。风疹屡发，八年之久，发时寒热，腹鸣便泄，太阴、阳明、脾胃伏风，脉弦细迟。与消风散。
消风散

鹤膝风  ***************************
（案1）马。鹤膝风原属寒湿之气，客于肝肾，痹痛有日，久而成之，法当通络。但足膝痛，缓则头眩目赤，此属风邪流走不定，兼之肩肘、脘臂皆痛，《经》所谓风淫末疾也，理之棘手，先治其上，养血熄风。
白蒺藜　晚蚕沙　钩钩　川牛膝　三角　胡麻　夜交藤　杉木节　菊花　炒归身　川萆薢
（案2）沈。风寒湿三气流络，鹤膝风肿痛，伸屈不利，两臂筋脉痛楚，肝脾肾三阴邪庳脉络，舌白尖红，便溏，溲少。入络之病，岂易效哉。
桂枝　蚕沙　片姜黄　桑枝　川膝　六曲　防己　秦艽　川萆薢　米仁　泽泻

肠痹  ***************************
（案1）沈。肠痹，腑阳窒塞，二便不通，脘胀少纳乾呕，少腹旁痛，脉弦细。此属血虚不能灌溉其腑阳也，大肠与肺相为表里，养血中佐以开肺，以肺主气化故也。
生首乌　柏子仁　松子仁　苏子　紫菀　元明粉　郁李仁　火麻仁　杏仁　木通
又：血燥不能下顺阳明之精，肠痹不便，小溲淋滴且痛，气化亦为不利，肾司二便，阴气之虚无疑。法当养阴通幽。
生地　柏子仁　桃仁泥　升麻　槐角　丹皮　紫菀　火麻仁　郁李仁　杏仁　泽泻　山栀
外用猪胆汁导。

肛痔  ***************************
（案1）吴。肛痔系湿热下注，大肠之火相激而成，痔坠、下血，湿热迫血下注也。脉见寸关弦象，按之细弱，心肝脾三脏已虚，故时有心宕嘈杂，目眩便溏，心不生血，肝不藏血，脾不统血，血液已亏，法当补益，但肛痔滋水颇多，湿热尚甚，先以清理湿邪，续商进补。
黄芩　地榆炭　炙草　归身炭　槐米　赤芍　柿饼炭　川柏　赤小豆
接服黑地黄丸、归脾丸。
又：肠痔下血之后自觉痔胀已松，乃湿从血泄之征，治宜益气理湿，气和则湿去，气旺则血生，既夺有形之血，必培无形之气，因气为血帅也。
人参　冬术　白芍　茯神　地榆炭　黄耆　炙草　归身　陈皮　桂圆肉（七枚，每包苦参子一粒）

流痰  ***************************
（案1）唐。失血之体阴气自虚，咽燥舌红，肾阴已乏上承，得食䐜胀，脾阳滞运用之机，饮食少化，精微变而为痰，流入脉络，环跳部位结为痰核，惟恐久延成痈。拟养阴化痰，以冀消散。
麦冬　洋参　蛤壳　复花　枳实丸　甘草　小生地　川贝　云苓　毛茹　瓦楞子
（案2）许。阅病原流痰似乎略瘪，胃气未旺，少寐，心烦，吸气胁痛等症。思病情由乎情怀少畅，郁则气滞，流行之机减，思必伤脾，脾虚湿聚生痰，流于皮里膜外而结流痰，壅滞肾俞部位。《经》所谓邪之所凑，其气必虚，肾之阳衰无疑，肾阳虚失蒸腐之职。脾气运用日加呆钝，水穀精华不化，精神气血蒸变而为痰，所谓生痰之源在脾，蒸变之力在于肾也。肾为胃关，肾开胃阖，肾阳虚则土不速运，肾阴虚则木失水涵滋长之本。既乏营血日衰，故少寐而心烦也。拙见以补火生土，土旺则湿化，湿化则痰消，况痰为阴邪，非阳不运，阴霾之气必离照以当，病魔自将退避三舍矣。拟方或刍荛可採，以候酌进。
肉桂　熟地（砂仁拌）　白术（枳实炒）　半夏　香附　白芥子　附子　归身　党参　秫米　茯苓
归脾丸　桂圆汤送下。

痰疬  ***************************
（案1）徐。阴虚木火炼液为痰，痰疬结颈，脉细以养阴化痰。
天门冬　细生地　瓦楞子　茯苓　西洋参　海浮石　川贝母　夏枯草　蒌皮　丹参
（案2）方。肝逆挟痰，气痹胸膺，痰疬时痛，心嘈，脉滑。治以平肝化痰。
金福花　半夏　归须　橘红　瓦楞子　柏仁　茯神

肝痈  ***************************
（案1）朱。宿疾失血，复发胁痛，不得左眠。咳嗽痰臭脓血。诊脉左部弦大，溲赤。此内痈生于肝脏也，非轻恙。
羚羊角　苏子　郁金　炒桃仁　芦根　茅根　黑山栀　降香　白芍　炒丹皮　滑石　生藕
又：失血瘀凝下趋，黑粪自下，痰臭，脉浮大，肝络阴脏已伤，气不摄血，尚虑狂溢。
细生地　侧柏　丹皮　郁金　石决明　黑山栀　川贝　新绛　白芍　羚羊角


卷下  ——————————————————————————————————————————————————————————————————————————————————————————

咳嗽  ***************************
（案1）邵。肺为娇脏，畏乎寒，更畏于热，热郁肺金，皮毛焦热，咳嗽痰臭，脉细数。缺盆下痛，病情见证，皆属肺热，治以甘寒，佐以辛苦。
冬瓜子　知母　羚羊角　杏仁　瓜蒌　鲜芦根　米仁　桑白皮　通草　茅根
（案2）王。脾为生痰之源，肺为聚痰之器，久咳络伤，曾先咯血，肺虚失清肃之令，乏制木之权，木反侮金，气火浮肺，呛甚。于亥戌寅卯木火用事之时，脉来右寸带弦而数，法当清金制木。
北沙参　生蛤壳（青黛拌）　炙款冬　桑叶　橘红　制玉竹　炙紫菀　水炙草　百合　山药
（案3）万。呛甚于寅卯木旺之时，痰不易咯，脉象右寸关弦，此木入金乡之候也。
炙紫菀　川贝　海浮石　蛤壳（青黛五分同打）　枇杷叶　杏仁　玉竹
（案4）董。酒客湿胜湿蒸生痰，风邪又感乎上焦，咳嗽延绵两月，舌白口腻，溺赤便溏，湿邪内壅之征，但脉象弦数，呛独甚于黄昏，乃木入金乡，不易即愈。
桑叶　苡米　法夏　通草　瓜蒌　杏仁　橘红　茯苓　淡苓　蛤壳
（案5）支。诊脉右部弦数，甚于左部，咳嗽年馀，甚于晨昏，肝阴肝阳用事之时，乃木火上扣金鸣，金虚反受木侮，即《内经》所谓反侮其所不胜，木入金乡之证也。宜清金平木。
蛤粉（青黛拌）　米仁　枇杷叶　蒌皮　川贝　杏仁　冬瓜子　山栀
又：右脉依然弦数，咳嗽，寅卯为甚，此木火上扣金鸣，金无制木之权，木反为金所侮，故一载不愈。欲制其木，必先清金；欲涵其木，必先壮水。姑与煎丸分治。
蛤粉（青黛拌）　川贝　通草　姜皮　麦冬　丹皮　知母　山栀
另服八仙长寿丸。
（案6）张。肺肾两亏，咳嗽失血，甚于夜分木火升动之时，脉数虚弦，素有遗精之病，精遗则阴空，阴空则木失涵养，木火于是扣金。治宜益水之源，以养肝木。
大熟地　湘莲　女贞子　川贝　杏仁　北沙参　玉竹　旱莲草　山药　炙草
（案7）仲。黄昏气火浮与肺，咳呛突甚，脉弦数，肝木上犯肺金也。
蛤粉　枇杷叶　川贝　杏仁　青黛（包）　海浮石　蒌皮　橘红
（案8）陆。风寒郁肺，偶食酸果，酸能收敛。咳嗽音闪，金实无声也，脉迟细而涩，宜启之。
枇杷叶　芦衣　牛蒡　马兜铃　蒌皮　白杏仁　蝉衣　象贝　前胡　橘梗
（案9）薛。邪感于风池、风府，脑后痛，咳嗽、便泄、脉迟弦。以泄风化湿消痰。
桂枝　苏子　法夏　陈皮　沉香曲　防风　杏仁　赤苓　泽泻　荷叶
（案10）周。肝胃郁热，木火乘之，干呛，眩晕，甚在昏暮，气火浮肺，脉数弦长。木扣金鸣，慎防络伤见血。
枇杷叶　杏仁　玉竹　蛤粉　蒌皮　川贝母　丹皮　沙参　青黛（包）　山栀
（案11）陆。三年前秋凉风冷袭肺，咳嗽至今，晨起呕痰，痰黄咽痒。脉数，风邪久郁成热，热复与湿交蒸，炼液成痰，蕴蓄中焦，胸闷窒塞，久病邪郁，尚宜清泄。
桑叶　杏仁　牛蒡　竹茹　枳壳　甘草　前胡　象贝　苏子　橘红　茯苓
（案12）温。阳明旺于未午后，灼热脉数，溲黄，咳嗽，苔灰。肺胃湿郁热蒸不化，仍以清泄。
川黄连（盐水炒）　杏仁　羚羊角　川郁金　芦根　黑山栀　丹皮　枇杷叶　川通草　滑石
（案13）金。上实下虚，咳嗽咽梗，腰痛如折，脉细，阴乏上承，肺气痹阻，少阴阴虚也。
前胡　蒌皮　款冬　茯苓　甘草　杏仁　苏子　象贝　橘红
（案14）唐。肺脉弦数，咳呛甚于天明，气逆无痰，舌黄溲赤，木火上逆扣金，木入金乡之候。《经》曰，五脏六腑皆令人咳，非独肺也。
蛤粉（青黛拌）　杏仁　黑山栀　桑叶　肥玉竹　芦根　枇杷叶　川贝　石决明　丹皮　冬瓜子
（案15）李。久咳，肺肾阴亏，咳呛气逆，肾阴虚不能上交心阳，心神恍惚，语言呆钝，似乎健忘，脉细虚弦。治从肺心肾，盖五脏六腑皆能令人咳也。
砂仁末（拌熟地）　海浮石　炙草　茯苓　沉香汁　橘红　炒当归身　紫石英　牡蛎　半夏　炒远志　银杏
（案16）邵。干呛月馀，咽间不利，秋燥上加也。
冬桑叶　玉竹　杏仁　前胡　枇杷叶　紫菀　象贝　生草

吐血  ***************************
（案1）朱。气火上载，狂溢盈碗，吸短，咳呛，胸闷，溲赤，舌苔灰白，脉来数疾无绪，血脱气空，气不摄血，有汗脱之象。勉拟血脱益气，以冀血止。
人参　童便　旱莲草　淮牛膝　大熟地　白芍　参三七　降香木　女贞子　侧柏叶　炒苏子　藕汁
（案2）钱。肝胃气火载血上逆，狂溢，火升足冷，咳呛，咽痛，脉数。阴空，气逆，法以降逆，佐以益气，因气为血帅，失有形之血当培无形之气，以生血也。
人参　参三七　石决明　女贞子　生藕汁　苏子　生地　淮牛膝　炒丹皮　旱莲草　降香汁
又：气火上载阳络，失血狂溢，溢则阴空，空则气逆，脘为之闷，咳呛咯痰白沫，脉来数疾，阴气大伤，阳气独冒，法当潜阳育阴。
大熟地　洋参　女贞子　川贝　淮牛膝　大生地　麦冬　旱莲草　白芍　白茯苓
（案3）俞。诊脉两关弦劲不和，肝胃络伤，失血气火上逆，咳呛，胁痛。既经失血，肝营自虚，法当和养肝阴，佐以通络理气，气和则血自降而火自平矣。
女贞子　旋覆花　郁金　炒桃仁　川斛　旱莲草　炒归须　橘红　薏苡仁　白芍
（案4）王。肝胃气火上载，血溢频频，额热足冷，咳嗽，脉数，溺赤。宗缪氏法治之。
鲜生地　参三七　川贝　白芍　苏子　藕肉　石决明　淮牛膝　侧柏　丹皮　降香　石斛
（案5）潘。询病原，吐泻后先见咳嗽，痰吐绿色，乃阳明湿热蕴蒸津液所化。咳必伤络，湿甚化热，无形之气迫其有形之血上泛狂溢，胸闷眩晕，脉沉数。上升之阳不降，下陷之阴已空，势必渐吐渐瘀，一时难止。法当先降气清营，气降营清其血必止。
犀牛汁　丹皮炭　参三七　茅根　降香　鲜生地　丹参炭　淮牛膝　藕汁　苏子
又：清营泄热血溢稍止，咳呛痰多，咽痒，气火上逆未平，脉细数。仍以降气并清营中之热。
前方去丹参、茅根、苏子，加侧柏叶、知母炭、甘草炭
又：失血已止，血去阳升上冒，眩晕耳鸣，面赤足冷，少寝，脉数。此阴空阳越，最易血冒，况病者心常自忧病不能愈，但忧越甚则阳越升。务宜静养为要，静则阴生，而阳气亦能自守矣。至嘱至嘱。
大生地　麦冬　石决明　人参　淮膝　白芍　炙草　炙龟板　鳖甲　灵磁石　童便　降香　茯神
另用附子扎涌泉穴。
（案6）蒋。夏至阳气极甚，阴未来复，失血复发，痰中缕缕。眩晕，脉数，此系阳升所致。年近弱冠，务宜保真，孔子所谓血气未定，戒之在色也。
大生地　参三七　白芍　藕节炭　元（玄）武版　女贞子　丹皮　川石斛
（案7）夏。中虚气弱，气不摄血，痰血兼集，咳嗽气短，脉细弦迟。降气建中，药不应病。寒热头胀，失血已多，阳气上逆，再以养肝降气，以期血止。
旱莲草　党参　荷叶汁　参三七　苏子　川石斛　女贞子　丹皮　生藕汁　侧柏叶　降香
又：咳嗽痰秽，咯血已多。吸短，脉沉细紧。中寒，气不摄血，与金匮法。
马通灰　炮姜　生艾汁　降香　茯苓　侧柏炭　人参　生藕汁　苏子
（案8）朱。气火载血上溢速行，震动阳络。咳嗽咽痒，舌黄气逆，脉弦。与缪氏法。
苏子　鲜生地　决明　丹皮　川郁金　生白芍　降香　参三七　牛膝　藕节　川贝母
（案9）李。屡次血发，气阴两虚，咳呛气逆，脉芤下虚，不纳。法以摄下。
党参　沉香　石斛　炙草　杏仁　熟地　黄耆　淮膝　海石　川贝
（案10）杜。失血后痰咯黄脓而臭，肺胃湿热熏蒸，脉数。法以清化。
桑白皮　苡仁　马兜铃　芦根　知母　杏仁　冬瓜子　川贝母　滑石
（案11）张。风温咳嗽，肤热阴虚，肺邪未楚也。
桑白皮　地骨皮　贝母　蒌皮　茯苓　丹皮　枇杷叶　杏仁　蛤壳　橘红
（案12）沈。失血后狂溢，额热舌白，脉芤。气载上逆，肝胃络热，恐其血冒。
苏子　羚羊角　龟板　炙草　茅根　参三七　降香　石决明　淮膝　生鲜地　侧柏　旱莲草　童便（冲）
又：肝胃血泛，狂溢。脉缓而芤。咳呛，溲黄，气火未平，阳络乃伤。宜养肝阴，佐以降气。
细生地　女贞子　淮牛膝　降香　茅根　茯苓　石决明　旱莲草　川郁金　苏子　侧柏
（案13）钱。失血止而复作，阳气上逆，头重足轻，咳嗽，脉弦数，溲赤，阳气不潜，防其狂溢。
石决明　细生地　白芍　丹皮　郁金　淮膝　羚羊角　参三七　藕节　侧柏　茅根　降香
（案14）陆。咳嗽失血，月馀未止，劳力即吐。脉形迟滑，中虚，气不摄血。治以益气降气，以气为血帅也。
党参　参三七　降香　甜杏仁　茯苓　苏子　炙草　石决明　侧柏　藕节炭　白芍
（案15）骆。气火载血上溢，失血鲜明，脉数而疾，血泛，阴虚，热郁。以清营降气，气降血自归经。
羚羊角　降香末　苏子　侧柏　石决明　鲜生地　参三七　淮膝　藕汁　炒丹皮
（案16）朱。操劳血发阳动内升，诊脉数大，肝火载血上溢也。宜养阴平肝，使肝有藏血。
大生地　鳖甲　炒丹皮　女贞子　银柴胡　白芍　北沙参　麦冬　参三七　旱莲草　地骨皮
（案17）毛。微寒微热，咳嗽失血；或在鼻中衄血，胸闷。风温侵肺，阳气上逆也。
羚羊角　石决明　川贝　茯神　枇杷叶　焦藕节　细生地　炒苏子　知母　淮膝　炒丹皮
（案18）庄。失血后咳嗽，脉数，肺胃郁热未清，阴气自虚，五心燔灼。以养营泄热。
细生地　冬瓜子　杏仁　骨皮　蛤壳　炒丹皮　苡仁　芦根　知母
（案19）徐。冬至一阳萌动，失血复发，阴不主守，阳不潜藏，脉数疾。以潜阳育阴。
龟板　大生地　蛤壳　女贞子　川石斛　天冬　牡丹皮　侧柏　旱莲草
（案20）叶。肝胃血泛，咯血屡发，阳络乃伤。咳呛痰多。诊脉絃动，素有便血，脾脏亦伤，阴络亦损。病经有年，阴阳二气已困。土不生金，金火相刑。宜培中土，所谓上下失血当治其中也。
党参　茯苓　川贝　蛤壳　旱莲草　川石斛　白术　炙草　橘红　白芍　女贞子
（案21）沈。舞勺之年曾经失血，四年后复发。咽痒咳嗽，气火上逆载血，以养肝清肺。
女贞子　北沙参　玉竹　杏仁　蛤壳　旱莲子　川贝母　竹茹　川石斛　姜皮
（案22）朱。轰然背热，血即泛出，足冷，督脉阳升上载血溢，黄昏咳呛，脉芤数疾，舌剥苔黄，溲赤。阴虚络热，气火上炎，慎防狂溢，治以潜阳。
生地　决明　女贞　牛膝　炒知母　龟板　鳖甲　旱莲　丹皮　鸡血藤胶
（案23）陈。素有便血，今又痰血，脉细弦。上下交病，当治其中。
炙草　党参　降香　丹皮　藕节　白芍　白芨　玉竹　川贝

虚损  ***************************
（案1）徐。曾经寒热白㾦，原属湿热熏蒸于肺，是时咳嗽，延及于今，久咳不已，肺不生水，水气不衡，肾气上冲，不能偃卧。痰咯颇艰，味咸。胸中窒塞，夜不安寐。便溏少纳。一派阴空气怯之象。肺、脾、肾三脏皆虚。肺主出而肾主纳，肾不纳气，元海无根。脉来疾而转指，全乏冲和之气，乃阴极阳亢之脉，太刚必折。按证论脉，不外乎导气归元，收摄填纳，气若不平，恐其喘汗而脱。
人参（入橘红五分同煎冲）　青铅　麦门冬　紫石英　菟丝子　熟地（秋石水拌炒）　坎炁　蛤蚧尾　怀牛膝　北五味
（案2）俞。肋痛失血由于木火上载，血泛狂溢，血脱气空，肝阳化风旋动，头痛胸闷，少腹痛，皆是厥阴脉络所过之地。火气上逆扣金为咳，咽痒，脉弦，便溏，不但肝病，肺脾亦同病矣。面色无华，神气消索，少纳，火升阴虚而阳气上潜，按证论脉，安得无咎？谓之入损，谁曰不然？拟和养肝阴、并润肺和脾，以冀胃旺呛减。
生地　川贝　麦冬　丹皮　女贞子　侧柏　糯稻根须　玉竹　茯苓　扁豆　山药　石决明　藕节
（案3）褚。积虚之阴不复，累及于阳，阳亦随之而虚。畏寒肢冷，肢者，阳气之本也。人身之阴阳枢纽不相失，乃可长生。一有所偏，百病即集，此自然之理也。迩有筋骨痠疼，手足屈伸不利，乃营虚不养筋脉，脉络机关不束，病属气血大虚。治当大补气血，与温以煦阳、柔以和阴法。
人参　鹿角霜　菊花　阿胶　川斛　朱神　熟地　淡苁蓉　杞子　首乌　归身　杜仲
又：质薄如花，寒暄不耐，体虚，易于感冒，一有所触，即病重如山。此由阳不外卫，营不内充，故面色枯藁，形容憔悴，舌白液干。脉细虚弱，四体百骸，仅存虚气。《经》云：卫虚则恶寒，营虚则发热；恶寒发热，营卫俱虚也。夫营卫者，阴阳之基，水火之本也，二气交虚，日就消烁。草木无情，岂能养身中真水火耶？姑议复脉汤救阳和阴，不过尽其治法而已。
炙草　阿胶（蛤粉炒）　麦冬　桂枝　鸡子黄　人参　熟地　枣仁　乾姜
（案4）钱。失血后阴虚阳旺，肤热灼手，咳嗽侧眠，脉数疾，便溏。肺脾肾三脏皆虚，怯象大著。
生地　山药　丹皮　川斛　杏仁　糯稻根　沙参　玉竹　茯苓　川贝　地骨皮
（案5）汪。失血后咽痒，咳呛痰多，是气火上烁，搏激肺金之液，与胃土之津皆化为痰。夜寐侧眠稍可，已见脏阴先亏，又复寒热，身中营卫亦偏，便溏溺赤，舌质微黄，脉数。阴气已伤，损途可虑。
桂枝汤加西耆、归身、茯苓、陈皮、半夏曲
（案6）曹。失血之后，阴气大伤，则生肌热、形憔肉削，肌肤甲错，咳嗽便溏，溺赤少纳，脉数。肺、脾、肾、三焦俱病，劳瘵如此，其何以堪。
北沙参　扁豆　米仁　山药　冬虫草　焦冬术　穀芽　淡苓　骨皮　川石斛
又丸方：生洋参　麦冬　贝母　山药　骨皮　大熟地　鳖甲　丹皮　川斛　茯苓
外用糯稻根须炖粥长服。
（案7）顾。入幕肌肤灼热，夜来汗泄而解。脉细数，咳嗽痰多，气急少纳，便溏。肺脾肾三阴皆虚，虚劳大著。
生地黄　地骨皮　丹皮　扁豆　川贝母　川石斛　玉竹　云苓
（案8）刘。诵读身静心劳，劳伤营气，惊悸心宕，眩晕火升，虚里跳跃，病属心肝久延，恐其失血遗精，拟养神志。
党参　柏子仁　枣仁　菖蒲　龙眼肉　龟板　朱神　远志　龙齿　黑归脾丸（莲心汤送）
（案9）女。室女经停，失血后侧眠咳嗽，风阳上旋，巅痛潮热，病情已成劳怯。须经事得通为要，近又足浮。治法养阴，佐以建中，以脾为生化之源也。
冬术　麦冬　冬虫草　白芍　丹皮　甘草　生地　山药　生鳖甲　川斛　女珍（贞）　党参
（案10）陈。呼出心与肺，吸入肾与肝，呼吸气粗，肺气亏而肾气虚也。水亏不能上交心阳，时有少寐，惊悸，胃少纳穀，脉数而疾，劳怯何疑。
大熟地　山药　枣仁　龙齿　党参　炙龟板　远志　牡蛎　菟丝
（案11）顾。肝胆相火直上直下，上则失血，下则遗泄，脉数，咳呛。肺肾阴虚，劳怯之根也。
羚羊角　丹皮　山栀　茅根　杏仁　细生地　川贝　藕节　侧柏　蛤壳
（案12）程。操事劳心，神机曲运，心不生血，血不养肝，肝阳木火上逆，头眩，耳鸣，心悸，吞酸。寐则舌乾咽痛，少阴阴乏，上承心脾，营血皆亏，病来由渐，愈亦未易也。
人参　麦冬　枣仁　白芍　柏子仁　元参　生地　阿胶（蛤粉炒）　丹皮　牡蛎　人中白
（案13）朱。失血后阴亏阳亢，咳呛，潮热，脉数疾。便溏，舌光咽乾。肺脾肾三焦皆损。劳怯已成。冬至一阳生，恐其增重。
大生地　北沙参　生鳖甲　丹皮　扁豆　川斛　麦门冬　银柴胡　地骨皮　山药　穀芽
（案14）蔡。阴虚火焰烁金，喉痹，咽乾，音嘶，脉数，肌灼。精摇乎梦，龙雷不静，肺肾阴伤，劳怯难免。
生地　沙参　莲须　麦冬　元参　丹皮　龟板　山药　芡实　霍斛　人中白　甘草
（案15）孙。失血之后肺肾暗虚，金不生水，水乏上承，阴气不立，少火悉成壮火，消烁阴津，口糜舌乾咽痛，脉数，溲赤。况当春令，阳气极升，万花烂熳之时，身中阴气正涸。勉拟甘凉生津、咸寒益肾，冀壮水以制阳光也。
西洋参　麦冬　梨汁　阿胶　燕窝屑　鲜生地　石斛　蔗汁　元参　淡秋石
（案16）陈。寒热延久，营卫气偏，卫疏阳微，易于客感。且有梦泄、盗汗，阳为之虚，阴为之弱，脉虚数，恐其因病入损。
川桂枝　冬术　浮麦　茯神　归身　生西耆　甘草　红枣　白芍　糯稻根
（案17）孟。温邪寒热又兼利下，阴气重伤，肛疡成溃。咳嗽多痰。脉来数疾，阴虚挟湿热，恐其见血成劳。
西洋参　川斛　茯苓　陈皮　鲜生地　宋夏　杏仁　穀芽　带心麦冬
（案18）张。深秋燥气上加，肺失清肃，咳嗽遂作，至今未愈，肺伤液化为痰，络伤血溢，血后阴伤，阴伤盗汗，胃呆便溏，寒热时作，此上损及下，下损及中，损过中焦，则为不治。姑以甘药扶持胃口，使中流有砥柱，乃可土旺生金，益阴再议。
南沙参　山药　茯苓　炙草　川斛　生穀芽　麦门冬　扁豆　宋夏　淮麦　红枣　熟穀芽
（案19）蔡。露秋燥气上临郁肺，肺气失宣，遂为咳呛，呛甚络伤失血。右肩络痹，痠痛不举，脉沉数，舌黄腻，时或泛水，阳明不和，脾弱不运，液化痰涎上泛，病在肺胃，脉象阴虚，按证论脉，有入损之虑。
北沙参　旋覆花　米仁　宋夏　橘皮　甜冬术　片姜黄　杏仁　茯苓　竹茹
（案20）龚。痧后咳嗽，肌肤如烙，脉数疾，便溏黏腻，温邪兼凉秋燥气蕴伏肺胃，延及一载。阴气为热气消烁，汗泄乎寐际。此炎蒸金不敌火，童子痧劳，理之不易。
羚羊角　桑皮　知母　黄芩　糯米　粉丹皮　杏仁　生地　甘草　芦根
（案21）吴。阅病原起于风寒袭肺，咳呛，肺与大肠为表里，寒热之馀，风邪下陷，泄泻、腹鸣且痛。寒热时作，久热阴伤，盗汗。胃气渐呆。脉来数疾，舌红尖刺。一损在肺，二损在脾，三损在肾，肺、脾、肾、三焦同病，因病成劳，证属棘手，既承跋涉远来，姑拟东垣法，升泄下陷风邪，以冀泄止，庶或少有把握。
升阳益胃汤，去姜、参，用洋参，柴胡用鳖血拌。
（案22）张。冬至一阳生动，阳气上逆，失血复发。呛逆侧眠为甚。潮热盗汗火升。脉虚数疾，嗌乾，肺肾阴虚，有入损之虑。
细生地　银柴胡　川贝　秦艽　丹皮　甘草　红枣　南沙参　生鳖甲　骨皮　羚羊　麦冬　淮麦
（案23）吴。肾虚气不收摄，动则气舞，咳逆，溲多，脉弦大。肝肾两亏，治以纳气归肾。
棋子青铅　山萸肉　浮石　杞子　麦冬　炙草　大熟地（沉香末拌）　牡蛎　蛤蚧　淮麦　归身

喉痹  ***************************
（案1）郁。《经》曰：「一阴一阳结，谓之喉痹。」一阴者，少阴君火；一阳者，少阳相火也，君相二火纽结，上焦上熏。咽痛，红丝缕缕，日晡潮热，脉象左寸独弦，显然金水两虚，虚不制火。法当壮水之源，以制阳光。但病来一载，损怯之根已深矣。
生洋参　淡秋石　元武版　熟地　元参　杜阿胶　干霍斛　鸡子清　玉竹
又：金水两虚，虚不制火，火炎金伤，发为喉痹，红肿嗌乾，日晡潮热，少寐，脉沉细。此阴气久耗，元阳不潜，法必先滋其阴，壮其水，水旺乃可制火，火制则君相自安，水火交而成泰矣。
熟地　炙龟板　丹参　十大功劳　生草　洋参　淡秋石　元参　鸡子清　麦冬
另用猪肤刮去油，令如纸薄，入糯米粉煮粥，临食时入炼熟白蜜一匙。
（案2）胡。久咳肺肾阴虚，咽痛，由来三载，烦劳为甚，经事乍停乍止，脉滑而数。少阳相火上煽，喉痹已成，病入损途一门矣。
桑叶　马兜铃　桔梗　海浮石　人中白　丹皮　牛蒡子　杏仁　生甘草　白糯米
转方：加阿胶、元参
（案3）周。一阴一阳结谓之喉痹，一阴少阴也，一阳少阳也，木火上逆，炎上冲肺，喉痹，红丝缕缕，肺失清肃，湿郁不化，内蒸生热，舌苔灰黄，脉细，溲赤。先以轻扬清上。
桑皮　杏仁　滑石　马兜铃　元参　丹皮　通草　芦根　生甘草　灯心
又吹药用：薄荷　青黛　洋参　桔梗　生草　马勃　硼砂　西瓜硝

失音  ***************************
（案1）林。金空则鸣，金实无声，金破亦无声，是失音有虚邪，实邪。病起卒然，决非虚证。咳嗽痰多，咽鸣喉痒，脉虚数。肺失清肃，阴乏上承，病情渐恐入怯。然上焦清肃失职，药宜轻清。宗钱仲阳法，佐以咽痛生疮例治之。
补肺阿胶散，加诃子肉、芦根、蝉衣
另用生鸡蛋一枚，去黄留清，入苦酒调和，纳入姜半夏十四枚，切碎，将壳置炭火上煎，数沸倾出，时时含咽。
（案2）吴。《灵枢经》曰：「寒气客于会厌，故卒然无音也。」诊脉迟而紧大，以清扬开肺法。
蜜炙麻黄　杏仁　象贝　桔梗　马兜铃　射干　蝉衣　甘草
（案3）陆。风寒郁肺，饮酸，酸能收敛，咳嗽失音，右寸脉迟细而涩。此金实无声也。
枇杷叶　蝉衣　蒌皮　杏仁　马兜铃　象贝母　前胡　鼠黏　桔梗

咽痛  ***************************
（案1）黄。阴虚体质，感受风邪，曾先咽痛滋腐，继又伏邪为疟，疟虽止肌肤灼热，咳嗽，痰咯白沫，脉象软弦而数。肺胃两伤，阴气拖虚，渐延至怯。法以清肃上焦，以冀热止嗽缓为幸。
桑叶　马勃　杏仁　人中白　枇杷叶　丹皮　川贝　生草　地骨皮　茯苓
另用制半夏十四枚，鸡子一枚去黄留清，入半夏、醋和，置火上，煎数沸，稍含咽。
又吹药方：马勃　甘蔗皮灰　人中白　鸡内金　冰片　蒲黄灰　飞雄黄　生草　白芥子　熟附子　半夏　陈皮　神术丸　乾姜　茯苓
（案2）夏。肺有宿饮，遇寒即发，咳逆气冲，痰中带血，脉弦不得卧，此肺肾为病。肺肾子母之脏，肺主出气，肾主纳气，气不收摄，由是而气冲也。治当清上，先治其标，次当培本。
苏子　白石英　海浮石　白芨　茯苓　桑叶　款冬花　银杏肉　橘红　象贝
（案3）汪。脾为生痰之源，肺为聚痰之器，肾气上逆，痰亦随之而升，气升逆痰，味咸，脉细沉数，腹中觉胀，此肺脾肾为病，暂与泄降法。
炒苏子　冬瓜子　前胡　海浮石　橘红　白芥子　瓦楞子　冬花　银杏肉　炙草
（案4）李。下虚上实，积饮，哮喘咳嗽，痰咯白沫，脉迟。寒饮蓄积所致。法当宗生生子。
白芥子　苏子　桂皮　海浮石　银杏肉　前胡　莱菔子　法夏　橘红　炒归身　炙草
服丸方：羊肺（一具，洗净，入生姜汁二两，麻黄一两，两味入肺管中，扎管口煎熟，待汤干切片，烘乾研细末）　桂枝　乾姜　细辛　法夏　白芍　炙草　五味　沉香　白芥子　莱菔子　紫苏子　茯苓
共为细末，用银杏肉四两煎汤泛丸，每日开水送下。
（案5）王。阳明积饮，肝木乘之。脘中痛，呕吐痰涎，三年频发。脉来迟滑，中虚。痰饮，肝胃不和也。
桂枝　白术（枳实五分炒）　法夏　乾姜（川连炒）　青皮　茯苓　炙草　橘红　姜汁　麦芽
（案6）任。中阳积饮，心悸脉弦，脘痛，漉漉有声。以刚药劫胃水法。
吴萸　乾姜　法夏　茯苓　七香饼　神术丸　橘红　荜澄茄　泽泻
（案7）沈。寒饮积中，漉漉有声，呕苦吐酸，舌白脉迟弦，气从少腹上升，病由肝胃，泄木通降为宜。
金福花　左金丸　青皮　陈皮　姜汁　代赭石　生茅术　枳实　茯苓
（案8）杨。去秋吐血之后，咳呛，呕吐白沫，动则气舞，脉细沉数。积饮在肺，肺肾两虚，治痰在肺，治虚在肾。
茯苓　莱菔子　法夏　海浮石　冬花　苏子（炒）　白芥子　炙草　银杏肉　金水六君丸
（案9）张。土败木戕，阳衰不振，致饮积中阳，漉漉有声，少纳䐜胀，饮食入胃，蒸变酸浊腐秽，下午为甚，日中而阳气隆尚可支持，日西而阳气衰阴邪用事，故病增剧。脉象迟弦，便溏，脾胃中焦一派阴霾浊聚，若非离照当空，刚药劫饮直捣坚冰之地，阴邪何能退避。
附子　桂枝　陈皮　牡蛎　泽泻　乾姜　白术　枳实　法夏　茅术（麻油炒）
又：刚药劫饮复阳，病减，脉弦已退，迟细仍然，此久病所致。少纳䐜胀，漉漉有声，仍在入暮阴气甚时，饮邪属阴，阴与阴合，故病增剧矣。通阳蠲饮，振复坤阳，是合病之法也。
附子理中汤加桂枝、茅术、枳实、牡蛎、法夏、白芍、苓皮、泽泻
（案10）王。下虚上实，咳逆，两目鸡盲，肺有积饮，肾中暗亏，以景岳法。
熟地　牡蛎　夜明沙　陈皮　茯苓　苏子　归身　法夏　海浮石　炙草　泽泻
（案11）唐。中焦失于升降，得食嗳噫，食不速运，心悸，阳明有饮也。
枳术丸　姜皮　陈皮　茯苓　老苏梗　神麴　麦芽

哮喘  ***************************
（案1）马。痰哮遇寒而发，遇热亦发，肺为娇脏，畏乎寒更畏乎热。痰鸣喘迫，脉象见数。法当苦以降之，辛以泄之。
苏子　莱菔子　白芍　茯苓　瓜蒌　白芥子　葶苈子　杏仁　浮石
（案2）谢。风痰哮喘，痰鸣气舞，似痢非痢，休息七年。上下交病，当治其中。
苏子　甘草　茯苓　冬花　银杏　桂枝　当归　白芍　前胡
（案3）陈。寒风兼受，蕴伏肺底，哮喘五年，越发越勤，脉迟虚细。发则寒热，汗亦不解，喘亦渐除，显然内蕴之邪从表而泄，此邪之蕴伏何疑。宜先撤其风寒，然后培补，譬如逐贼，贼出可关门也。
麻黄　法夏　桂枝　苏子　杏仁　桑皮　甘草　银杏
又：哮喘五年，发时寒热，此风寒之伏于肺底，不得宣达也。诊脉迟而弦劲，邪未撤而欲补之，不但无益，反致邪蕴。宜搜剔其邪，是治病之本也。
小青龙汤
（案4）俞。六龄幼童哮喘三年，询病起于误饮，火酒呛肺，遂有是证。肺受辛辣所伤。
苏子　桑皮　蒌皮　法夏　银杏　前胡　枳壳　浮石　甘草　茯苓

肿胀（附臌）  ***************************
（案1）顾。肾为胃关，关门不利，聚水而从其类也。诊脉迟弦，一身悉肿，便溏溲少，口乾纳少，䐜胀，脾肾阳虚，湿困水气，横溢肌肉，慎防喘逆。
附子　腹皮　冬瓜皮　苓皮　米仁　白术　小朴　葶苈子　陈皮　泽泻
（案2）万。脾虚不能行运，水穀之湿阻遏流行气机，湿蒸化热，氤氲伤脾。筋青脐突，溲少便溏，脉沉数。土虚不能敌木，木火上冲犯肺，干呛。脾为本，肝为标，治其脾，求本之法也。
白术　青皮　泽泻　鸡内金　败鼓皮　川连　麦芽　腹皮　炙蟾皮　茯苓皮　小温中丸
（案3）林。脾胃湿热蕴蒸发黄，遂致脾伤不运，腹大䐜胀，囊肿，小便涓滴，大便闭塞，脉象迟弦。水气流溢肌肉，一身悉肿，不易理者。议开太阳一法，分清湿热。
川桂枝　白术　赤苓　杏仁　茵陈　海金砂　生茅术　猪苓　腹皮　泽泻　通草　小温中丸
（案4）吴。阅病原：昔年三疟，不忌荤腥，脾阳从此日困。饮食水穀之湿与痰血凝聚成瘀，结于腹左，遂成肿满。开泄放水三次，至今腹大依然，杳不思谷，脾胃生阳已败。脉象沉细无神。既承跋涉远来，勉拟以慰望治。
熟附子　带皮苓　砂仁　陈皮　归身　焦白术　大腹皮　穀芽　白芍　青皮
另：禹粮丸（三钱）　开水送下。
（案5）杨。开太阳小便得利，益肾阳水气渐消。脉虚弦。前法既合，无庸更张。
附子　白术　防己　猪苓　杏仁　葶苈　桂皮　苓皮　泽泻　桑皮　陈皮　牡蛎
金匮肾气丸　禹馀粮丸
又：起则肿甚，卧则肿缓，明是气虚挟湿未化也。
党参　炙西耆　白术　归身　陈皮　海金沙　莱菔子　川朴　腹皮　白芍　青皮　细木通
（案6）姜。暑湿热浑蒸中阳，脾不化湿，水气逆趋肌肉，自下肿上，囊大，脉数，舌红咽闷，咳嗽。湿热蔓延三焦气分，慎防厥逆。
盐水炒川连　杏仁　腹皮　葶苈　山栀　木防己　桑皮　苓皮　滑石
小温中丸　陈皮汤送。
（案7）孔。暴腹胀大，皆属于热，脾湿内蕴，蕴蒸不化，腹胀溲赤，便艰，脉弦数。臌胀已成也。
川连　泽泻　六曲　砂仁壳　苓皮　米仁　川朴　腹皮　陈皮　炙蟾皮　青皮
小温中丸　陈皮汤送。
（案8）潘。脾阳湿困，肝木乘之。脉弦。单腹胀大，脐突，背平，青筋已起，理之不易。
制小朴　腹皮　苓皮　米仁　败鼓皮　泽泻　白术　砂仁末　鸡矢白（一两，炙乾，陈酒煎冲）
（案9）盛。肿胀久延，一身悉肿，小便不利，脉沉，水气泛溢，逆趋肌肉，气化不利。理之不易。
川桂枝　杏仁　茯苓　大腹绒　泽泻　葶苈子（炒）　米仁　猪苓　浮萍草
（案10）赵。从下肿上，而甚于下，阴囊更甚。小便不利，大便艰涩，咳呛。水气不能下输膀胱，气化不宣。脉数，口渴。不易理者。
甜葶苈　滑石　紫菀　木通　山栀　桑白皮　杏仁　猪苓　泽泻　苓皮
东坡滋肾丸
（案11）周。从上肿下，囊下为甚，便溏溲少，脉弦数。此风水为病也，勿轻视之。
浮萍草　防己　猪苓　陈皮　通天草　葶苈子　腹皮　泽泻　米仁　陈麦柴
（案12）陈。肿胀咳逆不得卧，气促，溺少，胸闷，腹膨，脉沉弦细。病由肺风脾湿逆走肉里，肿胀已成之候也。
葶苈子　桑白皮　浮萍草　米仁　杏仁　炙紫菀　冬瓜皮　茯苓皮　泽泻　通草
又：喘急稍平，不能右眠，肺气不降，小便稍利，大便溏薄，脉沉数，恶风，肿势面部依然，当实肝泄肺。
桑白皮　紫菀　白术　防己　米仁　泽泻　五加皮　杏仁　茯苓　川朴　通草
（案13）朱。外疡未愈，又感风邪，与内蕴之湿相搏。足浮，囊大，身热，咳嗽，气逆，便溏，溲赤，脉数实。风袭于肺，湿伏于脾，为水肿病也。
五皮饮去姜皮、骨皮，加陈皮、桑白皮、前胡、紫菀、杏仁、通草、滑石
（案14）蒋。风水一身悉肿，咳嗽，恶风，胸闷，气急，脉数。病在肾本肺标，理之不易。
桑白皮　川朴　紫菀　杏仁　泽泻　大腹皮　米仁　茯苓　陈皮
（案15）唐。昔年失血，虽经调理而愈，去夏腹满气胀，左右腹结癖。左是疟母，右属疟气，脾积至今未得消散。近又腹胀而痛，曾下黑粪瘀血。脉弦细，系肝脾瘀凝，痰湿鸠聚互结。病已有年，根深蒂固，未能一击可破，恐有单腹血臌之虑。且进温通，以脾为阴脏，得阳乃运耳。
肉桂　益智　鸡内金　莱菔子　茯苓　白术　山药　枳实炭　砂仁末　山楂
又：进温通疏补，中脘突形满势似乎渐平，痛亦稍减，而䐜胀仍然。诊脉弦细。此脾湿日踞，阻塞中焦，流运之机越痞，升降不利，乾运之阳不振。必得阳通浊泄，庶几痞气渐消。
乾姜　肉桂　香橼皮　枳实炭　白术　山楂　槟榔汁　鸡内金　益智仁
又：肝之气不疏泄，脾之气不健运，肝脾两郁而不行，由乎浊痹，则阳不通，流脘中结痞，䐜胀且痛。脉弦滞而软，便溏，此肝脾为病也。《内经》曰：「坚者削之。」其痞气已消，佳兆也。前法已合，仍宜守之。
吴萸　乾姜　白术　鸡内金　九孔子　槟榔　肉桂　益智　香附　焦山楂　小青皮
（案16）骆。肝伤腹大，由来两载，近又便溏，大腹依然，而朝宽暮急，此脾阳伤肝，阴亦随之而弱。前法疏补，病情不见所长。此久困之中宫，一时本难恢复，然脾胃为仓廪之官，治法不越乎非通即运。拟鼓舞坤阳，觇其肿势何如，以消息之。
焦白术　鸡内金　青皮　炮姜　茯苓皮　煨益智　焦穀芽　白芍　腹皮　香砂六君子丸
（案17）李。曾先寒热，继则发黄，续又䐜胀腹满，乃无形湿邪蕴蓄于太阴、阳明，郁蒸不化，以致脾伤失于运用。小便不利，大便反快。一派无形无质之邪瀰漫于中，为中满重证，非易愈也。
焦白术　川朴　猪苓　泽泻　陈皮　绵茵陈　六曲　米仁　茯苓　小温中丸
（案18）徐。腹满，背平，脐突，气急，囊肿，脉沉迟弦，便溏，溺赤。此脾阳不运，水湿无以运行，真阳火衰，病属肿胀不易理者。
川桂枝　五加皮　苓皮　陈皮　泽泻　焦白术　大腹绒　姜皮　猪苓　金匮肾气丸
（案19）龚。三阴久疟伤肝，肝伤运行失常，中焦蕴伏之湿内渍不化，溢于肌肉，遂为浮肿，朝宽暮急，病在营分。大便或溏或泄，寒热或作或休，疟热之表邪虽经紊乱，内蕴之寒湿尚未外泄。舌白浊，喜热饮，脉细软滑。脾胃之阳湿渍而困，营血之阴随病而虚，如此病情大为棘手。
附子理中汤去甘草、姜，加黄明胶、肉桂、川朴、陈皮
（案20）何。无形湿热困中，中虚脾不健运，少纳，胀满，大便溏结不定，脉数心悸，中焦升降失常，有肿满之象，仿朱丹溪法。
白术　山栀　神麴　陈皮　麦芽　川连　香附　针砂　米仁
（案21）钱。脾病善噫，胃病善胀，脾不升则运迟，胃不降则纳少，由是而清浊混乱，上为头眩，下为便溏，嗳噫腹胀中满之症来矣。法以补泻兼施。
白术　炮姜　陈皮　神麴　鸡内金　香橼皮　茅术　砂仁　茯苓　麦芽　乾荷叶
（案22）王。脾肾阳虚，湿困不运，肌浮，少腹膨满，便溏溲短。此属阳衰，法当运肝肾，助火生土。
人参　附子　黄明胶　穀芽　茯苓　于术　扁豆　菟丝子　陈皮　泽泻
（案23）方。条畅肝脾，依然腹满，脉象弦长不和，木旺土衰无疑，每晨必便，便后腹觉松动，不但脾病，腑亦病矣。
冬术　川朴　砂仁壳　麦仁　苓皮　白芍　青皮　香橼皮　神麴　腹皮

黄瘅  ***************************
（案1）吕。黄瘅入腹，渐次肿腹。进分消之法，肿势渐松，而囊大更甚。乃属水气下趋，不能通调水道，因之便溏溺少。病情不但脾伤，三焦亦失如露、如沤、如渎之机。腰以下肿甚者，当利小便。
桂枝　猪苓　泽泻　川椒目　川朴　车前子　白芍　赤苓　茵陈　川牛膝　腹皮
丹溪小温中丸　伐木丸
又：黄瘅入腹，开支河而色胀，随泻随退，不无脾阳受伤，阴气耗夺，故寐则嗌乾，手足心热，治从脾胃。
白术　党参　茯苓　菟丝子　熟地　归身　白芍　陈皮
（案2）曹。黄瘅已退，湿热未化，咳嗽，便溏，小溲不爽。再以分泄，使湿热无形之气，化于乌有之乡。
杏仁　茅术　川牛膝　米仁　防己　桑皮　川萆薢　蚕沙

便血  ***************************
（案1）褚。昔年似利非利，系脾积阻滞，继则便行时或带血，脾失守御。仲圣主以黄土汤；《济生》主以归脾汤，引血归经，皆治远血之法，便时后重，乃脾气下陷，血亦随之而下渗也，暂与东垣法。
党参　炙耆　升麻　归身　地榆　冬术　陈皮　茯苓　炮姜　炙草
又：便血原系湿热上及中焦，迫血下渗，血止湿邪未化。胃呆，目黄。无形无质之邪留恋不去，治以疏补淡渗。
党参　归身　茯苓　蔻仁　半夏曲　冬术　川斛　泽泻　神麴　麦芽
（案2）幼。饮食不节，致伤脾胃，血溢于肠胃，阴络伤也。
槐米　焦白术　淡苓　木香　炒荆芥　地榆　焦归身　茯苓　枳实　归脾丸
（案3）陈。湿热肠红腹痛，澼澼不爽，紫赤兼行，脉数，病经年馀，饮食如常，非不足之症，乃湿热交逼，血渗下行也。
炒芩　地榆　泽泻　蒲黄炭　白术　槐米　柿饼　丹皮　炒荆芥
（案4）庄。肠红三载，腹痛，血紫，神疲，色萎。经阻三年，脾虚生化无权，营阴暗耗，肝不藏血，脾不统血，所以经停也，先治便血。
焦茅木　炒归身　焦白术（防风炒）　地榆炭　米仁　伏龙干　苓皮　黄明胶（蒲黄炒）　荆芥炭
（案5）陆。暑湿风浑蒸中焦，身热之下触发便血，腹鸣且痛，初色淡，后鲜红，脾虚、营血为湿所逼迫而下渗。脾阳呆钝，早食荤腥，致身热复作。脉弦口乾舌白，法以养营化湿。
焦白术　白芍　赤豆　木香　地榆　炒归身　炒芩　荆芥　煨葛　炙草
（案6）张。脾不统血，肝不藏血。血液下渗，而为肠红，或紫或鲜，其色不一，脉弦。肝脾两伤。法以引血归经。
济生归脾汤去龙眼，加蒲黄炭、赤豆
（案7）钱。便血红紫不定，腹中鸣响且痛，脱肛，疝气，脉弦。治从肝脾。
吴萸　川芎　归身　橘核　地榆炭　川楝　荆芥　木香　山楂　驻车丸
（案8）张。便血六年，营虚脾损，腹痛，血紫，舌光且红，脉虚数，少纳，溲赤。中焦湿郁，面肿足浮，近有寒热似疟，伏邪乘虚而发也。
补中益气加赤苓、泽泻、炮姜、米仁、地榆

遗精  ***************************
（案1）周。君火易动，阳易举，精易泄，阴愈虚，火愈动，精愈泄，溺愈频，此肝之疏泄太过，肾之制藏不职也。宜温肾凉肝，以肝寄相火也。
丹溪大补阴丸加熟地、丹皮、泽泻、牡蛎、山栀
（案2）张。心阳不能下交于肾，肾阴不克上承于心，水火不交，水亏火炽，咽为之痹，心中如宕。每便势挣，精泄、精滑不固已十馀年。思有形之精必藉无形之气以自固。法当补气，气足则神完，神完则精固；若泛泛涩精，恐无当久病之治法。
人参　生龟板　龙骨　茯神　熟地　远志肉　芡实　金樱子
另服丸方：人参　龙骨　金樱子　芡实　升麻　莲子心　龟板胶　熟地　牡蛎　川黄柏　远志　五味　猪脊筋
（案3）孙。心肾阴虚，坎离不交，阴乏上承，嗌乾，眩晕，时或倾炉覆舟，遂致精关不固。胃气少纳，肾开则胃合，阴亏则阳浮，病情已非朝夕，药惟交泰心肾三才封髓丹。
天冬　西洋参　砂仁　牡蛎　莲子心　泽泻　熟地　炒川柏　龙骨　芡实　金樱子
（案4）曹。无梦遗泄属肾虚，腰臂痠痛，脉象虚弦。治法不外乎固其精关。
熟地　鳖甲　牡蛎　女贞子　石莲子　生地　龟板　龙骨　旱莲草　陈芡实
（案5）孙。头痛，足浮，心悸，梦泄，婴儿奼女，独少黄婆作伐也。欲交心肾，当治中黄。
济生黑归脾丸加牡蛎、龙骨
复诊：加金锁固精丸。
（案6）王。无形湿热下注于阴，迫其有形之精下渗，而为遗泄，小溲浊而且赤，茎管疼痛，四肢疮疡，太阴之湿流入肾经也。
茅术　川柏　地肤子　苦参　粉萆薢　白藓皮　车前子　茯苓　泽泻
（案7）吴。心君一动相火随之而施泄，时或倾炉覆舟。肾阴即耗，阴火上炽铄金，为咳痰壅，肺气自虚，盗母气自益。土衰神疲，四肢乏力，便溏，木失水涵，厥阳变化内风上旋，头眩耳鸣。病本在肾，他脏皆末。今诊脉象，数大而疾，舌质碎红裂纹，一派阴火虚阳上逆。所幸胃气尚强，可以摄纳，所谓壮水之源以制阳光。
大补阴丸加丹皮、泽泻、莲肉、山药、菊花、女贞子、茯神
（案8）夏。痃疟伤阴，得转日作而愈。肩胛、两足畏寒，得暖即解。易于汗泄。仍有惊悸自遗，梦餍乃汗泄过多，心阴神魂不安也。病情阴伤及阳，治当兼顾。
高丽参　小川芎　茯苓　龙齿　西耆（桂枝同炒）　归身　制首乌　柏子仁　茯神　牡蛎　鳖甲　枣仁

遗尿  ***************************
（案1）俞。肾阳虚，气不约束，小便日淋滴，夜则自遗。此根本薄弱，阴亏，阳失其基。
鹿角霜　甘杞子　覆盆子　韭菜籽　牡蛎　鸡金　大熟地　桑螵蛸　破故纸　益智仁　鸡肠
又：先天不足，肾阳暗亏，气不收摄，小便淋滴，寐则遗尿，阴亏阳虚，膀胱不约。宜温补肾阳，兼升督脉。
毛鹿角　覆盆子　杞子　牡蛎　龙骨　鸡金　桑螵蛸　益智仁　熟地　故纸　鸡肝　鸡肠
（案2）姚。先天禀赋质薄，内热遗尿，脉数，以养阴固摄。
大生地　莲肉　地骨皮　鸡肠　桑螵蛸　牡蛎　川石斛　鸡肝

强中  ***************************
（案1）金。素体阴虚湿热，间有遗泄，深秋客感伏邪，兼受风温寒热，咳嗽布㾦，邪泄而解。上焦之温气虽泄，中焦之湿下流，遗泄转甚，阴精愈耗，阳火随之，以致精关不固，不交自泄，阳强不痿，病名强中。乃属阳明湿热，阳明之脉主润宗筋，是以精出不痿，或赤、或白、或浑、或精、或淋，脉象数疾，口燥，盗汗，足软，病情虚中夹实，阴精虽虚，内留之湿热未化，久病阴伤，不得不补，欲固其精，必先益气，盖有形之精必赖无形之气固之也。若论固下，非通不固。至于温涩，恐碍留邪。未识弋获否？
人参　茯苓　生地　石膏　猪脊筋　知母　荠苨　牡蛎　龟板　猪肾　莲子心　川柏
转方：去荠苨、川柏、知母、石膏。加后味：柏子仁、远志、胡连、胆草。

淋浊  ***************************
（案1）某。少壮情念正萌，心君一动，相火随之。精浊茎痛，脉来细数。病情恐从露行蔓草而来。
胆草　血珀　车前子　木通　川柏　生地　海金沙　生草梢　山栀
（案2）陈。君火一动，相火随之煽惑，梦泻后败精转浊，溺管痛楚，脉数。瘀浊阻窍，通利皆不获效，与虎杖散。
壮牛膝　滑石　杏仁　生草梢　原寸香　山栀　川贝
（案3）褚。年十七，知识太早，精未生成，勉强摇泄，遂为淋浊，茎痛。褚氏所谓后日必有难名之疾，冬令咳嗽，气逆，脘腹胀大，肺胃同病，恐缠绵。
炒苏子　海金沙　茯苓皮　陈皮　泽泻　桑白皮　五加皮　大腹绒　杏仁
（案4）顾。精浊年馀，精关不固，溺后仍有精淋，阴气久为精耗，久病宜养阴摄精。
大熟地　芡实　川柏　金樱子　沙苑子　炙龟板　牡蛎　茯苓　车前子　猪脊筋
（案5）郭。三年精浊，关门滑利不禁，湿热逗留茎管，溺痛。厥少相火不息，久病阴伤固下，必兼通滑。
丹溪大补阴丸去知母，加车前、草梢、山栀、泽泻
另服补中益气丸。
（案6）高。湿热无形之邪，下注于阴，淋浊，梦泄，十载不愈，溺滴，茎管肿痛，脉数。此涩愈甚精愈虚矣。与生生子法。
琥珀末　凤凰衣　秦艽　茯神　生草
（案7）姚。肝肾阴虚，虚则相火易动，肝为之疏泄，肾为之不固，精浊溺涩，且痛，夜则多梦纷纭。法以养阴，佐以宣通。
原生地　车前子　茯神　淡竹叶　甘草梢　琥珀末　木通　凤凰衣
（案8）萧。淋浊复发，茎管中痛，腰痠脉弦，水液浑浊，此败精尚未清泄。法当宣通为主，无因虚而止涩。
琥珀末　凤凰衣　茯苓　秦艽　车前子　甘草梢
（案9）高。离火下吸阴精转为赤浊茎管，溺痛，脉沉弦数。君相火燔，治当复心肾之阴。
生地　龟板　珀末　川柏炭　丹皮炭　茯神　蓟炭　血馀炭　莲子心　生甘草
（案10）汪。触（触）秽败精转浊，茎管痛，溺涩，脉弦。与通利方法驱秽。
琥珀　木通　龙胆草　凤凰衣　制军　甘草　海金沙　黑山栀
又：分利后涩势稍通，肿势渐退，淋浊稍缓。拟守前轨。
琥珀末　海金沙　龙胆草　木通　川柏　细生地　黑山栀　凤凰衣　生草
（案11）高。素有肝逆，肝之疏泄太过，遂有精淋。每便努挣，小溲淋滴，诊脉弦数。病在肝肾，久淋久浊皆属气陷，不但精关不固也。
党参　熟地　茯苓　山药　牡蛎　白芍　炙草　泽泻
另服补中益气丸。

血淋　膏淋　溺血  ***************************
（案1）朱。巢元方有五淋之分，下白物如脂，小腹痛，乃属膏淋。脉细、腰痛、体酸，身中阴液消耗。阳气上冒，头疼且眩。议潜阳摄阴。
大补阴丸加车前、潼蒺、生草、萹蓄，另服猪肚丸。
又：小便先下，血瘀成块，继下白物如脂膏，此先血淋而后膏淋也。腹痛，脉数，肝肾阴亏，湿热未清也。
前方去潼蒺，加龙胆草、木通
（案2）萧。膏淋久延，精关不固，海底胀痛，乃精空气急以致如此。脉数，腰痛，溲多，阴气自虚，君相两火不靖，益阴清火为宜，佐以滑涩。盖欲固下非通不可也。
大补阴丸加川连、草梢、车前、牡蛎、猪脊筋
（案3）潘。湿热无形之邪下注于阴，遂为淋浊，腰痠，溲液混浊，所下黏腻，巢氏所谓膏淋是也。病延久矣，阴分自虚。
生地　猪脊筋　川柏　车前子　苦参　焦白术　牡蛎
（案4）某。湿火下注，淋滴带浊带血，茎中痛，脉滞。且以通利，慎防癃闭。
虎杖散加琥珀、龙胆草、海金沙、生草梢、茯苓、细生地、冬葵子
（案5）右。血淋两月不愈，溺塞而赤，腰痠，脉弦，阴气已空。《经》曰：胞移热于膀胱则溺血。宗仲圣猪苓汤，从阴之化，以冀血止。
猪苓汤加小蓟、蒲炭、丹皮、藕节、生地、丝绵灰
（案6）费。阴络伤则血内溢，溺血，茎管痛楚。营分伏热，老年阴气自虚，以清营分。
壮阿胶（蒲黄炒）　小蓟炭　丹皮　萹蓄　猪苓　龙滑石　绵灰　琥珀
（案7）某。胞移热于膀胱，则溺血精淋，茎管中痛，脉数，舌白。酒客湿热化火伤营，年逾古稀，营阴已亏，岂可渺视？
川连　琥珀　丹皮　蒲炭　生地　川柏　小蓟　草梢　山栀　丝绵灰　龟板　知母
（案8）右。宗仲景咸苦坚阴，溺血得止。尿脬下坠不收，乃气阴交虚，下焦收摄无权。高年药不易效，转用升提。
补中益气加猪脬
（案9）陆。君相两火下移小肠，少腹阴气淋痛，引及肛门，泄血瘀块杂下。法以清解营分伏热。
犀角汁　小蓟炭　侧柏炭　黑山栀　丹皮　生地黄　血馀炭　藕节炭　龙胆草　木通

尿虫  ***************************
（案1）陆。膀胱湿热内蒸肝经，相火煽烁，蒸变瘀腐化虫，小便混浊，溲出长虫六七条，形似蛔虫，脉数，舌白。当以清理湿热。
龙胆草　淡竹叶　人中白　车前子　猪苓　小川连　块滑石　黑山栀　细木通　淡苓
又：火腑湿热下流膀胱，蒸变生虫，形如疳蚀，溲液混浊，脉象弦数。再以清湿分利。
前方加泽泻、赤苓

调经  ***************************
（案1）潘。冲为血海，经行则诸经之血交会于冲脉而下。经行骨节痠痛，趱前，色紫。此属营虚伏热，法当和营清热，佐以理气。
细生地　黄芩（酒炒）　香附　乌铡　阿胶（蛤粉炒）　炒丹皮　丹参　川断　柏仁
（案2）夏。气滞血虚，经行落后，色淡腹痛，遍体骨节痠疼。此血不养筋，肝不和也。
阿胶（蛤粉炒）　丹参　川断　茺蔚子　川芎　艾叶　归身　香附　小青皮　泽兰
（案3）朱。经来过食酸寒，致寒凝痹阻，瘀气结成瘕聚，有形攻逆，脘痛经停。病在肝肾，且以疏泄。
吴萸　官桂　小茴香　苏梗　川楝　青皮　延胡索　楂炭
（案4）徐。先起指麻，后觉筋脉掣痛。眩晕䐜胀，脉滑数，经事趱前。病属营分有热，肝风煽络，挟痰所致。
首乌　白蒺藜　香附　法夏　茯苓　炙叶　钩藤　沉香汁　丹皮　陈皮　川斛
（案5）陈。病起伏邪内发，适值经行，经水过多。肝少藏血，化风上旋，头晕且痛，气逆上升，厥逆遂作。厥后不语神呆。进以平肝熄风之品。言虽已开，而神志未慧，心中模糊，问其所苦，但嘻嘻而笑，此非邪陷心包，乃心阴虚而神机失职也。脉见外刚内柔，舌黄口渴，阴液亦乏上承，是湿热无形之气未化耳。拙见舍标治本，盖古人本有先补后泻，先泻后补之法，兹且仿而行之。
生地　白芍（炒）　石决明　朱茯神　远志　阿胶（蛤粉炒）　钩钩　紫贝齿　制香附　归身
（案6）褚。疟疾久延，伤及脾胃，中焦少生化之机。营阴自亏，经来落后，色淡。病后胃气未复，中阳显失运行，不能迫精华化而为血。法当益气，气旺血自生矣。
归脾汤去远志、木香、姜枣，加阿胶、艾绒
（案7）潘。经来趱前，营虚伏热，骨节痠痛，腰腿更甚。肝胃血不养筋也。
大生地　丹皮　阿胶　香附　炒淮膝　乌骨　淡芩　续断　桑寄生
（案8）李。经来一日即止，瘀凝未尽，少腹结瘕攻痛，呕吐酸水，胸闷，肝脉弦急。厥阴气不疏泄，病甚防厥。
川楝子　川芎　香附　官桂　豭鼠矢　延胡索　新绛　青皮　吴萸　韭菜白
（案9）万。湿热伤脾，腹胀之后饮食虽旺，经事不行，脾脏为湿困，生化之源已衰，是以营气虚而经事不行也。脉数疾，阴气亏而热郁于里也，以清热养阴。
细生地　川斛　山栀　神麴　炒仁　牡丹皮　白术　云苓　穀芽　香附
（案10）潘。经事后期腹痛，紫黑成块，腰痠背胀，足软筋掣，脉小滑，营虚阴亏，内热，五心燔灼，肝脾血虚，以胶艾汤法。
阿胶（蒲黄炒）　归身　茺蔚子　川斛　川断　白薇　艾绒　川芎　泽兰叶　香附　牡蛎
（案11）陆。心生血，肝藏血，脾统血，三阴交虚，营血自衰，不能灌溉诸经，交会冲任。经事每行必三五月，动作劳神则心宕头眩。此营血内亏，非有瘀凝停滞，宜调补三阴，气旺血充自能经至。
黑归脾汤
（案12）梅。阴虚内热，咳嗽，腹痛，经事未行。宜调气血。
香附　归身　川芎　砂仁　青蒿　藿梗　白芍　茯苓　穀芽　丹皮
（案13）张。经阻七月，食则䐜胀，腹满足浮，睡则腹足皆瘪，脉弦数。舌白，气阴两虚，湿热中阻，以理气化湿和营。
炮姜　苏梗　鸡内金　砂仁　米仁　苓皮　白术（枳实炒）　腹皮　川芎　香橼　麦芽　青皮
（案14）金。经来受寒，脉迟细，腹痛。
炮姜　香附　艾绒　归身　官桂　木香　川芎　泽兰
（案15）吕。营虚气滞，经阻。脉涩而速，胃减，少腹痛，手足入暮烦热，阴气自虚，脾胃生阳不振，痰气流溢结于颊车。治以调气养阴。
香附　骨皮　川斛　茯苓　生穀芽　川贝　归身　白芍（吴萸炒）　青皮　熟穀芽
（案16）张。脾虚挟湿，阳不运行，少纳，䐜胀，午后神疲倦怠。经事色淡，带下。营血为水穀精华所化，其源皆出于中焦，脾经之生化既亏，经事焉能不色淡乎？治在中央。
人参　茯苓　陈皮　米仁　金斛　白术（枳实炒）　甘草　穀芽　砂仁　芡实
（案17）朱。五年前产后营阴大夺，经事至今未行。胃少纳穀，营之所出，全赖资生充旺，受气与谷。所谓营出于中焦也。
党参　首乌　甘草　陈皮　砂仁　白术　川斛　法夏　云苓　荷叶　生熟穀芽
（案18）陈。脾胃升降失职，䐜胀嗳噫，经事延期，紫黑成块，腹痛瘀凝气滞，先以调经。
当归　香附　泽兰　炒桃仁　益母膏　川芎　青皮　川楝　延胡索
另服香砂枳实丸。
（案19）高。肝木气滞不行，气为血帅，气行则血行，气机失畅，遂致瘀凝肝络，左胁下结聚有形，时时作痛，腹亦痛。室女经阻一载未行。脉象左关弦滞，此肝留有凝瘀，气不宣泄也。近又恶心吐涎沫，厥阴寒浊上逆犯胃。治以泄肝化痰，疏和血气，俾得经行，不致诸证蜂起也。
归身　茺蔚子　陈皮　香附　茯苓　炒桃仁　川芎　小青皮　半夏　鳖甲　穀芽

淋带  ***************************
（案1）顾。淋带绵延一载，气阴久耗，八脉不司约制。腰臂、尻骨皆痛。脉来数疾，阴虚湿热蕴伏，病情久延，入怯门径。久淋。治法宜用清药。
生地　椿根皮　猪脊筋　牡蛎　乌鲗骨　龟板　焦川柏　荠菜根　苦参
（案2）唐。八脉蹻维少护，腰痠，带下，胫骨痠痛，脉虚弦。以固摄下焦。
熟地　茯苓　牡蛎　川断　乌鲗骨　茅术　川柏　狗脊　泽泻　椿根皮
（案3）汪。带下有年，腰骨节痠痛。下焦、肝肾两虚，湿热留著。两足浮肿，朝退夕甚。近复小便频频，下虚。肝肾不司约制，八脉空虚，阴亏气弱。以收摄下焦。
桑螵蛸　龟板　川柏　鸡内金　焦白术　乌鲗骨　牡蛎　茯苓　益智仁　菟丝子
（案4）顾。咸苦坚阴，赤带稍止。头弦目花，腹重如带五千钱，嗳噫吞酸，阴虚木火动旋，舌灰黄，湿热内蕴，仍与前发出入。
川连　龟板　川柏　泽泻　金石斛　白茯苓　山栀　牡蛎　丹皮　菊花　乌贼骨
（案5）姚。经来腹痛，气滞，营涩，带下，脉涩数。经行寒热，气营不和也。
归身　川芎　香附　泽兰　鳖甲血拌柴胡　白芍　丹皮　丹参　青皮　白薇
（案6）褚。经事参差，来时色淡且少，营虚之明征也。带下，腰痠，妨纳，䐜胀。乃冲任不调，血虚气衰所致。冲脉隶乎阳明，先以中宫为治，盖脾胃为后天生化之源，营气所由出也。
党参　莲心　川斛　川断　砂仁　白术　芡实　丹参　杜仲　归身
又：经来色淡，营虚何疑？䐜胀胃呆，腰痠带下。冲、任、督、带、奇经皆病。冲脉隶胃，胃为水穀之海，营与卫皆出其中，胃旺则气充，气旺则血长，宜仍注意于胃。
归脾汤去甘草、木香、姜枣，加熟地、川断、川斛、莲肉
（案7）沈。气滞营涩，经事延期，腹痛，过后亦痛，带下，腰痠。此气营交病冲任不调也。
阿胶（蒲黄炒）　川断　香附　川芎　小茴香　艾炭　归身　青皮　丹参
（案8）钱。经事不调，常常趱前，腰痠，带下。咳嗽，痰中挟血。木火上扣金鸣，金受火刑，脉数阴虚，八脉冲带为病。著紧调治，免入损途。
细生地　麦冬　丹皮　炒川柏　椿根皮　牡蛎　茯苓　川贝母
（案9）金。带脉不固，阴伤湿热内郁，带下腥秽，腰痠眩晕，心悸，脉数，肤热，胃呆。肝胃阴虚，仍以咸苦坚阴法。
川连　泽泻　乌鲗骨　川柏　椿根皮　穀芽　山栀　牡蛎　细生地　茯苓　金石斛　白芍
（案10）江。经行紫色已止，带下，少腹胀，胃呆，脉数疾。阴虚挟湿，带脉不固，以通补奇经。
生地　椿根皮　茯苓　青皮　归须　桑寄生　鳖甲　制香附　郁金　穀芽　金石斛
（案11）徐。肝肾阴虚，阴精为火所吸。赤带，腰痠，心悸，脉沉弦数。以养阴固摄下焦。
龟板　乌贼　稆豆衣　青皮　香附　侧柏炭　牡蛎　川柏　金石斛　丹皮　莲肉
（案12）钱。湿困伤脾，脾不统血，湿邪迫血下行，冲脉气不收摄。经淋两月有馀，带下，心悸，眩晕，耳鸣，腹大，足浮，胃呆䐜胀。病属肝胃，不易疗治，且以引血归经，再商别法。
归脾汤去龙眼肉、姜枣，加陈棕炭、露天胶
又：经淋虽止，营阴过虚，浮阳上扰，头眩，耳鸣，心悸，带脉不固，带下频多。治宜养阴固摄下焦。
党参　龟板　椿根皮　柏子仁　香附　料豆衣　首乌　牡蛎　炒白芍　朱茯苓　远志
（案13）潘。冲任不调，气滞血涩，经来带下腹痛，脉沉细涩。以调气营法。
苏梗　川断　川芎　牡蛎　茯苓　香附　归身　茺蔚子　青皮　木香
（案14）瞿。露秋崩冲，并非下血，所下黄水臭秽而腥，淋滴溺涩。经事仍行，趱前，腹痛，其色亦正。误作血崩，投以温补，温涩。黄水淋沥延至于今。少腹痛，溺淋，内热，脉数，胃呆。此肝胃湿热内蕴。鄙见，久崩久淋，宜清宜通，望其病缓淋通。
琥珀　木通　凤凰衣　秦艽　海金沙　甘草梢　龙胆草　茯神
又：前进生生子法，淋痛颇缓，少腹痛如故。自云淋秘时得矢气则痛稍缓，明是肝不疏泄，厥浊湿热气滞不宣。小便热痛，阴肿，腥秽之黄水仍多，拟疏泄厥阴分利厥浊。
金铃子　两头尖　戎盐　山栀　生香附　海金沙　小青皮　茯苓　丹皮
（案15）黄。老年经事复来，淋漓数月，肝血不荣，胁痛，之下藏秘月馀。仍进辛润咸寒之品，腑仍未通，反致下血。肠胃热结，营分胃气杳然，上不得下，下不得通，诚为阴候。宜煎、丸分治，开太阴法。以肺主一身气化，仍佐辛润咸苦，以冀通幽。
枇杷叶　杏仁　紫菀　冬葵子　归身　瓜蒌仁　薤白头　桔梗　郁李仁　松子仁　麻仁　白螺丝壳　更衣丸
（案16）徐。肝阳上逆，心宕，即时头痛，脉滑数，体酸腰痛，带下，动则气逆，肝肾两虚也。
熟地　乌贼　阿胶（蛤粉炒）　牡蛎　椿根皮　龟板　龙眼肉　川断（酒炒）　莲须　磁石
（案17）王。利后带下，咽痛，阴气虚也。
熟地　白术　云苓　乌贼　牡蛎　山药　陈皮　莲子

崩漏  ***************************
（案1）徐。三阴不足，心不生血，肝不藏血，脾不统血。诸经之血失守，冲脉不司约束，遂为经崩。崩后神色俱夺，头痛眩晕，心悸耳鸣，由营阴内亏，以致阳气逆升，加以腹胀膨满，食下䐜胀，足肿，便溏，是脾阳之不振也。脉象数疾，是阴气之已亏也。治宗《内经》，从阴引阳，从阳引阴，佐以转旋坤土，以冀肿退。
归脾汤去黄耆、大枣，加熟地、蔻仁、穀芽、荷叶
（案2）沈。经停三月，徒然崩冲，瘀块如拳，下其五六枚，脉迟细涩，腹痛、自汗，面青。肝无藏血，慎防阳升厥逆。
归脾汤加生地、血馀、陈棕炭
（案3）俞。营分伏热，经来骤崩，色紫瘀块杂下，头痛眩晕，耳鸣，腰痛，脉数，此肝胃气虚，冲任不调所致，师葛可久法。
小炭蓟　血馀炭　茜草炭　阿胶（蒲黄炒）　炒川断　棕榈灰　丹参炭　荆芥炭　炙草　白薇
（案4）何。肥人多湿多痰，茹素中虚气馁，脾失守御统血之权，胃气亦随而衰弱。冲脉隶乎胃，因此不司约制。经崩直下，血脱气空，气随升逆。肝失营养，阳亦化风，挟冲气直升无制，遂为卒厥。耳鸣头眩，自汗，心宕，诸证在所必见。少腹痛，便泄，腰痛，不寐，此皆营虚气弱所致。治以固摄，益气和营，惟脾胃素虚，湿痰素盛，深恐土不制水，湿气下趋而为水肿耳。
黑归脾丸去耆草、龙眼，加牡蛎、莲肉、川断、白芍
（案5）方。经停五月，积瘀崩冲，紫块杂下，脉沉细，冲任不调。以和营法。
川芎　茯苓　白术　蒲黄　炮姜　当归　泽泻　茜草　香附　艾绒　归脾丸
（案6）冯。年交花甲，经事崩冲，连行数次，血去过多，气亦随虚，神疲心宕，眩晕耳鸣，彻夜不寐，脉细虚弱。一派气阴两虚，三阴交亏气象。
首乌　茯神　法半　归身　柏仁　蔻仁　党参　陈皮　杏仁　川斛　穀芽
（案7）宋。经停月馀，而崩冲淋漓不尽。腹痛。冲脉不司约束，冲脉隶乎阳明，阳明主束筋骨而利机关，营虚则不仁，卫虚则不用，不仁不用而诸节皆痛矣。
清阿胶（蒲黄炒）　桑寄生　炙耆　炒归身　茯苓　制首乌　生牡蛎　炙草　陈棕炭　炮姜　归脾丸
（案8）沈。冲任气不收摄，经漏绵延百馀日。腰痠、头眩、耳鸣、心宕。营虚下夺，阳失涵养，病在肝肾。法当固下，佐以益气，因气能摄血耳。
熟地　陈棕灰　乌贼　龟板　椿根皮　党参　茜草灰　川柏　香附　黑归脾丸
（案9）俞。怀妊足月，骤然漏胎，下血紫块，腰痠。此妇科重症，恐其难产而多变幻。
阿胶　川续断　归身　茯神　牡蛎　艾叶　乌贼骨　熟地　莲子
（案10）顾。经崩后溺痛，小便淋滴，脉细沉数，近又经行紫色。肝经郁热，治以泄化。
细生地　泽兰　淡竹叶　甘草梢　琥珀末（冲）　粉丹皮　木通　海金沙　龙滑石

胎前  ***************************
（案1）黄。重身努力负重，以致胎元受伤，少腹痛，脘痛，引及胁背。胎气下坠，身热头痛，脘闷，舌白，口乾，脉来弦数而涩。此伏邪为病也，深虑邪迫胎元，致成小产。
柴胡　广藿　青皮　枳壳　泽泻　苎麻　糯米　厚朴　蔻仁　淡苓　陈皮　茯苓　纹银
（案2）陆。屡屡小产，八脉无有不损，此次怀娠又忽腹痛，坠下，带多如崩。委中、环跳痠痛，八脉不司担任，小产之象也。急宜固胎。
青台苎　建莲肉　白术　川断　椿根皮　白糯米　细子芩　香附　牡蛎
另用：鸽蛋一枚，碎其壳，纳人参蒸熟服之。
（案3）周。经阻三月，脉来动滑、停、匀，的是毓鳞之兆。其呕吐苦水、痰涎，心下悸。此饮停中脘，少阳木火相激，上逆使然。当与驱饮。
生姜温胆汤
（案4）雷。怀孕七月带脉不固，带下如崩，气怯，此奇经为病也，带若不止，偏产堪虞。法以养阴固摄。
大熟地　牡蛎　川断　桑螵蛸　椿根皮　杜仲　茯苓　沙苑子
（案5）宋。重身五月，带下，酸腰，连及环跳。舌红口渴，气逆，肝肾阴虚，冲任不固，治当固下。
生地　芡实　川斛　椿根皮　阿胶　牡蛎　川断　淡黄芩
（案6）蔡。重身九月，暑、风、湿为疟间作，寒短热长，呕恶，头痛，胸闷，肝不畅泄，鼻衄，慎防邪逼胎元致产。
炒芩　柴胡　小朴　荷叶　广藿　生姜　青蒿　法半　赤苓　陈皮
（案7）瞿。妊娠六月，时常腹痛，胎动，气滞不和，脉右大。以安胎理气为要。
白术　归身　白芍　香附　淡苓　莲肉　枳壳　砂仁
（案8）王。重身，滞下色白。脉迟弦，胸闷，纳少，恐其利下伤阴，以致偏产。
藿梗　小朴　白术　木香　穀芽　苏梗　砂仁　会皮　茯苓　荷蒂
（案9）张。天地以生地为心，有孕而欲自坠其胎，为父母者何忍心也？况报应昭彰，历来不爽。务须痛改，慎之戒之。
炒白术　炙绵耆　陈皮　建莲肉　菟丝子　炙草

产后  ***************************
（案1）俞。产后八脉交虚之际，适感寒邪遂致形寒、身热。又因早食荤腥，致脘中作痛而胀，积聚成块，得食更甚，乃气血大虚之时而与食滞瘀凝互结，阻于脾胃之络。治从《内经》，坚者削之。佐以和养营分，俾得积消为妙，不尔，恐成膨胀。
川桂枝　山楂炭　鸡内金　炮姜　莱菔子　川郁金　焦白术　蓬术炭　炒枳壳　归身　焦麦芽　砂仁
（案2）高。产后三朝即有身热，头痛，恶露不下。得汗身热已减，脉象洪大，眩晕耳鸣，时有谵语，神不守舍，少腹胀，大便溏泄。大馀行此胎产，脾湿致产后不愈，又复营阴大夺，带脉不固，腹痛带下。病情虚实互见，理之不易。
砂仁炒熟地　茯神　泽兰　丹参　香附　川断　蒲黄炒阿胶　珀末　牡蛎　白术　艾炭
（案3）凌。产后恶露不通，三朝即止，继后神昏狂乱，此属蓄血如狂病象，错认遇祟，实非祟也。乃瘀凝阻于肝脉，扰乱神明。时有心烦意乱之状。少腹结块，疼痛，痛连环跳。寒热，咳嗽，胸闷，亦由瘀阻肝经而致。脉弦数，法当通瘀，必得块消瘀下，方可无虞，否则恐有外疡之累。
桃仁　琥珀　川楝子　香附　桂枝　归尾　艾绒　川芎　白茯神　牛膝　荆芥　青皮　回生丹（一粒），化服　益母草煎汤代水。
又：产后瘀阻，蓄血如狂，通瘀宣导之后，病减，块消，肿退。胃风又复，寒热火升，狂诟，不避亲疏。少腹仍痛。此属瘀凝未尽，流注肝经，故小便赤而大便闭，脉来弦带数也。
珀末　茯神　延胡　川芎　丹参　小青皮　贝齿　川楝（吴萸炒）　香附　归身　白芍
（案4）季。向日营虚伏热，经事趱前而多，今值产后营阴大夺，血液重虚，以致肝无藏血，化风上旋，头痛眩晕，痛掣右臂，麻木。病属肝经外风，引动内风，血不养筋，以潜阳熄风为治。
大生地　龟板　阿胶（牡蛎炒）　白蒺藜（鸡子清拌）　稆豆衣　粉丹皮　大熟地　菊花　钩钩　鸡子黄　生白芍　蝨胡麻
另用：人乳一两，山药研细和丸，开水下。
（案5）张。怀妊七月，提瓮出汲，用力动胎，腹痛血下，恶心唇青，偏产不免。
阿胶　熟地　归身　莲子　糯米　蕲艾　杜仲　川断　炙草
又：卒然偏产后汗泄，瘀下如崩，去血过多，血晕不省人事，口噤风痉，脉亦散乱，频频昏厥，汗脱可危。
回生丹（—丸）　益母草汤化服。
外用醋炭熏鼻。
又：血晕稍定，恶露，瘀块如崩，气逆上升，厥逆若痉，神志模糊，牙关不利，脉数尺弱。产后暴虚，风阳上冒，下虚，少收摄之权，深虑厥汗而脱，宗黑龙丹意。
琥珀　丹参　紫石英　炮姜　熟地　茯苓　炒归身　炙草　益母草煎汤代水。
又：昨进镇摄之品，神清厥止，瘀下亦少。营阴大夺，风阳煽动逆升，头痛，眩晕，心悸，耳鸣，脉数，皆属虚象。摄下和营，与清魂散意。
人参　茯神　熟地　丹参　石决明　泽兰　归身　料衣　炮姜　益母草煎汤代水。
又：新产营血下夺，血去阳升，头痛，眩晕，身热，蒸灼，脉细数，按之濡。此属暴虚，法当再以镇纳空隙，使阳静阴闭。
人参　阿胶　炮姜　丹参　柏子仁　熟地　龟板　炙草　泽兰　益母膏（少许冲）
（案6）顾。久疟正气拖虚，又兼新产，营阴大夺，阴气重虚，肝营自少滋养，化风上旋，眩晕，心宕，呕吐酸水。又感风邪，耳胀流水，咳嗽肤热，内外合邪，病情虚实互见。《经》云：「二虚一实先治其实。」仲圣云：「先治新病，病当在后。」皆独做一面文也。
白蒺藜　浙菊花　丹参　竹茹（姜汁炒）　茯神　钩藤钩　石决明　法夏　川贝
（案7）顾。风热上郁清空，耳窍流脓且胀，心宕，头眩，脉弦细。此属产后营虚也。
桑叶　白蒺藜　菊花　丹参　丹皮　苍耳子　茯神　通草
（案8）叶。产后致伤，尿脬下坠，小便淋痛，大便艰燥，大肠主津，小肠主液，传道失司，由于变化之无权也，理之不易。
丹皮　丝绵灰　炙绵耆　水炙升麻　猪脬　杜阿胶　炒归身
（案9）陈。产后八朝全带恶露，三日即有寒热，五朝气从少腹上逆，且痛而厥，风痉咬牙，自汗淋漓，头晕耳鸣，心悸，脉洪数。病从惊恐而作，惊则气乱，而血郁于上，遂致痉厥，产后营虚，虚则肝气自动，与阳气相併，逆升使然。治当理气、降逆。因气为血帅也，须得厥止瘀通为吉。
交加散、失笑散加紫石英、淮牛膝、石决明、沉香片、乌药汁、制香附
又：前进镇厥通瘀，厥定，瘀下色淡。神志模糊，不省人事，时有奔走咬牙，肢肿，身热依然。此肝风上扰，阳升不得入于阴，阴阳二气不交，心神浮越，神魂不藏。法当交通阴阳，神识似可清楚。
阿胶　归身　茯神　紫贝齿　石决明　首乌　龙齿　枣仁　鸡子黄　琥珀末
又：产后营虚，风阳上冒，痉厥之后，神志昏乱，人事不省，彻夜不寐，目不交捷。阴空阳浮，神不内守，法当镇摄神志，交阴和阳。
生铁落　生地　囫囵辰砂　朱茯神　龙齿　枣仁　炙龟板　琥珀　夜交藤　石菖蒲　牛膝
又：产后败血冲心，肝风上扰，痉厥之下神志昏愦，彻夜不寐，昨议交阴和阳，镇摄神志，病情似乎略减。欲寐不寐，热解，脉缓虚。此阳气欲交于阴矣，佳境也。
生地　朱砂　牡蛎　茯神　龙齿　丹参　夜交藤　鳖甲　琥珀　龟板　远志　枣仁　菖蒲
又：神志稍清，询其病情，耳鸣心宕，眩晕，脉象左寸细弱，左关虚弦。显然产后营虚，肝风上冒，神不守舍。
生地　鳖甲　丹参　辰砂　远志　小麦　金箔　龟板　牡蛎　白薇　龙齿　枣仁　菖蒲　夜交藤
（案10）沈。产后营虚气弱白汗，产后病之一也；便难，二也；小便不利，是膀胱素有积热，与瘀相搏，水气相凝也。脉数大，身热，恶露色淡且少，营虚何疑。汗多口渴，阴弱不振，宜养营佐以通利，宗《金匮》法。
生地　滑石　柏子仁　茯苓　青盐　红枣　归身　白鱼　炙草　血馀　淮麦
又：前法金匮通利，小便诸证悉除。惟汗泄未止，耳鸣，阴虚于下，阳浮于上，阳气加于阴而为汗泄，营虚无疑。治当固表养营，少佐通瘀，因少腹尚有微痛也。
大生地　西耆　茯神　小麦　茺蔚子　生鳖甲　归身　枣仁　炙草
（案11）范。产后营阴两虚，维蹻少护，腰腹腿膝痠痛，形寒身热。治从八脉。
川桂枝　川断　鹿角霜　枸杞子　炒归身　杜仲　桑寄生　舶茴香
（案12）沈。昔年小产后营分受伤，血液暗亏，以致经事落后，色淡且少腹痛。血虚生风，风阳煽烁皮肤，错搔有屑，麻木、眩晕。皆属肝肾阴虚，治以熄风养血。
阿胶　煨天麻　丹参　香附　料豆衣　首乌　茺蔚子　白芍　归身
（案13）许。胎前湿热内郁，难产六朝，内蕴之邪外发，身热，头疼，胸闷，舌灰黄白，口渴且腻，体疼腹痛，泄泻，脉数，阴脱，玉门不闭，恶露稀少，乳亦乍断。此产后气营两虚，湿邪内蕴，病情虚实皆见，用药殊多掣肘，且大虚之时，尚虑气逆骤厥也。
荆芥炭　青皮　香附　郁金　楂炭　麦芽　广藿梗　川芎　川朴　枳壳　炮姜　益母草
转方：去荆芥、炮姜，加大豆卷、六神麴。
又：产后玉门已闭，腹左旁痛。便泄，澼澼不爽，舌灰已化，脉弦，少纳。寒热之邪郁于肠胃，不得宣达，法当温通疏泄。
归身　木香　香附　青皮　炮姜　川芎　砂仁　楂炭　麦芽　小茴　益母草煎汤代水。
（案14）陆。胎前下利，产后不愈，寒热腹痛，利下五色。形浮舌光，口碎拒纳，脉浮洪数，按之细涩。此系产后营虚大夺，外感之暑湿风邪因虚而不达，内蕴之气血精华随利而致虚，虚则外感之邪易侵，又复咳呛，形寒，病情越转越剧。证殊棘手。且拟调营卫，以冀热缓益气阴，望其利减。
党参　桂枝　归身　陈皮　茯苓　黄米　阿胶　炮姜　白芍　川贝　炙叶　荷蒂
又：下利五色渐减，腹尚微痛，内蕴之积滞渐消，外感之暑风未泄，转为间疟。咳嗽，形浮，胸闷，脉浮数，按之细弱，此产后营虚而表邪里邪不得畅达。病延月外，真阴不免拖虚，非偏补偏泻所能疗治，拟以扶正逐邪。
人参　茯苓　桂枝　柴胡　炮姜　扁豆花　白术　炙草　归身　陈皮　荷蒂
（案15）徐。投崇土制水之剂，肿势稍松，泄泻渐减，咳嗽，胸闷，舌光，脱液。此久病三阴痎疟，不但阴伤，阳气亦馁，又兼产后阴虚，证候纷歧，恐难胜任，姑守前法。
焦冬术　防己　苓皮　杏仁　红枣子　熟附子　米仁　蒌皮　陈皮　黄明胶　鲤鱼煎汤代水。
（案16）汪。曾先寒热，头痛，骨节烦痛，恶寒，咳嗽，渐次神昏，狂乱，致伤胎元。偏产之后，不省人事，牙关紧闭，目瞑，遗尿失便。按脉缓中带滞，舌白。论脉合证，初必受寒，寒邪内郁不化，胎气逆升，致产后瘀凝上扰，病情甚险。姑拟交加散参味，以图侥倖。
生地汁炒生姜　琥珀　桂枝　桔梗　生姜汁炒生地　菖蒲　荆芥　杏仁
（案17）陈。小产后恶露未尽，少腹痛瘀下。复感新风，身热，头胀，胸闷，脉数，营虚之际，邪势乘之，小心为要。
荆芥炭　苏梗　官桂　丹参　枳壳　炒归身　青皮　泽兰　陈皮
（案18）沈。偏产后受寒，厥气不泄，少腹痛，攻逆不已，脉沉数。内有郁热，外束寒邪也，法当疏泄。
吴萸　官桂　川楝子　豭鼠矢　香附　苏梗　青皮　延胡索　韭菜根
（案19）李。昔年产后营虚感邪，咳嗽，寒热休作不定，《难经》所谓：「阳维为病苦寒热。」即此类也。治在奇径。
桂枝汤加茯苓、归身、鹿角霜
（案20）沈。昔年产后早投补剂，营分素有伏热，热郁不泄，上冲，以致喉腐，蒂丁脱落，喉痛时发，口鼻如火，咯吐红色臭痰。脉象左三部洪数，三阴伏火不泄，久病之下蒂固根深，难许痊可，按法当清泄阴分之热。
犀角汁　丹皮　元参　人中白　远志　鲜生地　赤芍　天冬　仙遗粮
（案21）庄。产后足一朝恶露颇多。腹痛，耳鸣，脉细。去血过多，虚阳欲越。治以和营潜阳。
泽兰叶　龟板　艾绒　川芎　炒归身　丹参　香附　生地、生姜（橘叶同炒）
（案22）王。产后两月，恶露淋漓，腹痛腰痠。八脉气血不能相摄也。
杜阿胶　牡蛎　川断　小茴　桑寄生　艾绒炭　炙草　归身　杜仲　椿根皮
（案23）张。怀孕七月，劳力勤织伤胎，卒然下血盈桶，胎损腹中，胞浆已破，胎已横逆，自汗神疲，耳鸣头晕脉细欲绝，干恶。证在临危，药难挽救，勉拟一方，不过尽人事以待天命而已。
人参　炮姜　川芎　血馀　琥珀　附子　炙草　归身　龟板
回生丹一丸，人参汤送，先服。
又：偏产逆生，产后头晕，耳鸣，心悸，目暗，自汗。营血大下，阳气上冒，气随血虚。脉数而涩，势恐血虚风生，致发痉厥，拟和阴潜阳益气。
人参　龟板　炮姜　丹皮　归身　淮小麦　阿胶　石决　炙草　泽兰　川芎
（案24）郑。血崩偏产，营阴大夺，产虚不复，八脉亏损，所致赤白带下，阴空阳逆上冒，耳鸣，眩晕，纳少，食则䐜胀，腹膨。冲脉隶胃，阳明既伤，宜调胃气。
龟板　料豆衣　炮姜　川斛　白蔻壳　熟地　朱茯神　川断　穀芽
（案25）朱。产后正虚神疲，少纳，脉速涩，当以温中。
人参　茯苓　陈皮　川斛　泽泻　白术　甘草　半夏　穀芽　姜枣
（案26）顾。胎产感受伏邪，产后而发，寒热羁麋，头眩少纳，食则䐜胀。脉软数，脾阳不运，营卫不和也。
川桂枝　归身　穀芽　枳术丸　炒白芍　茯苓　六曲　姜枣
（案27）庄。初产头眩目暗，腹痛恶露不通，以通瘀为要。
当归　茺蔚子　泽兰　延胡索　失笑散　川芎　琥珀末　炮姜　桃仁
（案28）吴。春间产后，五朝遂有寒热，休作不时，热时胸闷，腹痛，当脐痛则必利，利色白脓。脉数，舌白。此产后风冷克于太阴，营卫不和，卫疏汗泄，邪实正虚，理之不易。
淡苓炒桂枝　吴萸炒白芍　艾炒归身　云苓　大枣　防风炒西耆　面煨肉果　水炙甘草　木香　煨姜
（案29）俞。漏胎之后，产后血虚。痉厥阴亏，阳无依附，变化内风上窜，神昏，口噤不语，即或能言，音低不爽，神呆，询其所苦，尚未明晰，言语不甚了了。晨则便溏，脉细而虚。此心脾营虚，神无主宰所致。
归脾汤去姜，加龙齿、丹参
（案30）金。产后十朝恶露颇多，腹痛，舌白腻，纳少，脉大。湿郁太阴，冲脉不摄也。
归身　茯苓　丹参　泽兰　枳壳　炮姜　白术　香附　陈皮　蔻仁
（案31）张。产后风寒袭肺，背寒且痛，脉沉速细，晨起呛甚。邪郁肺底，恐难脱体。
桂枝　生地　白芍　杏仁　紫菀　乾姜　炙草　阿胶　款冬
（案32）蔡。难产后阴器受伤，致腐，现虽已愈，而带下频频。寒热，腹痛，胸闷，便泄，少纳，脉沉弦数，久虚不复，易于外感。
广藿　麦芽　川楝子　青皮　苏梗　小朴　六曲　延胡索　腹皮　赤苓
又：产后阴器受伤致腐之后，脐旁腹痛，四五日一发，发则如淋臭秽水下，即有寒热，此由冲、任、带脉皆伤，而蹻维亦少护持耳。
乌贼骨　川柏　茯苓　湘莲肉　川石斛　牡蛎　川断
（案33）范。产后尿脬损伤，小便淋漓，纳少，脉细。下虚，膀胱已伤，理之不易。
丹皮　黄丝娟　西耆　桑寄生　猪脬　益智仁　党参
（案34）王。产后感受风温，郁于手太阴肺部，咳嗽，寒热将及一年，脉弦数。此即《难经》所谓「阳维为病苦寒热」是也。
川桂枝　白芍　杏仁　川贝　大枣　淡黄芩　炙草　花粉　生姜
（案35）余。产后恶露淋漓，四月不止，腹痛，头眩，心悸，脉缓。营虚，冲任不司约束也。
阿胶　茯神　乌贼　归身　丹参　蕲艾　牡蛎　柏仁　白芍
（案36）王。产后半日卒然风痉，厥逆十馀次，后头肿呕逆，眩晕。新产暴虚，厥阳化风，上旋，冲逆犯胃，所幸恶露仍通，脉左涩。可以熄风潜阳，以冀厥止风定。
熟地　料豆衣　茺蔚子　白蒺藜　磁石　龟板　炒归身　石决明　淮牛膝　炙草
（案37）骆。产后尿脬下坠，气虚下陷不升，与东垣法，陷者举之。
补中益气汤加熟地
（案38）张。胎前久病，气阴未复，产后又复便溏，日行数次，下多阴伤，阳无依附，浮越发热，自汗气逆，心悸宕漾，惊惕，舌红。脉如奔泉外涌十里，乃产后暴虚，虚阳上冒，阴不涵阳，脱象大著，急宜固摄，必得脉数渐退，方为佳境。
人参　麦冬　归身　白芍　龙齿　淮膝　紫石英　熟地　五味（炮姜同打）　炙草　丹参　牡蛎　山药
（案39）范。询病情起于产褥，营虚，感受风邪，未经清彻而致外风引动，内风阳气鸱张，风阳旋扰不息，以致头痛，遇风为甚，腹痛休作，带下。此系肥人多湿多痰，流注于带脉使然。论证当以养营熄风，佐以固摄其下，况有怀麟三月，必得根固蒂坚，不致胎元有损为妙。
阿胶　白芍　天麻　生牡蛎　川桂　首乌　川断　白蒺　椿根皮
（案40）赵。暑月受风袭肺，咳嗽，至今未愈。产后三月，腰痛，便泄。肺脾同病，治脾碍肺，治肺碍脾，奈何？
党参　川朴　前胡　木香　陈皮　炙草　苏梗　芦根　枳壳　青皮　茯苓　桔梗

交肠  ***************************
（案1）陆。去冬产后下利、脓血，久利清浊混淆，以致阑门水穀不分，直走小肠，阴阳易位而出，变为交肠。病延十月，形瘦神夺，寒热，舌光，腰痛，脉弦数。脾肾阴虚，理之不易，昨拟开太阳，佐以堵截阳明一法，以冀分清清浊。
桂枝　猪苓　赤苓　杜阿胶　冬木　泽泻　滑石　赤石脂末
另用白糯米、乾姜、赤石脂煮粥服。
又：皮硝、莲房、五倍子煎汤熏洗。
