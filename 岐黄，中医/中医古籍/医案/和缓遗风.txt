

卷上  ——————————————————————————————————————————————————————————————————————————————————————————

上海沈庚生（壬子年首方）  ***************************
胃热则虫动，虫动则廉泉开，廉泉开则唾涎沫，此《病能》篇之言也。涎之源也，一由脾不摄其津，一由肾不纳其水；唾之来也，半由水火之升腾，半由胃热之蒸灼。木火消烁，精华形容为之日瘦；阳气不潜于阴，寤寐为之日少。涎入于胃，与火相搏，上扰清阳，神识有时烦躁，下阻浊道，更衣有时坚结。左脉搏指而急，右脉搏指而滑。涎沫即是津液，津液即是至宝，愈唾愈伤，愈伤愈竭，阳动阴涸，在所不免。欲保阴液，务在甘酸；欲潜气火，端在咸苦。
青龙齿　枣仁　怀牛膝　川贝母　陈胆星　白芍　淡甘草　生竹茹　橘红　茯神　左牡蛎　犀角汁
●又复方
夙有痫症，近加唾涎，肾不纳气而为唾，脾不摄津而为涎，就此而论，关系脾肾。《内经》篇云：脾为涎，肾为唾，是其证也。涎沫为胃中之津液，津液乃身中之元气，自唾涎沫，已逾匝月，津液竟日趋于困穷，元气逐日沦于凋敝。胃纳尚强，定是胃火，火盛不独令涎沫而上涌，亦且灼津液而酿痰。痰盛非特阻娇脏之清通，抑且窒气机之升降。寤寐或有或无，神识时躁时静。左脉搏指为大，右脉弦急而滑。治当甘酸，一可补救津液，约束涎沫，参用咸苦，半泻胆胃实火，半潜龙相虚火。
青龙齿　茯神　橘红　粉丹皮　犀角汁　左牡蛎　淡甘草　枣仁　白芍　川贝　陈胆星　元参心　竹茹
●又三复方
本病痫症大发，昨夜不寐，达旦烦躁狂舞，起坐不定。总有阴阳错乱，水火乖戾，遂使阳动化风，火盛生痰，痰火相搏，蒙敝胆、胃。胆失中正，言语处世，不护周旋；胃失通降，水谷精华，陡化痰涎。涎沫滔滔于口，竟未有所底止；津液腾腾于上，逐渐形容枯耗。五志之阳，由此煽动，七情之火，亦为炽升。阳极似阴，手指自觉厥冷；阳蒸于阴，胸膺时觉有汗。左脉搏指，右脉急疾，重按六部至数不明。口渴需饮，舌质薄白。诸躁狂越，皆属于火，诸唾涎沫，亦属于火。治法大旨，援此二义。
真西珀　陈胆星　橘红　净枣仁　犀角汁　左牡蛎　川贝　竹茹　青龙齿　石决明　茯神　元参心　白金丸
●又四复方
巅与狂有阴阳之分，狂与痫有痰火之殊。历久不痊，根蒂深固，非草木药所能疗，有愈之方其仙乎。要知人之言语，处世周旋，全赖胆腑决断有权。胆失决断，源由蒙蔽，则枢转失司而机关欠利，久而久之，牵及神志。心为脏神，肾为脏志，心肾不交，水火不济，有时恬寐，有时不寐。口唾液沫由来已久，涎为阴之静物，无有不从火升。脉象左搏指，右弦滑，舌质难伸越而色白。病虽由于根本发生，而目前图治，仍宜从标，以涤痰为君而潜火为臣。
青龙齿　云茯神　净枣仁　竹茹　犀角汁　左牡蛎　橘红　陈胆星　白金丸　川贝母　远志　元参　濂珠粉
●又复五方
旧患巅狂未剧，新恙涎沫已减。巅狂是阴阳之错乱，遂使神不清、志不定；涎沫乃君相之蒸腾，致令津不敛、液不藏。神气多动少静，有时面红戴阳，寤寐多醒少恬，有时肉颤身掣。火炎于上，胃不减食，食停于中；脾不输精，徒化湿浊，酿成顽痰。肾之坎水枯耗，损及脏阴；肝之巽风掀腾，牵动脑筋。有限之阴水日少，无潜之阳火日炎，转瞬一阳萌动，或有大兴风波。左脉仍形搏指，右脉依然弦滑。壮水潜阳，以宁神志；熄风涤痰，以宣清窍。
青龙齿　枣仁粉　丹皮　竹茹　犀角磨汁　左牡蛎　元参心　川贝母　白金丸分冲　远志　广橘红　茯神　濂珠粉
●又六复方
旧病起伏无常，新病变幻不定，无论旧病、新病，总不外乎浊痰。浊痰愈多，津液愈少，营卫二气无以维持，乍寒乍热，忽喘忽肿，有时面红烦躁，有时火升不寐，四肢常掣，六脉弦滑。节届春分，肝阳萌动。治法惟宜柔肝潜阳。
吉林参须　远志　茯神　青龙齿　橘红　法半夏　紫丹参　枣仁　白芍　左牡蛎　川贝　姜竹茹

附：陈莲芳案  ***************************
春分大节，前三后四，本原病皆为发动，甚至吐沫如前。便泻已止，惟痰饮宿病，营卫大受其伤，略有寒热，脘宇满闷，烦躁起坐，两夜不得安顿。脉见弦滑，舌苔糙腻。现在见症，旧病属肝，新病与饮互扰中焦。拟柔之、镇之、和之、益之，藉以标本兼顾候政。
吉林参须　姜竹茹　茯神　炒丹参　青龙齿　生白芍　石决明　广皮　川贝　夜交藤　炙鸡肫　生白术　法半夏　枳壳

上海钱  ***************************
脾不为胃行其津液，肾不司胃化其水谷，津液凝聚为水，水谷蒸变为饮，蓄于肠胃，害于升降，遂使三焦决渎失司，六腑输泻失职。见症腹左或鸣或响，按之汩汩有声；腹中时抑时塞，按之温温作痛。痛有序而剧于清晨，胀无常每甚于餐后。左脉弦紧，右脉弦滑。脾、肾久伤，牵及八脉，月汛早期，临时腹痛。水为阴寒，非温不可，气亦为无形，亦宜温而和。
川附　泽泻　九香虫　小茴香　炒谷芽　枳壳　冬术　砂壳　东洋参　云茯苓　木香　毕澄茄　官桂　白芍　彩霞曲广皮
●又右
左右者，阴阳之道路；阴阳者，水火之征兆。水从阴化为饮，饮入络而阻气，左躯胁肋连及少腹，有声汩汩鸣响，有形常常攻触。鸣响者，属有形之水邪；攻触者，属无形之气聚。气水相搏，窒碍流行，或胀或痛，宜其来也。汛水超前，临期腹痛，亦气分伤牵及血分。脉象弦细，舌质净白。温阳搜饮，理所必需。
川附　泽泻　炒於术　广木香　建曲　官桂　白芍　茯苓　姜半夏　黑干姜　东洋参　广皮　乌药　陈佛手柑

钱少峰嫒（首方）  ***************************
冬温春发，已见表、下。气津由表而内伤，阴液由里而内耗，阴虚生热，热甚食气，食气形瘦，肤燥面红，舌白匝。月来胃纳式微，生气更薄，诸恙愈出。脉大而数，左右皆然。大为阳亢，数为阴虚。九岁幼质，照此形状，童去两字，不得不防。滋真阴不足以存液，潜虚阳有余以固津，俾得脉静、身凉，或可转圜就范。
吉林参须　青蒿子　制首乌　白芍　金钗石斛　净骨皮　炙鳖甲　炒谷芽　银柴胡　血丹参　茯神　冬桑叶

张心壶  ***************************
外感风寒，触动肝胆之阳火；内伤饮食，援引脾胃之湿痰。风性清轻，伤表则汗易泄；痰为重浊，阻里则便易滞。汗既屡泄，表中固无风邪之逗遛；便仅一下，里中尚有食滞之留恋。面红、巅痛，阳盛于上之现状；痰咸、喉燥，阴虚于下之见端。左脉弦而不数，尺部柔细；右脉弦而带滑，尺部软大。舌根薄白，舌尖淡绛，腭起红筋，口觉干燥，表津为汗所耗，里液为火所伤。上焦未尽之痰热蟠聚，下焦有余之垢浊壅遏。图治未便遽用滋补，潜阳泄风以固表卫之津，润阴涤痰以治里营之液。方呈请政。
真滁菊　瓜蒌子　石决明　云茯神　冬桑叶　秋石　笕麦冬　粉丹皮　西洋参　川贝　怀牛膝　枇杷叶

杭州沈惺叔如夫人（二月念五日）  ***************************
人身之气血，全赖乎水谷。水谷旺则血气亦旺，水谷衰则血气亦衰，所以生血之源，脾胃后天为本。奇经八脉，隶属于下。下焦者，肝肾也。肝为藏血，肾为藏精。精与血皆资生于水谷，肾与胃为相生之攸关。脾胃亏则肝肾亦亏，肝肾虚则八脉无丽，诸症由此纷至沓来。汛事迟期，带下频多。络胀、腹胀，脘痛、腰痛。有时心悸，有时头晕。脉象弦细，舌质腻白。调脾胃之不足，藉振气血；益肝肾之有亏，以涵奇经。俾气血旺则奇经易固，奇经固则孕育易护。
紫丹参　红花染丝瓜络　芡实　云茯神　制香附　白莲须　橘络　茺蔚子　柴胡　白芍　炒於术　绵杜仲　炒当归

石门杨蔚如夫人  ***************************
旧病肝气脘痛，新恙风痰胁痛。肝气与痰，互扰中宫，或有懊憹，或有呕吐，甚而气升眩晕、足厥。纳食粒米不进，寤寐通宵不安，更衣溏泄，渴不多饮。左脉乍弦乍紧，右脉时滑时涩。面红颧赤，气逆咳呛，最虑肝阳勃动，大有厥脱之患。治法镇肝之气，潜肝之阳，参用宣肝之络，涤肺之痰，藉以标本两相顾盼。
羚羊角　云茯神　代赭石　广橘红　石决明　旋覆花　广郁金　丝瓜络　白杏仁　白芥子　木蝴蝶　姜竹沥

许四园郎  ***************************
结痂之后，复加堆沙发臭，头汗颇多，日有寒热往来，手足略见浮肿，甚于右畔。舌有糜烂，脉形小数。脉症合参，溯厥病由，是余毒之炽盛，气营之交耗，益加时在暑湿熏蒸，不免吸受其气。暑为轻清，最易伤气，气失清肃，致令咳逆有痰；湿为重浊，尤易伤脾，脾失输运，遂使纳谷日钝。气虚不能和卫，卫阳不和，则形寒自作；阴虚易于生热，热蒸于上，则头汗频泄。毒有杂集相感而至，湿为氲氤有质之邪。物以类聚，气血更失通流，痂靥干燥不泽。自服参、术之补，胃纳见钝，唯恐补助其邪，不敢再蹈前辙。但气血虚乏，势难复进清凉，以伤其正，兹当清中寓补，本中兼标，使毒邪不为补助其威，而气血不为清致其虚。酌录数味，即请政服。
人中黄　炒当归　赤小豆　绽芽谷　防风　炒绵芪　赤白芍　绿豆衣　橘红　忍冬藤　稆豆衣　川贝母　桑叶

沈惺叔如夫人  ***************************
汛期前属热，汛期后属寒，前少而后多者，属寒而非属热也；衰少者，属气血之不足；腰痛者，属肝肾之有亏。左脉弦细，右脉濡细。录方两调气血，参用双补肝肾。至平时腹痛者，半由血虚之肝旺，半由气虚之脾湿。务使气血一调，则腹痛自减矣。
小茴　炒当归　海螵蛸　制香附　川楝子　官桂　炒白芍　川芎　茺蔚子　枳壳　炒冬术　菟丝子　广皮　绵杜仲　月季花

钱少峰嫒（复方）  ***************************
发㾦、发疟，多汗、多下，阳津阴液均受戕伤。病起月余，未获恢复，形瘦肤燥，暮热盗汗。舌白尖红，脉大而数。近来天气寒暄不匀，稍有咳呛，谅是外感。育阴潜阳以退虚热，九岁幼质，迁延防痨。
西洋参　左牡蛎　丹参　净骨皮　银柴胡　丹皮　橘红　炙鳖甲　青蒿子　白芍　川贝母　枇杷叶

叶晋叔夫人  ***************************
咳呛、经停，同时发现，绵延转辗，已将一年，饮食日少，痰浊日多，气血由此亏损，形容为之消瘦，干血痨瘵，已可概见。肝脾有相侮之势，脘或痛，腹或胀；金土无相生之机，咳时作，气时逆。头有晕，耳有鸣。左脉弦大，右脉弦细。损自下而至中上，痰蓄脾而贮于肺，三焦俱见受损，延为难治之症。壮水制火，令金脏得清化之权；养金柔木，使土宫无戕贼之害。
海螵蛸　左牡蛎　橘红　白芍　怀山药　紫石英　茯苓北沙参　白杏仁　半夏曲　牛膝　玉蝴蝶

杨慎之夫人  ***************************
气血凝滞经络，积久酿成肉瘤，一经刀割，瘤已平复，无如血去过多，元气大受戕伤。血属阴，气属阳，血与气为相辅，阴与阳为交恋。阴虚则阳无以恋，血虚则气无以附，遂使阳气逆升于上，耳有鸣响，头有昏蒙，脘时痛，嗳时升。左脉弦细，右脉弦滑，舌质中底俱见薄白。中焦脾胃有湿、有痰，下焦脾肾阴虚、血虚。治法培其中，藉搜湿痰，参用益其下，以滋阴血。
潞党参　姜皮　炒当归　茯神　甘杞子　茯苓　制首乌　怀牛膝　炙草　广皮　白芍　冬桑叶

邱问庵  ***************************
肺为贮痰之器，痰多则肺实；肾为吸气之源，气升则肾虚。虚者真虚，实者假实。肺居上焦属阳，上焦失宣，则阳津随气外越，故多汗；肾位下焦属阴，下焦失纳，则阴液随气内耗，故多喘。多汗、多喘，真阳唯恐竭蹶；少眠、少寐，真阴犹虑涸绝。扶阳则害阴，益阴则损阳，调治之法，殊为牵制。顷诊六脉，弦细无神。时常四肢厥冷不暖。人身赖阳气维持，图治先系阳为要务，涤痰、纳气又不可废，录方还祈谷宜先生酌政。
青龙骨　茯苓　绵芪皮　蛤蚧尾　左牡蛎　淡甘草　半夏曲　川贝母　橘红　怀牛膝　桂枝　炒白芍　海浮石
●又二
平时饮多而痰少，现在痰多而饮少。饮为阳衰阴盛，非真阴之有余；痰为阳盛阴衰，非真阳之有余。痰味非咸，定非水泛之为痰；痰见浓绿，却是湿胜之为痰。气逆而不喘，非肾气也；气升而多咳，是肺气也。有时脘闷，有时懊憹。显然湿痰蟠聚其中，遂使升降失司常度。动辄有汗，此肺气之过泄；四肢畏寒，乃脾阳失鼓舞。脉象弦细而无韵，舌质黄腻而不燥。益气煦阳，为治痰之本；潜火和阴，是治痰之标。录方于左，即请谷宜先生酌政。
吉林参须　川附　炒米仁　戈制半夏　橘红　炙甘草　礞石　怀牛膝　旋覆花　桂枝　炒白芍　茯苓　海石　竹二青

周湘云  ***************************
溲中有浊，浊中有精，肾阴暗耗；酒能助湿，湿胜作泻，脾阳亦亏。中焦气分又有浊痰，机关流利为之失司。筋骨或有痛楚，肢体或有酸软，膈上自觉窒滞，头目亦觉昏晕。左脉沉弦，右脉滑大。当以疏补阳明，藉以流利机关。
潞党参　川萆薢　建曲　益智仁　法半夏　茯苓　杜仲广皮　熟於术　谷芽　甘草梢　砂壳

徐荣甫（郎）  ***************************
先天不足，后天失培，积湿化虫，酿疳成痨。脾不鼓动，四肢自觉寒冷；胀及少腹，肝木亦有横逆。稍有咳呛，脉不数大。现幸大便尚未溏薄，趁早调治或可转机。
五谷虫　茯苓　神曲　金铃子　鸡金皮　白芜荑　延胡　冬瓜子　青皮　大腹皮　胡黄连　干蟾腹　榧子肉

张连生母  ***************************
脘痛及背，背痛及胁，辗转不痊，已越四月。胀甚，中脘积湿、积痰，阻气、阻络。肝木素郁勃，郁则化火，自觉腹有热气，即郁火也。旧春右手似痹似酸，今春左足似麻似木。左右升降交错，阴阳道路窒碍，升多降少，肺亦受害，喉痒咳呛是其征也。一团气、火、湿、痰，互相胶聚于中，遂使脾失其司，胃失其市，饮食为之易停，更衣为艰。痛属乎气，气属无形，气之升降无定，痛之上下无常。脉象两关弦涩，舌质中央薄腻。治法疏肝之郁，宣胃之滞，藉此潜降气火，疏化湿痰，俾肝胃和则气络自通，气络通则痛自止。
玫瑰花露　竹茹　八月札　川郁金　青皮　玉蝴蝶　九香虫　金铃子　橘络　瓜蒌皮　姜半夏　丝瓜络　桂枝　炒白芍左金丸

温馥园  ***************************
营虚胃弱，风淫末疾，两手麻而难握，两足木而不仁，此半年之久病，不足以为虑也。现在所吃紧者，气升呃忒频作，舌质燥绛无津，脉象细弦无神。阳津耗于上，阴液衰于下，离脱两字，不得不防。究其呃忒之源，定是下元不固，冲任之气无以归纳，浊阴之邪乘机上逆。气升属肝，镇肝为图治之扼要，液燥属肾，滋肾亦为理所必需。
大熟地　淡苁蓉　代赭石　吉林参　怀牛膝　麦冬　刀豆子　全覆花　左牡蛎　白芍　炙甘草　柿子蒂

潘调梅夫人  ***************************
肝气不调，肺络失宣，风寒湿痰乘机蟠聚，右胁痛掣，偏体酸楚，脘满气逆，咳而欲呕，形寒形热，脉弦脉滑。当调肝肺，以宣气络。
吴萸　炒川连　钩藤　法半夏　川郁金　冬桑叶　白芥子　瓜蒌皮　白杏仁　橘红　丝瓜络　家苏子　竹二青

金谷人夫人  ***************************
情志不乐，心神不宁，五志之火郁而上炎，亦腑之气痹而不宣。火炎则生痰，气痹则生胀。痰溢于口，如涎如沫；胀及于腹，如膈如窒。心怔忡而多疑惧，胆惊怯而少寤寐。头晕目昏，巅胀耳鸣，胃纳索然，更衣燥结。左脉弦滑，右脉弦细。阴阳逆乱，志意悖谬。治法镇心宁神，参用清肝泄胆。
紫丹参　橘红　紫石英　净枣仁　陈胆星　淡甘草　青龙齿　白芍　淮麦　石决明　远志肉　竹茹

又郎  ***************************
肺与大肠为表里，肺邪移于大肠，先有肠红，继而鼻涕中见红，痰中亦红，此肺热而兼胃热也。拟清肺参以清胃法。
桔梗　淡甘草　川石斛　粉丹皮　桑叶　辛夷　绵芪　青防风　甘菊花　白杏仁　茅根　前胡

孙筱庄（媛）  ***************************
前躯胸肋高突，名谓龟胸；后躯背脊高突，名谓龟背。有时痛掣，有时酸楚，咳呛气逆，如哮如喘，目红鼻血，乍有乍无。脉象小弦而数，舌质净，白带绛。脏腑之外，又入任督。壮水制火以潜阳，养金柔木以滋阴。
西洋参　冬虫草　白芍　炙龟板　牡蛎　粉丹皮　炙鳖甲　女贞子　橘红　杞子　川贝　丝瓜络

某右  ***************************
脉弱无神，舌光无泽。气血耗则身体作痛，津液少则口中觉燥。八脉失固，带下多也。
西洋参　杞子　真滁菊　牡蛎　佛手花　木蝴蝶　金樱子　白芍　云茯苓　桑叶　净枣仁　夜交藤

孙成章  ***************************
湿痰用事，机关欠利，腰脊痛，足底亦痛，大便溏，形体畏寒。脉右滑，舌苔黄。健脾利胃，以搜湿痰。
潞党参　广木香　云苓　桂枝　炒白芍　绵杜仲　冬术炙　甘草　阳春砂　广皮炒粟谷　姜半夏　红枣

张瑞生  ***************************
气余是火，火升血溢，痰中见红，是其征也。阳动化风，湿胜酿痰。风旋清窍，头或眩晕；痰阻气络，胁或掣痛。脘有满闷，梦有遗泄。脉象关弦尺大。治当熄风涤痰。
旋覆花　川贝母　橘红　云茯神　冬桑叶　白莲须　女贞子　全白芍　竹茹　石决明　丝瓜络　真滁菊

落舍冯子怡  ***************************
伤筋横痃，已将敛口，咳呛昼缓夜剧。脉象左细右滑。外感风寒入于肺胃，内蕴湿痰乘机勃发，清降之气，由此失司。治法清肃肺胃，参用宣利经络。
桔梗　淡甘草　前胡　忍冬藤　川贝母　蛤壳　橘红　瓜蒌皮　杏仁　半夏曲　丝瓜络　竹茹

张子林  ***************************
脉象左大右小，显属心阴亏、肝阳旺，舌苔中黄尖绛，已着气火炽温。痰戤胸膺，乳傍有时掣痛，左右太阳有时晕胀，操烦越度，阳气燔灼。治法育阴以潜阳，参用柔肝以宁心。
紫丹参　真滁菊　怀牛膝　净枣仁　橘红　白蒺藜　焙丹皮　冬桑叶　云茯神　石决明　远志　丝瓜络

曹佩卿  ***************************
右手自觉麻木，血虚风胜之朕兆；咳呛而兼痰多，气虚喘急之基础。脾不健旺水谷精华，化痰浊多，生气血少，力倦肢软在所不免。治法益中焦之阳，以搜湿痰；参入纳下焦之气，以平冲逆。
炙绵芪　西潞党　炙甘草　云苓　甘杞子　冬术　姜半夏　怀牛膝　川贝母　叭杏仁　桑枝　橘红

徐冠南夫人  ***************************
肝营不足，肾水亦少，木火无制，风阳无潜，有时巅痛、耳鸣，风阳升也；有时口燥、唇疮，木火升也。睡醒中脘觉痛，动辄经络抽掣，风阳旋络之朕兆，木气侮中之明征。左脉弦，右寸亦弦；舌中黄，根底亦黄。滋补屡进无效，中焦定是湿痰。届及春升木旺，旧恙愈形发动。治法须宜王道，柔肝潜阳为主。
紫丹参　银花　白芍　白蒺藜　巨胜子　冬桑叶　绵杜仲　橘红　丹皮　真滁菊　石决明　丝瓜络

朱（左）  ***************************
口舌斜，此风象也；项强脊突，亦风象也。脊之两傍，右又高，左更高，酸而不痛，伛而难伸，非尽在肾脉一端，其关系督脉更重。四肢酸软，络脉抽掣，甚而牵连全体，以致丝毫难举。鼻有痔，口流涎。前经巅头作痛，现在耳窍鸣。左脉大，右脉小。向有失血，旧冬大吐，诸症发现，源由皆属肾肝阴亏。滋肝以灌溉经络，补肾以壮健筋骨，图治即此为扼要也。
大熟地　甘杞子　鸡血藤膏　潞党参　怀牛膝　白芍　白归身　绵杜仲　淡苁蓉　炙绵芪　川断肉　狗脊

南浔潘右（三月四号）  ***************************
肺为五脏之华盖，又为音声之门户，风淫于肺，痰阻于络，咳呛者已由匝月，失音者由来七日。一经血升，欲吐不吐，咽干喉燥，冷热发癍，心悸不寐，脘〖饣曹〗少食。左脉芤大，右脉滑数。潜火以保金，涤痰以利络。
冰糖　炒石膏四钱　淡甘草四分　桔梗八分　元参心二钱　丹皮一钱　芦根一两　青黛三分　拌蛤壳四钱　西洋参一钱　知母一钱　丝瓜络三钱　橘红一钱　茅根一两

上海钱右  ***************************
七情多郁，五志多火，火升阳动，阳动风升，一经肝厥，两年不痊，根已深邃，图治非易。究其受病之源，由于嗔怒，伤肝损血。肝为将军之官，又有相火内寄，肝伤则火愈旺，火旺则血愈耗，诸症由此纷至沓来。左关脉大，右关脉细。头晕耳鸣，心跳筋惕，脘满脘胀，多梦少寐。治法养血以柔肝，参用壮水以固肾。
紫丹参　远志　茯神　怀牛膝　白芍　石决明　左牡蛎　枣仁　丹皮　真滁菊　杞子　丝瓜络

王右  ***************************
血虚气滞，肝强脾弱，三焦作胀，已越半年。胀或上或下，或宽或急；痛时左时右，时作时辍。冲任之脉，隶属于肝，肝旺则冲任失司，故带下频多；营血之源，生化在脾，脾虚则营血失充，故汛水衰少。左脉弦，右脉紧。营虚则热易生，气滞则湿易聚。本属不足，标属有余。当调肝脾以和气血。
小茴　炒当归　延胡　贡沉香　枳壳　金铃子　制香附　炒白芍　青皮　香橼皮　橘络　茺蔚子　丝瓜络

金炳臣  ***************************
病之源，七情多思、多虑；病之标，六淫多湿、多痰。平日嗜酒，酒有热气，闪烁经络，炽耗营阴。阴与阳为相辅，经与络为相佐，阴虚则阳无以恋，经虚则络无以附。阴阳虚，或有自汗，或有盗汗；经络虚，时有瘈疭，时有麻木。头为诸阳之会，阳亢则眩晕；支为诸阳之本，阳虚则厥冷。心悸动，耳鸣响，背有轰热，腰有软痛，目窍迷雾，巅额抽掣。病受日久，延入八脉，所以见证丛杂多歧。左脉关部虚弱软，右脉关部虚软而滑，舌中薄黄，舌边薄白。治法交媾心肾，以宁神志，参用潜育阴阳，籍以和络。
炙绵芪　冬术　茯神　桂枝　炒白芍　龟板　橘络　紫丹参　远志　枣仁　淡甘草　牡蛎　小麦　南枣

陈伯椿母  ***************************
胁为肝部，胁痛属于肝，胃受肝侮，脘痛亦属肝。少阴肾水下亏，少阴心火上炎，白腐满口，延及咽喉，饮食不纳，经有旬余。痛甚则呃，延虑厥逆。脉象弦细。当用镇逆。
旋覆花　代赭石　西洋参　橘红　怀牛膝　木蝴蝶　川雅连　煨刀豆　川郁金　白芍　仙半夏　佛手柑

郑梓相夫人  ***************************
辛伤于肺，痰入于络，胸胁掣痛，引及腰背，冷热频仍，口秽痰臭，脉来滑大。病起匝月，非肺痈即肋痈也。当泻肺，参用宣络。
冰糖　炒石膏　青蛤粉　白及　淡甘草　生米仁　桔梗　丝瓜　子络　旋覆花　橘络　桃仁泥　川贝母　芦根
●又复方
口秽痰臭，由来月余。胃通于口，痰生于胃，秽气臭气，皆属胃火。肺畏火刑，火旺乘肺，则清肃之气失司，故咳逆绵延不已。有时骨脊疼痛，有时形体畏寒，眠难着右，胃纳式微。左脉小，右脉大。仿用千金苇茎法，参与喻氏救肺汤。
丝瓜子络　冰糖　炒石膏　生苡仁　白及　白前　淡甘草　青黛　拌蛤壳　兔耳草　川贝母　橘络　桔梗　枇杷叶
芦根汤煎药。
●又三复方
肺气通于鼻，肺火旺则鼻热；胃气通于口，胃火旺则口秽。头项发肿、发热，头目或胀，或痛，咽喉干燥，口亦渴燥，两胁作胀，两腰作痛，咳呛身热，剧于五更，失血盈盆，经有两旬。脉象转形虚弦，舌质又变薄白。实邪在于肺胃，虚损在于肝肾，切宜怡养，免致增剧。清上焦之实火，滋下焦之真水。
冰糖　炒石膏　阿胶　川贝　白及　女贞子　橘红　丝瓜　子络　麦冬　桔梗　元参　兔耳草　桑叶

康锦云  ***************************
酒有热气，茶有饮邪。嗜酒多，肝家定有郁热；嗜茶多，胃中必有留饮。火旺于下，循经入络，茎器或烂、或痛，小溲乍通、乍闭；饮聚于上，阻气伤阳，四肢时寒、时暖，呃忒忽乍、忽辍。大便逾旬始通，纳食累日不进。脉象紧而大，舌质剥而白。男子年越六秩，肾元先受其衰。见症半虚半实，治法始从两顾。
生绵芪　桂枝　炒白芍　新会皮　刀豆子　姜半夏　吉林参须　甘草梢　枳壳　炒冬术　瓜蒌皮　咸苁蓉　怀牛膝

沈惺叔如夫人复方，五月廿三号  ***************************
月事不调，带下频多，无非肝脾营虚，累及奇经八脉。前方两调肝脾，参入双固冲任，信水准期两次。现在越期已有两日，带下黄色，较减淋漓之势，亦已较少。络胀、腹胀均除，脘痛、腹痛俱止。心悸、头晕又见退些，惟嫌脘宇时觉〖饣曹〗杂。脉象左关尺部仍见弦细，按得右关尺部尤形濡细，舌质中间薄白而腻，根底起刺，亦有微白。种种现状，皆由下元不足，冲任二脉遂失涵养之司，月事焉克时下，带下岂能骤止。欲求月汛准期，务在调养肝脾；欲求带下减少，端在固摄冲任。
柴胡　炒当归　橘络　怀牛膝　芡实　茺蔚子　丹皮　川抚芎　连须　松子肉　白芍　制香附　红花染丝瓜
●又接方
预拟逍遥法，以调养气血；参用二仙丹，藉固冲任。
柴胡　炒白芍　炒芡实　茺蔚子　绵杜仲　丹参　粉丹皮　炒当归　白莲须　金樱子　玉蝴蝶　橘络　月季花

钱少峰嫒三改方  ***************************
据云诸恙较减，惟热未尽，而面现红点。总有阳亢阴亏，浮火乘机上炎。改方仍用甘缓介潜。
西洋参　炙鳖甲　青蒿子　银花　淡甘草　丹参　石决明　左牡蛎　真滁菊　丹皮　绿豆衣　桑叶

古越曹萃华，癸丑五月下旬  ***************************
人之气血、精神者，所以奉生而周于性命者也。血气赖水谷以资生，水谷多则血气亦旺，水谷少则血气亦衰；精神藉阴阳以维持，阳气足则神有归宅，阴气足则神有贮蓄。一言以蔽之，血气即阴阳。发疽以来，纳食甚微，气血之源何从充裕，阴阳之气何由振作。少寐者，阳不入阴之朕兆；颤掉者，气不充裕之明征。头不晕，目不眩，肝风两字固无动摇。左脉涩多弦少，右脉沉少细多，舌中光，舌边白。人身之阴庇于阳，人身之血生于气，调治之法，不可亟亟于滋阴，庶免窒碍其胃气。为今之计，似宜温温于宗阳，藉以充长其肝营。
炙绵芪　远志　茯神　清炙甘草　真滁菊　冬桑叶　乳蒸　於术　枣仁　白芍　白归身　黑芝麻　石决明
●又二
少寐者，责之营卫循环有偏；少食者，责之脾胃健运无力。脾胃主乎营卫，营卫即是气血，气血生成于水谷，水谷蒸化为清浊。清者为营，浊者为卫，营行络中，卫行络外。经络跳跃，定是营卫之空虚，无以灌溉于脉络，头有颤掉，亦是经络之牵动，并非内风之鼓舞。更衣不通，已有三日，非液之枯耗，属气失其传道。左脉独涩不弦，涩为血少无疑；右脉独沉无浮，沉为阴虚显然。阴血既亏，则阳未尝不亏；阳气既伤，则阴焉克滋长。治法两益气血以调营卫，参用疏补脾胃以安寝食。
蜜炙绵芪　远志　归身　辰砂染茯神　霞大曲　别直参乳蒸於术　枣仁　白芍　带子瓜蒌　仙半夏　红花汁染丝吐头广皮
●又三
人身之动属阳，人身之静属阴。寤则属动，寐则属静，盖多动而少静，致有寤而失寐。无梦不寐，无寐不梦，亦阳动之征，属阴虚之兆。头掉向右，足掣偏左，此肝血失藏，则经络遂无涵养之司。昨解大便，稍有黑色，非有形积，是无形之气火灼于营液。大病之后，气血并耗，五志之由此易动，七情之气随之而起，自觉气逆，并非有余之气逆。大凡阳升则肝气，火亦上升。左脉虚弦，重按或涩；右脉沉细，重取颇弱。舌质燥湿不一，而色红白无常。治法两益阴阳，参用交媾精神，使阴平阳秘，则精宁神安。
蜜炙绵芪　归身　青龙齿　远志　川贝母　橘红　别直参　乳蒸於术　白芍　石菖蒲　枣仁　夜交藤　茯神　丝吐头
●又四
万事之变，不出乎阴阳偏胜四字；百病之起，总不离六淫七情两端。阴出于阳则寤，阳入于阴则寐。昨夜似朦似胧，达旦不寤不寐，阴阳之偏，固无疑义。病缠既久，源在内因，五脏俱虚，七情易感，惊怖疑惧，在所不免。惊为肝主，惧为肾主；肝为藏血之司，肾为主水之职，多惊、多惧，伤肝、伤肾。血不足无以灌溉经络，水不衡无以承制君火，不寐、颤掣，其由来也。左脉涩势较减，稍有搏指之象；右脉弦势殊少，重按弱而无力。治法暂辍温养脾胃之气，前方增用滋育心肝之营。
紫丹参　白芍　青龙齿　川贝母　橘红　夜交藤　丝吐头　远志肉　枣仁　淮小麦　白归身　茯神　鸡血藤胶　别直参
●又五
左手之脉，复见虚细而涩，并无搏指形状；右手之脉，依然细弱而沉，又无弦细现象。舌质不红、不燥，苔色有白、有润。昨夜阴阳稍有交济，所以寤寐略见目睫，惟头尚有颤掉，而足亦见抽掣。其动在络，而不在脏。一身经络，皆主于肝；人身牵动，皆属于气。气主动，血主静，肝血无藏，肝气无摄。其前以头、足动摇，总不出气乘于络，设或肝风妄动，何以头目不眩。静以制动，血以濡气，治法不越两句范围。升阳益脾姑从缓投，敛阴养胃理所必需。
小麦　白芍　远志　枣仁　川贝母　白归身　茯神　橘络清　炙甘草　青龙齿　紫丹参　别直参　鸡血藤胶　丝吐头
●又六
头为诸阳交会之处，头颤掉者，属于阳；足为诸阴行脉之所，足牵动者，属于阴。其阴阳者，不过分上部、下部之异；惟颤动者，并无有阴动、阳动之殊。种种动象，不外阳气。阳为神之灵，动为气之变。阳气窜出于络，不及潜入于阴，颤动愈剧，则寤寐愈难。人之寤寐，全赖阳入于阴，血归于肝。要知阳气既有形诸于外、不足于内，目睫酣睡，岂能得哉？今诊脉息，较昨无异，舌质色象，亦无变动。目前寤寐最为关系，欲求寤寐安谧，务在阴阳交固。录方摄阳敛阴，参用养血柔肝。
淮小麦　白芍　远志　川贝母　归身　鸡血藤胶　茯神　炙甘草　丹参　枣仁　北五味　龙齿　别直参　麦冬
同煎牡蛎。
●又七
彻夜不寐，非止一端之原因；头足牵动，并无二义之明文。寐与动，分而晰之，不寐在阴阳，牵动在经络；动与寐，合而言之，阴阳即气血，气血即营卫。营卫附于经络，经络聊属肝胆。肝系通于心，心系通于肾。肝为藏血之司，心为生血之源。心居南，卦属离；肾居北，卦属坎。坎、离即是水、火，水、火亦是阴、阳。种种变幻形状，皆不出乎阴阳。阴阳之有偏胜，终不越于气血，阴不恋阳，则阳游于经络；血不濡气，则气扰于经络。此所以多动、少寐，异出而实同源也。左脉关部颇见虚弦，右脉关部略形振作，舌质底边薄白，尖色时或燥绛。大旨温养气血，藉以潜毓阴阳。
炙龟板　远志　归身　炙甘草　茯神　川贝母　麦冬　青龙齿　枣仁　丹参　鸡血藤胶　白芍　浮小麦　别直参　秋石
同煎。
●又八
梦寐性质有虚实之分，颤牵发生有阴阳之别。先患淋浊，经中医施以药石通关利窍，徒伤精神；后生脑疽，被西医用以刀割解筋剖肉，致截络脉。外症络脉未续，一阴一阳不相倚行，是以头不颤掉，足即牵动；精神未固，一魂一魄不相依附，以故非有梦纷，即为无寐。脉络阴阳欲求和谐，实所不易；精神魂魄希冀安谧，尤属为难。左脉寸涩关弦，右脉寸细关软。左手寸关内应心肝，涩为血少，弦为肝虚；右手寸关内应肺脾，细为气馁，软为脾弱。舌质乍燥乍湿，苔色忽红忽白。有时痰稠而韧，有时便燥而滞。种种变幻病状，莫逃气血两虚。脉络阴阳宜补、宜益，精神魂魄宜固、宜摄。痰随气聚，补气足以涤痰；便从血行，益血足以通便。然以草木之功微，未易骤生效力，务须恬淡似虚无，或可渐就全愈。
归身　远志　制首乌　白芍　川断肉　川贝　龙齿　龟板枣仁　野百合　小麦　鸡血藤胶　茯神　别直参　麦冬
同煎。
●预拟通便方
不寐属本病，意图旦夕苟安，恐未能也；不便属标病，欲求朝暮更衣，或非难也。本宜补，标宜泻，标本兼顾，庶无偏弊。
紫丹参　白芍　瓜蒌仁　枣仁　巨胜子　川贝　白归身　茯神　柏子仁　小麦　炙甘草　别直参　秋石
同煎鸡血藤膏。

吴彦臣  ***************************
湿温为病，变幻不一。出于阳，有汗而不衰；入于阴，有下而不解。氲氤中焦，蒙敝气分。一昨陡然神色昏糊，顷见面赤状如醉红，唇口燥焦。舌质灰腻，左脉弦而软数，右脉滑而洪大。左胁自觉引痛，耳窍尤觉鸣响，湿热不清，阻经入络；浊痰不化，阻气蒙窍。所持者，津液尚未戕耗；最虑者，湿热迷雾不定。醖酿疹㾦，不得不防。治法苦寒泄热，参用芳香化浊、豁痰利络之品，亦为斯症扼要。
煨石膏　川连　炒山栀　丝瓜络　白芥子　拌佩兰叶　鲜芦根　炒知母　淡芩　生苡仁　橘红络　石菖蒲　姜汁　冲竹沥
●又复方
湿热蒸腾，充斥表里，表不通，则少汗而热不离体；里不通，则少溲而气有窒碍。夜半寤不得寐，语言时或错乱，左肋之下咳有引痛，湿痰阻络，固属无疑。脉象来盛去衰，滑多数少，舌质底见腻白，浮见灰黄。唇焦燥而欠润，口觉淡而不渴，邪尚在气分，未入营分，津液不升腾者，由于湿痰阻遏。湿为黏腻之邪，易于流溢三焦，变幻情状，似难逆料。欲求热势开凉，务在表卫疏泄，先哲所谓攘外即可以安内。治法仍用苦泄，参以浮萍，藉以疏泄表卫，冀其表卫通流，则汗得以自泄，而热或可始退。
真川连　黑山栀　知母　茯神　广郁金　丝瓜络　淡子芩熟石膏　连翘　豆卷　干浮萍　芦根　竹沥
●第三方
湿温下之太早，则邪传入于里，不寐、多语、灼热显然。阳明气血两燔，诸阳亦随升腾于上，神志为之混乱，语言为之错杂。昨夜寐有安顿，语有头绪，似乎狂澜已倒，渐入传境。左脉搏指而大，按得右脉弦滑而大。既安而脉大，似有相悖，余波之未平，尚虑增剧。舌质灰腻，尖不红绛。口中或咸或苦，脘下似冷似热。自觉冷者，非真冷，定是阳气蒸腾，则脾中之湿浊随气而升，古训有热极似水，即此症之现状也。订方咸味甘凉，清气安营，参用辛芳苦寒，务使渗湿化痰。
犀角尖　鲜生地　丹皮　川连　黑山栀　竹沥　广郁金川通草　佩兰叶　茯神　淡子芩
生地与豆卷三两捣成饼。
●第四方
湿邪、温邪，入表、入里，即是逗遛膜原之间。表里混淆，膜原阻遏，内不得通，则邪郁伤营；外不得通，则邪滞伤表。现在表邪由汗而解，第其里邪未下而去，关系又在胃纳如废，究竟仍留恋气分。蒸腾于上，为舌黑；发泄于外，为身汗。余波之亢阳，亦未能潜藏，左右脉象为之滑大。治法苦寒泄湿中之热，参用芳香化热中之湿。
扁石斛原枝自剪　川雅连　佩兰叶　广郁金　茯神　竹沥　鲜生地　大豆卷三钱　捣瓜蒌皮　黑山栀　新会红秧　针竹心

施幼亭（六月八号）  ***************************
由风引动素蓄之湿，首犯上焦，而致咳嗽，绵延二月有余，风去而湿尚存，窒碍气分，化痰、化热。左右脉象俱见弦滑。治当清肃肺胃，藉以涤化湿疾。
茯苓　姜夏　杏仁　瓜蒌皮　瓦楞　竹二青　橘红　川贝苡仁　海浮石　苏子　枇杷叶

陈秉钧夫人  ***************************
产育已将三月，营卫尚未恢复，风湿之邪乘虚而入，一身之气皆阻，周行骨节皆痛，形寒、形热，头痛、头胀，脘满气逆，咳呛有痰。脉象寸口浮数。治用轻清宣表。
山栀　蒌皮　橘红　象贝　钩藤　竹茹　羚羊　前胡　薄荷　白杏　桑叶　枇杷叶

施升伯  ***************************
脉象柔软而细，舌质中光无苔，显然病久，气营交亏。营虚则肝燥，目窍或有昏眩；气虚则脾湿，脘宇或有䐜胀。旧冬忽然形瘦、多呛，其中必是痰饮。盘入夏日有升腾，形躯渐充，咳渐稀，足见元阳随时振作。治法大旨，温养藉以补助生长。
丹参　仙夏　霞天曲　滁菊　茯苓　白芍　芝麻　於术　枸杞子　砂壳　橘红　桑叶
陈品山第六方（六月六号，南浔人，在塘楼诊）
体质魁腴，本属气虚，湿温蒸腾，伤及气分，气虚亦令化火，火旺炽耗真阴，纳食累日不进，津液渐形竭蹶，口觉干燥，是其明征。更衣尚有黑垢，小溲顿然殊少。舌质根淡白，尖淡绛，脉象左虚弦，右滑大。虚多而实少，何持无恐，欲求津液来复，务在濡养胃气，以胃为津液之源流也。
吉林参　西洋参　川贝母　橘红　枇杷叶　笕麦冬　叭杏仁　霍石斛　云茯神　燕根　竹二青　生熟谷芽

乌镇徐安椿第一方  ***************************
无痰不作眩，无风不作痉。头晕由来七日，痉厥发现昨朝。大便不下，已将一周，神气乍清、乍昏，语言忽乱、忽静。寐不宁恬，转侧似难，衽席不甚热，痉时颇多汗泄。左脉弦劲，尺部尚见敛静；右脉柔软，关部略形滑实。舌质净白，并不干燥。病由六淫之暑湿外袭，益以七情之气火内起。饮食由此积滞，逐渐陈腐酿痰，阻遏升降之机，脘宇为之懊憹。真阴未病先虚，真阳易于鼓动，如再肝风痉厥，防其真气难敌。照此情形，危多安少，偕同艺成远孚先生，互相酌议方法，先与潜阳通腑为第一之要务，录味再请政服。
鲜生地　风化硝　瓜蒌仁　川贝母　真滁菊　菖蒲　冬桑叶　茯神木　陈胆星　新会红　石决明　白金丸
●二方
隔昨风痰内阻、外窜，发现似痉、似痫，牵及全体脉络，甚而角弓反张。昨晚离坎水下火上变幻，独言独语，遂使损及精神，几有妄见鬼神。幸而寤寐通宵安谧，精神得以相交，语言亦不错乱，时觉脘宇〖饣曹〗杂，时或头目眩晕，身体并不灼热。舌苔亦见润泽，左脉弦而且细，右脉沉而带滑。外感之暑湿少，内伤之神志多。大便不下，小溲滴少，半由风胜则肠燥，半由垢留则物阻，湿痰气火，难免蕴蓄。治法潜阳熄风，参用除痰利窍，录方仍请艺成远孚先生酌政。
鲜生地　真池菊　陈胆星　川贝　蒌仁　粉丹皮　石菖蒲　石决明　川郁金　茯神　远志　濂珠粉
●又三方
风痉、痰痫，两日不见复至，据此一端，足见峰回路转。第其大便仍未见下，中脘〖饣曹〗杂时作时辍，身体潮热或起或平，种种皆由肝阳升炽，头重、头晕，肢掣、肢掉，无非风阳上升乘清窍。风为百病之长，善行数变，窜经入络，在所不免。腑气一日不通，浊气一日不降，浊既不降，清又不升，阳明胃腑独受迷雾，不饥不食理所当然，卧欠宁恬，事有必至。左脉弦而不张，右脉细而不数，舌质薄灰，口不恣饮。六淫之邪颇少，七情之火殊多。治法潜六阳之上升，参用润六腑之下降，藉此廓清浊痰，或冀神气清爽。
鲜生地　丹皮　陈胆星　茯神　新会红　瓜蒌仁　真池菊　川贝　石菖蒲　远志　石决明　濂珠粉
●又四方
过嗜酒醴，令肝胆之相火煽动风阳；恣食麦面，阻肠胃之通降徒酿痰热。风为百病之长，痰为五谷之变，所以风痰两字，最能变幻多端。经络有时惕然而动，神识有时寂然而昧，风乘清窍，头目或重、或胀、或痛、或眩；痰阻气窍，脘宇乍〖饣曹〗、乍悸、乍咳、乍吐。最关系者，大便不通，浊气由此上千清阳，愈形窒碍。目前所恃，似痉、似痫，经已三日不复发现，精神虽形狼狈，元阳决无暴脱。时在炎暑蒸腾，元阳为暑迫伤，肢软神倦，固不待言。据云脉象素见六阴，顷诊脉息与昔相符，舌质仍形薄白罩灰，扪之并不干燥无液。治法潜上亢之阳，以利清窍；参用润下焦之腑，以宣浊气。
真滁菊　桑叶　明天麻　钩藤　石菖蒲　瓜蒌子　石决明　橘红　陈胆星　竹茹　茯神苓　濂珠粉
●又五方
昨晚又发痉厥，顷见身体瘛疭，中医谓之肝风，西医谓之脑炎。风为百病之长，脑为一身之系，风起于肝，善行数变；脑起于头，能布诸经。人之精神、思虑，无不出于脑筋；人之行动、知觉，皆不越乎魂魄。见症知觉少灵，手指把握无力。头目昏朦，或重、或胀；脊背反张，时作，时休。大便旬余未得其下，胃口累日勺米难进。左脉仍形弦细，右脉依然沉细，舌质中间微灰，根底亦不过腻。有形之痰浊阻填于内，无形之风阳走窜于外，一身经络，悉受其伤。治法潜风阳之亢以和肝，参用涤痰火之焰以清络。
真滁菊　桑叶　石决明　陈胆星　茯神　泡竹叶　真西珀　川贝　明天麻　瓜蒌仁　钩藤　濂珠粉
●又六方
停厥一二日，前昨又厥矣。前次之厥，颈项反张，此厥而兼痉；昨日之厥，喉有哕声，此厥而兼痫。痉与厥，属风阳，流走经络；厥与痫，属痰火，壅填机窍。口有血涎，唾有血痰，身体颤动，手指抽掣，头重头胀，目晕目眩，大便窒塞，小溲短少。左脉弦多动少，右脉有沉无浮，舌质状似烟薰，根底稍有润白。六阳毕集于上，风、痰、气、火随之一身，脑筋受伤，精神为之狼狈。治法清营络之热以潜亢阳，参用润气分之燥以涤痰火。录方于左，仍请艺成远孚先生政之。
香犀尖　鲜生地　丹皮　生桃仁　橘络　川贝母　真滁菊　瓜蒌仁　茯神　石决明　赤芍　濂珠粉
●又七方
诸风掉眩，皆属于肝，诸脑气筋，亦属于肝。头为六阳之交会，脑为一身之总领。头目每多眩晕，身体不能自主，此肝阳之病状，即脑筋之发炎。消烁津液，莫如风火，风胜则燥，火胜则干，大便秘结，此其常也。风火无形，善走脉络，手指为之抽掣；痰浊有质，易填机窍，神气为之昏昧。气火日腾，营血日沸，每发痉厥，必吐血沫。六部脉象，左胜于右，中间舌苔黑似烟薰。口觉苦腻，喜嗜汤饮。羚羊性灵，务使通神而潜肝；珠母色亮，藉可制阳而清气。
羚羊角　石决明　丹皮　茯神　白荷花　建兰叶　濂珠粉　犀角尖　真滁菊　橘络　蝉衣　鲜生地　瓜蒌仁　真金箔
●又八方
头为阳之会，脑为肝之属，头痛、头胀、头眩、头晕，皆不出乎肝阳、脑筋。身者神之舍也，寐者魂之藏也，身体瘛疭而不自主，心神失镇摄之司；寤寐缥缈而不安恬，肝魂失归藏之职。气与血逆乱而行，痉与痫相率而来。气腾血沸，络中必有留瘀，痉发痫剧，窍中必有蓄痰瘀凝，痰阻，风动火旋，神迷昏荡，无所不至，津伤液燥，肠痹便结。舌质灰腻，口觉苦燥，左脉弦细，右脉沉细。潜阳育阴，以平气血之逆乱；涤痰熄风，以杜痉痫之剧烈。
鲜生地　真滁菊　茯神　羚羊角　鸣蝉　瓜蒌子　橘络　石决明　建兰叶　丹皮　犀角尖　荷叶　濂珠粉
●又九方
清阳出上窍，浊阴出下窍。头面七窍，清阳居多，为天之气；前后二窍，浊阴居多，为地之气。天气下降则清明，地气上升则晦塞。上焦不行，如天之雨露少施，沟渎皆为干燥，大便秘结，宜其来也；下脘不通，如地之云雾多升，窍络皆为蒙蔽，头目眩晕，此其证也。痉厥、痫厥，属风、属痰；身动、肢动，脑伤、筋伤。舌质灰腻较松，左脉弦势已减。清上焦之燥，以潜亢阳而利清窍；润下焦之燥，以熄风火而宣浊窍。
犀角尖　生地汁　梨子汁　人乳　鲜藕汁　石决明　瓜蒌子　郁李仁　大麻仁　桃仁　柏子仁
●又十方
人身之动属阳，人身之静属阴；寤则属阳，寐则属阴。头旋、头胀，身掣、身动，作于寤时，休于寐时，阳动两字，牢不可破。内风乘阳鼓动，痰火随气蟠踞。风胜于上，脑筋为之不安；火胜于中，脘宇为之〖饣曹〗杂。清阳居上，即头面上七窍是也；浊阴居下，即前后二阴是也。清窍迷雾，浊窍窒阻，上有巅疾，下乃便秘，清浊倒置，风痰胶柱，发痉、发痫，或作、或辍。左脉弦细，舌质灰腻。治法清上窍以潜亢阳之威，参用清下窍以涤垢滞之邪。
生地汁　藕汁　甘蔗汁　人乳汁　生梨子　瓜蒌仁　巨胜子　桃仁　郁李仁　海松子　怀牛膝　濂珠粉
●又十一方
昨下大便，所下甚夥，肠中垢积廓然而清，惟下后阴分愈伤，而上窍阳火愈亢，头旋、头晕，概未除去；痉厥、痫厥虽不复见，身动肢动尚觉如前。此肝阳狂澜虽倒，而未能安如磐石。掣动属阳，风从阳化；旋晕属火，风随火升。种种幻变情状，不越风、阳、痰、火，伤脑、伤筋，在所不免。左脉虚弦，右脉沉细。治法甘缓其急，参用介潜其阳。
淮小麦　淡甘草　石决明　怀牛膝　滁菊　左牡蛎　粉丹皮　冬桑叶　生鳖甲　剖麦冬　芝麻　丝瓜络
●又十二方
厥者，自下而上之病也；痉者，筋掣络动之状也。自下而上，由肝而出；筋掣络动，由阳而化。现在厥状不复，痉亦不见，关系头旋、头晕，身动、肢掣。顷忽呕吐浊痰、绿水，定是中乏砥柱，胆气乘虚上犯。为日已多，真阴自耗，阳失阴恋，动则化风，风自内风，阳自虚阳。阳冒于上，清窍多蔽，头目皆欠清明；风趋于络，经脉多碍，身体不能自主。脑起于头，巅疾则脑受伤；筋附于身，身动则筋不宁。左脉弦细，重按似欠敛聚，右脉沉细，重按亦欠振作。以脉参证，虚多实少，内风、虚阳如许之鼓动，诚恐又有一番之剧烈。治法舍育阴潜阳、熄风利络之余，别无良策可采。录方仍候艺成远孚先生察核脉证，酌政施行。
紫丹参　怀牛膝　丹皮　茯神　代赭石　冬桑叶　青龙齿　淡甘草　白芍　牡蛎　真滁菊　石决明
●又十三方
厥阳无一时之宁，眩晕无片刻之定，曾经吐过绿水，定是胆汁上溢，前日又发厥痫，今晚复见狂躁。痫出于阴，狂出于阳，阴为阴寒之疾，阳为阳火之邪。真阴、真阳，大受其伤；肝营、胆汁，亦受其耗。阴寒之痰，由火而鼓动；阳火之邪，无水而涵制。邪者，假邪也；虚者，真虚也。变乱种种，皆是肝阳之害。形体掉掉，亦是风邪旋络；妄见妄言、自独自语，总不越乎精神离散。脉象左沉右弦，舌质根薄中灰。灵介潜阳以泄风，金石镇心以安神。方呈质人艺成先生同政而行。
淮小麦　真滁菊　茯神　怀牛膝　石决明　牡蛎　淡甘草　丹皮　白芍　青龙齿　灵磁石　橘络
金器汤煎药
●又十四方
血并于阴，气并于阳，或痉、或厥、或痫、或狂，为日已久，阴阳俱伤，阴不恋阳，阳不恋阴，精神日渐离散，水火日失交济。体灼、烦躁，甚而欲起、欲行；头旋、目瞀，剧时妄见、妄言。阴气内伤，防液涸阳气外越，虑津脱，若见大汗滂沱，便是束手无策。左脉颇见藏蛰，右脉殊无神韵，舌质仍见灰腻，口中尚不干燥。前经吐黑、吐绿，肝肾大耗大竭。三甲潜阳以存阴，二地壮水以制火，金石镇摄，甘、麦缓急，亦为此症扼要关键。录方呈请艺成远孚先生同政。
大生地　淮小麦　左牡蛎　龟板　生磁石　茯神　鲜生地　淡甘草　炙龟甲　龙齿　石决明
●又十五方
阳并于上则狂，阴并于下则厥。阴阳交乱，顺逆交错，或阳上而为狂，或阴下而为厥。多狂、多厥，伤阴、伤阳，阴虚无以恋真阳，阳虚无以维真阴。阴中之火由此而起，阳中之风由此而动。阴阳之变动，精神之离散，有厥必有脱，有脱必有厥，设或两相同至，性命在于须臾。左关真脏脉已见，难逃阳脱；右关不振作已久，尤虑阴涸。脑筋大伤，头旋、头胀；风阳大动，身颤、身掣。潜育阴阳，固是正法；镇摄精神，尤宜注重。录方仍候艺成远孚先生高明酌政。
大生地　生龟板　玳瑁　石决明　淮小麦　鲜生地　生鳖甲　西珀　怀牛膝
金器汤煎药。
●又十六方
痉与厥、痫与狂，其名虽异，其实则同，总由气血日偏而来。阴阳日并，如风雷之猛烈，郁极而发现，久而久之，发而发之，不特直据根菱，亦且斫伐精神。阳为神之灵，阴为精之宝，妄见妄言，非鬼非祟，实是精神之离散，遂使魂魄之无依。身体蒸蒸如日上，巅头岑岑如震动，倘见面赤如赭，汗出如淋，便是阴阳暴脱，援救无从。左脉状似雀啄，右脉仍形沉细。络脉瘈疭，环口蠕动。滋肾之阴以驱热，潜肝之阳以熄风。录方还希艺成远孚先生高明酌政。
大熟地　生龟板　法半夏　茯苓神　淡甘草　陈萸　生鳖甲　上川连　龙胆草　远志肉
生铁落汤煎药（是日晨，先服当归龙荟丸五钱，以生铁落汤送下）。
●又十七方
昨夜阴阳交媾之候，忽有瞀闷欲厥之状，幸无大汗、大狂，尚未脱阴、脱阳，然汗出溱溱于肌腠，神识昏昏如酣睡，阳脱之势已见，阴脱之势在即，性命存亡，朝不保暮。目已开，口不闭。左脉乍徐乍疾，右脉忽起忽伏。心有君火，肝有相火，在其位则正，非其位则邪，邪与元气势不两立。正者真虚，邪者假实，补正不易，清邪亦难，仰屋思维，无从着手。既蒙谬爱，敢不竭诚？勉挥其汗，聊书数味，以敛固阴阳为急务，恐鞭长之不及马腹。
大生地　茯神木　元参心　带心麦冬　青龙齿　濂珠粉五味子　淮小麦　左牡蛎　霍石斛　奎白芍
金器汤煎药。


卷下  ——————————————————————————————————————————————————————————————————————————————————————————

新市徐伟人（首方）  ***************************
痢疾古称滞下，必里急后重，但里急后重，虚实有不同。痢经半月，积色渐减，里急后重依然如故。前次之里急后重，是有余之积滞，现在之里急后重，是无形之气陷。下焦根蒂少固，中焦鼓运失司，清阳愈陷愈下，浊饮愈升愈上，呃忒连声不绝，甚而头额微汗。舌质葩白，喉腭糜点，左脉弦细，右脉弦滑。气营皆受戕耗，脾胃两受残伤，若不固纳中下，呃忒伊于故底。治法镇逆呃忒，是为紧要关健。
吉林参　丁香　白芍　炙甘草　旋覆花　广皮　川椒　干姜捣　五味　净乌梅肉　刀豆子　代赭石　茯苓　柿箬蒂
●又二方
呃忒绝无其声，胃气日有砥柱之权，后重遽尔减少，清气日有升举之势。前日大便尚有积痢，昨日更衣转形溏薄，第其翻数仍密不少，腹笥或鸣、或痛，身体忽热、忽凉。口有腻痰，舌有葩白，左脉弦细，右脉滑大。病经两旬，气阴皆伤，治法似宜益气以和脾，略佐甘酸化阴以固肾。
龟板　川贝　炒扁豆　茯神　白芍　左牡蛎　鳖甲　橘红炙甘草　石莲　乌梅　吉林参
●又三方
痢色已无白沫，所下尚有溏泄，次数每剧，必在阴分；腹痛里急，似有若无。脉大不藏，舌光无泽。此系痢久而下多，遂使阴涸而液竭，肝阳木火互相蒸腾，口燥、烦热、多汗、少寐，阳火如许之升，阴液愈难支持。滋肾阴以去热，潜肝阳以熄风。
大生地　龙骨　诃子　白芍　龟板　左牡蛎　大熟地　麦冬　粟壳　茯神　鳖甲　吉林参
●又四方
清气从下而注，泄泻随气而行，里急后重，甚而脱肛，腹痛乍有乍无，小溲时多时少，烦热起伏不一。脉象大小不定，舌绛无苔。夜寐无多，临圊、临食皆有汗泄，真阴、真阳皆为虚耗。浮游之火，蒸腾于上；有限之水，走泄于下。遂离坎少交，梦寐恍惚多端。治法滋肾阴而壮水，参用潜肝阳而柔木。
熟地　麦冬　牡蛎　茯神　粟壳　炒扁豆　生地　白芍龙骨　枣仁　龟板　吉林参
●又五方
痢疾之后，肝、脾、肾大受戕伤，清气多下，大小肠不免窒碍。气愈下，则更衣随气而频仍；下愈多，则真阴随下而消耗。后重未除，肛门仍脱，不独真阴受伤，抑且真气消夺。肝木少条达，肾气少藏纳，变患大腹䐜胀，甚而上至胸脘，腰有圆形，脐有突象，鼓胀之根萌，固为可虑也。夜寐无多，小溲尚少。脉象转形弦细，舌质尚未生苔。滋养固宜，治胀尤要。
大熟地　龟板　枣仁　麦冬　大腹皮　车前子　沉香片　牡蛎　茯神　白芍　香橼皮　冬瓜皮
●又六方
脉象仍形弦细，舌质已见薄苔。夜寐多，纳食增，腹笥䐜胀已减，腰圆脐突已平。所患者，气未升，大便随气而下迫肛门，有时大便尚带白积，有时更衣状似燥结，种种皆由气液并伤，大肠变化不循常度。历举滋补，尚中机宜，兹当率由旧章加减。
大熟地　龟板　白芍　麦冬　广皮　冬瓜皮　盐苁蓉　牡蛎　杞子　枣仁　茯神　鸡内金
按：徐伟人一症，初诊时，每日利行百度于终朝，呃忒连声，喉腐腭糜，头额汗泄，人人知其为不治之症也。先生从容不迫，议病施方，一方而呃忒止，再方而痢疾除，后转䐜胀，甚至脐突腰圆，时医无不归咎于补，先生知其为虚胀也，仍用前法，略佐橼皮、大腹之类，果是药到病除，胀势遽去。噫！何其神也。具通天之手眼，为万世之准绳，先生其不愧于世矣。
上谈君雪亭评。

吴兴章晋泉  ***************************
膀胱不利为癃闭，膀胱不约为遗溺，此“病机篇”之言也。先有癃闭，继有遗溺，此先实而后虚也。胃司于六腑，肾开窍于二阴。纳食不多，中流砥柱无权，六腑枢转皆失其职，大腹、小腹为之胀满；遗溺不禁，下元藏叙失司，二阴机关均欠流利，大便、小便为之窒碍。溺管逼近精管，溺管动，精管亦动；遗溺多，败精亦多，流散脉络，睾丸先缩后垂。小肠附近大肠，小肠窒，大肠亦窒；遗溺多，溏泄亦多，水趋络队，两足先肿而胀。左脉沉细而弦，右脉濡细而弦，舌中淡绛，舌边松白。古稀大年，下元自衰，未宜过用渗利，庶免致伤肾阴。二便或通、或闭，决无关系；大腹乍胀、乍大，颇为棘手。六腑为病，以通为用；五脏为病，以涩为事；脏腑同病，通涩互施。睾丸之胀，总属乎肝，参用泄肝、通络；大腹之胀，总属乎脾，尤宜和脾、利气。录方还希高明酌政。
知母　川黄柏　猺桂　贡沉香　香橼皮　青皮　白芍　丝瓜络　橘核　小麦草　冬瓜皮　路路通
●又二方
先癃闭而致遗溺，自腹胀而抵睾丸，卧则气着于上，胀及中脘；坐则气垂于下，胀及睾丸。二便不能如常，欲解艰难万分，大便或有溏腻，或有溏泄，小溲时或涓滴，时或遗溺，腹笥乍大乍小，睾丸或缩或垂。一团之腹，六腑俱居其中，大腹胀满，六腑皆为阻痹；二阴之窍，肾经最为关系，便溺窒碍，肾阴已受戕伤。肾为胃关，关门不利，故聚水而作其胀；肝络阴器，络脉不宣，则聚气而成瘕疝。左脉缓急不匀，右脉滑涩不调，舌边起点，舌中光绛。目前最吃紧者，惟胀势为注重。治法先宜通腑宣痹，务使六腑以通为用。
金铃子　橘核　川黄柏　知母　丝瓜络　茯苓　大腹皮　枳壳　制甲片　青皮　奎白芍　猺桂
●又三方
湿邪阻痹腑阳，水邪蕴蓄肠间，升降乖戾，清浊混淆，自癃闭而致遗溺，由腹胀而抵睾丸。卧则气着于上，胀及膺脘；坐则气垂于下，胀及睾丸。腹笥鸣响如雷，睾丸缩垂如疝，二便不循常度，欲解艰难万分，大便或有溏泄，或有痰腻，小溲时见涓滴，时见不禁。舌质更变不一，或黄、或白、或绛；脉象左右不齐，乍滑、乍缓、乍急。目前惟胀最为吃紧，治法通腑是为扼要，务使腑阳通，则清浊自分；清浊分，则胀满自消；胀满消，则诸恙自瘥。录方即请明政。
川黄柏　知母　青皮　贡沉香　川郁金　丝瓜络　彩云曲　白芍　枳壳　茯苓　法半夏　上猺桂

甲寅大塘兜陆梯云夫人（首方）（闰五月三十日）  ***************************
孕已四月，病起八日，时在炎日酷暑，所受之邪，无非暑热伤气。暑必挟湿。暑为天之阳气，湿为地之阴气，阳邪从上而受，阴邪从下而受，二气相搏，上下无间。上焦气伤而化㾦，下焦气阻而不便，㾦少疹多，便闭溲短，暑湿之邪无由出路，头为之痛，耳为之聋，夜不安寐，胃不思食。前日无汗，体若燔炭；现在有汗，身如燎原。口渴喜饮，舌质燥白。左脉滑数，右脉濡滞。叶香岩先生论白㾦一症，多是暑湿氤氲气分。治法从气分着想，做《千金》苇茎汤加羚羊清肺以解肌，参石斛清胃以泄热。
羚羊角　丝瓜络　生子芩　白杏仁　连翘　滁菊　鲜石斛　黑山栀　薄荷叶　生苡仁　银花　芦根
●又二方（六月初一日）
产育未逾一年，后孕已越四月，血虚营热，一定无疑。迩来吸受暑湿，热邪由肺犯胃，阻气入营，蒸腾于外，为㾦为疹；氤氲于内，为烦为闷。耳有蝉鸣，头有胀痛，昨夜稍得安寐，今早尤能安睡。汗泄溱溱，肌腠热势渐渐和缓。病起已有九日，便闭已过一旬。口淡无味，舌白少苔，左脉流利如珠，右脉窒塞如滞。红疹多于白㾦，气热胜于营热。治法似宜甘淡轻清，藉以宣泄肺胃气分。
羚羊角　连翘　银花　生子芩　鲜石斛　白杏仁　瓜蒌皮　生苡　芦根　佩兰叶　青蒿子　丝瓜络
●又三方（初二日）
昨下一点钟，身体复热，迨至三点钟，始得开凉，热剧无汗，热缓有汗，脘闷气逆，口渴喜饮，大便未病先闭，屈指已有旬余，小溲亦见通利，少腹时或作痛，胸腹、手臂发现痱㾦，时觉癣痒，甚而作痛。舌质薄腻，口觉淡味，左脉滑动而大，右脉塞滞而小。暑湿热邪，皆伤气分，蔓延三焦，阻塞二腑。最关系者，孕已四月，设有腹痛迁延，便有带病小产。治法当清气分之邪，所谓治病则胎自安。
连翘　羚羊角　竹叶　生子芩　瓜蒌子　杏仁　芦根　银花　鲜石斛　荷梗　佩兰叶　丝瓜络　知母
●又四方（初三日）
暑为熏蒸之气，湿乃氤氲之邪，所在气分，必在肺胃。气分为病，无形无质；暑湿为患，忽凉忽热。昨夜已见身凉、有汗，顷晨倏尔身热、无汗，胸脘满闷，足骱酸楚，一昨少腹似痛而胀，目前痛胀似有若无，大便过旬不下，自觉后重欲圊，小溲每日一行，所行亦不过利，三焦窒滞，决渎失司。最可虑者，孕已四月，用药诸多窒碍，见症变幻不一。左脉流滑，固为孕之正脉；右脉窒滞，确是气之膹郁。清气、清热，是为扼要。天气炎热，身体燔炭，设或一旦增剧，便是束手无策。至以疹点或多或少，亦是热邪忽潮忽平。现在邪在气分居多，治法不外清气范围。
熟石膏　知母　银花　连翘　生芩　黑山栀　芦根　羊角薄荷　杏仁　荷梗　鲜石斛　丝瓜络
●又五方（初四日）
暑湿之邪，如烟如雾；气分之阻，无形无质。大便十多日不更衣，小溲每周度一通行，下流既窒，上流必塞，瞀闷脘满，在所不免，烦冤嗳气，亦所当然。胸膺红疹较少，手臂丹痱密多。昨夜寤寐能安，今晨热尚燎原，汗出颇少，转侧殊多。病起十有二日，并非表邪过郁；阴虚怀孕之体，津液难保无伤。脉滑，孕之正脉；脉滞，气之抑塞。凉膈散泻膈上无形之热，羚羊法潜肝中未动之风。
连翘　黑山栀　知母　熟石膏　银花　广郁金　薄荷　生子芩　风化硝　羚羊角　芦根　鲜石斛　荷梗
●又六方（初五日）
暑湿热邪，本无形质，所伤在气，固无疑义。怀孕四五月之躯，发热十三日之久，未始不伤于阴分，难保无耗于津液，舌转灰燥，是为确据。脘满嗳气，口渴引饮，气分尚有蒸腾之火；潮热暮剧，殊多汗泄，营分亦有燎原之势。手臂红痱较少，头面丹疹尚多，大便十日不下，小溲昼夜一行，三焦窒阻，六腑闭塞，一团气火，无从出路。热病以津液为材料，治法以甘凉为注重。可恃者，神气清爽，所怕者，热势剧烈。左脉尚滑大，与病不悖。
鲜生地　黑山栀　银花　连翘　鲜石斛　白茅根　荷梗　西洋参　广郁金　知母　瓜蒌　蜜石膏　竹卷心
●又七方（初六日）
胸膺红疹，如有若无；头面丹点，倏多忽少。两臂亦有红点，并不密布，形状渐热，昼缓夜剧。口渴随热随起，昨日热缓，神倦欲睡，至夜热甚，身多转侧，热甚、热缓，皆少汗泄。脘宇有时懊憹，有时呕泛，口中或觉淡腻，或觉甜腻，大便十多日不临圊，小溲每昼夜一通行，腑气一日不通，潮热一日不平。患起十四日之久，津液必两就其伤，气分蒸腾之热，无形无质；营分潦原之火，忽焰忽灭。左脉搏指而滑，右脉弦细而数，舌中灰腻，舌尖白净。甘凉清气以生津，咸寒滋阴以津液。
西洋参　蜜石膏　知母　银花　鲜斛　生子芩　荷梗　瓜蒌子　广郁金　连翘　元参　竹心　鲜生地　藿香
青蒿露煎药。
●又八方（初七日）
发热有十五日之久，大便有十八日之闭，潮热或起暮夜，或起日昼，烦闷随热剧而长，随热缓而消，热甚转侧多动，热减神倦少睡。手臂红痱稀少，头面丹疹密多，胸腹又见如晶白㾦，口味自觉淡而兼甜。脉不更动，仍形左大右小；舌不迁变，依然外白里腻。怀吉四五月之多，纳食十余日不进。气津阴液已耗，气火营热尚炽，种种见端状似瘅疟。瘅疟之原委，阳亢而阴亏，治瘅疟之法程，喻嘉言为最妙。当仿其旨，甘凉濡胃。
西洋参　蜜石膏　知母　淡甘草　鲜生地　生子芩苗叶　鲜石斛　青蒿子　银花　瓜蒌皮　元参心　竹卷心
●又九方（初八日）
孕已四五月之多，病有十六日之久，疹㾦风波已平，肌肤自觉癣痒，瘅疟潮热未定，身体仍形发热，或剧于下午八句钟，或甚于下午四点钟，每剧烦冤懊憹，转侧多动，逾时神清气爽，安静欲睡。前半苔不多，后半苔亦少，脉象左三部滑大，右三部滑数。大便十九日不下，小溲每周度一行，下流虽有窒滞，腹笥并不胀满，急遽攻涤，必妨阴液，昔贤所谓下不嫌迟。不过脏气不通，潮热急难就轻。治法仍宜甘凉咸寒，藉以清降而保津液。
鲜生地　西洋参　元参　淡甘草　蒿梗　子芩　风化硝　蜜石膏　蜂蜜　银花　知母苗叶
●又十方
午诊脉象，左脉滑大，右脉滑数；顷诊脉息，左手稍缓，右亦不急。舌质前半仍形少苔，后半亦不多苔。潮热之势，忽轻忽重，烦闷懊憹，随热随起。转侧多动，亦随热而至；气急口渴，又随热而来。热势发现，时刻无定，日久阳亢阴虚，热久津伤液耗，疑是瘅疟，似不悖谬。大肠、小肠，均被热阻，大便十九日不通，小溲每周度一行。脘宇或有呕吐，或有甜气，皆热腾之征，亦气升之兆。治法重于甘凉，不免腻于膈间；若不重于甘凉，津液难以维持，况正值虚多邪少，舍甘凉别无良策。参用咸寒沉降，以润腑、润燥，稍加流动气机，以助传道之职。
西洋参　蜜石膏　蜜枳壳　天花粉　元参　橘红　炒知母　大豆卷　捣生地　风化硝　元参心　净银花苗叶　枇叶
霍斛汤煎药。
●又预拟方
预拟甘凉寒咸，藉以保津润液，如得更衣者用之，如不更衣者停之。
西洋参　麦冬　知母　银花　生子芩　橘红　青蒿子　滁菊　云曲　绿豆苗叶
霍斛汤代水煎药。
●又十一方（十七日）
身热日渐见退，疹㾦亦已尽回，周身之癣痒似不可禁，胃思食而加餐，寤安静而多寐，五月之身孕并无动静，二旬之便闭未觉临圊。左脉滑大并无刚躁之势，右脉虚小颇有柔软之形。舌质不红、不紫、不燥、不湿；口味或甜、或腻、或苦、或干。阴分为迁延而戕伤，气分有余邪而未尽，腑气窒滞，碍难滋养，尚宜甘凉，廓清胃腑。按九窍不和，多属胃病也。
绿豆衣　黑豆衣　瓜蒌仁　柏子仁　白杏仁　生子芩苗叶　省头草　西洋参　元参心　冬瓜仁　连翘仁　净银花
●又十二方（二十日）
前日大便已通，所下尚嫌不多，肠中留蓄之垢，未必廓然一清。下流既少通降，上流必有窒滞，气分淹留之邪，尚难速化营分，郁伏之热，未易遽清。所恃胃纳渐增，津液自为来复，于是五月身孕，相安无事。潮热尚未尽退，盗汗颇多。左脉流滑而大，右脉柔软而数。舌质或光或白，口味时甜时腻。治法仍守前意，无须更易法程。
西洋参　绿豆衣　黑豆衣　子芩　扁石斛　滁菊苗叶　佩兰叶　瓜蒌子　忍冬藤　连翘　炒知母　桑叶
●又十三方（二十三日）
前日便下不多，昨日后下亦少，二十多日之积垢，尚不足以尽其余，腑道失迫降之司，腹笥有痛胀之状。六腑以胃为长，胃气以通为顺，胃气窒则腑亦窒，腑气降则胃气亦降。胃少通，腑少降，得食之后，脘宇为胀，气分淹留之邪，亦难骤然廓清。潮热退，掌心尚见焦灼；自汗少，盗汗反为殊多。口甜腻，舌少苔，左脉大，右脉软。孕耽五月，病缠一月。治法通阳明之腑，藉此化气分之热。
西洋参　瓜蒌仁　佩兰叶　生子芩　彩云曲　扁斛　绿豆衣　黑豆衣　川雅连　净银花　新会皮苗叶
●又十四方（二十四日）
大便连下三次，所下仍形不畅，腑中定有未尽之垢。身体复热三日，掌心更觉烦灼，气分尚有淹留之邪，口中时甜、时淡、时腻，脘宇乍通、乍窒、乍胀，头觉晕眩，舌中淡光。自汗不少，盗汗更多。左脉弦大而数，右脉滑大而数。病势迁延一月，态罴系于五月，身热如此纠缠，余邪如此缱绻。半由阴分之亏，半由阳气之亢，余烬未尽，夙垢未下，急难遽用滋养，又难过用清凉，不若仍用苦寒坚阴、甘凉清气为平稳也。
西洋参　银花　佩兰叶　生子芩　炙枳壳　炒知母　吴萸炒川连　连翘　黑山栀　焙滁菊　扁石斛
青蒿露代水煎药。
●又十五方（二十五日）
自汗颇多，气分蒸腾之余邪未尽化也；盗汗更多，阴分淹留之余热未廓清也。自汗多则气分愈伤，盗汗多则阴分愈亏，亏则易于生热，热则肝阳易升，嗳气、头胀，乃肝病之确据；发热、口渴，是阴虚之现象。夙垢未去，新垢又来，一两次之更衣，不足以尽其余。口有甜味，舌有薄白，左脉弦滑，右脉柔软。仍宜两清气阴，略佐辛芳，藉化湿浊。
西洋参　熟石膏　知母　佩兰叶　吴萸　川连　茯神　扁石斛　生子芩　炙枳壳　鲜佛手　冬桑叶　银花
青蒿露煎药。
●又十六方（二十六日）
掌心热，足心亦热；自汗多，盗汗亦多。中宫自觉窒滞，纳食为之不加，寤寐尚称安宁，口味又觉淡腻。舌质薄白，里多外少；脉象依然，左大右小。肺胃蒸腾之热，不易速化，肠腑留蓄之垢，又难遽清。昨夜两手麻木，头窍又觉晕胀，耳有鸣响，目无昏花。阳明之络为热灼而致虚，厥阴之风由液少而致动。阴阳两就，其伤营卫，两不相洽，为寒为热，不得不防。治法辛甘化风，参用酸甘化阴。气分尚有留邪，仍用石膏、石斛以泄蒸腾之焰；阴分犹有伏热，尚宜黄连、黄芩以清遗余之烬。
桂枝　炒白芍　淡甘草　生子芩　石膏　川石斛　明天麻　吴萸　炒川连　炙枳壳　西洋参　滁菊　佩兰叶　桑枝叶
青蒿露煎药。
●又十七方（二十七日）
桂与芍为辛甘化风，芍同草为甘酸化阴。络中之风，得辛甘略形休息；身中之阴，得酸甘略形敛抑。于是昨日身热较退，迨至深夜亦不复热，手臂酸麻又不觉重，头目晕胀尚觉如故。气分蒸腾之焰未能扑灭，阴分蕴蓄之热又难廓清。自、盗两汗，依然不少，肛门里急，仍不临圊。脉象左大右小，舌质里腻外白。治法仍祖前意，略行变通数味。
桂枝　炒白芍　佩兰叶　生子芩　银花　炙枳壳　扁石斛　吴萸　炒川连　淡甘草　熟石膏　茯神　西洋参　桑枝叶
青蒿露煎药。
●又十八方（二十八日）
表邪已解，里气已通，尚有氤氲之热，运出毛孔，遂使汗泄絷絷，动静皆多。病延三十多日，怀吉亦有四五个月，一身津液已为邪伤，一团余热未获消灭，于是而补虚，则热不能化；于是而清热，则虚不能任。虚热纠缠，一至于此。左脉虚软而大，右脉沉软而滑。舌质朝薄见腻，暮见淡光。口味时或淡腻，时或干燥。治法半补其虚，参用半清其热。
西洋参　青蒿子　奎白芍　麦冬　银柴胡　元参　地骨皮　佩兰叶　生子芩　茯神　忍冬藤　扁斛
●又十九方（二十九日）
手心热，足心亦热；自汗多，盗汗亦多。久热则阴亏于内，多汗则阳越于外。阳不入阴，寤不恬寐，病后意中之事，尚不足以为虑。舌质外见淡光，里见薄腻。脉象左部数大，右部滑数。手臂时或酸楚，头窍时或胀满。三十多日之病缠，津液岂有不耗；四五个月之怀孕，营阴安能充足。气分蒸蒸之热，运出于毛孔；营分炎炎之火，逼入于肝胆。一半补虚，一半清邪，使正气不为清而致虚，则邪气不为补而树帜。
西洋参　笕麦冬　知母　净枣仁　扁石斛　忍冬藤　淡甘草　云茯神　白芍　焙滁菊　生子芩　元参心
青蒿露煎药。
●又二十方（七月初一日）
●手心属手少阴经，足心属足少阴经，四肢又为诸阳之本，热势剧于两心、四肢，盖热久阴分之亏，其原由阳气之亢。病机迁延三十余日，怀孕亦有五个多月，阴分虚者益虚，阳气亢者益亢。气分余波之热，时消时长；营分未尽之火，忽焰忽熄。舌质中央淡光无苔，脉象重按柔软数大。滋少阴之液，以潜浮阳；濡阳明之津，以泄余热。
紫丹参　黄柏　知母　西洋参　麦冬　扁石斛　生子芩　白芍　元参　淡甘草　云神　忍冬藤
青蒿露煎药。
●又二十一方（初二日）
疹从营出，㾦从气化，见回已过半月，余邪尚有淹留，内则蔓延气腑，外则布散血络，满面发现瘰垒，手臂又见痱瘰，胸膺一带亦有显现。发热剧于手足两心，酸楚觉于左右两腕，动多自汗，静多盗汗，脘不知饥，头有晕胀。迤逦三十多日，怀孕五个余月，薰蒸之热氤氲于内，浮炎之火迫现于外，耗伤气津，消烁阴液。舌质中光少苔，脉象左大右数。两清气营，藉养阴液。
西洋参　人中黄　茯神　滁菊　紫丹参　生子芩　扁石斛　忍冬藤　麦冬　茅根　丝瓜络　奎白芍
青蒿露煎药。
●又二十二方（初三日）
热起于足之涌泉，延及于手之劳宫，有汗则衰，无汗则盛。纳食之后，脘宇自觉满胀；热甚之际，头窍又觉晕胀。动则自汗较少，静则盗汗尚多。汗出沾衣，身发痤痱。痤者，小节也；痱者，瘰也。痒如虫行，痛如针刺。半由气分未化之余邪，半由血络无形之风热。左脉虚弦而大，右脉沉数而滑。口渴朝剧，舌质淡光。清气分之余热，泄血络之风热。
生首乌　笕麦冬　扁石斛　西洋参　黑荆芥　生子芩　绽谷芽　甘中黄　真滁菊　炒白芍　忍冬藤　白茅根
青蒿露代水煎药。
●又二十三方
手足热多属阴亏，头晕胀确是阳亢。阴既虚，阳既亢，营分虚热易生，气分余邪愈留，汗出见湿，乃生痤痱，有时癣痒，有时疼痛。得食脘觉满胀，入夜寤少恬寐。手臂时或酸楚，身体时或罩热。左脉虚弦而大，右脉沉数而滑。口渴剧于上午，舌光现于中央。治法养胃中之津，藉以潜身中之热。
生首乌　石决明　真滁菊　甘中黄　西洋参　笕麦冬　云茯神　扁石斛　生子芩　绽谷芽　荷叶梗　忍冬藤
青蒿露代水煎药。
●又预拟方
有孕久病，血液无有不伤；有汗多热，阳津未始不耗。气液已由迁延而不复，余邪必淹留而未清。诸病变出，由此来也。手足心热独高，头臂之瘰极多，时痒时痛，纯红无白，无非热在阳明血络。舌光少苔，淡而无绛，不外虚在阳明气津。胎前宜凉，病后宜清，预拟凉血清气，以备善后调理。
西洋参　麦冬　白芍　绿豆衣　扁石斛　生子芩　吉林参须　真滁菊　橘络　茯神　茅根　淡甘草
大生地露代水煎药。

申江徐苍菽首方（六月初九日）  ***************************
左脉刚大，右脉滑数。前经舌质变迁无常，现在舌质红绛起刺。病起十余日之多，痢下四五十之数。近日热去其七八，痢行亦少其八九。所剩之邪，不过余波未尽；所伤之处，在于阳津阴液。潮热或一日起，一日平，脘宇不知烦闷，又不知饥，少腹自觉作痛，并不窒滞。推其病，测其源，蒸腾之火在气，郁伏之热在营。偕伯陶先生拟两清气营、保救津液，未卜以为然否？还祈高明政服。
秫米炒　西洋参　鲜石斛　元参　净银花　甘中黄　白芍粉丹皮　鲜生地　茯神　川贝母　白茅根　竹心
●又二方（初十日）
始病吸暑发热，下利数十多行，阳津从热而上耗，阴液从利而下伤。满口皆糜，满舌皆绛。投甘凉而津得复，进咸寒而液得生。发热、下利日益其减，口糜、舌绛日益其退，第热势一日作、一日辍，而苔一日绛、一日白。不食脘宇自觉知饥，得食脘宇自觉窒滞。寤则少寐，寐则多梦。昨日便下，小有血块；今朝更衣，未获临圊。左脉大而且刚，右脉大而且柔，六部统按，又见滑数。刚大阳亢阴亏，滑数热炽痰盛。病缠已越一月，转机已见七八。所留之邪不过余波，所伤之处在于津液。治法注重保津救液，藉退亢阳而尽余波。录方还希伯陶先生酌服。
西洋参　元参　丹皮　甘中黄　银花　奎白芍　川贝母　茯神　建兰叶　鲜石斛　茅根
生地露煎药。
●又三方（十一日）
气分之邪从毛窍外腾，发现白㾦；营分之热从阴络内注，变成下利。气分之㾦与伤寒耳聋不同，营分之利与食滞腹痛亦异。热势仍形一作一辍，朝轻暮重；利色依然半紫半块，或黑或溏。白㾦显露，仅有两朝，胸膺密多，手臂稀少。发热有十四日之久，下利有四五十之多。阳津从热而耗，阴液从利而伤。舌质松白，底尖红绛有刺。左脉来盛去衰，右脉滑多数少。暑中之秽，无形无质，所伤气分，蔓延无定；湿中之痰，有形有质，妨碍气机，迁变不一。清气分之热，宜用甘凉；潜营分之火，宜用咸寒。有否的当，仍希伯陶先生察核政行。
香犀尖　粉丹皮　银花　白茅根　元参　鲜石斛　西洋参　甘中黄　建兰　绿豆衣　芦根　竹二青
●又四方（十二日）
身热如潮如平，白㾦时多时少，脉象朝暮不同，舌质旦夕亦异。朝诊之脉，大势较减；暮诊之脉，大势复盛。旦见舌质绛多白少，夕见舌质白多绛少。脉如是之动，舌如是之变，气分终有邪，营分又有热。白㾦多气邪乘机外腾，下血多营热乘势内泄。所有伏邪不过余烬，无如热现半月之久，益以利下数十次行，津液大受戕耗，余邪不易廓清。治法甘凉咸寒，藉以救津保液，使津液日渐来复，则余邪日渐退舍。录方于左，仍请伯陶先生斧政。
西洋参　人中黄　丹皮　元参　银花　建兰叶　香犀尖　白荷花　鲜石斛　茅根　芦根　竹心　竹茹
生地露煎药。
●又五方（十三日）
昨夜热度极高，今晨脉象尚大。胸次之㾦仍形不少，利中之血尚见不多。在气之邪，既由㾦而外腾；在营之热，又从血而内泄。热度尚如许之高，脉象尚如许之大，一由阴分之不足，一由阳气之有余。淹留之邪，尚难速化；蒸腾之热，未易遽清。舌质有变化不一，余烬有变迁无定。气分之热，必藉流行而始化；营分之热，须俟血去而始清。大旨清气清营，理所必需，于救津液，尤不可废。酌录数味，仍请伯陶先生政行。
犀角尖　粉丹皮　银花　元参心　西洋参　竹心　竹茹　甘中黄　鲜石斛　芦根　丝瓜络　真滁菊
生地露煎药。
●又六方（十四日）
身热减不足言，利不少而不多，紫块未尽，白沫尚见。白㾦先发者已回，续布者未退。舌质朝见者红绛，晚见者白糜。左脉大，尚无冲和之气；右脉滑，颇有柔软之象。气分热久而致耗，营分利多而致伤，有质之痰浊，尚难廓然而清；无形之蒸热，未易弥然而消。狂澜之势虽倒，余波之烬未息，务必津液日渐而来复，方可余烬日渐而扑灭。治法仍用甘凉咸寒，藉此可以保液泄热。录方尚希伯陶先生削政。
香犀尖　银花　连翘　甘中黄　鲜石斛　元参　粉丹皮　茅根　芦根　西洋参　竹心　竹茹　建兰
生地露煎药。
●又七方（十五日）
昨日便下，仍挟紫黑红筋，今晨未获更衣；身体发热，仍形忽潮忽平，较前略觉轻些。白㾦亦渐稀少。舌质又少变动，绛而不紫，白而不糜。左脉大势未去，重按如有柔软之象；右脉滑势未减，沉取颇有虚软之形。气分蒸腾之火日形其退，营分郁遏之热日益其少。惟已耗之阴液不易来复，而未尽之余烬尚难廓清。现在治法，仍宜恪守，俾病机再无变动，则法程或可更易。录备伯陶先生改政。
西洋参　生苡仁　芦根　粉丹皮　鲜石斛　扁豆衣　竹茹竹心　香犀尖　甘中黄　茅根　元参心　净连翘　建兰叶生地
银花露煎药。
●又八方（十六日）
气分尚有淹留之邪，白㾦或稀或密；营分犹有郁伏之热，利血忽多忽少。朦胧之中，汗泄溱溱肌腠；日晡之后，身体蒸蒸发热。左脉中取，大而略敛，重按颇软；右脉浮取，滑而兼数，沉按虚软。左尺部尚不垂露，右尺部颇少藏蛰。舌质时更时变，朝暮忽绛忽糜。为热已久，虚多邪少，然余邪一日不尽，则滋补一日难投。不如仍用甘凉咸寒，藉此亦可养津清邪。录方仍祈伯陶先生有道教政。
西洋参　元参心　粉丹皮　橘红　霍石斛　茅根　建兰叶　人中黄　竹茹　竹心　犀角尖　银花　淡秋石　苗叶
生地露煎药。

震泽徐眉泉母（六月初六日）  ***************************
耳聋目痛，匪朝伊夕；头晕躯麻，由来亦久。七十有九之高年，五脏精衰之现象，若非偏枯，便有中风。迩来右目红肿，视物如䀮，昨日身体发热，脘〖饣曹〗懊憹。顷加呕泛，时或口燥。舌质前半红绛，后半腻白；脉象左手刚大，右手数大。肝胆之风火盘旋于上，肺胃之暑湿占据其中。清阳窒阻，浊痰乘升逆，通降更形妨碍。羚羊犀灵介，潜肝胆之风火，以利清窍；芩连沉降，泄肺胃之暑湿，以宣气机。
犀角尖　酒芩　云苓　橘红　羚羊角　竹茹　川雅连　佩兰　藿梗　滁菊　仙半夏　荷叶
●又二方（初九日）
内因心火，肝火，外因暑火、湿火，内外交攻，互相交炽，鼓动风阳，蒙扰气机。右目红而流泪，视物有花，左目亦有流泪，视物无花，耳窍鸣而失聪，身躯木而不仁。七十有九岁，五脏之精衰，轻变为偏枯，重变为中风。脉象刚大较减，舌质红绛亦少。脘宇〖饣曹〗杂，肢软力倦。外因之火渐少，内因之火尚多。现在酷暑太亢，一水不胜二火，壮水之主，以制阳光。犀角咸寒，即是壮水；黄连苦寒，即是折火。
犀角尖　川雅连　橘红　草决明　滁菊　桑叶　羚羊角　炒黄芩　丹皮　茯神苓　佩兰　荷叶
●又三方
阳动风升，阴虚生火，风胜则燥，火炎则干。风从肝胆而出，火自心肾而来，燥在于津，干在于液。烦扰懊憹，手足掣动，剧于暮夜，瘥于日昼。木火上炎，右目起红流泪；风动于络，右手发麻而木。舌质前半光绛，后半薄腻。脉象左部弦滑，右部柔软。痰韧厚不多出，食糜粥尚少进。阴愈延愈耗，阳益升益炽。耋年患此，何堪维持。咸寒入阴，介类潜阳，即壮水之主以制阳光也。
真滁菊　奎白芍　元参　淡甘草　茯神　炙鳖甲　石决明　西洋参　丹皮　笕麦冬　川贝
生地露煎药。
●又四方
身不发热，表无感邪，便有更衣，里无积滞，有时烦躁，有时懊憹，烦躁出于心肾，懊憹出于肝胃。寐有恍惚，络有抽动。左目红而流泪，右手木而且酸。前半舌质色带紫绛，后半舌苔白而薄腻。左部脉象弦滑，右部脉象软滑。食不多时，痰亦少出。元阳内虚，自觉热者，非真热也；孤阳外泄，自觉冷者，非真冷也。阳动化风，阴虚生火，实是此症之原委。介类潜阳以熄风，咸寒入阴以驱热。
西洋参　麦冬　龟板　元参　牡蛎　真滁菊　甘草　丹皮　鳖甲　白芍　川贝　生地露
●又五方（七月朔日）
燥万物者，莫熯乎火；挠万物者，莫疾乎风。真阴不足于下，亢阳有余于上，阴即水也，阳即火也。阴虚不能制火，阳动遂令化风，风动于中，火烁其气，烦冤懊憹，〖饣曹〗杂善食。入火无物不消，故愈食愈〖饣曹〗；有风无物不动，故益动益掣。〖饣曹〗在于腹笥，动在于经络。舌质前半淡光无津，脉象左部弦大有力。治法咸寒甘凉，藉以壮水潜阳。
大生地　阿胶　火麻仁　西洋参　白芍　云茯神　川贝　滁菊　怀牛膝　炙甘草　麦冬　冬桑叶

南浔陈回生（六月初四日，十岁）  ***************************
前月初五日，发现暑湿症样，迨至十五，身凉㾦退始安。不意二十五日，忽染暑秽、凉风，渐即身体发热如炭，才至月杪，忽凉忽热，有汗解肌，癍疹密布。现在热势朝轻暮重，神气奄奄似昏似寐，稍涉苏醒，语言清楚。耳无聪闻，舌有糜白。左脉弦数，右脉沉滑。暑秽从上而受，必伤气分；凉风由表而侵，必阻经络。邪郁气分，化痰化火。腑失通降，肝失潜藏，寐醒为昏，大便为闭。治法清气清营，藉以宣窍宣腑，惟口或淡或甜，定是浊蒙清阳，辛芳气味，理所必需。
香犀尖　鲜生地　知母　元参　佩兰　新会红　羚羊角　石菖蒲　银花　连翘　滁菊　紫雪丹
●又二方（初六日）
浊邪转从燥化，舌糜为转红绛，遍体斑疹渐次而回，唇口干燥亦渐滋润，神气清爽，烦潮未除，耳窍仍无聪闻，大便依然不下，热势日轻暮重。脉象左数右滑。肺津胃液，两就戕耗，遗烬余邪，均未廓清。十岁童体，阴分数亏，恰逢炎暑逼人，一水不胜二火，诸躁烦越，皆从火出。咸寒甘凉，清气清营，藉保肺津而存胃液。
鲜生地　天花粉　知母　甘中黄　滁菊　元参心　鲜苗叶　西洋参　粉丹皮　茯神　石决明　川贝　竹心
霍斛汤煎药。
●又三方（初八日）
热势或朝轻，或暮剧；唇口忽焦燥，忽红燥。舌质旦夕迁变，有时绛而少苔，有时白而起屑；脉象昔今相同，左脉沉按数大，右脉重取滑数。烦扰懊憹，乍有乍无；身体转侧，或动或静。蕴蓄秽浊于肺胃气分，蒸腾热邪于肝胆营分。发热有十四日之久，便闭有十二日之多。浊邪既失下降，清津不得上升。甘凉清气以生津，咸寒入阴以存液。
鲜生地　丹皮　西洋参　滁菊　知母　建兰　瓜蒌仁　元参　人中黄　银花　川贝　竹心
霍斛汤煎药。
●又四方（十六日）
不下大便十六日，已得更衣三四次，腑气藉以廓清，留热亦随扑灭。第邪热退则正气虚，精神为之热倦，形容为之消瘦，耳聋更甚于前，胃纳更少于昔，头面发现疖毒。舌质转见淡光，左脉视小，右亦不大。胃纳一日不加增，元阴一日不来复，先贤所谓得谷则昌。无热可清，有虚难补。势必先用甘凉，务使濡养胃阴。
吉林参须　银花　丹皮　夏枯草　橘红　元参　生地　连翘　滁菊　川贝　淡竹叶　人中黄

东阁兜徐惠人夫人（六月廿九日）  ***************************
产育已有两日余，瘅疟发现七八日，面苍油亮，脘瞀憹懊。脉象小弦而动，舌质淡光而白。气分蒸腾之邪，外泄于毛孔；上焦胸膺之间，㾦亮如水晶。若见风动作厥，便有阳越欲脱。治法潜身中之阳以熄风，参用清气中之热以保津。
霍石斛　银花　连翘　西洋参　石决明　茯神　青蒿子　滁菊　橘白　川郁金　玫瑰露　炒竹茹　芦根
●又二方（初二日）
产后阳亢阴亏，发现独热无寒，一日作，一日辍，气分氤氲之邪，蒸腾于毛孔，自汗漐漐频出，㾦现于颈项。产逾两旬，热近数候，阳津阴液俱受戕耗。脉象细中见弦，弦中见数。口味淡而兼苦，苦而兼甜，舌尖淡光，舌根松白。治法补其不足，参用泻其有余。
西洋参　白芍　淡甘草　银花　黑豆衣　茯神　吉林参须　绿豆衣　橘白　石决明　苡仁　扁豆衣　霍斛

苔溪徐佩卿郎（六月十八日）  ***************************
病机绵延匝月，泄泻纠缠两旬，身热似已开凉，神识尚未清爽。向有耳疾，近来加以失聪，累日纳废，现在勉进糜汤。口涌痰涎，所吐络绎不绝。舌质光滑，根底略形灰腻。终日寤不安寐，统夜又不安宁。左脉弦细而数，右脉滑大而数。阴分既由泄多而戕耗，气分尚有浊痰而未化。阴分如此之虚，浊痰如此之多，治法颇为牵制，就轻尤为不易。养胃津是为正当，涤浊痰又是要著。
霍石斛　川贝　茯神　冬瓜子　连翘苗叶　扁豆衣　橘红竹茹　陈胆星　银花　参须
●又二方（十九日）
顷诊脉象，左部细弦，右部滑；视其舌质，外见淡光，里见微白。昨夜寤寐，仅有一二点钟，语言错乱，依然纷纭不宁。纳食所进，糜汤粒米难下；浊痰所出，不少稠韧异常。阴分既由迁延而日耗，气分尚有留邪而未尽。一半养胃中之津，即是存阴；一半潜胃中之热，即是涤痰。
霍石斛　川贝　丹皮　元参　茯神　甘草　新会红　竹茹　银花　胆星　苗叶　吉林参须

郭守良  ***************************
暑湿伤及气分，瓜果阻塞气道，气郁渐从火化，火盛亦渐酿痰。痰为有质之邪，妨碍无形；清气升降之机，失司常度。身体发热，已将一旬，饮食不进，已有三日。头痛腹痛，或有或无，烦冤懊侬，时起时平。咳不多，昨日吐痰已有盈盏，二便通，有时口渴，不多嗜饮。脉象濡滞，并不流通，右寸关部沉取带滑；舌质薄腻，尖不红绛。治法疏宣气机，藉以清化痰浊。
羚羊角　前胡　青蒿　茯苓　姜半夏　杏仁　制川朴　酒芩　橘红　霍香梗　竹茹
●又二方
八岁之童体，一旬之发热，脉濡滞而不数，舌腻白而不燥。今日胃纳所进不多，两旬大便不获更衣。头晕腹胀，作辍无常，烦冤疲倦，动定不一。咳呛不多，咯痰亦少，形躯瘦怯，面质萎黄。暑湿伤气，瓜果损中，清升浊降，由此失司，脾运胃统，亦为失职，气郁必蒸热，邪郁必酿痰。脉如是之涩，舌如是之腻，欲求就轻，恐不易也。苦温燥湿，辛芳化浊，藉和脾胃而调升降。
制川朴　苡仁　茯苓　佩兰　姜夏　杏仁　绵茵　陈佛手　橘红　蔻壳　酒芩　姜茹
●又三方
神气奄奄而熟睡，热势蒸蒸而未退，脉象濡滞转为滑数，舌质腻厚转为薄白。头晕似有若无，咳呛忽作忽辍。胃思食，便尚通。胃府尚有蕴蓄之湿，太阴又有薰蒸之热。升降之机，不获常度；输化之气，又失其职。热势为之淹流，神气为之受伤。苦温如嫌燥液，辛凉犹恐伤表，不如平淡为平稳也。
川石斛　橘红　山栀　通草　地骨皮　茯苓　生苡仁　酒芩　佩兰　银花　青蒿子　竹茹

朱铁珊夫人（叔泉）  ***************************
寒少热多，间日而至，虽非正疟，固无妨碍。疟中邪热独炽，遂使脘满烦闷，益以误服鳝鱼助热、桃子耗气，升降窒碍，热势益剧，口渴溲多。今日疟非临期，诸恙遽尔退舍。所吃紧者，孕已九月。右脉滑大，舌质薄黄。清泄气分，和解少阳。
川雅连　黑山栀　酒芩　广皮　青蒿梗　知母　鲜石斛　软柴胡　枳壳　连翘　家苏子　荷叶
●又二方
前日疟期，寒热又来，今日疟期，寒热已去，诸恙亦随之而减。脘宇竟未获通畅，旧恙脘痛，乘机勃发，胃纳依然不能多进，大便又阻，寤寐亦少。左脉弦数，右脉滑大。少阳、阳明余邪未清，治法仍用苦辛通降。
川雅连　苏梗　广皮　扁石斛　枳壳　茯神　瓜蒌皮　知母　酒芩　黑山栀　银花　荷叶
●又三方
间日寒热，仅发三次，不足以去其邪，氤氲肺胃气分，烦冤懊憹，满闷欲嗳，头面熇热，无汗口腻，大渴引饮，大便十五日不更衣，小溲每周度数十行，夜不安寐，胃不增谷。左脉细弦无力，右脉数大而滑。孕已九月，津液耗炽。治法注重甘凉，藉以保津退热。
西洋参　知母　石膏　玉蝴蝶　茯神　元参　全瓜蒌　子芩　银花　黑山栀　橘红　竹心
●又四方
昨下大便，已得更衣，今日又复两次，所下甚夥，肠胃垢浊，廓然一清。前半夜寤不安寐，后半宵寤欠安恬。脘气犹觉满闷，纳食亦不多进。舌白口燥，身热多汗。左脉仍形细数，右脉依然滑数。怀孕体瘦，阴液本难维持；炎日酷暑，元气何堪胜任。治法仍用甘凉，以冀热退津复。
西洋参　橘红　子芩　白杏仁　茯神　芽谷　霍石斛　连翘　银花　瓜蒌仁　知母　竹心
●又五方
左右脉象，已见平均，根底舌苔，转见薄腻。前半夜虽能安寐，后半夜未能熟睡。胃不加纳，便不复通。热久阴液耗伤，体虚血液枯耗，肠为之燥，胃为之干，遂使肠失传道之司，胃失化浊之机，所以口中尚嫌腻浊，脘宇尚觉窒滞。治法仍用甘凉气味，合乎邪少虚多之计。
西洋参　佩兰叶　知母　扁石斛　瓜蒌仁　酒芩　生芽谷　云茯神　橘红　净银花　青蒿子　竹心

长兴董子文（三月廿七日）  ***************************
吐血根起六年，屡发屡止，咳呛由来五载，时作时休。少年不足于阴，有余于阳，失血愈耗其阴，愈亢其阳。阴虚生热，理所当然；阳亢生火，亦是常情。近来稍积饮食，陈腐亦能化热，与液相搏，亦能化痰。热乃薰蒸之气，善于消铄津液，痰为重浊之邪，易于窒碍升降。脘宇自觉满闷，纳食因之如废，腹笥时或鸣响，更衣由此秘结。前经盗汗，现在更多，精神狼狈，昏然如寐，谵语喃喃，手足掉掉，痰粘如丝，舌绛如火，咽喉觉痒，口渴思饮。左脉弦细而紧，右脉弦细而数。阴有内涸之势，阳有外越之象。虚损至此，岂不危险！失血咳嗽，固可从缓而图；身热阳动，是为目前之急。治法咸寒育阴以驱热，介类潜阴以熄风，俾得阳平阴秘，庶几精宁神安。
元参　秋石　川贝　牡蛎　橘红　炙龟板　牛膝　龙齿　茯苓　鳖甲　丹皮　糯稻根
●又二方
热从虚出，薄暮为剧；汗从睡出，黎明特甚。纳食累日如废，神倦终夜欲寐，有限之真阴愈延愈耗，无形之亢阳益炎益升。阴虚生火，消铄津液，阳动化风，走窜经络，手足时或振振欲掉，舌中已见光剥无苔。左肋自觉板滞，大腹又见鸣响，喉痒口渴，气逆痰韧。左脉沉弦而细，右脉柔软而大。春令万物发陈，阴阳维续为艰。五日以内，两次寒热，设或旧态复作，难免阳脱阴随。脘宇窒塞不舒，其中必有积滞。虚中挟实，实中兼虚，调治为难，不可言喻。为亟亟于补虚，窒升碍降；倘战战于泻实，妨害其元。不如仍蹈前辙，潜育为平妥也。
西洋参　龟板　牡蛎　鳖甲　丝瓜络　新会红　旋覆花　龙齿　茯神　芽谷　川贝母　冬桑叶
浮麦汤煎药。
●又三方
夺血者无汗，夺汗者无血。旧冬阳不潜藏，有血而无盗汗；今春阳气升泄，有汗而无失血。血与汗，异出而同源也。前经盗汗溱溱，现在自汗涓涓。朝热之作，剧于薄暮；盗汗之多，甚于曙光。水亏不能涵木，金虚不能制木，左升为之太过，右降为之不及。胁有胀满，非有形之滞；腹有鸣响，是无形之气。气余是火，火即是气，气火相搏，销津铄液，阴不恋阳，阳不生阴，阴阳相离，精驰神动。左手脉小弦而紧，右手脉细弦而数。真阴一日不复，亢阳一日不敛，欲求潜阳，务在滋阴。录方即请吉士有道法政。
绵芪皮　龟板　牡蛎　川贝　茯神　白芍　淡甘草　稆豆衣　鳖甲　龙齿　橘络红　吉林参八分　淡秋石四分，同煎另服
浮麦汤煎药。

申江邢钧庵夫人（八月十二日）  ***************************
暑湿至秋分，发现气深远，固不能一表而散，得汗即解。初起又有积食，久郁渐从痰化，热愈蕴愈炽，痰益聚益多。无形之热，流散无定；有形之痰，凝聚不移。身热乍轻乍重，脘宇时窒时塞。左脉数大，右脉数滑。舌薄色白，渴不多饮。日延已久，邪非在气。清营分之热，涤气分之痰。
犀角尖　丹皮　连翘壳　瓜蒌皮　茯神　丝瓜络　鲜生地　银花　黑山栀　冬桑叶　芦根　竹二青
●又二方（十三日）
伏暑之邪，发于秋分，发表固不能生效力，攻里亦不能见效验。身热忽轻忽重，脉象乍大乍小，舌中已有剥痕，舌底尚有薄黄。脘宇犹觉满胀，不思纳食，腹笥仍或作痛，大便溏薄，当脐之下，时或鸣响，屈曲之间，传道失司，余遗之积，因之留滞。两清气营，藉保津液。
犀角尖　鲜生地　连翘　黑山栀　通草　冬桑叶　羚羊角　粉丹皮　银花　扁豆衣　茯神　鲜芦根
●又三方（十四日）
身体朝暮俱热，腹笥旦夕作痛，痛在于下，不在于中。胃中之积滞已化，肠中之垢滞未化，滞既不去，痛焉得休。耳聋目掣，寐不安稳，少阳经尚有伏热；肠鸣溲少，便不通畅，大肠腑尤失传道。发热日延已多，经行才过未久，不独气分有热，难保营分无热。左脉弦数，右脉滑大，舌苔薄白，尖色微绛。治法仍宜两清气营。
犀角尖　鲜生地　茯神　连翘　川通草　茅根　羚羊角粉　丹皮　丹参　银花　黑山栀　芦根
●又四方（中秋节）
热度高，脉息数，气分有郁火，营分有伏热。便溏薄，下不多，肠中有积滞，传化失常度。滞不去，腹必痛，痛在于下，不在于中。积滞阻于肠，而不阻于胃。寐不多，食亦微，胃津已耗，肾阴亦伤。手指动，耳窍聋，肝胆风阳之见证也。病缠已越两旬，经行未过十日，营络空虚，愈虚愈热。清营泄气，率由旧章。
犀角尖　苡仁　芽谷　石决明　桃仁　黑山栀　茅根　鲜生地　丹皮　路路通　连翘　云茯神　芦根
●又五方（十六日）
病热已将匝月，汛过未到一旬，昨日又见复来，色现紫而带黑，此系离络之瘀，似非热入血室。不过经行之后，营分未必无热，热度高而脉数，气分尚有余邪。大便通而不畅，溏薄下而不多，腹笥痛而且鸣，胃纳进而不多，肠胃屈曲之处蓄之滞。气分之邪，必待流而始衰；营分之热，须俟病去而始清。率从旧章，两清气血。
犀角尖　苡仁　芽谷　桃仁　茺蔚子　芦根　石决明　鲜生地　丹皮　丹参　黑山栀　茅根　连翘
●又六方（十七日）
伏邪愈蕴愈深，真阴益延益耗。热不独在气，而营分亦被其灼；虚非特胃津，而肾液亦受其戕。热郁如此，不易日就其衰；津伤如此，尤难日来其复。经过复来，色现紫黑，营热固属无疑；脘宇作痛，当脐亦痛，气郁概可相见。左关部脉独见指抟，舌质满苔，薄腻而燥。清气营即是救津液，宣气化亦可调肝胃。
西洋参　金铃子　川郁金　丹皮　连翘　石决明　木蝴蝶　元参心　云茯神　芽谷　茅根
银花露煎药，霍石斛汤过口。
●又七方（十八日）
身体朝热暮凉，寤寐昼多夜少，胃纳所入甚微，更衣所出甚艰。少阴之液，既由迁延而日衰；阳明之热，尚有淹留而莫化。肝木乘机扰动，不免凌脾侮胃，或有中脘作痛，或有少腹作疼，汛事止而复来，来而复止。脉象左关抟指，右关弦数，舌质红退而白尚存。热病以津液为材料，津液赖谷食以资生。治法不越养胃之旨。
西洋参　石决明　桑叶　茅根　丹皮　木蝴蝶　真滁菊　金铃子　茯神　连翘　元参
芽谷汤煎药。
●又八方（十九日）
昨夜交十二点钟，少腹痛更剧于前。顷视舌苔，前半剥蚀更多于昔，左部脉象大势稍退，右部脉象数势未静。每餐所入水谷，仅有三四调羹，入夜所得之寐，仅醒三四小时。身热时轻时重，大便忽行忽止。经汛才过，营分必虚，热病既久，气分亦伤，余波之热，郁遏之火，毕竟未获廓然而清。胃津肾液，失于敷布，口中燥为渴而欲饮。治法仍用甘凉养胃，藉此可以恢复津液，以胃为生机之总司，尤为津液之源头也。
西洋参　元参　滁菊　甘中黄　茅根　石决明　剖麦冬　连翘　山栀　牡丹皮
桑芽谷汤煎药。
●又九方（二十日）
绕脐作痛，剧于夜半，大便两日不见其下，身体发热，不甚猖炽，口觉苦味，渴不多饮，胃纳不多，寤寐不少目睫，盗汗濡于衣，耳窍鸣响，略形聪灵。热病久未始不伤津液，经才过未必不伤营阴。气之邪，营之热，固不易就其衰；既云痛，必有滞，痛喜按必无积。左脉弦紧而大，右脉弦细而数，舌质如昨。法从旧章。
西洋参　元参心　石决明　青皮　池菊　茅根　笕麦冬　甘中黄　稆豆衣　丹皮　桑叶
芽谷汤煎药。
●又十方（二十一日）
气不平则腹鸣，气不通则腹痛，鸣有水声，痛绕于脐，大肠、小肠屈折之处，必有饮邪阻碍流动。所谓痛必有滞，滞必有痛，滞当去而气通，通则不痛。大便不下已有三日，脐腹疼痛由阵而作，痛主于气，愈聚愈散，所以痛势忽作忽辍。热病已久，气分已伤，经过未远，营分亦虚。左脉弦紧，舌见点剥。育气液，疏气滞。
西洋参　丹皮　茅根　大腹皮　元参心　路路通　剖麦冬　白芍　青皮　小茴香　石决明
芽谷汤煎药。
●又十一方（二十二日）
左脉弦紧之势逐渐退舍，右脉弦滑之形未见全去，前半舌质红绛少泽，后半舌质腻白而松。肠中时鸣时息，脐腹时痛时止，鸣必浊饮留聚，痛必气机窒郁。欲使不畅，甫有四日，肠中不独浊饮之阻，亦且余蓄之垢，留而未去，胃中津液亦受戕耗，气分氤氲之邪，聚而未化。痛为不通，务在宣通，参入甘凉，养胃泄热。
西洋参　麦冬　丹皮　小茴香　炒白芍　冬瓜仁　银花　元参心　青皮　茅根　大腹皮　柏子仁
芽谷汤煎药。
●又十二方（二十三日）
无形之气聚，腹为之痛，有形之瘀阻，腹亦为痛。昨夜连次更衣，所下尚少渣滓，而痛势不减于前，其肠中定有蓄邪。非特此也，经行才过，冲任空虚，血络易热，热则不易归经，随聚随离，于络窒碍，气街不通作痛。气分余蕴之邪，亦未廓清，阳明津液之伤，尤难来复。右部脉象紧滑，舌质前绛后白。缓剂宣通，务使不痛。
西洋参　青皮　麦冬　丝瓜络　延胡　乌贼骨　金铃子　茅根　茴芍　九香虫　丹皮
芽谷汤煎药。
●又十三方（二十四日）
冲脉、任脉，皆丽于下，大肠、小肠，皆位于下，痛至绕脐，与肠相连。经行之后，冲脉、任脉无有不受影响；积滞既久，大肠、小肠未始不受戕伤。冲任虚则易热，肠腑伤则易滞。滞为不通，致令作痛；热能阻气，亦使作痛。忽痛忽止，乍鸣乍平，于气者多，于滞者少。左脉时弦时大，右脉时紧时滑。舌质朝白暮红。仿用通则不痛。
金铃子　旋覆花　绛帛　西洋参　茅根　辰砂染　麦冬　海螵蛸　小茴香　炒白芍　丹皮　瓜络　青皮
芽谷汤煎药。
●又十四方（二十五日）
热度低，大邪可许廓清；喉尚燥，余波未曾扑灭。环脐作痛，缓而不止，作辍无常，轻重不一。肠鸣似有若无，更衣欲下不畅，胃纳未见加增，寤寐仍不减少。初痛在经，久痛入络，痛在于脐，与肠相连。向来经来脐痛，现在经过未久，奇经冲任二脉未始不受影响。左脉弦多大少，右脉大少紧多，舌质中绛边白。治法以通为主。
旋覆花　猩绛　辰麦冬　青皮　茴芍　丝瓜络　西洋参　归须　金铃子　丹皮　茅根　青葱管
●又十五方（二十六日，是日贴洞天毓真膏）
冲任二脉起于少腹，挟脐上行，散于胸中。痛起于少腹，连及于中脘，此痛在于冲任两脉。此脉隶于肝胃两经，冲主冲逆，任主担任。经过之后，冲脉空虚，血不濡肝，气不充络，络虚作痛，状似收缩，剧于上午，瘥于傍晚，前经拒按，现在喜按。拒按属实，喜按属虚。肠鸣或起或平，寤寐乍多乍少。左脉弦而不张，右脉滑而不数。治痛不外乎通，务使通则不痛。
炒当归　猩绛　西洋参　辰砂染　麦冬　茴芍　怀牛膝　金铃子　青皮　旋覆花　延胡　丹皮　青葱管
●又十六方（二十七日）
冲为经脉之海，挟任脉起于下焦；任为阴脉之海，与肝脉行于腹里。所以绕脐作痛，关系冲任二脉；有时痛连中脘，亦是冲任逆，以冲任二脉挟脐上行，散于中焦也。舌质转形滋白，津液有来复之机；面色槁白无泽，气血无振作之象。左脉弦势未退。右脉滑势未尽。痛为不通，通则不痛，仿此宗旨较为平善。
当归　金铃子　青皮　西洋参　芝麻　青葱管　茴芍　延胡索　猩绛　旋覆花　桑叶　糯稻根须
●又十七方（二十八日）
绕脐作痛，两日未曾复见；大便之秘，五日不获更衣。脐痛出于冲任，与便秘无干涉；便秘属于肠胃，与脐痛无关系。不过，脐部与肠相近，肠既窒滞，升降妨碍，一团之腹，未必安然，所以痛势犹虑复萌。前经脐痛，状似收缩，甚而痛剧，连及中脘，是为痛久入络，牵及上下脏腑。左脉细弦，右脉弦滑。舌质滋白，口觉甜味。治法大旨率旧章。
当归　茴芍　旋覆花　新绛　金铃子　怀牛膝　青葱管　芝麻　桑叶　柏子仁　青皮　西洋参　佩兰叶
●又预拟续方
热病后气分必伤，经行后营分必亏。大便乍行乍止，肠胃输泄失司；脐痛忽作忽辍，腑络流动失灵。有形之津液日见来复，未尽之余热日见廓清。邪愈退，正愈虚，虚在气血，不在津液。气既亏，血既少，内不灌溉于脏腑，外不充养于经络，力不易恢复，神不易振作。预拟两益气营，务使日臻完然。
炒当归　芝麻　橘络　茯神　怀牛膝　糯稻根须　紫丹参　桑叶　青皮　白芍　佩兰叶　吉林人参
●又预拟再续方
预拟之方，两益气营，设或有生效力，趁此进步原意，增重其制，以便续服。
女贞子　丹参　橘络　芝麻　甘杞子　怀牛膝　海螵蛸　白芍　茯神　桑叶　玉蝴蝶　吉林参

附：陈莲芳治光绪皇上案  ***************************
请得皇上脉，左细弦带数，右濡细无力，属阴分有亏则生热，热则食气，气分遂弱，所以营卫不和，营争为寒，卫争为热，微寒、微热由此而来。心肾交差，有时遗泄，有时少寐，病情纷至沓来，扰于肺则咳呛、口干，及于肝则头晕、耳鸣，因之机关欠利，筋骨酸痛，更衣润燥不定、未能得畅。惟不受补，为从中挟湿停饮，用药之义，偏温纳则碍阴，偏滋腻则滞气。谨拟摄上下、和表里，藉以标本兼顾。
北沙参　霍石斛　白芍　茯神　潼蒺藜　怀山药　白蒺藜　绵杜仲　白莲须　红枣　法夏　橘红　白归身

录费钝甫先生案  ***************************
痢疾多因感冒外邪，挟素蓄之热，淆乱清浊。清气不升，下利红积，腹痛贲响；浊气不降，脘闷心烦，饮食少进。解表清里，风邪外解，温热内清，下痢自止。李士材治痢九法，意美法良。但求止痢，而不正本清源，邪热毫无出路，蕴结于中，气液皆受燔灼，口干苔黄，夜不成寐，掌心内热，精神恍惚，自觉难支。邪气蟠聚于内，正气散失于外，脉来细弦而结，脉有止歇，气机不相接续，已著正不胜邪，势极危险。喻嘉言治正虚邪实，每用逆流挽舟之治，转危为安。清解血热，化湿生津，徐灵胎治痢尤为精当。姑拟补正退邪。
人参　茯苓　丹皮　川石斛　谷芽　桑叶　冬瓜子、皮西洋参　黄连　白芍　生甘草　茅根　黄芩
●复诊第二方
湿热内蕴，风邪外袭，淆乱清浊，升降失常，下痢红积，腹痛贲响，每日三四十行。胸脘不舒，饮食少进，口干舌黄，掌心内热，已经八候，病势日增，目畏火光，精神恍惚，阴液已伤，胃失宣布，已可概见。脉象细弦而结。脉症细参，正不胜邪，邪气内陷，正气外脱，非可轻视。姑拟生津泄邪、清化湿热法，以望转机。
川雅连　北沙参　酒芩　枳壳　葛根　大腹皮　川石斛　山楂炭　桔梗　神曲　赤苓　荷叶蒂

某  ***************************
操持烦劳，五志阳动；谋思远虑，七情阴伤。平素体质，寒湿恒多，每交长夏，必有湿温。湿者阴邪。阳胜者，则寒湿无以羁留；阳虚者，则寒湿易于蟠聚。可见寒湿之为病者，正属阳虚之明征也。去夏湿病以来，辗转反复蝉联。交立春后，春木萌动，肝气随升，肝与胃为克制，肝动必侮胃，胃窒必运艰，敷布无权，湿浊渐胜，湿蒸阳则为痰浊，凝阴则为饮。痰饮多属有形之物，最易阻碍升降之道，脾者当升而不升，胃者当降而不降。脾胃为表里相生之机，脾为阴土，赖胃阳以煦之；胃为阳土，藉脾阴以濡之。脾不升，则胃家多燥而有火；胃不降，则脾家多湿而成饮。火炎于上，口燥咽干，有所来也。饮停于中，脘拒纳废，自有至矣。不纳者，已有浃旬，胃液益延益耗；脘拒者，已将两候，中气愈结愈锢，痰阻气痹。饮为阴类，阴者静已，从阳而动；气者阳也，随火而升。所谓阳动则火升，火升则饮升。顷诊：左脉弦而带涩，弦主肝旺，涩主血少；右手三部均见沉滑，沉为阴胜，滑为痰多。视其舌质，腻白带灰。咽喉略红，而微觉痛。无形之火，一经炎上，非发散可解，非沉寒可降，与六淫气火迥异。有形之饮，占据乎中，非辛香何以开之？非甘温何能燥之？目前阴伤液耗，原非辛香、甘温为善策；气伤饮阻，岂敢遽投甘凉濡养。然阴液不顾，防有告竭之势，而饮邪不去者，尤恐蔓延无已。今当举其要纲，以胃虚木乘论治，暂仿仲景代赭旋覆汤主之，参入半夏汤以润燥和胃，且半夏亦有搜痰饮之功能。但汤液不能下受，恐难奏效。
代赭石　橘红　牛膝　甘草　白蜜　丁香　炒白芍　旋覆花　半夏　刀豆　谷芽　生姜　吉林参须
