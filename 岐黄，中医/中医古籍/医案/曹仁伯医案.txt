

正文  ——————————————————————————————————————————————————————————————————————————————————————————

风温  ***************************
蒋：（西城桥）　病经六日，身热不随汗解，头犹痛，风犹畏，口已干苦，苔已黄色，便溏溺赤，更见昏昏不爽，胸闷恶心，疹点夹斑似出，风温郁热，欲达而不能畅达也。乘此昏变，不能不早以虑之。
葛根解肌汤加前胡　木通　淡芩
又：辛凉解散后，大汗遍身，斑疹齐出，头痛畏风随之而愈。在表之邪，从表而出，表气和矣，未始不美。无如在里热邪，布于三焦，聚于阳明，正属不少，肌肤蒸热，舌苔于黄，胸前痞闷，便泄溺黄，脉形弦数，尚恐反复。
黄连解毒汤加淡豉　花粉　芦根　连翘　牛蒡　茅根
又：热邪深入营中，虽解其毒，未杀其势，须防液涸而昏。
犀角（一钱）　鲜生地（一两）　丹皮（三钱）　川连（七分）　赤芍（一钱五分）　淡芩（一钱五分）　黑栀（一钱五分）　川柏（五分）　连翘（一钱五分）　竹叶（三钱）　芦根（一两）
文：（塘市）　头痛太阳伤风之症，半月有馀。不能使其寻路而出，其邪郁矣。郁则不但病于本经，往往传入阳明之界，变为身热无汗畏风，苔白，是已传入阳明，未离太阳之候，窃恐再传。
选奇汤　加葛根　枳壳　桔梗　陈皮
牛（关上）　病经六日，述已经大汗而身热不退，头痛节痠，舌苔尚白，口已干苦，痞闷按痛，耳聋溺赤，脉紧而数。此系温邪夹湿，招风以起，夹食难消，其势正在张皇，每多传变。慎之。
葛根　黑栀　豆卷　橘红　薄荷　葱白　淡豉　生草　川朴　枳实　滑石
又：进前剂，热退身凉，邪已解矣。然散而留者，舌上白苔，变作嫩黄之色，口鼻乾燥，神倦妨食，溺黄脉数，清化为宜。
温胆汤加花粉　穀芽
许（渡僧桥）　病经七日，头体皆痛，蒸热少汗，不食恶心，胸闷烦逆，口中乾苦，白苔满布。温邪内伏，从此昏昏不爽而变，不能不早以虑之。
达原饮加葛根　羌活　柴胡
又：达原之后，病从战汗而解，此方之灵，于郡中者鲜矣。然白㾦转黄，黄者里有伏邪未尽，所以脉静身凉，口乾咽痛，容易发作，不能不虑。栝贝养营法主之。
栝贝养营汤去苏子，加甘草
又：栝贝养营汤后，自云无病矣。然脉虽虚，口尚乾燥，津液未润之候。养营一法，在所必需。
瓜蒌皮　白芍　知母　花粉　川斛　麦仁　甘草
又：募原馀邪，复瘀到胃，舌苔薄白，漾漾恶心，肤热形寒，头胀节疼，乘其势而开泄之。
葱豉汤加枳实　栀子　厚朴　二陈去甘草，加蒌仁
又：肤热不能得汗而退，舌苔白腻，口中乾苦，腰痛头痛。募原伏邪，又属张皇之候。防变。
小柴胡汤去参，加草果　赤苓　陈皮　爪蒌仁　枳实　桔梗
又：病情如昨，舌上之白苔化作嫩黄，脉来不浮不沉而数，身热少汗，口仍干苦，烦热不寐。提化为主，如不战汗，必变端。
柴胡　黄芩　花粉　赤芍　知母　陈皮　川连　黑山栀　赤苓　甘草　葛根　竹茹
又：昨日病情又从战汗而解，舌上之苔，仍未化清，口乾溺短，神倦。清理馀邪为要。
花粉　归身　白芍　陈皮　甘草　穀芽　茯苓　川斛
又：白苔已化，眼易花，头易胀，口易干。馀火未清，清之为要。
川斛　花粉　陈皮　甘草　茯苓　丹皮　白芍　麦仁　穀芽　另水泛六味丸、资生丸。

温毒  ***************************
谢（琢诊，北码头）　咳伤血络，继以寒热自汗，月馀不解。昨日齿衄火出，肤布紫斑，口中乾苦，小溲短赤，胸痞。胃本有热，又受温毒，两阳相搏，血自沸腾，非清不可。防昏。
黄连解毒汤合犀角地黄汤加玳瑁（三钱）　青黛（五分）
又：（师转）　已进解毒法，青紫之斑更多于昨，紫黑之血仍盛于今。身之热，口之臭，便之黑，种种见症，毫无向愈之期。温毒之伏于中者，正不知其多少，然元气旺者，未始不可徐图。而今脉息虽数，按之少神，深恐不克支持，猝然昏喘而败。
犀角地黄汤加制军（一钱五分）　归身炭（一钱五分）　玳瑁（三钱）　人中黄（一钱五分）　岕茶（五分）
又：（琢转）　青紫之斑，布出更多，紫黑之血，尚涌于齿，口舌糜烂，口气秽臭。温毒之极重极多，不可言喻，大清大化，本非难事。无如脉之无神者，更见数促，神气更疲，面青唇淡，一派无阴则阳无以化之恶候。古云：青斑为胃烂，此等证是也。勉拟方。
鳖甲　归身　甘草　雄黄　天冬　生地　洋参　元参　青黛　师加碧雪（五分调入）

暑温  ***************************
姚（常熟）　恶寒无汗，之下，身热不除，甫经三日，神气渐昏，不知人事，面垢遗尿，谵语时甚致肢动头摇，气急痰声，口乾苔剥，脉弦滑数，左右无神。暑先入心，亦必伤气，都被冷风外遏，袭入手足厥阴，有进无退，骤变之形已露，奈何奈何！勉拟方以尽医力。
薄荷（七分）　滑石（三钱）　生草（四分）　羚羊角（一钱五分）　当归（一钱五分）　赤芍（一钱五分）　细生地（四钱）　川芎（五分）　防风（二钱）　茯神（三钱）　远志（一钱五分）　竹沥（一两）　石菖蒲汁（一钱）　杏仁（三钱）　川贝（三钱）　另藿香　正气（四钱入煎）　安宫牛黄丸（八分）
又：头之摇、肢之动、言之乱、神之昏，患在手足厥阴者皆有和意；且面垢时笑，循衣摸床等象，亦能递减，似属佳兆。然十分病仅衰一二，而身有微热微汗，胸次不舒，得汤如噎，舌苔灰腻，口中乾燥，自云心内乾热，大便旁流，矢气下转，脉弦滑数。暑风湿热痰食交阻之邪。布于三焦者，正属不少，必须凉膈清心以分其势，再论吉否。
桔梗（一钱五分）　连翘（一钱五分）　制军（二钱）　生草（五分）　薄荷（五分）　黑栀（一钱五分）　归身（一钱五分）　羚羊角（七分）　远志（一钱，去心）　茯神（三钱）　竹沥（一两，入姜汁二匙，冲）　白蜜（五茶匙，同煎）　石菖蒲（一钱五分）
又：汗收加热，舌尖光红，脉来弦数，尺部软弱，痉象略重，此暑伏营中，暗伤津液，似疟而作也。尚恐热极变端，必须天明以前微汗而解为正。
犀角（四分）　丹皮（一钱五分）　川贝（三钱）　茅根（一两）　鲜石斛（一两）　鲜生地（一两）　花粉（一钱五分）　桑皮（钱半）
又：左脉稍和，右仍数滑，风之动者虽轻大半，而心包部分，尚属若明若昧，身热微汗，黄昏则剧，小溲频数，肢体易痉，舌苔灰浊，胸脘不舒。显系手足厥阴之邪，欲归阳明中土，土中之暑邪湿热，结秘不开，气皆受病也。病在险途，未便小安为慰。
川连（七分，酒炒）　淡芩（一钱五分）　川黄柏（七分）　茯神（三钱）　枳实（五分）　桑叶（二钱）　丹皮（一钱五分）　木通（四分）　黑栀（二钱）　全瓜蒌（六钱）　川贝（三钱）　竹叶（一钱）　荸荠（四枚）　海蜇（一两）　万氏牛黄清心丸（四分）　西瓜汁
又：今日神气又清于昨，呼吸之气亦和于前，似属佳兆。然身热似疟，小便频数等症，不一而足，且舌尖深红，邪虽渐化，阴液大伤，非所宜也。
川连（五分）　黑栀（一钱五分）　中生地（五钱）　麦冬（一钱五分）　车前（三钱）　桑叶（一钱五分）　竹叶（三钱）　淡芩（一钱五分）　丹皮（一钱五分）　瓜蒌（三钱）　元精石（二钱）　茯神（三钱）　牛黄丸（四分，茅根汤下）
又：小便频数等症，霍然而愈，毋庸论矣。就脉数，左小右大，舌尖稍红，口中乾燥，夜频少寐，神亦少慧。阴虚邪恋之时，又值立秋大节，小心反复。清化馀邪之法，参人养阴之中。
中生地　枣仁　茯神　知母　丹皮　杭菊　石决明　花粉　淡芩　青蒿　元参　珍珠粉
又：神明已出，肢体更疲，言语亦觉无力，脉平而带小数，小寐妨食，舌色尖红，口时乾燥。病渐退，正益虚。仿七虚三实例，拟甘寒除热法，仍不出暑邪调治之范围。
参叶（五分）　甘草（三分）　麦冬（一钱五分）　元生地（五钱）　川斛（三钱）　石决明（七钱）　花粉（二钱）　茯神（三钱）　羚羊角（一钱五分）　穀芽（三钱）　茅根（一两）　灯芯（十根）
张：（长兴）　失血之体宜补，前病之后，元虚不复亦宜补，正在虚则补之之候。小有寒热，虚更甚矣，尤宜大补。然脉形细小而按其至数则数，察其形象则滞，加以寒热分争，争于午后，胸前痞闷，舌苔满白，口中乾腻，小溲色黄，大便或溏，咳嗽时作，头痛体痠，一派暑邪内伏，出入于少阳，阳明之界，又须提化时也。斟酌为宜。
小柴胡汤（合），温胆汤加旋覆花　杏仁

怪病  ***************************
朱：（太湖上）　怪病。
礞石滚痰丸（一钱五分）
又：痰从滚法滚之，则随气升降，据述轻矣。然其所以不能速愈之故，或因气郁不宣，痰虽欲滚而不能全滚，也未可知。
半夏厚朴汤　煎服，送礞石滚痰丸（一钱）

风热  ***************************
中州宦者席公来书悬拟方：
风胜则浮，热胜则肿，浮肿二字俱全。断为风热，非杜撰也。浮肿之势，起于两颐，延及咽喉，又及牙肉颈项，颜色转红，饮食不便，有如噎膈之形，病情之有加无已，风热之无路以出，不言而喻。惟其如此，病无中道而立之理，势必益造其偏。风热之邪，阳邪也，阳邪从阳而亲上，所以肺热叶焦，则生痿躄，手足不能举动。然犹未也，大筋软短，小筋弛张，软短为拘，弛张为痿。且至颈背强[几][几]然矣。其俯仰之常病之形于外者，可云苦矣，而不知邪已更形于内，俾得喉主天气，咽主地气，出纳之所，勃然加肿，妨碍饮食，几乎闭而不通，欲作喉痹也。喉痹之症急，痿躄之病缓，缓者已得清滋而渐缓，急者亦须清化而不急。盖喉痹痿躄，无一而非风热，亦无一而非风热伏于肺胃两家，累及于三阳经络也。然乎？否乎？姑拟许氏方主之，以备採择。
杵头糠（三钱，包）　薄荷（二分，后入）　桑皮（一钱）　羌活（五分）　羚羊角（七分）　牛蒡子（三钱，炒研）　淡豆豉（三钱）　大生地（三钱）　绵黄耆（一钱）　白蒺藜（三钱，去刺）

肺痈  ***************************
杨（上塘）　咳嗽臭痰，口中辟辟燥，胸前隐隐痛，已经半载有馀。脉形虽然变小而数疾有力，肺痈之根底不清，不宜再延，延则声音渐烁，反成肺痿，不可救药也。近来气息短促，肺金不能当令而旺，更恐其喘。
芦根　苡仁　杏仁　冬瓜子　地骨皮　青黛　蛤壳　桑皮　川贝（去心）

紫云疯  ***************************
孙（常熟）　紫云风后上病于牙关，下病于腿骱，能溃而不能敛，元气因虚，馀毒又走下腿，骱中强痛不和，脉弱色痿，神倦妨食，自汗嗌乾心悸。虚证百出，必须大补。
鹿角胶　黄耆　党参　归身　熟地　肉桂　生于术　白芍　炙草　陈皮　茯神　河车（炙，一钱五分）

喉痹  ***************************
握别以来，瞬更裘箑，每怀雅度，时切神驰。比维道履安和，顺时晋吉以颂慰。弟寄迹栖山，将届一载，公私历碌，无善可陈。大小女人夏以来，喉间常时作痛，近更生有白点，饮食难进，是否应归内治，抑系外用敷药。此间又无名医，诊观殊难测其是何症候。伏乞酌拟方药，交存（敝室）转寄。素承关爱，定不以琐事见却也。专此布悬，即请时安，合吉不尽。
李鸿钧
所言大令爱入夏以来，喉间时常作痛，近更生有白粒，饮食亦多不便云云，似属喉痹。喉痹之证，自古已然，于今为甚。数年前狂风毒风，日夜交作，霍乱之馀，变为此症。浙江安徽三省，处处患之，皆不外阴虚多火之人，一有新风，郁热便起，咽喉梗痛，色兼红白，有如花驳之形，或咳嗽音烁，或腹胀妨食，胸前之闷，或重或轻，始而尚如实证，后来变作阴虚，归入痨病一途，最为扼腕。今大令爱尚在初起之时，不繫乎新风，即关乎郁热，宜散宜清，悬而拟之。附方于后，以备採择。
桔梗　连翘　元参　生草　薄荷　川贝　淡芩　牛蒡　马勃　（另）碧雪丹

舌  ***************************
候（上海）　舌乃心之苗，其所用事者包络，所主相火，升之于舌，舌自作疼。痛经百日之久，津液暗伤，舌色光绛而不生苔，甚至相火自戕根本。两目昏眩，右关脉息弦数，左寸关部更甚，恐其不愈，将口糜接踵而至。
生地　天冬　生甘草　黑栀　元参　西洋参　淡竹叶　柏子仁　远志肉　羚羊角　木通　川连　赤苓　丹参　当归
又：舌痛已除，苔还不生，水亏火旺，宜养宜清。近日冒风咳嗽音烁，权以化法。
泻白加杏仁　前胡　荆芥　通草　甘草　桔梗
接服方：三才（参用洋参）　导赤　元参　丹参　柏子仁　川连　阿胶　茯神　藕　（另）天王补心丹、朱砂安神丸。

咳嗽吐血  ***************************
倪（府前街）　两胁不舒，劳则失血，又兼上升之气，无端而出之于口，或作咳而乘之于肺，甚则气行血亦行，气止血亦止。其为气也，至大至刚。似属古语云：上升之气，自肝而出，中挟相火。然则两胁属肝，初病在肝，而今亦未出乎肝。肝者，将军之官，其性本刚，刚则柔克。非柔不和一语，本为治肝而设，不能不宗之，以防其陡然上冒。
大熟地（五钱）　磁石（三钱）　青铅（一两，打）　羚羊角（一钱五分）　苡仁（一两）　侧柏叶（三钱）　川贝（一钱五分，去心）　秋石（三分）　藕节炭（三钱）
又：血之冒势已平，而咳痰之中尚兼血色。气未降，血易升，势所必致，未便以小安为慰。
天冬　熟地　旱莲草　青铅　龟版　秋石　川贝　沙参　侧柏炭　苡仁　磁石　藕节炭
陈（嘉兴）　上失血，下漏疡而患咳嗽，未有不从阴虚而得。
六味加沙参　麦冬　川斛　川贝　陈皮
徐：（三乡庙）　脾为生痰之源，肺为贮痰之器。咳嗽久而未轻，晨起更重，所吐之痰，稠稀不一，舌苔薄白，脉息小弦。欲清贮痰之器，庶必先绝生痰之源。然乎？否乎？
六君加麦冬　苏子
吴（嘉兴）　卧不能正偃，正偃则咳甚而息有音。肺胃二经，皆作贮痰之器，然非一朝一夕如此，恐难取效。
苏子降气
严按：此肺咳也，《内经》肺咳之状，咳而喘息有音。
又：痰饮久踞，外易招邪风，内易动阴火，一招一动，咳嗽必剧。然邪风外感，必有外感见证。据述所见之症，毫无外感情形，反有阴火内动之象。盖所见咳嗽，日间本轻，夜亦不为遽重，每至寅时而剧。夫寅时气血注肺之时，肺经贮痰，其气已塞，此时气血一注，其气更塞。塞则咳多嗽少，加之以呕逆恶心，涕唾随之，重之于火升面红，喷嚏而呼吸短促，呀呷有声，岂非火逆上气，咽喉不利，肺咳之状，咳而喘息有音，都被痰饮所动乎？如是者有年，其中寒热温凉、补泻通塞，竟无见长之药，而欲一举两得，收功于朝夕者，断无是理。
苏子降气合麦门冬汤加竹沥　风化硝　白芍
紫菀
周（濮院）　脉数而涩，阳络频伤之后，咳呛少痰，胸膈痞闷，喉痒乾渴，少纳便结。酷暑内郁，化火伤阴，肺失清肃也。不宜久延，延则成损。损之所致，有外邪也，与本来劳怯者有间。燥令大行而遇此症，当以西昌法。
清燥救肺汤去麻仁，加羚羊角　川贝
又：进西昌法，咳呛稍轻，纳食少加，药之的对病情也可知。然咽嗌常乾等症，尚未向衰，燥与火邪正甚，加味用之为要。
前方加花粉　鲜生地
丁（福山）　肝火上冲于胃，胃家所积之血，从此而出，频发频止，每易归入损门。慎之。
二至加白芍　炙草　忍冬藤　龙胆草　苡仁　枇杷叶　茅根　（另）金银花藤，干剪草（三味熬膏）
马（无锡）咳嗽久而已缓，尚易吐血，右关脉数且急，阳明伏热使然。
犀角地黄汤　枇杷露
陈（虎丘）　小有寒热之馀，咳嗽气喘，痰血，少纳，盗汗，神疲。想是劳倦体质，无力化邪，恐其喘甚汗多。
清燥救肺汤去麻仁，加炙草　阿胶　川贝　玉竹　茅根
吴（横泾）培养脾肺，兼化火邪，夜来得寐，而其所患咳嗽减矣。然减不足言，尚形咳逆，吐出咸痰，喉痒口乾，胸闷脉数，将泻白散加味用之。
泻白加二母　桔梗　淡芩　枇杷露
朱（海宁）　咳嗽脉数，左关浮大，风邪深入肝经，化火伤肺也。咽痛音烁嗌乾，恐其成损。
补肺阿胶加泻白　二母　蛤黛　羚羊角
徐（枫泾）　去秋失血，其咳尚轻。惟冬间一咳，已交初夏加剧。音烁于上，便溏于下，能食无力，或咽痛，或嗌乾。想劳倦伤脾，不能制湿于中，焉得生金于上，防损。
诃子肉　通草　桔梗　甘草　茯苓　地骨皮　桑皮　苡仁　川贝　麦冬
奚（湖州）咳嗽失血，一月有馀不断。究恐喘冒，勿以缓而急之。
四生去艾，加泻白　二母　枇杷露　茅根　忍冬藤　旱莲草
周（顾山）　阳络频伤，血皆红色，此时吐者遽述粉红。粉红之血，营卫虚也。虚则不能摄血，血脱之于外，势所必然。
归脾（用丹参）　苡仁　枇杷露
又：血有所归，今日止矣。然石脉芤大，尚属气分大虚，不能摄血之象。血脱益气之法，正为此等证而设，当取之。
归脾汤
吴（横泾）　阳络频伤，咳嗽咽痛，脉形细数，神倦少纳。积损成痨，阴火已冲之象。
六味合生脉加百合
张（乐荣坊巷）咳嗽一爽，经络之精夜润矣。润则所留之瘀血，从此而出，胸前闷痛，从此而轻，岂非美事！但漏疡日久，阴气下泄，阴火上升，肺金仍受其刑。脉形细数，口舌乾燥。一损损于下，自下而损及于上之形，未有艾也。欲卜其旋元吉，未许稳成。
六味合四阴　加黄明胶　二母　枇杷露
陆（嘉兴）　咳嗽未止，胸闷先开，膹郁之属于肺者，已有清肃之机。然虽得其机，尚不能作贮痰之器，亦不能竟为生水之源，此咳嗽嗌乾所以不能即愈也。清燥之品已有馀，救肺之味还不足。
清燥救肺加大生地　花粉　川贝
裘（海门）　形寒伤肺，传入大肠，咳嗽于上，外疡于下，久而不愈，咽烁嗌乾，脉形弦紧带数。所谓一损损于肺，此症是也。
芎枳　四物　紫苏　紫菀　杏仁
又：得汗则咳嗽自松，然所达之邪，不足以尽其病，前方加减可也。
前方（加）麦冬　甘草
郁（长安）　时病中之咳嗽失血，经年未愈，加之以寒热，重之以盗汗，脉弦而数，肌肉暗削。积虚成损，恐至积损成劳。
当归六黄合四阴去草、芩，加川贝　生蛤壳
彭（通州）　咳嗽已经四载未痊，然亦无大害，惟深秋病剧之馀，常难脱体，轻则生痰，重则动血，胸或痛，口多干，脉形涩数，是肺病也。不宜再延，延久恐成一损。
清燥救肺去石膏麻仁，加丝瓜络　川贝　花粉
此元气已虚，又经炎热之蒸灼，复伤其气，所以至秋而发咳也。
金（嘉兴）　脉数，右部中按弦大，左部沉按细急。细急者，阴伤也；弦大者，伏邪也。阴伤则热，伏邪亦然。左右之至数，自然见数。据述去春咯出纯血，或带紫红之液，喉间从此黏痰，面部从此火升，口乾津不到咽，亦从此而间作。肺胃两经，毫不介意；孰知二经一病，内热薰蒸于上，毛窍常开于外，或风或温，容易乘虚而入，阳络重叠受伤，秋间犹可，冬令加剧。然则伏邪之化热伤阴见证，而非阴虚不足，自内以生之弱症也。阴既伤矣，不能不养，邪热之伏留阳明，不能化尽，究属此病之根，不能不以清热为主。
忍冬藤　麦冬　川贝　知母　阿胶　地骨皮　石斛　花粉　枇杷露
仲（上津桥）　寅时气血注肺，肺受气血之注，相传更属有权，清肃行矣，而反咳嗽喉痒，嗌乾气逆，溺微黄，胸微闷，何气使然？曰：风温失血，得清凉而止。而风温之邪，尚恋肺经，一被气血所注，壅塞不通，此咳嗽等症，独甚于斯故也。白为肺色，泻白即所以泻肺，泻肺者泻肺经所恋之风温也。
加味泻白散去参，加川贝花粉　银花露
陈（崇明）　咳伤血络，络伤之后，咳久不除，咳之所以不除，都为络伤也显然。然积虚成损，积损成劳，无怪乎脉形细数，内热蒸蒸，神昏言微，不耐炎蒸，已露一斑矣。速速退归林下，扶过三伏再商。
玉竹饮子加麦冬　丹皮　青铅　阿胶
沉（王江泾）　咳嗽半载，寒热经月，苔白口腻，干不多饮，痰不畅出，小溲色黄，脉形弦细。此系阴虚受风，久而不化，又患以暑，病情加剧也。伤风成劳，伤暑成瘵。劳瘵之根，最难下手，而况阳络新伤，更难取效。
清燥汤去苍术，加杏仁　旋覆花　紫菀　枇杷露
诸（无锡）　脉数右部涩小，左太浮弦。咳嗽两月有馀，不独上伤阳络，且兼结肿肛门，便难口燥，显系阴亏之体，不耐燥气加临，肺气自戕，传及于肠，极易成损，速以食色之性慎之。
清燥救肺加大生地　羚羊角　花粉　川贝
陈（木渎）　阳络重伤，咳无虚日，且咳呛连声，痰始一应，往往盛于五更，肝火刑金水亏所致。近来大便易溏，亦在五更之候，脾阳下陷，不问可知。阳陷者必须温而升之，水亏者又须清而降之，病在用药两难之际，必须斟酌。
六味合参苓白术散　百花膏
又：温升与清降并行，上下之见症无一不和，各得其所也大妙，所嫌左关一部之脉，弦虽当令，过大过急，肝阳内旺，肾水暗虚，养肝之法，合入前方。
照前方去桔梗，加牡蛎

哮喘  ***************************
何（通州）　肺为贮痰之器。痰中有火，毛窍常开，风邪易感，哮喘时作。作则降气为先，盖以肺虽贮痰，而其所主者气也，气降则痰降，气升则痰升。
苏子降气汤　杏仁　另指迷茯苓丸　礞石滚痰丸
钱（荡口）　咳嗽哮喘，正在窃发之际，脘腹胀满，皮肤浮肿，四肢逆冷，脉息细小，舌苔白腻。元阳不足，肺本虚寒，外不耐风邪，内不耐浊气，交相为患也。恐其塞厥而败。
苏子降气去夏草，防己　茯苓　冬术　川附　杏仁
金（猛将衙）　咳嗽而兼呀呷有声，哮喘病也。当发之时，宜治其上。
苏子　橘红　半夏　归身　人参　乳香　白果　杏仁
王（吴江）　哮喘本宜辛降，而大便久溏，虽利乎辛，不利乎降。
二陈　桂枝　桑皮　淡芩　杏仁　白果
蔡（常熟）　哮为上喘，喘出于肺也。肺本清肃，何以作喘？而不知肺为贮痰之器，容易招风，亦易阻气，气机不利，则呀呷有声矣。
指迷茯苓丸
孙（枫泾）　脾为生痰之源，肺为贮痰之器，夫脾属土，健运者也；肺为金，坚刚者也。何以有生痰贮痰之患？而不知两经虚者，各失其体，所进饮食，不能运化气血，陡变为痰，一有风邪外束，呀呷有声，上喘自作，以昭肺病，不独平日之脾虚痞胀而已。然此时哮病不作，从痞立方为要。
茯苓丸　冬术　杏仁　橘红　鸡内金
程（臬桥）　形寒饮冷则伤肺，所贮之痰，因此而动，动则呀呷有声，卧难著枕，哮喘作焉，愈发愈勤，甚至生痰之源，源源而来，已昭肾气下虚，不独肺病而已。现在右脉滑大，标病为急，宜先治之。
三子养亲合苏子降气去归、桂，泻白　冬瓜子　杏仁
金（嘉兴）　痰饮内留，最为咳嗽之蒂；老痰内伏，又为哮喘之根。哮喘多年，时发时愈，今岁更勤，即咳嗽之症，亦无全愈之日。痰饮老痰，一在于肺，一在于脾，脾肺两经，比之往时则弱，弱则痰饮老痰之窍踞者，毫无向化之期。培养脾肺，最为此症要药，然独治其本，而未及其标，现在属标病者，痰饮也。咳嗽见于老痰哮喘之馀，正须著眼治之，以使苟安，未识是否？
茯苓丸加旋覆花　桑皮　紫菀茸　杏仁　白果　发哮时服苏子降气汤
锺（湖州）　肺为娇脏，不耐邪侵，一伤于悲哀，二伤于发散。从此相传无权、清肃失司。木寡于畏，怒则为哮，毛窍常开，寒则亦发。当发之时，肺经所贮之痰，脾经所生之痰，无不攸归于窍，呀呷有声，卧难著枕，如是者数数矣。现在不发之时，脉静而细弦，元阳不足，非补不可，非温亦不可。
紫菀茸　银杏肉　玉屏风合贞元　两仪　金水六君加五味　桑皮
韩（南壕）　肺为娇脏，不耐邪侵，若有热伏于中者，则毛窍常开，风邪易感，感则哮喘发焉。然上病外邪，固能如是，而不知肾气虚者，脾气衰者，一经劳动，亦易喘急，是以喘势有加无已，标本同病也。
六味　泻白　麦冬　苏子　牛膝　竹沥
胡（奉贤）　似哮非哮，而实肝肾下虚，气已早不归元。苟有所伤，则下气上逆，吸不归根而喘矣。速为静养，以免虚脱。
金水六君　生脉　牛膝　牡蛎　胡桃肉　杏仁　金匮肾气丸、金水六君丸（二味和匀，清晨青铅一两，煎汤送下）
朱（吴江）　愈发愈勤之哮，肺经病也，肾气虚矣。然究其两经所病，未有不因乎脾衰，衰则所进饮食，生痰生饮，内可以动肾气，外可以招肺风。欲断此哮，必须崇土。况现在咳嗽独甚寅时前后，食积生痰，更宜崇土者乎。
六君　神麴　炒楂　麦芽
杨（安徽）　哮喘时发，发则胸闷咳逆，卧难著枕，病之常也。惟所出之痰，或带红色，口中之味，亦作气秽，肩背痠痛，脉形小数。肺胃两经，必有伏热在里，蒸开毛窍，容易招风，最为累事。现在哮止二日，吐出之痰，黏而且黄，尚从咳出，不能不以清法。
桑皮　骨皮　杏仁　冬瓜子　丝瓜络　白果　川贝　苏子　芦根　浮石　苡仁　如哮喘发作时加莱菔子　白芥子　紫菀　桔梗
朱（吴江，复诊）　至哉坤元，万物资生，所进饮食，生气生血，不致生痰生饮，咳嗽自除。所谓治病必求其本，诚哉是言也。
六君　九味资生丸
又：（丸方）金水六君合参苓白术加神麴　麦芽　山楂
杨（关上）　肺俞伏痰，招风则发哮喘，呀呷有声，卧难著枕，甚至寒热分争。近来平善之事，呼吸短气，痰声不利，脉象弦滑。肺胃两经都被痰所贮也，权以导涤法。
指迷茯苓丸　苏子　橘红　杏仁　炙草　旋覆花

音烁  ***************************
卜：肺气本虚之体，不耐风邪外感，音烁不扬。
诃子散
又（丙转：）金实无声，金破亦无声。金声不外扬，两手脉小，责其肺气久虚，元府不闭，风邪得而袭之，是虚为本，实为标矣。
诃子散　玉屏风　紫菀　石菖蒲
曹（震泽）　土能生金，金声不能嘹亮者，土气必虚。虚则补之，盖补土即所以生金。
异功　诃子　通草　桔梗
徐（枫泾）　去秋失血，其咳尚轻，惟冬间一咳，已交初夏皆剧。音烁于上，便溏于下，能食无力，或嗌乾，或咽痛。想是劳倦伤脾，不能制湿于中，焉能生金于上。防喘。
诃子肉　通草　桔梗　甘草　茯苓　骨皮　桑皮　苡仁　川贝　麦冬
张（平望）　语声喑喑然不彻者，心膈间病。心膈之间肺也，肺病则次指无力，脉小而滑，滑则为痰，小则为虚，肺既虚矣，自易贮痰。
桑叶　枇杷叶　杏仁　炙草　川贝　降香　竹沥　诃子肉

胸痹  ***************************
单（海门）　胸痹者，胸中阳气不通也。久则难变，必须日就月将，庶转旋吉，否防吐血。
瓜蒌　薤白　半夏　旋覆花　丝瓜络　冬瓜子　橘络　延胡　金铃子
荣（青浦）　心痛彻背，是名胸痹。久而不化，适值燥气加临，咳嗽未了，咽喉乾燥，痰内带红，脉形细小，理之不易。
瓜蒌　薤白　橘红　枳壳　杏仁　桑叶　枇杷露
张（齐门）　胸痛彻背，呕吐厥逆，脉左弦甚。想是中阳不旷，而肝风载痰上逆也。
瓜蒌薤白半夏汤　金铃子散　苏子　杏仁　旋覆花
任（无锡）　胸痛彻背，延及于旁，又兼咳嗽。此阳气不旷，风痰交阻于中，久防动血。
栝蒌薤白半夏汤加白酒　旋覆花　杏仁　枳壳　橘红　茯苓
万（嘉兴）　胸痹初愈，脉形弦滑，舌苔糙浊。脾胃阳虚，湿痰内阻。
生冬术（枳实，拌炒）　半夏　瓜蒌　薤白　茯苓　炙草　益智仁　旋覆花　生姜　橘红　穀芽
金（接驾桥）　背痛彻之于胸，胸痛亦彻之于背，其中之阳气安在哉！然脉虚而弦，白苔满布，小溲短赤，气逆为噫，更有湿浊在里，郁而不化也。
治中合连理　越鞠
徐：（湖州）　胸脘作痛，延及背胁，舌苔满布，脉象细弦。阳虚不旷，湿邪寒气凝结于中，无从化解也。从胸痹例治法。
栝蒌薤白半夏汤　推气　吴仙　六安
谭（侍其巷）　动则气逆　从胸膺之间，逆入两肩部分，作胀作痠，舌苔满白，脉息小弦。此系胸阳不旷，湿痰阻气也。
旋覆花汤合瓜蒌薤白半夏汤　桂枝　橘红
又：胸为阳位，非温不可。所以温通之下，气之逆者已和其半；半之留落者，尚须加减用之。
栝蒌薤白半夏汤　二陈　茯苓丸　苏子　旋覆花

痧劳  ***************************
顾（平望）　痧子后久咳不痊，所出之痰，或绿或白，肌肤灼热，口舌乾燥，乍不得眠，眠则鼻塞气闷。所患风热之邪，留于营分，肺胃日病、阴液暗伤，即名痧劳也亦宜。
四物（用生地）　羚羊角　丝瓜络　香苏饮　苇茎汤
又：进前方病衰其半，肺胃两经尚有留落者，不能不以辛凉解散。
四物　香苏饮　苇茎汤　丝瓜络　羚羊角　淡芩
又：脉形小数，小为病退，数为馀邪。咳嗽虽轻，尚未了了，补阴之中，寓以消法。
四物　泻白　二母　蛤黛散　淡芩　芦根　枇杷露　另琼玉膏

脾胃劳倦  ***************************
黄（海宁）　物物有阴阳，就脾脏言之，亦有阴阳在焉。脾阴为心力所伤，舌苔剥落，口中乾燥，容易生热，势所必然。若脾之阳气，都被劳倦所伤，则健运失常，胃家所受水穀，未免作胀，亦易事也。阴无骤长之理，阳有生阴之义，先理脾阳，最为现在要著。
异功合香砂加白芍　穀芽　山楂
周（嘉兴）　饥饱失时，脘中作痛，见于背膂时疼之体，劳倦伤脾也。近来咳嗽痰白，未免新风外感，兼理乃妥。
六君合治中加金沸草　前胡　杏仁　紫苏　桑皮　归身
马（海盐）　纳食主胃，运化主脾，能纳而不能运，脾弱胃强可知。然脾属土，土之生于火也，火土不合其德，必须补火以生其土。大便乾结，少腹有形，刚温本非所宜，主以柔温乃妥。
大熟地　归身炭　枸杞子　怀药　苁蓉　沉香　菟丝饼　柏子仁　广陈皮　冬术　党参　九香虫

自盗汗  ***************************
胡（松江）　头痛之馀，夜来盗汗，所谓阳加于阴，此症是也。
桑叶　甘麦　大枣　生地　石决明　茯苓　白芍
李　鼻衄作痠，变为自汗盗汗，神倦神昏。
当归六黄汤　玉屏风
沉（枫桥）　失血久咳，盗汗气急，阴不敛阳，阳被邪火所蒸而越，所以外反恶寒。
当归六黄加粉黛散　加枇杷露
周（常熟）　产后盗汗，口甜，或发寒热。苍黑肥盛之人，是属阴虚之体，患此乃阴虚湿热也，大补其阴，大清湿热。
当归六黄汤
周（下横）　盗汗阴虚者多，自汗阳虚者少，二者兼而有之，当取并行不悖之方为治。
当归六黄　防风
周（无锡）　温热之邪，从阳而加入于阴，自汗盗汗，皆如雨下，交冬则然，余时惟动则有之。近来心中嘈痛，汗出太多，津液内亏之象，补中寓化为宜。
甘麦大枣　玉屏风　当归六黄　省头草

不寐  ***************************
俞（西汇）　卫气行于阳则寤，行于阴则寐。寐少寤多，卫之气行偏于阳分，不入于阴，阴虚不能恋阳，阳不下潜，舍补阴之法，别无他法。
黑归脾　龟版　半夏　秫米　另磁朱丸
孙（东塘）　不寐，阳跷脉满使然。
秫米　半夏　天王补心丹去远志、桔梗、五味，加竹沥另朱砂安神丸（三钱，临卧服）
宋（阊门）　夜间少寐，口燥而苔腻，晨起略作乾呕。胆府失其清净，胃亦不和。
温胆　半夏秫米汤　枣仁　知母
施　胃不和则卧不安。然胃本和也，必有所以不和之故。左寸脉沉，心气下郁；右关脉弦，湿气内阻。一阻一郁，无不归之于胃。胃虽欲和而不得和也，理所必然。
交感　朱雀　半夏　秫米　枣仁（用连拌炒）　橘红　夜交藤
陆（吴江）　多病者必须药物，前病既多，服药不少，姑置勿论。就夜来不寐言之，是阳跷脉满也，然满则固然不寐，而夜间仍有寐时，即得寐时容易惊惕而醒，又属肝经伏热，不能藏魂所致。且先藏之。
真珠母丸　（真珠母　熟地　当归　人参　枣仁　柏子仁　茯神　犀角　龙齿　沉香）
又　肝已藏魂，夜能自寐。然肝之火，相火也；心之火，君火也。君火一动，相火无不随之而动，养化肝经固佳，清补心经更妙。
真珠母丸　银花　朱砂安神丸（米饮汤送下）

胀满痞  ***************************
祁（崑山）　便血日久不痊，腹形渐满，是血虚不能敛气也。当时大补其血，以敛其气，病情无有不和，既失此著，血反凝而内阻，大腹更满，甚至脐突筋露，妨食气短，变为棘手之候，奈何？
四物合附子理中加牛膝　车前　桃仁　琥珀屑
陆（孝义坊巷）　暴腹胀大、阴故暴，阳即不暴，然则此间之胀大属于暴者、属于阴而不属于阳也显然。足部时疼，现在窃发之馀，厥阴肝邪不病于本经而顺乘中土，良有以也，殊属棘手。
茅术理中加木瓜　香附　赤芍　槟榔　川朴
丁（乌镇）　血痢日久，尚患溏泄、大腹胀满，按之如鼓，右脉弦滑而数，饮食递减，神情困倦，脐已平者防突。
厚朴生姜半夏人参汤　煎送小温中丸（一钱五分）　中满分消丸（一钱五分）
又：溏泄稍和，满痛时作，脉形弦滑，左亦太硬，三虫共食一器，且被肝木所乘。
照前方加金铃子散　青皮　炒楂　（煎送前丸）
又：肝脉一和，腹痛自止，未始不佳。无如右脉弦滑，腹形硬满，脐突溺短，大便还溏，所患之邪，正属不少。
仍照前方去金铃子散，炒楂。加大腹皮　泽泻　赤苓
包（海盐）　酒之湿热，已积二十多年，曾经衄血，又患黄疸，现在单单腹胀，二便违和、口中乾苦，脉形弦数，理之棘手，脐虽外突，食尚加餐，下夺之法，可以施行。
小温中丸（八两，每服三钱）　党参（一钱五分）　白术（一钱）　陈皮（一钱）　葛花（一钱五分）　鸡距子（一钱，煎汤送下）
又：土郁夺之，则单腹胀应手而平、然小便已长、尚兼黄色、左脉多弦、鼻衄易流。肝经之湿热未清、尚易传入中土而作反复也。
照前方加茅花（一钱）　绿豆（一两）
石（横泾）　血中有气，血脱气亦从而脱，脱则所主湿邪，不能运化，大腹胀满，日久不痊，脐突筋露，脉小色萎。如其一加喘息，不能下问矣。
附子理中　肉桂　茯苓　橘红　半夏　当归

浮肿  ***************************
吴（夹铺桥）　面肿曰风。肿退而变为一身胀满，咳嗽气塞，脉小左浮右沉，溲短肢冷。所感之邪风，自肺而传入脾也，恐为喘塞而败。
小青龙汤合麻杏石甘汤
王（吴江）　病后移邪于肺，咳嗽不已，继以浮肿，或见小有寒热、溺黄，气升防喘。就病中无汗，卧难著枕而论，当以小青龙法。
小青龙合石膏汤
汪（崇明）　一身尽痛，变为浮肿，是风湿为病也。病已向愈，元气未充，所有馀邪，容易招暑，季夏腹中作胀，胀极而满，甚至上下均见浮肿，脉形弦细，舌苔满白，小水不长，以昭阳气内亏。法当温化，以冀不喘。
春泽合防己黄耆
陈（吴江）　男子以自下肿上为逆、究其所以致此之故，湿邪无路可出，气又自外而来，互相交结，故苔白口乾，脉弦不能食也。幸未气喘。
防己　茯苓　陈皮　冬术　泽泻　牡蛎　紫苏　桑皮
李（葑门）　因于气为肿，肿之见症，未有不属于气也明矣。然气有虚实，右脉软弱，左关带弦，脾经不足，湿气有馀，或因肝气内逆，风邪外触，皆可作也。
茯苓　防己　黄耆　桂枝　冬术　陈皮　乾姜　桑皮　炙草
卢　男子自下肿上为逆，已逆而舌苔不生，逆中之逆也，能不虑其喘乎。
防己　石膏　冬术　茯苓　炙草　五加皮　党参　黄耆另济生肾气丸　禹馀粮丸
陆（北壕）　因于气为肿，然面肿曰风，足胫肿曰水。想是气虚之体，风水外袭而共成此肿也。
防己黄耆汤　茯苓　桂枝　陈皮　制川附　桑皮
周（松江）　咳喘于前，浮肿于后，病经一载，脉息沉弦。肺之清肃不行、脾之健运失常、身中痰湿，犯于上焦，或行于下部，漫无向愈之期，非所宜也。
防己茯苓汤　桑皮　五加皮　橘红　川椒目　杏仁　紫菀　苏子　另金匮肾气丸
吴（江村桥）　风邪从阳而亲上，湿邪从阴而亲下。下肿而延及于上，上肿而累及于中。上下相移，久而时发时止，未有如今日之发而不肯愈也。现在阴囊既肿，大便既溏，湿甚于风之候，治湿为主，治风次之，然不喘乃妥。
五苓　防己　桑皮　陈皮
蒋（无锡）　面部浮肿，延及周身，甚至胀满，又增咳嗽，寒热气逆、不得卧下，二便失调，脉形弦细，此系风邪夹湿，脾肺两伤也。脐已外突，理之棘手。
防己黄耆汤合麻黄汤　羌活　米仁　厚朴　白芍　冬术
又：昨得微汗，卧能得寐，面之浮者稍退，溺之短者稍长，所用之药，似属的对，然余者未便举以为喜。
防己黄耆汤去耆　白芍　冬术　厚朴　腹皮　羌活
又：浮肿日退一日，似属佳兆。然在上者已可，而在下者尚甚。
防己茯苓汤　厚朴　米仁　腹皮　羌活　川椒　白芍　杏仁　冬术
又：邪之浮肿于外，虽见日轻，胀满于中，仍然见重，口乾且苦，溺短不长，咳嗽气短，四肢逆冷，脉形细小，一饮一食一汤一药，无一舒者，邪气填满脘中，正虚不克消化也。筋已露，脐已突，何从下手？
冬术　厚朴　陈皮　炙草　大腹皮　苏子　杏仁　当归　白芍　肉桂　茯苓　另小温中丸
徐（金山头）　恶寒发热，隐癖胀逆，加之以浮肿，溺赤嗌乾。暑风外感，引动宿病。
败毒去贝壳，加淡芩　荸荠
又：进败毒散肿胀虽减，寒热未除，尚须加减。
清脾饮去术、草果，加党参　防己
又：风邪脱入湿中，脉来冲急，大便溏泄，浮肿，寒热头痛，势非轻者。
防风　冬术　葛根黄芩黄连汤　茯苓　防己　五加皮
又：寒热已除，头痛已止，大便溏泄，皮肤浮肿，中宫胀满，土变敦阜，削去乃妥。
胃苓去桂，加防己
又：太阴腹满，不惟寒湿有馀，而且真阳不足，脉冲下体不温，干不能饮，妨食气满，其势颇险，未便以寒热馀邪为主治。
附子治中　平胃　半夏
石（王家溪）　阂疟之风留之于湿，曾经肿胀，今春又发，小有寒热、自汗不渴。右脉濡，左部弦，既无便溺之阳格，又无饮食之速和，其治在表，防脱。
防己　茯苓　桂枝　冬术　黄耆　桑皮　陈皮　腹皮　姜皮
汪（上海）　面肿曰风，足胫肿曰水。风邪从阳而亲上，面部先肿，引动湿邪而亲下，足跗亦肿。如是者前后轻重不齐、现在偏之于上，白苔带黄，脉弦带浮、溺黄不多、气短不长、风多于水是也，不喘乃吉。
防己　冬术　五皮　旋覆花　骨皮
又：风水有郁热之形。
防己　石膏　旋覆花　杏仁　苏子　滑石　五皮
杨（宜兴）　气上冲胸之候，颈脉动，时咳，阴股间寒，足胫肿，目下肿，腹乃大，卧不能正偃，小便不利，苔白气短，脉息沉微。脾肺肾三经阳气内虚、不能运化湿邪，垂成水肿也。恐其喘甚。
桂苓五味甘草汤合小青龙汤加川附子（制）
又：昨进小青龙法，已隔三时之久，胸脘又见气冲，大便先通，浊痰吐后则冲象甫平。显系脾经水湿浊痰阻结于中，究恐喘甚而败。
苏子降气汤
又：大便又通，痰浊又吐，阻结之邪，寻路而出，昨夜之气冲所以免也。然腹满等症尚在，小便不通，肺气不利，脾经不运，故而无向愈之期，不得不虑其喘。
苏子　莱菔子　杏仁　车前　牛膝　冬术　橘红　五加皮　桑皮　大腹皮　赤苓　泽泻
钱（荆溪）　湿邪从阴而侵下，下焦浮肿之时，失于调治，延及中焦，大腹胀满，脐已突，筋渐露，饮食作胀，小水短赤，右脉弦涩，左关独浮过于弦。湿郁为热，阴分已虚，近增咳嗽，防喘。
理苓　大腹皮　汉防己　陈皮　苏子　杏仁　另水泛金匮肾气丸　小温中丸
周（嘉兴）　足胫肿曰水，水湿之气聚于足，消之化之，犹易为也。肿势蔓延于上，大股少腹皆形其状，甚至咳嗽气急，卧难著枕。中上二焦均被邪所侵及，清肃之气已失其常。防喘。
防己　茯苓　冬术　泽泻　猪苓　五加皮　陈皮　杏仁　桑皮　苏子　骨皮　大腹皮
马（无锡）　浮肿咳嗽，继以呕吐恶心，曾经向愈。而肿之痞满，独不能除，后即因此而呕吐又作。浮肿又增，二便失调，脉形细小，苔白不渴，足部硬冷。阴虚寒饮使然，恐其喘甚而败。
桑皮　腹皮　苓皮　陈皮　五加皮　杏仁　葶苈　芥子　车前子　白附子　禹馀粮丸
张（松江）　肿者锺也，为水湿所锺聚也。锺聚之肿，每甚于足，所谓湿则下先受之是也。然独在于下，邪所当然，而其自下肿上，男子得之，其病为逆。据述此病频发频止，脾虚不能制湿，亦属显然。
四苓　防己　陈皮　厚朴　五加皮　藿香
浦（嘉定）　浮肿自上而下，自下而中，中即胀满，咳嗽不爽，无汗气短，胸痞妨食，脉息浮弦，风邪夹湿，由外而之内也。防喘。苔白便溏，溺短，感邪已欲为热，热亦宜清，不能独化风湿。
防己　茯苓　石膏　厚朴　杏仁　泽泻　莱菔子　腹皮　制半夏　桑皮
又：胸之痞，便之溏，似属渐和，咳嗽不作，更为美事。而中宫之胀满、上下之浮肿。苔白气短，溺少口乾，脉息沉弦，防食恶风等症，正属不轻。
防己　石膏　厚朴　茯苓　泽泻　莱菔子　桑皮　车前子　香附　霞天曲
浦（嘉定）　足胫肿曰水，水乃湿所聚也，故曰湿胜乃肿。然则肿者锺也，为水湿所锺聚也，今年岁土不及，湿邪无路可消，结而为肿，欲消其所锺之湿，不能不崇其土。
茅术　厚朴　藿香　肉桂　青皮　茯苓　半夏　防己　炮姜　木瓜
包（史家巷）　湿郁之热，为浮为肿为胀，从下而延及上焦，日甚一日。苔白口腻，呕逆恶心，溺短便坚，加以耳鸣脉小，左关一部独见浮弦，更有风引动于上焦，容易增喘，不能不虑。
五苓　陈皮　防风　防己　半夏　取五皮煎汤代水。
又：脉浮已和，独形弦象，呕逆虽止，浮肿不消。必得小便清长，则上甚之湿热，或者下趋。
五苓　陈皮　半夏　牛膝　五皮饮（煎汤代水）
又：小便不长，膀胱之气化失其常度也。既上之湿，难以下趋，徒增为热，口稍干，龈带疼，脉亦弦中见数也。
桂苓甘露饮去石膏　车前　牛膝　防风　陈皮　五皮饮（煎汤代水）
吴（卢州）　先肿后咳，其治在脾。脾虚不能制湿，反易生痰，不但脾家自肿，而且累及肺金为咳，势已不轻，加之形寒饮冷，肺气更伤，肿满按之作痛，咳逆不爽，惟见薄痰，饮食递减，溺短便溏，脉形郁小，病势有加无已。窃恐清肃不行，健运失常，陡然气喘而败。实必顾虚，泻必先补，昨日行之，毫无动静，想是虚处有益，实虚处无补。将开鬼门，洁净府两治立方。
五苓合麻黄汤（用肉桂）
又：昨日两法并行，自云合意，病邪之宜乎分散，不问可知，再以小青龙法合而用之。
照前方加小青龙汤
锺（松江）　浮肿经年，漫延于肺，咳喘痰涎，理之棘手。
麻黄　杏仁　石膏　甘草　冬术
吴（山西）　面部之肿，延及中下两焦，溺色短赤，舌苔黄浊，口味干甜，脉形弦数。风邪袭入湿热之中，不喘乃吉。
桂苓甘露饮
陆（俞家桥）　痧后之红瘰时发，发无定时，亦无定处，俗名其怪，实即痧邪未尽也。夹湿则下焦肿烂、招风则上下浮肿，浮肿之形，未交一候，遍及周身，风性之善行而数变也，不问可知。防喘。
茯苓　防己　茅术　防风　枳壳　五加皮　萆薢　荆芥　通草
刘（朱家角）　胸脘痞塞，一身浮肿，咳逆少痰，不能卧下，舌苔薄白，小溲甚少，脉形沉小。此系痰食湿交结不解，其气易塞咽喉，恐其喘厥而败。且以降气法施之。
苏子　归身　橘红　炙草　前胡　肉桂　川朴　乾姜　沉香　杏仁

痹症  ***************************
何（松江）　风寒湿三气杂至，合而为痹。痹久则三气之邪，未有不郁而为热，热处湿中，变为大筋软短，小筋弛长，软短为拘，弛长为痿，痿少拘多，湿热之邪，留于大筋为胜。舒筋一法，在所必需。
苡仁　归芍　白蒺藜丸　威灵仙　木瓜　牛膝　桑枝
周（无锡）　风寒湿三气杂至，合而为痹。痹从腰部腿骱而下，寒湿为多。
苓桂术甘　苁蓉　牛膝　木瓜　防风　防己　当归　秦艽
李（光福）　风寒湿三气杂至，合而为痹。温化为宜。
桂枝汤　二陈　茅术　羌活　萆薢　牛膝　当归　松节
周（吴江）　周痹减半，而其所痹之邪，尚留于肩臂胁部。肺肝两经，都被风湿之痰所阻。
指迷茯苓丸　海桐皮　川断　白芥子
蠲痹去耆、草
张（江阴）　风寒湿三气杂至，合而为痹，若风气胜者为行痹，若以春遇此为筋痹。此间之痹，四肢游行，发于仲春之候，指臂强而难举，左关脉息弦急，因风而成筋痹，不问可知。
羚羊角散去独活、芎、防，加羌活　片姜黄　甘草　绿豆衣　龟版
顾（光福）　右肩臑痠痛，延及臂肩，左脉芤数而浮，血虚招风所致。右属肺，肺气所主，久贮之痰，从而和之为患，兼理为宜。
蠲痹汤去防，加指迷茯苓丸　生姜
秦（东山）　疟中之风湿痰邪窜入经络，以致右肢痠痛，筋脉不舒，渐及于左，一手偏热，口中乾苦，脉象弦数，肩背亦有不和之象，此名痹症。
牛蒡子散合蠲痹去防，加茯苓　炙草　羚羊角　桑枝
大师（长兴）　肩臑臂痛之经络都在三阳，而其累及阴经者，不过十之一二，本非内病可知。然遗精日久，曾患痎疟，又值心力俱劳之体，阴血大伤，不免有血不养筋之义。经筋为患，漫无愈期，所以六脉细小，而左关一部独形浮大也。汤丸并进乃妥。
蠲痹汤
陈（泉州会馆）　痛痹偏之于左，且有痿而不举之形，脉息浮弦。血虚之体，风邪乘此而入也，理之不易。
蠲痹加大生地　木瓜　天麻
张（湖州）　肩背痠疼，形寒少纳，咳嗽久而如此。营虚血痹，风痰交阻于中，不能化解也。
蠲痹汤　指迷茯苓丸
沉（青浦）　气血两亏，肩臑之痛延及手臂，动则如此，静则尚安，非补不可之候。然风痰之留落于其间者，不能不兼理之。
八珍　蠲痹去防，加指迷茯苓丸
张（上海）　大股红肿作痛，延及于膝，且至胫骨亦有所伤，本属风寒湿三气杂至合而为痹也。久而不愈，膝骨日大而重，伸而难屈，脉形沉细而弦，欲成鹤膝风，不可忽视。
独活寄生汤　四物汤去芎，加四妙　苡仁　松节
孙（平望）　最虚之体，便是容邪之处。处疡之后，血分暗亏，亏则风湿之邪，乘此而袭，臂肩作痛，自右而移及于左，且兼项背[几][几]，两肢难举，以冬遇此者为骨痹，以春遇此者为筋痹也。亦宜先从筋痹立方。
羚羊角散去独、附，加川断　乌药
孟（常州）　膝骨日大，上下渐形细小，是鹤膝风也。鹤膝风乃风寒湿三气杂至合而为痹之最重者。三气之邪既可为痹于膝，岂不可以挟肺之痰痹于肘耳！盖肺有邪，其气留于两肘，肘之所以痹于左者，左边属血，血属阴，阴血既亏，无怪乎腰脊之凸出，接踵而来也。
据述腰痛于前，咳嗽于后，肺与肾经先受风寒湿三气之邪，郁蒸为热，所以鼻流清涕，小溲常黄，脉形细小，左关独见弦数，右寸独形滑象，甚至身体偏侧肌肉暗削，行步无力，虚态百出。恐其难以支持，因病致虚而脱。
羚羊角　当归　白芍　桂枝　杏仁　知母　羌活　苡仁　制蚕　秦艽　桑枝　竹沥　茯苓
潘（南汇）　一臂不举，此为痹，载在风门，即名风痹也亦宜。然此痹起于外疡，阴血早虚，虚则风邪内袭，未免有之。古人之治风先养血，非无意也。
四物　川断　乌梢　白蒺藜　苡仁　橘红
钱（湖州）　病后遗邪于筋，筋从转后背作疼，变为下体麻痹，屈而不伸，以致大筋软短，软短为拘也。
羌独活　熟地　炙草　苡仁　茯苓　木瓜　归身　泽泻　桑寄生　牛膝　秦艽　于术　香附　制蚕　锁阳　丹皮　白芍　五加皮
朱（平湖）　阳明绕遍一身诸络，风热之邪，曾传阳明，阳明之血，从上而溢。既溢之后，一身诸络有如虫行皮中状，是热去风留也。
白蒺藜丸　防风　桑皮　陈皮　忍冬藤　赤芍　苡仁
徐（太仓）　湿热不攘，大筋软短，小筋弛长，软短为拘，弛长为痿。此乃不痿而拘，拘之为病，湿热邪气，独在于大筋，不言而喻。然软短之拘，虽为湿热之不攘，而湿热之中，似乎湿胜乎热，所以脉弦濡小，带有数意，舌苔满布带些黄意，溺不变，口不渴，四肢痠软，经筋痠疼，甚至下病及上，以昭湿则下先受之之义。羌活胜湿汤一法，最为第一要著。
羌活　茅术　茯苓　防风　橘红　金狗脊　半夏　木香　藿香　秦艽　香附　白蒺藜　炙草　当归

疟  ***************************
周（吴江）　三阴大疟，变为日作，阴经所伏之邪，从阴而出，大妙大妙。孰知疟发日晏一日，所感风邪，仍从风府而下，盖以三阴之阳衰而不旺，不能乘势托出其邪，反被邪乘虚入，虚者益虚，饮食大减，肌肉暗削，身热无力，大腹软满，足跗浮肿，脉微无神，所谓无阳则阴无以化也。际此冬至阳生之候，而有如此病情，危乎危乎！
桂枝　附子理中汤　鳖甲　白芍　鹿角霜
朱（无锡）　痎疟面色苍黄，皮肤浮肿，食则腹泻，自云痞满，舌苔满布，溲液浑浊。此系风湿之邪归併太阴也，不增喘胀乃妥。
桂枝　附子理中汤　防己　陈皮　草果仁
程（竹行头）　但热不寒之疟，渴喜热饮，苔腻节疼，脉微自汗，邪盛阳虚，究恐不克支持而增昏喘。
栝蒌桂枝汤　理中　四兽饮
俞（台州）　三阴疟后，小溲见红，又兼白浊，复为寒热似疟，日夜分争而作，左胁疟母，乘此升逆，口乾脉弦，显繫留邪于肝脾两经，不宜再厥。
一柴胡饮去陈皮，加鳖甲　牛膝　归身　另鳖甲煎丸
丁（常熟）　三阴疟疾，汗多而不发渴，寒湿为多，寒之馀加以梦泄，邪入于肝也。
制首乌　制厚朴　鳖甲　白芍　小青皮　煨姜　生于术　归身　炙草　草果仁　云苓　白蔻仁
秦（海州）　间疟变为三日一作，寒重热轻，脘腹胀闷，口鼻乾燥而不发渴，脉形细弦，舌苔薄白。想是暑湿内伏，又有燥气加临。
清脾饮去芩、草果，加桑叶　陈皮　神麴　藿香
夏（上海）　疟属脾寒。寒之为言，非温非热，乃阴象也。阴寒之气，聚于脾经，发于阳明，寒热往来，间日而作，喜饮热汤，舌上苔白腻而浊，脉息濡小之中隐隐带弦，面上之色黄中带白，汗出不少，小溲夜多，少纳少寐，嗳气不舒。际此冬至阳生之候，而患如是见证，阳之虚也甚矣。惟其阳虚，则阴寒之邪更不能消，所病之疟，无怪乎漫无愈期，急须温化。
桂枝汤加首乌　青皮　陈皮　归身　茯苓　厚朴　半夏　草果
包（王天井巷）　三阴大疟，名曰痎疟。阂者老也，言疟老于三阴之界，漫无愈期。近来自觉神呆，且形痞硬，苔白脉迟，阳气渐虚，不但不化疟邪，而疟邪反欲成臌也。急须大补脾阳。
附子理中汤加桂枝　厚朴　陈皮　半夏　茯苓　鹿角尖
吴（太湖上）　疟疾中之寒热，久而未了，咳嗽不止，夜重日轻，口中乾苦，舌红苔黄。风邪湿邪，深入营中，无从化解也。
四物桔梗汤　泻白加青蒿　鳖甲　丹皮
尤（光福）　痎疟日久，黏汗头眩，脉形细而隐弦，此虚也，不可以作实治。
何人饮去陈皮，加炙草　白芍　牡蛎　茯神　花粉
吴（关上）　进脾胃法，呕恶已止，纳食亦加，痎疟仍然，隐癖僭逆中宫，脉形弦细，舌苔干腻，暑邪正甚，阳气内伤。
清脾饮去朴、芩，加四兽饮　木瓜　牛膝
马（甘露）　寒热如疟，久而不已，口中乾苦，少寐少纳，咳逆，脉细弦数。阴血内亏，留邪于肝也。
四物汤去芎，加羚羊角　青蒿　鳖甲　沙参　川贝　防风　杏仁（去皮）
马（黎里）　痎疟日久，右脉弦细，左部模糊，元阳元气，都被邪侵。
桂枝汤　何人饮加半夏　另金匮肾气丸（疟歇日服）
王（沉店桥）　痎疟日久，气阴两伤，右脉小，左脉弦数，口乾舌红，神疲盗汗，少纳言微，养中寓化为主。
川芎　鳖甲　当归　生地　淡芩　人参　花粉　川贝　橘红
史（芝苓巷）　痎疟生于阴也，阴中之阳不足，则所感风寒湿气，无力以消，来势稍轻，而其移早移晏，自无定期。
桂枝汤（加）鹿角霜　当归　杜仲　香附　白薇　二陈汤
周（香山）　疟疾本属脾寒，寒热往来，两轻一重，又有三阴大疟之根，肾气更弱，必须温化。
鹿角霜　桂枝　冬术　草果仁　当归　青皮　川朴　半夏　陈皮　穿山甲　鳖甲　茯苓
秦（海门）　三疟皆生于阴，阴经之邪，无阳以化，所以寒重热轻，汗多不渴，项痛腰疼，苔白气喘，脉形弦细，右尺上冲甚锐。恐其枝叶未害，本实先拔，而有不克支持之变。慎之慎之。
桂枝汤合附子理中加青皮　草果仁
龚（崑山）　寒热往来，少阳症也。仲景早用和方。然小柴胡一汤，如遇口中乾，咽中痛，往往撤去半夏而用花粉，盖为热伤阴耳。如此类推，则活泼泼地矣。
小柴胡去半夏，加栝蒌根汤，人参易洋参，加元参　川贝　白芍　鳖甲　（严按：二师心古法，巨眼如烛）
潘（震泽）　三阴大疟　日久而轻，小有寒热，口乾溺赤，体痠，加以咳嗽浓痰。想是疟已伤阴，不耐风寒新感也。
小柴胡汤去半夏，加栝蒌根汤　泻白散　鳖甲　川贝　橘红　枇杷叶
马（陆暮）　寒热日作，邪并于阳矣。然其所自来者，三阴也。究须温化。
桂枝汤合何首乌散　二陈加当归　鹿角尖　鳖甲　秦艽
张（宝山）　寒热往来，所发之期，或一日，或两日，或数日，此疟也。
桂枝汤合小柴胡汤加草果　槟榔　橘红　茯苓　神麴
陈（枫泾）　但热不寒之疟，渴喜热饮，苔腻节疼，脉微自汗。邪盛阳虚，究恐不克支持，而增昏喘。
四兽饮加桂枝
金（洞庭山）　三阴大疟，疟邪伤营，血从咳呛而出，法当养化，未便用温。
生地　当归　青蒿　知母　苡米　川贝　白芍　丹皮　鳖甲　茅根　枇杷叶
沉（西汇）　风寒之在三阴者，渐从外达，尚被湿热浊痰所阻，寒热分争，自无一定之期，舌苔黄浊，然元阳不足，究难尽达。
小柴胡汤合何人饮加鹿角霜
郑（港口）　湿热召暑，风亦随之。寒热往来，间日而作，舌苔满布而白，脉息浮弦，头痛口乾，恶心多汗。
小柴胡汤加羌活　藿香　厚朴　橘红　大腹皮
汪（西汇）　头痛之馀，腰痛痠疼，始而小有寒热，后来变为间疟，苔白味辛，胸痞妨食，便溏溺黄，渴喜热饮，脉息浮弦。暑风外感使然。
选奇汤合藿香正气去苏、大腹皮，加柴胡
顾（青浦）　痎疟皆生于阴，阴者肝脾肾三经也。脾肾之脉犹可，而肝之一部，见于左关者，弦而且浮，必有外感之风，留于肝部。良以风喜伤肝，肝为风脏，物以类聚耳！
桂枝汤合柴胡汤　何首乌散加鳖甲　归身
张（关上）　寒热往来，既不能除，又无定时，变为痎疟，已经六五发矣。脉形弦细，痞闷不开，舌苔薄白，饮食甚少，近更咳嗽，口淡溺黄。暑风湿热，归併三阴，不言而喻。
清脾饮加羌活　鸡内金
俞（斜港）　三疟变为间日而作，盗汗隐癖，虚里穴跳，耳鸣筋惕，肝阴虚也，不独馀邪为患而已。
桂枝加龙骨牡蛎汤
施（平望）　冬时内不能藏精，外易以伤寒，寒藏精室，不为温病，必变温疟。温疟之形不一，此间先寒后热，甫经得汗而退，而又形寒自汗，然后退清。此等邪气自内而达于外，其所未尽达者，旋由自外而归之于内，虚使然也。十数发后，往往不克支持，而此病已患四十馀日，精神不见大衰，想是先天本足，邪虽出入于肾家，犹可相安于无事。但自汗太多，肉削少纳，言微畏寒，阳虚已著，虚波陡起，不能不早以虑之。然补中寓化，已属一定章程，惟酒客湿热素胜，小溲短赤，舌苔满白，用药最难。
六味合桂附（桂用桂枝）　真武加黄连
陈（南京）　三阴痎疟，音烁于上，腹膨于中，便溏于下，三焦又病可知。三阴病于前，三焦病于后也。舌苔冷白，四肢厥冷，脉息全无，阳分比阴分更亏，且至有阴无阳而欲绝也。勉拟生阳一法，然恐鞭长莫及。
来复丹（米汤送下）
又：一阳来复，脉尚模糊，虽无暴出之忧，而少微续之喜，不足恃也。
生脉散　煎送来复丹。
张（太仓）　三阴疟，右脉细软，左太弦急，脾湿有馀，肝肾不足。
八珍汤去芎，加橘红　半夏　青蒿　丹皮　鳖甲
沉（西汇）　痎疟变为日作，邪从外向可知。然脉弱体酸，胸闷少纳，元气内虚，无力化邪之候，只宜养化，以冀虚波不起为妥。
何首乌散加神麴　党参
又：元虚，内不耐疟邪发作，外不耐暑气所侵，防喘。
何人饮合首乌散
又：痎疟不歇有根，未发以前，已形气短，既发以后，更加气喘。恐其正不克邪而败。
何人饮加红枣　竹沥
叶（周王庙弄）　疟发四未先见痠疼，继以小热，然后寒大作，汗出渐解，舌苔多白，并不发渴，脉形濡小，一轻一重，已以一月有馀。显系先患风湿，后患暑邪，气血同病也。
清脾饮加归身　防风
又：寒热仍然，经络有收缩之形，手足指冷，本身之阳气素来不足，无力化邪也。
柴胡　归身　白芍　冬术　茯苓　红枣　桂枝　木瓜　白薇　生姜　炙草
张（上海）　痎疟日久，一载有馀，轻而未止，瘾疹外发，瘙痒异常，咳嗽日久，痰出不少，舌苔尚白，溺色犹黄，脉形弦数。所患风邪暑湿，欲从三阴传出肺经而不能畅达也。
何人饮去煨姜，合追疟饮去术，加杏仁　淡芩　白疾藜
王（太仓）　痎皆生于阴，阴经受湿招风，右脉小，左脉浮，足肿不退，脘痛时作，鼻衄易见，小溲色黄。所患风温之邪郁蒸为热，布满三焦，而不能从营卫以畅达也。邪发营卫之时，出入相争，寒热不重，亦不口乾，亦不求救于水，是湿更重于风也。
清脾饮去芩，加木瓜　防风
沉（竹行头）　病转为疟，疟以三日一发者，所感暑邪深入三阴也。经事临期，治须兼顾。
柴胡四物汤去夏，加瓜蒌　白薇　鳖甲
又：热重于寒，口乾头痛，苔白舌红，脉形弦数，乾咳少纳，阴血内亏，不能速化，留邪之兆。
照前方加丹皮　知母　秦艽　穀芽
高（芦墟）　湿热之间疟，内因劳倦伤脾，外因寒邪入肾，所发寒热，变为三日一作，理之不易。
清脾饮去芩，加细辛
又：得汗则寒气先消，而暑湿热三气之邪，尚在三阴之界，无力以消，所以脉形细小之中而带隐弦。
何首乌散加二陈　当归
陆（嘉兴）　痎疟皆生于阴，阴者，三阴也。三阴经深受风寒湿，老于其界，所以寒热往来，止而复作，口不渴，苔黄浊，脉弦而数，四肢微浮。扶正达邪，方为正治。
桂枝汤合何首乌散加茯苓　当归　（疟来日前二时服）。另附桂八味丸（三钱，疟歇日，淡盐汤朝服）
李（花街巷）　寒热有往来之意，口中乾苦，舌苔薄白，脉细弦数，少阳见证也，当以少阳之法和之。但络伤之体，血分本亏，往往有营虚不能作汗之弊。将此意治，合而用之。至于咳嗽日久，不过兼治而已，未便为主。
小柴胡汤合归柴饮　泻白散
廖（奉贤）　三阴疟邪，曾经归腹而肿，幸尔已结疟母，其邪窃踞于肝胆，所以身热又如疟状，似夹雌雄，脉形弦细，苔白不渴，温化为宜。
清脾饮去芩、柴，加川附　牡蛎　白芍　陈皮
又：痎疟仍属雌雄而作，苔白不渴，腹部又有肿意。邪盛正虚，舍温化奚为？
清脾饮去柴、芩、草，加香附　桂枝　炒楂　木瓜
又：疟之雌者已愈，雄者亦轻，岂非美事。无如脐之下旁有内结，按之则硬，动之隐痛，苔白且滑，脉弦而小，阴结阳虚所致。
川附　茯苓　桂枝　于术　陈皮　木香　制蚕　牛膝　当归　白芍　半夏
曹（湖州）　痎疟变为日作，三阴之邪，移出阳经矣。然阳经所受之邪，尚属不少，小有寒热，寒热虽止，而营卫分争之象，仍未脱体。舌苔嫩黄，脘腹不舒，小溲短赤，夜寐少安，咳嗽吐痰，肢体无力，脉形细小。邪少虚多之候，扶正为先，积邪自去。
何首乌散去姜，合何人饮加青蒿　鳖甲　淡芩　丹皮
陈（周庄）　寒热往来，口中乾苦，舌色光红，脉弦而数，此伏暑化燥而发，阴气早伤。如欲提出其邪，势必兼顾其阴。
柴胡　白芍　淡芩　花粉　甘草　当归　大生地　沙参
陆（浦庄）　寒热往来，口中乾苦，舌苔白腻，脉象弦数，伏暑见症也。久咳且嗽之体，兼理为宜。
小柴胡汤加玉竹　桔梗
某　间疟横连募原者也，转而为日作，道不远，气不深矣，似属可喜。然有轻重之别，转者在卫，重者在营，营分之旧邪未已，而卫分又受新邪，新邪包之于外，旧邪更不能消，比之轻重相等，日衰一日者，未可同日语也。至于无痰不作疟，疟久伤阴，痰多咳嗽而兼血者，总不出乎此意。
何首乌散合清疟饮去栝蒌，合何人饮加紫苏　川贝
周（崇明）　痎疟皆生于阴，阴者，三阴也。三阴之邪，孰多孰少。少阴虽虚，虚者遗精；太阴独实，实则面色黄滞；厥阴则虚实各半，寒热往来，渴喜热饮，动则两胁隐痛，所以左脉细小而带隐弦，右部弦急而滑。欲治其疟，先重清脾，兼和肝肾，不问可知。况浮肿之邪，尚有留于脘腹者，更宜著手。
清脾饮加首乌　当归　陈皮　腹皮　莲须　栀子
沉（湘城）　痎疟八阅月矣。而尚寒重热轻，头中胀痛，喜饮热汤，无汗而解。所感风邪，诚伏三阴之界，而卫中之阳气，营中之阴血安在哉。法当调和营卫，以使所伏之邪且化且达。
桂枝柴胡汤去芩参，合清脾饮加归身
薛（嘉善）　不寐心悸，肝病也。病则肝虚，虚则招风，风则寒热；寒热之邪袭入肝经，则为痎疟；痎疟之邪，布于阳明，则为时病；时病之邪，仍归肝部，则又变为痎疟。
大生地　归身　白芍　秦艽　鳖甲　青蒿　丹皮　川贝　陈皮
胡（光福司）　人生之阴阳皆有枢机，邪从阳枢而出，则为痎疟；邪从阴机而入，则为泄利。此间三阴大症，虽经十有六发，尚属邪从外达。昨又加之以泄，日夜四、五十行，又属邪从内陷。疟痢并行，元气更乏。况六旬以外之年，精力久衰，何堪磨耐。假使中土皆旺者，犹可生生不息，乃一饮一食，大减于前，反有痰涎上泛，呕哕恶心，甚至疟歇两日，亦小有寒热，以昭脾胃营卫，无一不虚。无怪乎神昏遗溺于疟时，气坠肛门于痢前，即不热不痢之际，火升面赤，少寐多烦等症，不一而足。脉息芤弦者如此，大非所宜。病情既有出入，药饵自宜升降，然升则虚阳随疟而升，降则浊阴随痢而降，各有偏弊，则阴阳更加不固，斟酌其间，惟守中以和营卫，化气以通膀胱，出一理苓汤法。
理苓汤　（即理中汤合五苓散方）

便血  ***************************
彭（上海）　心肝所生所藏之血，不能统之于脾，渗入下焦，鲜者紫者尽从粪之前后而出，久而久之，面容黑瘦，脉息芤弦，饮食大减，将有浮喘之形。慎之慎之。
黄土汤（阿胶用蒲黄末拌炒）
又：芤弦之革脉稍和，所患诸症，自属安适，前方的对无疑。所嫌小溲浑浊，内痔作痛，亦须兼理。
黄土汤（阿胶用蒲黄拌炒）　合赤豆当归散
又：温通瘀血，革脉已和，独形芤象，腹痛已除，尚下渗血，痔痛溺浊，饮食虽增，口舌乾痛。阴虚留热，暗伤营分可知，仿以黑止红意。
黑地黄丸合赤豆当归散　槐花散
郑（宁波）　心生之血，脾气虚者失其统领之常，不能藏之于肝，反为渗入肠间，血从大便而出，谁曰不然。而不知渗之已久，不独气从下陷，而且阴络暗伤，暗伤所有之血，无不从穿处以行，有如轻车熟路，漫无止期，营卫肌肉，皮毛筋骨，有损无益，自知不觉支持，饮食减少，言语无神，脉形芤涩而数，归入虚劳重候也。劳者温之，虚者补之，原属一定章程，但血之下者，似属漏卮情状，如不以久塞其孔之法治之，虽日从事于温补，亦属徒然。
黑归脾合赤石脂　龙骨　牡蛎　阿胶　伏龙肝
马（上海）　脾统血，肝藏血，统领失常，所藏者少，则左关脉息虽旺而芤，大便之馀，带血不已，舌苔黄燥者如此，法当清养兼施。
加味归脾　大生地　地榆
施（吴江）　脾虚不能统血，或脱于上，或脱于下，补脾之虚，以摄其血，尚易为也。惟凝滞于中，中宫变出块垒者，腹部胀满，最为难治。难治初非不冶，然亦竟无许治之理。
四物汤合丹参　炒楂　茺蔚　茯苓　炙草

淋浊  ***************************
汪（北壕）　气淋带浊，溺后更疼，左脉大，将见血之兆也。速宜静养。
导赤合大补阴丸加茯神
沉（青浦）　热郁下焦，血淋久而不已，脉数，左部带大。肾水大亏，心火失其所济，下入小肠而出之膀胱经也。
大补阴丸加牛膝　归尾　赤小豆　血馀炭
吴（吴江）　阴亏之体，心火下郁小肠，传入膀胱之府，尿中带血，时作时止，左脉沉数，小溲不利。
大补阴丸加牛膝合导赤　火府　另服大补阴丸。
李（通州）　肾虚乃膀胱受热，尿血成淋，脉形沉数，清养为宜。
大补阴丸加归尾　血馀炭　琥珀屑
邵（乍浦）　欲便不通，不通而痛，此淋也。脉细而见弦数，干不多饮，必有留热未清，不独下虚而已。若论咳嗽，又属新感。
栝蒌瞿麦汤去附子，加麦冬　杏仁　草梢
苏（吴江）　梦遗之体，变为淋浊，已经一月之久，尚难向愈，金匮法主之。
栝蒌瞿麦汤去附子，合封髓丹加智仁
梁（长安）　小便频数而赤，或浑浊，或紫块，脉象沉数，此淋症也。
大补阴丸加瞿麦
又：膏淋血淋，同病下焦，未有不因乎虚，亦未有不因乎热。热如化尽，则膏血之物，庶几下而不痛，始可以独责其虚。
大补阴丸合栝蒌瞿麦汤去附子，加牛膝　血馀炭
又：血淋渐止，膏淋亦薄，所患之热，原有化意，必须化尽乃妥。
照前方加萆薢　黑栀
又：所下之膏，薄且少矣，然当便之时，尚属不利，已便之后，反觉隐疼，肢膝不温，脉小左弦，唇红嗌乾，热未全愈，虚日益著。
栝蒌瞿麦丸去附子，加萆薢　黑栀　麦冬　猪脊髓
华（荡口）　膏淋变为血淋，久而不已，脉数左弦，肾被热伤。
大补阴丸加血馀炭　珀屑　归尾
张（江阴）　膏淋日久，少腹不和，口乾腰楚，肾虚湿热使然。
栝萎瞿麦丸去附子，加杜仲　萆薢　五倍子　青盐
马（乍浦）　小便不利为癃，痛者为淋。淋虽有五，而其致病之由，多属乎热，而况水液浑浊，皆属乎热，更有明证。
栝蒌瞿麦丸去附子，合导赤加萆薢
钱（常熟）　尿血成块，小溲作痛，脉数苔腻，湿热下注使然。
导赤散加淡芩　小蓟　血馀炭　赤苓　灯芯　另大补阴丸
严（东山）　漏久头痛之体，水亏木旺，不问可知。迩年小便淋痛，其状如脓，迁延不已，衰而复盛，然其所出者，不过水湿浑浊，苔白口乾，足冷转筋，左关脉硬，寸部浮急，右惟濡数而已。必有心火湿热，下注于肾与膀胱也。理之不易。
栝蒌瞿麦汤合导赤　火府
裘（新街）　血淋日久不痊，加以咳嗽时作，脉息左细右弦，俱见数象，口燥苔黄。想是中宫湿热，上下充斥，阴液受伤也。
大补阴丸合麦门冬汤
唐（无锡）　胞移热于膀胱，则癃，溺血。水液浑浊，皆属于热。小肠有热者，其人必痔。具此三者而病于一身，若不以凉血之品，必有性命之忧。
导赤合火府丹加灯芯
丸方：大补阴丸合固本丸　方加萆薢　猪脊髓为丸。
陈（海宁）　心经郁火，下火小肠，变为淋症。曾经见血者，恐有瘀血内阻而喘，不独现在之蒸热口糜为患也。
导赤散加栝蒌根　瞿麦　怀药　淡芩
金（关上）　尿血成淋，小便时无血亦疼，两月有馀之病，脉数苔白，嗌乾，湿热伤阴也。
大补阴丸加车前　麦冬　灯芯　血馀炭
又：血已止，痛未除，病虽减半，尚须小心。
导赤合火府丹　大补阴丸加麦冬　车前　灯芯
又：生心血，通水道。
六味丸加车前　竹叶　另天王补心丹
杨（专诸巷）　曾患淋症，小便本难，近来小便又淋，变为癃闭，少腹硬满，小便肿胀，苔白不渴，脉小而沉。下焦湿热被寒所遏，膀胱之气化不洗，最为急症。恐其喘汗，慎之。
五苓散加木香　乌药　枳壳　桔梗（二味磨）　葱（一大杷）　麝香（三釐）　（打成一饼，微温放脐上）
周（平望）　湿热不攘，大筋软短，小筋弛长，弛长为痿。痿病未痊，又来尿血，近更为淋，脉形细数，阴分更亏，丹溪法主之。
大补阴丸加血馀炭　鸡蛋
张（朱家园）　白浊淋症之象，久而不能根除，小溲虽黄，并不作痛，口腻苔浊，嗌乾色滞，湿热伤精，精从下漏使然。
封髓丹合三豆饮　另猪肚丸
朱（嘉兴）　肝肾湿热，不留于中，必犯于下，下焦膏淋血淋，以及小便无端而痛之气淋，时发时止。现在膏淋独见，脉象弦数，白苔满布，加以气从少腹左升，仍不外胃家湿热袭入肝经，拢动精房也。
六味丸　另猪肚丸
又：气淋不已，势必兼之乎膏，重之以血，下焦营卫，无不受湿热所伤。
六味丸（萸肉易芍）　胡连　牡蛎　洋参　另猪肚丸
张（浦东）　浊淋日久，继之以膏，重之以血，归入下消门也。
固本丸合黄连解毒汤加沙参
陈（祟明）　湿郁为热，变作沙淋，有如煮海为盐之义。病经半载，左尺脉浮，按之弦数，阴分已伤，正须兼理。
六味丸加海金沙　石苇　知母　黄柏
张（浦东）　痛之缓者，邪之轻也；膏之淋者，阴之虚也。痛减药亦宜减。
沙参　固本合黄连解毒加萆薢　另猪肚丸
又：血淋虽止，膏则仍然，补阴不足，泻火有馀。
大补阴丸去猪脊髓，合固本加沙参　萆薢　砂仁　另诸肚丸
又：脾气下陷，则湿热随之，而肾阴之虚者，容易渗入精房。补益中气之法，调补并行为要。
三才封髓丹合补中益气汤去术，加萆薢　另猪肚丸　威喜丸
林（南壕）　淋症见红，孰不知其为热，至于见沙，亦煮海为盐之义，不能不定为热。热邪已久，可以或有或无之淋象，是虚多于实也。
固本合大补阴丸加西洋参　石韦　海金沙
林（南壕）　阴虚湿热，膏淋带血带沙，沙与血淋已愈，而膏则仍然亏内，尚带血沙两意，脉弦细数，养化为宜。
固本合大补阴丸　黄连解毒加党参
朱（关上）　阴虚湿热，白浊血淋，兼而有之，久则气陷不升，苦不胜言。
补中益气合三才（用生地）　滋肾丸（煎送）
又：溺病有前后之分。痛在前者，湿热为多。痛在后者，阴虚为甚。湿热渐化，溺前之病自衰，阴分仍虚，溺后之疼不罢。
三才封髓丹
陈（太仓）　阴虚则小便难，难之为日已久，变而为淋，溺管中隐痛，海底亦然。然仅有白浊之形，尚无血淋之意，一则以喜，一则以惧，究须谨慎小心。
栝蒌瞿麦丸去附子，加牛膝合导赤散
孔（鞠花亭）　湿热伤精，梦遗不作，变为白浊下行，而其行之不畅者，留于海底，红热作疼，阴虚湿汗，加以疮疡外发，脉反郁小而数，舌苔腻白，理之必费周旋。
萆薢分清饮去菖蒲，加龙胆草　车前子　茯苓
魏（姚弄）　白浊成淋，湿热之邪所致。
萆薢分清饮
周（闻德桥）　肾与膀胱相为表里，肾虚则溺后馀沥，膀胱湿热则溺前见浊，溺之前后同病，而实表里相通，虚实各半之证也。
三才封髓丹
杨（震泽）　败精成浊，常流不息，甚至肢体无力，下部不温，此虚也，当以封法。
三才封髓丹
施（松江）　热淋变为血淋，脉形细数，细属阴亏，数为邪火，清补为宜。
大补阴丸合导赤　火府加灯芯　血馀炭
吴（嘉兴）　疟邪与疔毒窜入大经小络，归併膏淋。膏淋不罢，邪又流入于肾，肛门前后之气盘旋痠痛，袭入于冲，左腿内廉之经脉麻木抽痛。病情自上而下，势必自下而上以出之，不惟化导而已。
萆薢分清饮加升麻　柴胡　陈皮　白芍
又：得汗则淋痛大减，升降同用之法，已为合作。然壅者尚未因宣而全去，滞者亦未因通而全消，所以膏淋不尽，阴茎作痒，肛门与左腿麻木抽疼，留而不去。仍取宣通以尽其邪为妥。
萆薢分清饮加归尾　白芍　升柴　柴胡　陈皮
陈（海门）　血因胬肉而瘀，瘀在海底，附在筋经，自幼作疼，至今未愈。脉形沉涩，理之不易。
桃仁（七分）　制军（三分）　炙草（五分）　桂枝（三分）　归尾（五分）　红藤（五分）　乌药　木香（二味未抄药量）
又：进桃仁承气汤，当便之时，海底已能不痛，阴茎尚带痒疼，涩脉渐有和意，显系所瘀之血，消者已多，而其留落者，一时未能扫除也。去瘀生新为治之中，仍以毒药寓之。
大生地　当归　白芍　阿胶　桃仁　桂枝　制军　丹参
接服方：六味加当归　丹参　阿胶　赤豆
周（松江）　淋症有五，膏居其一，久而日甚一日，舌苔薄白，脉小左弦，俱见数象。此系湿热之邪传入膀胱，且有肝火窜入其中也。不增喘乃妥。
萆薢分清饮加萹蓄（一钱）
又：分理湿热，淋症仍然，惟淋后之大便，未必如前日随之而下，所患湿热，似有分利之机。然肾主二便，开窍于二阴，后阴之窍既随前阴而欲通，肾亦病焉，不独肝火从之为患而已。
照前方去萹蓄，加两头尖（二十一粒）
施（浙江）　湿热下注为浊，色黄而浓，诸节痠疼，且兼红肿，牙龈作胀，饮食不思，舌苔白腻，大便不调，法当分理。
萆薢分清饮，去菖蒲，合导赤加大豆卷　苡仁
程（小园上）　阳虚于下，血痹于中，少腹硬满如石，小溲滴沥而下，比之不利为癃更进一层，恐增喘汗而败。
五苓散加滑石（二钱，包）　白鱼（十四个）　木香（一钱五分）　牛膝（一钱五分，盐水炒）　另抵当丸（五两，研细末，醋蜜葱汁调涂硬处）
又：硬者稍红，癃者稍利，将前方守之可也。
照前方加戎盐（一分）
又：小便似和而不能畅通，少腹似和而尚硬满，舌苔湿白，脉息微弦。阳气大虚，无力以通其痹也。
五苓散加川附（七分）　木香（二钱）　韭子（三钱）　归尾（七分）　桃仁（一钱五分）　穿山甲（四分）
又：病情如昨，湿白之苔渐变糙色，脉形带数，所结之邪，郁而为热，阳虚难化也。
五苓合滑石白鱼散加木香　韭子　槟榔　煎送抵当丸（二钱）
又：大便已通，瘀血食积未有不从此而去，然腹之坚者虽软，其形尚大，苔色嫩黄，口乾溺热，脉形弦数，小溲通而不利。湿热郁结于膀胱，势所必致。
四苓合青囊丸加韭子（三钱）　木香　滑石　白鱼（四个）　槟榔　沉香（一分）
吴：（吴江）　膏淋日久，往往变作血淋。
知柏（八味）
金（溪港）　血淋日久，泌别无力，不独小肠之血，传入膀胱，而已成之粪，未归大肠者，亦随小肠之血，渗入膀胱而俱出。昔人云与交肠有间者，大都类此，然则大便之渐秘，不能不早以虑之
八正散

遗精  ***************************
章（江阴）　肾者主蛰，封藏之本，精之处也。精者所以能处于肾者，全在肾气本足，封藏自不失其所职，如虚则反是，增出胫痠体倦，口苦耳鸣，便坚等症，势所必然。然左尺之脉，浮而不静，固昭肾气下虚。而关部独大、独弦、独数，舌苔黄燥，厥阴肝部又有湿热之邪，助其内火。火动乎中，必摇其精，所谓肝主疏泄是也。虚则补之，未始不合，实则泻之，更为要著。
三才封髓丹加龙胆草　黑栀　柴胡
又：久积之湿热从大便而泄，且兼秽浊之气，从上而出，未始不可。然久病之体，脾胃元气内亏，又不宜再下，当从守中法。
异功散加白芍　荷蒂　粳米
又：大便畅行，干苦亦愈，左关之脉大者已小，弦数仍然，尺亦未静，可以前方加减。
三才封髓丹加茯神　胆草　柏子仁
又：大便已和，脉形弦数，数为有火，弦主乎肝，肝经既属有火，不但顺乘中土，而且容易摇精，精虽四日未动，究须小心。
三才封髓丹加陈皮　白芍　另猪肚丸
彭（江阴）　肉虽为墙，筋不为刚，良由无梦而遗，肾虚不能摄精，失其作强之司耳。
三才封髓合水陆二仙加龙骨　牡蛎　五味
马（王庄）　精浊日久，尚未了了，又梦遗见血，显系精血内亏，俱被湿热所伤，所以左脉细小，右脉弦数。
三才封髓丹　另猪肚丸
施（芦店）　梦遗日久，腰部作痠，是肾虚也。脉形濡小，左寸过大，舌苔白腻，湿热伤精而动者有之；心火太旺，不能下交于肾，肾气下泄者亦有之。此两端为要，不独填精补髓而已。
熟地　归身　杜仲　炙甘草　于术　茯神　枣仁　半夏　陈皮　党参
彭（溧阳）　肝主疏泄，肾主封藏，疏泄太过，封藏失职，梦遗时作，小便馀沥，甚至腰背俱痛，足膝无力，苔白舌紫，脉形细小，左关独大独弦。久而久之，寒热温凉之品，备尝不愈，想是药之难得其宜也。
九龙丹去萸肉加炒楂　龙胆草
又：肝肾两经都被湿热所伤，以致精房不固，所以左关脉息独大独弦，余则皆形细小也。
九龙丹加胆草　牡蛎　另猪肚丸　威喜丸
叶（上海）　肾者主蛰，封藏之本，欲本之固，势必大补肾阴。
九龙丹去莲肉须加，党参　固本丸
陆（常熟）　肝主疏泄，肾主封藏。封藏之失职，都从疏泄而来。
三才封髓丹　另猪肚丸　威喜丸
徐（太仓）　肾者主蛰，封藏之本，精之处也。精乃无梦而遗，肾失封藏之本，未有不用蛰方。蛰者，蛰其精也，然精之所遗，已有三年之久，阴分暗虚，虚者热从内起，蒸之于卫，则肌肤灼热；郁之于营，则手足心热。现在手足之心独热，口乾多饮，脉来细数，甚至气不宣通，背脊　疼，少腹不和，肢体无力，病势有加无已，窃恐夏至之一阴不生，而有多将熇熇，不可救药之叹。拟四物二连合清骨饮法，先化其热，后继之以补阴封髓，循循有序，则庶几焉。
四物　二连　清骨饮去青蒿，加韭子　藕汁
又：进前方，背脊之痠痛，随即向愈，而内热之蒸蒸，尚与前日相同，此如不罢，势必津液重伤，早以甘露法参入用之，未始非防微杜渐之一术也。
四物去芎，加二连　淡芩　骨皮　川斛　大生地　麦冬　天冬　枇杷露　藕汁
马（胥门）　无梦而遗，劳则为甚，且兼形寒膝痠。此脾胃两亏，封藏不固于内，卫阳失护于外也。
补中益气合封髓加制首乌　牡蛎
又（师转）　形之寒，膝之痠，与卫阳之法而愈，即无梦而遗，亦未再作，未始无固精之功也。然肾为先天之本，三阴之蒂，肾气足则精处其室，而关门自固，肾气虚则封藏失职，而无梦自遗。当以九龙法继之于后。
九龙丹
朱（横泾）　肾主二便，开窍于二阴，大便一用其力，精先外泄，是肾虚也。
河车大造丸
吴（四摆渡）　遗精有三，每以瓶中贮水者为譬。此间脉息，不浮不沉，左关一部独见大弦，既非水满之覆，又非瓶破之漏，是肝经火旺，摇动其精，有如瓶中水，外被物所激而出也。
加味黑归脾去远志，加龙胆草
丸方：三才封髓加味　黑归脾加牡蛎
飞尸遁注（痨瘵之别称，言其相互传染之义）
史（通州）　风邪从阳而亲上，加以尸气和之为胀。
桑皮　陈皮　羌活　防风　枳壳　桔梗　水安息（一钱）　獭肝（五分，磨冲）
施（崇明）　途中遇风作痛，痛从胃脘之上，后及于背，旁及于臂，动则如此，静则可安，已经一载有馀，不能向愈。脉小而沉弦，想是冷风中必有飞尸遁注之邪，附而和之为患。
獭肝（一钱）　水安息（二分）　木香　四七汤加橘红

妇人  ***************************
毕（洞桥圩）　一阴一阳结，谓之喉痹，所痹所结，仍不离乎一阴一阳之界，然其所以致此，实系乎阳明湿热薰蒸于上，是以久而久之，地道渐形其闭，饮食难以下咽，甚至邪传奇经，带下赤白，气怯神倦，脉软头晕且眩，不克支持也。防脱。
大熟地　西党参　淡天冬　牛膝　紫石英　川贝　当归身　鹿角霜　龟版胶　竹沥　生甘草　椿根皮
又：进前方一剂，饮食之下咽者稍易，夜来得寐，晨起畅吐浊痰。想是冲脉隶于阳明，阳明之湿热渐化，冲脉之逆气亦能稍和。然须日有起色，庶免喘脱。
照前方
曹（太湖上）　经期落后，带下绵绵，牙龈肿腐，心悸且嘈，两耳时鸣，口中乾燥。血虚生热，湿郁为热，二者皆伤八脉也。当从八脉立方。
椿皮丸　四物汤去芎，加鹿角霜　龟版胶　茯神　紫石英　沙参
王（太仓）　产后感冒风邪，肤热形瘦，口乾腰痛，褥劳根也。
四物汤加猪腰子　葱白合泻白散加二母　紫苏
朱（武进）　血崩后寒热咳嗽，久而不已，腋下结核，足跗浮肿，脉细弦数，阴亏血弱之体，外感风邪，无力以消化，往往迁延日久，变作虚损，勿以吐血不多而忽之。
地骨皮饮去芎，加青蒿　鳖甲　川贝　知母　枇杷露
陆（南浔）　少腹之瘕聚及脘中胀痛，经年不愈，皮肤甲错，大便反溏，脉形细涩，饮食不思，难以支持也。防脱。
四物汤（用生地）　制蚕　童便
龚（湘城）　妇人首重调经，经调则百病不生，此间之月事，或趋前，或落后，责在气不调也。所以当来之日，逆气里急，即在平时，带下腰痠，头晕心悸，少寐耳鸣，诸虚不足之象，竟难脱体。非补不可，非调亦不可。
四乌汤去芎，加香附　紫石英　杜仲　龟版　莲须　甘菊　茯神
周（平湖）　女子以肝为先天，先天不足，月事不来，两目乾涩，左关脉息弦而且数且浮。肝经气火，少降多升也。
生地　归身　白芍　桑叶　芝麻　牛膝　甘菊　川贝　丹皮　香附　女贞　石决明
郁（江阴）　寒热两月有馀而愈，然热尚独留而不能退清者久矣，加之以腹大，重之以症结，攻痛夜剧，月事不来，饮食递减，大便或溏或结，脉象弦而带涩，带下绵绵，肌肉瘦削，口舌乾苦。寒凝血滞，八脉皆虚，棘手之候也。奈何！
紫石英（一钱）　龟版（一钱）　鹿角霜（三钱）　当归（一钱）　白薇（三钱）　白马尿（三酒杯）　香附（一钱）　制蚕（三钱）　童便（一酒杯）
又：症结渐消，攻痛自除，腹之大者，亦从此渐和，大快事也。然口舌之干苦仍然，身体之留热加剧，带下虽少，月事未来，饮食递减，大便带黑，脉形弦细。八脉交虚，馀邪未尽，形神俱夺者如此，容易反复，慎之慎之。
当归　白芍　川芎　大生地　骨皮　丹皮　鹿角霜　龟版　白薇　紫石英　香附　制蚕　童便
陈（枫桥）　月事不来者，胞脉闭也。任主胞胎，任脉为病，女子得之，往往带下瘕聚。此间带下赤色，瘕聚攻痛，如是者久矣，已属重候。加之以内热口乾，咳嗽音烁，痰曾带血，少纳肉削，右脉涩，左关弦数，自下而损及于上，何从下药乎！况因病而用药物，因药物而反增其病，变作真寒假热之体，自古以来，本无治法，作法治之，难又难矣。
椿根皮丸　鹿角霜　紫石英　归身　北沙参　龟版　麦冬　川贝　茯苓　陈皮　西黄　菸灰
陆（江阴）　经尽之年，月事尚来而无血色，是土败也，血枯也，气虚不能收摄也。无怪乎久而不止，面浮跗肿，嗌乾心悸，饮食无味，脉息少神，接踵而来，以昭不克支持之兆。
乌贼鱼骨（三钱）　茜草炭　八珍汤去芎，加鹿角霜　紫石英　龟版
俞（徽州）　妇人首重调经，然经有气血之别，又有虚实之分。此间经水前后不调，加之未来之前，脘腹肢节无不作疼，通则即已，是气滞也。所见之红色尚正，而不如往日之多，是血弱也。气滞为实，血弱为虚，二者皆不调和，焉能再孕。然则欲再孕之，势必既和其气，更补其血，以使营卫二十五度各得其常，庶乎近理。至于脘胁时疼，寤寐违和，口乾内热，心悸腰楚，亦营卫不调中之见证，兼理而已。权以逍遥散一补其血虚，一和其气滞者，并驾齐驱小试之。
丸方：八珍合乌骨鸡丸　青囊丸加杜仲　丹皮　阿胶　逍遥散（用茯神）　制香附　枣仁　远志　木香　丹皮
周（乌镇）　脾主湿，湿生痰，痰生热，三者之邪，层出不穷，无一而非脾病。气一病则饮食或多或少，咳嗽时盛时衰，自汗或轻或重，舌上之苔，黄白相兼，口中之味，干苦不和，四肢易肿，指节不舒，经前腹痛，如是者久矣。将来缓以调之，权以汤法。
麦冬　北沙参　川贝　甘草　蛤壳　浮石　淮麦　香附　紫贝齿　茯神　白薇　苡仁　枇杷露
丸方：大生地（四两）　归身（二两）　白芍（二两）　香附（二两）　麦冬（二两）　白螺蛳壳（三两）　白薇（二两）　冬术（二两）　阿胶（二两）　牡蛎（三两）　淡芩（一两）　蒌皮（一两）　茯苓（四两）　川贝（三两）　蛤壳（三两）　紫贝齿（三两）　苡仁（三两）　橘红（二两）　上为细末，淡蜜水为丸。
某　月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。《内经》已言经闭者，上气迫肺而作乾咳之形，无怪乎病经五月，加以营虚则发热，卫虚则恶寒，欲成「一损损于肺，二损损于心」之见证。拟复脉汤与加味泻白散。
炙甘草汤去姜、麻仁，合泻白　淡芩　枣仁

瘀血  ***************************
朱（王场河头）　多气多血，莫甚于阳明。胃府每以下行为顺，滋乃逆而上行，血之盈盆盈盏，皆被气之上升，多且久矣，久则难免郁而为热，喉痹失音于上，当脐作痛于中，痹则恐其妨食，痛则更虑其喘厥。脉形细涩而数，中沉两按皆属有力，因病致虚，理之棘手。
芦根　丝瓜络　苡仁　牛膝　冬瓜子　雪羹汤（荸荠、海蜇）
陈（萧家巷）　疟后中脘痞坚，得食则胀，加以咳嗽鼻衄，苔白舌红，血中壅热，气分多痰，非劳即臌之根。速为医治。
雪羹合泻白散加杏仁　茯苓　茅花　枇杷叶
朱（王场河头）　气者，血之帅也，气行则血亦行，气滞则血亦痹。阳明之气失其下行，阳明之血亦从此内痹。痹之既久，又郁为热，虽从咳嗽痰血分消，不足以泄其势，瘀塞于回肠曲折之处，当脐作痛，扪之觉热，二便不利，左足之经筋有时抽痛，脉来涩数，按之有力，肠间有壅塞成痈之象。将《金匮》法参入前方。
制军　丹皮　冬瓜子　桃仁　丝瓜子　苡仁　玄明粉　败酱草
周（震泽）　前方进后，汗出如雨，大便同和，饮食不胀，阳已渐升，胃亦得益，所患之邪，自下而达之于上，自内而出之于外，大快事也。然下利尚未全和，口舌乾燥，气虚液耗之时，尚须前法加减。
党参　冬术　茯苓　炙草　黄耆　川连　半夏　泽泻　白芍
吴（西津桥）　少腹坚硬如石，隐隐作疼，小便不利如癃，又见不约遗溺，瘀血阻气使然。理之棘手。
抵当丸（二两），研为细末，取葱汁、白蜜调敷患处。
又：昨法之下，当脐之痛稍和，日间小便不利，夜卧又见遗尿，少腹自觉气坠，当溺必作淋疼，究其所以然者，寒热后湿热夹瘀，复又阻气，郁于其间，理之殊属棘手。
逍遥散加韭子（三钱）　抵当丸（二两）
又：逍遥者，消散其气滞，摇动其血郁也。既消既摇之下，少腹之上部已软，溺之淋痛可轻，滞欲散而郁欲开也。但毛际之间，尚属有形，按之坚硬作疼，溺时仍然滴沥，交睫又觉自遗，脉弦数小，气坠未升，经言淫气遗溺，痹聚在肾。痹聚者，湿气聚而为痹也。古人治此，必以辛润为主，盖辛能散湿，润能就下故也。
韭子　归身　赤芍　桑螵蛸　木通　滑石　白鱼（十四个）　鸡内金

种子  ***************************
江（兴化）　右尺相火之脉，宜大而不宜小，小则相火必衰，焉能有子。年未四十，当从再索得男立法，然肝火偏旺，动则心君之火不能下交于肾，肾精尤易疏泄，所以左关一部，弦得太过也。两者不和，调之本非易易，权以荡涤法，然后缓以调之。
香砂六君（用香附）　加白芍　菟丝子
丸方：五味子（一斤）　大熟地（八两）　西党参（八两）　甘杞子（四两）　菟丝子（三两）　覆盆子（四两）　生于术（二两）　制半夏（二两）　新会皮（二两）　真坎炁（十条）　云茯苓（三两）　炙甘草（一两）　绵黄耆（四两）　炼蜜为丸，每服三钱，淡盐汤下。夜服（一钱五分）。服此丸方，切戒猪肉，方能有子。
某（兴化）　阳道不举，举则即泄。可以丸药图之。
大熟地（八两）　党参（八两）　首乌（六两）　龙骨（二两）　诃子肉（五分）　朱砂（五钱）　五味子（八钱）　杞子（二两）　牡蛎（四两）　金樱子（三两，去毛）　菟丝子（三两）　覆盆子（一钱）　炼蜜为丸，再用朱砂为衣。
彭（溧阳）　丸方：大诃子皮（五个）　白龙骨（八两）　朱砂（二钱五分）　砂仁（五钱）　（上方即秘元丹，亦名秘真丸）　上为细末，取糯米煮烂糊丸如绿豆大，用朱砂（二钱五分）泛上为衣，空心淡盐汤中滴入煮酒少许，送下两丸。
