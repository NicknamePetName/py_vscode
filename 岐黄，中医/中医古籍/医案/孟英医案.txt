
序  ***************************
《王孟英医案》，有初编、续编、三编之分，编者不一其人。而《归砚录》，则孟英自编者也。余性钝，读古人书，苦难记忆。而原书编年纪录，检查又甚感不便。因于诊余之暇，分类手录，藉与同学讲解。外感统属六淫，故风温、湿温间有编入外感门者。夫孟英之学，得力于枢机气化，故其为方，于升降出入，手眼颇有独到。而治伏气诸病，从里外逗，尤为特长。大抵用轻清流动之品，疏动其气机，微助其升降，而邪已解矣。此其法虽宗香岩叶氏，而灵巧锐捷竟有叶氏所未逮者。余尝谓孟英于仲景《伤寒论》小柴胡汤、麻黄附子细辛汤诸方，必极深穷研，深有所得。故师其意，不泥其迹，投无不效，捷若桴鼓。读者须识其认证之确，立方之巧，勿徒赏其用药之轻，庶有获乎！
民国十年五月青浦陆士谔序于松江医室

序  ***************************
青浦陆君士谔，名医也。其治症，闻声望色察脉问证，洞见脏腑，烛照弥遗，就诊者无不叹为神技。而不知君固苦心得之也。余以善病，喜读医籍。去年冬，购得《医学南针》，读之大好，因想见陆君之为人。余左胁有块作痛，患已逾年，历经中西名医诊治，药日投而病日剧，乃搭车赴松江访陆君。君一诊，即曰：病虽在气，患已及血。余告以病起由乎积食。陆君曰：食入于胃，化行于脾。今饮啖如常，脾胃足征无病。凡气分之病，臌胀浮肿，皆不见痛。君病在血分也。立方当归、川芎、白芍、香附、柴胡、潞党、红枣。寥寥七味，一剂知，三剂病若失。因与君畅谈医药，并及近代名流。君于王孟英氏最为推服。余曰：孟英果然名家，可惜偏于寒凉。读潜斋书者，每每不敢用温药。君曰：孟英用药，何尝独遗温热？其寒凉方，救逆之案为多。检其全书，用附、桂、乾姜之方，有一十九案。可知药贵对证，王氏亦绝无成见也。大抵当时医家，喜用温补。王氏所诊，病病者十之四，病药者十之六。读书者不知研求，自然有偏任寒凉之弊矣。因出其自编之《孟英医案》，分类排比，眉目朗然。余不禁狂喜，劝之发刊。君曰：孟英原案，犹《资治通鉴》，余此编犹纪事本末，不过自备检查尔，何足问世。余曰：初学得此，因证检方，得见孟英之手眼，未始非君之功也。陆君颇韪余言，余因草其缘起，即为之序。
民国十年五月金陵哈守梅拜序


卷一  ——————————————————————————————————————————————————————————————————————————————————————————

外感  ***************************
家叔南山，于秋间患感，日治日剧，渐至神昏谵妄，肢振动惕。施秦两医，皆谓元虚欲脱，议投峻补。家慈闻而疑之曰：盍与孟英商之？孟英诊曰：无恐也。通络蠲痰，可以即愈。用石菖蒲、羚羊角、丝瓜络、冬瓜子、苡仁、桑枝、旋覆、橘络、葱须、贝母、钩藤、胆星为剂，化服万氏牛黄清心丸一颗。覆杯即安，调理半月而愈。
丙申春，蜀人石符生，将赴邓云崖司马之招，经杭抱病，侨于张柳吟之旧馆，亦为寓侧陈六顺治困。居停主人知之，即告以柳吟仆病之事，石闻之悚然，亟遣人延孟英诊焉。脉沉而涩滞，模糊不分至数，肢凉畏冷，涎沫上涌，二便涩少，神气不爽，曰：此途次感风湿之邪，失于解散，已从热化，加以温补，致气机愈形窒塞，邪热漫无出路，必致烁液成痰，逆行而上。但与舒展气机，则痰行热降，诸恙自瘳矣。以黄连、黄芩、枳实、橘皮、栀子、淡豉、桔梗、杏仁、贝母、郁金、通草、紫菀、竹茹、芦菔汁等药，三服而起，调理匝旬遂愈。
夏间王某患感，越医谢树金治之，病虽退而能食矣，但不能起坐，类乎瘫痪。延已月馀，人皆谓其成废。所亲锺某，浼孟英视之，曰：此多服表散，汗出过分，气血两伤，肢骸失其营养，脉微而细，舌亮无苔，与大剂参、耆、归、术、熟地、杜仲、菟丝、牛膝、枸杞、山药、木瓜、萸肉、葳蕤、续断、桑枝。（气血双补，而补血之药重于补气。以汗为血液，阴分偏伤也。）数十而起。
一劳力人阴分素亏，骤感风湿，两膝刺痛痠软，（此症延久，即成鹤膝风。）不能稍立。孟英以六味地黄汤加独活、豆卷。（精当。）一剂知，二剂已。
毛允之戌冬患感，初治以温散，继即以滋阴，病日以剧。延至亥春，或疑为百日之痨，或谓是伤寒坏证。而凤山僧主升、柴、耆、术以补之，丁卯桥用轻粉、巴霜以下之。杂药遍投，形神日瘁。乃尊学周延孟英视之，脉来涩数上溢，呃忒，口腻，虽觉嗜饮，而水难下膈，频吐涎沫，便秘溺赤，潮热往来，少腹如烙，按之亦不坚满，曰：此病原属冬温，治以表散，则津液伤而热乃炽；继以滋填，热邪愈锢；再施温补，气机更窒；升、柴、耆、术，欲升其清，而反助其逆；巴霜、轻粉，欲降其浊，而尽劫其阴。病及三月，发热不是表邪；便秘旬余，结涩非关积滞。且脉涩为津液之已伤，数是热邪之留著，溢乃气机为热邪所壅而不得下行。岂非温邪未去，得补而胶固难除。徒使其内烁真阴，上薰清道，以致一身之气，尽失肃清之令，法当搜剔馀邪，使热去津存，即是培元之道。伸其治节，俾浊气下趋，乃为宣达之机。何必执参、茸为补虚，指硝、黄为通降哉。以北沙参、紫菀、麦冬、知母、花粉、兰草、石斛、丹皮、黄芩、桑叶、栀子、黄连、木通、银花、橘皮、竹茹、芦根、橄榄、枇杷叶、地慄、海䖳等，出入为方。服之各恙递减，糜粥渐加。半月后始得大解，而腹热全消，穀食亦安。乃与滋阴善后而愈。（清热生津治法固善，然亦此人本元坚固，故屡误之后犹能挽回，否则亦难为力矣。）
庄半霞芝阶中翰之三郎也。闱后患感，日作寒热七八次，神气昏迷，微斑隐隐。医者无策，始迎孟英诊之曰：此平昔饮酒，积热深蕴，挟感而发。理从清解，必误投温补，以致热势披猖若是。询之果三场皆服参，且携枣子浸烧酒入闱。初病尚不至此，因连服羌、防、姜、桂，渐以滋甚。孟英曰：是矣。先以白虎汤三剂，斑化而寒热渐已。继用大苦寒之药，泻其结热，所下黑矢，皆作枣子气。旬日后，与甘润滋濡之法，两月始得全愈。
陈足甫禀质素弱，上年曾经吐血，今夏患感之后，咳嗽夜热，饮食渐减。医作损治，滋阴潜阳，久服不效。秋杪孟英诊之曰：阴分诚虚，第感后馀热逗留于肺，阻气机之肃降，搏津液以为痰。此关不清，虽与滋填培补之药，亦焉能飞渡而行其事耶？先清肺气以保胃液，俾治节行而灌溉输；然后以甘润浓厚之法，补实真阴，始克有济。乃尊仰山闻之，击节叹服。如法施之，果渐康复。（晡热夜热，原有肺热、血瘀二候，断非滋阴所能愈。况温病之后，咳嗽夜热，显为遗邪在肺，滋阴药愈没干涉矣。）
栖流所司药陈芝田，于仲夏患感，诸医投以温散，延至旬日，神昏谵妄，肢搐耳聋，舌黑唇焦，囊缩溺滴，胸口隐隐微斑，一望而知其危矣。转邀孟英诊之，脉细数而促，曰：阴亏热炽，液将涸矣。遂用西洋参、元参、生地、二冬、知、柏、楝实、石斛、白芍、甘草梢、银花、木通、犀角、石菖蒲，大剂投之。（孟英能善用大剂，故能起不治之证，亦古人所未有也。）次日复诊，其家人云：七八日来，小溲不过涓滴，昨药服六七个时辰后，解得小溲半杯。孟英曰：此即转机也。然阴气枯竭，甘凉濡润，不厌其多。于前方，再加龟板、鳖甲、百合、花粉，大锅煎之，频灌勿歇。如是者八日，神气始清，诸恙悉退。纯用滋阴之药，调治匝月而瘳。予谓孟英学识过人，热肠独具，凡遇危险之候，从不轻弃，最肯出心任怨以图之。如此案八日后神气始清，若经别手，纵使治法不错，而一二帖后不甚起色，必规避坚辞，致病家惑乱，谋及道旁。虽不死于病，亦必死于药矣。此在医者之识老心坚，又须病家之善于择而任之专也。谈何易耶？且闻孟英尝云：温热液涸神昏，有投犀角、地黄等药至十馀剂，始得神清液复者。因温热案最伙，不暇详录，姑识此以告司人之命者。（一派甘寒之药，既可涤热，又以生津，真治温良法也。惟湿温证宜稍加斟酌耳。）
江小香病势危笃，浼人迎孟英诊之，脉虚弦而小数，头痛偏于左后，子夜热躁，肢冷欲呕，口乾不欲饮，不饥不欲食，舌蹇言涩，溺黄而频。曰：体属素虚，此由患感时，过投温散，阴津阳气皆伤。后来进补而势反日剧者，滋腻妨其中运，刚烈动其内风，（知此二语方可论药。）以致医者佥云表之不应，补亦无功，竟成无药可治之证。虽然，不过难治耳，未可遽弃也。与秋石水拌制高丽参、苁蓉、首乌、生白芍、牡蛎、楝实、盐水炒橘红、桑椹、石斛、蒺藜、茯苓煎，吞饭丸肉桂心五分。一剂躁平呕止，各恙皆减。连投数服，粥食渐安，乃去首乌、桂、楝，加砂仁末拌炒熟地、菊花、枸杞。半月而瘳。（从阴引阳，从阳引阴，绝妙机轴。）
石诵义夏杪患感，多医广药，病势日增。延逾一月，始请孟英诊焉。脉至右寸关滑数上溢，左手弦数，耳聋口苦，热甚于夜，胸次迷闷，频吐黏沫，啜饮咽喉阻塞，便溏溺赤，间有谵语。曰：此暑热始终在肺，并不传经，一剂白虎汤可愈者，何以久延至此也？乃尊北涯，出前所服方见示。孟英一一阅之，惟初诊顾听泉用清解肺卫法为不谬耳。其馀温散升提，滋阴凉血，各有来历，皆费心思，原是好方，惜未中病。而北涯因其溏泄，见孟英君石膏以为治，不敢与服。次日复诊，自陈昨药未投，惟求另施妥法。孟英曰：我法最妥，而君以为未妥者，为石膏之性寒耳。第药以对病为妥，此病舍此法，别无再妥之方。若必以模稜迎合为妥，恐贤郎之病不妥矣。北涯闻而感悟，颇有姑且服之之意。而病者偶索方一看，见首列石膏，即曰：我胸中但觉一团冷气，汤水皆须热呷，此药安可投乎？坚不肯服。然素仰孟英手眼，越日仍延过诊，且告之故。孟英曰：吾于是证，正欲发明。夫邪在肺经，清肃之令不行，津液凝滞，结成涎沫，盘踞胸中，升降之机亦窒，大气仅能旁趋而转旋，是一团涎沫之中，为气机所不能流行之地，其觉冷也，不亦宜乎？且予初诊时，即断为不传经之候，所以尚有今日，而能自觉胸中之冷。若传入心包，则舌黑神昏，才合吴古年之犀角地黄矣。然虽不传经，延之逾月，热愈久而液愈涸，药愈乱而病愈深，切勿以白虎为不妥，急急投之为妙。于是有敢服之心矣。而又有人云：曾目击所亲某，石膏甫下咽，而命亦随之。况月馀之病，耳聋泄泻，正气已亏，究宜慎用。北涯闻之惶惑，仍不敢投。乃约翼日广征名士，会商可否。比孟英往诊，而群贤毕至。且见北涯求神拜佛，意乱心慌，殊可怜悯。欲与众商榷，恐转生掣肘，以误其病，遂不遑谦让，援笔立案云：病既久延，药无小效，主人之方寸乱矣。予三疏白虎而不用，今仍赴招诊视者，欲求其病之愈也。夫有是病则有是药，诸君不必各抒高见，希原自用之愚。古云鼻塞治心，耳聋治肺，肺移热于大肠，则为肠澼。是皆白虎之专司，何必拘少阳而疑虚寒哉！放胆服之，勿再因循，致贻伊戚也。坐中顾听泉见案，即谓北涯曰：孟英肠热胆坚，极堪倚赖。如犹不信，我辈别无善法也。顾友梅、许芷卿、赵笛楼亦皆谓是。疏方以白虎加西洋参、贝母、花粉、黄芩、紫菀、杏仁、冬瓜仁、枇杷叶、竹叶、竹茹、竹黄。而一剂甫投，咽喉即利。三服后各恙皆去，糜粥渐安。乃改甘润生津，调理而愈。予谓此案不仅治法可传，其阐发病情处，识见直超古人之上。（论亦根柢喻氏，而更加明透。）
姚雪蕉孝廉之太夫人，年逾花甲。患感两月，医皆束手，始延孟英诊之。身已不能转侧，水饮难于下咽，声音不出，便溺不通，曰：此热邪逗留不去，津液剥削殆尽。计其受病之时，正当酷暑，岂即温补是投，但知其虚而不知其病耶？阅前服诸方，惟初手顾听泉从吸受暑邪、轻清开上立治，为合法耳，余方非不是起死回生之药，其如与病无涉何。而阮某小柴胡方，服之最多。盖医者执此和解之法，谓不犯汗吐下三者之险，岂不稳当？病家见其参、胡并用，谓补正祛邪，具一举两全之美，最为上策。孰知和解足少阳传经伤寒之剂，不可以概和各经各气之各病。徒使参、胡升提热邪以上逆，致一身之治节，无以清肃下行；而姜、枣温腻湿浊于中焦，致运化之枢机失其灌溉之布，气机愈窒，津液愈干。和解之汤愈进，而气愈不和，病愈不解。今则虽有良治，而咽喉仅容点滴，气结津枯，至于此极，英雄无用武之地矣。雪蕉昆季，力恳挽救，乃疏甘凉清润之方。嘱其不限时刻，不计多寡，频以水匙挑入，使其渐渗下喉。而一日之间，仅灌一小杯许，其病势之危，于此可想。直灌至旬余，气机始渐流行，药可服小半剂矣。人见转机之难，不无议论旁生。赖孟英镇静不摇，乃得日以向愈，粥食渐加。惟大解久不行，或以为忧。孟英曰：无恐也。水到渠成，穀食安而津液充，则自解矣。若欲速妄攻，则久不纳穀之胃，尚有何物以供其荡涤哉？至九月下旬，始有欲解之势。孟英连与补气益血之药，尚不能下。于前方加蜣螂一对，热服即解。凡不更衣者，计及五十日矣，闻者莫不惊异。继以平补善后而痊。
金宽甫初冬患感，局医黄某，闻其向来不拘何病，总须温药而痊，胸怀成见，进以姜、桂之方。渐至足冷面赤，谵语烦躁，疑为戴阳而束手矣。举家彷徨，延孟英诊焉。曰：此伏邪晚发，误与升提，热浮于上，清解可安。宽甫犹以向不服凉药为疑，方中芩连之类，坚不肯用。乃兄愿谷中翰，极力开导，督人煎而饮之，果得霍然。
石芷卿患感，张某连投柴、葛药，热果渐退。而复热之后，势更孔甚，乃延孟英诊焉。先以栀、豉、芩、连等药，清解其升浮之热，俟邪归于府，脉来弦滑而实，径用承气汤下之。时其尊人北涯赴瓯，无人敢主其可服否也。另招他医决之，以为太峻，且腹不坚满，妄攻虑变。举家闻之摇惑，暮夜复恳再诊。孟英辨论洋洋，坚主前议。服后果下黑矢，次日大热大汗，大渴引饮。孟英曰：此府垢行而经热始显，与竹叶石膏汤，二剂而安。继以育阴充液，调理而康。
孙某患感，医投温散，竟无汗泄。延至十一日，始请孟英视之。业已神昏囊缩，面赤舌绛，目不识人，口不出声，胸膈微斑，便泻而小溲不行者已三日。医皆束手，或议大投温补以冀转机。（温病已至神昏，尚议温补，真盲论也。）孟英急止之曰：阴分素亏，而温散劫津，邪热愈炽，则营卫不行，岂可妄云漏底，欲以温燥竭其欲绝之阴乎？曩浦上林先生治予先君之病云：泄泻为热邪之出路，求之不可得者，胡可止也。以西洋参、生地、麦冬、丹皮、连翘、生芍、石菖蒲、盐水炒黄连、甘草梢、百合、茯苓、贝母、银花、紫菀为方。一剂即周身微汗而斑退，三剂始得小溲一杯而识人，四剂乃得大汗，而身热退，面赤去，茎亦舒，复解小溲二杯。次日于方中减连翘、菖蒲、丹皮、黄连，加知母、葳蕤、竹叶投之。舌始润，神始清，知渴索水。孟英令将蔗，梨等榨汁，频灌不歇。其汗如雨下者，三昼夜始休。于是粥渐进，泻渐止，溲渐长。前方又去贝母、银花、紫菀，加石斛、龙眼肉，服之全愈。
周子朝患恶寒，头痛发热。酷似伤寒，而兼心下疼胀。孟英脉之，右部沉滑，苔黄不渴，溲如苏木汁。先以葱豉汤，（先解表。）加栀、连、杏、贝、蒌、橘为方。服后微汗，而不恶寒反恶热。虽汤饮略温，即气逆欲死。孟英曰：客邪解矣，清其痰热可也。与知母、花粉、杏、贝、旋、滑、斛、橘、杷、茹、茅根、芦根、地慄、海䖳等药。（后清里。）果吐胶痰甚多，而纳食渐复。惟动则欲喘，于肃上之中佐以滋下，为善其后而瘥。
顾竹如孝廉令嫒，患感十馀日，耳聋不语，昏不识人，而客未入室，彼反先知。（热极而神外越。〕医以为祟，凡犀角地黄、牛黄清心、复脉等汤，遍服无效，（药不误，特病重药轻耳。）已摒挡后事矣。所亲濮根厓嘱其延诊于孟英，脉至滑数，舌不能伸，苔色黄腻，遗溺便秘，目不交睫者已四昼夜，（下证已悉备。）胸腹按之不柔。与白虎汤去米、草，加石菖蒲、元参、犀角、鳖甲、花粉、杏仁、竹叶、竹黄、竹沥。投一剂即谵语滔滔，渠父母疑药不对病，孟英曰：不语者欲其语，是转机也。再投之，大渴而喜极热之饮。又疑凉药非宜，孟英姑应之曰：再服一剂，更方可也。三投之，痰果渐吐。四剂后，舌伸便下，神识渐清。乃去菖蒲、石膏、犀角、鳖甲，加生地、石斛、麦冬、贝母。数帖，（温病后阴必耗竭，宜急救其阴，转方甚合法。）热尽退而痰味甚咸。又去杏、贝、竹黄，加西洋参、牡蛎、龟板、苁蓉，服之全愈。逾年失怙，继遭祝融，郁损情怀，误投温补，至戊申年殒。（叶氏云：温邪中人，首先犯肺，其次则入心，正此病也。虽不用下剂，而通经透络之品大剂用之，亦足以荡涤邪秽。）
《孟英案续编》系张柳吟所辑，批语不知谁氏手笔。于此案便秘、目不交睫、胸腹按之不柔各证，谓系阳明应下之证，于孟英治法，深露不满之意。其实此证，是热闭心包，与阳明谵语，大不相同。阳明证断不能投厥阴剂，厥阴证断不能投阳明剂。一主硝、黄荡涤，一主犀角开透，误投皆有弊害。近人陆九芝所著《世补斋医书》，专重阳明，不识厥阴心包络，大攻叶天士逆传心包之说，凡治谵语，悉用硝、黄，偏信之者，操刀以割，不免自误误人。士谔临证以来，所治热病不下百数十，觉阳明与厥阴，大有判别。厥阴心包之谵语，是昏不识人，虽唤之不醒也，此是神明已蔽之铁证。阳明之谵语，呼之即醒，呼过仍谵语如旧，足征神明未尽蔽也。此案腹满虽似阳明证，而胸满则非全属阳明也。孟英方以开痰透邪为主，真是能手，不可非也。陆士谔识。
姚小蘅太史令侄女，初秋患寒热而汛适至。医用正气散两帖，遂壮热狂烦，目赤谵语，甚至欲刎欲缢，势不可制。孟英按脉洪滑且数，苔色干黄尖绛，脘闷腹胀拒按，畏明口渴，气逆痰多。与桃仁承气汤加犀角、石膏、知母、花粉、竹沥、甘菊。人谓热虽炽而汛尚行，何必大破其血，而又加以极寒之药哉？孟英曰：叟勿过虑，恐一二剂尚不足以济事。果服两大剂，始得大便，而神清苔化，目赤亦退。改用甘寒以清之，继而又不更衣，即脉滑苔黄而腹胀，更与小承气汤二帖，便行而各恙遄已。数日后又如此，仍投小承气汤二帖。凡前后六投下剂，才得波浪不兴，渐以清养而瘳。季秋，适江右上高令孙明府之子沛堂为室。
顾奏云季秋患感，医作虚治，补及旬日，舌卷痉厥，腰以下不能略动，危在须臾。所亲石诵羲延孟英设死里求生之策，察脉虚促欲绝。先灌紫雪一钱，随溉犀角地黄汤二大剂。服下，厥虽止而舌腭满黑，目赤如鸠，仍用前汤。三日间计服犀角两许，黑苔渐退，神识乃清，而呃忒频作。人犹疑其虚也，孟英曰：营热虽解，气道未肃耳。以犀角、元参、石花、连翘、银花、竹茹、知母、花粉、贝母、竹叶为方。服之，次日即下黑韧矢甚多，而呃忒止。又三剂，连解胶黑矢四次，舌色始润，略进米饮，腿能稍动，然臀已磨穿也。与甘润育阴药，续解黑矢又五次，便溺之色始正。投以滋养，日渐向安，己酉举于乡。其弟翰云，患左胯间肿硬而疼，暮热溺赤，舌绛而渴，孟英按脉细数，（阴虚血热。）径用西洋参、生地、麦冬、楝实、知母、花粉、银花、连翘、甘草、黄柏等药，服旬余而愈。
许自堂令孙子社患感，延至秋杪，证交二十八日，诸医束手。渠伯母鲍玉士夫人，荐孟英诊之，左部数，右手俨若鱼翔，痰嗽气促，自汗瘛瘲，苔色灰厚，渴无一息之停，垂危若是。而皓首之祖、孀母、少妻，相依为命，环乞拯救，甚可悯也。孟英曰：据脉莫能下手，吾且竭力勉图。第恐一齐众楚，信任不坚，则绝无可望之机矣。其母长跽而言曰：唯君所命，虽砒鸩勿疑也。于是先以竹叶石膏汤加减，至五剂，气平嗽减，汗亦渐收，苔色转黑，舌尖露绛。改投元参、生地、犀角、石膏、知母、花粉、竹叶、银花等药，又五剂，瘛瘲渐减，舌绛渐退。彼妇翁召羽士为之拜斗，飞符噀水，鼓乐喧阗，病者即谵妄不安，神昏如醉，羽士反为吓退。夤夜速孟英视之，与紫雪钱余，神即清爽，仍用前方，重加竹沥。服八剂，始解黑如胶漆之大便，而黑苔渐退，右脉之至数始清。惟烦渴不减，令其恣啖北梨，舌才不燥，痰出亦多。又六剂，舌色乃淡，溲出管痛，热邪得从下行矣。凡十二日之间，共服大剂寒凉，已二十四帖。计用犀角三两有奇，而险浪始平。续以前法缓制，服六剂，又解黑矢五次，手足始为己有。又五剂，筋络之振惕始定，略能侧卧，呓语乃息，渐进稀糜。继灌甘润充其胃汁，七八剂后，渴止知饥，脉皆和缓。又浃旬，穀食乃复。又旬余，便溺之色始正。前后共下黑矢四十馀次，苔色亦净，授滋填善后而康。是役也，凡同道暨许之族人戚友，莫不以为秋冬之交，用药偏寒。况病延已久，败象毕呈，苟不即投峻补，必致失手。既闻鲍夫人云：归许氏二十馀年，目击多人，无不死于温补。此等病曾见之，此等药盖未尝闻也。孰知如此之证，有如此之治，求之古案亦未前闻，传诸后贤，亦难追步。盖学识可造，而肠热胆坚，非人力所能及。此孟英所以为不世出之良医也。
段春木秋杪患发热，（外感温邪。）而腰腿痛如刀割。（真阴内损。）孟英视之，略不红肿，脉至细数，（热伤少阴。）苔色黑燥，溺赤便黑。与西洋参、麦冬、生地、犀角、银花、楝实、石斛、知母、甘草、竹沥、蔗汁，为大剂投之。热渐退，痛渐已，惟舌绛无津，（阴亏也）仍与甘凉濡润为方。数日后忽舌绛倍加，燥及咽膈，水饮不能下咽。孟英曰：真阴涸竭，药难奏绩矣。然窃疑其何以小愈之后，骤尔阴枯，或者背予而服别药乎？继其契友来询云：段死而舌出，此曷故与？孟英闻之，爽然大悟，因撷伤寒女劳复之文示之。其人顿足云：良然。彼于小愈后，曾宿于外，次日归即转剧。苟直陈不讳，或尚可治？孟英曰：未必然也。烧褌散、鼠矢汤，皆从足少阴以逐邪。不过热邪袭入此经，所谓阴阳易是也。今少腹无绞痛之苦，原非他人之病易于我。真是女劳之复，以致真阴枯涸，更将何药以骤复其真阴哉？然从此而女劳复与阴阳易，一虚一实有定论，不致混同而谈治矣。
吴酝香孝廉三令嫒患感，诸医首以升散，继进温补。至三月下旬，证交三十五日，昏痉谵语，六昼夜不交睫，旬日不沾米饮。许芷卿视之，俨似养云室证，即拉孟英暨顾听泉、赵笛楼会诊。脉弦滑而微数，齿不能开，窥其舌缩苔垢。孟英曰：尖虽卷，色犹红润，且二便不秘，尚有一线生机未绝也。揆其受病原不甚重，只因谬治逾月，误药酿成大证。势虽危险，吾侪当竭力援之，第勿再犯一味悖药，事或有济。酝香颇极信从。孟英复询其服事婢媪曰：病已逾月，腰以下得毋有磨坏之虞乎？皆曰无之，惟数日前易其所遗，略有血渍，必月事之不愆也。孟英颇疑之，嘱其再易之时，留心细察。疏方以犀角四钱，石菖蒲二钱，贝母二两，整块朱砂两许，（朱砂不宜入煎剂。）竹沥碗许，佐以竹叶、竹黄、竹茹、知母、花粉、元参、旋覆、丝瓜络、苇茎、银花、鳖甲，调下紫雪丹。次日，诸君复会，渠母徐夫人即云：王君明视隔垣，小女腰下果已磨穿，糜溃如柈，婢媪辈粗忽，竟未之知也。昨药服后，证亦少减。孟英仍主原方。四服后夜始眠，痉才息，舌甫伸，苔仍黑。孟英于前方去鳖甲、朱砂、菖蒲，加生地、栀子。数服后，苔转黄，大便黑如胶漆，且有痰色。盖从前大解黄色，似乎无甚大热，不知热由补药所酿，滞于肠胃曲折之地，而不能下行，势必薰蒸于上，致有内陷入脏之逆也。黑矢下而神气渐清，馀热复从气分而达，痰嗽不爽，右脉滑搏。孟英主用竹叶石膏汤加减，四剂渐安。而外患痛楚，彻夜呻吟，虽敷以珠黄，滋以甘润，未能向愈。孟英令以大蟾蜍治净煮汤，煎育阴充液之药服之，果痛止肌生，眠食渐进，汛事如期而瘳。冬间适张舟甫之子为室，或疑其病虽愈，而过饵凉药，恐难受孕，迨戊申夏，已得子矣。
吴酝香之仆吴森，在越患感，旋杭日鼻衄数升，苔黄大渴，脉滑而洪，孟英投白虎汤二帖而安。遽食肥甘，复发壮热，脘闷昏倦，孟英以枳实栀豉汤而瘥。数日后，又昏沉欲寐，发热自汗，舌绛溺涩，仍求孟英诊之。左尺细数而芤，右尺洪大，是女劳复也，研诘之果然。与大剂滋阴清热药，吞豭鼠矢而愈。
何新之亦儒医也。患感旬日，胡士扬诊，谓势欲内陷，举家皇皇。渠表弟沉悦亭茂才，亦工岐黄，而心折于孟英，因拉视之。呃忒，苔腻，便秘，痰多，心下拒按，持其脉右手洪大滑数。与小陷胸，加沙参、菖、贝、菀、薤、茹、杏、旋、杷之剂，数帖而安。继以甘凉，二旬后得大解而痊。何乃执柯，为王沉联姻娅焉。
陈邠眉令郎，孟秋患感。医与表散温补，病随药剧。至八月初，渠叔祖陈霭山，延孟英视之。目瞪神呆，气喘时作，舌绛不语，便泻稀水，肢搐而厥，人皆以为必死矣。察其脉弦而软数，乃阴亏肝盛之质。提表助其升逆，温补滞其枢机，痰饮轇轕，风阳肆横。祷神驱祟，有何益哉。与鳖甲、龙、牡、旋、赭、芩、连、楝、贝、菖、茹、胆星、犀、羚等药，息风镇逆，清热蠲痰，数帖而平。
龚念匏室，故舍人汪小米之女也。患秋感，服温散药而日重。渠叔母韩宜人，请援于孟英。脉见弦数软滑，苔黑肢瘛，疏方用沙参、元参、知母、花粉、犀、羚、茹、贝、栀、菖等药，曰：亟饵之，否将厥也。时念匏幕于江南，族人皆应试入场，侍疾者多母党。伊叔少洪疑药凉，不敢与服，迨暮果欲厥矣，众皆皇皇。幸彼女兄为故孝廉金访叔之室，颇具卓识，急煎孟英方灌之，遂得生机。次日复诊，脉较和，一路清凉，渐以向愈。
俞博泉令郎患感，即兼腹痛而胀。胡某投以温散，二便不行，昏谵大渴，舌苔黑刺。孟英以犀、翘、楝、薄、栀、连、花粉、元参、大黄，服之便下神清。为去犀角，加丹皮，二帖苔化热退，惟少腹梗胀，不甚知饥。改投栀、连、楝、蒺、延胡、橘核、苁蓉、花粉、制军诸药，连解黑矢，渐以向安。正欲养阴之际，而惑于旁言，另招金某，服大剂温补药，以图元气骤复。不知馀烬内燔，营受灼而血上溢，液被烁而肌渐消，犹谓吐血宜补，形瘦为虚，竟竭力补死而后已。
张篪百之室患感，连服温散，继邀顾听泉诊之。云有骤变，须延孟英商治，渠不之信。旬日后，倏然昏厥，自寅正至辰初不苏。病者之兄吴次欧，速孟英视之，脉伏而弦滑。与大剂犀、羚、茹、贝、知母、花粉、元参、银花，调局方至宝丹，灌下即安。
李竹虚令郎，初秋患感，医闻便溏而止之，乃至目赤谵妄，舌绛苔黄，溲涩善呕，粒米不能下咽。孟英先与犀角、石膏、竹叶、竹茹、枇杷叶、茅根、知母、花粉、栀子以清之，呕止神清，热亦渐缓。继以承气汤加减，三下黑矢，黄苔始退，即能啜粥。以其右关尺迟缓有力，故知有燥矢也，续投甘凉，调理而瘥。
许少卿室，故医陈启东先生之从女也。夏初患感，何新之十进清解，病不略减，因邀诊于孟英。脉至弦洪豁大，右手为尤，大渴大汗，能食妄言，面赤足冷，彻夜不瞑。孟英曰：证虽属温，而真阴素亏。久伤思虑，心阳外越，内风鸱张。幸遇明手，未投温散，尚可无恐。与龙、牡、犀、珠、龟板、鳖甲、贝母、竹沥、竹叶、辰砂、小麦、元参、丹参、生地、麦冬，为大剂投之。外以烧铁淬醋，令吸其气。蛎粉扑止其汗，捣生附子帖于涌泉穴。甫服一剂，所亲荐胡某往视，大斥王议为非，而主透疹之法。（真盲人。）病家惑之，即煎胡药进焉。病者神气昏瞀，忽见世父启东扼其喉，使药不能下嗌，且嘱云：宜服王先生药。少卿闻之大骇，专服王药，渐以向愈。而阴不易复，频灌甘柔滋镇，月馀始能起榻。季夏汛行，惟情志不怡，易生惊恐，与麦、参、熟地、石英、茯神、龙眼，甘、麦、大枣、三甲等药，（一定不易之法。）善其后。秋杪归宁，微吸客邪，寒热如疟，孟英投以清解，已得向安。胡某闻之，复于所亲处云：此证实由夏间治法不善，以致邪气留恋，再服清凉，必死无疑。汤某复从而和之，（总是病者该死，故一时有此二妖孽。）许氏即招汤某诊治，谓其阳气伤残，沉寒久伏，（既已沉寒，焉能作寒热。）以理中汤加威灵仙、桂枝、半夏、厚朴、姜、枣等药。（勿论其认证之误与不误，即理中汤，亦有此等加减法耶？）病者颇疑药太燥烈，汤复膏吞拭舌，说得天花乱坠。病家惑之，初服胃气倍加，继而痰嗽不饥，黄苔满布，肌消汛断，内热汗多，心悸不眠，卧榻不起。病者坚却其药，然已进二十剂矣。再邀何新之商之，亦难措手。仍嘱其求诊于孟英，按脉弦细软数，篡患悬痈，纵有神丹，不可救药矣。（服清解药，致邪气留恋，岂服滋补药，邪气反不留恋耶？此等人而亦自命为医，岂非怪物。）
潘馥堂令爱患感，沉悦亭治之渐愈。惟咽阻无形，水穀碍下。孟英以竹叶石膏汤，加紫菀、白前、旋覆、枇杷叶，以清肺热而降肺气，果即贴然。
钱闻远仲郎患感，汤某进桂、朴、姜、柴等药，而痰血频咯，神瞀耳聋，谵语便溏，不饥大渴，苔黑溲少，彻夜无眠。范应枢、顾听泉迭进轻清，黑苔渐退，舌绛无津，外证依然，不能措手。孟英诊之，脉皆细数。乃真阴素亏，营液受烁，不必以便溏不食而畏滋腻也。授以西洋参、生地、二至、二冬、龟板、燕窝、茹、贝、银花、藕汁、梨汁、葳蕤、百合等药。二剂咯血渐止，痰出甚多，渐进稀糜，夜能稍寐。五剂热退，泻止，渴始减，脉渐和，旬日后解燥矢而痊。
陈赤堂令正患感，面赤不眠，烦躁谵语，口甘渴腻，溲涩而疼，顾听泉多剂清解未应。孟英切其脉，左弦洪而数，右滑而溢，胸次痞结，大解未行。肝阳上浮，肺气不降，痰热阻痹，邪乃逗留。与小陷胸合温胆、雪羹，加旋、薤投之，胸结渐开。乃去半、薤，而送当归龙荟丸，谵语止，且能眠。参以通幽汤下其黑矢，三次后始进养阴和胃而痊。
许芷卿亦精于医，偶患外感，即服清散之药，而证不减，或疑其非春温也。邀孟英质之，诊脉迟涩，二便皆行，筋掣不眠，畏寒能食，喉舌皆赤。（血热之征。）与大剂清营药，数服而瘥。迨夏两腿患疥，外科治之，久而不愈。孟英谓其平昔善饮，蕴热深沉，疡科药亟宜概屏。令以雪羹汤送当归龙荟丸，果得渐瘳。秋间其太夫人患感，连服温散，转为肢厥便秘，面赤冷汗，脉来一息一歇，（肢厥而便秘面赤，可决其非脱症矣。）举家惶惶，虑即脱变。孟英视其苔黄腻不渴，按其胸闷而不舒，且闻其嗅诸食物，无不极臭，断为暑湿内伏，挟痰阻肺。肺主一身之气，气壅不行，法宜开降，是虚脱之反面也。设投补药，则内闭而外脱。昧者犹以为投补迟疑而不及救。（世之愈补愈虚，以至于脱者，大半由此。）孰知真实类虚，不必以老年怀成见，总须以对证为良药。果一剂而脉至不歇，转为弦滑。再服汗止肢和，便行进粥。数帖而痊。方用紫菀、白前、竹茹、枳实、旋、贝、杏、蒌、兜铃、枇杷叶也。
吴酝香大令宰金溪。自春仲感冒而起，迨夏徂秋。痰多气逆，肌肉消瘦。延至初冬，诸证蜂起，耳鸣腰痛，卧即火升，梦必干戈，凛寒善怒。多医咸主补虚，迄无小效，卧理南阳，已将半载。群公子计无所施，飞函至家，嘱大公子汾伯副车，叩求孟英来署，已冬仲之杪日矣。诊脉弦细，而左寸与右尺甚数，右寸关急搏不调。且病者颈垂不仰，气促难言，舌黯无苔，面黧不渴。孟英曰：病虽起于劳伤挟感，而延已经年。然溯其所自，平昔善饮，三十年来，期在必醉。非仅外来之客邪，失于清解，殆由内伏之积热，久锢深沉。温补杂投，互相煽动，营津受烁，内削痰多，升降愆常，火浮足冷，病机错杂，求愈殊难。既承千里相招，姑且按经设法。以石膏、知母、花粉、黄芩等，清肺涤痰；青蒿、鳖甲、栀子、金铃等，柔肝泄热；元参、女贞、天冬、黄柏等，壮水制火；竹茹、旋覆、杷叶、橘红等，宣中降气。出入为方，间佐龙荟丸，直泻胆经之酒毒；紫雪丹，搜逐隧络之留邪。服三剂，而舌布黄苔，蕴热渐泄。服六剂，而嗽减知饥，渴喜热饮，伏痰渐化。季冬八日，即能出堂讯案。十剂后，凛寒始罢，足亦渐温，肺气果得下降。望日出署行香，继而兵火之梦渐清，夜亦能眠。迎春东郊，审结积案，亦不觉其劳矣。方中参以西洋参、生地、麦冬，充其液；银花、绿豆、雪羹，化其积。至庚戌岁朝，各处贺年，午后护日，极其裕如，且肌肉渐丰，面黑亦退。药之对病，如是之神。调养至开篆时，起居如旧，各恙皆瘥。而孟英将赴宜黄杨明府之招，酝香为录其逐日方案，跋而记之。兹特採其大略如此。（酝香之证，予于五月间曾为一视，知其感受温邪，投以清解，三服后颇觉轻减。又以赴饮而病，复如故，然步履尚无恙也。后乃惑于温补之说，熟地、鹿胶等腻滞之药，恣服不辍。比孟英至而其势已棘，虽逐渐清解，大势向愈，然病久元虚，邪去而正亦随之。此所以终于不起也。）
范廉居夫妇，与其令爱，一时患恙，旬日后咸剧，金粟香荐孟英视之。廉居则大解已行，热退未净，气逆不饥，呃忒自汗，脉形虚大，舌紫无苔。为上焦热恋，下部阴亏之象。予西洋参、旋覆、竹茹、枇杷叶、石斛、柿蒂、牡蛎、龟板、刀豆、牛膝之剂，两服即舌润知饥，呕汗皆罢。去刀豆、旋覆、柿蒂，加熟地、胡桃肉、当归，投之而愈。其室则苔腻口酸，耳鸣不寐，不饥神惫，脘痛头摇，脉至虚弦，按之涩弱。以当归、白芍、枸杞、木瓜、楝实、半夏、石斛、茯神、竹茹、兰叶、白豆蔻，为养营调气、和胃柔肝之法，数啜而瘳。渠女则壮热殿屎，二便皆闭，苔黄大渴，胀闷难堪，脉来弦滑数实，系府证也。投桃核承气，加海䖳、芦菔，二剂而痊。廉居尊人颖禾曰：甚矣！服药之不可不慎也。三人之证，医者皆谓可危，而治之日剧，君悉以一二剂起之，抑何神欤！因忆四十二岁时患痁，胡魁先用首乌太早，遂致客邪留恋，缠绵百日，大为所困。嗣后不敢服药，今四十年矣。昨闻韩组林年虽七十，饮啖兼人，而平时喜服药。医以为老，辄用附、桂、参、茸等药，以期可享遐龄。讵料初八日，晚膳尚健饭，三更睡醒，倐寒慄发颤，俄而四肢瘛瘲，越日云亡。得非即世人所谓之子午证耶？孟英曰：此老系阳旺之体，肥甘过度，痰火日增，年至古稀，真阴日耗，而久服此等助火烁阴之药，以致风从火出，立拔根荄。与儿科所云急惊风证，殆无异焉。
古云肥白之人多气虚，又云痰饮须以温药和之。儒医顾听泉，体丰色白，平昔多痰，晨起必喘逆，饱食稍安，颇有气虚之象。季冬感冒，自服疏解未效，迓孟英诊焉。左关弦寸滑如珠，尺细而干，舌尖甚绛。乃真阴素亏，水不涵木，风阳内炽，搏液成痰。谋虑操持，心阳太扰，肺金受烁，治节不伸。苔虽白而已干，热虽微而睛赤，忌投温燥，宜予轻清。用元参、石斛、栀子、竹茹、旋覆、蛤壳、贝母、枇杷叶、竹叶、兰叶、莲心为剂，三啜而安。自谓气虚，遽服党参、枸杞、当归等药，下咽之后，即觉火升气逆，渐至言语支离，溲频自汗。夤夜复迎孟英拯治，脉已虚促不调，即投牡蛎、龟板、鳖甲、女贞、旱莲、元参、甘草、小麦、竹叶、莲心，以和心肝之阳，而镇龙雷之奋。一剂而平。继又作劳复感，仍授轻清之法。两剂后，又因怫怒萦思，肝阳复僭，颧红目赤，左耳时聋，夜不成眠，神情烦躁。越日陡然大汗，湿透衣衾，再速孟英图之。脉极弦数而细，仍为阴虚阳越，不可误认阳虚，而妄施附、桂者。先令熏以炭醋，扑以蛎粉，随灌以大剂二至、二冬、三甲、元参、丹参、人参、黄连、童溲而瘳。继予多剂育阴清肝，始得全愈。又其媳新产之后，头痛甚剧。孟英按其脉右甚滑大，予清阳明法，得大解而瘥。
施玉林患感，治经多手，延将匝月，热退未净，苔腻垢黄，脘闷便溏，腰疼溺短，不饥不眠，气短音低，医者技穷。李华甫荐孟英视之。脉弦软不调。而尺中虚细，是痰热尚结于上焦，房劳素伤于下部。初治即从清解，并无背谬之方，奈不足以开有形之结，而滋久耗之阴，以致旷日相持，神气日形消索也。以小陷胸汤加苇茎、竹茹、枇杷叶、兰叶、石斛、归身、枸杞为方，加野蔷薇露和服。一剂苔即化，三服而结粪下，胸乃舒。去蒌仁，加西洋参。服四帖，苔净能餐，诸恙冰释。续投峻补肝肾而康。
翁笠渔素健啖，偶患发热。钱某谓劳倦内伤，进补中益气法，病日剧。张某诊为停食感冒，用承气法下之，连解黑矢，热如故。与养阴药多剂，热仍不退，且从此不食不便，不渴不眠。金云攻补难施，已成坏证。所亲孙诒堂迓孟英诊之，脉形涩数不调，神呆静卧，倦于语言，溺少苔黄，时时面赤，曰：无虑也。卫分之邪失于清解，补中益气，实卫锢邪，何异适燕而南其指乎？承气通腑，但能下其肠胃有形之物，不能散其卫分无形之邪。下后养阴，固是方法，然必表里皆和者，方可投之。卫气未清，徒增窒滞，枢机日钝，此神识之所以如呆也。升降失司，此出入之所以皆废也。延之虽久，病犹在卫，故可治也。予苇茎、葱豉，加芩、桔、栀子、栝蒌，服一剂而遍身赤疹，神气爽悟。乃去芩、桔、葱，加雪羹、芦菔、银花、兰叶。服数帖，解酱矢二十馀次，苔退知饥，脉和而愈。
一铁匠妇患感，杂治经旬，身热不退，不眠妄语，口渴耳聋，求治于余。脉来细数，唇红面白，肌瘦汗频。虽是贫家，却为娇质，神虚液夺，余暑未清。以西洋参、甘草、小麦、黄连、麦冬、石斛、丹参、莲心、竹叶为剂，服之神气遂安。自云心悸，因加红枣与紫石英服之，浃旬竟以告愈。
七月初旬，余游鸳湖归，三侄寿和陡患凛寒，身热筋瘛，面红，谵妄汗频，四肢厥冷。年甫六岁，其母危之。余察其苔色黄腻，口渴唇红，乃停食感冒耳。以枳实栀豉汤加菖蒲及冬干之芦菔叶煎成，调入玉枢丹五分灌之。次日谵瘛皆减。而腹痛微有吐泻，寐醒则神犹瞀乱，知其邪有外泄之机，治当迎刃而导。于前方加苏叶一分、黄连二分，同炒煎服。连吐三五次，泻六七次，痛即减，第三日神清爽朗。余曰：去疾莫如尽。再服原方一帖遂愈。盖小儿之病，因于食滞者多。胃不和则卧不安，阳明实则谵妄，而世人辄作惊风治之，每致偾事。昧者更惑于巫瞽，而祭非其鬼，则尤可笑也。八月初余游虎林归，二女定宜患感旬余，热虽退而乾咳无痰，不眠、不食、不便，胸腹无所苦，汤饮亦不思，五热形瘦，佥虑成劳。余按脉弦细，是痰阻而气不通也。以紫菀、白前、蒌仁、薤白、橘红、半夏、菖蒲、竹茹、枳壳、桔梗，服数帖渐愈。三女杏宜年十四，因侍姐病过劳，且浃旬风雨，寒气外侵，而自恐不支，勉强纳食，起病则凛寒微热，腿肿而酸，泛泛欲呕，兼以微嗽，适余归之次日也。视其苔微黄而腻，尖微绛，脉缓滑，以枳实栀豉汤加前、苏、杏、桔、芩、菔饮之。日晡余游南乡归，内子述服药后，神情昏瞀，呕出药食。恐夹痧邪，曾为刮背。余谓此食滞上焦，浊未下行耳。迨夜颇静，诘朝察之，胸仍拒按，原方加菖蒲、紫菀投之。余即游硖川，黄昏而归，内子云：午后神复瞀乱，恐有变证，明日君毋他往也。余颔之。夜间亦静，次早问答如常，胸犹拒按。因其吐既未畅，大便未行，以前方合小陷胸为剂，外用朴硝罨其胸次。至己刻又神昏如寐，引衣自覆，呼之不应，时或妄言，面色晦滞，四肢时冷，内子对之下泪。余按脉如故，确系浊气上熏，清阳失布。既非寒邪深入，亦非温热逆传。原方再服一帖，病如故。余再四思维，径以薤白、石菖蒲各一钱，蒌仁三钱，煎成，和入醇酒一杯灌之。外用葱白杵罨胸次，牙皂末吹鼻取嚏。时将薄暮，至初更始得微汗而肢和。寻即溏解一次而识人，夜分安眠。第四五日，胸次已舒，略无谵语，乃目有妄见，寐即恶梦，时有潮热。余以蒌、薤、菖、茹、翘、薇、菀、半、栀、豉、省头草等药，通府涤浊。连解三次，各恙皆平。改用清肝肃肺法，至七朝身凉全愈。继治蒋君寅昉五令郎全官，身热筋瘛，不啼不乳，神呆嗜卧。或疑惊风，夤夜延余往视，乃风热夹食也。与开泄清解法数帖，便行而痰渐嗽出，病即渐瘥。此等虽非大证，设稍误治，告危极速，故连类录之，以备大匠木屑竹头之需。

伤风  ***************************
一何叟年近八旬，冬月伤风，有面赤气逆，烦躁不安之象。孟英曰：此喻氏所谓伤风，亦有戴阳证也，不可藐视。以东洋人参、细辛、炙甘草、熟附片、白术、白芍、茯苓、乾姜、五味、胡桃肉、细茶、葱白，一剂而瘳。孟英曰：此真阳素扰，痰饮内动，卫阳不固，风邪外入，有根蒂欲拔之虞。误投表散，一汗亡阳。故以真武、四逆诸法，回阳镇饮，（以此二语印证前方，可知用法之周到）攘外安内，以为剂也。不可轻试于人，致干操刃之辜，慎之！慎之！
马某年三十馀，素用力，患发热恶寒，肢振自汗，少腹气上冲胸，头疼口渴。孟英诊曰：卫虚风袭，而络脉久伤，肝风内动，与建中去饴，加龙、牡、石英、苁蓉、楝实、桑枝，（建中之力在饴糖，今去饴，仍是桂枝法。）数帖而痊。（发热恶寒，头疼自汗，皆桂枝证。此人必津液素亏，因汗出而益耗其津，故肝失所养，而上冲肺胃，失所养而口渴也。）
《寓意草》谓伤风亦有戴阳证，此为高年而言，然有似是而非者。黄鼎如令堂，年登大耋。季冬感冒，痰嗽气逆，额汗颧红，胸痞不饥，神情躁扰。孟英诊脉，左弦疾而促，右滑数而溢，苔色满布。系冬温挟痰阻肺，治节不伸，肝阳鼓舞直升。罗谦甫有治痰火类孤阳之案，颇相似也。以小陷胸汤加薤白、旋覆、赭石、花粉、海䖳、凫茈、竹沥为大剂投之，痰活便通，数日而瘥。继有陈舜廷之父，年逾花甲，患痰嗽气逆，惟饮姜汤则胸次舒畅。医者以为真属虚寒矣，连投温补之剂，驯致咽痛不食，苔色灰刺，便闭无溺，求孟英诊之。脉至双弦，按之索然，略无胃气。曰：渴喜姜汤者，不过为痰阻清阳之证据耳，岂可妄指为寒，迭投刚烈。胃阴已竭，药不能为矣。
夏初，孟英挈眷送太夫人葬于皋亭山。越日归，其令郎心官，患微热音嗄，夜啼搐搦。幼科谓其生未三月，即感外邪，又兼客忤，复停乳食，证极重也，疏方甚庞杂。孟英不以为然，乃用蚱蝉三枚，煎汤饮之。盖取其清热熄风，开声音而止夜啼。一物而擅此数长，与证适相对也。果覆杯而愈。赵笛楼闻而叹曰：用药原不贵多而贵专，精思巧妙，抑何至于此极耶？然即古之奇方也，今人不能用，而孟英每以此法奏神效，录此以见一斑。
伤风虽小恙，过表伤阴，与邪未净而早投补剂，皆能延损。其高年下虚而误服升提者，往往阳浮上戴，须以温补救之。更有一种似伤风而实非伤风之证，乃根蒂空虚，肾水泛溢以成痰，浮阳冲逆而为嗽也。此自古未经道及者。今年四月十二日，孟英诣高石泉处谢吊。偶诊其脉，左关尺忽见浮弦而空。因私嘱其次郎隽生曰：尊翁之脉，颇有可虑，子其慎之！继无所苦，方疑其言之未当。虽有小恙，亦未邀诊。迨隽生登贤书，计偕有日。石泉忽患痰嗽，酷似伤风，冯某视之，与解散药一帖。次日便泻数行，黄某进分清药一剂，第三日痰升气逆，自觉唇肿不能啜饮。隽生始忆及孟英之言，速其拯治。脉如蛛丝过指，舌色晦黯无津，唇不略肿。其不能吸饮者，盖由气有出而无入耳。阴既脱于下，阳将脱于上，莫可救药。翌日云亡。此十二月春前事也。闻霜降后，许吉斋山长微患伤风，数日而逝。立春后，许砚邻亦然。皆同为似伤风证也。据孟英曰：儿子阿心，长成太速，心性太灵，余固知其不秀。秋分后，小患伤风，适余酬应纷繁，不遑顾视，且闻无甚大病，亦不延儿科诊视，不料三日倏然而殇。或云惜不早治，余谓襁褓而患根蒂之病，虽治愈亦何益哉。然则不必高年虑有此证，即小儿亦间有之矣。医者其可以伤风而概视为小恙哉。《不居集》专论伤风误补成劳，犹是一隅之见焉。

风温  ***************************
翁嘉顺室，产后患风温，经孟英治愈。病染于姑，孟英诊曰：高年阴气太亏，邪气偏盛。《玉版论要》云：病温虚甚死。言人之真阴甚虚，曷足以御邪热而息燎原？可虞在两候之期乎。至十四天果殒。而嘉顺亦染焉，初发热即舌赤而渴，脉数且涩。孟英曰：非善证也。盖阴虚有素，值忧劳哀痛之馀，五志内燔，温邪外迫。不必由卫及气，自气而营。急与清营，继投凉血，病不稍减。且家无主药之人，旁议譁然。幸其旧工人陈七，颇有胆识，力恳手援。孟英曰：我肠最热，奈病来颇恶，治虽合法，势必转重。若初起不先觑破，早已殆矣。吾若畏难推诿，恐他手虽识其证，亦无如此大剂，车薪杯水，何益于事。吾且肩劳任怨，殚心尽力以图之。病果日重，昏瞀耳聋，自利红水，目赤妄言。孟英惟以晋三犀角地黄汤，加银花、石膏、知、斛、栀、贝、花粉、兰草、菖蒲、元参、竹沥、竹茹、竹叶、凫茈、海䖳等，出入互用。至十馀剂，舌上忽布秽浊垢苔，口气喷出，臭难嚮迩，手冷如冰，头面自汗，咸谓绝望矣。孟英曰：生机也。彼阴虚热邪深入，予一以清营凉血之法。服已逾旬，始得营阴渐振，推邪外出，乃现此苔。惟本元素弱，不能战解，故显肢冷，而汗仅出于头面，非阳虚欲脱也。复与甘寒频灌，越三日汗收热退，苔化肢温。自始迄终，犀角共服三两许，未犯一毫相悖之药。且赖陈七恪诚，始克起九死于一生。继以滋阴善后而康。（三江地气卑湿，天时温暖，伤寒之证绝少，最多湿温、风温之证。又人体质柔脆，不任荡涤之药，故惟以甘寒清解之剂，渐次搜剔，斯邪去而正不伤。若在北方，刚坚之体，此等药虽服百剂，亦若罔知。非加硝、黄荡涤，邪终不去。故叶氏之法，擅誉江浙。而吴氏之方，驰名幽冀。易地则皆然。亦智者之因地制宜也。）
翁嘉顺之妹亦染，病势极危。因役于冥曹，自以为不起。孟英曰：年壮阴充，药治不谬，焉能死乎？昔人云：见理明者，阴阳五行不能拘。吾当以理胜数，遂按法治之，病乃日减。且慎寒暄，节饮食，守禁忌。调治二旬，果然康健。又其姑亦病温，初不服药，七日外始迓孟英诊之。曰：此病邪虽不盛，第频吐涎沫，不能出口，须以手撩，不饮不食，不便不眠，或多言不倦，或久问不答。是七情郁结，气久不舒，津液凝痰，邪得依附。治之中肯，尚难即愈。不药而待，病从何去。遂于清解方中，寓蠲痰流气，通胃舒肝之品，交十四日而热退。又数日，痰沫渐少，又旬日大解始行，粥食日加而愈。此治一法直贯到底，不但不犯一分温燥升补之药，而滋腻入血之品亦皆避之，尚须三十剂奏绩。若病家不笃信，医者不坚持，旁人多议论，则焉克有济耶？然非乃媳前车之鉴，亦未必遽尔任贤不贰也。
沉裕昆室，偶发脘痛，范某与逍遥法，痛颇止，而发热咽疼。邀顾听泉视之，知感温邪，与清散法，疼已而热不退。七日后，目闭鼻塞，耳聋肢搐，不言语，不饮食。顾疑证险，愿质之孟英。而沉之两郎，乃从王瘦石学，因请决于师。瘦石亦谓孟英识超，我当为汝致之。时已薄暮，乃飞刺追邀。比孟英往诊，见其外候如是，而左手诊毕即缩去，随以右手出之，遽曰：非神昏也。继挖牙关，察其苔色白滑，询知大解未行，曰：病是风温。然不逆传膻中，而顺传胃府，证可无恐。听泉学问胜我，知证有疑窦，而虚心下问，岂非胸襟过人处？但温邪传胃，世所常有。而此证如是骇人者，因素有痰饮，盘踞胃中。外邪入之，得以凭藉。苔色之不形黄燥者，亦此故耳，不可误认为寒。夫温为热邪，脉象既形弦滑以数。但令痰饮一降，苔必转黄。此殆云遮雾隐之时，须具温太真燃犀之照，庶不为病所欺。且昔人于温证仅言逆传，不言顺传，后世遂执定伤寒在足经，温热在手经。不知经络贯串，岂容界限。喻氏谓伤寒亦传手经，但足经先受之耳。吾谓温热亦传足经，但手经先受之耳。一隅三反，既有其逆，岂无其顺？盖自肺之心包。病机渐进而内陷，故曰逆。自肺之胃府，病机欲出而下行，故曰顺。今邪虽顺传，欲出未能，所谓胃病则九窍不和，与逆传神昏之犀角地黄汤证大相径庭。郭云台云：胃实不和，投滚痰而非峻，可谓治斯病之真诠，遂疏小陷胸合蠲饮六神汤，加枳、朴，以芦菔煮水煎药，和入竹沥一杯，送下礞石滚痰丸四钱。沉嫌药峻，似有难色。孟英曰：既患骇人之病，必服骇人之药。药不瞑眩，厥疾勿疗，盍再质之瘦石、听泉乎？沉颔之。王、顾阅方，佥以为是，且云如畏剂重，陆续徐投可也。翌日，孟英与听泉会，诊脉证不甚减，询知昨药分数次而服，孟英曰：是势分力缓之故也。今可释疑急进，病必转机。听泉深然之，病家亦胆壮矣。如法服下，黎明果解胶韧痰秽数升，各恙即减，略吐语言，稍啜稀粥，苔转黄燥。药改轻清，渐以向安。嗣与育阴柔肝而愈。
金禄卿室，沉裕昆之女也。患温，顾听泉连进轻清凉解而病不减，气逆无寐，咳吐黏痰，舌绛咽乾，耳聋谵语，旬日外始延孟英诊焉。曰：体瘦，脉细数，尺中更乱，竟是阴气先伤，阳气独发，所谓伤寒偏死下虚人。譬之火患将临，既无池井，缸贮又空，纵竭心力，曷能有济？再四研诘，乃知发热前一日，陡然带下如崩，是真液早经漏泄矣。否则药治未讹，胡反燎原益炽，痉厥之变，不须旋踵。禄卿坚恳勉图，孟英以西洋参、生地、二冬、二至、元参、犀角、黄连、鸡子黄、知母为方。另用石斛、龟板、鳖甲各四两，左牡蛎一斤煮汤代水煎药。顾听泉又加阿胶，且云：我侪用此育阴镇阳，充液息风大剂，焉能津枯风动、痉厥陡生乎？服两剂果不能减。后惑旁言而祷签药，附、桂、乾姜，罔知顾忌，径至四肢拘挛而逝。是误药速其毙而增其惨也。继而裕昆患湿温，亦犯重暍而亡。珠小辉太守令嫒，骤患颐肿，（此俗所谓蛤蟆瘟也。）连及唇鼻，乃至口不能开，舌不得出，孟英视之曰：温毒也。用射干、山豆根、马勃、羚羊、薄荷、银花、贝母、花粉、杏仁、竹黄为剂。（仿普济消毒饮意）并以紫雪搽于唇内，锡类散吹入咽喉，外将橄榄核磨涂肿处，果吐韧涎而肿渐消，诘朝即啜稀粥，数日而愈。
濮树堂室，怀妊五月患春温，口渴善呕，壮热无汗。旬日后始浼孟英视之，见其烦躁谵语，苔黄不燥，曰：痰热阻气也。病不传营，血药禁用。试令按其胸次，果然坚痛，而大解仍行，法当开上。用小陷胸加石菖蒲、枳实、杏、贝、茹、郁、栀、翘等药，芦菔汤煎服。服二剂，神情即安。四帖，心下豁然，惟心腹如烙，呕吐不纳，改投大剂甘寒，加乌梅，频啜渐康。秋间得子亦无恙。（孟英于温热痰饮独有心得，故遇此等证，如摧枯拉朽。合观诸案，可以得治温病之法。）
许子双令堂梁宜人，仲春之杪，偶患微感，医与温散，热已渐退。孟英偶过诊，右寸脉促数不调，因谓子双曰：此风温证，其误表乎？恐有骤变。渠复质之前医，以为妄论，仍用温燥。越二日，即见鼾睡。再延孟英诊之，促数尤甚，曰：鼻息鼾矣，必至语言难出，仲圣岂欺我哉？风温误汗，往往皆然。况在高年，殊难救药，果浃旬而逝。（此证虽经仲景指出，而人多不识、往往杂药乱投，卒至鼾睡而死，医家、病家两俱茫然。孟英此案可为仲景之功臣矣。）
姚某年未三旬，烟瘾甚大。适伊母病温而殁，劳瘁悲哀之际，吸受温邪，胁痛筋掣，气逆痰多，热壮神昏，茎缩自汗，医皆束手。所亲徐丽生嘱其速孟英诊之，脉见芤数，舌绛无津，有阴虚阳越、热炽液枯之险。况初发即尔，其根蒂之不坚可知。与犀、羚、元参、知母，壮水息风；苁蓉、楝实、鼠矢、石英，潜阳镇逆；沙参、麦冬、石斛、葳蕤，益气充津；花粉、栀子、银花、丝瓜络，蠲痰清热。一剂知，四剂安，随以大剂养阴而愈。（吸食鸦片之人，津液素亏，感受温邪较平人倍重。非此标本并治之剂，必不救矣。）
姚令舆室，素患喘嗽而病春温。（新旧合邪。）医知其本元久亏，投以温补，痉厥神昏，耳聋谵语，面青舌绛，痰喘不眠，（肺原包心而生，故肺热必及于心。）皆束手矣。延孟英诊之，脉犹弦滑，曰：证虽危险，生机未绝，遽尔轻弃，毋乃太忍？与犀角、羚羊、元参、沙参、知母、花粉、石膏，以清热息风，救阴生液；佐苁蓉、石英、鳖甲、金铃、旋覆、贝母、竹沥，以潜阳镇逆，通络蠲痰。三剂而平，继去犀、羚、石膏，加生地黄，服旬日而愈。仲秋令舆病，竟误服温补，数日而殒，岂非命耶？
韩组林年近古稀，孟冬患肢厥头肿，谵语遗溺。包某作虚风类，进以温补，势益剧。孟英脉之，脉弦数右滑溢，乃痰热内阻，风温外侵，与羚、贝、茹、栀、翘、薇、桑、菊、丹皮、花粉、旋覆，以芦菔汤煎服而瘳。
余侄森伯，患发热面赤，渴而微汗，孟英视之，曰：春温也。乘其初犯，邪尚在肺，是以右寸之脉洪大，宜令其下行，由腑而出，则即可霍然。投知母、花粉、冬瓜子、桑叶、杷叶、黄芩、苇茎、栀子等药，果大便连泻极热之水二次，而脉静身凉，知饥啜粥，遂痊。设他人治之，初感总用汗药，势必酿成大证。
陈建周令郎，患春温，初起即神气躁乱，惊惧不眠，两脉甚数。孟英谓温邪直入营分也。与神犀丹，佐紫雪，两剂而瘥。夏间，吴守旃暨高若舟令郎、胡秋纫四令爱患温，初起即肢瘛妄言，神情瞀乱，孟英皆用此法，寻即霍然。世人每执汗解之法，为初感之治。孰知病无定体，药贵得宜，无如具眼人稀，以致夭枉载道，归诸天数，岂尽然哉！
王皱石广文令弟，患春温，始则谵语发狂，连服清解大剂，遂昏沉不语，肢冷如冰，目闭不开，遗溺不饮，医皆束手。孟英诊其脉弦大而缓滑，黄腻之苔满布，秽气直喷。投承气汤，加银花、石斛、黄芩、竹茹、元参、石菖蒲，下胶黑矢甚多，而神稍清，略进汤饮。次日，去硝、黄，加海䖳、芦菔、黄连、石膏。服二剂，而战解肢和，苔退进粥，不劳馀力而愈。继有张镜江邀治叶某，又钱希敏之妹丈李某，孟英咸一下而瘳。惟吴守旃之室，暨郑又侨，皆下至十馀次始痊。今年时疫盛行，医多失手，孟英随机应变，治法无穷，救活独多，不胜缕载。（此正吴氏所谓凉药无涤秽之功，而反冰伏其邪也。吴又可之法，切于疫而不甚切于温，观此可见。）
又顾氏子患发热，独炽于头，医进发散，汗出不解，胸次痞闷，便滞溺艰，舌绛口乾，饮不下膈，不眠头痛，脉数而弦。孟英曰：体质素虚，热薄于肺，痰结于胸，治宜轻解，羌、防、柴，葛，恶可妄投？膏粱与藜藿有殊，暑热与风寒迥异。治上焦如羽，展气化宜轻。以通草、苇茎、冬瓜子、丝瓜络、紫菀、枇杷叶、射干、兜铃、白前九味，天泉水急火煎服，覆杯即已。盖席丰履厚之家，密室深居，风寒湿三气所不能侵，惟暑燥之邪易于吸受，误用温散，最易劫津。若田野农夫，栉风沐雨，肌坚气实，当用辛温。设进轻清，焉能济事？故医者须量体以裁衣，弗胶柱而鼓瑟也。（炳按：汪谢城云：覆杯即已。下宜删去，以言过当也。若然则藜藿人温证暑证，亦可用辛温矣。此评甚是。）
关寅伯赞府家某厨患春温，渠主人颖庵治之弗瘳，为速孟英诊焉。脉来弦软而寸数，舌绛苔黑而神昏，谵渴溺红，胸腹拒按，是双传证也。夫顺传者宜通其胃，逆传者宜清其营，治法不容紊也。然气血流通，经络贯串，邪之所凑，随处可传，其合其分，莫从界限。故临证者宜审病机而施活变，弗执死法以困生人。此证属双传即当双解，予凉膈散加犀角、菖蒲、元参下之，果愈。
梅里任会嘉令正，年逾五旬，季春患证渐剧。访余视之，身热头疼，凛寒胸闷，气冲不寐，神惫音低，口渴嗽痰，乾呕便闭，脉甚细软。延已旬余，咸以为虚，欲投补剂。余谓阴分虽亏，气郁痰滞，温邪留恋，胡可补邪？轻展清宣，庶乎合拍。以葱豉合小陷胸，加南沙参、射干、马兜铃、通草、竹茹，二剂，而热退呕止。去葱、豉、兜、射，加栀、贝、芩、菖，三帖而便行，胸适得寐知饥。改投柔木涵阴而愈。

湿温  ***************************
季秋，顾听泉邀孟英视康康侯副转之恙，切其脉滑数，而右歇左促，且肝部间有雀啄，气口又兼解索，望其面宛如熏黄，头汗自出，呼吸粗促，似不接续，坐卧无须臾之宁，便溺涩滞，浑赤极臭，心下坚硬拒按，形若覆碗，观其舌色，边紫苔黄，殊不甚乾燥，问其所苦，曰：口渴甜腻，不欲饮食，苟一阁眼，即气升欲喘，烦躁不能自持，胸中懊憹，莫可言状。孟英曰：此由湿热误补，漫无出路，充斥三焦，气机为其阻塞而不流行，蔓延日久，津液为之凝滞而成痰饮。不啻人禽杂处，苗莠同畴，邪正混为一家。医见肢冷自汗，不知病由壅闭而然。欲以培正，而邪气方张，得补反为树帜，岂非资寇兵而齎盗粮哉！非其类者锄而去之，乃为吃紧之治。听泉曰：良是也。夏间起病，闻自心悸少寐，杨某以为虚而补之。时尚出差办事，暑湿外侵，受而不觉，迨闱差未竣，其病斯发，而诸医之药，总不外乎温补一途，以致愈补愈剧。今拟温胆法待君可否？孟英曰：脉证多怪，皆属于痰。今胸痞如斯，略无痰吐，盖由痰能阻气，气不能运痰耳。宜于温胆中，加薤白、蒌仁，通其胸中之阳；又合小陷胸，为治饮痞之圣法；参以栀豉，泄其久郁之热，以除懊憹；佐以兰草，涤其陈腐之气而醒脾胃。听泉深然之，连投二剂，各恙皆减，脉亦略和。而病者以为既系实证，何妨一泻而去之，连服大黄丸二次，承气汤半帖。孟英急止之，曰：畏虚进补固非，欲速妄攻亦谬。盖湿蒸为热，灼液成痰，病非一朝一夕而成，治以上下分消为是。不比热邪传府，可一泻而愈也。越日，下部果渐肿。孟英曰：攻痞太速之戒，古人不我欺也。与听泉商，以前法加黄芩，合泻心意，再配雪羹投之，痰果渐吐，痞亦日消。而自腹至足，以及茎囊，肿势日加。孟英谓势已如此，难以遽消，但从三焦设法，则自上而下，病必无虞。与听泉商，用河间桂苓甘露饮意。而姚平泉孝廉，力主崇土胜湿之法，深以寒凉为不可用。众议仍投前日之药，孟英曰：前药原可服也，嫌力不足耳。次日，痰中带血甚多，孟英曰：湿热薰蒸不已，自气及营矣。与听泉暨王子能参军商，以知、柏、生地、犀角、鳖甲、白芍、苡仁、贝母、石斛、茅根、麦冬、滑石、栀子、藕汁、童溺，投之而止。逾数日又吐，且肢冷自汗，心馁畏脱。姚平泉谓气不摄血，当主归脾汤以统之。举家皇皇，连请诊脉者三次，孟英曰：脉来屡变，陈芝江所以不能指实其病，而杨阮诸人，皆疑为大虚之候也。然望闻问切，不可独凭于指下。今溲如赭石汤，浑赤有脚，其为湿热之病，昭昭若揭。初伤于气分，则津液受灼以为痰。渐及于营分，则阴血不安而妄溢。邪气内盛，岂非病实？而真实类虚，吾不受病之欺也。坚守前议，静镇不摇。服二剂果止。孟英曰：血之复吐也，由于气分之邪以扰及也。欲清气道之邪，必先去其邪所依附之痰。盖津液既为邪热灼烁以成痰，而痰反即为邪热之山险也。不妨峻攻其实，而缓行其势。初进滚痰丸三钱，得下泄气一次。副转云：四十日来未有之通畅也。连投数日，始解胶痰黑矢多遍，而小溲亦渐清长，苔色亦退，寝食遂安，惟下部之肿犹尔也。马香崖、陆虚舟皆主实脾行水之法，孟英曰：谛参脉证，病不在脾，况善饥便燥，口渴溺多，吾方虑转消证，亟投甘润之不遑，恶可渗利伤阴、补土劫液耶？且脾虚下陷之肿，与湿盛而肿之肿，其膝之上下、内外形势，必然相贯，今膝之上下、内外、凹凸迥判，毫不毗连。盖由湿热所酿之痰饮，既误补而痞塞中焦，复妄攻以流窜隧络，所谓不能一荡而蠲，势必旁趋四射，吾当以法取之。会又咳痰带血，而精神食饮如常，孟英曰：无恐也。此乃前次嚼三七太多。兜涩留瘀，最不宜用，吐而去之极妙。但须金水同治，冀咳止而血络不震动为要耳。与甘露饮，加藕汁、童溺服之，四剂而止，咳嗽亦宁。于是专治其下部之肿，以固本加知、柏、贝母、花粉、旋覆、橘络、丝瓜络、羚羊角、楝实、葱须、豆卷、薏苡、竹沥，出入为剂。二三帖间，其高突隆肿之处，即觉甚痒，搔之水出如汗，而作葱气。六七日后，两腿反觉乾瘦燥痛，茎囊亦随之而消矣。孟英曰：用此润药消肿，尚且干痛咽燥，设从他议而投燥脾利水之法，更当何如哉？盖寒湿则伤阳，热湿则伤阴，血液皆阴也。善后之法，还宜滋养血液，稍佐竹沥以搜络中未净之痰，使愈后不为他日之患，更属法中之法。服之饮食中节，便溺有权，幸无消渴之虞，而竟愈焉。（前云不可妄攻，此又投峻下之剂，何也？盖前徒攻其热，故不中病，而致生他证。此则直攻其痰，始能与病相当也。）
程庭乃郎芷香，今春病温而精关不固，旬日后陡然茎缩寒颤，自问不支。人皆谓为虚疟，欲投参附。孟英曰：非疟也。平日体丰多湿，厚味酿痰，是以苔腻不渴，善噫易吐，而吸受风温，即以痰湿为山险。乘其阴亏阳扰，流入厥阴甚易，岂容再投温补，以劫液锢邪，而速其痉厥耶？伊家以六代单传，父母深忧之，坚求良治。孟英曰：予虽洞识其证，而病情轇轕，纵有妙剂，难许速功，治法稍乖，亦防延损。虽主人笃信，我有坚持，恐病不即瘳，必招物议，中途岐惑，其过谁归？倘信吾言，当邀顾听泉会诊，既可匡予之不逮，即以杜人之妄议，程深然之。于是王顾熟筹妥治，午后进肃清肺胃方以解客邪，蠲痰湿而斡枢机。早晨投凉肾舒肝法，以靖浮越，搜隧络，而守关键，病果递减。奈善生嗔怒，易招外感，不甘淡泊，反复多次。每复必茎缩寒颤，甚至齿缝见紫血瓣，指甲有微红色，溺短而浑黑极臭。孟英曰：幸上焦已清，中枢已运，亟宜填肾阴、清肝热。以西洋参、二冬、二地、苁蓉、花粉、知、柏、连、楝、斛、芍、石英、牡蛎、龟板、鳖甲、阿胶、鸡子黄之类，相迭为方。大剂连服二十馀帖，各恙渐退。继以此药熬膏晨服，午用缪氏资生丸方，各品不炒，皆生晒研末，竹沥为丸，枇杷叶汤送下。服至入秋，始得康健。孟英曰：古人丸药皆用蜜，最属无谓，宜各因其证而变通之，此其一法也。（此四损证之最重者，治稍不善，变证纷如，便不可保。此案深可为法。）
邵鱼竹给谏患感，杨某作疟治不应，始迓孟英诊之。脉软汗多，热不甚壮，（热为湿所持故脉软。）苔色厚腻，呕恶烦躁，痰多腿痠，显是湿温。因谓其令郎子旃曰：湿温者，湿蕴久而从时令之感以化热也，不可从表治，更勿畏虚率补，与宣解一剂，各恙颇减。奈众楚交咻，谓病由心力劳瘁而来，况汗多防脱，岂可不顾本原？群医附和，遂服参、归、熟地之药。（增湿益热，宜乎不救。）病日以剧。最后吴古年诊之云：此湿温也，何妄投补剂？然已末从挽救。交十四日而殒，始悔不从王议。
康康侯司马之夫人，久伤谋虑，心火外浮，面赤齿疼。因啖西瓜，遂脘闷不舒，喜得热按，（此寒湿郁闭其热也，用辛通淡渗之一剂斯愈矣。）泄泻不饥，自觉舌厚数寸，苔色灰腻。孟英与厚朴、滑石、葱白、薤白、枇杷叶、橘皮、薄荷、旋覆、省头草，一剂霍然。
仲秋久雨，吴汾伯于乡试后患恙，自言坐于水号，浸及于膝，人皆以为寒湿之病。孟英切脉甚数，溲赤苔黄，口乾燥呛，因谓其尊人酝香曰：病由暑湿，而体极阴亏，已从热化，不可以便泄而稍犯温燥之药。先与轻清肃解，继用甘凉撤热，渐能安穀。半月后，热始退尽，而寝汗不眠，投以大剂滋填潜摄之药，兼吞五味子磁朱丸数十帖，乃得康复。此证误治即败，少谬亦必成损。苟非诚信于平日，焉能诚服于斯时？闻其寝汗不收，夜不成寐之间，旁言啧啧。孟英恐其摇动主意，必致全功尽弃，嘱其邀顾听泉、许芷卿质政，而顾、许咸是孟英议，于是主人之意甚坚，而大病乃痊，吁！谈何易耶！
翁嘉顺之妇弟吴某，劳伤之后，发热身黄，自以为脱力也。孟英察脉软数，是湿温重证，故初起即黄。亟与清解，大便渐溏，小溲甚赤。湿热已得下行，其热即减。因家住茅家埠，吝惜舆金，遽尔辍药。七八日后复热，谵语昏聋，抽痉遗溺，再恳孟英视之。湿热之邪扰营矣。投元参、犀角、菖蒲、连翘、竹茹、竹叶、银花、石膏，泄卫清营之法，佐牛黄丸、紫雪丹而瘳。臀皮已塌，亟令贴羊皮金，不致成疮而愈。
庆云圃观察令郎，恩荫堂司马，陡患偏坠，医与茴香、芦巴、乌药、荔核等剂，遂痛不可忍。浼赵棠村鹾尹邀孟英视之，按其脉肤甚热，曰：非疝也。睾丸肿痛，必偏于右，此湿热时邪也。设以疝治之必成痈。按法治之，果覆杯而痛减，三服而便行热退。因食羊肉，肿痛复作，再与清解，谆嘱慎口腹而瘳。
吴宪章年逾花甲，患感，医知其为湿温也，投药不应，而仍能起榻理事。石北涯拉孟英视之，冀其勿致加剧。及诊脉左寸数疾，余皆软大，穀食略减，便溏溲少，苔色腻黄，舌尖独黑，孟英不肯予方，人咸诧之，因曰：证原不重，吾以脉象舌色察之，是平昔曲运心机，离火内亢，坎水不制，势必自焚，况兼湿温之感乎？果数日而殒。
黄纯光年七十八岁，患湿温，至旬余，脉形歇代，呃忒连朝，诸医望而畏之。孟英诊曰：脉虽歇，而弦搏有根，是得乎天者厚，虽属高年，犹为实象。参以病深声哕，原非小故，而二便窒涩，苔腻而灰，似府气未宣，痰湿热阻其气化流行之道也。清宣展布尚可图焉，何新之韪其议。因以旋、茹、栀、楝、杷、杏、萸、连、菀、蒌、雪羹为剂，片通草一两煎汤煮药，投匕即减。数服而大吐胶痰，连次更衣，遂安粥食。惟动则嗽逆，渐露下虚之象。予西洋参、龟板、牡蛎、苁蓉、石斛、牛膝、冬虫夏草、石英、茯苓、当归等药，而各恙递安，继加砂仁、熟地而起。
沙沛生鹾尹，患身热头重，腹胀便溏，脘闷不饥，口流涎沫，腿痠溺少，脉软神疲。孟英诊曰：内湿素盛，兼吸客邪，不可谓值此亢旱之年，竟无氾滥之病也。予槟、朴、蔻、苓、猪、泽、橘、半、防己、秦艽之剂，小溲虽行，其口涎水流出尤多，病遂以愈。既而其子龙官初次患疟，耳聋舌绛，溺赤痰多，脉数而弦，寒微热甚。幼科云胎疟不能即愈，孟英曰：此齐东野语也。予滑石、竹茹、知母、花粉、苓、翘、橘、半、青蒿、鳖甲，八帖而痊。
沉南台，年三十七岁，初冬在乡收租，将归饱啖羊肉面条，途次即发热头疼。到家招沉某视之，谓其体丰阳气不足。以致伤寒夹食。表散消导之中，佐以姜附。数帖后，热壮神昏，诸医束手。交八日，所亲许锡卿、吴久山交荐孟英图之。苔色黄腻，口不甚渴，粒米不沾，时时火升，汗躁谵语，溲赤便秘，面晦睛红，呼吸不调，胸前拒按，脉则虚软，微带弦滑，不甚鼓指，曰：体气素亏，然脉证太觉悬殊，必因痰阻清阳，故气壅塞而脉更无力也。剂以小陷胸合雪羹，加旋、菖、薤、枳、栀子、胆星，服后痰即吐，脉较起。再服谵语息，三服痰中带出紫血数块，四服热退而汗躁胥蠲。七服苔净胸舒，溲长口渴，改予甘凉濡润之法。服数帖痰已渐少，舌布新苔而仍不更衣，觉有秽气上冲，亦不知饥，仍予甘凉养胃，佐以兰叶、野蔷薇露，降其浊气。数帖后，秽气除，粥食进，但不大解，家人忧之，孟英曰：既无所苦，能食脉和，静俟水到渠成，不可妄行催动也。既而加谷起床，便犹不解。病者停药旬日，计起病已交一月矣。粥嫌不饱，意欲食饭，复请孟英商之，孟英曰：可食也。药则不当停，亟宜培养涵濡，俾其转运也。授参、术、归、苁、杞、麻、半、芍，少佐枳壳为方。服十二剂，始得畅解坚矢。嗣与峻补善后，寻即复元。续有宣氏妇脉体极虚，患温而胸次痞闷，苔黄垢腻，医皆畏难而退。孟英以轻清肃化之药数剂，苔退胸舒，即能进粥。随予生津养血，又旬日更衣而愈。观此则黄苔宜下之说，须合脉体以为可否也。

冬温  ***************************
周晓沧乃郎品方，患冬温，所亲顾听泉知其体属阴亏，病非风寒也，不犯一分温升之品，而证不能减，势颇可危，乃虚怀转邀孟英诊之。曰：所治良是也。但于方中加贝母、杏仁、紫菀、冬瓜子等味与之，遂效。可见药贵对病，虽平淡之品，亦有奇功。孟英尝云「重病有轻取之法」，于此可见。
癸卯春，邵秋子令堂，年近六旬，患寒热如疟者久矣。诸医杂治罔效，孟英视之曰：此湿邪久蕴，已从热化，误投提补，动其肝阳，痰饮因而上逆。与通降之法，寒热即减。而包某谓疟久阴虚，理宜滋养。病家闻之近是，遂进首乌、鳖甲等药，渐至脉伏胸痞，呃忒自汗，渴饮不食，颧赤便泄。包某束手，疏生脉散以塞责，举家彷徨。再求孟英诊之，曰：此滋腻阻塞气机，清阳不司旋运，（喜用熟地者鉴之。）痰饮闭滞隧络，非脱象也，补药不可进。以栝蒌、薤白，合小陷胸，加菖蒲、竹茹、旋覆、贝母、杏仁、紫菀、枇杷叶投之，呃止脉出，（清热涤饮，旋转气机，以救滋腻之失。）大有转机。而郑某谓病固属痰，须温热以宣通，勿寒凉而凝遏，病家又惑焉。姜桂频投，既而唇肿咽疼，不能进饮，舌乾短硬，难出语言。复请孟英救疗，与犀角地黄汤，加元参、知母、银花、竹黄、花粉、胆星、石菖蒲、竹沥之类，（甘寒生津以救燥烈之失。）六七剂吐出极臭胶痰甚多，粥饮渐进，此第三次生机也。奈狂澜莫障，邪说横行，辄以凉药不宜擅服，久病必定元虚，甘言悦耳，遂至升散温补，各逞所能；符咒乩方，罔不偏试。延至仲夏，腭腐龈糜，唇高数寸，竟成燎原莫救。仍恳孟英设法，乃坚辞不能措手。付局医黄某敷治，肿烂日甚而终。
戴氏妇，年五十六岁，仲冬患感。初服杨某归、柴、丹参药一剂，继服朱某乾姜、苍术、厚朴药五剂，遂崩血一阵，谓其热入血室，不可治矣。始延孟英诊之，脉形空软促数，苔黑舌绛，足冷而强，息微善笑，询其汛断逾十载，曰：冬温失于清解，营血暴脱于下，岂可与热入血室同年而语耶？必由误服热药所致。因检所服各方而叹曰：小柴胡汤与冬温何涉？即以《伤寒论》亦不能初感即投。况以丹参代人参，尤为悖谬。夫人参补气，丹参行血，主治天渊。不论风寒暑湿各气初感，皆禁用血药，为其早用反致引邪深入也。既引而入，再误于辛热燥烈之数投，焉得不将其仅存无几之血，逼迫而使之尽脱于下乎。女人以血为主，天癸既绝，无病者尚不宜有所漏泄，况温邪方炽，而阴从下脱，可不畏哉。病家再四求治，孟英与西洋参、苁蓉、生地、犀角、石斛、生芍、银花、知母、麦冬、甘草、蔗浆、童溺，两剂足温，舌润，得解酱粪，脉数渐减而软益甚。乃去犀角，加高丽参，数帖，脉渐和，热退进粥。随以调补，幸得向安。（即热入血室，亦岂不可治之证。可见此人并不知热入血室为何病，第妄指其名耳。）
王开荣素患痰嗽，兼有红证。今冬病头疼发热，渴饮不饥，便溏溺少，谵语神昏，自述胸中冷气上冲。医见其面赤痰喘，欲投附、桂、黑锡丹等药。所亲翁嘉顺嘱勿轻服，为延孟英诊之。脉滑且数，曰：温邪挟宿饮上逆，法当清解，与北沙参、冬瓜子、知母、滑石、花粉、石菖蒲、贝母、杏仁、芦根、葱白、淡豉、竹沥。两剂后面赤退，乃去葱豉，加麦冬、桑叶、枇杷叶。数帖热去泻减，谵语止，头痛息，喘定神清，乃裁菖、滑，加梨汁、地慄、海䖳。服数日，痰渐少，欲渐安，渴止溺行。始进养阴法，遂以霍然。（此人胃气素不清肃，又兼阴虚挟饮，故感受温邪，弥见轇轕。非此始终如法施治，殊难奏效也。）
石子章患腹胀，朱某与大剂温补之药，殊若相安，孟英见而非之。彼云：服之略不助胀，正须多服图痊，君何疑焉。孟英曰：形瘦脉数，舌色乾红，此为阴虚热胀。昔年范次侯室暨杨改之如君之恙皆类此，医咸攻补偏施，病无小效。吾以极苦泄热微辛通络之法投之，应手而瘳。今子病初起时，胀不碍食，证非气分可知，而温补不助胀，遂服之不疑。不知阴愈耗，络愈痹，胀虽不加，而肌愈削，脉愈数，干呛气急，与女子之风消、息贲何以异耶？寻果不起。予按：喻氏始言男子亦有血蛊证，可见男女虽别，而异中有同，同中有异，临证者不可胶柱以鼓瑟也。
沉春暘之母，偶患咽喉微痛，服轻清药一剂，即觉稍安，且起居作劳如常。第五日，犹操针黹至四鼓。第六日，忽云坐立不支，甫就榻即昏沉如寐。亟延王瘦石视之，用犀角地黄汤，化万氏牛黄丸灌之。继邀徐小坡，亦主是汤。云：恐无济。乃邀孟英决之。切其脉，左数右滑，皆极虚软，曰：王、徐所见极是。但虽感冬温，邪尚轻微。因积劳久虚之体，肝阳内动，烁液成痰，逆升而厥，俨似温邪内陷之候。方中犀角靖内风，牛黄化痰热，不妨借用，病可无虞，今日不必再投药饵矣。翼日复诊，神气虽清，苔色将黑，孟英与肃肺蠲痰、息风充液之剂，热退而苔色松浮。孟英曰：舌将蜕矣。仍与前药。越宿视之，苔果尽褪，宛如脱液之舌。且呕恶时作，大解未行。孟英于甘润生津药内，仍佐竹茹、竹沥、柿蒂、海䖳。数剂呕止便行，而舌上忽布白腐之苔，以及齿龈唇颊，满口遍生，揩拭不去。人皆异之，孟英坚守清肃肺胃，仍佐茹、沥，加橄榄、银花、建兰叶。数剂，白腐渐以脱下，舌色始露。惟啜粥则胸次梗梗不舒，夜不成寐。孟英曰：胃汁不充，热痰未净也，仍守前议。病家疑之，复商于瘦石，瘦石云：勿论其他，即如满口腐苔，酷似小儿鹅白，大方证甚属罕见，苟胸无学识者见之，必按剑而诧。今医者有不惑之智，而病家乃中道生疑，岂求愈之道耶。沉大愧服，一遵孟英设法。既而吐痰渐少，纳穀颇适，两胁又添辣痛。孟英诊脉，左关弦数，曰：必犯忿怒矣。诘之果然。加栀、楝、旱莲、女贞、生白芍、绿萼梅等，数服各恙皆安。肤蜕成片，而右腿肿痛不能屈伸。或疑风气，思用艾灸，孟英急止之曰：此阴亏耳，误灸必成废疾。吾以妙药奉赠，但不许速效也。疏方以西洋参、熟地黄、苁蓉、桑椹、石斛、木瓜、归、芍、二冬、杞、菊、楝实、牛膝，加无核白蒲桃干为剂，久服果得向愈。越三载以他疾终。
吴馥斋室，春间娩子不育，汛事亦未一行。偶患呕吐发热。眩晕心嘈，大解溏泄，口渴溲痛。或疑其娠，或疑为损，孟英诊曰：产及一载，而经不至，腹不胀，脉弦缓，非娠非损，乃血虚痰滞，而感冬温也。以羚羊、淡豉、竹茹、白薇、栀子、杷叶、知母、葱白、花粉投之，三剂热退吐止。去葱、豉、羚羊，加生地、甘草、橘皮，调之而愈。
张肖江妹，暮冬患感。朱某进温散药数服，病日剧。比孟英视之，目瞪不语，面赤气逆，昼夜需人抱坐，四日不著枕矣。乃冬温挟痰，误提而气不肃降也。以旋、赭、杏、贝、花粉、茅根、冬瓜子、紫菀、薤白、蒌仁、苏子、石菖蒲、竹沥为剂，芦菔汤煎。三帖大便行而能卧矣，自言胸中迷闷，改用小陷胸合三子养亲，加沙参、知母、旋、贝、竹茹、枇杷叶。数剂热退，知饥而愈。嗣有王炳华子患感，叶某用温散药而气逆碍卧。四明老医王秉衡，作肾虚不能纳气治，连服大剂温补，喘嗽益剧，面浮跗肿，抬肩自汗，大渴胁痛，乞治于孟英，已半月不交睫矣。诊其脉，右部弦大而强，舌根黑苔如煤者两条，面黧形瘦。幸而大解溏泄，得能消受许多误药。径与旋、赭、黄连、枳实、栝蒌、苏子、杏仁、紫菀、生石膏、芦菔汁，六大剂始能就枕，而大渴不止，脘腹反形痞胀，按之坚痛。乃去旋、赭，少加白芥子、半夏、薤白。兼令日啖北梨数十枚。服旬日，胸腹皆舒，苔色尽退。唯嗽未已，改用西洋参、杏、贝、芦根、知母、冬瓜子、花粉、柿霜、杷叶、竹沥，十许剂嗽止，而跗肿渴泻亦皆霍然矣。凡啖梨三百馀斤，闻者莫不诧异。
项肖卿家拥厚赀，人极好善，年甫三十五岁，体甚壮伟，微感冬温。门下医者进以姜桂之剂，即觉躁扰。更医迎媚，径用大剂温补，两帖后发狂莫制。又招多医会诊，仅以青麟丸数钱服之。所亲梁楚生宜人闻其危，速孟英视之，业已决裂不可救药。甚矣！服药之不可不慎也。富贵之家，可为炯戒。
屠敬思体气素弱，去冬因子殇于痘，医与舒郁填阴，病日以剧，佥云不治。乃延孟英诊之，两关甚数，寸上洪滑，嗽逆痰多，卧不著枕，溺赤便难，极其畏冷。是冬温未罢，误补热郁之候。世间之死于劳损者，何尝尽是虚证，每为补药偾事。授以廓清肺胃之药，周身发疥，各恙渐安。蕴伏既清，始投滋养善后。不仅病愈，次年春更得一子。
本朝乾纲丕振，雀顶尚红，冠饰朱缨，口燔菸草，皆为阳盛之象，是以火证偏多。夫药者补偏之物，医为救弊之人，岂可不识此大气运，而硜硜然泥夫司天在泉以论治，何异痴人说梦耶。安徽人程某，在余姑丈许辛泉典中司会计。仲冬患感，医者闻其病前一日，曾啖生芦菔一枚，而大便又溏，苔色又白。今年又为湿土在泉，遂指为中虚寒湿之病，参术附桂，多剂率投，驯致舌黑神昏，尚疑为大虚之候。禾中沉柳衣见之，知其药误，另招张镜江诊之，曰：冬温也。连与犀角地黄汤而无起色。二十日外，始乞孟英视焉。舌缩底绛，苔黑如漆，口开茎萎，脉细数而弦，右则按之如无。阴液尽烁，温毒深蟠，甘露琼浆，不能复其已竭之津矣。俄而果败。
顾子襄体素丰，患颐肿，医投升散之药，神昏气逆，鼻衄大流。伊舅氏朱生甫明经为延孟英视之，面赤音低，不眠脘闷，大渴溺赤，脉滑数而洪，曰：冬温也。其苔色白而不燥者，内有伏痰耳；便泻如水者，肺热下迫大肠耳，岂可以为寒乎？予犀角，元参、旋覆、栀、芩、射干、竹茹、通、银花、石菖蒲服之，衄止神清，泻亦不作，去犀、射，加花粉、贝母。服二剂，解坚矢，吐胶痰，知饥热退而愈。继有朱氏子，右颈肿突，外科围药甚痛，身热不饥。孟英诊曰：冬温耳，非患痈也。敷药亟令洗净，另以芙蓉叶杵烂涂之。投以清解肺卫药，数日而痊。
朱介眉，年逾花甲，患感于季冬。初服温散，苔色遂黑。即投白虎，胸胁大疼，面赤不眠，口乾气逆，音低神惫，溺赤便溏，医者佥云不治。孟英切脉虚数而弦，是真阴素亏，痰多气郁。今年自夏徂冬，亢旱已极，所伏之邪，无非燥热。稍一温散，火即燎原。一见黑苔，即投白虎。而不知其枢机窒滞，气道未舒，且阴液耗伤，亦非白虎汤仅能涤热者之任也。予沙参、苇茎、竹茹、冬瓜子、丝瓜络，展气开痰；苁蓉、当归、紫石英、冬虫夏草，潜阳镇逆。覆杯即减，旬日而瘥。
三舍弟拜枫之室，汛后患感，孟英视曰：冬温也，而营分素亏，左腹聚气。肝阳烁液，痰阻枢机。脉数而虚，黄苔满布，腰疼碍于呼吸，口淡不饥不渴，嗽则欲呕，溲热便秘，当变法治之。初授葱、豉、连、楝、栀、薇、延胡、丝瓜络、竹茹，少加苏叶。服二剂，解溏矢，苔稍化而身热退。起榻梳发，复发热，脉尚数，改用南沙参、枇杷叶、橘、斛、栀、薇、芩、翘、芦菔。服二帖，脉数渐退，大解复行，心悸汗多，时或发热，闻有谵语，胁痛不饥，苔色根黄，即参养血。以北沙参、归身、石英、丹参、茯苓、黄连、萎蕤、甘草、小麦、红枣核为方。服三帖，虚热不作，谵语亦休，大解已坚，夜不成寐，不饥胸痞，痰滞未清也。为去后四味，加竹茹、半夏、盐橘红、姜汁炒栀子。二帖，痰果吐，胸渐舒，仍不知饥，神疲不语，脉甚细软。乃去芩、连、栀、半，加石斛、麦冬、冬瓜子、藕，而易沙参以西洋参，用陈仓米汤煎药，和入野蔷薇露。服五帖，脉渐起，神亦振。七帖后，知饥，而苔花少液。去竹茹、冬瓜子、蔷薇露，加甘草、生地、白蒲桃干。服二帖，粥食虽增，耳鸣神惫。复加枸杞，而地黄用熟者，易洋参以高丽参。服后苔净加餐，再加黄耆、杜仲而愈。惟素患带多，仿虎潜法善其后，汛至而康。
蒋君寅昉太夫人患恙，适余在武林，专丁招往。病已七日，龈糜颐肿，寒热时形，脘闷头疼，不眠不食，苔黄便秘，脉数而弦。是冬令伏邪发为温病，血虚肝旺，禀赋使然。以枳、桔、羚、翘、栀、菖、葱头、兜铃、射干为前茅，三剂而肿消热退。以小陷胸合栀豉，加菖、苓、竹茹、雪羹开中坚，亦三剂而便畅胸舒，渐啜糜粥。以西洋参、肉苁蓉、麦冬、石斛、川贝母、竹茹、归身、知母、黄连为后劲，渐安眠食而痊。其庶祖母年八十六岁，患胸闷便秘，少腹瘕痛，夜分凛寒，两目更冷，不饮不食，口苦息粗，咸以高年为虑。按脉弦数而涩，此肝气素滞，食阻上焦，升降并愆，故脉涩而息不调也，岂可误以为正气之衰乎。进枳、桔、蒌、薤、菖、菀、苏、连、橘核、旋覆之方，投匕而瘥。次年春病复如是而较甚，余亦以此法瘳之。寅昉曾于去冬患血溢，与清舒肝胆而安。惟久患不眠，臂冷食少，自云服补心丹及知柏八味丸甚合。余曰：脉至弦细而缓，因赋质阴亏，心多思虑，五火内炽，烁液成痰，阻碍气机，故脉证如是。滋腻之药，不可再投。用沙参、丹参、丝瓜络、茅根、旋覆、橘、半、菖、苓，服十馀剂而愈。

伏热  ***************************
张养之弱冠失怙后，即遘无妄之疾，缠绵七载，罄其赀财，经百十三医之手，而病莫能愈。因广购岐黄家言，静心参考，居然自疗而痊，然鼻已坏矣。抱此不白之冤，自惭形秽，乃闭户学书，专工作楷，其志良可悼也。孟英因与之交，见其体怯面青，易招外感，夏月亦著复衣，频吐白沫。询知阳痿多年，常服温辛之药，孟英屡谏之。而己亥九月间，患恶寒头痛，自饵温散不效，逆孟英诊之。脉极沉重，按至骨则弦滑隐然。卧曲房密帐之中，炉火重裘，尚觉不足以御寒。且涎沫仍吐，毫不作渴，胸腹无胀闷之苦，咳嗽无暂辍之时。惟大解坚燥，小溲不多，口气极重耳。乃谓曰：此积热深锢，气机郁而不达，非大苦寒以泻之不可也。养之初犹疑焉，及见方案，辨论滔滔，乃大呼曰：弟之死生，系乎一家之命，唯君怜而救之。孟英慰之曰：我不惑外显之假象，而直断为实热之内蕴者，非揣度之见，而确有脉证可凭。但请放心静养，不必稍存疑畏。及二三帖后，病不略减，诸友戚皆诋药偏于峻，究宜慎重服之。有于某者，扬言于其族党曰：养之之命，必送于孟英之手矣。众楚交咻，举家惶惑。次日另延陈启东暨俞某并诊，孟英闻之，急诣病榻前谓曰：兄非我之知己也，则任兄服谁之药，我不敢与闻也。兄苟裕如也，则任兄广征明哲，我不敢阻挠也。今兄贫士也，与我至交也。拮据资囊，延来妙手，果能洞识病情，投剂必效，则我亦当竭力怂恿也。第恐虽识是病，而用药断不能如我之力专而剂大也。苟未能确识是证，而以无毁无誉之方，应酬塞责，则因循养患，谁任其咎也。或竟不识是病，而开口言虚，动手即补，甘言悦耳，兄必信之。我不能坐观成败，如秦人视越人之肥瘠也。今俞某之方如是，陈医殊可却之，速著人赶去辞绝，留此一款，以作药资，不无小补。况连服苦寒，病无增减，是药已对证。不比平淡之剂，误投数帖，尚不见害也。实由热伏深锢，药未及病，今日再重用硝、黄、犀角，冀顽邪蕴毒，得以通泄下行，则周身之气机，自然流布矣。养之伏枕恭听，大为感悟。如法服之，越二日大便下如胶漆，秽恶之气，达于户外，而畏寒即以递减，糜粥日以加增。旬日后，粪色始正。百日后，康健胜常。嗣后，虽严冬亦不甚畏冷。偶有小恙，辄服清润之方，阳道复兴，近添一女。养之尝颂于人曰：孟英之手眼，或可得而学也。孟英之心地，不可得而及也。我之病，奇病也。孟英虽具明眼，而无此种热情，势必筑室道旁，乱尝药饵，不能有今日矣。况不但有今日，而十馀年深藏久伏之疴，一旦扫除，自觉精神胜昔，可为后日之根基。再生之德，不亦大哉！
张氏妇患气机不舒，似喘非喘，似逆非逆，似太息非太息，似虚促非虚促，似短非短，似闷非闷，面赤眩晕，不饥不卧。补虚清火，行气消痰，服之不应。孟英诊之曰：小恙耳，旬日可安。但须惩忿是嘱。与黄连、黄芩、栀子、楝实、鳖甲、羚羊角、旋覆、赭石、海䖳、地慄为大剂，送当归龙荟丸。未及十日，汛至其色如墨，其病已若失。后与养血和肝，调理而康。
胡蔚堂舅氏，年近古稀，患囊肿，小溲赤短，寒热如疟。孟英曰：非外感也，乃久蕴之湿热下流，气机尚未宣泄。与五苓合滋肾，加楝实、栀子、木通。两剂后，囊间出腥黏黄水甚多，小溲渐行，寒热亦去。继与知柏八味，去山药、萸肉，加栀子、楝实、芍药、苡仁等，久服而愈。壬寅夏，感受暑湿，误投温散，以致谵语神昏，势濒于危，而肛前囊后之间，溃出腥脓，疮口深大。疡科以为悬痈也，敷治罔效。时孟英患痁未痊，予固邀其扶病一诊。孟英曰：悬痈乃损怯证，成之以渐。今病来迅速，腥秽异常，是身中久蕴厚味湿热之毒，挟外受之暑邪，无所宣泄下注而为此证。切勿敷药，以遏其外走之势。但舌强而紫赤，脉细而滑数，客邪炽盛，伏热蕴隆，阴分甚亏，深虞津涸。先与清营之剂，三投而神气渐清。次以凉润阳明，便畅而热蠲脓净。改用甘柔滋养，月馀溃处肌平。善后参入参、耆，竟得康强如昔。（用药次第可法）
仲冬大雪连朝，积厚丈许，严寒久冻，西湖可行车马。斯时也，盛少云患痰嗽夜热，自汗不寐，左胁痛如针刺，肌削不肌，自问不起矣。请孟英托以后事，及诊其脉，许以可生。盖病来虽恶，未经误药也。与固本加龟板、鳖甲、苁蓉、知、柏、青黛、石斛、花粉、白芍、楝实、海石、旋覆、贝母、蛤壳、牛膝，出入为大剂，投之即效。连服四五十帖而痊。予谓斯证患于斯时，若经别手，未有不投温补者。而少云能与孟英游，其亦具眼之人乎。此真所谓患难交，不可不留心于平日也。然亦不能人人而遇之，殆佛氏所谓有缘存乎其间欤？
胡振华以花甲之年，患溺后出血水甚痛。自云溲颇长激，似非火证。孟英察脉有滑数之象，与元参、生地、犀角、栀、楝、槐芯、侧柏、知母、花粉、石斛、银花、甘草梢、绿豆等药，旬日而痊。逾四载以他疾终。
管氏妇自去秋患赤痢，多医罔效，延至暮春。孟英诊脉弦数，苔黄渴饮，腹胀而坠，五热夜甚，用白头翁汤合金铃子散，加芩、芍、栀、斛，吞驻车丸，浃旬而愈。
濮树堂室病，孟英甫为参愈。而树堂继焉，起即四肢厥逆，脉伏恶寒，发热头痛，左为甚。惟口渴，因与葱豉二帖，（解表。）热虽退，脉仍伏，四肢冷过肘膝，大解频行，人皆疑为虚寒。孟英曰：此证俨似阴厥，然渴饮溲赤，真情已露，岂可泥于一起即厥，而必定其为寒乎？径投凉解，热果复发，而肢冷脉伏如故。幸病者坚信，服药不疑。至第七日，大便泻出红水，溺则管痛，呕恶烦躁，彻夜不瞑，人更危之。孟英曰：热邪既已下行，可望转机。以白头翁汤，加银花、通草、芩、芍、茹、滑、知、斛、栀、楝、羚角之类。投三日，红水始止，四肢渐和，颇有昏瞀谵语。用王氏犀角地黄汤一剂，四肢热而脉显滑数，苔转灰黄，大渴遗溺，病人自述如卧烘箱上。于昨方加入元参、银花、竹叶、生石膏、知、贝、栀、斛。服一剂，夜间即安寐，而苔转黑燥，于昨方复加花粉。服一剂，热退而头面汗多，（阳越于上。）懒言倦寐，小溲欲解不通。（阴虚于下。）诸戚友咸以为危，各举所知，（病已将愈，何危之有。）而群医佥云挽救不及，病家皇皇。孟英曰：此证幸初起即予诊视，得尽力以为死里求生之举。非比他人之病，皆因误治致危。然不明言其险者，恐病家惶惑，而筑室于道旁也。今生机已得，不过邪去真阴未复。但当恪守予法，自然水到渠成，切勿二三其德，以致为山亏篑。赖有一二知音，竟从孟英议。服西洋参、生地、苁蓉、麦冬、楝、芍、知、斛药，一剂溺行索粥，再服而黑苔退，三服而神清音朗，舌润津回。唯有韧痰不能吐，左偏头微痛，于原方加二至、桑、菊、贝母、牡蛎。又复五剂，得解硬矢一次，各患始安，眠食渐适而瘳。（凡厥逆脉伏之证，其热深藏，多不易解，非卓识定力，不惑于证，亦必摇于众议矣。）
陈足甫溲后见血，管痛异常，减餐气短，孟英以元参、生地、知母、楝实、银花、侧柏叶、栀子、桑叶、丹皮、绿豆为方，藕汤煎服。二剂病大减，乃去丹皮、柏叶，加西洋参、熟地，服之而瘥。
王开荣偶患腹中绞痛，（伏暑在内。）自服治痧诸药，（香燥可以益热。）而大便泻血如注。孟英诊之，左颇和，右关尺弦大而滑，（弦滑者痰也，大者热也。）面色油红，喘逆不寐，与苇茎汤合金铃子散，加银花、侧柏叶、栀、斛、芩、连。二帖后，面红退，血亦止，乃裁柏叶、银花，加雪羹、枯荷杆。又二帖，始发热，一夜得大汗周时，而腹之痛胀爽然若失，即能安寐进粥。改投沙参、知母、花粉、桑叶、杷叶、石斛、白芍、橘络、杏仁、冬瓜子、茅根、荷杆，三帖，大解行，而脉柔安穀。
陈叟久患痰嗽气逆。（肺气不清。）夏初因恶寒，（热结在肺。）自服理中汤，遂痰中带血，气喘而厥，二便不通，冷汗腹胀。孟英察脉洪大，按腹如烙，与苇茎汤，加栀、楝、旋、贝、花粉、海䖳。外以田螺、大蒜、车前草，捣贴脐下，即溺行而平。
高某，患两膝后筋络痠痛，（血不养筋。）略不红肿，卧则痛不可当，彻夜危坐。孟英切脉虚细，苔色黄腻，咽燥溺赤，与知、斛、栀、楝、牛膝、豆卷、桂枝、竹沥为方，送虎潜丸，（阴虚于下，火炎于上。煎剂以治其上，丸药以培其下，井井有法。）旬日而瘳。
张某，患发热，医知其非寒邪也，用清解药数帖，腿肿异常，身面渐黄。孟英诊之，脉滑实，腹胀口乾，与茵陈大黄汤，两剂便行而各恙霍然。
魏女，患脚肿呕吐，寒热便秘，孟英与龙胆泻肝汤而立效。继有孙氏妇患此，亦以是药获痊。（此亦肝经郁热之证，孟英善于调肝，故应手辄效。）
冯媪患左目胞起瘰，继而痛及眉稜、额角、巅顶，脑后筋掣难忍。医投风剂，其势孔亟。孟英诊脉弦劲，舌绛不饥，与固本合二至、桑、菊、犀、羚、元参、牡蛎、鳖甲、白芍、知母、石斛、丹皮、细茶等，出入为用，匝月始愈。
歙人吴永言，于十年前读《论语》「不撤姜食」之文，因日服之，虽盛夏不辍。至三年，患大溢血，虽以凉药治瘳，而时时火升迄今不愈。季冬就诊于孟英，身不衣绵，头面之汗蓬蓬也。且云服芩、连，则烦渴益甚，以苦能化燥也。用生地即闷滞不饥，以甘能缓中也。蔗梨入口亦然。按其脉，沉取滑数，是从前之积热，深伏于内。与白虎汤去草、米，加竹叶、竹茹、花粉、海䖳、荸荠、银花、绿豆恣服，渐吐胶痰而愈。继闻赵秋舲进士令郎子循，每啖蔗则鼻衄必至，或疑蔗为大热之性。孟英曰：蔗甘而凉，然甘味太重，生津之力有馀；凉性甚微，荡热之功不足。津虚热不甚炽者，最属相宜。风温证中救液之良药，吾名之曰天生复脉汤。若湿热、痰火内盛者服之，则喻氏所谓翻受胃变从而化热矣。凡药皆当量人之体气而施，岂可拘乎一定之寒热耶？子循之体，水虚而火旺者也。蔗性不能敌，反从其气而化热，正如蔗经火炼则成糖，全失清凉之本气矣。枸杞子亦然。
朱养之令弟媳，初患目赤，服药后，渐至满面红肿，壮热神昏，医者束手。孟英切脉，洪实滑数，舌绛大渴，腹微张。以酒洗大黄、犀角、元参、滑石、甘草、知母、花粉、银花、黄芩、连翘、薄荷、菊花、丹皮，两下之径愈。
许培之令祖母，年逾七旬，久患淋漏，屡发风斑。孟英持其脉，弦而滑，舌绛口乾，每以犀角、生地、二至、芩、蒿、白薇、元参、龟板、海螵之类，息其暴；甘露饮增损，调其常。人皆疑药过凉，孟英曰：量体裁衣。禀属阳旺，气血有馀，察其脉色，治当如是。病者乃云：十馀年前，偶患崩而广服温补，遂成此恙。始知先天阳气虽充，亦由药酿为病。秋杪患寒热如疟，喜怒不眠，苦渴易饥，不能纳食。孟英察脉，弦数倍常，与清肺蠲痰、柔肝充液之法，渐以向安。今冬有荐吴古年诊治者，询知病原，作高年脱营论，而以血脱益气裁方。初服三四剂，饮食骤增，举家忻幸。已而血漏甚多，眠食欲废，复延孟英视之，仍主前议，果得渐康。
许芷卿患外寒，须覆重衾，内热，饮不解渴，仍能安穀，便溺皆行。或以为虚寒，或以为疡患，投以温散，即显咽痛。孟英脉之，沉弦而缓，作痰热内伏。投以犀、羚、元参、丹皮、白薇、黑栀、茹、贝、旋、蒡之剂，两帖而寒渴咽疼皆减。乃去犀、羚、牛蒡，加二至、知母、花粉、银花，解酱矢而瘳。
褚芹香女校书，患汛愆寒热。医以为损，辄投温补，驯至腹胀不饥，带淋便闷，溲涩而痛。孟英诊脉，弦劲而数，乃热伏厥阴，误治而肺亦壅塞也。与清肃开上之剂，吞当归龙荟丸两服，寒热不作而知饥。旬日诸恙悉安。
李德昌之母，仲夏患感，医诊为湿，辄与燥剂，大便反泻。遂疑高年气陷，改用补土，驯致气逆神昏，汗多舌缩。已办后事，始乞诊于孟英。脉洪数无伦，右尺更甚，与大剂犀角、石膏、黄芩、黄连、黄柏、知母、花粉、栀子、石斛、竹叶、莲心、元参、生地之药。另以冷雪水调紫雪，灌一昼夜。舌即出齿，而喉舌赤腐，咽水甚痛。乃去三黄，加银花、射干、豆根，并吹锡类散。三日后，脉证渐和，稀糜渐受。改授甘凉缓剂，旬日得坚黑矢而愈。
幼科王蔚文之甥女，向依舅氏。于三年前患热病甚危，服多剂凉解始愈。第寝食虽如常人，而五心恒热，黑苔不退，口苦而渴，畏食荤膻。频饵甘凉之药，经来色黑不红。去年适吴氏，仍服凉药，迄不能痊。今夏伊舅氏浼孟英诊之，脉甚滑数，曰：此热毒逗留阳明之络，陷入冲脉，以冲隶阳明也。然久蕴深沉，尚不为大患者，以月事时下，犹有宣泄之路也。其频年药饵，寒之不寒者，以热藏隧络，汤剂不能搜剔也。令每日以豆腐皮包紫雪五分吞下。半月后，苔果退，渴渐减。改用元参、丹参、白薇、黄芩、青蒿煎汤，送服当归龙荟丸。又半月，经行色正，各恙皆蠲，寻即受孕焉。
周光远令正，孀居十载，年已五十三岁，汛犹未绝，稍涉劳瘁，其至如崩。偶患少腹偏左掌大一块作疼，其疼似在皮里膜外，拊之痛甚。越日发热自汗，眩冒谵语，呕渴不饥，耳聋烦躁。孟英循其脉，虚软微数，左兼弦细，便溏溲热，舌本不赤，略布黄苔。营分素亏，而有伏热，阻于隧络。重药碍投，姑予芩、连、芍、楝、竹茹、桑叶、白薇、通草、橘核、丝瓜络、灯薪，少加朱砂和服。一剂势即减，二剂热退呕止，啜粥神清。第腹犹痛，去桑、芩、灯芯、朱砂，加苁、归、苡、藕，服数帖而起。迫季冬，其君姑七十八岁，患腹痛，痛亦仅在皮膜，仍能纳食，二便无疴。数日后痛及两腰，机关不利。碍于咳嗽，痰出甚艰，而有咸味，夜不能瞑，孟英视曰：肝肾大虚，脉络失养也。以沙参、熟地、归、杞、苁、膝、杜仲、石英、羊藿、络石、薏苡、胡桃等药进之，日以递愈。继用一味桑椹，善后而康。
叶承恩，年五十岁，患发热暮甚，肢厥头疼，呕恶便溏，睡则呓语，不饥不渴，汗出上焦，自觉把握不住。延孟英诊之，脉软涩而不鼓指，右手尤甚，宛似虚寒之证。惟舌本紫，苔虽薄，而黄腻，口苦，眼鼻时觉出火。是真阴素亏，而热伏于内也。予栀、连、桑、菊、茹、翘、芩、斛、银花、丝瓜络、莲子心，出入数剂。热呓皆减，脉亦较和，溲赤而疼，大解色酱，知其伏热下行矣。又数剂，苔始退而知饥，参以养阴而愈。
蔡湘帆，年二十岁，体素丰。偶发寒热，翼日尚吃饭出门，自不知为病也。第三日，寒热大作，茎缩不能小溲，气喘大汗，眩晕不支。乞孟英往诊，举家仓皇大哭。循其脉缓大而滑，苔色黄腻，脘下拒按，曰：无恐也。予菖、枳、旋、蒌、栀、豉、连、半、茹、䖳，以芦菔汤煎服。一剂，大吐痰涎而喘汗平；二剂，茎舒溲畅而大解行，越日寒热即减；又两剂，疟罢知饥而愈。然李东垣谆谆以内伤类外感为言，而温热暑湿之病，初起极类内伤，往往身未发热而手心先热，或兼眩晕自汗。设泥古法而不辨证，祸可言哉。
徐仲荣四令弟德生，患感至旬余，忽然大战大汗，而大便兼下瘀血。朱茂才视之，不知战解之义，以为将脱也。率投大剂温补药一服，汗收壮热，杳不知饥，渴饮无眠，舌赤溲少，遂束手。更医谓汗下伤阴，滋填叠进，驯致身难转侧，懒语音低者，又旬余矣。所亲吴爱棠嘱延孟英图之。脉弦数而驶，按其胸下坚且痛，舌绛而根苔黄滞，曰：汗下伤阴固然，惟府犹实也，滋腻曷可投耶？然一病至此，又难攻夺，姑以善药通之。因予小陷胸汤合雪羹，加茹、杏、紫菀、白前、冬瓜子、芦菔，和梨汁。服二帖，坚黑之矢果下，仍夹瘀血，身热遂缓，稍进稀糜，改用清养肺胃以充津液。旬日后，热净溲澄，知饥安穀。惟舌不生苔。寐即汗出，授大剂滋阴而愈。德生有一婢，年十七矣，陡患腹痛，稍一言动，则痛不可支。举家疑为急痧中恶，多方以图，皆不应。飞速孟英往视，见其神色如常，并不吐泻，脉则牢涩，苔则腻黄，曰：此多食酸甘，而汛阻也。询之果然。以桃仁、红花、生蒲黄、灵脂、海䖳、香附、延胡、芍药，芦菔汤煎药，吞当归龙荟丸而愈。
陈载陶令郎，夏间患嗽泻愈后，时发微热，寝汗如蒸。医治两月，迄不能退，时犹作嗽，咸以为劳。其世父喆堂逆孟英视之，热甚于颈面，形瘦口乾，脉则右大，曰：肺热不清也。养阴之药久服，势必弄假成真，热锢深入而为损怯之证。亟宜淡泊滋味，屏绝补物。以芩、栀、地骨、桑叶、苡仁、枇杷叶、冬瓜皮、梨皮、苇茎为剂，服后热汗递减。至九帖，解酱矢赤溲，皆极热而臭，自此热尽退而汗不出矣。惟噫犹不畅，时欲太息，饱则胸下不舒，乃滋腻药所酿之痰未去也。改用沙参、枳实、旋覆、冬瓜子、竹茹、白前、栝蒌、海䖳、橘皮。数帖而胸舒嗽断，体健餐加。
张某患四肢发热，久治不痊，食减便溏，汗多形瘦。张孝子谓此证非孟英不能愈，遂往就诊。曰：热厥也。前此必误服补药矣，故脉来甚涩。以芩、栀、连、柏、白薇、通草、地骨、青蒿、丝瓜络为方，十馀剂而瘥。
傅与三令正，年已花甲，患疟服药，浃旬而断，乃夜不能眠者数日。忽然吐泻交作，肢冷自汗，渴喜热汤，神气张皇而有谵语。张某谓元虚，而所用之药，乃桂、芍、萸、连、葛、霍、乌药、木香之类。病家欲投温补，迎孟英质之。脉来浮弦软数，尺中甚弱，舌绛无液，稍有黄苔。乃真阴素亏，久伤谋虑，吸受暑热，化疟未清，扰及中州，则为吐泻。询所吐，果有酸甘苦辣之味，泻亦色酱而热如火，岂非伏热之的据耶？然邪已自寻出路，故腹无痛苦。况汗出如淋，不独用香燥疏散之药为耗液，即温补如理中、四逆，亦无非助热而重劫其津也。乃定沙参、龙、牡、朱染茯神、黑豆皮、薏苡、木瓜、小麦、竹针、鲜莲子之方。一剂而吐泻皆止，得寐神清，且略知饥，稍能收谷。次日复诊，病者云侬舌上脱液者三十年矣，是以最怕热药。奈群医谓疟宜温化，以致愈服愈殆。设非先生眼光如炬，恐昨日已登鬼录矣。寻以充液柔肝而愈。
李华甫，年六十三岁，仲夏患恶寒，气逆不饥，即请孟英视之。脉甚虚软，舌本紫而滑泽无苔，溲频数而浓赤不禁，阴茎已缩，两手紫黯。乃心阳过扰，热伏厥阴之象。不可谓无热恶寒发于阴，而认为真伤寒也。虽平昔耽饮嗜茶，设投燥剂，则液之涸也不须旋踵。爰以葱、豉、茹、芩、栀、薇、桑叶、通草，轻解其外，至夜始发热。再剂，微汗而解，独腹热如烙，舌渐干而口渴，改予西洋参、元参、生地、麦冬、甘草、花粉、栀、楝、苁、茹，和青蔗汁。服二帖，下坚矢，而舌愈干，且谵语不寐，于前方加竹叶、木通。服之舌根始见黄苔，知伏热渐化。再一剂，苔转黑，原方调以神犀丹一丸，即战解而舌始润，稍啜稀糜，犹妄言无寐。乃心阴久耗，阳不能收也。仍以前方加童溲和服，两帖。大解复行，神气渐谧，诸恙寻愈。此证设犯温升，即难救药。幸初发得遇名手，始克扶危持颠旬日而愈。故为相者治天下，当因民之所利而利之，不必务虚名而复井田、肉刑也。为医者治人，亦当因病之所利而利之，不可守成法而泥麻黄、桂枝也。
丙辰春初，余游梅泾。曹霭山茂才拉视其令郎之证，云起于往夏疟后，暮热鼻衄，善欠羞明，頞颊时酸，溲浑有脚。先禀素弱，佥虑成劳。频服滋填，毫无寸效，久不起榻。及余诊之，脉软滑而微长，苔淡黄而不渴，仅能仰卧，反侧不能，曰：此非虚劳也。乃热伏阳明，是以机关不利，筋骨不束，而见以上诸证。幸衄血频流，小溲混浊，热气尚有宣泄，而人不甚枯削，以阳明为多气多血之经也。与生槐蕊、知、柏、芩、栀、白薇、花粉、茅根、茹、斛、丝瓜络等药。久服果渐愈。

伏暑  ***************************
壬辰八月，范蔚然患感旬余，诸医束手。乃弟丽门，恳孟英治之。见其气促音微，呃忒自汗，饮水下咽，随即倾吐无馀，曰：伏暑在肺，必由温散以致剧也。盖肺气受病，治节不行，一身之气皆失其顺降之机。即水精四布，亦赖清肃之权以主之。气既逆而上奔，水亦泛而上溢矣。但清其肺，则诸恙自安。乃阅前服诸方，始则柴、葛、羌、防，以升提之，火藉风威，吐逆不已，犹谓其胃中有寒也。改用桂枝、乾姜以温燥之，火上添油，肺津欲绝，自然气促音微。疑其虚阳将脱也，径与参、归、蛤蚧、柿蒂、丁香，以补而纳之，愈补愈逆，邪愈不出，欲其愈也难矣。亟屏前药，以泻白散合清燥救肺汤，数服而平。（妙论不独治暑为然。凡上而不下之证，皆可类推。）
孙位申患感，证见耳聋，医者泥于少阳小柴胡之例，聋益甚。孟英视之曰：伏暑也，与伤寒治法何涉？改投清肺之药，聋减病安。将进善后法矣，忽一日耳复聋，孟英诊之，莫测其故。因诘其食物，云昨日曾吃藕粉一碗，孟英曰：是矣。肆间藕粉罕真，每以他粉搀混，此必葛粉耳，不啻误服小柴胡一剂。复投肃清肺胃药寻愈。录此以见其审证周详，所谓无微不入也。
顾宗武偶患微寒发热，医进温散法，热虽退，而不饥不大便。复用平胃散数帖，腹渐胀而偏于右，尚疑其中气之虚寒也。遂与温运燥补诸药，胀乃日增，杳不进谷。或谓恐属痈疡，因招外科连某诊之，作胁疽治，病如故。黄某作肠痈论，以大黄泻之亦不应。严某谓胁疽部位不对，肠痈证据不符，作内疝治，仿子和、《活人》之法，及当归龙荟丸相间而投，亦无效。乃延孟英视之，脉极弦细而促，舌绛大渴，小溲赤少，饮而不食者月馀矣。证实脉虚，坚辞不治。其家问曰：此证究是何病？乞为指示。孟英曰：据述病人素慎起居而薄滋味，显非停滞与痈疽之患。良由暑湿内蕴，势欲外泄，是以初起有微寒发热之候。误与风寒药，热虽暂退于表，邪仍伏处于中，不饥不便。肺胃失其下行，再加辛燥温补，气机更形窒滞，伏邪永无出路，津液潜消，䐜胀日甚。以气血流行之脏腑，为暑湿割据之窠巢，补之不可，攻之不能。痛虽不在膏肓，卢扁望而惊走。逾旬径殁。（杂药乱投，一何可笑。）
黄莲泉家戚妪病痢，朱某以其年老，而为舍病顾虚之治。渐至少腹结块，攻痛异常，大渴无溺，杳不知饥，昼夜百馀行，五色并见，呼号欲绝，始延孟英诊之。脉至沉滑而数，因谓曰：纵使暑热深受，见证奚至是耶？此必温补所酿耳。夫痢疾古称滞下，明指欲下而涩滞不通也。顾名思义，岂可以守补之品，更滞其气；燥烈之药，再助其虐乎？少腹聚气如瘕，痢证初起，因于停滞者有之。今见于七八日之后，时欲冲逆，按之不硬，则显非停滞之可拟。实为药剂之误投，以致邪浊蟠踞，滋蔓难图。及检所服诸方，果是参、术、姜、萸、附、桂、慄壳、故纸、川椒、乌梅等一派与病刺谬之药。孟英曰：彼岂雠于汝哉。畏老而补之，见痢而止之，亦未尝不煞费苦心，而欲汝病之即愈，惜徒有欲愈之心，未明致愈之道。但知年老元虚，不闻邪盛则实。彼亦年近古稀，悬壶多载，竟毕世沉迷于立斋、景岳诸书，良可叹也。岂造化果假权于若辈乎？不然，何彼书彼术之风行哉！戚云：壬寅之病，赖君再生，今乃一误至此，恐仙丹不能救矣。孟英曰：幸未呕哕，尚可希冀一二。遂与苁蓉、楝、芍、芩、连、橘、斛、楂曲、元胡、绿梅、鳖甲、鸡金、鼠矢、海䖳，出入互用。数帖渐安，继加驻车丸吞服，逾月始健。（痢疾初起即补，变成噤口者有之，延为休息者有之。邪因补而固结不解，虽有明手无如之何，良可叹恨。）
上虞陈茂才患头痛，三日一发，发则恶寒。多药不效，饮食渐减。或拟大剂姜附，或议须投金石。葛仲信嘱其质于孟英，察脉甚弦，重按则滑，曰：热暑伏厥阴也，温补皆为戈戟。与左金，加楝、芍、栀、桑、羚、丹、菊、橘为剂，煎吞当归龙荟丸。三服而减，旬日即痊。
关颖庵患寒热，医者泥于今岁之司天在泉，率投温燥，以致壮热不休。阮某用小柴胡和解之治，遂自汗神昏，苔黑舌强，肢掣不语，唇茧齿焦。张某谓斑疹不透，拟进角刺、荆、蒡。越医指为格阳假热，欲以附子引火归原。许芷卿知为伏暑，而病家疑便溏不可服凉药。覆逆孟英诊之，曰：阴虚之体，热邪失清，最易劫液。幸得溏泄，邪气尚有出路。正宜乘此一线生机，迎而导之，切勿迟疑。遂与芷卿商投晋三犀角地黄汤，加知、麦、花粉、西洋参、元参、贝、斛之类。大剂服八九日，甫得转机。续与甘凉充液六七剂，忽大汗如雨者一夜。人皆疑其虚脱，孟英曰：此阴气复而邪气解也，切勿惊惶。嗣后，果渐安穀，投以滋补而愈。继有陈菊人明府乃郎，病较轻于此。因畏犀角不敢服，竟致不救，岂不惜哉！（因前医之误，而始思转计，已非良医所为。况明睹温燥表散之害，而仍蹈覆辙，焉足云医。）
钱氏妇，怀妊四月，而患寒热如疟。医与发散安胎，乃至舌黑神昏，大渴便泄，臭痰频吐，腰腹痛坠，人皆不能措手。孟英诊曰：伏暑失于清解，舌虽黑而脉形滑数，痰虽臭而气息调和，是胎尚未坏，犹可治也。重用气血两清之药，五剂而安。糜粥渐进，腰腹皆舒，胎亦跃跃。
赵春山司马，向患痰嗽。自秋仲以来，屡发寒热。吴古年从伏暑化疟治，颇为应手。而一旬半月之后，病必复至，延至季冬。董兰痴鹾尹，嘱其质于孟英。按脉滑数，舌绛苔黄，渴饮溲赤，动则喘逆，夜不成眠，痰多畏冷，自问不能起矣。孟英曰：无恐也。不过膏粱酿痰，温补助热，是为病根。迨夏吸暑邪，互相轇轕，秋半而发，势颇类疟。古年虽识其证，惜手段小耳。因与羚羊、豆豉、连翘、薄荷、知母、花粉、竹茹、贝母、旋覆、海䖳、元参、栀子、醒头草、梨汁等药。服五剂，热退不畏冷。去前四味，加沙参、麦冬、葳蕤、枇杷叶。渐能安寐，各恙递减。再加生地，服匝月而体健胜昔，登高不喘。司马云：余昔曾服参、茸大补之药而阳痿，今服君方而沉疴顿起，乃知药贵对证，不贵补也。
余朗斋令堂，秋间患伏暑，孟英已为治愈。失于调理，复患气冲自汗，肢冷少餐，攻补不投，仍邀孟英治之。与填补冲任、清涤伏痰法，合甘麦大枣以补血而愈。
许芷卿痁起季秋，孟英尝清其伏暑而将愈。其从母亦知医，强投以小柴胡一剂，势复剧。孟英予温胆汤去甘草，加生石膏、黄芩、知母、花粉、芦菔而安。继因作劳太早而复发，适孟英丁忧，赵君笛楼仍用清解而瘥。迨季冬移居劳顿，疟复间作，且面浮跗肿，喘嗽易嗔，人皆以为大虚之候。孟英切脉左弦劲而数，右滑大不调，苔黄且腻，口渴溺多，乃胃肺之痰热有馀，肝胆之风阳上僭。畏虚率补，必不能瘳。用西洋参、知母、花粉、竹茹、蛤壳、石斛、枇杷叶、青蒿、秦艽、白薇、银花、海䖳为方。连投四剂，大吐胶痰，而各恙悉除。
沉氏子年甫髫，仲秋患感两旬，屡医弗愈，求孟英视之。神昏谵语，面惨无眠，舌绛耳聋，频吐白沫，脉数溺少，渴饮不饥，热已甚微，汗亦频出，牛黄、紫雪，数进无功。以元参、丹参、白薇、知母、苇茎、竹茹、旋覆、冬瓜子、蛤壳、石斛、枇杷叶、竹叶、花粉、莲子心、西瓜翠衣等出入为方，数服而愈。盖邪虽传营，气分未廓，故虽善饮水而敷布无权，不能下行为溺，但能旁溢为汗，上行为沫。良由初起不知为暑，治以表散风寒之药，及至传营，又不知营卫两解之法，徒以直走膻中之药，漫图侥倖，何异鹦鹉学人言，而不知所以言耶。
邱小敏初发热，即肢瘛腹痛，卧则昏谵，坐起即清，膈间痞闷，饮亦碍下，舌色紫肿，苔厚腻黄，身面赤色，龈肿而疼。医见其病情错杂，初以为斑疹之候，进透发之剂。浑身冷汗，又虑内闭外脱，灌以紫雪，病如故。又疑热入血室，用桃仁、茺蔚、丹皮、藕汁、童溲等药。又恐其虚，用西洋参、龟板等味，遂言謇呃逆。正在彷徨，适病者登圊更衣，忽然昏晕，谓欲虚脱，欲进生脉饮以固元气。举家无措，所亲姜柳湖请孟英往诊之。脉洪弦而兼滑数，病属暑湿。惟肝气素郁，肺胃多痰，是以升降失常，邪气壅塞。卧即神昏者，乃湿热上熏也，故坐起则爽。彼热入血室，乃昼明瞭而夜谵语，非昼卧即昏，夜坐即明也。治宜清展气机，病必化疟而解。设以温散表其汗，则邪炽而津劫。若以滋补固其元，则邪闭而正脱。误用血分药，则引邪入营。徒用寒润法，则遏邪不化。先以雪羹、栀、楝、旋、枳、连、蒌、芩、半、菖、茹、元参、银花、丝瓜络等出入为方，吞当归龙荟丸。果转为疟，各恙递减。连下黑矢，半月后便色始正而疟亦止，胃醒安穀而瘳。停药数日，偶因嗔怒，其疟复作。寒少热多，睛赤龈疼，汗多足冷，孟英曰：馀热逗留，风阳内煽也。视其苔灰黄夹黑，因谓其弟桂山曰：但看黑苔退净，则邪自清矣。仍予元参、白薇、知、芩、栀、茹、银花、木通、丝瓜络、菊叶等，送龙荟丸。疟即递减，逾旬苔净，眠食如常而起矣。
高鲁川，家兄礼园之外舅也。年近古稀，新秋患感。顾某进清解药二剂，热即退。以其年高，遂用滋养。越日复热，谓欲转疟，改用厚朴、姜、枣等药，遂热壮神昏，速孟英视之。脉形滑数，舌心已黑，溲赤乾呕，粥饮不入。亟予元参、知母、花粉、银花、竹茹、枇杷叶、莲子心、栀子、白薇、西瓜翠衣为剂，数帖霍然。
许梅生仲郎恬甫，年未冠。仲秋患感，医知其阴虚伏暑也。叠进清卫凉营之法，旬馀热退，以为无虑矣。惟六日不更衣，因用生地、麻仁、花粉等药。服后果欲大解，及登圊大泻一次，人即汗晕，急扶上榻。连泻二三十次，满床皆污，尽是黄水，身复发热，肢痉音低，唇焦齿藁，苔色干黄而渴，舌不能伸，目不欲张，速孟英勘之。脉微细欲绝，而呼吸甚促，按其心下坚而且痛，曰：疾不可为也。缘初治失于开泄，胸中痞结，而津液不能敷布，尽从下脱，攻补皆难措手矣。翼日果殒。
四舍弟西甫，年二十四岁，秋杪患感，至六日神渐昏，延孟英诊之。脉形涩滞，苔垢头疼，气逆汗频，腰疼溲少，脘闷拒按，乃伏暑晚发而本元极亏也。亟与开中，俾有去路，小陷胸加栀、菖、豉、芩、白薇、翘、枳，芦菔汤煎服一剂。脘不拒按，苔亦稍退，汗不达于下部，脉来软而且涩，改授茹、半、芩、栀、橘、翘、知、蛤、花粉、莲子心之剂。三服，脉转弦数，大解未行，谵语不休，夜间热炽，肢凉头晕。浊热上熏也，以芩、蒌、栀、连、茹、翘、元参、白薇、丹皮、海䖳、竹叶投之。乃下坚黑大便，而圊后神晕，苔渐薄而转黑，为去芩、莲、蒌、䖳，加犀角、鲜生地、知母、花粉，两帖。更衣仍黑，气乃渐平，肢亦渐温，热渴均减，犹不知饥，脉软而虚，苔退未净，乃去犀、翘，加西洋参、麦冬、银花、菖蒲。服三剂，又解黑矢，舌色始津，而寐不安神，汗多心悸，因去知母、花粉、丹皮，加甘草、丹参、茯苓，而地黄用乾者。两帖，大解甚畅，胃渐知饥，稍进稀糜，力不胜啜，脉亦虚大，寐即神驰，乃邪未清而虚毕露也，用西洋参、生地、龙齿、归、芍、芩、甘、连、柏、麦冬、小麦。服五剂，复下酱矢，而右脉尚虚大。又六帖，粪色始正，汗减神安，脉渐柔和，寝食乃适。嗣又食复数次，赖孟英活泼如龙，随机应变，竟以告愈，洵属再生。
一劳力人发热，左胁疼，咳嗽碍眠，痰出甚臭，苔黄舌绛，渴饮谵语，便秘溲赤，脉形滑数，乃伏暑证。询其平昔嗜饮，醉后必向左卧，故湿热酿痰，久积于左，非内痈也。以苇茎汤去苡仁，加雪羹、芩、滑、茹、翘、栀、蒌、旋覆、木通等出入，三剂。大便行，谵语止，而痰出更多，其臭益甚，仍用前药。又四剂，痰始少而不臭，热净能眠，知饥苔退，改授甘凉养液而瘳。
翁某年甫冠，仲冬患感，医与温散药数帖，神悗耳聋，苔黑便泻，胸痞腹胀，溲少妄言。孟英切脉细数而涩，乃暑湿内伏，气郁不宣也，投以犀角、银花、元参、连翘、菖蒲、郁金、黄连。药一剂，热退神清，脘不拒按，别恙未减，脉则弦细而数，口转发渴，改用芩、翘、朴、斛、连、楝、银花、通草、兰叶、冬瓜皮为剂。两啜化为间疟，其疟发一次，则苔化一层，胀减一分，粥加一盏。药不更张，凡四发而苔净胀消，脉和溲畅，嗣予调养而康。
朱氏妇患赤痢匝月，多医杂治，痢止三日矣。而起病至今，胸头痞胀，米饮不沾，口渴苔黄，溲热而痛，凛寒身热，夜不成眠，神惫形消，诸医技窘。乞余往视，脉数而弦，伏暑未清，营津已劫，气机窒塞。首议清泄，南沙参、石菖蒲、蒌、薤、栀、芩、茹、连、橘、半、白薇、紫菀。四剂，而痰活胸舒，寒热大减，且能啜粥。改用北沙参、生首乌、柏子仁、冬瓜子、元参、蒌、薤、菖、栀。二剂，坚矢下，用清养法而痊。
钱君友琴，年五十九岁。曾于七月间患滞下，自服大黄一剂而瘥。季秋患寒热时作，自服柴、桂等药，病益甚，狂躁欲啖西瓜，而服石膏。余诊之，脉滑右甚，苔色腻黄，便秘溲短，胸痞不沾粒米。乃暑湿夹痰阻于气分，治宜开泄，白虎不可投也。用蒌、薤、枳、朴、连、夏、茹、芩、菀、桔，服三剂。二便既畅，胸次豁然而愈矣。
季夏，余游檇李，陆君又溪邀视其友王姓之病。寒热时作，汗多不解，便溏不畅，溲赤妄言，面黑如煤，苔黑大渴，烦躁气逆，脉滑而洪。按其心胸，坚硬而痛，乃暑湿夹痰食也。群医但知时感，辄进寒凉。闻说胸次不舒，遂疑为疹，羚、犀、膏、地，力竭计穷，已令病家备后事。余曰：此非重证，何必张皇。撤被启窗，胜于服药。病家唯唯，而不甚信。余即手为揭被开窗，病人即曰：舒畅多矣。药以小陷胸加芩、枳、翘、茹、薤、菖、海䖳，数服而愈。继有里中张姓者，证相类，面不黑而红，舌无苔而干。诸医亦不察其气分之尚结，痰食之未行，屡进生地，唇齿渐焦，遂束手。余以小陷胸加元参、海䖳、菖、枳、芩、翘，一饮而脘舒得卧，齿舌皆津。盖结散邪行，则气通液布也。
乙卯六月，馀三媳患感，身热头重，脘闷，频呕不食，耳聋。余投清解药一剂，病不少减，而汛事非期而至。邪虽尚在气分，但营阴素亏，恐易陷血室。亟迓半痴至，投小柴胡加减一帖，病少瘥，而虚象毕呈。少腹右角，甚形掣痛，半痴于清解中，即佐养营通络柔肝之品，服四帖。证交七日，得大战汗而愈。原方为三儿遗失，惟记后四帖，重用乾地黄为君。是血虚者，必养血则得汗。而儿妇气分甚郁，苟不先行清展气机，则养血之药，不能遽入。此因事制宜之所以不易也，要在先辨其体气与病情耳。更奇者，同时余内侄许贯之茂才室，体极清癯，似较余媳更弱，且娩已五次，而产后即发壮热。半痴视为暑证，投大剂凉解数帖，即战汗而瘥。无何胃气渐复，忽又壮热，便闭，渴闷，不饥。或疑新产误饵凉药使然。幸病家素信，仍延半痴诊之，右甚滑实，曰：食复也。诘之果啖豆腐稍多，遂投枳实栀豉汤，加蒌、翘、桔、薄、芦菔汁，三啜而痊。斯人斯证，使他医视之，必以为营阴大亏矣。而半痴独不顾及，凭证用药，应手而痊。且愈后不劳培补，寻健如常。可见产后，不必皆虚。而体气之坚脆，亦不能但凭于形色之间也。嘻！难矣！丁巳冬，余假馆潜斋，适半痴草《归砚录》。余读至结散邪行、气通液布二语，因追忆两案，笔之于此。又可见佳案之遗漏尚多，惟冀同志者钞存以期续採。仁和徐然石附识。

霍乱  ***************************
胡琴泉舅氏家一潘妪，年逾古稀，患霍乱转筋濒危，孟英用自制蚕矢汤而瘳。
王某久患吐血，体极孱弱。沉琴痴嘱其乞孟英治之，服药甫有小愈。而酷暑之时，陡患霍乱转筋，大汗如雨，一息如丝。孟英视曰：阴血久夺，暑热鸱张，吾《霍乱论》中之缺典也。姑变法救之。用北沙参、枇杷叶、龙、牡、木瓜、扁豆、苡仁、滑石、桑叶、蚕砂、石斛、豆卷，投之良愈。调理每日仍服滋补，以治宿恙。越二载，闻服温补药，致血暴涌而亡。
戚媪者，年六十馀矣。自幼佣食于黄莲泉家，忠勤敏干，老而弥甚。主仆之谊，胜于亲戚也。秋间患霍乱转筋，孟英视之，暑也。投自制蚕矢汤，两服而安。三日后，忽然倦卧不能反侧，气少不能语言，不饮不食。莲泉惶惧，不暇远致孟英，即邀济仁堂朱某诊之，以为霍乱皆属于寒，且昏沉欲脱，疏附子理中汤与焉。莲泉知药猛烈，不敢遽投，商之王安伯，安伯云：以予度之，且勿服也。若谓寒证，则前日之药，下咽即毙，吐泻安能渐止乎？莲泉闻之大悟，著人飞赶孟英至而切其脉曰：此高年之体，元气随泻而泄，固当补者。第余暑未清，热药在所禁耳。若在孟浪之家，必以前之凉药为未当，今日温补为极是。纵下咽不及救，亦惟归罪于前手寒凉之误也。设初起即误死于温补，而世人亦但知霍乱转筋是危险之证，从无一人，能知此证有阴阳之异，治法有寒热之殊，而一正其得失者。此病之所以不易治，而医之所以不可为也。今君见姜附而生疑，安伯察病机之已转。好问者心虚，识机者智赡，二美相济，遂使病者跳出鬼门关，医者卸脱无妄罪。幸矣！幸矣！乃以高丽参、麦冬、知母、萎蕤、木瓜、扁豆、石斛、白芍、苡仁、茯苓、蒺藜为方，服六剂始能言动，渐进饮食，调理月馀而健。
七月十八日夜，予患霍乱转筋甚剧，仓卒间，误服青麟丸钱许。比晓急邀孟英诊之，脉微弱如无，耳聋目陷，汗出肢冷。音哑肌削，危象毕呈。药恐迟滞，因嘱家慈先浓煎高丽参汤，亟为接续；随以参、术、白芍、茯苓、附、桂、乾姜、木瓜、苡仁、扁豆、莲实为方，一剂而各证皆减。次日复诊，孟英曰：气分偏虚，那堪吐泻之泄夺。误服苦寒，微阳欲绝。昨与真武、理中合法，脾肾之阳复辟矣。刚猛之品，可以撤去。盖吐泻甚而津液伤，筋失其养则为之转，薛生白比之痉病，例可推也。凡治转筋，最要顾其津液。若阳既回，而再投刚烈，则津液不能复，而内风动矣。此治寒霍乱之用附、桂，亦贵有权衡，而不可漫无节制，致堕前功也。（此一段议论极精微。凡用寒用热，俱宜具此权衡，方无过当之弊。否则，药虽中病，而服之不止，及受其害矣。喻氏论中寒证，亦具此意。）即于前方裁去姜、附、肉桂，加黄耆、石斛，服至旬日而愈。予谓此番之病，危同朝露。若非孟英，恐不能救。常闻张柳吟云：但使病者听孟英论病之无微不入，用药之无处不到，源源本本，信笔成章，已觉疾瘳过半。古云「檄愈头风」，良有以也。（可见浙人禀赋之薄。若幽冀之人，即误服青麟丸数钱，亦不至如斯之甚也。）
陈艺圃亦知医，其室人于仲秋患霍乱转筋，自诊以为寒也，投热剂势益甚。延朱茂才视之，亦同乎主人之见也，病尤剧，始请孟英决之。曰：寒为外束之新邪，热是内伏之真病。口苦而渴，姜附不可投矣，与河间法。人皆不之信也。再与他医商之，仍投热药，乃至口鼻出血而死。极其悔叹，始服孟英之卓见。予谓霍乱一证，近来时有，而医皆不甚识得清楚，死于误治者极多。孟英特著专论，虽急就成章，而辨晰简当，略无支漏，实今日医家首要之书。以其切于时用，不可不亟为熟读而研究也。
段尧卿之太夫人，患霍乱转筋，年逾七十矣。孟英投自制连朴饮，三啜而瘳。霍乱案甚伙，不遑广採，姑录数则，以示一斑。
陈妪，年已七旬，患霍乱转筋甚危。亟拉孟英救之，已目陷神消，肢冷音飒，脉伏无溺，口渴汗多，腹痛苔黄，自欲投井。令取西瓜汁先与恣饮，方用白虎加芩、连、黄柏、木瓜、威灵仙，略佐细辛分许为剂。覆杯即安。人皆疑用药太凉，何以径效？孟英曰：凡夏热亢旱之年，入秋多有此病，岂非伏暑使然？况见证如是之炽烈乎？今秋余已治愈多人，询其病前有无影响，或曰五心烦热者数日矣。或曰别无所苦，惟睹物皆红如火，已而病即陡发。夫端倪如此，更为伏暑之的据焉。
李华甫继室，陡患霍乱而兼溺血如注，头疼如劈，自汗息微，势极危殆。迎孟英诊视，脉极弦驶，是肝阳内炽，暑热外侵。先用犀角、木通、滑石、栀子、竹茹、薏苡、银花、茅根、菊叶为大剂，和入藕汁，送当归龙荟丸，而霍乱即安。惟溺血虽减，而小溲时头犹大痛，必使人紧抱其头，重揿其巅，始可略耐。尚是风阳僭极，肺胃不清也。以苇茎汤去桃仁，加百合、白薇、元参、竹叶、西瓜翠衣、菊叶、莲子心为方，和入童溺，仍吞龙荟丸，服旬日而愈。继有祝氏妇，患溺血五六年矣，医皆作淋治。孟英诊视脉弦数，苔黄口苦，头疼溺热，曰：是溺血也，法宜清肝，与久淋当滋补者迥殊。病者极为首肯。盖其出路自知，而赧于细述，故医者但知其为淋也。
陈楚珍仲媳，陡患霍乱，亟迓孟英治之。云昨晚曾食冷鱼，夜深病作，想由寒重致此。然脐间贴以回阳膏而不效奈何？及诊脉右甚滑数，口渴苔黄。今按胸下，果坚硬而痛。曰：吐泻虽多，宿食恋膈，非寒证也，回阳膏亟为揭去。以石菖蒲、枳实、苏叶、黄连、半夏、竹茹、海䖳、芦菔为方，服之，一剂霍然。

暑  ***************************
刘廉方，常州名士也。在西湖受暑，移榻于崔仲迁别驾处，医治垂危。庄芝阶舍人，拉孟英往诊之。裸卧昏狂，舌黑大渴，溺赤便秘，脉数而芤，与犀角地黄汤加减服之。神识已清，略能进粥。次日复诊，颇知问答，大有生机，仍处甘凉法以赠之，并嘱伊格外谨慎。而越日，庄半霞诣孟英偕往诊视，见其目张睛瞪，齿露唇焦，气喘汗出，扬手掷足而不可救药也。众楚交咻，谓是寒凉药凝闭而然。孟英曰：病之宜凉宜热，汝辈不知也。脉乃皮里之事，汝等不见也。吾亦不屑为之争辨。惟目瞪唇焦，人所共睹，则其死于何药，自有定论。遂拂衣出，半霞再三请罪，孟英曰：俗人之见，何足介怀，是非日后自明，于我心无慊焉。第斯人斯病，皆可惜也。既而始知有人主热药以偾事，岂非命耶？仅二载而仲迁病，孟英闻之曰：殆矣。盖知其阴虚而受暑湿，恐主药者未必能悔悟于前车也。后果闻其广服温补之剂，以致真阴竭绝而死。覆辙相寻，迷而不醒，可哀也已。
五月下旬，天即酷热异常，道路受暑而卒死者甚多，即古所谓中暍也。而不出户庭之人，亦有是病，延医不及，医亦不识此证。虽死身不遽冷，且有口鼻流血者。孟英曰：是暑从吸入，直犯心脏也。惟新产妇人，阴血大去，热邪易袭，故死者尤多。奈愚者不知因时制宜，尚扃其窗户，幕以帘帏，环侍多人，皆能致病。又粗工不察天时、人秉之不齐，动辄生化汤，以致覆杯而毙者比比。即沙糖酒亦能杀人，不可不慎。孟英曰：六一散，既清暑热，又行瘀血。当此酷暑之令，诚为产后第一妙方。特为拈出，幸救将来。孟英曰：吾闻姚氏妇妊已临月，腹中作痛，家人谓其将娩，急煎参汤令服。服后痛益甚，忙唤稳婆至，已浑身赤斑，喘逆昏狂，虽知受暑，竟不及救。又曹氏妇亦怀妊临月腹痛，家人疑其欲产，而煎参汤，迨汤成痛已止。察其情景，知不即娩。然炎威甚烈，参汤久存欲坏，其姑云：妇既未娩，岂可服参滞胎。我体素虚，常服补剂，参汤定亦相宜，遂服之。甫下咽，即觉气闷躁扰，霎时危殆，多方拯治，逾刻而终。予按富贵人之死于温补者，固为常事。当酷暑之令，漫不少惩，诚下愚之不可移矣。附录于此，以冀司命之士，鉴而戒之。
陈某自黔来浙，一小儿发热肢搐，幼科与惊风药，遂神昏气促，汗出无溺。适孟英至而视之，曰：暑也。令取蕉叶铺于泥地，与儿卧之。投以辰砂六一散，加石膏、知母、西洋参、竹叶、荷花露，一剂而瘳。继有胡氏女病略同，儿科云不治，因恳于孟英，亦以此法活之。
潘红茶方伯之孙翼廷，馆于许双南家。酷热之时，啜冷石花一碗，遂致心下痞闷，四肢渐冷，而上过肘膝，脉伏自汗。方某诊谓阳虚阴暑，脱陷在即，疏大剂姜、附、丁、桂，以回阳。双南在苏，其三郎杏书骇难主药，邀族人许芷卿诊而决之。芷卿云：此药断不可投。第证极危急，须逆孟英商之。时夜已半，孟英往视，曰：既受暑热，复为冷饮，冰伏胸中，大气不能转旋，是以肢冷脉伏，二便不行。速取六一散一两，以淡盐汤搅之，澄去滓，调下紫雪丹一钱。（藉辛香以通冰伏之气，用意精妙。）翼日再诊，脉见胸舒，溺行肢热，口乾舌绛，暑象毕呈，化而为疟，与多剂白虎汤而愈。丙午举于乡。（认证既确，治法又极精妙，真可谓万世法程。）
金晓耕，发热二旬，医与表散，竟无汗泄。嗣与温补，而大解泄泻，小水不行，口乾肌削，势濒于危。胡秋纫荐孟英诊之，右寸独见沉数，曰：暑热锢于肺经耳。与白虎、苇茎、天水，加芩、桔、杏、贝为方。服后头面㾦疹遍发，密无针缝，明如水晶光。人皆危之，孟英曰：此肺邪得泄也。果肤润热退，泻止知饥。又服甘凉濡润二十馀剂，㾦疹始愈，亦仅见之证也。（此温证之轻者，用药合法，故其愈甚速。）
汪子与病革，始延孟英视之，曰：阴虚之质，暑热胶锢，殆误投补药矣。乃叔少洪云：侄素孱弱，医投熟地等药十馀剂耳。孟英曰：暑热证，必看邪到血分，始可议用生地，何初病即进熟地？岂仅知禀赋之虚，未睹外来之疾耶？昔贤治暑，但申表散温补之戒，讵料今人于律外更犯滋腻之辜？而一误至此，略无悔悟，不啻如油入面，如胶投漆，将何法以挽回哉！越日果卒。夫小米舍人仅此一脉，完姻未久，遽尔珠沉，殊为惨然。冬间吴忻山亦惟一子，素禀虚怯，滋补颇投。医者不察其患温发热，佥谓阴虚，竞投滞腻培元之剂。乃至舌黑卷短，唇焦溺赤。孟英一诊即云不救。顾听泉竭力图维，终不能愈。按虚人受感，每蹈此辙，特录以为戒。
金朗然之母，偶发脘疼呕吐。医与温补药，初若相安，渐至畏寒不寐，四肢不仁。更医云是风痹，仍投温补。因而不饥不食，二便不行，肌肉尽削，带下如溺，始延孟英诊之，曰：暑伏脾胃耳。其多投温补而不遽变者，以熟地等阴柔腻滞为之挟制也。然津气灼烁而殆尽，脂液奔迫以妄行，治节无权，阳明涸竭，焉能卫皮毛而畅四肢，利机关以和九窍哉。与白虎汤加西洋参、竹茹、橘皮、丝瓜络、石斛、花粉、竹沥、海䖳。连进二十剂，始解黑矢而各恙渐安。嗣与和肝胃、调八脉以善后，遂愈。李某向患脘痛，孟英频与建中法获瘳。今秋病偶发，他医诊之，闻其温补相投，径依样而画葫芦。服后耳闭腿疼，不饥便滞。仍就孟英视之，曰：暑邪内伏，误投补药使然，治宜清涤为先。彼不之信，反疑为风气，付外科灼灸，遂致筋不能伸而成锢疾。孟英曰：此证较金病轻逾十倍，惜其惑于浅见，致成终身之患。良可叹也！独怪谋利之徒，假河间太乙针之名，而妄施毒手。举国若狂，竟有不惜重价，求其一针，随以命殉之者，吾目击不少矣。夫《内经》治病，原有熨之一法，然但可以疗寒湿凝滞之证。河间原方，惟二活、黄连，加麝香、乳香耳，主治风痹。今乃托诸鬼神，矜夸秘授，云可治尽内伤、外感、四时、十二经一切之病，天下有是理乎？况其所用之药，群集辛热香窜之品，点之以火，显必伤阴，一熨而吐血者有之。其不可轻试于阴虚之体，与挟热之证也，概可见矣。吾友盛少云之尊人卧云先生，误于此而致周身溃烂，卧床数载以亡。仲圣焦骨伤筋之训，言犹在耳。操医术者，胡忍执炮烙之严刑，欺世俗而罔利哉。汪子与证，误服熟地而不救。此证误服温补地兼熟，而竟愈。盖体有虚实，治有迟早，邪有重轻，未可以一端拘也。
乔有南之侄，甫五龄。发热数日，儿医与柴葛解肌汤一剂，肢搐而厥，目张不语。其母孀居，仅此一脉，遍求治疗，毫无寸效。所亲徐和甫，托王瘦石访一擅幼科之长者，瘦石谓宜求善于外感者。盖人有大小，病无二致，切勿舍大方而信专科，此喻嘉言活幼金针也。盍延孟英视之，徐从之。孟英曰：病是暑邪，治以风药。热得风而焰烈，津受烁以风腾。乃风药引起肝风，再投俗尚惊风之剂，稚子根本不牢，而狂风不息，折拔堪虞。与王氏犀角地黄汤，加羚羊角、生石膏、元参、桑叶、菊花、银花、牡蛎、知母、麦冬、竹叶诸药，数服而痊。（清暑热，息肝风，方极平允。）
赵铁珊乃郎子善，康康侯之婿也。因事抑郁，凛寒发热。汤某作血虚治，进以归、芎、丹参之类，多剂不效。乃移榻康寓，延孟英诊之。脉涩而兼沉弦以数，然舌无苔，口不渴，便溺如常，纳穀稍减，惟左胁下及少腹自觉梗塞不舒，按之亦无形迹，时欲抚摩，似乎稍适。曰：阴虚挟郁，暑邪内伏。夫郁则气机不宣，伏邪无从走泄，遽投血药，引之深入。血为邪踞，更不流行，胁腹不舒乃其真谛。第病虽在血，而治宜清气为先。气得宣布，热象必露，瘀滞得行，厥疾始瘳。子善因目击去年妇翁之恙，颇极钦服。连投清气，热果渐壮，谵妄不眠，口乾痰嗽。孟英曰：脉已转为弦滑，瘀血伏邪，皆有欲出之机，继此当用凉血清瘀为治。但恐旁观诧异，事反掣肘，嘱邀顾听泉质之，顾亦云然，遂同定犀角地黄汤加味。而所亲陈眉生、许小琴暨乃兄子勉，皆疑药凉剂重，纵是热证，岂无冰伏之虞？顾为之再四开导，总不领解。适病者鼻衄大流，孟英笑曰：真赃获矣。诸公之疑，可否冰释？渠舅氏陈穀人鹾尹云：证有疑似，原难主药。鼻血如是，病情已露，毋庸再议。径煎而饮之。次日衄复至，苔色转黑。孟英曰：三日不大便，瘀热未能下行也。于前方加滑石、桃仁、木通、海䖳、竹沥、石斛、银花、知母、花粉之类。又二剂，大解始行，黑如胶漆，三日间共下七十馀次而止。乃去木通、桃仁辈，加西洋参、麦冬，以生液。病者疲惫已极，沉寐三昼夜，人皆危之，孟英曰：听之，使其阴气之来复，最是好机。醒后尚有微热谵语，药仍前法。又旬日，始解一次黑燥大便，而各恙悉退。惟口尚渴，与大剂甘凉以濡之。又旬日大解甫得复行，色始不黑，乃用滋阴填补而康。（此证不遇孟英必成虚损，讫无知其为伏暑者，虽死亦不知前药之误也。）
仲夏淫雨匝月，氾滥为灾。季夏酷暑如焚，人多热病。有沉小园者，患病于越。医者但知湿甚，而不知化热。投以平胃散数帖，壮热昏狂，证极危殆。返杭日，渠居停吴仲庄浼孟英视之。脉滑实而数，大渴溲赤，稀水旁流，与石膏、大黄数下之而愈。仲庄欲施药济人，托孟英定一善法。孟英曰：余不敢师心自用，考古惟叶天士甘露消毒丹、神犀丹二方，为湿温、暑疫最妥之药。一治气分，一治营分，规模已具。即有兼证，尚可通融。司天在泉，不必拘泥。今岁奇荒，明年恐有奇疫。但甘露二字，人必疑为大寒之药；消毒二字，世人或误作外证之方，因易其名曰普济解疫丹。吴君与诸好善之家，依方合送，救活不知若干人也。
附：普济解疫丹（雍正癸丑叶天士先生定）
飞滑石（十五两），绵茵陈（十一两），淡黄芩（十两），石菖蒲（六两），川贝母（五两），木通（五两），藿香、射干、连翘、薄荷、白豆蔻（各四两）。
上药晒燥，生研细末。（见火则药尽热。）每服三钱，开水调服，日二次。或以神麴糊丸，如弹子大。开水化服亦可。
孟英自注云：此治湿温时疫之主方也。按《六元正纪》五运分步，每年春分后十三日交二运征，火旺，天乃渐温。芒种后十日交三运宫，土旺，地乃渐湿。温湿蒸腾，更加烈日之暑，烁石流金。人在气交之中，口鼻吸受其气，留而不去，乃成温热暑疫之病。则为发热倦怠，胸闷腹胀，肢酸咽肿，斑疹身黄，颐肿口渴，溺赤便秘，吐泻疟痢，淋浊疮疡等证。但看病人舌苔淡白，或厚腻，或干黄者，是暑湿热疫之邪，尚在气分，悉以此丹治之立效。而薄滋味，（家慈每于夏季茹素，且云汝辈为医者当知之。吾见疫疠流行之岁，无论贫富无可避之。总由不知坚壁清野之故耳。试看茹素者，独可不染，岂非胃中清虚，邪不能留乎？旨哉斯言！特谨识之。）远酒色，尤为辟疫之仙方。智者识之。医家临证，能准此化裁，自可十全为上。（上参喻嘉言、张石顽、叶天士、沉尧封诸家。）
附：神犀丹
犀角尖（磨汁）、石菖蒲、黄芩（各六两），直生地（冷水洗净浸透，捣绞汁）、银花（各一斤，如有鲜者，捣汁用尤良），粪清、连翘（各十两），板蓝根（九两，无则以飞净青黛代之），香豉（八两），元参（七两），花粉、紫草（各四两）。
各药生晒，（切忌火炒）研细，以犀角地黄汁、粪清和捣为丸。（切勿加蜜。如难丸，可将香豉煮烂）每重三钱，凉开水化服。小儿用半丸。如无粪清，可加人中黄四两研入。
孟英自注云：温热暑疫诸病，邪不即解，耗液伤营，逆传内陷。痉厥昏狂，谵语发斑等证，但看病人舌色干光，或紫绛，或圆硬，或黑苔，皆以此丹救之。若初病即觉神情昏躁，而舌赤口乾者，是温暑直入营分。酷热之时，阴虚之体，及新产妇人，患此最多，急须用此，多可挽回。切勿拘泥日数，误投别药以偾事也。兼治痘瘄毒重，夹带紫斑危证，暨痘瘄后馀毒内炽，口糜咽腐，目赤神烦诸证。（上本叶氏参治验）。
陈蕴泉陡患昏谵，夤夜乞诊于孟英。脉甚滑数，苔色腻黄。乃平素多痰，兼吸暑热。与清解药一剂，化而为疟，脉亦较平。或谓其体弱不宜凉药，须用人参。渠家惶惑，孟英坚持以为不可。盖暑，脉颇类乎虚。而痰阻于肺，呼吸不调，又与气虚短促者相似。平昔虽虚，有病必先去病。况热能伤气，清暑热即所以顾元气也。何新之亦赞是议。遂连投白虎加减而愈。次年春，因丧妾悲悼，复感温邪，失于肃清，病日以甚。迨孟英自豫章归诊，已不可救药矣。（暑证，人多不识此二层。昔人虽曾论及，而无此明晰。）

泻  ***************************
姚树庭，以古稀之年而患久泻，群医杂治不效，佥以为不起矣。延至季秋，邀孟英决行期之早晚，非敢望愈也。孟英曰：弦象独见于右关，按之极弱，乃土虚木贼也。调治得法，犹可引年，何以遽尔束手乎？乃出从前诸方阅之，皆主温补升阳。曰：理原不背，义则未尽耳。如姜、附、肉蔻、骨脂之类，气热味辣，虽能温脏，反助肝阳。肝愈强则脾愈受戕。且辛走气，而性能通泄，与脱者收之之义大相刺谬。而鹿茸、升麻，可治气陷之泻，而非斡旋枢机之品。至熟地味厚滋阴，更非土受木克、脾失健行之所宜，纵加砂仁酒炒，终不能革其腻滑之性。方方用之，无怪乎愈服愈泻，徒藉景岳穷必及肾为口实也。与异功散加山药、扁豆、莲子、乌梅、木瓜、芍药、蒺藜、石脂、馀粮，（扶脾抑肝，加以收摄下焦，须看其与病症针锋相对处。）服之果效。恪守百日，竟得康强。越三载以他疾终。（语语精义，由此类推，可以知用药之权衡也。）
一人患晨泄有年，累治不效，而春间尤甚。孟英按其脉曰：汝虽苦泻，而泻后腹中反觉舒畅乎？曰：诚然。苟不泄泻，又胀闷减食矣。而服四神、附、桂之药，其泻必加，此曷故也？曰：此非温升补涩之证。乃肝强脾弱，木土相凌。处一方令其常服，数帖即安，后竟无此恙也。方用白术、苡仁、黄连、楝实、桂枝、茯苓、木瓜、芍药、蒺藜、橘皮而已。（扶脾抑肝，制方灵动。）
广孔愚司马，久患溏泄，而舌黑气短。自春徂冬，治而不效。孟英视之曰：劳心太过，阳烁其阴。人见其溏泄，辄与温中，不知肺受火刑，气失清肃，而短促于上，则水源不生，自然溺少便泻矣。投以肃肺、清心、凉肝、滋肾之法，果得渐瘳。
杨氏妇，孀居患泻，久治不瘥。孟英曰：风木行胃也。彼不之信，另招张某大进温补，乃致腹胀不食，夜热不眠，吐酸经秘，头疼如劈，复乞孟英视之。先投苦泄佐辛通，以治其药；嗣以酸苦息风安胃，匝月乃瘳。续与调补，汛至而康。
方氏女，久患泄泻，脘痛，间兼齿痛，汛事不调，极其畏热，治不能愈。上年初夏。所亲崔映溪为延孟英诊之。体丰脉不甚显，而隐隐然弦且滑焉。曰：此肝强痰盛耳。然病根深锢，不可再行妄补。渠母云：溏泄十馀年，本元虚极，广服培补，尚无寸效。再攻其病，岂不可虞？孟英曰：非然也。今之医者，每以漫无著落之虚字，括尽天下一切之病，动手辄补。举国如狂，目击心伤，可胜浩叹！且所谓虚者，不外乎阴与阳也。今肌肉不瘦，冬不知寒，是阴虚乎？抑阳虚乎？只因久泻，遂不察其脉证，而佥疑为虚寒之病矣。须知痰之为病，最顽且幻，益以风阳，性尤善变。治必先去其病，而后补其虚，不为晚也。否则，养痈为患，不但徒费参药耳。母不之信，遍访医疗，千方一律，无非补药。至今秋颈下起一痰核，黄某敷之使平，更以大剂温补。连投百日，忽吐泻胶痰斗余而亡。予按：此痰饮滋蔓，木土相雠，久则我不敌彼，而溃败决裂。设早从孟英之言，断不遽死于今日也。（凡病皆宜如此，不独痰饮为然。）
康康侯司马之夫人，泄泻频年，纳食甚少，稍投燥烈，咽喉即疼，治经多手，不能获效。孟英诊曰：脾虚饮滞，肝盛风生之候也。用参、术、橘、半、桂、苓、楝、芍、木瓜、蒺藜，投之渐愈。（健脾、涤饮、平肝，丝丝入扣。）今冬又患眩晕头汗，面热肢冷，心头似绞，呻吟欲绝，孟英以石英、苁蓉、牡蛎、绿萼梅、苓、蒺、楝、芍、旋覆为方，竟剂即康。（仍是柔肝涤饮之法。）
盛墨庄，冬患间疟。因腹胀畏寒，自服神麴姜汤，势益甚。延孟英视之曰：暑湿内伏也。以黄连、枳、朴、栀、芩、杏、贝、知、斛、旋、橘、兰草等为剂，（清暑渗湿，而无燥烈之弊，洵妙方也。）芦菔煮汤煎药，三啜而瘳。
叶杏江仲郎，患发热泄泻，医治十七日不效，骨瘦如柴，音嘶气逆。所亲许芷卿荐孟英诊之，脉数大渴，汗多苔黄，以竹叶石膏汤加减。十馀剂渐以向愈，大解反极坚燥，（肺移热于大肠，）继与滋养而康。
陈某偶患溏泄，所亲鲍继仲云：余往岁患泻，治不中肯，延逾半载，几为所困。今秋患此，服孟英方，数剂霍然，故服药不可不慎也。盍延孟英治之？陈因中表二人皆知医，招而视之，以为省便。辄投以温补健脾之药，数日后泻果减，热得补而不行。而发热昏痉，咽喉黑腐。其居停瞿颖山，疑病变太速，嘱其请援于孟英。孟英诊曰：迟也。病起泄泻，何必为寒？正是伏邪自寻出路。而温补以固留之，自然内陷厥阴，不可救药。果即殒焉。继有高小垞孝廉令弟雨生，因食蟹患泻。黄某用大剂温补药，泻果止，而颈筋痠痛，舌绛呕渴，口气甚臭。孟英持脉沉数，曰：食蟹而后泻，会逢其适耳。脉证如斯，理应清润。奈病人自畏凉药，复质于吴某，亦主温补。服及旬日，昏痉舌黑而毙。
吴酝香孝廉令孙兑官，患发热洞泻，大渴溲少，涕泪全无。孟英曰：暑风行于脾胃也。以沙参、生薏苡、生扁豆、银花、石斛、滑石、甘草、竹叶、冬瓜皮，澄地浆煎服，数日而痊。按：此等证，幼科无不作惊风治，因而夭折者多矣。
杨某患感旬日，初则便溏，医与温散，泻止热不退，昼夜静卧，饮食不进。孟英诊脉迟缓，浮取甚微，目眵，舌色光红，口不渴，溲亦行，胸腹无所苦，语懒音低，寻即睡去。是暑湿内伏，而有燥矢在胃，机关为之不利也。先与清营通胃药二剂，热退舌淡，而脉证依然。加以酒洗大黄、省头草，即下坚黑燥矢甚多，而睡减啜粥。继以凉润，旬日而痊。此湿胜于热之暑证也。以其湿胜，故不甚现热证，最足眩人。断为暑湿，足征卓识。
何搢阶令正，素患肝厥。仲夏患感，沉越亭按温证法治之，内风不至陡动，而大便泄泻，脉细而弦，（泄泻乃湿温应有之证，不足为异。）渴饮痰多，不饥不寐。因邀孟英商之，投白头翁汤，加三甲、石斛、茯苓、竹茹而安。随以峻补善后而痊。
赵菊斋仲媳，素患阴虚内热，时或咯血，去年孟英已为治愈。既而汛事偶愆，孟英诊曰：病去而孕矣。今春娩后患泻，适孟英赴豫章之诊，专科进以温热之方，而咳嗽乃作。更医改授养营之剂，则滑泄必加，签药记方，备尝莫效。比孟英归，投以甘麦大枣配梅、连之法，证渐轻减。继为其姻党尼之，多方蛮补，遂至腹痛减餐，日下数十行，皆莹白坚圆，如白蒲桃之形，上萦血丝。菊斋悔闷，仍乞援于孟英，予仲景当归生姜羊肉汤，每剂吞鸦胆仁二十一粒，以龙眼肉为衣。果两服而便转为溏，痛即递减。再与温养奇经之龟板、鹿霜、归、苓、杞、菟、甘、芍、乌鲗、苁蓉、蒲桃、藕等药，调理而痊。
家慈年七十四岁，陡患泄泻，腹微痛，身发热，神思不清，自汗呕恶，不进饮食。亟延医视，云虑其脱，拟进参药。迨孟英来诊，曰：暑脉微弱，不可谓之虚也。且兼数象，参不可投。高年固属阴亏，然去其所本无，即所以全其所本有也。爰定芩、连、滑、斛、茹、柏、竹叶、银花、橘皮、枇杷叶之方，冬瓜汤煎药。一剂而热退神清，二剂霍然矣。既而五弟妇偶患微寒发热，医与柴、芎等药一剂，遂昏狂悲哭，见人辄怒詈欲搏。屈孟英过诊，脉弦滑而数，面赤不瞑，苔色黄腻，胸下拒按。曰：痰热肝火为患耳。以菖蒲、胆星、旋、赭、连、蒌、枳、半，合雪羹投之。一剂而安，翼日寒热复作。孟英曰：幸其体实，药不可缓，庶免化疟也。照方服五剂，果寒热三作而遂痊。
蔡湘帆之女，甫周岁，断乳后患腹膨泄泻，儿科以为疳也。遍治不愈，谓其将成慢惊，丐孟英视之。苔甚白滑，曰：瓜果伤也。以生厚朴、生苍术、丁香柄、鸡䏶胵、五穀虫、陈皮、苡仁、木香、黄连、防风投之，服后连下十馀次而腹即消，次日竟不泻而能安穀矣。闻者佥以为异，或云尤有异者。许子双大令令爱宜姑，幼时患发热神昏，幼科皆束手矣。孟英偶一望见，曰犀角证也。与以方，果投匕而瘳。此案辑《仁术志》者失採，今子双宦粤东，不能询其详矣。姑附其略于此，以识望而知之之神。
沉妪素患肝气，初冬便泻，医药勿瘥。所亲吴馥斋迓孟英诊之，脉至弦硬，舌赤无津，杳不知饥，胁腹时胀。乃风阳内炽，津液耗伤，香燥忌投，法宜濡润，否将阴涸，毋畏甘凉。予甘草、地黄、麦冬、阿胶、枸杞、薏苡、楝实、葳蕤、乌梅为剂，牡蛎一斤，甘澜水煮浓汤煎药，和入蔗浆服之。数日而瘳，已能安穀，忽然舌不能伸，心摇语蹇，不眠头晕，面赤火升。仍速孟英视之，脉硬虽和，极其弦细，是阴液未复，木火失涵。以前方去薏、楝、乌梅，加人参、龙眼肉，少佐黄连。授之而愈。
沉友闻令郎厚栽，久患羸弱，驯致腹痛便泻，恶谷形消。诸医束手，求孟英图之。脉虚弦而空软，曰：不可为矣。虽然，治之得法，尚可起榻。可虞者，其明年春令乎。爰以潞参、鳖甲、耆、芍、甘、柏、薏、斛、木瓜、橘皮为方，吞仲景乌梅丸。不旬日而便坚食进，又旬日即下楼而肌充矣。又其大令郎子槎之室，体素怯，夏间曾患久泻，多剂温补始瘳。忽发寒热，肢麻头痛，彻夜不眠，嘈杂如饥，咽喉似阻，食饮难下，汗仅出于上焦。佥以为虚损将成。孟英持其脉，弦弱而数；视苔，微黄满腻，曰：暑湿时疟也，补药乌可投耶？以茹、滑、苓、连、桑叶、紫菀、银花、橘皮、冬瓜子、枇杷叶、丝瓜络等药，芦根汤煎。服数剂而痊，嗣与滋养善其后。既而子槎自上海归，亦患疟。孟英视之，暑湿挟痰也。予温胆汤数服而愈。次年春杪，厚栽竟逝。
施瀛洲，体丰色白，夏月在绍患泻。医进参、术、桂、附、熟地、四神之类，略无寸效。季冬来杭就诊于孟英。其脉微弱，左手及右尺沉取有弦数之象，眩晕形消，舌色深紫，无苔不渴，纳食腹胀，溲少而赤，泻必肠鸣。中气固虚，理应投补，但不可佐滋腻以滞中枢，而助其溜下之势；又不宜杂燥热以煽风阳，而壮其食气之火。予参、耆、术、苡、升、柴、芩、泽、香连为剂，吞通关丸，乃宣清升降、补运兼施之法也。服之良效。浃旬舌淡溲行，胀消晕止，惟大便未实耳。去芩、泽、升、柴、香连、通关丸，加菟丝、木瓜、橘皮、黄柏、石脂、白芍，善后而瘳。
鸳湖吴君小渔令宠，数年前因娩后，啖生菜而患便泻，久治不愈。仲秋余视之，脉弦数，曰：此非菜之罪也。乃土受木乘，而频年温补，益广病机。头痛带多，脘疼食少，吐酸痰嗽，五热不眠，无非八脉无权，风阳偏盛。授宣养清潜之法而愈。继其令妹适岳氏者，久患带下，去冬崩血，赤白并行，延今不已，卧榻数月，佥云无生理矣。余诊脉甚滑数，面赤口乾，因问足冷乎？溲热乎？耳鸣无寐乎？向来辄服温补乎？皆曰然。幸能安穀，是药病也。幸涩之不止，药力尚有分势也。授以大剂清热坚阴之法，服数十剂。仲冬余复游禾，已能踵寓就诊参。
秀水吴君小渔，年近七旬。平昔善饮，久患便泻带血，日夜十馀次，溺不单行，广治罔效。聘余往视，脉软而弦。用补中益气汤，去归、柴，加乌梅、黄柏、白芍、茯苓，不十帖而痊。其季郎雅轩，素有失血之患。近由穹窿山归，途次发热，兼以咳逆见血。医治两旬，不应。余诊之，脉弦数，而上溢气冲，则自觉血腥，喘汗睛红，面黧足冷，饥不能食，胁痛耳鸣，苔腻口乾，小溲短赤，寤不成寐，痰色甚浓。乃禀赋阴亏，水不涵木，心火内炽，肺金受戕。兼感客邪，胃浊不降，甚难措手，即欲辞归。而虞君梅亭、胡君春田，力乞疏方，勉图一二。爰以沙参五钱，蛤粉四钱，冬瓜子六钱，浮石、茯苓、石斛各三钱，桑皮二钱，竹茹、枇杷叶各一钱五分，丝瓜络、桃仁各一钱，芦根汤煎服。是清心肝，以靖浮越之阳；肃肺胃，而廓逗留之热也。一帖脉色转和，气冲亦减。馀留七日返棹，已热退便行，能安眠食。惟不能慎口腹，戒忿怒，故痰嗽胁痛，未能尽蠲。逾二月，余游闻川过禾，因喉痛复邀过诊。仍是心肝之火上炎。为留三日，与龚萍、江茂才内外协治而瘥。但病源匪浅，情性不柔，春令深时，恐兴险浪。临别与其友人馀姚岑君九鼎言之，以为左券。
沉君雪江令嫒，黎里徐少岩刑部之媳也。胎前患泻，娩后不瘳。半载以来，诸药莫效。余按脉弦数而尺滑，询知带盛口乾，腰痠咽痛，溲热善噫，肢冷畏烦，乃肝热而风行于胃，液走则阴血日亏。与白头翁汤，加馀粮、石脂、熟地、龟板、竹茹、青蒿、砂仁，频服而痊。
七月中旬，余游檇李归，道出梅注，吕君慎庵拉视沉则甫令正之恙。两年前，曾患带下，嗣后便泻不已。今夏更剧，每晨尤甚，后又肠鸣，不饥不渴，畏热无汗，胸闷时呕，夜下成眠，形消色瘁，小溲通畅，脉软微弦，经事渐稀。乃中虚木侮，生化无权，气久虚而血将涸矣。若刚燥则助风阳，滋腻更增滑溜、议砥柱中流，回狂澜而镇风轮。以潞党参、山药、石脂、馀粮各三钱，茯苓、白芍各一钱五分，煨诃子、橘皮各一钱，牡蛎八钱，乌梅肉炭八分，酒炒黄柏六分，熟附子、炙甘草各五分，甘澜水煎陈米汤，煮药使浓厚。徐徐细呷，俾留恋中宫，不致直下为法。迨八月下旬，在曹蔼山茂才处，晤则甫云：前方服至四帖，病即愈，今已色华能食矣。因以诗什芽茶为赠。次年冬，闻患寒热亡。
桐乡，冯诒斋广文，年二十七岁。自上年患疬，至今已十馀枚，皆破而不敛，肌肉渐削。迨季夏渐形发热，而纳食阻膈，溲短便溏，气逆嗽痰，咽喉疼肿，诸医束手。秀水庄文芝阶，荐余诊之，脉数而左寸关兼弦大。是病由过扰心阳，兼伤谋虑。从前但从呆补，已成不治之证。近则吸受暑邪，犹日服滋填之剂，是以药造病也。而诒斋一见倾心，坚留数日。因谓其令兄静岩赞府曰：余仅许愈其新病也。以沙参、苡、斛、橘、半、蒿、薇、蛤、谷、浮石、茯苓，煎吞香连丸。二剂，而痛泻渐止，去香连，加鳖甲。又二剂而热退，改用参、苓、橘、半、苡、蛎、石英、首乌、象牙屑、冬虫草等出入为方，卧时另制噙化丸，以肃上焦痰滞。服四帖，已能起榻，眠食皆安，余遂归。秋杪闻其没于奥江外科家。少年博学，惜哉！余邮挽一联云：倾盖相知，讵成永诀。著书未竟，遽赴修文。知渠方注顾亭林先生《肇域志》，而即病也。其夫人即于秋杪起患赤痢，延至次年春杪，证已频危。适余游鸳湖，往视之。昼夜三四十行，汛断肌消，少腹素有聚瘕，跃跃而动，气冲胸下，绞痛难堪，仰不能眠，饥不能食，口乾舌绛，五热溺无，头项汗频，音低色夺，脉来细数，右软尺空。是久积忧劳，兼伤哀痛，真阴素弱，岂可与常痢同观？以沙参、熟地、黄连、黄柏、白头翁、秦皮、冬虫夏草、枸杞、橘核、白薇，用藕、苡、燕窝煮汤煎药。服二十剂。余游瀛洲，转禾复诊。脉和痢减，安穀能眠，痛止溺行，面有华色。改用人参、熟地、龟板、归身、黄连、黄柏、枸杞、白薇、薏苡、砂仁，以藕汤煎成，入阿胶烊服而愈。

疟  ***************************
海阳赵子升，辛卯夏病疟。急延孟英诊之，曰：暑热为患耳，不可胶守于小柴胡也。与白虎汤，一啜而瘥。（专清暑邪。）甲午秋，范丽门患温疟，孟英用白虎加桂枝以痊之。丙申夏，盛少云病湿热疟，孟英以白虎加苍术汤而安。己亥夏，予舅母患疟，服柴胡药二三帖后，汗出昏厥，妄语遗溺。或谓其体质素虚，虑有脱变，劝服独参汤。幸表弟寿者不敢遽进，乃邀孟英商焉。切其脉洪大滑数，曰：阳明暑疟也，与伤寒三阳合病同符。处竹叶石膏汤两剂而瘳。（清热兼益气。）庚子夏，滇人黄肖农自福清赴都，道出武林，患暑疟，孟英投白虎汤，加西洋参，数帖始愈。（清热益气与前方意同。）辛丑秋，顾味吾室人患瘅疟，孟英亦主是方而效。庄芝阶中翰张安人，年逾花甲，疟热甚炽。孟英审视再四，亦与竹叶石膏汤而安。闻者无不惊异。予谓如此数证，体分南北，质有壮衰，苟非识证之明，焉能药与病相当，而用皆适宜哉？
癸巳秋，余在婺患疟，大为医人所误。初则表散，继则滋补。延及月馀，肌肉尽削，寒热不休，且喜呕恶食，溺赤畏冷。乃买棹旋杭，托孟英诊视。曰：足太阴湿疟也。以金不换正气散，三啜而安。然元气为误药所伤，多方调补，甫得康健。次年秋，复患疟于婺，友人咸举医疗，予概却之。忆病情与前无异，即于箧中检得孟英原方，按序三帖，病亦霍然。闻者无不称叹！后归里，为孟英述而谢之。孟英曰：疟情如是，恐其按年而作。乃授崇土胜湿丸方。明年夏令，予服以堵御之，迄秋果无恙。后竟不发矣。
石符生，随乃翁自蜀来浙，同时患疟。医者以小柴胡汤加姜、桂投之不效，改用四兽休疟等法。反致恶寒日甚，穀食不进。惟饮烧酒姜汤，围火榻前，重裘厚覆，胸腹痞闷，喜以热熨，犹觉冷气上冲，频吐黏稠痰沫。延至腊初，疲惫不堪，始忆及丙申之恙，访孟英过诊。脉沉而滑数，苔色黄腻不渴，便溏溺赤，曰：是途次所受之暑湿，失于清解，复以温补之品，从而附益之，酿成痰饮，盘踞三焦，气机为之阻塞。所以喜得热熨热饮，气冲反觉如冰。若不推测其所以然之故，而但知闻问在切脉之先，一听气冷喜热，无不以真赃现获。孰知病机善幻，理必合参，以脉形兼证并究，（审病要法。）则其为真热假寒，自昭昭若揭矣。与大剂苦寒之药，而以芦菔汤煎。渐服渐不畏寒，痰渐少，谷渐增。继用甘凉善后，乔梓皆得安全。
汪吉哉，久疟不愈。医谓元气已虚，杂投温补，渐至肌瘦内燔，口乾咳嗽，寝汗溺赤，饮食不甘。孟英视之曰：馀邪逗留血分也。与秦艽鳖甲散而瘳。其堂兄养余，亦患疟数月，多医疗之罔效。肌瘦自汗，腰膝痠软，不能稍坐，极其畏冷。孟英曰：此大虚证，胡反不补，犹以消导，是何居心？与参、耆、术、草、熟地、白芍、五味、杜仲、山药、龙骨、牡蛎、桂枝、大枣、木瓜，服数十帖而起。
顾云垞，体丰年迈。患疟于秋，脉芤而稍有歇止。孟英曰：芤者，暑也；歇止者，痰湿阻气机之流行也。（卓识。）大忌温补以助邪气。及与清解蠲痰之法，病不少减，而大便带血。（邪将去矣。）孟英曰：暑湿无形之气，而平素多痰，邪反得以盘踞，颇似有形之病，清解不克胜其任。气血皆受其滋扰，必攻去其痰，使邪无依附，而病自去，切勿以高年而畏峻药。伊侄桂生少府，亦精于医者也，闻之极口称是。遂以桃仁承气汤，加西洋参、滑石、芩、连、橘红、贝母、石斛为方，送礞石滚痰丸。乃郎石甫孝廉云：此药在他人必畏而不敢服。我昔年曾患暑湿证，深悉温补之不可轻试。况高明所见相同，更何疑乎？经服二剂，下黏痰污血甚多，疟即不作。仍以清润法善后而康。（此必别有外证可凭，故直断为暑与痰湿。未有专视脉之芤与歇止而如是定断者，读者勿被瞒过。此方可谓峻极，良由识高，非徒胆大。）
九月间，张春桥患疟，寒少热多。间二日而作。甫两发，形即清瘦。孟英诊曰：脉弦而细，尺中甚数，疾作于子夜，口乾嗜饮，乃足少阴热疟也。两发遽尔形消，胡可玩视！吾以妙药奉赠，可期即已，但请即服，不可商于人而致生疑义也。方用元参、生地、知母、丹皮、地骨皮、天冬、龟板、茯苓、石斛、桑叶。春桥以向所心折，遂服之。一剂疟即止，再以滋阴善后而愈。予谓此证一帖而瘳，似乎轻易，但非真才实学，焉有此种妙治？设遇别手，非温补即提表，其祸可胜道哉！然天下之病，无论轻重，总贵初治得法，何致轻者重而重者危耶？奈世俗之情，必须轻者重而后转安，始知医药之功，殊可叹也！按此证世人但知其为三阴疟，笼统治以温补之法，从未闻有分经用药者。今提出少阴二字，创立清凉之剂，用药精当，取效敏捷，法似新奇，理自完足，所谓活人治活病，全以活泼运之也。可以启人慧悟，垂作典型。
遂安余皆山贰尹，起复赴都，道出武林而患疟。范某云：春寒所致，用辛温散之。来某渭酒湿之疴，治以五苓，且杂参、归、姜、枣之类，病乃日甚。旬日后，脘闷腹胀，便秘气逆，躁渴自汗，昏瞀不瞑，亟迎孟英视之。曰：蕴湿固然，而温风外袭，已从热化，何必夏秋始有热疟耶？清解之法，十剂可安。服之果效，旬日径瘥。
酷热之际，疟疾甚行。有储丽波患此，陆某泥今岁寒水司天，湿土在泉，中运又从湿化，是以多疟，率投平胃理中之法，渐至危殆。伊表兄徐和圃荐孟英视之，热炽神昏，胸高气逆，苔若姜黄，溺如赭赤，脉伏口渴，不食不便。曰：舍现病之暑热，拘司气而论治，谓之执死书以困活人。幸其体丰阴足，尚可救药。然非白虎汤十剂，不能愈也。和圃然之。遂以生石膏、知母、银花、枳、贝、黄连、木通、花粉、茹、芩、杏、斛、海䖳、竹叶等，相迭为方。服旬日，疟果断。
外甥庄迪卿患疟，大渴而喜热饮，脘闷脉伏，苔腻欲呕。孟英曰：蕴湿内盛，暑热外侵，法当清解。然脉证如是，乃痰阻气道使然。清之无益，温之助桀。宜以礞石滚痰丸先为开导。服后痰出甚多，脉即见弦滑而数，呕止胸舒，苔形黄燥，与石膏、知母、连、朴、杏、橘、半、茯、滑、斛、菖蒲、花粉等药。而安。（论证论治俱极明透。）
庄晓村，芝阶姐夫之侄孙也。馆于金愿谷舍人家，病疟。孟英曰：吸受暑热，清涤即瘳。阅数日，疟作甚剧，目赤狂言，汗如雨下。居停大惊，闻服凉剂，疑为药误。亟速孟英至，正在披狂莫制之时。按其脉洪滑无伦，视其舌深黄厚燥，心疑其另服他药之故，而扑鼻吹来一阵姜、枣气，因诘曰：得无服姜枣汤乎？曰：恣饮三日矣。孟英即令取西瓜一枚，（解暑妙品。）劈开任病者食之。方从白虎，而生石膏用一两六钱，病即霍然。逾六年以他疾亡。继有陈仰山如君患疟，孟英连与清暑法，病不少减，孟英疑亦姜枣汤所致。询知果然，亟令屏绝遂愈。余如汪子觉、魏云裳、胡秋纫等暑疟治案，皆以白虎化裁。案多不备载，录此以备读者之偶反焉。
何永昌者，孟英之舆人也。其妻病疟，间二日而作。乃母曰：疟不可服官料药，径服签方。旬日后势甚危，永昌乞孟英救之。脉沉细而数，尺为甚，口渴，目不欲张，两腰收痛，宛如锥刺，寒少热多，心慌不能把握。曰：异哉病也！此暑入足少阴之证。喻氏所谓汗、下、温三法皆不可行者。若病在别家，虑其未必我信。病在汝而求诊于我，事非偶然也。汝母云官料药不可治疟，此语出于何书？而药别官私，何人所创？既官料之勿服，则私料更不可妄试矣。殊属可嗤！然是证若延医诊，非表散即温补，不可谓非汝母之一得也。疏方元参八钱，龟板、石斛各一两，地骨皮六钱，知母五钱，桑叶、金银花各四钱，花粉三钱，丹皮二钱，令用大砂锅煎而频服，不必限剂。服三日，疟断而各恙皆减，粥食渐进，不劳余药而起。（暑邪入肾，必伤肾液，故重用滋阴之品以救之。）
周某患疟，间二日而作，寒少热多。医谓老年三疟，放手温补，渐至杳不进谷。所亲李石泉孝廉，嘱迎孟英诊之。脉细硬如弦，毫无胃气，右尺洪数，舌色光绛，大渴溺滴，曰：此足少阴暑疟也。广服温补，津液尽劫，欲以草木生之，事不及矣。世但知治疟不善有三患：邪留肝络则为疟母，戕及脾元则为疟鼓，耗乎肾阴则为疟劳。而此证以药助邪，邪将劫命，求转三患亦不能得。所谓热得补而更炽，阴受烁以速亡，阴愈亡则邪愈炽，何殊炮烙之刑。病者何辜？可惨！可惨！逾日果殁。特录以为戒，医者鉴之！
姚小蘅大令患疟，寒微热甚，日作二次。汪某与柴胡药二贴，势遂剧，舌绛大渴，小溲全无。孟英曰：津欲涸矣。与西洋参、生地、知母、花粉、石斛、麦冬、栀子、百合、竹叶投之，五剂而疟止。越三载以他疾终。其簉室同时患此，呕吐胁痛，畏寒不渴，苔色微白，孟英与小柴胡汤，三饮而瘳。
王耕兰室，素患脘痛，近发寒热。医与温补，（此肝郁之证，非疟也。）渐至胸痞呕呃，谵语神昏，舌绛面赤，足冷自汗，疟仍不休。孟英用元参、犀角、石膏、石菖蒲、连翘、杏仁、贝母、旋覆、竹茹、枇杷叶、竹黄、柿蒂、竹沥、郁金诸药，（全是救温补之误，而开郁降气化痰，故本病亦愈。）化服万氏牛黄清心丸。数服而愈。
潘祥行在外患疟，买舟归就孟英视。曰：苔腻脉软，伏邪所化，不与正疟同科。风寒药一味不可犯，姜枣一滴不可啜。与知、芩、橘、半、滑、朴、杏、斛、花粉、省头草，一剂而病若失。此等案极多，姑载一二。
陈足甫室，怀妊九月而患疟，目不能瞑，口渴自汗，便溏气短。医进育阴清解法，数剂不应。改用小柴胡一帖，而咽疼、舌黑，心头绞痛。乃翁仰山闻之，疑其胎坏，延孟英过诊曰：右脉洪滑，虽舌黑而胎固无恙也。病由伏暑，育阴嫌其滋腻。小柴胡乃正疟之主方，古人谓为和剂，须知是伤寒之和剂。在温暑等证，不特手足异经，而人参、半夏、姜枣，皆不可轻用之药。虽有黄芩之苦寒，而仲圣于伤寒之治，犹有「渴者，去半夏，加栝蒌根」之文。古人立方之严密，何后人不加体察耶？投以竹叶石膏汤，四剂疟止。便秘，口渴不休，与甘凉濡润法数帖。忽腹鸣泄泻，或疑寒凉所致，孟英曰：吾当以凉药解之。人莫识其意，问难终朝，语多不备录。果以白头翁汤，两啜而愈。迨季秋娩后，发热不蒸乳，恶露淡且少。家人慾用生化汤，孟英急止之，曰：血去阴更伤，岂可妄疑瘀停而攻之？与西洋参、生地、茯苓、石斛、女贞、旱莲、甘草为大剂，数日而安。继因触怒，少腹聚气如瘕，痠痛夜甚。人又疑为凉药凝瘀所致，孟英力为辨析。与橘核、橘叶、橘络、楝实、苁蓉、木香、栀炭、乌药、丝瓜络、海䖳、藕、石斛、两头尖等药，外以葱头捣烂贴之。两帖后，腹中雷鸣，周身汗出而痛止。人见其汗，虑为虚脱，急追孟英视之，曰：此气行而病解矣。但脉形细数，阴津大伤，苔黄苦渴，亟宜润补。奈枢机窒滞，滋腻难投，且以濡养八脉为法。服之各恙皆蠲，眠食渐适。缘平素多郁，易犯痧气，频发脘痛，屡次反复。孟英竭力图维，幸得转危为安，渐投滋补而愈。疟亦分经而治。若阳明疟，正以白虎汤为主剂。岂有专守一小柴胡，而能愈病者？
乔有南，年三十九岁。患牝疟二旬，医治罔效。所亲徐和圃疑为伏暑，迓孟英往诊。脉微无神，倦卧奄奄，便秘半月，溺赤不饥，痰多口甘，稍呷米饮，必揉胸捶背而始下，苔色黑腻而有蒙茸之象，乃曰：此精气神三者交虚之证。不可与时行伏暑晚发同年而语也。幸前手之药，法主运中，尚无大害、与参、术、桂、附、沉香拌炒熟地、鹿角、石英、苁、杞、归、茯、杜仲、枣仁、菟丝、山茱、橘皮、霞天曲、胡桃肉等，出入为大剂。投十馀帖，寒后始有热，而苔色乃退，口不作渴，甘痰亦日少，粥食渐加。即裁桂、附、白术，加石斛。又服七剂，解黑燥大便甚多。凡不更衣者，四旬二日矣。寒热亦断，安穀溲澄而竟愈。或谓先生尝訾人温补之非，何一旦放手而大用？孟英曰：温补亦治病之一法，何可废也，第用较少耳。世之医者，眼不识病，仅知此法，可以媚富贵之人。动手辄用，杀人无算。岂非将古人活世之方，翻为误世之药，可不痛恨耶！
陈媪患牝疟月馀，腹胀便秘，嗳多不饥，口淡脉滑，孟英主连、朴、橘、贝、杏、茹、旋、菀、杷、蒺为方，数剂即瘳。（此与前案虚实相反，正可对看。）
蒋北瓯二尹，患疟，医与小柴胡、平胃散而渐甚，继以大剂温补，势濒于危，复用桂枝白虎，狂乱如故。所亲董兰初鹾尹，延孟英视之。曰：暑疟也。桂枝白虎用于起病之时则妙矣。今为温散补燥诸药，助邪烁液，脉数无伦，汗渴不已，虽宜白虎，（分别了亮）岂可监以桂枝，助热耗津，而自掣其肘耶？因与大剂白虎，加花粉、竹叶、西洋参、元参、石斛，服之即安。至十馀帖，疟始瘳，而舌尚无苔，渴犹不止，与甘凉濡润，三十馀剂始告痊。
周同甫，患疟多汗，医恐其脱，与救逆汤而势剧。孟英视之曰：湿疟耳。湿家多汗无恐也。况口渴溺赤，温补勿投，与清解药渐安。继而乃翁秋叔病，初服温补病进。更医知为伏暑，与药数剂，热果渐退。偶延孟英诊之，尺中甚乱，因谓其侄赤霞曰：令叔之证，必不能起，吾不能药也。已而果然。
广孔愚司马之大公子，仲秋间患疟寒少热多，面目甚黄，苔腻大渴，腹胀溺赤，仍能纳穀，且素嗜肥甘，不能撙节。孟英按其脉，滑实而数，与承气加知、芩、半、贝、翘、连、滑石、石膏、大腹、花粉之类。二十馀剂而始愈。是膏粱挟暑湿热之治也。
许叔超令大母患疟，延孟英治之。脉弦滑而数，脘闷便秘，合目汗出，口渴不饥。或虑高年欲脱，孟英曰：此温邪挟素盛之痰所化，补药断不可投。与知、芩、蒌、杏、翘、贝、旋、茹、连、斛、雪羹为方，服果渐效。
许氏妇患间疟，寒少热多，不饥大渴，善呕无汗，脉滑而弦。孟英投白虎汤，加花粉、柴胡而愈。
海盐周子因工于画，体素弱。偶患间疟，黄某用首乌、鳖甲、姜、枣等药，病日甚。加以参、桂，狂躁妄言，始延孟英视之。面赤舌绛，溲涩便溏，渴饮汗多，脉形细数，是暑证也。与元参、银花、知母、芩、茹、贝、竹叶、荷杆、莲心、西瓜衣为剂，寻愈。
吴西瀍患疟，寒微热甚，旬余不愈。孟英诊之，脉滑而长，疏大剂白虎汤与之。渠兄濂仲云：沉、顾二君，皆主是方，屡服无效。孟英索方阅之，汤虽白虎，而石膏既少且煨，兼不去米，因谓其兄曰：汤虽同，君药己重用，而去米，加花粉、竹茹等，其力不同科矣。濂仲大悟，服之寻愈。此可以见服药不可徒有汤头之名也。
黄鼎如令堂，年七十七岁。季秋患间疟，每发加剧，寒甚微而热必昏痉，舌不能伸。三发之后，人皆危之。孟英视之，颧赤目垂，鼻冷额颏微汗，苔色黄腻，舌根纯红，口渴痰多，不思粥饮，脉至弦数，重按少神。证属伏暑挟痰，而阴虚阳越，先与苁蓉、鳖甲、楝、斛、茹、贝、燕窝、藕。两剂，而颧红颏汗皆蠲，继佐参、沥、薤、麦、枇杷叶、旋覆，去竹茹、苁蓉。投三帖，而昏痉不作，又去薤、楝，加生地、花粉。服五日而疟休，饮食渐加，居然告愈。方疟势披猖之际，鼎如上水两昆仲，颇以为忧。延诸名家议治，有主人参白虎汤者，有用犀角地黄汤者，有欲大剂温补者，有执小柴胡加减者，赖孟英力排众议，病家始有把握。与孟英意见相合者，何君新之也，怂恿参赞，与有功焉。
韩妪年近花甲，患三疟于仲冬。朱某主温散，并以姜枣汤恣饮，旬日后粒米不黏，疟至大吐。黄某以热补进，势益甚。又浃旬，孟英视之，胸中痞结如柈，苔黄苦渴，溲如热汤，脉弦滑右甚，带下如注。投小陷胸合温胆，加薤白，服后大吐胶痰。十馀日，胸痞始消，改授甘凉，疟亦渐罢，递参滋阴，遂以霍然。
庄芝阶舍人三令媳，患搐搦，间日而作。孟英诊脉弦数，泛泛欲呕，口苦不饥，凛寒头痛，汛事愆期，溲热如火，乃厥阴暑疟也。投以大剂犀、羚、元参、栀、菊、木通、知、楝、花粉、银花之药，数日而愈。
陈舜廷，患疟久不愈，其体素亏，医皆束手。孟英视之，舌绛无津，微寒溲赤。原属春温化疟，体与病皆不是小柴胡之例。过投温散，热炽阴伤，与竹叶石膏汤，撤热存津而愈。
赵子善患疟，畏冷不饥。孟英诊之，脉滑数，苔黄溲赤，脘闷善呕，投竹叶石膏汤加减，以清伏暑而痊。
王一峰次郎患疟，多服姜枣温散之药，因致壮热耳聋，谵语殿屎，不寐昏狂，见人慾咬。顾听泉从伏暑治亦不效。延至初冬，吴爱棠嘱其求诊于孟英。按脉皆滑，即以顾疏犀角等药内，加菖蒲、胆星、竹沥、珍珠、牛黄为剂，（大驱风痰，极为合法。）吞白金丸。一服即减，旬日霍然。继其令堂发热善呕，频吐黏沫，头疼如劈，口苦耳聋，神识昏瞀，脉弦而数，乃伏暑挟内风之鸱张。与犀角、元参、竹茹、花粉、知、翘、苓、斛、栀、菊、雪羹等药，七日而瘳。
高瑞生令弟，疟久不痊，形消不食。医谓虚也，投补药而更增自汗。孟英诊之，脉弦滑，脘下聚气，投小陷胸加竹茹、旋、枳，以开痰结，渐能纳穀，继以清养，病去肌充。
闻氏妇，孟夏患间疟，而妊身八月。数发后，热炽昏沉，腰疼欲堕。张养之嘱援于孟英，脉来洪滑且数，苔色黄腻垢浊。与黄芩、知母、竹茹、竹叶、银花、桑叶、丝瓜络、石斛、石膏、石菖蒲，一剂而痊。案中所载，多温疟、暑疟，故治多凉解。疟证多端，寒热俱有，不可执一而论。此证亦温疟也。
朱佳木令尊患间疟，年逾七旬，人颇忧之。孟英切脉弦滑，脘闷苔黄，曰：无恐也。投清热涤痰药，数剂霍然。
余朗斋，形瘦体弱，患间日疟，寒少热多，二便涩滞，脘膈闷极，苔腻不渴。孟英切脉缓滑而上溢，曰：素禀虽阴亏，而痰湿阻痹。既不可以提表助其升逆，亦未宜以凉润，碍其枢机，投以滑、朴、茹、旋、通草、枇杷叶、苇茎、郁金、兰叶之方。苔色渐退，即去朴、郁，加连、枳、半夏，胸闷渐开，疟亦减，便乃畅。再去滑、半、连、枳，加沙参、石斛、橘皮、黄芩，浃旬而愈。（运枢机，通经络，孟英用药秘诀。无论用补用清，皆不离此意。细观各案自知。）
庄芝阶舍人，年七十矣。患间疟，寒则战慄，热则妄言。孟英视之，脉弦数而促，苔黑口乾。是素有热痰，暑邪内伏。予知母、花粉、元参、石斛、黄芩、竹茹、连翘、海䖳、芦菔、莲子心等药，数啜而瘳。至仲冬因泛湖宴客，感冒风邪，痰嗽头疼，不饥寒慄，自服羌、苏、荆芥药二剂，势益甚，而口渴无溺。孟英切其脉，与季秋无异，但兼浮耳。证属风温，既服温散，所谓热得风而更炽也。舌绛无津，亟宜清化。以桑叶、枇杷叶、栀子、知母、冬瓜子、元参、菊花、花粉、贝母、梨汁为剂，投匕即减，旬日而痊。
锁容亭令妹，自太仓归宁，即患时疟。顾某一手清解，业已安穀下榻矣。忽然气逆肢寒，神疲欲寐，耳聋舌蹇，杳不知饥，大便仍行，别无痛苦。顾知其素患脱血，元气久虚，改用参附等药，势愈剧，以为欲脱矣。所亲吴久山，嘱拉孟英图之。切脉弦缓，视苔黄腻，乃胎之初孕，阻气凝痰，窒碍枢机，治当宣豁。以石菖蒲、枳实、旋覆、半夏、黄连、茯苓、橘皮、葱白、海䖳、竹沥为方，投匕即效，三啜霍然。继而久山令妹，为锁绳先之室，患疟而驯致脘痞呕呃，鼻冷自汗，不食不眠，脉来歇止，医者危之。孟英视之，亦痰为患耳。即以此方去葱、䖳、竹沥，加薤白、蒌仁、竹茹，投之果验。
朱生甫明经令郎仲和，于六月初旬患疟，寒少热多，呕渴痞闷。逆孟英视之曰：曩曾屡患此病，证形大略相同，广延名手治疗，总难即愈。病辄经年，大受其累。闻君疗疟极神，不知能否于月内即痊？孟英曰：何限之宽耶？余非神于此。盖寒暑燥湿风五气之感于人也，重则为伤寒，轻则为疟疾。今所患者，暑湿之疟也。清其暑湿，旬日可瘥。前此之缠绵岁月而不能已者，必是不分五气之源流，徒以见疟治疟，而用柴胡、姜东等风疟之方，以致暑湿之邪，滋蔓难图耳。兹以清暑化湿汤奉赠，放胆服之。不可商于人，恐其于五种伤寒未能辨晰，而泥少阳正疟之法以相争也。仲和韪之。方用石膏、杏仁、半夏、厚朴、知母、竹叶，果八剂而安。既而梁甫之仲郎亦患疟，孟英视曰：脉数舌绛，热炽寒微，素质阴亏，暑邪为患也。更不可用疟门套药，予元参、青蒿、白薇、丹皮、黄菊、知母、花粉、银花、竹叶、栀子，数剂而脉减。乃去青蒿、丹皮，加生地、甘草，数服而瘳。
石北涯之大令媳患疟，壮热如焚，背微恶冷，汗多大渴，舌绛神烦，不食不眠，奄奄一息。亟迓孟英诊之，脉细数而芤，知其阴分久亏，暑邪深入。遂予白虎汤去米，加西洋参、元参、犀角、竹叶、银花、石斛为方，六剂而愈。人皆闻而异之，孟英曰：见病治病耳，何异之有？然与见疟治疟而不治其所以疟者，固有异焉。
韩正甫患疟，越医王某进以柴、桂、姜、朴等药，势乃剧。所亲何新之知为药误，改用清解而不效，始乞诊于孟英。脉数而右更滑大搏指，胸闷不堪，溲赤而渴，苔极垢腻。以凉膈散去芒硝、甘草，合雪羹，加厚朴、杏仁、石膏、半夏、石菖蒲。投四帖，频下宿垢，各恙皆减。改投轻清以涤馀邪，遂以向愈。其时渠兄贡甫之室，患疟初起，肢麻且冷，口渴苔黄，眩瞀善呕，心烦无寐。孟英诊曰：此亦暑湿为疟，不可温散者。而越医劝服术、朴、姜、椒等药，病家闻用温化，恪信弗疑。二剂后，呕渴愈甚，经不当期而至，四肢终日不温，汗频出而热不休。再邀孟英诊之，脉渐伏，曰：此热深厥深之谓也。温燥热补，切弗再服。病家不信，另招张某、黄某会诊，佥云阴暑，宜舍时从证。径用姜、附、六君，加萸、桂、沉香等药服之，肢愈冷，药愈重。八剂后，血脱如崩而逝。即以春间为贡甫所治之棺殓焉。岂非数已早定耶？故虽一家之中，同时之病，而疑信不同，死生判别。况春间贡甫之病，治有成效，尚蹈此辙，无怪乎未经目击温热之害者，宜其以服凉解药为可耻矣。继有赵廉士表弟潘少梅乔梓，同时患暑湿疟，孟英咸与清化法，数剂皆愈。潘反生疑，谓病邪被凉药遏伏，故疟遽止，恐将来必有他患。孟英喟然曰：甚矣！医之不可为也。世人患疟，苦无良治，缠绵不愈，习见不疑。余之治疟则不然，但专力治其所以病。故疟疾虽与伤寒同有五种之别，而受病究比伤寒为轻。苟治之如法，无有不数剂而愈者。设误药以遏其邪之出路，则苔不能化，溲不能澄，神不能清，食不能进矣。子自思之，其真愈乎？抑假愈乎？潘始恍然大悟而首肯焉。
新秋汪子与室寡居患疟，范某叠进小柴胡法，昏热皆厥，腹痛汗淋，人皆危之。乃祖朱椿年太史逆孟英往视，两尺空数，左关弦寸溢，右寸关滑驶，曰：此真阴素亏，腹有聚气，吸受暑热，最忌升提。与元参、西洋参、百合、竹叶、莲子心、鳖甲、牡蛎、楝实、小麦、黄连等药，两剂而减。其族人谓疟禁凉剂，而尺脉无根，苟非温补，猝变可虞。母家不从，两疑莫决，因请乩方服之。数日后势复剧，苔渐黑。伊父朱次膺仍乞援于孟英，乃诊脉，更数于前，因于前法中加犀角，两帖而安。续以滋潜，善其后而愈。
汤振甫患疟于嘉兴，医知为暑，与清解法，转为泄泻。以为暑去而湿存，改用温燥，泻益甚，而发热不休，神气昏瞀，因而束手。令其买棹旋杭，所亲陈雪舫延孟英视之。苔黑面红，胸间拒按，便如胶漆，小溲全无，谵妄耳聋，不眠善笑，脉则洪数而芤。予黄连、黄柏、黄芩、银花、石斛、栀子、楝实、知母、蒌仁、元参为方，绿豆煎清汤煮药，调下神犀丹。四剂，而胸次渐舒，稍啜稀粥，便色渐正，小溲亦通，乃去神犀、楝、柏，加生地、石膏。服三日，热净神清，脉来柔缓，以甘凉养液十馀剂而瘳。大凡温热暑证，而大解溏泄者，正是热邪下行，岂可误投温燥之药，反助燎原之势哉？同时一男子患感濒危，浼孟英勘之。神昏舌黑，瘈瘲脉微，曰：迟矣。此犀角地黄证，惜无人用。病家云：陆某已屡用之矣。因索其方阅之，虽用犀角屑八分、生地五钱，缘病者便溏，配以枳壳、炒焦白术三钱。孟英喟然曰：此方从无如此加减法。况清凉下敌温燥，是徒有犀角地黄之名耳。古人治病，必放出路。兹反截其去路，良由学无理路，遂致人无生路，良可哀也。
同门相简哉室患疟，始则消散，继则补中益气。治之匝月，痿靡不堪，腹中似有聚气，时欲上冲，气促心摇，汗多眩晕，左胁震跃，渴饮无眠，骨瘦如柴，医皆束手。吾师赵菊斋先生拉孟英往诊，脉弦细而数，按之不鼓，因谓相曰：不可再以疟字横于胸中，则旬日可安。若见其久疟而欲截之，且闻前医谓令正初次患疟为胎疟，务令发透，不妨形瘦似鹤，此皆非余之所知也。夫一生不患疟者有之矣，未闻先在胞中患过疟疾而后生者也。若以初次患疟为胎疟，则他病之初患者，无不可以胎字冠之矣。何以不闻有胎痢、胎伤寒之名乎？因医者治疟，而不知治其所以疟，以致缠绵难愈者多。遂妄立胎疟、鬼疟等名，以绐世俗，而自文其浅陋。今昔相沿，贤者不免，故世人又有疟疾不可服官料药之戒。其实药亦何尝有官、私之别耶？服药不当，皆能增病。不服药为中医，不仅为疟疾而言也。令正素禀阴亏，感邪不重，过投消散，营液重虚，再升其阳，本实欲拨。补中益气，原是成方，与证不宜，于体不合，即为毒药。我仪图之，介类潜阳，重镇理怯，甘酸化液，厚味滋阴，大剂而投，肤功可奏。相极感服，如法服之，果未浃旬，霍然病已。方以西洋参、熟地、牡蛎、紫石英、龟板、鳖甲、枸杞、当归、冬虫夏草、龙齿、阿胶、麦冬、龙眼、甘草、蒲桃干、红枣、莲子心、小麦等，出入互用也。
吴曲城三令郎，年未冠，患疟，医作食疟、暑疟、阴虚疟治之，诸法不应。逆孟英视之，面色浮黄，便溏呕恶，脘闷腹胀，溺少汗多，曰：湿疟也。予枳、朴、芩、滑、苍术、半夏为方，送服香连丸而愈。继用六君子善其后。或云先生近辑《温热经纬》，力辨暑必兼湿之非。今年霉雨全无，夏至后酷热亢旱，流金烁石，湿自何来？方叹先生析理之精，胡以此证是湿邪？大剂烁药果然获效，又何说欤？孟英曰：暑即天上之日，有何湿气？人因畏暑贪凉，瓜果过度，虽无雨湿相杂，湿亦自内而生，所以暑每易于挟湿。而昧者遂指湿热相合之病为暑证，殆由未见天日，故不识暑之真面目也。一笑。
蒋礼园令堂，年七十三岁。患疟，寒少热多，时时自汗。咸虑其脱，议欲进补。孟英切脉洪数而滑，舌绛口乾，是暑为病也。与清解法数剂而痊。
张六桥，年逾七旬，素不耐病。新秋患疟，托孟英筹速愈之方。曰：易事耳。第寒少热多，苔黄渴汗，溺赤便秘，体厚多痰，杳不知饥，极其畏热。其年虽耄，其证宜清，以大剂知、芩、连、滑、花粉、竹茹、厚朴、石膏，加雪羹投之，数剂而痊，康强如昔。
罗氏妇先患痰嗽，气逆碍眠，后兼疟痢并作，医者佥云无法，浼人乞诊于孟英。脉见滑数，口渴苔黄，不饥脘闷，溺似沸汤，曰：无恐也。虽见三证，其实一病。盖肺胃大肠，一气流通。暑伏肺经，始为痰嗽。失于清解，气逆上奔。温纳妄投，胃枢塞滞，郁遏成疟。渴饮汗多，热甚寒微，病情毕露。温化再误，转入大肠，赤白稠黏，无非热迫，不必见证治证，但治其暑，则源清流自洁矣。以苇茎汤，加滑石、黄芩、竹茹、石膏、厚朴授之，不旬日而三证悉瘳。
朱生甫明经令郎莱云之室，娩后月馀患间疟。孟英脉之，虚数而弦，头疼腹痛，苔色甚薄，乳少善呕，乃营虚而邪客少阳也。令郎断乳，庶免蓐劳。剂以柴、芩、茹、半、桑、楝、延胡、枇杷叶。二帖，呕止腹不痛，去楝实、延胡，加当归。四帖，疟罢能餐，而头尚痛，再加杞、菊。服三剂，头不疼，改用甘麦大枣，加归、芍、杞、菊、竹茹、蒲桃干、藕调之，经行而愈。
陈氏妇，季夏患疟，寒微热炽，舌红不渴，而思啖瓜果，不饥不食，二便皆通，夜不成眠，汗多神惫。孟英审脉虚软微数，虽属暑疟，邪不甚重，惟营阴久亏。不须重剂，诛罚无辜。以西洋参、知母、芩、茹、白薇、麦冬、西瓜翠衣为剂，果三嗓而瘳。
胡氏妇患疟，寒少热多。自云阴分素亏，医进清解凉营之药多剂，其热愈炽。改用养阴法，呕恶烦躁，自欲投井。或谓今年中伏之时，风雨连朝，人须挟纩，有何暑热？而多服凉剂，以致疟来发躁，必属虚火，拟以姜附治之。病者云：吾舌已脱液，阴将涸矣。坚不肯服，而请决于孟英。脉至滑数，右寸关更甚。视其舌淡白而光滑，俨似无苔，其实有苔如膜，满包于舌也。证属阴虚吸暑，兼以痰阻清阳。初治失于开泄耳。授菖、茹、连、半、旋、茯、苏、枳、枇杷叶为小剂，取其轻清开上也。两服，舌即露红，呕止受谷，疟热亦减。又两服，疟竟罢。孟英曰：余亦初不料其若是之神也。随以清养善后而安。
高某，以阴虚之体而患疟于暑月，久而不愈。冯、黄二医佥用补养矣，而杳不知饥，欲噫不畅，便溺艰涩，渴喜沸汤。孟英诊脉缓涩不调，按其胸次坚而不柔，舌上满布干黄薄苔，曰：气机郁结，痰滞未行，如何遽投补剂？予菖、贝、旋、蒌、苏、桔、连、半、紫菀、枇杷叶为方，四帖而愈。始从调养以善其后。嗣有王雨苍仲郎之证治，与此略同。
谢氏妇，素体孱弱，亦属阴虚暑疟久延，舌色鲜赤。医投养血，竟不见功。孟英视之曰：舌虽无苔，色绛而泽，此非脱液，乃液为痰隔而不能上布，故不生苔。如果脱液，讵能如是之鲜泽哉？盖痰虽因火灼成，究是水液所结，其潮气上腾，舌自不燥。与茹、贝、菖、蒌、芩、桔、蛤粉、枇杷叶等药，痰果渐吐。三日后，热减知饥，白苔渐布，改用养阴清热而瘳。孟英尝曰：临证必先辨其病属何因，继必察其体性何似，更当审其有无宿恙，然后权其先后之宜，才可用药。自然手到病除，无枘凿之不入矣。又曰：热证有见白润苔者，亦痰盛于中，潮气上蒸也。此不可遽施凉润，先宜开以辛通。而昧者但知苔色白润为寒证之的据，遂不详勘其兼证，而妄投温散燥补以误事者多矣。附录于此，学者识之。
陈德斋令侄缉庵患疟，黄某连投小柴胡汤，渐至热势如长，抚之烙手。时当盛暑，帐幔不启而不得汗，神情瞀乱，大渴苔黄，脘闷欲呕，便秘溺赤。孟英按脉软滑而数，身面肤赤。乃暑湿挟痰轇輵于中，气机阻痹，宜予清宣剂。以菖、茹、蒌、枳、知、滑、芩、连、花粉、枇杷叶、西瓜翠，服后痰即渐吐，异日疟来有汗。病者卧于藤榻，身穿西洋布汗衫短裤，其汗但出于衣不遮蔽之处。孟英适至，诊毕令裸其体，汗即遍出，热亦寻退。方不加减，四剂疟断更衣，胸舒安穀。另以轻清肃涤馀邪而愈。（世人不论天时，不究病因，但知盖覆以取汗者，宜于此案探讨其未发之义，不可草草读过也。）
许子芍年甫冠，平素饮食不节，气滞多痰。偶患时疟，溺赤苔黄，脉至滑数，脘闷不饥，孟英投清解一剂。其门下医者黄某云：疟疾以小柴胡汤为主方，乃舍之不用，而以竹茹大寒之品，遏伏其邪；菖蒲散心之药，耗损其神。此病虽轻，而药已误，恐有变证。病家闻而惑之，次日即服其方，病势日进，辄云菖蒲散心，以致神气不安；竹茹寒滞，以致邪不能解。小柴胡方内加入桂枝、首乌等药，狂热尤甚。黄后荐招任某会诊，交口以为开手一药之误，恐延虚脱，径用生脉、六味，加龙、牡、杜仲、续断、阿胶之类服之。半月后，病者目不能张，畏闻声响，语出无音，身挺而重，不能转侧，略一动摇，则手足震掉，如擂鼓然，房中几案皆为撼䐈。黄任二医佥云汗脱在即，举家皇皇。其堂兄兰屿虀夜拉孟英往视，脉甚弦疾，曰：病药也。其何能脱？疏方以天竹黄、竹茹、竹叶、竹沥并用。病者闻而咋舌，谓一味竹茹酿成大病，一方四竹能不杀人？仍服任某补剂，以冀留人而再治病也。又旬日，疟径不作，至时惟脑后之枕骨与两足跟著席，身则反张如弓，如是数刻，则昏乱狂走。医者诿为祟病，符醮水陆，大弗不赀，而病如故。既而黄某疽发于背，任亦託病不出。所亲陈雪舫力举孟英胸无畦畛，不妨再恳其挽救。病家计穷，始为谆请。脉仍弦疾而左尤坚搏，且善啖而腹胀如石矣。孟英曰：幸而便通，犹可无虞。以旋覆、赭石、菖蒲、胆星，枳实、黄连，青黛、整块朱砂两许，合四竹为方，调服苏合香丸。一剂而反张狂谵皆减，病者云：我今日如梦初醒，而精神自觉惘惘。次日仍用原方，调以玉枢丹。得泻四次，腹胀遂减，反张狂谵悉蠲。惟至时尚有气逆肢掣耳。乃去玉枢丹，令吞送当归龙荟丸。大便日泻，胸腹渐柔。又服五剂，逆掣皆平。改用沙参、丹参、石英、茯神、白薇、栀子、丝瓜络、贝母、海䖳、凫茈等，清理善后而愈。孟冬已完姻矣。嗣其仆陈福，陡患身面如金，便血吐血，求孟英视之。身热苔垢而肢冷手紫，脉至如丝，曰：此急黄证，而兼血溢于上下，即所谓瓜瓤瘟也，药不及救。越日果亡。（黄某，敦爱局疡医也，年逾六旬。忽患背疽，闻服参茸等药七日而亡。夫背疽之败，何至如是之速？必是暑热为患，而误从温托耳。杨素园大令批《仁术志》云：朱砂不宜入煎剂，当生研少许调服，愚谓朱砂但忌火炼，不忌汤煎。且整块而煎，仅取其气，较研服其质者尤无弊也。余涧花《印雪轩随笔》云：刑幕郑春潭，患秋感发狂，谵语喃喃，若与人争辨。谓有二鬼向其索命，乃索笔作遗嘱，处分身后事。如是者数昼夜，山右武君视之曰：非鬼也。病由邪热未清，遽服补剂耳。如法治之，浃旬而起。设非武君，不又为谈因果者，添一公案哉。子芍之证，亦犹是耳。）
陈载陶，年五十五岁，患疟两旬，始迓孟英诊之。脉不浮而弦滑且数，按之愈甚，苔色黄腻满布，热至大渴，极喜冷饮，小溲赤臭，热时则点滴茎痛，大解不行，间数日则略下稀水。是暑热挟痰见证，疏清解法予之。及阅前医之方，初则柴、桂、姜、枣，嗣用参、甘、耆、术、首乌、草果之类，温补杂投，其疟日甚。其发日迟，其补日峻，其口日渴。乃令热时少饮西瓜汁一二杯，病者饮瓜汁而大快，辄恣饮一二碗。盖谓其体厚阳虚，中气不足，故溺赤而便稀水。又云暑是阴邪，热自湿来，不可稍犯寒凉之药，因仿景岳治阴虚伤寒以冷水与桂附并行之例，而令其服温补以治疟，少佐瓜汁以解渴也。噫！景岳此案之不可为训，叶香岩发挥于前，魏玉横辨谬于后，奚可尤而效之乎？治而勿愈，反责病人过饮瓜汁使然。余谓此证，苟非日饮瓜汁一二碗，早以液涸痰胶，燎原莫救也。病者闻而颔之。服数剂，胸前赤斑密布，疟渴皆减，溲渐通，苔转白。前医云：再不温补，恐其骤变。病者惑之，仍服其药，并加鹿茸、附子。又旬余，疟如故而形瘦面黧，气冲干嗽，白糜满舌，言蹇无眠。医者皇皇，病家慼慼，复延孟英视之。脉仍数，曰：邪较衰矣，西瓜汁之功也。阴受劫矣，温补之力也。极早回头，尚堪登岸。爰以西洋、生地、甘草、石斛、白石英、葳蕤、麦冬、黄连、阿胶、牛膝为方，并令熬鳖汁饮之。五剂，而疟罢嗽蠲，得眠安穀，苔亦全退。但舌红口辣，溲赤不清，前方去连、膝，加归、杞。服八剂，始解坚燥黑矢而愈。然病者喜温补，既愈仍嘱前医善后。故舌红口辣，与胸前斑点，久不能消，直至冬令。孟英力劝停药，始渐除也。有朱湘槎者，与载陶年相若体相似也。秋杪自越患疟旋杭，屡药不应，迟孟英视之，面赤脘闷，二便不行，热则谵言，苔焦口渴，予小陷胸汤，加菖、茹、栀、翘、花粉、竹叶等药。群谓肥人之体虑其阳，不敢服此凉剂。治载陶之前医，迎合主见，大投温补。载陶偶见孟英而述之，孟英曰：湘槎殆矣。此时恐无西瓜汁以救药误也。旬日后，果狂躁而亡。其未亡前一日，人已昏狂，毕某诊云：暑热内陷，意欲挽救，投以犀角等药一帖。故前医于陈证，则攘为温补之功，于朱证则卸为犀角之罪。盖明知温补易售，可以避罪邀功，故乐操其术，而不肯改弦易辙也。后载陶令兄哲堂乔梓，同时患疟，因前车之鉴，虽汗多懒语，酷类虚象，不敢从补，均依孟英作暑湿内伏治而愈。
陈雪舫令郎小舫，年甫冠，人极清癯。偶患疟，医与柴、葛、羌、防数帖，遂不饥不寐，胸膈阻塞，汤水不能下咽，壮热神疲，汗出不解，二便闭涩，舌绛龈疼，齿缝血流，凝结于腭。孟英持其脉细而数，有下厥上竭之势，而肺未肃清，宜用轻剂。以苇茎、冬瓜子、紫菀、元参、通草、枇杷叶、旋覆、滑石、蒌皮、西瓜翠衣为方，数啜而安。嗣用养阴，西洋参不过一钱，生地不过三钱。缘其禀赋极弱，不但攻散难堪，即滋培稍重，亦痞闷而不能运也。耆、术之类，更难略试。故量体裁衣，乃用药之首务也。
董茂清患疟，脉软脘胀，手紫面黄，便秘溺红，苔腻而渴，孟英曰：暑湿挟秽，气阻于募原，用菖、朴、橘、半、杏、滑、芩、翘、蒌、枳、银花，加雪羹出入为方。服五剂，便泻知饥，疟休而愈。
陈芷浔主政患疟，跗肿便溏，痰多食少，时欲呕吐，间有振声。孟英取其脉，微弱而弦，不渴无苔，小溲不赤，乃中虚寒湿为患也。方以六君去甘草，加桂枝、苡仁、白芍、吴萸，投剂即减，半月而愈。
沉陶安寒热初作，医用温散药，即眩悗不安。延孟英视之，舌绛无苔，大渴多汗，疟则寒微热甚，发时咳嗽兼呕，溺少不饥，脉洪且数。清癯之体，阴分素亏，而伏暑化疟也。予知、芩、茹、贝、花粉、白薇、银花、元参、枇杷叶、紫菀、冬瓜子等药出入为方。服后连解赤粪，疟即递轻，不半月而愈。乃兄秋粟贾于苏，因八月初五日上海寇警，吴门震恐，遂踉跄旋里。迨十七日忽发疟，但热无寒，汗多昏谵，脉亦洪数，呕嗽溺频，曲糵素躭，体丰痰滞。孟英即以治陶安法佐以开痰治之。溏解频行，其色皆赤。伏邪虽有去路，缘心阳过扰，谵渴不休，加犀角、竹叶、莲子心之类。至月杪诊时，适大战大汗之际，其家疑为有祟，方在禳祷，铙鼓喧阗，病者神气更不安恬。孟英令将蘸坛移远，并灌以神犀丹一丸。其家问此证何不用石膏？孟英曰：药有定性，病无定形。况旬日以来，苔退将净，疟即可罢，何必石膏？次日乃叔兰谷另邀一医视之，方虽相似，而迎合主人之意，加入石膏三钱，冰糖四钱，粳米一两。连进两帖，左胁即痞胀不堪，按之如柈，杳不思谷。病者悔恨云：月杪大汗之后，吾疟已休，何以更医？致生痞胀。仍迓孟英诊之，脉来涩滞，苔复腻黄。因询曾服滋腻之药乎？陶安始述其所以，孟英曰：石膏为治暑良药，吾非不善用者。因此证不止肺胃二经受暑，心肝二经皆有所病，故不用也。且内挟痰湿者，虽当用亦必佐以宣化之品。辛丑夏家竾伯茂才患疟，初起误服此公石膏两剂，腹遽胀，延成疟鼓，几至不起。后服多剂桂、附，及金液丹而始愈。盖此公但见其疟至睛赤，裸衣狂走，而不研察其病情也。余究其因，遽云疟发时，其热自下而上，比之心头，即觉昏冒，且口不渴而恶凉饮，乃湿上甚为热之证。彼时若以苍术同用，则湿热之邪一齐同解，奚至延鼓哉？贤昆仲之疟热亦自下而上，系挟肝阳上升，故热升则必呕嗽。而令兄更有伏痰，故余剂中多用连、夏、菖蒲、滑石之类以化之。今疟罢热去之后，痰湿未清，石膏已误，再佐糖、米之甘缓，俾腻塞而不行。苟不急为宣导，则鼓胀之萌也。遂以蒌、薤、菖、枳、连、夏、旋、橘、楝、实、延胡、鸡金、雪羹之类，出入互用。至二十剂，痞始泯然，粥食递加，苔亦退尽，而竟不更衣，改用参、归、杞、芍、橘、半、苁蓉、首乌、鳖甲等药。十剂，大解始下，坚黑异常，连解数日始净。随予峻补善后而痊。秋粟之室，怀妊九月，加以忧劳，九月初七日患疟间作。寒热之时，胎痛上窜，或下坠腰疼，更兼痰嗽带下，口渴无苔，其势甚危。孟英但于清解之中，加葱白、苏梗投之，连下赤矢，痛势递减。第疟虽渐杀，至期必两发，病者苦之。孟英曰：愈机也，毋忧焉。果浃旬而愈。复苦脘痛呕吐，勺水不纳，药亦不受，授以藕汁、芦根汁、梨汁，少加生姜汁，和入蔷薇露、枇杷叶露、香橼露，徐徐呷之渐瘥。嗣予滋养药加黄柏，服之而愈。迨冬至分娩甚快健。又秋粟令郎十岁，陶安令爱八岁，俱患间疟，佥虑胎疟难瘳。孟英曰：无是理也。小儿内无七情，苟能慎饮食，较大人易治焉。剂以清解，旬日胥痊。
施玉林之侄顺老，患疟失治，自头至足，庞然浮肿，溲赤便溏，不饥痰嗽，孟英授杏、朴、橘、半、苏、滑、桑皮、通草、银花、冬瓜皮、芦菔为方。服六剂，疟愈肿消，便坚溲畅，而善饭也。
沙沛生鹾尹令堂，年五十七岁，体素弱而多怫郁。秋间患疟于诸暨，医治未效。冬初来杭，谢某叠进温补，其势孔亟。寒微热炽，昏谵瘈瘲，目不识人，舌绛无液，苔色黄燥，便秘不行。延孟英视之，脉洪滑右甚，左手兼弦，乃痰热深蟠，内风煽动也。予知母、花粉、蒌仁、竹茹各三钱，佐以栀、薇、翘、贝、橘红、莲心。一饮而更衣溲畅，胸次较宽，痰嗽口糜，且知头晕，乃去知母、花粉、蒌、翘，加沙参、苡、斛、麦冬、野蔷薇露。次日疟来甚减，糜退口乾，神惫音低，津虚痰滞也。去苡仁、枇杷叶、蔷薇露，加知母、花粉各一钱五分，甘草五分，和入藕汁一杯。服二帖，疟至甚微，口乾倦卧，脉则右虚左数。用养气充津、蠲痰清热法，西洋参、盐橘红、归、甘、杞、斛、冬、茯、茹、蕤，和入藕汁。服两帖，疟休神爽，咽痛唇糜，饥不能餐，余焰内燃也。去杞、斛、甘草，加生地、牛膝。四剂后，咽唇皆愈。神惫懒言，仍加杞子、甘草。服二剂，胃气渐苏，口犹少液。因涉嗔怒，暮有微热，肤肿欲呕，口乾便秘，即去地、冬、杞、甘、膝，加连、楝、蒺藜、石英、丝瓜络、冬瓜皮。一啜热去呕蠲，而腹犹胀，去西洋参、归身、冬瓜皮、石英、黄连，加沙参、旋、芍、延胡、香附、藕。一剂胀消，而口淡便秘，饥不能餐。改用西洋参、木瓜、银花、延胡、蒺藜、苁、归、芍、斛为方，投匕而便行，三啜而肿尽消，始予高丽参、紫石英、橘、半、归、冬、菖、茹、牡蛎调养。续去菖、半，加杞、地、鳖甲而愈。嗣因登圊跌仆而发寒热，周身骨痛，会阴穴起一瘰甚疼。乃以高丽参、骨碎补、合欢、木瓜、杜仲、丝瓜络、鹿角霜、首乌、鳖甲、杞、柏、归、甘、苡、膝、苁、斛等出入为方，外用葱白杵烂，蜜调敷患处，七日而痊。
沛生令庶母亦在越患疟，来杭后孟英视之，脘闷欲呕，汗多头重，脉来弦数，苔色腻黄。乃馀邪逗留，兼挟肝郁。以枳、朴、芩、半、茹、斛、蒌、菖，加苏叶、炒黄连投之。痰涎大吐，邪已外越，脘胀口乾，寒热复作，乃去朴、半，而加艽、翘。吐犹不止，聚气上肿，渴饮无眠，筋瘈便秘，改用金铃子散合雪羹，加旋、赭、茹、半、姜汁炒栀子、苏叶、炒黄连。一饮而呕渴减，气下行，即去金铃子散、旋、赭，加沙参、归、斛。服五剂，各恙皆安，神惫汗多，为用沙参、归、斛、芩、橘、栀、连、茹、藕，二帖。又因嗔怒，左胁作胀，苦渴不饥，暮热便秘，于前方加紫、芍、金铃子散，一啜胁胀即舒。惟气冲口苦，饥不能餐，自汗耳鸣，头左筋惕，改授沙参、当归、鳖甲、石英、竹茹、牡蛎、蒺藜、菊花、丝瓜络。服旬余，眠食皆适。但暮则火升，口乾易汗，去蒺藜、丝瓜络，加黄连、麦冬，合甘麦大枣汤。服浃旬，经行腰痛，头震耳鸣，八脉久亏也。调养奇经以善后而康。
四弟妇怀娠临月，西甫起病之次日即患疟。因弟病日剧，不免忧劳。至第五日，孟英视之，脉欲离经，腰疼腹坠，伏暑化疟，将娩之征。以栀、豉、苏、归、芩、连、茹、半、知母、葱白，服两帖而产。产后疟来颇减，恶露不行，腹不胀疼，不饥而渴，投栀、滑、薇、茹、泽兰、丹参、通草、桃仁、茺蔚药。一剂，恶露即行，而狂言不寐，面红口渴，人皆危之。盖杭谚有云：夫病妻怀孕，铁船过海难逃命。未产先萦忧惧，既娩血去火炎，故昼夜辄以铁船沉海云云。孟英于前方去泽兰、通草，加琥珀、菖蒲、胆星、灯心，和以童溲投之。一饮神识渐清，再剂即安睡矣。去琥珀、菖、星、桃仁、灯草、茺蔚，加知母、麦冬、甘草、沙参、枇杷叶，冲入藕汁一杯。三服，解赤矢而苔退，疟亦减而嗽痰。改用沙参、枇杷叶、冬瓜子、甘、斛、栀、薇、茹、翘，两帖。嗽减犹渴，而身痛，去栀、薇、枇杷叶，加归、贝、鳖甲。四帖而疟罢，眠食咸安。调养至弥月，即出房矣。
德清徐子瑞令正，屡次堕胎，复多忧郁。汛行之际，患疟经止，而两耳骤聋，虽对面疾呼，亦不闻也。不饥不渴，不语不眠，便秘遗溺，仰面静卧而已，惟热至则昏谵欲厥。乃父沉悦亭谓其热入血室，拉孟英视之。脉滑数而右大，按之皆虚，两尺尤甚，胸下拒按，曰：此下元虚损，故耳聋若是，即精脱之征，岂可因汛遽止而辄通其血乎？然气郁痰凝，苔色白腻，上焦邪实，补且缓商。先予小陷胸合蠲饮六神汤，加雪羹，开痰行气。悦亭韪之。三服便通，胸不拒按，苔化黄色，疟即较轻，改以沙参、归、斛、茹、半、翘、芩、菖、橘、甘、艽。五剂，疟止，渐思饮食，二便皆调，两耳仍聋，脉形细弱。乃用大剂培养药，善后而愈。
仲冬余游姑苏，有长洲朱姓患久疟，求诊面肿目黄，声音不爽，溲赤腹胀，脉滑而弦。湿热蕴隆，失于宣解，苔腻无汗，食少痰多，与清化方。嘱其慎口腹，戒甜腻。渠云此间名手，皆曰药饵之外，须日饮糖汤，庶久疟易愈。余曰：渠但知表散，可以发汗解邪，糖汤可以和中已疟，而愈散愈不解，愈和愈不已者，是执死法以限活病也。再信其言，必成疟膨。病人闻之悚然。亟服余方数帖，得汗而愈。
秀水董君枯匏之夫人，余于秋仲，偶诊其脉，知其八脉久亏，积劳多郁，故指下虚弦而涩，寒热时形，虚火易升，少眠善悸。性又畏药，不肯节劳，至冬令证类三疟。余以病未能往视，来信云：桐乡传一妙方治三疟，效验如神。方用甜茶、半夏各二钱，川贝、槟榔各三钱，橘皮、甘草各一钱五分，乾姜一钱，木香五分，凡八味。已服三帖而瘳。余即函覆云：此乃劫剂，仅可以治寒湿饮邪为患之实证。设虚证热证，服之虽愈，必为后患。故抄传单方，最非易事。若好仁不好学，功过恐不相敌也。既而病果复作，较甚于前。余与吕君慎庵同议镇养柔潜之法，始得渐愈。后闻服此方者，率多反覆。乃郎味清茂才，深佩余之先见云。
前月中旬，余过濮院，有香海寺前一妇，患三疟，求诊。面白唇红，舌绛而渴，寒微热盛，溲短便艰，汛事先期，不眠脉数，乃暑邪侵营也。与元参、丹皮、知、薇、蒿、栀、花粉、鲜斛、竹叶之方。至八月下旬，再游其地，渠复求视云：前方服即病减，至二十剂而痊。乃子以为病后须服补药，才四帖，疟复作，遂不敢再进。余谓此必温补方也。阅之果然。仍授清化之剂，五服而瘳。
山妻怀孕四月，患间疟腹痛，便溏汗多呕闷，乃痰气内滞，风暑外侵，脉滑而弦。与枳、桔、苏、连、柴、芩、菖、夏，三剂而瘳。
大女馥宜患微寒热炽，每发于夜，汛不当期而至，口渴便闭，目眩多汗，米饮不沾，暑热为疟也，脉洪数。以知、芩、橘、半、蒿、薇、鲜斛、元参、栀子、花粉。服六剂，而热减大半，去蒿、半，加西洋参、麦冬、竹茹、枇杷叶。又六剂，而便行疟止，随去元参、鲜斛，加归身调之而愈。
季杰弟簉室之疟，日轻夜重，少腹觉有块上冲，则呕嗽并作，杳不进谷。余游禾归，已交八日矣。脉软以涩，是肝郁于内，暑侵其外也。用芩、夏、翘、滑、葛、蛤、苏、连、旋、橘、丝瓜络，服六帖，诸恙霍然。随与清养善后。仲秋二十八日，余游濮院归，是夜又徒患霍乱，腹痛异常。余起诊其脉，细数而弦，肢冷畏寒，盖覆甚厚。询其口不渴，而泻亦不热，惟小溲全无，吐者极苦，舌色甚赤。乃新凉束暑也。玉枢丹、绛雪灌之，皆不受。泻至四五次，始觉渐热，而口大渴，仍不受饮，语言微蹇。余令捣生藕汁徐灌之，渐能受。随以芩、连、苡、楝、栀、斛、桑叶煎服，痛即减，吐泻亦止。次日知饥，略受食，神惫已极，筋络痠疼，与清养法而痊。
秋杪山妻怀孕已七月，又患疟，医从清解不应。半月后，转为间作。时余卧病省垣，家人恐添忧虑，初不我闻。延至匝月，病渐濒危，钱君意山、管君芝山，放棹迎余，扶病归来。诊脉软滑，而尺带虚弦。凡疟至一时之先，必大渴，背麻脘闷，既热则头疼腿足肿胀。寒不过一时，而热有七八时之久，骨瘦如柴，肌肤甲错，便坚溲涩，心悸无眠，目不见人，苔光无液。乃真阴素亏，水不涵木，风阳内炽，耗血伤津，兼挟劳伤，而吸秋热。热茗频啜，米饭恶沾，腰痛而胎动不安，势已十分险恶。遂与西洋参、元参、知、薇、蒿、菊、菖、麦、栀、甘、桑叶、竹沥，两剂。嗽痰甚多，渴闷稍减，去桑、菊、栀、蒿，加橘红八分，苏叶五分，葱白两茎。又两剂，疟止，吐痰更多，舌色渐润，去元参、知、薇，加冬瓜子、茯苓、蛤壳，一剂。嗽虽减，而左胁时疼，乃用北沙参、熟地、麦冬、蒌仁、楝实、石菖蒲、丝瓜络、十大功劳、藕，养阴柔木，而清痰热，服之甚妥。然目虽能视，而早晨必昏卧如迷，遂增熟地，加白薇、归身，一帖。寒热陡作，面赤气冲。或咎补早，疟复。余曰：非也。此不耐归身之窜动耳。即去此一味，加葱白、蒲桃干，服之果愈。随去葱白，加甘草、石斛，两帖。嗽大减，胃渐和，更衣较润，惟手心如烙，两足不温。乃易沙参以西洋参，去蒌、楝，而加生牡蛎一两，盐水炒橘红一钱，二帖。足渐温，痰渐浓，而腰痛胁痛未已，又加酒炒知母一钱，两帖。痰出极多，昏卧始减，惟纳食如噎，火降即饥，舌辣腭干，小溲尚热。改用西洋参、二地、二冬、二至、知、柏、牡蛎、十大功劳，少佐砂仁为剂。服六帖，各恙皆已，能起榻，而腿软腭干，神犹贸贸。即以此方加白芍、木瓜、石菖蒲，熬膏。服至冬至后，神气始爽而痊。

痢  ***************************
金愿谷舍人次郎魁官，九月间患五色痢，日下数十行。七八日来，口噤不纳，腹痛呻吟，危在旦夕矣。有主人参以补之者，有主生军以荡之者，举家皇皇，不知所措。孟英视之曰：暑挟食耳。误服热药矣。攻补皆不可施也。轻清取之，可以愈焉。以北沙参、黄连、鲜莲子、栀子、黄芩、枇杷叶、石斛、扁豆、银花、桔梗、山楂、神麴、滑石为方。其家以为病深药淡，恐不济事。西席庄晓村云：纵使药不胜病，而议论极是，定不致加病也。竭力赞其居停投之，覆杯即安，旬日而起。予闻孟英尝曰：莲子最补胃气而镇虚逆。若反胃，由于胃虚而气冲不纳者，但日以干莲子细嚼而咽之，胜于他药多矣。凡胃气薄弱者，常服玉芝丸，能令人肥健。至痢证噤口，皆是热邪伤其胃中清和之气，（要言不烦）故以黄连苦泄其邪，即仗莲子甘镇其胃。今肆中石莲皆伪，味苦反能伤胃，切不可用。惟鲜莲子煎之清香不浑，镇胃之功独胜。如无鲜莲，则干莲亦可用。或产莲之地，湖池中淘得入水不腐之老莲，即古所谓真石莲也，昔人治噤口痢多用此。然可不必拘泥，庶免作伪之人以赝乱真，反致用而无效，徒使病不即愈也。（噤口痢，虚热在胃也。补虚则碍热，清热则妨虚。兹又加以食积，尤为棘手。须看其用药圆到处。）
附：玉芝丸（孟英）　猪肚一具，治净。以莲子去心，入肚内，水煎糜烂，收干捣为丸服。
朱某患痢于越，表散、荡涤、滋腻等药，备尝之矣。势濒于危，始返杭乞孟英诊之。神气昏沉，耳聋脘闷，口乾身热，环脐硬痛异常，昼夜下五色者数十行，小溲涩痛，四肢抽搐，时时晕厥，曰：此暑湿之邪，失于清解表散，荡涤正气伤残，而邪乃传入厥阴，再以滋腻之品补而锢之，遂成牢不可拔之势。正虚邪实，危险极矣。与白头翁汤，加楝实、苁蓉、芩、连、栀、芍、银花、石斛、桑叶、橘叶、羚羊角、牡蛎、海䖳、鳖甲、鸡内金等药，大剂频灌。一帖，而抽厥减半。四帖，而抽厥始息。旬日后，便色始正，溲渐清长，粥食渐进。半月后，脐间之硬，始得尽消。改用养阴，调理逾月而康。
汪左泉病滞下，昼夜数十行，而即日须补岁考遗才，浼孟英商速愈之策。切脉弦滑，苔黄满布，曰：易事耳。重用芩、连，佐以楂、朴，送服青麟丸四钱。投匕而痊，略无他恙。
陈昼三病滞下，某进通因通用法，痛泄无度，呕恶不纳，汗出息微，脉弱眩晕。孟英曰：近多伏暑之痢，此独非其证也，元将脱矣。急投大剂温补，脉候渐安。一月后甫得健复。
高若舟之庶母，年逾花甲，体丰善泻。张某向用参术取效。今秋患白痢，张谓寒湿滞中，仍与理中加减，病遂日增。因疑老年火衰，蒸变无权，前药中复加附子。白痢果减，而腹胀且痛，不食不溺，哕逆发热。势已危殆，始迓孟英视之。脉沉而滑数梗梗，曰：暑热未清，得无补药早投乎？与芩、连、杏、朴、曲、芍、滑、楝、银花、海䖳、鸡内金之类，一剂溺行痛减，而痢下仍白。其女为屠西园之室，乃云：向服补药，白痢已止。今服凉药，白痢复作。盖病本久寒，凉药不可再用矣。孟英曰：言颇近理。使他医闻之，必改温补。但病机隐伏，测识匪易。前此之止，非邪净而止之止，乃邪得补而不行之止。邪气止而不行，是以痛胀欲死。夫强止其痢，遽截其疟，犹之乎新产后妄涩其恶露也。世人但知恶露之宜通，而不知间有不可妄通者。但知疟痢之当止，而不知邪未去而强止之，其害较不止为尤甚也。今邪未清涤，而以温补药壅塞其流行之道，以致邪不能出，逆而上冲，哕不能食。此痢证之所畏。吾以通降凉润之剂，搜邪扫浊，惟恐其去之不速，胡反以白痢复作为忧？岂欲留此垢滞于腹中，冀其化脂膏而填空隙，故若是之宝惜而不愿其去耶？幸若舟深信，竟从孟英议，寻愈。（通达之论，医所宜知。）
十八涧徐有堂病痢，医作寒湿治，广服温补之药，痢出觉冷。遂谓沉寒，改投燥热。半月后，发热无溺，口渴不饥，腹痛且胀，巅痛不眠。翁嘉顺嘱其求诊于孟英。察脉弦细，沉取甚数，舌绛无津，肌肉尽削。是暑热胶锢，阴气受烁。与北沙参、肉苁蓉、芩、斛、楝、芍、银花、桑叶、丹皮、阿胶，合白头翁汤为剂。次日，各患皆减，痢出反热。有堂不解问故，孟英曰：热证误投热药，热结而大便不行者有之。或热势奔迫，而泄泻如火者有之。若误服热药，而痢出反冷者，殊不多见也，无怪医者指为久伏之沉寒。吾以脉证参之，显为暑热。然暑热之邪，本无形质。其为滞下也，必挟身中有形之垢浊。故治之之道，最忌补涩壅滞之品。设误用之，则邪得补而愈炽，浊被壅而愈塞。耗其真液之灌溉，阻其正气之流行。液耗则出艰，气阻则觉冷。大凡有形之邪，皆能阻气机之周流。如痰盛于中，胸头觉冷；积滞于府，脐下欲熨之类，皆非真冷，人不易识。吾曾治愈多人矣，徐极叹服。仍议育阴涤热，病果渐瘳。
庄芝阶舍人之外孙汪震官，春前陡患赤痢。孟英诊之，脉滑数而沉，面赤苔黄，手足冷过肘膝，当脐硬痛，小溲涩少，（此大实症也，何不加大黄荡涤之？）伏热为病也，与大剂芩、连、栀、楝、滑石、丹皮、砂仁、延胡、楂曲、银花、草决明等药。两服手足渐温，（清热之效。）而脚背红肿起疱如蒲桃大一二十枚。（湿热下注也。若如前方加大黄荡涤，当不至此。）四服后腹痛减，苔退而渴，于原方去楂曲、砂仁，加白头翁、赤芍、海䖳。旬日后痢色转白，而腿筋抽痛，乃去丹皮、滑石、赤芍，加鸡金、橘红、生苡、石斛。（热久伤阴也。古人急下存阴之法，原以仿此救法好。）两服痛止溲长，粪色亦正，脚疱溃黄水而平，穀食遂安，改用养胃阴清馀热之法而愈。（合法。）闻孟英治此证，每剂银花辄两许，尚须半月而瘳。设病在他家，焉能如此恪信。苟遇别手，断无如此重剂。况在冬春之交，诚古所未有之痢案，后人恐难企及。（此案步步合法，特少一番荡涤之功，故觉少延时日耳。然凉剂已畏其寒，若加荡涤之品，必不敢服此。治病之所以难也。）
王苇塘患滞下，医投枳、朴、槟、楂之药。数服后，肢冷自汗，杳不进谷，脘闷腹痛，小溲牵痛，举家皇皇。孟英视脉细涩，舌绛无津，是高年阴亏，伏暑伤液。况平昔茹素，胃汁不充，加以燥热之药，津何以堪？因与沙参、银花、苁蓉、白芍、石斛、木瓜、甘草、楝实、扁豆花、鲜稻头。（滋阴养液，兼调肝气。）数剂痛闷渐去，汗止肢温，乃加生地、阿胶、麦冬、柿饼、蒲桃乾等以滋之，居然而痢止餐加。惟舌色至匝月始津润复常，阴液之难充也如此。
沉绶斋令堂，患滞下色白，医与温运，病势日剧，腹胀昏瞀，汤饮不下。孟英诊为伏暑，用芩、连、滑、朴等药。沉疑高年，且素患脘痛，岂可辄用苦寒？孟英再四剖陈。始服半剂，病果大减，不数帖即愈。按此等症甚多，奈执迷不悟者，虽剀切言之，不能解其惑，亦可衰也已。
一叟患滞下，色白不黏，不饥不渴，腹微痛而不胀。孟英切脉迟微，进大剂真武汤加参而愈。
程秋霞之子患脑漏，医与辛夷、苍耳之药，渐有寒热。（肺移热于肝。方言所载不过如此。）改用柴、葛、羌、防数帖，遂致寒热日发数次，神昏自汗，势甚可危。孟英用竹叶石膏汤一剂，（肃清肺气。）寒热退而神清进粥。继以甘凉清肃，复投滋润填阴，旬日而愈。（上病取下。）
朱浚宣令堂患滞下，医闻色白，而与升提温补。旬日后，肢冷自汗，液脱肛坠，群医束手。虑其虚脱，因浼濮树堂乞诊于孟英。曰：药误耳。与大剂行气蠲痰清热之药，果渐吐痰而痢愈。又其令弟同时患此，五色并见，神昏肢搐，大渴茎肿，腹痛夜热，危险异常。孟英察脉细数，与白头翁汤，加犀角、生地、银花、石斛、楝实、延胡、芩、连、滑石、丹皮、木通、甘草梢等药。三帖后，热退神清，溺行搐止，乃去犀角、草梢、丹皮、滑石、木通，加砂仁拌炒熟地、山楂炭。服之渐安，半月而愈。
孙渭川，年逾七旬，脉象六阴，按之如无。偶患音嘶痰嗽，舌绛无津，孟英用甘凉清润法，音开而嗽不已。仍与前药，转为滞下，色酱溺赤，脐旁坚硬，按之趯趯，舌犹枯绛，渴饮不饥，人皆危之。孟英曰：肠热由府而出，（此语甚精。）痢不足虑。第高年阴液难充，不能舍凉润为方。苟犯温燥，其败可必。幸渠家平素恪信，竟服犀角、地黄、知母、银花、苁蓉、花粉、麦冬、白芍、石斛、楝实等药。十馀剂，痢止，而脐旁柔软，因去犀角，加西洋参。又服两旬，始解燥矢而溲澈胃苏。又服半月，复得畅解，舌亦润泽而愈。
盛犀林广文之仆，患血痢，自秋徂冬，半年罔效。孟英察脉细弱而口乾，腰膝痠疼，与鹿角霜、苁蓉、枸杞、杜仲、菟丝、续断、血馀、木瓜、石脂、砂仁末炒熟地黄，十馀剂而痊。
丙午春，高汉芳患滞下色酱，日数十行。年已七十七岁。自去秋以来，渐形疲惫，即服补药，驯致见痢。黄某径用温补，势乃剧。延孟英诊之，右脉弦细芤迟，（脉虚证实。）口渴溲涩，时时面赤自汗。乃吸受暑邪，误作虚治。幸其所禀极坚，尚能转痢。一误再误，邪愈盛而正反虚矣。以白头翁汤，加参、术、银花、芩、芍、楝、斛、延胡，二剂即减。五剂而安。继与调补，竟得霍然。后三载以他疾终。
叶昼三侄女适朱氏，上年四月分娩，七月患赤痢。其家谓产后之病，不敢服药。延至今春，肌消膝软。见食欲呕。昼三迓孟英诊之，左细软，右滑数。伏暑为病，幸未误药。与沙参、陈仓米、归、芍、续断、木瓜、扁豆、连、斛、石莲、荷蒂、柿蒂、枇杷叶、橘皮为方，送驻车丸而愈。
孙心言以七十之年患滞下，胡某知为暑热，以青磷丸下之，治颇不谬。继则连投术、朴、夏、葛等药，渐至咽疼口糜，呃忒噤口。诸医进补，其势孔亟。伊婿童秋门迓孟英诊之，右脉滑数上溢，身热面赤，溲涩无眠，体厚痰多，时欲出汗。在痢疾门中，固为危候，第以脉证参之，岂是阳虚欲脱？实由升散温燥之剂，烁其阴液，肺胃之气窒塞而不能下行也。与大剂肃清之药，一剂知，二剂已。随以生津药溉之，痢亦寻愈。按此等痢呃，古书未载，而治法悬殊。世人但守成法，不知变通，治而不愈，诿之证危。况属年高，病家亦不之咎也。孰知有此随时而中之妙法耶？
曹泳之二尹，将赴代理昌化任，而疟痢并作，寒少热多，滞下五色。迓孟英视之，面垢苔黄，乾呕口渴，痛胀溺赤，汗出神疲，脉至洪数不清。与大剂芩、连、滑、朴、知母、花粉、银花、石膏、连翘、竹茹等药，投匕即减，三服而起。
吴尔纯，八月下旬患滞下，腹痛异常。伊外祖许仲廉，延孟英往诊。形瘦脉数而弦，口渴音微溺涩，乃阴分极虚，肝阳炽盛，伏暑为痢。治法不但与寒痢迥异，即与他人之伏暑成痢者亦当分别用药也。与白头翁汤，（亦通治伏暑成痢之方。）加知母、花粉、银花、丹皮、金铃、延胡、沙参、芩、连服之。次日复视，痢减音开，而右腹疼胀拒按，为加冬瓜子、乌药、鼠矢。三剂而消，滞下亦愈。惟薄暮火升，面赤自汗，重加介类潜阳而痊。（此方顾及阴虚）
谢再华请孟英治乍浦人滞下证，昼夜百馀行，不饥不渴，而欲呕腹痛，上及于心胸，切其脉颇平和。是寒湿也，与时行暑湿痢大相径庭。投姜、桂、萸、朴之剂，数服霍然。
王瘦石夫人患滞下，腹痛微呕，不饥口苦，溲短耳鸣。孟英诊曰：脉见细弱之形，肌无华泽之色，汛不行而早断，舌紫黯以无津，是素质阴亏，情怀悒郁，二阳默炽，五液潜消。虽吸暑邪，莫投套药。予白头翁汤，加雪羹、银花、栀子、楝实，数剂而减。继去雪羹，加生地、苁蓉、柿饼、藕汁而安，改授甘麦大枣、加西洋参、生地、苁蓉、竹茹、归、芍、蒲桃干，而以藕汤煎服，调养体质以痊。
潘圣征于仲冬患感，至十四日退热之后，杳不知饥。群医杂治，迨季冬下旬，转为滞下五色，腿肿裂血，溲涩口乾，始延孟英诊之。右脉弦细而数，右弦滑而空，苔色黄腻根焦，时或自汗。乃气液两竭，热毒逗留之象。必从前过服温补之药，否则热退在十四日之期，何至延今五十馀朝，而见证若是之棘手哉？其弟鸿轩云：此番之病，补药不过二三剂，惟仲秋患疟时，医谓其苔白体丰，云是寒湿，尝饵附桂数十剂，且日饮烧酒耳。孟英曰：此即酿病之具矣。治病且难，何况有如许之药毒内伏，更将何法以生之耶？坚不立方，其家必欲求药，以期扶持度岁。孟英曰：是则可也。以白头翁汤，加银花、绿豆、归身、白芍、陈米、燕根、兰叶、藕为剂，而以补中益气大料蒸露代水煎药。服后焦苔渐退，粪色亦正，举家喜出望外，复丐孟英图之。奈脉无转色，遂力辞之。又沉听松鹾尹太夫人，季秋患疟。孟英尝往诊之，曰：伏暑所化。且体属阳强而多痰火。切勿畏虚，辄从温补。奈病者期于速愈，广征医疗。或以为证属三阴，或谓是子母疟，或指为老年胎疟，众楚交咻，病不能愈。延至季冬，亦转为痢，且肤肿臀疮，口糜舌疱，诸医束手。复请诊于孟英，脉与潘同，不可救药。
王雨苍室，仲秋患滞下，治两旬而罔效。何新之荐孟英往视，脉来弦数而滑，腹坠腰疼，溲少口乾，面红烦躁，知饥能食，夜不成眠，而滞下赤白，从无粪色相兼，及至更衣，又极艰涩，略无痢色相杂。通补温凉，服皆不应。稍投升举，气塞于胸。询其月事，因痢愆期。孟英曰：此病不在肠中也。能食便坚，府气并不窒滞。阴虚木旺，营液因而旁溢。缘冲任隶于阳明，平人气血循经，各行其度，岂有冲任之血液，可从大肠而出之理乎？然天地虽有定位，山泽可以通气。周身脉络，原自贯穿。挹彼注兹，风阳所煽。犹之交肠证粪从前阴而出。举一反三，病机可悟。何极叹服！爰以乌鲗、茜根、阿胶、鲍鱼、苁蓉、枸杞、柏子仁、黄柏、银花、藕为剂，一服即减，不旬而瘥。续参、熟地、当归、龟板、鹿霜、善后而愈。（鲍鱼，淡乾鱼也。诸鱼皆可为之，然以石首鱼为胜，俗谓白鲞是也。惟台州三伏时所干者，味淡而香，色白尾圆，世称松门台鲞，可以入药，无腥咸作吐之弊。其误用蝮鱼者，盖失考也。）
朱生甫明经，以花甲之年，偶在嘉兴患滞下甚剧。急买棹旋杭，集诸医议治。许敬斋宗景岳，谓痢必本于寒湿，主干姜、桂、朴，以温化；洪石生尚东垣，闻其向患脱肛，主清暑益气以举陷。或云素善饮而有鼻衄，血热阴亏。既受暑邪，宜玉女法以两清；或云痢必有积，不必问其馀，宜大黄、归、枳以荡涤。聚讼纷纭，乃郎仲和等不知所从，而质诸孟英。诊毕遂问此证何？当用何药？曰：此滞下证之最难治者也。痢初作即不能起于榻，而五色并见，噤口不食，非暑热之深受，一何至于此极耶？满面红光，鼻赤尤甚。肺热素炽，暑火烁金，故水湿化源，溺少而涩，此不可以温燥再劫其津也。肢掣无眠，合目呓语，时时烦躁，视物不明，畏热喜风，口乾易汗。阳气浮越，暑渐侵营，故苔虽腻黄，尖红根黑，此不可以升散再扰其阳也。胸次不舒，饮水欲噎，欲噎不达，欲嚏不能，茎缩易嗔，时有恶梦。肝多怫郁，痰阻清阳，故升降不调，中枢窒滞，此不可以滋涩再碍其机也。又非寻常之痢，病仅在府，可以推荡以为功也。参之于脉，右寸关缓滑而寸较抑，左则弦洪而数兼上溢，故知其气郁痰凝，暑火深受，风阳内动，久耗心营。所幸两尺皆平，身无大热，如能治之中肯，尽可无虞。仲和出诸方云：然则此皆不可服乎？曰：咸治痢之法也。惜尊翁之症，不能合于此药耳。若尊翁之恙，见证虽太错杂，而责重在于肝经。肝属厥阴，风火内寄，故此经之痢，宜柔宜凉，忌刚忌温。以肝为角木，龙性难驯，变化飞腾，病机莫测。但使风阳靖息，庶几险浪不兴，纵有别脉未清，自可徐为疏瀹也。仲和闻而心折，力恳图维。于是以仲圣白头翁汤为主方，加石菖蒲、川贝母、竹茹，开痰舒郁以调其气；犀角、银花、竹叶，凉血息风以清其心；冬瓜、蔗梢、凫茈、海䖳煮汤煎药，以清胃热而生津，化府气而濯垢。吞送滋肾丸三十粒，引肝火迅速下行。服后诸恙递减，粪色渐见，痰果频吐，神气亦安。既而粥食日增，夜眠恬适，始去犀角、雪羹、滋肾丸，加西洋参、阿胶，以复其津液。迨痢净而时有血随粪下，为加鸦胆仁，以龙眼肉包而吞之果止。惟肠鸣气泄，稀粪随流，肛坠难收，脉亦弦软，知其病去而正虚也，改用三奇散而安。继予气血交培善后，仍佐蠲痰舒郁，康健较胜曩时。盖并其积年宿疾而去之也，故生甫谢孟英诗五排结句云：不因施上药，那得挽沉疴？磈磊从今尽，先生殆缓和？
朱饬庵孝廉，年未三旬。自都中奔丧回杭，患滞下赤白，腹不甚痛，而奔迫异常，能食溺长，医治罔效。孟英脉之，虚弦而软，曰：此不可以常痢视也。以三奇散加归、芍，送香连丸而愈。
濮树堂患滞下，医者以其脉弱体虚，第三日即参补养，延至匝月，痛痢不减，穀食不思，饥瘦如柴，面浮足肿，口乾舌绛，懒语音低，气短汗多，略难转侧。诸医无策，始迓孟英诊之。曰：初起脉微弱，为暑之本象。今按之尚数，乃阴液已伤，渴饮无苔，岂容温补？溲赤而痛，胡可酸收？见证虽危，治不可紊。为定白头翁汤，加西洋参、乾地黄、炙草、白芍、麦冬、阿胶酒炒银花之剂，以水露煮陈仓米汤煎药。群议以为药太凉润，不可轻试。孟英曰：此厥阴证而胃液已伤。幸而脉未空数浮弦，亟予养阴清热，庶可图功。若徒议药不议病，纵有一片婆心，未免好仁不好学矣。病者忆及乙巳之病，深信不疑，遂服之。一剂知，六剂而痢净，舌润知饥，溲通得睡。第便溏腹痛，日必两行，左龈赤肿而疼，外涂以玉枢丹，内治以三奇散，加潞参、炙草、薏仁、扁豆、鸡䏶胵、黄柏、橘皮，吞香连丸。旬余而浮肿消，大便坚，舌苔生。起于榻而口腹不节，发热口乾，乃食复也。按法治之热退，至七日始更衣。因嘱其加意珍摄，俾易康痊。奈家务纷繁，既愈，即不能静养，神机曲运，心气涣散不收，液涸津枯，而前功尽堕，惜哉！然此案自可传也。
陈诵芬令堂，年越古稀，精神素旺。滞下数月，病日以剧。所亲蒋策勋嘱延孟英图之，已粒米不纳，虽啜饮而咽膈阻塞，唇舌皆紫，痰中带血，吐之甚艰，日夜更衣数十次，稀粪挟以赤垢。若欲小溲，必令人重按肛门，始能涓滴而出，热如沸汤。脉则左手弦洪涩数而上溢，软滑而大，按之无神。孟英曰：此证本滞下，良由七情郁结，木土相乘。医谓高年，辄投温补酿成危证，药不可为。诵芬云：先生之言是也。家慈因春间叠闻江南之警，心甚皇皇，举家迁避，饮食顿减。夏初旋里，似已稍安。六月间患泻，饮食又减。屡进参、术、熟地、附、桂、炮姜之剂，竟无寸效。惟望鼎力斡旋是幸。孟英曰：上不能纳，下不能分，中气无权，营津两匮。既承下问，姑拟一方，仅许小瘥，不能奏绩也。诵芬从之。服后即思粥食，小溲单行。再求转方，孟英坚不承手，果至季秋而没。其方乃沙参、冬瓜子、丝瓜络、芦根、紫菀、菖蒲、竹茹、通草、薏仁、枇杷叶、陈仓米，以水露煎服也。顾铁舟赞府，精于医者也。目击其一服而进粥溺行，因叹曰：仙方也。惜遇之不早，命矣夫！
项君香圃，患赤痢濒危。其亲庄嵋仙少府，拉余往视，脉细不饥，口乾舌绛，形消色瘁，不寐溺无。禾中医者　以其素耽曲糵，辄进苦燥渗利之药。而不闻景岳云：酒之为害，阴虚者饮之，则伤阴也。况病因暑热不夹湿邪，温燥过投，阴液有立涸之虞。余将旋里，为定西洋参、生地、甘草、银花、石斛、麦冬、生白芍、扁豆花、枳椇子、藕汁一方，冬瓜汤煎，令其恣服。次年春，余往禾，候庄芝阶先生之疾，有一人来拜谢，面如重枣，素昧生平，甚讶之。嵋山曰：即香圃也。面色素赤，上年因病危而色脱，故先生不识耳。承惠之方，服十馀帖而愈，今又善饮如昔矣。

斑  ***************************
胡季权令郎珍官，右颧偶发紫斑一块。时当季冬，孟英以犀角、石膏凉解之药。二三帖后，始发热，斑渐透，犀角服二十帖始撤。素有目疾，馀热复从目发，令以石膏药久服，居然渐愈，且能食肌充，略无他患。闻者莫不异之。
胡孟绅乃弟季权，同时患黑斑苔秽，脉浑气粗面垢，孟英即以凉膈散投之。大解得行，脘亦不闷，斑皆透绽，脉显滑数而洪，遂与大剂凉润清肃之药。直俟其旬日外大解不泻，药始缓授。复又沉卧不醒，人皆疑之，孟英曰：痰热尚炽也。仍授大剂数帖，果频吐胶痰累日，而眠食渐安。是役也，当两病披猖之际，举家皇皇。他医或以前证为神不守舍，议投温补。后证则以为必败，闻者无不危之。赖季权之夫人，独具卓识，任贤不贰，孟英始无掣肘之虑，而咸得收功也。
姚禄皆在金陵，适遇大水。继而回杭，途次酷热患感。顾某诊为湿邪，与桂枝、葛根药三帖，病乃剧。赵笛楼知其误治，连用清解。因见蓝斑，不肯承手。迓孟英视之，脉细数而体瘦。平昔阴亏，热邪藉风药而披猖，营液得温燥而乾涸。斑色既绀，危险万分。勉投大剂石膏、知母、白薇、栀子、青蒿、丹皮、竹叶、竹沥、童溲之药，调以神犀丹。三服大解下如胶漆，斑色渐退，而昏狂遗溺，大渴不已，仍与前方，调以紫雪。数剂热退神清，而言出无伦，犹如梦呓。或虑其成癫。孟英曰：痰留包络也。与犀角、菖蒲、元参、鳖甲、花粉、竹茹、黄连、生地、木通、甘草为方，调以真珠、牛黄，始得渐安。改授存阴，调理而愈。
仁和戴君文叔令嫒，年十二，患风斑，睛赤，服升散药数帖。忽觉胸次不舒，饮食下咽即吐，时作时止，医皆莫措。六七日后，其作愈频，而有欲厥之势。其亲徐君乐亭嘱延余诊，脉弦而数，夜不成眠，目赤未蠲，苔黄口苦。是发斑不由外感，乃稚质阴亏。风阳上越。助以温散，厥少陡升，肃降无权，因而吐逆。以连、柏、橘、半、栀、菀、茹、旋、海䖳，少加苏叶煎，送当归龙荟丸。一剂知，二剂已。
梅溪蒋君宝斋令堂，自上年夏秋间，患痢之后，神疲少寐，不能起床。医谓其虚，率投补药，驯至惊疑善悸，烦躁呓言，胁痛巅疼，耳鸣咽痛，凛寒暮热，大汗如淋，晕厥时形，愈补愈殆。李君苍雨邀余诊之，脉弦滑而数，白睛微红，而眼眶如墨，舌绛无苔。因问胸闷乎？曰：闷甚。便秘乎？曰：秘甚。溺热乎？曰：热甚。岂非气郁而痰凝，痰阻而气痹？肺胃无以肃降，肝胆併力上升，浊不下行，风自火出。虽年逾五旬，阴血不足，而上中窒塞。首要通阳，为处小陷胸，加菖、薤、旋、茹、苓、枳、郁李仁。群医谓是猛剂，无不咋舌。宝斋云：镇补滋敛，业已备尝，不但无功，病反日剧，且服之。果一剂知，三剂安。已而余有会垣之游，前医谓病既去，负进守补月馀，仍便秘不眠，胸痞躁乱，加以发斑腹痛，人皆危之。时余在禾中，函气往视。仍用前法加减，合雪羹投数剂，连得大解，率皆坚燥。改与柔养，更衣渐畅，粥食渐增，以潜镇舒养之剂善其后。

痘疫  ***************************
（附烂喉）
上年秋燥冬暖，略无霜雪，河井并涸。吾杭自九月间起，天花流行，十不救五。小儿之殇于是者，日以百计。孟英曰：此痘疫也，治法当与常痘有异，惜幼科未之察耳。且天令发泄，不主闭藏，入春恐多喉患。特刊加味三豆饮方，俾未曾布痘者，予服免患，将出者恣饮冀轻。又劝人频服青龙白虎汤，以杜春来喉恙。不料其言果应。三春不雨，喉症甚多。医者犹不悟其致病之因，仅知发散，正如火上添油。孟英胸有成竹，一以仲圣白虎汤为救焚主剂。若已及于营分者，用晋三犀角地黄汤，相机加减。又刊青龙白虎汤，暨锡类散方，广为印送。赖此以活者，不可胜数。（痘原感疫而发，《医林改错》中言之甚详。）
附　加味三豆饮
生绿豆，生黄豆，生黑大豆（或用生白扁豆亦可），生甘草，金银花，水煎服。
孟英原刻自注云：古方三豆饮，为痘证始终可服之妙药。未出时常服，痘可使稀；将出时急服，重可冀轻；已出时恣服，逆可转顺；尽出时频服，毒可易清。俗传种痘是密室烘花，更有初生小儿，于十八日内服药，令其出痘之法，是揠苗助长。此等矫揉造作，阴受其害者，古今来不知几恒河沙数矣。至于种种稀痘之方，皆无义意。或以毒药损人元气，或以秽物致生别恙，慎勿为其所惑。惟此方药极简易，性最平和，味不恶劣，易辨易服。不必论其体质，久服无弊，诚尽善尽美之王道药也。杭人惑于患痘不食豆之说，甚属可鄙。今特辨明，冀人醒悟。凡小儿能啜饮后，即以此药日日代茶，诚保赤之首章焉。原方用赤豆，性燥伤阴，予以黑大豆易之，更有补阴之绩，虽燥令燥体，皆无碍矣。再益银花、甘草，而化毒之功尤胜。或疑银花性凉，似难久用。不知三豆皆谷也，性能实脾，得银花以济之，更觉冲和。况小儿体禀纯阳，极宜此甘凉补阴之味。岂特稀痘，尤能明目消疳，不生疮疖泄泻等病，其功未能殚述也。
附　青龙白虎汤
橄榄，生芦菔。水煎服。
孟英自注云：此予自制方也。橄橄色青，清足厥阴内寄之火风，而靖其上腾之焰；芦菔色白，化手太阴外来之燥热，而肃其下行之气，合而为剂，消经络留滞之痰，解膏粱鱼面之毒。用以代茶，则龙驯虎伏，脏腑清和，岂但喉病之可免耶？且二味处处皆有，人人可服，物异功优，久任无弊。实能弭未形之患，勿以平淡而忽诸。
附　锡类散
象牙屑（焙）、真珠（各三分），飞净青黛（六分），梅花冰片（三釐），壁钱（二十个，俗名喜儿窠，木板上者勿用），西牛黄、人指甲（各五釐，男病用女，女病用男。合送济人，须分别配之）。共研极细粉，吹患处，流出恶涎即愈。
孟英自注云：此专治烂喉痧疹之神方也。尤鹤年附载于《金匮翼》云：张符瑞传此方以救人而得子，故予名之曰锡类散。
段春木之室烂喉，内外科治之束手。姚雪蕉孝廉荐孟英视之，骨瘦如柴，肌热如烙，韧痰阻于咽喉，不能咯吐，须以纸帛搅而曳之。患处红肿白腐，龈色皆糜，米饮不沾，汛事非期而至。按其脉，左细数，右弦滑。曰：此阴亏之体，伏火之病，失于清降，扰及于营。先以犀角地黄汤，清营分而调妄行之血。续与白虎汤，加西洋参等，肃气道而泻燎原之火。外用锡类散，扫痰腐而消恶毒。继投甘润药，蠲馀热而充津液，日以向安，月馀而起。
吴雨峰明府家，嘱儿科为其仲郎所出之两孙种痘。下苗二三日，发热咽疼。医以为痘之将形也，投以升透之药，赤斑似锦，咽烂如焚。半月之间，阖家传染，（痘疹一门，以护咽为第一要义。一见喉痛，即急清降，大忌升提，何专科而不知此耶？）诸医莫敢入其室。孟英往诊时，见其三郎耕有、四郎小峰尚未病，亟曰：已病者固当图治，未病者尤宜防患。传以青龙白虎汤代茶恣饮，竟得无恙。其令阃洪宜人及仲媳，皆为之治愈。此外如其长媳、其令嫒、其三孙、其仆、其探病之女戚，殒于是病者七人焉。时雨峰、筑岩两乔梓，咸宦于外，仲郎亦慕游江右，不料因种痘而酿此家祸，益信孟英劝人勿种痘之说为可训也。（种痘之法，以人巧而夺天工，原属妙法，但须慎于择时。若疫气流行之时，感其气者，尚有肿颐烂喉之酷，况又加以痘毒耶？此乃医之不明，未可尽归咎于种痘也。）
潘洪畴托儿医为其仲郎春波所出之孙种痘，下苗三日即咽痛，医与升散药，发热斑烂，七朝而夭。（咽痛而复升之，即非种出之痘亦必不免）春波及其弟祥衍，皆染其病。春波之证，顾听泉治而愈矣。祥衍之恙，咽喉烂至于后，胸膈痞塞不通，牙关紧涩，小溲淋痛，口流紫黑血块，人皆谓其脏腑烂焉。孟英视之曰：恶血毒涎，正欲其出。吹以锡类散，用碗承其口，流出涎血甚多，咽喉、牙环、胸膈，皆得渐舒。投以犀角地黄汤，加元参、银花、童溺、藕汁、竹黄、花粉、贝母、石菖蒲之类，渐以向安，继与生津填补而痊。
赵子循患喉痹，渠叔笛楼用大剂生军下之，而药不能入。（病在上，而用荡涤肠胃之药，殊未合法。）孟英以锡类散吹之即开，与白虎法而瘥。
陈书伯庶常令弟保和，年未冠，患失音咽痛，孟英与犀、羚、石膏、元参、豆根、牛蒡、射干等大剂清肃之药，音开而咽糜。吹以锡类散，糜愈而疹点满布，左目及耳后皆肿。方中加以鲜菊叶二两，疹愈痰嗽不已。仍主前法，服三十馀帖而痊。此证脉滑且数，口大渴，初终未曾误药，故能愈。其庶母同时患喉糜，而头偏左痛，（肝风。）心悸欲呕，壮热烦躁，脉弦细数。孟英曰：此兼阴亏风动也。初以犀、羚、元参、菊花、丹参、栀子、桑叶、马勃投之，外吹锡类散，咽愈热退。续用二至、二冬、生地、石英、苁蓉、龟板、茯苓，滋阴潜阳而瘳。又其二令妹亦患喉疹，汛事适行，四肢痠痛，略难举动，气塞于咽。孟英诊脉弦滑，以犀、羚、旋、赭、茹、贝、兜铃、牛蒡、射干、豆根、花粉、银花、海䖳、竹沥、丝瓜络等，（此则专事情热蠲痰而已。须合三案，而细参其同异处，方有会心。）出入为方，兼吹锡类散而瘥。（变证虽多，不外肺胃二经积热。得其主脑，尚非难愈之证。）
周鹤亭令郎，年甫五龄。痘后月馀，清凉药尚未辍，忽发壮热。幼科治之势益张，肢瘈面赤，呕吐苔黄，渴而溺清，时或昏厥。证交六日，其外祖何新之，邀孟英诊之。脉甚弦洪滑数，心下拒按，便秘汗多，投小陷胸，加石膏、知母、花粉、竹叶、枇杷叶、贝母、雪羹。二剂，各恙皆减，溲赤便行，继与清养而安。（凉药未辍，而忽见如此之证，即不按脉，亦可知为新感温邪矣。）
许安卿患咽痛，疡科黄秀元连与升散之药，延及龈肿，牙关不开，舌不出齿，自汗脉涩，绝谷濒危。其族兄辛泉，逆孟英往勘，即洗去满颈敷药，而以菊叶捣涂，吹以锡类散，煎犀、羚、元参、射干、马勃、栀、贝、山豆根等药灌之，数日始痊。（宜降而反升之，宜其病之增剧矣。）
胡韵梅年已逾冠，因夜坐感寒，患头疼恶冷，呕吐肢冷。孟英视之曰：舌绛脉数，斑疹之候，断非受寒也。幸胡平昔钦信，遂与清透药服之。次日点形圆绽，细询果未出痘，但火势甚炽。恐其惑于俗论，嘱请专科王蔚文会诊，所见略同。一路清凉，自起发至落茄，毫不不杂一味温升攻托之药，而满身密布，形色粗紫，浆浓痂黑，便秘不饥，渴无一息之停。苟不如是用药，其能免乎？此建中琐言之所以有功于世也。此大实之证，故治宜如此。予见一小儿出痘，自始至终，参、茸不辍于口，稍停其药即恹然不振，正与此案相对待。可见用寒用热皆宜随证变通。未可执一而论也。

瘄疹  ***************************
溽暑之令，瘄疹盛行。幼科仅知套药，升、柴、防、葛乱施，殆亦疫疠之病，造化默行其杀运欤？陈仰山家患此者十馀人，其长郎书芾孝廉之女势最剧。以瘄甫出，而汛至也。医者却走，始延孟英视之。脉滑而数，舌绛大渴，面赤失音，不食便泻，曰：此由发散太过，火盛风炽，气血两燔。气分之邪，由泻而略泄其焰，营分之热由汛而稍解其焚，岂可畏其脱陷，妄投止涩耶？与西洋参、石膏、知母、麦冬、犀角、生地、连翘、甘草、石斛、丹皮、桑叶、竹叶大剂投之，三日而愈。养阴善后，遂以渐安。其馀或轻或重，孟英一以清解而痊。
濮东明令孙女，素禀阴虚，时发夜热，少餐不寐。仲夏患感发疹，（肺热。）汛不当期而至。（血热。）孟英用犀、羚、知、贝、石膏、生地、栀、翘、花粉、甘草、竹叶、芦根等药，疹透神清。唯鼻燥异常，（肺中馀热。）吸气入喉，辣痛难忍，甚至肢冷，复于方中加元参、竹茹、菊叶、荷杆。各患始减，而心忡吐沫，（血因热而虚。）彻夜不瞑，渴汗便泻，改投西洋参、生地、麦冬、小麦、竹叶、黄连、真珠、百合、贝母、石斛、牡蛎、龟板、蔗汁诸药而愈。季秋适姚益斋为室。病不甚重，治亦合法，而难收捷效者，以阴虚之体，不胜温热之气也。此即四损不可正治之例，设治不如法，则危矣。
胡季权子珍官，甫六岁。目患内障，继则夜热痰嗽，小溲过多。医作童损治，服滋补数月，病日以甚。孟英持脉右大，口渴苔黄，曰：伏热在肺，法当清解。及详诘其因，始言病起瘄后。盖馀热未净，而投补太早，与滑石、知母、花粉、桑叶、茅根、枇杷叶、芦根、冬瓜子、杏仁。服二剂，遍身发出斑块。又二剂，斑退苔化，乃去滑石，加沙参饵之。其热头面先退，次退四肢，以及胸背，又数日甫退于腹。人皆诧其热退之异，孟英谓热伏既久，复为半年之补药，腻滞于其间，焉能一旦尽涤？其势必渐清而渐去也。热退既净，溺亦有节，痰嗽递蠲，餐加饥润，而内障亦渐除矣。
德清蔡初泉，陡发寒热，咽痛大渴，脘闷舌绛。孟英诊脉甚数，径投大剂犀、羚、元参、丹皮、桑、栀、银花、花粉、翘、蒡之药，服后遍身发赤疹，而热退知饥矣。
仲夏瘄疹流行，幼科执用套药，夭札实多。有王子能参军所亲楚人刘某，仅一子甫五龄。陆某见其瘄点不绽，连进柽柳等药，壮热无汗，面赤静卧，二便不行。参军闻其殆，延孟英视之，投犀、羚、白虎汤而转机。陆某力阻石膏不可再饵，仍进温散，以至气喘痰升，复加麻黄八分，欲图定喘，而喘汗濒危，二便复秘。（麻黄定喘，乃方脉中感受风寒之症施之，麻疹何其不通？）再恳孟英救之，投白虎，加西洋参、竹叶而愈。继有房氏子，亦为陆某误用温散致剧。痰喘便秘，口渴神昏，溲碧肢瘈，孟英与大剂白虎汤，加犀角、元参、竹叶、木通，调紫雪，四帖而始安。（疹为阳邪，乃肺胃湿热所致，初宜辛凉发散，令其尽出。不宜骤用寒凉，恐冰伏热邪，不能发出也。继即宜大清肺胃之药，以解馀毒。从未有温散之法，至麻黄尤为禁剂，何儿科之愦愦耶？）
李新畲仲郎，瘄未齐而痰嗽气喘，（疹中应有之症。）苔色白滑，小溲不赤。或主犀角地黄汤加紫雪，服而不效。（热在气而清其肝，故不效。）延孟英诊之，右脉洪滑而口渴。乃天时酷热，暑邪薄肺，挟其素有之痰而阻其治节，所以气机不行，而疹不能达，苔不能化，溺不能赤也。温散大忌，凉血亦非。与竹叶石膏汤，合苇茎，加杏、菀、旋、杷、海石，投之气平疹透，苔退色红，小溲亦赤，数日而愈。（治疹原以清肺为第一义。）
徐艮生室，年四十馀，于酷暑之时患瘄。所亲沉悦亭连与清解，不能杀其势。为邀孟英视之，体厚痰多，脉甚滑数，扬掷谵妄，舌绛面赤，渴饮便涩。乃与大剂白虎，加犀角、元参、银花、花粉、贝母、竹黄、竹叶、竹茹、竹沥，送滚痰丸。服后大便下如胶漆，脉证渐和。数日后去丸药，其势复剧，甚至发厥，仍加丸药乃平。如是者三次，险浪始息。悦亭复以白金丸涤其膈下留痰，续用甘凉濡润法，充津液而搜馀热，渐以告愈。（此大实证也，非峻攻不愈。）
朱敦书令爱患感，医投温散，服二剂遍身麻瘄，汛事适来。医进小柴胡汤。遂狂妄莫制，乞援于孟英。脉至洪滑弦数，目赤苔黄，大渴不寐，是瘄因温邪而发。所以起病至今，时时大汗，何必再攻其表？汛行为热迫于营，胡反以姜、枣温之，参、柴升之？宜其燎原而不可遏也。与大剂犀角、元参、生地、石膏、知母、花粉、银花、竹叶、贝母、白薇，以清卫凉营。服后即眠，久而未醒。或疑为昏沉也，屡为呼唤。（俗情可哂。）病者惊寤，即令家人启箧易服，穿鞋梳发，告别父母云欲往花神庙归位，（此即一呼唤之效也，）人莫能拦，举家痛哭。急迓孟英复视，脉象依然。嘱其家静守勿哭，仍以前方加重，和以竹沥、童溲，灌下即安。继用养阴清热而愈。（温散惟宜于伤寒、何可乱投。且既已见疹，则肺胃之热已现于外矣。与柴胡汤有何干涉？此医直是不通。）
韩石甫大令令正，患感发疹，沉悦亭治以清解，热渐退而神气不爽，舌黑难伸，太息便秘，胸次拒按，脉弦缓而滑，投凉膈散，加知母、花粉、枳实、竹茹。一帖而苔即退黄，再服而黑矢下，神气清，即以向愈。
朱敦书令正患感，吴某与表药二帖，发出赤疹，神气渐昏。叶某知其素患耳聋目障，为阴虚之体，改用犀角地黄汤二剂，而遗溺痉厥，始延孟英视之。曰：虽形瘦阴亏，邪易扰营，幸非湿盛之躯，尚可设法。但心下拒按，呃逆便秘，是痰热尚阻气分，误服升提，每成结胸。地黄滋滞，实为禁药。今人临证不能详审，往往用非所当用。本年败证甚多，余每见神未全昏，便不甚秘，惟胸前痞结，不可救药而死者，皆升提之误进，或滋滞之早投也。石北涯在旁闻之叹曰：无怪乎君素以犀角地黄汤奏奇绩，而他人效尤屡偾事，岂非能与人规矩，不能与人巧耶？于是以犀角、元参、茹、贝、旋、蒌、杷、菀、白前、菖蒲为方，调紫雪。两服呃逆止，神渐清，而咽疼口渴，乃去紫雪、前、菖，加射干、山豆根、知母、花粉，吹以锡类散。二日咽喉即愈，胸次渐舒，疹回热退，去犀角、紫菀、射干、豆根，加银花、栀子、竹叶、海䖳、凫茈，渐安眠食。唯大解久不行，孟英曰：腹无痛苦，虚体只宜润养。佐以苁蓉、麻仁、当归、生地等药，多服而下，遂愈。
汤西塍年逾花甲，感证初起，周身肤赤，满舌苔黄，头痛腰疼，便溏溲痛。伊亲家何新之诊为险候，嘱延孟英诊之。脉见弦细而软，乃阴虚劳倦，湿温毒重之证。清解之中，须寓存阴。以犀角、羚、苓、茹、银、翘、桑、苇、通草、兰叶为方，煎以冬瓜汤。服之遍身赤疹，而左眼胞忽肿，右臂痠疼不举，耳聋神不清爽。亟以元参、丹皮、菊花、栀子、桑枝、丝瓜络、石斛、竹叶，煎调神犀丹为剂。偶邀疡科视外患，亦知病因湿热，连进木通等药，脉更细弱，神益昏惫，饮食不进，溲涩愈疼，新之以为难挽矣。孟英曰：急救阴液，尚可转机。授复脉汤去姜、桂、麻仁，易西洋参，加知母、花粉、竹叶、蔗浆灌之。一剂神苏脉起，再服苔退知饥，三啜身凉溺畅，六帖后肤蜕安眠，目开舌润。或疑甘柔滑腻之药，何以能清湿热？孟英曰：阴虚内热之人，蕴湿易于化火。火能烁液，濡布无权。频溉甘凉，津回气达。徒知利湿，阴气先亡。须脉证详参，法难执一也。又服数剂后，忽然肢肿，遍发风块，瘙痒异常。或又疑证之有变也，孟英曰：此阴液充而馀邪自寻出路耳。与轻清药数帖，果瘥。

喘嗽  ***************************
美政关毛内使，年逾花甲，而患喘嗽。医与肾气汤、全鹿丸等药，反致小溲涩痛，病日以剧。孟英诊之，与纯阴壮水之治。毛曰：我辈向吸鸦片烟，岂敢服此凉药？孟英曰：此齐东之野语也，误尽天下苍生。幸汝一问，吾当为世人道破机关，不致误堕火坑者，再为积薪贮油之举也。夫阿片本罂粟花之脂液，性味温涩，而又产于南夷之热地，煎晒以成土，熬煎而为膏。吸其烟时，还须火炼，燥热毒烈，不亚于砒。久吸之，令人枯藁。岂非燥热伤阴之明验哉？毛极拜服，果得霍然。或问曰：阿片之性，殆与酒相近乎？孟英曰：曲糵之性虽烈，然人饮之，则质仍化水。故阴虚者，饮之则伤阴；阳虚者，饮之则伤阳，景岳论之详矣。若阿片虽具水土之质，而性从火变，且人吸之则质化为烟，纯乎火之气焰，直行清道，烁人津液。故吸菸之后，口必作渴。久吸则津枯液竭，精血源穷，而宗筋失润。人因见其阳痿也，不察其所以痿之故，遂指阿片为性冷之物，抑何愚耶？凡吸阿片烟而醉者，以陈酱少许瀹汤服即醒。若熬烟时少著以盐，即涣散不凝膏。吸时舌上预舐以盐，则不成瘾。虽瘾深者，但令舐盐而吸，则瘾自断，岂非润下之精，能制炎上之毒乎？
孟英治其令叔高年痰嗽，喘逆碍卧，肢冷颧红，饮食不进，与真武汤而安。（照载阳证例治法。）
夏间，顾听泉邀孟英视其所亲屠绿堂之恙。孟英曰：阴生可虑。果于夏至前五日而卒。屠之五令郎，患痰嗽者数年。近因悲哀病作，徐某见其嗽甚则吐也，投以参、术之剂，病益甚。闰七月十七夜，绿堂忽示梦云：汝病须延孟英诊视，服温养药可愈。觉而异之，即迓过诊。孟英曰：此阴虚劳嗽，嗽久而冲气不纳，则呕吐，非胃寒也。经言劳者温之，亦温养之谓，非可以温补施之者。病者见案，更为惊叹，始以父梦告焉。孟英亦为之肃然。方用西洋参、熟地、苁蓉、二冬、茯苓、坎、版、牡蛎、紫石英、萎蕤、枇杷叶、橘皮服之果安。（滋阴降气，加以镇摄，乃虚嗽良法，非兼外感者所可用。）予谓凡事皆可以感天地格鬼神，况医为性命之学耶？即此一案，可以知孟英之手眼通天，非幸获虚名者所能仰望也。
石诵羲室，久患痰嗽，诸医药之勿瘳。孟英切其脉曰：非伤风也。与北沙参、熟地、百合、麦冬、贝母、紫菀、苁蓉、枇杷叶、盐水炒橘皮、燕窝，一剂知，数剂已。初秋又患脘痛，上及肩尖，向以为肝气，辄服破削之品。孟英曰：亦非也。以砂仁炒熟地、炙橘红、楝实、延胡、枸杞、当归、茯苓、桑椹、蒺藜为方，服之良效，继即受孕矣。（合观二案，其人必阴虚肺燥之质，故用药如此。）
邻人汪氏妇之父王叟，仲秋患痰嗽不食，气喘不卧，囊缩便秘，心摇摇不能把握，势极可危。伊女浼家慈招孟英救之，曰：根蒂欲脱耳，非病也。以八味地黄汤，去丹、泽，合生脉，加紫石英、青铅、龙、牡、胡桃肉、楝实、苁蓉投之。大解行而诸恙减，乃去苁蓉、麦冬，服旬日以瘳。初冬邵可亭患痰嗽，面浮微喘。医谓年逾花甲，总属下部虚寒，进以温补纳气之药。喘嗽日甚，口涎自流，茎囊渐肿，两腿肿硬至踵，不能稍立，开口则喘逆欲死，不敢发言，头仰则咳呛咽疼。不容略卧，痰色黄浓带血，小溲微黄而长。许芷卿荐孟英视之，脉形弦滑有力，曰：此高年孤阳炽于内，时令燥火薄其外。外病或可图治，真阴未必能复。且平昔便如羊矢，津液素干，再投温补，如火益热矣。乃以白虎汤合泻白散，加西洋参、贝母、花粉、黄芩，大剂投之。并用北梨捣汁，频饮润喉，以缓其上僭之火。数帖后势渐减，改投苇茎汤合清燥救肺汤，加海䖳、蛤壳、青黛、竹沥、荸荠为方。旬日外，梨已用及百斤，而喘始息，继加坎、板、鳖甲、犀角，而以猪肉汤代水煎药。大滋其阴，而潜其阳。（此却不必，以病者难服也。何不另用）火始下行，小溲赤如苏木汁，而诸证悉平。下部之肿，随病递消。一月已来，共用梨二百馀斤矣。适大雪祁寒，更衣时略感冷风，腹中微痛，自啜姜糖汤两碗，而喘嗽复作，口乾咽痛，大渴舌破，仍不能眠。复用前方，以绿豆煎清汤代水煮药，始渐向安。孟英谓其乃郎步梅曰：《内经》云：阴精所奉其人寿。今尊翁津液久亏，阳气独治，病虽去矣，阴精非药石所能继续。况年愈六秩，长不胜消，治病已竭人谋，引年且希天眷。予以脉察之，终属可虞。毋谓治法不周，赠言不早，致有他日之疑、成败之论也。
叶昼三患咳逆上气，头偏左痛，口渴不饥，便泻如水。王瘦石荐孟英视之，曰：此肝阴胃汁交虚，时令燥邪外薄。与育阴息风、清燥滋液之法，日以渐安。服及两月，大解反形乾结而痊。
鲍继仲患哮，每发于冬，医作虚寒治更剧。孟英诊之，脉滑苔厚，溺赤痰浓。与知母、花粉、冬瓜子、杏、贝、茯苓、滑石、栀子、石斛而安。孙渭川令侄亦患此，气逆欲死。孟英视之，口渴头汗，二便不行，径与生石膏、橘、贝、桂、苓、知母、花粉、杏、菀、海䖳等药而愈。
一耳姓回妇病哮，自以为寒，频饮烧酒，不但病加，更兼呕吐泄泻，两脚筋掣，既不能卧，又不能坐。孟英诊曰：苦口而渴乎？泻出如火乎？小溲不行乎？痰黏且韧乎？病者云：诚如君言，想受寒太重始然。孟英曰：汝何愚耶？见证如是，犹谓受寒。设遇他医，必然承教。况当此小寒之候，而哮喘与霍乱，世俗无不硬指为寒者。误投姜、附，汝命休矣。与北沙参、生薏苡、冬瓜子、丝瓜络、竹茹、石斛、枇杷叶、贝母、知母、栀子、芦根、橄榄、海䖳、芦菔汁为方，一剂知，二剂已。（哮证乃热痰伏于肺络也。至冬则热为寒束，故应时而发。古人治法：于未寒时，先以滚痰丸下之，使冬时无热可束则愈。但其法太峻，人多不敢用。今孟英以轻清通透之品，搜络中之伏痰，斯有利而无弊，真可补古人所未及。）
许守存久患痰嗽，孟英主滋水舒肝法，以阴亏而兼郁也。业已向愈，所亲某亦涉猎医书，谓滋阴药不可过服，投以温补。已而咳嗽复作，渐至咽痛。冬初又延诊于孟英，曰：六脉皆数，见于水令，其不能春乎？果验。世人不辩证之阴阳，但论药之凉热，因而偾事者多矣。
郑妪患咳嗽，自觉痰从腰下而起，吐出甚冷。医作肾虚水泛治，渐至咽喉阻塞，饮食碍进，即勉强嚥之，而胸次梗不能下，便溏溲频。无一人不从虚论，孟英诊曰：脉虽不甚有力，右部微有弦滑，苔色黄腻，岂属虚证？以苇茎汤合雪羹，加贝母、知母、花粉、竹茹、麦冬、枇杷叶、柿蒂等药，进十馀剂而痊。此证明明虚寒，何以作虚寒治不效？盖虚寒乃此人之本体，而痰咳乃新受之外邪。不治其邪，而专补其虚，则邪无出路，以致积补生热，此舌胎之所以黄腻也。孟英以清热化痰为治，尚是一半治病、一半治药误也。
邵奕堂室，以花甲之年，仲冬患喘嗽。药之罔效，坐而不能卧者旬日矣。乞诊于孟英，邵述病原云：每进参汤，则喘稍定。虽服补剂，仍易出汗，虑其欲脱。及察脉弦滑、右甚，孟英曰：甚矣。望闻问切之难，不可胸无权衡也。此证当凭脉设治，参汤切勿沾唇。以栝蒌、薤白、旋覆、苏子、花粉、杏仁、蛤壳、茯苓、青黛、海䖳为方，而以竹沥、菔汁和服。投匕即减，十馀帖全愈。同时有石媪者，患此极相似。脉见虚弦细滑，孟英于沙参、蛤壳、旋覆、杏仁、苏子、贝母、桂枝、茯苓中，重加熟地而瘳。所谓病同体异，难执成方也。
王致青鹾尹令正，患痰喘，胡某进补肾纳气，及二陈、三子诸方，证濒于危。顾升庵参军，令延孟英诊之。脉沉而涩，体冷自汗，宛似虚脱之证。惟二便不通，脘闷苔腻。是痰热为补药所遏，一身之气机，窒痹而不行也。与蒌、薤、旋、赭、杏、贝、栀、菀、兜铃、海䖳、竹沥等以开降，覆杯即减，再服而安。
王汇涵室，年逾六旬。久患痰嗽，食减形消，夜不能眠，寝汗舌绛。广服补剂，病日以增。孟英视之曰：固虚证之当补者。想未分经辨证，而囫囵颟顸，翻与证悖，是以无功。投以熟地、苁蓉、坎、板、胡桃、百合、石英、茯苓、冬虫夏草等药，一剂知，旬日愈。以其左脉弦细而虚，右尺寸皆数，为阴亏气不潜纳之候。及阅前服方，果杂用耆、术以助气，二陈、故纸、附、桂等以劫阴也，宜乎愈补而愈剧矣。
李华甫令正，患头震，孟英脉之弦滑，乃肝经郁怒火升也，投当归龙荟丸而瘥。然不能惩忿，其病屡发之后，更兼溺团腹胀，喘汗欲绝，亟邀孟英视之。脉甚弦涩，口苦苔黄，舌色紫黯，汛虽不愆，内2有瘀滞也。以雪羹加金铃、旋覆、栀子、滑石、桃仁、茺蔚、车前子、木通，仍吞龙荟丸。外以田螺、大蒜、车前草捣贴脐下。服后果先下黑血，溲即随通，继而更衣，粪色亦黑，遂愈。
周光远无疾而逝。其母夫人年逾七旬，遭此惨痛，渐生咳嗽，气逆痰咸，夜多漩溺，口苦不饥。孟英曰：根蒂虚而兼怫郁也。与沙参、甘草、麦冬、熟地、龟板、石斛、贝母、蛤壳、小麦、大枣而安。（滋阴解郁，丝丝入扣。）迨夏间吸暑而患腹痛滞下，小溲热涩，其嗽复作，脉仍虚弦，略加软数，但于前方增滑石（去暑），吞香连丸（治痢）而瘳。因平昔畏药，既愈即停，至仲秋嗽又作。惟口不苦而能食，因于前方去沙参，加高丽参、五味、石英、牛膝熬膏，频服而痊。十月下旬，天气骤冷，陡患吐泻腹痛，肢冷音嘶，急邀孟英视之。脉微为寒邪直中，亟与大剂理中，加吴萸、橘皮、杜仲、故纸、石脂、馀粮而瘥。其夫人亦因悲郁而患崩漏，面黄腹胀，寝食皆废。孟英用龟板、海螵蛸、女贞、旱莲、贝母、柏叶、青蒿、白薇、小麦、茯苓、藕肉、莲子心而康。次年夏，其母夫人患温邪痰嗽，脘闭汗多，孟英投石膏、竹茹、知母、花粉、旋覆、贝母、蒌仁、紫菀等药，三十剂而愈。闻者无不叹异！（此因不兼外邪，故加五味、牛膝等药，径固其本。若少兼外邪者，断不可用。）
谢某患嗽，卧难偏左。孟英切其脉，右寸软滑，曰：此肺虚而痰贮于络，以苇茎、丝瓜络、生蛤粉、贝母、冬瓜子、茯苓、葳蕤、枇杷叶、燕窝、梨肉，投之果愈。
古方书云「喘无善证」。喘而且汗，尤属可危。潘肯堂室，仲冬陡患气喘，医治日剧。何新之诊其脉无常候，嘱请孟英质焉。孟英曰：两气口之脉，皆肺经所主。今肺为痰壅，气不流行，虚促虽形，未必即为虚谛。况年甫三旬，平时善饭，病起于暴，苔腻痰浓，纵有足冷面红、不饥、不寐、自汗等证，无非痰阻枢机，有升无降耳。遂与石膏、黄芩、知母、花粉、旋覆、赭石、蒌仁、通草、海䖳、竹沥、菔汁、梨汁等药，一剂知，三剂平。乃去二石，加元参、杏仁服，旬日而安。俟其痰嗽全蠲，始用沙参、地黄、麦冬等，以滋阴善后。
顾仙槎，年越古稀。仲冬偶患痰嗽，服表散药数帖，气喘如奔，欲卧而不能著枕，欲食而不能吸纳，痰欲出而气不能吐，便欲行而气不能送，日夜危坐，躁汗时形。其婿家请孟英视之，按脉虚洪豁大，而舌色干绛，溲赤点滴。证属阴亏，忌投刚燥。与西洋参、熟地、苁蓉、枸杞、蒌仁、麦冬、牛膝、茯苓、白芍、冬虫夏草、青铅为大剂，以猪肉煮清汤煎服。果韧痰渐活，坚矢下行，眠食亦安，递以告愈。
诸暨张某者，有跛疾，业点翠，终日坐，而三四年来行数十武，即喘不能已，别无他苦，饮食如常。医咸谓虚，频补不应，诣孟英视之。曰：久坐不劳，行气迟滞，痰凝久伏，故为此患。脉缓而滑，岂为虚象？授雪羹合小陷胸，加竹茹、旋覆、海石、杏仁、半夏服之，果吐多痰而愈。
高隽生孝廉令堂患痰嗽，服伤风而喘汗欲脱，孟英予人参、茯苓、甘草、桂枝、白石英、半夏、牡蛎、胡桃仁、冬虫夏草而瘳。以其年近五旬，冲任不足，虽素有饮邪，而悲哀劳瘁之馀，经事忽行，一投表散，气即随而上逆，故用药如此。
一机匠久患寒热，兼以痰嗽，形消肌削。人皆以劳怯治之，久而不愈。或嘱其就诊于孟英，脉弦缓而大，畏冷异常，动即气逆，时欲出汗，暮热从骨髓中出，痰色绿而且臭，便坚溺赤。曰：痰火为患耳，误投补药矣。以苇茎汤合雪羹，加白薇、花粉、旋覆、蛤壳，服二十剂体健加餐，其病如失。
赵菊斋外孙华颖官，易患痰嗽。幼科治之。渐至发热，口渴便泻，汗多烦哭。以为将成慢惊，参入温补，日以加剧。孟英视之曰：肺热也。投苇茎汤，加滑石、黄芩、枇杷叶、桑叶、地骨皮，旬日而愈。
五舍弟树廷，时患喘逆，初冬尤甚，稍食甜物，其病即发。孟英察脉迟弱，苔黄垢而不渴，指冷腰痠，乃中虚痰湿内盛也。授参、术、苍、枳、旋、半、薤、朴、杏仁、生姜之剂，服后痰果大吐，气亦渐平。嗣以六君去甘草，加当归、木香，调补而痊。
壬子春，沉峻扬年五十七岁，素患痰嗽。年前顾某与小青龙汤一剂，喘逆渐甚。汪某进肾气汤一服，势更濒危。医云：治实治虚，不能舍此二法，而皆不应。病真药假，不可为矣。王月鉏嘱迎孟英图之，脉来虚弦软滑，尺中小数，颧红微汗，吸气不能至腹，小便短数，大解甚艰，舌红微有黄苔，而渴不多饮，胸中痞闷不舒。曰：根蒂虚于下，痰热阻于上。小青龙，治风寒挟饮之实喘；肾气汤，治下部水泛之虚喘，皆为仲景圣法。用之得当，如鼓应桴。用失其宜，亦同操刃。所以读书须具只眼，辨证尤要具只眼也。此证下虽虚而肺不清肃，温补反助其壅塞。上虽实而非寒饮，温散徒耗其气液。耗之于先，则虚气益奔。壅之于后，则热痰愈锢。其加病也，不亦宜乎？爰以杏仁、苇茎、紫菀、白前、蒌仁、竹沥，开气行痰，以治上实；而佐苁蓉、胡桃仁，以摄纳下焦之虚阳。一剂知，再剂平，旋去紫菀、白前，加枸杞、麦冬、白石英。服三帖而便畅溺长，即能安穀，再去杏仁、竹沥、苇茎，加熟地、当归、薏苡、巴戟，填补而痊。


卷二  ——————————————————————————————————————————————————————————————————————————————————————————

呕吐  ***************************
朱某患呕吐，诸药不效，甚至大小便秘，粪从口出，臭不可当，自问不起矣。孟英用代赭旋覆汤加蜣螂虫，（上者下之之法，而意甚巧）服之而愈。
陈芰裳之太夫人，陡患呕吐，彻夜不止。次早延孟英诊之，自述因寒而致。孟英知芰裳进场，家无主药之人，若明言属热，必致畏药不服矣。漫应曰：固寒也。而疏方则芩、连、栀、楝，以大苦寒为剂，投之良愈。
赵子善令爱，患发热呕吐，口渴便秘。而年甫三龄，不能自言病苦。孟英视其舌微绛，而苔色干黄，因与海䖳、鼠矢、竹茹、知母、花粉、杏、贝、栀、斛之药，二剂果下未化宿食，色酱黏腻。设投俗尚温燥消导法，必致阴竭而亡。继往维扬，孟英临别赠言，谓其体质勿宜温补。次年偶病，果为参、术殒命，惜哉！
兰溪吴氏妇，盛夏患恶阻，洪某进旋覆、姜、桂等药，而壮热神昏，腰疼欲坠，二便秘涩，呕吐不休，脉数而洪。予栀、芩、连、楝、竹茹、知母、银花、绿豆为剂，佐以苏叶二分，冬瓜煮汤煎药。下咽即安，数服而愈。
吴绿园患发热呕吐，茎缩腹痛。孟英诊脉弦软而数，苔色腻黄，曰：热伏厥阴也。与楝实、通草、栀、莲、茹、斛、丝瓜络，一剂知，数剂愈。
潘妪久患痛吐，多药莫痊。孟英视之，脉弦劲而数，曰：口苦而渴乎？大便不畅乎？小溲如沸乎？病者云：诚然。第冷气时冲，欲呕不畅，渴喜饮沸，吐沫极酸，总由积寒深重耳。孟英曰：因此谅诸医必用温燥之药矣。须知气冲觉冷者，热极似寒；渴欲饮沸者，饮邪内踞；吐沫作酸者，曲直所化；其病在络，故吐之不易。方以茹、旋、栀、楝、枇杷叶、丝瓜络、木通、生姜衣、海䖳、凫茈、苏叶炒黄连，煎吞当归龙荟丸。一剂知，五剂愈。

噫  ***************************
予素患噫气，凡体稍不适，其病即至，既响且多，势不可遏。戊子冬发之最甚，苦不可言。孟英曰：此阳气式微，而浊阴上逆也。先服理中汤一剂，随以旋覆代赭汤投之，遂愈。嗣后每发，如法服之辄效。后来发亦渐轻，今已不甚发矣。予闻孟英常云：此仲圣妙方，药极平淡，奈世人畏不敢用，殊可陋也。（法本喻氏。）
袁某患噫，声闻于邻。俞某与理中汤，暨旋覆代赭汤皆不效。孟英诊之，尺中虚大，乃诘之曰：尔觉气自少腹上冲乎？病者云：诚然。孟英曰：此病在下焦。用胡桃肉、故纸、韭子、菟丝、小茴、鹿角霜、枸杞、当归、茯苓、覆盆、龙齿、牡蛎。服一剂，其冲气即至喉而止，不作声为噫矣。再剂寂然，多服竟愈。
许太常滇生之夫人，患腿痛而素多噫气。若指头一搓，或眉间一抹，其噫即不已。向以为虚，在都时服补剂竟不能愈。冬间旋里，孟英诊脉弦滑，乃痰阻于络，气不得宣也。以丝瓜络、竹茹、旋覆、橘络、羚羊、茯苓、豆卷、金铃、柿蒂、海䖳、荸荠、藕为方，吞当归龙荟丸而安。其媳为阮芸台太傅之女孙，在都因丧子悲哀，患发厥，屡服补剂，以致汛愆。或疑为娠，孟英曰：脉虽弦数以滑，乃痰挟风阳而为厥也。与大剂蠲痰息风、舒郁清营之剂，渐以获愈。

呃  ***************************
一老人霍乱后，目闭呃忒。医谓脱陷在即，与桂、附回阳之药，业已煎矣。适孟英至，询知溺赤口乾，诊得脉形软数，而药香扑鼻，即曰：此药中有肉桂，叟勿服也，服之必死。迫令将药倾泼，而与肃肺清胃之剂，果得渐安。
黄履吉截疟后，患浮肿。赵某闻其体素虚，切其脉弦细，遂用温补，驯致呃忒不休，气冲碍卧，饮食不进，势濒于危。请孟英决其及返馀杭否，孟英曰：脉虽弦细而有力，子必误服温补矣。肯服吾药，犹可无恐。因与栝蒌薤白合小陷胸、橘皮竹茹汤，加柿蒂、旋覆、苏子、香附、赤石、紫菀、杷叶为方，四剂而瘳。
陈笠塘年近花甲，于初冬时偶从梯半一跌，遂发寒热，痰多咳逆。沉辛甫作虚痰、类中、挟风温治，热退便行，而痰逆不休，且兼呃忒。改从清肃镇摄，其呃日甚。因拉孟英商之，诊脉左弦涩不调，右兼软滑。察其呃，时有微甚而有欲呃不爽之象。询其喷嚏，久不作矣。曰：此气郁于肝，欲升而不能升；痰阻于肺，欲降而不能降之证也。补摄之品，咸在禁例。以柴胡、枳壳、石菖蒲、紫苏、薤白、蒌仁、竹茹、橘皮、白前为剂，覆杯而减，再剂而安。
钱某患感，医治旬日，渐致神昏瘈瘲，大便泄泻。以其体素弱而吸洋菸也，胥束手矣。始丐诊于孟英，左脉弦软，右则虚大而滑，汗出不解，目瞀耳聋，呓语溲红，时时呃逆，心下拒按，舌不能伸，斡齿视苔，满黄微燥，曰：温邪虽陷，气分未清。里气虽虚，伏痰内盛。幸泻数次，邪势稍衰。先予人参、牡蛎、犀角、元参、竹叶、竹茹、银花、石斛、枇杷叶、川贝母、莲子心为剂，调服万氏清心丸一颗。目明热退，呃减舌伸，臂显赤斑，夜亦能寐，诘朝去参、蛎、牛黄丸，加竹沥、桑枝，丝瓜络，痰果大吐，瘈瘲即平。再去犀、元、桑枝，加紫菀、海䖳，呃止胸舒，苔色渐退，稀糜渐进，耳听略聪。再去竹叶、莲心、紫菀，加沙参、花粉。服五贴，而下坚矢，嗣报调养而安。

胀  ***************************
许某于醉饱后，腹中胀闷，大解不行。自恃强壮，仍饮酒食肉，二日后腹痛，犹疑为寒，又饮火酒，兼吸洋菸，并小溲而不通矣。继而大渴引饮，饮而即吐，而起居如常也。四朝走恳孟英诊之，脉促歇止，满舌黄苔，极其秽腻，而体丰肉颤，证颇可危。因婉言告之曰：不过停食耳，且饮山楂神麴汤可也。午后始觉指冷倦怠，尚能坐轿出城，到家气逆，夜分痰升。比晓，胸腹额上俱胀裂而死。盖知下之不及，故不与药也。
许仲筠患腹痛不饥，医与参、术、姜、附诸药，疼胀日加，水饮不沾，沉沉如寐。孟英诊脉弦细，苔色黄腻，投以枳、朴，萸、连、栀、楝、香附、蒺藜、延胡等药。二剂，便行脉起，苔退知饥而愈。
吴酝香大令四令媳，时患腹胀减餐，牙宣腿痛，久治不效，肌肉渐消。孟英诊脉，弦细而数。肝气虽滞，而阴虚营热，岂辛通温运之可投耶？以乌梅、黄连、楝、芍、栀子、木瓜、首乌、鳖甲、茹、贝，服之果愈。继与甘润滋填，肌充胃旺，汛准脉和。积岁沉疴，宛然若失。
吴诵青室，年近五旬，天癸已绝，偶患腹胀。局医黄某，知其体素羸也，投以肾气汤，而寒热渐作。改从建中法，旬日后病剧而崩，愈补愈甚。乞援于孟英，脉洪而数，渴饮苔黄。是吸受暑邪，得温补而血下漏也。与犀角、元参、茅根、柏叶、栀、楝、知、斛、花粉、白薇等药，数剂始安。续加生地、二至、二冬，滋养而愈。次年患病，仍为误药而殒。
宋氏妇患感，反复已经向痊。忽然腹胀上至心下，气喘便泻溺闭，汤饮不能下咽，自汗不能倚息。家人皇皇，且极贫不能延诊，走乞孟英拟方挽救。因以桂枝、石膏、旋、赭、杏、朴、芩、半、黄连、通草为剂，果覆杯而病若失。张养之目击，叹为神治。
何氏妇年未四旬，于庚戌冬患腹胀善呕。或云寒凝气滞，宜吸鸦片烟以温运之。及烟瘾既成，而病如故。或云冷积也，莫妙于蒜罨。往夏遂以蒜杵如泥遍涂脊骨，名曰水炙。炙后起疱痛溃，骨蒸减餐，其胀反加，经乃渐断。招越医庄某治之，云劳损也，进以温补，病乃日甚。复邀张凤喈、包次桥、姚益斋诸人视之，佥云劳损已成。或补阴，或补阳，服之冬令，便泻不饥，骨立形消，卧床不起。今春请神方于各乩坛，皆云不治。其夫因蒲艾田荐于许信臣学使，随任广东，家无主意，束手待毙而已。蒲闻而怜之，为屈孟英一诊，以决危期之迟速，初无求愈之心也。切其脉弦细数，循其尺索刺粗，舌绛无津，饮而不食，两腿肿痛，挛不能伸，痰多善怒，腹胀坚高，上肤黄粗，循之慼慼然。昼夜殿屎，愁容黎瘁，小溲短涩而如沸，大便日泻十馀行。脉色相参，万分棘手。惟目光炯炯，音朗神清，是精气神之本实未拨。病虽造于极中之极，却非虚损之末传也。殆由木土相凌，为呕为胀。洋菸提涩其气，益令疏泄无权。蒜灸劫耗其阴，更使郁攸内烁。进以温补，徒为壮火竖帜而涸其津。溉以滋填，反致运化无权而酿为泻。固之涩之，煞费苦心。余谓赖有此泻，尚堪消受许多补剂。纵临证心粗，不询其泻出之热而且腻，岂有肾虚脾败之泻，可以久不安穀而延之至今乎？夫人气以成形耳。法天行健，本无一息之停。而性主疏泄者肝也，职司敷布者肺也，权衡出纳者胃也，运化精微者脾也，咸以气为用者也。肝气不疏，则郁而为火；肺气不肃，则津结成痰；胃气不通，则废其容纳；脾气不达，则滞其枢机。一气偶愆，即能成病。推诸外感，理亦相同。如酷暑严寒，人所共受，而有病有不病者，不尽关乎老少强弱也。以身中之气有愆有不愆也，愆则邪留著而为病，不愆则气默运而潜消。调其愆而使之不愆，治外感内伤诸病无馀蕴矣。今气愆其道，津液不行，血无化源，人日枯瘁。率投补药，更阻气机，是不调其愆而反锢其疾也。疾日锢，腹愈胀，气日愆，血愈枯。或以为乾血劳，或以为单腹胀。然汛断于腹胀半年之后，是气愆而致血无以化，非血病而成胀矣。既胀而驯致腿肿筋挛，不可谓之单胀矣。肿处裂有血纹，坚如鳞甲，显为热壅，不属虚寒。借箸而筹，气行则热自泄。首重调愆，展以轻清，忌投刚燥。热泄则液自生，佐以养血。须避滋腻，宜取流通。徐洄溪所谓「病去则虚者亦生，病留则实者亦死」，勿以药太平淡，而疑其不足以去病也。艾田云：薛一瓢谓「人须修到半个神仙身份，才可当得名医二字，聆君妙论，不愧名医。于是以沙参、竹茹、丝瓜络、银花、楝实、枇杷叶、冬瓜皮、黄柏、当归、麦冬、枸杞、白芍出入为方，用水露煮苇茎、藕汤煎药。服四剂，脉柔溲畅，泻减餐加。乃参以西洋参、生地、黄连、花粉、薏苡、栀子之类，又六剂，舌色渐淡，腿肿渐消。服至匝月，忽然周身汗出溱溱，而肿胀皆退，舌亦津润，皮肤渐蜕，肌肉渐生，足亦能伸，便溺有节。并不另授峻补，两月后，可策杖而行矣。天时渐热，服药已久，以虎潜丸方熬为膏，用藕粉溲捣成丸。因丸剂皆药之渣质，脾运殊艰。孟英凡治阴虚须滋补者，悉熬取其精华，而以可为佐使者和之为丸。不但药力较优，亦且饵之易化。如法服至长夏，健步经通，遂以康复。艾田云：此证人不能治，神亦不能治，君竟能肉白骨而生之，不仅半个神仙，殆人而仙者耶？抑仙而降为人者耶？（水露，以甜水贮甑，蒸取其露。宜临时蒸用。取其有升降之机而养津液也。一名甑汗水。停久则失性矣。）
余虽挈眷回藉，而会垣戚友，未能恝然置之，故时往寓焉。今六月初二日刺船返里，欲避暑月应酬之繁也。嗣因亢旱河涸，舟楫不通，或以肩舆相招，余畏长途而却之。中秋后，河渐通。乃二十夜梦先慈以不必进省为训，初谓心有所忆也。至九月下旬，欲展墓于皋亭山。因赴杭视弟妹，舟人忘备白米，强啖冬舂米饭一餐，遂腹胀不饥。越日抵寓，身渐发热。徐君亚枝为余多剂清化，至十六日始解极坚燥矢。解后，大渴喜饮，少顷则倾囊而吐，吐则气自少腹上涌，味极酸苦，甚至吐蛔。赵君笛楼诊云：十六日不食，中已大虚，一解之后，更无砥柱，故肝木乘而冲侮也。投参、苓、椒、梅、萸、连、橘、半、茹、姜等，四剂。吐止，稍进饮食，然饥肉削尽，寐则肢惕，而稍一展动，则络痛异常，大解必旬日一行，极其艰涩。扶病而归，两跗皆肿。自知虚不易复，而性不受药，遂啖肥浓，至冬杪肿消，而大便始润，津液易夺而难复如此，且稍或烦劳，即作寒热，至次年三月，各恙始休，而步履如常，惟肌肉不能复旧。以脾主四肢，胃主肌肉，而束骨利机关也。余脾胃素弱，故畏药如虎。稍有恶劣之气者，饮之即吐。若吞丸药，则不能克化。生冷硬物，概不敢尝。最奇者，冬舂米饭之气，亦所素畏，偶食之辄小病，而未有如此之剧者，嗣后不敢略试矣。且深悔不遵先慈母梦示，遂息影穷乡，不复寓省。乃不知者，径目余为神仙中人。盖余能安其痴也，而吴越之间，亦未尝不偶游焉。次年夏，游武林晤许贯之茂才，见其令嫒璟姑，患疳膨聚气，云起于桐乡外家，食冬舂米饭也。可见人之脾胃，有同于我者矣。
盛泽王西泉丈仲郎巽斋刑部夫人，年未四旬，而十八年前，诞子之后，汛即不行。医以为虚，频年温补，略无小效。董味青茂才，嘱就余诊，脉弦滑而体甚丰。乃气郁生热，热烁津液以成痰。痰复阻其气道，不能化血以流行，以致行度愆期，腹形胀痛，肢背不舒，骨疼寐惕，渴不欲饮，间或吐酸，二便不宣，苔黄口苦。皆风阳浮动，治节横斜之故也，与沙参、蛤粉各四钱，丝瓜络、石菖蒲各一钱，紫菀、仙夏、旋覆、蒺藜各一钱五分，茯苓三钱，丹参二钱，黄连四分，海䖳四两，凫茈一两。服十馀剂，来转方云：胀痛蠲而腹背皆舒，夜寐安而二便亦畅，酸水不吐，痰出已松。是肝已渐柔。惟食少无味，骨节痠疼右甚，乃阳明虚无以束骨利机关也。拟通养法，参须、石菖蒲各一钱，茯神、络石各三钱，薏苡四钱，仙夏、竹茹各一钱五分，木瓜八分，姜汁炒黄连三分，十大功劳一两，仲冬招余往游复视，则诸恙皆安，惟右腿尚疼耳。即于通养方内，加黄柏、仙灵脾服之，遂愈。

肿  ***************************
锺耀辉年逾花甲，在都患肿，起自肾囊，气逆便溏，诸治不效。急买车返杭，托所亲谢金堂邀孟英治之。切其脉微而弱，（虚象显然。）询其溺清且长，曰：都中所服，其五苓、八正耶？抑肾气、五皮也？锺云：诚如君言，遍尝之矣，而病反日剧者何哉？孟英曰：此土虚不制水也。通利无功，滋阴亦谬，法宜补土胜湿，（此即张景岳所云理中加茯苓、附子之症也。）与大剂参、术，果即向安。越八载以他疾终。
一男子患喉痹，专科治之甫愈，而通身肿势日甚，医者惊走。孟英诊之曰：病药也。投附子理中汤，数剂而痊。予谓喉痹治以寒凉，法原不谬，而药过于病，翻成温补之证，是病于药也，非病于病也。尝闻孟英云：病于病而死者十之三，病于药而死者十之七。以予观之，诚非激论也。吁可叹已！
王小谷体厚善饮，偶患气逆，多医咸从虚治，渐至一身尽肿，酷肖《回春录》所载康副转之证，因恳治于孟英。脉甚细数，舌绛无津，闻有谵语，乃真阴欲匮。外候虽较轻于康，然不能收绩矣。再四求疏方，与西洋参、元参、二地、二冬、知母、花粉、茹、贝、竹沥、葱须等药。三剂而囊肿全消，举家忻幸。孟英以脉象依然，坚辞不肯承手，寻果不起。（脉至细数，则阴竭阳亢，不拘何病，均忌此脉，而虚劳为尤甚。）
石北涯令正，久患龈疼，渐至身面浮肿。或以为虚，或以为湿，病日以剧，气逆不饥。孟英察脉，左洪数，右弦滑。阴分虽虚，先当清其肺胃之痰热者。投白虎加沙参、花粉、冬瓜皮、枇杷叶、栀子、竹茹、芦根，服之肿即消，继佐滋阴，龈疼亦止。
一妪患面目肢体浮肿，便溏腹胀，肠鸣时痛，饮食日减，医与理中、肾气多剂，病日剧而束手矣，始丐孟英诊焉。按脉弦细，沉之带数，舌绛口乾，肿处赤痛，溺少而热，乃阴虚肝热，郁火无从宣泄而成此病。火愈郁则气愈胀，气愈胀则津愈枯，再服温燥，如火益热矣。授白头翁汤，加楝实、银花、元参、丹皮、绿豆皮、栀子、冬瓜皮数剂，证减知饥，渐佐养血充津之品而愈。前此诸医谓其山居久受湿蒸，且病起霉雨之时，而又便溏脉细，遂不察其兼证，而群指为寒湿也。嗣有黄梅溪令堂，患证类此而燥热之药服之更多，肌削津枯，脉无胃气，邀孟英往勘，不遑救药矣。
马翠庭鹾尹令宠，患两腿疼肿，便溏不渴。医进苍术、木瓜、萆薢、独活等药，其病日甚，不食不眠，筋掣欲厥。孟英切其脉弦滑而数，询其溺极热如沸，曰：非寒湿也，肝火为患耳。便泻是土受木乘，不渴乃内有伏痰。予栀、柏、芩、连、茹、楝、通草、半夏、蚕砂、丝瓜络为方，一剂知，二剂已。
方氏妇劳伤挟感，业已治愈，服补药数剂，渐形浮肿。或谓邪未净而补之早也，用消导、清解法皆不应，且兼咳逆碍眠，便溏溲涩。又谓肾气不纳，改从滋填，其势益增，遂束手矣。浼余视之，脉浮无汗，尺静经行，既非根蒂之虚，亦岂邪留误补？殆愈后复感风邪，肺气阻痹，水津失布，所谓皮水证也。与香薷、杏仁、紫苏、橘皮、兜铃、射干、紫菀、通草、葱白，天泉水、芦火煎服，覆杯而愈。
沉雪江光禄年五十岁，于客腊偶患头晕，既而右手足麻木。医进再造丸九十馀颗，渐至挛曲不伸，针药无效。仲春余游檇李，吴门李君雨村招往视之。手足亦肿而疼，便坚溲赤，口乾舌绛，准头一瘰磊然，脉象弦滑而数。平时屡有鼻衄，肝阳易动，曲运神机，体质性情，阴虚火盛，风自火出，烁液成痰，窜入络中，则为是证。初起若以竹沥一味灌之，可以渐愈。乃温补率投，遂成锢疾。幸而病在经络，停补尚可延年。苟欲望有转机，必用清通宣泄。拟方三剂，肿痛稍瘥。议者谓药太清凉，多服恐妨脾胃。更医复进温补，并雨村亦不延诊矣。迨四月中旬，大便忽秘，饮食不思。半月馀，更衣极艰滞，而解后胸次愈形窒塞，遂不食，然参药不辍也。至五月十八日，复解燥矢，仍不思食，勉强啜粥辄呕吐。次日转为滞下，色如鱼脑，日数十行。医谓有出无入，脾胃两败矣。温补方再加固涩之品，遂鼻衄如注，且有成块成条之坚韧紫血，自喉间涌出，虽米饮不能下咽，小溲涩滞不行，时欲呷茶以润口。或云已传关格，无药可施。而引火归元之法，愈用愈剧，诸医无策，眷属皇皇，业办后事矣。乃弟云峰待诏余春日所嘱，浼入聘余往援。二十四日余抵禾，见其面色枯黧，牙关紧而舌不出齿，脉至右滑左弦细数皆上溢，而尺不应指，胸闷溺涩。阳宜通而不通，是滋腻阻寒气道也。血溢下利，阴宜守而不守，是温燥灼烁营液也。吾先慈所谓人身如欹器，满则必覆。半年蛮补，填满胃中，设不倾筐倒箧而出，亦必塞死。岂可不加揣测，而误认为神机化灭之出入废，关闸不禁之下利，阴盛格阳之吐衄，而再施镇纳堵截之药哉？古云上部有脉，下部无脉，其人当吐，不吐者死。今火炽上炎，鼻血大流，汤水不能下咽，有升无降，与吐何殊？况见证虽危，而呼吸不促，稍能安寐，皆是未绝之生机。考古下利而渴者属厥阴，白头翁汤主之。滞下不食者为噤口，参连汤主之。余合而用之，加石菖蒲宣气通阳，石斛、茅根生津凉血。一服而利减其半。次日去连、柏，加元参、犀角、童便，专治其衄。一服血渐少，利渐止。然离络之血，不可不使之出。未动之血，亟当使其各安于位。故以西洋参、丹参、麦冬、茯苓、菖蒲、石斛、小麦、竹叶、栀子、甘草梢、燕窝等出入，三剂。血既止，牙关渐开，苔色黄腻，啜饮必拍膈始得下行，因参以小陷胸法数剂。自觉身体略轻，手腕稍舒，改清肃肺胃，展气化以充津，苔渐退，渴亦减，脉较平。守至闰月二十二日，尺脉滑动，于方中加肉苁蓉、麻仁二味。夜间即解坚黑燥矢，而渐能进粥，随去麻、苁，加生地。服至六月初七日，口始不渴而吃饮。继因过饮西瓜汁，大便溏泻，复延余往。以六君去术、草，加苡、藿，数贴而安。随去藿，加首乌、络石、石斛、十大功劳。服二十剂，渐能起坐，右腿可以屈伸，但软而无力耳。中秋后，又邀余往，则胃气已复，右指已伸，皮肤色泽，而右臂未能动，右颊犹觉木硬，是络中之痰未净，肝藏之风易生。气血之灌溉流行，因有所阻碍，而不能贯注也。以养血息风、蠲痰宣气之方，加竹沥为响导，服后足渐能立。十月间食蟹过多，大解泄泻，余以六君加藕、木香、苏叶调愈。嗣余游盛湖转禾，适交至节，而天暖不藏，又因劳怒，陡发头晕，呕吐痰涎，目闭不言，不食不便，举家无措。医者率主首乌、牡蛎等滋摄之治。馀脉之，弦而缓，是中虚不能御木，故内风上僭。阴柔之品，徒滞中枢，不可服也。仍用六君，去甘草，加菖蒲、黄连、旋覆花、姜皮、钩藤，三贴霍然。小寒后，余游姑苏转禾。又因天暖而发鼻衄，改换养阴潜阳法而瘳。次年春季出门，因不节劳，至端阳复中而逝。
贤倡桥朱君兰坡令堂，年已六旬。素患跗肿，夏季患疟转痢，痢止而腹之疼胀不休，渐至脘闷，面浮，一身俱肿，遍治罔效。卧床百日，后事皆备。闻余游禾，谆乞一诊。左极弦细，右弱如无，舌赤无津，呻吟呕沫，不眠不食，溲短目眵。系肝旺之体，中土受伤，运化无权，气液两竭。如何措手，勉尽人谋。方用参须、石菖蒲、仙夏各一钱，石斛、冬瓜皮、建兰叶各三钱，竹茹一钱五分，姜汁炒川连四分，陈米汤煎服。诘朝兰坡忻忻然有喜色而相告曰：已转机矣。求再诊，余往视，面浮已减，病者冁然曰：胸腹中舒服多矣，故不呻吟，且进稀粥。按脉略起，遂于原方，加冬虫夏草一钱、乌梅肉炭四分。服后连得大解，色酱而夹蠕蠕之虫盈万，腹之疼胀遂蠲，肢肿亦消，舌润进粥。又邀余诊，色脉皆和，喜出望外。初亦不知其虫病也，所用连梅，不过为泄热生津、柔肝和胃之计，竟能暗合病情。殆兰坡孝心感格，故危险至是，可以一二剂取效。谨志之，以见重证，不可轻弃，而余侥倖成功，实深渐。将返棹，留与善后方，惟加燕窝根、薏苡、白蒲桃干而已。冬初余再游禾，询其所亲云已出房矣。因素原方案归录之。

痞积  ***************************
陈芰裳患淋久不愈，延至溽暑，邀孟英诊之，曰：易事耳。与补中益气汤而愈。其子荷官，病痞积腹胀，发热干呛，善食黄瘦，便溏溺赤，儿科药广服无功，已将绝望矣。孟英闻而怜之曰：吾于幼科虽未讨论，姑赠一方，或有生机也。以黄连、白芍、牡蛎、鳖甲、鸡肫皮、五穀虫、霞天曲、木瓜、山楂、楝实、橘皮、桔梗、旋覆、栀子、丹皮等药投之，一剂知，旬余愈。
高若舟偶患腹胀，医投温运，渐至有形如痞，时欲冲逆吐酸，益信为虚寒之疾。温补之药备尝，饮食日减，其痞日增，肌肉渐消，卧榻半载。甲辰春，迓孟英诊脉，沉弦而软滑，大解不畅，小溲浑短，苔色黄腻。乃肝郁气结，郁则生热，补则凝痰。与栀、楝、萸、连、元胡、乌药、旋、枳、鸡金、鳖甲、茹、橘、苓、夏等药，服之证虽递减，时发寒热，四肢痠痛。或疑为疟，（此少阳之气郁而欲伸之象。）孟英曰：此气机宣达，郁热外泄，病之出路，岂可截乎？参以秦艽、柴胡、豆卷、羚羊、蚕砂、桑枝之类，（清热涤饮，条达肝气，允属合法。）迎而导之。人皆疑久病元虚，药过凉散，而若舟坚信不疑，孟英识定不惑。寒热渐息，攻冲亦止，按其腹尚坚硬，时以龙荟滚痰丸缓异之，（峻药缓投法。）饮食递加，渐次向愈，若舟善作隶，因集诗品书一联以赠孟英云：古镜照神，是有真宰；明漪绝底，如见道心。盖颂其隔垣之视也。
朱念民患泄泻，自谓春寒偶薄而饮烧酒，次日转为滞下，左腹起一痞块，痢时绞痛异常。孟英曰：阴虚木燥，侮胃为泄，误饮火酒，怒木愈张。非寒也，亟屏辛温之物。用白头翁汤，加芩、楝、栀、连、海䖳、银花、草决明、枳椇子、绿豆皮，十馀剂而愈。
王士乾室素多郁怒，气聚于腹，上攻脘痛，旋发旋安，花甲外病益甚，医治益剧。李西园荐孟英视之曰：此非人间之药所能疗矣。辞不与方。其夫子及婿环乞手援，孟英曰：既尔，吾当尽力以冀延可也。然腹中聚气为瘕，攻痛呕吐，原属于肝。第病已三十载，从前服药，谅不外乎温补一途。如近服逍遥散，最劫肝阴；（用古方不可有知此意。）理中汤，极伤胃液。名虽疗疾，实则助桀。人但知呕吐为寒，而未识风阳内煽，水自沸腾。专于炉内添薪，津液渐形涸竭。奈医者犹云水已不吐，病似渐轻，是不察其水已吐尽，仅能哕逆空呕。所以不能纳穀，便秘不行，脉弦无胃，舌痿难伸，蕴隆虫虫，何所措手，可谓女人亦有孤阳之病矣。勉以西洋参、肉苁蓉、麦冬、葳蕤、生白芍、石斛、竹茹、柏子霜、紫石英为方，猪肉煮汤煎药，和入青蔗浆、人乳。服后呕哕皆止，人以为转机，孟英曰：譬草木乾枯已久，骤加灌溉，枝叶似转青葱，奈根荄藁矣，生气不存，亦何益耶？继而糜粥渐进，颇思肉味，其家更喜以为有望，孟英曰：且看解后何如。越数日大便颇畅，殊若相安，亟迓复诊，孟英曰：枉费苦心矣。脉不柔和，舌不润泽，（审病者，宜识此二语。）虽谷进便行，而生津化液之源已绝，药石焉能于无中生有哉？夏至后果殒。
王天成牙行一妇，年五十馀。初患左目赤，渐至发热，医投温散，便泄而厥。进以补剂，少腹宿瘕攻痛，势极危殆。丐孟英诊之，脉甚弦软，舌绛而渴。与苁蓉、橘核、当归、元胡、龟板、石英、螵蛸、茯苓、栀、楝、萸、连，数服而安。逾年以他病卒。
蔡西斋令正，腹有聚气，时欲攻冲，医者以为下部虚寒，进以温补摄纳，如桂、附、沉香、芦巴、故纸、吴萸之类，愈服愈剧。酷暑之时，其发益横，日厥数十次。医皆望而却走，乃迎孟英视之。脉数舌绛，面赤睛红，溺如沸汤，渴同奔骥，少腹拒按，饥不能餐，曰：事急矣，缓剂恐无速效。令以豆腐皮包紫雪一钱，另用海䖳、凫茈煎浓汤，俟冷吞下。取其芳香清散之性，直达病所也。服后腹如雷鸣，浑身大汗，小溲如注，宛似婴儿坠地，腹中为之一空，其病已如失矣。继有许梅生八令爱，患痛屡日，筋掣神迷，肢冷息微，脉伏唇紫，多药无效，孟英亦以此药灌之而苏。
蒋礼园三令弟拜枫，自去年疟后左胁聚气不消，时时窜痛，疑为疟母。孟英脉之弦软且滑，曰：非疟母也。予旋覆、海石、竹茹、丝瓜络、绛屑、葱白、蛤谷、岛茈、海䖳为方，十馀剂而刈其根。
高鲁川三令爱，为外科姚仰余令郎杏村之室，年三十五岁。自去年仲夏患痢，白少赤多，昼夜一二十行，或有溏粪相杂，医治日殆，延至今冬。经断半年，胁腹聚块，时时上窜，宛如虫行，痒至予咽，食压始下，腹胀腿肿，唇白口糜，舌绛无津，耳鸣巅痛，略有干呛，渴饮汗频，热泪常流，溺短而热，善嗔多劳，暮热无眠，心似悬旌，屡发昏晕。痢门与虫门方药，遍试无功。舍病而补法备施，亦无寸效。佥云不能过冬至，棺衾咸备，无生望矣。杏村之僚婿蒋礼园、黄上水交荐孟英图之。脉至左弦数上溢，尺中滑大，按之细弱，右手软滑，略兼弦数，诊毕谓杏村曰：令正幸能安穀，得以久延。然下痢至五百日，喉腭辣燥，阴液固已耗伤，而尺肤淖泽，脂膏未剥，其中盖别有故焉。腹中之块，痢前曾有乎？痢后始起乎？杏村云：起于痢前。然则前此曾有产育乎？云：去年二月间分娩艰难，胞已糜碎，生而未育。曰：是矣，此实似痢而非痢也。夫胞衣糜碎，必有收拾未尽而遗留于腹中者。恶露虽行，此物未去，沾濡血气，结块渐成，阻碍冲任之常道。而冲任二脉，皆隶阳明，月事既不能循度以时下，遂另辟捷径，旁灌于阳明，致赤白之物，悉由穀道而出，宛如痢疾。据云姅期向在中旬，故每月此时，痢必加甚，仍与月汛相符。虽改途易辙而行，尚是应去之血，所以痢至年半，尺肤犹不至枯瘁也。且其痢由腰脊酸楚而下，显非肠胃之本病。缘病起夏月，正痢疾流行之候，病者自云患痢，医者何暇他求。通之、涩之、举之、填之，无非肠胃之药，不但未切于病情，抑且更广其病机。试思肠胃之痢，必脂膏削尽而后经枯，则焉能纳食如常而充肌肤耶？然非谓不必治其痢也，欲治痢，必治其所以痢，则当治冲任。必治冲任之所以病，则当去其遗留之物。遗留之物去，则冲任二脉遵道而行，月事如期，痢亦自愈。第物留已将两载，既能上行求食，谅已成形。前医指为虫病，而无面白、唇红之证据者。虫必饮食挟湿热之气所化，此但为本身血气所凝，似是而非，判分霄壤。况此物早已脱蒂，不过应去而未去，欲出而不能，开通冲任二脉，其物自下。不比肠覃、石瘕，有牢不可拔之势，必用毒药以攻之者。爰以乌鲗、鲍鱼、茜根、龟、鳖甲、血馀、车前子、茺蔚子、藕汁为初方。众见方案，佥云舍垂危之痢而不顾，乃远推将及两年之产后，而指为未经人道之怪证，不但迂远穿凿，未免立异矜奇，疑不敢从。蒋礼园令弟敬堂云：徐洄溪批叶案，以十年九年之病，仍标产后为大不然。谓产后过百日而起病者，不作产后看，举世皆以为定评。余读孟英所辑叶案瑕瑜，谓案中所云十年九年者，乃病从产后起，延至于今而屡发也。否则胀泻浮肿，何必远推多载之前而隶于产后耶？更有新产之后，其病不因产育所致者，虽在百日之内，亦不可谓之产后病，仅可云病于产后耳。此证痢虽起于百日之外，块早形于两月之前，因流溯源，正是治病必求其本也。今人之病，何必古书尽载？此医之所以不易为，而辨证之所以为最难也。听其议论，具有根柢，并非捕风捉影之谈。况药极平和，又非毒剂，似与久病元虚无碍。他医既皆束手，盍从其计求生。具嘱仰余勿改其方，于是群议始息。服两剂后，病者忽觉粪从前阴而出，大骇。急视之，乃血裹一物，头大尾小，形如鱼鳔而有口，剖之甚韧，血满其中，众始诧为神治。而病者汗晕不支，孟英即与人参、龙骨、牡蛎、茯苓、麦冬、甘草、小麦、红枣为方。服数剂神气安爽，始知脐下之块已落，而左胁下者犹存，然上窜之势，向亦脐下为甚。窜势既减，痢亦渐稀，改用白头翁汤，加阿胶、甘草、小麦、红枣，吞仲景乌梅丸。和肝脾之相贼，养营液而息风。旬日后，头目渐清，肿消胀减，复以初方合《金匮》旋覆花汤。服四剂，又下一物，较前差小，而胁块乃消，窜痒悉罢，痢赤径止。惟溺热便溏，口犹辣渴，心摇易汗，腿软无眠，烦躁火升，脉形虚豁，乃阴火内炽，脾受木乘，营液久伤，浮阳不敛也。授归耆建中汤去姜，加黄柏、乌梅、龙骨、牡蛎、小麦，以羊肉汤煎，送下交泰丸一钱。脉证虽觉渐和，惟病久元虚，屡生枝节，孟英坚持此法，不过随机略为进退而已。而旁观者议论纷纭，因嘱邀王竾伯会诊。竾伯亦主是法，浮言乃息。服至匝月，喉间渐生甘液而各恙递平。又匝月，甘液布及舌尖而满口皆润，次年二月中旬，经至肌充而愈。适吴楚之警，遂辍药，迨仲冬患疮，误用药水洗之，致毒内陷而殒。惜哉！（交泰丸系黄连、桂心，研末为丸）
吴曲城仲郎，偶患少腹坚胀，左胁聚气。群医见其面黄，作暑湿治，攻补杂施，两月弗效。孟英视脉弦涩，溺赤便艰，口苦不饥，肢冷形瘦，曰：非外因也，肝郁耳。予旋覆花汤合金铃子散，加雪羹、竹茹、青皮、白芍煎，吞当归龙荟丸，八剂而病如失矣。
沛生令宠，平素阴虚肝旺，而腹有聚瘕，时胀时疼。初冬患疟，苔黑口乾。孟英脉左弦数而洪，右滑数而溢，初以栀豉合金铃子散、雪羹，加元参、白薇、竹茹。服四贴，疼胀皆减，疟缓汗多，溲涩口乾，饥不能食，气时冲逆，予沙参、归、斛、茹、橘、石英、丝瓜络、蛤壳、藕。两贴后，汛行腰痛，口渴少餐，气郁营虚，兼有痰滞也。去蛤壳，加旋覆、冬瓜子、花粉。两贴而更衣乃畅，然犹脘闷不饥，汛少且黑，口渴头疼，疟亦未罢，乃去石英、旋覆，加栀、滑、枳实。四剂，各恙皆安，疟犹未断，以归、苁、甘、杞、橘、半、蒌、芩、竹茹、花粉，少佐桂枝调其营卫。奈病者因口苦而恶粥食，嗜啖甘酸，病既曲折，邪益留恋，此方服至半月而疟始休。惟宿瘕时痛，肛痔便难，口苦吞酸，神疲寝汗，去芩、桂、甘草、花粉，加鳖甲、乌鲗骨、白芍、延胡、仙灵脾，出入调补而痊。
邱氏妇，年四十馀，患少腹瘕聚，时欲上冲，昏晕而厥。卧榻数月，足冷面红，夜不成寐，诸治不应。余按脉虚细而弦，口乾无液，与大剂一贯煎，覆杯即愈。人咸诧异称神，余却愧钞来墨卷也。
崇明刑幕吴江史励斋令正，久患少腹聚瘕，时欲攻痛，羞明心悸，汛速带频，向服补药，交夏发之更剧。医用胶艾汤加参、术、耆、茸峻补，痛益难支，遂成晕厥，不眠不食。业已四朝，屈余视之。脉来弦滑，苔黄苦渴，溺热便难，与沙参、石英、龟板、鳖甲、蒿、薇、苡、柏、鲗、䖳、茹、菖一饮，而病如失，眠食皆安，赠以清养柔潜而别。
硖石镇蒋寅昉大理令正，久患少腹聚气，时或上冲于胸，而为脘痛，时或下坠，而为腿肿，带多汛速，腹胀胸闷，口腻不渴，便虽溏而欲解不行，心啖盐而始畅。皆为脾虚，率进补剂，病日以甚。迎余诊之，脉弦滑，以栀、芩、菖、枳、连、夏、茹、旋、雪羹，清肝热以豁痰。滞气果下行至足，而胸腹渐舒。
九月初旬，蒋君寅昉，招余治其令兄仲卿孝廉夫人之病。年五十九岁，平素操持，腹有聚气，脘痛时作，大便易溏。半月以来，身热耳聋，病泻不食，胸中痞塞，痰韧如胶，口腻欲呕，神情惫甚，脉来虚弦而软，舌苔黄腻无津。乃营津久耗，气郁不舒，虽挟客邪，过投清散，以致本实欲拨也。与参、苓、橘、半、蒌、薤、茹、连、菖、斛、燕窝、枇杷叶，用水露煎服。三贴后，泻止痰稀，胸宽进粥。医见苔退舌红，惊为脱液，仲卿复邀余往视，乃病退之象也。舌上无津，前案已述，今脉渐转，如何反为诧虑？于前方去蒌、薤、连、半，加归、地、麦冬、藕，服之而愈。

痰  ***************************
朱恒山，久患胸痞多痰，诸药罔瘳。孟英诊曰：清阳之气不司旋运也。与参、耆、苓、术之剂，豁然顿愈，因极钦服。后数年果以汗脱，闻其垂危之际，口不能言，犹以左手横三指，右手伸一指加于上，作「王」字状以示家人。有会其意者，急追孟英至，而他医之中风药早灌入矣，遂以长逝。癸卯冬至前一日，管大中丞亦是气从溺脱，当以参、附挽回者，及孟英至，而痰药、痧药、风药，灌之遍矣，脉仅若蛛丝过指，孟英坚不与方，须臾而卒。
丁酉中秋夜，牙行张鉴录，年逾花甲，卒仆于地，急延孟英脉之，弦滑而大，曰：痰、气、食相併而逆于上也。先以乌梅擦开牙关，横一竹箸于口，灌以淡盐姜汤，随入鹅翎探之，吐出痰食，太息一声而苏，次与调气和中而愈。后数年以他疾终。此案虽无奇，而辨证之明，不可不录。
张养之令侄女，患汛愆而饮食渐减。于某与通经药，服之尤恶谷。请孟英诊之，脉缓滑，曰：此痰气凝滞，经隧不宣，病由安坐不劳，法以豁痰流气，勿投血药经自流通。于某闻而笑曰：其人从不吐痰，血有病而妄治其气，胀病可立待也。及服孟英药，果渐吐痰而病遂愈，养之大为折服。予谓世人头痛治头，脚疼疗脚，偶中而愈，贪为己功，误药而亡，冤将奚白？此《寓意草》之所以首列议病之训也。孟英深得力于喻氏，故其议病，迥出凡流。要知识见之超，总由读书而得。虽然，人存政举，未易言也。
张养之所亲李某，戊冬醉饮夜归，为查段巡员所吓，神志即以渐昏，治之罔效。至于不避亲疏，裸衣笑骂，力大无制，粪秽不知，己夏延孟英视之。用石菖蒲、远志、龙齿、龟板、犀角、羚羊角、元参、丹参、知、柏、栀子、龙胆草、枳实、黄连、竹黄、竹沥、石膏、赭石、黑铅、铁落出入为方。十馀贴，吐泻胶痰甚多，继与磁朱丸，渐以向愈。（祛痰清热，滋阴镇惊，力量甚大，此必本虚标实者，故其方如此。）
一祝叟，年近古稀，己亥春赴席，忽仆地痰涌，肢强眼斜，舌謇不语。外科王瑞芝荐孟英视之，投六君子加蝎梢、羚羊角、胆星、石菖蒲、竹沥、姜汁而瘳。（扶脾、抑肝、驱痰，面面圆到）
孙午泉进士患哮，痰多气逆，不能著枕，服温散滋纳药皆不效。孟英与北沙参、桂枝、茯苓、贝母、花粉、杏仁、冬瓜仁、丝瓜络、枇杷叶、旋覆、海石、蛤壳等药，覆杯即卧，数目而痊。（此是热痰伏于肺络，故用药如此。）
一妪，患右腰痛胀欲捶，多药不效。孟英视其形虽羸瘦，而脉滑痰多，苔黄舌绛，曰：体虚病实，温补非宜。苟不攻去其疾，徒以疲药因循，则病益实，体益虚，糜帑劳师，养成寇患，岂治病之道哉。先以雪羹加竹茹、楝实、绿萼梅、杏仁、花粉、橘红、茯苓、旋覆花，送控涎丹。服后果下胶痰，三进而病若失，嗣与调补获痊。
沉某患脘痛呕吐，二便秘涩，诸治不效。请孟英视之，脉弦软，苔黄腻，曰：此饮证也。岂沉湎于酒乎？沉云：素不饮酒，性嗜茶耳。然恐茶寒致病，向以武彝红叶，熬浓而饮，谅无害焉。孟英曰：茶虽凉而味清气降，性不停留。惟蒸遏为红，味变甘浊，全失肃清之气，遂为酿疾之媒。较彼曲糵，殆一间耳。医者不察，仅知呕吐为寒，姜、萸、沉、附，不特与病相反，抑且更煽风阳。饮藉风腾，但升不降，是以上不能纳，下不得通，宛似关格，然非阴枯阳结之候。以连、楝、栀、芩、旋覆、竹茹、枇杷叶、橘、半、苓、泽、蛤壳、荷茎、生姜衣为方，送服震灵丹。数剂而平，匝月而起。此上有停饮，下元虚寒，故用药如此。
康康侯司马令郎尔九，在玉环署中，患心忡自汗，气短面赤，霎时溲溺数十次，澄澈如水。医金谓虚，补之日剧，乃来省就孟英诊焉。左寸关数，右弦滑，心下似阻，因作痰火阻气、心热移肺治，用蛤壳、黄连、枳实、楝实、旋覆、花粉、橘红、杏仁、百合、丝瓜络、冬瓜子、海䖳、荸荠、竹茹、竹沥、梨汁等，出入为方，服之良愈。而司马为职守所羁，尝患恙、函请孟英诊视者再四，竟不克往，继闻司马于冬仲竟卒于瓯，乃知病而得遇良手，原非偶然。前岁遇而今岁不能致，岂非命也耶？
金叶仙大令病，其媳刲股以进。因无效也，悲哀欲绝，遂发热。胡某治以伤寒药，而神迷自汗，惊惕畏冷。改换补药，乃气逆不进水穀矣。孟英视之，七情有伤，痰因火迫，堵塞空灵之所也。与沙参、元参、丹参、丹皮、茯苓、麦冬、连翘、竹茹、竹叶、莲心、小麦，加以川贝母一两投之，数剂而瘥。
定州杨素园明府宰宜黄，吏治有声，精于医药。其夫人多病，自治不痊。毗陵吴子和嘱其函恳酝香，屈孟英诊视。而孟英因母老急欲旋里，坚辞不往，即据来信所述病状，拟方立案云：细阅病原，证延二十馀年。始因啖杏，生冷伤乎胃阳，肝木乘虚，遂患胁疼亦掣。身躯素厚，湿盛为痰，温药相投，是其效也。驯致积温成热，反助风阳，消烁胃津，渐形瘦削。而痰饮者，本水穀之悍气。缘肝升太过，胃降无权，另辟窠囊，据为山险。初则气滞以停饮，继则饮蟠而气阻。气既阻痹，血亦愆其行度，积以为瘀。前此神术丸、控涎丹之涤饮，丹参饮、桃核承气之逐血，皆为杰拘，已无遁情。迨延久元虚，即其气滞而实者，亦将转为散漫而无把握矣。是以气升火浮，颧红面肿，气降火息，黄瘦日增。苟情志不怡，病必陡发。以肝为刚脏，在志为怒，血不濡养，性愈侜张。胃土属阳，宜通宜降，通则不痛。六腑以通为用，更衣得畅，体觉宽舒，是其征也。体已虚，病似实。虚则虚于胃之液，实则实于肝之阳。中虚原欲纳食，而肝逆蛔扰欲呕。吐出之水，已见黑色，似属胃底之浊阴，风鼓波澜，翻空向上，势难再攻。承示脉至两关中，取似形鼓指，重按杳然，讵为细故？际此春令，正鸢飞鱼跃之时，仰屋图维，参彻土绸缪之议，是否有当，仰就斤绳。（予室人患痰饮胁痛二十年矣，初则畏寒喜热，颇宜健脾利气之品。至甲辰冬，服神术丸一料，夙患顿损，渐不畏寒。己酉冬，因气恼而复病，误服游山散钱许，势遂披猖，得孟英诊视，始渐就安痊。但痰饮未能尽除，每日须按摩数百下，嗳气数十口，方觉稍快。否则，胸痞异常，二便恒秘，而便出仍不干燥，偶有时二便通调，则为之体适者终日。正《内经》所谓得后与气，则快然而衰也。明明痰饮之证，特以阴血久亏，既不任香燥，而气机素滞，又不利滋填，遂至莫可为计。安得孟英常加诊视，而尽刈其根株耶？）
沙参（八钱），鲜竹茹（四钱），川椒红（二分），乌梅肉炭（六分），茯苓（二钱），旋覆（三钱），金铃肉（二钱），柿蒂（十个），仙半夏（一钱），淡肉苁蓉（一钱五分），吴萸汤炒黄连（四分），冬虫夏草（一钱五分）。另用炙龟板、藕各四两，漂淡陈海䖳二两，凫茈一两，赭石四钱，先煮清汤代水煎药。（正月十四日）右拟方案，来差星夜齎回，于十六日到宜。素园读案狂喜，以为洞见脏腑，必欲孟英一诊，以冀霍然。遂夤夜备舆，专丁持函，求孟英暂缓归期。酝香笃于寅谊，再四劝驾，并嘱四令郎季眉偕行。孟英迫于情不可却，二十二日抵宜署。初诊案云：证逾二十年，右胁聚气，有升无降，饮阻不宣，呕逆减餐，亦将半载。二便非攻不畅，容色改换不常，吐苦吞酸，苔黄舌绛，渴喜冷饮，畏食甘甜。甘能缓中，冷堪沃热，病机于此逗露。根深难即蠲除，标实本虚，求痊匪易。据述脉亦屡迁，似无定象。夫既流善幻，显属于痰。兹按脉左缓滑，右软迟，两尺有根，不甚弦涩，是汛愆因乎气阻，尚非阴血之枯。春令肝木乘权，胃土久受戕克，病已入络，法贵缓通，通则不痛，腑以通为补。法虽时变，不能舍「通」字以图功。布鼓雷门，诸希教正。
沙参（八钱），鲜竹茹（四钱），青黛（五分），旋覆（三钱），酒炒黄连（六分），白前（一钱），生白蒺（三钱），紫菀（一钱），海石（五钱），川楝肉（三钱），川贝（一两），黑栀（三钱）。另以生蛤粉、生冬瓜子、芦根、芦菔各一两，丝瓜络五钱，漂䖳二两，柿蒂十个，先煮汤代水煎药，葱须二分（后下）。
再诊：左脉如昨，兼弦，右寸亦转缓滑，中脘气渐下降，二便欲解不行。盖升降愆常，枢机窒涩，由乎风阳浮动，治节横斜，肺既不主肃清，一身之气皆滞也。轻可去实，先廓上游。前方去海石，加栝蒌三钱，枳实一钱。
三诊：脉来较静，小溲渐行，虽未更衣，已能安穀。浊得下降，导以清通。前方去贝、楝，加归尾钱半，桃仁十粒，送服导水丸十粒。
四诊：腿凉便滞，气少下趋，颧面时红，火炎上僭，两胁较热，络聚痰瘀。叠授清宣，更衣色黑，噫气渐罢，酸水不呕，纳穀颇增，脉稍和缓。法仍缓导，冀刈根株。前方去枳实、归尾，减导水丸五粒。
五诊：各恙皆减，眠食渐安，火犹易升，头疼面赤，颊酸结核，胁热未蠲，脉渐柔和，且参清养。前方去白前、青黛、紫菀、黄连，加银花、贝母、黄菊、丹参、陈细茶、橄榄。
六诊：积痰下降，颈核渐平，舌紫口乾，卯辰热僭。阴虚木旺，气道尚未肃清。养血靖风，自可使其向愈。前方去陈茶、葱须，加石斛。
留赠善后方：（便色转正用此）
沙参（八钱），冬虫夏草（二钱），女贞（三钱），丹参（三钱），鲜竹茹（四钱），川斛（五钱），盐水泡橘红（八分），黄菊（三钱），旋覆（三钱），黑栀（三钱），川贝（四钱），金铃肉钱半。另以炙鳖甲、漂䖳各一两，苇茎二两，丝瓜络五钱，煮汤代水煎药。
又：诸恙尽瘳，用此滋养。前方去橘红、菊花、金铃，栀子、旋覆，加石英、沙蒺、茯苓各三钱，苁蓉、当归各钱半，汤引去苇茎，加炙坎、板一两，藕二两。
鲍继仲于季春望日，忽然发冷而喘汗欲厥。速孟英视之，脉沉弦而软滑带数。是素患痰饮，必误服温补所致也。家人始述去冬服胡某肾气汤，颇若相安，至今久不吐痰矣。孟英曰：病在肺。肺气展布，痰始能行，虽属久病，与少阴水泛迥殊。辨证不明，何可妄治？初服颇若相安者，方中附、桂刚猛，直往无前，痰亦不得不为之辟易。又得地黄等厚浊下趋之品，回护其跋扈跳梁之性。然暴戾之气，久而必露。柔腻之质，反阻枢机。治节不伸，二便涩少，痰无出路，愈伏愈多。一朝卒发，遂壅寒于清阳升降之路，是以危险如斯，须知与少阴虚喘，判分霄壤，切勿畏虚妄补。投以薤、蒌、枳、杏、旋、赭、橘、半、菀、茹、芦根、蛤粉、雪羹之剂而平，继与肃清肺气而涤留痰，匝月始愈。
朱绀云令正，去年娩后，自乳而月事仍行，至仲冬乳少汛愆，咸以为妊也。既而右胁筋绊作疼，渐及肩背。医投平肝药，痛益甚。改用补剂，遂嗽痰带血，人皆以为损矣。广服温补，其病日增。延至仲春，卧榻已匝月。群医束手，始求诊于孟英。面赤足冷，时时出汗，食减无眠，脉来右寸溢，关尺滑而微数，左手弦而带滑，舌赤而润，微有白苔，气逆口渴。所吐之血，淡红而夹痰涎。大解溏，小溲短且热。曰：冲为血海，而隶于阳明。自乳而姅不爽期者，血本有馀也。因阳明经气为痰所阻，而不能流通输布，致经断乳少，痰血轇輵而为络痹窜痛，医者不为分导下行，病无出路，以致逆而上溢。再投补剂，气愈窒塞，在山过颡，夫岂水之性哉！予苇茎汤，加茜根、海螵蛸、旋覆、滑石、竹茹、海䖳为剂，和藕汁、童溺服。以肃肺通胃，导气化痰，而领血下行，覆杯即愈。旬余汛至，不劳培补，寻即受孕。此证不遇孟英，必至补死，而人亦但知其死于虚劳也。服药可不慎耶？
朱仲和令正，向于娩后陡患痉厥，多医以图，广服补剂，其人虽起，厥疾弗瘳，再产亦然。延已数载，安之若素。孟英闻之，尝谓仲和曰：将来受孕，宜予药以痊之。今冬怀妊，病发益频，遂邀过诊，脉甚弦滑。厥前必先作胀，更衣得泻始舒。巅顶时疼，饮食不减，曰：肝风挟痰为患耳。仲和云：肝风则良是，痰则从来未吐。曰：惟其不吐，所以为患。沉尧封谓胎前病痰证居半，产时痰涎不下，诸病丛生。医者未知此理，徒知产后为虚，痰处络中，如何自吐？亦幸而痰在络中，补之不为大害，不过锢之愈深耳。岂可以不见痰面，遂云无痰乎？爰授蠲饮六神汤合雪羹，加蒌仁、竹沥，服三十剂病果渐愈。次年娩后安然，知病根已拔矣。

劳伤  ***************************
东垣云：中年以后，已行降令，清阳易陷，升举为宜。吾师赵菊斋先生，年逾花甲，偶因奔走之劳，肛翻患痔，小溲不行，医者拟用补中益气及肾气丸等法。孟英按其脉软滑而数，苔色腻滞。此平昔善饮，湿热内蕴，奔走过劳，邪乃下注。想由强忍其肚坠之势，以致膀胱气阻，溲涩不通。既非真火无权，亦讵清阳下陷。师闻而叹曰：论证如见肺肝。虽我自言，无此明切也。方以车前、通草、乌药、延胡、栀子、橘核、金铃子、泽泻、海金砂，调膀胱之气化而渗水，服之溲即渐行。改用防风、地榆、丹皮、银花、荆芥、槐蕊、石斛、黄连、当归，（后治痔漏）清血分之热而导湿，肛痔亦平。设不辨证而服升提、温补之方，则气愈窒塞，浊亦上行。况在高年，告危极易也。
孙氏子患腿痠寝汗，溺赤脘疼，食减口乾，或疑为损。孟英按脉缓大，苔色微黄，乃劳力火升，内兼湿热也。以沙参、竹茹、甘草梢、小麦、石斛、楝实、丝瓜络、绿萼梅、建兰叶、带露桑叶为方，送服松石猪肚丸，旬日而愈。嗣有任氏女校书患带，诸药罔瘳，孟英视曰：脉软数而长，非虚也，宜猪肚丸清其湿火。服匝月，病良已。

脱  ***************************
甲申夏，予于登厕时，忽然体冷汗出，气怯神疲，孟英视之曰：阳气欲脱也。卒不及得药，适有三年女佩姜一块，约重四五钱，急煎而灌之即安。后用培补药，率以参、耆、术、草为主，盖气分偏虚也（。乾姜辛温，故用之以回阳气。若并此不得，则令壮盛人以气呵之，亦可救仓卒之变。）
无棣张柳吟封翁，于乙未夏偕令嗣恒斋刺史赴滇南任，道出武林。其家人郑九者，封翁宠人之弟也。途次抱恙，抵杭日招越医陈六顺诊治。服药后，汗出昏狂，精流欲脱。封翁大骇，躬诣孟英以希挽救。孟英切其脉，既数且乱，沉取极细，乃语封翁曰：此证颇危，生机仅存一线。亦斯人之阴分素亏，不可竟谓附、桂之罪也。封翁闻言大悦曰：长者也。不斥前手之非以自伐，不以见证之险而要誉。相见恨晚，遂定忘年之交，彼此尽吐生平。始知封翁最喜谈医，岐黄之言，无所不览，惟不肯为人勘病，亦慎重之意耳。于是孟英以元参、知柏、桑枝、龙、牡、生地、白芍、甘草、百合、石斛、栀子、盐水炒淡豆豉为大剂灌之，下咽即安。次日，去栀、豉、甘草，加龟板、鳖甲、盐水炒橘红，十馀帖而康。
胡秋纫，于酷热时偶有不适，医以柴、葛、香薷散之，反恶寒胸痞。更医用枳、朴、槟榔以泻之，势日剧。延孟英视之，自汗不收，肢背极冷，奄奄一息，脉微无神，曰：禀赋素亏，阳气欲脱，此必误认表证使然。与救逆汤，加参、耆，服之渐安。继以补气生津，调理匝月而痊。
温敬斋令正，九月间忽然四肢麻木，头晕汗淋，寻不能言，目垂遗溺，浑身肤冷，急请孟英视之，脉微弱如无。乃虚风内动，阳浮欲脱也。先令煮水以待药，与东洋参、黄耆、龙、牡、桂枝、甘草、茯苓、木瓜、附子九味，煎数沸，随陆续灌之。未终剂，人渐苏，盖恐稍缓则药不能追也。
叶茂栽，年三旬余，寒热时形，身振多汗，医从疟治，数日而危。速孟英视之，脉微欲脱，语难出声，舌光无苔，筋惕肉瞤，亟宜救逆。合建中汤灌之，覆杯即愈。续服多剂培补而安。

阴虚  ***************************
有患阴虚火炎者，面赤常如饮酒之态，（非戴阳证）孟英主一味元参汤，其效若神，而屡试皆验。（元参能滋水以制火，独用则力厚，取效倍捷。）
黟人叶殿和，庚寅秋患感，旬日后汗出昏瞀，医皆束手。（热甚阴竭之象）乃甥余薇垣浼孟英勘之，曰：此真阴素亏，过服升散，与仲圣误发少阴汗同例，（比例精当）下竭则上厥，岂得引亡阳为比，而以附、桂速其毙耶？以元参、地黄、知母、甘草、白芍、黄连、茯苓、小麦、龟板、鳖甲、牡蛎、驴皮胶，为大剂投之，得愈。
湖墅张春桥，素禀不坚，头眩脑鸣，频服温补药，甚觉畏冷，人皆谓其体偏于寒也。辛丑春，始请孟英诊之，脉甚数，曰：阴亏也，温补非宜。改服滋水培元之剂，颇为有效。夏间或劝以灸火，云可以除百病。盖未知灼艾之可以除百病者，谓可除寒湿凝滞、阳气不能宣通之证，非谓内伤外感一切之病，皆可灸而除之也。故仲景有微数之脉，慎不可灸之训，正以艾火大能伤阴也。灸后数日，即寒少热多，宛如疟疾。医者以为脾寒病，投以温散，日以滋甚。春桥知药治未符，坚不肯服。乃父与之询其故，漫曰：要儿服药，须延王先生诊视。与之遂邀孟英治之，切其脉滑数倍加，曰：阴虚之体，内热自生；灸之以艾，火气内攻；时当溽暑，天热外烁，三者相交，阴何以堪？再投温散，如火益热，当从瘅疟治。专以甘寒息热，（孟英长技）则阴津不至枯涸，而寒热不攻自去，所谓治病必求其本也。竟不用一分表散药而治愈。（眼前道理，而人多不悟，一经拈出，便成名论。此与以针治虚损者，同一悖谬。）
瓯镇孙总戎令郎楚楼，自镇江来浙，主于石北涯家。途次即患寒热如疟，胁痛痰嗽。北涯见其面黧形瘦，颇以为忧，即延医与诊。医谓秋疟，与疏散方。北涯犹疑其药不胜病，复邀孟英视之，曰：阴亏也，勿从疟治。以苇茎汤，加北沙参、熟地、桑叶、丹皮、海石、旋覆、贝母、枇杷叶为剂。北涯见用熟地，大为骇然，孟英曰：君虑彼药之不胜病，吾恐此病之不胜药。赠此肃肺润燥、滋肾清肝之法，病必自安。楚楼闻之叹曰：妙手也，所论深合病情。前在姑苏，服疏散药，甚不相合，居停无疑，我服王公之药矣。果数日而痊，逾旬即东渡赴瓯去。
萧某素患痰多，常服六君子汤。偶延孟英诊之，脉细数而兼弦滑，曰：六君亟当屏绝。病由阴亏火盛，津液受灼而成痰，须服壮水之剂，庶可杜患将来。萧因向吸鸦片烟，自疑虚寒，滋阴不敢频服。继患咽痛，专科治而不效，仍乞诊于孟英。因谓曰：早从吾策，奚至是耶？此阴虚于下，阳浮于上，喉科药不可试也。大剂育阴潜阳，其痛日瘥，而喉腭皆形白腐，孟英曰：吸菸既久，毒气薰蒸之故耳。令吹锡类散，始得渐退。愈后复患滞下，孟英曰：今秋痢虽盛行，而此独异于人，切勿以痢药治之。盖火迫津液，结为痰饮，酿以烟毒，熏成喉患。吾以燃犀之照，而投激浊扬清之治。病虽愈矣，内蕴之痰浊尚多，奈向来为温补药所禁，锢于肠胃曲折之间，而不得出。今广投壮水之剂，不啻决江河而涤陈莝，岂可与时行暑热之痢同年而语耶？治不易法，食不减餐，日数十行，精神反加。逾月之后，大解始正，计服甘凉约二百剂，肌肉复充，痰患若失。
吴芸阁，因壮年时患霉疮，过服寒凉之药，疮虽愈，阳气伤残。虚寒病起，改投温补，如金液丹、大造丸之类，始得获安。奈医者昧于药为补偏救弊而设，漫无节制，率以为常，驯致血溢于上，便泄于下，食少痰多，喘逆碍卧，两足不能屈伸。董某犹云寒湿为患，进以苓姜术桂汤多剂，势益剧，且溲渐少而色绿如胆汁。医皆不能明其故，延孟英诊之，脉弦硬无情，曰：从前寒药戕阳，今则热药竭阴矣。胃中津液，皆灼烁以为痰。五脏咸失所养，而见证如上。水源欲绝，小溲自然渐少。木火内焚，乃露东方之色。与章虚谷所治暑结厥阴，用来复丹攻其邪从溺出，而见深碧之色者，彼实此虚，判分天壤。恐和缓再来，亦难为力矣。寻果殁。
石芷卿骤患腹胀，旬日后脐间出脓，（湿热积于小肠。）外科视为肠痈，与温补内托之药，遂咳嗽不眠，腹中绞痛异常，痰色红绿，大便不行，乃延孟英商之。脉弦细以数，舌绛而大渴，曰：察脉候是真阴大虚之证。（乃真阴为热药所耗，非本如是也。）耆、术、归、桂，皆为禁剂。以甘露饮，加西洋参、花粉、贝母、杏仁、冬瓜子投之，痰咳即安。外科谓此恙最忌泄泻，润药不宜多服，（此何恙也，而以为最忌泄泻，真呓语也。）孟英曰：阴虚液燥，津不易生，虽求其泻，不可得也。恶可拘泥一偏，而不知通变哉。仍以前法去杏、贝、花粉，加知母、百合、合欢为方。并嘱其另邀老医朱嵩年敷治其外。如法施之，果渐向安，久之当脐痂落，如小儿蜕脐带状，脐内新肉莹然而愈。（肠痈无温补内托之法。清其上源，而下流自清，亦喻氏法也。）
董晓书令正，素患脘痛，甚至晕厥。今秋病腰疼腿木，胸闷气逆，不能卧，胡某进温补药而喘汗欲脱，杳不思谷。孟英切脉，虚细中兼有弦滑，舌绛而渴，乃阴虚挟痰耳。与沙参、苁蓉、木瓜、石斛、蛤壳、蒺藜、石英、茯苓、紫菀、杏仁、楝实、首乌、牛膝诸药，（滋阴调肝而不腻，祛饮利痰而不燥，此孟英独得之秘。）旬日而安，继加熟地黄服之全愈。
张与之令堂，久患痰嗽碍卧，素不投补药。孟英偶持其脉，曰：非补不可。与大剂熟地药，一饮而睡。与之曰：吾母有十七载不能服熟地矣，君何所见而重用颇投？孟英曰：脉细痰咸，阴虚水泛，非此不为功。从前服之增病者，想必杂以参、术之助气。昔人云勿执一药以论方，故处方者贵于用药之恰当病情，而取舍得宜也。
顾云萝令正，久患脚气，屡治屡发，驯致周身筋掣，上及于巅，龈痛指麻，腰痠目眩，口乾食少，夜不成眠。孟英察其脉芤而弦数，真阴大亏。腿虽痛，从无赤肿之形，脚气药岂徒无益而已。与二地、二冬、二至、知，柏、桑、菊、栀、楝、蒿、薇、龟板、鳖甲、藕等药，服之各恙渐减。盖因平素带下太甚，阴液漏泄，而筋骨失其濡养也。故治病须澄源以洁流。秋间以海螵蛸粉、鱼鳔、黄柏、阿胶为丸，服之痊愈。
《薛氏医案》每以补中益气汤与地黄丸并用为治。虽卢不远之贤，亦或效尤。其实非用药之法也。如果清阳下陷而当升举者，则地黄丸之阴凝滞腻非所宜也；设属真阴不足，当用滋填者，则升柴之耗散不可投也。自相矛盾，纪律毫无，然上下分治，原有矩矱。屠敬思素属阴亏，久患痰嗽，动即气逆，夜不能眠，频服滋潜，纳食渐减，稍沾厚味，呕腐吞酸。孟英视脉左弦而微数，右则软滑兼弦。水常氾滥，土失堤防，肝木过升，肺金少降。良由久投滋腻，湿浊内蟠。无益于下焦，反碍乎中运。左强右弱，升降不调。以苁蓉、黄柏、当归、芍药、熟地、丹皮、茯苓、楝实、砂仁研为末，藕粉为丸。早服温肾水以清肝，以党参、白术、枳实、菖蒲、半夏、茯苓、橘皮、黄连、蒺藜，生晒研末，竹沥为丸；午服培中土而消痰；暮吞咸喜丸，肃上源以化浊。三焦分治，各恙皆安。悉用丸剂者，避汤药之助痰湿耳。（方俱灵妙，可以为法。）
咸丰纪元冬十月，荆人忽患头痛，偏左为甚，医治日剧。延半月，痛及颈项颊车，始艰于步，继艰于食，驯致舌强语謇，目闭神蒙，呼之弗应，日夜沉睡如木偶焉。医者察其舌黑，灌犀角、牛黄、紫雪之类，并无小效。扶乩求仙，药亦类是。乃兄周雨禾云：此证非孟英先生不能救，吾当踵其门而求之。及先生来视，曰：苔虽黑而边犹白润，唇虽焦而齿色尚津，非热证也。投药如匙开锁，数日霍然。缘识数语，并录方案如下，用表再生之大德，而垂为后学之津梁云。仁和蒋寅谨识。
真阴素亏，两番半产，兼以劳瘁，内风陡升，病起头疼，左偏筋掣，旬日不语，二便不行，不食唇焦，苔黑边白，胸腹柔软，神气不昏，脉至弦缓，并不洪数。此非热邪内陷，乃阴虚痰滞机缄，宜予清宣，勿投寒腻，转其关键，可许渐瘳。（十月二十五日初诊。）
石菖蒲、麸炒枳实、仙制半夏、盐水泡橘红各（一钱），鲜竹茹（四钱），旋覆花、茯苓、当归各（三钱），陈胆星（八分），钩藤（五钱，后下），竹沥一杯，生姜汁三小匙和服。苏合香丸涂于心下，以舒气郁。
舌稍出齿，未能全伸，苔稍转黄，小溲较畅，羞明头痛，显属风升；咽膈不舒，痰凝气阻。本虚标实，脉软且弦，不可峻攻，法先开泄。（二十六日再诊。）　前方去胆星、半夏、茯苓，加枸杞三钱，淡苁蓉一钱，蒌仁五钱。
舌能出齿，小溲渐行，神识稍清，苔犹灰滞，头疼似减，语未出声，脉至虚弦，右兼微弱。本虚标实，难授峻攻。开养兼参，庶无他变。（二十七日三诊。）　前方去枳实、旋覆、钩藤、竹沥、姜汁，加参须一钱，麦冬三钱，远志七分，老蝉一对，淡海䖳一两，凫茈三个。
稍能出语，尚未有声，舌色淡红，苔犹灰腻，毫不作渴，非热可知，脉软以迟，不食不便，宜参温煦，以豁凝痰。（二十八日四诊。）　前方去雪羹，加酒炒黄连、肉桂心各五分。
苔渐化而舌渐出，语稍吐而尚无音，头痛未蠲，略思粥食，胃气渐动，肝火未平，久不更衣，脉仍弦软。徐为疏瀹，法主温通。（二十九日五诊。）前方去麦冬，加麻仁四钱，野蔷薇露二两和服。
连投温养，神气渐清，语亦有声，头犹左痛，苔退未净，大解不行，左脉微迟，法当补血。血充风息，腑气自行。（十一月初一日六诊。）前方去远志、菖蒲、老蝉，加天麻一钱，白芍二钱，桑椹三钱。
脉已渐起，尚未更衣，浊未下行，语犹错乱，时或头痛。寐则梦多。濡导下行，且为先授。（初二日七诊。）前方去天麻、桑椹，加牛膝三钱，生首乌四钱，柏子仁二钱。
虽已知饥，未得大解，肝无宣泄，时欲上冲。阴分久亏，岂容妄下。素伤思虑，肝郁神虚，脉软而迟，语言错乱。法当养正，通镇相参。（初三日八诊。）前方去白芍、首乌，加紫石英四钱，砂仁末炒熟地六钱，远志七分，菖蒲五分。
大解已行，并不黑燥。肝犹未戢，乘胃脘疼，幸已加餐，可从镇息。（初四日九诊。）参须、仙半夏（各一钱），砂仁末炒熟地（八钱），牡蛎（六钱），紫石英（四钱），归身（三钱），枸杞（二钱），淡苁蓉（一钱五分），川楝肉（一钱），酒炒黄连（三分），桂心（五分，研调三贴）。复得大解，苔退餐加。肝血久亏，筋无所养，头疼脘痛，掣悸不安。柔养滋潜，内风自息。（初七日十诊。）前方去半夏、连、楝，加炙草、橘饼各一钱，乌梅肉八分，四贴。
神气渐振，安穀耳鸣，脉弱口乾，面无华色，积虚未复，平补是投。（十一日十一诊。）前方去桂心、橘饼、乌梅，加龟板六钱，麦冬，蒲桃干各三钱。十贴后，汛至体康而愈矣。
胡某素患耳鸣，且吸鸦片，时服补药，渐至食减痰多，舌上起灰黄厚腻之苔者三年矣，多医莫愈。孟英脉之弦细软滑，曰：阴亏真于下，痰热阻于上耳。以西洋参、菖蒲、远志、麦冬、竹茹、苁蓉、归身、石英、牡蛎、冬虫夏草，少加黄连服之。不半月，痰少餐加，舌苔尽退，三年之病，遂以霍然。
王炳华之媳屡次堕胎，人渐尪羸，月事乱行，其色甚淡。医谓虚也，大投补剂。其瘦日甚，食少带多，遂加桂、附。五心如烙，面浮咳逆，痰壅碍眠，大渴喜嗔。医皆束手，始请孟英脉之，两尺虚软，左寸关弦数，右兼浮滑，乃阴虚火炎也。然下焦之阴虽虚，而痰火实于上焦。古人治内伤，于虚处求实；治外感，于实处求虚，乃用药之矩矱也。爰以沙参、竹茹、冬瓜子、芦笋、枇杷叶、冬虫夏草、石英、紫菀、苁蓉、旋覆为方，两剂即能寐。五六剂嗽止餐加，乃去紫菀、旋覆、沙参，加西洋参、归身、黄柏。服五剂，热减带稀，口和能食，再去芦笋、冬瓜子、枇杷叶，加熟地、枸杞、乌鲗骨服之而愈。又吴氏妇陡患咳嗽，痰不甚多，不能著枕者旬日也，神极萎顿。孟英察脉虚数，授枸杞、苁蓉、归身、石英、龟板、牡蛎、冬虫夏草、麦冬、牛膝、胡桃肉之剂，覆杯而病若失。
舜传之舅嫂，因用力拔针，而患指痛。内外杂治，渐至痛遍一身，卧榻不起，食少形消。余诊之，脉细而数，口乾舌绛，乃营阴大亏，无以营养筋骨，岂可因拔针起病，遂以为外伤而妄投燥烈之药乎？宜其病日以甚也。以集灵膏加减为方而愈。

损  ***************************
张养之令正，饮食如常，而肌肤消瘦，（叙症详明）信事如期，而紫淡不恒，两腓发热，而别处仍和，面色青黄，而隐隐有黑气。俨似虚寒，多药不效，始逆孟英诊之。脉似虚细而沉分略形弦滑，曰：此阳明有馀，少阴不足，土燥水涸，仲圣有急下存阴之法。然彼外感也，有馀之邪，可以直泻；此内伤也，无形之热，宜以甘寒，义虽同而药则异也。赠以西洋参、生地、生白芍、生石膏、知、柏、苓、栀、麦冬、花粉、楝实、丹皮、木通、天冬诸品，服至数斤，黑气退而肌渐充，腓热去而经亦调矣。（孟英善用甘寒，投之此证尤宜。）
戊戌春，张雨农司马，必欲孟英再赴环山。孟英因其受病之深，且公事掣肘，心境不能泰然，诚非药石之可以为力也，固辞不往。司马泫然哀恳，但冀偕行旋署，则任君去留可耳，并嘱赵兰舟再四代陈曲悃。孟英感其情，同舟渡江，次剡溪。司马淡及体气羸惫情形，孟英忽曰：公其久不作嚏乎？司马曰：诚然有年矣，此曷故也？孟英曰：是阳气之不宣布也。古惟仲景论及之，然未立治法。今拟鄙方奉赠，博公一嚏如何？司马称善。遂以高丽人参、乾姜、五味、石菖蒲、酒炒薤白、半夏、橘皮、紫菀、桔梗、甘草为剂。舟行抵嵊，登陆取药，煎而服之。驾舆以行，未及三十里，司马命从人诣孟英车前报曰：已得嚏矣。其用药之妙如此。
朱氏妇素畏药，虽极淡之品，服之即吐。近患晡寒夜热，寝汗咽乾，咳嗽胁疼。月馀后渐至减餐经少，肌削神疲，始迓孟英诊之。左手弦而数，右部涩且弱，曰：既多悒郁，又善思虑，所谓病发心脾是也。而平昔畏药，岂可强药再戕其胃？诚大窘事。再四思维，以甘草、小麦、红枣、藕四味，令其煮汤频饮勿辍。病者尝药大喜，径日夜服之。逾旬复诊，脉证大减。其家请更方。孟英曰：毋庸。此本仲圣治藏燥之妙剂。吾以红枣易大枣，取其色赤补心，气香悦胃；加藕以舒郁怡情，合之甘、麦，并能益气养血、润燥缓急。虽若平淡无奇，而非恶劣损胃之比，不妨人任，胡可以果子药而忽之哉！恪守两月，病果霍然。
余某年三十馀，发热数日，医投凉解之法，遂呕吐自汗，肢冷神疲。亟延孟英诊之，脉微弱，曰：内伤也。岂可视同伏暑，而一概治之，径不详辨其证耶？与黄耆建中去饴，加龙骨、生姜、茯苓、橘皮，投剂即安。续加参、术，逾旬而愈。
陈氏妇素无病，娩后甚健，乳极多而善饭。六月初，形忽遽瘦，犹疑天热使然，渐至减餐。所亲徐丽生嘱延孟英视之，脉细数，舌光绛，曰：急劳也，无以药为。夫乳者，血之所化也。乳之多寡，可征血之盛衰。兹乳溢过中，与草木将枯，精华尽发于外者何异？即令断乳，亦不及矣。其家闻之，尚未深信。即日断乳服药，及秋而逝。
张慈斋室，自春间半产后，发热有时，迄于季秋。广服滋阴之药，竟不能愈。其大父陈霭山延孟英诊脉，按之豁然。投当归补血汤而热退，继以小建中愈之。（此众人用滋阴者，而孟英以阳和之品愈之。可见医者认证，不在执方也）
胡季权令正，许子双之女弟也。初于乙巳患乳房结核，（此乳岩之渐也，岂有用补之理。）外科杂投温补，核渐增而疼胀日甚，驯致形消汛愆，夜热减餐，骨痿于床。孟英诊曰：郁损情怀，徒补奚益？（岂惟无益，愈增其病矣。）初以蠲痰开郁之剂，吞当归龙荟丸。痛胀递减，热退能餐，月事乃行，（因误补之后，故用此丸，否则可以不必。）改投虎潜加减法。服半年馀而起，凡前后计用川贝母七八斤，他药称是。今春因哭母悲哀，陡然发厥，与甘麦、大枣，加龙、牡、龟、鳖、磁朱、金箔、龙眼而安。
沉辛甫善轩岐之学。其令正体素弱而勤于操作，年逾四秩，汛事过多，兼以便溏，冷汗气逆，参耆屡进，病日以危。孟英诊曰：心脾之脉尚有根，犹可望也。与龙骨、牡蛎、龟板、鳖甲、海螵蛸、石英、石脂、馀粮、熟地、茯苓为方，一剂转机，渐以向愈。（亦下虚而误补其上者。应补之证，补不如法，尚且致害，况不应补而补者乎？）
董哲卿二尹令正，胎前患嗽，娩后不痊。渐至寝汗减餐，头疼口燥，奄奄而卧，略难起坐。孟英珍脉虚弦软数，视舌光赤无苔，曰：此头疼口燥，乃阳升无液使然。岂可从外感治？是冲气上逆之嗽，初非伤风之证也。与苁蓉、石英、龟板、茯苓、冬虫夏草、牡蛎、稆豆衣、甘草、小麦、红枣、藕，数帖嗽减餐加，头疼不作。加以熟地，服之遂愈。
钱闻远，自春间偶患痰嗽，医投苏葛而失音。更医大剂滋补，渐致饮水则呛，久延愈剧。邀孟英诊，曰：左寸动数，尺细关弦，右则涩，乃心阳过扰，而暗耗营阴，肺金受烁，清肃不行，水失化源，根无荫庇。左升太过，右降无权，气之经度既乖，血之络隧亦痹，饮水则呛，是其据也。金遇火而伏，其可虑乎？继而瘀血果吐，纳食稍舒。老医严少眉以为可治，竭力图维，仍殒于伏。
高石泉仲媳，骨小肉脆，质本素虚。冬间偶涉烦劳，不饥不寐，心无把握，夜汗耳鸣。冯某连进滋阴法，病日甚。孟英察其左寸甚动，两关弦滑，苔色腻黄，乃心肝之火内燔，胃府之气不降。阴亏固其本病，滋填未可为非，然必升降先调，而后补之有益。（精要语，业医者宜谨识之。）授盐水炒黄连、石菖蒲、元参、丹参、栀子、石斛、小麦、知母、麦冬、竹叶、莲子心等药，服之即应。续予女贞、旱莲、牡蛎、龟板、地黄善后而瘥。
室女多抑郁，干嗽为火郁，夫人而知之者。王杞庭之姐，年逾标梅，陡患干嗽，无一息之停，目不交睫。服药无功，求孟英诊焉。两脉上溢，左兼弦细，口渴无苔，乃真阴久虚，风阳上潜，冲嗽不已，厥脱堪虞，授牡蛎、龟板、鳖甲、石英、苁蓉、茯苓、熟地、归身、牛膝、冬虫夏草、胡桃肉之方。药甫煎，果欲厥，亟灌之即寐。次日黄昏，犹发寒痉，仍灌前药。至第三夜，仅有寝汗而已。四剂后，诸恙不作，眠食就安。设此等潜阳镇逆之方，迟投一二日，变恐不可知矣。况作郁治，而再用开泄之品耶？故辨证为医家第一要务也。
谢谱香体属久虚，初冬患嗽痰减食，适孟英丁艰，邀施某视之，云是肾气不纳，命火无权，叠进肾气汤月馀，遂致呕恶便溏，不饥无溺，乃束手以为必败矣。季冬仍延孟英诊之，脉甚弦软，苔腻舌红。乃中虚而健运失职，误投滋腻，更滞枢机。附桂之刚，徒增肝横。予党参、白术、茯苓、泽泻、橘皮、半夏、竹茹、栀子、薏苡、蒺藜、兰叶、柿蒂之剂，培中泄木、行水蠲痰，旬日而愈。（古人补肾不如补脾、补脾不如补肾之说，均有至理，而用违其宜，亦均足致败。此医所以首贵认证也。）
钱氏妇患嗽数月，多医莫治，渐至废寝忘餐，凛寒乍热，经停形瘦，心悸耳鸣，滋补填阴，转兼便泄。孟英视脉虚弦缓大，而气短懒言，卧榻不支，动即自汗，曰：固虚也，然非滋阴药所宜。予参、耆、龙、牡、桂、芩、甘、芍、冬虫夏草、饧、糖，大剂，服旬日而安。继去龙、牡，加归、杞。服二十剂，汛至而康。病者欲常服补药，孟英止之曰：病痊体健，何以药为？吾先慈尝云：人如欹器，虚则欹，中则正，满则覆。世之过服补剂，致招盈满之灾者，比比焉。可不鉴哉！
许子厚令庶母，年未四旬。患晡热，发于上焦，心悸头痛，腰痠腿软，饥不欲食，暮则目如盲而无所睹，时或腹胀，自汗带多。孟英脉之弦细而弱，气短不足以息，舌赤无苔，曰：此营血大亏，不可作暑治也。授人参、熟地、枣仁、枸杞、归身、麦冬、乌鲗骨、牡蛎、龟板、蒺藜、芍药、杜仲、羊藿等药，数十剂而康复如常。
许兰屿令正，正月中旬偶食蒸饼，即觉腹中攻痛，而寒热间作，以为疟也。请孟英诊之，脉弦软而微数，曰：此不可以疟论。缘营素亏，往岁愈后，少于调补，仍当濡养奇经。盖阳维为病，亦能作寒热。而八脉隶于肝肾，温肾凉肝，病即霍然矣。授以苁蓉、枸杞、当归、白薇、青蒿、茯苓、竹茹、鳖甲、楝实、藕，数帖果愈。迨二月中旬，其病复作，举家佥以为疟。或云必前次早补，留邪未去使然。而兰屿远出，家无主议之人。孟英曰：前次愈之太易，我之罪也。不为善后，谁之过欤？如信我言，指日可瘳。第须多服培养之剂，保无后患。于是仍服前药，亦数剂而安。续以集灵膏去牛膝，加羊藿、阿胶、当归、黄柏、菟丝、苁蓉、蒲桃干，熬膏服之，竟不再发。
李健伯夫人，因伤情志而患心跳，服药数月，大解渐溏，气逆不眠，面红易汗，卧榻不起，势已濒危。其次婿余朗斋浼孟英诊之，坚辞不治。其长婿瞿彝斋力恳设法，且云妇翁游楚，须春节旋里，纵使不治，亦须妙药稽延时日。孟英曰：是则可也。立案云：此本郁痰证，缘谋虑伤肝，营阴久耗，风阳独炽，烁液成痰。痰因火动，跳跃如舂。若心为君主之官，苟一跳动，即无生理，焉能淹缠至此乎？但郁痰之病，人多不识，广服温补，阴液将枯。脉至右寸关虽滑，而别部虚弦软数，指下无情。养液开痰，不过暂作缓兵之计。一交春令，更将何物以奉其生？莫谓赠言之不详，姑顺人情而予药。方用西洋参、贝母、竹茹、麦冬、茯神、丹参、苁蓉、薏苡、紫石英、蛤壳等。服之痰果渐吐，火降汗收，纳穀能眠，胸次舒适。而舌色光绛，津液毫无，改授集灵膏法。扶至健伯归，因谓其两婿曰：我辈之心尽矣，春节后终虞痉厥之变也。已而果然。
仁和彭君芝亭之三令嫒，年甫逾笄，自去秋患痰嗽内热，渐至汛愆减食，咽烂音嘶，肌瘦便溏，不眠心悸。丁巳正月下旬，专人迎余往视，左脉细软而数，寸尤甚，右尺洪数，寸关不耐寻按。盖燥邪薄肺，初失肃清，阴分素亏，源流两涸。今胃气已败，万物发蛰之时，如何过去？其二令嫒深谙医理，极以为然。适邵位西枢部持蒋大理之函相召，余即解缆。嗣接赵君笛楼信云：彭女果殁于惊蛰前三日，抑何脉之神耶？余曰：亦偶然事耳。如前年五月间，偶诊顾听泉明经之脉，即谓家竾伯茂才云：顾君不可以冬，盖死象已见也。后竟殁于立冬之时。今年二月，诊庄文芝阶脉，谓其文孙嵋仙少君云：恐难过夏，而立夏前三日竟逝。十月初，游武林，访家瘦石兄切其脉，尺中微露浮弦，即谓其子曰：春令可虞。亦于次年惊蛰日，无疾而终。脉之可凭者如是，而竟有不可凭者，此其所以为微妙之学乎！

郁  ***************************
许康侯令堂，初夏患坐卧不安，饥不能食，食则滞膈，欲噫不宣，善恐畏烦，少眠形瘦，便艰溲短，多药莫瘳。孟英按脉弦细而滑，乃七情怫郁，五火烁痰。误认为虚，妄投补药，气机窒塞，升降失常。面赤痰黄，宜先清展，方用旋覆、菖蒲、紫菀、白前、竹茹、茯苓、黄连、半夏、枇杷叶、兰叶。不旬而眠食皆安。为去前四味，加沙参、归身、紫石英、麦冬，调养而痊。
沉峻扬令妹，年逾五旬，体素瘦弱，不能寐者数夜，证遂濒危。乃兄延孟英视之，目张不能阖，泪则常流，口开不能闭，舌不能伸，语难出声，苔黄不渴，饮不下咽，足冷不温，筋瘛而疼，胸膈板闷，溲少便秘，身硬不柔，脉则弦细软涩，重按如无。或疑中暑，或虑虚脱，孟英曰：身不发热，神又不昏，非中暑也。二便艰涩，咽膈阻闷，非脱证也。殆由情志郁结，怒木直升，痰亦随之，堵塞华盖，故治节不行，脉道不利也。误进补药，其死可必。但宜宣肺，气行自愈。方用紫菀、白前、兜铃、射干、菖蒲、枇杷叶、丝瓜络、白豆蔻，果一剂知，四剂瘳。

惊  ***************************
邵鱼竹给谏，起居食饮如常，惟仅能侧卧，略难仰卧。仰而寤，无恙也，稍一阁眼，则惊窜而醒。虽再侧眠，亦彻夜不得寐矣。多年莫能治。凡心肾不交之人，多不能仰卧。以仰则肾气不能上承而心气愈浮也。孟英以三才合枕中丹，加黄连，肉桂服之良效。（心肾交治，而以黄连、肉桂媾合之，用意甚巧。）其长郎子旊，久患痰多，胸膈满闷，连年发痫，药之罔效。孟英脉之曰：气分偏虚，痰饮阻其清阳之旋运，宜法天之健以为方，则大气自强，而流行不息，胸次乃廓然如太空矣。与六君去甘草，加黄耆、桂枝、薤白、蒌仁、石菖蒲、蒺藜、旋覆，服之满闷渐舒，痫亦不发矣。
周菊生令正，患少腹酸坠，小溲频数而疼，医投通利不效，继以升提温补。诸法备试，至于不食不寐，大解不行，口渴不敢饮水，闻声即生惊悸。孟英脉之曰：厥阳为病也，不可徒治其太阳。先与咸苦，以泄其热；续用甘润，以滋其阴，毫不犯通渗之药而愈。
一圃人诣孟英泣请救命，诘其所以，云家住清泰门内马婆巷。因本年二月十五日卯刻，雷从地奋，火药局适当其冲，墙垣廨宇一震泯然，虽不伤人，而附近民房撼摇如簸。其时妻在睡中惊醒，即觉气不舒畅。半载以来，渐至食减形消，神疲汛少，帷卧则其病如失，药治罔效。或疑邪祟所凭，祈禳厌镇，亦属无灵。敢乞手援，幸无却焉。孟英许之，往见妇卧于榻，神色言动，固若无恙。诊毕病人云：君欲睹我之疾也。坐而起，果即面赤如火，气息如奔，似不能接续者。苟登圊溲便，必贲逆欲死。前所服药，破气行血，和肝补肺，运脾纳肾，清火安神，诸法具备，辄如水投石。孟英仿喻氏治厥巅疾之法用药，一剂知，旬余愈。（仍是治肝之法。）
杨某方作事，不知背后有人潜立，回顾失惊，遂不言不食，不寐不便，别无他苦。孟英按脉沉弦，以石菖蒲、远志、琥珀、胆星、旋、贝、竹黄、杏仁、省头草、羚羊角为剂，化服苏合香丸。二帖，大解行而啜粥，夜得寐而能言，复与调气宁神蠲饮药，数日霍然。
章养云室患感，适遇猝惊，黄、包二医，皆主温补，乃至昏谵痉厥，势极危殆，棺衾咸备，无生望矣。所亲陈仰山闻之，谓云：去秋顾奏云之恙，仅存一息，得孟英救愈，子盍图之。章遂求诊于孟英，证交三十八日，脉至细数无伦，（阴将竭矣。）两手拘挛，（肝无血养。）宛如角弓之反张，痰升自汗，渴饮苔黄，面赤臀穿，昼夜不能阁眼。先与犀、羚、贝、斛、元参、连翘、知母、花粉、胆星、牛黄、鳖甲、珍珠、竹黄、竹叶、竹沥、竹茹为方。三剂，两手渐柔，汗亦渐收。又五剂，热退痰降，脉较和，而自言自答，日夜不休，乃去羚、斛、珠、黄，加西洋参、生地、大块朱砂两许。服之，聒絮不减。或疑为癫，似有摇惑之意。孟英恐其再误，嘱邀许芷卿商之。芷卿极言治法之丝丝入扣，复于方中加青黛、龙、牡。服二剂，仍喋喋不已。（热在心，而用肝肾药，宜乎不效。）孟英苦思数四，径于前方加木通一钱，投匕即效。次日病者自语：前此小溲业已通畅，不甚觉热，昨药服后，似有一团热气从心头直趋于下，由溺而泄。从此神气安谧，粥食渐加，两腿能动，大解亦坚。忽咽肿大痛，水饮不下，孟英曰：馀火上炎也。仍与前方，更吹锡类散而安。惟臀疮未敛，腿痛不已，乃下焦气血伤残，改用参、耆、归、芍、生地、合欢、山药、麦冬、牛膝、石斛、木瓜、桑枝、藕肉。数服痛止餐加，又与峻补，生肌而愈。（温病误补，未有能生者。孟英独出手眼，实发前人所未发。用木通精当。凡心经蕴热，用犀角、黄连等药，必兼木通，其效乃捷，以能引心经之热从小肠出也。）
杭城温元帅，例于五月十六日出巡遣疫。有魏氏女者，家住横河桥之北，会过其门，将及天晓，适有带发头陀，由门前趋过，瞥见之大为惊骇，注目视之，知为僧也，遂亦释然。而次日即不知饥，眩晕便秘。医谓神虚，投补数帖，反致时欲昏厥。（不问何证，竟投温补，何其愚耶？）更医作中风治，势益甚。旬日后，孟英持其脉弦伏而滑，胸腹无胀闷之苦，旬余不更衣。是惊则气乱，挟痰逆升，正仲圣所谓诸厥应下者，应下其痰与气也。以旋、赭、栀、连、雪羹、楝、贝、金箔、竹沥、菔汁为方，并以铁器烧红淬醋，令吸其气。二剂，厥止，旬日而痊。
王瘦石禀属阴亏，卒闻惊吓之声，而气逆肢冷，自汗息微。速孟英视之，身面皆青绿之色，脉沉弦而细。乃素伤忧虑，而风阳陡动也。与牡蛎四两，鳖甲二两，蛤壳一两，石英五钱，龙齿、小麦、辰砂、麦冬、茯神、贝母、竹茹为方，一剂知，二剂已，续以滋养而瘳。（凡阴虚之体；血不足以养肝，则肝阳易潜。用大剂镇逆，养阴开郁法治，丝丝入扣，宜乎应手辄效也。）
顾媪因比邻失火，几焚其店，惊吓之馀，不能起榻，胁痛偏右，便秘神瞀，身面发黄。医云湿热，治之罔效，乞诊孟英，脉涩而弦，按之甚软，曰：此因惊恐气结不行所致。予沙参、桑叶、栀子、丝瓜络、冬瓜子、苇茎、枇杷叶、旋覆、葱须、竹茹，数剂而痊。

悸  ***************************
太仓陆竹琴令正，陡患心悸，肢冷如冰。其子皇皇，浼吴江程勉耘恳援于孟英。察其脉浮弦而数，视其舌尖赤无苔。乃阴虚阳越，煎厥根萌。予元参、二至、三甲、龙齿、石英、生地、牛膝、茯神、莲子心而愈。

哭  ***************************
康尔九令正患汛愆，而致左胁疼胀，口苦吞酸，不饥不寐，溲热便难，时时欲哭。乃尊马翠庭鹾尹延孟英诊之。左甚弦数。以雪羹汤吞龙荟丸，经行如墨而瘳。继因思乡念切，久断家书，心若悬旌，似无把握，火升面赤，汗出肢凉。乃父皇皇，亟邀孟英视之，左寸关弦数，尺中如无，乃阴虚木火上亢也。以元参、黄连、牡蛎、麦冬、生地、甘草、女贞、旱莲、百合、石英、小麦、红枣为剂，引以青盐一分，覆杯而愈。

狂  ***************************
李叟年越古稀，意欲纳妾，虽露其情，而子孙以其耄且瞽也，不敢从，因此渐病狂惑。群医咸谓神志不足，广投热补之药，愈服愈剧，始延孟英诊之。脉劲搏指，面赤不言，口涎自流，力大无制，曰：此禀赋过强，阳气偏盛，姑勿论其脉证，即起病一端，概可见矣。如果命门火衰，早已痿靡不振，焉能兴此念头？医见其老，辄疑其虚。须知根本不坚实者，不能享长年，既享大寿，其得于天者必厚。况人年五十，阴气先衰，徐灵胎所谓千年之木，往往自焚，阴尽火炎，万物皆然。去冬吾治邵可亭孤阳喘逆，壮水清火之外，天生甘露饮，灌至二百馀斤，即梨汁也。病已渐平，仅误于两盏姜汤，前功尽堕。可见阴难充长，火易燎原，今附、桂、仙茅、鹿茸、参、戟、河车等药，服之已久，更将何物以生其涸竭之水，而和其亢极之阳乎？寻果不起。
江某年三十馀，忽两目发赤，牙龈肿痛，渐致狂妄，奔走骂人，不避亲长。其父皇皇，求孟英诊之。脉大而数，重按虚散，与东洋参、熟地黄、辰砂、磁石、龙齿、菖蒲、枣仁、琥珀、肉桂、金箔、龙眼肉为剂，投匕即安，翼日能课徒矣。（昔余友彭香林，患此证，医虽知其虚，而治不如法，竟以不起。今读此案，弥增惋叹。）
王月锄令媳，于庙见时忽目偏左视，扬手妄言，诸亲骇然，诘其婢媵，素无此恙。速孟英视之，脉弦滑而微数，苔黄脘闷。盖时虽春暮，天气酷热，兼以劳则火升，挟其素有之痰而使然也。与犀、羚、栀、翘、元参、丹参、薄荷、花粉，送礞石滚痰丸。三服而痰下神清，改投清养遂愈。次年即诞子。
一妇患证年馀，药治罔效。初夏延孟英视之，发热甚于未申，足冷须以火烘，痰嗽苔黄，问有谵语，渴饮无汗。亟令撤去火盆，以生附子捣贴涌泉穴，且嘱恣啖梨蔗。方用人参白虎汤投之，七帖而年馀之热尽退，继与养阴药而瘳。
费伯元分司，患烦躁不眠。医见其苔白也，投以温药，因而狂妄瘛瘲，多方不应。余荐孟英视之，左脉弦细而数，右软滑，乃阴虚之体，心火炽，肝气动，而痰盛于中也。先以犀、羚、桑、菊，息其风；元参、丹皮、莲心、童溲，清其火；茹、贝、雪羹，化其痰，两剂而安。随与三甲、二至、磁朱，潜其阳；甘、麦、大枣，缓其急；地黄、麦冬，养其阴，渐次康复。
朱养心后人名大镛者，新婚后神呆目瞪，言语失伦。或疑其体弱神怯，与镇补安神诸药，驯致善饥善怒，骂詈如狂。其族兄已生邀孟英诊之，右脉洪滑。与犀角、石膏、菖蒲、胆星、竹沥、知母，吞礞石滚痰丸而愈。其大父患四肢冷颤，常服温补，延久不痊。孟英切其脉弦而缓，曰：非虚也。与通络方，吞指迷茯苓丸而瘥。
藁砧远出，妇病如狂。似属七情，而亦有不尽然者。有陈氏妇患此月馀，巫医屡易，所费既钜，厥疾日增。孟英切其脉弦而数，能食便行，气每上冲，腹时痛胀。询其月事，云病起汛后，继多白带，孟英曰：病因如是。而昼则明瞭，夜多妄言，酷似热入血室之候。径从瘀血治可也。予桃仁、红花、犀角、菖蒲、胆星、旋覆、赭石、丹参、琥珀、葱白之剂，两服而瘀血果行，神情爽慧。继去桃仁、红花，加当归、元参，服数剂而瘳。
陈氏妇，年逾四旬，娩后忽然发狂。时值秋热甚烈，或以为受热，移之清凉之所，势不减。或以为瘀，投以通血之药而不效。金、顾二医皆为虚火，进以大剂温补，则狂莫能制。或云痰也，灌以牛黄丸亦不应。浼孟英视之，切脉弦数，头痛睛红，胸腹皆舒，身不发热，乃阴虚而肝阳陡动也。先灌童溲，势即减。剂以三甲、二至、丹参、石英、生地、菊花、牛膝、藕，用金饰同煎。一饮而病若失。愈后询之，果因弄瓦而拂其意耳。
陆渭川令媳患感，适遇姅期医治数日，经止而昏狂陡作。改从热入血室治，转为痉厥，不省人事。所亲沉雨阶为延孟英诊之，脉弦软而虚滑，气逆面青，牙关不开，遗溺便秘。令按胸次，坚硬如柈。此冬温尚在气分。如果热入血室，何至昼亦昏迷。良由素多怫郁，气滞痰凝。用柴胡则肝气愈升，攻瘀血则诛伐无过。予小陷胸合蠲饮六神汤，加竹沥，调服牛黄至宝丹一颗。外以苏合丸涂于心下。痰即涌出，胸次渐柔，厥醒能言，脉较有力。次日仍用前方，调万氏清心丸一粒。果下痰矢，渐啜稀糜。改授肃清，数日而愈。续有顾某陡患昏狂，苔黄便秘，卧则身挺，汗出五心。医云热入膻中，宜透斑疹，治之加剧。孟英诊脉弦缓不鼓，身无大热，小溲清长。的非外感。乃心虚胆怯，疑虑忧愁，情志不怡，郁痰堵窍也。以蠲饮六神汤，合雪羹，加竹叶、莲子心、竹沥。服二剂，狂止，自言腹胀而头偏左痛，仍以前方，吞当归龙荟丸。大解始下，改用清火、养心、化痰舒郁之法而愈。

痫  ***************************
朱君庆雨次郎，夙有痫证。因劳伤之后，发冷吐酸，不饥神惫，服药数剂，遂致故疾日作数次。医者术穷。馀脉之，弦细若伏，而肢冷如冰，苔白如砂，涎沫频吐，头疼而晕，重裘不知温。是热深厥深，误投热药，而饮邪内盛，故热邪隐伏不显也。询其小溲果甚赤。以导痰汤去草，合雪羹，加芩、连、栀、茹、木通煎，吞当归龙荟丸，覆杯而愈。

疑惧  ***************************
顾升庵参军之仲郎，久患多疑善恐，（痰之见证）不出房者数年矣。食则不肯与人共案，卧则须人防护，寡言善笑，（热之见症）时或遗精。多医广药，略无寸效。孟英切脉甚滑数，（脉与证合）与元参、丹参、竹黄、竹茹、丹皮、黄连、花粉、栀子、海䖳、荸荠为剂，送服当归龙荟丸。四帖，即能出署观剧，游净慈而登吴山。参军大喜，以为神治，次年为之配室。
己酉春，胡孟绅山长患疑，坐卧不安，如畏人捕。自知为痰，饵白金丸吐之，汗出头面，神躁妄闻。（撩动其猖狂之势）孟英切其脉弦滑洪数，不为指挠，投石膏、竹茹、枳实、黄连、旋覆、花粉、胆星、石菖蒲，加雪羹、竹沥、童溲，吞礞石滚痰丸。下其痰火，连得大解，夜分较安。惟不能断酒，为加绿豆、银花、枳椇子，吞当归龙荟丸。旬馀脉证渐平，神气亦静。尚多疑惧，改授犀角、元参、丹皮、竹叶、竹茹、贝母、百合、丹参、莲心、猪胆汁炒枣仁、盐水炒黄连，吞枕中丹，以清包络肝胆之有馀而调神志。又旬日，各恙皆蠲，即能拈韵，继与十味温胆法善其后。
洪张伯孝廉令弟苏仲，乡试后，自以场作不惬于怀，怏怏数日，渐以发热。医作伏暑治，日形困顿，懒语音低，神情恍惚，稍阁眼辄以文有疪累如何中式云云。屡服牛黄、犀角等药，竟无寸效。延孟英视之，时时出汗，不饥溺少，舌绛口乾，切脉虚软以数，曰：此心火外浮也，昔贤惟王损庵论之独详。今人罕读其书，每与温暑逆传证混淆施治。夫心犹镜也，彼热邪内陷，袭入心包，则雾障尘蒙之象也，故可磨之使明，是为实证，今心阳过扰，火动神浮，乃铜质将鎔之候也。法宜坚之使凝，是为虚证。良由阴分素亏，心营易耗。功名念切，虑落孙山。病属内伤，似乎外感，大忌发表，更禁寒凉，又非东垣补中益气之例，无怪医者为之技窘也。而有药治病，无药移情，余有一言，可广其意。文之不自惬于怀者，安知不中试官之意乎？且祸盈福谦，《易》之道也。尝见自命不凡者，偏不易售；而自视欿然之士，恒于意外得之。即此一端，吾可必其中也。病者闻之，极为怡旷。服药后各恙渐安，半月而愈。及榜发，果获隽。佥云药既神妙，而慧吐齿牙，竟成吉忏。仁言仁术，医道通仙，可于孟英信之矣。其方则甘草、乾地黄、麦冬、枸杞、盐水炒黄连、紫石英、龟板、龙齿、珍珠也。迨季冬，两孝廉将北上，其母夫人陡病恍忽，孟英往诊曰：高年素多忧虑，而别离在即，神倏飞阳，纵有仙丹，亦难救药。另邀他医视之，皆云冬温。须过十四日，及旬而没，神气不昏。始信孟英镜质消鎔，与尘濛雾障有殊也。
张友三室，去春受孕后，忽梦见其亡妹。而妹之亡也，由于娩难，心恶之。因嘱婢媪辈广购堕胎饵服，卒无验。冬间娩子后亦无恙。自疑多饵堕胎药，元气必伤，召朱某治之。述其故，朱即迎合其意，而断为大虚之候，且云苟不极早补救，恐延蓐损。病者闻而益惧，广服补剂，渐至卧榻不起，多药弗效。延至仲春，族人张镜江为邀孟英视之，不饥不寐，时或气升，面赤口乾，二便闭涩，痰多易汗，胸次如舂，咽有炙脔，畏明善怒，刻刻怕死，哭笑不常，脉至左部弦数，右手沉滑，曰：此郁痰证，误补致剧也，与上年李健伯令正之病情极相类。第彼已年衰而伤于忧思谋虑，是为虚郁；此年壮体坚，而成于惊疑惑惧，是为实郁。虚郁不为舒养，而辄投温补，则郁者愈郁，而虚者愈虚。实郁不为通泄，而误施温补，则郁不能开，而反露虚象，所谓大实有羸状也。医者但云补药日投，虚象日著。不知虚象日形，病机日锢。彼岂故酿其病而使之深耶？亦是一片仁心，无如药与病相僢而驰，盖即好仁不好学之谓耳。余非好翻人案，恐不为此忠告，未必肯舍补药而从余议也。病者闻之大悟，即授小陷胸合雪羹，加菖蒲、薤白、竹茹、知母、栀子、枳实、旋、赭出入为方，吞当归龙荟丸。三剂后，蒌仁每帖用至八钱，而大解始行，各恙乃减。半月后，心头之舂杵始得全休。改用清肃濡养之法，调理匝月，汛至而痊。
秀水严小亭令正，五十八岁。因数年前，家有讼事，屡遭惊吓，而起疑病。自欲吞金，虽己衣不敢用钮釦，并时絷手足。即夫媳儿孙，皆屏绝不许入房，云恐自摘他人之衣釦、环饰嚥下也。仅留一媪，在室服侍，而饮食起居如常人。医皆谓其神虚，率投镇补。今秋患右腿青紫肿痛，牙龈臭腐。季秋延余视之，脉弦滑而数，曰：此病不在心而在胆，故能记忆往事，而善谋虑，岂可指为神志不足乎？胆热则善疑，愈补则热愈炽，炽极则传于胃，胃热蕴隆，乃成青腿牙疳也。锢疾已六七年，宜先治其新病。以菖蒲、胆星、石膏、胆草、知母、元参、银花、栀子、白薇、竹茹、黄连，煎调玉枢丹。并令购白马乳饮之。六剂而病减，半月新病愈。仲冬余又游禾，复诊脉较平，而胆亦稍和。盖白马乳，善清胆胃之热也。

内风  ***************************
朱庆云室，年六十六岁。初发热即舌赤无津，钱、丁、任、顾诸医胥云高年液少，津涸堪忧。甘润之方，连投八剂，驯致神悗耳聋，不饮不食，沉沉欲寐，呃忒面红，势已濒危。徐德生嘱其延孟英图之，审其脉弦滑而数，视其舌绛而扪之甚燥。然体丰呼吸不调，呃声亦不畅达。合脉证与体而论之，虽无脘闷拒按之候，确是肝阳内炽，痰阻枢机，液不上承，非津涸也。剂以小陷胸汤，加茹、薤、旋、菖、枇杷叶、苏叶。一饮而夜得微汗，身热即退。次日，痰嗽大作，舌滑流涎，病家诧曰：奇矣。许多润药，求其润而愈燥。何以此剂一投，而反津津若是耶？殆仙丹矣。三帖后，更衣呃止，痰嗽亦减，渐进稀粥，改用沙参、紫菀、苡、斛、归、茹、麦冬、瓜子。服数帖溲畅餐加，而觉肢麻头晕，予参、耆、归、芍、橘、半、熟地、天麻、石英、牛膝、茯苓、桑枝，补虚、息风、化痰而健。
曹氏妇孀居而操家政，人极精干，患恙旬余，诸医以为冬温，而多药罔瘥，势濒于危。伊亲孙位申速孟英挽之，面赤耳聋，脉状细软，舌赤无液，粒米不沾，夜不成眠，便溏溲赤，痰咸咳逆，腹胀气冲，龈肿巅疼，音低自汗，口中甚辣，心下如焚，两足不温，时欲发晕。乃肝肾素亏，心阳内亢。原非感证，药误已深，纵是冬温，亦不可妄施柴葛。况足冷面赤，非浑身发热之比也。既耗其气，更烁其营，阴火潜燃，治宜镇息。方以参、蛎、连、芍、茹、冬、楝、斛、丹参、小麦、龟板、鳖甲，煎吞磁朱丸。一饮胀消，馀证不减，去楝、芍、龟板、鳖甲，加龙齿、银花、导赤散。三服，晕止便坚，小溲亦畅，略安寝食，再去银花、木通、磁朱丸，加知、柏、红枣、紫石英，而麦冬以朱砂染。两帖，火降足和，舌色渐润。又两帖，汗嗽胥减，心下始凉，乃易生地以熟地，滋补而瘳。
癸丑孟春，陈舜廷自宁波旋杭，迓孟英诊视，云：去冬患痰嗽，彼处医家初以疏散，继则建中，诸药备尝，日渐羸困，左胁跃跃跳动，胸次痒如虫行，舌素无苔，食不甘味，嗽甚则汗，夜不安眠，痰色清稀，便溏溲短，恐成肺痿，惟君图之。孟英诊曰：病始肺伤于燥，治节不行。体质素属阴亏，风阳内煽，烁其津液，故右脉软滑而虚。温以辛甘，致左脉浮弦且数。虽非肺痿，而上下交虚。治先保液息风，续宜壮水，可奏肤功。徒化痰理嗽，见病治病，有何益乎？爰以沙参、苇茎、冬瓜子、丝瓜络、竹茹肃肺气，甘草、石斛、燕窝生津液，冬虫夏草、石英、牡蛎息风阳。投剂即嗽减能眠，旬日后去冬子、石斛，加归身、麦冬、茯苓。服数帖，两脉较和，餐加溺畅，再去牡蛎、甘草、丝瓜络，加熟地、盐橘红。十馀剂，各恙皆安。以高丽参易沙参，善后而康。
孟夏许芷卿偶自按脉，左寸如无。招他医诊之，佥云心散，举家惊惧，己亦皇皇。屈孟英视之，曰：劳心而兼痰火之郁，故脉伏耳。其火升面赤，不寐胁鸣，乃惊骇激动肝胆之阳勃然升越，非本病也。予人参、黄连、菖蒲、紫石英、小麦、麦冬、莲子心、红枣、竹叶、甘草为方，一剂知，二剂已。
石北涯之大令媳，忽患多言不寐，面赤火升，汗出心摇，仓皇欲死。孟英察脉虚弦小数，乃赋质阴亏。将交春令，虚阳浮动，有鸢飞鱼跃之虞。亟以人参、龙齿、牡蛎、石英、甘草、百合、小麦、竹叶、红枣、青盐水炒黄连为剂，引以鸡子黄，投匕即安，续加熟地、阿胶滋填而愈。
乙卯冬初，余挚眷回藉，卜居济諪溪。秀水吕君慎庵邀余游新塍，视屠舜传之女适张氏者。据云病起产后，延至五年，久卧于床，势成瘫痪。广服补剂，迄不见功。及入室视之，病者尚著单衣，贴身仅铺草蓆，而窗户尽扃，因询畏热而喜暗乎？曰：然。按脉弦而滑，执烛照之。面有赤色，苔甚黄腻。复询其胸闷气升乎？溲热易汗乎？亦曰然。且汛事仍行，饥不能食，耳鸣头晕，腿软痰多，病不在于血分。虽起自产后，而根株实不在是。细诘之，始云未嫁之前，宿有气升眩晕之疾，于今已十载矣。余曰：是也。此固风阳内炽，搏液成痰之证。因娩而血大去，故发之较剧。医者不揣其本，而齐其末，遂以为产后之虚，温补率投，升逆愈甚。下虚上实，致不能行。与清火降痰之剂而别，曰：气得下趋，病可渐愈。后闻其西席锺君子安向慎庵云：服王药五帖，即能扶杖而出矣。
谢君再华之室，偶患齿痛，日以加甚。至第五日，知余游武林，拉往视之，已呻吟欲绝，浑身肉颤。按脉不能准，问病不能答，苔色不能察，惟欲以冷物贴痛处。余谛思良久，令以淡盐汤下滋肾丸三钱，外以坎宫锭涂痛处，吴茱萸末醋调贴涌泉穴。次日复诊，已谈笑自若，如常作针黹矣。向余致谢曰：昨夜一饮即寐，而病如失，真仙丹也。余曰：昨日大窘，若非素知为肝阳内炽之体，几无措手。今火虽降，脉尚弦数，宜用滋潜善后。以一贯煎方，嘱其熬膏服之，遂不复发。
仁和胡次瑶孝廉，北上未归，其令正于仲夏陡患肢麻昏晕，速余往视。面微红，音低神惫，睛微赤，舌苔微黄，足微冷，身微汗，胸微闷，脉微弦。乃本元素薄，谋虑萦思，心火上炎，内风随以上僭也。不可误以为痧闭，而妄投香燥辛散之品。以人参、龙、蛎、菖、连、石英、麦冬、小麦、竹叶、莲子心为方，两服而愈。寻与平补，以善其后。

不寐  ***************************
钱塘姚欧亭大令宰崇明，其夫人自上年九月以来，夜不成寐，佥以为神虚也。补药频投，渐不起榻，头重如覆，善悸便难，肢汗而心内如焚，多言，溺畅畏烦，而腹中时胀，遍治无功。其西席张君心锄屡信专丁邀诊，余不得辞，初夏乘桴往视。左寸关弦大而数，右稍和而兼滑，口不作渴，舌尖独红。乃忧思谋虑，扰动心肝之阳，而中挟痰饮，火郁不宣。温补更助风阳，滋腻尤增痰滞。至鹿茸，为透生巅顶之物，用于此证，犹舟行逆风，而扯满其帆也。明粉为芒硝所炼，投以通便，是认为阳明之实秘也。今胀能安穀，显非腑实，不过胃降无权，肝无疏泄，乃无形之气秘耳。遂以参、连、旋、枳、半、芍、蛤、茹、郁李、麻仁、凫茈、海䖳，两服即寐，且觉口苦溺热。余曰：此火郁外泄之征也。去蛤壳，加栀子。便行胀减，脉亦渐柔，再去麻、郁、雪羹，加石英、柏子仁、茯苓、橘皮、小麦、连子心、红枣核。三帖各恙皆安，去石英、栀子，加冬虫夏草、鳖甲为善后，余即挂帆归矣。然不能静摄，季夏渐又少眠，复遣丁谆请。余畏热不行，命门人张笏山茂才（即渠西席之子也。）往诊，遵前而治，遂以告愈。

不语  ***************************
书贾陈南桥患冬温，数日后谵妄不眠，所亲任殿华竭力清解，热退便行，忽然不语，因迓孟英视之。入房见其危坐于榻，面无病容，两目开阖自如，呼之不闻不答，若无知识者。按脉左寸细数无伦，尺中微细如丝。乃肾阴素伤，心阳过扰，真水下竭，真火将施，纵有神丹，不能接续。吾师赵菊斋先生暨许少卿皆在座，佥云渠有八旬老父，一岁孤儿，盍忍恝然，勉为设法。如犀角、紫雪之类，以图万一，不亦可乎？孟英曰：此非痰滞于络，亦非热传手少阴。适从高孙两家来，并此为三败证。馀一日而遇之，皆无药可用，不敢立方。平素不畏大证，君辈共知，稍有可为，毋劳谆嘱也。既而果逝。
仁和邵位西枢部令爱，字许子双司马为媳者，在都患心悸头晕，渐不起榻，驯致不能出语。旋杭，多医治之，佥以为虚，广眼补剂。遂减餐少寐，频吐痰涎，畏风怕烦，溲短便闭，汛愆带盛，以为不能过冬至矣。适余游武林，赵君菊斋，嘱其邀诊。脉象弦数而滑，面白唇红，目光炯炯而眉蹙，苔黄羞明乳裂。既非瘄证，又非失音。强使出一二字，则艰涩异常，摇手点头，或以笔代口，又无妄见，亦非祟病。余谛审之，谓其必起予惊恐，而痰涎阻于窍隧。病者颔之，以起病时，为一大瓶堕地，乍闻其声，而一吓也。遂与清心、肝、胆、胃之法，加舒络、涤痰、开郁之品。服后各恙渐减，眠食渐安。丙辰春，余复视之，仍卧于床，仍不出语。按钮氏续觚剩鼠魂一条，与此相似，彼特神其说耳。然余竟不能治之使语，殊深抱愧，录之以质高明。戊午季秋，复游武林往诊，尚如故。闻其仍服补剂，因力劝阻，而赠以清肺、通络、涤痰之品，制丸噙化。服至次年春仲，遍身发疹，频吐秽痰，语能渐出。乃蕴结外解，从此肃清，可期奏绩，初论尚不甚爽。

类中  ***************************
徐梦香，年近六旬，患手颤不能握管。孟英以通补息风药，吞指迷茯苓丸而安。仲秋类中，遗溺痰升，昏瞀妄言，汗多面赤，急延孟英视之，脉浮弦洪滑。盖吸受热邪，而连日适服参汤也。与羚羊角、石菖蒲、连翘、栀子、桑叶、菊花、楝、斛、知母、花粉、竹沥、银花、蒿、薇等药。一剂知，二剂神清，乃去羚、菖，加茹、贝、滑石。投之，下利赤白如脓垢者数日，始知饥纳穀，渐以调理而愈。匝月即能作画，季秋仍幕游江右。

瘫痪  ***************************
徐月岩室，患周身麻木，四肢瘫痪，口苦而渴，痰冷如冰，气逆欲呕，汛愆腹胀，频饮极热姜汤，似乎畅适。深秋延至季冬，服药不愈。孟英诊脉沉弦而数，曰：溺热如火乎？间有发厥乎？病者唯唯。遂以雪羹、旋、赭、栀、楝、茹、斛、知母、花粉、桑枝、羚羊、橄榄、蛤壳为方，送下当归龙荟丸。服之递效，二十剂即能起榻，乃去羚、赭，加西洋参、生地、苁蓉、藕，投之渐愈。
郑芷塘令岳母，年逾花甲。仲春患右手不遂，舌謇不语，面赤便秘，医与疏风不效。第四日，延诊于孟英，右洪滑，左弦数，为阳明府实之候。疏石菖蒲、胆星、知母、花粉、枳实、蒌仁、秦艽、旋覆、麻仁、竹沥为方。或虑便泻欲脱，置不敢用。而不知古人「中脏宜下」之「脏」字，乃「腑」字之伪。柯氏云：读书无眼，病人无命。此之谓也。延至二旬，病势危急，芷塘浼童秋门复恳孟英视之。苔裂舌绛，米饮不沾，腹胀息粗，阴津欲竭，非急下不可也。即以前方，加大黄四钱，绞汁服。（急下存阴合法）连下黑矢五次，舌謇顿减，渐啜稀糜，乃去大黄，加西洋参、生地、麦冬、丹皮、薄荷。（滋阴生津尤合法）服五剂，复更衣，语言乃清，专用甘凉充津涤热。又旬日，舌色始淡，纳穀如常，改以滋阴，渐收全绩。逾三载，闻以他疾终。
赵秋舲进士，去秋患左半不遂。伊弟笛楼，暨高弟许芷卿茂才，主清热蠲痰，治之未能遽效。邀孟英诊之，脉甚迟缓，苔极黄腻，便秘多言，令于药中和入竹沥一碗，且以龙荟滚痰二丸，（用药固甚合法，何于脉之迟缓处未见照顾？）相间而投。二丸各用斤许，证始向愈。（如此而止，殊少善后之法）今春出房，眠食已复，而素嗜厚味，不戒肥甘，孟夏其病陡发。孟英诊之，脉形滑驶如蛇，断其不起，秋初果殁。
赖炳也令堂，年近古稀，患左半不遂。医与再造丸暨补剂，服二旬病如故。孟英按脉弦缓而滑，颧赤苔黄，音微舌蹇，便涩无痰，曰：此痰中也，伏而未化。与犀、羚、茹、贝、菖、夏、花粉、知母、白薇、豆卷、桑枝、丝瓜络等药。服三剂而苔化，音渐清朗。六七剂腿知痛，痰渐吐，便亦通。既而腿痛难忍，其热如烙，孟英令涂葱蜜以吸其热，痛果渐止。半月后，眠食渐安。二旬外，手能握。月馀，可扶掖以行矣。

虫  ***************************
一卖酒人姓陆，极窘而又遭颠沛，久而患一异疾，形消善痒，蝨从皮肤而出，搔之蠕蠕，医治莫效。孟英诊曰：悲哀劳苦，阳气受伤，曲糵浸淫，乃从虫化。与补气药，加杉木、桑枝而愈。（亦湿热生虫之治法。）

结胸  ***************************
魏翎谷浼孟英视其郁甥之病，热逾半月，自胸次胀及少腹，痛而不可抚摩，便秘溺赤，舌黑口乾，自汗烦躁，六脉弦强无胃，曰：此恙酷似伤寒大结胸证。结胸烦躁，无药可治。越二日便行而殁。孟英曰：伤寒之邪在表，误下则邪陷而成结胸。未经误下，不为结胸。温热之邪在里，逆传于心包而误汗，则内闭似外脱，顺传于胃府而误汗，则盘踞而结胸。前人但云误汗劫夺胃汁，而未及于结胸者，因结胸证不多见耳。然亦不可不知也，故谨识之。郁病初起，某医用葛根一剂，继则胡某之柴、葛、羌、防十馀剂，酿成是证。（温病忌误汗，不忌误下。以汗则津涸而热益炽，下则热势可藉以少减也。）

关格  ***************************
王雪山于上年误饵透土丹之时，孟英诊治向愈，即嘱其常饮柿饼汤，以杜关格于将来。迨今四月间，形体日瘦，张某进以导湿、疏风、补气之药。孟英偶见之，力劝其温补莫投。且以凡物遇火则乾瘪，得滋则肥润为譬。雪山深韪之，奈为张某辈朝夕虚言所眩，仍服补剂。延至秋间，始延孟英视之。胁痛畏风，周身络胀，时欲敲扑，食少便难，日哺微有寒热，脉来弦涩而数，右寸关弦软以滑。是升降之令久窒，痰邪袭于隧络，（将断语与脉证合参，便知审病之法。）关格之势将成。再四求治，与沙参、茹、贝、薇、蒿、旋、斛、栀、楝、兰草、枇杷叶、丝瓜络、冬瓜子、芦根、茅根等，出入为方。服之寒热既蠲，胁痛亦减。雪山大喜，复请诊之，脉颇转和。第肝阴久为谋虑所伤，最怕情志不怡，必生枝节，小愈奚足为恃，嘱其另邀明眼图之。渠即招沉辛甫、顾听泉、吴卯君、任心柏诸君商之，方案皆与孟英相合。雪山转恳孟英设法，且云：读君之案，洞彻病情，侥倖成全，足感再生之德。即使无效，我亦瞑目而亡。孟英感其言，殚竭心力，以图久延。无如嗔怒萦思，诸多枨触，频有转关，屡生枝节。大便必极捶背尻而始解，上则吐痰恶谷，果成关格之候。肩至伊子旋杭，惑于谗言，翻以竹茹、竹沥为药性太凉，而以不用温补为谤，求乩方，径以麻黄、细辛、鹿角等药投之，遂至舌色乾紫，津涸而亡。不知者未免以成败论，所谓道高谤多。然柿饼汤投于年馀未病之前，其卓见已不可及。而见危受命，勉力图维，肠热心孤，更可钦也。特採其案，以为世之有识者鉴焉。此证即叶氏所谓下竭上结之候也。叶氏虽有方案，亦未知果能取效否？不知古名家遇此，当作何治法，方书中迄无及者。孟英此案，已是开人不敢开之口。至其悉当病情与否，则殊未敢轻论也。

晕眩  ***************************
一老广文，俸满来省验看，患眩晕。医谓上虚，进以参、耆等药，因而不食不便，烦躁气逆。孟英诊曰：下虚之证，误补其上，气分实而不降。先当治药，然后疗病。与栀、豉、芩、桔、枳、橘、菀、贝，一剂粥进便行，嗣用滋阴息风法而愈。
王雪山令媳，患心悸眩晕，广服补剂，初若甚效，继乃日剧，时时出汗，肢冷息微，气逆欲脱。灌以参汤，稍有把握。延逾半载，大费不赀。庄之阶舍人，令延孟英诊视，脉沉弦且滑，舌绛而有黄腻之苔，口苦溲热，汛事仍行。病属痰热轇輵，误补则气机壅塞。与大剂清热涤痰药，吞当归龙荟丸，服之渐以向安。（痰热体实者，此丸须有殊功。）仲夏即受孕，次年二月诞一子。惜其娠后停药，去痰未尽，娩后复患悸晕不眠，气短不饥。或作产后血虚治不效，仍请孟英视之。脉极滑数，曰：病根未刈也。与蠲痰清气法果应。
比邱尼心能，体厚蹒跚，偶患眩悸。医以为虚，久服温补，渐至发肿不饥。仲夏延孟英视之，脉甚弦滑，舌色光绛。主清痰热，尽撤补药，彼不之信，仍服八味等方。至季夏再屈孟英诊之，脉数七至，眠食尽废，不可救药矣。果及秋而茶毗。
胡秋谷令爱，年甫笄，往岁患眩晕。孟英切其脉滑，作痰治，服一二剂未愈。更医谓虚，进以补药颇效，渠信为实。然今冬复病，径服补药半月后，眠食皆废，闻声惊惕，寒颤自汗，肢冷如冰。以为久虚欲脱，乞援于孟英，脉极细数，（阴已伤矣）目赤便秘，胸下痞塞如柈，力辨其非虚证。盖痰饮为患，乍补每若相安，具只眼者，始不为病所欺也。投以旋、赭、茹、贝、蛤壳、花粉、桑、栀、蒌、薤、连、枳等药，数服即安，而晕不能止。乃去赭、薤、蒌、枳，加元参、菊花、二至、三甲之类，服匝月始能起榻。（痰火为患，十人常居八九。而医书所载，皆治寒痰之法，十投而十不效。今得孟英大阐治热痰之法，真可谓独标精义矣。）
曹稼梅令爱，患眩晕脘痛，筋掣吐酸，渴饮不饥，咽中如有炙脔。朱某与温胃药，病日剧。孟英诊脉弦滑，投茹、贝、萸、连、旋、赭、栀、楝、枳、郁、雪羹之药，（和肝、开郁、清痰）十馀剂始愈。
王瘦石令郎迟生，年未冠而体甚弱。夜梦中忽如魇如惊，肢摇目眩，虽多燃灯烛，总然黑暗，醒后纳食如常，月一二发，乃父以为忧而商于孟英。脉之弦细而涩，曰：真阴不足，肝胆火炎所致耳。令服神犀一月，病遂不发。继与西洋参、二地、二冬、三甲、黄连、阿胶、甘草、小麦、红枣，熬膏服之，竟刈其根。逾年完姻，癸丑已生子矣。

厥  ***************************
秋初家慈猝仆于地，急延孟英诊之，脉浮弦以滑。用羚羊角、胆星、牡蛎、石菖蒲、丹参、茯苓、钩藤、桑叶、贝母、橘红、蒺藜等，以顺气蠲痰，息风降火而痊。癸卯春前数日，忽作欠伸而厥，孟英切脉微弱而弦，曰：病虽与前相似，而证则异矣。以高丽参、白术、何首乌、山茱萸、枸杞、桑椹、石斛、牛膝、蒺藜、橘红、牡蛎等，镇补摄纳以瘳。予谓此等证安危在呼吸之间，观前后卒仆数案，可见其辨证之神，虽古人不多让，况世俗之所谓医乎？家慈两次类中，予皆远出，微孟英吾将焉活，感铭五内，聊识数言。惟愿读是书者，体其济世之心，临证得能如是，将胥天下之沉疴而尽起矣。
牙行王炳华室，夏患臂痛，孙某曰风也，服参、耆、归、芍数帖，臂稍愈而脘痛。孙曰寒也，加以附、桂，痛不止而渐觉痰多。孙曰肝肾不足也，重用熟地、枸杞，令其多服取效。不料愈服愈剧，渐至昏厥，孙尚以为药力之未到，病体之久虚。前方复为加重，甚而时时发厥，始请孟英诊之。脉沉而有弦滑且数之象，乃谓炳华曰：此由过投温补，引动肝风，煽其津液为痰，痰复乘风而上，此晕厥之由来也。馀波则奔流经络，四肢因而抽搐；阳气尽逆于上，宜乎鼻塞面浮；浊气不能下达，是以便滞不饥。炳华曰：神见也。温补药服几三月矣，不知尚可救乎？孟英曰：勿疑吾药，犹有望焉。遂与大剂甘寒，息风化饮，佐以凉苦、泄热、清肝，厥果渐止，各恙递蠲。两月后，康复如常。予偶于旧书中检得无名氏钞本一册，所录多岐黄之言，内一条云：附桂回阳，在一二帖之间；万一误投，害亦立至。功过不掩，其性之毒烈，也概可见矣。奈世人不知药为治病而设，徒以贪生畏死之念，横于胸中，遂不暇顾及体之有病无病，病之在表在里，但闻温补之药，无不欣然乐从者，模稜之辈，趋竞存心，知其死于温补而无怨悔也，乃衣钵相传。不必察其体病脉证之千头万绪，仅以温补之品二十馀味，相迭为用，即成一媚世之方。且托足《金匮》之门，摹拟肾气之变。盖知熟地之阴柔，可缚附桂之刚猛，误投不至即败，偶中又可邀功。包藏祸心，文奸饰诈，何异新莽比周公、子云学孔圣哉！人以其貌古人而口圣贤也，多深信而不疑。迨积薪既厚，突火顿燃，虽来烂额焦头之客，其不至于焚身者幸矣！较彼孟浪之徒，误投纯阳药，致人顷刻流血而死者，其罪当加十等。诛心之论，救世之言，知我罪我，不遑计焉。孟英见之，拜读千过，且曰：剿汉学以欺世，由来久矣。徐灵胎之论，无此透彻，可与退之原道文并峙。当考其姓字，于仲景先师庙内建护圣祠以礼之。予谓孟英如此称许，则其可传也奚疑。故附刊此案之后，以证王氏妇温补药服及三月，即所谓阴柔束缚刚猛之故，致人受其愚而不觉者，后之人可以鉴矣。
孟英治其令弟季杰之簉室，因夜间未寐，侵晨饮酒解寒，适见人争谇，即觉心跳欲吐。家人疑其醉也，而欲吐不出，气即逆奔如喘，且肢麻手握，语言难出。又疑为急痧而欲刺之，孟英闻而视之，脉象弦驶，曰：夜坐阳升，饮醇则肝阳益浮，见人争谇，是惊则气更上逆，不可刺也。灌以苏合香丸一颗，下咽即瘥。（此当是痰闭气结之故。苏合丸，辛香通气，故愈。若是肝浮气逆，益以香窜之药，安能愈乎？）
沉新予令岳母，陡患昏厥，速孟英视之。病者楼居，酷热如蒸，因曰：此阴虚肝阳素盛之体，暑邪吸入包络，亟宜移榻清凉之地。随以紫雪丹一钱，新汲水调下可安。而病者自言手足已受缧绁，坚不肯移。家人惊以为祟，闻而束手。孟英督令移之，如法灌药，果即帖然。
朱湘槎令郎留耕，忽于饱食后大吐而厥，冷汗息微。急延孟英视之，厥甫回而腹痛异常，口极苦渴，二便不行，脉来弦缓，乃痰滞而热伏厥阴，肝气无从疏泄也。投雪羹、栀、楝、元胡、苁蓉、萸、连、橘核、旋覆、竹茹、菔汁之药，一剂痛减，再服便行而愈。
张伯虎纪纲李贵，患感数日，忽然昏厥，比沿途追求孟英往视，业已薄暮。主人谓自朝至此，一息奄奄，恐不及灌药矣，实不便屈诊。孟英曰：余既来，且视之。见其面色灰黯，戴眼口开，按其脉尚不绝。与菖蒲、胆星、竹茹、旋覆等为剂，和入童溺，调以牛黄至宝丹灌之，覆杯而起。

诸血  ***************************
范庆簪，年逾五十，素患痰嗽。乙酉秋，在婺骤然吐血，势颇可危。孟英诊曰：气虚而血无统摄也。虽向来咳嗽阴亏，阴药切不可服。然非格阳吐血，附桂更为禁剂。乃以潞参、耆、术、苓、草、山药、扁豆、橘皮、木瓜、酒炒芍药为方，五帖而安。继去甘草、木瓜，加熟地黄、黑驴皮胶、紫石英、麦冬、五味子、龙骨、牡蛎，熬膏服之，全愈，亦不复发。后范旋里数年，以他疾终。
邵子受令壶，患吐血，肌肤枯涩，口渴脉虚大。孟英曰：气分之阴亏也，温补既非，滋填亦谬。以参、耆、二冬、知母、百合、萎蕤、石斛、桑叶、枇杷叶，投之而愈。用补亦要用得其宜，方能奏效。非一味蛮补，即能愈疾也。案中诸法，可以为法。
郑某吐血盈碗，孟英脉之，右关洪滑，自汗口渴，稍一动摇，血即上溢。人皆虑其脱，意欲补之，孟英曰：如脱惟我是问。与白虎汤，加西洋参、大黄炭，一剂霍然。
顾石甫宰娄县，患恙，医治日剧。解任归，求诊于孟英。脉见左寸如钩，曰：病不能复矣。许子双适至，闻而疑之，谓此证气逆血溢，腹胀囊肿，宛似上年康康侯之疾，若以外象观之，似较轻焉，胡彼可愈而此勿治耶？孟英曰：彼为邪气之壅塞，脉虽怪而搏指不挠，证实脉亦实也。此为真气之散漫，脉来瞥瞥如羹上肥，而左寸如钩，是心之真脏见矣。壅塞可以疏通，散漫不能收拾。客邪草木能攻，神病刀圭莫济。证虽相似，病判天渊，纵有神丹，终无裨也。季春果殁。
孙氏女年将及笄，久患齿衄，多医莫疗。孟英诊曰：六脉缓滑，天癸将至耳。与丹参、生地、桃仁、牛膝、茯苓、白薇、滑石、茺蔚子，一剂知，数日愈。（亦治倒经之法。）寻即起汛，略无他患。
锁某，弱冠吐血，杨医连进归脾汤，吐益甚。孟英视之，面有红光，脉形豁大，因问曰：足冷乎？探之果然。遂与六味地黄汤，送饭丸肉桂心一钱，覆杯而愈。（此虚火上炎之证，归脾、中参、耆，性皆上升，故吐益甚。易以引火归原之法，斯愈矣。）
孙执中于春前四日，忽患鼻衄如注，诸法莫塞。夤夜请孟英视之，脉弦而数，曰：冬暖气泄，天令不主闭藏。今晚雷声大振，人身应之，肝阳乃动，血亦随而上溢。不可以其体肥头汗，畏虚脱而进温补也。投以元参、生地、犀角、牡蛎、知母、生白芍、牛膝、茯苓、侧柏叶、童溺诸药，一剂知，二剂已。既而胁痛流乳，人皆异之，孟英与甘露饮加女贞、旱莲、龟板、鳖甲、牡蛎而瘳。
一男子患便血，医投温补，血虽止而反泄泻浮肿。延及半年，孟英诊之，脉数舌绛，曰：此病原湿热，温补翻伤阴液。与芩、连、栀、芍、桑叶、丹皮、银花、石斛、楝实、冬瓜皮、鳖甲、鸡金等药，旬余而愈。
丁未春，金朗然令堂，陡吐狂血，肢冷自汗。孟英切脉弦涩，察血紫黯，乃肝郁凝瘀也。证虽可愈，复发难瘳。与丹参、丹皮、茺蔚、旋覆、苓、栀、柏叶、郁金、海䖳之方，覆杯果愈。然不能惩忿，逾二年复吐，竟不起。
戊申元旦，陈秋槎参军，大便骤下黑血数升，（血为热迫而妄行。）继即大吐鲜红之血，而汗出神昏，（心无血养故神昏。）肢冷搐溺，（肝无血养故痉厥。）躁乱妄言。速孟英至，举家跪泣救命。察其脉左手如无，右弦软，（虚在阴分）按之数。（热在气分）以六十八岁之年，佥虑其脱，参汤煎就，将欲灌之。孟英急止勿服，曰：高年阴分久亏，肝血大去，而风阳陡动。殆由忿怒，兼服热药所致耳？其夫人云：日来颇有郁怒，热药则未服也。惟冬间久服姜枣汤，且饮都中药烧酒一瓶耳。孟英曰：是矣。以西洋参、犀角、生地、银花、绿豆、栀子、元参、茯苓、羚羊、茅根为剂，冲入热童溲灌之；外以烧铁淬醋，令吸其气；龙牡研粉扑汗；生附子捣贴涌泉穴，引纳浮阳。两服血止，左脉渐起，又加以龟板、鳖甲。（介以潜阳法。）服三帖，神气始清，各恙渐息，稍能啜粥，乃去犀、羚，加麦冬、天冬、女贞、旱莲投之，眠食日安。半月后，始解黑燥矢。两旬外，便溺之色皆正，与滋补药调痊。仍充抚辕巡捕，矍铄如常。秋间赴任绍兴，酉秋以他疾终。
蒲艾田，年逾花甲，陡患鼻衄，诸法不能止。速孟英救之，面色黑黯而有红光，脉弦洪而芤。询知冬间广服助阳药，是热亢阴虚之证。与大剂犀角、元参、茅根、女贞、旱莲、石斛、茯苓、泽泻、天冬、知母，投匕而安。续予滋阴药，填补而康。
沉悦亭令正齿衄，五日不止，去血已多，诸方不应。孟英脉之弦滑上溢，投犀角、泽兰、元参、旋覆、生地、花粉、茯苓、牛膝、桃仁、泽泻而安。既而询其经事，本月果已愆期。盖即逆行之候也。继用滋阴清热，乃渐康复。
谢再华室，素患肝厥。孟英于癸卯岁授药一剂，六载安然。今夏偶患齿衄，继渐臭腐，头痛汛阻，彻夜无眠。盖秦某作格阳证治，进以肾气汤数服而致剧也。孟英与大剂神犀汤加知、柏，旬日而瘳。
王子能参军令正，久患吐血，医不能愈。延孟英视之，脉弦滑而搏指，右手较甚，渴喜冷饮，米穀碍于下咽，小溲如沸，夜不成眠，久服滋阴，毫无寸效。孟英以苇茎汤合雪羹，加石膏、知母、花粉、枇杷叶、竹茹、旋覆、滑石、梨汁，大剂投三十剂而痊。继而参军旋省，患久积忧劳，真阴欲匮，竟难救药，寻果仙游。
便血至三十馀年，且已形瘦腰疼，嗽痰气逆，似宜温补之法矣。而嘉定沉酝书患此濒危，求孟英以决归程之及否。比按脉弦数，视舌苔黄，询溺短赤，曰：痔血也。殆误于温补矣。肯服吾药，旬日可瘳。酝书欣感，力排众论，径服其方，果不旬而愈。方用苇茎合白头翁汤，加枇杷叶、旋覆花、侧柏叶、藕，是肃肺、祛痰、清肝、凉血互用也。（徐灵胎批叶案云：便血无至十馀年者，惟痔血则有之。今便血三十馀年，不问可知为痔血矣。惟徐氏未尝出方，孟英此案足为程式。）
孟英治其令弟季杰之簉室，怀妊患嗽，嗽则鼻衄如喷，憎寒乍热，口渴头疼，右脉洪数，授白虎汤合葱豉，投匕而瘳。或云时已隆冬，何以径投白虎？孟英曰，脉证如是，当用是剂。况今年自夏徂冬，亢旱不雨，寒虽外束，伏热蕴隆。此即麻杏甘膏之变法耳。
关琴楚令孙少西，年三十四岁，素善饮。夏间已患著枕即嗽，讳而不言，家人未之知也。迨秋发热，呕吐腹痛。伊父母以为痧也，诸痧药遍投之，寻即气冲咳嗽，血涌如泉，不能稍动，动即气涌血溢。沉某但知其素禀阴亏，遽从滋补，服后益剧。迟孟英诊焉，脉弦洪而数，曰：虽属阴虚，但饮醇积热于内，暑火外侵，而加以治痧丹丸，无不香窜燥烈，诚如火益热矣。亟当清解客热。昔孙东宿治族侄明之一案，与此略同。必俟热退血止，再为滋养。知所先后，则近道矣。病家素畏凉药，而滋补又不应，遂求乩方服之。药甚离奇，并木鳖、麝香亦信而不疑。旬日后，血已吐尽，气逆如奔，不寐形消，汗多热壮。再乞诊于孟英，已不可救药矣。
秀水怀某，三十五岁，自春前偶失血一日，嗣即频发，所吐渐多。延至季冬，聘余往视，左脉虚弦而数，右软大，气逆自汗，足冷面红，夜不成眠，食不甘味，音低神惫，时欲呕酸。此由心境不怡，肝多怫郁，而脉候如斯，有气散血竭之虞。坚欲返棹，然既邀余至，不得不勉写一方，聊慰其意。而病者强作解事，反以所疏舒郁之品为不然，执意要用五味、山萸、姜、桂之类。性情刚愎，此病之所由来。而执迷不悟，更为速死之道矣。既而其妻出诊，脉至弦细，顶癣头疼，心悸带多，不饥五热，亦是水亏木旺。退而谓其所亲曰：兹二人何郁之深耶？始知其无子欲买妾，而妻不许，遂以反目成病。及病成，而妻乃忧悔交萦，因亦致疾。此与曩视省垣顾金城之病同，因家拥钜资，故壮年即虑无子，亦可谓欲速不达矣。而愚妇不知大计，径为一妒字，以致溃败决裂。此时虽亟为置妾，亦无济矣。即以身殉，亦何益乎？录之以垂炯戒。
一少年久患内热，鼻衄龈宣，溺赤便艰，睛红口渴，热象毕露。因阳萎经年，医者但知为阳虚之证，而不知有因热而萎之病，遂进温补，其热愈炽。父母不知，为之毕姻，少年大窘，求治于余。脉滑而数，曰：无伤也。与元参、丹皮、知、柏、薇、栀、石菖蒲、丝瓜络、沙参、蛤壳、竹茹，服六剂。来报昨夜忽然梦遗，余曰：此郁热泄而阳事通矣，已而果然。

诸痛  ***************************
金某久患脘痛，按之漉漉有声，便闭溲赤，口渴苔黄，杳不知饥，绝粒五日。诸药下咽，倾吐无馀。孟英察脉沉弱而弦，用海䖳、荸荠各四两，煮汤饮之，径不吐，痛亦大减。继以此汤煎高丽参、黄连、楝实、延胡、栀子、枳椇、石斛、竹茹、柿蒂等药，送服当归龙荟丸，旬日而安。续与春泽汤调补收绩。盖其人善饮，而嗜瓜果，以成疾也。此肝气挟停饮上逆也。缘素嗜瓜果，胃阳久伤，故于平肝涤饮之中，加参以扶胃气。
单小园巡检，患右胁痛，医与温运药，病益甚。至于音瘖不能出声，仰卧不能反侧，坐起则气逆如奔，便溺不行，汤饮不进者，已三日矣。孟英诊其脉沉而弦，与旋覆、赭石、薤白、蒌仁、连、夏、茹、贝、枳实、紫菀，加雪羹服之，一剂知，数剂愈。
一妇患带下腰疼，足心如烙，不能移步，孟英投大剂甘露饮而瘳。
某媪年六十馀，患腰腿串痛，闻响声即两腿筋掣不可耐，日必二三十次。卧榻数载，诸药罔效。孟英察脉沉弦，苔腻便秘，亦广服温补而致病日剧也。与雪羹、羚、楝、胆星、橘络、竹沥、丝瓜络，吞礞石滚痰丸，及当归龙荟丸。四剂，大泻数十次，臭韧异常，筋掣即已，乃去二丸，加栀、连、羊霍。服六剂，即健饭而可扶掖以行矣。此人初病必系血虚不足以养肝，因妄服温补，以致积痰蕴热，胶固不开。孟英治法亦是救药误为多，愈后必继以滋养血液之药，方收全功。
姚令舆令郎，瘄后两腿筋掣，卧则更痛。幼科作风治而愈剧。（不通）孟英以犀角、生地、木通、豆卷、葳蕤、桑枝、丹皮、栀子、丝瓜络，投之而效。此疹后，血为热毒所耗，不足以养肝也，与前证大略相同，特未受温补之累耳。
徐氏妇重身，而患四肢疼痛，不可屈伸，药之罔效。或疑为瘫痪，任殿华令其舍专科而质于孟英。诊曰：暑热入于隧络耳，吾室人曾患此。余以桑枝、竹叶、扁豆叶、丝瓜络、羚羊、豆卷、知母、黄芩、白薇、栀子者，照方服之，果即得愈。吴天士《医验录》有寒中经络之证，与此正相对待。可见病证有寒即有热，不可执一而论也。
吴沄门，年逾花甲，素患脘痛。以为虚寒，辄服温补，久而益剧。孟英诊曰：肝火宜清。彼不之信，延之仲夏，形已消瘦，倏然浮肿，胁背刺痛，气逆不眠，心辣如焚，善嗔畏热，大便时泻，饮食下咽即吐。诸医束手，乃恳治于孟英，脉弦软而数。与竹茹、黄连、枇杷叶、知母、栀、楝、旋、赭等药，而吐止。饮食虽进，各恙未已，投大剂沙参、生地、龟板、鳖甲、女贞、旱莲、桑叶、丹皮、银花、茅根、茹、贝、知、柏、枇杷叶、菊花等药，出入为方。二三十剂后，周身发疥疮而肿渐消，右耳出黏稠脓水而泻止。此诸经之伏热，得以宣泄也。仍以此药，令其久服，迨秋始愈，冬间能出门矣。所现诸证，俱属痰热，与弦数之脉相合。但软则根柢不坚，初方乃急则治标之法，次方乃顾及根本，亦不易之次第也。
陈春湖令郎子庄，体素弱，季秋患腹痛自汗，肢冷息微，咸谓元虚欲脱。孟英诊之，脉虽沉伏难寻，（痛脉多沉）而苔色黄腻，口乾溺赤，当从证也。与连、朴、楝、栀、元胡、蚕砂、醒头草等药而康。次年患感，复误死于补。又夏酝泉延孟英视钱妪腹痛欲绝证，因见弦滑之脉，与当归龙荟丸而安。
朱湘槎令媳，患小溲涩痛，医与渗利，反发热头疼，不饥口渴，夜不成眠。孟英诊之，脉细数，乃阴虚肝郁，化热生风，津液已烁，岂容再利。与白薇、栀子、金铃、知母、花粉、紫菀、麦冬、石斛、菊花，服之即愈。（愈后仍当以滋阴善后）其侄新泉之室，怀娠患痢，医投温燥止涩，腹痛甚而遍身发黄，饮食不思，孟英视之暑湿也。与芩、连、银花、茅根、桑叶、栀、楝、竹叶、茵陈、冬瓜皮而愈。
吴酝香大令仲媳，汛愆而崩之后，脘痛发厥，自汗肢冷。孟英脉之，细而弦滑，口苦便涩。乃素体多痰，风阳内鼓。虽当崩后，病不在血。与旋、赭、羚、茹、枳、贝、薤、蒌、蛤壳为方。痛乃渐下，厥亦止，再加金铃、延胡、苁蓉、鼠矢，服之而愈。迨季冬因卒惊发狂，笑骂不避亲疏。孟英察脉，弦滑而数。与犀、羚、元参、丹皮、丹参、栀子、菖蒲、竹叶、鳖甲、竹沥，吞当归龙荟丸。息风阳以涤痰热，果数剂而安。然平时喜服补药，或有眩晕，不知为风痰内动，益疑为元气大虚。孟英尝谏阻之，而彼不能从。至次年季春，因伤感而狂证陡发，毁器登高，更甚于昔。孟英视之，苔黑大渴，与前方，加真珠、牛黄服之。苔色转黄，弦滑之脉略减，而狂莫可制，改以石膏、朱砂、铁落、菖蒲、青黛、知母、胆星、鳖甲、金铃、旋覆、元参、竹沥为大剂，送礞石滚痰丸，四服而平。继而脚气大发，腹痛便秘，上冲于心，肢冷汗出，昏晕欲厥，与连、楝、栀、茹、小麦、百合、旋、贝、元胡、乌药、雪羹、石英、鼠矢、黄柏、藕等药而安。凡药中用朱砂者，宜另研冲服，不可同入煎剂。
谢谱香素属阴亏，情志抑郁，因远行持重而患咳逆，左胁刺痛，寸步难移，杳不知饥，卧难著枕。延孟英诊之，脉象弦细软数，苔腻痰黏，便难溲少，乃肾气不纳，肝气不舒，肺气不清，胃气不降。投以沙参、枇杷叶、茹、贝、旋、栀、龟板、鳖甲、丝瓜络、瓜冬子、青铅、白前、金铃、藕肉，而以熟地汤煎服。数剂而平，继渐滋填向愈。
张月波令弟，陡患腹痛，适啖羊肉面条之后，医皆以为食滞，连进消导，痛甚而渴，得饮大吐，二便不行。又疑寒结，叠投燥热，其病益加，呻吟欲绝，已四日矣。孟英视之，脉弦数，苔干微黄，按腹不坚。以海䖳一斤，凫茈一斤，煎汤频灌，果不吐。令将余汤、煎栀、连、楝、斛、茹、芩、枇杷叶、知母、延胡、柿蒂、旋覆为剂，吞龙荟丸。投匕而溲行痛减，次日更衣而愈。
谢谱香素体阴虚，忽患环跳穴痛，始而下及左腿，继而移于右腿，甚至两足转筋，上冲于腹间，或痛自乳起，下注于髀，日夜呼号，肢冷自汗，略难反侧。医见其血不华色，辄投补剂。迨仲春孟英自江西归，诊脉弦软微滑，畏热知饥，溲赤便坚，舌红不渴，乃阴虚而痰气滞于厥阴也。以苁蓉、鼠矢、竹茹、丝瓜络、橘核、茴香汤炒当归、吴萸汤炒黄连、川椒汤炒乌梅、延胡汤炒楝实、海䖳、凫茈为剂，一服即减，数啜而安。继与虎潜加秦艽而起。
庄芝阶舍人令爱，孀居在室，陡患气冲欲厥，脘痛莫当，自服沉香、吴萸等药，病益剧，而呕吐发热，略有微寒。孟英按脉弦滑且数，苔色滑腻微黄，而渴喜冷饮，便秘溲热，眠食皆废。是伏痰内盛，肝逆上升，而兼吸受暑热也。予吴萸水炒黄连、枳实、竹茹、栝蒌、石膏，旋覆、赭石、知母、半夏、雪羹。服二剂，吐止痛减；五剂热退，而解犹不畅；旬日始得豁然。乃去石膏、知母、旋、赭，调之而愈。
儒医何新之，素患脘痛，每日必吐水数缶始舒畅。吐后啖面食肉，如汤沃雪，第不能吃饭者十馀年矣。季秋痛吐益甚，饮食不进，平肝通络，诸治不瘳。人极委顿，屈孟英视之。脉弦滑而软，曰：中虚停饮也。以六君去甘草，加桂枝、厚朴、牵牛，服之积饮果下，痛亦渐休，吐止餐加，精神稍振。乃去牵、朴，加附子、白芍、慧仁，与之遂愈，且能吃饭。病者谓既能吃饭，善后药不肯多服。迨仲冬中旬出门诊疾，骤与严寒，归即痛作，连服荔香散数日而逝。盖中气素虚者，不可专用香散之药也。
许兰屿令正，自夏间半产后患感证，虽已治愈，而腰腹左痛时作。多医杂治，其痛日增，食减汛愆，卧床不起。黄某谓诸药无功，惟有肾气汤先固其根本。频服之痛益剧，且痛作之时，则带下如注。黄谓显系真火无权，附、桂复为加重，遂至痛无停晷，呻吟欲绝，陈春湖嘱迎孟英诊之。左关尺弦数无伦，形消舌赤，彻夜无眠，是肾阴大亏，肝阳极炽，营液耗夺，八脉交虚之证也。用龟板、乌鲗、苁蓉、枸杞、归身、楝实、竹茹、白薇、黄柏、丝瓜络、蒲桃干、藕为方，一剂知，数剂已。续加熟地、阿胶，调理月馀，经行而愈。
孙位申，陡患喉偏左痛，下及乳旁，神疲欲卧，动即凛寒，速孟英视之。脉弦细以软，苔薄白，口不渴，痰多且韧，溺赤不饥。是暑湿内伏而肝郁不舒，且阴分素亏，复伤劳倦也。昔人之清暑益气汤、藿香正气丸，皆是成法。设误投之，悉为戈戟。幸病家深信不疑，旁无掣肘。予射干、兜铃、蒌壳、通草、滑石、竹茹、丝瓜络、冬瓜子、枇杷叶、荷杆。极轻清之药一剂，即吐胶痰数碗，汗出周身，喉痛较松，凛寒亦罢，而身痛微热，苔色转黄。去射干、兜铃，加栀子、豆卷服之，热退痛减。再去滑石、豆卷，加石斛、沙参、野蔷薇露投之，知饥啜粥，诸恙悉安，嗣用养阴充液而愈。
乙巳秋，拙荆年三十二岁，忽患四肢痠痛，早晚尤甚。初谓其平素劳瘁所致，己而日剧。延医治之，以为痛风，服药不效，单方针灸，无不遍试，至冬令渐难行走。次年春，山阴俞某作虚风治，用参、术、熟地、桂、附等药。（文）恐方热，减去附子，服十馀剂，遂手足拘挛，不能屈伸，日夜号痛，如受炮烙，眠食皆废，痰韧如石，皮肤燥裂，鳞起如松。至夏更加两腋肿核，阴户疮糜，痛不可支。业师顾听泉先生，荆人之舅氏也，求其援手。云两脉弦数，舌绛无津，况汛断半年，破䐃脱肉。《经》言九候虽调，犹属不治，危殆若此，不能过夏至也。因请孟英先生救之，先生来视曰：营分素亏，阴液尽烁，幸病在经络，犹可图治，第恐成废耳。授以西洋参、元参、生地、天冬、麦冬、知母、花粉、银花、甘草、葳蕤、石斛、丝瓜络等药，出入为剂，用竹沥、梨蔗诸汁和服。酷暑之时，则加生石膏、西瓜汁。（文）遵方恪服，计烧沥之竹四五十竿，榨浆之蔗七八十枝，捣汁之梨五六十斤，绞汁之瓜三四十枚，果痛渐以减，疮渐以平，肤渐以蜕，食渐以增。仍溉以凉润生津，兼佐熟地、枸杞、归身之类。服至两载，月事乃行。又半年，肌肉渐充，手足亦能舒展，闻者无不惊异。今则形神如昔，步履虽未能如常，已可坐轿出门。是证也，不遇先生，必致夭枉。既铭诸心，复录之以为后人鉴。钱塘张文辉月卿谨识。（病人久卧床蓐，则腰臀磨穿，《内经》谓之破䐃，俗呼㾬疮是也。最为难治。孟英令人于初起时，即用广东羊皮金贴之甚效。然此等隹案，前未收辑。今张君闻有三编之辑，附录于此，益信遗珠不少也。）
许兰屿令正，素属阴亏，舌常脱液。季秋患脘下疼胀，得食愈甚，映及胁背，宛如针刺，稍阁眼则心掣动而惊寤。自按痛处，则涌水苦辣，渴不欲饮，溲少神疲。自疑停食，服楂曲而益剧。孟英视脉弦软，曰：此停饮也。饮停则液不能上，故口渴。而饮，即水也。内有停水，故不喜饮。其舌上脱液，虽属阴虚，亦由饮隔。寐即心掣者，水凌火也。得食痛加者，遏其流也。以苓、泽、橘、半、旋、蛤、连、䖳，加生姜衣投之，溲行得睡。惟晚食则脘下犹疼，疼即心热如火，且面赤头痛，腿冷腰痠，必俟脘间食下，则诸恙皆平。孟英曰：此停饮虽蠲，而肝火升也，宜参潜养为治矣。改授沙参、苁、归、竹茹、楝、柏、石决明、丝瓜络、姜汁炒栀子，少佐生黄连，服之遂愈。

疝  ***************************
金元章，年逾七旬，久患疝厥。每病于冬，以为寒也，服热药而暂愈，终不能霍然。孟英诊曰：脾肾虽寒，肝阳内盛，徒服刚烈，焉能中肯？以参、术、枸杞、苁蓉、茴香、当归、菟丝、鹿角霜、桂、茯苓、楝实、黄连、吴萸、橘核等药为方服之。今数年无恙矣。

便浊  ***************************
吕慎庵云：余于去冬行路过劳，两足剧痛，调治至今年春杪似觉小效，而阴头觉冷，因食牛骨髓以冀收功，遂患便浊，茎中梗涩，时欲小溲，腰脊板痛，俯不能仰。清心益肾之品，备尝无效。秋初舵舟直诣潜斋请诊，孟英先生曰：胆经郁火未清，所服牛髓，壅气助火，是犹适燕而南其指矣。爰定沙参（四钱），直生地（六钱），淡当归（一钱），女贞（三钱），旱莲（三钱），盐川柏（一钱），酒龙胆（八分），生薏仁（四钱），川楝肉（钱半），丝瓜络（钱半），生甘草梢（六分），砂仁（八分，研冲）。一方服十剂，溺涩巳减，腰足犹疼，请改方。先生以沙参（四钱），生地（六钱），淡归身（钱半），络石（四钱），柏子霜（三钱），淡苁蓉肉（一钱），酒川柏（一钱），川楝肉（钱半），鲜竹茹（三钱），藕汁（一杯，和服）为剂。亦服十数帖，证去八九，而小溲犹浑，有秽气。先生令以虎潜丸料熬成膏，藕粉和杵为丸。服至三料，小溲清畅，粗健如常。是证也，历半载有馀，屡访前辈证治，未有毅然直指病源如先生者，获痊后铭感无既。隔垣之视，允宜垂世，敢赘数言，以备採辑。

遗精  ***************************
一少年，骤患遗精，数日后形肉大脱，连服滋阴涩精之药，如水投石。孟英与桂枝汤，加参、耆、龙，牡，服下即效，匝月而瘳。（此阳浮于上，阴孤于下，故非滋阴涩精所能治。仲景桂枝龙骨牡蛎汤，能调和阴阳，收摄精气；又复参、耆、以健其中，故取效甚速。）
屠某患梦遗，久治不愈。耳出脓水，目泪难开，肩胁胸背痠疼，微有寒热，食减神疲。孟英察脉左弦数，右虚软，以三才封髓加龙、牡、黄耆、桑、丹、栀、菊，旬日而瘳。
殳某，久患寒热，精遗自汗，能食神疲，肌肉渐瘦，诣孟英诊之，脉大微弦，予黄耆建中加参、归、龙、牡而瘥。

便秘  ***************************
沉东屏，年愈八秩，患腹胀便秘。孟英诊曰：耄年脉实，天异独厚，证属阳结，法宜清火。与四洋参、石膏、白芍、知母、花粉、桑皮、杏仁、橘皮、枳壳、甘草，送更衣丸。四剂而愈。设投别药，势必迁延而败。人亦谓其天年之得尽，断不料其药治之误也。后四年始殁。夏间汪湘筠明府，因食肉病胀，医谓老年气弱火衰，辄投温补，直至腹如抱瓮，始延孟英视之。弥留已极，不可救药矣。
张孟皋少府令堂，年逾古稀，患气逆殿屎，躁烦不寐。孟英切脉滑实，且便秘面赤，舌绛痰多，以承气汤下之霍然。逾年以他疾终。
黄履吉患痛吐，孟英已为治愈。仲冬复发，他医药之，已七日不进谷矣，二便秘涩，形肉遽消。再托孟英诊之，与旋、赭、茹、苓、萸、连、柿蒂、楝实、延胡等药，一剂知，三剂愈。
毕方来室，患痰嗽碍眠。医与补摄，而至涕泪全无，耳闭不饥，二便涩滞，干嗽无痰，气逆自汗。孟英切脉，右寸沉滑，左手细数而弦。乃高年阴亏，温邪在肺，未经清化，率为补药所锢。宜开其痹而通其胃。与蒌、薤、紫菀、兜铃、杏、贝、冬瓜子、甘、桔、旋、茹之剂而安。逾二年，以他疾终。（亦少善后之法。）
运粮千总马香谷，患溺秘欲死。所亲赵春山司马，延孟英视之，脉坚体厚，口渴苔黄。投知、柏、栀、楝、犀、菀、蒌、茹之药，送当归龙荟丸而瘳，竟不复发。
阮范书明府令正，患腹痛欲厥。医见其体甚弱也，与镇逆通补之法，而势日甚。孟英察脉弦数左溢，是因忿怒而肝阳勃升也。便秘不饥，口苦而渴，与雪羹、栀、楝、旋、绛、元胡、丹皮、茹、贝，下左金丸而愈。逾年以他疾殁于任所。
吴薇容太史令堂，患痰嗽喘逆，便秘不眠，微热不饥，口乾畏热。年逾六旬，多药勿痊。孟英切其脉，右寸关弦滑而浮，左关尺细软无神。是阴虚于下，痰实于上，微兼客热也。攻补皆难偏任，与茹、贝、旋、斛、浮石、芦根、冬瓜子、枇杷叶、杏仁、花粉为剂，而以熟地泡汤煎服。则浊药轻投，清上滋下，是一举两全之策也。投匕果应。再服而大便行，渐次调养获瘳。戌春患感证，比孟英自江西归，已不能治矣。
海盐任斐庭，馆于关琴楚家。季夏患感，黄某闻其身热而时有微寒也，进以姜、萸、柴、枣等药。数帖热愈壮，而二便不行。更医连用渗利之剂，初服溲略通，既而益秘。居停以为忧，始延孟英视焉。证交十四日，骨瘦如柴，脉弦细而涩，舌色光紫，满布白糜，夜不成眠，渴不多饮，粒米不进，少腹拒按，势将喘逆。虽属下证，而形脉如斯，法难直授。先令取大田螺一枚，（外治法甚妥。）鲜车前草一握，大蒜六瓣，共捣烂，加麝香少许，罨脐下水分穴。方以元参、紫菀、栀子、知母、花粉、海䖳、凫茈，苁蓉、牛膝、天冬为剂，加鲜地黄汁服之。其夜小溲即行，气平略寐。又两剂，大解始下，退热而渐进稀糜，乃去雪羹、栀、菀、苁蓉、膝、地黄汁，加西洋参、麦冬、石斛、乾生地、竹茹、银花等药。又服十馀剂，凡三解黑矢，而舌色复于红润，眠食渐安而起矣。
高氏妇，因戒鸦片而服外洋丸药，诸无所苦，惟便秘不通。医治两月，迄不能下，且仍安穀。而面赤龈胀欲挑，每以银针嵌入齿缝，而拔出之时，银色已如煤黑。孟英诊脉滑数，予犀角、石膏、硝、黄、升麻、蜣螂为剂，（解毒妙品。）和以鲜银花汁一杯。服后夜间登圊三四行，而病去及半，再予清解化毒而痊。
屠小苏令正，自乳经停，泛泛欲吐，或疑为妊。所亲高啸琴进以养阴之药，渐致时有微热，脘闷不饥，气逆嗽痰，卧难著枕，二便秘涩，耳闭汗频。孟英脉之，虚软而涩，曰：根蒂素亏，经停乳少，血之不足；泛泛欲呕，肝乘于胃；率投滋腻，窒滞不行；略受风邪，无从解散，气机痹塞，九窍不和。先以葱、豉、通草、射干、兜铃、杏仁、蒌壳、枇杷叶、白蔻开上，两剂热退。次用小陷胸合雪羹，加竹茹、旋覆、白前、紫菀宣中，三剂便行安穀。继予冬虫夏草、苁蓉、当归、枸杞、麦冬、紫石英、楝实、熟地、牛膝滋下而瘳。
金愿谷中翰，患便秘，广服润剂，粪黑而坚如弹丸，必旬余始一更衣，极其艰涩。孟英诊脉迟软，舌润不渴，小溲甚多。乃久患痹证，坐卧不安，健运迂迟。法宜补气，俾液濡布。所谓中气足，则便溺如常矣。非凉润药所能治也。予大剂参、术、橘、半，加旋覆花以旋转中枢，鸡䏶胵以宣通大肠之气，鸡不溺而粪易下也。更仿《金匮》谷实之例，佐血馀、苁蓉，俾为流通府气之先导。如法服之，数日即解，且较畅润。至三十剂，其病若失。
吴奏云三令郎，甫八龄，患感。幼科治以清解弗瘥，迓孟英视之。脘闷便秘，曰：气机未展耳。投小陷胸，加紫菀、通草、杏仁。服三剂，先战汗而解，寻更衣以愈。当战解之时，家人不知，诧为将脱，欲煎参汤灌之，孟英适至，阻其勿服。既而其妇弟陈某之病略相似，亦用此法而痊。
王子庵令堂，年已古稀。患便秘不舒，时欲挐挣，汗出头晕。医谓其肝气素滞，辄与麻仁丸等药，其势孔亟。伊婿陈载陶屈孟英诊之，脉虚弦而弱，是虚风秘结。予人参、苁蓉、当归、柏子仁、冬虫夏草、白芍、枸杞、楝实、胡桃仁，数帖而痊。次年秋患脘痞疼胀，医者率进温补香燥之药，驯致形消舌绛，气结津枯，始延孟英视之，不及救矣。
管君芝山，拉余治其表嫂吴媪，年五十五岁，上年仲夏患癃二十馀日，愈后小溲迄未通畅，已成锢疾。今秋分后，溺秘不行，医疗旬余，温如姜、桂、乌药，凉如栀、芩、黄柏，利如木通、滑石，皆不效。甚有用益智等以涩之者，渐至腰腹皆胀而拒按，胸高腿肿，不饥不食，大便不通，小便略滴几点，热痛异常，舌绛无津，渴喜沸饮，而不敢多啜，以增胀满，呻吟待毙。脉软而微，乃阴虚气化无权也。以沙参、熟地、连、蒌、芩、泽、麦冬、紫菀、牛膝、车前，加附子一钱、桂心五分，煎成冷服。一周时，溺出桶许，而大便随行，进粥得眠，口苦而喜凉饮。即去附子、桂、连、蒌、菀、膝，加知、柏、芍药、砂仁，数帖而起。缘境窘不复调理，锢疾闻犹存也。
角里街怡昌烛铺，苏妪年已六旬，偶患腹痛。医谓寒也，进以热剂，痛渐剧而腹胀便闭，按之甚坚。又以为肠痈，攻之而愈痛，遂绝粒不眠，呼吸将绝。挽余视之，豚滑而数，舌绛苔黄，口臭溺无，热阻气也。以雪羹煎汤，调益元散五钱，徐灌之，即痛减气平。次日，以雪羹汤，送当归龙荟丸三钱，便行溺畅。随以轻清药数帖而痊。

妊娠  ***************************
孟英邃于医学，从不侈谈脉理，足以见其欿然不自足也。而脉理之最不易切者，莫如妊娠。予闻孟英于乙未春，诊黄履吉室人之脉，曰：妊也。是月天癸犹来，人皆不以为然。次月仍转，但不多耳。复邀孟英诊之，曰：果妊也。汛不断者，荫胎之血有馀耳。逾月汛复行，觉更少矣，人犹以为妄也。四月后经始停，娠亦显，娩如期，人始服其见老。
丙申夏，满洲某选粤东盐场，携眷之任，过浙主于李云台家，请孟英视其如君之恙。孟英诊曰：非病也，熊罴入梦矣。某颇不信，谓经甫停，何以遽断为孕，而又必其为男乎？反生言过其实之疑。既而某延云台入幕，偕赴粤任，次年云台于家书中述及居停果得子，深叹孟英指妙。
予荆人久无孕，辛丑秋汛事偶愆，孟英一诊即以妊断，且以男许，次夏果举一子，惜不育耳。
邵鱼竹给谏仲媳怀妊，孟英于寅春初诊，即许抱孙，秋杪果应。
表弟胡寿者室，偶有小忿，经事涩少，腰腹微胀，自以为怒气所滞也。延孟英诊之，切其脉，曰：怀麟矣。初犹疑之，既而始信，卯春果弄璋。
吴云阶室，年四十馀，寅秋汛断，其腹日胀，医谓病也，治之罔效。迓孟英诊之，孕也。彼犹不自信，乃腹中渐动，始服其言，至期产一女。
癸秋，孟英治石诵义室，脘痛甫愈，适汛逾期，即曰娠矣。既而果日形著，其指下之神妙如此。娠孕之脉，最为难凭。有初娠即现于脉者，有三四月始现于脉者，有始终不现于脉者，此与凭脉断证，有时可凭，有时不足凭，同一至理。予尝以此质之孟英。孟英也以为然。可见真学问人，必不恃虚言以眩世也。
金畹香令媳，半产后，营分不摄，淋漓数月，治之勿瘳。孟英于夏季诊视，两尺皆浮，左寸关弦。与三甲、二至、二地、蒿、薇、柏叶、螵蛸、黄柏为方，服之渐愈。仲秋诊其脉，即断受孕。渠谓怀娠必无病矣，而不知病久初痊，正须培养，虽即受孕，涵养无权，果至仲冬而胎堕矣。肝主疏泄，肾主闭藏，两尺浮而不沉，是肾失其闭藏之职矣；左寸关弦，是肝木太过，独行其疏泄之权矣。填补肾阴，即以涵养肝木。加黄柏之苦以坚之。螵蛸之涩以固之，用药如法，故收效倍捷。
《仁术志》者，海丰张君柳吟所题孟英之医案也，吾师赵菊斋先生，暨庄舍人芝阶为之序。余以未与其事，深以为歉！秋间偶过孟英，适有陈姓者牵羊来谢。孟英颇疑之，其人曰：三月间次媳患时感，而气逆不能眠，医皆畏却，特延君诊。甫按脉云甚滑疾，是为娠象，用药必须顾及。此时次媳于去秋娩后，月事尚未一行，君为此言，阖家未尝不窃笑也。迨疾渐平，哺儿之乳亦不觉少，虽自问亦断断非孕。至六月间腹渐胀，方谓有病，不料昨日倏产一孙，举家敬服高明，故来致谢耳。孟英因谓余云：昨诊魏子恒之室亦妊也，诸医作虚损治。脉虽虚微软数，而滑象仍形。病家深不以吾言为然者，缘病人之女兄二人，皆死于虚劳也。然其伯仲之证，吾皆诊焉。今已十馀年矣，犹忆伯字于关氏，未嫁而卒。证非不治，亦为药误。病中阅吾方案，极为折服，且曰：先生来暮，侬不能起矣。前此延致诸名家，徒曰虚证宜补，而不治其所以虚，方则群聚补药，必以地黄为之冠，虽有参耆，亦列于后。即使用药不乖，而阳生阴长，气为血帅之旨，尚未分晓，况其他乎？吾闻而愕然，何以闺中女子，亦解谈医，细询始知为乾隆间名医吴颖昭先生之女孙也，尤为惋惜。仲适于陈少帘少府，的系损证，若季者因其家怀先入之见，遂致医人迎合误事，岂不可叹！迨秋仲果闻魏氏分娩母子皆亡，方叹孟英之卓见为不可及也。爰採秋冬诸案之治法不同于寻常者，而续成一卷云。
孙位申室，平昔阴虚肝滞，痛胀少餐，暮热形消，咽疼喉癣，不孕育者九年矣。往岁汛愆，人皆谓将不起，而孟英切其脉尚不细，肤犹淖泽，许筹带病延年之策，果月事仍行，而诸恙皆缓，且能作劳。惟饭食日不过合米，今秋延孟英往诊云：经自三月至今未转，一切旧恙，弥见其增。君术虽仁，恐难再延其算矣。及举脉弦滑左甚，遽曰：岂仅可延其算哉，且有熊罴入梦矣。其家闻之骇异，迨季冬果得一子，颇快而健。
胎前产后，疑似极多，号曰专科，尚难措手。陈肖岩孝廉媳，屠仲如之女也。汛愆一度，次月仍行，方疑其病也。孟英诊曰：尺虽小弱，来去缓和，是娠也。继而果然。仲如令弟子缘之室，轻事稍迟，孟英偶诊，亦以孕断，寻验。甫三月，患胎漏，适孟英丁内艰，遂不克保而堕。堕后恶露虽行，而寒热头疼，时或自汗，且觉冷自心中出。医谓类疟，与温化之药，病日甚。交八日，孟英始出门，即延诊之。脉来沉实而数，舌色紫黯，乃瘀血为患耳。予桃仁、泽兰、山楂、茺蔚、旋覆、红花、丹参、通草、琥珀、蛤壳、丝瓜络之剂，服后腹大痛，下瘀血如肺者一枚。次日诸恙较减，乳汁大流，再以前方去通草，加麦、柏投之。服后腹仍痛，复下瘀块累累，而诸恙若失。或问先生，尝言产后腹无痛苦者，不可妄行其血。此证恶露已行，腹无疼胀，何以断为瘀阻，而再行其血耶？孟英曰：正产如瓜熟蒂落，诸经荫胎之血，贯串流通，苟有瘀停，必形痛胀。堕胎如痈疡未熟，强挤其脓，尚有未化之根柈，不能一齐尽出，所以胎虽堕而诸经荫胎之血，萃而未涣，浅者虽出，深者尚留。况是血旺之躯，加以温升之药，挽其顺流之路，窒其欲出之机，未到腹中，胀疼奚作？吾以循经通络、宣气行瘀之法，导使下行，故出路始通，而后腹痛瘀来。然必有脉可征，非谓凡属堕胎皆有是证也。孟英诸案，大抵救温补之失，故寒凉为多。然斟酌尽善，不以苦寒伤生气，则非他人所能学步也。通血之剂，亦清灵无弊。
张氏妇，先于四月间患呕吐。医以为寒，叠进姜、萸之药，致血溢自汗。丐孟英诊之，脉甚滑，按之不绝，舌光无苔，曰：孕也。询其经事，果愆两度。予沙参、枇杷叶、生地、芦根、连、苏、旋、斛之剂而安，仲冬举一男。胎前即患痰嗽，娩后招专科治之，服四物汤增损多剂，而气逆碍眠，嗽则汗出，便溏遗溺，口渴不饥。再乞援于孟英，脉洪大，按之虚软。授沙参、石英、黄耆、薏仁、甘草、牡蛎、石斛、茯苓、小麦、红枣、冬虫夏草之方，两帖而汗收安穀，四帖而渴减便坚，旬余遂愈。
冯益三令正，上年春汛偶愆，颇露虚象。群贤咸以为损，余诊为孕，秋季果举一男。至丁巳春初，产逾三月，既不自乳，汛亦未行，偶感客邪，医疗半月，渐至不饥不食，气自少腹上冲，似有聚瘕，呕恶腹痛，面黄形瘦，溲热便溏，口渴带多，面浮咳逆，佥云己成蓐损，复延余诊，脉滑而弦，遂以孕断。与沙参、苏叶、桑皮、冬瓜皮、黄芩、枳壳、石菖蒲、白薇、橘核、楝实，煎香连丸。三服霍然。后闻六月中旬，产一女甚快。

调经  ***************************
吴馥斋令姐，禀质素弱，幼时凤山诊之，许其不秀。癸巳失其怙恃，情怀悒悒，汛事渐愆，寝食皆废，肌瘦吞酸，势极可畏。孟英以高丽参、盐水炒黄连、甘草、小麦、红枣、百合、茯苓、牡蛎、白芍、旋覆花、新绛等治之，（甘以缓之，苦以降之，酸以敛之，皆古圣之良法也。）各恙渐已。继参归、地滋阴，康强竟胜于昔。
赤山埠李氏女，素禀怯弱，春间汛事不行，胁腹聚气如瘕，减餐肌削，屡服温通之药。至孟秋加以微寒壮热，医仍作经闭治，势濒于危。乃母托伊表兄林豫堂措办后事，豫堂特请孟英一诊以决之。孟英切其脉时，壮热烙指，汗出如雨，其汗珠落于脉枕上，微有粉红色，乃曰：虚损是其本也。今暑热炽盛，先当治其客邪，庶可希冀。（急则治标之法）疏白虎汤，加西洋参、元参、竹叶、荷杆、桑叶。及何医至，一筹莫展，闻孟英主白虎汤，乃谓其母曰：危险至此，尚可服石膏乎？且《本草》于石膏条下致戒云：血虚胃弱者禁用，岂彼未之知也？豫堂毅然曰：我主药，与其束手待毙，盍从孟英死里求生之路耶？遂服二帖，热果退，汗渐收。改用甘凉清馀热，日以向安。继与调气养营阴，宿瘕亦消。培补至仲冬，汛至而痊。次年适孙[金欠/手]伯之弟。
壬寅春，邵小墀室患汛愆，释医诊以为妊，广服保胎药，渐至腹胀跗肿，气逆碍卧，饮食不进。入夏延孟英视之，曰：血虚气滞，误补成胀也。先以黄连、厚朴、山楂、鸡内金、橘皮、大腹皮、枳实、茯苓、栀子、楝实、杏仁、紫菀、旋覆等药，少佐参、术服之。气机旋运，胀去食安。（先疏其滞，以治其胀，亦一定之法。）渐入滋阴养血之治，数月经行而愈。
赵听樵室，高若舟之妹也。去冬偶患脘痛，黄某治之，渐增头疼眩晕，气逆呕吐，痰多不寐，（脘痛而过投香燥，亦能致此证，况误投补乎？）便溏不食，经事不行。始谓其虚，三月后又疑为娠，诸药遍试，病日以进。若舟延孟英脉之，左弦而数，右滑以驶，曰：病药耳，旬余可瘳。赵疑大病小视，不服其方。越半月，病者颈软头难举，医谓天柱已倒，势无望矣。若舟闻之，复恳援于孟英，疏方仍是前诊之法。赵问此病，诸医束手，大剂补药，尚无寸效，而君两次用药，皆极清淡，虽分两颇重，亦焉能有济乎？孟英曰：子何愚耶！药惟对证，乃克愈病，病未去而补之，是助桀也，病日加而补益峻，是速死也。原彼初意，非欲以药杀人。总缘医理未明，世故先熟，不须辨证，补可媚人，病家虽死不怨，医者至老无闻，一唱百和，孰能挽此颓风？令壶体质虽丰，而阴虚有素，是以木少水涵，肝阳偏盛，上侮于胃，则为脘痛。斯时投以酸苦泄肝、甘凉养胃，（叶氏独得之秘。）数日而愈矣。乃温补妄施，油添火上，肺津胃液，灼烁无馀，怒木直升，枢机窒塞，水饮入胃，凝结为痰。虽见证多端，皆气失下降，岂可指眠食废以为劳，月汛爽而为妊耶？予以大剂轻淡之品，肃清气道，俾一身治节之令，肝胆逆升之火，胃府逗遛之浊，枢机郁遏之热，水饮凝滞之痰，咸得下趋，自可向愈。不必矫枉过正，而妄以硝黄伤正气。所谓药贵对证，而重病有轻取之法。非敢藐视人命，故将疲药塞责也。赵极感悟，投匕即效，逾旬果安。又一月经至，嗣与滋养，康复如常。越二载又病，复惑于黄某，而孟英之功尽堕，惜哉！
赵听樵令妹，每汛至则腹胀呕吐，（肝气逆。）腰脊痠疼，（肝血虚。）两腿肿痛，筋掣脘疼，甚至痉厥，多药不效。孟英以金铃子散合左金，加二陈、竹茹、枳实、桂、苓，数剂而愈。续用苁蓉、菟丝、淫羊、杜仲、桑椹、木瓜、续断、香附、归、芍、茴、楝调之，（养血不用地黄，避其腻也。斯为收用补之利而去其弊。）汛至如期，略无痛苦。初冬适杨子朴、寻即受孕。俱肝气横逆之证。其发于汛期者，肝失所养也。孟英先平肝驱痰，而后养血柔肝，亦先标后本之法。
里中张君雪沂令正，三十七岁。于乙巳年患经行腹痛，医进胶艾汤多剂，痛乃日盛，而加以呕吐。迄今十载，诸药备尝，迩年经至益频，痛势益剧，满床乱滚，声彻比邻。乞余诊之，脉弦滑而数，曰：巅痛口渴乎？带多腰痛乎？汛色紫黑乎？病者惊以为神，惨容为之一展。余谓雪沂曰：此证不但温燥腻补不可用，即四物汤亦在禁例，宜乎遍访女科，而竟无一效也。与芩、连、栀、胆、茹、柏、蒿、薇、乌鲗、茅根、藕为剂。服至下月经行，即不吐，痛亦大减。此等药服逾半载，各恙悉蠲。
钱塘张君篪伯令郎韵梅茂才之室，自去年夏间娩后，虽不自乳，经亦未行，方疑其劳也。四月间患感，医进升散药，遂腹膨气逆，肢痉欲厥，或又疑其娠也。延余诊之，脉弦巅痛，乃营虚肝郁，微挟客邪，误投提表耳。以清解轻宣之品，数剂而愈。继参养荣，月事亦至。人皆诧为神治，其实非大病也。
管君幼斋令正，汛停七月，至仲秋经行不多，腹乃微胀，继则胸闷不饥，身有寒热。吕某以桂枝、黄连等药进，而痞闷转加，二便不行，口糜而渴，得饮即吐，夜不能寐，五内如焚。余诊之，脉弦软而细，面赤足冷，神惫不支，是营阴素亏，气机多郁，郁久生热。辛燥忌投，授沙参、蒌、薤、栀、茹、旋、菀、冬瓜子、枇杷叶。二剂，而燥矢行，胸腹舒知饥，吐止，继以宣养而瘥。其汛停良由血不足，非有血不行而阻也。
王西翁令孙芝生茂才室，久患汛行太速，头痛神疲，形瘦内烦，渴喜热饮，纳食滞膈，络胀少眠，脉至软滑虚弦，腿痠而有赤块，甚痛。乃阴亏，水不涵木，风阳内炽，气郁痰凝。议宣养清潜互用法。沙参六钱，鳖甲八钱，首乌三钱，茯苓、菊花各二钱，栀炭、竹茹、桑叶各一钱五分，白薇、黄柏、丝瓜络各一钱，以藕二两、十大功劳一两煮汤煎药。外用葱白杵烂，蜜调涂腿上赤块。仲冬复视，烦减能眠，汛行较缓，头疼腿块均已渐瘥。乃与通补柔潜之剂，后信来，服之甚效。
张宝商室，患凛寒乍热，咳逆，形消面赤，少餐经迟，眩晕。医投补剂，盗汗带频，咸谓不能过春矣。余诊之，脉弦滑而数。本非虚劳，无须补药。乃肝阳内盛，搏液成痰，阻塞气机，法宜清展。以元参、丹参、紫菀、白薇、青蒿、黄柏、石菖蒲、菊花、竹茹、竹叶为方，每服送当归龙荟丸一分。二十剂遂健如初。
枫泾程笙伯令正，半产之后，汛事先期，淋漓不断，时见痛胀，龈衄减餐，苦渴苔黄，脉弦而数。频服补剂，久不能瘳。余投沙参、龟板、制香附、丝瓜络、茹、陈、菖蒲、蒿、栀、薇、柏、藕，十馀帖次，月经即调。复来求诊，与以柔养善其后。

淋带  ***************************
管授青翁季郎蓉舫之室，初冬患寒热，耳聋胸闷，便秘，带下如注，呕渴不眠，粒米不沾者旬余矣，人皆危之。余按脉弦数，舌绛无苔，气逆面红，自求速死。此肝郁深沉，木火内烁，耗津阻气，出入无权。小柴胡汤、逍遥散，皆貌合而神离，误施必然决裂。此辨证用药之所以难也。幸其乔梓深信，遂以小陷胸，加菖、茹、旋覆、栀、芩，芦根汤煎服。一帖，胸渐舒，气渐平。再服稍寐，三服呕止进粥。五剂便行溺畅，寒热亦休，苔布知饥，始改柔养而痊。
娼女荣瑛，就诊于余。自述本良家子，十四岁而天癸至，二十二岁而适人。二十五岁初产，但觉腰腹微酸，子即堕地。三十二岁，再产亦尔。兹又嫁二夫，向不自乳，而产育渐频，分娩渐慢。今春诞子为第十胎，腹痛逾四时而生。在他人犹以为极快，而我已觉渐徐。且年虽五十，天癸不衰，锢疾全无，向不服药。素有微带，近年全无。惟每日吐痰，别无他苦。恐此后有难产之虞，求为设法。余闻而讶之。其貌虽不甚都，而粉黛不施，风致嫣然，肌肤尚似三十许人，真尤物也，始信鸡皮三少之说为不诬。按脉六部皆缓滑而长，左寸关带弦数，是聪明有寿之征。故年愈长而气愈固，是以分娩渐慢也。向有带而近有痰，以左寸关合之，火搏其液，而不下趋也。嘱以六君子加减为常服之方。设再孕，至七八月，以束胎饮频服，可期易娩。渠闻之忻然，受方而去。录之以见赋体之奇。
郎氏妇，崩后淋带，五内如焚，溲热口乾，不饥，脘闷腰疼，肌削，卧榻呻吟，头晕耳鸣，夜不能寐，脉来细数，少腹不舒，滋补杂投，皆不见效。余以菖蒲、沙参、斛、柏、薇、芩、蛤壳、冬瓜子、藕、十大功劳，先为清展。服五帖，热退，渴解，脘舒安穀，且能起坐，夜亦能眠，其气机已调畅矣。参入潜阳养血而痊。

胎前  ***************************
局医黄秀元之舆人韩名谅者，有儿妇重身患热病，局中诸医，皆虑胎陨，率以补血为方，旬日后势已垂危。浼人求孟英诊之，曰：胎早腐矣，宜急下之，或可冀幸。若欲保胎，则吾不知也。其家力恳疏方，遂以调胃承气合犀角地黄汤，加西洋参、麦冬、知母、石斛、牛膝投之，胎落果已臭烂，而神气即清，热亦渐缓。次与西洋参、元参、生地、知母、麦冬、丹参、丹皮、茯苓、山楂、石斛、豆卷、茺蔚、琥珀等药调之，粥食日加，旬日而愈。
满洲少妇，怀娠漏血，医投补药漏如故。间或不漏则吐血。延逾二载，腹中渐动，孕已无疑。然血久溢于上下，甚至纳食即吐，多医不能治。孟英诊之，脉滑数有力，是气实而血热也。证不属虚，补药反能助病，愈补愈漏。胎无血荫而不长，其所以不堕者，气分坚实耳。与大剂清营药，血溢遂止。而稀沫频吐，得饮即呕，口渴心忡，气短似促，乃用西洋参、麦冬、知母、石斛、枇杷叶、竹茹、柿蒂、生白芍、木瓜，重加乌梅投之，覆杯即安，（清肺柔肝，益气生津，与证针锋相对。）次日能吃饭矣。
朱砥斋司李之夫人，屡患半产，每怀妊，服保胎药，卒无效。今秋受孕后病嗽，孟英视之，尽屏温补，纯与清肺。或诘其故，曰：胎之不固，或由元气之弱者，宜补正；或由病气之侵者，宜治病。今右寸脉滑大搏指，吾治其病，正所以保其胎。苟不知其所以然，而徒以俗尚保胎之药投之，则肺气愈壅，咳逆愈盛，震动胞系，其胎必堕矣。朱极钦佩，服之良效。次年夏，诞子甚茁壮。通达之论，凡病俱宜如此看。
李华甫继室，娠三月而崩。孟英按脉弦洪而数，与大剂生地、银花、茅根、柏叶、青蒿、白薇、黄芩、续断、驴皮胶、藕节、胎发灰、海螵蛸而安。奈不能安佚，越数日胎堕复崩，孟英于前方去后六味，加犀角、竹茹、元参为治。或谓胎前宜凉，产后则否，乃招专科暨萧山竹林寺僧治之。咸用温药，且热暴崩宜补。服药数剂，虚象日著，时时汗出昏晕，畏闻人声，懒言息微，不食不眠，间有呃忒，崩仍不止，皆束手待弊矣。复邀孟英视之，曰：此执死书以治活病也。夫血因热而崩，胎因崩而堕，岂胎堕之后，热即化为寒乎？（妙语解颐。）参、术、姜、桂、棕灰、五味之类，温补酸涩，既助其热，血益奔流，又窒其气，津亦潜消，致现以上诸证。脉或不知，而苔黄黑燥，岂不见乎？因与犀角、石膏、元参、知母、花粉、竹沥、麦冬、银花、栀子、石斛、旋覆、青蒿、白薇等大剂投之，神气渐清。旬日后，各恙始平。继去犀角，加生地，服两月全愈。
徐氏妇怀妊患痢，医投温补，胸腹痛极，昏厥，咽糜，水饮碍下。孟英诊之，脉洪数，舌绛燥。亟吹锡类散，灌以犀角、元参、海䖳、茹、贝、栀、菀、知、斛、豆根、射干、银花、楝实诸药。胎下已朽，咽腹之疾随愈。续用甘凉清热存津调之。
汪氏妇，自孟秋患痢之后，大解溏泄未愈，已而怀娠，恐其堕也，投补不辍。延至仲冬，两目赤障满遮，气逆碍眠，脘疼拒按，痰嗽不食，苦渴无溺。屈孟英诊之，脉甚滑数，曰：此温补所酿之疾也。夫秋间滞下，原属暑湿热为病。既失清解，逗留而为溏泄。受孕以来，业经四月，虑其堕而补益峻，将肺胃下行之令，皆挽以逆升，是以胸次堵塞而疼，喘嗽不能卧。又恐其上喘下泄而脱也，补之愈力，治节尽废，溲闭不饥，浊气壅至清窍，两目之所以蒙障而瞽也。与沙参、蛤壳、枇杷叶、冬瓜子、海石、旋覆、苏子、杏仁、黄连、枳实、海䖳、黄芩、栀子，重加贝母。服二剂，即知饥下榻，目能睹物矣。论极透快，说尽庸医之弊。
叶承恩室，怀妊患感，昏谵不眠，善呕便秘，汗出不解，脉涩口乾。乃营阴素亏，邪热内炽。以元参、石膏、知、芩、茹、贝、银花、枇杷、薇、栀、楝、斛，投数帖而愈。
夏氏妇怀娠患感，医投温散，渐至气冲不寐，时欲痉厥，脘闷呻吟，渴难受饮。所亲张养之，延孟英诊之，脉滑数而溢。与小陷胸，加旋、薤、石膏、知、栀、茹、杏、腹皮、苏子、竹沥、海䖳大剂，投旬日而愈。设用轻浅之方，焉克有济耶？
朱次膺令正，姅后偶有微寒微热，医与解散药一剂，遂神疲自汗，不食不眠，泛泛欲呕，时时欲晕，肢麻且软，气欲上冲，舌赤微苔，溺频脘痛，便溏不畅，目不欲张，心悸懒言，欲噫不达。孟英察其脉，虚弦软数，曰：此阴虚素亏，忧愁劳瘁之馀，血从下夺，八脉交虚，正所谓阳维为病苦寒热，阴维为病苦心痛也。岂可以有寒热而即从疟治哉？授以龟板、鹿角霜、当归、枸杞、白薇、紫石英、甘草、大枣、小麦、牡蛎，数剂而安。嗣与熟地、枣仁、当归、杞子、麦冬、楝实、苡仁、黄连，壮水和肝而愈。
蒋敬堂令正，怀妊九月，忽患胎上撞心，面浮痰塞，四肢搐溺，神气昏瞀。亟延孟英视之，予紫苏、菖蒲、半夏、枳实、茯苓、橘皮、羚羊、钩藤、旋覆、赭石为剂。服后即举一男，母子皆安而愈。同时闻幼科王蔚文令媳妊已临月，患证亦尔，治不如法，不产而亡。
朱逵士令正，怀妊八月，脘痛便溏，跗肿腰疼，频吐绿水，温补不效。孟英诊之，脉软而弦，舌绛无液，口乾少寐，形瘦神疲。木土相乘，阴液大耗。虽宜培养，燥烈禁施。以参、连、归、斛、杜仲、灵脾、冬虫夏草、柏、橘、茹、英为剂，果各恙递安，脘舒泻止。加以熟地，舌渐生津而愈。

临产  ***************************
一少妇分娩，胞水早破，胎涩不能下。俗谓之沥浆生，催生药遍试不应。孟英令买鲜猪肉一二斤，洗净切大块，急火煎汤，吹去浮油，恣饮之即产，母子皆生。且云：猪为水畜，其肉最腴，大补肾阴而生津液。予尝用治肾水枯涸之消渴，阴虚阳越之喘嗽，并著奇效。仲圣治少阴咽痛，用猪肤，亦取其补阴虚而戢浮阳也。后贤不察，反指为有毒之物，汪訒庵非之是矣。惟外感初愈，及虚寒滑泻，湿盛生痰之证，概不可食。以其滋腻更甚于阿胶、熟地、龙眼也。然猪以浙产者为良，北猪不堪用。吾杭燥肉鮓，即猪皮为之，可以致远，入药尤为简当。不必泥于皮与肤之字面，而穿凿以夸考据也。
钱希敏室，坐草二日，既未分娩，忽患小便不通，势甚亟，乃速孟英视之。脉至滑数，睛赤口乾，以为热结膀胱，气不化达。予车前子、滑石、血馀、栝蒌、知母、栀子、牛膝、紫菀、紫草为大剂投之，是通溺催生互用之法。服后溲仍不行，径产一男。既而胞下，溺满其中。始知儿出胞后，频饮汤水，尽贮其中也。孟英曰：此证古所未闻。余虽初不料其如此，然非开泄导下，则儿不即娩，吉凶未可知矣。而《折肱漫录》云：孕妇将产，如患小便不通，乃脾气虚弱不能胜胞，故胞下坠，压塞膀胱使然。宜重剂白术，大健其脾，则胞举而小便自通者。正与此证虚实相对待。想其脉必有虚微之象也。
施秋涛室，仲冬分娩。因前岁初产艰难，稳婆妄施毒手，脔而出之，自怀忧惧。产周时不下，举家皇皇。稳婆以为奇货可居，力赞仍唤原手相助，竟仍前例，索谢而去。孟英闻之恻然，谓其乃尊赵菊斋曰：难产自古有之，庄公寤生，见于《左传》。故先生如达，不坼不副，诗人以为异征。然先生难而后生易，理之常也，晚嫁者尤可必焉。但亦有虽晚嫁，而初产不难者；非晚嫁，而初产虽易，继产反难者；或频产皆易，间有一次甚难者；有一生所产皆易，一生所产皆难者。此或由禀赋之不齐，或由人事之所召，未可以一例论也。谚云：十个孩儿十样生。至哉言乎！若得儿身顺下，纵稽时日，不必惊惶，安心静俟可耳。会稽施圃生茂才诞时，其母产十三日而始下，母子皆安。世俗不知此理，稍觉不易，先自慌张，凶恶稳婆，故为恫吓，使人不敢不从其计，要取重价，操刃脔生。索谢去后，产母随以告殒者有之。奈贸贸者，不知堕彼术中，尚夸其手段之高。忍心害理，惨莫惨于此矣。设果胎不能下，自有因证调治诸法。即胎死腹中，亦有可下之药。自古方书，未闻有脔割之刑，加诸投生之婴儿者。惟有一种羸形女子，交骨如环，不能开坼、名锁子骨，能受孕而不能产，如怀妊必以娩难亡。此乃异禀，千万人中不得其一二者。如寻常可开之交骨，断无不能娩之理也。菊斋闻而浩叹。产后患干呛不饥，少眠善梦，口乾溺数，继发寒热，孟英诊曰：幸体气坚实，不过因惊惧而感冬温耳。与白薇、栀子、丹参、竹茹、茯苓、青黛、蛤壳、枇杷叶、豆豉、葱白，投匕而安。数日后寒热又作，仍投前方，覆杯即愈。继去葱、豉，加百合、石斛、知母，服之各恙皆痊。孟英又曰：羸形为五不可孕之一，方书误作「螺」者非也。盖驴与马交则生骡，纯牝如牡，其交骨如环无端，不能孕育，体纯阴，性极驯，而善走胜于驴马，然亦马之属也，故《易》曰坤为马，行地无疆，利牝马之贞，皆取象于此也。人赋此形而不能安其贞，则厄于娩矣。秋涛闻之，方疑其室之羸形也。迨癸丑冬，产一子竟无恙，始悔前此为稳婆所愚也。

产后  ***************************
朱氏妇，产后恶露不行，而宿哮顿发，专是科者不能下手。孟英以丹参、桃仁、贝母、茯苓、滑石、花粉、桂枝、通草、蛤壳、苡仁、紫菀、山楂、丝瓜子、茺蔚子、旋覆、琥珀出入为方，三日而愈。
姚氏妇产后昏谵汗厥，肌肤浮肿，医投补虚破血，祛祟安神之药，皆不能治。举家惶怖，转延孟英诊焉。询知恶露仍行，曰：此证医家必以为奇病，其实易愈也。昔金尚陶先生曾治一人，与此相似，载于沉尧封《女科辑要》中，方用石菖蒲、胆星、旋覆、茯苓、橘红、半夏曲，名蠲饮六神汤。凡产后恶露行而昏谵者，多属痰饮，不可误投攻补，此汤最著神效。如方服之良愈。
夏间，牙行倪怀周室，新产数日，泄泻自汗，呕吐不纳，专科谓犯三禁，不敢肩任。孟英诊脉，虚微欲绝，证极可虞，宜急补之，迟不及矣。用东洋参、耆、术、龙、牡、酒炒白芍、桑枝、木瓜、扁豆、茯神、橘皮、紫石英、黑大豆投之，四剂渐以向安。予谓新产后，用参耆大补，而又当盛夏之时，非有真知灼见者不能也。诚以天下之病，千变万化，原无一定之治。奈耳食之徒，惟知执死方以治活病，岂非造孽无穷，亦何苦人人皆欲为医，而自取罪戾耶！
庚子春，戴氏妇产后恶露不多，用山楂、益母草酒煎。连服数日，遂发热自汗，口渴不饥，眩晕欲脱，彻夜不眠。孟英视之曰：此禀属阴亏，血已随胎而去，虽恶露甚少，但无胀痛之苦者，不可妄投药饵。酒煎益母、山楂，不特伤阴，且能散气，而汗泄口乾，津液有立竭之势。即仲圣所谓无阳也。盖人身天真之气谓之阳，阳根于津，阴化于液。津液既夺，则阳气无根而眩晕，阴血不生而无寐。若补气养阴，则舍本求末，气血不能生津液也。惟有澄源洁流，使津液充而气血自复，庶可无忧。以西洋参、生黄耆、龙骨、牡蛎、萎蕤、百合、甘草、麦冬、生薏苡、生扁豆、石斛、木瓜、桑叶、蔗浆投之，一剂即安，数日而愈。后以滋填阴分，服之乃健。
予荆人娩后，恶露不行，或劝服生化汤，适孟英枉顾，诊曰：阴虚内热。天令炎蒸，虽赤沙糖不可服也。以生地、丹参、丹皮、豆卷、茺蔚子、茯苓、桃仁、山楂、栀子、泽兰、琥珀投之即效，且无别恙而易健。不寒不燥，真阴虚血滞者之良剂。可见体质不齐，药难概用。况其致病之因不一，病机传变无穷。语云量体裁衣，而治病者可不辨证而施治耶？孟英尝曰：凡产后，世俗多尚生化汤，是一定之死方，疗万人之活病。体寒者固为妙法，若血热之人，或兼感温热之气者，而一概投之，骤则变证蜂起，缓则蓐损渐成。人但知产后之常有，而不知半由生化汤之厉阶。此风最胜于越，方本传于越之钱氏，自景岳採入八阵，遂致流播四海，人之阴受其害者，数百年矣。从无一人能议其非，今特为此长夜之灯，冀后人不致永远冥行，或可稍补于世。但景岳最偏于温补，而独于产后一门，力辨丹溪大补气血为主之非，可谓此老之一隙微明。惜犹泥于产后宜温之谬说，盖由未入仲圣之宫墙也。通人之论，无论寒药热药，用不得当，皆是误人，不可不知。
张郑封室，娩后即发热，服生化汤二帖，热益炽而发赤疹。顾听泉诊之，即与清解，三剂不应，欲进犀角地黄汤，而恐病家之狃于产后以生疑也。乃拉孟英质之，诊其脉弦滑而数，面赤热躁，胸闷善悲，肢肿而疼，两肘白泡如扁豆大者数十颗，舌上亦有一颗，痛碍食饮，大便不解，已旬日矣。曰：此不但胎前伏暑，且有蕴毒，而误服生化汤，以助其虐。幸初手即用清解，尚不致于昏陷。犀角地黄，极是治法，犹恐不能胜任。乃与听泉商，加西洋参、滑石、知母、银花、花粉、人中白、蒌仁、竹黄、贝母、桑叶、栀子为剂。其所亲曰：高明断为热证，何以病者虽渴而喜热饮耶？孟英曰：此方中所以多用痰药也。凡胸中有热痰阻碍气机者，每如是，不可以其向不吐痰，而疑吾言之妄也。若因此而指为寒证，则祸不旋踵矣。进四帖，始得大解，频吐稠痰，而各恙皆减，饮食渐加。孟英曰：病势虽稳，馀热尚炽，苟不亟为清涤，而遽投补益，犹有蓐损之虞。其母家果疑药过寒凉，必欲招专科调治，幸将前方示彼，尚不妄施温补，然隔靴搔痒，纪律全无。旬日后，馀火复燃，郑封坚恳孟英设法，仍用甘寒疗之。周身肤蜕如蛇皮，爪甲更新。其病之再生也可知，继与滋补真阴而起。
翁嘉顺室，娩后发热，竹林寺僧治之不应。温龚二医，皆主生化汤加减，病益剧。请孟英诊之，脉软滑微数，曰：素体阴亏，热自内生，新产血去，是以发热。惟谵妄昏瞀，最是吓医之证。渴喜热饮，宛似虚寒之据，宜其猜风寒而表散，疑瘀血以攻通。帖帖炮姜，人人桃、桂，阴愈受劫，病乃日加。幸而痰饮内盛，津液未致涸竭。与蠲饮六神汤去橘、半，加西洋参、生地、花粉、竹茹、知母、生白芍为剂，数日而瘳。逾旬夏发热，或疑凉药之弊，或谓产蓐成劳，众楚咻之，病渐进矣。其小姑适吴氏者，向役于冥曹，俗谓之活无常，偶来探病，忽仆地而僵，口中喃喃。或问汝嫂病何如？答云：须服王先生药。人皆异之，次日仍乞诊于孟英。曰：脉浮数而弦，是风温也，与前病异。便泻无溺，肺热所迫；大渴无苔，胃汁受烁。亟与天生建中汤频灌，即蔗汁也。药主大剂甘凉，果得津回舌润，渐以痊可。凡痰饮内盛之人，服寒热药皆如石投水，人皆以为禀赋之异，不知皆痰饮为患也。
施氏妇，产后四肢串痛，药治罔效，医谓其成瘫痪矣。延已逾月，丐孟英视之。膏药遍贴，呻吟不息，脉数而洪，舌绛大渴，曰：此非风湿为病，膏药亟为揭去。近日服药，谅皆温补祛风之剂。营血耗伤，内风欲动，势将弄假成真。且吾向见其体丰血旺，何以娩后遽患斯疾？必生化汤、沙糖、酒之类所酿耳。其父倪某，目虽瞽，闻而笑云：君诚天医也。小女服过生化汤二帖，赤沙糖八斤，从此渐病，不识尚可起废图全否？孟英曰：幸其体足于阴，恢复尚易。若阴虚血少之人，而蹈此辙，虽不即死，难免不成蓐损。因投大剂凉润壮水之药，一剂知，旬日安，匝月起。
慎氏妇，产后腹胀泄泻，面浮足肿，医与渗湿温补，月馀不效，疑为蓐损。孟英视之，舌色如常，小溲通畅，宛似气虚之证。惟脉至梗涩，毫无微弱之形。因与丹参、滑石、泽兰、茯苓、茺蔚、蛤壳、桃仁、海䖳、五灵脂、豆卷，数服即瘥。（亦行瘀利水之法）
吴馥斋室，新产后呕吐不止，汤水不能下咽，头痛痰多，苔色白滑。孟英用苏梗、橘、半、吴萸、茯苓、旋覆、姜皮、柿蒂、紫石英、竹茹，（此痰饮挟肝气上逆也，故方以降气涤饮为治。）一剂知，二剂已。
陆厚甫室，陈芷浔主事之女也。产后经旬，偶发脘痛，专用温补药，因寒热气逆，（脘痛何以投温补，不问可知其误矣。）自汗不寐，登圊不能解，而卧则稀水自流，口渴善呕，杳不纳穀，佥云不起矣。乃父速孟英诊之，脉弦数而滑，曰：本属阴亏，肝阳侮胃，误投温补涩滞之剂，（产后肝血大亏，所以阴虚，肝失血养，故阳独盛）气机全不下降，以致诸证蜂起。医见而却走，是未明其故也。与沙参、竹茹、楝实、延胡、栀、连、橘、贝、杏、斛、枇杷叶，为肃肺以和肝胃法，覆杯即安。但少腹隐隐作痛，于前方去杏、贝、竹茹，加知母、花粉、苁蓉、白芍、橘核、海䖳，乃解宿垢而瘳。（此脘痛之根）
金亚伯廷尉簉室，产后恶露不行，渴泻痰多，孟英以北沙参、滑石、生薏苡、生扁豆、蛤壳、豆卷、石斛、竹茹、枇杷叶、琥珀、茯苓等药，数剂而愈。
何新之令爱适汤氏，孟冬分娩。次日便泻一次，即发热痉厥，谵语昏狂。举家皇皇，乃翁邀孟英审之。脉弦滑，恶露仍行，曰：此胎前伏暑，乘新产血虚痰滞而发也。与大剂犀、羚、元参、竹叶、知母、花粉、栀、楝、银花投之，遍身得赤疹，而痉止神清。乃翁随以清肃调之而愈。有是病则有是药，不拘拘于产后之元虚。此明医之所以异于庸医也。
高禄卿室，吴濂仲之妹也。孟夏分娩发热，初疑蒸乳，数日不退。产科治之，知挟温邪，进以清解，而大便溏泄，遂改温燥，其泄不减。（此邪去之征，识力不坚，遂为所眩。）另招张某视之，因谓专科误用蒌仁所致。与参、耆、姜、术、鹿角、肉果等药，泄泻愈甚。连服之，热壮神昏，汗出不止，势濒于危。酝香孝廉徐夫人，病者之从母也，心慈似佛，有子十人皆己出。闻其殆，夤夜命四郎季眉，请援于孟英。按脉洪数七至，口渴苔黄，洞泻如火，小溲不行，因谓季眉曰：病犹可治。第药太惊人，未必敢服。季眉坚欲求方，且云在此监服。乃疏白头翁汤，加石膏、犀角、银花、知母、花粉、竹叶、栀、楝、桑叶与之。次日复诊，脉证较减，仍用前方，而病家群譁。以为产后最忌寒凉，况洞泄数日乎？仍招张某商之，张谓幸我屡投温补在前，否则昨药下咽，（盲语）顷刻亡阳。复定耆、术之方，业已煎矣。所亲张芷舟孝廉闻之，飞告于酝香处，汾伯昆季，即驰至病家，幸未入口，夺盏倾之。索孟英方，煎而督灌，且属群季轮流守视，免致再投别药。孟英感其情谊，快舒所长。大剂凉解，服至七帖，泻全止，热尽退。乃去白头翁汤，加生地、元参、茹、贝。服半月，始解黑色燥矢，而眠食渐安。第腑脏之邪，虽已清涤，而从前温补，将热邪壅滞于膜络之间者，复发数痈于胸乳之间。孟英令其恪守前法，复入蒲公英、丝瓜络、橘叶、菊叶等药，服至百剂，始告全愈，而天癸亦至。方遵古法并不惊人，特读立斋、景岳书者见之，未免吃惊耳。不意浙省名手，狃于温补如此，真不能不归咎于景岳、立斋诸公矣。孟英曰：世俗泥于产后宜温之谬说，况兼泄泻，即使温补而死，病家不怨，医者无憾也。或具只眼，其谁信之？此证苟非汾伯昆仲笃信于平时，而力排众论于危难之间，余虽见到不疑，亦恶能有济耶？余尝曰：病不易识，尤不易患；医不易荐，尤不易任；药不易用，尤不易服，诚宇宙间第一难事也。而世人浅视之，可不悲哉！
魏西林令侄女，娩后恶露延至两月。继闻乃翁条珊主政及两弟卒于京，悲哀不释，而为干嗽吐血，头痛偏左，不饥不食，不眠不便，渴饮而溲必间日一行，久治不效。孟英切脉，虚弦豁大，与甘麦大枣，加熟地、首乌、鳖甲、二至、菊花、旋覆、芍药、贝母、麻仁、青盐等药，服后脉渐敛，血亦止。七八剂头疼始息，旬日后便行安穀。逾年接柩悲恸，血复溢，误投温补而亡。
翁嘉顺令正，娩后阴户坠下一物，（气虚不固。）形色如肺，多方疗之不收。第三日，始求治于孟英。令以泽兰二两，煎浓汤熏而温洗，随以海螵蛸、五倍子等分，研细粉糁之，果即收上。继而恶露不行，白带时下，乳汁全无，两腿作痛，又求方以通之。（前方只治其标，未治其本，故复发此患。）孟英曰：此血虚也。乳与恶露虽无，其腹必不胀。前证亦属大虚，合而论之，毋庸诊视。因与黄耆、当归、甘草、生地、杜仲、大枣、糯米、脂麻、藕，浓煎羊肉汤煮药。服后乳汁渐充，久服乃健。
陈书伯太史令弟妇，娩后三日，发热汗多，苔黄眩悸，孟英切脉，弦细虚数。乃营阴素亏，酷热外烁，风阳浮动，痉厥之萌也。予元参、白薇、青蒿、生地、小麦、稆豆衣、石斛、鳖甲、竹叶。两剂，热退，知饥，悸汗不止，去蒿、薇，加龙、牡、莲心、龟板、石英而安。继又暑风外袭，壮热如焚，渴饮不饥，视物尽赤，改授白虎加西洋参、竹叶、莲杆，一啜而瘳。仍与镇摄滋潜，善其后而愈。
顾氏妇半产后，因吃饭脘痛，人以为停食也。进以消导，痛甚发热，卧则右胁筋掣难忍。孟英曰：此非发散攻消可疗，予旋覆、丝瓜络、冬瓜子、莲杆、苇茎、竹茹、贝母、枇杷叶、兰叶、通草为方，一剂知，二剂已。
赵子循室，娩后服生化汤二帖，更因惊吓，三朝发热，连投四物、六合等汤，病日以甚。半月后，始延孟英诊之，脉象左弦急，右洪滑数，苔黄大渴，谵语嗽痰，恶露仍行，唇齿乾燥。是因阴虚之体，血去过多，木火上浮，酷暑外烁，津液大耗，兼有伏痰之候也。亟与营卫两清，冀免他变。而母家极畏石膏，坚不与服。越三日，势益剧，计无所施。子循之叔笛楼，与其表兄许芷卿，径以白虎加减投之，证有转机。翌日再迓孟英，会同笛楼，暨其舅氏许吉斋山长，协商妥治，咸是王议。且以西瓜汁助其药力，热始日渐下行，二便如火。又数日，渐安粥食，神气亦清，起坐梳头，夜能静寐。然热蕴太久，下焦患痈，脓虽即溃，阴液漏伤，脉复空数浮大，便泄善嗔，口乾多梦。皆木少水涵，烁津侮胃之见证也。孟英与笛楼商，以白头翁汤，加龙骨、三甲、甘草、木瓜，以育阴潜阳；馀粮石脂丸中，加梅、连以息风镇胃。果得疮口脓干，餐加泻止，脉柔热净，苔退神怡。正须善后，甫授滋填。不期酷热兼旬，甘霖忽降，窗开彻夜，复感风邪，身热微寒，鼻流清涕。而阴液久夺，外患未痂，培养碍投，又难发汗，肝风内应，瘈噤旋形。九仞之功，遂成画饼。门外汉未免以成败论，然此案自堪传也。仍是阴血大虚，故变证如此，非盖由于风邪也。
产后诸证，首必通瘀，然亦不可以常理测者。表弟周鹤庭室，新产晕汗，目不能开，心若悬旌，毫无恶露，乃父何君新之，按其脉有虚弦豁大之形，亟拉孟英图之。予以三甲、石英、丹参、琥珀、甘草、小麦、稆豆衣等药，（滋阴镇逆，仍兼行血之品，斯灵动而不滞。）覆杯即安，数服而愈。或诘其何以知非瘀血为患？曰：此阴虚之体，既产而营液大脱，风阳上冒，虽无恶露，胸腹皆舒，岂可误作瘀冲，而妄投破血之药耶？
辛亥春，孟英治其令正，诞子三朝，忽浑身麻冷，寻即壮热大渴，汗出不解，耳鸣眼泪，舌绛无津，苔色燥黄，腹痛拒按，不饥脘闷，恶露仍行，小溲极热，脉则弦滑右甚。是胎前吸受风温，兼挟痰食内滞。虽新产血去阴伤，见证较剧。然病不在营，亟宜撤热以安营，不可破血以伤营，亦不可养阴而助病。遂以元参、白薇、栀子、知母、竹茹、旋覆、菖蒲、枳实、栝蒌为方。服之热虽退，而脉不减，仍用此方。越二日，复麻冷而后热，惟舌稍润，苔较薄耳。再饮之，热亦即退，并吐胶痰数碗，略进稀糜。间一日，又发寒热。或疑为疟，或疑分娩不易，用力劳伤，恐是虚证。苟不及早温补，蓐损堪虞。孟英一一颔之，复与前药，热果渐减，渴亦递减。逾日，寒热犹来，亦不更方。至十一朝，始下黑燥矢，而寒热乃休，即能安穀。计服此药已十大剂矣，始出方与戚邻阅之。盖恐眷属之预闻凉解而有阻挠也。诸亲莫不骇诧，然此证非孟英独断独行，断难成功。设泥新娩而通瘀，或以为疟而温散，或疑其虚而滋补，势必骤变。即稍有瞻顾，亦必邪热纠缠而延成蓐损。世人之病，往往弄假成真者，大率类此。
吾师赵菊斋先生令郎廉士之如君，新娩后微寒壮热，小溲全无，恶露稍行，大便如痢，神项善哭，大渴不眠。专科谓疟痢交作，不能图治，遂请孟英援手。脉来洪大滑数，曰：暑为患耳，不必治其疟痢。以辰砂益元散，加竹叶、银花、丹皮、木通、元参、丹参、莲杆，为大剂投之。三帖，各恙皆平。第营阴素亏，即改甘凉濡养，善后而愈。尚且乳汁全无，显由血少。设非清解，又当何如耶？
石北涯仲媳，胎前患泻，季秋娩后，泻如漏水，不分遍数，恶露不行，专科束手，咸虑其脱。亟请孟英脉之，左弦而数，右大不空，口苦不饥，苔黄无溺，曰：非虚证也，参汤断弗沾唇。予白头翁，合石顽伏龙肝汤丸治之，一剂知，三剂愈。
孙画三仲郎菊如之室，因儿女过多，不欲生产，怀妊屡服下胎药不应。娩后三朝，陡发寒热，兼以痛泻，所下皆黑，而小溲不行。医作瘀治，用回生丹等药已觉渐愈，惟寒热间作不休。至八朝，或嘱其邀孟英诊视。神气颇安静，苔色黄腻不厚，胃略知饥，惟右寸关空大，有静中一跃之形。诊毕适前医至，孟英谓右脉不佳，恐有骤变。彼按脉云，较昨已大和矣，必无害也。孟英唯唯而退，菊如送至门外，复嘱以令正元气大伤，莫投峻药而别。继闻是夜寒热复作，腹仍大痛，更服回生丹，越日而亡。
沙沛生鹾尹令正，胎前痰嗽，娩后尤甚，孟英视之，面赤能餐，汗多畏热，脉滑而数，呕渴苔黄，恶露流通。血分无病，乃燥火伏于肺胃。法宜清肃上焦，不可谓产后禁凉润也。剂以沙参、茹、滑、知、斛、冬、甘、枇杷叶、冬瓜子、苇茎、梨皮、桑叶、蛤壳出入互用，旬日而痊。
陈舜廷继室，娩后略有咳嗽，微有寒热，恶露不多，少腹似有聚瘕，时觉窜痛，腰疼不能反侧，齿衄频流，溺少口乾，仍不喜饮，舌色无液，善怒不眠，四肢牵掣不舒，易于出汗。逆孟英诊之，脉至虚弦细弱。系素属阴亏，新产血去之后，八脉皆空，阳不能潜，游行于上。见证虽然错杂，治当清息风阳。表散攻瘀，毫不可犯。爰以沙参、竹茹、白薇、丹参、丝瓜络、石斛、栀子、小麦、甘草、红枣、藕为方。服数帖，嗽衄皆蠲，为去丹参、麦、枣、栀、斛，加归身、熟地、枸杞、麦冬、楝实，服之各恙渐瘥。复因卒闻惊吓之声，心悸自汗，肢麻欲厥，乃定集灵膏，加紫石英、牡蛎、龙齿，合甘麦大枣，熬膏服之而康。继有汪少洪令侄女，适孙彬士者，产后患证与此相似，误投温散，发热愈壮。但在上部，医者犹不知为阴虚阳越，仍从感治，迨脉脱汗淋，始邀孟英视之。始知是虚阳外越，然已不能拯救，病者自赋绝命词而逝。盖凡属虚脱之证，至死而神不昏也。医者识之。
沉君云峰令正诞子后，患身热痰嗽，白㾦头疼，腹痛便溏，不饥口渴。医者治此碍彼，专事模稜。至九朝，余抵禾，视脉滑数，苔微黄，胎前感受冬温也，主以清解法。或疑有碍便溏，余曰：便溏为肺热之去路，设便闭则将喘逆矣。况夏间余尝治其胎前溺涩，群医渗利而不应，余专清肺而得手。今虽产后，体脏未更，兼有客热外侵，所谓有病则病受也。连服多剂，果即向安。
管君锡棠仲郎兰谷之室，季秋患寒热，娠已八月矣。继因其子患惊，忧劳数月，遂兼痰嗽，而舌糜口臭。服药数帖而娩，其胎已腐。然寒热、咳嗽、口糜诸恙不减。医以其产后也，用药益无把握，驯致气逆自汗，面赤无眠，束手嘱备后事矣。适余游武原归，延诊其脉，寸关弦滑，右大，恶露流通，二便无阻，是下焦无病。虽在产后，而病与产后无涉。若云产后宜温，固是谬说。而此之口舌糜臭，亦非大热，毋庸重剂凉解。良由胎已早殒，失于早下，以致浊气薰蒸于肺胃，故见以上诸证。既见诸证，而早为肃清，则源澄流洁，奚至是耶？设再误作产后虚喘，而妄投补剂，则虽死而莫知其所以死也。爰以南沙参、省头草、厚朴、杏仁、菖蒲、桑皮、竹茹、枇杷叶、冬瓜子、丝瓜络为方，蔷薇叶、芦根煮汤煎服。两剂，气顺嗽止，知饥进谷，去杏、朴，加苡仁、甘草。口舌随愈，寒热亦休，惟骨节痠疼，合目即汗，改清热养阴而起榻。腰足尚痠软，授滋补气血而痊。
余游瀛洲，有越人李姓浼心，鉏茂才见余云：亲串中一妇人，因娩后嗽血，遂致两目无光，四肢軃不能动，欲求一方。张谓如此大证，未审其脉，如何施治？余曰：吾知之矣。此肺热欲成痿躄也。遂以西洋参、桑皮、元参、百合、知母、苡仁、藕、茅根、枇杷叶为方。服六帖，闻余将归，李亟来署致谢云：病去大半矣，真仙丹也。欲再求一方，余为加葳蕤一味。然此由海外，因不知有产后宜温之谬说，故无人阻挠，而得偶然幸愈也。
金氏妇自仲夏堕胎，迄今四月有馀，恶露淋漓不断，两臀近复患疮，浑身肤痒，脉数而弦，多药罔效。亦为产后宜温之谬说所误也。用西洋参、银花各二钱，生地、龟板各四钱，冬瓜皮三钱，栀炭、竹茹各一钱五分，白薇、青蒿、黄柏各一钱，甘草六分。不十帖愈矣。

中毒  ***************************
丙戌春，仓夫郑德顺患急证，时已二鼓，丐孟英视之。见其扒床拉席，口不能言，惟以两手指心抓舌而已。孟英曰：中毒也。取绿豆二升，急火煎清汤，澄冷灌之，果能霍然。诘朝询其故，始言久患臂痛，因饵草头药，下咽后即心闷不可耐，舌麻不能言，而旁人不知也。录此足以证孟英临证之烛照如神，亦可见草药之不可轻试之。
都城售透土长寿丹，极言其功之大，能治诸疾，而价甚廉，人皆称之。孟英谓勿论其所用何药，执一方以疗百病，无此治法。每以禀赋不齐，证因有别，劝人切勿轻尝。况以绿豆汤为引，必有热毒之品在内，不可不慎也。继而张孟皋少府饵之患疽，广粤亭司马服之咽烂，孟英投多剂甘寒而愈。王雪山久患下部畏冷，吞未百丸，齿痛目赤，诸恙蜂起。孟英察脉弦滑，与多剂石膏药，兼以当归龙荟丸频服。新疾既瘳，腿亦渐温。令其常饮柿饼汤，以杜将来之恙。伊弟患腹胀而喜服温补，久而不效，孟英曰：湿热也，宜清化。彼不信，因服透土丹，初颇应，已而血大溢，始得悔悟。志此数则，以为世之好服奇药者戒！
邵氏子，于母殡发引之时，忽仆倒不省人事。亟请孟英视之，灌苏合香丸而苏。又屠氏女送父殡至厝所归，即神气瞀乱，如癫如疯，速孟英治之。投以玉枢丹而瘳。此即所谓飞尸之候也。
蒋氏妇，年逾四旬，患一奇证。痰必自少腹突冲而上，其势甚猛，其坚如石，其热如火，故突然而冲之际，周身为之震撼，日夜二十馀次。每次止须一咯，即脱然出口，四肢渐形牵掣，口极渴而溺如沸汤，食减少眠，形日消瘦。诸医皆知为痰火病，而治无寸效。孟英视之曰：诊治非谬，而药不胜病者，殆积热深锢，必从前多饵温补所酿也。其夫云：诚然。向来本无病，因无生育，紫河车已服过数十具，他药称是。曰：愚哉。药之治病，犹兵之勘乱也，所谓用药如用兵。无病而药，是黩武也。既无生育，何不纳妾？凡服温补之药以求子者，其药毒锺于小儿，生子多不育，况食人之胞乎？无论忍心害理，已属不仁。即偶然得子，多患异疾，或顽、蠢、狠、戾，而无人心，亦何益哉！昨闻沙沛生令妹患痘服此，致鼻穿而痘仍不救。设非胞衣之毒，奚至此乎？故余临证三十年从不用之，纵病家要用，亦必剖陈利害以劝止之。或令以羊肾代之，温养有情，且无秽毒，功较胜焉。令正服过数十具而从未生育，毒气毫无出路，欲种子者翻种病矣，岂寻常清凉之剂，所能愈哉。考古，惟紫雪能搜剔久蕴深藏之毒火，试饵之或有验也。爰用紫草、银花、元参、土茯苓、甘草、绿豆、海䖳、凫茈为方，和入竹沥，另以豆腐皮包吞紫雪五分。服之果效，匝月而瘳。
余口上齿下牙密排各十六，虽从无痛楚，而自幼不能决硬物，故侵晨必以盐擦，而冷水嗽之，无间寒暑。今年春夏以来，饭食日减，右之第六齿，渐不能嚼，偶触坚韧之物，痛不可忍，且畏冷嗽。以为去年一病，遂形衰象，初不介意。余天性不饮，而颇识杯中趣。曩侍先慈晚膳，每陪饮一二杯。因去冬苦络虚，不能转侧，戚友咸劝日饮醇酒数杯，以和气血，遂习以为常，然不敢纵肆，未尝一醉也。十二月十八夜，寐中忽为右龈痛觉，诘朝即碍于饮食。而是日已订有青镇之游，遂携一针登舟，频刺痛处，出血不少，午后渐松。次日归，饮食如常，以为无患矣。二十一日立春，晨起痛胀复作，刺亦不应。继以凛寒身热，偏右之巅、额、頞、䪼、颧、颊、颐、颏无不掣痛，苔色未露。谓是风火外侵，用艽、翘、蚕、芷、桑、薄等，二剂。恶寒虽减，而足冷面热，溺赤苔黄，且鼻窍不塞，而右流浊涕如脓，时欲哼而出之，否则自上腭流下，臭苦不堪。右面尽肿，满口唇疮，肿处极其畏寒，须以热物熨之为快，而时时火升。自问素不服丸散，又不啖肥甘，的系饮酒经年，湿热久蕴而上薰。盖以酒之热归于胆，上移于脑，则为鼻渊。其实移脑者，即移胃也，故见证皆在少阳、阳明分野。遂以元参、桑叶、菊花、花粉、银花、枳椇子、丝瓜络、冬瓜子、芦根为剂，和入芦菔汁，调以玉枢丹。两服，而苔化火平，二便亦畅。外用盐卤热洗右面，而肿渐消，去玉枢丹。又二服，可以嚼饭，日啖北梨。至戊午元旦，而臭浊之涕始稀。初五六连日出门，适大风，初七日午后，右龈复痛，上连头角耳门，右之第六齿复长出而碍食，凛寒畏风，乃用桑叶、菊花、生甘草、绿豆皮、元参、苡仁、银花、栀炭、薄荷、钩藤，以清散风热。一服，肿出痛减，去薄、钩，加枇杷叶。四剂，痛平，而右之第六齿，已内外分裂矣，其根仍固，但碍于嚼物，而龈肿直至夏初消尽。既而头面四肢遍发斑块瘰疱，肿而且痒，游行无定。手十指，足十趾，两手掌，两足心，无处不到。用力搔之，微出紫血，结痂坚黑，痕如痘疤，至秋杪始痊。痒时以盐酒洗之，内服银花、绿豆、生苡仁汤，戒口腹者八阅月。嘻！酒之为害如此，深愧悟之不早。从此一滴不敢沾唇。忆二十年前海丰张雨农司马招游东欧，临行妹尝戒余勿饮酒，佩不敢忘，故向无酒病。年来自问衰颓，稍尔放溢，遂酿成此恙。幸而资格尚浅，药治未误，不致延成锢疾。盖天性不饮者，虽少饮亦能为患也。详录之以为世鉴。余妹天性孝友，又极贤明，幼佐先慈操井臼、理家务，有北宫婴儿之志，余强之适金氏十载而嫠。余深悔之，附录以志余过。

杂治  ***************************
婺人罗元奎，丁亥夏卒发寒热，旋即呕吐不能立，自言胯间痛不可当。孟英视其痛处，焮赤肿硬，形如肥皂荚，横梗于毛际之左，乃曰：此证颇恶。然乘初起，可一击去之也。用金银花六两，生甘草一两，皂角刺五钱，水煎和酒服之。一剂减其势，再剂病若失。逾年患伤寒，孟英切脉，虚细已极，曰：此不可徒攻其病者，以阴分太亏耳。与景岳法，以熟地、当归、酒炒白芍、炙甘草、橘皮、柴胡等药，一剂而瘳。（此法予亦屡用获效。气虚者，并可加参。但表药止柴胡一味，犹嫌力微。予每以此法治阳证疮毒，莫不应手取效，真妙方也。）
金元章媳，于申午新寡后患脓窠疥，大抵湿热之病耳。疡医连某疑为遗毒，径作广疮疗，渐至上吐下痢，不进饮食。另从内科治，亦无寸效。延至末春，更兼腹痛自汗，汛愆肌削，诸医皆见而却走矣。王仲安荐孟英视之，曰：此胃气为苦寒所败，肝阳为辛热所煽。前次每服阳刚，即如昏冒。稍投滋腻，泄泻必增。遂谓不治之证，未免轻弃，乃以四君子，加左金、椒、梅、莲子、木瓜、馀粮、石脂等出入为方，百日而愈。第信犹未转也。诸亲友环议，再不通经，病必有变。孟英力辨此非经阻可通之证，惟有培养生化之源，使其气旺血生，则流行自裕。若不揣其本而齐其末，则砻糠不能榨油，徒伤正气，尽隳前功，岂不可惜？众议始息，恪守其方，服至仲冬。天癸至而肌肉充，康复如常矣。
牙行王炳华妻，患舌疮，痛碍饮食，内治、外敷皆不效。孟英视其舌色红润，脉形空数，曰：此血虚火浮也，以产后发热例施之。用熟地、当归、酒炒白芍、炙甘草、茯苓、炮姜投之，其病如失。
茅家埠翁嘉润，患腰疽，愈而复发者五年，费用不赀，诸疡医治之不效。盛少云嘱其求治于孟英，切其脉弦细以数，曰：子之幸也。此内损证，（肾俞发亦然。）外科恶乎知？与大剂甘润滋填之药，匝月而痊，至今不发。
李燕标参戎，于癸夏将欲赴都，馆于石北涯家。项后患疽，外科佥云不治，孟英荐老医朱蒿年疗之渐安。孟英偶诊其脉，谓北涯曰：李证有可愈之机，脉难久享其年。北涯惊问所以，孟英曰：左尺坚搏，真阴已伤，非善象也。既而告痊北上，今春果卒于京。
濮妪于酷热之秋，浑身生疖如疔，痛楚难堪，小溲或秘或频，大便登圊则努挣不下，卧则不能收摄，人皆谓其虚也。（未闻虚而生疖者）孟英诊脉滑数，舌紫苔黄而渴，与白虎，加花粉、竹叶、栀子、白薇、紫菀、石斛、黄柏，十馀剂而痊。
翁氏妇患目疾，自春徂夏，治不能瘳，渐至腹中痞胀，痛不可当，食不能下，便秘形消。孟英视之，乃肝郁痰滞，而误补以致殆也。脉弦数而滑，与金铃子散合雪羹，煎吞当归龙荟丸暨礞石滚痰丸。三投即效。服至二十馀日，各恙皆蠲，眠食如旧。
瞿颖山仲媳，许培之之妹也。患舌糜，沉悦亭知其素禀阴亏，虚火之上炎也。与清凉滋降之法，及朱黄等敷药而不愈，乃兄延孟英往视，舌心糜腐黄厚，边尖俱已无皮，汤饮入口，痛不可当。此服药所不能愈者。令将锡类散糁之，果即霍然。或疑喉药治舌，何以敏捷如斯？孟英曰：此散擅生肌蚀腐之长，不但喉舌之相近者，可以借用，苟能隅反，未可言罄，贵用者之善悟耳。且糜腐厚腻，不仅阴虚。（妙语可思）要须识此，自知其故。
歙人吴茂林，患右颊肿痛，颏下结核，牙关仅能呷稀糜。外科称名不一，治若罔知。孟英投以天麻、殭蚕、羚羊、石膏、醒头草、升麻、当归、秦艽、花粉、黄芩等药，渐愈。（祛肝风、清痰热之法。）
江梦花如君，患两目肿痛，不能略张。医投风药，昏痉欲厥。浼孟英诊之，脉至洪滑，大渴便秘，与白虎汤二剂霍然。
高若舟庶母患脱肛，孟英脉之弦而滑，溲涩苔黄。虽属高年，非虚证也。清其湿热而痊。
翁嘉顺，于去年秋间，偶从梯半跌仆，初无所伤，旬日外陡发寒热，膝旁肿痛。外科汪某治之，溃后不能收功。另招许某疗之，识为伤络，应手渐效，翁极信服。然培补年馀，虽纳食不减，而肌肉渐削，面色黧黑，步履蹇滞。且一旬半月之间，必患处肿疼，大发寒热，卧榻数日，始能强起。大费不赀，愈发愈剧。至冬间咽糜龈腐，睛赤音嘶，乃恳孟英以决吉凶。按脉滑数，舌绛便难，口臭溲少，蕴隆虫虫。良由疡医仅知温托一法，既溃之后，更以温补收功善后，竟未察其体气病情，以致平时所有之湿热痰火，一齐关住。病犹自寻出路，寒热频作，而医者不识，妄指为虚。补及逾年，人财两瘠，真谚所云将钱买憔悴也。予元参、黄柏、知母、甘草、银花、花粉、绿豆、栀子、海䖳、凫茈为大剂投之，外吹以锡类散，且令日啖梨、蔗、麟鳞菜、柿饼等物。至五十日，诸恙悉蠲，体腴善步。
韩贡甫于去冬偶患足疮，疡科治之，疮愈而大便下血，渐至腰背疼胀。医谓其虚，率投温补，病日以剧。迨仲春寒热时作，卧榻不起，诸医束手，已治木矣。所亲陈季竹嘱延孟英图之，脉弦缓而涩，苔黄溺赤，饮食不思，曰：此药病也。良由气机郁滞，湿热不清，补药乱投，病渐入血，然犹自寻出路。奈医者不知因病而下血，不治其病，徒涩其血，则气机愈窒，营卫不通，寒热不饥，固其宜也。而又疑为土败阴亏，脾肾两补，药力愈峻，病势愈危。若我视之，原非大病，肯服吾药，不日可瘳。乃兄聪甫闻之，大为折服。以海䖳、芦菔汤，煎芦根、厚朴、丝瓜筋、通草、白薇、栀子、楝实、竹茹等药投之，三剂而寒热不作，胃渐知饥。旬余血止溺澄，各恙皆已，改服清养药而康。
许自堂叔岳，年越古稀，忽头面赤肿磊痒，渐及两臂，烦躁不眠，饮食日减，外科治而勿效。孟英脉之，弦洪疾驶，重按细软，曰：高年气血两亏，郁火内燔，不可从疡科治。予黄耆、当归、栀、芍、元参、生地、甘草、桑叶、菊花、丹皮、蒺藜、荆芥等出入为方，十馀剂而瘳。
黄漱庄司马，素患左目失明，今春右目患障，多药未瘳。延至秋间，孟英视曰：脉甚弦滑，痰火之疴，温补宜停，庶免瞽患。奈司马性喜温补，不以为然，渐至耳亦失聪。冬季再请孟英往诊，右目但能视碗大之字，稍小者不能见矣。耳则虽对面撞钟放炮，胥无闻也。且巅肿而疼，时咳白沫，脉来搏劲不挠。见其案头有顾某所定丸方，用药四十味，皆贵重温补及血肉之品。盖其病在络，不在脏腑，故服此如胶似漆之药，仅能锢疾成废，而无性命之虞也。闻辛亥春，许辛泉患类中，诸医佥从虚治。孟英诊脉沉滑而数，且体厚苔黄，亟宜化痰清热。疏方毕，人皆不以为然，惟其子秋芦极佩服，云：五年前，家父患恐惧多疑，曾屈诊视，方案犹存，若合符节。只因家父性喜温补，前之病根不拔，酿成今日之疴，先生卓见不可及也。奈病者依然不悟，不刈根株，延至壬子夏复中而殒，年未五旬也。并识之以为不究病情、好服温补者鉴。
孙位申令正，左内踝患一疮，外科敷割，杂治两月，渐至疮色黑陷，食减神疲，寒热时形，痛无停晷。始延孟英诊之，脉象弦细无神，曰：此营阴大亏之证。余于外科虽疏，然初起既无寒热，患处亦不红肿，其非火毒可知，并不流脓，虚象更著。始则攻散劫津，继则温托壅气，妄施敷割，真是好肉剜成疮矣。况病在下焦，素患肝郁，耆、茸、芎、归，益令阳浮。两腿不温，岂为真冷？亟煎葱汤，将患处洗净，切勿再行钩割。以生附子杵烂，贴涌泉穴，引火下行。患处日用葱汤温洗。方用血馀、当归、冬虫夏草、枸杞、牛膝、苁蓉、猪肤、藕、白蒲桃干煎服。五剂，寒热全休，腿温安穀，黑处转紫，痛减脉和。旬日后，紫转为红，陷处日浅，始令以珍珠八宝丹糁之，匝月而肌生体泰。
家嫂患疥遍身，外科治之不愈且形瘦，而左臂痠疼不能举。孟英按脉弦洪而数，授清肝涤暑之剂，旬余而愈。又闻治一妊妇患疥，疡科治而弗愈，以寿灵寺所售疮药搽之，遂浑身壮热，肤赤神昏，阴户疼肿，尤为惨酷。气逆不饥，彻夜无寐，医皆无策。延孟英视之，脉甚洪数，舌绛无苔，四肢拘挛，溲热如火。乃暑火证，而复为毒烈燥热之药助其虐也。谁谓外治不比内服，可以擅用哉？与大剂银花、元参、石膏、甘草、栀子、鲜生地、竹叶、莲子心，菊叶、冬瓜皮、丝瓜络、西瓜翠衣，而以绿豆、黑豆煮清汤煎药。服三帖，肤淡神清，略进稀粥。又三帖，热退始尽，四肢渐舒。浃旬肿尽消，周身肤蜕如蛇皮而愈。
应氏妇，年逾四旬，去年难产后，患左目无光，火升心悸，诸治不效。所亲沉玉庭嘱延孟英治之，予集灵膏合甘麦大枣汤，以峻滋肝肾之阴而愈。
细君上年病后，以清养药熬膏，服至岁杪，已康复胜常。孟春十八日，分娩亦快健。七日后，余即游武林，继返硖川，由梅溪而游嘉秀，至清明归，为展墓也。知其左乳裂疼，乳房亦痒，搔即水出。起已月馀，初谓外恙不足虑，令取疡科善药敷之。余复鼓棹游梅泾而至檇李，又浮海由崇沙，迨归已届端阳矣。见有右目胞坍而甚赤，询其乳患左加甚，而更及于右。诸药久敷，皆不见效，且兼气冲痰嗽，口渴肤糙，盖津液悉从外患而耗也。察其脉滑而数，良由肺胃热炽使然。遂授元参、石膏、知、翘、甘、苡、蒌、栀、菖、菊、蛤壳、银花等，二十馀剂，而各恙并蠲。既而余游吴越间者月馀归，见其遍身暑疖，形瘦少餐，食后神疲，二便不畅，脉则弦涩不调。与元参、丝瓜络、栀、连、菖、橘、蒌、菀、薇、苏，四帖，而经月之病若失。亦因气郁热壅也。可见治病必探其源，勿徒遏其流。而故人菅君荣棠，尝为外证不宜服药，盖为服不得其当，及信书太过，泥用成方者言耳。若宣气清血之法，原不禁也。
仲秋，偶觉左乳微疼，按之更甚，始知有坚核如小豆大，外微肿。即取外科药围涂，而以纸盖之，迨药干揭之甚痛。余不能忍，且佥云：必破而不易收功。以其在乳盘之内也。余不畏死，而惧不能受此楚毒，因往求吕君慎庵视之，曰：无虑也。扫榻款留。日以葱白寸许，嵌入梅花点舌丹一粒，旋覆花三钱煎汤下。外用洄溪束毒围（方载《潜斋医话》。）围之，亦以纸盖之，而药干自然脱落，略无黏肉伐毛之苦。此玉精炭之妙用也。凡十二日，核渐消尽。深佩吕君之德，谨录之以识其手眼之不可及。而方药之效验，俾后人亦有所征信也。
余襁褓时，患泻经年，迨三岁种痘。而痘科不知其天花已将出也，复以苗助之，遂及于险。先慈抱而膝行于床者五昼夜，赖任六嘉先生救全，因而体气甚弱，童年畏劳，稍动即鼻衄，故恒静坐。十二岁，夏间患温甚剧，父母深忧之。病中见诸神将，相谓曰：此一路福星也。遂醒而汗出以瘳。失怙后，远游于婺，遵母氏之训，诸凡谨慎。弱冠后，衄病始痊。隆冬可不挟纩，但略犯生冷即便泻，偶食煿则咽痛。己丑受室，甲午举家患疫，悉余治愈。既而自病甚危，梦一淡妆中年妇人，持盒贮红药一丸，以药纳余口中而去，乃大汗而寤。口中尚有药香，病即已。复因作劳太早，突然晕去。余妹甫十七岁，泣祷于天，欲刲股以救，而余已醒，妹因卒吓吐血，至今思之，愧无以报也。嗣后冬始衣絮，壬寅病痁，热盛时，梦日月并丽于天，而有带下垂。余手挽两带而撼之，日月皆动，遂惊醒，出汗而愈。丙午酷热，而酬应甚繁，始患满额暑疡，续患痢，又患疟，热时辄梦御风而行，告愈之时，凌虚上至霄汉，忽坠渊一浴，汗出如涌而苏。丁未续娶。己酉夏，钱塘沉悦亭茂才邀视陈茂才疫症，势已垂危。余初不知其兼患霉疮也，略不经意，吸其秽毒，归而即病。虽服故孝子张君养之之方而愈，时梦身化异物，遍体鳞甲，游泳深渊，腾云而上。（余体冬夏皆凉，而性嗜鱼，内子尝谓余为水族降生有以夫。）适雨声如注而觉，汗如沐雨。而天雨竟数日不止，江浙因以成灾，亦奇矣哉！此后始衣帛，乙卯挈眷回籍。丙辰秋杪，病于省寓，十月初六夜，梦法华山备冠服舆从迎余赴职，余即忻然冠带而去，出钱塘门，过昭庆寺，见老少妇女数百人，持香拦阻，因停舆，已而东岳传令送归，余遂返寓，甫到门，一跌而寤，此梦则更奇也。究不知后来何如。嗟乎！幸而免者屡矣。附录于此，以存梦境。
清贤医案，惟孟英案最为善本。因叶天士等医案，编者不善选择，治效各案，与未效各案，兼收幷蓄，读者颇难判别。惟王孟英案，编印时孟英及身亲见，且最后之《归砚录》为孟英自作。所录各案，绝无一案不效者。读者因见症之精确，悟撰方之灵巧，进退变化，不越规矩准绳。故读此书，胜读名家医案多多也。
后学者青浦陆士谔谨识
