

正文  ——————————————————————————————————————————————————————————————————————————————————————————

青霞医案  ***************************
丁丑九月，方子严观察哲嗣仲侯于凤阳试寓，病甚剧。时予客邗上，观察招予往治之。于月之二十二日起行，二十六日抵凤，与仲侯朝夕诊治，阅一月，始获起坐。兹将颠未录记于后。
九月二十六日，诊得脉来如弦，灼热无汗，午后尤甚，面上浮肿，色青黄，鼻黑暗，口苦而渴，时作咳嗽，痰色青白，有沫如珠，口内流涎，舌苔滑腻，前半色白，后半灰黑，唇口焦裂，神气昏沉，日夜寤而不寐。是内伏秋燥之气，外受冷露之寒，病延两旬，燥气化热，表里未能通达，邪气深入，灼热日多，阴液所存无几，渐至内陷，证属险危，非喻氏逆流挽舟法，恐难奏效，以四逆散合增液汤加减，若能得汗，方是佳兆。
柴胡　鲜生地　钗石斛　大枣冬　元参　枳实　牡丹皮　天花粉　金银花
二十八日，前师喻氏之意，参以救液化热，浑身透汗，其灼热虽未退尽，而表里业已通达，由午睡至申，始醒，神气安宁，大有转机之象。经云：夏伤于暑，秋必疟痢。察病情，邪已深入，将来恐有疟痢，仍宗前法，以枳实易茯苓，引郁蒸之热，从小便而出，方为合法。
柴胡　鲜生地　大枣冬　元参　茯苓　牡丹皮　天花粉　金银花
二十九日，病由前延两医，用药夹杂，苦寒过分，阴寒之性，凝结下焦，日夜肠鸣幽幽，如走水之状，若燥粪下行，早伏便溏泄泻之机。今灼热已退，神气清爽，肌肤潮润，身汗常有，能不虑及伤阳之条，恐里阳衰乏，阴盛生寒，真阳飞越，亟须镇摄，免至临时棘手，譬如剑阁若据，而阴平非复汉有也。非真武汤，不能胜任。
熟附子　炒白芍　白术　白茯苓　炙甘草
十月初一日，昨服真武汤，口中不干不渴，心中不烦不躁，咳嗽流涎，面浮尚未见松，乃宗前法，加茯苓一钱。
熟附子　炒白芍　白茯苓　炒白术　炙甘草
初二日，真武汤连服两剂，兼以猪胆蜂蜜导入穀道，夜半下燥粪甚多，脉静身凉，稀粥稍进，口中流涎作苦，灰黑之苔，已转白腻而滑矣，面上浮肿，喉痒咳嗽，痰吐不出，色青如胶，白沫如珠，尚未松动，内伏秋燥之气已化，外受冷露之寒未宣，遏塞肺窍。若不早除，愈后恐成痰饮，致有咳嗽气喘之疾。惟小青龙汤，能直入病所，适达肺窍，非此方不为功。
麻黄　细辛　桂枝　乾姜　半夏　五味子　白芍
初三日，昨服小青龙汤，喉痒咳嗽痰吐白沫皆松，大便又行。予思病久则虚，有先补而后攻者。有先攻而后补者，不可执定成规。气体本虚，而病已一月，不妨先固真原，待气分稍充，再行攻伐，未尝不可，八珍汤去熟地加陈姜耆。
潞党参　茯神　炮姜　川芎　白芍　炙黄耆　当归　于术　炙甘草　大枣　生姜　陈皮
初四日，昨服八珍汤，夜间出软粪甚多，天明时，又下粪水一次，真原稍复，能食薄粥少许，但咳嗽稍定，痰未活动，仍用小青龙汤，服后再议。
麻黄　细辛　桂枝　乾姜　白芍　半夏　五味
初五日，服小青龙汤，痰已活动，白沫亦无，面上浮肿尽消。然经方能直入巢穴，只能暂用。连日已行燥粪三次，又见稀粪，上中下三焦，皆属空虚，胃气未开，薄粥仍然少许，宜温补脾肾气血为法。
炙黄耆　潞党参　炒白术　白茯神　破故纸　缩砂仁　炮姜炭　熟附子　全当归　大川芎　炙甘草　大枣　生姜
初六日，自邪热一退，即用真武汤，继用温补脾肾。不料燥粪出尽，一夜连泻稀水三次，病后泄泻滞下，用药更难。阅方徐二君之法，大黄连用十日，不但大便未通，反将阴寒之气，结聚腹中，以致日夜肠鸣幽幽，如走水状。仍宗前法，加温暖肠胃之品。
煨肉果　吴茱萸　熟附子　炮姜炭　白茯神　炒白术　炙黄耆　潞党参　破故纸　炙甘草
初七日，两手关脉见弦，阴阳不和，夜半大便，易于受凉。时将未初，骤然寒热两时，汗出直至足底，被褥皆湿，夜半又下软粪一次。窃思病后汗多，恐阳气衰微，拟参附汤以扶阳固气。予谓治病难，而养病亦不易也。
潞党参　熟附子
初八日，连日寅刻大便，起坐床上，天尚未明，而寒气更甚，又泄泻三次，体虚之人，焉能不受寒凉。随看两手关脉，弦而有力，是虚疟来派。幸而寒热时候不大，只胸腹时觉膨胀，小便混浊黄色。以补中益气汤，升清降浊，待疟疾转正，再议。
潞党参　升麻　柴胡　陈皮　当归　炙黄耆　于术　炙草　生姜　大枣　白茯苓
初九日，脉弦不平，阴阳未调，已转间日疟疾，先寒后热，约两时许，热退汗收，被褥全行汗湿，而手指冰冷，特恐汗多亡阳。幸喜泄泻已止，寒渐化热，日夜食稀粥汤数次。惜无人参调补，只好重用党参以代之，兼固阳气，庶将来病愈后，真元易于充复，参附汤主之。
潞党参　熟附子
初十日，疟不当期，脾腹时觉膨胀，小便混浊，余皆平安。以小柴胡汤轻剂，直入少阳，以探病机，佐猪苓以分清浊。
柴胡　半夏　黄芩　党参　炙草　猪苓　生姜　大枣
十一日，疟来已早两时，寒去热退汗止，似乎稍松，记日来已三次汗多，屡潮被褥，指尖不冷，只觉胸腹膨胀而响，小便混浊，精神疲睏而已，独参汤主之。
潞党参
十二日，疟不当期，余皆平安，如果来日再至，恐病久汗大，难以支持。仍用少阳经重剂加猛药，直入巢穴，所谓不入虎穴，焉得虎子。若不即除，延久恐难制伏。
柴胡　党参　枯芩　常山　花粉　半夏　猪苓　知母　甘草　生姜　大枣
十二日，昨用猛药，欲是行险侥倖，而疟疾竟除，一大快事也。今仍以独参汤主之。
潞党参
十四日，精神渐复，薄粥频添，惟胸腹膨胀，小便混浊，浑身作痒，此汗出潮湿所致，无碍也。从此小心调理，指日可以痊愈，五苓散主之。
炒白术　猪苓　泽泻　茯苓　肉桂心
十五日，小便混浊，业已分清，大便如常，并无虚热潮热等证，只有胸腹膨胀时响。经云：饮食后作胀，其胀在肠胃，不饮食亦胀而响，其胀在脾。水气结聚，脾为所困，经所谓胀满之证也。宗景岳人参四磨饮，合五皮饮加减。
大腹皮　真陈皮　茯苓皮　制川朴　老苏梗　潞党参
十七日，腹胀已松，仍宗前法。
大腹皮　真陈皮　制川朴　茯苓皮　潞党参　老苏梗　炒枳壳
十九日，腹中膨胀已消，惟饮食下咽，下气上逆，泄气而消。揣其病情，是清浊之气，升降失和耳。现两足软弱，步履维艰，仍宜睡养，切勿勉强，致生别端，仿七气汤。
熟半夏　制川朴　白茯苓　紫苏叶　玫瑰花　鲜生姜
二十七日，睡亦安宁，二便如常，且素患内痔，便后有血，或有或无，近食面饭，颇有滋味，两足仍然软弱，再用调补之剂，五十日即可复原。予细查前方，不觉心胆惊悸，始知死里逃生之病，仲侯受之，而用出奇行险之方，予一心主之，药到病除者，有神助焉。回忆乙亥冬，扬州太守英公，病亦危险，予一药而除七年之疾。仲侯与英公，病虽不同，其事则一也，予并志之。
党参　萸肉　茯神　枸杞　山药　苁蓉　炙草　枣仁
十一月十五日，予切脉，幼得《太素》之传，仲侯品格清高，容止谦顺，将来福泽，未可限量。惟大病甫痊，精气未复，务当慎风寒，节饮食，则天地六淫之气，自然不侵于内。予自十月二十八日，由凤回邗，仲侯半月以来，连下宿粪大小百馀枚，惟日间多坐，夜间两足微肿，虚汗频有，大便间或有血。是水寒土湿木郁风动之故，当补火燥土，暖血温肝，即痔血亦以此法通之。
炒于术　大生地　炒黄芩　清阿胶　熟附子　炙甘草　老桂枝　鲜扁柏　灶心土
辛巳夏四月中浣，武少尉巨川，方驾部伯融来寓，出方子严观察专信见示，始知观察喆嗣揖赵患证，属余医治。余恐才识不逮，托其善为我辞。是晚二次信至，词意谆切，实难再却，当料理行装，次早乘舆赴八宝。即夕至高邮，舆人困乏，遂易舟乘顺风夜行，十九日午初，抵观察寓，诊视揖赵之病。热将内陷，危险之至。先进紫雪丹驱其热，继以犀角地黄汤救其阴，周身汗出，其热解去。于是专用育阴法，舌苔回津。又用导法，燥粪两下，胃开神静，惟右手经络为湿邪所窜，致软弱不便。本古贤治痿弱独取阳明法，始获转运自如。旁观谓余是岐黄神手，余曰：命也，非人力所至。既承观察信任，自不能不竭尽心力，用副见委。兹将所开脉案药方，钞录一帙，冀同道君子正之。并书数语，以志颠末。
四月十九日，病已十馀日，未曾微汗，以致外温内灼，舌苔乾而焦，短而硬，直如黑铁，且牙关渐紧，言语不清，口内气味，腥臭薰人，卧床不能转侧，神气昏滞。是热炽而邪逼入阴中。盖阳津阴液，均已乾涸，汗自不能外达，内陷显然，危险之至。用紫雪丹，单刀直破坚垒，继以犀角地黄汤，去热存阴。若得微汗，则吉。
紫雪丹　犀角　鲜生地　丹皮　生甘草（本方去白芍添甘草）
二十日，昨诊两寸关脉如弦，舌短硬，其苔乾黑，边底光红如镜，唇破，口臭牙紧，言语不清，头热，而手足心胸腹按之尤觉火灼，睡觉不沉，神气昏滞。肠胃津液，皆为邪热耗顿，以致肌肤如鳞。病已十三日曾未出汗，邪气从何而走。当进紫雪丹犀角地黄汤，夜间甫得浑身微汗，仅至大腿，脉自稍平，肌肤渐通，舌尖光红转淡，但津液未回。所饮汤水，皆要热服，经所谓内热极则外自生寒也。前方加重，添生白芍、麦冬。
前方犀角地黄汤加重加　白芍　麦冬
二十一日，昨服原方加白芍、麦冬，汗出至腿，身热已解六七，牙关能开，舌硬渐软，稍能伸缩，神气清楚，口内腥臭之味，亦退八九。但卧床难动，舌黑乾燥，尚未有效。是闷遏之邪化火，犹未能由汗而退也，原方加元参以育阴气。阅吴先生一方，思古人设白虎汤，系直入阳明，药到病除。须作渴时饮，灼热汗出，方能进之。性命攸关，宁可弗药。此次内热延烧颇剧，已成内陷之象。经云：热极则风动，胃烂则吐红水。则此时候，虽神仙亦无可如何矣。救热存阴，转危为安，夭也，非馀力也。
原方加　元参
二十二日，连进前方加元参、麦冬，身上手足心之热退清，浑身有汗，仍未到足。缘阴为汗源，亦藉阳为鼓荡，足有三阴三阳，今热伤阴液，致三阳之气，亦失其权，故未达到也。现在黑苔全退，舌尖能伸能缩，红渐转淡，至今津液未回，可见热极将阴分烧损。非重育阴气，恐难胜任，去鲜生地易大生地，停紫雪丹。
二十三日，昨进育阴重剂，始能脉静身和，眠安便浊，惟燥粪凝结腹中，舌条仍然乾燥。自十九日起，二十三日止，津液尚未得回，可见水为火涸，今日始见瘦容。仿增液汤，加以淡渗之品，引热邪从小肠而出，非此不为功也。
细生地　元参　银花　茯苓　大麦冬　滑石
二十四日，昨进增液汤，佐以淡渗，小便昼清夜浊，舌条中间乾燥，红色花开，边底皆有潮润之意，右手筋脉软痿，不能运动，似乎作酸。是邪化火逼入经络。仍宗前法，方能内液充复，则舌上自然生津矣。
细生地　茯苓　滑石　麦冬　银花　元参　灯草
二十五日，连进增液，舌上潮润，现在根生白苔，舌尖尚红，至右手痠软难动，俟燥粪已行后，再行料理。仍服原方，去滑石加知母。
二十六日，连进原方。今日周身潮润，舌上白苔生满，小便清利，可见云行雨施，万物皆生矣。惟舌尖尚红，燥粪未下。此系大肠津液未复，仍宗前法。
麦冬　大生地　知母　银花　元参　茯苓
二十七日，舌上潮润，舌尖仍红，口唇乾燥，皆因燥粪虽动部位，未得下行，结而生火。仿养阴兼以润肠软坚为法。
大生地　元明粉　知母　麻仁　元参　茯苓　川黄柏
二十八日，进润肠之法，腹中燥粪，下至小腹，舌上潮润，前半截稍干，咳嗽一二声，吐出稠痰一口，似乎上焦肺气已舒。惟胃气未苏，苔能燥粪下行，营卫流通矣。今去其软坚，专以润肠为法。
大生地　郁李仁　知母　苏子　麻仁　杏仁　元参　柏子仁　天门冬
二十九日，停药。
三十日，腹中作胀，更衣不得，万分焦虑，拟以猪胆导法，商之于余。余曰：可如法治之。下黑粪三十馀粒，病者顿觉身轻也。
五月初一日，昨用导法，燥粪立下，舌上津回，舌尖之苔未生，头痛身微热，汗出直至足底，余垢未尽。仿参麦合滋燥法。
当参　麦冬　白芍　花粉　生地　知母　丹皮
初二日，停药。
初三日，燥粪下，从头上轻按则热重，重按则热轻，口中作燥，浑身皆然，两太阳疼。前用甘寒之品，得汗而身热退清，现热又起，午后尤甚，溯进甘寒，已十一日。但未经汗下之身热，与已经汗下之身热，大有虚实之别，不能再追甘寒，恐有金寒水冷作嗽伤脾败胃等证。思维至再，经文有甘温能退大热一条。兹拟早服补中益气，晚服地黄汤，以滋肾水。
嫩黄耆　党参　柴胡　升麻　白术　茯苓　陈皮　熟地　萸肉　怀山药　丹皮　泽泻
初四日，昨进补中益气汤，并地黄汤，面上暗色开爽，身上潮热解去大半，稀粥渐增，舌条尚有些作于。此皆元气未复，宗前方加麦冬，药加重。
端阳日，停药。
初六日，初三四进补中益气，兼以六味，虚热退清，又用导法，下燥粪极多。惟病久则虚，仿八珍汤加黄耆，双补气血，至右手不能悬，候气血充复，再行专治。
黄耆　党参　于术　茯苓　炙草　熟地　川芎　当归　白芍　生姜　大枣
初七日，昨进八珍加耆，营卫之气稍和，照服原方，药味加重。
初八日，八珍加黄耆，服后胃气已苏，稠粥加倍，右手骨节，捏之知痛，肩臂手指均觉痠麻。经云：四肢为诸阳之本。邪气客于经络之中，阳气内衰，不能荣养筋脉，若不及早治，则日久必延蔓为患，为虺勿摧为蛇。将若何，宗前方，双固气血，加附子以通其阳，桑枝以引入手臂。
川芎　当归　白芍　熟地　党参　于术　云茯苓　炙甘草　制附子　桑枝
初九日，照服原方。
初十日，初八九两日，八珍加附子、桑枝，右手掌指能动能捏，并知痛痒，营气已和，忽又头疼发热，舌上作干。此阳通湿动之象也。病已四十馀日，真原虚极，非附子，不能扶助阴阳，以通经络。至于虚热潮热盗汗日汗不寐浮肿，病后常有，不足为虑。仿补中益气加蔓荆子，以升清降浊。
黄耆　党参　升麻　柴胡　茯苓　白术　陈皮　炙草　蔓荆子　生姜　大枣
十一日，昨服补中益气，身热虽增，小便清利，舌苔前半微干，后半潮润色黄。是营气自和，卫气未和，手臂颇觉酸痒，此是伏邪欲出不得之象。仿小柴胡汤，从少阳以枢转其邪，仍从太阳外达，由汗而出，其热自清，而手臂背肩，亦可藉此活动矣。
柴胡　黄芩　党参　白芍　花粉　甘草　生姜　大枣
十二日，三十、初六两日，燥粪下尽，进八珍汤，双补气血，右手掌指，稍能伸缩。细思初病头疼背板，病从太阳而入，太阳本属寒水之经，行身之背，闻问日久，始悉前因病重热甚，用烧酒湿纸贴胸，意在拔出火邪，讵知火未引出，而邪气已窜入太阳经络。是夜右手脉息，忽伏两三刻方起，因此软弱也。当于初八、初九两日，加附子共一分五釐，服后热甚，似乎经络中之邪，为附子冲动。十一日又进小柴胡汤，以枢转其邪，从太阳外达，汗出一身，其热解去。八珍加附子，小柴胡汤，相为掎角，夺门革鼎，各有专功，胆怯焉能建补天浴日之功。仍宗前法，减轻柴胡，和解表里为法。
十三日，诊得脉息平静，虚热退清，身常带汗，胃气日健，小便清利，是脏腑之病均无矣。惟右手不能悬起，其病全在经络，专以扶正化湿治之。
黄耆　党参　钗斛　花粉　丹皮　白芍　甘草
十四日，大病愈后，未能在床靠卧，右手肘腕，尚不能悬。缘阳明湿热，薰蒸于肺而屡，元气已复，即当治痿，独取阳明，背肩臂手自愈，此治本之道。仿千金清源法。
嫩黄耆　沙参　天冬　麦冬　于术　花粉　苡米　粉草
十五日，脉静神安，仿古贤独取阳明法，以治右手。
嫩黄耆　党参　麦冬　天冬　茯神　怀药　钗斛　粉草　桑枝　苡米　生于术
十六日，昨以专治阳明法，据病者云：浑身觉得安泰之至，右手筋络，较前数日，更知痠痛，照服原方可也。
十七日，右手臂指，已能活动，惟背肩软弱，靠坐尚难，此热邪窜入经络之患。古贤治痿弱要旨，在取阳明，以阳明主宗筋，束骨通利机关。仿滋养阳明，以和经络法。
黄耆　银花　甘菊　麦冬　木通　刺蒺藜　甘草　鲜桑枝　鲜桑叶　生苡米　清阿胶（无真者勿用）
十八日，昨以滋养阳明，和通经络，右手肩膀，今日稍能悬起。仍宗前法，去阿胶，因阿胶不真也。
十九日，自初六日大便后，已十有三日矣，脉来弦紧，燥粪塞于肛门，今日又用导法，下宿粪二三十团，尚有宿粪，杜于穀道，缘正气未充，不能送出，仿保元汤当归补血汤。
炙黄耆　党参　炙甘草　当归
二十日，宿粪杜于肛门，先上猪胆，继用白银耳挖，挖出大小二十馀粒。白银耳挖，已变黑色，可见热毒极重。现余垢尚未清楚，仍服前方。
二十一日，昨下宿粪时，头汗如珠，皆因病久正气未充，一派虚弱之象，幸而眠食安宁。今诊两关脉见涩，病粪虽有，亦属无几矣。仿八珍汤去川芎、茯苓，加黄耆固表，苏子降气润肠，桑寄生引入手经络。
黄耆　苏子　党参　地黄　当归　白术　桑寄生
二十二日，宿粪下尽，便溏已见，昨夜至今早，饮茶三次，口中不干，心烦作闷，似觉恶心，小便虽有而混浊不利。是上焦君火未能与肾水相交，经所谓胃不和则卧不安，小便亦因之混浊也。拟以栀子入心而下交于肾，豆豉入肾而上交于心，继以二陈加减定其心烦。
生栀子　淡豆豉
今早服栀子豉汤，小便混浊转清，惟病后表里俱虚，内之津液不足，心烦，胃口作汎而不呕，睡觉不沉，仿二陈加减。
洋参　陈皮　熟半夏　大麦冬　知母　茯苓　小麦
二十三日，停药。
二十四日，二十二日晚，进二陈加减后，半夜始能熟睡，心烦已定。惟不思饮食，小便清白而少，膀胱之气未化，兼之胃气不和，顿食在所不免。仿异功散加木香、神麴、麦芽，是开胃正方克伐之品，非病后所宜用也。
洋参　陈皮　茯苓　于术　木香　炙草　神麴　麦芽
二十五日，昨进异功散，胃气稍和，今早能食稠米汤两碗。据病者云：前两日其闷在胸下。现在觉得闷在胸下，仍宗前法加枳实消补兼行。
二十六日，原方。
二十七日，二十五六日，两进异功散，而胃气渐苏，小便混浊，并觉涩疼。是肾中之阴，与胃之津液，为结热所耗，如过于渗利，则津液反致耗竭。方中阿胶即从利水中育阴，是滋养无形，以行有形，小便自清矣。
猪苓　茯苓　泽泻　滑石　阿胶
二十八日，停药。
三十日，进猪苓汤，小便早间清利，午后短而浑，似觉涩痛，今早又清亦不涩痛。且小肠是心之府，主热，其水自小肠渗入膀胱，胞中生热，应于心，其小肠必热，经谓胞移热于膀胱。因热而耗其水，久病必气虚，则小便短而浑涩而痛也。但已五十日，经云：热甚灼，筋必传于骨，骨热则痿。又云：骨热则背脊不能举。余现任其事，不能不虑及将来，展转思维，非补其气，壮其水，其患焉能除耶。
上党参　茯苓　白芍　阿胶　萸肉　乾地黄　牡丹皮　炙草　泽泻
六月初一日，昨服补气壮水药，小便清利不疼，稠粥照前时食，昨晚翻身自试，骨脊难以转侧，遂觉心中烦急。余见其初次燥粪下后，即谓《内经》有云：热甚灼，筋必传于骨。又云：骨热则背脊不举。初病在脏腑，初病在筋骨，于滋养阳明，以通利关节。与六味地黄汤，间日易服。
大生地　竹玉　菊花　归鬚　钗斛　蒺藜　银花藤　桑枝
初二日，原方加陈皮、白蜜。
初三日，专取阳明，以治背脊肩臂。
大生地　天冬　玉竹　钗斛　蒺藜　麦冬　归鬚　菊花　金银藤　桑枝　白蜜
初四日，大便如条，下来不少，脏腑无病，可以弗药，饮食以五味调和，气血自然充复，背脊肩臂，亦可因之自如矣。是日始能吃乾饭，床上靠坐。初六日，移坐椅上。初十日，能自立起，举步尚须人扶。十二日，步履自如，起坐亦便。是病由三月二十四日出诊起，至六月初四日止，计六十九日，余于四月十九日按治至是，四十四日也。四十四日之中，病变各殊，方亦层易，是时始占勿药，可谓世疾矣。斯曰：固由观察任人不疑，余始得竭尽心力。然余于观察居久，见其事亲孝，得人厚，其庭训家法，皆可楷模当世。后嗣蕃昌，理所固有，揖赵世兄，天姿早荦，历金门，上玉堂，指顾间事耳，疾虽重，乌足心困之，余所以任之而不辞者也。至谓用方选药，皆能中病，此观察之谬赏，非余所敢承也。因汇集脉案药方，乞方君长孺书之，爰跋数语归之揖赵，以为他日之左券焉。登阶又记。
五月二十三日，体格生来，本不怯弱，本月十二日，正在一百六十日变之时，误作病治，乱投消散之药，延至二十一二两日，抽掣大作，角弓反张，两手足搐搦，两足及右手冷而弗热，目上窜，舌苔根黄，面焦唇裂，证极危险。经云：热极则生风，风生则火动。仿钱氏泻青丸法，如抽搐稍定，方是吉兆。
龙胆草（九釐）　栀子（九釐）　羌活（九釐）　防风（九釐）　熟军（九釐）　川药（九釐）　薄荷叶（四片）　当归（九釐）　竹叶（三片）
盖此为丸，方依制折为汤剂，不宜重也。水煮服，药味共重六分三釐。
二十四日，原方。
龙胆草（一分三釐）　栀子（一分三釐）　羌活（一分）　防风（一分）　川芎（九釐）　当归（一分）　熟军（八釐）　竹叶（五片）　薄荷叶（四片）
水煎服，药味共重七分三釐，外加一捻金一小粒。
二十五日，二十三日，服泻青丸，舌苔信烦退去，其黄色如昨，二十二三两日，皆于卯时起惊，至午后抽搐稍稀，二十四日申正，角弓反张，目光昏暗，四肢乍冷乍热，至亥刻始定，利下白垢秽粪如鲜肠，今日巳刻，前往诊视，舌苔转成白滑，热去寒生，已可概见，经所谓亢害承气也。小儿筋骨娇嫩，脏腑脆薄，邪已易入，况内进消散之品，外加推拿针灸之法，浑身筋骨皆伤，故动则啼哭不休，致成危证。现在亟宜培补元气，仿加味理中地黄汤，若能搐定，方可著手。惟船小载重，施救不易，生死有命，究非人所能执其权也。
党参（四分）　于术（四分，炒）　黄耆（八分，炙）　制熟地（四分）　枣仁（四分，炒）　萸肉（四分）　破故纸（四分炒）　当归（五分）　枸杞（三分）　炮姜（三分）　肉桂（二分）　炙草（二分）　生姜（一片）
二十六日，夏至一阴始，生至二十六日寅初服药。
二十七日，服原方，减去炮姜及肉桂一分。
二十八日，两目瞤动，唇口蠕动，掉舌，吃乳不便，虚烦，右足一钩，立过即平复如初，身热而不炽，两足动时微冷，不动则和。所幸舌润不渴，能睡不露睛，虚象明著。然肝木旺必克脾土，当趁脾平肝为要，以五味异功散，加减小柴胡汤，轮流易服。
党参（五分）　于术（五分）　云茯苓（四分）　陈皮（三分）　炙草（二分）　钩藤
又方
柴胡（三分）　陈皮（二分）　熟半夏（二分）　白芍（一钱）　栀子（三分）　炙草（一分）　灯草（五十寸）　牡蛎
二十九日，原方。
六月初一日，昨进异功散，合加减小柴胡汤，健脾平肝，身外之热已退八九，而内里之热未减。据此情形，虽大有转关，然奏效尚不敢轻必，人小病深，定多反复。余初知其不甚易治，因观察托之谆切，仅许以可，关系匪轻，用药宜慎。仿六君子汤加味。
党参（三分）　于术（四分，炒）　半夏（三分，分制）　陈皮（三分）　茯苓（五分）　炙草（一分）　白芍（一钱）　柴胡（二分）　栀子（三分）
初二日，两目瞤动，唇口蠕动，项强不能转侧，手足小动，幸能吃乳安睡。究竟脾气不健，吃乳后即行大便。仿异功散。
党参（五分）　于术（五分，炒）　陈皮（三分）　茯苓（五分）　炙草（二分）　钩藤（一钱）　灯草（三十寸）
初三日，原方去钩藤，加六味地黄丸以滋肾。
初四日，原方加炮姜一分，木香一分。
初五日，小动及舌掉时，有心烦而啼，吐乳，似乎腹中疼痛之象，仿异功散及蝉衣散。
黄耆（八分）　党参（五分）　陈皮（二分）　茯苓（一钱）　于术（五分炒）　丁香（一粒）　安桂（二分）　灶心土（四钱）
又方
蝉衣（三十个）　钩藤（一钱）　沉香（二分）　灯草（五十寸）
初六日，热渐清，项强，反侧则啼，手足战振，腹中作痛，痛时汗多，心烦不寐，痛止则安。夫汗乃心液，多则伤阳，仍用异功散，加耆附以敛其阳，炮姜以健其脾。
黄耆（七分）　炮姜（二分）　附子（二分）　党参（五分）　于术（五分，炒）　陈皮（二分）　茯苓（八分）　炙草（一分）　生姜（一片）　大枣（一枚）
初七日，早服异功散，加炮姜、附子、黄耆。戌刻忽然烦躁，反复不安，交子时更甚，腹痛大作，吐泻兼至，面赤汗淋而冷，舌苔黑润而滑，利下吐乳。是阳飞越于外，阴寒在下之象，危在顷刻。仿仲景白通加猪胆汁汤。即进一剂，吐出冷痰一口，利下尽属痰沫，腹痛烦躁稍定，五更觅得猪胆汁。照方再进一剂，天明腹痛已止，遂能安睡矣。
熟附子（一钱五分）　乾姜（一钱五分）　甘草（一钱）　葱白（二茎）　童便（一小杯）
第二次
熟附子（一钱五分）　乾姜（一钱五分）　炙草（一钱）　葱白（二茎）　童便（一杯）　猪胆汁（半小杯起）
初八日，昨进白通加猪胆汁汤，早间安静，午后时烦，手足振战，时候不大，每烦必下冷痰涎沫，下后即定，面上戴阳已退，始见形瘦，舌上黑色退净，汗止身和。进以加味理中地黄汤，初服微作呕，因徐徐冷服，至戌刻能睡，颇安静。
大熟地（一钱）　党参（一钱）　当归（一钱）　萸肉（一钱）　于术（一钱，炒）　枸杞（一钱）　炙黄耆（二钱）　炙草（三分）　枣仁（一钱，炒）　肉桂（五分）　炮姜（五分）　熟附子（一钱）　故纸（一钱，炒）　生姜（一片）　大枣（一枚）
初九日，仍服加味理中汤原方。
初十日，前日连进白通四逆，及加味理中地黄汤，亡阳证立止。昨晚亥刻，忽烦躁不寐，两目瞤动，舌条伸缩不定，腹痛反复卷屈，时呕逆，时饱隔，时叹气，乳食不多，小便不利，止胸中痞塞，关格不通，心火上亢，不能下济下焦，阴寒凝结，不得阳热之化。仿半夏泻心汤法，如小便自利，则痞格开矣。
党参（一钱）　熟半夏（二钱）　乾姜（一钱）　黄芩（八分）　黄连（三分）　炙草（五分）　大枣（二枚）　生姜（一片）
十一日，昨服半夏泻心汤，小便已利，呕逆亦止，关格已开。惟舌苔微黄尖红，尚偶作烦，喉间有痰，早间八点钟后，忽手振战，面色转白，转睫之间即定，面色亦赤，手指经纹已现青色。此心火仍未下降，痰为火升，法宜降心火，理脾阳，化痰顺气为主，六君子加味。
党参（一钱）　于术（一钱。炒）　茯苓　乾姜（二分）　黄连（二分）　陈皮（三分）　半夏（二钱，制）　南星（一分）　生姜（一片）　大枣（一枚）
十二日，诊得身不热，能食乳安睡，大小便如常，舌尖红退，经纹青色亦淡，并无饱隔作呕等证，惟颈折项强，夜间时或目繫上急。此针伤太阳经络，法宜舒筋和血为治。归芍四君子汤，加天麻、钩藤、苡仁。
党参（一钱）　于术（一钱，炒）　茯苓（一钱五分）　归鬚（六分）　白芍（一钱）　天麻（五分）　炙草（三分）　钩藤（一钱）　苡米（五钱）
十三日，乳虽能吃，而两手时振，啼而不寐。先进半夏秫米汤，继以加味理中地黄汤，夜间眠睡如常，手亦不振矣。
黄耆（一钱）　党参（一钱）　于术（一钱，炒）　枸杞（一钱）　故纸（一钱，炒）　枣仁（一钱，炒）　熟地（二钱）　萸肉（一钱）　五味（八分）　炮姜（一钱）　肉桂（五分）　当归　炙草（五分）　熟附（一分）　生姜（一片）　大枣（二枚）　胡桃肉（一个）
十四日，服加味理中地黄汤，平安。
十五日，服加味理中地黄汤，日夜安静。
十六日，正六次变蒸，生胆身热，目不闭，耳边冷，微热，不可服药，以乱其脏气。
十七日，变蒸，身微热，停药。
十八日，弗服药。
十九日，热已退清，耳边稍有未和，是变蒸尚未退净，以加味理中地黄汤去姜桂，小其制，令候至次早与服，乃亥刻，忽又头摇而啼，摇定后复笑，举家惊骇，遂以药频频进之。
二十日，诊后以加味理中地黄汤，仍加入姜桂，增其制。
二十一日，连服加味理中地黄汤三剂，吃乳，大小便如常，能睡，并无手振头摇口动等恙。十六日正值第六次变蒸之期，生胆身热，目不闭，耳冷，因遵古训，停药三日，至十九日变蒸已毕，忽于亥刻，头摇而啼，摇定时有笑容，睡不能安。二十日仍进加味理中地黄汤，日间摇头十数次，时有笑容，夜晚啼而不寐，脊项前三日稍能活动，而强急究未能和。按心藏神，在志为喜，心气内虚，痰气遂上乘而为病，喜笑舌动，实此之由。钱仲阳曰：肝有风，则身反张，强直而头摇。总之，虚则生风，风生则火动，火动则聚液而成痰。上方加味理中地黄汤，壮水以柔肝而息风，培上以补脾而化痰，此一定之法也。惟现在眉上红色，总未见退，久病现此，究属非宜。余初诊此病，立辞不治，以观察谆谆见属，勉力应承，今变证屡屡，进退维谷，惟竭尽心力，以听天命。自揣审证不差，方药无沩，即为不负观察委任，至于成败，非所逆者。拟加味理中地黄汤，去枸杞、五味、肉桂，加阿胶、草河车为法。
大熟地（三钱）　萸肉（一钱）　党参（一钱）　炒于术（三钱）　黄耆（二钱，炙）　故纸（二钱，炒）　酸枣仁（二钱）　当归（二钱）　草河车（一钱）　炙草（四分）　生姜（一片）　大枣（二枚）　炮姜（八分）
二十二日，照服原方。
二十三日，早间夏妈奔告，以夜间不甚吃乳，哭不安，谓喉间红肿，余急往诊。见其眉上红色已退，颈项俯仰自如，头摇笑容亦止，细视喉内清楚，无红肿之事，令人抱起，则不哭而吃乳矣。始知诸病皆愈，其啼哭乃欲人抱也。抚视小儿，全在心细，审视不清，乃竟以咽喉红肿来执，使鲁莽者不加细察，投以清利之剂，则为害不浅矣。据述前有两三位小儿，俱得惊风而死，今得此惊慢而能愈者，亦十中难一耳。
熟地（一钱）　当归（一钱）　黄耆（一钱，炙）　萸肉（一钱）　党参（一钱五分）　于术（一钱五分）　故纸（一钱，炒）　炙草（三分）　枣仁（一钱，炒）　阿胶（一钱）　生姜（一片）　大枣（一枚）
二十四日。
熟地（一钱）　当归（八分）　于术（一钱，炒）　萸肉（六分）　故纸（一钱，炒）　阿胶（一钱）　茯神（一钱）　炙黄耆（一钱）　枣仁（六分）　炙草（三分）　麦冬（五分）　钗斛（五分）　党参（一钱）　生姜（一片）　大枣（一枚）
二十五日。
党参（一钱）　于术（一钱，炒）　半夏（二钱）　陈皮（五分）　枣仁（一钱）　炮姜（二分）　黄耆（一钱）　炒胡纸（一钱）　炙草（三分）
乙酉暮春上浣，子严方伯以手谕见示，谓令媳大少奶奶患病，雇舟来邗就诊。病因气郁血结，六七年来，每食已，有噎逆之势，日积月累，遂成膈证，上中下三焦，阻塞不通，饮食渐薄，二便不行，法在不治。然以素蒙笃信，兼之谆嘱，远道而来，势难推诿，始用药以通其气，继动其血，知系宿疾，非下不克。然久病气虚，非补不可。选用大黄人参化积丸，攻补兼施，数日间得下黑燥粪颇多，积渐去，胃渐开，饮食日增。调以保元补阴八味等丹丸，谅易康复。细思此证，病情已极，百难愈一，得以如法奏效者，亦全赖大少奶奶之鸿福。鄙人岂能挽回天命，不过因证用药，尚无错误，足以仰副方伯谆嘱之意云尔。
乙酉二月十九日，方大少奶奶心胆虚怯，如人将捕之状，时而惊悸，心中跳动不宁，寤不成寐，胸中之气上冲，则咽中如有肉块堵塞，大便闭结，五六日一行，食物则噎，已有六七年矣。尔来只能食稀粥薄物，倘食乾饭，则中脘格拒如针刺疼。按心跳，是怔忡来源，食下阻隔，是噎膈已成。此证本属不治，如能看破俗事，不生气，不烦恼，或者可愈，仿仲景法。
川朴　半夏　茯苓　生姜　苏叶
二十一日。
延胡　乳香　苏叶　半夏　生姜
三月初三日，宝应来住船上，因悲哀过度，咽喉堵塞，胸中格拒，食物稀少，勉强纳下，则胸中痛如针刺，大便不通，面色青黑。此病最难著手。
川朴　苏叶　半夏　茯苓　生姜
初四日。
川楝子　延胡　乌药　川朴　半夏　茯苓　丹参　苏叶　陈皮　砂仁
初五日，气郁积劳有年，阳气渐衰，浊凝瘀滞，格拒在乎中焦，饥不能食，或食喉开不能下咽，故水液可行，乾物梗塞。此证皆因七情五志过极，阳气内结，阴血日枯，中脘阻隔，如针刺疼，不食不便，噎膈已成。有何法想，遍查古今方书，噎膈之证，四十岁以里者可治，四十岁以外者不可治也。太仓公云：治之得法，未有不愈者。探其源，中脘必有积聚顽痰瘀血逆气，阻隔胃气所致。先用消瘀去痰降气以润之，继进猛药以攻其积，或可望通。然此证多反复，必须身心安逸，方可欲病。
川楝肉　延胡　桃仁　红花　薄橘红　川郁金　栝蒌皮　半夏
初六日。
原方。
初七日。
杏仁　半夏　桃仁　苏子　郁金　枳实　归尾　蒌皮　川连　姜汁
膏滋药。
熟地　生地　山药　枸杞　当归　萸肉　炙草　白蜜
初八日。
三方一日分早中晚服。
初九日。
三方分早中晚服。
初十日，膈者，阻隔不通，不能纳穀。病在胸膈之间，足阳明胃经，燥粪结聚，所以饮食拒而不入。便结而不出，都因忧患气结，日积月累，遂成噎膈之病。必须釜底抽薪，最为紧要，扬汤止沸，愈急愈增。岁月深远，无有不为似是而非之药所误，此膈病之所以不能愈者。天下皆然，鄙意既有积瘀，非下不通，他人以为久病正虚，张眼吐舌。殊不知下法，各有不同，此证积瘀已久，非攻补并施，不能胜任。此法虽猛，百无一生之证，急用之，尚有馀望，否则逡巡观望，何济于事。
大黄　人参　芒硝　桃仁　归尾　䗪虫
白蜜为丸早晚两服，日夜下黑粪如羊矢。黑血胶结半桶，上焦稍宽。
十一日，服法照前，日夜三四回，下粪如羊矢，黑血更多。干粥能进二碗一顿，闻饭香极，无气味矣。
十二日，服丸如前，日夜下粪如黄豆，黑血半桶，而黑血不多矣。早起吃粥加一碗多，能睡而安。
十三日，停服前丸，息二三日，看其动静。服膏滋药三次，时刻想吃矣。
十四日，吃饭一锺，想添不敢添，头面四肢肿盛，此下后虚极而肿。
十五日，前用攻补兼施，直透关钥，引宿积之瘀，一涌而出，所谓陈莝去而肠胃洁，症瘕尽而营卫昌。胸中豁然，能吃饭一碗矣。胁下腹中作胀，大便三日未行，先进和中畅卫法。
苏梗　香附　连翘　木香　苍术　川芎　神麴　桔梗　川贝　砂仁　生姜
十六日，上焦宽展，下焦胀坠，结粪已在肠间，直至肛门，津液为燥屎耗干，真气虚弱，不能传送而出，用保元养液丹八分，前丸二分。幸而食饭又增，至上灯时，连出四次屎，如羊矢，如小豆，约有半桶，而无瘀血矣。
十七日，结屎已行，腹中胀坠不觉，饮食又增矣。鄙意总要宿积去尽，方算拔去病根，恐其日后再聚也。用保元养液丹八分，前丸二分，煎方并用。
大生地　栝蒌　枸杞　山药　当归　炙草
十八日，安睡太平，又下黑屎如小豆者极多。予思此屎，皆耗亡胃阴之物，今积聚已去，而元气耗损已竭，用保元丹，调养心脾，以舒结气，而固真源。用补阴丹，填精益血，以滋枯燥，而补胃阴，防其再为乾枯闭小也。如胃阴日充，在上之贲门宽展，则食物入，在下之幽门阑门滋润，则二便不闭，而膈证愈矣。浑身皮肤虚肿。
十九日，大便已转白色而干，饮食下咽，并无格碍矣。服保元丹二回，煎方一帖。虚肿仍旧。
二十日，大便如猫粪灰白色，是肠胃受伤已极，非数日间所能复元也。保元丹补阴丹。
二十一日，午后大便，粪色稍转黄色，服保元丹两次，八味丸一次。虚肿仍然。
二十二日，连日饭食加添，且能吃肉，各种丹丸照服。浮肿亦渐见消。
二十三日，大便粪色渐黄，且不结燥，亦不间日而出矣。饮食加增，头昏作痛者，因天暖闷躁，在船上，其气不得舒畅所致，无碍也。
二十四日，中焦膈塞已降，食饭下咽不噎，惟咽喉间，似乎有气上堵，或有忽无。此是家常素昔，心有不平之气所致，宜开怀养息，自无此气也。仲景云：吐之不出，咽之不下之气也，七气汤主之。
方大人喆嗣仲侯，同予讲究医术之友也，其令正患乳射。舟广陵，就正于予，知其所患是干奶乳慄乳节之类也。肩舆至舟，见其右乳坚硬，如石重坠，乳头缩入，七处溃出黄水，疮口翻出，头昏眼赤羞明，舌灰焦厚，业已昏晕，按乳有十二穰，今已窜七穰，如再迟延，全行窜破，势必翻花，成为乳岩，扁鹊复生，亦难挽回。予遂进疏肝解郁重剂，乳头伸出，疮口肉平，头目清爽。又夹进膏丸，坚硬消软，而遍身透出鲜红脓窠疮，幸矣哉。予独不解一乳核，何以转到如此之险，而旬余竟能收功，实力始念所不及，此皆仰赖大人洪福，故能得心应手。因思有谓予治病价大者，不知世俗不晓医之贤愚，病之轻重，此予之所以活而不活也。病固是大手笔，然士为知己者用，重以相知之诚，仅取药资，够敷药品，管仲无鲍叔，其名不彰，知己知后可耳。夫看病全在识证，不求对证用药，但拘执偏僻，鲜有不成大患者。予年逾古稀，阅历虽多，究于岐黄之术，尚剋剋焉而不敢自信。总之，生死定数，大病能愈，亦是定数。予非能生死人也，此自当生者，予能使之起耳。吴淮安曰：人不死于病，而死于医。诚为痛快语，予深慕之。聊记数语，并附脉案药方于后，留为仲侯阅看云尔。丙戌二月上潮，濑江沉青芝识。吴子圣教服阳和汤二十馀剂以致如此。
正月二十二日，凡不乳妇人害乳，名曰干奶子。初起结核如棋子，渐大如鸡蛋，有名曰乳癖、乳慄、乳节、乳患之名，有十馀种。但外科重在消散。然乳生此证，皆因肝火太旺，气血凝滞而成，先宜疏肝解郁消核，不至破烂，方为正治法门。今右乳周围漫肿，乳头下而及近胸近夹肢处，已破烂，五六块淌水，疮口胬肉翻出，其漫肿坚硬如石，乳头缩入不见，大非所宜。况乳头属足厥阴肝，乳房属足阳明胃，经言，妇人之乳，男子之肾，皆性命之根也。奈何远道而来，不得不代为拟方，以疏肝解郁为法。
银花（一两）　公英（一两）　熟附片（一钱）　天花粉　木通　通草　柴胡　茯苓　栀子仁　白芥子　鲜橘叶（三十片，如无橘叶用青皮）
●元寿丹
龟盖（一个，烧存性，研末蜜丸）
●三贤膏
鲜忍冬藤（五斤）　蒲公英（五斤）　夏枯草（五斤）
煮取汁，白蜜收膏。
早起，服三贤膏（三钱），午后，服煎方二次，睡时，服元寿丹（三钱）。
二十三日，二十日纳薄物，睡倒不能起坐，破处淌黄水，乳不知痛，舌中作痛，而乾燥难忍，疮口五处翻出。若不知痛，乳岩必成，神仙无法。
服药照前。
二十四日，右乳中，忽作大痛，重坠难忍，一刻不得宁，下午近胸处破头，淌黏黄水，夜间痛止安眠。按乳有十二穰，今已窜七穰，如十二穰概行窜到，坚硬如石不软，即是乳岩也。
服药照前。
二十五日，右眼红肿羞明，浑身四肢发出鲜红脓窠，稠密痒极难忍，乳中不痛，自觉重坠稍松去一二分，饮食加增矣。遂将原方减半。
银花（五钱）　公英（五钱）　附子（五分）　花粉　木通　通草　柴胡　茯苓　山栀　白芥子　鲜金橘叶
元寿丹，三贤膏，照服。
二十六日，舌上灰黄厚苔退清，乳亦不痛，精神渐能振作，饮食又能加添。
服药照前。
二十七日，乳头伸出，疮口胬肉平复，能起床行走，自觉乳之重坠又松，上面未窜之五穰，可以不至再窜而破烂矣。
二十八日至三十日，眼赤渐退，饮食眠睡如常，乳之上面漫肿坚硬处，似乎有些松动，乳之左右及下面，仍坚硬如石，毫无消动，破处时流黄水，惟乳按之不痛耳。
服膏丸照前。
二月初一日，饮食眠睡皆如平昔，惟乳之破烂，只流黄水，而毫无痛苦，添方易服。
鲜银花藤　生嫩黄耆　潞党参　真于术　茜草　白芥子　全当归
膏丸照服。
初二日至初五日，乳上坚硬渐消，疮口溃烂处，黏水渐干，只有一处淌水。
初六日至初十日，疮口全行收攻，乳之左右上下，坚硬如石，已消软一半，无庸贴膏药。回忆如此险证，不过两旬，竟能转危为安，真属万幸。十一日回府，煎药即行停止，其丸药膏滋药，吃至乳中核消再停。至遍身脓窠，热毒尽自愈，不必医治也。
春夏秋冬，发疟不同，处暑前后，白露前后，霜降前后，冬至前后，有大分别，不可一概而论。《内经》云：一日一发邪浅，间日一发邪深，三日一发则邪更深矣。一日一发者，当五日愈，以五日为一候。五日不愈，当十五日愈，三五十五日为三候也。三候不愈，当一月解。此疟之一日一发之大略也。《内经》论疟甚详，日日发，有半年一载而愈者，三日发者，有一年二三年而愈者。皆有经文可考也。
据述九月初七日戌刻发热，子丑有汗热解，至十二日，正寒热交争之时，适值月经又到，将欲作汗。误听人言，用火煅醋，醋气外逼，汗即不出，以致内里作烧，外面皮肤不觉火烧，疟后昏迷，时许方苏。遂作湿温治，大进苦寒凉血之品，渐渐胸腹疼痛，呼号不能停声，二十二日，人传单方，用麝香等敷贴胸口，是日竟得大汗，连用三日，皆有透汗。其病由轻而致重，由外而入内，故变证百出，不死，福也。
丁亥四月二十一日午刻，宝应专足到扬，方三少爷揖翁信云：兆萱小姐吐病复发，身热昏睡数日矣。余于午后三点钟动身，二十二日夜九点钟已到宝应公馆矣。
二十三日，因平昔乱吃肥甘生冷零碎之物，以致脾伤气滞，津液损，掌心热，偶尔受凉多食，则呕吐身热之病复作，昏昏沉沉，数日不解，合宅惊慌。谛思此证已到发多次，是宿食积于肠胃，内液日乾。经云：小儿疳积是也。
川朴　神麴　陈皮　茅术　栝蒌仁　紫苏子　甘草　车前子
二十四日，小儿脏腑脆薄，瞎吃伤脾，津液耗乏，面青白而无华色，唇白，舌中白腻而厚，掌心亢热，大便闭塞，胃日强，脾日弱，经所谓胃强脾弱，即是疳积状貌。经云：胃虚则吐。细视面色，唇舌，其色淡，此由滞在内，复为食伤，虚证也。只能扶正胜邪，宜补以润之。或者大肠不燥，胃气和，其积可消。若用消磨攻下之法，重伤正气，是为虚虚矣。拟早服五仁丸，午后服参苓白术散。
人参　白术　茯苓　桔梗　山药　扁豆　砂仁　甘草　莲子
杏仁　桃仁　柏子仁　郁李仁　松子仁　陈皮
研末，炼蜜做四丸，约四钱一丸，分作四日服。
夜半出黑粒屎如串珠两条，约二三十粒。
二十五日，丸药煎方，照前日服，又出黑粟如串珠三四条。
二十六日，丸药煎方照服，又下黑粟不少，但屎黑如龙眼核，焦乾而无潮润之气。此正气不足，故大便积聚，塞住肛门，而难出也。
二十七日，小儿有病，皆由受凉吹气，饮食不节，致伤脾风，滞积胶固日久，正气愈伤。细问病之情形，两年来已发十馀次，病发则呕吐，发热昏睡，手心烧，大便结，日积月累，内中津液为陈积耗干，胃日强，脾日弱。幸而发未焦枯，如发不润泽，则疳积真矣。余用五仁丸，以润大肠，参苓白术散，以补脾土。三日间连出黑粟屎甚多，然历年致病之陈积，犹未下也，必须正气充足，脾气健旺，庶乎可望积消矣。拟补中益气汤，以升降清浊，是三道之法也。
黄耆　人参　白术　柴胡　升麻　陈皮　当归　炙草　生姜　大枣
二十八日，昨日又出黑粟屎如串珠者，两三段，掌心热，虽未退尽，以手重按之，似乎不大干亢矣，仍服原方。
二十九日，从早起至午，连出三次黑屎，其中如豆粒，如钮釦，色黑如铁弹，夹在屎中，顷刻间，又出新粪，实属不少。四岁小儿，肠胃多大，数日间出陈屎新屎，如此之多，可怕人也。积去病差，非伤食而何。俗云：病从口入。以后切不可再使小儿饮食不节，小心谨慎一百二十天，真气复元，其积自无矣。若不留心，仍蹈前辄，虽和缓亦难挽回。慎之，慎之。
丁亥八月初二日，万秋圃分转，招余为令媳大少奶奶看病。问及病形，原于七月二十日，生一女孩，上床即血晕数刻方省，朝朝请医诊治，愈治愈剧，将近十日。于二十九日，忽然昏倒不省，诸明公束手无策，坐任其败而已。延至初二日下午，已有三日，身后之衣穿好，鼻无呼吸，挺直僵卧，惟腹大而高，上半身温和，下半截冰冷，脉息未绝，诊之并无七恶形状。大凡产后肚腹当小而软，不应不而高。忆经云：产后血已尽倾，心无血养，血舍空虚，止存微气，所剩残血，非正血，不可归经，而离经之血，既不能归经，又不下行，必至上攻心胸，因有此变。思维至再，遂用黑龙丹，去瘀生新，继以华佗再生丹，大豆酒徐徐灌下。夜半恶露大行，至初三日，手能动，眼能开，似乎有转机矣。然此证病情已极，百难愈一，得以如法奏效者，只求对证用药，尚无错误。此亦大少奶奶之鸿福，鄙人岂能挽回天哉，所谓药用当而通神也。转危而安，藉以仰副分转谆嘱之意，不负委託而已。
八月初二日清晨，万竹轩兄来寓云：侄媳大少奶奶，于七月二十日生一女孩，至二十九日忽然昏厥，目闭，牙关紧急，鼻无声息，惟心胸气动，腹大，从大腿至脚，若冰，上身及两手，尚温。余询其病状，与黑龙丹一粒，嘱其速回灌下，看其动静。至午后又来招余往诊，偻指厥已三日，殓衣皆著，僵卧不动，待死而已。细问灌下黑龙丹之后，有瘀血大行，幸天转新凉，两手脉无七恶状，或者可救。速用华佗再生丹，大豆紫酒循序灌下，至夜半，恶露大行，两手微动，腹大渐平，但声息未出耳。
初三日，往诊，询知大腿渐温，脚未温，呼吸微而细，病已转机，可望活矣。问及药，剩半杯，加药催其时刻灌之。至近晚，眼能微开，夜半两手活动，脚亦稍稍能伸缩。余算已四日，死而复生者，亦奇事也。
初四日，大早往诊，手足活动，能出舌尖看苔，尚未能言，近午始能语，声微无力。遂易方用独活一味，大豆酒和童便服之。近晚来字云：病人口渴要吃茶。又云：浑身发烧，摸其皮肤，似乎有热，头上身上有汗，病人云：虽汗不嫌暖。窃思酒系发暖之物，故未敢与服等语，余曰：惜哉，未厥之前，服药何其胆大如天，今既甦醒，何以胆小如豆。殊不知独活去风，黑豆酒消血结，且有童便滋阴降火，如若早服，可以立见阴阳经脉流通。经云：药到病除，一汗而愈，此之谓也。余恐产后致病，遇天时阴雨，难免浑身有困痛之病，病及时怕用，良可惜也。
独活　黑豆酒　童便
初五日，脉象稍敛而不浮散，舌苔白腻，舌中至根灰黑，口渴舌潮不干，身汗不离，两脚和暖潮润，声音微细，精神疲睏，面上时有虚火上炎，夜睡不沉，的是产后气血双亏本证。谚云：药医不死病。其信然欤。
黄耆　当归　童便
初六日，舌上灰黑之苔退尽，脸上虚火上炎一少，动则有汗，自觉痰吐味腥，神气稍好。幸而体实本足，偶为药伤，竟能转危为安。余曰：天也，命也，有福者不死也。
人参　黄耆　当归　附子　炮姜　童便
初七日，夜半大小便俱解，身汗亦少，脸上亦不上火，舌苔薄白，面上现有病容，能熟睡，惟有痰腥而已。
人参　黄耆　炮姜　当归　童便
初八日，小解时，仍有恶露下行，卧亦安宁。若能早记古人不药为中医之诫，何致如此之惊人也。
人参　黄耆　当归
初九日，吃粥三四次，转侧皆能自如，惟多口渴。
初十日，胃气渐开，能坐在床上吃青菜汤饭，痰虽多而易吐也。
杏仁（十粒）　川贝（三粒）
煎浓汁，调锅粉三钱服。
十一日，睡卧神安，饮食有味，计算移出堂屋睡卧，共十一天，今日竟能扶走进房。余曰：灾难已满，从此可祝多福多寿矣。
丁亥八月中旬，方果卿明府如夫人，由如皋雇舟来扬诊视。询及病情，是五月间，咽喉肿痛而起，月馀，自觉在乳下虚里，其脉贯鬲上络于肺，其气上塞喉管，嗌中乾燥，或痒或痛，时要吐痰一口，喉中稍爽，渐添肉瞤筋惕，睡中惊掣，则心中筑筑然摇动，而不得安静，似乎浑身百病皆作矣。细看咽喉左右傍两条起肿，结久成核，其气上窒，则咽塞，气下则咽通，似乎是梅核气，人亦疑是梅核气。但咽门内，上下红丝缠绕，中起颗粒，垒若虾蟆皮，中关将近下关，如浮萍略高而厚，或有如茅草，常刺喉中，又如硬物，隘于嚥下，直至下关肺管，看之不见，咽中乾燥，或痛或痒，其气时通时塞。遍查古书，梅核气，吐之不出，咽之不下，咽门内无颗粒红丝形状，且病者咽中，自觉有气如珠，直贯心下作痛，亦与梅核气殊。《内经》云：少阴少阳，君相二火，其脉皆经络于喉，手少阴心脉挟咽，足少阴肾脉循喉咙，一阴一阳结，则痰气凝滞于喉间，皆因思虑过度，中气不足，肺气不能中护，虚火易于上炎，致有此患，难治之证也。仿金燥不能生水为法，煎药、膏滋药、丸药、吹药并用，以观动静。
元参（五）　麦冬（五）　白苏子（一）　白薇（一）　甘草　鼠黏子　紫菀（一）　白芥子　百部（三）
水煎日服三回。
前方连服二十多日，自觉嚥唾，咽喉不大干燥，痒痛亦稍止矣。咽门内，颗粒未消动，仿育阴以治虚火。若能肾火不上冲，方是吉兆。
大熟地（五）　麦冬（四）　苡米（五）　桑白皮（五）　生地　萸肉（四）　川贝母（一）　甘草（一）
水煎日服二回。
此方连服半月，咽门颗粒及两旁结肿，内结小核，又非喉瘤形状，幸而左右二条，日渐消软，其核小而坚，尚未大为消动耳。煎方、膏滋药、丸药、吹药并用，加银花藤，熬膏日服。
●丸方
薄荷（君）　三神丹（臣，一名玉丹，火硝煅时比玉丹内火硝加一倍）　牛黄（佐）　琏珠（佑）　川贝（佐）　灯草灰（使）　百草霜（使）　甘草（使）　冰片（使）
研细末，蜜丸如桐子，日服三回，每次服六丸。
●膏滋药方
即前第二方加银花藤
●吹咽消坚化积散
蛇皮　白玉丹　牛黄　珠子　灯草灰　百草霜　甘草　冰片
共研极细之末，日吹三四次。
●吹咽至圣散（化腐生肌败毒）
蒲黄　牛黄　人中白　儿茶　白芷　薄荷　月石　冰片
研极细末，日吹三次。
十月中旬，咽喉痰气，时开时塞，咽门内，红丝红颗甚密。遍查外证咽喉门，证名甚多。今指数证，大约相同。有喉疳过桥疳、喉癣，及鱼鳞肺花二疮，又有喉菌，生在中关下些，如浮萍略高而厚，紫色，又有喉节，生在近喉管处，看之不见，有似梅核气，吐不出，咽不下，梅核气，咽喉无红丝颗粒，不痛不痒，痰无腥味，喉节初起，与梅核气无异，久则渐吐清痰，烂腐臭味矣，皆由忧郁思虑血热气滞而生，妇人多患之，虚火上炎所致也。余思经云：有火便是毒。遂用鲜银花藤熬膏，煎方丸药吹药并用，咽喉内颗粒如浮萍，均已消尽。而咽喉傍左右两条，肿硬亦消软，痰无腥气，痛痒渐止，左边结核消如绿豆大，剩有两粒，已至舌根下，右边之核，亦渐消动如黄豆大一粒。按之此种病证，都因肾水耗损，肾火上冲，金燥不能生水所致，服半月后，再议。
十一月十九日，咽喉乾燥，痒痛皆定，痰吐无腥味之气，已有半月，肉瞤筋惕，睡中惊掣亦稀，惟嚥唾嗌中之气，自觉如珠，节节滚下。至心作痛时而气逆，即嗳饱四五声，吐痰一口，气顺则已。若嗳饱不通，气便作闷矣。查气门，呃逆气上冲连呃作声也、哕有物无声曰吐、有声无物曰哕、噎咽喉蔽塞、噫饱食气满而有声、嗳嗳气又暖气也。此五种病，皆由肝郁气逆中来，肝郁气逆，胃当其冲，因而胃为气逆。见此外证内病，辨之甚难。总而言之，是伤于七情而成，经所谓五气之郁，皆足为以上种种病因，非若客邪之比。除之未易，故功虽仅亏一篑，策则骤乏十全。盖郁则务求旷达，病属七情，药物之效，止居其半，必须戒恼怒，节饮食，慎起居，毋致另生枝节。然后博考方书，细筹良法，病或抽丝引絮而去。刍言，正所以勉力图功也，俟咽喉之结核消尽，再议。
丁亥五月中旬，方仲仁所欲不遂，神识迷惑，郁久则五志之阳上薰，痰聚心包，蒙闭清窍，渐致神志恍惚，有似癫疯，其病不在一脏也。七情致损，非医药之所能愈已，若能遂其所欲，或者有可愈之机，未可知也。仿温胆汤法。
半夏　枳实　竹茹　橘皮　茯苓　炙草　生姜　大枣
八月十六日，病因抑郁不遂，佗傺无聊而成，精神恍惚，言语错乱，夜不能寐，或笑或怒，或耳闻人语，目中时见鬼神，脉见乍大乍小，大有狂意，而狂甚则不避亲疏矣。仿猪心血丸。
猪心血　朱砂　茯神　牛黄　真珠　琥珀　石菖蒲　远志
共研末猪心血捣和为丸，每服二十丸。
二十八日，经云：阳盛，则妄言骂詈，皆因气郁生涎，涎与气搏，则千奇万怪，无所不至矣。惟大便或四五日一行，痰吐清白不息。如痰火一平，则神清气爽，而寐亦能矣。仿甘遂丸，以通大便，抱胆丸，以定狂为法。
甘遂末，以猪心血和匀，将猪心批作两片，入甘遂在内，再合扎紧，纸包湿，又文火煅熟，取药和朱砂研细，再和猪心血为丸，二钱分作四丸，或分作六丸，日二服。
●抱胆丸　治一切癫痫风狂，如病大发，只服一丸二丸，多则三丸即止。此方即黑锡、水银、朱砂、乳香四味也。昔忠懿王之子，得心痰，合此药，偶有一风犬，饲之即苏。因破犬腹视之，则其药抱大胆，故因名之。其病大发之时，只能服一丸，风定即止，焉能多服也。
九月初十日，日服甘遂丸二粒，而大便润，痰吐亦少。早起服抱胆丸一粒，共服三丸而狂定，夜间安静，且能睡卧矣。
十五日，目中不见鬼神，耳中不闻人语，痰吐亦少，早起必饮烧酒数两，且酒乃助热生痰之物，而日必饮之。况酒醉，亦能发疯动气。有此病者，酒不能戒，虽神仙无能为。仿镇心丹。
●镇心丹　治癫痫惊悸，一切痰火之疾。
天南星　天竺黄　犀角尖　牛黄　真珠　琥珀　雄黄　牛砂
研末蜜丸，每日午前服二十丸。
●郁矾丸　治此癫疾，由七情得之，痰涎包络心窍，此药能去郁痰。
川郁金　生明矾　薄荷
研末蜜丸，每服二十丸，睡时开水下。
十月下旬，静坐太平，约有四十日，所服两种丸药已完，停服丸药，缘痰火已不上升，而时有愤愤不平之意，此心病也。且时笑，时笑者伤魄，故易怒，怒后必歌唱不休，阴郁而阳动也。愤愤者其病在心，在心者不可治，徒劳无益也。
十一月下旬，此病本起于思欲不遂，久则生热，痰随上僭，得治稍效，一不遂则复发，再不遂则再发。上工治未病，余深愧对其人也。姑仿九精丸一法，并录古贤法语二则于后。
●九精丸（一名九物牛黄丸）　治鬼魅欲死，所见惊怖，欲走时无休止，邪气不能自绝者。越人云：治风痰诸痫，狂言妄走，精神恍惚，思虑迷乱，乍歌乍笑，静坐如痴。
牛黄（土精，一云火精）　龙骨（水精）　空青（火精）　雄黄（地精）　荆实（火精）　鲁青（苍龙精）　玄参（玄武精）　赤石脂（朱雀精）　玉屑（白虎精）
上九味，名九精，上通九天，下通九地。研末丸如桐子，服一丸。惜因价贵，不肯配服。
朱丹溪曰：五志之火郁而成痰，为癫狂，以人事制之。如怒伤肝者，作悲胜之，以恐解之。喜伤心者，以恐之胜，以怒解之。思伤脾者，以怒胜之，以喜解之。忧伤肺者，以喜胜之，以怒解之。恐伤肾者，以思胜之，以尤解之。惊伤胆者，以忧胜之，以恐解之。悲伤心包者，以恐胜之，以怒解之。此法惟贤者能之。
一妇人饥不欲食，常好怒骂，欲杀左右，恶言不辍，众医不效。戴人视之曰：此难以药。乃使二娼各涂丹粉，作伶人状，其妇大笑，次日又作角觝，又大笑。其傍常以两个能食之妇，挎其食美，病妇亦索食，而为一尝之。不数日，怒减食增，不药而差。后生一子，夫医贵有才则何以应变无穷。
余思经云：重阳者狂，重阴者癫。而所言皆家务事，十多年来，郁结于心，触动其怒，则痰火上升，蒙闭清窍，则不认亲疏矣。沉圭云：兄弟以不分家为义，不若分之，以全其义；妇人以不再嫁为节，不若嫁之，以全其节也。会心人自知，毋庸多赘。
戊子五月二十九日，眼喎斜，舌强不语，口中流涎，神气昏迷，大便不通，已有七日，先用猪蜜导法。此中风大证，用药甚难，仿转舌膏法。
连翘　山栀　薄荷　黄芩　石菖蒲　大黄　芒硝　远志
水煎，徐徐而服。
乌龟尿点舌上。
猪胆汁白蜜熬冷，做一寸长，塞入穀道。
六月初一日，大便下燥粪不少，幸而导通，能愈之兆也。
服原方。
初二日，阅方杂乱，下焦瞎追，上焦已受累不浅矣。
服原方。
柔润，息风，化痰。
天麻　钗斛　天冬　枳实　生地　竹沥　豆汁　地慄汁　梨汁　柿霜
熬膏，日服二三次。
初四日，神气或明或暗。
仍服原方。
初五日，诊左手脉软而细，右手脉洪而弦，二便通畅，中脘时闷时宽，神气乍明乍暗，口喎舌歪，口流涎，鼻孔乾燥。经云：中府者多著四肢，中藏者多滞九窍。前用转舌膏，胆蜜导大便通，继以柔润息风化痰法，鼻孔潮润有涕，胸中神气渐清。年高之人，涸荣耗卫之药，似乎不可用也，膏方内加沙参、葛根，煎方无庸更改。若要日日换方，治病无此法也。
初七日，始能开口出声，阁家欢喜，人闻之亦伏心。仍服原方勿怕。
初八日，能说出「我要吃」三字，已见转机。仍服原方，膏滋方加重，添清音法。
天麻　天冬　当归　黄菊花　钗斛　元参　麦冬　梨汁　黑豆皮　蔗汁　竹沥　姜汁　柿霜
熬膏，另研远志、菖蒲各三钱，秤二分，和膏化服。
十五日，神识日清，起动饮食睡卧二便皆可，能言四五句矣。细看舌根厚，边紫，满舌光红而无苔，舌伸出斜在右边，故转掉字眼难清，此乃心包络间久积之热瀰漫，以致舌本不灵。此等病证，而能有转机者，恐非医药之力也。余谓和翁素性纯孝，至诚感格，孝心能回天心，信不诬矣。以后起动，必须人在左右扶之，切勿大意。仍仿柔润调和法，不离去风清热化痰皆效，古圣贤之法也。
天麻　沙参　羚羊角　当归　桑叶　菖蒲　生地　连翘　黑豆皮
水煮，两回服，夜间服膏滋。
二十日，神气清爽，能说十多句，四音兼备，大有转机，惟舌红无苔，伸出舌尖，尚未全正。服原方加山栀。
二十五日，诊两手脉渐和，惟左手稍大而弦，精神日渐健旺。但舌红犹未起苔，心经之郁热未化也。仿加味转舌膏。
连翘　山栀　黄芩　薄荷　元明粉　大黄　竹叶　防风　桔梗　石菖蒲　犀角　川芎　甘草　柿霜
研末为丸，如桐子大，秤一钱半，煎汁去渣服。
二十七日，据云：扶杖可以自行数十步，舌尖仍斜而未生苔，仍服丸药。
二十八日，大便通畅，精气神日见健旺，再能舌尖端正，红淡生苔，方佳。
停服丸药，单服膏滋。
七月初二日，清晨往诊，左寸独大，余皆平和，精神步履，较前十日，似乎稍健，舌上红光，比前亦淡。考各大家方书三十六种，论舌苔者言，舌本乃心之窍，心属火，热积于心包络之间，故火铄。加以天气酷暑，邪火相搏，舌红无苔，实此之由。现喜红淡即有生苔之象，再进滋养之剂，冀奏全功。
熟地　萸肉　山药　丹皮　泽泻　茯苓
水煎两次服。
钗斛　天麻　麦冬　菊花　沙参　天冬　枳实　白蒺藜
煮三次，取汁。
竹沥　姜汁　梨汁　蔗汁　柿霜
将前汁同煎，收膏用柿霜，日服二钱。
余虽业岐黄有年，兢兢不敢自信，诚恐用药不能对证，则贻误匪浅。近已年逾古稀，犹不敢轻出问世。因廖君孺慕之心，不减古人，不得不代一诊。且幸信任不疑，病竟能获效。此皆得天之佑，以假手于余，余何力之有焉。嗣后冷暖饥饱起动，均要留心，静养百日，精神筋力复原如旧，方可放心。
如大便一日不出恭，即服丸药一钱，不必候至第三日，不出恭而再服丸药，第二日即可服，既出恭，停止勿服。
廖兄和轩，粤东人，余之十馀年友也。突于戊子五月二十九日来寓云：老太太七旬有四，五月二十二日，忽觉项间不舒，夜半遂中风不语，延至二十九日，易医数人，服药无效。问及病情，中脘昏闷，神气不清，口眼喎斜，口中流涎，大便不通。余思易曰：风自火出。谚云：热极生风。乃知类中风，无有不由心腹中风热两作也。仿用吐法导法及下法，转舌膏等法。至六月初七日，始能出声，神气渐清，仍用柔润息风化痰之法，加减熬膏，日日服之。至二十三日，渐能言语，至十多句，四音亦分，而其舌伸出尚斜未正，舌红无苔。是心络中热炽，无形之火，以灼有形之痰，故舌红而无苔也。观河间内火召风之论，用苦泄辛降，吐之下之。余仿其法，易以柔润甘寒，折其上腾之威，使诸窍清空，浊痰不能矇蔽。此宗经旨，风淫于内，治以甘寒法也。但年高之人，得此大证，尤属难治。余因和翁孺慕之诚，形于颜色，知侍母至孝，孝且可格天，余敢畏其难而不任其责耶。故尽心推求病源，竭力省察病理，所用之药，似皆平淡无奇，而竟能对证暗中，定有神佑，殆亦孝感所致也。余第不负孝子之诚，敢谓药之窃能应手哉，今将脉案方药录记，并书数语，以志颠末。
丁亥正月初十日，吴吉甫观察夫人，产后有病。余追溯十年前，连生女孩，后歇十年未开怀。去年十二月初六日，复产一女，因望子情切，心中忧闷，十日内毫无病痛，至十六日下床，收拾被垫，忽然疲倦，身发寒热。以上皆刘一翁所治，延至正月初十日，始来招余。余思新产妇人有三病：血虚多汗，喜中风，故令病痉；亡血复汗，故郁胃；亡津液胃燥，故大便难。何等沉重，所以寒热发后，加之气郁痰涎，渐入包络，产后疯癫之基已兆，终日神气恍惚，刻刻怕死，阁眼则诸事缠扰，时生惊恐，不能安静，大便溏，及欲二便时，亦不自知觉，饮食无味，不寐唇燥，气逆中脘，是一派心虚痰积火生所致。病延已久，恐难除也。仿麦门冬汤，以降中脘逆气。
十一日，服麦门冬汤，夜间睡颇安，惟心虚胆怯，时生疑虑。骆龙吉云：疑久生魔。余思产后，一见寒热，遂即落瘦脱形，狼狈如此，恐其痰入包络，妄言妄语，将成疯癫症矣。仿救逆汤合麦门冬汤。
十二日，乍明乍昧，精神恍惚，午后则思虑扰心，颠倒迷乱，惊怕异常，合目则神魂飞扬，梦寐中欲不哭而哭不出，病状亦难自鸣，诸亲友及名医满坐，均疑有醋心，不问病理。殊不知产后风狂癫痫惊悸，古书各立有门，以及心疾，似真似假似癫似痫，所论甚详。余与吉翁相交数十年，敢不尽心，奈一齐人傅，众楚人咻，议论不一，纵思立方，而左右摇惑者多，亦不能专心，服一人之药。余察真情，既不能深信，终属徒劳无功，将有归咎于余者，余何甘焉。此不得不推手者也。闻后来渐以假成真，虽有方药，又何敢妄陈耶。
壬辰正月初三日，吕叔梅先生来寓，邀予为方仲仁夫人诊病。细询病情，云由左腿痛起，串至右腿，随上串右手肩臂五指，肢节肿疼，筋缩如钩，渐又串及左手肩臂五指，筋缩如右，浑身骨筋孪急，势是抽搐，著床两足立紧，人亦不能分动，皮外痒而内疼，日轻夜重。经书风热胜则痛，湿热胜则肿，竟成白虎历节风，疼痛不可屈伸之证矣。经又言：寒郁其热。究其病源，素来体胖痰多，大抵虚致邪聚。而尤氏云：此证若非肝肾先虚，则虽有湿气，未必便入筋骨，况肥人多痰，痰亦湿气所化，今风寒湿三气，合而为痹，直入于关节筋骨之中，则四肢牵掣，犹如刀割，病已如此，瘫痪难免矣。视其病之形状，细揣病理，邪既深入，必须驱之外出。予若以风湿门诸通套药施之，何异人已入井，而益之以石乎。不得不用猛烈重剂，直入巢穴，希图有济，未可知也。仿仲景桂枝白芍知母汤法治之。
麻黄（二钱）　桂枝（四钱）　附子（二钱）　甘草（二钱）　白术（四钱）　白芍（三钱）　防风（四钱）　知母（四钱）　生姜（四钱）
初四日，昨服原方，浑身疼痛稍松，右手指亦能稍动，惟舌上白苔如雪，咽痛，口中不作干。
初五日，两手肩背指，稍能伸动，自觉浑身亦稍为轻松。
初六日，原方连服三剂，日见松动，未添别证，痰吐亦多，夜间始能安神熟睡，惟两手肩臂弯，痛不能动。此风寒深入于骨髓之中，难于外达，不得不用仲景乌头汤，以驱筋骨中凝结之风寒。若除之不去，废疾难免。如钱仲阳为宋之一代名医，自患痹证，止能移于手足，为之偏废，不能尽去，可见其为难治也。
麻黄（二钱）　乌头（二钱）　白芍（四钱）　黄耆（五钱）　知母（四钱）　黄柏（三钱）　炙草（二钱）
本方加桂枝（三钱）　白蜜（四两）　水三碗，同乌头煮取汁一碗，去乌头，另将药七味，水三碗，煮取汁一碗，纳蜜汁中，更煎数沸，约两碗，分三次服。
初七日，服原方，两手指肢节，肿胀渐消，浑身骨节疼，大为松动，饮食稍为知味，夜间安睡，惟肩臂弯痛些，两足亦渐松动。
初八日，服原方太平。
初十日，原方连服五剂，两手肩臂指，自能上下，伸缩自如，两足能反侧，惟左腿弯痛些。
十一日，前方连服六剂，两手肩臂指节，自能伸缩，上下自如，惟两腿膝弯痛，虽能反侧，仍未能如右手大拇指中指，至夜半其筋总有些不便。至早起始能自如，似乎痹痛，又窜至下部矣。
十二日，经言：白虎历节风证，诸肢节肿疼如虎咬者。载在中风门内。唐后各大家，议论中风大法有四，其四曰：风痹，类中风状，故名之也。然虽相类，实不相同，而致痹之由，曰风，曰寒，曰湿，互相杂合，非可分属。痹者，气闭塞不流通也。或痛痒，或麻痹，或手足缓弱，与痿相类。但痿因血虚火盛，肺焦而成，痹因风寒湿气侵入而成。又痹为中风之一，但纯乎中风，则阳受之。痹兼风寒湿三气，则阴受之。所以为病便重，其患不易除也。经既言以寒气胜者为痹痛，又言，凡伤于寒者皆为热病。观古人之用药，自有一定之权衡，如仲景用附子、乌头，必用于表散药中，合桂枝、麻黄等药同用，既发表不远热之义。至攻里，必遵《内经》不远于寒。可知矣，奈何人有未过此义者。今痹证，两肩臂手指，均能伸缩，上下自如，惟右手大指中指之筋，似乎夜间总有些须不舒，下部虽能反侧，而左腿膝弯筋痛，按右手大指中指，均起病之根基也。遍查痹证，又必以舒筋为主，仿羚羊角散，以治筋，似乎有合经意。
羚羊片（一钱五分）　川芎（一钱五分）　白芍（一钱）　当归（二钱）　黄耆（二钱）　附子（五分）　防风（六分）　独活（一钱）　桃仁（四分）　牛膝（一钱）　黄柏（一钱）　生姜（二钱）　苡米（五钱）　煎汤代水
十三日，原方加杜仲、白术、葳灵仙、桂枝等味。
十四日，查手阳明之筋，起于手大指次指之端，结于腕上，循臂，结于肘，足阳明之筋，起于中二指，结于跗。《内经》曰宗筋主束骨而利机关也。云小便时有些涩痛，是膀胱之气不化。其右手大指中二指筋挛节痛，浑身上下，痛处均松，独左腿弯筋痛不减。况病久，气分已虚，不能不先固正气，以通膀胱，是先补而后攻之法也。
潞党参（一钱五分）　白术（三钱）　木通（二钱）　杜仲（三钱）　白茯苓（三钱）　川续断（三钱）　陈皮（五分）　独活（一钱五分）　炙草（五分）　甜枸杞（一钱）　蚕沙（五钱）　煎汤代水
十五日，服原方。
十六日，小便通畅，惟右手三指及左腿弯之筋，入阴分则肿痛些，至阳分则松。经言：风淫未疾。痹在手足，四肢为诸阳之本，本根之地，阳气先已不用，况周身经络之末乎。拟乌头粥合谷味，先从营卫所生之地注力，俾四末之阳，希图以渐而充，方为病者福兆。
乌头（研细末，生用）　每用香熟晚米二合，入药末一钱，同米煮稀粥，不可太稠，下生姜汁一匙，白蜜三匙，搅匀温啜之为佳。如下部湿重，加苡米末三钱入粥，或将乌头先用水煮数十沸，去水，再用渣同米煮亦可。
十九日，原方连服三日，上下均见松动，惟右手大指中二指，皆未见大松。忆巢氏云：夫风者外司厥阴风木，与少阳相火同居，火发则风生，风生必挟木势，侮其脾土。故脾气不行，聚液成痰，流注四末，因成瘫痪。余见世人有此患者，并未见其能愈一人也。仍用仲景乌头汤，服至廿三日，已能起床行走，右手大指中二指，亦能伸屈自如。惟入阴分时，右手三指，总有点不便，早起伸缩活动矣。
二十四日，服青州白丸子二十粒。
生半夏　生南星　生白附子　生乌头
共研细末，水浸，日日换水，甘七日取起为丸，如桐子大。
二月初四日，前月二十四日服青州白丸子共十天，其为平安。近复检阅各家议论，痛痹之证，以臂痛不举，叙于半身不遂之下，谓风从上入，臂先受之。世俗谓，大指麻者，三年后定然中风，抑知风善行而数变。有热风寒风之别，风之中人，必从营卫而入，因人之藏府虚实寒热而变证也。《内经》云：脉微而数。微者指阳之微，数者指风之炽也。所出诸脉，字字皆本阳虚而言。其人必血舍空虚，而气分热炽，风之繇来，匪伊朝夕也。经又言：不问其虚，安问其馀，偏枯病阳盛阴不足者有之。历节证，阳气痹而不通者尤多。前刘李二公之论，有攻补之别。刘以人禀天赋，本无亏欠，因邪入搅乱其气而后成病，邪退则正气自安，故以攻邪为要。李以人之真气，营养百骸，周于性命，凡真气失调，少有所亏，则五邪六淫，乘间而入，正复则邪自却，故以补正为要。二公深得上古圣贤立方之奥妙，明理识证，著书各成名手，盖遵古人之规矩，对证用药，当补当攻，调治得宜，自然有效。予用攻冲之法，虽然侥倖获效，亦是二少奶奶之洪福也。现痹痛已愈，行走如常，而右手大拇指中二指之病，恐不易尽除，以后能于调养真气，销去病根，则大妙矣。馀年届八旬，自问见识短浅，恐不能胜任，或再遍访高明治之，余之幸也。
光绪十八年二月濑江沉青芝记
