
题辞  ***************************
本草三千味，《难经》八十篇，罗列胸中能周旋。用药用兵不相熟，只须一将能当先，能使百病愈锋前。古圣贤，医中仙，女娲炼石能医天，轩帝医见肺肝然，夏禹医水地脉连。骨节远近毗陌阡，雨露如药沾医用。周孔医文万世传，宛如天地血脉河海联，一息不停无迁延。天气动雷鞭，山气奔云烟，水气通流泉，地气吸百川。人生百体无不全，医药能通万窍穿。笑我衰暮君盛年，怜我多病君能痊。我感君德心拳拳，歌此一曲付云笺，表君学问思辨行，五者具备慎目坚。
甲申秋九月朔书奉兰陔仁长先生正句
少塘弟季增黄

序  ***************************
医之道，明之先生犹以为难知，况仆何人，敢以成篇立说？缘家严精于医理，治病之暇，常命男辈誊录经验之医案以自考。始同治纪元至于光绪五年，男辈亦能以斯道应世，犹谆谆以经验之案必宜抄录。日月既多，遂成卷帙。家严嘱须反复细校，考订尽善，年、月、地名以及药中分两，既有者，亦宜仍旧。以为他日考覈之资。男谨遵而不敢违，缮写成编，是后随有随录，不分门类，不限卷数，以冀日增月益，可成大观。作贻厥孙谋之宝，非敢沽名要誉焉。吾地前辈名手目中所见一切，附录著其名号，不敢掠美也。
长男　雅乐谨识


正文  ——————————————————————————————————————————————————————————————————————————————————————————

卷一  ***************************
（案1）任，左，朔望泾，八月。旋风中于脾络，风痰阻滞机窍。遂卒然昏仆，口噤涎流，目直肢痉，脉形软弦。且拟搜风化痰，以观其变。
全蝎（三只）　天竹黄（二钱）　淡竹沥（一杯）　钩钩（二钱）　殭蚕（四钱）　制半夏（二钱）　石菖蒲（七分）　天麻（二钱）　桑叶（三钱）　天南星（七分）
目能转动，肢痉亦平。开口视苔，其色熟白，齿仍焦。稀糜进，证虽转轻，尚当祛涤。
前方去天麻，加鲜石斛五钱。
（案2）许，右，网船。产后十二朝，瘀露连降，腹无痛楚，寒热大作，日夜二次。唇茧脉弦。伏邪晚发也。拟清泄之。
青蒿（三钱）　鸡苏散（三钱）　光桃仁（一钱半）　桑叶（三钱）　豆卷（四钱）　生姜衣（三分）　冬瓜子（三钱）　蝉衣（五分）　制半夏（一钱半）　广藿香露（一两半）
后加枇杷叶。
（案3）平，左，朝阳门。气元不足，症似损怯。进建中既合病机，今参内补法。
红枣（五枚）　生耆皮（一钱半）　细直地（三钱）　白芍（一钱半）　炙草（五分）　淮小麦（三钱）　益智仁（三分）　穀芽（七钱）　归身（一钱半）　地骨皮（一钱半）　川桂枝（一分半）
十帖愈。
（案4）盛，右。久有鼻渊头风之证，时发时休。今夏咳嗽，卧则尤甚，咳出白痰稍止。背寒如掌大，皮肌似发热，口渴微呕。舌苔白腻，脉形细弦。此心肺气虚，痰饮上泛，久恐延至肺痿。
炮姜（三分）　半夏（三钱）　陈皮（一钱）　前胡片（一钱半）　炙草（三分）　茯苓（三钱）　蛤壳（七钱）　旋覆花（三钱）　海蜇（一两）　枇杷叶（三钱）
（案5）俞瑞卿，东皋村，三月。壮热有汗不畅，面肿气喘，肢酸胁痛，目红口渴。脉洪数带弦。唇乾，舌红，苔糙。风温内炽，治以清泄。
杏仁（四钱）　羚羊角（二钱）　旋覆花（三钱）　枇杷叶（五钱）　蒌皮（三钱）　薄荷（一钱）　大力子（四钱）　丝瓜络（四钱）　水苇根　桑叶（四钱）　大川贝（三钱）　生乾草（三分）
汗出热不解，喘痛皆缓，面肿不退，大便畅下，小溲微热。脉仍洪数而空，舌苔红腻。症虽转松，尚防反复。再拟前方出入主之。
前方去羚、薄、苇、蒌，加菊花、蝉衣、竹茹
诸症悉平，脉仍洪数。原方加入化痰为治。
次方加青黛拌蛤壳
（案6）陈，右，七月。寒热后，脘痞不饥，腹鸣口甜。脉濡，苔黄。乃暑去湿存所致。治宗《内经》法增味调之。
佩兰（三钱）　茯苓块（三钱）　枇杷叶（炒，四钱）　穀芽（四钱）　藿梗（一钱半）　宋半夏（二钱）　白蔻壳（三分）　苡仁（三钱）　杏仁（三钱）　鲜佛手（一钱半）
（案7）陆，幼，七月。骨骱攻痛不定，寒热有汗，脉弦，行痹证，祛风为主。
防己（一钱半）　秦艽（一钱半）　川牛膝（二钱）　蚕砂（三钱）　桑枝（五钱）　桑叶（三钱）　黄防风（一钱）　生苡仁（三钱）　络石（三钱）　松节（三钱）　全丹参（三钱）　丝瓜络（三钱）
又加桐皮。
泻血颇多，今又吐血盈碗，肤黄，神倦，脉细数，舌苔白。络伤血沸。拟十灰法。
茅根　侧柏叶　黄芩炭　竹茹　元参　丹皮炭　槐花炭　藕汁　黑山栀　生地炭
（案8）蒋云槎，强巷。深秋患疟，绵延二月。数十名手之方，多尝不效。脉弦芤，二关滑，舌苔黑而时燥，始终无汗，脘闷不饥，口苦，呕恶，大便常闭，溲赤涩少，不食一月。暑湿内炽，痰阻枢机。急予清化涤痰，可许渐瘳。
豆豉（四钱）　夏枯花（三钱）　旋覆花（三钱）　竹茹（二钱）　薄荷（六分）　六一散（一钱半）　蔷薇露（三两）　杏仁（三钱）　川贝（三钱）　枇杷叶（四钱）　藿香露（一两半）　姜皮（五分）　蒌皮（五钱）　漂淡陈海蜇（二两，煎汤代水煎药）
照方去夏枯、豉、蜇，加咸苁蓉（三钱）、金石斛（三钱）、建兰叶（三钱）
舌上脱液者数年矣。兹因患感，苔即转黑。按法治之，二候而苔始退，疟始止，液始固，便始爽，脘舒纳加，溲黄，脉和。揆其根株，是真阴亏于下，痰热阻于上，由中轴之枢机不斡耳。拟清上填下疏中品，为善后之法，不可徒持峻补甘腻而助壅也。
杏仁（三钱）　金石斛（三钱）　生牡蛎（五钱）　茯神（三钱）　紫菀（二钱）　西洋参（一钱半）　淡苁蓉（二钱）　穀芽（三钱）　旋覆花（三钱）　竹沥半夏（一钱半）
（案9）范敖。年方十五，壬午正月廿四日完姻。廿三日入城沐浴，浴水未温即起，背寒咳嗽，勉强支持，延至月底，身渐熇热，咳甚乾呕，舌色淡黄。即进薄、豉、杏、贝之属，吐药不汗；再投苏、连、栀、豉，呕热略减，不汗加泻。余曰：「病情有进无退，当加谨慎。」少间，肢痉撮空，循衣摸缝，谵语喃喃，大便秘而腹痛，脉渐右关数大，苔色深黄。表里皆急，非双解不可。遂用卷、薄、硝、蒌、羚、蒡之类。服后汗出，热仍不淡，循摸虽缓，神躁谵语如郑声，即予白虎合调胃承气汤。谵语循摸未能全定，目瞀肌消，脉更数，热更炽，下唇黑板，黑苔退而质红，颇似阴阳交证。沉思良久，恍然而悟。王晋三有云：「热病清之、攻之、散之，俱不效，当用犀角地黄汤。」喜而索笔，书方立案云：「苔退而舌质红，神昏热炽，是气分之邪热内陷与营分者也。用犀角尖五分、鲜生地一两、白薇四钱、元参七钱、鲜石斛、竹叶五钱、二母三钱、中黄一钱半、苇根一两。大锅煮汁，频频灌之。」灌已，神倦安寐，热势递减，纳食渐思，数脉即和。换以甘寒调养胃阴，糜粥自养，半月而复原。
（案10）周厚田，蓬莱镇。咳久失血，脉弦劲，二颧赤，投清金平木法不应。见届春令，木无所畏，仿天文春木用罗睺泄气法治之。
油足安南桂五分，为末，饭丸如梧子大，以桑叶、杏、贝、羚、蛤、菊、甘等为汤送下。愈矣。
（案11）赵云祥母。年近古稀，患伏暑证。身热少汗，头痛神迷，不饥不食，口苦苔黄，脉洪且芤。势在方张，治以清泄，兼顾其元。邪不劫阴内陷则吉。
桑叶（三钱）　益元散（一钱半）　蔷薇露（一两半）　竹心（廿枝）　豆卷（三钱）　宋半夏（一钱）　藿香露（一钱半）　夏枯（三钱）　蝉衣（五分）　二生稻（一两半）　金石斛（一钱半）　薄荷（三分）
昨投清泄佐顾元津，汗出热淡，洪脉未平，尚虑反复，依原守服，再效则吉。前方去薄、枯、竹，加青蒿、大麦仁、杏仁霜、川石斛。
连投清泄，寒热淡而未净，纳食加增，知饥神朗，即食醋蒜，余烟因而复炽，舌黑神糊，脉疾热壮，高年际此反复，恐难药力扶持。
犀角（五分）　金银花（三钱）　生草梢（一钱）　豆豉（三钱）　丹皮（一钱半）　瓜蒌根（一钱半）　益元散（一钱半）　桑叶（三钱）　青蒿（三钱）　二生稻（一两半）　薄荷叶（七分）
前诊大便旁流，舌黑神昏，脉疾热壮，因食醋蒜而复，所谓热症投热，为实实也。进剂得汗，热淡神清，脘舒思食，大便止，黑苔化，惟少泽耳。高年阴液屡伤，法以甘凉调养为善后之计，食物小心为至嘱。
蒌根（一钱半）　老桑叶（三钱）　鲜夜交藤（五钱）　知母（一钱半）　大麦仁（三钱）　干藿斛（三钱）　豆豉（三钱）　蝉衣（五分）　益元散（一钱半）　甘草（一钱）
（案12）管少泉令郎，敏之，雪葭泾。旧秋患小腹与脐阵痛，按之释然，别无他苦。历医数手，亦有识为肾病者，共服桂附数两，及龟鹿酸甘大补，俱无寸功。又作亢阳乘龙，后亦不止。庚辰正月初五日，呼舟来请。诊毕问曰：「可有医者作奔豚证治否？」答云：「并无此论。」余乃笑曰：「诸公皆舍近而谋远，宜乎劳而无功也。拙用仲景奔豚汤出入，是释远而谋近，庶可逸而有功乎。」连服五剂，固效。方留下。
赤芍（一钱半）　安肉桂（五分）　川杜仲（三钱）　香附（三钱）　李根（一两半）　云茯神（三钱）　金铃子（一钱半）　甘草（三分）　黄连（三分）　冬虫夏草（一钱半）
（案13）钱门塘徐静卿夫人，余姨母也。庚辰八月，患形寒身热，少汗，肤腠中如痧如斑，隐隐约约，其色如赭，而且痒，微有咳嗽。余曰：「此疹也。」即予轻宣经络，兼开元府。得汗疹退，知饥加纳。停药二候，面、颈、胸、腋又发一种大者如蚕豆，小者如麻子，色白有脓，或出脓而散，或不出脓而隐。彼处医家不识斯何病也。邀余决之。馀一阅视，曰：「此豌豆疮也。究由肺失清肃，风热湿毒蕴于太阴之络而为疹。得清宣泄表，肺胃之令行而清肃下降，其邪无容留之地，遂溃溢出于肌腠之外。盖肺主皮腠，胃主肌肉，若盗贼溃围，而游骑无归，则随处作祸。面颈为阳明胃之部位，胸腋为太阴肺之分野，二经受病，故此处独多也。」即予银翘、大黄、地丁、丹皮、羚角、土贝、枇杷叶、桑叶、牛蒡、人中黄、射干、绿豆等出入。数剂而起榻。寓医黄墙朱梅坪外敷以金黄散，其腋处二粒经月馀而始收全功。
（案14）陆颂臣。阴阳二气，相剋相生，征之于物，水火分明，属于人体，气血精神。七为火数，精是水凝，火动水流，七日遗精。肾气虚弱，肝木失荣，横乘中土，关脉弦沉，五内互克，二气难平。调治大法，和阳滋阴，两谐木土，交感心肾。
潞参（四两）　香附子（三两）　黄耆（三两）　熟地（四两）　白茯神（三两）　杜芡实（二两）　莲子（三两）　龙骨（二两）　白芍药（一两半）　沙苑子（一两半）　牡蛎（四两）　川桂枝（二钱）　当归身（一两）
上药用流水浸一日，桑柴文火熬浓，去渣，用金樱子膏一两半、鹿角胶一两、元武胶二两收膏，器贮，出火毒。每晨淡盐汤冲服六钱。
参地一阴一阳，有两仪之名；龟鹿一动一静，有二仙之号；山樱泽芡，得水陆之精；水蛎火龙，具阴阳之德；香神取交感之功，莲苑取固精之用；耆归甘润，补气益血；楝芍酸苦，和肝敛阴。使阴平而阳秘，则神静而精凝。颂臣者，殿撰之弟四子也。壬午六月，由杭奔丧回里，数十日后，即起暑症，绵延月馀，投犀角地黄汤而始收全绩。此膏方是入冬之调理方也，因并记之。
（案15）孙锦香，杀猪浜。形寒发热，有汗。头痛，胸烦不堪，频呕苦水，舌苔薄黄，脉左弦芤数。时届癸未元旦，脉证合参，是伏气因感而动也。予苏、连、半、豉、碧、蒿、桑、菊、枇、茹等，一剂知，二剂已。
（案16）黄锦山母，西新桥，11月。头旋跌仆，肢痉撮空，牙禁闭。脉弦数。乾呕，身热，有汗不解。此外风引动内风，有闭厥之险。勉拟芳香法，佐泄风品。
羚羊角（二钱）　桑枝（五钱）　桑叶（三钱）　钩藤（四钱）　菖蒲（五分）　明天麻（一钱半）　生天虫（三钱）　竹茹（三钱）　天竹黄（一钱半）　制半夏（一钱半）　甘草（四分）
煎好去渣，调至宝丹一粒灌之。
中风症，进熄风涤痰开窍，牙关得开，神识亦清。述四肢麻木已阅三载，舌中干。仍宗原方，去开窍，加养津品。但年越望五，气血既亏，终虞反复。
前方去菖、半、至宝丹，加石斛、白芍、菊花、黑豆
（案17）陈茂春，癸未12月。忧思郁结，兼之感寒伤食。昨投散邪化滞，热退呕止，痛胀亦减。惟卧不著寐，自言自语，无非岁底银钱各款耳。病因情志，药力不能全功，自当开怀谈笑，庶免变端。
香附（三钱）　合欢花（一钱半）　制半夏（二钱）　豆豉（二钱）　苏梗（一钱半）　金萱花（五朵）　北秫米（四钱）　神麴（三钱）　竹茹（一钱半）　广郁金（一钱半）
（案18）周金元子，十岁。癸未中秋染霍乱转筋，脉洪苔黄，进驾轻汤而平。平后误食米饮、姜、艾等汤，致腹胀如鼓，攻痛难支。上攻则泛恶频频，下坠则粪水自流。目不识人，口噤不言，脉仍洪，而左部更有力。此暑入肝而侮土，籍辛热米饮之助猖獗也。勉用苦寒清里，直泄厥阴。以连、栀、斛、豉、楝、佛、芍、甘、半、郁、荷梗、海蜇等为方。一剂而脉和腹平，痛呕泻泄咸止，神清思食。去连、郁，加川斛、大麦仁。三帖痊愈。
（案19）陈四老孃娘，横塘。肾虚肝强，腰痛断胀，头眩时作。
生地（四两）　天门冬（二两）　白茯神（二两）　制半夏（一两半）　归身（一两半）　牡蛎（二两）　骨碎补（一两半）　黄耆（二两）　杜仲（四两）　沙苑子（二两）　陈皮（七钱）　菊花（三两）　用龟胶（二两）、藕粉（二两）收膏。
（案20）陈海内，癸未，二泾。孕三月，负重而血下如泉，腰痛，脉细，纳少。用杜仲、川断、苎根、生地、桑枝、穀芽，一剂血止胎安。停药三日，张妪用手揉之，即起腹痛，痛已血下如崩，胎堕，眩运，冷汗时出。是血去过多，劳伤络脉也。急以血竭数分，伏龙汤调下，败去失道攻心之瘀血。少顷神清，服药一剂而愈。药用杜仲、香附、丹参、桑枝、归、荆、参、兰等味。
（案21）李，右，七月。畏风身热，红疹密布，头痛咽疼，作恶，脉数，舌光无苔。风温内蕴肺胃，恐其邪陷心包，姑拟凉泄为治。
银花（三钱）　牛蒡子（三钱）　老桑叶（三钱）　苇根（四钱）　连翘（三钱）　枇杷叶（三钱）　白菊花（一钱半）　杏仁（三钱）　竹茹（二钱）　川贝母（三钱）　方通草（四分）　蝉衣（五分）
（案22）施家泾一佣工，姓张，壬午。患微寒微热，小溲淋涩，其痛难支。视其面赤苔黄，诊得尺脉洪实，乃湿热下注，相火有馀之淋症也。予石苇、楝、滑、葵子等品，送滋肾丸，三服而安。
（案23）方星如母，客秋咽喉肿痛，入冬病减。今冬末春初，渐加咽间如有物阻，咽之不下，咯之不出。四肢时麻，眩晕间作，自觉胸中之气升多降少。医进辛温涤痰之品，渐致四肢动摇不安，夜分气升而厥颠，旋足冷神惫，纳微，脉关弦尺弱，舌中干，苔白。此真阴亏乏，木无涵养，肝阳上越化火化风，虽宗高氏方填阴涵阳，终虞暴仆耳。
天冬（一钱半）　元参心（五钱）　生牡蛎（一两）　生地（三钱）　苁蓉（三钱）　西洋参（一钱半）　磁朱丸（三钱）　菊花（三钱）　牛膝（一钱半）　女贞子（三钱）　黑豆衣（三钱）
各恙减半，依原进步可也。前方去膝、菊，加漂淡海参五钱、漂淡淡菜三钱。（西门凌秀甫诊）
（案24）薛正甫母。身热无汗，头痛眩晕，胸痛拒按，作恶太息，背寒咳嗽，脉左细紧，右大，舌白，不渴。此因丧女悲哀太过，劳力受寒而兼食滞也。治宜两顾。
香附（六分）　紫苏叶（一钱）　淡豆豉（四钱）　桑叶（三钱）　川贝（三钱）　合欢花（一钱半）　旋覆花（二钱）　麦芽（三钱）　兰叶（三钱）　枇杷叶（五钱）　牛蒡子（四钱）
年愈古稀，病后寐中筋跳，是肝肾虚而筋失涵养也，法当温通。
当归　枸杞　夜交藤　香附　芍药　生草　桑枝叶　桂枝　菊花　川牛膝
（案25）赵云祥子，壬午九月。寒后身热，脉数无汗，神昏谵语，舌黄干刺。邪结两阳。治以仲景双解意。
青蒿（三钱）　瓜蒌皮（四钱）　二生稻（二两）　川石斛（三钱）　豆卷（四钱）　瓜蒌根（一钱半）　薄荷叶（一钱）　桑叶（三钱）　元明粉（一钱）　碧玉散（一钱半）
各恙皆减，原方减元、薄五分，加连翘一钱半。
（案26）周海珊，彭朗镇。壬午正月凛寒身热，汗罢热盛，不寐汗多，神识不慧，脉左弦数。杨、张二医皆作感症，治而不效。余曰（少耕同）：「此症似因惊而胆火外浮也。」彼曰：「诚有之。」曰：「医之治病，多患不得其本。既得其本则可一二剂而愈矣。」遂以郁、枯、秫、半、茯、芩、桑、菊辈为方，果一剂知，二剂已。
（案27）陆愚溪。始由寒热纠缠数日而为子母疟疾，口腻作恶，脘痞不食，左关脉细而弦，右关带滑，舌苔黄。此伏邪入少阳也，当和解之。
夏枯　半夏　碧玉散　桑叶　姜皮　黄芩　枇杷叶　蝉衣　蔷薇露　豆豉
又，去芩、豉，加杏、佛。
（案28）刘茂，西二泾。吐血斗余，脉细数，舌边紫，尖赤，苔黄。自述近日过劳，是络松血溢。拟和络止血为治。
侧柏叶炭（三钱）　细生地（二钱）　生苡仁（五钱）　生丝瓜络（三钱）　参三七（四分，冲）　生竹茹（三钱）　炒黑山栀（三钱）　丹参炭（三钱）　藕节（三枚）
血止加石斛、黄耆。
（案29）秦银，正月二日，石角路。宿喘大发，喉中痰声如锯，咯出之痰或如粉红，或如黄脓白沫，面赤鼻煽，不纳，舌白，脉右滑，不能卧。斯乃表邪搏动内饮，饮气上凌，肺气受其维约也。治当温药和之。
苏叶（一钱半）　前胡（一钱）　旋覆花（三钱）　竹茹（二钱）　射干（一钱半）　赭石（四钱）　冬瓜子（五钱）　白前（一钱半）　蛤壳（七钱）　款冬花（一钱半）
五月食黄鱼，死。
（案30）王襄，八月。抑郁且兼劳役，更阻食滞于中，伏邪蠲发，邪食互结于阳明、少阳之界，致寒凛热壮，汗多不凉，痰多咳嗽，胸脘硬满，按之觉痛，不饥不食，不便不渴，舌苔干黄，脉形细滑。治以仲景表里双解法，希其热减能食。
青蒿（三钱）　天花粉（三钱）　豆卷（三钱）　蔷薇露（三两）　姜衣（三分）　元明粉（二钱半）　夏枯（三钱）　生穀芽（一两）　川贝（三钱）　瓜蒌皮（四钱）　桑叶（三钱）
表里双解，热仍不退，脘仍痞硬，大便仍秘，喘促痰多，不寐，语言不次，脉大苔黄。总由伏邪挟痰食互结而阻中宫，太阴肺气不肃化。再拟清化品，使上焦肃清，中枢旋转，方可转危为安。
杏仁（四钱）　知母（二钱）　甘草梢（五分）　竹沥（一杯）　川贝（四钱）　蒌仁（七钱）　枇杷叶（一两）　枳实（三分，元明粉炒）　元参（四钱）　薄荷（五分）　二生稻（二两）　海蜇（一两）
前方清降，未见效机，勉拟清展，冀热淡方妥。
瓜蒌（三钱）　半夏（一钱，竹沥炒）　紫菀（三钱）　旋覆花（四钱）　杏仁（四钱）　射干（二钱）　石菖（七分）　金石斛（一钱半）　竹茹（三钱）　冬瓜子（五钱）　枇杷叶（五钱）
清达气机，治危为安，惟胸脘未舒，乃肝多拂郁，痰阻清阳，再拟清展方。
瓜蒌（三钱）　杏仁（四钱）　紫菀（三钱）　旋覆花（三钱）　射干（二钱）　金斛（一钱半）　穀芽（五钱）　宋半夏（一钱）　竹茹（三钱）　薤白（五枚）　兰叶（二钱）　枇杷叶（五钱）　冬瓜子（五钱）
清展气机，热淡纳加，神清便通。停药数日，又食厚味羽禽，余焰复炽，身灼热，脘痞硬，舌光苔裂。胃阴少矣。兹拟甘寒法。
水梨皮（一两）　杏仁（五钱）　川贝（三钱）　竹叶（一钱）　干霍斛（五钱）　豆豉（一钱半）　竹沥（一两）　竹茹（三钱）　枇杷叶（五钱）　黑山栀（一钱）　生穀芽（一两）
清热涤痰未见效机，脘间痞硬拒按，脉来时有歇止，舌苔中布黄色。胃气有醒复之象，再拟清导方。
瓜蒌（五钱）　射干（二钱）　鲜山楂（五钱）　冬瓜子（四钱）　半夏（一钱半，竹沥炒）　穀芽（一两）　金石斛（四钱）　枇杷叶（七钱）　旋覆花（四钱）　稻叶汤煎药。
外以川连、巴豆、生姜、莱菔捣和，烘贴脘间胀处。
连股清化，胸脘即舒，身热转为疟疾，口苦头痛，脉形来去均匀，舌仍光燥，是从枢转少阳经病也。拟和解以治之。
青蒿（三钱）　桑叶（三钱）　金斛（一钱半）　宋半夏（一钱半）　豆卷（三钱）　穀芽（七钱）　蝉衣（五分）　碧玉散（一钱半）　夏枯（一钱半）　薄荷（四分）　枇杷叶（三钱）　蔷薇露（一两）
伏邪转入少阳，可从枢转而逐之，寒热即止，眠食俱安，便通溲清，舌润脉和。再拟清养和解，以杜反复。
西洋参（一钱半）　茯神（三钱）　桑枝（三钱）　桑叶（三钱）　宋半夏（一钱半）　川斛（三钱）　青蒿（三钱）　穀芽（一两）　冬瓜子（三钱）　豆卷（三钱）　蔷薇露（一两）
（案31）陈茂春，汤家港，十二月。灼热无汗，夜即神昏谵语，咳嗽，左乳刺痛，头微痛，口不渴，舌中边绛色，苔糙无津，脉弦数。风温由卫入营，治以清透一法。
鲜生地（八钱）　丹皮（一钱半）　鲜石斛（八钱）　羚角（三钱）　淡豆豉（五钱）　桑叶（三钱）　鲜石菖（五分）　薄荷（一钱）　川贝母（三钱）　竹心（廿枚）　连翘心（三钱）
又，去丹皮、鲜石菖。
身热有汗不解，头痛口苦纳呆，脉右濡左弦，舌红苔薄白，目窠微肿。拟清泄法为治。
桑叶（二钱）　滑石（三钱）　连翘（一钱半）　藿香（一钱半）　豆卷（三钱）　杏仁（三钱）　通草（四分）　半夏（一钱半）　夏枯（三钱）　佛手（五分）　稻叶（三钱）
（案32）池，右。纳减运迟，一身酸楚，脉象细弦，右尺稍微，劳动伤中，治以培补。
川石斛（四）钱　苡仁（五钱）　丹参（三钱）　乳香（五分）　五加皮（三钱）　桑枝（四钱）　秦艽（一钱半）　没药（五分）　络石藤（二钱）　杜仲（一钱半）　香附（三钱）　陈皮（一钱）　穀芽（五钱）
诸症如前，再拟一枝春法。
桂枝（三分）　威灵仙（一钱半）　薄荷（五分）　桑枝（七钱）　秦艽（一钱半）　木防己（一钱半）　枳壳（七分）　松节（三钱）　杏仁（三钱）　穀芽（五钱）
一身酸楚已定，右臂仍痛，不能举动。风湿夹痰所致，治以祛风化痰渗湿。
桑枝（一两）　松毛（一两）　半夏（一钱半）　蚕砂（三钱）　灵仙（一钱）　姜黄（七分）　竹沥（一杯）　苡仁（三钱）　络石（三钱）
（案33）罗少耕母，正月廿七，蓬莱镇。耄年伏暑，春发兼感温风。初病寒热日作，继则但热无寒、无汗。素无头痛，今惟胀眩而已。咳嗽，胁痛，口渴，舌心干黄红，脉弦数，左兼芤，皆有歇止。拟以扶本托邪，是洄溪发汗先务生津之训也。
炙甘草（一钱半）　蝉衣（一钱）　菊花（三钱）　夏枯（三钱）　枇杷叶（七钱）　鲜斛（五钱）　羚角（二钱）　桑叶（三钱）　旋覆花（二钱）　川贝（二钱）
（案34）张和观内，辛巳十月，西坭泾。劳力，疟后脘胀如鼓，邪气恋而清阳不展也。治以清泄通阳。
大豆卷（三钱）　青蒿梗（三钱）　石菖蒲（一钱半）　淡豆豉（三钱）　代赭石（三钱）　制半夏（一钱半）　广藿香（一钱半）　旋覆花（三钱）　螺蛳壳（三钱）　薤白头（三钱）　瓜蒌皮（三钱）
（案35）张末观媳，张店角，辛巳十月。劳力而致半产，宿痞随瘀而下，腹痛，神昏阵厥，以丹参、归、荆、香附、料、泽、神、旋、绛等一剂知，二剂瘀净。加潞、谷始愈。愈后不慎调理，致不寐汗多，惊惕肉瞤，纳少脉濡。是血去而神不守舍也。以当归补血加柏、茯即效。又因起身作劳，寒热如疟，投两和营卫而愈，十分谨慎调摄，始免反复。
（案36）李阿三子，辛巳七月，要漊。始由咳嗽，不能卧息，刻但喘急，鼻煽，抬肩撷肚，饮食不进。风暑痹肺，肺胀重证。免拟薛氏，希图百一。
甜葶苈子（五分）　射干（一钱半）　大豆卷（三钱）　枇杷叶（五钱）　鸡苏散（三钱）　前胡（二钱）　旋覆花（一钱半）　光杏仁（三钱）　蝉衣（五分）　宋半夏（一钱半）
（案37）古人云：「枯木则生火，阴尽则火炎。」此常理也。顷见冶工季金和初春患喉症，百治不效。渐觉腿间有一团火气上冲，则症势大革。伏入腿间则安静如常。延至仲秋，延郁星伯诊治立案，云：「阴枯阳冒。」即用介类潜阳，甘咸育阴，而火气益加上冲，直贯咽喉，呕吐，咳喘，痰涎上涌，不三服而殒矣。更有奇者，临危时，其火从口吐出，色绿如磷，死者之须眉皆燃。陪病之人发亦烧去一缕。稽之往古，惟有缩小之文，未见吐火之条。然以热病而投以凉药，火升阳浮而用介潜，不为背谬。况郁，名医也，善于补阴调理，有仲淳之遗风，谅必不致误用而误认也。即以上冲一端而论，仲景有桂枝加桂及火逆诸方。此病或是阴火上冲，故呕吐痰涎，腿间火升至咽。直至临危而阴火外越，其色若磷也。至云必属阴火，则余谢不敏矣。存此以质之后之明者。
（案38）光绪八年，葛隆镇一农工患乳岩，溃出血水已数月矣。往黄墙医治，朱少村一见，曰：「此绝症也，不必服药，十往而十回也。」其人自问无生理，遂就本镇外科医治。医投以《全生集》阳和汤。一月而收功。往见少村，少村曰：「此乃医运，非本事也。」嗟夫！固属绝症，尚当勉力图维。何况元气未艾，遽而云绝而不予药，岂仁人之用心哉！我阅杨介传，见一人患消渴，介以为无救也。其人回家，见完素。完素云：「无恐也，宜食梨一担。」食罢而疾瘳。复见吉老，吉老曰：「若遇仙人乎？」曰：「非也，完素教我吃梨耳。」吉老乃望山再拜，曰：「我之师也，我不及若远矣。」使少村见之，谅有愧色。
（案39）古人云：「伤风不醒便成劳。」玉横先生云：「伤风误表必成劳。」二说相反，何也？咸有至理存也，不可执一者也。前年，陆星农殿撰宿有痰咳。冬令，余曾以王氏补肺化痰法治愈矣。春令反觉强健。壬午六月十三日，早晨起榻，出房洗面、写字尚如平日。日晌食面饺，一呛而少腹之气陡然上冲，痰随以涌。医者犹以发表降气之方，更有认为痧气，而针挑刮捏。至申初，神气不支，自汗频出。酉初，余至，已肢冷，不能语，脉伏痰潮。是肾气上脱也，勉投金石镇填。值明日戊子，土能剋水，决以亥初不过，果应余言。此所谓伤风误表也。壬午季夏，有唐复愚子益卿，伤风咳嗽。医投桂枝汤加地黄，一剂即吐血，急往孟河费家医治。治用泻白加麦冬、沙参，血止而咳总不除，缠至癸未夏至前一月，邀余诊治。脉数且疾，颧如妆脂，盗汗肉削，决以蝉鸣短期，至期果然。此伤风不醒便成劳也。聊记二条，以证医难执泥云。
癸末七月间，余岳母患上搭手，疡医投以寒凉，且彻去围药。其疡益大，肉肿不腐，七昼夜不安寐矣。余急投扶托之剂，是夜即得安寐，外以围药束之，红肿渐收。三仙丹掺之，腐肉渐脱，新肉渐生，纠缠二月方收全功。雅记。
（案40）姚锦丰，壬午七月，南码头。始由足肿而痛，渐次上移入腹，吐利大作，寒热不休，腹脘痞硬而痛，粒米不进。刻起静则谵语撮空，喘咳，痰多且稠，舌卷，脉弦，卵缩不溲。医作时邪秽食治，不效。余曰：「斯脚气上冲，厥阴受邪之危症也。」勉方以图天眷耳。
金铃子（五钱）　旋覆花（三钱）　杉木节（三枚）　龙胆草（一钱半）　两头尖（七钱）　桔叶（五分）　淮牛膝（一钱半）　朱灯心（四分）　李根皮（五钱）　射干（一钱半）
小溲得通，咳喘即减，痰仍稠，糜粥进，寐苏神糊，舌伸苔灰，脉得右关弦劲。邪尚未化，仍主原法。
鲜苇根（一两）　金铃子（五钱）　射干（一钱半）　李皮（五钱）　枇杷叶（五钱）　冬瓜子（五钱）　桔叶（四分）　旋覆花（二钱半）　杉木节（三枚）　鼠矢（三钱）
又，加穀芽、石斛。
（案41）顾康，壬午年，六渡桥。上冬咯血喘咳，耳焦肾虚，气散火升，渐见腹脘膨胀，晨泄溲闭，是肾不摄纳而气化无权也。脉形弦劲，泄则䐗痛，木乘土位也。据理拟方，当宗肾气意，佐以和中之品。大症得之高年，可虑正败元脱。（夏至逝）。
淮牛膝（二钱半）　泽泻（一钱半）　南沙参（三钱）　香附（三钱）　车前子（三钱）　茯苓（三钱）　冬瓜子（三钱）　丹皮炭（一钱半）　沉香（七分）　桑白皮（三钱）
各恙皆减，加砂仁、炒生地。

卷二  ***************************
（案42）姚左，庚辰，网船。素喜饮酒，新春患感，连投清解，未见效验。忽然目色如金，肤黄若橘，寒热时形，喘咳胁痛，二便涩少，脉来软数，舌苔黄厚。斯乃新感风邪，经久化热，引动酒湿，湿热相蒸，而成阳黄证。急予仲景栀子柏皮汤以涤湿化热。
茵陈（三钱）　海金砂（三钱）　杏仁（三钱）　射干（一钱半）　炒山栀（一钱半）　飞滑石（三钱）　苇根（五钱）　黄柏（一钱半）　大豆卷（三钱）　大黄汁染灯心（三尺）
（案43）陆木匠，蓬莱镇。始受风邪，新浴著寒，即患恶寒、怕风、发热，咳嗽胁痛，脉细苔白。治以温散。
苏叶　旋覆花　牛蒡子　薄荷　前胡　象贝母　淡豆豉　杏仁
（案44）孙福山嫂，杀猪浜。年愈七旬。伏邪春发，寒热无汗，腹痛下痢，痢且无度，呕吐不食，舌绛苔黑。正虚津涸，治非易易。
鲜石斛（七钱）　白头翁（三钱）　赤芍（一钱）　竹茹（二钱）　鲜沙参（五钱）　甘草梢（一钱半）　桑叶（三钱）　牛蒡子（四钱）　秦皮（三钱）　薄荷（七分）
一剂知，二剂已。
（案45）潘寿芳，庚辰，张泾。寒热得汗似淡，静则郑声不休，呃忒连续而来，微微咳嗽，脉细微，苔微白。胃虚气逆，中无砥柱，颇为棘手，勉拟仲景镇逆理虚法应之。
旋覆花代赭汤加茯苓、陈皮、竹茹、粳米、石斛，甘草用二钱。四帖愈。
（案46）八字庙王和观，庚辰岁底患感，已数日矣，邀余诊之。望其颧色如朱，舌赤苔黄。闻喘促如吼，咳嗽不休。问其胁痛如刺，灼热无汗，鼻血，痰中牵红。切其脉数，息中有止。余曰：「奇哉！曾服热药否？」曰：「然。」索方视之，乃桂枝汤也。良由温热相煽，火势鼓荡，脉络之间为之断续也。且桂枝汤为温病无汗之忌药，服之不即死，乃幸耳。立案云：「此症本风温内炽，不用凉解之法，反用温热之品，以火济火，有是理耶？二温相合，其势猛烈。温即热也，热即火也，金石尚不堪其流烁，况人非金石之质乎。」遂书方以羚、贝、薄、元、菊、蒡、银、茹、枇、甘、石、斛等为剂，汗出热淡，脉亦不断。至正月初二日复诊，热势夜甚，自汗喘促，子刻各恙加增，戴阳谵语，左尺脉大，舌苔薄黄。乃阴不恋阳，阳但上冒，邪凑入阴，阴愈伤矣。即予元、知、鳖、蛎、青蒿、地骨、沙参、贝母、糯稻根须、冬瓜子仁等味，三剂而愈。改用前方去知母，加人参、首乌，调补兼旬，始克起榻坐立。
（案47）蓬溪天和酒坊陆永山。庚辰小除夕患周身微寒，少顷壮热。杨医剂以温散，遂卧榻不起，苔即化黑，头胁皆痛，脘痞痰多，速余诊之。脉来左芤右细，鼻息鼾喘，是外风引动伏气，津液被温燥劫尽，所谓「一逆尚引日」也。疏方以桑、牛、羚、贝、旋、通、蒿、薄、枇杷叶、丝瓜络之辈，汗出热解，诸痛皆缓。灰苔即化，津液渐回，去青蒿，加杏、前，除夕即可起榻收帐。至新正初二日，恰值回伙，过劳动怒，渐见痰多声响，胁鸣则痰愈多，投以清降不应。脉呈溢滑，在于两关，脘痛拒按，神疲不支，寐语喃喃，舌淡苔糙，其厚如甲，乾燥异常，大便虽通不爽，身上按之不热。脉症相凭，殆是气机郁结，痰阻胸脘，更兼阳明悍气不降之使然焉。急投攻下开痰，庶免痰迷昏厥。用大剂蒌、硝、枳、苑、射、杏、贝、旋、蜇、茹、金斛等，三帖。大下痰沫，苔化其半，上中之候蠲矣。改用醒胃疏脾，纳加安寐而康。
（案48）蓬莱镇王子安，业卜，庚辰。其令爱患湿温一月，曹医旦夕诊视，渐致危笃。复荐某医会诊，初用温燥，继进抱龙丸、龙胆汤，谓若不效，急办后事可也。所亲罗云斋邀余到彼一诊，意欲挽救。然王姓已经做衣制木。入门视之，颧红如赭，目直露卧，声嘶气促。诊其脉左弦洪，右浮数，舌黑尖红，唇鼻肿碎流血，下利稀水，渴饮喜酒，肢痉殴人，口疮耳聋。是邪入络隧之中，非死症也。书方以羚羊角、生天虫、桑枝、桑叶、丝瓜络、元参、薄荷之类，疏风化湿，活络清热。至晨，罗使王三会来请，即同往。将到其门，子安出迎，笑曰：「痉已愈矣。惟耳仍不聪，口疮未敛，且加咳嗽，谅是佳兆也，再赐一方，必能痊愈。」即用轻泻太阴，果汗出㾦布而安。其加咳者，乃火郁之邪，还从表出，盖肺合皮毛也。
（案49）秦全年，二十二岁，庚辰。去冬痎疟，至正月下旬未止。复感新邪，即灼热无汗，喘咳痰红，下利稀水，脘痞不纳，胁痛如刺，口渴，脉数，苔白。剂以辛凉表散，服后得汗热淡，下利亦止，惟咳嗽益频，舌质色红，前方去散药，加元参、连翘。汗大出，热反炽，脉更数，喘咳甚，鼻血扇，腹笥满，便复溏，颧如朱，舌边红，苔白中心带青。急用千金苇茎汤，以杏易桃，加芍、甘、二母、茹、枇、山茶，各恙皆好，惟舌根似灰，加石斛、穀芽，其病若失。
（案50）嘉定郑修甫，寓居蓬莱镇。深秋患疟，杨医日投温凉消补二十馀方，技穷，荐某医同诊。方亦彷彿，病家惶惶无主，邀其衿亲世医童介舟诊视。杨医尚在其旁。诊皆阅方，谓：「无汗而投白虎，深为大谬。」杨医无辞回答，唯唯服罪而已。遂用理中、四逆、葱、豉、姜、朴峻温之剂，病益革。再诊，见其下齿龈断，血溢于唇，唇焦舌黑，肢冷且痉，以为必无生理，劝其速速还家，莫作他乡之客。所亲居友三不忍令病中搬动，惟待其自然而已。待至二日，乃求罗少耕、殷敬之邀余往视。诊罢索方，一一阅之，曰：「此乃湿热化风，夹痰阻络。初治失于清透。薛征君本有此条，是误药之变局，非湿热证之本局也。脉色相参，未为死候，治之得法，可许转安。」并非张大要功，录此以备后人临症之一助云耳。案方呈左。
脉左洪弦，右稍濡数，因湿热久羁，化风生痰，窜于经络脉隧之中，痰则阻滞枢机，证类疟而不准，经一月而未愈。进杨方而痉厥；服童药而撮空，默默无言，咬牙断齿，大便秘结，小溲赤少，三日不吸鸦片，外状并无生理。治宜祛风胜湿，泄热涤痰，活其经络，利其枢机，间有得生者，未可谓其必死也。
生殭蚕（五钱）　鲜竹沥（一杯）　威灵仙（一钱半）　羚羊角（三钱）　竹二青（三钱）　枇杷叶（五钱）　陈海蜇（一两）　天竺黄（一钱半）　旋覆花（三钱）　海风藤（一钱半）　丝瓜络（五钱）　桑枝（五钱）　桑叶（四钱）
神清语朗，肢痉已平，韧痰能吐，米饮略进，灰苔渐化，身热似清。右脉滑大，痰热未静，清热涤痰，可达佳境。
桑枝　瓜蒌皮　枇杷叶　灯心　桑叶　冬瓜子　川贝母　竹沥　薄荷　旋覆花　竹二青
身热凉清，知邪退净，胃呆不寐，宿饮犹存。养胃蠲饮，用《内经》半夏汤增味。
宋半夏　金石斛　竹茹　冬瓜子　北秫米　生穀芽　杏仁　枇杷叶　茯神　夜交藤　兰叶
用《外台》茯苓饮善后。
（案51）陈永昌，庚辰。伏暑季秋而发，兼之食阻中脘，医进达原、小柴、二陈、黑膏。延至仲冬，但热不寒，始终无汗，脘硬如石，左胁宿块渐大，面色红亮，形瘦如柴，咳嗽痰声如锯，便泄黄水黏沫，溲赤而少，鼻煤张大，舌赤苔黄，左脉如葱，呼吸八至，右尺沉牢，自关至寸，状若彗星。逆用咸降辛开，冀其一获。
元明粉　枳壳　地慄汁　旋覆花　宋半夏　苇根汁　淡海蜇　枇杷叶　连翘壳　瓜蒌皮　薄荷　冬瓜子
痰少胸柔，汗出未畅，坚矢下行，身热早轻暮重，舌苔薄糙欠泽，脉稍小，溲仍赤。邪机向外，当因其势而利导之。
青蒿　南花粉　海蜇　蔷薇花露　桑叶　瓜蒌皮　蝉衣　枇杷叶　白薇　旋覆花　竹茹　碧玉散
（案52）戴幼，陈家坟。脐腹攻痛，吐泻交作，四肢逆冷，晕厥频仍，脉大舌黄，乃奔豚证也。勉拟加桂汤，希图百一。
安桂（四分，冲入）　赤芍（二钱）　茯苓（三钱）　淡吴萸（二分）　制半夏（一钱半）　炙甘草（四分）　川楝子（二钱）　台乌药（一钱）　紫石英（四钱）　穀芽（五钱）
各恙减半，照方加沉香三分、李根白皮五钱。
（案53）许，左，网船。情志违和，厥阳郁遏。时见上越，肢冷撮空，筋惕肉瞤，默默不语，脉来弦劲如刀，证名解㑊。秋见此脉，殊非佳兆。治以申氏法佐镇逆品，怡情放怀，庶免癫痫之累。
朱茯神（四钱）　生香附（四钱）　黄丹（五分）　沉香（七分）　金箔（半张）　石决明（五钱）　远志（一钱）　竹沥半夏（二钱）　龙齿（三钱）　石菖蒲（三分）　合欢花（三钱）
神迷默默，如醉如痴，病名解　，由五志偏胜，心空窒塞，兼之秽邪内踞，久则入于营中。前方似合机宜，依方兼佐搜邪之品，怡情为要。
云茯神（三钱）　枇杷叶（四钱）　穿山甲片（一钱半）　生香附（四钱）　金萱花（三钱）　醉地鳖虫（一钱半）　合欢花（三钱）　石菖蒲（五分）　盐水炒柴胡（三分）　旋覆花（二钱）　新绛屑（五分）　酒浸郁李仁（一钱半）
神清语朗，瞤惕皆止，药合病机，依原加减。前方去柴、枇、旋、绛，加生枣仁、山茶花、远志。
（案54）薛鉴泉媳，庚辰，元花塘。怀孕四月，身颤作恶，脉滑腰痠，前数次五月半产，今以法安之。
桑叶枝　橘红　苏叶　菊花　竹茹　黄连　穀芽　杜仲　丝瓜络
恶止，仍身颤腰痠，用晓澜先生法安之。
杜仲　桑枝　白芍　丝瓜络　石斛　茯神　竹茹
以丝绵裹丝毛鸡卵二十枚，煮三炷香时，取去绵，每日淡食二枚。
（案55）钱大文室，庚辰，利泾。面肿及手，唇舌、爪甲、皮肤皆白，头痛晕厥，心忡脉数。血虚风湿相搏，治法先祛标恙，然症经久累，难期就效者也。
桂枝（四分）　苡仁（五钱）　威灵仙（一钱半）　大豆卷（三钱）　防己（一钱半）　桑枝（一两）　五加皮（一钱半）　杏仁（三钱）　天麻（一钱半）　晚蚕砂（三钱）
浮肿既退，晕厥亦平，血色不华，形神不振，病久荣亏，宜参调补。
前方去蚕、卷、杏，加枸杞子（一钱半）、当归身（一钱半）、潞党参（二钱）
头晕耳鸣，昏厥复发。复发者，必有所因。自述烦劳动怒，怒固伤肝，木必剋土，又值初气，土虚木旺之时，则土益虚而不能保障灵府，晕厥所由至也。治此者，必补火以生土，土旺则木不摇而风自熄矣。
茯神（三钱）　党参（一钱半）　香附（二钱）　旋覆花（二钱）　杜土（一两五钱）　归身（一钱半）　半夏（三钱）　沉香（三分）　杞子（一钱半）　天麻（一钱半）　穀芽（一两）
（案56）李保和内，庚辰，彭泾。热势早轻暮重，脘闷拒按，脉形软数，口渴舌赤，乃营卫伏邪互阻，食滞也。清透化滞为治。
青蒿（三钱）　宋半夏（一钱半）　枳壳（四分）　羚羊角（一钱半）　蝉衣（七分）　瓜蒌皮（五钱）　杏仁（三钱）　桑叶（三钱）　元明粉（四分）　翘壳（一钱半）
（案57）徐云祥子，庚辰，唐家河。身热暮重早轻，白疹随汗出入，脘痞纳微，耳聋口苦，舌苔薄黄，脉形弦数，咳嗽痰稠，便溏溲热，由来一月，伏邪胶葛三焦，拟用鞠通先生搜剔伏邪法。
青蒿（三钱）　枇杷叶（七钱）　桑叶（三钱）　蔷薇露（二两）　鳖甲（三钱）　碧玉散（一钱半）　杏仁（三钱）　藿香露（一两）　知母（一钱半）　大豆卷（三钱）　川贝（三钱）　生穀芽（七钱）
病愈后脉数，治宗仲景复脉汤意。
炙甘草（一钱半）　麦冬（一钱半）　宋半夏（一钱半）　西洋参（一钱半）　金斛（一钱半）　生穀芽（四钱）　细生地（三钱）　桑叶（四钱）
（案58）汤兰亭正，南码头。产后四朝，肢麻筋缩，耳鸣眩晕，乃阴亏阳亢，血不荣筋。治以生白先生法。
桑叶（三钱）　桑枝（五钱）　石决明（三钱）　炙草（七分）　淮牛膝（一钱半）　杞子（一钱半）　黑豆衣（三钱）　阿胶（一钱半）　菊花（四钱）　当归身（一钱半）　柏子仁（三钱）
（案59）薛子才内，庚辰，元花塘。身颤数刻，自难支持，甚至昏厥，得嚏乃苏。肺气降则肝风自静之明证也。宣肺气为主，熄肝风辅之。
杏仁　紫菀　枇杷叶　旋覆花　桑枝叶　羚羊角　菊花　甘杞子　甘草
（案60）屠传，黄秧潭。头疼寒热，脘痞拒按，不饥不食，夜间神识时昏。伏邪晚发，牛肉阻中，且予散表化滞。
紫苏叶（七分）　江枳壳（一钱半）　生楂肉（三钱）　淡豆豉（四钱）　瓜蒌皮（五钱）　元明粉（一钱半）　广藿香（二钱）　宋半夏（二钱）　糯稻秆（一握）　鲜佛手（三钱）　光杏仁（三钱）
（案61）张小轩，庚辰。脉右寸如无，左尺沉弦，白浊之先，小溲色黄，是肺气不足，湿热下注也。补其不足，泄其湿热，是其治法。
南沙参（五钱）　金石斛（一钱半）　茯神（三钱）　萆薢（一钱半）　生黄耆（三钱）　湘莲子（十二粒）　黄柏（一钱半）　生甘草（一钱半）　白螺蛳壳（五钱）
（案62）蒋诵录。善梦多忘，诵读劳心所致。拟枕中丹参有情之品。
朱衣孔圣枕中丹（五钱）　惜字炉中灰一两，煎汤去渣送丸。
（案63）顾月成室，东黄姑塘。疟后胃脘作痛，医投平胃，痛极难支，神疲似脱。诊之脉代，舌乾光若镜。曰：「此乃胃津欲涸之征，养葵所谓胃不敦阜。而用平胃，则平地反为坎陷矣。急急甘凉濡润，以养胃津，尚恐无及，盖阳明阳土，宜济以柔也。」爰以西洋参、麦冬、玉竹、鲜石斛、梅、芍、甘草、大麦仁、白米、蔗汁、梨浆等味，服之即愈。
（案64）曾，左，庚辰，孟子泾。春月，风温上受，首犯肺经，故灼热头痛，胁痛咳嗽，舌赤苔黄，脉数，静则神迷，将欲入营也。先用辛凉轻剂法。
桑叶（三钱）　牛蒡子（四钱）　旋覆花（三钱）　杏仁（三钱）　薄荷（六分）　羚羊角（一钱半）　川贝母（三钱）　蝉衣（七分）　连翘（一钱半）　枇杷叶（七钱）　生甘草（五分）　前胡（二钱）
（案65）姚，右，庚辰，安亭。胃土本弱而受肝之克，克则土愈弱而木愈强，是以脉来右弦，纳食时少，小腹攻痛，上窜脘间，泛泛作恶，时时眩晕，耳内蝉鸣，大便溏泻相因而至矣。当以法和之，然病经数载，非一朝一夕可图之。
旋覆花（三钱）　肉桂（二分）　白茯神（三钱）　金铃子（三钱）　白芍（二钱）　金石斛（三钱）　新绛（七分）　香附（三钱）　生穀芽（一两）　左金丸（三分）　葱管（一尺）　金柑皮（二枚）
（案66）朱大官，辛巳正月晦，北庄泾潭。吸受风温，久则化火，喘咳胁痛，头痛口渴，神糊妄语，身热无汗，脉形弦数，舌红苔糙，有逆入心包之势矣。且拟辛凉轻剂，再观其变易法。
桑叶（四钱）　川贝（二钱）　连翘（一钱半）　羚羊角（二钱）　银花（一钱半）　菊花（五钱）　薄荷（一钱）　牛蒡子（三钱）　元参（四钱）　枇杷叶（三钱）
二月初三：温邪内陷，阳明热结，汗多热盛，神狂语笑，脘痛拒按，气喘咳嗽，痰升如吼，脉弦苔黄。勉予芳香开泄，咸苦下结，庶有转机。
至宝丹（一粒）　鲜生地（一两）　元明粉（三钱）　犀角尖（四分）　天花粉（四钱）　瓜蒌皮（五钱）　鲜菖蒲（七分）　大元参（七钱）　生草梢（一钱）　连翘壳（一钱半）　银花（三钱）
初四日：喘咳痰潮，汗出热不缓，胁痛神笑，谵语弄阳，口歪目闭，面赤如脂，脉大弦数，舌乾苔黄。邪入厥阴，阴涸则阳浮最多，一併为厥。勉拟潜阳育阴，以图天眷耳。
生牡蛎（一两）　生甘草（二钱）　胆草（一钱半）　生鳖甲（七钱）　京元参（一两）　蒌皮（七钱）　青龙齿（三钱）　细生地（一两）　元明粉（二钱）　万氏牛黄清心丸（一粒）
初五：昨进大剂填阴潜阳，神清笑止，谵语亦定，痰降喘缓，目开睛赤，能食稀糜，脉形浮洪，有转关之象。再拟填阴为主，佐以潜阳，使阴足涵阳，则痉厥可免。
生甘草（二钱）　生牡蛎（二两）　元参（一两）　竹沥（一杯）　细生地（一两半）　生鳖甲（五钱）　胆草（一钱，盐水炒）　白芍药（二钱，盐水炒）　炙龟甲（五钱）　莲薏（五分）
初六：各恙皆平，再拟甘寒濡润，清养阳明。
竹沥（一杯）　鲜沙参（一两）　元参（一两）　夏枯花（五钱）　青蔗（二两）　细生地（一两）　草梢（一钱半）　梨皮（一两）　生牡蛎（二两）　莲薏（五分）
（案67）陈奎，庚辰，徐河湾。湿邪久羁三焦，凛寒一月，发热一月，汗多不解，头疼纳减，脉弦苔白，治当苦辛以渗湿，症累半载，高年恐难支持。
杏仁（四钱）　白蔻仁（四分）　制半夏（一钱半）　姜皮（三分）　滑石（三钱）　茵陈蒿（二钱）　枇杷叶（五钱）　桑叶（三钱）　淡青蒿（三钱）　野白蔷薇花露（一两五钱）
（案68）冯国子，二月廿八日，春温劫津，身热无汗，舌尖干绛，神昏谵言，有由卫及营之象。急拟气血两清，佐以救津为治。
鲜石斛（五钱）　羚羊角（一钱半）　桑叶（三钱）　京元参（四钱）　大力子（四钱）　菊花（三钱）　薄荷叶（七分）　金银花（一钱半）　生草（七分）
津未充足，馀热未楚，灼热喘促咳嗽，齿藁唇焦。专益胃津，以凉里热。
甘草（七分）　苇根（七钱）　元参（四钱）　川贝母（二钱）　梨皮（三钱）　穀芽（七钱）　川斛（四钱）　地骨皮（一钱半）　桑叶（三钱）　桑白皮（一钱半）　莲子心（五分）
复病湿动于中，大汗便泻，白㾦略布，不饥不食不溲，渴不多饮。拟用仲景复病例治法。
豆豉炭（三钱）　杏仁霜（一钱半）　苡仁（四钱）　荷叶（一方）　黑山栀（五分）　白蔻仁（三分）　川贝（二钱）　陈枳壳（三分）　金石斛（一钱半）　穀芽（五钱）　六一散（一钱半）　枇杷叶（三钱）
病后泄泻，屡药不效，正虚少阴不摄，拟和中固气治。
生苡仁（三钱）　于术（一钱）　杜仲（三钱）　蚕砂（五钱）　金石斛（一钱半）　穀芽（一两）　桑枝（五钱）　川石斛（三钱）　莲子（三钱）　冬虫夏草（一钱半）
病愈，加潞南党参。
（案69）周比官，庚辰正月，漳泾潭。风温症，脉浮，咳逆，胁痛面赤，汗出如浴，有劫津之象。治以甘寒凉泄之。重症之尤，不得渺视。
川斛（三钱）　羚羊角（一钱半）　菊花（三钱）　杏仁（三钱）　川贝（三钱）　枇杷叶（三钱）　桑叶（三钱）　甘草（五分）　梨皮（四钱）　天花粉（一钱半）　苇根（五钱）
改方用当归六黄汤，即愈。
（案70）唐福，睦族漊。食后入水中，遂起腹中攻痛难当，呕吐粪水，大便秘结。前用温脾、备急不应，危急之秋，当用仓公火剂汤，望可便通痛缓，是背城一战之法也。
倭硫磺（二钱）　火硝（一钱）　巴豆仁（三粒，去净油）
用长流水煎二沸，去渣冷服。一剂即愈。
（案71）潘，左，庚辰，船上。初病吐泻神昏，腹痛如刺。现在吐止而神疲脉乱，痛泻益盛，脘痞苔黄。系暑湿夹秽气、食滞而互扰于中也。恐其变端不测，勉拟清泻化滞为治。卒急之病，成败难于逆料。
广藿香（三钱）　降香（二钱）　半夏（一钱半）　神麴（三钱）　广郁金（三钱）　佛手（一钱半）　茯神（三钱）　山楂（三钱）　蚕矢（三钱）　荷梗（二尺）　六一散（三钱）
照前方去降、半、楂、曲、矢、一，加金石斛、豆豉、苡仁、金铃子
剿抚互施，各恙平定，惟左脉仍有歇止。再拟复脉意为之。刻下天令之寒燠不时，调摄一切小心至嘱。
水炙草（五分）　茯苓（三钱）　穀芽（一两）　丝瓜络（三钱）　南沙参（三钱）　扁斛（一钱半）　佛手（一钱半）　旋覆花（一钱半）　生香附（一钱半）　竹二青（一钱半）
（案72）吕子卿室，庚辰，蓬莱镇。疡后复起乳痈，面部小疮，又兼悲衰抑郁，杂症丛生。杨医进逍遥散，随即肝阳上冒，犯阳明，纵太阴，陡然负厥，耳鸣呕吐，气喘微咳，脉左弦数，苔色黄腻。且拟和肝降逆为治。
紫苏叶（四分）　旋覆花（三钱）　竹茹（二钱）　兰叶（五钱）　左金丸（四分）　枇杷叶（五钱）　枳壳（五分）　茯苓（三钱）　制半夏（二钱）　金石斛（二钱）　白螺蛳壳（五钱）
肝和胃降，各恙皆平，宗原守服。加天麻五分、桑叶三钱、菊花三钱。
（案73）范大，范家宅。身热汗多，夜重早轻，脘痞拒按，不肌不纳，不渴不便，屡服苦辛开降、清热和中，毫无寸效。脉舌如常。是湿邪踞结三焦，拟苦温之品以分消之。
白杏仁（四钱）　瓜蒌皮（二钱）　豆豉（三钱）　茵陈（三钱）　川朴皮（一钱）　制半夏（二钱）　苡仁（三钱）　飞滑石（四钱）　江枳壳（一钱）　枇杷叶（一钱）　十帖愈。
（案74）何时芳子，庚辰，读书港。吸受豆腥之气，随发遍身红点，近日天冷瘄隐，灼热无汗，气促咳嗽，且加鼻煽喉痛，颧红胸闷，上呕下泄，左寸脉微，舌红苔黄。治以化毒透散法，能瘄再布则安。
牛蒡子　蝉衣　川贝　桑叶　大豆卷　菊花　马勃　枇杷叶　甘中黄　薄荷　射干
再，西河柳、元荽汤熏蒸二时许，汗出瘄即透，二帖愈。
（案75）邢二官子，辛巳，漕泾。二进屠氏法，身热时甚时淡，晡暮最盛。频咳腹鸣，白疹层布。总由湿热留恋三焦，治法仍宗原意出入。黏腻阴邪，最难速已。
鸡苏散（三钱）　杏仁（三钱）　知母（一钱半）　夏枯草（一钱半）　枇杷叶（五钱）　川贝（一钱半）　姜衣（四分）　藿香露（一两）　金石斛（二钱）　豆卷（四钱）　桑叶（五钱）
（案76）朱，右，辛巳，夏家桥。进仲圣辛开苦降甘缓之法，脐腹有形攻痛虽减，气喘呕泻如前，神疲不寐，渐难支持，脉舌如昨，总由肾气夹肝木之威，上冲肺胃，即仲景所云奔豚重症，有直入宫城之险，依原进步，希图百一。
李根皮（七钱）　制半夏（二钱）　甘草（六分）　上瑶桂（三分，冲入）　左金丸（五分）　茯苓（三钱）　赤芍（二钱）　白芍（一钱）　旋覆花（三钱）　楝实（二钱）　伏龙肝（五钱）　白螺蛳壳（五钱）
（案77）钱，右，五月初二，徐河湾。跌仆后负运，身热肢冷呕恶，乃肝风犯胃，平肝为主，和胃佐之。
天麻（一钱半）　旋覆花（三钱）　金石斛（三钱）　橘皮（四分）　菊花（三钱）　代赭石（三钱）　螺蛳壳（七钱）　竹茹（一钱半）　黄土（四钱）　制半夏（二钱）　生穀芽（六钱）
照方加朱磁丸（三钱）、茯神（三钱）
（案78）王元，辛巳，茜泾。素有风疾，刻下复感温邪，凛寒后灼热不解，喘咳胁痛，痰声锯响，大便日泻十馀次，夜有谵语。症属棘手，勉拟清泄，汗出热解则安。
牛蒡子（五钱）　桑叶（三钱）　甘草（一钱半）　薄荷（一钱）　竹茹（一钱半）　羚羊角（二钱）　菊花（三钱）　紫荆皮（三钱）　川贝（三钱）　前胡（一钱半）
汗出，各恙减半，泻仍不止，拟仲景法。
豆豉　白头翁　川贝　红茯神　山栀　羚羊角　桑叶　甘草　秦皮　菊花
（案79）张金母，西泥泾。吐泻后而起奔豚，乃肾寒上泛之故，治非桂枝法不可。
桂枝（三分）　茯苓（三钱）　广郁金（一钱半）　木通（五分）　赤芍（一钱半）　楝实（一钱半）　制半夏（一钱半）　甘草（四分）　苏梗（一钱半）　旋覆花（一钱半）
（案80）甲女，疫痧大发，灼热无汗，咽痛下利，脘痞脉数，喘咳鼻扇，齿焦唇燥。风温毒邪内袭肺胃，当用辛凉之品清泄之。
牛蒡子（四钱）　射干（一钱半）　蝉衣（一钱半）　生草（七分）　枇杷叶（一两）　桑叶（三钱）　薄荷（六分）　苇根（七钱）　金银花（一钱半）　前胡（一钱半）　浮萍（一钱）　川贝（三钱）
（案81）薛鉴泉媳，初产恶露少降，小腹滞痛，寐则神荡。极虚之体，通瘀不伤其本为是。
丹参身（二两）　生香附（三钱）　牛膝（一钱半）　全当归（三钱）
服方瘀降痛止，忽伊父附身，能知亲戚人事，逾时乃醒，醒则起居如常，一日数作。是产体血气交虚，魂魄失守而鬼附也。昔顾晓澜治常方伯三媳尚氏，与此适符，谨宗其法。
全丹参　茯神　杞子炭　柏子仁　香附　当归身
又，加潞党参。
（案82）吕少堂，久官湖北，喜服热剂，乃方宜之异也。壬午岁底旋里，癸未二月中旬，忽起腹痛泄泻，色赤无度，身热有汗不凉，舌苔糙腻。谱伯王若怀投以清化，反加口渴神疲，腹痛似厥，脉之紧数不堪，知是山水沉寒，痼积腹中。近回吴地天多阴雨，湿寒相合，脾肾之阳几乎寂灭矣。正医和所谓「雨淫腹疾」也。遂以真武汤加苡仁、木香，一剂知，二剂已。
（案83）王纳卿令正，辛巳七月初三日，蓬莱镇。始由泛泛作恶，继乃脘痛拒按，医作食滞，或云内痈，消导急下治之，病增，二便皆秘，面赤目红直视，肢冷狂言不止，脉右关弦劲，舌红苔黄。此时邪遏伏，肝横犯胃，先拟两和甘缓，暂救目前之急。
金铃子（三钱）　桂枝（二分）　茯神（三钱）　旋覆花（三钱）　左金丸（三分）　赤芍（一钱半）　蒌皮（五钱）　广藿香（一钱半）　宋半夏（一钱半）　甘草（水炙，一钱）　竹茹（一钱半）　螺蛳壳（一两）
接读来札，知腹痛已释，二便咸通，神清语正，固肝胃不和也。其疹块头痛是肝逆未清，而时邪有外达之机，当兼顾治之，然难速已者也。
霜桑叶（三钱）　金石斛（鲜煮，五钱）　楝实（一钱半）　芦根（一两）　甘菊花（三钱）　旋覆花（二钱）　茯神（一钱半）　稻叶（一两）　宋半夏（一钱半）　左金丸（二分）　鸡苏散（一钱半）
又，化疟加黄芩一钱半、青蒿三钱、西瓜翠衣五钱，去旋、左、茯、楝。
（案84）姚在明，癸未十一月下浣，突起腹痛，二便皆秘，上支胸膈，呕吐涎沫，肢冷头汗，米饮不受，脉无舌白。作奔豚治，用仲景桂枝加桂汤，加蜣螂末，同安桂末冲服，一剂知，二剂已。数日复病，其势益厉，自问无生理矣，乃用前方加咸苁蓉、旋、半，一剂痛缓，再剂痛处移下，三剂便通痛止，安寐能食。数日后，可起榻出外行走矣。
（案85）彭郎镇罗静轩者，云斋子也。素有痔血，癸未十月上旬起，寒热甚微，牙关开合欠利，两颐微肿。投以清泄，汗出热淡未净，肿消开合得利。渐渐热盛，延至中旬，舌苔旋灰，饮食旋绝，连投清化，热淡知饥，苔亦渐化，似有愈征，而脉仍左弦，即用前方加养胃品，且加鳖甲、蝉衣，以搜陷入之邪。服后寒热复盛，再用由内透外清展气机，连服三剂，白疹始出，咳嗽耳聋，用清宣肃肺法，白疹层布，至一候余而热方退净，脉方和缓，真匪夷所思焉？同时有丁诚意室，初起五更嘈杂，甚至呕水，渐加寒热。余以和解中用猪胆汁炒黄连和栀、豉而呕止。遂苦气闷、口渴，竟夕不寐，寒热间作，便秘不食，舌光如镜，脉细如丝，再予肃肺降胃，兼和肝木，如鲜金斛、竹茹、枇、枳、苑、兰、贝、旋、蒌壳等，一剂胸舒得寐，二剂不效，改以交合阴阳，如夜交、夜合、夜败花、金萱、兰叶、枇杷叶、鳖甲、杏、贝，亦一剂知，再剂如前，而脉愈细，知饥思食，用四物汤加枣仁，数剂而愈。
（案86）草菴港程姓，癸未。产后二朝寒热大作，原是三疟不以为意，至三朝而瘀停，腹痛，庞然浮肿，刻甚一刻，诊脉细弦，气促神迷，即予逐瘀药一剂，诘朝复诊，肿减瘀通，舌黑如墨，热势益炽，即用前方加蒿、丹，望其热随瘀下，果二剂而愈。

卷三  ***************************
（案87）周本，戊寅，南漳泾。始由畏风怕寒，旋即灼热无汗，头痛胁痛，一身酸楚，喘咳便溏，面赤脉大，劳力感寒始起，且从汗解。
葱白头（三枚）　薄荷（八分）　杏仁（三钱）　扁豆衣（三钱）　淡豆豉（五钱）　甘草（五分）　前胡（一钱半）　蝉衣（七分）
伤寒六日，汗仍未出，脉弦，口苦，邪传少阳，姑宗和解例。
青蒿（三钱）　生甘草（五分）　西赤芍（一钱半）　穀芽（一两）　黄芩（七分）　宋半夏（一钱半）　南沙参（三钱）
伤寒十日，邪入厥阴，证见吐蛔泻蛔，气逆胸闷，治以阴阳两和，刚柔并用法。但脉来弦大，恐其不免加剧，《经》以「大则病进」也。
乌梅肉（四分）　桂枝（三钱）　川楝子（一钱半）　赤芍（一钱半）　蜀椒（二分）　黄连（五分）　吴茱萸（二分）　竹茹（一钱半）　云茯苓（一钱半）　党参（二钱）　制半夏（一钱半）
阴阳两和、刚柔并用法服后诸恙皆平，安不妄危，一切调理小心为属。前方去竹茹加穀芽五钱。
（案88）顾松观，蟠龙镇。白疹时见，身热有汗不解，申酉神昏谵语，戊亥神苏谵停，言音蹇涩，脘痞不饥，泛泛作呕，溲热茎痛，漉漉肠鸣，口苦不便，脉左弦数，右手平和，舌根老黄，中苔略淡。此暑湿之邪蒙扰三焦，逆走膻中，神明为蔽。申酉而甚者，日晡为阳气将藏，浊阴用事也。兹拟清暑化湿，佐开上痹，上痹开，久恋之邪可从下达矣。
枇杷叶（五钱）　碧玉散（三钱）　川贝（三钱）　桑叶（三钱）　广郁金（一钱半）　杏仁霜（三钱）　黄芩（二钱）　豆卷（三钱）　石菖蒲（六分）　藿香露（一两）　蔷薇花露（二两）
神识得清，头部外疡肿甚，原方参入解毒之品，加金银花一钱半、夏枯花三钱。
大便得通，热不凉清，苔黄欠津，外疡肿退。仍当清两阳，做追本寻原之治。纷纷乱药，焉克有效？
桑叶（三钱）　夏枯花（三钱）　霍石斛（四钱）　杏仁（三钱）　丹皮（五分）　碧玉散（一钱半）　川贝母（三钱）　穀芽（一两）　苇根（七钱）　枇杷叶（一两）　白野蔷薇花露（二两）
日西蒸热，汗出热解，不饥能食，食亦不胀，脉形濡数，舌根老黄，齿乾有血，是阳明受戕，非中夹食滞可比，治以清和胃气。
大麦仁（四钱）　白知母（三钱）　淡肉苁蓉（三钱）　霍石斛（五钱）　鲜稻叶（二两）　鲜枇杷叶（一两）
（案89）张，右，戊寅夏月，花石桥。进三香法，外热虽淡，内热益炽，头痛足冷，脘满不饥，十日不便，一候不食，呕恶气促，脉濡，沉部较坚，舌色老黄，口甜且腻，日轻夜重，寐中谵语，阳明燥屎未下，前方加入通腑之品。
全瓜蒌（一两）　生川朴（四分）　枇杷叶（一两）　枳壳（一钱半）　白杏仁（五钱）　佩兰（二钱）　元明粉（一钱）　大麻仁（三钱）　旋覆花（三钱）　制半夏（一钱半）　川雅连（三分）
（案90）沉，左，网船。酒体年高，暑邪引动酒湿，蒸热，脘痞腹疼，脉数，气促而喘，舌苔黄腻。权拟清化为治。
姜衣（三分）　碧玉散（一钱半）　杏仁（三钱）　蝉衣（一钱）　青蒿（三钱）　左金丸（三分）　厚朴（五分）　半夏（一钱半）　藿香（一钱半）　鸡距子（五钱）　豆卷（三钱）　桑叶（三钱）
各恙皆平，依原加减治之，加金石斛二钱、苡仁三钱，去左金丸、厚朴。
（案91）周天顺，始起头痛汗多，旋即身热不解，脉伏苔糙，伏邪自里出表，深恐淹缠加剧，权以清化为治。
青蒿（三钱）　碧玉散（三钱）　豆卷（三钱）　羚羊角（一钱）　桑叶（三钱）　宋半夏（一钱半）　瓜蒌（三钱）　蝉衣（一钱）　蔷薇花露（一两五钱）　又加黄芩（一钱半）
身热未退，汗仍未出，苔化灰黄且干，邪化火而劫津，治以甘寒清泄。
鲜石斛（五钱）　牛蒡子（三钱）　桑叶（三钱）　薄荷（五分）　二生稻（一两）　益元散（三钱半）　丹皮（一钱半）　夏枯（三钱）　荷花露（一两五钱）　宋半夏（一钱）　豆卷（三钱）
热退清，养胃阴为首务，加川石斛五钱，去鲜石斛。
（案92）陈敖，庚辰，东鱼秧池。初起寒热泄泻，近日但热不寒，泄下黑水，神迷谵语，舌灰黄呕恶，脉芤。此乃暑邪内炽，危险极矣。勉拟清泄，希图百一耳。
豆豉（五钱）　姜皮（五分）　白头翁（一钱）　红灯心（四分）　黄芩（一钱）　藿香（一钱）　鲜佛手（一钱）　北秦皮（三钱）　青蒿（三钱）　郁金（三钱）　益元散（三钱）
昨投清泄之品，神识得清，下利黑中夹红，皆佳兆也。第苔仍干黄，呕恶更甚，湿热上冲，有噤口不食之虞。
干霍斛（三钱）　黄芩（一钱）　碧玉散（一钱）　蝉衣（七分）　生穀芽（五钱）　姜衣（五分）　银花炭（三钱）　竹茹（二钱）　扁豆皮（二钱）　薄荷（三分）　大豆卷（三钱）　蔷薇露（一两五钱）
泄热救津，津回不足，下痢渐稀，寐醒谵言，舌苔灰黄。阳明余氛未靖，深恐再致劫津入膻，甘寒清热，理不容缓。
鲜石斛（七钱）　鲜稻叶（二两）　鲜莲子（三钱）　鲜佛手（一钱）　扁豆衣（二钱）　生牡蛎（七钱）　鲜竹茹（一钱半）　红灯心（三分）　鲜桑叶（四钱）　白荷花露（一两）　广藿香露（二两）
诸症皆平，前方佐以安抚之品，去牡蛎、鲜石斛，加干霍石斛三钱、西洋人参一钱。
（案93）王宝贤，塘北。宿食暑秽，踞于中焦，陡然吐泻交作，肢冷汗多。刻下吐止恶甚，腹痛则痢血水。烟体阴亏积湿，故有挥霍撩乱之暴也。拟梦隐先生燃照法应之，然须调理得宜，庶不滋生他族。
藿香（一钱半）　宋半夏（一钱半）　蚕砂（三钱）　左金丸（三分）　郁金（一钱半）　竹二青（一钱半）　豆豉（三钱）　紫苏叶（一钱）　佩兰（二钱）　鲜佛手（一钱半）　黑栀（五分）　炒山楂（三钱）　炒香枇杷叶（五钱）
霍乱已平，宜薄味调养之。
大麦仁（四钱）　白茉莉花（五分）　鲜佛手（五分）　生苡仁（三钱）　炒枇杷叶（五钱）　草兰叶（五钱）
（案94）朱胜，宁北。夜半起神昏口噤，忽而神清，忽而又厥，头巅胀木，得水则呕，脘中胀闷，旬日不便，小溲赤数，口腻且苦，时欲气升，生则神气益昏，关脉濡大，苔色金黄。烟体，暑秽入于肺胃，将欲袭营之候，勉拟芳香逐邪法治，然亦危矣哉。
豆豉（四钱）　紫苏叶（一钱）　益元散（三钱）　郁金（二钱半）　焦栀（一钱）　左金丸（三分）　枇杷叶（五钱）　蒌皮（五钱）　竹茹（三钱）　宋半夏（一钱半）　蔷薇露（二两）　藿香露（二两）
（案95）马桂岩室，西门外。产后一气有馀，露瘀少降，小腹及脘攻痛，上升则呕恶频频，痞闷寒热，口腻且苦，舌苔糙厚，边有紫痕。斯乃产中吸受暑秽，肝不条畅而瘀留也。拟逐邪导瘀为治。
郁金（三钱）　鲜佛手（一钱半）　川楝子（一钱半）　延胡（一钱半）　藿香（一钱半）　枇杷叶（四钱）　旋覆花（一钱半）　蒲黄（五分）　佩兰（二钱）　生香附（三钱）　五灵脂（三钱）　赭石（二钱）
药后各症皆平，依方加减主之。加穀芽、金石斛。
（案96）薛洪。痢后形寒时热，小腹滞痛，引及脐胁，脉形浮紧，苔色姜黄。此寒邪外触，里滞未化也。治以温邪和中。
带叶苏梗（一钱半）　豆豉（四钱）　赤芍（二钱）　楝实（一钱半）　淡吴茱萸（三分）　葱白（二枚）　木香（六分，煨）　甘草（四分，炙）　土炒冬术（八分）　陈皮（八分）　穀芽（四钱，炒）
诸苦悉蠲，仍主原议。前方加归身炭、沉水香、茯神，去葱、豉、苏。
（案97）吴，左，初起单下痢，继而渐加咳嗽，又加身热。刻下热势炎炎，痢下益甚，咳频痰潮，汗无口渴，腹痛不纳，面赤如醉，苔黄如杏，脉形濡数。业经一候，伏邪内炽，扰乱极矣。勉拟苦寒清泄，逆流以挽舟耳。
白头翁（三钱）　黄芩（二钱）　金斛（三钱）　大豆卷（三钱）　北秦皮（三钱）　姜皮（五分）　川贝（三钱）　红灯心（三分）　冬瓜皮（三钱）　银花（三钱）　蝉衣（五分）　荷花梗尺　广藿香露（一两）
汗得畅出，下痢即止。因邪固下痢，先治其邪而痢自止，古人不欺我也。日昳身热复作，头额胀痛，邪有外达之机矣。仍以原方出入主之，若不珍摄得宜，尚恐纠缠反复。
青蒿（四钱）　桑叶（三钱）　白头翁（一钱半）　生穀芽（五钱）　豆卷（三钱）　川贝（三钱）　金石斛（二钱半）　荷梗（二尺）　蝉衣（五分）　秦皮（一钱半）　青黛染灯心（五分）
（案98）周巧元正，漳泾潭。右关脉大而浮，舌苔薄白似干，头痛如斧劈，动则形寒，静则壮热，胸闷欲呕。用辛平之剂以泄风邪，病不增减，舌苔老黄少泽，温邪劫液。原方参入甘润之品以治之。
桑叶（三钱）　羚羊角（一钱半）　川贝母（二钱）　薄荷（五分）　菊花（三钱）　鲜石斛（五钱）　白杏仁（二钱）　豆豉（三钱）　甘草梢（五分）　牛蒡子（三钱）
得微汗，热不淡，苔灰口渴，防加痉厥，治以甘寒泄邪。
鲜沙参（一两五钱）　牛蒡子（四钱）　甘草（五分）　枇杷叶（五钱）　鲜石斛（七钱）　连翘壳（一钱半）　薄荷（五分）　桑叶（三钱）　二生稻（三两）　甜杏仁（三钱）　豆豉（三钱）
诸恙已平，法当安抚。加西洋参一钱，去豉、薄。
（案99）陈大，陈家宅。灼热无汗，胁能喘咳，痰升带血，便秘面赤，唇燥且裂，舌中乾红，边苔薄白，右脉滑数，日轻夜重。此新邪引动伏邪也，肺胃之气不顺则邪气炼液成痰也。主以清泄，佐以涤痰。
豆豉（五钱）　大力子（五钱）　枇杷叶（一两）　紫菀（三钱）　桑叶（四钱）　旋覆花（一钱半）　鲜竹沥（一两）　石斛（五钱）　杏仁（四钱）　瓜蒌皮（四钱）　宋半夏（一钱半）
汗出热解，红疹已现，咳嗽十减五六，白苔转为糙色，脉仍滑数，面赤唇乾，馀邪未尽，再当清扫余氛。
牛蒡子（四钱）　桑叶（三钱）　鸡苏散（一钱半）　川贝（四钱）　杏仁（三钱）　旋覆花（三钱）　枇杷叶（五钱）　茅根（四钱）　丹皮（七分）　冬瓜子（五钱）　川石斛（四钱）　竹茹（三钱）　蝉衣（七分）
连进清泄，诸恙皆蠲。右手脉滑未平，姑以肃清治节为治。
枇杷叶（一两）　甜杏仁（四钱）　冬瓜子（七钱）　川石斛（五钱）　川贝母（四钱）　蛤壳（八钱）
（案100）毛巧。伏邪寒热少汗，口渴便闭，神迷舌卷，苔白中黑，宿疾痰喘窃发，脉芤。此肝胃津液受劫，痰热胶固不化，为今之计，先滋阴液以洁热焰之燔。
鲜石斛（一两）　川贝（三钱）　黄芩（一钱）　大豆卷（四钱）　鲜稻叶（四两）　青蒿（三钱）　杏仁（四钱）　冬瓜子（四钱）　鲜苇根（四两）　知母（三钱）　桑叶（四钱）　藿香露（一两五钱）
（案101）薛鉴泉女，戊寅。始起寒热白㾦，继而左胁攻痛，兹又痛引缺盆肩臂，盛时肢末不仁，遂气窒而厥，愈时得嚏而苏。日发数次，或一二日一发。诊脉左细右大。《内经·痹论》曰：风气胜者为行痹。痹者闭也，气道秘塞，神明为蒙，是以昏厥；得嚏则苏者，肺金相傅，行而君主自安也。沉明生治行痹者散风为主，而御寒利湿亦不可废也。
桑枝、叶　牛蒡子　紫菀　甘草　菊花　制半夏　枳壳　天虫　白茯苓　竹沥
进药痛止，夜分不寐，则气厥随至，往陈企亭诊之，沉吟良久乃云：或是病去荣亏，魂魄不安之故。用酸枣仁汤加远志、龙齿、磁石、朱砂，不六剂而不厥矣。
（案102）张亮英室，戊寅，中二泾。舌仍干绛，脉濡而数，形寒发热，自汗，头痛口渴。伏暑内炽，胃阴素亏，故初起即见此舌。再拟甘寒清里，里清则外寒自解矣。
生甘草（一钱半）　知母（二钱）　二生稻（二两）　桑叶（三钱）　生石膏（四钱）　白薇（一钱半）　鲜石斛（七钱）　鲜沙参（三钱）　鲜何首乌（五钱）　夏枯花露（二两）　蔷薇花露（二两）
（案103）赵幼。风寒夹湿相搏，一身悉肿，咳嗽卧甚，且予辛散。
紫苏叶（一钱半）　杏仁（四钱）　桑叶（三钱）　姜皮（三分）　淡豆豉（四钱）　苡仁（三钱）　前胡（二钱）　葱白（二枚）　五加皮（二钱）　防风（一钱半）　陈皮（五分）
（案104）张启室，崩血如注，脘腹阵痛，脉来时歇，舌面唇爪皆白。八脉亏损，不能维约诸路之精血也。拟千金法治之。
厚杜仲（三钱）　桑螵蛸（一钱半）　陈蕲艾绒（四分）　乌贼骨（三钱）　潞党参（三钱）　陈上阿胶（一钱半）　炮姜炭（三分）　菟丝子（二钱）　真鹿角霜（一钱）
崩仍如注，腹脘阵痛，进调补奇经不应，昨诊脉有歇止，中宫惫矣。急宜培补，尚恐不及也。
潞党参（三钱）　益智仁（一钱）　归身（一钱半，醋炒）　炙甘草（七分）　于术片（二钱）　菟丝子（二钱）　香附（三钱，醋炒）　陈皮（一钱）　鹿角霜（一钱）　荷蒂炭（二枚）
少腹当脐绞痛，崩血连续不断，肢寒脉代，右部尤甚。年愈半百，病发二候，下无固摄之能，中气因之残惫。风波之险，恐其难免矣。考古贤治法，下损必先补中，所谓补肾不如补脾，俾中流砥柱有力，或可崩定痛缓。是否，即希高明指正。
炙甘草（一钱半）　高丽参（一钱）　油桂（三分）　于术（三钱）　熟附子（七分）　大有耆（四钱）　白芍（七分）　红枣（六枚）　赤石脂（四钱）　禹馀粮（三钱）　新绛炭（七分）
投参附保元和酸温复方，正合《经》言「损者益之」之法，崩痛暂止数时，孰意天明又下，此病重药轻之故。原方再加气虚则擎引之之品，谅中病机。
高丽参（一钱半）　龙骨（四钱）　于术（三钱）　赤石脂（四钱）　大附子（八分）　牡蛎（一两）　炙甘草（一钱半）　禹馀粮（四钱）　绵黄耆（三钱）　升麻（三分）　肉桂（二分）　血馀炭（一钱半）　醋炒当归身（一钱半）　土炒白芍（一钱）
投温补涩剂，崩痛仍未能止。五色并见，黄白为多，五脏皆虚，法当培补脾肾，先取化源，庶或有济。
潞党参（四钱）　山药（五钱）　炙甘草（一钱）　益智仁（一钱）　熟地炭（三钱）　于术（三钱）　杞子（一钱半）　扁豆皮（三钱）　腺鱼胶（一钱半）　茯苓（三钱）　橘皮（五分）　左牡蛎（三钱）　乌贼骨（一钱半）　新绛（一钱半，炒炭）
二剂培补，两天渐振，故腹痛血崩，痛引心中得止大半。依原守服，无庸更法。
潞党参（四钱）　枸杞子（二钱）　乌贼骨（三钱）　茯苓（三钱）　于邑术（三钱）　新绛（一钱半，炒炭）　鸡子黄（一枚）　芡实（三钱）　熟地炭（三钱）　山药（七钱）　益智仁（一钱）　陈皮（七分）　腺鱼胶（二钱）　牡蛎（三钱）　扁豆皮（三钱）　苡仁（三钱，炒）
崩痛甫停，停药数日，日渐之衰，衰而未复，复因小劳，劳则脾伤，伤则资生之机乏竭，病见泛泛作呕，岑岑头痛，面色萎浮，大便结而肠鸣响，腹中收痛，旦甚轻而晡暮重，此正《内经》所谓中气不足也。治此当以南阳粳附意合东垣补中法，未识得奏全功否？
白粳米（一合）　潞党参（三钱）　枸杞子（二钱）　砂仁（五分）　益智仁（一钱）　于术（二钱）　炙甘草（一钱半）　制半夏（一钱半）　大熟地（三钱）　茯神（三钱）
屡投扶健中宫，温益命火，不独头痛得止，抑且呕恶亦定，时有腹中绞痛，脉仍细微。血虚气弱，当气血双培，耐心调摄为属。
潞党参（三钱）　炒杞子（一钱半）　制半夏（一钱半）　大熟地（三钱）　柏子仁（一钱半）　冬虫夏草（一钱半）　淡苁蓉（三钱）　川杜仲（一钱半）　绿萼白梅花（三分）　生甘草（一钱）　黄土（五钱）
腹痛未除，宜小建中汤出入。
当归身（二钱）　潞党参（三钱）　陈皮（五分）　穀芽（五钱）　生甘草（一钱）　大红枣（五枚）　白芍（二钱）　饴糖（五钱）　上黄耆（三钱）　冬虫夏草（一钱半）
血崩数次，肾虚不摄，则八脉不司约束，故以青囊合建中法。
鹿角胶（三两）　菟丝子（二两）　山药（五两）　远志（一两二钱）　大熟地（三两）　上黄耆（二两五钱）　扁豆（三两）　杜仲（一两五钱）　柏子仁（一两五钱）　炙甘草（一两）　莲子（三两）　归身（一两五钱）　补骨脂（一两五钱）　大白芍（一两五钱）　芡实（三两）　饴糖（三两）　安肉桂（一钱，收入）　陈阿胶（一两）
上药河水煎浓去渣，入胶收膏，每早用西砂仁五分，米汤冲服三、五、六钱。庚辰春自述体丰而健，胜于壮年矣。
（案105）沉妪，宿恙腰脊受伤，今夏感受风寒及湿三气为痹。一身酸楚后，伤处大痛，刻下痛益甚而胃日呆，脉革。年愈花甲，营虚，邪郁不宣。拟用三气饮加减，外以摩腰膏，和其营而活其滞，内外交治……者也。
生地（三钱）　思仙木（三钱）　五加皮（三钱）　乳香（五分，冲）　独活（一钱半）　淮牛膝（三钱）　当归（一钱半）　没药（四分，冲）　桑枝（一两）　甘杞子（一钱半）　原蚕砂（三钱）
伤处三气合邪经久不愈，则肾经亦病，昨进扶正化邪，各恙转松，仍宜景岳先生三气饮主之。
杜仲　五加皮　生地　锁阳　狗脊　川牛膝　独活　络石　苡仁　仙灵脾
（案106）陈全室，小产四朝，夜被鬼击，击及小腹即小腹痛，击于左胁即左胁痛，而恶露骤停，脉紧数。拟祛邪降瘀之品应之。
鬼箭羽（一钱半）　桃仁（一钱半）　生蒲黄（七分）　楝实（一钱半）　块辰砂（一钱半）　当归（二钱）　延胡索（一钱半）　五灵脂（一钱半）　香附（三钱）　益母草（三钱）
产后瘀阻，左小腹有形攻痛，左足缩而难伸，大便闭，小便短，脉紧数，苔糙腻。内痈将成，导瘀化毒为治。
附子片（二分）　桃仁（一钱半）　当归尾（二钱）　枳壳（五分）　败酱草（五钱）　苡仁（三钱）　蒌仁霜（一钱半）　灯心（二分）　冬瓜仁（五钱）　琥珀（三分）　金银花（三钱）　大黄（三分）　生甘草节（一钱半）
痛止足伸，腰痠纳减，宜化暴善后法。前方去附、珀、桃、蒌，加丹参、杜仲、五加皮。
（案107）徐洄溪曰：愈病之非难，识病为难；识病非难，决必死为难。何也？病至极重，不必医者知其不起，旁人亦知其不起矣。惟其疾病初起，其势甚微，医者一见，曰：不起矣。短期在何节何日；或病势极凶而决其必生，起于何日何时。其后一一皆验。此非特名医、神医何远哉？今时之医，惟计其货利之可图，不计其病情之生死，但持口给与荐引，不恤病人之痛苦，以为非如此则名实皆失。其实损自己之良……
（案108）赵竹轩，戊寅，西门外竹行。左胁宿痞，胀大攻痛，脉右弦，苔薄白。此金邪凌木，木病侮土，土受伐则食难消迟矣。当以法和之。
生穀芽（四钱）　茯神（三钱）　金石斛（二钱半）　荷梗（二尺）　旋覆花（三钱）　香附（三钱）　宋半夏（一钱半）　橘络（五分）　益智仁（七分）　蒌皮（三钱）　绿萼白梅花（一钱半）
纳运如常，宿痞亦小，再拟补中理气治之。加潞党参三钱。
（案109）方梅溪，戊寅，古塘行。小腹聚气，攻冲直贯心坎，汗多大痛，小溲少，口不渴，脉弦苔糙。肾气上冲，奔豚症也。宗仲景法主之。
李根白皮（五分）　甘草（三分）　紫石英（四钱）　橘络（一钱）　油足肉桂（三分，冲入）　茯神（三钱）　川楝子（三钱）　西赤芍药（一钱半）　半夏（一钱半）　左金丸（三分）
奔豚症平，仍宗前方出入：李根白皮（一钱）　紫油肉桂（二分）　鲜石菖蒲（一钱）　朱茯神（三钱）　磁石（三钱）　紫石英（三钱）　远志（一钱半）　左金丸（二分）　楝实（二钱）　制半夏（二钱）　香附（三钱）
见届主气太商，客气太角，木金相剋则肾水氾滥而作奔豚，投助心火为助解之法，既得效矣。今思其次当补中州，俾土能堤水则肾寒亦不上泛也已。
潞党参（三钱）　半夏（二钱）　远志（一钱）　左金丸（三分）　白茯苓（三钱）　香附（三钱）　磁石（三钱）　金铃子（一钱）　紫石英（三钱）　秫米（三钱）　砂仁（一钱）
（案110）杨胜，同上。始由腰膂闪伤，渐至肿痛吐血，医投敛补，脘间胀块一条，横格且痛。腰即肿退，脘上之块若隐，则腰间肿痛难支，咳嗽痰中有血，纳食不能下膈，脉沉弦，舌色紫。此乃淤血久留，病成伏梁，虽治以镇降，然亦危矣哉。
代赭石（四钱）　五灵脂（一钱半）　二七（四分）　香附（一钱半）　灵磁石（四钱）　旋覆花（三钱）　桃花（一钱）　茯神（二钱）　山茶花（一钱半）　沉香（四分）　白螺蛳壳（一两半）
大便下血颇多，各恙霍然若蜕，微咳胁痛，络虚所致，再当抚养。
旋覆花（二钱）　金石斛（一钱半）　生穀芽（一两）　猩绛炭（五分）　丝瓜络（五钱）　山茶花（二钱）
（案111）沉一飞室，皂泾。心痛彻背，背痛彻心，呕吐痰涎汁沫，甚至肢冷似厥。此乃肝厥犯胃，痰饮阻塞，阴翳上蒙，心阳不布故也。且拟辛滑通阳，两和木土治。
瓜蒌皮（三钱，白酒炒）　赤芍（一钱半）　新绛（三分）　左金丸（二分）　薤白头（三钱，白酒炒）　楝实（二钱）　香附（四钱）　旋覆花（一钱半）　水炙草（三分）　桂枝（三分）　穀芽（一两）　沉香水（三分）　制半夏（二钱）
宣心阳，和肝胃，痛缓呕止，而四末温暖如常矣。仍当辛滑通阳为治。加橘络五分。
（案112）李曜室，王姑塘。客岁因病而经水忽下，久久不止，延至今春。渐加纳食作胀，胁脘痞痛，背寒内热，腰痠头痛，脉形关弦，面色时红。斯乃血虚既久，邪伏不出，木来侮土，土虚不运之故也。治以扶正化邪。
潞党参（一钱半）　冬虫夏草（一钱）　蝉衣（五分）　橘络（四分）　归身炭（一钱半）　绿萼梅花（一钱）　杜仲（三钱）　制香附（三钱）　川楝子肉（一钱半）　穀芽（一两）
甫投一剂，经水又下，接服二帖，经水即定，纳食能运，胁胀稍松，内热略淡，肌肉瞤惕，正元不支，且从补托。
潞党参（三钱）　远志（五分）　金铃子（二钱）　穀芽（一两）　于潜术（二钱）　甘草（五分）　白梅花（一钱）　茯神（三钱）　九香虫（十枚）　杜仲（二钱）　左金丸（一分）
各恙皆安，颧红亦退，半身汗多，腰膂冷痛，气血不调，仍当培补。
于术（三钱）　潞党参（三钱）　生甘草（一钱）　远志肉（五分）　杜仲（三钱）　狗脊片（二钱）　枸杞子（一钱半）　橘皮（一钱）　川楝子（一钱）　茯苓（三钱）　九香虫（一钱）
（案113）张君彩，戊寅，小无浦。年愈花甲，素性躁急，呕血、便血紫黑而多，头痛眩晕，两胁俱疼，口不作渴，纳食大减，脉左沉弦，右手五至一歇。夫肝藏血，脾统血，大怒伤肝，喜饮伤脾，二脏一病，藏统失职，故血失统藏而外溢也。法当调血，佐参化肝启脾。是耶？否耶？明眼正之。
潞党参（二钱）　茯神（四钱）　代赭石（四钱）　竹茹（一钱半）　伏龙肝（一两）　香附（四钱）　旋覆花（二钱）　苡仁（四钱）　新绛炭（五分）　金斛（三钱）　绿萼白梅蕊（一钱）
药后吐血即定，便血一次，头不痛眩，纳食渐加，胁不痞痛，代脉亦续。惟苔仍白，目胞浮，神倦怠，口不渴。治当扶脾之不及，调肝之愤懑，冀肝脾各守乃职，庶可免其再来剋土而为反复之险，然怡情颐养工夫又宜加意于药饵之先。
潞党参（二钱）　茯神（三钱）　合欢花（一钱半）　苡米（四钱）　于邑术（一钱半）　穀芽（一两）　金萱花（五钱）　石斛（二钱）　新绛炭（五分）　香附（二钱）　金沸花（二钱）　梅花（一钱）
夏四月，大气发泄，复因嗔怒呕血盈斗，下血亦多，汗出神倦，胸闷不受饮食，脉右弦，苔黄腻，唇、爪、肤、目色黄。此《内经》所谓薄厥也，治以降逆止血。
侧柏叶炭（三钱）　赭石（三钱）　金斛（二钱）　竹茹（一钱半）　山茶花炭（一钱半）　猩绛（一钱，炒）　苡仁（五钱）　三七（七分）　净旋覆花（二钱）　茜炭（一钱半）　藕节（三枚）　灶心土（二两，煎汤代水煎药）
各恙皆安，仍主两和颐养之道，戒之在怒。
潞党参（四钱）　茯神（三钱）　山茶花（二钱，炒）　黄土（一两）　金石斛（二钱）　兰叶（三钱）　合欢花（二钱）　生苡米（四钱）　穀芽（五钱）　绿萼白梅花（七分）
（案114）姚右，遍身起块，四肢较多，畏风内热，脘痛少汗，头足小疡，滋窜不定。风湿相搏，外风引动内肝，清泄和肝治之。
桑叶（三钱）　牛蒡子（四钱）　赤芍（二钱）　穀芽（一两）　菊花（三钱）　大豆卷（三钱）　天麻（七分）　鲜佛手（一钱半）　天虫（三钱）　刺蒺藜（一钱半）　甘草（一钱）
（案115）陶渭川，戊寅，小娘泾。喘咳廿年，今加身热失血，喘咳尤甚，纳减口苦，苔腻。乃伏暑外邪，痰火烁金，治以清降。
枇杷叶（五钱）　苡仁（三钱）　旋覆花（二钱）　金斛（三钱）　冬瓜子（三钱）　杏仁（三钱）　代赭石（二钱）　藕汁（一杯）　川贝母（三钱）　竹茹（二钱）　侧柏叶炭（一钱半）
血止，卧则喘，坐即止。病虽廿载不作虚论，当予色白味淡，以宣肺渗湿，肺气降肃，逆流之水自顺矣。
苡仁（一钱半）　冬瓜子（三钱）　茯神（三钱）　枇杷叶（三钱）　杏仁（一钱半）　白灯心（二钱）　射干（一钱半）　金石斛（三钱）　通草（一钱）　川贝母（二钱）　苇茎（五钱）
（案116）唐如，东桃园里。气急咳嗽喑哑，便泄溲数，脉濡，胸闷，舌胖苔黄。此饮夹外邪，肺病移肠，颇为碍手，且予清泄，勉希万一。
射干（七分）　冬瓜子（三钱）　黄芩（五分）　扁豆皮（三钱）　杏仁（三钱）　旋覆花（一钱半）　甘草（三分）　赤芍药（一钱半）　川朴（三分）　川贝母（二钱）　穀芽（五钱）　枇杷叶（三钱）
舌苔白厚，上龈腐碎，脉濡，便硬足冷，加食涎嗽气急，中虚好酒，积湿成痰。拟《外台》茯苓意。
潞党参（一钱半）　茯苓（三钱）　杏仁（四钱）　枳椇子（三钱）　金石斛（一钱半）　枳壳（七分）　橘红（四分）　枇杷叶（五钱，炒）　生苡仁（三钱）　竹沥炒制半夏（二钱）
（案117）王新梅母，西荒场上。劳烦恚怒即起背寒，身热有汗不解，头胀且痛，目暗畏光，心嘈腰痛，口渴不苦，脉来濡数，舌红少苔。木火内炽，津液暗耗，姑用濡润之品滋熄之。
女贞子（三钱）　生甘草（七分）　青蒿（三钱）　桑叶（三钱）　甘杞子（一钱半）　大麦仁（四钱）　白薇（一钱半）　红枣核（十枚）　滁菊花（三钱）　川石斛（三钱）　鲜夜交藤（五钱）
（案118）周双福，年甫壮立，盗汗如浴，神疲难支，懒于转侧，二目时花出泪，两关脉形短浮，噫气太息连声，言语轻微不响，筋剔肉瞤大便泻泄，寐中魂魄相驰，小溲少而时赤，全不纳穀，颧部倏赤忽白，苔糙尖红，口中并不觉渴。夫心生血而为汗，肾主水而藏精，汗多精血交慽，阴阳不能相济，加以木失水涵，风从内起，克中央之坤土，横西方之乾金，肺病移肠而便泄，中土受克则不食，五脏互为剋制，二气莫得其平，调和五脏之间，缘合心肾为急。
花龙骨（五钱）　红枣（三枚）　黄耆（二钱）　潞党参（二钱）　左牡蛎（七钱）　杞子（三钱）　川斛（三钱）　于潜术（一钱）　酸枣仁（四钱）　茯神（三钱）　青盐水炒益智仁（一钱半）　淮小麦（五钱）
投交合心肾，和肝扶脾补肺，三帖之后，各恙皆有起色，欲食而运化略迟，故古方书调四脏之神志魂魄，咸归向于脾者，有取乎归脾汤。
归脾汤去远、甘，加杞子、龙骨、穀芽。

卷四  ***************************
（案119）陶聘三，壬午九月十九日，宋家泾。因食滞中宫，引动伏邪，日晌寒战身热，日轻日重，热时作呕，不饮不食，头痛口苦，便秘溲赤，脉弦滑，苔灰黄。拟逐邪化滞治之。深虑邪食互并，结在阳明致重。
青蒿（四钱）　宋半夏（一钱半）　蝉衣（五分）　莱菔汁（一杯）　豆卷（四钱）　鲜金斛（四钱）　枳壳（一钱）　南山楂（一钱半）　桑叶（四钱）　瓜蒌皮（四钱，盐水炒）　竹茹（三钱）
得便，各恙皆减，灰苔花黑，去山楂、蒌皮，加花粉、稻叶。
（案120）金顺奎，癸未八月，南码头。白㾦层布，神识不清。湿热留恋未楚，尚防内陷。
大豆卷（三钱）　川贝（三钱）　黄芩（七分）　碧玉散（一钱半）　连翘（一钱半）　稻叶（五钱）　丹皮（一钱半）
身热时衰时盛，寐醒神识不清，溲混脉数，能食薄粥，咳呛耳聋。湿热久恋伤阴，主客交浑，拟吴氏法合扶正品。
鳖甲（三钱）　西洋参（五分）　生首乌（一钱半）　川贝（三钱）　郁李仁（一钱半，酒浸）　生枣仁（三钱，酒浸）　桑叶（二钱）　菊花（三钱）　益元散（四分）　块辰砂（四钱，绢包煎）
神识得清，耳聋脉数，苔黄咳呛，正亏邪恋。仍主原议，小心调养，庶无反复。
川贝母（三钱）　川石斛（三钱）　冬瓜子、皮（各三钱）　西洋参（五分）　刮杏仁（三钱）　枇杷叶（三钱）　鲜莲子（四钱）　碧玉散（七分）　白薇炭（一钱）　鲜桑叶（三张）
（案121）金玉相，癸未八月，南码头。寒热后头跗皆肿，肠风痔血大发，正虚土不制水，水邪横溢，先治标恙。
大豆卷（三钱）　桑枝（四钱）　桑叶（二钱半）　仙居术（五分）　茯苓皮（三钱）　防风梢（一钱半）　生苡仁（三钱）　五加皮（三钱）　伏龙肝（五钱）　陈皮（五分）　生穀芽（五钱）　荷梗（一尺）
肿退，去豆卷、桑叶，加刺蝟皮、荷叶。
（案122）张永发内，甲申三月，隔壁。感受风邪，宿哮随发，且拟辛平降气。
桑叶（三钱）　牛蒡子（三钱）　橘红（六分）　螺蛳壳（四钱）　苏叶（一钱半）　苏子（二钱）　象贝母（二钱）　薤白（一钱半）　前胡（一钱半）　光杏仁（三钱）　蒌皮（一钱半）
咳喘太甚，汗多脉浮，权主镇降。
代赭石（三钱）　旋覆花（一钱半）　橘红（七分）　紫石英（三钱）　桑白皮（四钱）　车前子（二钱半）　煅磁石（三钱）　甘杞子（二钱半）　淮牛膝（一钱半）　全胡桃（二枚）　射干（七分，后入）
喘咳大减，加白前五分，后入补骨脂一钱半，炒。
（案123）潘，左。淋雨受寒，即起形寒发热，无汗，一身痛楚，头痛舌白，病在鸱张，先拟温散。
带叶苏梗（一钱半）　豆豉（三钱）　威灵仙（七分）　炒香白芷（六分）　桑叶（三钱）　桑枝（五钱）　六神麴（三钱）　广藿香叶（一钱）　薄荷（六分）　大豆卷（三钱）　蝉衣（七分）
（案124）姜凤南，癸未九月，沙罗村。噎膈吐沫，脉细舌白，乃气郁肺痿也。
炮姜炭（四分）　合欢花（一钱）　橘皮（一钱）　石英（三钱）　水炙草（四分）　沉香屑（四分）　竹茹（三钱）　桃隔（一钱）　枇杷叶（三钱）　制半夏（一钱半）　米蛀（五条）
噎沫减半，能食饭二口，是转松之兆也。加柿蒂四枚。
（案125）钱诚德子。先吐蛔，后身热，寐苏神狂，妄语不食，胸闷，脉数苔黄，将届立冬，伏气遽发，有不重不休之险，且拟清透治之。
青蒿（三钱）　鳖甲（三钱）　宋半夏（一钱半）　竹茹（二钱）　姜衣（三分）　蝉衣（一钱半）　益元散（三钱）　稻叶（一两）　桑叶（三钱）　豆卷（三钱）　金银花（三钱）
汗出不畅，神识已清。去半夏，加枇杷叶、川贝母、薄荷叶。
（案126）姚在明媳，十月。脘痛呕涎，进剂呕止，痛缓复甚，脉细弦，自汗出。见交冬令，木得母势而尤横，肝郁将军，恐有卒厥之险，拟辛酸甘苦复方治之。
川桂枝（五分）　乌梅（二分）　左金丸（五分）　新绛（四分）　白芍药（二钱）　甘草（五分）　金铃子（二钱）　旋覆花（三钱）　橘络（八分）　香附（三钱）　苏罗子（三钱）　葱管（一尺）　白螺蛳壳　绿萼白梅花
痛缓，气升，胸闷。去绛、螺、葱管，加四磨饮。
（案127）王寿夫室，辛巳十二月。脘痛三候，痛引腰背，带下绵绵，脉小紧数。先拟宣痹，后当培补奇经。
生香附（二钱）　制半夏（一钱半）　茯神（三钱）　楝实（一钱半）　瓜蒌皮（三钱）　旋覆花（一钱半）　薤白（一钱半）　紫菀（一钱半）　苏罗子（三钱）　老苏梗（七分）　杜仲（一钱半）
《经》以任脉为病带下瘕聚；阴维为病苦心痛。八脉隶于肝肾，胃为水穀之海，生化之源。故兹拟膏方，从当归内补、建中汤增味。
当归身（三两）　生地（三两）　制半夏（二两）　杜仲（三两）　大黄耆（一两半）　香附（三两）　麦冬（二两）　旋覆花（二两）　楝实（二两）　苏罗子（一两半）　紫菀（一两半）　甘草（一两）　茯神（三两）　乌贼骨（一两半）　螺蛳壳（二两）　红枣（三两）
上用河水煎浓去渣，收厚，入炖烊阿胶一两半、饴糖一两半成膏，出火气。每日早晨米饮冲服四五匙。
（案128）周亦新室，辛巳十二月，朔望泾。脘痛吐厥，则桂枝加桂合奔豚汤得效，而病后不任劳，烦劳则纳食运化迟滞，心中怔怔，头痛头眩，目胞时见卧蚕之状，足跗微浮。据病证因，是脾虚气不斡旋也。按，脾称谏议之官，知周出焉，位居中央，于行为土，于卦为坤，其色为黄，其音为宫，其隶属之部位者，四肢也。盖心为君主而主血，血不能自生也，赖饮食入胃而脾气散精，奉心化赤，血气周流，则痛痒皆知而四肢泰然。犹之人君听纳谏，则奸邪不能蔽而民殷国富，外侮不能侵矣。今者脾气既亏，坤顺之德有惭，气不斡旋，运化之力渐微，所以纳食时胀，劳则神疲肢倦。且脾为至阴之脏，目胞亦阳分至阴之地，足跗亦属阴部，脾虚故见征于此。脾者土也，土剋水。虚则水无所制，因而氾滥，则津润之色自必见于脾部。《灵枢·水胀篇》云：「目胞微肿如卧蚕起之状者，水也。」前进仲景枳术汤已得效验，今兹拟膏方常服，当仿鞠通「治内伤如相」之训，使坐镇从容调遣合度，则中轴转而四运成，则脏腑之机关尽利，何前症之有云？用古方四君子汤增味。
高丽参（一两半）　陈皮（一两半）　肉桂（一钱）　桑枝（三两）　白芍（一两半）　旋覆花（一两半）　天生术（二两）　柏子仁（一两）　楝实（一两半）　阿胶（一两）　浙茯苓（三两）　制半夏（一两）　杞子（一两半）　米粉（五合）　炙甘草（七钱）　当归身（一两半）　菊花（二两）　冬虫夏草（五钱）
上用河水浸一宿，文火煎浓去渣，以阿胶、米粉收膏，砂仁汤下三五匙，早晚服。
柯韵伯曰：四君子汤，气分之补方也。人参致中和之气，白术培中宫，茯苓清治节，甘草调五脏。胃气既治，病安从来？然拨乱反正又不能无为而治，故佐桔皮利肺气，半夏消痰气，而痰水可除也；使以芍、归、杞、菊养肝之体，抑肝之用，所谓扶正（土）必先安木也；柏、桂、旋、绛以助心火，火生土也；楝实苦降以泻浮阳；砂仁辛香，上通心，下交肾，中可疏机关。统论全方，不出补脾调气二法也。
癸未年膏方。《易》云：至哉坤元，万物资生。坤元者，太阴脾土，阳明胃土也。土乃后天之生气，万物之母，故容受水穀，则有坤顺之德，化生气血，则有健乾之功。土若有亏，杂病丛生。今目胞卧蚕，四肢微肿，则望之而知其土虚矣。劳则气促，则闻之而知其气虚矣。心中怔怔，则问之而知其气虚矣。脉形细濡，则切之而知其气虚矣。病状虽殊总由一虚，古人云：补益诸方惟四君子汤为金科玉律，具中和之德，得君子之名。前岁膏方宗此增味，服之有效，仍主原意。
加益智仁五钱、藕粉一两、潞党参二两，去肉桂、阿胶
张石顽曰：人之一身，土气为本。故久虚不愈必用四君子汤，先培中宫土气，使药气四达，则周身之机运流通，水穀之精微敷布，何虚症之有哉？然土虚而木气乘之，非加和木不可；土虚而痰饮生之，非加蠲饮不可；土虚而血无以生，非加益血不可。方中加柏、楝、桑、芍，所以和木；半、桔、旋覆，所以蠲饮；归身、杞、菊，所以益血。使以冬虫夏草，得二至之气，一阴一阳，调和诸药；藕者空通，能苏胃气以行药力也。
（案129）姚，右，癸未九月，石泾。产后八脉交伤。八脉者，冲、任、督、带、阴阳维跷也。八脉虚而为病不止一端矣。扼要以图，总不出温与固二法也。
紫石英（三钱）　白薇（一钱）　甘草（四分）　冬虫草（一钱半）　大白芍（一钱半）　归身（一钱半）　半夏（一钱半）　龟甲（三钱）　川桂枝（三分）　杜仲（一钱半）　秫米（三钱）
服后邪传少阳化疟，疟止，用清泄法，半月后复病，得温润奇经，愈。
（案130）盛，右，网船。凛寒壮热，经水适来，夜分神昏，昼日明瞭，目黄自汗，面色油光，不纳作恶，唇焦溲血。暑湿陷于血分，治以双解。
青蒿（四钱）　姜衣（四分）　枇杷叶（四钱）　蔷薇露（一两半，冲）　白薇（三钱）　豆卷（四钱）　碧玉散（三钱）　藿香露（一两，冲）　赤豆（一合）　桑叶（四钱）　西茵陈（三钱）　左秦艽（一钱半）
（案131）薛鉴泉正，辛巳闰月，元花塘。诊脉右微左细，腹痛滞下赤白，延今四月。曾服香连、芍药、补中益气、黄土等汤，病情如故，而胃气日呆，且有浊气上冲，泛泛作恶，形神困乏。叶氏有云：脾宜升而始健，胃宜降而后和。此脾健而胃不和也。兹则专用薄味调养，胃和纳旺，不治痢而痢自止矣。
金扁斛（三钱）　大麦仁（五钱）　白茉莉花（五分，后入）　老苏梗（三分，磨汁，冲）　佩兰叶（一钱半）　石菖蒲根（四分）　陈枳壳（三分，磨汁，冲）　白灯心（二分）　香梗稻叶（五钱）　绿豆衣（二钱）　鲜佛手（一钱，后入）　脏连丸（一钱半，药汤送下）
（案132）周，左，七月。下利无度，脉大舌白，拟调气和血法治之。
赤芍（一钱半）　黄连（四分）　鲜佛手（一钱半）　生甘草（七分）　藿香（二钱）　秦皮（一钱半）　广木香（一钱半）　白头翁（一钱半）　红曲（三钱）　槟榔（七分）　银花炭（一钱半）　鲜荷梗（二尺）
（案133）屠，左，辛巳。疫毒下利，利不自知，发热汗少，神昏脉大，舌色黄厚。急拟洗毒。
飞辰砂（三分，冲服）　六一散（一钱半）　豆卷（三钱）　豆豉（四钱）　银花（一钱半）　飞天黄（三分，冲服）　贯众炭（三钱）　青蒿（三钱）　鬼箭羽（五分）　白头翁（二钱）　桑叶（三钱）
（案134）韩，右，辛巳，张泾教网船。伏邪发于产后，女科进剂，病日重而眩晕欲仆，脉来弦劲。虑其厥痉，仍宜清化，是其治法。
藿香（二钱）　宋半夏（一钱半）　金石斛（二钱半）　佛手（七分）　姜皮（三分）　碧玉散（三钱）　螺蛳壳（七钱）　杏仁（三钱）　桑叶（三钱）　青蒿（三钱）　旋覆花（三钱）　野白蔷薇花露（二两，冲服）
（案135）李少畲，辛巳四月，杨家角。养生者云，人生精气神三宝，能保三者身不老。尊恙久遗伤精，精虚无以化气，气虚无以护神，寐中神弛，醒则咽乾、失气，脉形细弦，五更时泄。宜仲景法以补气调元，益精安神。景岳谓：精因气而虚者，是当补气以生精；气因精而虚者，是当益精以固气。气精相合，不可须臾离也。
上党参（一钱半）　白芍药（一钱半）　甘草（五分）　山药（三钱）　大有耆（一钱半）　花龙骨（一钱半）　桂枝（二分）　莲子（三钱）　川杜仲（三钱）　生牡蛎（五钱）　茯神（三钱）
止泄安寐。加益智仁、细生地、姜汁炒红枣。
（案136）陈幼，辛巳八月初三日，东陈家湾。噤口痢疾，五色相见，小溲短少，最为难治，权拟清泄，观变易法。
藿香（一钱半）　赤芍（一钱半）　穀芽（五钱）　鲜佛手（一钱半）　木香（七分）　青蒿（五钱）　豆豉（三钱）　薄荷叶（五分）　黄土（五钱）　姜皮（五分）　防风（七分）
（案137）唐亦园室，辛巳八月初二。按仲圣云：厥阴之为病，乾呕吐涎沫，气上撞心，心中疼热，饥而不食，腹痛而下利。拟和肝安脾治之。方用：
赤芍（二钱）　甘草（三分）　桂枝（五分）　黄连（三分）　半夏（一钱半）　茯神（三钱）　吴萸（五分）　楝实（二钱）　金斛（三钱）　佛手（二钱）　兰叶（三钱）　莲子（三钱）
此复方之剂也，大意宗《内经》辛胜酸，甘胜咸之类，籍其剋制以图功耳。方中楝实之苦，萸、桂之辛，甘草之甘，谷、茯之淡，正《内经》肝病全体之治。一剂知，数剂已。
（案138）吴书堂正，辛巳九月初六，崑山西门。湿热蕴于肤腠分肉之间，发出疹疬如痈，拟在泾先生法治之。
苍术皮（五分）　桑叶（三钱）　菊花（三钱）　白藓皮（二钱）　细生地（五钱）　芝麻（二钱）　赤豆（五钱）　赤茯苓（三钱）　桦皮（五分）　忍冬藤（三钱）
加苦参、川柏即愈。
（案139）吴庭採子，辛巳八月初一，张河泾。发热齐腋而还，汗出不能至足，喘咳鼻扇，脐左胀痛，湿热久羁，气血不利，欲作内痈也。连服增味三仁汤即愈。备方如下：
生苡仁（四钱）　杏仁（三钱）　桃仁（一钱半）　冬瓜仁（四钱）　川贝母（三钱）　银花（三钱）　甘草（三分）　枇杷叶（一两）　湖丹皮（一钱半）　黑豆卷（三钱）
（案140）顾洪卿，辛巳十月，河泥桥。气逆咳嗽，痰带血丝。症是木火刑金，治主缓肝保肺。
枇杷叶（五钱）　杏仁（三钱）　白前（二钱）　冬瓜子（三钱）　川贝母（三钱）　牡蛎（五钱）　沙参（一钱半）　淡苁蓉（二钱）　川百合（三钱）　甘草（三分）　茯苓（一钱半）
（案141）蓬溪陆永山女。患感，市医治之，渐成坏症，而不知其是暑湿伏于少阳，秋凉外束于表里，邪欲出不出，荣卫相干，为寒为热，若明理之医必投和解而愈。奈不与和解，反用消导破血，致经水不期而至，其邪缩入血室，即变神识如蒙，热炽于夜，舌绛苔黄，下利黄沫，脉数且弦，气怯微咳。治之之法，惟气血双清，疏方以青蒿、白薇、菊花、川贝、桑叶、蝉衣、夜交藤、鲜金石斛、杏仁、豆卷、鸡苏散、枇杷叶等出入为方。热解神清，白疹层布，旋去蒿、薇，加夏枯花、穀芽之类，调理而愈。后半月，馀邪复聚于肝胆之络，左胁有块胀痛，再投沙参、旋覆、半、谷、归、芍、左金、甘草、楝实、香附，十剂痞消痛止，动作如常。至十二月，寒热又作，勿药而自止。甚矣。疟疾轻症用误药而邪缩于内，有若是之难透也。
（案142）顾庭正，辛巳，蓬莱镇。伏邪冬发，形寒发热，头疼身痛。医者见余治陆女用气血双清，久病忽愈，因仿此试之。一剂邪随入里，神迷热壮，不食不眠，始邀余诊。脉弦齿垢，唇裂口乾，颧红如赭，足冷如冰，气促音低，奄奄一息。予散表品虽得微汗，而脉更劲，病更甚。于是改投由荣透卫，以搜引入之邪。十馀服而诸症始痊矣。立方于后：
白薇汁炒豆卷（三钱）　桑叶（三钱）　鲜金斛（五钱）　薄荷拌打元参（七钱）　知母（一钱半）　香稻叶（一两）　鲜何首乌藤（三钱）　生牡蛎（一两）　蝉衣（七分）　野白蔷薇花露（一两半）
《经》以「胃不和则卧不安」。今大病之后，寐则汗淋心怔，非真胃病，乃心肾之病也。以胃属阳土，主治中央，心肾欲交；胃之中轴不转，则心液外越而寐中汗泄，又无肾水之上济，则憺憺大动矣。其面赤舌红者，是阴不敛阳也。法当三焦并治，以甘凉益心阴而泄心阳，薄味养胃阴，咸寒滋肾水，使阴得涵阳，则汗可止。
淮小麦　牡蛎　苁蓉　鳖甲　生甘草　石斛　生地　大红枣　莲子　女贞子
（案143）李心畲侄，杨家角。八龄突患日中痉厥，逾时必咳嗽遗尿而醒，状若痫症。予清化之品，一剂知，二剂已，因多食猪肉，症发如前，兼之寒热大作，脉见滑数，舌尖及边鲜红。四诊互证，是伏暑夹痰入于少阴为厥，传及太阴太阳之开而能醒，刻又传入少阳，乃愈征也。与病后遗热食复彷彿。法当因其势而和解之，则不治厥而厥自止，即仲景四逆散之变法耳。
黑山栀（一钱）　鸡苏散（二钱）　枇杷叶（五钱）　香豆豉（三钱）　光杏仁（三钱）　冬桑叶（三钱）　江枳壳（五分）　制半夏（一钱半）　夏枯草（二钱）　生姜衣（三分）　蝉衣（五分）
（案144）陈照林子，辛巳，钱孟泾。壮热神迷，谵语额汗气喘鼻扇，便秘颧红，下体青痕，脉数舌绛，苔蓝如靛。暑风袭肺，肝木用事，法当清肺平肝，佐以宣窍。
桑叶（三钱）　天虫（三钱）　滑石（二钱）　枇杷叶（五钱）　菊花（三钱）　川贝（三钱）　草梢（五分）　郁金（一钱半）　羚角（一钱半）　杏仁（三钱）　辰砂（二分）　菖蒲（四分）
病后渴饮如鲸吸川，下利频频，食谷运迟，脉软数，苔薄白。中州不足，津液有降无升。用仲阳法主之。
葛根（一钱）　党参（三钱）　甘草（三钱）　扁豆皮（一钱半）　茯苓（二钱）　于术（一钱）　穀芽（五钱）　莲子（一两）
另以龙井茶泡汤徐徐细饮。一剂愈。
（案145）罗少畊正，辛巳，蓬莱镇。脉细舌苔薄白。去岁夜间昏厥，用《本事》白薇汤调至孟春而全。刻秋末冬初，病发如前，脉愈少神，四末逆冷，不饥不食，六神、介潜皆不应，且加呕咳。剂以桂枝、苏梗、半夏、橘皮、茯苓、南星、姜汁、竹沥等，服药旬日，日吐痰涎数罐，得寐思食，再旬而痊。
（案146）张文玉。温病，肢冷过肘膝，目开息止，不食不便，脉见实大，启齿视苔，燥黑异常，而胸腹尚温。用黄龙汤大剂灌之，得生。
（案147）陈香波内，辛巳七月初三，蓬莱镇。病后值经转，心失血涵，其液外走，闻声则惊，惊则汗出如浴，心悸神倦，心脉极微，舌上少液。拟甘缓敛液为治，深虑虚脱。
淮小麦（三钱）　红枣核（五枚）　水炙草（三分）　宋半夏（一钱）　朱茯神（三钱）　夜交藤（三钱）　老莲子（五钱，带心）　柏子仁（一钱半）　糯稻叶（三钱，鲜）　川石斛（三钱）　桑叶（一钱半）
汗止。加西洋参一钱、归身炭一钱半，去桑叶。
（案148）张，左，七月初三，蓬莱镇。泄泻，脉右大左细。近日天多阴雨，《医和》云：雨淫腹疾。此之谓也。拟白沙许氏法治之。
川芎藭（三分）　神麴（一钱半）　车前子（三钱）　豆豉（四钱）　防风根（一钱半）　茯苓（三钱）　生白术（一钱）　藿香（一钱半）　鲜荷梗（二尺，去刺）　穀芽（一两）
（案149）唐雪岩，辛巳十月十三，江家泾。烟体。去冬患感，形肉渐销，脘痞时发，每得辛燥必愈。兹则踵法应之不效。思万物得水则丰，得火则瘪。刻形肉益衰，岂非烟耗其津，火烁其液乎？本当复液回津，奈津液属阴，与胃寒相左，爰取辛滑通阳之品，稍佐芳香，非燥也。
薤白头（三钱）　紫菀（二钱）　制半夏（一钱半）　瓜蒌皮（三钱）　石菖蒲（七分）　白茯苓（二钱）　广郁金（一钱半）　淡豆豉（一钱半）　鲜佛手（一钱半，后入）　生穀芽（七钱）
又，照方去薤、蒌、菖，加檀香、白茉莉花、白蔻仁。
十九日：辛滑通阳，胃纳虽增，仍无滋味，口中涎沫上泛，大便热涩异常，中寒下热。治非易易，且拟戊己兼调治之。
茯神（三钱）　石菖蒲（六分）　制半夏（一钱半）　远志（一钱）　茉莉花（三分，后入）　白檀香汁（三分，冲入）　穀芽（一两）　伏龙肝（一两）　白螺蛳壳（三钱）
以补中益气汤善后。
（案150）陈砚香妾，辛巳，孙家角。肝主藏血，脾主统血，二脏不足，藏统失司，崩漏如注。调补肝脾，理当速服。
潞党参（一钱半）　醋炒香附（三钱）　甘草（三分）　伏龙肝（一钱半）　醋炒归身（二钱）　远志（六分）　甜新会（五分）　大东白芍（二钱）　茯神（三钱）　贯众炭（一钱半）　金扁石斛（三钱）　穀芽（一两）
（案151）熊荣卿，辛巳年九月廿九日，草菴港。疟后留邪移上，致咳嗽背寒，涕黄辛苦。治以清泄。
桑叶（三钱）　牛蒡子（三钱）　苍耳子（三钱）　杏仁（三钱）　前胡（一钱半）　鲫鱼胆（三枚）　白芷炭（五分）　杷叶（五钱）　蝉衣（五分）　藿香叶（一钱半）　象贝母（三钱）　鸡苏散（一钱半）
（案152）李，左，辛巳，郭泽塘口。先咳后血，肺卫心营皆病矣。脉弦苔糙，治以华元化法。
蛤壳（五钱）　枇杷叶（五钱）　竹茹（七钱）　侧柏炭（三钱）　辰砂（三分）　旋覆花（三钱）　藕节（三枚）　田三七（三分）　青黛（四分）　冬瓜子（四钱）　白前（一钱半）
（案153）徐官人，辛巳十月，更漏桥。疟疾早截，邪恋脾虚，水湿久渍，逆行犯肺，气喘咳嗽。膀胱气化失司横溢，一身陡肿，下及阴囊，脉浑苔糙。昔王节斋言：「先胀后喘者，属脾。当实脾行水，清金次之。」斯宗其旨。
生苡仁　防己　蚕砂　枇杷叶　青蒿　川楝子　豆卷　射干　桂枝　威灵仙　杏仁　葱须　血珀　丝瓜络　灯心
土虚不制水湿，上泛逆至肺而制节失司，不能通调水道，下输膀胱，水邪横溢，一身浮肿，喘咳不休。进剂后肿喘减十之三四，咳嗽依然。今添开上闸，上闸启，而下流自速矣。
杏仁（四钱）　枇杷叶（五钱）　防己（一钱半）　苡仁（五钱）　大豆卷（三钱）　冬瓜子皮（各一两）　灯心（四分）　琥珀（三分）　忍冬藤（四钱）　海金砂（三钱）　赤豆（一合）　葱须（一钱半）　丝瓜络（三钱）
（案154）朱葵子，辛巳十一月，高顶。温邪吸入，未经清泄，坐失机宜，化燥劫津，身热汗下而不淡，齿焦唇紫苔黑，咳嗽痰韧，口渴引饮，溲则茎痛，阴亦涸矣。勉拟甘寒法，救津泄邪，希图百一。
鲜石斛（一两）　牛蒡子（四钱）　桑叶（二钱）　竹茹（三钱）　鲜沙参（七钱）　薄荷（七分）　夏枯花（三钱）　知母（一钱半）　羚羊角（一钱半）　元参（四钱）　枇杷叶（七钱）　川贝（一钱半）
喘减热淡，照前方去羚、枯、竹茹，加甘草五分、天花粉一钱半、苇根一两。
（案155）张亮英，辛巳九月，中坭泾。下痢虽减，仍有杂色，略进稀粥。脉来弦劲，蓝苔未退，究属疑症。前方扶心养胃，制肝益肺，既效矣。原方增损治之。
莲子（七钱）　白芍（二钱）　赤芍（一钱半）　金石斛（一钱半）　川石斛（三钱）　松花粉（三钱）　荷梗（二尺）　甘草梢（七分）　金银花（一钱半）　藿香（一钱半）　穀芽（一两）　鲜佛手（三钱）
痢止纳加，原方佐培补之品，以年高正虚故也。
潞党参（二钱）　金川石斛（各三钱）　乌梅（五分）　穀芽（一两）　生黄耆（一钱半）　东白芍（三钱）　甘草（一钱）　稻叶（三钱）　老莲子（一两）　茯神（三钱）　鲜佛手片（一钱）　鲜荷杆（二尺）
（案156）钱邦周子，辛巳闰七月十九日。微寒壮热，汗出热不凉清，热甚神昏谵言。伏邪蕴于阳明少阳，所谓二阳合病也。当以法清泄之。
益元散（三钱）　青蒿（三钱）　宋半夏（一钱半）　桑叶（三钱）　生姜衣（三分）　蝉衣（七分）　郁李仁（三钱）　杏仁（三钱）　夏枯花（三钱）　藿香（一钱半）　白野蔷薇花露（一两半）
伏邪著于营分，热甚神昏谵语，治以清透。
碧玉散（三钱）　知母（一钱半）　藿香（一钱半）　宋半夏（一钱半）　生姜皮（三分）　豆卷（三钱）　青蒿（三钱）　湖丹皮（一钱半）　蝉衣（七分）　桑叶（三钱）　白薇（一钱半）
又，去知母、藿香、豆卷，加活鳖甲一钱半、夜交藤三钱、香稻叶四钱。
三十日：搜剔伏邪，邪传表分，当宣肺气。
青蒿（一钱半）　枇杷叶（四钱）　桑叶（三钱）　蝉衣（七分）　豆豉（三钱）　川贝母（一钱半）　白薇（一钱半）　山栀（五分）　藿香（一钱半）　白杏仁（三钱）　蔷薇花露（一两）
（案157）童生南，钱门塘。真阴亏于下，伏暑盛于内，寒热经久不已，则阴愈涸而阳愈炽矣。证则齿枯舌燥，苔黑唇焦且裂，大便闭而身热，神迷谵语，手指蠕动，脉形洪数。仿古人正虚邪盛合治，用咸寒甘苦之法。
生牡蛎（一两半）　生鳖甲（七钱）　桑枝（一两）　蔗汁（一杯）　犀角（七分，磨冲）　咸苁蓉（三钱）　桑叶（四钱）　梨汁（一杯）　羚羊角（三钱）　元参心（四钱）　鲜生地（一两）　炒滁菊花（四钱）
进泄热救阴数剂，更衣未畅，馀热未清，夜间神识尚迷，两手蠕动已定，脉洪数，左甚于右，舌红欠泽，剿抚兼与，可收全绩。
细生地（五钱）　西洋参（一钱半）　鲜霍石斛（五钱）　鲜生地（五钱）　生牡蛎（一两）　二生稻叶（二两）　鲜首乌（五钱）　陈阿胶（一钱半）　经霜桑叶（十张）　淡肉苁蓉（三钱）
膏方：西洋参（三两）　淡天冬（一两半）　生地（四两）　白芍（三两）　甘杞子（四两）　肉苁蓉（一两半）　茯神（四两）　香附（三两）　五味子（五钱）　生牡蛎（五两）　鳖甲（一两半）　阿胶（三两）　仙灵脾（一两半）　湘莲子（四两）　龟甲（三两）　海参（二两）　银贡（三两）
上药用河水煎浓，去渣再熬，以阿胶收膏。每晨淡盐汤下五六匙。
（案158）朱允泉母，辛巳年，介湾。背寒形如掌大，咳嗽不卧息，心怔作恶，纳减口微苦，近增痎疟，寒轻热重，汗出不多，脉滑，右上溢，舌苔薄黄。此宿饮上逆而伏邪而蕴少阳也。治以清泄，佐以涤痰。希报效绩也。
制半夏（三钱）　桑叶（三钱）　藿香叶（二钱）　旋覆（二钱）　北秫米（三钱）　蝉衣（一钱）　夏枯草（三钱）　夜交藤（三钱）　豆豉（三钱）　白螺蛳壳（五钱）
（案159）殷，左，辛巳，漕泾。寒热二候，头痛脘痞，是暑湿蕴于膜原。拟以疏泄为治。
青蒿（三钱）　制半夏（一钱半）　广藿香（二钱）　豆卷（三钱）　草果（四分）　知母（一钱）　碧玉散（三钱）　杏仁（三钱）　生朴（五分）　桑叶（三钱）
痞疟已停，溲红如血，起则头眩眼黑，自汗面黄，元虚湿阻。治以仲圣术泽法。
泽泻（一钱半）　夜交藤（三钱）　天麻片（一钱半）　穀芽（一两）　于术（一钱）　仙灵脾（一钱）　制半夏（一钱半）　枳壳（七分）　晚蚕砂（三钱）　海金砂（一钱半）
疟后脾虚湿蕴，按法治之，目黄已退，饮食渐增，依原加减主之。
制半夏（一钱半）　泽泻（一钱半）　仙灵脾（一钱半）　桑枝（五钱）　于术（一钱半）　苡仁（四钱）　原蚕砂（三钱）　穀芽（七分）　明天麻（一钱半）　秦艽（一钱半）　海金砂（一钱半）
（案160）许，幼，辛巳，网船。春时花后，痧子纠缠数月，身热少汗，腹痛下利，咽关腐碎，气促形瘦。此馀毒与暑湿留恋也。拟清泄化毒为治。候政。
桑叶（三钱）　菊花（三钱）　炒银花（一钱半）　生草梢（七分）　马勃（一钱半）　射干（一钱半）　牛蒡子（三钱）　薄荷叶（四分）　川贝（三钱）　通草（五分）　穀芽（四钱）
（案161）奚，左，辛巳。脘痛宿癖数年，因吐血四罐而释。近缘劳动，兼之情志违和，腹又结块，仍有攻痛，且以调肝和胃治之。
香附（一钱半）　合欢皮（三钱）　甘草（五分）　佛手（一钱半）　茯神（一钱半）　金铃子（一钱半）　新绛（四分）　藿香（一钱半）　赤芍（一钱半）　旋覆花（一钱半）　蒌皮（四钱）
（案162）王廷，辛巳。进清泄降逆品，寒热定而咳嗽亦减矣。
制半夏（三钱）　杏仁（三钱）　冬瓜子（五钱）　苡仁（三钱）　白茯苓（三钱）　射干（一钱半）　金沸花（二钱）　竹茹（三钱）　大豆卷（三钱）　白前（一钱半）　陈海蜇（五钱）
（案163）王银元，甲申五月初十日，北庄泾潭。斑疹夹见，四肢为多，热犹不退，神识时昏，间有谵语，气喘咳呛，胸脘痞硬，口渴不食，面赤如赭，脉弦数，舌尖绛。温邪气血两燔，最多内陷心包，且予清泄救津，热淡疹透方妥。
大豆卷（四钱）　鲜石斛（四钱）　蝉衣（一钱半）　鲜生地（三钱）　甘中黄（五分）　桑叶（三钱）　淡豆豉（三钱）　牛蒡子（三钱）　连翘壳（一钱半）　枇杷叶（四钱）　薄荷叶（七分）
神清疹透，热淡咳盛，邪传表，方宜就近以逐之。去鲜地，加杏仁、前胡。
（案164）施阿敖妻，庚辰九月，白衣殿后。产后三朝起咳嗽呕吐，寒热大作。女科李伯阳投以芩、地凉剂，瘀露即定，从此咳呕不休，寒微热盛，口苦不食，腹痛无汗，至十三朝，始延余治。诊脉弦数，视苔腻黄，是伏邪阻瘀互结，恐致蓄血如狂，书方以失笑、蒿、半、碧、卷、丹、桑、茹、枇等味，不料三服瘀降即愈。愈后起居不慎，又患便泄，其泄甚奇，腹鸣身动即泄，饮食如常，乃清阳下陷，正气大虚也。即疏补中益气，去柴，加荷蒂，亦三服而痊。
（案165）沉，左，庚辰。素有抑郁，致肝木夹母气贼临脾土，膻中阳气不布，腹胁攻胀如臌，脉弦滑，舌苔白。拟仲圣法应之。
李根皮（五钱）　橘络（七分）　香附（三钱）　左金丸（三分）　川桂枝（三分）　楝实（一钱半）　新绛（三分）　旋覆花（三钱）　西赤芍（一钱半）　茯苓（三钱）　葱管（一尺）　制半夏（一钱半）
辛辣开结，腹胸攻胀已愈，固肾气上冲也。照前加代赭石三钱、潞党参一钱、伏龙肝一钱半。

卷五  ***************************
（案166）陆蔚庭太史夫人（钱敏肃公女）。素有痰饮、心悸、腹胀等疾，癸未七月初一日，突起凛寒，旋即身热头痛，口苦，脉形左弦。知其暑湿内伏，夹痰阻气，投以清泄涤痰，果转疟疾。第三作而胸闷气塞，神气似厥，改以疏肝降气，气塞稍舒，而日作变为间日，不饥不食，作恶口苦。张小亭投以柴、鳖、丹、芩，脉渐右滑，苔转干黄。朱道三欲以白虎加桂枝汤为剂，病家疑而不服。余亦以脉象未合，且口不渴，汗出甚，坚阻其不服。易以和解表里，疟如故也。养胃疏脾，疟如故而能食粥一盂。再以化痰舒郁，胸膈渐舒，苔亦渐化，脉尚不和，疟终不止。因前三班张医用过寒凉血药，或者邪滞于营，故疟不止而舌质不红。因仿「气药不效，少佐芎归」之训，即于和解中加当归、夜交藤，疟即渐轻，食亦渐加，不六剂而疟止安寐。复有腹痛便泄，用补脾和肝，痛轻泄缓，疟疾又作而日来，是正虚邪恋。疟疾来时呕出黄涎汁沫，腹痛便泄益甚，知饥能食，食则各恙似安，乃脾元困乏也。用仲景理中出入，如参、术、苓、桂、芍、归、膝、陈、半之属。寒热虽轻不止，口苦唇燥，舌碎脉濡，是邪气籍正气之旺而托出也。即从前方加芩、鳖、黑豆49粒而疟止；汗多心忪，自加枣仁于方内，且以淮小麦红枣汤代茶，汗止心安。用香砂六君子汤调理。是役也，疟疾而累至二月之久，服药如是之多，非病家信之笃，则余几受无穷之谤也已。
（案167）顾召，甲申又五月，赵家港。灼热无汗，刻下不热而舌卷言蹇，神昏谵语，口欲言而舌不能之象。且兼咳喘痰血，喉中痰响，及伸舌尚能够出齿，黄苔满布，颜青鼻扇，便泄血水，脉来濡数，时见促疾。此乃风温，由劳倦惊吓而袭入，已陷营中。勉予清透温邪为治。但烟体不能吸菸，亦有如鱼失水之困死耳。
鲜生地（六钱）　菊花（三钱）　蝉衣（一钱）　牛蒡子（三钱）　淡豆豉（五钱）　川贝（三钱）　甘草（七分）　桑叶（三钱）　丹皮（一钱半）　天竺黄（一钱半）
泄止神清谵定，呻吟不休，舌伸苔灰。胃津不足。再拟前方佐养胃品，小心珍摄，庶无反复。
鲜石斛（五钱）　川贝母（三钱）　生草（八分）　莲实（五粒）　淡豆豉（五钱）　天竺黄（一钱半）　桑叶（三钱）　桑枝（一两）　秧（一两五钱）　鲜生地（四钱）　湖丹皮（一钱半）　菊花（三钱）
痉止，胃呆加口乾舌赤。加元参、薄荷、枇杷叶。
（案168）顾成妻，癸未十二月，赵家港。熇热得药，汗出不畅，其热愈炽，其脉愈数，其泻愈盛，口渴神糊，绝食咳喘，面赤如朱，黄苔如杏。冬温内炽。勉投清泄为治。
鲜石斛　老桑叶　薄荷叶　甘草　淡豆豉　牛蒡子　扁豆衣　鲜生地　白菊花　枇杷叶
各恙递减，加生穀芽。
（案169）庄成斋母，年七十三岁。癸未初春起癖块胀大，时有阵咳，微寒身热，纠缠旬日，其病渐甚，纳食渐少，神疲不寐。新正初八，诊脉五十至而一代，或三十至而一代，切之因于气郁，不以为意，投以疏风和肝，咳嗽渐重，寒热模糊，脉形益代，神气奄奄，舌色似糙，远视青晦。因立案云：初病感风，太阴不肃，时值初气木旺乘土，疏风和木，风虽散而肝不和，且年越古稀，里真太弱，深虑正竭致变，乃以石斛、穀芽、茯神、竹茹、冬瓜子、旋覆花、芍药、贝母、莲子、橘红为剂。二帖即愈。
（案170）范三，王家石桥。初病似感非感，杨医进药，通宵不寐，随即神狂妄语，仆而欲起，颧红足冷，两目直视，喘咳痰声。诊脉细，舌苔薄黄。平日喜醉多怒，怒伤肝，肝为风木之脏，将息失宜，风阳焮僭莫制。今春雷早发声，雷动而龙随，龙见而痰涌，非平常小恙也。勉拟潜阳熄风。
石决明（七钱）　辰茯神（四钱）　桑枝（七钱）　桑叶（三钱）　菊花（五钱）　青龙齿（五钱）　生香附（七分，磨冲）　川贝（四钱）　左牡蛎（七钱）　天竺黄（二钱）　夜交藤（五钱）
一剂定。
（案171）陈香圃子，癸未，蓬阆镇。寒热已久，有汗日作，又感风温，加咳嗽头痛，进辛平以泄胆肺之邪，白疹随汗出入，身热反炽，大便黑，小溲黄，舌仍红赤，黄苔稍厚，齿枯如石结瓣，紫色。阴液几竭，温邪尚炽。
桑叶（三钱）　豆卷（三钱）　鲜生地（七钱）　川贝（一半钱）　知母（一钱半）　银花（一钱半）　杏仁（三钱）　滑石（一钱）　甘草（四分）　苇根（七钱）　枇杷叶（四钱）
服后热稍淡，齿转润，鼻衄痰血，热随血解，可冀转安。即以原意去豆卷五分，加元参、细生地、青蔗汁，不十剂而安穀矣。
（案172）荫巷门陆春萍。前年患春温症，肺之化源欲绝，余投清救肺津，宣泄温邪之品即效。癸未初夏又患热病，喘咳痰红，神昏时厥，口渴不食，脉来洪数。用清透品，汗出热不肯凉，舌赤苔黄，改以气血双清而愈。愈后食物不慎致复病，形势可危，自问无生理矣。即照仲圣法加养胃而转危为安。
（案173）包家村毛姓妇人。癸未仲夏起下痢赤白，脘痛，痛极则厥，脉形濡弦，苔色嫩黄，呕恶时作。时邪内犯，肝胃不和，治用白头翁汤加味。呕恶益甚，沫中夹血，再加左金丸，则脘腹之痛大作，神昏时厥，痢下无度，其色粉红，身反微热，呕恶无休。余议曰：肝胃之不和，病情无遁形矣。而得药反剧，故何在耶？谅由肝郁，将军怒则剋土，胃为仓廪，寒则不藏。遂以桂、芍、潞、甘、远志、姜炭、桔皮、壁土、茯苓等为剂。一剂知，二剂已。甚矣哉！识病之难也。
（案174）庽东张斌文。年将近六，足膝不便，汤偏禹跳，籍以为常。亦人年五十气阴自半，起居衰矣之一征也。癸未七月间，有应医一见，献技云：此病尚有可愈之理。斌翁惑之，悉听其指挥，内服温燥，外施烧针。三次后觉足膝中痠软异常，偶尔起立，突然倒仆，遗尿舌蹇，痰潮肢痉，扶起按蹈，吐痰少许，神识稍苏。诊脉弦滑，是内风夹热痰上逆，艾灸更助其热，热盛化风，风动痰升，而成类中也。遂以桑、羚、丝、竹、竹黄、天虫、旋、贝之类为方，连服四剂，神清痰降，尿遗不知，加苁、英、牡、桃，再服六剂，可策杖而行矣。
其室亦初秋下痢，绵绵腹痛，脉细苔白，诸治罔效。太城张杏溪作气虚下降，肝脾不和治。证日以革，渐致粒米不食，口淡吐水，痛势益甚，利下益频，其色或淡或红，勉用秦氏养胃佐以化毒，痢减纳加，又因劳因食致成臌样，腹仍作痛，大投檀香砂仁附子梗米汤，十馀帖而差。
其媳仲夏起，咳吐血溢，女科李医作倒经治，其血时止时来。余诊脉无病，恐是孕也。断令勿药，甲申三月果产一女。
（案175）癸未冬季，苏罗村姜姓女，年方二十。初觉头痛如劈，尚能行动，数日后，陡然寒战，微有身热，神昏无汗，目直口噤，四肢耳鼻皆冷，脉细，便艰。启齿视舌卷而且燥，决其是内风引入外风。王晋三所云「肝虚魂升于巅」之证也。
钩藤、天虫（各五钱）　蝎尾、羚角（各一钱）　龙齿（三钱）　牡蛎（四钱）　桂枝（五分）　天麻（一钱半）　甘草（三分）　桑枝（一两）　桑叶（三钱）
一剂身温，二剂霍然。
（案176）顾国栋，癸未九月。夏月乘冷睡著，足上失去衣被，数日后渐觉伸曲不便，上引及腰，痛甚则但能屈而不能伸，夜分益甚，脉紧苔黄，作风寒外客，治用《千金》大豆紫阳汤加味，三帖即痊。
（案177）陆茂春，癸未十一月初五，草菴港。白浊茎痛复发，腰痛肢软，脉弦苔白。湿邪下注，正虚不固，先予分清。
车前子（三钱）　生草梢（三分）　蚕砂（三钱）　穀芽（一两）　生苡米（三钱）　牛膝炭（七分）　杜仲（一钱半）　五加皮（三钱）　川萆薢（一钱半）　川石斛（二钱）　荷叶（一角）
浊减七八，仍主原法，加生桑螵蛸五只即愈。
（案178）包虎内。被窃抑郁，二便皆秘已旬余矣。少腹䐜胀，身热少汗，口渴不食，舌白中灰且燥，脉弦数，此即《内经》所谓「木敛病」也，乃肝木因郁不能疏泄之故。一医犹以石决、羚羊、芩、地等寒凉抑肝平肝为治，岂不谬哉。勉用疏达之品应之。
生香附（三钱）　陈阿胶（一钱半）　青蒿（一钱半）　枳实（五分）　川楝子（二钱）　碧玉散（一钱半）　桑叶（三钱）　紫菀（二钱）　薄荷梗（三分）　鲜荷梗（二尺）　稻叶（一两）　灯心（四分）
一剂便通，再剂汗出，知饥思食，热退胀消，惟苔仍干灰，是胃津不足也，去薄、枳，加鲜石斛五钱。
（案179）陆云标子，年二十许，癸未，南码头。八月中旬患疟，早截疟止则左胁结癖。至冬令，渐胀至脘，纳食少，面色青，即以香砂六君子汤加搜络品，并晚服《金匮》鳖甲煎丸七粒，外以狗皮膏贴之。服丸六百粒而癖尽矣。
（案180）陆宅田妈，癸未。本籍四川，年近五十。上年因食蟹而起霍乱甚笃，余为治愈。今年七月初，因吃瓜又起泄泻无度，漏出不知，肢冷而饮水停膈，懊恼不堪，以致涓滴不敢饮。剂以温建中阳，如苓、附、陈、香之属，连投四剂，漏出自知，泄亦减半，稍能进食，即佐扶脾，泄止而又加寒热类疟，重衣叠被，总言畏寒，吐利又作。余予以清解疏中未见效象。朱道三用连理法，泄止而二便不行，呕吐益甚，尺脉已无，汗多不寐，口虽干而不饮，苔色薄白，寒热日作，按脘硬满。疟门、呕门套方无效，用攻补互施法而二便均匀。延至八月上旬，人日委顿。服白术、人参，腹中安适，疟来似轻，用高丽参合白术，二帖疟止。止后虚火上升，牙龈痛胀，用保元汤而康健。古人云：久疟元虚，得补可止。不欺我也。
（案181）张苕，五月十一日。咳嗽半月，又增寒从背起，身热汗出而解，头痛肢酸，脘痞拒按，神倦喜睡，小溲热赤，脉弦而硬，舌苔腻黄，喜饮。湿痰素盛，夹暑为患，兼顾治之，望不加剧。
前胡（一钱半）　碧玉散（一钱半）　豆豉（三钱）　制半夏（三钱）　苏叶（一钱半）　薄荷叶（三分）　桑枝（四钱）　桑叶（三钱）　炒蒌皮（一钱半）　杏仁（三钱）　威灵仙（七分）　竹茹（二钱）　焦穀芽（五钱）
（案182）朱，左，癸未九月晦，白窑头。切脉左部细微，尺中尤甚，右寸浮滑，尺部微弦。日晡身热，天明汗出，午前形寒，小溲不禁而赤，间有茎痛，形瘦纳少，头晕时痛。此由病久阴亏，日晡之热乃阴虚非湿热，证之小溲、左脉固属无疑，但右寸之浮滑，或是馀邪之恋肺；舌苔之糙厚，是正虚之不化，故溲便为变。《内经》谓之「中虚」也。用景岳何人追疟意。
潞党参　杜仲　细生地　龟甲　制首乌　桑枝叶　穀芽　蝉衣　净归身　橘皮　白茯神
三剂愈。
（案183）陆芝兰室，壬午十一月二十四日，葫芦泾。呕血盈碗，肤黄足肿，耳鸣眩晕，目暗无光。刻下血虽止而脘间仍有上冲泛恶，此原虚而肝逆不和也。拟调肝和胃治之，血不上昌则妥。
赤芍（一钱半）　炙甘草（二分）　降香汁（五分）　苡仁（三钱）　杞子（三钱）　金石斛（一钱半）　全丹参（三钱）　竹青（一钱半）　菊花（三钱）　代赭石（三钱）　淮牛膝（六分）　藕汁（五匙）
失血后调理，拟用归脾汤加味熬膏日服，使周身之气咸归于脾，脾气得旺，血有所生，气血充足，何忧腰痠、经断、肤黄、泄泻之不已哉？
党参（三两）　广木香（七钱）　生地（三两）　杜仲炭（四两）　黄耆（二两）　南茯神（四两）　益智（七钱）　紫石英（三两）　于术（一两）　远志肉（六钱）　杞子（一两半）　新会皮（八钱）　归身（一两半）　炒枣仁（一两半）　白芍（一两半）　灶心土（四两）　炙草（一两）　龙眼肉（二两）　楝实（五钱）　生香附（三两）　丹参（一两半）　大红枣（三两）　冬虫夏草（五钱）
上药河水浸，文火熬浓，去渣，用饴糖三两收膏，每日米饮冲服五匙。
（案184）何新和，癸未八月初七日，橱头泾。湿寒著里，寒热经久不止，舌白脉缓。治从温攻。
豆卷（三钱）　制半夏（一钱半）　藿香（一钱半）　苡米（四钱）　香茹（四分）　威灵仙（四分）　桑枝（五钱）　桑叶（三钱）　杏仁（十五粒）　厚朴（四分）　大腹皮（一钱半）　青蒿（一钱半）
（案185）张松年，癸未十月，河川桥。膏粱口甜溺赤，是肥美所发湿热蕴结也，用《内经》兰草汤增味。
草兰叶　佩兰叶　枇杷叶　金斛
前用兰草汤加味，小溲清长，口不甜腻，脉形右关濡大，濡为湿阻，大为热蕴，则脾胃之湿热尚未廓清也，仍主原意。前方加白螺蛳壳、茯神、莲子、茵陈。
（案186）蒋国珍，癸未，断葭浜。身热时盛时衰，胸脘痞闷，白㾦隐约，脉细苔黄，湿热久羁，理宜清化。
桑叶　枇杷叶　川贝母　忍冬藤　豆卷　鸡苏散　茵陈蒿　鲜金斛　苇根　黄芩
腹胀如鼓。
穀芽（一两）　焦苡仁（七钱）　桂枝（二分）　淮牛膝（一钱半）　陈皮（一钱）　大腹皮（二钱）　于术（一钱）　晚蚕砂（五钱）　木香（一钱）　汉防己（一钱半）　泽泻（一钱半）
五帖愈。
（案187）范心顺，甲申正月，东泥泾。寒战后灼热不解，头疼咳嗽，痰带血丝，舌苔薄白。风邪引动伏气，清泄为治。
桑叶（三钱）　牛蒡子（三钱）　豆豉（三钱）　薄荷（五分）　连翘（一钱半）　川贝母（一钱半）　山栀（五分）　竹茹（一钱半）　菊花（三钱）　枇杷叶（四钱）
（案188）顾掌衡，癸未十一月，西门外。寒热时形，腹膨，肢面皆肿，纳食难化，小溲渐少，脉软弦，苔白腻。伏邪久羁，脾虚湿聚，治以泄表建中。
藿香（二钱）　青蒿（一钱半）　大腹皮（二钱）　枳壳（七分）　豆卷（四钱）　苡米（五钱）　川楝子（一钱半）　于术（七分）　桂枝（二分）　姜衣（四分）　陈吴萸（一分）　香附（三钱）
寒热既止，肿仍不减，畏寒异常。
陈皮　木香　香薷　穀芽　豆卷　附子　茯苓　葱　桂枝　于术　苡仁
五帖肿退七八。
（案189）余太太，壬午十月，东皋村。服两和木土，腹痛下利俱减，痰亦渐少，惟午后形寒。此血去营虚也，前方添以调营。
白芍（三钱）　炙草（五分）　茯神（三钱）　山药（三钱）　归身（一钱半）　陈皮（五分）　杜仲（一钱半）　穀芽（五钱）　金斛（一钱半）　大枣（二枚，姜炒）　伏龙肝（三钱）
肝脾不和，藏统失司，补营为主，佐以两和，数十剂而病减十之八九。近因肺受寒邪，以辛温之品发散之。
苏叶（五分）　甘草（五分）　牛蒡子（一钱半）　前胡（一钱半）　桑叶（一钱半）　白菊花（四钱）　橘红（五分）　杏霜（一钱半）　旋覆花（一钱半）　姜、枣
膏方用《千金》内补建中汤加山药、杜、仲、莲、斛。（癸未秋分故。）
（案190）周师泰，壬午十一月，东皂泾。喘咳交冬必发，昨日陡患腹中气上冲胸，吐蛔心悸，头疼肢冷，喘咳痰声如锯，脉细带弦，右寸浮滑。肝阳犯胃凌心，宿饮乘势上泛，权拟镇降。
代赭石（五钱）　制半夏（三钱）　橘皮（七分）　苏梗（一钱半）　旋覆花（三钱）　茯苓（三钱）　姜片（四分）　楝实（七分）　螺蛳壳（五钱）　川桂枝（一分半）　竹皮（一钱半）　左金丸（二分）　广郁金汁（二匙）
一剂痰平，食粥复病。加焦穀芽一两、生香附二钱，去苏梗、郁金，更以苓桂术甘汤加车、膝、桑皮善后。
（案191）陆颂臣夫人，壬午。背疼目胀，经来百节烦疼，目花耳鸣，作血枯气竭肝伤，用岐伯血枯方得效，膏剂仍宗原法增味。
乌贼骨（四两）　熟地（三两）　麦冬（一两半）　茯神（三两）　茜根炭（一两）　杞子（一两半）　黄耆（二两）　西洋参（二两）　线鱼胶（一两）　归身（一两半）　苁蓉（一两半）　沙苑子（一两半）　黄雀卵（十二枚）　香附（二两）　白芍（一两半）　紫石英（一两半）　湖杜仲（五两）
煎膏出火气，每日用橘叶或砂仁汤送下五六钱。甲申八月已怀麟五六月矣。
（案192）童翼臣姨丈膏方，庚辰十一月二十日定。易伤风邪，耳鸣，心用过度则悸，是肺金相傅不足也。
黄耆（五两）　防风（一两）　西洋参（三两）　于术（一两）　百合（三两）　茯神（三两）　北沙参（三两）　丹参（一两半）　杞子（一两半，青盐拌）　菊花（四两）　柏子仁（三两）　黑豆衣（三两）　白芍（一两半）　桑枝（四两）　桑叶（三两）　川楝子（一两）
雨水浸药一昼夜，桑柴文火熬浓，去渣，用饴糖三两、藕粉二两收膏。早晚米饮调服三匙。
（案193）童伯田。酒毒伤胃，舌麻干辣，甘寒救之。庚辰年十一月二十日定膏滋方。
青蔗汁（五两）　秋梨汁（三两）　藕汁（一两半）　甘草（一两）　天门冬（三两）　叭⿰口丹杏（三两）　当归（一两半）　菊花（三两）　麦冬（一两半）　川贝母（一两半）　络石（三两）　白蜜（一两半）　西洋参（一两）　冬瓜子（五两）　首乌（三两）　竹沥（三两）　南沙参（三两）　川百合（五两）　黄耆（三两）　鲜石斛（四两）　枇杷叶（八两）　桑枝叶（各四两）
如煎膏法，每晨开水冲服五匙。
壬午年膏方。舌麻已愈，左胁动跃不安，间有不寐，经筋引牵作痛，宜养肝血肃肺气为主，佐以甘凉濡胃品。
生枣仁（三两）　麦冬（二两）　甜杏仁（三两）　黄耆（三两）　蒲桃干（三两）　百合（一两半）　冬瓜子（五两）　首乌（三两）　细生地（三两）　甘草（一两）　枇杷叶（五两）　归身（二两）　西洋参（一两）　沙参（三两）　丝瓜络（三两）　香附（一两半）　川石斛（三两）　梨肉（三两）　甘蔗汁（五两）　桑枝（八两）
用流水浓煎，去渣，阿胶一两半、藕粉三两收膏。
（案194）童採廷，庚辰年。贵恙稽查经络，乃少阳胆、阳明胃之部位，良由胃虚气弱，湿泛为痰，得少阳之风则上涌于空隙之所致，成窠囊之垒。喻氏云宜猛烈之药以剔之。但其来非暴，攻之当渐。兹议膏方，宗消补并用法。
防风（一钱半）　沙参（三两）　牡蛎（三两）　鲜石菖蒲（八钱）　黄耆（五两）　于术（一两半）　九制胆星（一两）　升麻（一钱半）　归身（一两半）　茯神（三两）　橘皮（一两）　姜制半夏（二两）　党参（四两）　苁蓉（一两半）　天虫（二两）　生广木香（一两）　蛤壳（一两半）　甘草（一两）　米粉（三两，收入）　天花粉（三两）
煎用流水、桑火，米粉收膏。每卧海粉汤冲服两许。
（案195）范茂，辛巳仲冬朔，赵家港。去岁黄疸，今秋疟肿，俱用补土制湿而痊，拟膏滋方，从四君子汤增味。
党参（六两）　甘草（一两）　制半夏（三两）　菊花（三两）　于术（三两）　陈皮（二两）　仙灵脾（一两半）　有耆（四两）　茯苓（七两）　苡仁（七两）　淮山药（三两）　归身（一两半）　泽泻（一两半）　杜仲（五两）　五加皮（五两）　茵陈（三两）　冬虫夏草（一两）
上药河水浸一日，入铜锅内，桑柴文火熬浓，去渣滤清，再煎至厚，用藕粉二两收膏，贮瓷器内，每晨砂仁汤冲服五六钱。忌食莱菔、黏腻等物。
（案196）范俊甫母，辛巳十一月初二日，朔望泾。张石顽曰：久虚不愈，治惟有补肾益胃两途，舍此竟无别法。盖肾是封藏之本，胃为生化之源。以中胃如釜，命火如薪，要此真火上蒸，腐熟水穀而化精微，则肢体常泰，津液四布。云为动作俱赖是也。今腰腹觉冷溶溶若坐水中，久坐火升，夜分间或不寐，右胯胀痛，耳衄响如蝉鸣，肾虚带脉不引也。畏闻声响，易饥憎风，所用药饵合度殊少，阳明虚，卫外不固也。兹拟膏方，从补胃益肾治。第虚极之体，阴阳易于畸重畸轻，故用小剂侦探，如合病机器，照方如进可也。
潞党参（一两半）　归身（八钱）　白芍（一两）　于术（七钱）　南沙参（二两）　黄耆（一两半）　甘草（三钱）　石斛（一两）　茯苓（一两半）　北沙参（一两）　生地（一两半）　枸杞（八钱）　东洋参（一两）　益智（三钱）　苁蓉（五钱）　龙骨（七钱）　西洋参（一两）　桔皮（五钱）　杜仲（一两半）　牡蛎（一两半，生）
上用河水浸，桑火熬浓，去渣，再熬至厚，用鹿角胶四钱、陈阿胶七钱收膏。每晨淡盐汤冲服五匙。
（案197）戚茂子，庚辰，读书港。始由耳耵肿痛，继则灼热无汗，刻下汗出热炽，脉弦滑，舌红苔薄白。此伏邪被外感引动也，清里解表为治，非大柴胡双解之谓，爰取微苦微辛，轻剂去实。
桑叶（四钱）　夏枯花（一钱半）　羚羊角（一钱半）　连翘（一钱半）　甘菊（四钱）　枇杷叶（三钱）　金银花（一钱半）　川贝（一钱半）　牛蒡子（三钱）　甘草梢（五分）
进表里两解，热退十之八九，渐加咳嗽，是余氛未靖，前方再佐清营，希全效也。
桑叶（四钱）　羚羊角（一钱）　生草梢（五分）　川斛（三钱）　丹皮（一钱）　杏仁霜（三钱）　枇杷叶（三钱）　穀芽（五钱）　川贝（一钱半）
（案198）王大欣，庚辰。脉濡弦，苔白腻，旧有喘咳胸痹，目下脘腹攻痛，通则咳甚，金虚木实，法当培土。
上党参（一钱半）　炙甘草（五分）　楝实（一钱半）　橘皮（一钱）　生穀芽（一两）　制半夏（二钱）　茯苓（二钱）　香附（三钱）　砂仁末（四分）
中气不足则地气不升，天气不降，天地交否，上下不通，前方添交泰法。
照方加桂枝、左金丸、旋覆花
（案199）周，右，庚辰。口甜腻糜一载，渐至纳减迟运，心悸不寐，泻泄溲少，半身不汗，日晡潮热，脘腹火升，咽痛，舌光赤而干，脉濡弱。此脾胃太虚，湿热积聚，不从小肠下泄而反注大肠，不治之证也。勉用东垣、仲阳法应之。
川连　藿香　草梢　生穀芽　防风　栀仁　灯心　金石斛
仲夏果殁。
（案200）姜芝泉，庚辰，南码头。每交夏令必形瘦喘咳，痰多纳减，心悸神疲，大便坚涩，苔色腻黄，岂非火旺而炼液成痰之明证乎？昔以疏脾降胃收功，今佐清上，以保柔金，金清则肺无畏火之炎，且有生水之能也。
金石斛（三钱）　杏仁（五钱）　制半夏（三钱）　苇根（四钱）　江枳壳（五分）　苡仁（五钱）　旋覆花（三钱）　穀芽（一两）　冬瓜子（五钱）　兰叶（二钱）　枇杷叶（四钱）
交夏必气喘涎嗽，形瘦目黄，纳减无味，是湿热内盛，令火助之，火复生湿，湿得火则炼液成痰，故右脉独弦，病居肺胃二经，治当肃化。盖金为义，赖寒以制其刚，土为信，喜凉以润土之精神也。
苇根（五钱）　冬瓜子（五钱）　蛤壳（四钱）　制半夏（一钱半）　杏仁（五钱）　旋覆花（一钱半）　竹沥（一杯）　金石斛（三钱）　苡仁（五钱）　枇杷叶（五钱）　穀芽（五钱）
寒凉得效，固二火为病也。星书所谓金见土则吉，此症是也。今诊右脉未和，是肺胃之痰火未清，清其仓廪，肃其治节，理当有验。
南北沙参（各三钱）　苡仁（五钱）　牡蛎（五钱）　旋覆花（一钱半）　冬瓜子（五钱）　蛤壳（五钱）　金斛（二钱）　枇杷叶（五钱）　香粳稻叶（五钱）
（案201）郁茂江正，蓬莱镇。胸中烦满，女科投剂，更为小腹并痛难支，痛缓纳食即吐，甚至饮食不进，脉形右寸动数，舌苔微黄，是初孕也。拟安胎为主，清和胃气辅之。
老桑叶（四钱）　金石斛（四钱）　蒌皮（七钱）　穀芽（七钱）　丝瓜络（四钱）　炙甘草（三分）　橘皮（七分）　竹青（三钱）　枇杷叶（七钱）　紫菀（五钱）
各恙咸减，加杜仲、白芍。
（案202）胡行顺内，东皂泾。始起头痛，行至足尖，还攻胸腹，胀闷不堪，气喘，欲呕不呕，寐中惊扰不安，形寒忽热，汗不能出，脉弦细，苔薄白。是风寒湿合而成痹也。其风气胜者为行痹，驱风为主。
川羌活（一钱）　旋覆花（三钱）　蒌皮（四钱）　蚕砂（三钱）　淡豆豉（五钱）　枇杷叶（四钱）　山栀（五分）　郁金（二钱）　薄荷叶（五分）　代赭石（五钱）　杏仁（四钱）　蔻仁（五分）
服驱风顺气，寒热喘呕悉蠲，更衣一次，渐思纳食，惟胸膈仍胀，风寒湿尚未尽楚，再当清熄馀气。
前方去山栀、郁金，加枳壳（一钱半）
（案203）范，右。寒热旬余不解，一身皆肿，阴囊光亮，病久中虚，湿邪横溢，先开元门，得汗为妙。
豆卷（五钱）　青蒿（一钱半）　苡仁（三钱）　川牛膝（一钱半）　藿香（一钱半）　楝实（一钱半）　灵仙（一钱半）　海金砂（二钱）　葱须（一钱半）　姜皮（七分）　吴茱萸（二分）　宋半夏（一钱半）
寒热得汗而定，惟阴丸之肿未退，原方增味治之。
照方加桂枝（三分）、附子（三分）、灯心（三尺）
（案204）周，右，己卯四月，洋泉泾。始恶寒，后但热不寒，头痛耳聋，作恶便薄，喘咳痰多，面赤胁痛，舌红苔黄，脉弦。是风温内炽，肺胃受邪也，清展气机为治，俾气宣则热解矣。
桑叶（三钱）　白菊花（三钱）　羚羊角（一钱半）　川贝（三钱）　蛤壳（五钱）　牛蒡子（四钱）　苇根（五钱）　旋覆花（二钱）　薄荷（五分）　丝瓜络（三钱）　枇杷叶（五钱）
病瘥，胃液未振，痰仍黄稠，再拟方宗仲景以饮食消息之意。
糯秧（三两）　苇根（二两）　淡海蜇（一两）　地慄（二两）
（案205）徐松坡，己卯十月，孙家角。现届金虚水实之令，虚则不能平木，实则生热；热属火，火盛则虚者愈虚，而木愈强矣。是以疟后口苦、气喘、咳嗽、溲红、颧赤等所由来也。诊脉右部如平人，左部关候肤热灼指且弦，亦木火如燃之一证也。治法培戊己以生金，熄木火以去热，冀其日渐加谷体旺。
青蒿（三钱）　金石斛（三钱）　旋覆花（二钱）　滑石（二钱）　姜皮（五分）　生苡仁（三钱）　海蛤壳（七钱）　霍香（一钱半）　青黛（一钱）　生甘草（三分）　淡海蜇（五钱）　宋夏（二钱）　桑叶（十张）　白杏仁（三钱）
诸恙皆减，左颧赤色未退，脉仍浮弦，呕咳时作，是木火鼓动湿痰上犯阳明之的据也。拟健中作治痰之本，佐泄肝胆之热，待后月土旺，必日就佳境矣。
于术（七分）　制半夏（二钱）　姜衣（三分）　鲜桑叶（五钱）　金斛（一钱）　代赭石（二钱）　夏枯（二钱）　陈海蜇（五钱）　苡仁（三钱）　旋覆花（二钱）　青黛（四钱）　杏仁（三钱）　海蛤壳（七钱）　牡蛎（七钱）
（案206）徐，幼。身热头痛，胸胀鼻扇且塞，咳嗽痰多，用辛平泄肺，病去大半，依原加减治之。
牛蒡子（四钱）　蝉衣（七分）　前胡（一钱半）　冬瓜子（四钱）　旋覆花（一钱半）　桑叶（三钱）　杏仁（四钱）　鸡苏散（三钱）　象贝（三钱）　枇杷叶（五钱）
（案207）吴，右，庚辰。经漏半月，又增寒热，昨得汗而轻，今晨忽下血块，遂目不了了，人事欲昏，脉细，舌中少苔，邪凑血舍，邪随血去，最怕虚脱，且拟傅氏法以救目前之急。
贯众炭（三钱）　归身（醋炒，二钱）　黑豆衣（三钱）　藕节（三枚）　蒲黄炭（七分）　杜仲（三钱）　炒菊花（三钱）　制香附（三钱）　续断（一钱半）　伏龙肝（一钱半）
进剂腹中辘辘，崩漏即止，原方增补可也。加潞党参。
崩后食复寒热，舌心无苔，大便不通，阳明病也，清养为治。
枳壳（麻油炒，四分）　川石斛（五钱）　金石斛（二钱）　穀芽（一两）　青蒿（姜衣炒，三钱）　桑叶（三钱）　稻叶（一两）　瓜蒌皮（四钱）　蝉衣（四分）　贯众（炒炭，一钱半）　黑豆衣（三钱）
（案208）史，右。长途奔走即起咳血，额右胁臂皆痛，时有壮热，此感受风温，热伤阳络也。清熄和络为主。
桑叶（二钱半）　羚羊角（一钱半）　侧柏叶（三钱）　杏仁（三钱）　桑枝（三钱）　元参心（三钱）　枇杷叶（三钱）　藕节（五钱）　竹茹（一钱半）　川贝母（三钱）　丝瓜络（三钱）　茅根（五钱）
（案209）朱，右。产后肝脾两虚，肤无华色，腹痛便溏，法当补而和之，证经百非旦夕可图者。
党参（二钱）　广木香（五分）　当归身（一钱半）　红枣（二枚）　橘皮（五钱）　益智仁（七分）　桂圆肉（三钱）　茯苓（三钱）　伏龙肝（五钱）
（案210）徐，右，庚辰。半产下血极多，甚至神不了了，小腹瘪而大痛拒按，头痛身热，眩晕不纳，左关弦，舌苔白。斯乃血去元虚，停瘀未尽，法当通因通用。古云通则不痛，旨哉言乎。
生蒲黄（一钱）　新绛屑（七分）　桑叶（三钱）　茺蔚（一两）　五灵脂（三钱）　制香附（三钱）　菊花（四钱）　黑豆（三钱）　旋覆花（三钱）　归身炭（一钱半）　贯众（炒炭，一钱半）

卷六  ***************************
（案211）王康候。遗患是龙相不清，阴精走泄，阴不敛阳，火升汗多，心怔神倦，治当壮水制火，敛阴涵阳。二加桂枝龙骨牡蛎汤加黄耆、莲子、石斛、茯神。
（案212）苏和尚女，壬午，南漳泾。温邪内陷心包，身热片时，神昏不语，不饮口噤，目定颧红，四肢瘛引。询得昨暮鼻衄，刻见是象，岂非入血之征乎？勉拟芳香开泄，若得神苏，再商他治。
鲜石菖蒲（五分）　薄荷（五分）　白薇（一钱半）　银花（三钱）　鲜生地黄（五钱）　元参（二钱半）　连翘（二钱）　丹皮（二钱半）　镑羚羊角（一钱半）　菊花（四钱）　大豆卷（四钱）
温邪内陷宫城，进芳香开泄，神清口开，能饮能语，脉数目张，肢痉亦平。惟身热未凉，舌红口渴，邪有转出之机，当乘势达之为上策。
鲜生地（五钱）　薄荷（五分）　连翘（一钱半，去心）　豆豉（四钱）　川贝母（一钱半）　元参（五钱）　银花（四钱）　山栀（一钱半，炒）　尖犀角（三分，磨冲）　白薇（一钱半）　桑叶（三钱）
（案213）万小金妻，阳全泾。二月中患倏寒身热，咳嗽头痛，脉濡，舌红苔黄，脘痞便闭，夜分神昏。斯伏气也。书蒿、卷、枯、贝、桑、蝉、牛、枇、翘、杏等，一剂即愈。
（案214）顾耕室，壬午，西张河泾。寒热有汗，朝轻暮重，脘痞不饥，溲少脉濡，病累二年，湿邪犹在，清化治之。
六一散（三钱）　藿香（二钱）　杏仁（三钱）　郁金（一钱半）　大豆卷（一钱半）　青蒿（一钱半）　茵陈（一钱半）　荷杆（二尺，去刺）　制半夏（一钱半）　苡仁（三钱）　佩兰（一钱半）
苦辛淡以通阳化湿，各恙去其一二，背寒足冷，肺气不肃，痰饮支膈也。宜通为治。
杏仁（四钱）　乾姜（五分）　半夏（三钱）　赤芍药（一钱）　防己（一钱半）　五味（二分）　茯苓（三钱）　炙甘草（三分）　桂枝（二分）　竹沥炒威灵仙（一钱）
屡投敛阴温散，背寒足冷渐温，痰亦稀少，舌苔未化，肺中宿邪留恋，巨阳气不输化，拟仲圣青龙小剂意。
乾姜（五分）　杏仁（五钱）　五味（五分）　半夏（三钱）　桂枝（三分）　茯苓（三钱）　附子（五分）　白芍（一钱半）　南沙参（四钱）
病去八九，依原守服，加于术七分。
（案215）唐雪岩，壬午，江家泾。始因便闭，自服通下，得便，反加咳嗽，痰黄气秽，大便仍秘，脘间作痛，斯脾约症也。治以润剂通肠。
蒌皮（四钱）　杏仁（三钱）　苁蓉（一钱半）　油归身（一钱半）　半夏（二钱）　紫菀（三钱）　旋覆花（二钱）　枇杷叶（四钱）　北沙参（三钱）　茉莉花（四分）　麻仁丸（四钱，煎汤送下）
得便痛止，惟小腹气升则气促咳嗽，痰黄且韧，其气腐腥，谅是肾不纳气之故也。肉削脉大，拟贞元意。
熟地　潞党参　左生牡蛎　川百合　归身　淡苁蓉　整胡桃肉　南沙参　莲子　紫石英
症已痊矣，培补宜峻，加生黄耆四钱。
（案216）陶霭山室，壬午，夏家桥油坊。奔走长途因于佛事，吸入暑湿兼感风邪，医投里药，病益加剧，不饥不食已旬余矣。曾以清泄表邪，得汗㾦布而愈。兹忽经水不期而至，眩晕大作，耳鸣不寐，作恶便难，肢冷脉弦，乃血去过多而厥阳上冒也。当柔剂和之。
女贞子（三钱）　夏枯花（三钱）　白螺蛳壳（五钱）　湘莲子（三钱）　淡苁蓉（一钱半）　旋覆花（二钱）　生牡蛎（七钱）　金钗斛（三钱）　老枇杷叶（四钱）　活磁石（三钱）　朱砂块（七分，绢包）　青秧（七钱）
各恙减半。加白芍三钱、甘草三分。
（案217）兵稀村朱秀章，年三十许。素有腹疾，壬午正月患喘咳上气不眠。医投破泄之剂，血随痰溢，甚至成盆盈碗，咳喘更甚，抬肩撷肚，颧如涂朱，骨立若柴，溲赤便闭，胸膈闷痛，脉来细数，痰臭难闻。余曰：「此肺痈也。」予苇茎汤出入，剂至十馀而病势屡进屡退，渐加足肿至脘，胫大如瓮，其色如晶，渐至溲闭便溏，饮食复少而肺痈之患总不克除，病属凶危。良由肺失清肃之权，肾失主水之职，则太阳之气化不输，聚水氾滥于上，竟成上热下寒之症，一方岂能兼治哉？勉用上下分消之法，希挽回于十一。如法服之十五帖而康健如常。录方如下。
治上之方，饱时煎服。
枇杷叶　射干　冬瓜子　苡米　旋覆花　杏仁　苇茎　白前　竹二青
治下之方，空心服。
牛膝炭　泽泻　桑白皮　五加皮　加前子　茯苓　西砂仁　湖丹皮　川桂枝
（案218）徐，右，壬午。身热有汗三候不解，不食不寐亦半月矣。足微冷，面微红，大便溏，小便少，脉细软，舌黑转黄，脘痞拒按。邪恋津涸，回津泄邪主之。
稻秧（一两）　鲜石斛（三钱）　桑叶（三钱）　芦根（五钱）　穀芽（一两）　夏枯花（三钱）　滑石（一钱半）　兰叶（三钱）　麦仁（四钱）　茯神（三钱）　甘草（一钱）
不效，是下早结胸也。去麦、芦，加蒌皮、半夏、知母、雪羹。
（案219）严泰昌染坊之幼子，名春荣，年十七岁。夏间患感，请医服药，延至处暑，症日以革，神识时迷，连延数位皆云不治。危危之际，始遣人邀余诊视，以决行期之早晚，并非有求治之心也。诊时病家一一述曰：初起微寒身热，汗多不解，延至近日神昏如醉，扬手掷足，口噤目直，以筷启牙视苔灰色。曰：暑热入营也，生机仅存一线，其在芳香由营透卫乎。即以牛黄清心丸用银、翘、元、薄等煎汤调灌。子刻神清，口开能语，食粥一碗；至辰时微寒复热，身僵如尸，改投清化，展转枢机；申刻汗出，胸腹白㾦如聚米，至酉初神清。诘旦复诊，肢末形寒，少倾复热而神气尚清，知其欲作疟疾也。剂以薇、元、二母、枇、蒿等。明日日中复厥，厥势较前减半，仅有三时，是间日之重疟，俗所云「大小班」也。其邪欲出不出，与正相争，故而身僵如尸，用鳖甲、天虫、蝉衣、露水加入前方，一剂热轻，次日不厥；增何人饮，三剂疟定。是症之危险，良由初病失于清解，致暑邪蒙闭三焦，走窜经络。初夏至于处暑，日月遥隔，其中谬药颇多；并有北门世医盛竹峰，名声习习，延请维难，案云舌灰齿枯，津液乾涸，而用苏、朴、半、陈之香燥，不知作何解说？余也见浅，安敢妄断一词！
（案220）邵，左。前方清泄，灼热更为寒热，咳嗽减，痰不上涌，胁痛止，耳管肿疼，脉数弦，舌乾光，略能进谷。温邪内炽劫津，刻有转出之象，仍用清泄救津。
牛蒡子（四钱）　桑叶（四钱）　杏仁（三钱）　生穀芽（一两）　鲜沙参（三钱）　菊花（四钱）　川贝（二钱）　鲜石斛（四钱）　枇杷叶（五钱）　青蒿（三钱）　薄荷（六分）　苇根（五钱）
（案221）溧水人杜得喜室，壬午。夏初患感，舌白胸痞，杨医投黑膏、芩、甘、玉枢丹，二剂，病不增减；更用小承气、槟、青、葛、连等，病不增减。李医用膝、归、楂、延、旋、赭，病不增减。郑医用斛、决、沉、钩、芍、藿，二剂，病不增减；更投槟、朴、枳、半、乌、元、归、延，病增不减。李医复进地、羚、参、斛、芍、归、荷叶、荆芥，病增不减。昆太之医望皆却走，淹至秋初，静待厥危。其亲友曰：此等怪症，何不延钱氏以决其生死？始来敦请。诸人以谓尽其人事，余亦不料其有可生之理。诊其脉数，口苦，两耳无闻，舌苔薄黄，神清语朗，年寿明润，身热有汗，时盛时衰。诊毕笑曰：「暑湿欲化，疟之轻症焉。何至张皇失措？」阅前服诸方，猛浪之药，随笔乱书，所谓「人不死于病而反死于医」，信有之矣。授以枯、半、蝉、菊、银、桑、碧、藿、蔷、枇，六剂而白㾦布，咳嗽寒热，知饥思食，是愈征也。加银柴胡、川石斛，寒热亦除，纳食大增，用何人饮调理半月而肢节尚未强健，再投十全大补汤而复原。
（案222）周世泰，年约五旬余，壬午七月。劳力太过，寒热日作，喘咳不爽。金医连进消导温散，寒热转为灼热，喘咳痰涌如潮，晕厥，频频便泄，无汗头痛，胁痛口苦，苔黄。余诊脉右部洪滑而上溢，痰涌从胃氾滥可知。按其脘间板痛，询得食面二碗；而灼热无汗乃暑邪误温之故。决其为食滞中焦，中不运而痰上溢，肺气不降，则伏暑不化也。剂以杏、枇、旋、射、六一、卷、薄、蜇、蒿、半夏等，汗出而病不增减，加菔、枳、菖、斛，一剂痰降，二剂疹布，三剂思食安寐，改予理胃疏脾而愈。
（案223）壬午八月中旬，有夏家河西沙家村平二观，年六十一岁，入水受寒，即起形寒身热，汗滴全无，宿疝胀大，呕利交作。顾竹香投温燥品，即时神狂乱语，舌白化灰。明日延余诊视，狂语转为默默，灰苔刮之有声，呃逆连连不断，大便自遗不知，大汗出而肢肢渐冷，胸腹热炽，气促喘咳，脘间拒按，脉来右大。症造极中之极，恐非人力能回。病家哀语求救，悯而思之。立案云：此乃寒邪外包，伏暑随发，温燥误服，津枯邪陷，气机郁结，痰阻清阳。病深势急，重剂难商有愈之方，其惟轻展乎。方以枇、茅、旋、射、茹、贝、菖、沙、蜇、桑、蒡、蒿之类，一剂神清思食，再剂呃逆减半。复诊苔色中灰有泽，身热凉而安寐，加苇、斛、稻叶，去茅、菖，三剂愈。
（案224）陈，女，壬午五月初十，常熟。病中经来未畅，身热旬余不解，咳呛喘促，大便泻泄，鼻血成流，六脉沉细，舌裂无苔，音哑不食，两足肿痛。症虽庞杂，不出肺热失其治节、热迫血室二端。勉拟肃肺凉血应之。
枇杷叶（一两）　苇根（一两）　犀角（五分）　川石斛（七钱）　山茶花（一钱）　竹茹（七钱）　元参（五钱）　鲜沙参（七钱）　糯秧（三两）　甘草（一钱半）
（案225）范晋夫女。跌水而起寒热，顾医进辛温泄表，得汗而愈。愈不十日复热无寒，终日不解，神迷喘促，经水适来，舌苔时有时无，质色鲜红，是伏暑也。连剂银翘轻透，白疹始布，神识始清，改用薄味调养而愈。愈后复疟，作复病治，果效。同时有杨松桥妹与此相仿，以法治之，渐有疹布化疟之状。因食酸物敛邪，淹缠至月馀方愈。盖伏暑症也，其邪从内而外，不可作时邪感冒治也。
（案226）陶季良，壬午九月初五，宋家泾。进甘露饮，寒热凉，咳嗽减，口糜舌碎渐敛，垢腻黄苔亦化。昨因动怒，咳嗽复加，左关脉大，邪未化净，复来肝逆，前方佐以疏肝。
黄芩　茵陈　枇杷叶　川石斛　碧玉散　川贝母　桑叶　苇根　旋覆花　生香附　灯心
（案227）居老虎，壬午。疟后腹膨，溲少足肿，纳食运迟，关脉弦，作脾虚积湿治，仅退足肿，再佐理气，宜有效矣。
党参　陈皮　藿梗　旋覆　茯苓　木香　砂仁　苏梗　半夏　香附　佛手　荷梗　腹皮　蚕矢　灶土　葱须　穀芽
十帖愈。
（案228）刘让三，东张。身热少汗，作恶微咳，口渴味甜，头痛便结，溲赤胸闷，脉左大右濡，舌腻苔黄。暑风内袭，肺胃不降，拟清泄治。
枇杷叶（一两，炒）　桑叶（四钱）　忍冬藤（四钱）　金斛（一钱半）　夏枯草（四钱）　豆卷（三钱）　制半夏（七分）　荷梗（二尺）　碧玉散（二钱）　蝉衣（七分）　瓜蒌皮（一钱半）　竹茹（二钱半）
（案229）沉耕斋，壬午，山桥。饮邪支肺，咳喘卧甚，三月不止，便难溲赤，脉弦滑，舌白厚。本当温化，时在夏令，权用清降。
杏仁　冬瓜子　橘皮　蛤壳　紫菀　旋覆花　宋夏　射干　白前　枇杷叶　茯苓
改加桂枝，痊愈。
（案230）周女，阜泾。类疟，多食酸甘，阴部肿痛，经水不至作邪。彼酸敛瘀阻肝络，治用辛开法。
姜衣　金铃子（姜汁炒）　延胡　灯心　青蒿　淮牛膝（姜汁炒）　豆卷　半夏　五灵脂　泽兰
改加归、附、青、丹，即愈。
（案231）周阿弟，斜塘。疟后足痿，湿热不攘也。
川石斛（三钱）　苡仁（七钱）　桑叶（三钱）　桑枝（一两）　三妙丸（三钱）　忍冬藤（七钱）　豆卷（四钱）　半夏（一钱半）　五加皮（五钱）　茵陈（三钱）　杏二（三钱）
痿能行矣。去半、杏，加杜仲、丝瓜络。
（案232）周元茂子文渊，大通桥。八月上旬患身热，朝轻夜重，汗多肢冷，头痛胸痞，溲赤茎痛，苔糙，咳嗽。湿邪化热，久困三焦。用苡、滑、藿、半、杏、桑、朴、佩、茵、枇、茭根等，减其大半；加连、射，再三剂而痊。
（案233）庞，右，秋月，网船。产后瘀少，感受风寒，发寒热。
香附　豆卷　当归　益母草　苏梗　泽兰　红花　荆芥　延胡　菊花
（案234）徐星枚。呕血，进缪氏法而止，用申氏法善后。今因小劳，血复上溢，拟和络佐以清养。
丝瓜络　旋覆花　新绛　竹茹　女贞子　川石斛　茯神　三七（研冲）　侧柏炭　山茶花（炒炭）　元参　藕节
（案235）孔范，壬午八月，锦毛村。跌伤络瘀，咳嗽胁痛，痰带紫血，脉大舌红。久不愈，当搜逐。
桃仁　冬瓜子　新绛（炒炭）　竹茹　杏仁　丝瓜络　三七（研，冲）　苡仁　旋覆花　白前
（案236）徐，左，寒热有汗，咳嗽痰逆带血，头痛胁痛，神迷，脉洪弦数，舌乾苔黄，伏邪夹痰，肺胃不降也。
青蒿　旋覆花　杏仁　枇杷叶　桑叶　川贝母　青黛　冬瓜子　豆卷　石菖蒲　竹茹
得效，去蒿，加夏枯草、川石斛。
（案237）陈，左，秋月，泉鸣塘。伏气复感风邪，咳嗽寒热，久则热蕴肺胃，自汗面赤，舌红苔黄。
川石斛　杏仁　蛤壳　黄芩　川贝母　苡仁　竹茹　桑叶　冬瓜子　旋覆花
二剂愈。
（案238）周器之，壬午，蓬莱镇。七月尾下痢，已而二便不行，拟用木通、川柏、草梢、川楝子、冬瓜皮、金石斛、淡竹叶、郁金、紫菀、灯心等，即通。
（案239）罗少耕内，壬午，蓬莱镇。素有痰疾，壬午秋月疟后伤风，日晚寒热，咳嗽气喘，痰稠，突然胸闷神昏，默默不语，目翳而闭，面如沃丹。作痰阻气机，肺气不宜治，用枇、蒌、旋、芩之类，一剂吐出稠痰盆许，胸舒神清，目张翳退。停药二日，诸症复作，诊得脉形左弦右滑，头痛无汗，询得换衣而复，不无风邪外闭之因。即以前方加蒡、前、半夏，汗出而神清喘定；咳复作，痰出难，用冬瓜子、紫菀、白前、杏仁、橘皮、竹茹，一剂知，二剂已。
（案240）杨，幼。初起寒热，陡然痉厥，五六时不苏，热如炽炭，胸前尤甚。此所谓热深厥亦深也。勉拟芳香以开内窍。
至宝丹（一粒，调入）　连翘（一钱半）　羚羊角（二钱半）　青蒿（一钱半）　石菖蒲（七分）　桑叶（三钱）　桑枝（五钱）　碧玉散（三钱）　竹心（廿枝）　广郁金（一钱半）　薄荷（六分）　竹二青（一钱半）
（案241）周，右。病中经到，热凑血室，神昏夜重，身热无汗，口苦而渴，胸烦气喘，鼻煤而扇。伏气所致，症非轻浅。勉拟清透为治，得汗再商他法。
青蒿（三钱）　郁金（一钱半）　豆卷（三钱）　丹皮（一钱半）　薄荷（五分）　碧玉散（三钱）　银花（三钱）　枇杷叶（三钱）　川贝（二钱）　牛蒡子（二钱）　桑叶（三钱）　蔷薇露（一两半）
（案242）姚裕坤子。秋季伏暑化疟，疟止而邪尚未清，太阴受侮，先目胞浮肿，随增腹胀如鼓，青筋满绊，二便渐艰，身热少汗，白疹隐隐，左胁作痛，寒热复来。疏方以豆卷、藿香、大腹、杏、朴、枇、枳、蒿、蒌、冬瓜、苡米、姜衣、荷梗、旋覆、川楝、碧玉、忍冬、半夏、香附、穀芽等出入为方，十剂而瘳。
（案243）陆锡，壬午七月，横沥桥。育阴和阳，血止咳减，饮食渐加，惟心悸头眩耳鸣，肛疡未敛，乃营阴不足耳。拟王宇泰法治之，难免劳怯，奈何？
枣仁（一钱半）　生牡蛎（五钱）　穀芽（一两）　南沙参（三钱）　莲子（一两）　地骨皮（二钱半）　竹茹（三钱）　夜交藤（三钱）　茯神（三钱）　桑白皮（一钱半）　冬瓜子（四钱）
屡进王氏法，咳嗽大减，心悸稍定，乃佳兆也。再拟原方参两仪法，去竹茹，加洋参、直地。
（案224）钱，左，三桥。吐血盈盆，交节遇劳则发，面色黄而带青，脘痛脉细便溏。昔人血病，每以胃药收功，兹宗其法，然难速功。
金石斛（二钱）　宋半夏（一钱）　苡米（四钱）　黄土（一两）　山茶花（四分，炒炭）　旋覆花（一钱半）　茯神（三钱）　丝瓜络（三钱）　生香附（七分）　穀芽（七钱）
又用归脾汤收功。
（案245）边屏成，壬午十月初一日，苏家。正在种年，伏气晚发，疹出即隐，灼热无汗，时觉肢末形寒，神迷谵语，呼之即清，胸闷气喘，大便溏薄，舌色乾黑，由根至尖边质红鲜，齿枯黑，唇燥裂，口渴，脉弦细。审症情是伏气内陷，营卫交病，胃津欲竭，太阴气化失司。其大便时泄者，肺与大肠相表里，亦由热迫下泄耳。病情叵测，棘手之至，勉拟救津泄邪，邪能外达，或疹或痢或疟则幸甚。
鲜石斛（八钱）　枇杷叶（一两）　黑豆卷（五钱）　忍冬藤（五钱）　川贝（四钱）　薄荷（七分）　绿豆衣（三钱）　二生稻（一两）　射干（五分）　元参（四钱）　嫩白薇（一钱半）　鲜桑叶（五钱）　蝉衣（七分）　竹茹（三钱）
救津泄邪，汗出两身，疹㾦层布，日间热势渐淡，夜来其热益甚，寐醒神躁似昏，小溲虽通色赤，大便未泄，渴不引饮，微咳痰黏味，唇焦齿板黑，苔稍退，症是伏气晚发，内陷营分，刻有外达之机，当乘其势而达之，最为上策，第救津清营仍不可少耳。盖治外感如将兵贵神速，早平一日，则人少受一日之害焉。
鲜石斛（八钱）　绿豆皮（三钱）　射干（三分）　元参（五钱）　枇杷叶（一两）　大豆卷（五钱）　白薇（三钱）　姜衣（三分）　二生稻（二两）　川贝母（三钱）　鳖甲（五钱）　薄荷（八分）　苇根（四钱）　桑叶（三钱）　桑枝（五钱）　蝉衣（一钱半）
气血双清，初进得汗，症减大半，又因不任烦热，揭去布衣，汗即止而热转炽，咳嗽痰韧，复有神迷，胸烦口渴头疼，耳边胀痛，黑苔渐退，数脉渐平。伏邪不能外达，炼液成痰，原方参以涤痰为治，调摄得宜，庶无反复。
鲜石斛（八钱）　川贝（三钱）　薄荷（八分）　旋覆花（二钱）　牛蒡子（三钱）　桑叶（三钱）　竹黄（一钱半）　冬瓜子（四钱）　枇杷叶（一两）　元参（四钱）　竹茹（三钱）　二生稻（二两）
（案246）陆芝兰室，壬午，葫芦泾。吐血之后，脾土必亏，足肿运迟，至晚脘满，夜分溏泄。拟温中和脾，宗先贤血后脾药收功之训，自当十分调理为嘱。
伏龙肝（二两）　远志（一钱）　砂仁（二分）　丹参（一钱半）　五加皮（九钱）　杜仲（一钱半）　党参（七分）　新绛（五分）　紫石英（五钱）　当归（一钱半，炒炭）　茯神（三钱）　甘草（三分）
诸恙悉减，去石英、远志，加附子、生地、苡仁、冬虫夏草。
（案247）通州人袁道士。素有鼻血，面色薄黄。壬午八月霍乱盛行，袁亦染此而吐下皆血，神倦如尸，脉微苔白。余曰：非霍乱也，乃络伤血溢。勉拟三七、藕、茹，大剂予之，血定思食，改予薄味调养。复有陈金铃昆仲，同时霍乱，其兄一吐即止，而其弟则吐下皆血，脘间拒按。余以为疫也。询之因食疫肉而起，予楂肉、神麴、降香、贯众，大剂灌之，一剂即定。
（案248）昆邑陆裕林。年四旬余，患咳嗽见血一次，延医疗治不奏寸功。壬午九月请余诊视，余曰：「此小恙也。」即书云：伤风不醒耳，轻宣肺气即可愈矣。彼口是而腹非之，服之果效。今以其症详明之。盖初病咳嗽、鼻塞、畏风、头痛，明是风邪伤肺，奈何误认为虚，妄投补敛，病乃日甚，纠缠六载，肌不瘦削何？一非伤风失表耶？如果劳损，不应无盗汗、内热，而肌肤不削。吴鞠通曰：咳嗽一症如不可治，则早死矣。如可治，何数载而不痊哉？故多年之咳，必因误治而然也。方用桑叶、菊花、牛蒡子、前胡、象贝、薄荷、杏仁、旋覆花、石斛、冬瓜子、射干等，不数剂而霍然。由是观之，伤风一症非可轻忽也。甲申季春，因劳过度，咳喘大作，动则益甚，大便完穀，小溲渐少，足肿至腹，胸腹膨脝，脉细如丝，舌苔薄白。彼犹以伤风为语，余曰：「非也，此乃命门之阳不旺，太阳气化失司，水湿上泛成痰，下流成肿，非寻常小恙也。」遂以车、膝、苡茯、桑皮、益智、陈皮、五加等，以黄土汤煎汤，四剂肿退喘减便正，加于术、远志，十剂而收全功。
（案249）陆馨吾，年四十五岁。读礼操劳，七月初患疟，头痛口苦，作时疟治，午转为晡，屡药而疟渐移，晏至人定寒痉后热，纳食亦少，少腹有气上冲，呼吸皆难，爪甲色淡白，荣亏邪恋也。予归、姜、甘、枣、蒿、半、神、交之类，二帖转为寅刻，乃愈征也；再二帖而疟止，调理半月出外行走矣。因食扁豆、火肉，疟复作，而苔色老黄，是劳食复也。处枳栀豉汤，三剂而病不增减。所亲嘉邑黄翰卿用柴、蔻、半、藿之品，寒不作而热益甚，汗亦渐少，再加苍术，致神迷默默，似睡似醉，头痛偏左，面浮汗闭。值九月初一日，殿撰约拜，恸哭之声彻于房内，病者闻之，渐渐沉重，未刻，神益昏聩，呃逆频频，牙噤筋瘛，小溲一昼夜未通，脉形弦大，启齿视苔黄而满布。医者满坐，咸云宜辛香燥药，佐以参膏，谓湿去则神清，芳香以开窍也。胞弟蔚庭以为药太峻猛，未可草率，急请余议，嘱不必避嫌远疑，而以人命为重，宜别立一方。乃立案云：此湿热内蕴，上蒙清窍，升腾太过，热盛化风，风热相扇，走窜经络，气机不展，呃逆昏聩，治宗徐之才轻可去实之意，使肺气下行，则湿走热尽，风亦安静，叶氏所谓「肺气化则邪亦化也」。用枇杷叶一两五钱、桑枝两许、桑叶、益元散三钱、茵陈、川贝、天虫、豆卷、丝瓜络、旋覆花四钱、蜇头一两等为剂。蔚庭以为药走轻剂，谅无误事，决意服之。质之诸友，亦以为然。果一剂微汗，热势递减，呃忒即止，神识似清；接服二剂，酉刻溲通，热淡语朗，食粥一盂。曰：无恐矣。诘朝复诊，苔色较退，胸烦阵热，筋瘛不休，皮肤觉痒，思食无味，大便亦行，是湿热欲化，肺气肃降之功，胃气欲苏，营卫得流行之象。再加射干、兰叶，以去浊澄清；豆卷易鲜者以疏化酝酿之湿热；去天虫。再二帖，身无所苦，溲淡变匀，面浮全退，改用薄味调养，安静月馀而康健如常。
（案250）陆馨吾夫人。素有脘痛，每得香燥而效数年之久。舌液脱尽，中剥无苔，纳食渐少，尚喜温热，脉形弦细，下利作恶，是木土不和也。授穀芽、金斛、茯、楝、芍、甘、沙、半、丝瓜络、橘饼，脘痛渐轻，恶亦不作，转为纳食作胀，少倾即泄，夜分口乾，饮水不解，是木侮土而土衰，土衰则不运，而津液不上潮矣。即以前方去半、茯、橘，加白米、荷蒂、霍斛三味，各恙皆减，中苔渐布，增入生地、益智，以扶两肾，十馀帖而泄亦不作矣。
（案251）陆星农殿撰夫人。操劳家政，肝木素强，近年得一病，自觉左胁有气氤氲，绊绕脘间，时作上升至膈，则有一线火气贯于咽嗌，即见呛咳连声，痰出甚难，且有血溢或血腥秽气，脉弦苔黄，纳食如常，乃肝火迫金，金被击则鸣也。法宜柔剂熄肝，和阳肃肺，刚燥难投。以沙参、冬瓜子、桑叶、菊花、甘草、竹茹、枇杷叶、川贝母之类，一剂知，二剂平。
（案252）陆宅田妇，年五旬余。素宅中州，附桂为常需之品。今岁壬午，随归太地，吾吴潮湿不比他省，且有鱼盐之利，初见巨蟹，即买食之。食毕腹中微痛，渐渐神惫肢冷，汗多便溏，口苦而渴，一恶即溲，脉来续止不匀，舌苔色白。细审此症，法在不治，良由中气素寒，加以蟹性咸寒，二寒相併，格阳外越，中脘痞塞，升降失司也。危危之际，先用黄土泡汤灌之，以安胃土，一服呕止。后思仲景有云：乾呕哕而手足厥者，橘皮汤主之。胸中懊憹者，栀子豉汤主之。既吐且利，小便复利者，救逆汤主之。疏方以三汤为主：橘皮七钱、栀子五分、炒豆豉三钱、附子五分、龙骨牡蛎各三钱，加黄土以温助脾胃。不一剂，吐泻止，四肢温，小便归正，左脉渐复，惟汗尚未收，加高丽人参五分，汗止而饮食不下，口苦不寐，至夜彻热，旬日不痊。思《内经》有云：九窍不和都属胃病，胃不和则卧不安。腑者，传化物而不藏，以通为用者也。遂用金斛、麦仁、穀芽、半夏、兰叶、茯神等通降阳明，即加饮食，因而大食病复作，用仲景栀子豉枳汤，病愈，随加咳嗽，是邪机出外也。当宣肺以化，三剂而瘳矣。
（案253）陆永候，壬午七月。始由寒热，继则瘅热不寒，刻下肢寒壮热，晡起晨凉，脘间烦闷，小溲红赤，睡则露睛，诊脉右三部濡弦，左人迎肤热灼指，脉略带数，舌苔黄腻。按脉凭症是暑入少阳厥阴也。《内经》曰：夏伤于暑，秋为痎疟。暑者，夏令之正邪也。盖四时之序，其皆顺生，惟夏之交秋则火剋金矣，虽曰有坤土以间之，然热极忽凉火未退而金又受制，故夏日逢庚则为伏，三庚为三伏，是金畏火而渐伏也。立秋以后金气当权，木籍子之势，不肯受制则相哉，战则为疟，所谓「战乎乾也」。今寒来喜呕，热则露睛，肝胆强而有热冲及脾胃之征。脘痞不饥，应期必至，土主信也。为今之计，舍和解安有它法？第《内经》治疟有当其盛时必毁，因其衰时事必大昌之训。注者云：服药忌在发时，宜在衰时，兵家所谓避其锐气，击其坠归也。
川贝母（三钱）　碧玉散（一钱）　竹茹（三钱）　蝉衣（七分）　夏枯花（三钱）　枇杷叶（三钱）　桑叶（三钱）　菊花（三钱）　生姜衣（三分）　金石斛（一钱半）　野白蔷薇花露（二两）　广藿香露（一两半）
连剂和解，果转正疟。盖邪在少阳，少阳为半表半里之部，阴阳游行其间，邪与触遇，为寒为热。今寒热已轻，安寐加谷，汗出至足，谅无反复。再拟前方，佐以扶胃品主之。自当加意珍摄为嘱。前方加宋半夏、生穀芽，去川贝母。
此疟病也，乃夏伤于暑耳。考《内经·疟论》，十二经各有疟状，法当随经而治。故针刺手足十指出血如豆大，立已。随愈期甚速，而其痛甚厉。至仲景氏出，谓疟乃寒热相争，阴阳交错。身中经络，少阳为枢，枢则邪气可出可入，故感症化疟为轻，小柴胡汤为治疟之治法，不可离其范围。方用柴胡提其陷入之邪，性温，而黄芩清之；人参扶正气之不足，性滞，而半夏疏之；生姜、甘、枣和谐营卫之阴阳。盖补正即以驱邪，驱邪亦即护正之谓耳。前因暑邪入里，脘间瀰漫，暂拟升轻清散，脘舒进食，改参扶元之品，得疟止已矣。但当补正，补品呆滞者多，兹择补而不滞者应之，使胃旺纳加，所谓得谷者昌，气血日生，百病摒息。
潞党参（一钱半）　麦冬（一钱半）　穀芽（五钱）　川石斛（三钱）　制半夏（一钱半）　秫米（三钱）　茯苓（三钱）　广藿香（一钱半）　兰草（三钱）　大枣（三枚）　生姜（一片）
此方麦门冬不可去心，张隐菴谓其心根筋连续，能通经络之绝伤，不知陶贞白何故去之？
（案254）张永发，癸未九月。形寒发热无汗，下痢赤白无度，头疼口苦，脘痞纳少，腹不痛，舌苔白。此风邪不外达而下陷也。拟逆流挽舟法治之，邪能出表为安。
防风（一钱半）　炒荆芥（二钱）　大豆卷（五钱）　苏叶（一钱）　广藿梗（三钱）　金银花（一钱半）　炒建曲（四钱）　炒山楂（三钱）　白头翁（二钱）　鲜荷叶（三钱）　鲜荷梗（二尺）

卷七  ***************************
（案255）唐少渊令正，戊寅，北漳泾。感受新凉，伏暑随发，自投清泄消补均皆弗效。身热无汗，时淡时炽，寐中谵语，即服清心，驯致热如炽炭，足冷似冰，面赤如涂赭，唇焦而且黑，口渴腹满，便秘太息，痰涎上泛，脉形左微右大，沉部搏指。此暑蕴太盛，少阳阳明为病，因循致剧也。考仲祖有表里两解之大柴胡汤，素体不足之躯，仿其意为之。
青蒿（三钱）　全瓜蒌（八钱）　干藿斛（三钱）　川贝（三钱）　豆豉（四钱）　咸苁蓉（三钱）　枇杷叶（一两）　桑叶（三钱）　薄荷（六分）　野白蔷薇花露（二两）
昨投表里双解，诸症皆减，大便未通。再拟原方减辛散，增咸苦下降，若得更衣，上泛之痰可从下降矣。前方去豉、薄，加旋覆花、杏仁。
便仍未通，热势更炽，汗液微出，寐仍谵言，胸闷不食，耳聋口渴，舌红苔黄，津泽全无平明，面赤神烦，痰升作恶，伏邪恋久，阳明腑实。治以清化，双解表里。
鲜石斛（五钱）　蝉衣（五分）　瓜蒌皮（一两）　佛手（一钱）　白知母（三钱）　桑叶（三钱）　碧玉散（七分）　宋夏（一钱）　夏枯花（三钱）　稻叶（一两）　枇杷叶（五钱）
便仍未通，热势似减，阳明腑实，宗仲祖法变体应之。
瓜娄皮（一两）　鲜石斛（五钱）　川贝（三钱）　知母（三钱）　元明粉（一钱半）　二生稻（一两）　桑叶（一钱半）　夏枯花（三钱）　栝楼根（一钱半）　碧玉散（七分）　白荷花露（二两）
三投清泄通腑，连得矢气数枚，便虽未通，寐中安稳如常，微汗，高热渐淡，口乾甘苦，黄苔较淡，余氛未靖，胃气大困，法当清养兼施，是一以渥余氛，一以苏胃困耳。
鲜石斛（五钱）　金石斛（一钱半）　桑叶（三钱）　二生稻（一两）　川贝（三钱）　大麦仁（五钱）　茯神（二钱）　鲜竹沥（二两）　花粉（三钱）　瓜蒌皮（三钱）　知母（三钱）　鲜佩兰（一钱半）　佛手（一钱）
各恙皆安，白㾦层布，口甜腹鸣，脉数舌乾。胃液来复，肺气自肃，所遗之邪无容留而外出，诚愈征也。
二生稻（二两）　大麦仁（一两）　鲜佛手（一钱）　枇杷叶（一两）　甜杏仁（五钱）
（案256）张小轩，南码头。初起伤风鼻塞，咳嗽有血，点在痰中而色紫，投和木肃金，咳血未止，脉仍洪弦。拟平肝降逆。
石决明（五钱）　旋覆花（三钱）　杏仁（三钱）　白前（二钱）　代赭石（三钱）　白石英（三钱）　新绛（五分，炒）　桑叶（一钱半）　冬瓜子（五钱）　丝瓜络（三钱）　甘草（五分）　欢皮（三钱）
咳血渐见鲜红，脉平溲淡。
侧柏叶炭（三钱）　竹茹（三钱）　穀芽（五钱）　藕节（五枚）　蛤粉阿胶（二钱）　赭石（三钱）　川石斛（三钱）　野田三七（七分）　芩炭（一钱）　冬瓜子（三钱）
血止，晨呛未除，纳穀稍安，胃虚火逆，宜麦门冬汤止逆下气。
麦冬（一钱半）　生甘草（五分）　金石斛（三钱）　茯神（三钱）　沙参（三钱）　冬瓜子（三钱）　宋半夏（五分）　白米（一合）　甜杏仁（三钱）　牛蒡子（三钱）
咳呛止，去南沙参，加西洋参。
（案257）罗少耕室，蓬莱镇。因癸水不调，来且腹痛，自服九制香附丸以温通，致黄带绵绵而下，腰脊酸楚，日晡小腹坠胀，耳鸣，脉不扬，舌苔白。八脉皆亏，治宗叶氏温柔涩法。
杜仲（三钱）　海螵蛸（三钱）　潞党参（三钱）　茯神（三钱）　牡蛎（五钱）　桑螵蛸（三钱）　西黄耆（三钱）　山药（三钱）　黑豆皮（三钱）　炒穀芽（五钱）
（案258）何芳英，橱头泾。问得因跌伤，遂酒服不经方，下咽少顷，胸中舌上麻木而痛，汤水难入，面赤音闪，一字不可辨，大便下血，呕恶脘痞，脉数大，苔黄厚，中毒也。用寇氏法。
甘中黄（一钱半）　绿豆衣（五钱）　贯众（三钱）　豆豉（三钱）　金银花（三钱）　川黄连（三分）　青黛（三分）　元参（五钱）　地丁草（一两）
一剂愈。
（案259）罗少耕。突起腰痛偏左已三日矣，时止时作，左关弦劲而数，纳食动作如常，斯乃肝胆相火内煽。治当苦寒折降之。
龙胆草（七分）　川楝子（二钱）　茯神（三钱）　草梢（三分）　生首乌（五钱）　川石斛（三钱）　瓜蒌皮（三钱）　淡苁蓉（二钱）　女贞子（一钱半）　柏子仁（三钱）
一帖痛止，依原方加减主之。加生地，去龙胆草。
（案260）杨小云，西门外。进仲景李根皮法，伏梁奔豚稍安，呵欠则脐下冷气上升，直至于咽，脉数苔黄，乃胆火也，拟折降之。本方去葛根，加金铃子。
阴分素亏则相火自旺，火性炎上，故其气上冲也，仍当折伏之。
黄柏（七分）　丹皮（一钱半）　磁石（三钱）　海蜇（五钱）　龙胆（五分）　桑叶（一钱半）　龟甲（五钱）　藕肉（一两）　李根白皮（五钱）　辰茯神（一钱半）　生穀芽（五钱）
诸候渐平，原方守服。
生首乌（三钱）　南沙参（三钱）　猪胆（一枚）　穀芽（五钱）　生枣仁（一钱半）　李根皮（五钱）　桑叶（一钱半）　郁李仁（一钱半）　云茯神（一钱半）　丹皮（一钱半）
（案261）陆炽夫，住王宅。前年愈三旬，体素丰腴，性恋温柔，加以诵读太过，心神肾精俱伤。壬午二月患心神恍惚，即请医，治用熟地、牛膝、龟、鹿等味。医云：元气大虚，阴阳交脱。见其方案危急，心中惶惶，服药后精流如注，少顷面赤汗淋，足冷至膝，神识无主，或诵读文章，或哭或笑，乃延所亲嘉邑黄翰卿诊，用大剂救逆加附子，流精得止，汗不肯收，神狂，扬手掷足，不知人事，饮食亦废。至足冷面赤突至则神狂益甚，坐起殴人。黄云：阳气虽回，尚未稳妥。因荐余同议，乃于前方去桂、附、炮姜，加小麦、白芍、百合、莲子、磁朱等，三剂狂定而默默不语；佐以化痰，如姜沥、竹黄，廿剂而神清能语，渐思饮食。盖是症也，素体丰腴，外有馀而内不足，房室竭其肾精，诵读伤劳其神而耗其气，三宝皆虚。医者但知虚则用补，参地归膝是补，不知虚固当补，而房劳为患，精已伤矣，岂容牛膝之滑？丰腴之体，气阳亏矣，岂容参地之腻？汗淋精滑不亦宜乎。幸得救逆汤立挽垂绝之阳，所以未致性命付之乌有。然阳虽已回，不得阴精以涵之，仍有阳从上越之虑。不观古人阳欲上脱阴下吸之，阴欲下脱阳上吸之之论乎？故选用甘、麦、龙、蛎、莲、桃、冬、枣、磁、朱、参、芍、杞、龟等类滋阴以潜阳，涩精以敛汗，不及百剂，果获全功，神思如昔。询其病中诸事，皆不能自知，岂非精竭而神无依附哉？神清后，左肢痿废，指尖时木，或麻或肿，乃血液不荣筋骨，而痰饮阻滞枢机，以其体丰故也。疏以桑枝、竹沥、络石、参、乳、蒲、桃为膏，日服，至十一月废肢亦起。拟膏方调理而健。甲申春月偶患鼻塞咳呛，血从痰出，自以为痨病也，日用燕窝、山药、白芨、阿胶，愈止愈多，诊脉时述因出外而得。曰：无恐也，此乃风温入肺。叶氏所谓「上焦病」也。呛血者，咳破肺络耳。若因循误治，成痨亦不远矣。遂以桑菊饮出入，五帖而咳血咸止，其头上汗出，时时惊悸，是属正虚痰盛，阳气上升，法当扶正化痰，介属潜阳，另方录下。
南沙参　蛤壳　飞辰砂　川贝　西洋参　牡蛎　灵磁石　竹茹
（案262）傅席儒正。壮热神烦，脘痞且痛，口腻呕吐，太息连声，自投和中泄表，热愈炽而呕愈甚，且加气升痰泛，人不了了，诊脉右关弦数，左部细数，舌苔糙腻。此气机郁结，木土不和，而暑邪内扰也。清泄和中舒郁为治，望其转疟。
豆豉（四钱）　蝉衣（七分）　左金丸（三分）　瓜蒌皮（四钱）　山栀（五分）　佛手（七分）　川楝子（一钱半）　枳壳汁（四分）　桑叶（三钱）　藿香（二钱）　宋半夏（一钱半）　梅花（二钱）
呕止脘舒，疟来寒轻热重，清泄两阳为治。
青蒿（三钱）　宋半夏（一钱半）　蝉衣（七分）　郁金（一钱半）　豆卷（三钱）　碧玉散（一钱半）　藿香（一钱半）　桑叶（三钱）　鲜佛手（一钱）　野白蔷薇花露（二两）
（案263）汪松。下痢色如桃花，腹痛绵绵不爽，舌黄干，中有灰苔，身发热，恶渴不纳，伏邪晚发，噤口痢也。勉拟清化治之。
白头翁（三钱）　冬瓜皮（四钱）　黄芩（一钱半）　佛手（一钱半）　金石斛（二钱）　金银花（一钱半）　姜衣（三分）　蔷薇露（一两半）　二生稻（一两）　北秦皮（二钱）　豆卷（三钱）
下痢止，白㾦见，夜热早凉，形肿，治以两和。
鸡苏散（一钱半）　姜衣（三分）　鳖甲（三钱）　五加皮（五钱）　桑叶（三钱）　银柴胡（七分）　蝉衣（五分，炒）　冬瓜皮（三钱）　穀芽（五钱）　大豆卷（三钱）　青蒿（三钱）
（案264）杨奔室，庚辰，北港。半产五朝，恶露少降，腹中攻痛，下利褐色，不纳作恶，面赤口苦，脉细苔黄，音低神惫。气血不通，兼吸时邪，且拟逐邪化瘀为治。
郁金（二钱）　丹参（三钱）　香附（三钱）　金石斛（一钱半）　降香（五钱）　滑石（三钱）　楝实（一钱半）　伏龙肝（一两）　泽兰（一钱半）　穀芽（五钱）
腹痛尤甚，仍主通瘀，前方去滑、楝，加失笑散。
腹痛未止，右尺紧数，腹皮甲错，泻出黑水，不食不饮，苔色薄黄，瘀血内结，肠痈之象。宗《金匮》丹皮汤意。
牡丹皮（一钱半）　苡仁（三钱）　五灵脂（一钱半）　灯心（四分）　甜瓜子（三钱）　归尾（一钱半）　全丹参（一钱半）　金斛（一钱半）　败酱草（三钱）　血珀（三分，冲）　台乌药（三分，摩、冲）　穀芽（五钱）
小产后腹痛，进仲圣法痛止能食，停药二候。近因起榻动劳，身热头汗，腰痛腹疼，疼则下利，口腻脘痞，舌苔糙厚，不食，脉弦。暑邪损胎，究竟馀邪尚伏，乘劳又发耳，虽久仍当搜逐。
豆豉　桑叶　金石斛　佛手　青蒿　佩兰　宋半夏　穀芽
汗出通身，诸候悉平，邪已清而虚未复，薄味清养足矣。
金石斛　茯神　宋半夏　桑叶　生穀芽　佛手　冬瓜子　豆豉
（案265）邹祥元母，庚辰，衬岗西市。始由足疡，疡甫痊愈，自汗如浴，寐欲醒时，热从背脊而升，上至巅顶，神瞀若厥，自汗愈多，日晡微寒身热，红白疹点密布，不饥不纳不便，作呕作恶频频，脉形濡弦，舌苔黄腻，此乃下焦湿积久而化热，上蒸心肺，阴阳失和，气机窒塞。实表补敛固谬，但清其热亦左，第宜清展气机，淡渗化湿，俾大气一转，湿化热驱矣。
枇杷叶（七钱）　苡仁（三钱）　宋半夏（一钱半）　黄芩（一钱半）　飞滑石（三钱）　藿香（二钱）　金石斛（一钱半）　姜皮（三分）　二生稻（五钱）　桑叶（三钱）
投清展气机，红白疹子层布，寒热呕痞全除，便通溲多，纳加味美，运化颇迟，苔化糙腻，腹鸣幽幽，自汗亦止，湿热虽去未净，元气日渐残疲。且拟扶正为君，化邪为辅，是兵家强主弱客之计焉。
西洋参（七分）　于术（一钱）　苡仁（三钱）　金石斛（一钱半）　辰茯神（三钱）　杏仁（三钱）　桑叶（三钱）　宋半夏（一钱半）　炒穀芽（七钱）　兰叶（三钱）
（案266）黄龙室，戊寅三月，横塘。始由头痛，旋即灼热少汗，适值经转，神昏谵狂，面赤便泄，腹中胀闷，关脉实大，舌苔中黄，口渴作呕。温邪袭入血室也，活血散邪为治。
全丹参（三钱）　羚羊角（三钱）　薄荷（五分）　桑叶（三钱）　广郁金（二钱）　枇杷叶（五钱）　元参（五钱）　连翘（三钱）　紫金皮（三钱）　鲜石斛（五钱）　白薇（二钱）
昨投清营活血泄热救津，神识已清，齿焦亦去，略能受纳麦汤，微汗，热仍不淡，右关之脉未平，舌绛苔黄少泽。温邪有转出之机，胃津仍未回覆，尚有逆去宫城之险，回津化热治之，再效方吉。
牛蒡子（一钱半）　苇根（一两）　元参（四钱）　羚羊角（二钱半）　鲜沙参（五钱）　糯秧（二两）　薄荷（四分）　生甘草（四分）　干藿斛（四钱）　知母（二钱）　白薇（一钱半）　枇杷叶（五钱）
诸症悉减，加茯神一钱半、竹叶一钱半。
屡投复液回津，诸症渐平，但热淡未清，左脉不靖，尚有馀烟复燃之虞。再拟甘寒法以渥之，然饮食调养尤当于药饵之先。
西洋参（一钱）　地丁草（三钱）　茯神（一钱半）　穀芽（一两）　川石斛（五钱）　天门冬（一钱）　竹叶（三钱）　扁豆皮（一钱半）　生甘草（五分）　元参（三钱）
（案267）沉志子，三家村。疟后肿，肿复泻，面白舌糙。暑湿犹存，土虚湿胜，始拟剿抚互施。
伏龙肝（一钱半）　苡仁（三钱）　佛手（一钱）　茯苓（三钱）　于邑术（一钱半）　穀芽（七钱）　豆卷（三钱）　荷叶（三钱）　荷梗（一尺）　金石斛（二钱）　藿香（一钱半）　青蒿（二钱）
（案268）顾润卿，戊寅，小连泾。思为脾志，心主藏神，神思过用，肝脾相剋，心肾俱伤，面油自汗，呼吸胁痛难支，甚至昏迷欲厥，不纳溲少，脉形弦实，寒热日作，已入怯症之条矣。上下交损，治当砥柱中流，即《内经》「调以甘药」之旨。
党参（二钱）　砂仁（三分）　沉水香（四分）　宋半夏（一钱）　甘草（四分）　赤芍（一钱）　合欢皮（三钱）　夜交藤（五钱）　茯神（一钱半）　香附（四钱）　炒穀芽（一两）　北秫米（三钱）　远志（七分）　胡桃（二枚，带壳）　五加皮（七钱）
肝脾相剋，心肾交伤，服培土之品，作中流之砥柱，呼吸渐长，面浮亦退，各恙皆见松动，已合病机，依原进步可也，危证转关，一切小心调摄要紧。
西砂仁（三分）　茯神（三钱）　夜交藤（五钱）　合欢皮（三钱）　西党参（二钱半）　香附（三钱）　五加皮（五钱）　胡桃（二枚）　水炙草（五分）　远志（七分）　绿萼白梅花（一钱）　冬虫夏草（五分）
培脾舒肝，悦神安肾，寐安吸长加纳，诸苦立释，再以原方增减主之，自当省思，益精神，节饮食，适寒温，可免反复之险。
潞党参（三钱）　归身（二钱）　莲子（五钱）　银柴胡（五分）　于术（一钱）　远志（五分）　香附（三钱）　生穀芽（五钱）　五加皮（五钱）　茯神（三钱）
（案269）吴贞石，南码头。疟后痢，痢后疟，疟又转痢，医者过投分利，遂加精滑，送便努力，精流益甚，舌光脉大。久利阴亏，肾气不摄，治以摄纳填阴法。
五花龙骨（三钱）　白芍（二钱）　生地（三钱）　荷蒂（一枚）　左生牡蛎（七钱）　黄柏（二钱）　草梢（五分）　糠米（一合）　石莲子（五钱）
（案270）大凡一病必有正面，有反面。馀十六岁时，见山川坛苏姓一妪鼻渊头昏，臂痈溃出脓水，太城内外科屡治皆无寸效。延至年馀，人日倦怠，诊得尺部细数，即用六味地黄丸，不一月而愈。同时，陆婶孃亦患鼻渊，色淡，年高，竟不劳思索，书六味地黄丸亦愈。可见鼻渊亦不竟胆热移脑之一端也。
（案271）同治十年仲夏，南门外叶姓一小儿约十岁许，身热汗无，管青迈日日诊脉，多投汗剂，或开肺生津，汗终不出，人气日疲，延及半月，病家以为无生理矣，乃请贺舍裴兰坡诊视。诊毕，曰：此正虚不能托邪外出也。即于管医方中加西洋人参三钱，一剂，汗出疹布，再剂热退安穀。余闻色舞，随笔记之，以作临症之一助云。
（案272）陆眉五。壬午年中秋后，忽然患疟，初起寒热式微，第三班热时，发痉而热反退，肢节能屈不能伸，角弓反张，目暗昏运，太息连声，其势甚厉，半夜速诊，脉来弦劲，急以生天虫一两、桑枝五两、羚羊角二钱、川贝母五钱、丝瓜络一两、夏枯草三钱、甘草二钱，急火煎服一剂，痉定；再剂而疟止矣。此仲景所谓「厥阴之为病，先厥后热」之类。厥者尽也，邪至厥阴不复他传，进则厥而不返，退则厥返而病亦愈矣。生死交关之处，医者于厥阴一经岂可不再三详审乎？
（案273）杨英母，丁丑三月，南码头。壮热无汗，上喘咳，下滑泄，腹中阵痛，头疼口渴，唇焦齿乾，鼻煤不食，脉素细小，左部稍弦，舌色微红，苔黄无泽。风温烁津，表里皆病，危险症也，拟泄表生津和中为治。
鲜石斛（七钱）　豆豉（四钱）　生穀芽（五钱）　蔗汁磨冲香附（五分）　鲜沙参（四钱）　甘草（五分）　牛蒡子（三钱）　羚角片（二钱）　川贝（三钱）　扁豆皮（四钱）　杏仁（三钱）
诸证皆退，养胃阴以善后。前方去豆豉、牛蒡子，加枇杷叶、茯神。
（案274）沉，左，十二月。灼热少汗，两胁刺痛，喘咳鼻扇，痰声如锯，舌绛，苔糙，脉形弦数。风火交织，急宜清泄，庶免逆走宫城之险。
羚羊角　牛蒡子　杏仁　翘心　川贝母　丝瓜络　桑叶　茅根　马兜铃　旋覆花　薄荷　芦根
（案275）谭，左，十一月。灼热少汗，气喘咳嗽，痰声如吼，两胁赤痛，鼻扇鼻衄，面红目赤，夜则神昏谵语，脉弦数大，舌红苔黄。风温内扰，引动木火，火旺囚金，金失清肃，拟清热熄风为治，邪从卫泄方妥。
羚羊角　连翘　茅根　牛蒡子　枇杷叶　杏仁　薄荷　紫荆皮　石菖蒲　川贝　桑叶　旋覆花　竹二青
又，去菖。
（案276）陆，左，二月。壮热有汗，面赤神迷，频频呕恶，脉浮数，舌红苔白。温邪内蕴，肝胃不和，拟昌阳泻心法。
鲜石菖蒲（八分）　左金丸（三钱）　豆豉（五钱）　鲜竹二青（一两）　焦山栀（三钱）　郁金（一钱半）　煅石决明（一两）　碧玉散（六钱）　制半夏（三钱）　瓜蒌皮（三钱）
（案277）姚，左，三月。壮热，咽喉腐烂，气促音哑，时昏厥，痧子陷入。毒火燔灼，勉拟缪氏搜邪解毒法应之。
蝉衣（一钱半）　穿山甲（一钱半）　银花（五钱）　薄荷（三分）　制蚕（三钱）　犀角尖（六分）　石膏（三钱）　连翘（三钱）　甘草（一钱）　炒猪屎（四钱）
进缪氏法，痧有外达之机。原方守服，加射干一钱半、炒大力子三钱、川贝四钱、马勃二钱、贯众三钱，易甘中黄一钱半，去甘草、天虫。
馀邪郁肺，气喘鼻扇，咳嗽痰稠，治以轻可去实。
枇杷叶　川贝　牛蒡子　苇茎　杏仁　冬瓜子　射干　竹茹　前胡　金银花　桑叶
（案278）赵，右。咳嗽痰臭，寒热时形，右胁结块且痛，风温久郁肺经，将成息贲，治以宣泄。
桑叶（三钱）　海浮石（三钱）　甘草节（四分）　前胡（一钱半）　杏仁（三钱）　旋覆花（一钱半）　枇杷叶（四钱）　桔梗（四分）　连翘（一钱半）　牛蒡子（三钱）　带子丝瓜络（四钱）
（案279）陈达道。灼热少汗，喘咳痰黄，目赤鼻煤，脘痛拒按，胁疼如刺，颧红，便秘溲热，脉左细弦、右滑，俱数，舌红苔白厚腻。风温烁肺，食滞中焦，治以清泄。
桑叶（四钱）　羚羊角（二钱）　鸡苏散（三钱）　前胡（一钱半）　旋覆花（三钱）　枇杷叶（五钱）　蒌皮（四钱）　川贝（三钱）　淡海蜇（五钱）　鲜莱菔（五钱）　杏仁（三钱）
汗出热淡，喘止痛定，咳嗽痰黄，神呆不渴，脉舌如前，邪势较衰，再拟前方出入。加连翘三钱、鲜石菖蒲七分、冬瓜子三钱，去前胡。
诸症渐退，脉形弦滑且劲，舌苔灰厚而腻，痰热阻塞气机，治以肃降法。
海蛤壳　旋覆花　海蜇　川贝　鲜莱菔　羚羊角　桑叶　杏仁
（案280）任，左。抬肩鼻扇，喘嗽不能卧息，脘痛拒按，额汗时多时少，大便不爽，小溲色赤，昨增身热咽疼，脉浮滑带数，舌苔薄黄。风温夹食，肺胃之气不降，暂拟泄邪化滞。
桑叶（三钱）　旋覆花（三钱）　宋半夏（一钱半）　蒌皮（五钱）　杏仁（三钱）　葶苈子（一钱半）　元明粉（一钱半）　竹茹（一钱半）　天虫（三钱）　枇杷叶（五钱）　枳实（一钱半）　香附（一钱半）　焦穀芽（五钱）
诸症皆平，惟脘痞不舒，纳食难运，足肿脉微，脾虚健运少力，枳术丸主之。
（案281）王，右。初病头痛鼻塞，咳嗽频频，继而吐泻交作，口渴不纳，脉形浮数，凛寒灼热，神倦汗无，舌尖红，苔黄。风温扰乱肺胃之故。花甲际此，最为难治。
豆豉　竹茹　枇杷叶　连翘壳　山栀　苇根　大力子　薄荷　蚕矢　川贝　羚羊角　老桑叶
得汗热淡，吐泻皆定，咳嗽亦减，口不渴，纳食进，再以前方出入。
加前胡（一钱半）、黄芩（一钱半）、穀芽（三钱），去苇根、连翘、蚕矢
（案282）张奎。灼热无汗，肢痉胁疼，咳嗽，痰中有血，夜即神昏谵语，口苦纳微，头痛作恶，脉形弦数，舌赤苔黄。风火内炽，表里交病，拟用双解法。
羚羊角（三钱）　旋覆花（一钱半）　菊花（三钱）　钩藤（三钱）　大力子（四钱）　薄荷叶（七分）　前胡（一钱半）　豆豉（四钱）　枇杷叶（五钱）　黑山栀（七分）　竹茹（三钱）　连翘（三钱）　老桑叶（三钱）
（案283）周照，正月，管门泾。素有脚气，时痛时休，痛则红肿，休则溃烂，此湿热下注也。今者吸受风温，肺胃受邪，渐逼心营，致灼热少汗，咳痰有血，头疼口渴，频饮不解，吐利血水，神迷舌强，脚气亦欲上冲，脉形洪数，舌边尖色绛，中黄根黑。考古清络热必兼芳香开里窍，以清神识，冀内闭得开幸甚。
至宝丹（一粒）　连翘（三钱）　川贝母（五钱）　竹茹（一两）　羚羊角（三钱）　银花（三钱）　淡豆豉（四钱）　苇根（三两）　鲜生地（七钱）　黄芩（一钱半）　焦山栀（一钱半）　桑叶（三钱）　原蚕矢（三钱）
进芳香开窍法，神清血止，热退汗出，吐泻渐定，风温渐退，湿火尚存。前方加滑石，去生地、至宝丹。
（案284）张万年，初起胁痛呕吐，咳嗽痰中有血，身热有汗不解，二便皆秘。刻下脘腹满痛难支，寐则谵语喃喃，颧红唇裂，脉形数大，舌红，苔灰少泽。风温内结，热久则太阳阳明失下降之司，拟导赤承气法主之。
木通（一钱半）　淡竹叶（三钱）　油归须（三钱）　枳实（二分，冲）　草梢（一钱）　鲜沙参（四钱）　元明粉（三钱）　厚朴汁（二分）　灯心（三尺）　鲜生地（五钱）　生大黄（三钱，浸汁冲，渣入煎）
（案285）周，左。壮热有汗，医投温散，汗仍不出，身见红斑，头疼胁痛，咳嗽气喘，夜则神昏谵语，脉来弦数而大，舌赤灰黄，目红唇燥，齿上血瓣。热毒深入阳明营分，最为危候。勉拟凉营解毒法治之。
羚羊角（一钱半）　元参（三钱）　鲜生地（五钱）　银花（三钱）　犀角汁（冲，三分）　薄荷（三分）　川贝母（三钱）　大青（一钱半）　地丁草（四钱）　竹心（三十枚）　石菖蒲（七分）　连翘（三钱）　淡豆豉（四钱）　苇根（一两）
汗透热淡，神清。照方加玉泉散、焦山栀，去犀角汁、竹心、菖蒲、地丁、川贝母。
（案286）胡荣。神昏而笑，撮空痉厥，痰喘便泄，脉弦数。风温传入厥阴，治以熄风开窍。
羚羊角（三钱）　天竹黄（一钱半）　元参（五钱）　钩钩（三钱）　石决明（一两）　龙齿（三钱）　至宝丹（一粒）　川贝（三钱）　鲜菖蒲（一钱半）　连翘心（三钱）
又，去至宝丹、石菖蒲，加桑叶。
（案287）倪，左，十一月。发热无汗已延二候，头痛喘咳，鼻扇作呕，夜即神昏谵语，左胁刺痛，疟母乘机作胀，泄泻溲涩，脉形弦数而浮，舌边红，苔白，口渴。温邪内陷，勉宗西昌逆流挽舟意应之。
薄荷（八分）　豆豉（四钱）　大力子（三钱）　扁豆皮（四钱）　山栀（八分）　川贝（二钱半）　鲜石菖蒲（一钱）　旋覆花（八分）　穀芽（四钱）　竹茹（三钱）　牛黄丸（一粒）　天竹黄（一钱半）
馀热未清，昏谵呕泄已止，脘胁胀痛亦减，喘咳颧红，脉来弦数。痰热内盛，仿孟英清展气机治，谅可化疟而解。
旋覆花（一钱半）　地慄（三枚）　蛤壳（七钱）　扁豆皮（三钱）　杏仁霜（三钱）　海蜇（五钱）　桑叶（三钱）　白茯神（三钱）　枇杷叶（三钱）　川贝（三钱）　竹茹（一钱半）　生香附（一钱半）　穀芽（五钱）　菊花（三钱）
寒热如疟，治以和化，加青蒿、大豆卷，去雪羹。
（案288）包月亭，正月，南码头。疮家感受风温本不可汗，医者昧此而误汗之，致壮热有汗，二便不解，身发赤点如豆，不纳，鼻乾口渴，脉数舌红。治以清化，佐以解毒。
金银花（三钱）　连翘（二钱）　大黄（三钱）　生草梢（五分）　绿豆皮（三钱）　丹皮（一钱半）　灯心（五分）　生首乌（四钱）　西琥珀（五分）　通草（七分）　茅根（四钱）　全瓜蒌（四钱）
点退便通，壮热亦解。
生穀芽　归须　金铃子　银花　炒槐花　萆薢　仙遗粮　绿豆　细木通　龙胆　海金砂
（案289）曹芝岩女，蟠龙镇。始病发热畏风，脘痞咳嗽，遍身疹点隐约，医进消导，温升神狂汗止，脉洪且数，舌绛而干。风温内炽劫津，拟复液回津，佐以清宫法。
鲜石斛（四两）　苇根（二两）　桑叶（三钱）　连翘心（三钱）　鲜生地（四两）　竹叶（四十叶）　湖丹皮（三钱）　牛黄（四分）　鲜沙参（四两）　银花（四钱）　甘蔗汁（一碗）　琥珀（五分）　石菖蒲（七分）　犀角（七分）　元参心（五钱）
三剂愈。
（案290）熊，左，十月。壮热无汗，一身麻木，不纳不饥不便，舌乾绛，左脉弦劲且数，右部细濡。风火内煽，恐其痉厥，拟泄风清火治。
羚羊角（三钱）　桑叶（三钱）　蝉衣（一钱）　石决明（五钱）　鲜石斛（五钱）　秦艽（一钱半）　薄荷（八分）　芽根肉（五钱）　生天虫（三钱）　蚕矢（三钱）　生穀芽（五钱）
汗出热退，脐间麻木，咳嗽痰稠，原方加减主之。前方去蝉、薄，加川贝、杏仁。
（案291）谢，右。壮热有汗，痧点密布，咽疼喘咳，纳微便闭，神识时昏，口渴唇乾，经水适断，脉形弦数，舌绛无苔。风温热毒由气入血，且拟清透。
羚羊角（三钱）　桑叶（三钱）　连翘心（三钱）　生草（五分）　金银花（一钱半）　丹皮（三钱）　牛蒡子（四钱）　川贝（三钱）　枇杷叶（七钱）　苇根（一两五钱）　杏仁（三钱）
（案292）龚奂，管门泾。突然腹痛，吐泻交作，耳鸣眩晕，四肢麻冷筋缩，时时昏厥。风温夹秽入里，挥霍撩乱莫御，勉用孟英定乱法。
桑叶　豆豉　左金丸　生苡仁　菊花　焦栀　蒲公英　紫菜　蚕砂　竹茹　法半夏
又，加佩兰、香附。
（案293）苏，左，十二月，黄姑塘。风毒内扰，心营热甚，灼热少汗，头疼咳嗽，神昏谵语，口乾，下利癖，手肿痛，脉形浮弦，舌苔乾白。津液亦受劫矣，难治之症也。
鲜生地（一两）　至宝丹（一粒）　元参（三钱）　银花（一钱半）　薄荷叶（一钱）　紫荆皮（二钱）　茅根（五钱）　苇根（五钱）　羚羊角（三钱）　生草节（七分）　川贝（四钱）　丹皮（一钱半）
温邪两燔气血，以双清气血治之，去至宝丹。
（案294）耿，右，十二月，徐河湾。始由耳间肿痛流脓，壮热汗不解，颊车开合失利，头胀，咳嗽不爽，小腹攻痛，舌红苔黄，脉形弦数。风邪内入，胆火上逆，清熄为治。
桑叶（三钱）　牛蒡子（三钱）　苦丁茶（一钱半）　蝉衣（五分）　菊花（三钱）　羚羊角（二钱半）　连翘壳（一钱半）　殭蚕（二钱）　通草（五分）　香附汁（五分）　象贝（一钱半）
（案295）李，右。身热廿日，神识时狂，肢痉撮空，目直视而面赤唇乾，脉弦数，舌红苔黄。温邪动肝，内风横沸，治以熄风泄热。
天麻（一钱半）　羚羊角（二钱）　桑叶（三钱）　全当归（三钱）　天虫（三钱）　石菖蒲（七分）　香附（三钱）　嫩白薇（三钱）　远志（七分）　石决明（一两）　茯神（三钱）　温钩藤（四钱）
诸恙悉平，仍拟清泄，去二石，加菊花、丹皮。
（案296）顾，左，苏家角。毒火内燔，痧见覆隐，壮热咽疼，二便皆秘，喘咳痰稠，牙龈流血，烂溃气秽，脉数，舌黄。证属难治，勉用缪氏法以图万一。
犀角尖（四分）　鲜生地（七钱）　中黄（一钱半）　元参（四钱）　生大黄（三钱）　川贝母（三钱）　石膏（七钱）　射干（五分）　牛蒡子（五钱）　炒猪矢（四钱）　贯众（三钱）
连服二剂，各恙改半，自宜静调，不致再缩加剧。
桑叶　鲜沙参　大黄　牛蒡子　黄芩　川贝母　中黄　金银花　元参　绿豆

卷八  ***************************
（案297）薛鉴泉令正，九月。子母疟，热时神昏糊语，今年寒热更重，神昏作呕，气喘鼻扇，脉滑数，苔黄腻。湿痰内盛，邪伏肺肝，金木交战不息，治以和化。
石菖蒲（七分）　鲜竹茹（三钱）　地慄（一两）　桑叶（三钱）　陈胆星（七分）　竹沥半夏（三钱）　海蜇（一两）　黄芩（一钱半）　旋覆花（三钱）　天竹黄（一钱半）　蒌皮（四钱）　碧玉散（三钱）
二服愈。
十一月。虐后痢，痢后虐，刻下但热无汗，时时昏厥，腹痛便难，频频呕恶，舌苔黄，脉沉弦。伏邪恋于太阳、阳明、少阳表里之间，治以大柴胡法，解其表里之邪。
青蒿（三钱）　制半夏（三钱）　党参（一钱）　当归（二钱）　姜衣（五分）　枳实（七分）　大黄（三钱）　桑叶（三钱）　黄芩（一钱半）　西赤芍（二钱）　甘草（五分）
下宿垢颇多，寒热减其大半，病久正虚，用何人追虐以扶本制邪。
何首乌（四钱）　姜衣（三分）　牛膝炭（一分）　青蒿（三钱）　潞党参（二钱）　鳖甲（三钱）　鲜佛手（一钱）　稻叶（一两）　全当归（二钱）　茯神（三钱）
病后气不摄血，易感时邪，漏下赤白，左寸微细，治以调补。
防风（四分）　党参（二钱半）　白芍（一钱半）　当归（一钱半）　石斛（三钱）　黄耆（一钱半）　茯神（二钱半）　香附（一钱半）　生地（三钱）　贯众（三钱，炒炭）
（案298）陈兴宗，四月。壮热有汗，头重脘痞，咳嗽痰稠，溲热茎痛，腹鸣，脉软，舌红光亮。温邪郁久化热，热久动湿，治不中肯，胃阴反耗，且拟利湿养津，用仲景法。
滑石（四钱）　鲜石斛（五钱）　杏仁（四钱）　枳枸子（四钱）　阿胶（一钱半）　冬瓜皮子（合六钱）　佩兰（一钱半）　穀芽（七钱）　连翘（三钱）　枇杷叶（五钱）　芦根（七钱）
诸症皆愈，多食甜腻致脘腹痞满不爽，宜苦辛开降。前方去阿胶，加川连、川朴、蒌皮、半夏。
（案299）管少泉（茂才）令郎讷之，年未冠。夏末秋初患疟，自知暑湿，进清化之品，神昏不语，两目直视，脉象芤大，舌无华色，苔黑且干。邀余同议沙参白虎合牛黄丸，按脉凭证，十分中肯，而服后病势更危，到四鼓时，身僵如尸，肢末失温，举家惶惶。切脉尚芤，思《脉诀》云：芤主失血。遂询其曾见血否？答云：鼻血盈碗，前三天见过。余喜曰：无恐也！此是气分之热由血去舍空而逆传营中耳。即以鲜生地五两煎汤，调紫雪丹五分灌之，天明神清热淡，剂以气血两清而愈。
（案300）白衣庵本师太，年三十许。同治甲戌十月中旬患牙宣出血如泉，不痛。医投泻火敛补。延至光绪丁丑三月，其血愈多，兼感时邪，凌秀甫用清肝化邪之品，诸恙渐平，劳神太过，背寒身热，时盛时衰，心嘈不寐，咽痒咳呛，足冷至膝，耳鸣头眩，再投前方不效，而反呕吐苦水，色如胆汁，脉形右关弦大，尺部如无，左尺细数，关脉细弦。余曰：此木失血养，冲胃击肺，是震下之阳，坎中之阳孤飞于上，所谓龙雷之火，皆阴中之火也。亢龙有悔，岂不危乎？纯阴之品愈泼愈炽，必当据其窟穴而招之。日月出矣，爝火无光；然火已在上，亦宜苦寒以折之。爰以既济汤意，用连、桂、柏、斛等类，肉桂、黄柏为末饭丸，药汤送下，背寒呕嘈即释。自汗不寐，火升足冷，牙宣不止，以熟地、白芍、归身、安桂、丹皮补摄纳肾，引火归原，一剂汗收咳止，得寐纳加，遂以六味去萸、苓，加肉桂、沙参、白芍、归身，二剂血止，十剂而起榻出外。
（案301）刘坤观。丁丑七月中患疟，截之太早，左胁结母。戊寅五月，微寒微热，疟母胀大如卵，一医以为食积也，大投化滞破气，以致胀至心口，下及阴丸，按之如石，脉馀部皆弦，右关缓大。曰：此邪依肝络而为巢窟，治宜安抚，或宜缓攻，右脉不弦未为死候。授以楝、旋、绛、连、萸、葱、香附、滋肾丸为方，十剂诸恙渐减，以香砂六君丸晚服，滋肾丸早服，调理半月而康。朝阳门外庄泾潭沉和尚叙。
（案302）边鹤清。素疾眩晕痰多，兹因疾走长途，咳嗽气怯，痰中有血，脉细舌红，肾肝不足，痰阻上焦，行路过劳，血络受伤。治法以调补为主，涤痰和络佐之。
大生地　黑豆衣　丝瓜络　杏仁　白前　淡苁蓉　牛膝炭　冬瓜子　青黛　竹茹
血止，痰多而韧，头晕盗汗，脉细。前方加牡蛎、川贝，去苁蓉、丝瓜络。
（案303）陶聘三。努力气逆，络松血溢，从气为血帅论治。
香附　丹皮　牛膝　山茶花　降香汁　丹参　苏子　藕汁　川石斛　白芍
（案304）蒋德。左关脉弦实，咽中干痒，咳嗽血块，渐加呕恶，舌苔糙腻，肝火夹痰刑肺也。秋金司令，木尚不和，恐其增剧于春时。
羚羊角　蛤壳　川贝母　杏仁　旋覆花　元参　山栀　丝瓜络　藕汁　侧柏叶炭　白茅花
（案305）钱诚德内，三月。因惊致心胆之火外越，肺金受刑，咳嗽痰血，舌红心悸，脉数少寐。治以泻火清金。
生甘草（三分）　木通（一钱）　白前（一钱半）　川石斛（三钱）　冬瓜子（三钱）　蛤壳（五钱）　青黛（三分）　生穀芽（五钱）　朱茯神　川贝（四钱）　杏仁（四钱）
咳减血止，心悸不定，加龙齿，去木通。
（案306）陆裁缝子，六月。壮热有汗，白㾦已见，气喘鼻血，便艰溲少，卧则神昏谵语，撮空肢痉，脉数苔黄。暑风湿内陷，拟清泄法。
羚羊角（一钱半）　杏仁（三钱）　连翘（二钱）　川贝（三钱）　牛蒡子（三钱）　滑石（三钱）　银花（一钱半）　桑叶（三钱）　枇杷叶（五钱）　牛黄丸（一粒）
各恙悉平，脉舌如前，仍拟原方加减。
照前方去羚羊角、牛蒡子、牛黄丸，加豆卷（三钱）、通草（四分）
（案307）顾芳洲内，八月。灼热口渴，呕血鼻衄，头疼肢麻，脉右寸动，舌红苔白，怀孕六月。际此暑热内炽热深，恐其胎坠，急拟清泄保胎法。
淡黄芩（二钱）　青蒿（三钱）　豆豉（三钱）　桑叶（三钱）　川贝母（一钱半）　知母（一钱半）　山栀（一钱）　苇根（四钱）　竹茹（三钱）　藿香（一钱半）　佩兰（一钱半）
又，去川贝、豆豉、山栀，加川石斛三钱、云茯神一钱半。
（案308）罗，左。咳嗽失血，用和络宣肺，血去而咳存，头痛脉数，木火上升，养阴和阳为治。
生地（四钱）　黑豆衣（三钱）　杏仁（四钱）　生香附（一钱半）　牛膝（三钱，炒炭）　羚羊角（一钱半）　白前（一钱半）　飞青黛（三分）　白芍（一钱半）　阿胶（一钱半）　藕汁（一杯）
滋水涵木，咳嗽大减。加磁石、熟地、元参、苁蓉，去白前、杏仁、羚羊角。
（案309）张二和。胃热唾血。
川石斛　三七　丹皮炭　牛膝炭　降香　竹二青　藕汁　侧柏叶　马兰根　山栀
血止，加女贞子，去侧柏叶、降香。
（案310）周，右。胃脘痛，绵绵不止，已一载矣。脉细紧数，舌中光亮。木邪侮土，胃液受劫，宜疏肝养胃法治之。
瓜蒌皮（四钱）　香附（一钱半）　生穀芽（七钱）　山栀（一钱）　干藿香（四钱）　沉香（三分）　鲜橘叶（五片）　金铃子（一钱半）　郁金（一钱半）　合欢皮（三钱）
脘痛止。
鲜薤白头　鲜橘叶　苏罗子　穀芽　鲜玫瑰花　干霍斛　旋覆花　蒌皮
（案311），沉，右，四月，南码头。胃脘痛，痛甚则头摇牙咬目直视，时太息，胸中痞块上撑至咽，下降至腹，四肢皆冷，脉形沉弦。肝木侮土，木旺生风，最多痉厥。
旋覆花（三钱）　左金丸（五分）　新绛（七分）　穀芽（五钱）　宋半夏（一钱半）　金铃子（二钱）　香附（三钱）　薤白（五钱）　石决明（一两）　玫瑰花（十朵）　檀香汁（四分）
厥痛皆缓。前方加瓜蒌皮、雪羹，去石决明。
纳食作痛，逾时痛止，脾虚运迟，治以健中。
茯苓（三钱）　宋半夏（一钱半）　玫瑰花（五分）　木瓜（七分）　于术（一钱半）　砂仁壳（三分）　旋覆花（三钱）　穀芽（一两）　香附（三钱）　瓜蒌皮（五钱）
土虚木克，服抑扶法已获大效。兹拟丸方以图全效。
白蒺藜（三两）　云茯苓（二两）　白芍（一两）　于术（一两半）　甘枸杞（五钱）　白归身（一两半）　生熟地（各三两）　甘草（五钱）　生香附（三两）　西砂仁（三钱）
为末，以阿胶一两、鸡子黄五枚和丸桐子大，空心服五十丸，以紫檀香汤送。
（案312）张云甫。体虚腑实，攻补互用。黄龙汤加两头尖。
下宿垢数次，脘腹痛减，两胯坚核未退，溲仍浓赤，脉和苔糙，湿热毒三者内盛，清化为治。
鲜首乌（四钱）　金银花（一钱半）　灯心（五分）　党参（四钱）　青麟丸（四钱）　仙遗粮（三钱）　青黛（三分）　石斛（四钱）　槐花（四钱）　生草梢（七分）　绿豆（五钱）　麦仁（四钱）
十馀帖至今未发。
（案313）王炳内。脘痛，痛极则神迷作呕，呕出痰涎酸水方缓，忽寒忽热，四肢时战，脉沉弦，苔薄白。询知动怒而发，肝气素郁，怒则陡升莫制，有晕厥之虑，拟平肝调气治之。
川楝子（二钱半）　生香附（三钱）　苏梗（五分，磨冲）　茯苓（三钱）　石决明（七钱）　宋半夏（一钱半）　橘络（四分）　玫瑰花（五朵）　左金丸（一钱）　姜汁炒竹茹（一钱半）
痛减，寒热不减，两和为治，前方去石决明，加青蒿、娑罗子。
（案314），罗，右。痛吐且咳，肺不肃降也，治以尤氏法。
紫菀（二两）　蛤壳　宋半夏　香附　左金丸　杏仁　蒌皮　旋覆花　楝实　川石斛
投饲鹤散人法，痛止皆止，饮食亦加，天癸不调，郁久伤肝也。须丸药日以图十全之功。
生地　归身　黄耆　旋覆花　桂枝　熟地　香附　丹参　瓜蒌皮　黄连　白芍　党参　牛膝　紫菀　甘草
为末，合欢萱花汤泛丸如桐子，橘叶汤送。
（案315）陶汇子，夏家桥。初病脘痛，喜热汤，喜揉按。交大寒后左耳肿痛流脓，头疼眩晕，筋瘛肢冷，心悸欲恶，便泻稀水。近日腹中冷气上升则神昏谵语，弃衣而狂，逾时自醒，脉右弦，左劲，唇赤舌边微红，此肝木太过，冲犯胃土而痰阻神机也，法当平其太过，扶其不及，佐以清宫涤痰之品。
石决明（七钱）　甘草（七分）　金石斛（三钱）　菖蒲（七分）　羚羊角（一钱半）　茯神（四钱，辰砂拌）　旋覆花（二钱）　香附（一钱半）　菊花（一钱半）　竹茹（三钱）　海蜇（七钱）
酸甘法兼敛神散而愈。
（案316）陆，右。血下若崩，小腹并痛拒按，用归附加味。
醋炒香附炭（五钱）　蒲黄炭（五分）　续断肉（一钱半）　醋炒归身炭（一钱半）　贯众炭（三钱）　川杜仲（一钱半）　醋炒丹参炭（三钱）　生艾绒（七分）　广郁金（七分）　童溲（一杯）
崩止痛定，去童便、丹参，加川石斛、茯苓。
（案317）徐，右。寒热二发，忽而汛至。热入血室，夜则神昏谵语撮空，天明略醒，耳聋便泄，腹鸣气喘，咳嗽鼻扇，白疹密密，齿垢乾黑，舌质淡，苔干糙，脉疾。投小柴、玉女、达原无效。危急之秋，勉予牛黄膏合交加法，清气血之燔。
丹皮（三钱）　川贝（三钱）　杏仁霜（三钱）　鲜石斛（五钱）　郁金（三钱）　桑叶（三钱）　黑豆卷（三钱）　鲜生地（四钱，姜汁拌）　牛黄（二分，冲入）　琥珀（五分，冲入）　飞辰砂（五分，冲入）　冰片（二釐，冲入）
神清症减，少腹痛拒按。前方加桃仁、全当归，去杏仁。
（案318）陶，右。产后反胃，至十朝而止，止后形寒，近加呵欠连连，四肢逆冷，脉微，舌光质白。二天阳气受损，最多阳脱，暂拟仲景粳附法，以救中下两伤。
粳米（一合）　制半夏（一钱半）　归身（二钱）　苡仁（三钱）　附子（三分）　白茯苓（三钱）　桂心（三分）　穀芽（五钱）
肢温呵减，再拟参附法加归身、术、苓、陈皮、香附。
（案319）王，右，七月。苏州。倒经症也。
侧柏叶炭　茜根　丹参　牛膝梢　细生地黄　丹皮　全归　生香附
吐衄皆定，喉中仍有血腥，再拟调经。
丹参（三钱）　大黄（一钱半）　泽兰（一钱半）　紫石英（三钱）　当归（三钱）　生地（四钱）　茜根（一钱半）　乌贼骨（二钱）　香附（三钱）　赤芍（一钱半）　牛膝（三钱）　月季花（三朵）
（案320）张，右。血下若注，无有停休，眩晕难支，如立舟车之上，此乃营盘不能约束，肾虚无以固藏，危笃之症也。治以约营摄肾。
山茶花炭（一钱半）　焦山栀（七分）　杜仲炭（一钱半）　醋炒归身（三钱）　生地炭（三钱）　新绛炭（四分）　醋炒　香附（三钱）　贯众炭（三钱）　黑豆衣（三钱）
崩晕悉止，危症幸安，脉来九至即歇，安敢妄许挽回。培血必先补气，兹宗其旨。四君子汤加生地、杜仲、归身。
（案321）陶近阳母，九月，宋家泾。始由类疟有汗，久延致壮热有汗，头疼口渴，胸闷作恶，舌苔乾黑，脉形软数，此伏暑内蕴也。夫暑必夹湿，初起暑湿相半，今则湿去暑存，化燥而伤津也。今先救津泄邪，以洁烈焰之燔。
苇根（七钱）　豆豉（四钱）　苏叶（三分）　竹二青（三钱）　鲜斛（七钱）　山栀（一钱）　川连（四分）　佛手（一钱）　青蒿（三钱）　桑叶（三钱）
前方滋液散邪，服后热即凉清，继而复热，热势较前大减，苔转薄黄，作呕亦止。再拟清泄少阳，以杜其复疟之路。
酒炒黄芩（一钱半）　清蒿（三钱）　佛手（一钱半）　茯神（一钱半）　川贝（三钱）　佩兰（一钱半）　竹茹（二钱）　藿香露（二两）　金斛（四钱）　桑叶（一钱半）　苇根（五钱）　荷花露（一两）
但热不寒，舌色根灰中白，再拟清热渗湿。
糯稻根（一两）　蒌皮（三钱）　黄芩（一钱半）　佛手（一钱）　枇杷叶（四钱）　旋覆花（二钱）　滑石（三钱）　杏仁（三钱）　天花粉（一钱半）　鲜斛（三钱）　兰叶（三钱）　蔷薇露（一两）
（案322）许阿大，九月。灼热有汗，白疹密布，频频泻泄，脘腹胁内膨满，小溲全无，鼻扇口渴。伏邪夹湿相蒸，表里上下俱病，且拟屠氏法。
滑石（四钱）　连翘（一钱半）　生朴（五分）　蚕砂（四钱）　桑叶（三钱）　苡仁（三钱）　银花（一钱半）　苇根（四钱）　黄芩（一钱半）　豆卷（四钱）
（案323）俞瑞卿侄，东皋村。下痢赤白，少腹并痛及脘，昨日痛痢甚而全不纳食，刻下胃气稍苏，痛痢似缓，脉细数，右关较实，四末失温，小溲极少，口渴，苔薄白。此伏邪内盛，食滞阳明之明症也。拟以元功正治法，再佐养胃汤治之。
贯众炭（二钱）　银花炭（二钱）　槐花炭（一钱半）　广藿梗（一钱半）　穀芽（生炒，合八钱）　鲜佛手（一钱半）　红灯心（五分）　地枯楼（一钱半）　陈松罗茶（三钱）　砂糖拌淡蜇（四钱）
前方去地枯楼、海蜇、松罗茶，加金斛、茉莉、鲜香稻叶
（案324）苏茂贤，八月，石头浜。热势虽淡，仍不更衣，气促痰稠，痞脘，不饥不渴，舌赤苔黄，额汗多而白疹隐隐，脉来软数。伏邪留恋，腑气不通，证情未入坦途，姑拟宣白承气意为之，俾邪从下达为吉。
瓜蒌（一两）　川贝（四钱）　杏仁（四钱）　旋覆花（二钱）　知母（一钱半）　苇根（一两）　通草（六分）　枇杷叶（一钱）　枳壳（一钱，麻油炒）　紫菀（四钱）　黄芩（二钱）
照前方去枳壳、苇根、通草、蒌，加冬瓜子（五钱）、川斛（五钱）、茯神（四钱）
（案325）宋松，十一月，苏家谷。坚积久恋不化，外邪袭肺，脘间并痛拒按，壮热无汗，气喘鼻扇，头汗多，咳嗽频频，痰中有血，投消导则血愈多，进凉散则痛益甚。表里皆病，主以辛平表散，辅以咸味软坚，再佐食谱解毒法。
牛蒡子（四钱）　瓜蒌皮（七钱，盐水炒）　川贝（三钱，盐水炒）　紫菀（五钱）　薄荷叶（五分）　新绛炭（四分）　姜衣（二分）　杏仁（一两）　淡豆豉（四钱）　旋覆花（二钱）　羚羊角（一钱半）　苇根（三钱）　稻杆（三两，煎汤代水煎药）
壮热神迷，脘腹并痛，按之益甚，甚至气火上冲则头角筋瘛，额汗如雨，鼻扇喘咳，痰胶面青唇碎，叉手冒心，大便频泻黄水，舌边赤，苔微黄，津液皆干，脉弦洪滑数。此伏邪收敛于肺胃，气不和而风阳内煽也，闭脱在即。勉书降肺和胃应之。
桑叶（三钱，米炒）　鲜沙参（四钱）　扁豆衣（二钱）　白前（一钱半）　牛蒡子（三钱）　甘草（七分）　冬瓜子（三钱）　菊花（三钱）　枇杷叶（五钱，姜汁妙）　羚羊角（一钱半）
前方加紫菀（三钱）、射干（一钱半）、茅根（五钱）
投肃肺护胃兼熄风阳后，壮热转为寒热时形，鼻扇止，额汗收，喘嗽亦减十之五六，脘腹舒而渐思饮食，大便正，小溲长，皆佳兆也。左关右寸右关弦洪滑数未知，乃肺经敛留之邪未肃，故红疹化而白疹续布也。再拟：
桑叶（三钱）　杏仁霜（三钱，青黛拌）　川贝（三钱）　菊花（四钱）　桑皮（一钱半）　六一散（七分再加甘草三分）　羚羊角（一钱半）　牛蒡子（二钱半）　冬瓜子（五钱）　枇杷叶（一两）
（案326）范茂内，九月，赵家港。下痢，古称肠澼，谓澼滞而不爽也。医投温补升提，渐至白积变赤，或加烂鱼之肠，或血水而麻沫相杂；胸闷不纳，口渴，脘腹绞痛，气促肢冷，神识时迷，左脉洪数，舌尖红苔白。急危之秋，勉拟蒋氏法。
归身（二钱）　青蒿（三钱）　川斛（四钱）　槟榔（七分）　生军（一钱半）　槐米（三钱）　黄芩（一钱半）　甘草（七分）　紫菀（三钱）　雪羹（一两）
疫痢，进蒋氏法颇觉药病相安，即当依方进步。
海蜇（一两）　蒌皮（三钱）　紫菀（三钱）　青蒿（三钱）　地慄（五钱）　甘草（七分）　川斛（五钱）　苁蓉（三钱）　冬瓜皮（一两）　归身（二钱）
病衰大半，即宜安抚。
石川斛（四钱）　海蜇（七钱）　豆腐锅巴（一两）　二生稻（一两）　云神（三钱，青黛拌）　老莲子肉（三钱）　大麦仁（三钱）　地慄（五钱）　鲜佛手（一钱半）　冬瓜汤煎药。
（案327）陈，左。春令阳升风动，内应乎肝，发为痛厥，足手麻木，治当柔肝。
白芍　醋炒当归　旋覆花　桑枝　穀芽　甘草　醋炒香附　川楝子　川石斛　石决明
（案328）周，左。脘痛喜按，脉微，治以桂枝汤加味。
白芍　甘草　当归身　香附　肉桂　大枣　金铃子　茯苓
痛止，加西黄耆、潞党参。
（案329）曹金观内，七月，陈门泾。脘中频痛，呕吐痰沫蛔虫，唇色时红时白，脉来乍缓乍数，素喜香甜之物，乃虫积症也。治以安蛔法。
蜀椒（三分）　制半夏（一钱半）　使君子（五枚）　穀芽（四钱）　乌梅（四分）　金铃子（二钱）　左金丸（四分）　香附（三钱）　竹茹（一钱半）　楝根皮（五钱）　炙甘草（四分）
痛缓，前方加峻其制，以捣其穴。加雷丸、鹤蝨、榧子，去金铃子、竹茹、香附。
（案330）张，幼，十一月。食犬肉、面筋后著寒，寒食互结，脘腹并痛拒按，气喘咳嗽，寒热无汗，面浮肢肿，脉细紧，苔黄。治以消导散寒法。
白杏仁（五钱）　鸡内金（一钱半）　木香（五分）　豆豉（五钱）　红山楂（四钱）　香橼皮（七分）　苏梗（一钱半）　葱白（三枚）　地枯楼（三钱）　伏龙肝（一两）　枳壳（一钱）
（案331）钱，左，陆家角。食阻中州，过饵消导，遂致下血。今血止而腹满且痛，大便溏，小溲少，脉细弦，舌红苔白。乃肝因脾亏而来侮也。治以补脾抑肝。
于术　枳壳　冬瓜子　雪羹　广郁金　苡仁　香附　旋覆花　陈皮　金铃子　吴萸
一剂知，二剂已。
（案332）陆竹坪，十一月。疟后痢，痢后疟，疟后复痢，痢后复疟，已累一岁，按法治之二月而始定。刻下饮食如常矣，惟两膝之痛或发或止，或肿或不肿，内热溲黄，究属久恋之邪未净，是痿症之渐也。《经》云：治痿独取阳明。遵其旨为之，希报绩焉。
金石斛（一钱半）　西茵陈（三钱）　桑枝（一两）　黄芩（五分）　忍冬藤（五钱）　麦门冬（一钱半）　枇杷叶（五钱）　细生地（三钱）　甘草节（五分）　东壁土（一两）
病久元虚渐复，法当膏滋培补，暂用小剂侦探。
生地（四钱）　天麦门冬（各一钱半）　茵陈（一钱）　杜仲（一钱半）　熟地（三钱）　忍冬藤（五钱）　茯神（二钱半）　阿胶（一钱）　黄柏（一钱）　金川石斛（合四钱）　甘草（六分）　枇杷叶（五钱）
（案333）陶维内，饭团泾。产后三期，因郁怒致憎寒壮热，左胁脘腹刺痛，恶露时下，鼻血头疼，口中苦腻，脘闷气升，升则神迷不语，气短作呕，脉象细弦，苔色灰白。此中景所云「郁冒兼夹暑邪」，乃危险症也。勉拟舒郁行血，佐顾外邪。兵法以寡以敌众则当分击者也。
童便炒香附（五钱）　玫瑰花（十朵）　广郁金（三钱）　万安沉香汁（五分）　旋覆花（四钱）　延胡索（一钱半）　真紫降香汁（七分）　紫丹参（四钱）　泽兰叶（一钱半）　经霜桑叶（三钱）　广藿香（二钱）
诸苦悉蠲，惟寒热不定，理当专治伏邪。
豆卷　藿香　茯神　金石斛　姜皮　青蒿　桑叶　郁金　川贝母　丹参
（案334）赵，右。抑郁而后患疟，寒热极重，汗出不畅，头疼口苦，脘痞太息，纳呆，脉弦数，苔薄白。医投清化不应，当用小柴合逍遥意。
柴胡（五分）　制半夏（二钱）　茯苓（三钱）　藿香（二钱）　黄芩（二钱）　旋覆花（二钱）　香附（三钱）　橘皮（一钱）　鸡苏散（三钱）
（案335）园上陈茂内。丙子五月二十五日冒雨，肺俞受寒，即起咳嗽背寒。至秋寒甚，而夜分内热，口苦腹痛，尚能云为动作。丁丑正月初旬，其症渐剧，腹中聚癖攻痛，不饥不食，起坐头眩，咳嗽不止，左关之脉乍弦乍数，舌光如镜，不寐形藁。女科谓劳损已成，药难挽救，乞余诊视。按脉凭症是风寒固表，郁久化热，窃居肝胆之络，癖痛口苦，斯其的据。治以清邪宣络，或有小补未可知也。果十剂而起榻行走。方用夏枯、桑叶、青蒿、旋、楝、丝、斛、茯、贝、蜇、鳖等味。至耘稻时将欲复原，误听人言童鸡最补，杀而一顿食完，作胀，越日云亡。惜哉！此非死症而竟至于死，乃命之数定，人力不足以挽回耳。
（案336）张，右。脾司统血，肾主藏纳。脾肾为先后二天，不振，血乃崩脱，色如屋漏水；五更泄泻，一身黄肿，舌无华色，白苔满布，脉形细代。勉拟扶元法，望能挽回于十一。
潞党参　附子　绒艾炭　生鸡内金　于邑术　黄耆　茯苓皮　冬虫夏草　橘皮　用伏龙肝（二两）、饭锅焦（一两，煎汤代水）
又，去冬虫夏草、鸡内金，加归身、杜仲、补骨脂。
代脉续，血崩止，五更肾泄得定，一身之肿亦退，危症转关，再当大补。
东洋参（一钱半）　附子（四分）　补骨脂（一钱半）　茯苓（三钱）　野于术（三钱）　归身（一钱半）　益智仁（四分）　西黄耆（二钱）　杜仲（一钱半）　新会皮（一钱半）
（案337）陆，右。经漏已久，近日大下，脉细神疲，防虚脱。
党参炭　丹参炭　蒲黄炭　醋香附　醋归炭　生艾绒　杜阿胶　黑豆皮　贯众炭　杜仲
（案338）陈，右。汛期渐后，来时腹痛腰楚，耳鸣眩晕，尺脉细软。肾阴不足，奇经亦病矣。
熟地（四钱）　苁蓉（三钱）　黑豆衣（三钱）　杜仲（三钱）　归身（一钱半）　丹参（三钱）　紫石英（五钱）　香附　茯苓（三钱）
经来甚适，去黑豆、茯苓，加龟胶、鹿胶、月季花。
（案339）马，右，马姓栈泾。坐产九日，浆水去多，胎反上逆，腰痠腹痛，神倦难支，左肢微冷，昨夜昏厥一次。急拟扶正决津，最怕虚脱。
西洋参（三钱）　生蒲黄（五分）　元明粉（一钱半）　全归（八钱）　桂圆肉（十枚）　五灵脂（三钱）　淮牛膝（五钱）　香附（三钱）　黑大豆（四十九粒）
午刻进药，腐胎即下，恶露虽降，脘腹并痛，脉起。再拟去瘀生新。
全归（三钱）　丹参（三钱）　香附（三钱）　泽兰叶（一钱半）　延胡（一钱）　山楂（三钱）　益母草汤煎药。
（案340）王，右，三月。怀孕七月，腰痠漏红，急拟银苎法，胎勿下坠为吉。
纹银（一件）　元米（一合）　砂仁炒白芍（二钱）　苎根（三钱）　续断（三钱）　砂仁炒生地（三钱）　归身（二钱）　莲子（三钱）　杜仲（三钱）　香附（三钱）
（案341）陈，右。经阻腹痛欲厥，二便皆秘，左脉弦，苔黄腻。肝郁不宣，治以疏降。
归尾　楝实　草梢　西珀　木通　郁金　延胡　滑石　大黄　乌药　蟋蟀
（案342）张，右。子肿喘咳，产后肿势更甚，恶露不通，小溲赤秘，药后瘀溲皆通。郑氏遥拟泄风分利，致诸症复萌，腹胁皆痛。再宗前法出入，勉希万一。
西琥珀（一钱，冲服）　五灵脂（三钱）　香附（三钱）　腹皮（三钱）　归须（一钱半）　生蒲黄（一钱）　金铃子（一钱半）　葱须（三钱）　茯苓（三钱）
又，加冬瓜皮五钱。
（案343）陶洪亮。癸未春月起，巅痛如劈作，风寒客巅，肝阳上冒，脉弦舌白，用白芷、羚羊角、甘、风、蚕、桑、菊、薄、蒡等，一剂知，二剂已。
（案344）边憩泉室。患寒热类疟，苏郡钱医进败毒散去人参，足指忽冷，眩晕不支。又用四逆加味，寒热如前，自汗如浴，头角震痛，两目赤肿而盲，足冷过膝。余诊得弦濡之脉，微黄之苔，曰：此是伏邪内发，升动肝阳，化风上冒耳。予桑、菊、旋、杏、碧玉、朱、磁、枯、茶、贝母、草决明子等。服后红疹即见，汗止足温，寒热亦定，去茶、菊、磁、朱，加丹皮、羚角，赤疹即退，改用育阴和阳以善后。然肝阴为药劫尽，虽养阴潜阳日服，两目之盲不能复明矣。
（案345）周致祥。年三十二岁，丙子十月十二日下河挖泥，十四日觉阴囊胀痛，十五日移至小腹，渐占至胸，并痛呃逆，二便不通，呕出痰食蛔虫、黄绿汁沫，切脉迟弦，舌苔黄厚，渴喜热饮，两足逆冷。连投温下，咸不能受，复加头汗气促，胀处辘辘有声，弹之[面干]空如鼓。危急之际，煎谢氏霹雳劫巢汤合蒋氏仓公火剂汤，与服不吐，少顷呕止，二便未痛，汗呃渐止，切脉流利如平人。明日未刻，大便一通，小便亦解，泻下四次皆黄水，燥粪则豆大五六粒耳。鼓胀既释，食粥碗许而泄止，心中怔忡，是病去露虚，用六君子汤加香、砂、归、志，调理而康。（雅诊）
（案346）邵逸村链师。平日饮酒过度，丙子九月患行痹症，初由肩背，不以为意，淹缠数日，其证大剧，夜则神昏谵语，两足相移而痛，不肿色红，其形如疹，求治于余。余用蠲痹汤内服，摩风膏外擦，其痛立减，以定风酒常服，杜其根株。
（案347）教场头王松山内。初起寒热下痢，呕吐不纳，脉弦苔黄，余用清降泄邪，呕吐既止，寒热得轻，下痢不止。更医，谓：中虚下陷。温涩升提日进，旬余后，其痢日轻日重，两足肿亮，小溲短少，脉见弱微，舌中干光，边苔薄白。余曰：中虚则固然温升，则足肿舌光奈何？先哲有「补肾不如补脾」、「补脾不如补肾」二言，各具至理，苟执衷于圣训，则先补中土即是甘药调之之意也。但肾为胃关，理宜兼顾，爰用参、术、茯、斛、谷、归、骨脂、冬虫夏草为方，黄土半斤煎汤，煎药二帖，渐见粪色，小溲日长，肿势日退，改以大补而康。
（案348）陈介花。劳力过度，丙子九月十三日憎寒壮热，咳嗽胁痛，头疼口渴，脉形浮弦，苔白乾燥，剂以泄表救津，舌上虽润，病势不减，改以蝉、羚、牛、菊、翘、贝、甘、丝、紫荆、豆豉，一剂汗出，发出红痧如麸，再剂霍然。

卷九  ***************************
（案349）赵，右。内风凌脾，投资寿解语法，不语转为骂詈不避亲疏，阴病转阳为顺候，望可无虞。
羚羊角（三钱）　鲜菖蒲（七分）　远志（八分）　龙齿（三钱）　川桂枝（三分）　天生虫（三钱）　胆星（七分）　竹沥（一杯）　熟天麻（三钱）　石决明（一两）　茯神（三钱）　香附汁（七分）
狂言止，诸味减半。
（案350）沉翼。风温由上而入，风属阳，温化热，上焦近肺，肺受热灼，身热胁痛，逆走血分，咳嗽痰血，曾经昏厥，脉形浮数，舌红苔白。治宜气血双清，庶几热淡血止。
牛蒡子（四钱）　桑叶（三钱）　前胡（一钱半）　竹茹（二钱）　丝瓜络（三钱）　茅根（五钱）　杏仁（三分）　甘草（三分）　旋覆花（二钱）　连翘（一钱半）　青黛（二分）　川贝（四钱）
昨进气血双清，热淡痛减，咳缓血止，余氛未靖，尚宜清理。照方加薄荷、枇杷叶，去茅根、连翘。
（案351）朱和尚，八字庙。暑湿秽浊之气从口鼻吸受，分布三焦，瀰漫胸脘，则腹胀如鼓，微汗微热，便秘不纳，口腻头昏，气机不运。治当逐邪调气，使气机升降自安。
广藿梗（一钱半）　香附（三钱）　蒌皮（四钱）　制半夏（二钱）　广郁金（一钱半）　滑石（三钱）　豆卷（三钱）　生姜衣（四分）　降真香（一钱半）　杏仁（三钱）　青蒿（三钱）
（案352）金惠，西新桥。壮热少汗，咳嗽痰多，溲红吐血，口渴面赤，脉细濡，苔化黄。温邪从气入血，治当凉血下气，气为血帅，使血由下泄为顺也。
茅根（一两）　辰砂（三分）　羚羊角（一钱半）　嫩白前（三钱）　丹皮（一钱半）　川贝（四钱）　山栀炭（一钱）　瓜蒌壳（七钱）　竹茹（三钱）　竹叶（三钱）　旋覆花（一钱半）　金银花（三钱）
呕血止而泻血，泻后热淡，诸症悉减，温邪从血而泄，拟就其近而逐之，用师愚法。
犀角（三分）　黄芩（二钱，炒炭）　侧柏叶（二钱，炒炭）　竹茹（三钱）　丹皮（一钱半，炒炭）　川贝（四钱）　冬瓜子（三钱）皮（五钱）　藕节（三枚）　银花（一钱半，炒炭）　山栀（一钱，炒炭）　金石斛（三钱）　茅根（一两）
（案353）周龙，车塘三家村。始由壮热少汗，后加吐泻，顷吐泻止而热愈炽，四肢巨肿，起　泡且痛，气促咳嗽，痰韧色黑，胁痛音哑，咽疼面赤，唇乾齿灰，舌绛而痿，脉来弦数。结阳者肿四肢，风淫末疾也。宗辛凉甘苦法治之，未识中病否？
桑叶（三钱）　羚羊角（三钱）　薄荷（七分）　旋覆花（二钱）　桑枝（一两）　生天虫（三钱）　元参（五钱）　金银藤（三钱）　川贝（三钱）　丝瓜络（三钱）　草节（五分）　鲜竹沥（一杯）　青黛拌杏仁（三钱）
诸候虽减，仍然咳痛，依方进步可也。前方去旋覆花，加射干、海蜇。
拟剿抚互用法：桑枝叶　中黄　金石斛　竹沥　菊花　射干　穀芽　杏仁　大贝　银花
（案354）王幼，网船。时痧后，下痢肺痛，咳嗽未止，拟紫参法增味治之。
紫菀（三钱）　金银花（二钱）　金石斛（三钱）　穀芽（三钱）　桑叶（三钱）　人中黄（一钱）　大力子（三钱）　槐花（一钱半）　朱灯心（五分）　冬瓜皮（五钱）
又，去紫菀，加蝉衣、青蒿。
（案355）薛银绶，彭泾。温邪内陷，津涸液枯，神昏如狂，经芳香开窍，狂定，诸症不减，法以甘寒救津。
鲜生地（一两半）　鲜沙参（二两）　鲜铁皮石斛（一两半）　嫩甘草（一钱）　肥知母（三钱）　鲜活水芦根（二两）　大力子（三钱）　桑叶（三钱）　薄荷打元参（五钱）
前拟甘寒濡润，肢痉谵语得止，汗出身热渐淡，一候不更衣，鼻扇，喘咳不除，津液虽回未充，灰苔仅化小半。温邪劫烁津液，法以滋养。
鲜石斛（一两）　肥知母（三钱）　蒌皮（五钱）　桑叶（三钱）　鲜生地（七钱）　大力子（三钱）　川贝（四钱）　薄荷（三分）　鲜沙参（五钱）　夏枯花（三钱）　元参（五钱）　苇根（一两）　枇杷叶（一两）
又，生地易鲜首乌，沙参易西洋参。
心营馀热未靖，胆亦受戕，寐中惊惕，更吸水烟伤肺，复加鼻血，再拟薛氏法：
郁李仁　夏枯花　梨皮　茅根　酸枣仁　川贝母　藕肉　甘草　猪胆皮　绿豆皮
（案356）吴，左。灼热无汗，夜则神昏谵语，喘咳痰血，舌绛苔黑，龈焦脉数。温邪内陷劫阴，且拟甘咸救阴治。
鲜沙参（四钱）　淡豆豉（四钱）　薄荷（六分）　芦根（一两）　牛蒡子（五钱）　鲜生地（三两）　元参（五钱）　翘心（三钱）　川贝母（三钱）　肥知母（三钱）　犀角（三分）　鲜斛（七钱）　朱砂拌石菖蒲（七分）　枇杷叶（五钱）
进大剂甘咸救阴，神清谵止，灼热无汗，舌齿仍焦，病重药轻，前方加倍治之。
鲜生地（三两）　豆豉（四钱）　鲜沙参（一两）　知母（五钱）　牛蒡子（四钱）　鲜首乌（三两）　蛤壳（二两）　朱砂（五分）　武元板（二两）　枇杷叶（二两）　苇根（四两）　川贝（五钱）　鲜石斛（二两）
三剂愈。
（案357）何，左。始由左足痠痛，现更右足，不红不肿，脉濡苔白，病名脚气，拟鸡鸣散。
本方加黄柏，去桔梗。又，加独活。
（案358）陆文龙。胸腹面部浮肿微红，渐至四肢，卧则心震，引及一身，咳嗽痰稀，便艰溲少，两手脉弦，舌苔薄黄，乃外风袭而内饮盛也。证累数月，理当扶正祛邪。
酒炙木防己（二钱）　潞南党参（三钱）　光杏仁（三钱）　水炒桂枝木（四分）　带皮茯苓（三钱）　豨莶草（三钱）　酒炒原蚕砂（三钱）　竹沥半夏（二钱）　熟石膏（一两）
遍身红肿略减，耳鸣眩晕不止，心悸咳嗽，脉舌如前，邪势猖獗，仍宜扶正祛邪。
木防己（二钱）　桂枝（四分）　黄耆（二钱）　炙甘草（四分）　羚羊角（二钱）　蛤壳（五钱）　远志（七分）　旋覆花（一钱半）　络石藤（三钱）　蒌皮（五钱）　新绛（七分）　朱茯神（三钱）
各症皆减，大便不爽，左脉仍弦，营虚邪痹，治以治风先治血之意。
木防己（一钱半）　秦艽（一钱半）　酒炒生地黄（三钱）　生黄耆（二钱）　独活（八分）　咸肉苁蓉（三钱，略漂淡）　油当归（三钱）　蚕砂（三钱）　朱砂拌茯神（三钱）　络石藤（三钱）　桑枝（一两）
（案359）薛正甫内。寒热有汗，左偏头痛，小腹痛引腰膂，右臂及足酸楚，脉左弦大且数，右寸浮，舌苔黄厚。外风引内风，营卫皆病，法当兼顾治之。
桑叶（三钱）　甘草（五分）　石决明（五钱）　茯苓（二钱）　菊花（三钱）　桂枝（二分）　黑豆皮（一钱半）　薄荷（三分）　殭蚕（三钱）　赤芍（一钱半）　生香附（三钱）
（案360）张惠洲，徽州人也，善医。见某姓一人周身皆肿，何鸿舫用五味、乾姜、二术、桂、附之类，连进七十馀帖，致肿势益甚，腹右坚突，苔白足冷，诊脉细微。张云是湿寒内盛而阳不外行也，用五苓合五皮、雪羹，加苏叶、椒目、赤豆，五帖肿退其半，十五帖而痊愈矣。光绪元年，自患伤风数日，后右肢麻软，不能举动，余诊右脉洪弦，舌苔干黄，乃体丰气馁，风痰由肺入络，类中症也。治以清泄涤痰，如桑、菊、羚、薄、竹、蚕、耆、防之类，二剂已能坐立，遂加甘草、苁蓉，嘱其多服几剂，数日后出外行走而望者纷纷而至，咸云：人参再造丸，此症之第一妙方也。言者既多，病者惑之，竟服再造丸而不复审其风之热与寒矣。半月馀，忽起舌强不语，中症已成，服药不及，为山九仞，功少一篑，岂其命耶，人力不足以挽回欤。
（案361）顾苏洲子，九月七日，张泾。病后脾不制水，一身皆肿，二便不调，拟分消法。
豆卷（五钱）　桂枝（三分）　防己（一钱半）　带皮茯苓（三钱）　五加皮（一钱半）　杏仁（三钱）　苡仁（三钱）　厚朴（四分）　葶苈子（五分）　姜皮（五分）　大腹皮（一钱半）
外用鲫鱼、雄黄、麝香，研烂敷脐。
又，加椒目、丝瓜络、冬瓜皮。
一身肿亮稍退，小溲长而色黄，舌苔白厚，脾虚湿积，治以分利。
熟附子（三分）　冬术皮（一钱半）　茯苓（三钱）　灯心（三分）　薏苡仁（四钱）　桂枝木（三分）　泽泻（一钱半）　豆卷（五钱）　冬瓜皮（三钱）　丝瓜络（三钱）　防己（一钱）
（案362）吴廷彩室，东张河泾。单腹胀已过心下，按之则痛，微寒微热，喘咳纳少，面黄便溏，述月事来而忽止，渐渐腹大高凸，此瘀血内蓄也，消之下之则愈。奈症累一月有馀，病痼而元气已虚，峻药难投矣。拟方宗李士材消补互施意应之。
归尾（一钱半）　郁金（一钱半）　丹参（三钱）　潞党参（一钱半）　香附（三钱）　山楂（三钱）　新绛（七分）　旋覆花（三钱）　茯苓（三钱）　穀芽（五钱）
服药后气攻作痛，瘀血如崩而下，腹胀大减，块亦去半。大积大聚衰其大半而止，则斯时宜补养气血为主，化瘀佐之。
党参（三钱）　穀芽（五钱）　川石斛（三钱）　旋覆花（三钱）　茯苓（三钱）　苡仁（三钱）　制香附（三钱）　新绛（五分）　当归（一钱半）
（案363）施国香子。病后浊湿横溢，一身洪肿，喘咳不渴，二便皆闭，进渗湿开腑未奏寸功。勉宗朱氏以浊攻浊法，俾水从下出则妥。
鼠矢（五十粒）　西琥珀（三分）　椒目（三十粒）　薏苡仁（四钱）　蝼蛄（五只）　桂枝木（二分）　赤白茯苓（合五钱）　伏龙肝（一钱半）　泽泻（一钱半）　木防己（一钱半）　附子（三分）　冬白术（一钱半）　橘皮（七分）　灯心（四分）　乌桕　根白皮（三钱）
又，加赤豆、葱须、杏仁。
一身之肿已退，阴丸亦减其半，咳缓纳加，再拟扶土制水法，前方去鼠矢、蝼蛄、防己。
（案364）边荫岩女。面浮足肿肤黄，名医屡补益剧。余询知淋雨著湿而起，夏秋至春从未汗出，其右脉浮溢鱼际，乃表强，非欲男之故，诸君误会矣。既属表强，宜开元门。
浮萍（三钱）　秦艽（一钱半）　五加皮（一钱半）　茯苓皮（三钱）　麻黄豆卷（四钱）　桂枝（三分）　汉防己（一钱半）　冬瓜皮（五钱）　杏仁（三钱）
又，香附六君子汤加桂枝、附子。
（案365）朱，右。冒雨受寒著湿，凛寒时热，咳嗽有汗，头痛如劈，脉细苔白。先拟辛散。
羌活（七分）　豆卷（三钱）　川芎（七分）　苦丁茶（一钱半）　甘草（三分）　防风（一钱）　菊花（三钱）　生天虫（一钱半）　桑枝（四钱）叶（三钱）　白蒺藜（一钱半）
复病，加白芷七分、蔓荆子七分。
（案366）黄，右。冒雨受寒湿，食青梅酸收，寒湿郁肺，背寒喘咳，咳剧则呕，卧不著枕，脉细而紧。治以辛散。
麻黄炒豆卷（四钱）　苏叶（一钱半）　生姜（一钱）　姜汁炒杏仁（四钱）　桔梗（一钱半）　象贝（二钱）　姜炒　大力子（三钱）　前胡（一钱半）　葱白（三枚）　金沸花（三钱）
（案367）何锦荣。平时著寒受湿，身上起块淫痒，得暖立化，近日足肿，肿退腹痛，移至头顶，咳嗽不能卧息，腹鸣时泄，斯乃寒湿由肾上攻，当驱之外达。
大豆卷（四钱）　川桂枝（三分）　杏仁（三钱）　北细辛（一分半）　香附（一钱半）　制半夏（三钱）　茯苓（三钱）　童便（少许）　生附子（三分）　旋覆花（一钱半）　桑皮（一钱半）　生姜（一片）
顶痛止，咳如昨，再用小青龙法。前方加乾姜五分、五味子三分、麻黄四分，去香附、姜。
（案368）庚辰年春月，疫痘盛行，染者多死，后见痘科徐国祥用犀角、鹿茸、羚羊角、高丽参之类，一剂即灌浆，二三剂而坐斑结痂，真良法也。目击者范芳、金虞、大桂子三人。
（案369）陈斗，正月，无粮殿。左有便毒，右有鱼口，肛疡成漏，小便从漏而出，刻下身热无汗，二便不通，少腹坚满并痛，时欲上冲，口渴脉弦，舌腻黄厚。湿热毒蕴结肝经，勉拟分清泄浊法。
青麟丸（四钱）　银花（三钱）　细生地（四钱）　穀芽（一两半）　碧玉散（三钱）　龙胆（一钱）　红灯心（三分）　生首乌（四钱）　琥珀（一钱半）　粉萆薢（四钱）
药后二便皆通，热淡痛止，疡医进甘腻之品，反加呕恶不饥。再拟温胆法，以治药，非治病也。
（案370）王，幼。每遇风寒身发疹块，此风寒客于皮肤而不去也，脉弦苔白，治以透泄。
牛蒡子（三钱）　防风（一钱）　天虫（三钱）　桑叶（三钱）　枇杷叶（三钱）　桂枝（三分）　蝉衣（五分）　菊花（三钱）　生甘草（五分）
（案371）陆，右，灼热少汗，进清泄法热退咳减，昨夜突然左乳刺痛难支，脉左弦右细数，舌边红苔糙。邪聚于络，金虚木旺，恐其变端不测。
全瓜蒌　牛蒡子　土贝　杏仁　鲜沙参　蒲公英　草节　橘叶　当归须
（案372）周，右。情志不遂，咽中之核即胀，妨于饮食，阻于呼吸，脉沉。治以蠲愤舒郁，自当怡情为要。
合欢花（三钱）　柴胡（二分）　薄荷梗（五分）　甘草（三分）　金萱花（三钱）　归身（一钱半）　白茯苓（三钱）　香附（三钱）　玫瑰花（二钱）　赤芍（一钱半）　广郁金（一钱半）
含化丸方：苏梗汁　香附汁　沉香汁　硼砂末　川朴汁　枳壳汁　乌药汁　元明粉　白芥子末　山茨姑末　以浓汁泛丸。
（案373）顾，妪。奔豚肥气伏梁，心肝之积，胀而不动，惟肾积上冲则呕痰食，脉弦苔白，形瘦如豺，年近古稀，姑拟补中理气。
砂仁（三分）　土炒白术（二钱）　乌梅（三分）　肉桂（三分）　潞参（四钱）　姜炒竹茹（一钱半）　甘草（三分）　白芍（一钱半）　穀芽（四钱）　净旋覆花（一钱半）　香附（一钱半）　陈皮（一钱半）　宋半夏（一钱半）　左金丸（三分）　楝实（一钱半）
诸症皆愈，膏方调理。
潞党参（六两）　穀芽（三两）　甘草（七钱）　旋覆花（一两半）　于邑术（三两）　桂枝（三钱）　乌梅（三钱）　金铃子（一两半）　制半夏（一两半）　白芍（一两半）　茯苓（三两）　制香附（四两）　金石斛（三两）　陈皮（五钱）　安桂（四钱）　土尔番（四两）　瓜蒌皮（三两）　砂仁（三钱）　竹茹（一两半）煎膏服。
（案374）陈，右，绿葭浜。阴挺，溲时则痛，寒热脉弦，舌赤苔白，湿热蕴肝，清化为治。
龙胆泻肝汤去柴胡，加黄柏、楝实。以白矾、桃仁、铜绿、五味子、雄黄为丸，纳玉门。
（案375）庄竹生内。喘咳卧甚，已延一载，脉滑苔白。虚体邪饮上逆之故也，治以温降。
苏梗（一钱半）　制半夏（一钱半）　蛤壳（七钱）　蒌皮（一钱半）　杏仁（三钱）　旋覆花（二钱）　茯苓（三钱）　竹沥（一杯）　前胡（一钱半）　枇杷叶（三钱）　橘红（五分）　竹茹（二钱，姜汁炒）
喘咳复作，仍不能卧，心悸肢冷，脉弦细，舌白腻。饮邪为患，温药和之。苓桂术甘汤加杏仁、旋覆花、半夏、橘皮。
（案376）陈巧观。牛撞伤尾闾，肛旁血出不止，左足亦受其伤，青肿且痛，骤加壮热脘痛，纳减便秘，左脉大而且空。营血大亏，瘀阻不通，拟补血通瘀治。
大有耆（四钱）　酒桑枝（五钱）　乳香（一钱）　杜仲（三钱）　全当归（二钱）　五加皮（一钱半）　没药（一钱）　淮牛膝（三钱）　丹参（三钱）　香附（三钱）
服方后大便下血颇多，壮热已凉，洪脉亦平，肿痛皆缓。再予补气养荣，可望渐入佳境。
党参（三钱）　于术（三钱）　黄耆（四钱）　金石斛（三钱）　生地（三钱）　归身（三钱）　苡仁（三钱）　生穀芽（五钱）　陈皮（一钱）　丹参（三钱）　桑枝（五钱）
唐君因便秘肛痈为不治症，拙拟润肠药品，服月馀，伤口收敛，停药。
（案377）陈鸿绪大练师，丙子。甫交初气，肝木用事，木旺犯胃击肺，则痰随气升，有升无降，气促如奔，动则尤甚，咳嗽不纳，脉左关弦洪，舌短苔腻。昨投化痰理气，其证益加，年逾古稀，最为棘手，勉拟平肝压痰治。
石决明（一两半）　沉水香（二钱）　沙参（三钱）　竹茹（一钱半）　代赭石（一两）　川贝（三钱）　苏子（三钱）　金石斛（三钱）　旋覆花（四钱）　穀芽（四钱）
喘定，前方石决明、代赭石、沉香减半。
后一年初气，喘咳大作，不及服药。
（案378）潘，左。血淋，脉实，乃湿火下流也。拟清化法。
黄柏（一钱半）　鲜生地（七钱）　生草梢（七分）　泽泻（一钱）　萆薢（二钱）　青灯心（三尺）　槐花炭（一钱半）　莲子（一两）　元参（三钱）　草龙胆（一钱半）　金银花（一钱半）
血淋止。
北沙参　元参　女贞子　莲子　川黄柏　龙胆　泽泻　甘草梢　大生地　淮牛膝炭
（案379）张伏顺，十二月，斜塘。神狂逾垣上屋，骂詈不避亲疏，左脉弦数且大，舌色尖红，因惊伤胆，心肝俱伐而三阳上逆，治以《内经》生铁落饮增味。
生铁落（七钱）　龙齿（三钱，川连炒）　竹茹（三钱）　制半夏（二钱）　石菖蒲（七分）　茯神（三钱）　竹黄（一钱）　沉香汁（三分）　生枣仁（四钱）　朱砂（七分）　竹沥（一杯）　金戒指（一只）
药后人事已清，前方去菖蒲、竹茹，加石决明。
祟附复狂，拟顾氏法。前方去沉香，加鬼箭羽一钱半，桂权煎送大杀鬼丸半两，即愈。
（案380）王彩内。初起头上生块，淫痒，破流脂水，近日蔓延遍体矣。脉软带弦，舌红苔白，血虚且热，风湿留于肌腠，治以在泾先生法。
白菊花（三钱）　桑叶（三钱）　黑豆衣（三钱）　黄柏（五分）　苍术皮（三分）　松毛（三钱）　黑芝麻（四钱）　赤苓（三钱）　细生地（三钱）　五加皮（二钱）　豨莶草（三钱）
又，加白藓皮、丹皮。
屡投尤氏法，渐次见功，今加头眩，乃外风引动内风也，法宜静熄。
细生地　料豆衣　菊花　蚕砂　茅术皮　黑芝麻　丹皮　羚羊角　松毛　黄柏
（案381）罗，右，蓬莱镇。寒热有汗，腹痛，足不能伸，燥屎不下，脓血旁流，右脉沉实，舌苔焦黄，小溲如淋。肠痈既成，治以仲景法。
牡丹皮（二钱半）　败酱草（五钱）　桃仁（二钱）　枳壳（五分）　冬瓜子（五钱）　地丁草（一两）　大黄（一钱半）　苡仁（二钱）　甜瓜子（五钱）　元明粉（二钱）　归尾（一钱半，外用蜜导）
又，前方加黄耆、甘草节，去大黄、元明粉，归尾易归身。
（案382）周，左。大便七日不通，脘间并痛拒按，饮食到口即吐，脉实苔黄，肝逆犯胃成厥，厥者其气上逆也。治宜承顺阳明，平和肝逆。
大黄　蒌皮　蜣螂　代赭石　甘草　枳壳　半夏　旋覆花　川楝子
又，去大黄、枳壳，加穀芽、茯神。
（案383）马老五，姜家港。咳嗽痰多作呕，腰间痠痛作肿，纳呆便秘，脉左数右弦，舌苔糙腻。此肾虚不摄也，用许旌阳法。
白芥子（五钱）　杜仲（一钱半）　胡桃肉（二枚）　橘红（七分）　大熟地（四钱）　牛膝（一钱半）　冬瓜子（三钱）　白前（一钱半）　沉香（二分）　紫菀（三钱）　川贝母（三钱）　茯苓（三钱）
诸症渐平，以香砂六君子丸暮服，早服肾气丸。
（案384）季庭。咳嗽痰浓带血，右卧则甚，神疲音哑，冷汗黏肤，不纳，舌红，右脉弦数且大。痰火恋膈，心阳炽燃，治以靖熄化痰。
莲子心　山茶花　川贝　杏仁　枇杷叶　侧柏叶　蛤壳　藕节　冬瓜子　金石斛　竹茹　穀芽　旋覆花
（案385）边万春，苏家角。先呕血，后咳嗽，痰中有血，脉细数，唇焦口渴，苔黄，烟辛泄肺，酒热伐胃所致。
苇根（八钱）　川贝（三钱）　川石斛（五钱）　大麦仁（七钱）　知母（二钱半）　山栀（三钱）　侧柏叶（三钱）　竹二青（六钱）　梨汁（一杯）　藕汁（一杯）
又，加穀芽、苡仁。
（案386）崔，女。寒热时形，溲秘，腹痛至脘，口渴喜饮，饮多即吐，脉濡，舌红苔白腻。暑湿内阻，气化失司也。
藿香　桑叶　乌药片　川楝子　豆卷　茯苓　广木香　车前子　佛手　滑石　地慄苗
（案387）陈，左，七月，陈家谷。间日疟寒轻热重，已累月馀。脉状细弦，舌赤苔白。伏邪渐深，治以景岳何人意。
生首乌　青蒿　蝉衣　川贝母　南沙参　黄芩　陈皮　大豆卷　怀牛膝　桑叶　姜衣
（案388）徐。下痢发止不常，总由暑郁不化。
贯众（二钱）　冬瓜皮（五钱）　普洱茶（三钱）　佛手（七分）　银花（三钱）　松花粉（三钱）　金石斛（三钱）　槐花（一钱半）
（案389）包，左。肤目皆黄，便溏溺赤，舌红苔黄。湿热相蒸，治当分利。
栀子柏皮汤加冬瓜皮、海金砂、蚕砂、秦艽
诸症皆退，原方参以调补，照方加于术、苡仁。
（案390）金献，九月，牛马浜。年登古稀，类疟后灼热无汗，静则神昏，头疼昏晕，咳嗽痰胶，脉左弦数且大，唇红舌赤。伏邪内盛，痰夹肝火上升，拟清化法。
青蒿（三钱）　桑叶（三钱）　竹茹（三钱）　连翘（三钱）　黄芩（二钱）　豆卷（三钱）　羚角（三钱）　旋覆花（三钱）　杏仁（三钱）　川贝（三钱）　薄荷（六分）　碧玉散（三钱）
食复，宗仲景法，栀豉枳汤加篙、藿。
（案391）金献内。灼热无汗，脘痞不饥，曾经神昏谵语，即进芳香，神清谵止，脉细数，舌胖色赤，光亮无津，津枯邪滞。治以救津泄邪，宗薛氏法。
苇根（一两）　鲜首乌（七钱）　桑叶（四钱）　鲜谷（二两）　滑石（三钱）　鲜石斛（七钱）　茵陈（三钱）　佛手（三钱）　鲜大豆黄卷（一两半）
又，复脉汤去姜、桂、麻，加宋半夏、桑叶。
（案392）薛鉴泉。暑疡红肿，脓毒未得，微寒微热，治以清暑化托。
连翘壳　夏枯花　归须　银花　牛蒡子　皂角针　赤芍　土贝　花粉　甘草节
（案393）李。类疟后，灼热无汗，夜则神昏谵语，脘痞作恶，咳嗽痰胶色黄，便秘溲赤，脉弦数芤，舌绛苔灰。伏邪已入心包，勉用芳香开泄。
石菖蒲（一钱半）　犀角（五分）　银花（三钱）　旋覆花（三钱）　天竺黄（一钱半）　翘心（三钱）　豆豉（四钱）　薄荷（三分）　牛黄丸（1粒）　山栀（一钱）　蒌皮（三钱）　元参（一钱半）　竹二青（一钱半）
诸候悉蠲，咳嗽虽减不除。前方去牛黄丸，加川贝、杏仁。
（案394）钱，左。身热一月，始终无汗，咳嗽泄泻，脘闷拒按，脉弦数，苔薄白。伏邪冬发，腠理气机怫郁，湿热不能外达，拟薛氏辛凉解散法。
六一散（四钱）　扁豆衣（一钱半）　川朴（五分）　穀芽（七钱）　薄荷（一钱）　苇根（四钱）　杏仁（三钱）　豆卷（五钱）
汗出热淡，咳泄亦减，脉舌如前，脘痛耳鸣。伏邪夹食恋中，再拟前方加减。
穀芽　青蒿　藿香叶　碧玉散　豆卷　桑叶　枇杷叶
（案395）钱大昌，犁泾。日晡发热，汗出热解，神昏谵语，咳嗽呃忒，大便不爽，小溲短赤，脉空数，舌有苔如膜，暑邪夹痰内蕴，渐入心包所致。拟清暑涤痰为治。
竹沥半夏（三钱）　橘红（七分）　郁金（三钱）　远志（七分）　辰砂茯神（三钱）　蒌皮（七钱）　海蜇（一两）　竹茹（三钱）　鲜石菖蒲（七分）　连翘（三钱）　金沸花（三钱）　枇杷叶（五钱）
药后汗出颇畅，红疹密布，神清谵止，咳呃减半，邪郁不化，仍主清涤。
前方加桑叶、天竺黄、丹皮、滑石，去神、远、橘、蜇
（案396）钱春永。下痢经久，红色转为紫瘀，纳食不思，腹痛后重。暑毒内蕴，胃汁受劫，勉拟清暑调胃法治。
冬瓜皮（一两）　鲜佩兰叶（二钱）　鲜红鸡冠花（五钱）　鲜佛手（一钱半）　金银花（二钱）　穀芽（一两）　朱茯（三钱）　贯众炭（三钱）　鲜石斛（五钱）　莲肉（三钱）　荷杆（二尺）
暑邪未清，胃阴渐复，腹痛定而下痢爽，血亦止，纳加脉芤，舌绛苔黄。治法仍当甘寒濡润以养胃阴。
西洋参（一钱半）　扁豆衣（一钱半）　莲肉（四钱）　莲芯（一钱）　佛手（七分）　生甘草（六分）　鲜佩兰（三钱）　荷梗（二尺）　荷蒂（一枚）　鲜藿斛（五钱）　鲜谷（一两，打）　银花（二钱）
屡服甘凉养胃，痛痢减十之九，纳食大增，因而过食，更饵仙方温燥，遂致舌复干绛，脘硬如石，以手按之其痛难支，下痢纯血且频，纳复不思，左脉芤数，右手不扬，形神困乏。病久正虚，食滞中宫，勉方宜急则治标。
鲜山楂（七钱）　鲜佩兰（三钱）　荷梗（二尺）　地慄（五枚）　鲜莱菔（一两）　生神麴（三钱）　佛手（三钱）　生穀芽（一两）　香连丸（三钱）　海蜇（七钱）
（案397）俞瑞卿，七月，东皋泾。血痢用升，痢止而咳嗽；咳嗽用涩，咳止而腹痛寒热。停药数日，腹痛寒热亦定，惟脘痞不饥不纳，肠鸣便艰溲少，脉象空数，神形疲倦，舌光如镜，色赤少泽。大凡药不对病，先伤胃系，而在内之暑湿尚恋，急拟薄味调养，佐以清化。
鲜石斛（五钱）　大麦仁（四钱）　佛手（七分）　佩兰（一钱半）　二生稻（二两）　冬瓜皮（五钱）　荷梗（二尺）　夏枯（三钱）
纳加少味，脉舌如前，胃液未复，再宜滋养。
西洋参（一钱）　干藿斛（五钱）　佛手（七分）　夏枯（一钱半）　麦门冬（一钱半）　茉莉花（三分）　稻叶（三两）　宋半夏（七分）　大麦仁（三钱）　益元散（一钱半）
（案398）王寿甫。壮热将及一月，白疹屡见不凉，神识如迷，耳聋唇燥，下痢血水紫块，牙龈结瓣色黄，鼻孔干煤，舌黄且厚。暑湿久羁于肺，肺病则下注大肠，脏腑受邪，母病及子，肾阴告涸，勉拟方宗余氏败毒合叶氏救肾法应之。
冬瓜皮（一两半）　黄连（五分）　沉香汁（二匙）　鲜生地（四钱，同炒）　元参（三钱）　银花炭（三钱）　槐花（三钱）　灯心（五尺）　黄柏炭（一钱半）　黄芩（一钱半）　鲜石斛（四钱）　荷梗（三尺）　生穀芽（八钱）
下血止，去黄柏，加苇根。
壮热间日而作，热时神迷不语，脉左弦数右洪数，舌黑无津，唇燥齿焦。此阴气先伤，阳气独发之瘅疟症也。拟仲景白虎加参法为治。
西洋参（二钱）　石膏（八钱）　知母（三钱）　白米（一合）　鲜首乌（五钱）　鲜生地（八钱）　青蒿（三钱）　甘草（五分）
进药后各恙减其大半，再拟清胃救肾。
生地　白知母　苋麦冬　天花粉　青蒿　石膏　西洋参　润元参　鲜首乌　竹叶（张惠翁同诊）
（案399）吴，左，赵潭。壮热旬日，暑邪入里，舌强神昏谵言，鼻扇气促微咳，牙龈色黑且黄，舌绛乾燥根黑，津液亦受劫矣。勉拟芳香开窍，气血双清。
牛黄丸（一粒）　犀角汁（五分）　翘心（三钱）　川贝（三钱）　鲜生地（一两半）　鲜石斛（七钱）　元参（五钱）　豆豉（四钱）　鲜首乌（七钱）　羚羊角（三钱）　薄荷（三分）
各恙皆减，加石膏一两，去犀角、牛黄丸。
（案400）唐，右。初起寒热腹痛，昨加神昏谵语，大便旬日不通，舌尖绛，苔中黄，手足痉如擂鼓，面赤齿板，耳聋足冷，气促溲少，身难转侧，白疹密布，脉右大左细。风湿侵入经络脉隧之中，阳明燥屎内结，拟薛征君法治之。
羚羊角　丝瓜络　鲜石斛　钩钩　牙硝　鲜地龙　海风藤　鲜稻叶　苇根　大黄
药后痉止，医投白虎，疹邪内缩，仍归不救命焉。
（案401）顾庭，蟠龙镇。初起寒热，医投温散升提，致神昏谵语，胸闷呕恶，舌乾绛，脉弦数。邪入营矣，宜凉营泄邪。
犀角汁（八分）　山栀（三钱）　竹茹（三钱）　旋覆花（三钱）　鲜生地（一两半）　豆豉（三钱）　苇根（二两）　益元散（三钱）　鲜菖蒲（一钱半）　蒌皮（五钱）　元参（五钱）
寒热间日，热时神昏谵语，舌红燥，苔黄，便秘纳微。暑湿之邪从阳枢转出，宜就其近而逐之。
鳖血柴胡　真宋半夏　蝉衣　何首乌　西洋人参　水炙甘草　鲜谷　鲜石斛　酒炒黄芩　鲜枇杷叶　桑叶　朱茯神
疟止纳加，脉和苔化，七日不便，病久元虚，腑失下行之司，拟薄味调胃，所谓九窍不和都属胃病也。
西洋参　麦冬　鲜石斛　麻仁　首乌　宋半夏　茯神　咸苁蓉　归身　鲜谷
（案402）周礼斋。身热有汗不至足，舌根有痰不能咯，语言蹇涩不遂，白㾦布而不透，耳聋便薄，脉软苔黄。湿热化风，痰阻舌根，有痉厥之忧，急予清热涤痰，祛风利湿为治。
羚羊角　天竺黄　丝瓜络　桑枝　桑叶　钩钩　天生虫　石菖蒲　海风藤　竹沥　连翘　杏仁　滑石　苇根
身热暮重，舌音渐清，痰稍能吐，耳聋略聪，肢痉定，白疹多，脉形软弦，苔黄且腻，口糜咽痛，邪未楚也，仍宜宣熄。
枇杷叶　羚羊角　桑枝　胆星　银花露　碧玉散　生殭蚕　竹茹　竹沥　竹黄　石菖蒲　活地龙　杏仁　蔷薇花露

卷十  ***************************
（案403）周亦新茂材。癸酉年患吐血，服清降而血止，而舌赤如朱。昆医屡用犀角地黄汤、三黄汤、补心丹均不效。诊得脉如平人，余曰：此症颇奇，谅是误饵伏火丹砂而毒入心、胃、肾也。昔贤张石顽亦曾见过，非杜撰也。方以人中黄、甘草、黑豆、阿胶、秋石、生地、女贞、首乌、旱莲之类，三进而舌淡，十剂而全退矣。
（案404）罗少耕室。丁丑九月患鼻塞咳嗽，身有微热，少顷神不语，喉中嘓嘓有声，按脉右寸浮数，问其疾苦，惟点头而已，可知神识尚清，不过风痰上壅太阴，而成喉痹耳。即针少商穴，喉通能语，服清泄之品而痊。过夜复厥，厥时有气逆上，上过心胸即神昏息微，按之摩之，咳嗽一二声而始醒。频频而厥，舌苔薄白，便艰溲少，六脉滑大且硬，右大于左，发出赤丹且痒，搔之破流滋水，片时结痂，四肢尤多，是痰饮素盛，风热相煽，猖狂无制，秋令金邪剋木。即葶、桑、旋、蒡、蒌、赭、沉、杏、苏子、橘皮、竹沥、姜汁饮之厥止，再以苏、杏换菖、苓，调理而安。
（案405）薛子材内。丁丑九月患牙疼，甫至酉时神昏不语，四肢瘛瘲，呼之不应，若木偶也。戌末神清，肛痔凸出，燥屎欲解不解，明日酉刻又厥，切脉弦软而空。曰：此乃木虚金实，金来刻木，至酉时而厥者，酉是金旺之时也。授以首乌、归身、黑豆、甘草、苁蓉、麻仁、脏连丸、菊花、天麻、钩钩，服三剂而愈。斯病与罗症同一金剋木也，而一用泻金，一用滋木者，以症有虚实也。
（案406）范焕内，北港。始内寒热，随即小产，产后恶露颇多，脘腹聚瘕上冲，气促作呕，头痛，口苦且渴，脉微而代，舌苔糙厚，此伏邪内扰伤胎。从来产后最怕三冲三急，气促恶呕，岂非冲肺冲胃之危征乎？若再上冲心，则无及矣。勉拟清化降逆，不过图功于十一耳。
降香汁（五分）　广郁金（一钱半）　泽兰（一钱半）　当归（一钱半）　旋覆花（三钱）　吴萸（三分）　新绛（四分）　飞滑石（三钱）　川楝子（一钱半）　姜皮（二分）　青蒿（二钱）　代赭石（五钱）　枇杷叶（五钱）　宋半夏（一钱半）
投剂犯款皆平，泄泻亦止，寒热日作，和解为主。
青蒿　宋半夏　金石斛　藿香　佛手　蝉衣　碧玉散　蔷薇露　桑叶
（案407）周致祥，北漳泾。七情违和，昨起嗳噫连声，甚则有出无入，呃呕交加，汗多，而两足欲行不能动，而且冷，是肾气不纳，暂拟降逆纳气。
鲜柿蒂（十枚）　刀豆子（十粒）　香附（三钱）　萱花（三钱）　胡桃（三枚）　沉香屑（一钱）　赭石（三钱）　金铃子（二钱）　合欢花（三钱）　旋覆花（三钱）
呃呕虽止，仍当纳气归元。
磁石（五钱）　紫石英（五钱）　沉香（五分）　归身（二钱）　胡桃（五枚）　东洋参（一钱半）　龟甲（五钱）　牛膝（一钱半）　大熟地（三钱）　柿蒂（五枚）
（案408）上海薛家浜一男子，孟秋血淋，痛苦难名，用土牛膝一两、麝香一分。初进痛甚而溺闭，马口拽去瘀血一条，溺亦随下而愈。
（案409）沉全。脉左细右弦劲，舌绛苔白且干，四肢摇动，心悸咽疼，足冷晕烦，饮食倍常。病后伤阴，肝阳化风上冒，拟缓肝之急以熄风，滋肾之液以祛热。
炙甘草　麦门冬　柏子仁　西洋参　细生地　石决明　霍石斛　陈阿胶　穀芽　菊花　桑叶
细脉较旺，弦劲亦平，舌绛苔少，眩晕亦缓，二足渐温，瘛止神安，纳食不饱，怒不自持，喉癣干痛，得水痛减。阴虚肝阳上亢，胃乏中流砥柱，宜甘酸法滋阴潜阳。
甘草　霍斛　生地　菊花　石决明　白芍　牡蛎　苁蓉　磁石　戎盐　麦冬　阿胶　稻叶　元参
（案410）罗少耕室，庚午。血厥时发，醒不咳血，见在厥缓，咳血不止，脉右细，左寸动搏，舌边微红。怀麟五月，治当扶土生金。
北沙参　毛燕　川贝母　生竹茹　川石斛　紫菀　甜杏仁　丝瓜络　生甘草　桑叶　侧柏叶
血止咳减，去柏叶、紫菀，加枇杷叶。
又，用敛神散。
（案411）戚，右，七月，读书港。午后寒热，汗出而解，白疹不隐，咳嗽痰臭，屡进清化未效，良由经久正虚不能振邪外出故。白疹屡见不已，再拟扶正祛邪治。
西洋参（一钱）　宋半夏（三钱）　瓜蒌（四钱）　杏仁（三钱）　制首乌（五钱）　生姜衣（六分）　甘草（三分）　海蜇（四钱）　净归身（二钱）　旋覆花（三钱）　枇杷叶（五钱）
诸恙悉平，宗原善后，去旋覆，加麦门冬、茯神。
（案412）吴赐福，上海虹口。灼热无汗，神识如狂，舌苔乾黑，齿龈亦焦，脉洪数。温邪动烁津液，勉拟大剂凉泄救津。
犀角汁（七分）　片（一钱半）　薄荷（五分）　鲜沙参（二两）　知母（五钱）　鲜生地（四两）　元参（七钱）　鲜石斛（三两）　翘心（三钱）　淡豆豉（五钱）　银花（五钱）　甘中黄（一钱半）　竹芯（三十枚）　水苇根（四两）
昨进大剂泄邪凉解，神醒片时，已得微汗，热如炽炭，赤斑密布，再用余氏清瘟败毒饮。前方去翘、竹，加大青叶一钱半、玉泉散四两。另以六一泥井水调澄，冲入雪水、梨汁、玉泉散，代茶恣饮。绿豆和蜜作粥饮食。共用大梨二百枚、雪水四大坛、玉泉散三斤，外用青布二尺，井水浸，暗胸前二日而热淡斑化，黑苔渐退，语仍无次，改用景岳伏蛮煎加减，数帖而疗。
（案413）郁砚香，年六旬外。甲申初秋患眩晕耳鸣，延医调治，酸敛腻补，愈服愈剧。迨至秋末，食面益甚，脘痞呕恶，医用芳香消导，病益不支，知饥思食，大便经旬不解，诸医咸为不治。所亲管敏之乞余往诊，脉则弦大，舌色灰黄，曰：无恐也。不过阴液亏而燥屎不下，何至惶惧若此耶？盖秋病眩晕耳鸣，症固属虚，敛之补之并非背谬，而愈服愈剧，其故何也？《经》曰：治病必求其本。治是症之本宜滋水以生肝，所谓补虚益体须气味相生，秋令之木宜水以生之。继而食面致呕，医固知其食滞也，大用香开消导，虽化而胃液涸矣，望其九窍通调得乎？治宜咸润之品养液通肠，稍佐和阳熄风，便解再商培本。乃用苁、蒌、半、枳、金斛、桑、麻、菊花、旋覆、兰叶、稻叶等，一剂便通，诸恙霍然。眩晕耳鸣都因肝虚夹痰而风阳上潜，况乎秋令肝血益衰，反乘胃土，胃伤则容受运化失司，以致食阻中宫，液伤则大肠失润，便结不解。医者昧于斯理，补之消之不中病机，何异实实虚虚之谬乎？不遗人夭枉者鲜矣。
（案414）族叔诚德，年四十许。始起三疟，且兼跌河，衣裳皆湿，吸入河水数口，归家即凛寒不汗，泄泻如注，脉细苔白。急予泄表重剂加扁豆衣以止泻，一帖泻止，汗仍不出，身痛逢节益甚，不能举动，牵引肘膝，微见红肿，知其邪从阳化，即伤寒表强之谓。奈脉细如丝，苔糙少津，不饥不食，鼻血点滴，齿枯唇燥，元津欲竭，邪势方张，改以甘寒救津，辛凉泄表，一剂似有转机，三疟从兹亦止。手足不能屈伸，舌光色红，纳穀略思，作胃液不足，不克渗灌溪谷而利筋骨，治用沙参、蒌根、甘、地、丝、斛、麦、胶、交、谷、菊、桑之类，或佐竹茹、苇根以安中，不十剂而愈。此病若不量体裁衣，法随时变，鲜不遗人夭枉矣。
（案415）甲申重九日，与傅席儒前辈閒话，话及痧痘一症，述一验案，随笔记之。据云道光初年，钟山一富翁，强姓，老年得子，十七岁登庠，十八岁出痘，痘不甚密，而六七朝尚未上浆，延医满座，补泻杂投，药皆不受，咸云无法挽回。最后一医入房视之，曰：此痘固危，生机仅存一线。索元宝五只，方肯出方医治。其母矢口许诺，伊云：「浆上九分，我乃领受。」遂书川石斛、穀芽、蝉腹数味，嘱其煎好代茶，买三年老雌鸭十馀只，医者亲自宰杀洗净，鸭腹纳元米数合，蒸露一酒杯，以露淘腹中米饭，亲自喂食，连连不绝，一夜而浆上三分，再一夜而浆足，三日后结痂落瓣，了无余患，真良法也。
（案416）赵云祥子，乙酉春，正月。去秋伏邪久延成疳，交春起腹痛吐蛔，滴水不受，神倦困惫，脉形细弦，舌苔薄黄。中土大亏，肝木乘之，勉予泄木安土。
川楝子　米心斛　肉桂　苏罗子　茯神　川椒　生穀芽　白芍　伏龙肝　乌梅肉
（案417）曹味，甲申六月初二，雪公浜。旧岁患下痢赤白，暑毒未清，误吸洋菸提涩，致留邪于内，腹痛则痢，虽轻缓于初起，已累十三月矣，脉弦有力，苔黄厚腻。拟清暑和中治，未识可奏肤功否？
广藿梗（一钱半）　小川连（二分）　金银花（二钱）　荷梗　鲜佛手（一钱半）　白头翁（一钱半）　赤芍炭（一钱半）　广木香（七分）　秦皮（三钱）　小青皮（五分）　甘草（五分）
十四日。又方，去青皮，加白芍一钱、楝子七分。
连投香连导滞，年馀之痢已减十之八九，惟关脉弦代，邪恋正虚，恐其反复。
细甘草（一钱）　川连（二分）　白头翁（二钱）　藿梗（三钱）　赤白芍药（各一钱半）　木香（七分）　金银花（一钱半）　荷梗（二尺半）　川楝实（一钱）　贯众（三钱）　青灯心（二分）　秦皮（四钱）
（案418）苏，左，甲申十二月初九日，西门外。诊脉细数，小溲色赤，不思纳食，运化如常，内热盗汗，喘咳心悸。病久原虚，内热自生，仓公所谓中热则溲赤也。
川石斛（四钱）　茯神（三钱）　桑叶（三钱）　南沙参（一钱半）　生甘草（三分）　穀芽（四钱）　杏仁（三钱）　螺蛳壳（四钱）　白莲子（三钱）　小麦（三钱）　冬瓜子（三钱）
十一日。进剂得小效，但纳穀式微，非细故也，仍以养阴醒胃治。
金石斛（一钱半）　川石斛（三钱）　莲子（四钱）　草梢（三分）　枇杷叶（四钱）　细生地（三钱）　茯神（三钱）　桑叶（一钱半）　螺蛳壳（一两）　麦门冬（一钱半）　穀芽（七钱）　南沙参（三钱）
（案419）俞，右，甲申十月，丁港门。寒热时形，脘痛阵作，筋惕肉瞤，耳内蝉鸣，肝阴素弱，风阳上潜，脉不和静而滑，馀部俱细。痰阻枢机，跷维脉不用事也。拟仲圣调和营卫法，然瞳神太露，终虞反复。
嫩甘草　白薇　金石斛　红枣　川桂枝　茯神　甘菊花　杞子　白芍药　楝实　旋覆花
后以此方十倍，加阿胶，熬膏服。
（案420）周金观，乙酉正月。疫痧初发，吐利交作，即吞洋菸，泻虽止，而吐益甚，吐蛔六条，吐时脘腹攻痛难支，声哑喘咳，痰稠口渴，鼻扇，脉弦数，舌赤苔薄黄。此痧邪恋肺，烟毒炎胃，斯危症也。
桑叶　瓜蒌皮　贯众　旋覆花　薄荷　枇杷叶　竹茹　金石斛　甘中黄　恶实　银花　一剂痊愈。
（案421）太仓王旭升夫人。产后咳呛无痰，咳则面赤自汗，月馀不药，咳呛渐剧，内热盗汗，旭翁颇以褥劳为忧。甲申仲冬，便道邀诊，脉形细代且数，书以复脉去麻桂，数服未见效象。乙酉正月初四到舍诊脉，脉仍细代，舌红少寐，俨若褥劳，改投百合固金汤去桔梗，加沙参、毛燕，三帖痰能咯出。再用补肺阿胶去兜铃，加百合、麦冬等味，嘱其日服冰燕汤，不旬外而咳减三四，一月而咳除。
（案422）乙酉正月中旬，疫痧大作，是燥火刑金，医投三春温散，死者大半。有庄芳者，年方壮盛而患疫痧，肤赤如朱，有汗热炽，咽痛喘咳，舌绛苔黄，神昏脉数，口渴欲饮。温邪既陷宫城，屡投清透，正如隔靴搔痒，而疑症神昏谵语渐增，勉予大剂救津涤邪，病不增减，遂以犀角地黄汤加味，以清热化毒，二剂神清咳血，知其热从血去，仍以清营化热，数日而愈。
（案423）甲申十月，族叔母妊娠七月，因族叔之病服役过劳，叔愈后即起咳嗽痰多，用辛凉肃肺，痰降咳缓。起床动作，中牖户之风，陡起喉蛾，外科用疏散之品，喉肿较愈，而误用蝉退、麻黄，即起寒战灼热，明日胎元上窜，喘促如吼，汗出如雨，夜分速急救以苇根、莱菔、丝瓜、竹茹，莲子汤频灌以取药不及也。喘汗虽减而胎元不动，腰腹大痛，浆水及血绵下，欲产不产，发热无休，舌乾液涸。延至二日，胞浆及血沥乾而胎仍不下，稳婆无所措手，是热炽伤胎，血液干不能滑胎下出，比之水小则舟碍也。兼之喉腐喘咳，颇忧冲肺，急以大剂枇杷叶、阿胶、鲜首乌、鲜石斛、芦根、童便、牛膝之类，肃天气使其下降，滋阴液以行舟。一剂胎下，热随瘀泄，喘咳渐平，饮食渐进，改予甘凉濡润，半月而愈。
（案424）陆星农孙女。武叔卿曰：血闭于阴经，营卫行之不通则发热。脉始由足少阴肾，生于足阳明胃，主于手少阴心。少阴之气不与阳明交合，阳明之气不与少阴相合，上下不交，血液不生，经脉不通，是以心悸脉代，经来身热，治以炙甘草汤。
（案425）胡，左，乙酉二月中，丁港门。阳明温病误服麻黄，自汗身热，头痛咳嗽痰稠，神迷谵语口渴，脉大舌黄，用白虎汤加川贝、花粉、鲜石斛。
（案426）景岳曰：东南之地，类中风为多。故立非风一门。甲申十二月，有紫藤棚港张秉泉母，年方六十岁。廿六七日起，腹痛气升，医作食积治，痛缓食减，不能起榻。累至廿九日巳刻，呵欠数作，陡然目闭舌短，言语一字不可辨，面赤神清。一医云：此乃痰阻气道，非类中风也，十不救一。其婿王仲萱暮夜逆诊：脉形左弦而细，病由呵欠，乃是下元不摄，阴阳将离。若是痰阻闭症，不应神清而呵欠，始起目闭言蹇也。《内经》曰：内夺而厥则为瘖痱。此之谓也。因仿河间意，用牡蛎、胡桃、白芍、甘草、龙齿、天麻、天虫、钩钩、桑枝、菊花、半夏，一剂语略可辨，始知右手左足不仁不用，类中风无疑矣。改以枸杞、牡蛎、菊花、洋参、首乌、磁石、旋覆、石斛、远志、竹茹、桑枝、穀芽、土尔番等培养肝肾，佐防风，黄耆或加苁蓉、胡桃，十馀服而起榻。此病若泥痰风，祛风涤痰，吾恐无及矣。大凡肝木侮土，类属食滞，过饵消导，多致土坎木摇而内风大动，忘却肝病实脾之法，惟用消导理气，促人寿命于冥冥之中而人不知。盖人之一生总以胃气为本，消则胃竭，竭则死矣。
（案427）顾芳兰三子奴观。平日小康，后因失牯回禄，衣食皆艰。夏月耕耘，烈日暴炙背，逢雨乏蓑，身受暑热寒湿之积，固非一朝一夕之间，其由来远矣。及至凉风外薄，寒热时作。去冬少暖，藏蜇未固，邪伏于内，一交乙酉二月，湿寒化热，从内而出，遂患微寒身热，形肉尽削，即《内经》「冬不藏精，春必病温」之遗义也。更遭失犊，即加心痛，又值初气风木司权，复感温风，渐加咳嗽，左脚右手筋绾如拳，疾疢蜂起，始著床褥，乞余诊之。脉来弦劲无情，舌中光赤边白，身热暮甚，无汗溲红，此伏邪内郁少阳也；心痛则呕，气喘肢冷，此气机怫逆，木横乘胃也；咳嗽胁痛，鼻孔扇张，此温风内炽，木火刑金也。症虽三端，总患失荣。初起伏邪内发，失于清理，兼之气郁又未开释，及加新邪外束，旧邪相合，两邪化火，志火复燔，阴液既亏，邪益横肆，大汗则偏于阳而阴液伤，清里则正愈亏而表邪陷，补则碍邪，泻则害正，且尝富后贫，《经》列不治。勉予泄邪舒郁，君以薄菏之辛凉散风，泄热发汗而不伤阴，且兼开郁，由火郁发之之训；佐以前、半、青蒿清伏邪而开结气，香附舒郁，旋覆旋中，芍、甘、楝子酸甘化阴，酸苦泄热，寓泻肝于养肝之中，雪羹泻火，斛、谷调中，枇杷叶行金以舒肝降气。一剂得汗热淡，再剂病复如前而日晡热甚，作湿热治亦不效。遂思邪既化火，夹志火交横，则阴液受劫，其阳独行，改以青蒿鳖甲煎加白薇、首乌、桑叶、杏仁、川贝、沙参、枇杷叶，以搜邪泄热，养阴和阳，八剂而瘳。
（案428）夏，左，乙酉四月廿日，管门泾。小溲色黄且少，茎中涩痛，引及小腹，今因气机怫郁而剧，清利为主，佐以舒郁。
金铃子（一钱半）　香附（三钱）　陈皮（七分）　广木香（六分）　甘草梢（六分）　郁金（一钱半）　茯苓（三钱）　潞党参（一钱半）　粉萆薢（一钱半）　合欢花（一钱半）
（案429）程金火内，丙戌正月尾。膈气既成，藁在幽门，粪如羊矢，舌光脉细，用朱丹溪法。
人乳汁（一杯）　淡姜汁（一匙）　地慄汁（一杯）　甜梨汁（一杯）　鲜竹沥（一杯）　米油（一杯）　甘蔗脂（一杯）　韭根汁（一匙）　蜣螂末（三只）
便爽能食，食亦不呕，去蜣，加首乌、麦冬汁。
（案430）潘圣高侄，丙戌二月二日。始病痉厥，半日而苏，灼热无汗，下利频频，气喘鼻扇，胁痛，咳嗽则痛甚，口渴，舌苔干黄。温邪由厥阴而达于少阳，恐其再厥不返。
牛蒡子（四钱）　甘草梢（五分）　前胡（一钱半）　薄荷（五分）　羚羊角（一钱半）　川贝母（二钱）　射干（一钱）　扁豆皮（一钱半）　紫荆皮（一钱半）　丝瓜络（三寸）　银花（一钱半）　穀芽（四钱）
进清泄剂，汗出热淡，泄止痛缓，津回舌润，惟咳犹未除，喘促鼻扇，究属温邪尚炽，仍恐痉厥。
照方加桑白皮、桑叶、苇根、枇杷叶，去银、丝、扁、谷。
（案431）蓬莱镇田姓小儿。丙戌春起一症，小溲下血，曹医调治反加吐衄如注，身不发热，黑斑隐隐，欲透未透，舌苔老黄，龈有黑点，脉来洪，面微肿，犹能行动，述二日前腹痛作恶。按方书云：斑黑者胃烂。不治之症，何以饮食虽减，尚可起榻？睹色脉，病情是一团火毒内蕴，交春风温外袭，内外交焚，迫血妄行。如石压草，逢春即芽；如木藏火，逢钻即出，有燎原之势。而未至危殆者，良由毒从血解耳，徒涩其血无益也。殊不知此症如药藏炮内，遇火即发，不上出，即下出，势所必然也。疏方用大剂犀角、鲜地、大青、中黄、元、银、贯众、地丁、茅根、芥、茶等，地浆水煎药。一帖血止，黑斑转紫，大便未通，寐醒神躁如狂。乃仿仲圣蓄血如狂例，加桃仁、大黄、紫草，便解黑瘀，斑又转红，知愈征已露，再服一剂，斑退脉和，牙龈失血，去桃、黄，加旱莲草、黑豆养阴化毒，外敷疳药，血止而愈。
（案432）太城西南张泾潘荣堂。年将半百，体甚丰腴，喜杯中之物，锺花柳之情。于乙酉春夏之交患证甚奇，望其面色青红，看症转筋吐利，闻声喉间漉漉，切脉按之若无，验其舌紫而苔黄，询得素患脚气，更兼默默无言，问之不闻不答，何因何方一无可定。岂有风中于腑而为之不识人乎？抑转筋入腹而为之不识人乎？岂脚气冲心而为之昏其神乎？抑酒毒攻心而为之昏其神乎？岂痰迷于心而神识为之不清乎？抑秽浊内蒙而神识为之不清乎？岂舌色之紫竟由酒毒内结乎？抑秽浊与瘀血为伍乎？岂脉伏由于霍乱之所致乎？抑风痰阻闭而脉络不通乎？岂吐泻亦由秽浊内横乎？抑风入于腑而为呕为泄乎？扼要以图，先除急者，遂以栀豉祛其秽浊，黄连泄其酒毒，半夏以涤痰降逆，天虫以祛风活络，丹参逐瘀下降，桔、萸气胜平壅，桑枝、桑叶、苡仁、蚕矢辗转枢机。服后果各恙减半，加雪羹而痊愈。
（案433）青浦徐星甫太守之母。年过七旬，乙酉十二月患似伤风证，咳嗽自汗，神倦懒语，动则气喘如吼，痰亦随壅。陆紫兰作伤风治，益剧。余诊脉细弱不应指，而尺部空弦，勉用吉参、龙牡、杞、归、铅、膝等镇补纳气，一候而康。语云：愈病非难，识病为难；识病非难，决病为难。斯言信矣。此症王氏所谓「似伤风」而实非伤风也，设投表剂，危亡可计日而待也。大凡老年下虚之人，多有此症，若患咳嗽，每每震伤元海，上冲莫制，痰随气涌，喘促如吼，苛不急摄真元，不时即脱，我见实多。
（案434）王旭升少子吉观。年方壮盛，乙酉正月患足心作痛，形肉日削，脉形细数。余骇曰：此痿废之症也。乘此始萌，宜谨调之。彼口是而腹非之，迨至五月，身类伊圣，履肖禹王，眉销春山，面丰五岳，急往苏郡名医调治。费马吴辈皆咸云：痿已成矣，纵难药治。立方大抵不越二仙膏加味，服至百剂尚无寸功。遂旋家，延邵聿修诊治，用虎潜丸料十馀剂，如水投石。九月初，速余再诊，诊得善食而瘦，足软难行，筋骨痠痛，脉更细数，乃宗《内经》「治痿独取阳明」之训，用仲圣炙甘草汤去姜、桂、麻仁，重加石斛、百合、桑枝、玉竹等味，不下八十剂而可出外行走矣。后有客问曰：人咸知痿证难愈，名剂遍尝，毫无一效，固所当然。今君用胃药未及百剂，其病若失，何其神也，请详示之。曰：天下万物不外乎理，《书》《诗》论孟，天下之正道正理也；《素》《灵》论略，治病之正道正理也。治天下而不法尧舜，则治不循理而无道也，天下其有不乱者鲜矣；治病而不宗《灵》《素》，则治不循理而无道矣，其有不遗人夭枉者几希。就今之痿症而言，《内经·痿论》曰：治痿者独取阳明。何也？即此一问，则知此为治痿病之总纲矣。凡人身中血脉、精髓、筋骨、皮肉，出胎之后全赖后天阳明穀味资生，苟或失其资荣，则筋骨皮肉皆为不用，痿症成矣。若不治胃，而治肾，是逐末忘本，治不循理，无怪乎其不效之与增剧也。今治胃获效，乃遵《经》治病，何神之有？聊记数言，以告后学，知治病不可不遵《经》旨也者。

卷十一  ***************************
（案435）傅泰泉，十一日，南码头。冲年梦泄，阴分暗伤。丁亥阳月起身热有汗不解，神气模糊谵语，胸痞不食，脉形弦数，气喘鼻扇，下利溲少，舌苔老黄，其质色绛。温邪内蕴，阴虚体质，阳愈猖狂，两阳相扇，竟有阴阳交象矣。且拟养阴清热，希图扭转机关。
鲜石斛（五钱）　青蒿（三钱）　冬瓜子（二钱）　海蜇（四钱）　鲜沙参（七钱）　桑叶（三钱）　大力子（二钱）　地慄（三枚）　青鳖甲（三钱）　元参（三钱）　枇杷叶（五钱）
十二日。养阴清热似合病机，仍主原法出入，但症情未达坦途，犹恐中生波浪也。
鲜石斛（三钱）　南沙参（五钱）　白薇（一钱半）　枇杷叶　鲜竹茹（三钱）　青鳖甲（三钱）　甘草（三分）　海蜇（三钱）
十五日。王若怀诊，暴寒束表，始起形寒，转热后述有汗不解，刻诊脉濡带数，舌苔前半薄滑，根腻罩黄，视项下隐露赤疹，入夜来少寐神糊，便泄溏薄，小水欠通，鼻扇耳少聪，口渴不多饮。症由湿邪内恋，化火侵营。拟养阴熄热，清化湿邪治之。
细生地（三钱，盐水炒）　炒黑丹皮（二钱）　益元散（五钱）　元参心（五钱，盐水炒）　炒紫丹参（一钱半）　淡竹叶（一钱半）　川石斛（四钱）　广郁金心（一钱半）　赤茯苓（三钱）　带心湘莲子（十粒）　白蔻壳（四分，后下）
十七日。又，前投养阴清热，凉营渗湿法，夜寐较安，耳亦聪，汗亦得，泻稀神振，佳兆也。刻诊左脉软数，右带细弦，舌苔尖绛，根中糙黄罩灰，鼻仍扇动，虽有本充邪达之机，而风燥上加，液涸生风之变不得不预为防之。拟滋水熄风，标本并治为法。
润元参（四钱）　白蒺藜（一钱半，同炒）　南沙参（五钱）　炒牛蒡（二钱，同打）　连翘（三钱）　青黛（四分，同染）　杏仁（三钱，带皮）　丹皮（二钱，炒）　益元散（五钱）　淡竹叶（一钱）　辰茯苓（三钱）　淡海石（三钱）　生穀芽（五钱）
十八日晨。刻下诊脉左尺细数且劲，右寸数而关弦，视色面色时红时㿠，舌质绛而苔色如酱，抚之无津，齿焦血板，常欲卧寐，寐中谵语如梦语，反不作渴，吁吁如喘，多语则喘，甚则鼻扇孔张，两耳失聪，大便溏泄。揆之圣训，少阴病则但欲寐而脉微细。至于谵语不渴是邪踞血分；苔黑舌红，温邪劫津而化火也。津血两伤，虑其水涸生风，痉厥陡作则奈何？急拟泄热存阴，宗少阴黄连阿胶之例，即希王若怀先生正之。
童便浸木通（三分）　白芍（一钱半）　细生地（五钱）　陈清驴皮胶（二钱半）　元参（五钱）　龟腹板（三钱）　铁皮鲜石斛（七钱）　甘草（一钱半）　鳖肋甲（五钱）　鲜竹二青皮（二钱半）
十八日酉刻。素体阴精不足，近日温邪袭肺，由肺入膻，神情矇昧，如醉如醒，身热气喘，鼻孔时扇。晨服养阴清热，黑苔稍化，舌乾稍泽，齿焦稍润，小水稍通，馀症依然不减。诊脉尺中细数，右寸濡数，阴亏阳亢，一水不胜五火，恐有鹫飞鱼跃之险矣。
生牡蛎（七钱）　大白芍（二钱）　生甘草（一钱半）　青龙齿（一钱半）　陈阿胶（二钱半）　龟腹板（三钱）　小川连（二分）　鲜沙参（四钱）　鳖肋片（四钱）　细直地（五钱）　京元参（五钱）　湘莲薏（三分）　鲜竹茹（三钱）
二十日。前议阴亏阳亢，燥火加临，两阳相合其势张彰，以致舌黑齿焦，谵语喃喃，投复脉救逆三剂。刻下视舌黑苔退尽，齿焦亦润，小便畅通，筋瘛渐止，是属阴充之效。考诸古训，吴鞠通冬温条内原忌苦温淡渗，今诊脉者欲枯竹逼油，何梦梦也耶？顷阴气正充，原气欲复，无事更章，仍主前方出入，但颐养工夫尤宜加倍小心，毋为一篑之亏。
辰天冬（三钱）　陈阿胶（三钱）　鲜女贞子（一两）　乾地黄（七钱）　奎白芍（五钱）　刮白龟甲（一两）　西洋参（一钱）　生牡蛎（五钱）　生甘草梢（一钱）　生枣仁（三钱）　鲜竹茹（三钱）　长须穀芽（五钱）
二十二日。刻诊得脉象沉数，舌苔黄而神气尚属不正，小溲数而茎痛。阴液不肯充足，馀热恐其再炽，再拟清热育阴治之。
细生地（一两）　龟甲（五钱）　龙齿（三钱）　干霍斛（五钱）　京元参（五钱）　鳖甲（四钱）　川连（三分）　西洋参（一钱）　陈阿胶（二钱）　甘草（一钱半）　梨皮（一两）　秋绿豆（一合）　鲜地骨皮（一两）
二十五日。下焦阴液较充，馀热淹留不解，各恙俱安，惟有神烦独语，自觉精明，乃营虚神不守舍也。再拟存阴，佐以安营为治。自当十分珍重，庶免反复于病后致危。
细直地（七钱）　龟腹甲（七钱）　霍斛（五钱）　甘草（一钱半）　润元参（五钱）　青鳖甲（三钱）　沙参（五钱）　绿豆（一合）　清阿胶（三钱）　地骨皮（五钱）　洋参（一钱）　整块辰砂（一两，绢包悬煎）
（案436）朱藻霖，半斤湾，九月。湿热内蒸，身热纠缠，汗多口渴，苔黄。治以清化。
飞滑石　寒水石　桑叶　枇杷叶　茵陈　熟石膏　杏仁粉　白蔻　冬瓜子皮　稻叶
（案437）陆子兰婿，八月初十日，葫芦泾。痢久中阳不运，董浜徐氏投温涩无功，湿邪内聚，以致脘腹胀满，纳少运迟，脉细弦，有成臌之机，舌苔薄白，且拟疏中化湿治。
生鸡金（三具）　广藿香（三钱）　冬瓜皮（三钱）　原蚕砂（一两）　海金砂（三钱）　陈萹蓄（三钱）　五穀虫（三钱）　煨木香（一钱半）　生穀芽（一两）　鲜石菖蒲（一钱半）
疏中化湿，脘腹之胀渐宽，纳穀渐加，病有转松之象，依原出入治之，细心调摄，庶免反复。即前方加苍术、防风。
左氏《医缓》云：雨淫腹疾，脘腹胀恙。雨湿踞中也，用苍白二陈汤燥之。
穹苍术（三钱）　茯苓（三钱）　陈皮（一钱）　炙草（三分）　海金砂（三钱）　焦冬术（一钱半）　川芎（三分）　石菖蒲（一钱半）　制半夏（一钱半）　防风（四分）　萹蓄（三钱）　范志曲（一钱半）
（案438）陆应山室，南码头。透表逐湿，上呕下泄汗出，肿势退半，依原出入主之。
浮萍　威灵仙　苡仁　豆卷　橘皮　羌活　制半夏　椒目　车前　黄土
又，加潞党参、苍术。
水肿证后，调理丸方。考诸古训，人之一身制水者，脾也；主水者，肾也。肾为胃之关，聚水而从其类也。倘肾中无阳，则脾之枢机虽运而肾之关门不开，水即欲行以无主制，故泛溢妄行，而有水气，或咳，或小便不利，或呕，或利。连用表里分消，既得肿平咳止，今谋善后事宜。猛剂虑难常服，思仲景治水气之方不越外解内利二法，其真武一汤燠土制水，可移作善后之方。真武即元武，避讳也。真武者，北方司水之神也，以之名方者，籍以镇水之逆也。
茯神（三两）　附子（大，一枚）　赤芍（二两）　苍术（一两）　白术（一两）　老生姜（三两）　北沙参（二两）
上为细末，用车前子三两、川牛膝一两、淮牛膝一两、西砂仁一两，落潮水武火煎极浓，去渣，以汤法丸，如劳豆子大。每服二钱，空心服，日二服。
（案439）徐，右，梅家村。酸咸呛喉，痰嗽频频，前投辛胜酸、甘胜咸法，咳嗽减十之五六，已合病机，再宗原方加减。
阿胶珠　白杏仁　冰糖　薄荷叶　紫苏子霜　胡桃肉　甘草　玉苏子　白扁豆　菊花
（案440）吴贞石，丁亥八月，南码头。湿热下注，睾丸偏坠淫痒，良由夹风使然，其惟分消祛风乎。
川萆薢（三钱）　益智仁（一钱半）　地肤子（三钱）　橘核（一钱半）　石菖蒲（一钱半）　台乌药（一钱半）　蛇床子（三钱）　甘草梢（五分）　金铃子（三钱）　洁猪苓（一钱半）
丸方用三层茴香丸加川柏，痊愈。
（案441）王小姐。大疟已累一载，胁中结母，虐犹不止。治以仲祖飞走攻络缓治法。雷制鳖甲煎丸，日服。
（案442）张柳堂，丁亥八月，石场。贼风中臂，以致身热凛寒，右臂红肿，其痛甚厉。治以祛风活络，不成痹症是幸。
生天虫（三钱）　薄荷叶（四分）　姜黄（一钱）　桐皮（二钱半）　嫩桑枝（一两）　生甘草（五分）　羌活（一钱）　羚角（一钱）　杭菊花（三钱）　丝瓜络（三钱）　鲜首乌（三钱）
（案443）姜樨泉室，丁亥十月。病后又起形寒，身热大汗，白㾦如麸，风阳大震，由乎阴血失涵。拟养血和阳。
甘杞子（七钱）　石决明（三钱）　白芍（一钱半）　枣仁（三钱）　蒲桃干（四钱）　生牡蛎（五钱）　淮麦（四钱）　莲子（一两）　细甘草（四分）　制首乌（三钱）　穀芽（一两）
情怀失畅，气火勃升，郁为乳核溃脓，脓去过多，荣阴大耗，肝风鸱张，身热忽作，头疼而眩，畏闻声响，面色时红，白疹如粟。前方未见寸效，昨夜陡然晕厥。刻下不食胸痞，太息连声恶心，脉细而弦，舌苔薄黄。肝风上冒为厥，勉拟平肝化风调中为治。但内因情志中病，非怡情善调，安能挽回一二？
滁菊花　杞子　石决明　川贝母　兰叶　生香附　萱花　合欢花　辰茯神　牡蛎　鲜竹茹
脓水去多，阴伤已著；情怀失展，肝阳易燃；肝无血养，阳愈猖狂，化风上冒而晕厥矣。连进养血柔肝，各恙渐见安适，惟自乳血虚，情志失爽，恐其肝阳再动耳。
杞子　石决明　生枣仁　蒲桃干　大枣　牡蛎　淮小麦　川石斛　生香附　穀芽　兰叶
柔肝和阳，各恙安适。荣分大亏，肝阳易于勃动，肝为刚脏，情志失畅，肝阳早以翕翕生风。前方既合病机，仍宗原拟可也。
菊花　杞子　石决明　淮小麦　蒲桃干　金斛　甘草　红枣核　生牡蛎　生香附　兰叶　竹茹
各恙咸安，惟眉间作痛，便溏纳少，脉弦。肝木未和，中土受克，仍主原法，佐以和肝扶中。
杞子　石决明　白芍　山药　枣仁　牡蛎　蒲桃干　菊花　甘草　穀芽　小麦　老莲肉　红枣
（案444）丁亥八月，痢疾流行成疫，远近患者多莫救。陈少塘姑丈亦得斯症，心甚惶惶，急延余治。诊其脉右寸微细，其痢觉自尾闾酸楚，而下腹无痛苦，舌苔薄白。曰：此不可以常痢视也。疏木香、芍、防、藿、卷、贯众等，二帖痢减半，乃去卷、众，加黄耆、沙参而安。按，此症若以痢疾时行投药，势必气脱而危。因询其平素寅卯时多汗，兼之右寸脉微，遂决其为肺虚气陷，且肺与大肠相表里也，乃用三奇散固效。
（案445）陈朗轩者，少塘之子，余之宅相也。弱冠应乙酉武童府试，岁底旋家，即患微寒身热，头疼口甜，目如含水，面若涂朱，脉来洪数，舌苔腻黄，小溲黄浊，脘痞不饥，是新邪引动伏邪也。予清泄之品，汗出热淡，洪脉略平，改用清化透疹。元旦立春勿药，至初二，白疹已布，热犹不退，夜半陡然吐血成盆盈碗，连连不绝，辰刻大便下血，吐衄略缓，脉细而疾，舌苔转黑，急以茹元柏藕汤予之。少顷血止，白疹反隐，卧中神气不宁，授由荣透卫法未效，用犀角地黄汤而安卧。初四日，黑苔益燥，神气不安，喃喃谵语，若有妄见，诊脉右滑数，而左细。此阴血大亏，温邪夹瘀粪互结，权以生大黄浸汁下之，矢气即得安卧片时。初五日各恙转甚，狂起殴人，烦渴引饮，吐痰胶如漆，瘀粪交结，非下不可，遂与玉峰印君乐川同议，用鲜生地五两、大黄五钱同打，绞汁灌之，再以存阴回津频灌，得下一次，倦卧片时。初六日已安卧如常，六脉渐静，灰苔渐少，颧部戴阳，防其阴亏阳亢一併成厥，方用龟、蛎、地、麦、斛、甘之类，卧中神气即宁。奈夜分误服它药，被枇杷毛射肺，以致神躁异常，烦渴大饮，蔗梨不绝于口，彻夜不宁，而苔化脉静，再予介类育阴涵阳，含以饴糖治呛，似得安卧。初七日，改投养胃阴以存津，救肾水以回液，用鹅涎以去射肺之毛，便溺自知，粥食略进，后变症百出，存方录左。
正月十二日。朱君道三方：温邪身热已延半月，曾经开泄下夺，疹现腑通，无形之热化火烁津，舌苔复灰，矇昧清空，两耳无闻，时时似寐，寐后呢喃，脉息小数。津伤火炽已见一斑，势有液涸风动痉厥之变，况病中上下见血，阴气更伤，何持不恐？兹与乐川先生、韵之大兄同议一方，并候诸高明正。
乌犀角汁（一钱）　鲜生地（一两半）　紫草茸（一钱半）　乌犀角片（一钱）　真金汁（一小杯）　鲜霍斛（一两半）　黑元参片（一两半）　川贝母（三钱）　肥知母（二钱）　辰砂　连翘（二钱）　竹心（一握）　生甘草（七分）　万氏牛黄清心丸（二粒）
十三日。是症遍考方书皆言不治，欲救之，惟有犀角地黄汤最为合符，而屡进不应，奈若之何？然坐观其败，何如背城一战，或可出再生之路。幼读圣训「心中烦不得卧，真阴欲竭，壮火复炽」之条，有黄连阿胶汤一法，俾得阴液内充，即是泄火，即是透疹，疹透火熄，是为转机幸甚。方同道三先生、乐川姻兄议。
乌犀角汁（一钱，煎一钱）　黄连（五分）　甘中黄（一钱半）　鲜生地黄（一两半）　阿胶（二钱）　鲜石斛（一两）　润元参心（一两半）　麦冬（三钱）　川贝母（三钱）　肥白知母（三钱）　真廉珠粉（三分）
十四日。朱道三方：昨投犀角地黄合黄连阿胶方，果得疹布汗出，神识较清，津液略回，热亦渐凉。此正云行雨施，津充化汗之理也。惟温病之后耳聋黑舌，尚怕余焰再炽变端，再进养阴清热，冀其弋获为幸。兹与若怀、乐川、兰陔先生议，并候诸高明裁正。
连翘（一钱半）　湖丹皮（一钱半）　黑山栀（二钱）　麦冬（三钱）　银花（一钱半）　鲜石斛（五钱）　鲜生地（一两）　元参（一两）　桑叶（一钱半）　竹茹（三钱）　肥知母（一钱半）　川贝（一钱半）
十五日。盛卓风方：桑叶（二钱）　苏子（四钱）　干菖蒲（一钱）　天竺黄（三钱）　蝉衣（一钱半）　郁金（三钱）　鳖青蒿（三钱）　檀香汁（五分）　杏仁（四钱）　胆星（一钱半）　葱白前（一钱半）
十六日。又方，病系湿温，用力过伤，以致上下血来，邪未外达，骤进寒凉辛苦，所以神迷狂呼，耳聋咳嗽不爽，白疹隐而白㾦密发，昨视舌白罩灰，渴不多饮，切脉郁而无神，大便黄黑相杂。种种见症总由邪结难化，正气先伤，下药艰于两顾。故昨勉以轻剂探之，以观其变。进剂后诸恙似缓，舌白化而灰色转深，脉形稍宣。病有转机之象，无如久延，病躯正亏邪胜，难许不变，顾以原意损益，冀其应手乃幸。拙方即请诸高明裁正。
金钗斛（一两）　丹皮（一钱半）　干菖蒲（一钱）　杏仁（三钱）　生穀芽（一两）　桑叶（一钱半）　天竺黄（一钱半）　蝉蜕（一钱半）　川贝母（三钱）　茅根（五钱）　焦蒌皮（三钱）　甘草（二分）
十七日。改方去甘、菖，加泽泻一钱半、滑石四钱。
十八日。又方，屡投轻化涤痰，佐以养胃，诸恙似松。无如正亏邪恋，攻补两难，仍以原意出入，以观动静。
霜桑叶（三钱）　川郁金（二钱）　叭杏仁（三钱）　粉湖丹（一钱半）　老苏梗（一钱半）　川贝母（三钱）　鲜菖蒲（八分）　陈胆星（八分）　制半夏（一钱半）　净蝉衣（八分）　竹二青（一钱半）　鲜慈姑汁（三匙）
十九日。此病由于途次受风，引动伏气，驰骋伤络，血乃外溢，功名念切，志驰神荡。历经名手，病证有增无减，刻下神识昏狂不寐，喃喃妄语，白疹如麸，其色枯暗，咳嗽，痰夹鲜血，面色青㿠，小溲自遗，肢节瘛震，额上汗出，气促如喘，大渴不食，脉来三五至一代，微细如丝，尺部如革，舌色根灰，上下齿藁。阅昨夜所服之方，辛温开泄，危象毕呈，正犯仲景所谓衄家汗之，则额上陷，脉紧急，目直视不能瞬，不得眠之戒。绝症难挽天机，用药聊尽人事而已。方候道三、若怀、乐川、卓风先生裁夺。
水炙甘草（一钱半）　生牡蛎（五钱）　阿胶（一钱半）　细直生地（一两）　青龙齿（五钱）　黄连（四分）　带心麦冬（五钱）　白百合（七钱）　西洋参（一钱半）　大红枣核（十枚）　淮小麦（三钱）　二帖。
二十日。朱道三方：初诊湿热化火伤营烁液，与钱、邱二君同议充液救焚，始得疹从汗达，热解神清。谁知更医妄认湿温，妄投辛散芳开，淡渗伤津，重劫其津，因而神志复昏，失血色鲜。《经》云：一逆尚引日，再逆促命期。无足论也。幸遇眼明手快，急进甘缓育阴，白疹枯色转亮，舌液稍回，是其验也。但温病之阴易伤难复，按方书云：阴虚则病，阴伤则危。转展无可借箸。曾记幼读圣训：辛散太过，治以甘缓。庶几弋获为幸。兹兰陔先生同议，然否，候乐川先生裁夺。
炙甘草（一钱半）　川贝母（三钱）　鲜石斛（一两）　西洋参（三钱）　淡天冬（二钱）　细生地（一两）　白百合（一两）　辰麦冬（四钱）　淮小麦（三钱）　陈阿胶（一钱半）　红枣（三枚）　川连汁煅龙齿（五钱）
二十二日。二十日酉时，与朱君道三议，大剂育阴救焚，惜迟迟少进，犹之一杯之水焉能救一车之薪火，故舌根黑苔不化，二便皆艰，是其证也。白疹渐亮，咳嗽频频，妄语较正，神志稍宁，指节蠕蠕，脉左细右数。主以填阴，佐以清气扶过，丙丁之日，望能转危为安。方候道三先生、乐川姻兄裁用。
细生地（一两）　小川连（二分）　西洋参（一钱半）　陈阿胶（一钱半）　青龙齿（四钱）　炙甘草（七分）　生龟板（四钱）　女贞子（四钱）　鲜夜交藤（五钱）　生牡蛎（一两）
开水浓煎，空心服。
二十四日。清气轻剂方：川贝母（三钱）　竹茹（一钱半）　杏仁（二钱半）　冬瓜子（三钱）　枇杷叶（三钱）　知母（一钱半）　苇根（三钱）　草兰叶（三钱）　金银花（一钱半）
雨水煎二沸，频饮。
清上则肺无畏火之炎，实下则肾有生水之渐；肾水承制五火，肺金运行诸气。肾属水而在下，肺属金而在上，然欲使上下之相交，必先调中央之胃土。考诸《内经》，卧不安及九窍不和等症都从胃病论治，兹宗其训。是否？候乐川兄正。
干霍斛（五钱）　莲子（五钱）　甜杏仁（三钱）　甘草（四分）　生穀芽（一两）　川贝（三钱）　冬瓜子（四钱）　竹茹（一钱半）　西洋参（一钱）　块辰砂（五钱，绢包悬煎）
二十六日。《经》谓：上病取下，下病取上，上下俱病当取其中。服调养胃气后，纳食渐增，脉亦安和，耳聋略聪，夜寐略安，惟语言不正，时或火升。细思此证，舌灰渐化乃邪气渐退，语乱火升乃元气之怯，但培补元气之品滋腻温热者多，与胃气相碍。仍拟薄味调养，俾纳穀日增，脾胃后天得振，则精气神有所资养附丽，庶无鹫飞鱼跃之虞。是否？候乐川姻兄正之。
干霍斛（五钱）　老莲子（五钱）　甘草（五分）　兰叶（三钱）　川贝母（三钱）　甜杏仁（三钱）　枣仁（三钱）　萱花（十二朵）　西洋参（一钱半）　合欢皮（三钱）　穀芽（一两）　大麦（三钱）
二十九日。清养肺胃佐以安神，胃气渐苏，咳嗽亦减，大便不爽，右手数脉已和，左部仍细，舌根灰苔化净，神识略清。惟交寅卯之时烦躁不安，温邪经月始解，兼之去血过多，真阴大亏，虚阳上扰使然也。理宜浓浊填阴，介类潜阳，奈正虚不易运药，姑宗前法。盖此等症不求有功，先求无过，则功自至。所谓治内伤如相也。候乐川兄正。
白百合（三钱）　麦冬（一钱半）　川贝（三钱）　生穀芽（八钱）　西洋参（一钱半）　甘草（四分）　毛燕（一钱半）　草兰叶（三钱）　干霍斛（四钱）　莲子（五钱）　枣仁（三钱）
二月初二日。清养肺胃佐以安神，各恙渐见松动，但温邪热病三候未痊，形肌消烁，悉由热化，前议甘补，如生脉、益胃，急堵其厥阳冲逆之威，是得效之因由也。第惊蛰雷鸣，身中气泄，阳木又犯阴土，络中热沸而血再溢，此三十日亥刻见血之一因也。诊脉右数象顿减，左部幸见细弱，寐苏神躁易怒，水不涵木，木易上僭之征也。至于口中喜甜怕咸，魄门时觉燥痛，亦由阳明之津液未复，土病怕水之故；咳嗽而呛，木火上迫肺金，金空则鸣也。《经》曰：上下交病，当治其中。中者，脾胃也。中气一苏，则纳穀资生，所谓有胃气则生也。然怡情调养之道又当加慎，作为山九仞而添一篑之功候。乐川姻兄正之。
干霍斛（五钱）　生穀芽（一两）　百合（三钱）　毛燕（一钱半）　西洋参（一钱半）　麦门冬（一钱半）　枣仁（三钱）　草梢（四分）　干首乌（三钱）　甜杏仁（十二粒）　莲子（九粒）　兰叶（三钱）　合欢皮（五钱、）金萱花（五朵，煎汤代水煎药）
初五日。紫虚隐君曰：四时百病，胃气为本。胃气又以穀气为本，更以下行为顺。今便解粒矢数枚，纳穀又增，神识已清。惟夜寐醒时必有谵语，咳嗽频作，鼻乾肛痛，悉是阳明见症。调中养液仍守旧章，俾中气旺而症自平。但适其寒温，节其饮食乃越人调理脾胃之方法，最宜留意。
干首乌（四钱）　干霍斛（五钱）　枣仁（三钱）　兰叶（三钱）　西洋参（一钱半）　松子仁（三钱）　百合（三钱）　穀芽（一两）　麦门冬（一钱半）　叭杏仁（三钱）　甘草（四分）
另服燕冰米杏汤。
初春伏气发温，兼之上下血溢，邪陷疹隐，神昏谵语，连进清营救焚，渐有转机。奈更医误用辛温开泄淡渗，致胃汁消止，真阴尽烁，危象毕呈。殊不知血家、温病咸忌发汗，圣训昭昭，离经用药，宜乎其病之危剧也。急投仲景甘缓救逆法以救其逆，幸得中病，危转为安。但神识不能清楚，夜寐不克安静，乃宗《内经》胃不和、九窍不和之例，用谓养胃阴法，便解燥矢，神识得清，饮食倍增，便溺有节，五善悉具，恶候全无。可见圣人不欺我也。今既获效矣。无庸更法。但难成易亏之阴须安养善调一月，可许十全。候乐川姻兄正。
照前方去莲子、松子、杏子，加淡苁蓉（一钱半）
血后调理，考诸方书，惟申先生琼玉膏最为和平中正，即贤如灵胎徐氏亦盛推第一妙方，当用以调理。但胃气已开，与其药补，不如食补，故《经内》曰：无毒治病十去其九，穀肉果菜食尽养之，无使过之伤其正也。此言饮食滋补尤当节慎。孔子曰：食无求饱。《易》曰：节饮食。苏子瞻曰：已饥方食，未饱先止。真却病之良方，最宜留意。方同乐川姻兄议。琼玉膏半料。
（案446）俞瑞卿正，丙戌上巳，东皋村。呕吐青黑水，头痛眩晕，四肢失温，冷汗躁烦，六脉似伏，舌苔黄，远视青，大便十日不解，病经一候，良由七情怫逆，肝风掀旋，上乘胃土，中气败残。心火无气则胃土无依，肺无所降则肝木益升，升降失司，出入既废。勉用仲圣法加减，是否候政。
旋覆花（三钱）　橘皮（五分）　莲子（三钱）　天麻片（一钱半）　代赭石（三钱）　竹茹（一钱半）　穀芽（一两）　金铃子（一钱半）　制半夏（一钱半）　姜汁（一匙，冲入）　壁土（二两）　香附汁（五分，冲入）　蜣螂末（五只，冲入）
一剂呕止，肢温汗收，脉起苔化，咽水胸脘作痛，便尚未解，阳明之气不降也。
旋覆花（三钱）　莲子（三钱）　壁土（二两）　穀芽（一两）　制半夏（一钱半）　石斛（三钱）　天麻（一钱半）　金铃子（一钱半）　瓜蒌皮（三钱）　橘皮（七分）络（五分）　香附汁（五分，冲入）
又，寒热如疟，口苦纳少，用温胆汤。
又，惊则寒热复作，心怔自汗，温胆法加枣仁、石斛。
（案447）沉虎，丙戌三月八日，洋征泾。头痛，凛寒后神识不清，语无次序，自欲起卧，面赤脉洪，痰夹风阳上冒，重阳者狂也。急拟重以镇之。
生铁落（一两半）　天竺黄（一钱半）　龙齿（三钱）　白薇（三钱）　石菖蒲（五分）　陈胆星（四分）　牡蛎（五钱）　天麻（二钱半）　鲜桃花（二十四朵）　鲜竹叶（三十片）　竹茹（三钱）
（案448）杨宗保，乙酉七月，西石牌泾。因惊疑致心悸，甚至呕吐痰涎，肢痉不寐，一遇逆境其症愈剧，脉细兼滑。心胆不足，邪附痰涎为患。先予清镇化痰，后用丸药善后，俾不成痫症为吉。
竹沥制半夏（二钱）　青龙齿（三钱）　甘草（四分）　云南白茯神（三钱）　广郁金（一钱半，白矾炒）　辰砂（五分）　生左顾牡蛎（五钱）　淮小麦（三钱）　天竺黄（一钱）
素体心怯，近得惑疾，凡遇声响人众则惕然而惊，心声疑惧，不知所从，饮良渐减，四肢萎软，投剂似合病机，依原进步可也。
制半夏（三钱）　龙骨（三钱）　紫石英（三钱）　桃枝（五枝）　北秫米（三钱）　牡蛎（五钱）　生香附（一钱半）　历日（一部，烧灰）　炒枣仁（三钱）　雷丸（七分）　白茯神（三钱）
又，得效，用十四友丸合龙虎镇心丹、敛神散为丸，一料痊愈。
（案449）戊子之春，有张泾袁姓一妇人感症旬日，角弓反张，颈项头顶大痛，痛则反张益甚，神烦不寐，脉弦苔黄，咳嗽痰多。雅作厥阴风火上升治，用料豆、元参、贞、芍、薄、甘、羚角之类，一剂知，二剂效。匝月后又见沉姓一小姐，十馀岁，病魔二月馀矣。骨瘦如柴，面黧不食，白疹红痧交发，咳嗽口乾。雅初作湿热不效，反疹细神糊，肢蠕唇焦，急用西洋参、生地、石斛、鳖甲、豆卷、元、薄、甘、枇之剂，一剂疹多神朗，渐愈。
（案450）郁星伯治张瑞伯室案。奇脉不固，带下绵绵，虚阳易炽，情愫少畅，肝火易升。现证时作咽痛，淡红隐隐，足胫逆冷，心中焦烦，惊悸筋惕，脉细。皆阳不潜藏之象，欲潜阳须固阴。
生鳖甲（五钱）　生白芍（一钱半）　潼蒺藜（二钱，盐水炒）　白片苓（三钱）　左牡蛎（五钱）　熟女贞（三钱）　线鱼胶（二钱）　怀山药（三钱）　怀生地（三钱，青盐拌炒）　柏子仁（三钱）　菟丝子（一钱，盐水炒）　老米钩（三钱，后入）　黑山栀（一钱半）　芡实（三钱）　旱莲草（三钱）

卷十二  ***************************
（案451）叶慰生母，丁亥十月初九，南码头。诊脉百至，左关肤热灼指，中候滑大，两尺左部微弱，右部略强，神情烦燥，夜分少寐，亥刻背部凛寒，渐渐转热，热已汗出，天已明晓，咳喘大作，气短懒言。揆之以理，想亥为阴阳之交，位居极下，阳虚不振，背部凛寒；肾不主气，冲脉直冲清道而喘急痰涌。况太阳行身之背位，在关元之下，子后阳生，阳生而转热。太阳不固，汗出溲数；肝木内郁，胸闷神烦，肤热灼指矣。述癸事到而其病作，其为下元虚却可知。兹拟摄纳和阳法，希有效也。
上肉桂（四分）　大熟地（五钱，同打）　枸杞子（五钱）　川石斛（五钱）　淡苁蓉（二钱）　川杜仲（四钱）　高丽参（一钱）　白归身（一钱半）　淮牛膝（七分）　大地慄（三枚）　漂海蜇（三钱）
初十日。此等虚证投补每每获效。但补虚一道，沉明生原分因病致虚、因虚致病两途。兹因喘久原虚，中必夹有伏痰，气机亦不甚流畅也。原方再佐宣通扶过，冬至节后可商大剂滋填。然正虚，若此十分善调颐养，犹恐中多反复。
大熟地黄（五钱）　胡桃肉（七枚）　湘莲子（七钱）　高丽人参（一钱）　淮膝炭（五分）　白石英（三钱）　甘枸杞子（三钱）　活磁石（三钱）　桑白皮（四钱）　白当归身（八分）　丝瓜络（一钱半）　福橘络（五分）白（五分）
丸方。先天不足，脾肾交亏，驯致风伏肺俞，哮喘屡发，八脉不固，白带连绵。脾虚运化失司，腹时膨脝；命阳不能敷布，腰软晨泄纷纭。诸证错综蝟集，均一虚耳。然必有风寒痰涎，凝结肺部曲折之地，回巢经络交互之间，所以哮喘时发，背寒夜甚，证固是虚。而名医如费、马辈多投参、耆、六君、二陈、六安、三子、旋赭之培补化痰镇降者，不奏肤功。谅由未能求其本而治之也。本者何？肾藏之真水火也。真火以煦和，真水以润濡。道家所谓丹田，乃纳气之原苗也。治法不固其下，无以清上，前哲良规。所以投肾气丸必效焉。今商丸药常服，缓缓图痊可也。至于清肺化痰治上之方，另呈于下。
大原地（八两）　山药（四两）　茯苓（三两）　上安桂（一两）　湖丹皮（三两）　萸肉（四两）　泽泻（三两）　大附子（五钱）　毛鹿角（一两）　杞子（三两）　贼骨（四两）　补骨脂（二两）
为末，蜜丸如桐子大，每早空心服三钱。
治上方用白前、射干、冬瓜子、杏仁各一钱，煎汤，临卧饱时服。
膏滋方。《经》以肾者，足少阴也，其脉直者从肾上贯肝膈，入肺中，循喉咙，夹舌本；其支者从肺出络心，注胸中，是动则并咳唾，喝喝而喘，坐而欲起，心如悬，若饥状。盖肾为根本之脏，封蛰之本，左右有二，一阴一阳，互相交纽，为生生化育。惟封蛰不露，斯嘏龄无病。而肝为肾子，母气一衰，水不生木。肝属风脏，于卦为震，内风一动，龙雷相火迅速飞腾，陡升莫制。将肾中之水液波扬不宁，逆奔而上，喘痰之来势属潮涌，有莫能制伏之状。所以子丑寅三时为甚，尤为此病之征也。尺脉洪革则病至，小弱则病休，又为此病之二征也。拙投填补则相安，费氏用涤痰则不合，又为此病之三征也。刻下冬节已过，商投厚味以滋填，酸以收之，金石以镇之，介类以潜之，滋清以凉肝，引之导之，复入清肺以化痰，肃天气而伸其治节之权，使日朗风和而天清地爽，海不扬波矣。
大原地　高丽参　甘杞子　胡桃　牛膝　活磁石　生牡蛎　肉苁蓉　归身　萸肉　紫白　石英　败龟甲　蒲桃干　山药　茯苓　桑白皮　补骨脂　远志肉　石斛　流水煎阿胶收膏。
（案452）沉心斋室，丁亥十月初三，南码头。膏子方。种种病状前案申说已著，无庸再赘。询知病由十年前血崩而起，调理多经名手，未奏寸功。淹缠至今，日以加剧。思癸水必诸路之血，贮于血海而下，其不致崩决淋漓者，任脉为之担任，带脉为之约束，二维二跷之护卫，督脉以总督其统摄，肝肾位下以拥固之。今者但以冲脉之伤而血下，诸脉咸失其职司，证果是虚，日饵补品不应，未达奇经之理耳。考诸《经》训，「阴虚阳搏谓之崩」，「阴络伤则血内溢」，血乃「水穀之精气，和调于五脏，洒陈于六腑」，源源而来，生化于心，统藏于脾，藏摄于肝，宣布于肺，施泄于肾，灌溉一身，所在皆是。上为乳汁，下为月水，上以应月，月以三十日而一盈，癸事三旬而一至，应月满则亏，亏极则病，血亏无以配阳，阳盛则搏阴络，络伤则血妄行，血去则气随以病，气血交病，阴阳偏胜，五脏相互剋制，二气莫得其平。驯致肝阳勃动，眩晕耳鸣；横凌中土，气触脘痛；心无血养，心悸火升；肾虚水不生肝，腹中热灼，喉嗌乾痛；阳动则风随，筋瘛抽痛，大骨痠疼，肌肉瞤聂，肢尖麻木。至于症瘕聚气，乃络痛而气聚也。兹拟膏方，理宜扼要肝经，女子以肝为先天也；肾次之，以肾水能生肝木也；脾胃又次之，以为生化之源也；肺心又次之，以治节行而气不逆，主明则下安也。方用玉横先生一贯煎加味，使肾水以生之，血液以濡之，肺金清肃之，令以平之，中宫坤顺之土气以植之，土气健而生化旺，气血盛则骨正筋强。然必须怡悦情志，省力安閒，添以节饮食，慎寒温，经年善调，可望有成。戊子季春，此病又发，用定风合青松药酒，又效。
甘杞子　西洋参　乌贼鱼骨　南沙参　大白芍　淡肉苁蓉　细生地　石决明　沙苑蒺藜　麦门冬　淡银贡　煨明天麻　秦归身　川楝子　鲜丝瓜藤　大甘草　川石斛　真番桃干　贡山药　老莲子　大红枣子
上用雨水浸桑柴文火熬浓，去渣，收入鲜竹沥、陈阿胶成膏，米饮下。如气愤用苏梗摩汁冲服。
（案453）光绪丙戌，拙庽于湖川塘朱宅，见河川镇东首钱介甫，年将花甲，仲夏起形寒身热，黄小陶作暑湿内蕴治，病不增减。连邀四诊，佥云老熟，理难药愈。所亲朱立甫乞余诊视，冒雨而往。见其但热不寒，旦轻夜重，泛恶痰涎，将寐之时必惊惕，瘛瘲而醒，不饥不食，旬日不便，脉来左部弦滑而数，舌苔黄腻，喜甜恶咸。曰：热痰内蓄，痰饮阻中，治节不行，肝阳郁勃所致也。予小陷胸汤合雪羹，二剂。大便得通，稀糜略进，反加不寐神烦，舌苔化燥。改予甘凉滋液，如水投石，舌苔渐转微酱，由根冲尖，腹脘膨满，抚见皮肤甲错之状，按之隐隐作痛，人迎脉盛，喉结滑数，是热搏痰血，蒸酿内痈。《伤寒论》中原有内痈一证，可见仲师立义之深密。既属初萌，何难一击即平。迳投牡丹皮汤合三仁法，一剂知，三剂已。
（案454）丁亥之春疫疠盛行，有发斑者，有发疹者，有一起即神昏不语者，有初病即舌赤苔灰，连投充津化热，虽见热凉能食，卒变神昏狂走而逝者。群续相连，多相传染，盛至沿门阖境。良由去冬冰雪鲜少，冬失收藏，即《内经》「冬不藏精，春必病温」。暴病暴死皆属火之类欤？其时见者，有树江门顾姓，用犀角地黄合牛黄丸，服后神醒，面发如斑如麻，大如饼，掌中有红点如针头。作馀毒上壅，阳毒病治，用原方加化毒，且加大黄以引毒下趋，果获全功。同时，后江唐姓，病亦如顾，迳投煎法，神清热退，失于清解，陡变痰潮而逝。又有赵庄角吴蔼亭者，夜半起病，诘朝往视已舌强苔灰，身如炽炭，急投大剂犀、元、地、斛、大青、猪矢之类，一剂浑身汗出，红斑即见，中夹针头如疹如麻，且加咽喉腐烂，即以原方加蒡、射、甘、豆以化毒存阴，锡类散吹喉。明日复诊，略进汤粥，灰苔转润化半，热亦略淡，神亦渐清，喉腐大化，大有回生之兆，仍用原法加甘凉化毒。适余他事南旋，另延老医马芹圃诊视，方用轻扬之品而且撤去吹药，以致咽门不通，腐秽之气达于户外，竟以不下汤水，燎原复炽而不及投药矣。呜呼！此人不死于病而死于医，不死于医之误药，而死于医者懦弱，少于周详。此病不应不用吹药，吹药去喉腐，渐滋直至于不受汤水，虽有良计深谋安能措其手足哉！越数日得邵步青先生四时病机，有异功散贴颈一法，极为大妙，故医者理宜内外兼谙，方能应挥霍缭乱之时也。又有用大剂石膏药应手而痊者。有官界河宋兆之孙染疫，身热无汗，肢痉神昏，呕吐青水，赤疹隐隐，脉形弦数，舌黄而干，即投清泄透疹，得汗疹达，呕吐仍如草滋，热淡神清不食，气喘如吼，是肝木内动化风也。即以前方去羚羊角，加石决明，呕止能食，旬日而起。因劳役复病，再以清化，又得白疹，是邪伏之深而周折之多也。医者可不擏哉？
（案455）丁亥孟秋疫疠又起，吐泻交作，呼病即亡，针药不及，殆由暑邪内炽，乾霍乱之病耶。初起兹疫者，丁江门西梢王姓，已脉伏肢冷，目陷音雌。余以王氏法治之而愈。树江门又起，余投左金丸又愈。至七月二十六日移居码头，上舟过河川镇，见西梢一家出殡，闻之路人云：昨夜起病，至旦即亡。余曰：嘻！此疫病也。恐其流行不息耳。越旬馀日，大湾信云：河川镇已死十馀人矣。双凤赵姓一门七人，要漊俞姓二门十二人。而三图西门外同时大疫，延医不及，即淹缠数日，药亦不效。大凡病霍乱之疾，总由暑湿夹食，酝酿者多。前日视俞小竹室之时，闻多楮臭，举目人皆丧服，见之惨然。阅所服之方，皆用藿香正气及浆水冷香之类，此及以药酿成之疫，非此病本欲成疫也。投以驾轻洗毒、解毒活血等，汤幸功者四人，而此病始息。夫天暑烁石流金，河水渐涸，暑热之气氲蓄于中，一朝卒发，有不可扑灭之象。况更加以温热轻扬之药，油添火上，不致时疫而不休也。学医人费遂为信然。
（案456）丁亥仲冬，亢旱异常，河水渐涸，起一等风燥之病，每投充津泄表，汗出皆愈。惟三官堂张瑞初起即身热少汗，胁痛如刺，喘咳鼻扇，便泄如注，舌黄脉大。拙作风温上受赤膈伤寒治，汗出热炽，便泄即止，喘咳痰稠，咳甚汗出如雨多。投清化，汗愈多而热愈炽，咳愈甚而痰愈胶，脉大苔黄，口渴不食，用人参白虎汤而痊，总不外充津清热耳。其时又多大头瘟及咽喉证，见沉翼子缠喉风，左耳下有一红点，赤肿而蔓延结喉，汤饮碍下，面上烘热，星夜速诊，用减味普济消毒饮，吹以薄荷、甘草、青蒲、冰月等味，外面红点上贴蓖麻子仁、斑蝥末以吊风毒，一日肿退，二日痊愈。
（案457）近日温补之风日甚，绅仕之家殷实之户，书方竟有无参不服药之叹。忆丙戌之夏，陆馨吾夫人起痢疾，赤白稠黏，腹痛不爽。拙作暑湿内留治，而王若怀、杨达璋皆主参茸升提，许其明日即痊，遂服王、杨二先生药，纠缠至仲秋，肉脱不食。弥留之际语云：予疾不起矣，终为温涩所致，故胸腹终见不爽也。淹淹而毙。开弔之日，颂臣之女又起痢疾，急延诊治，见其腹痛不爽，用清化而痊。临别之顷，馨吾执手言云：不用公言，遂遭此惨。呼鸣痛哉！悔之不及矣。丁亥仲夏，陈紫庭子竹枝亦是暑食夹湿之痢，自以为烟体不可久利，必宜服参以壮元气。拙亦不敢专主，竟从时好，用资生法，服之痢亦渐稀。更医张小亭、邵聿修，咸以六味加参茸，十馀剂竟不起矣。本城朱姓暨姚禄卿亦犯此病，皆不能起。何温补误人之广也。又见宜温补者反不投温补而不治者。有洗马泾顾梅溪，骨细形瘦且吸洋菸，六月中患痢，痢初作，腹不爽而不甚痛，痢色青白，脉细如丝，泛恶清水，理宜理中补土。凌静溪反作暑湿治，而痢不增减，渐加不食。连请四次，总云暑湿是本，而中虚是标，仍用原方加莲、药。病日加剧，至拙到之时已神倦懒言，利不自知，自汗目陷，肢寒鼻冷，中阳既脱，勉投参附，越日即亡。西北乡一人，痢疾禁口不食，延至月馀，医者却走。有方士用丹雄鸡数只，洗净蒸露予食，连索者再不劳药饵而获生矣。又有一人痢疾不食，医云不治，方士乃用桂圆肉、大枣、乌梅、栗子、荔肉、番桃干汤，服之渐安。此等方治，出人意外，亟录之。
（案458）滋补膏方，古人譬墙中安柱，斯言妄也。无病服药，昔贤早已辟之。有病而汤剂不能见功，或历久沉痼，病后原虚，气血微弱又不得不煎膏子药，以渐和之。但膏子之方，今世俗习咸以参地归耆为补，不知气血有胜偏，上下有虚实，受病有浅深，阴阳有倚偏之不同。一概混以大补，不问其因虚、因饮、因实、因瘀，甘温酸腻，随手书方，此等陋习殊堪痛恨。更兼品味太多，甚至五、六十味，东扯西协，此长彼消，虽云无偏无弊，其与不服相等矣。曩者童翼臣姨丈膏方，用玉屏风合固本四阴煎，以其易于伤风，右寸沉弱也。童採庭表弟之室用大定风珠合一贯煎，以其产后下虚，奇脉不固而肝阳上升也。此类甚多，笔书不尽，惟望学者灵机活泼，不泥于古，不执于今，而存乎其人，是为医之能事。
（案459）近年以来，燥火之风日甚一日，无论酒热戕胃，烟辛泄肺，好色之伤精，好赌之损心，皆奋不顾身，不分昼夜，惟好是求，不问其能伤身陨命也。然究不若西洋大烟之尤甚也。考洋菸之名，李濒湖《本草纲目》收之，名阿芙蓉膏，别名一粒金丹，能治百病。近日称名益多，或曰雅片，或曰雅骗，以其物雅而为骗人财物也；或云哑片，或云哑骗，以人受骗则财物身声不惜，其口哑而不能训人也；或云陈公班，或曰辣庄，则外国之名耳。产于印度，肇生天竺，与佛同起，毒流宇内，荼炭生民，受其毒者肠断胃烂，九窍流血而死。受其引者背曲肩随，涎涕傍流，急似丧家之犬，衣不被体，穴居野宿，俨如路途乞丐，家产塞于菸斗之中，弃如粪土，妻子赁人而养，惟图烟引不来。自三代至于宋元，俱无若是之毒物，不意其出于明季，今日而其化大行，虽良吏历禁而阳奉阴违，不知何日得圣人出而此物得减也。
（案460）吸菸之人患病极少，若患者必重而难治。以其火毒入里，自呼吸而入，吸入之气直达肝肾，呼出之时道于心肺。顷刻之间，五脏咸遍。通者塞，塞者通，无微不入，无窍不通，而有病皆愈矣。火性急速故也。吸之既久，物极反化，阳亢阴伤，脱肉面黧，种种之病形呈矣。阴液受其煎熬，炼液为痰最多。阴亏于下，痰逆于上之半虚半实证，秽湿之气反不易入者，秽主蔽涩，湿主蒙闭，烟火之气能通能燥也。风温暑燥之邪一入于内，则以火济火而炎炎之势有不可扑灭之虞。于是劫津入膻，耗液伤营，理所必致耳。若烟人患利，亦多难愈者，以烟不能收药，亦不能挽也。然间有实邪实火而不足虑者，烟人患疹极少。丁亥仲秋，季少塘子荪塘患身热，有汗不凉，白疹出如粟大，神识尚清，咳痰带血，脉大苔黄。拙初投宣泄，疹多热不淡，喘咳益甚，且加咽喉腐烂。佐以化毒，各恙渐减，疹子结毒竟如豌豆，疮下部间有成脓者，切之知其吸受尸秽而送殡于烈日中，暑毒吸受肺金灼烁，《经》所谓热伤气，而暑毒、烟毒乘机外越也。投清燥救肺汤化毒，佐之银花、地丁、公英、茅根之品，十剂而愈。此烟人见疹也。
（案461）痛哉！洋菸之为害多矣。小忿斗气，吞烟而以斯毕命；引鬼相谋，作歹而为贼为奸，然皆有以召之也。最可惜者，不吸之人小患痛苦，亲友引鬼，必苦劝其食，或以炮或以烟，必云食此而百苦皆蠲矣。第有验，有不验，有因此致死，有因此成引。验者但记其功，不验者但云食少不灵。引者云因病成引，今生难戒，因此致死者。拙见钱门塘一人痢疾，服炮三分，九窍不通，越日即亡，死如服毒，药不能挽。又见戴万春暨喻妪脘痛，服此而呕吐血水告殁者。
（案462）吴宝森茂才膏方。丁亥仲冬，南码头。诊脉百至，细察三部九候，左关三粟之重，状欲荷珠之滑，右关六粟怠缓若迟；左尺七粟之下弦紧转绳，右尺重按尚平和；左寸四粟少神，右寸四候始见和脉。症则腹中愤懑，纳食不易运化，必徐步而行，得上嗳气，下泄屁，方始安适，清晨泛恶痰多，夜分时有梦泄。考诸经训，脾足太阴也，是动则病腹胀善噫，得后与气则快然如衰。噫气即嗳气之类，仲祖属于虚逆，药则镇逆扶中互用。盖气因于中，中者脾胃也，脾主运化，胃司容纳。脾不干运，自然气滞痰生，气机窒滞，欲噫以舒其懑气。滞生郁，郁则肝阳易燃，相火摇精，魂魄相驰，遂为梦泄。脾胃位正，中枢升降之机柚，脾气不健则手太阴肺气不能肃化，足少阴肾水不能摄纳，所谓肺为主气之标，肾为主气之本。三阴弱而气衍其度矣。土金水三脏交病，理必先培中土，土旺生金，金生水，而生生不息矣。
高丽参　甘草　破故纸　木香　旋覆花　野于术　黄耆　制半夏　桔梗　酸枣仁　白茯苓　山药　川楝子　莲子　甘杞子　远志肉　芡实　陈海蜇　橘皮　箭朱砂　胡桃肉　阿胶
（案463）金聘之茂才。戊子正月下浣，起痄腮，作胀作痛，一日即痊。渐见小溲黄赤，小腹作痛，睾丸红肿，用香附熨之，遂致小溲涓滴不通。脉形左关弦数，舌苔白腻，此厥阴风火内燔，木气抑敛不舒。维厥阴肝脉能上至头巅，下走阴器，即司天中所云「木敛」之病也。用泄肝清热散郁治之。
金铃子（三钱）　海金砂（三钱）　桑叶（三钱）　薄荷（一钱，入煎）　珀灯心（五分）　淡吴萸（三分）　橘核（三钱）　小青皮（七分）　山栀仁（二钱）　通草（五分）　鲜白菊芽根（五钱）
小溲即通，口疮舌绛，相火湿热内盛，治之导赤意，引火下出小肠，则一举而二得矣。
木通　淡竹叶　山栀　桑叶　鲜菊根芽　草梢　金铃子　薄荷　橘核　黛灯心
（案464）王巧，网船。咳血时盛时止，右寸洪搏绕指，肺虚火盛，血热妄行也。刻下大势已平，余氛未尽，届此三冬久旱，燥火刑金，金不受刑，血更妄升，所以血不肯停净也。
喻氏清燥救肺汤原方，人参易西洋参。
（案465）姜家港王巧，年约六旬，平昔喜酒，终日醉乡。丁亥仲冬，天令亢旱，河干水涸。患感症，初起凛寒身热，欲恶神烦，诊脉洪长，视舌苔黄，投以斛、豉、栀子之类，泛恶即止，汗不出而热如炽炭，舌中焦硬，神躁异常，予以斛、沙、卷、薄、蒡、蔗、桑、膏、枇、元，一剂汗出热淡，再剂热凉，改用甘寒养胃而愈。莫云酒体多湿，浪投淡苦。须知天旱，酒客亦有燥症也。
（案466）补药最能迷闷暑湿、伏气、痰食、瘀血等症，补之往往神默如木，偶或不语不食。忆拙弱冠时见安亭镇杨杏林贤书，六月中吸秽，起形寒身热，自汗如浴，太仆金伯垂以为虚脱，迳投玉屏风合四君，一剂神昏不语，自汗愈多。拙诊脉洪而实，启齿视苔黄而满布，乃是暑湿内浑，气机窒滞，神明蒙闭，肺痹急症也。遂以射、翘、杏、朴、苇、枇、茵、郁、益元、栝楼以宣痹导滞，一剂神清，再剂化疟而愈矣。
（案467）乙酉之秋，武静儒茂才之子，暑湿白疹，乃翁遍服补品，渐显种种燥症，所亲周恒士投犀角地黄得效，又惑于补剂，邀余商之。余谓犀地不误，更宜参以疏解，讵又不从，而参茸等品日加一日，淹缠一月方逝。惜哉。此非绝症也，中见生机，如化疟、化疹、化痢、化咳、鼻血、盗汗，咸是邪欲外达之象，不佐疏解，惟服参茸地芍等品，补正可以却邪，卒乃偾事，不得不归罪于作始之人也。
（案468）水肿一症最多反复，而反复者死多活少。盖反复则正气日虚一日，邪气日胜一日也。其中又有目眩而溲清，百无一治。前年见庄诚斋始起目眩面肿，小溲清长，脉弦苔白。拙作风湿治不效，抑且日甚一日。延支塘邵聿修治，用参、地、伽楠香等作肾虚气脱治，覆杯即亡。良由气脱不受大补也，非补之而不救也。近日又见漳泾潭张金观患此，屡药不效，汤兰亭用大剂攻逐，大便泄血水十馀次，越数日肿消而逝，以气脱不任峻药也。
（案469）《易》云：节饮食。节者，调和而约束之辞。今人咸以为节者节减，以之注书尤无大误，以之喻医则大误矣。畴昔童饬夫患脘痛时作，纳食尚好，正望其肝病实脾，而马展卿禁其不食，仅以茶汤进以温燥附、姜、茱、桂等药。初若相安，殆至七日后速诊，已舌短言蹇，脉形如丝。曰：绝食七日则死，今苔黑音微，元阴告竭，一误再误，药难应验矣。明日而逝。逾年复见蓬莱镇顾庭暨濮姓子，咸以禁绝饮食，再服附子而殒命矣。丁亥复见童採庭室，脘痛如嘈，马医即令禁食，病家恐蹈饬甫之覆辙，速拙诊之，投芍甘大枣而平，并令其量腹而食，旬日而安。

卷十三  ***************************
（案470）石牌镇南荣桂生，丁亥。丁亥正月，宿恙脐腹隐痛复发，抑且有聚扛起，便溏如泄，面色青㿠，脉紧弦，苔薄白。此即脐疝奔豚之症也，用仲祖法。
安桂（三分）　杞子（五钱）　白芍（一钱半）　茯神（三钱）　甘草（三分）　川芎（三分）　木香（一钱）　神麴（一钱）　淡吴茱萸（三分）
（案471）荣桂生室。患肢节及心惊惕不安，间日一发，无定期，自汗目闭，神识无主，是正虚痰凑也。
杞子　柏仁　枣仁　天麻　龙齿　益智仁　半夏　秫米　合欢　萱花　牡蛎　淮小麦　甘草　远志　莲子　红枣　惜字炉中灰
（案472）叶尉生。年弱冠，丁亥仲秋患微寒发热，热不甚炽，胸痞泛恶，神烦不寐，舌绛苔白。固是伏邪晚发，痰阻清阳之故。用苏、连、蒿、半等，呕止，神烦益甚，时有谵语，总云胸痞不舒。视舌质绛苔黄，痰阻气机，气分矇蔽，营分伏邪不化矣。用陷胸加雪羹、栀、豉，旬日而康。其室产后原虚，李新甫老医多投补品，反见虚象，目肤微黄，眩晕不能行动，带多，寒热式微。雅谓风气由阳明入胃，则目眦黄。刘守真特制青龙散一方，或者此病是其对症之方耶。书以试之，果验。
（案473）薛家滩吴子英，年约四十岁，丁亥之冬臁疮起恙，脓水去多，疮口渐大。苦寒日进，脓收而脂水常流，以致营阴大耗，寒热如疟，形渐枯癯。戊子仲春，延余诊治，见其纳少便薄，脉象纯弦，舌苔薄白，唇无华色。病本营虚，俨似劳怯。勉用首乌、于术、石斛、杜仲、枸杞子、穀芽、丹参、血馀、女贞、生地、香附、苡仁、萆薢、茯神、合欢皮等出入为方，十剂而寒热除，十剂而纳食加，二十剂而疮平人起，可以行走矣。
（案474）蔡裕。住薛家滩，年近五旬。丁亥仲秋起脘痛，寒热形，日消索。延至腊底，纳穀鲜少，脘间癖块胀大，便难溲赤，痛仍不止，名剂遍尝无验。雅诊脉弦苔黄，病是木郁土中，土气不达，留邪在络，癖乃肆横。先用左金、安桂、楝、芍、香附、旋、蒌、半、茯、沉、苏、橘皮、丝瓜络、雪羹等，一剂即松，渐加补中，后以香砂六君子合安东加桂芍归为丸服之，竟刈其根。
（案475）朝阳门龚福观子。冲年梦遗，雅遵仲景桂枝加龙骨牡蛎合桑螵蛸散而愈。然颧红肉削，总不复原。延至戊子之夏，劳力过度，起形寒发热，大汗不食，神倦不堪，小溲不禁，舌白脉细。不敢主方，聊与清热养胃。遂延陈乃兴调治，许其旬日收功，用柴、卷、苏、通透疹之法，不二服而告殂矣。此病本属不治，况更加以虚虚之误哉。
（案476）吴殿。高年，气促喘急，汗出肢冷，胸闷脘痞，按之则痛，脉右滑，舌白腻。宿食夹痰内阻，冲脉之气直冲清道，恐其真元上脱，草木无功矣。
杏仁　厚朴　旋覆　麦芽　枳壳　半夏　苏子　赭石　海蜇　白前　射干
又，加穀芽、石斛。
（案477）尹金，戊子，洼上。年三十馀，仲秋陡起遗泄，无梦，明日遂足膝痿软，不能起立，凛寒热炽，自云发热，扪之不热，自汗，神倦，纳减，脉细数。乃阴精下竭，厥阳上升之病，非外感吞痧也。（时旁人多欲挑痧清暑者）。予仲景二加汤以敛阳越阴精。
龙骨（三钱）　白芍（三钱）　红枣（三枚）　莲子（一两）　牡蛎（三钱）　甘草（四分）　白薇（二钱）　川石斛（三钱）　楝实（一钱半）　茯神（三钱）　一剂愈。
（案478）陈松茂。秋患心胃脘痛，缠绵月馀，渐显形寒发热，头痛作恶，脉弦滑，舌厚腻。雅作暑邪党木治，用蒿、豉等药，身热得汗渐轻。惟苔色灰酱，饮食不下，脘痛口甜，便闭溲浑，作欲酿胃痈治，用《千斤》三仁汤，数服，苔退知饥，痛犹不止，其痛必纳食而作，汤饮不痛，良是瘀血。原方再加鲜韭根，得下红积，痛乃渐止，灰苔退净。但食饭必痛，良是瘀腐未净也，仍用原方，十服始愈。计服蒌仁已斤许矣。他物称是。
（案479）姜芝泉室。离愁菀结，先伤脾意，怒木直升，再凌中土，呕吐痰沫，胸中噎噎如哕，目痛不红，头眩难动。薛氏云：头痛窅不见人，是一忌也。勉拟镇逆理气为治。
旋覆花（三钱）　石决明（一两）　乌梅肉（四分）　橘皮（一钱半）　代赭石（三钱）　沉水香（一钱半）　川黄连（三分）　天麻（一钱半）　制半夏　东壁土（五钱）　温钩藤（一钱半）　竹茹（一钱半）　一剂即止。
（案480）汪，右，戊子六月初一。寒热后右乳结核胀痛，暑热入肝也，治以疏化。
楝子（一钱半）　橘络（二钱）　夏枯花（二钱）　青皮（七分）　象贝母（二钱）　忍冬藤（一钱半）　丝瓜络（五钱）　鼠矢（五十粒）　白芷（七分）　蒲公英（三钱）　橘核（二钱）
投剂后痛缓，核未消，仍主原方出入。前方去夏枯，加昆布一钱半。
乳核已退，前方再服。
（案481）王成观，丁亥。温病，马芹圃屡用麻黄桂枝汤致逆。昨投轻清濡润，得汗，疹㾦大布，咳嗽稀而痰出甚艰，血丝亦少。温邪有外达之机，拟乘其势而逐之，然疹正在出没之际，风寒极宜谨慎，否则恐其风波不测，莫道言之不预也。
霜桑叶（三钱）　元参（四钱）　连翘（一钱半）　甜杏仁（三钱）　牛蒡子（四钱）　薄荷（四分）　银花（三钱）　羚羊角（一钱半）　冬瓜子（三钱）　苇根（五钱）　竹沥（一杯）　枇杷叶（五钱）
白㾦红疹交发，身热时淡时炽，夜间少寐，咳嗽痰稠，脉仍如昨，舌苔黄腻。温邪内蕴，肺胃之气不肃，最怕邪陷心包致变。再拟宣泄为治，一切小心调养为至嘱。
霜桑叶　大力子　银花　苇根　枇杷叶　甜杏仁　元参　射干　连翘　冬瓜子　生穀芽　青黛染通草
（案482）河川塘大湾朱逸亭母，年近花甲，素有痰饮。戊子季夏患感症，形寒发热，痞结于胸。契弟王淡然主泻心合栀豉，二剂而痞舒疟止。越日微寒复热，热不肯解，有汗口渴，呕恶咳嗽，不食不饥，不寐不便，不卧但坐，白㾦略见。陈小香用栀、豉、滑、蒌、连、半、杏、茹、蒿、卷之类，咳呕反甚，汗多　少。医者失措，病者惶惶。飞速逆诊，见其痰多大咳，脉濡苔黄腻，不过是湿热上蒙，肺金失肃化之司，气怫痰阻，阳明无循序下降之权也。清肺降胃可达佳境。
枇杷叶（一两半）　芦根（三钱）　苡仁（三钱）　桑叶（一钱半）　金扁斛（三钱）　豆卷（三钱）　银花（一钱半）　茵陈（三钱）　生枳壳（一钱）　宋半夏（五分）
呕止能食，咳逆未平，热淡㾦多，夜略安寐，湿热渐化，仍主肃清，苔垢而黄，佐以化痰。
枇杷叶　制半夏　苇根　苡仁　金石斛　化橘红　银花　冬瓜子　江枳壳　白杏仁　茵陈　射干
咳减㾦多，肺金肃化有权，知饥思食，阳明之气亦顺矣。前方去橘、芦，加术、谷。
（案483）西门外方恂如。壬申年患感症，已舌黑神昏，奄奄一息。管青迈、凌秀夫、杨青霞、朱道三诸前辈咸不措手，族叔子淦暨王峙三暮夜到舍逆诊。雅主大剂甘寒充津化热，病家咸以十四龄童子何知而笑之。幸子淦、峙三力主是药，谓前辈既云不治，何不背城借一，或可别出再生之路。服后津回热淡，神醒进糜，不十剂而起榻，明年生一子。至丁亥仲夏，忽起吐血，盈碗成盆。血止后，渐加内热咳嗽，痰中夹血，颧赭脉细。拙每主涵阴肃肺，谧血养胃等法，一服二服必止。病者亦以为常病屡发，不以为意。迨至戊子桂秋，咳血又作，郁星伯云是秋燥上受，暑邪入络之故，治之不效。马展卿用黑膏、苏子、桑、丹等，血愈多，又见大热苔灰。病者偶服犀角、墨汁而血止，马医以为不可服，恐其骤止则留瘀伤胃，仍主前方增减，血复吐，气喘大汗，热愈炽而舌苔全黑。邀雅诊之，脉则空大，尺细如丝，血已吐尽，勉投犀、地补血，血止热淡，而脉未和，苔化复增，是阴尽阳孤，草木无功矣。至八月廿一庚戌，陡然大汗如珠，胸高气喘而逝。
（案484）镇民桥陆殿撰第四媳，年将三旬，痛经不孕。壬午年用歧天师法合归附丸，得生一子名澄。戊子仲夏患一身骨节痠痛，两手不能举动。张小亭主血虚不养筋治，不效。雅谓三气合而成痹，此痹证也。风气胜者为行痹，寒气胜者为痛痹，湿气胜者为著痹。痹者闭也，血脉经隧之中闭而不通也。治宜宣通，遂以一枝春加味，三服即愈。至桂秋上旬，白带大至，渐见鲜红血块，腹不胀痛，腰楚肢软，势如经漏，头眩少寐，脉细苔白，是八脉之气不司约束也，用归、芍、香附、胶、艾、仲、耆等，血仍不止。张啸亭即于拙方加熟地、牡、枣，血仍不止。拙用前方加乌贼、鹿胶、菟丝、柏仁，二服血止白带杂见粉红色，肤热口乾，脉数神躁，改以归、耆、薇、蒿、仲、杞、贼、胶、艾、菟、扁、莲等味，带下亦止，而寒热似乎间日，不食胸痞，腰间聚气攻痛，舌腻脉滑，转用养胃理气，化痰和中法调理月馀始愈。
（案485）殿撰第四子颂臣，癸未年起小便淋浊，雅用补肺益肾分清而愈。戊子桂秋，此病又发，溺后流精，间有梦泄精滑，大小便牵掣似坠，脉细无力，是肺肾交虚也。用沙、耆、车、萆、乌、柏、草梢等，溲浊渐减，旋加吉参、桔梗而愈，后以龟鹿二仙膏调理。
（案486）石牌南清水路荣桂生。戊子季夏起微寒发热，汗少呕恶，胸闷不食。吴润卿、陈小香作暑湿内蕴治，已得热凉㾦布，纳加神振。越旬日忽起盗汗如浴，病者自以为虚，陆医亦以为虚，即投芍、耆、参、地、蛎、麦之类，服五剂而盗汗收，发热溲红，纳减不寐。所亲朱逸亭邀余往诊，见其口苦苔黄，脉弦而数，不过是邪入少阳泄越。医者误补，邪无出路，内燔为祸，即所谓助纣也。用仲景栀枳豉汤加斛、桑、半、茹、谷、茯等品，再出盗汗而热淡转疟，渐参入耆、防补品，不匝旬可以出外诊脉矣。
（案487）西门外石晋康。操劳之体，戊子中秋大怒后，起寒热如疟，盛卓风用柴、卷、苏、半，二剂，汗出如浴，心怔畏声，烦语不寐，自云身非自有，眩晕欲死，面赤口乾，脉微如丝，舌苔糙腻，症极可危。以脉证因，良由腴体痰多，阴伤于下，劫动虚阳，阳欲外越，痰亦随升，症类火逆阳亡，勉投救逆甘缓。
花龙齿（三钱）　生枣仁（三钱）　西洋参（一钱）　枳壳（一钱半）　郁李仁（三钱）　生甘草（四分）　金石斛（三钱）　秫米（三钱）　淮小麦（五钱）　捡红枣（五枚）　枇杷叶（五钱）　竹茹（三钱）　制半夏（二钱）　合欢皮（三钱）　金萱花（十二朵）
得寐汗少，神清而振，喜静畏烦，略能进糜，前方既效，仍主原意。即前方去西洋参，加鳖甲五钱。
各恙由渐安适，白㾦布而且多，舌腻溲浑，痰恋中胃之故也。
制半夏（二钱）　枳壳（一钱）　茯神（三钱）　枇杷叶（三钱）　金石斛（一钱半）　龙齿（三钱）　枣仁（一钱半）　郁李仁（一钱半）　生穀芽（五钱）　鳖甲（四钱）　洋参（二钱）　夜交藤（三钱）
后以归脾汤去芍，加龙牡善后。
（案488）朱韵泉室。自乳多郁，经行二度即闭，别无所苦，到期预先腹痛，经仍不到，脉涩苔白。候铁庵老医大投通经逐瘀及飞走攻络法不效，佥云不成血膨必成乾血劳。病者惶惶，求治于拙。初用失笑，更用逍遥散，而每服必腹痛，改投行气仍不效。往崑山夏凝甫治，诊毕云：贵恙每早必吐痰乎？胸痞乎？曰：诚如明见。案云：痰凝气滞，胞络阻蔽而为停经，宜行气涤痰。方用：
制半夏（一钱半）　生香附（二钱）　延胡（一钱半）　枳壳（一钱半）　橘皮（一钱）　木香（五分）　归身（一钱半）　川芎（四分）　甘草（四分）　瓦楞子（三钱）　白芍（一钱半）　竹茹（二钱）
三服而经通，十服而痊愈。真善能识症者，亟录之。
（案489）伤损跌仆之症，除深中穴道，血去暴脱者无药可救，馀外皆属可治。顷阅腹破肠出二案，金枪医生先去自己爪甲，指蘸麻油，将血拭净，以肠塞入，桑皮缝口，厚涂玉红膏，红布捆定，卧于独人棕榻，移动不可撞击，又不可起动，又不可闻鸣金碎碗，避风静卧，糜粥日饮，待三日后开看破痕，必然溃烂，内掺生肌散，外贴玉红膏，二月可以收功。内服之方不过是调补气血，润肠和伤而已，肠破矢出者不救。
（案490）邹永宁，戊子十月，西门外。始起形寒微热，咳痰音雌，旋见少腹脐旁大痛，叶兰州投以消导温散，反加呕吐黄沫黑汁，呃逆连连，不食不饥，大便不通，环口黧黑，目视无神，神倦懒言，间有厥逆，四肢逆冷，冷汗时出，诊脉右部微弱，左脉无脉，舌苔微白，小溲涩痛而红。症缘厥阴肝木太横，下夹肾寒上奔，阳明无坐镇之能，浊阴瀰漫，清空阳光几乎寂灭，殊为棘手之至。勉拟仲圣法应之，希图万一。
旋覆花（五钱）　蒙自桂（五分）　吴茱萸（三分）　代赭石（五钱）　雅黄连（五分）　东白芍（二钱）　制半夏（三钱）　川楝子（二钱）　广橘皮（一钱）　鲜竹茹（二钱）　白茯神（三钱）　大蜣螂（四只，炙，研冲）
呕吐止，肢温神振，脉起，腹痛便闭。去芍、橘，加瓜蒌、苁蓉。
交小雪节，陡然变病。呕吐胆汁，呃噫又作，大便未通，腹痛时微时甚，脉形弦弱而数，舌色黄，面无华，唇吻又黑，神气张惶，阳明矢结不通，悍气无由下达，直冲清道。本宜大剂攻下，但以正虚之体，脉不搏指，下法何敢浪投？不下亦难救治。雅幼读经训，知正虚宜攻者，陶节庵特制黄龙汤，专攻中央燥土，急下亦所以存正，补泄不嫌同投，危急之际望其效灵耳。
高丽参（八分）　锦庄黄（三钱）　生川厚朴（五分）　油归身（二钱）　芒硝（一钱）　陈江枳实（二钱）　蜣螂末（四分，冲）　沉水香汁（三分）　得便止后服。
大便通，阳明之气已降，各恙去其大半，咳嗽痰多，肺金肃降之权不振也。
西洋参　穀芽　枇杷叶　代赭石　旋覆花　干霍斛　竹茹　宋半夏　陈枳壳　射干片　白茯神　冬瓜子
咳嗽止，纳食加，腰脊痠痛，正气虚也。前方去旋覆、代赭，加枸杞、杜仲。
（案491）戊子年十月间，有蒋少云室，住西门外野鸭潭，年约二十岁。九月初旬起下痢纯血，腹痛不爽，自服樗根白皮汤而止，即转寒热如疟，脘痞不食。郑墨香用和中消导佐以柴、葛提邪，服后寒热加重，无汗口渴。盛卓风用柴、半、桔、苏等，服后汗不出而脘腹日大一日。病家疑为血膨也，邀郑桂卿诊治。桂卿云：食滞邪恋，肝木不和之故。用小陷胸汤加味得下一次，腹脘微舒，脐凸不食。再服不效，更邀朱道三医治，朱医诊毕即云：是推荡太过，脾土失制水之能，湿热蟠踞，肝木有恃强之弊，病入膏肓，草木无能为矣。承主翁哀嘱，勉用参、芍、甘、苓、姜、连、枳、朴、半、桔等送小温中丸，佐肉桂丸，服不三剂，竟至舌灰中枯，喘咳痰潮，种种危象呈矣。族亲蒋福珍、王进卿荐雅诊治，病家无主，悉听余言，竟获全功。案方录右。
伏邪夹食内浑，遂为血痢，投涩太早，痢止转形寒身热，头痛口苦，邪有外达之机，失于清化，乘脾则腹脘疼胀如臌，上蒙痹肺，喘急咳嗽，痰出稠多；邪欲出而不出，则汗出热甚，白疹布而不透；肺不下降，二肠不宣，小便不爽而少，大解艰溏；脉来则弦涩不调，视舌则中干灰而边白。其湿热之充斥三焦，表里上下交病，逆走心营昏厥，可忧何血膨之足云？勉以清化涤邪治之，希图万一。方候前诊诸位道长正夺。
枇杷叶（十七张）　冬瓜衣（一两五钱）　牛蒡子（三钱）　飞滑石（三钱）　丝瓜络（三钱）　老霜桑叶（三钱）　大豆卷（四钱）　忍冬藤（五钱）　真川厚朴（四分）　水苇根（四钱）　香青蒿（一钱二分）
喘定咳盛，疹多热淡，加囫囵光杏仁二钱。
二投表里分消，肃清天气，湿热渐有外达之机，白疹大布，喘咳渐轻，灰苔已化又呈黄色，口渴不引饮，热势暮重早轻，腹脘膨满亦宽，脉形左弦右数，总由湿热内蕴而为祸端。前方既合病机，理宜依原进步，若能再松四五，可保无虞。方候前诊诸道长正之。
牛蒡子　白杏仁　青蒿　桑叶　生厚朴　旋覆花　碧玉散　楝实　苇根　枇杷叶　丝瓜络　冬瓜皮　大豆卷
各恙已去十之八九，脘部按之作痛，阳明之枢机不利也。
瓜蒌皮　制半夏　枳壳　金石斛　大麦芽　枇杷叶　白茯神　豆卷　老桑叶　冬瓜皮
纳加胀松，寒热如疟，邪欲外达也。
金石斛　石芽　青蒿　桑叶　枇杷叶　宋半夏　杏仁　豆卷　枳壳　竹茹
（案492）王，右，六月，祁岗南。二次小产，下元空虚，命火不生坤土，健运之力渐微，以致食滞夹寒，流连不化，飧泄五月不止，神疲口渴，畏食寒物，且拟消补互施法，得效再商培补。
六神麴　川芎　山楂　灶心土　霍石斛　生穀芽　苏梗　车前子　玫瑰花
前投许白沙法得效，仍主原法出入。自述早晨腹中按之有瘕作痛，肝木有侮土之象。前方宜佐和肝。原方加莲子、楝子。
各恙皆释，脉细如丝，中下两虚也。原方佐以培补，安閒省力，饮食调和，百日可望痊愈。
干石斛　楝子　神麴　川芎　伏龙肝　淮山药　穀芽　苏梗　玫瑰花　鲜莲子　白茯神
（案493）张，右。晨泄，病有数端，此是脾元不足也。拟消补互用法，二神丸加神麴、山药。
（案494）孙宝泉，己丑三月十一日。始由温邪内蕴，身热如烙，头痛口渴，盛卓风、王若怀多投散表消食，病情日甚。刻下神识昏狂，妄言如颤，循衣摸缝，壮热汗多，口开痰响，舌短蹇，苔灰黏，大便溏韧，小溲自遗，脉形右大而滑，身重如山。此乃温邪深入，逆传心营，顺传阳明。王孟英所谓双传里症也。吴鞠通所云邪在心包、阳明，两处为难也。况更兼阳津告竭，炼液成痰，风震痰升，祸生瞬息之间。勉遵至嘱，斗拟仲景大承气合犀角地黄，佐以化痰定风，希图扭转天机。
生大黄（四钱）　生厚朴（三分）　生甘草（八分）　犀角（五分）　元明粉（三钱）　生枳实（一钱五分）　鲜生地（七钱）　丹皮（二钱）　廉州珍珠粉（四分）
得溏垢升许，中有结矢数枚，神识即清，循衣摸床皆止，咳嗽痰韧，脉细苔灰。津枯邪滞，再予甘寒，以渥气余氛。
瓜蒌皮根　犀角　干霍斛　丹皮　枇杷叶　鲜生地　甘草　元明粉　竹茹
诊得脉细神倦，各恙渐平，灰台退净，谨慎调理，免其反复。
干霍斛　大麦仁　甜杏仁　茯神　竹沥　鲜竹茹　枇杷叶　生穀芽　宋半夏
（案495）朱星顺，年三十馀，住半泾湾。戊冬患感症盛，医始投表品，又加导下，热势反炽，神气渐昏。王医以为正气受伤，治以扶正，病益亟。连延数医，佥云不治，所亲朱老虎乞拙诊治。病累月馀，肉脱如柴，目蒙畏光，眵多眶陷，喃喃谵语，如见鬼神，脉数暮热，始终无汗，溲浓茎痛，大便不闭，咳嗽痰带血丝，不寐不食，病极可危。舌淡苔薄白，俨似无病。思冬温内发，表里交戕，始汗后下，不甚背谬。何以病势反剧，以致乱药杂投？良由温邪蓄血，夹痰闭窍。血痰与温热相搏，散之不动，攻之愈伤，补之益胶，敛之更固，竟有蓄血如狂之象。但形肉既脱，措手颇难，勉用犀、地、丹、翘、茹、贝之类，以逐血驱邪；冲入珠粉五分，以化痰涤热。一剂神清语正，二投热亦渐凉，胶痰频吐，且加黑血。后纯以复脉扶正，日渐获安。
（案496）己丑正月中旬，有城内卖秧桥堍下王裕泰内老太，年逾半百，元宵游走，陡起脘痛呕吐，少顷神昏不语，如醉如痴。顾雪村以为脱也，用生脉加味，五六剂不效。王若怀用星香化痰，反加口眼歪斜，姨亲尤杏园荐拙治之。诊时左半身不动，神昏手撒，痰多如胶，咯之即出，视之带血，脉数颧红，舌绛苔黄，此乃肝木化风，夹痰上冲。冲犯阳明则痛吐，冲及心膻则神昏不语，周身机括不灵，半身不遂矣。滋补则益助瀰漫，香燥则水涸风动，乃类中风之病也。用旋覆花、钩藤、生牡蛎、活磁石、明天麻、生殭蚕、生地黄、防风、宋半夏、橘皮、竹茹、桑枝叶、丝瓜络、池菊花等，二服神清能语，自述眩晕如在舟车，通夜不寐，左肢已能动握，歪斜亦正。原方去鲜地，加龙齿、磁朱丸，得寐眩止。易以滋肾水养血熄风之品，不二十剂而起榻出外矣。
（案497）陈松室，己丑三月二十九日。始由左胁结痞胀痛，李泊扬投疏和而痛止。半月复病，脘间胀痛如鼓，按之更痛，夜分寒热，气喘不食，二便皆闭。胡吉欣大投分渗无功。雅诊脉实左细，舌苔微黄，形肉大脱，转侧皆难。良由肝木乘土，瘀血阻结，症有内痈之象，而正气惫残。勉拟桃核承气加味，以作背城一战，或出再生之路。
光桃仁（三钱）　川桂枝（四分）　生延胡索（一钱半）　生大黄（三钱）　元明粉（五分）　川金铃子（二钱）　西赤芍（一钱半）　旋覆花（一钱半）　冬瓜子（四钱）　射干（一钱半）
昨投桃核承气加味得解便溏薄，小便亦行，脘腹膨痛咸松，按之仍然坚结，纳穀一杯，气喘渐缓，脉结苔剥，正亦亏矣。瘀血胶固夹肝气横逆，殊为棘手，再拟前法，退一步望其渐进佳境。
光桃仁（三钱）　冬瓜仁（四钱）　丹皮（一钱半）　猩绛（五分）　瓜蒌仁（二钱半）　旋覆花（三钱）　楝实（二钱半）　韭根（三钱）　生苡仁（三钱）　川桂枝（四分）　郁金（一钱半）
即愈。
（案498）顾海观，己丑七月二十日。贼风中于督脉，脊强反折，形如角弓，牙关紧闭，下部强直不能移趋，四肢逆冷，脉形弦数，左尺空弦若革。前诊大投驱风之剂未效，勉思督脉丽于肾肝，肾气不能收摄，外风勾引内风，所以督脉循行之部皆病矣。用《千金》大豆紫阳汤应之。
川羌活（二钱）　鲜桑枝（五钱）　温钩藤（五钱）　黑大豆（七钱）　枸杞子（五钱）　威灵仙（五分）　杭菊花（三钱）　活磁石（四钱）　全蝎梢（五分）　旋覆花（二钱）
据述昨服《千金》法，汗虽出未见效象，勉再拟资寿法，希有效焉。
川桂枝尖（五分）　大白芍（二钱）　生牡蛎（四钱）　真羚羊角（二钱）　明天麻（一钱半）　生天虫（四钱）　生酸枣仁（三钱）　温钩钩（五钱）　宣木瓜（五分，酒炒）　鲜竹沥（一杯）
昨进资寿法，牙关稍能开合，脊强反张略缓，知饥思食，革脉已平，余惟细数，舌苔黄腻。中土内亏，肝木横肆，火盛水衰，风自内起，招入外风，走窜经络。《经》言：诸暴强直，皆属于风。风性急速，善行数变，故其病亦急也。再拟《金匮》法，希图扭转机关。
炙甘草梢（一钱）　东白芍（三钱）　川桂枝（三分）　大红枣子（十二枚，略去肉）　紫石英（五钱）　羚羊角（一钱半）　真淮小麦（五钱）　生牡蛎（五钱）　宣木瓜（五分）　炒菊花瓣（五钱）　扁金斛（一钱半）　鲜竹沥（一杯）
二十三日，改加阿胶一钱半。
角弓反张已止，背部犹觉强直，稍一言动，自然气闷紧塞，牙紧即甚，乃水亏风动也。
大白芍（三钱）　生牡蛎（五钱）　桂枝尖（三分）　竹茹（一钱半）　生甘草（一钱）　黑豆皮（三钱）　羚羊角（一钱）　苏梗（五分）　淮小麦（三钱）　红枣子（十二枚）　生枣仁（三钱）　温钩藤（五钱）　归身（一钱半）　东行李根皮（四钱）
缓肝熄风佐以摄下，各恙渐减，且移于下。风属阳邪，腰下属阴，阴血亏者阳必乘之。《经》曰：邪之所凑，其气必虚。今也邪当祛矣，虚当补矣，塞其空窍，风波自息。侯氏黑散固属正治，今仿其意，俾风邪寂静，可希全效。
水炙甘草（一钱）　川桂枝（三分）　钩钩（五钱）　松针（五钱）　东白芍药（四钱）　宣木瓜（五分）　莲子（十二粒）　苏梗汁　净川归身（二钱）　丹参（四钱）　红枣（十二枚）
腰部渐退，移于胯脮。前方加制首乌三钱。诸方不收全效，后重用淮牛膝而愈。
（案499）己丑中秋，见伤科抄本，其中伤损可治不可治分别瞭然，习内科者亦不可不知。亟录之。
前顶即天庭盖，骨碎髓出，不治；前顶下二寸三分即额颅，碎则鼻出血水，不治；即额角印堂碎，鼻出黄水，不治；印堂下一寸三分即鼻梁打断，难治；土星打落，难医；人中打落，难医；人中下即承浆，打断，难医；地角打断，难医；结喉打断，难医；缺盆伤重，不治；下二寸即华盖骨，若伤重，难治；下一寸三分即食肚，伤重，不治；下二寸即阑门，打伤，难治；下一寸三分即脐门，打伤，难治；下一寸三分即丹田，重伤，不治。以上诸处受倒插伤，一月死。丹田下一寸三分即膀胱，打伤，难治；下一寸三分即少腹，打伤，难医；下一寸三分即会阴（女名阴户），受伤，难医；阴丸碎，不治；左右太阳重伤，不治；额颅下一寸即攒打，打碎，难医；眉眼堂碎，难医；眼睛出血，流乾必瞎；听官即耳心，伤重，不治；枕骨打进，难医；颊车在耳下八分，重伤，不治；肩井在缺盆上，点伤医；肩髃即肩尖，点伤难治；膻中即乳上，重伤难医；乳根横一寸六分即期门，重伤，不治；左乳下一寸三分即血海，左伤发嗽，右伤发呃，重伤不治；右乳下一寸三分即气海。

卷十四  ***************************
（案500）杨宗宝，七月，西石牌泾。因惊而致心悸，甚至呕吐痰涎，肢痉不寐，稍遇逆境其症愈剧，脉细兼滑，心胆不足，邪附为患。先予清镇化痰，后用丸药善后，俾不成痫症为吉。
竹沥制半夏（二钱）　青龙齿（三钱）　嫩甘草（四分）　云南白茯神（三钱）　广郁金（一钱半）　飞辰砂（五分）　生左顾牡蛎（五钱）　淮小麦（三钱）　天竺黄（一钱）　红枣核（五枚）
素体心怯，近得感疾，凡遇声响人众则惕然而惊，心生疑惧，不知所从，饮食渐减，四肢痿软，投剂似合病机，依原进步可也。
制半夏（三钱）　花龙骨（三钱）　紫石英（三钱）　桃符（二枚）　北秫米（三钱）　生牡蛎（五钱）　生香附（一钱半）　历日（一本，烧灰包煎）　炒枣仁（三钱）　白雷丸（七分）　云茯神（三钱）
《经》谓夏刺经脉，血气乃竭，令人懈㑊。寒不甚，热不甚，恶见人，见人心惕惕。此刺伤经脉，血气交亏，内外失守，神不归舍，筋骨懈怠，魂魄不安而为懈㑊。今因惊恐而得斯疾，盖心肾素亏，卒加惊恐，惊则神伤，恐则精却，神因精却以无依，精为神伤而不化，以故神摇于上，精消于下，令人惶惕不安，悽怆不乐，心烦虑乱，不知所从，动作云为异乎平素。昔韩魏公病此，服十四友丸徐愈，今宗其法略为增损主之。
生地（一两半）　柏子仁（五钱）　紫石英（一两）　五味子（七钱）　云茯神（一两）　沙参（一两半）　枣仁（一两）　远志（五钱）　黄耆（二两）　麦冬（一两）　益智仁（四钱）　甘草（三钱）　归身（一两）　龙齿（一两）　磁石（五钱）　朱砂（五钱）
为极细末，龙眼汁法丸。
（案501）陆云祥子，八月廿五日，段家浜。服清泄剂甫得畅汗，又受新凉，更饮冷茶，致热更炽而无汗，头痛胸痞，不饥不食。再以前方加减，邪不内陷为吉。
豆卷（二钱）　豉（二钱）　苏叶（七分）　威灵仙（六分）　青蒿（一钱半，生姜衣三分炒）　广藿香（一钱半）　穀芽（五钱）　制半夏（一钱半）　建曲（三钱）　碧玉散（二钱半，薄荷同包）　鲜佛手（一钱半）　荷梗（一尺半）
廿七日。得汗热愈炽，头痛微咳，脘闷便薄，肢痉神糊谵语，脉弦数，舌红苔黄。此伏邪化风而成痉症，危险之至，急拟泄风化湿清热为治，邪能外达则吉，否则厥可立至。
桑枝（六钱）叶（三钱）　羚羊角（二钱）　豆卷（二钱半）　淡青蒿（一钱半）　生天虫（四钱）　生穀芽（六钱）　碧玉散（二钱半）　菊花（三钱）　忍冬藤（三钱）　连翘壳（一钱半）　稻叶（一两）
廿九日。辰时诊脉，诊得左寸关弦数，证见灼热少汗，神昏谵语，气喘微咳，鼻孔扇动，溲少不食，齿焦唇裂。此乃伏邪化风，窜走膻中，指节几几而动，痉症成矣。痉既成而厥必至，勉拟清宣为治，望其图功于十中一二耳。
鲜生地（七钱）　淡豆豉（四钱）　金银花（一钱半）　犀角尖（四分）　薄荷叶（五分）　牛蒡子（三钱）　连翘壳（一钱半）　枇杷叶（五钱）　湖丹皮（一钱半）　润元参（四钱）　甘中黄（七分）　桑叶（四钱）枝（四钱）
初二日。昨进气血双清，汗出而热愈甚，昼则神迷，夜则狂语肢痉，脉弦数，舌边赤苔黄，便溏溲赤，齿焦唇裂，此《内经》所谓阴阳交证也。勉拟救阴清热，恐难回挽天机。
鲜生地（一两半）　生鳖甲（一两半）　麦冬（三钱）　甘草梢（七分）　鲜石斛（五钱）　鲜交藤（五钱）　知母（一钱半）　二生稻（一两）　元参（五钱）　桑枝（七钱）叶（三钱）　苇根（一两半）
初三日。昨进救阴制阳，神识略清，馀症依然，舌仍脱液，脉右细左洪数，无伦阴液告竭，阳邪内陷，所谓下厥上竭也。勉再拟玉璜先生法，以图十一。
鲜生地（七钱）　细生地（一两）　元参（七钱）　龟板（一两）　二生稻（二两）　桑枝（四钱）叶（三钱）　麦门冬（三钱）　生牡蛎（一两）　白芍（三钱）　鲜石斛（五钱）　生鳖甲（一两）　甘草（一钱半）
初四日。昨投救阴潜阳，神清痉止，焦苔转润，惟夜间发热，便溏色赤，脉如前案，尚在险途，依原进步，再效为福。
细生地（一两半）　元参（七钱）　干霍斛（四钱）　地骨皮（三钱）　大白芍（二钱）　白薇（三钱）　龟板（一两）　生牡蛎（十六两）　煅牡蛎（四两）　嫩甘草（一钱半）　麦冬（三钱）　生鳖甲（一两）　二生稻（十六两）煎汤代水。
初五日。诊脉弦细而数，身热虽淡不清，齿枯渐润，便溏亦减其半，肢痉、妄语、痰声、气促四者一齐而定，此乃天助，非人力也。前方佐醒胃为治，脉和得谷则昌。
细生地（一两半）　白芍（五钱）　元参（五钱）　干霍斛（五钱）　麦门冬（四钱）　甘草（一钱半）　白薇（三钱）　二生稻（三钱）　清阿胶（一钱半）　龟板（一两）
初七日。育阴醒胃，齿焦已润，便泄亦止，脉尚未和，日晡微热，再与甘润以渥余焰，安不妄危，调摄宜慎。
细生地（一两半）　元参（五钱）　干霍斛（五钱）　龟板（一两）　麦门冬（六钱）　白芍（五钱）　白薇（二钱）　穀芽（二两）　清阿胶（一钱半）　甘草（一钱半）　夏枯草（四钱）
（案502）王巧，网船。发热有汗不解，口渴引饮，头胀咳嗽，呕恶胁痛，不饥不食，脉弦。大风湿热逗留肺胃，恐有痰潮厥逆之变，暂拟宣化为治，不致加重则幸。
水苇根（五钱）　关苡米（三钱）　青蒿（二钱半，炒）　牛蒡子（三钱，炒）　冬瓜子（三钱半）　枇杷叶（五钱）　光杏仁（三钱）　桑叶（三钱）　竹二青（三钱）　射干（五分）
投剂似合机宜，仍宗原方出入治之。
前方去青蒿，加丝瓜络（三钱）、生穀芽（五钱）
（案503）单，左，通州。素有痞块，块散成臌。刻下又加便泻，饥而欲食，食则腹胀，脉来细软，舌光无苔，胃气惫矣。病造极中之极，勉拟用和中，但年高烟体，际此终恐人工难挽。
生穀芽（七钱）　川楝子（一钱半）　生香附（三钱）　宋半夏（七分）　云茯神（三钱）　鲜佛手（一钱半）　橘络（六分）　鲜荷梗（一尺半）　川石斛（四钱）　西赤芍（一钱半，土炒）　生苡米（三钱）
（案504）姚，幼，网船。霍乱，双手脉伏，疫邪为患，勉方希冀万一。
淡豆豉（三钱）　橘红（一钱）　制半夏（一钱半）　范志曲（三钱）　紫苏叶（一钱）　降香（一钱半）　鬼箭羽（一钱半）　原蚕砂（三钱）　左金丸（四分）　莱菔丹（五十粒）　地丁草（三钱）
两服调和阴阳，霍乱大势已平，余氛未靖，再拟和中安抚，小心珍摄，庶无反复。
金石斛（一钱半）　大麦仁（三钱）　竹二青（一钱半）　藿香（一钱半）　生枳壳（五分）　橘红（五分）　生苡仁（三钱）　云茯神（三钱）　宋半夏（一钱半）　六神麴（一钱半）
前方扶胃醒脾，因饮冷伤中复致作泻，调理不善而反复，勉再拟方，希图百一。
大麦仁（三钱）　川石斛（四钱）　佩兰叶（一钱半）　扁豆衣（二钱半）　橘皮（五分）　生苡米（三钱）　北秫米（三钱）　生香附（一钱半）　制半夏（一钱半）　鲜荷蒂（一枚半）
（案505）陈海观室，九月廿七日，西泥泾。经漏成崩，目暗耳鸣，晕厥数次，脉细苔白，气虚欲脱，勉用傅氏法，希图十一。
当归身（二钱，醋炒炭）　荆芥炭（一钱）　嫩甘草（五分，炙黑）　黑豆衣（三钱）　香附（三钱，醋炒炭）　陈阿胶（一钱半）　蕲艾（六分，同炒）　龙骨（二钱）　白芍（二钱，炒炭）　牡蛎（三钱，煅）
廿八日。前投固脱救逆，血崩即止，晕厥略平，身热大作，脉形空大。血脱阳孤而发，治用元化法。
荆芥炭（一钱）　黑豆衣（三钱，炒炭）　桑枝（四钱）叶（三钱）　穀芽（一两）　净归身（二钱，醋炒炭）　制首乌（三钱）　阿胶（一钱）　蕲艾（四分，同炒）　菊花（三钱，炒炭）　香附（三钱，醋炒炭）　青蒿炭（一钱半）
（案506）沉，幼，八月十四日，船上。身热少汗，下痢无度，面赤脉数，伏邪晚发，殊非小恙，勉方希图十一。
淡豆豉（三钱）　牛蒡子（一钱半，炒）　甘草（三分）　粉葛根（一钱）　桑叶（三钱）　金扁斛（一钱半）　范志曲（三钱）　生穀芽（五钱）　蝉衣（五分）　竹茹（一钱半）
（案507）徐老虎，四月十八日，虎泾。右肋梢突起疼痛，甚则肢冷而麻，凛寒发热，脉右细左大，舌苔微黄，底隐紫碧，酒体风入少阴厥阴，恐有厥逆之变，拟用疏和法。
甘菊花（三钱）　金铃子（一钱半）　甘草（四分）　竹茹（一钱半）　桑枝（五钱）　叶（三钱）　丝瓜络（四钱）　赤芍（一钱半）　佛手（一钱半）　牛蒡子（三钱）　旋覆花（一钱半）　香附（三钱）
（案508）武，左，八月十一日。始由神迷下痢，刻下身热少汗，目翳肉削，气急脉细。伏邪内蕴，不能外达，挽拟宣泄，希图百一。
大豆卷（三钱）　薄荷叶（五分）　枇杷叶（三钱）　蝉衣（一钱）　牛蒡子（三钱，炒）　金银花（一钱半，炒）　川贝（一钱半）　桑叶（三钱）　甘草（五分）　扁豆衣（一钱半）
十三日，大西门外。肉削目翳，汗出后身热较淡，而七日不食，勉拟扶养中焦，希图百一。
川石斛（五钱）　霍石斛（二钱）　鲜莲子（三钱）　川贝（一钱半）　陈皮（五分）　生穀芽（一两）　云神（三钱）　生甘草（三分）　草决明（一钱半）　鲜谷（一两）
（案509）周，左，八月廿一日，牛头泾。气机郁结，结成痞块，今又感邪，鼻渊咳嗽，寒热如疟，腹胀如膨，纳减运迟，小溲色赤，脉弦而硬，舌苔黄腻。症由有内外两因，最难调理，兼顾治之。自宜开怀静养，庶免加剧。
藿香（二钱，鲫鱼胆炙）　薄荷（四分）　半夏（一钱半，制）　苡仁（四钱，炒）　前胡（一钱半）　苍耳（二钱）　青蒿（三钱，酒炒）　杏仁（三钱）　穀芽（五钱，炒）　香附（六分，磨）
（案510）陈栾堂，乙酉秋，东汤家港。患心痛，经久不愈，有人荐疡医许姓者治，遂往求诊。医曰是证三诊可愈矣，病人深信不疑。讵知一诊而下血，二诊而痛甚，三诊则痛及周身，遂至昏厥，就此卧榻不能起矣。予因近邻而闻之，曰：古人云「一逆尚引日，再逆促命期」，信非虚语也。若服药而增剧，宁不服药为中。医乃力劝止药，望其渐苏。后厥虽平而痛不休，遍求走方，西法杂治，均皆不应，渐渐困败。不忍坐视，曰：此证由于胸痹不用通阳反投蛮攻，经络脏腑俱伤，其邪乘机走窜脏腑经络，勉从行痹治，俾邪从外达为幸。
羯羊角灰（七钱）　苍耳子（四钱）　威灵仙（六钱）　乳香（五钱）　白芥子（五钱）　刺蝟皮（五钱）　穿山甲（四钱）　五灵脂（五钱）　延胡索（三钱）　草果（三钱）
为末，陈酒调服，每日服一钱五分。外用摩风膏频擦。至一月馀，痛止而能出外行走矣。
（案511）沉，右，丙戌春，漳泾潭。始起形寒，继则壮热，有汗不解。医进甘腻即加气逆痰潮胸满，舌胖苔滑，脉濡寸滑，非阳症阴脉，是感寒引动暑湿耳。询之果去秋途遇酷暑，患病勿药而瘳。现届惊蛰，阳气发泄，过劳汗出，衣单所致。治以清化，略佐散寒，希图报绩焉。
飞滑石（三钱）　大豆卷（三钱）　制半夏（一钱半）　穀芽（五钱）　白杏仁（三钱）　广藿香（一钱半）　苡仁（三钱）　旋覆花（三钱）　冬瓜子（三钱）　枇杷叶（三钱，炒）
（案512）张锦六，饭团泾。素患喘嗽，近时增重，舌强言蹇，右脉滑大，痰支太阴，恐有闭脱之虞，以六神法加减为之。
旋覆花（三钱，绢包）　制半夏（三钱，打）　海蛤壳（一两半，打）　光杏仁（三钱，打）　云茯苓（三钱）　白前（二钱）　杜苏子（一钱半，炒打）　桑白皮（四钱，水炙）　橘红（六分）　竹茹（二钱）
一剂各恙皆减，去苏子，加怀牛膝三钱、南沙参三钱而愈。
（案513）曹庭桂，丁亥八月，小泾。交中夏寒热时形，入秋来寒热虽停，形瘦神疲，纳食运迟，眩晕腰痠，治以培中，是宗言「医高年久病，先调中土」之训。
潞党参（三钱，土炒）　橘络（七分）　砂仁（四分，研冲）　穀芽（一两，炒）　于邑术（一钱）　杜仲（三钱）　旋覆花（一钱，绢包）　云茯神（三钱）　广藿梗（一钱半）　制半夏（一钱半，打）
去术、杜仲、藿、谷，加香附三钱、沙参三钱、桑叶三钱、菊花三钱。
（案514）丁亥，天符之岁，风木司天，燥气大盛，人多病疫。初起头痛，少顷即神昏不语，口噤狂躁，危殆在即。饭团泾王姓，稚年亦染此症，余诊之脉来弦滑，弦则为风，滑乃痰阻，确是风邪直中厥阴，鼓动痰涎，风性急，故病亦急也。为治之法，当急平其风，佐以化痰。乃用蝎、蚕、天麻、羚、甘、菖、胆、菊、半、钩钩等为方，一剂即愈。张泾潘荣堂之女，年十四，病亦相似，惟狂语，脑痛不堪，且红而肿，用蚕、羚、蒡、菊、板兰、天麻、钩藤等，外用硝末搐鼻，二剂而安。是症也，良由春令温暖，真气未固，风邪易袭。《经》谓「天符之岁，其病速而危」，即此证也。（敏）
（案515）漳泾潭周正室。丁亥暮春，日中陡患足痛，上攻少腹，头脑并痛，寒战热炽，指节蠕动，神昏谵语。延余诊之，脉弦而大，此乃营液素亏，肝失滋荣，风阳夹浊痰上冒，扰乱神明，阻塞枢机。治用天麻三钱、桑枝一两、桑叶三钱、钩钩五钱，以泄其风；木瓜一钱半，酸收以缓其肝；半夏二钱、决明七钱（盐水煅打），以化其痰；郁李三钱（酒浸）、龙齿四钱（打）、茯一钱半（辰砂染），以安其神；引以蚕砂五钱、童便一杯使浊下走。服后果痛缓神清，指动亦平，再剂诸病若失矣。
（案516）陈天生正，丁亥孟冬，孙家角。望年失血后元虚不复，今秋寒热盗汗，咳呛痰升，四肢麻木，两足俱冷，左半身不能稍动，知饥不食，颧部时红，耳鸣眩晕，脘痛时发，大便乾涩，脉形细弦，舌根起粒如榴子。阅所进方皆以清暑化湿，泄风化痰之品，愈治愈剧，非外因证，是水虚不能涵木，木反凌金侮土也。柳洲云：虚人肝肾之气上浮，宛如痰在膈间，须投峻剂养阴，俾龙雷之火下归元海，其此之谓欤。兹宗其意，阴充阳潜为福。
生牡蛎（一两半）　枸杞子（四钱）　滁菊花（三钱）　川石斛（四钱）　磁石（五钱，朱打为丸）　桑枝（一两）叶（三钱）　黑芝麻（三钱）　穀芽（一两）　制首乌（七钱）　水炙草（一钱）　天麻（一钱）
服五剂，去天麻、川斛，加苁蓉一钱半、白芍二钱半，饮食增，足渐温，麻木定，手足能动。再去牡蛎、磁石、首乌，加直生地三钱、阿胶一钱半。后用膏方调补，其方录下。
直生地（八两）　净归身（一两半）　生牡蛎（二斤）　黑豆（半升）　白芍（三两）　女贞子（一斤）　龟甲（八两）　黑芝麻（一合）　水炙草（一两）　白菊花（三两）　蒲桃干（六两）　川斛（三两）　干首乌（八两）　桑枝（一斤）叶（三两）　五味子（五钱）　白蜜（四两）　阿胶（二两）收膏。
（案517）城门董氏妇，丁亥七月。年逾三十，患汛衍，来前必先腹痛，病已数载。女科百治无功，延余诊之。脉来弦细，询得素有便血，胸胁支满，目眩寒热，喉间有血腥之气，正合《内经》血枯之条，气竭肝伤所致。但女科不识，所以无效。病虽经久，不十剂可许全功。乃宗《内经》立方，以乌贼、茜草、归、芍、香附、楝实、白薇、桑叶、豆卷、穀芽等味，服至八剂，其病若失。
（案518）沉，左。风毒上壅阳络，发为大头瘟证，曾经疡科调治，转剧。且拟东垣先生法应之。
牛蒡子（三钱）　生天虫（三钱）　板蓝根（一钱半）　薄荷叶（八分）　金银花（一钱半）　菊花（三钱）　马勃（一钱半）　桑叶（三钱）　光杏仁（三钱）　射干（八分）　黑豆卷（三钱）
生大黄和蜜为丸，时时含化服。二剂愈。
风毒上壅，若用重剂攻泄，直走肠胃，病所未得药力，胃中先已受戕，何可去病？今宗普济消毒饮法，辛凉轻泄，解散风毒，大黄和蜜含化者，盖纯苦下降已过病所，得蜂蜜之缓，且时时含化，未至胃中，性已宣布，不伤中下，在上之病宜异骤拔。
（案519）家邦周，年逾五旬，丁亥仲冬陡然便泄无度，形瘦神疲，纳食甚少，自问以为不起矣。余诊之脉弦而劲，曰：土虚木乘，培土和木尚可图功。疏方用芍、甘、苓、术、扁豆、黄土、苏叶、苡仁、益智等，一剂而便泄已稀，去甘草、苏叶，加参、橘、铃、谷，又服五剂，泄止而能起榻。胃旺纳加，非肉不饱，嗣后自谓泄伤元气，当以膏剂调补。方用六君、归脾加味，服至旬日，起居健康已如壮年矣。录方于左。
上党参（八两）　大有耆（三两）　益智仁（一两）　桂圆（二两）　于潜术（二两）　黄防风（四钱）　远志（一两）　莲子（四两）　云茯神（三两）　枳壳（一两）　生香附（三两）　净归身（一两）　嫩甘草（一两）　东白芍（三两）　春砂仁（一两）　生姜（五钱）　新会皮（三两）　川桂枝（五钱）　饴糖（八两）　大红枣（八两）　制半夏（三两）　木香（一两）
（案520）鹤前泾唐羊，年二十馀。丁亥科日，饱食牛肉及猪鸡面等物，遂起脘中胀痛。医投寒凉消导，毫无效象，且加小溲不行，气喘泛恶，鼻扇胀痛。濒危始丐余诊。诊得右关脉大，舌紫苔黄，明是食滞填实，胃中有格拒闭塞之危，不得不急下以承胃气。以仲圣大承气汤加楂、杏、楝实、五穀虫、稻杆、灯心等为方，服后下宿垢斗许，小溲不行、脘中痛胀皆平，气喘泛恶咸定。是证不食不便已十二日矣，仲圣之法固仙方也。其善后之法亦非易易，予金斛、枳壳、半夏、茯神、穀芽、陈皮等，一剂痊愈。（敏）
（案521）吴，右，丁亥八月，网船。遍体攻痛，皮肤燥裂色赤，四肢麻木，眩晕腹痛。营分大亏，风邪内盛，养血驱风为治。
明天麻（一钱半，煨）　东白芍（三钱）　嫩甘草（五分，炙）　豨莶草（三钱）　桑枝（一两）叶（三钱）　净归身（一钱半）　川桂枝（三分）　干首乌（四钱）　黑芝麻（三钱）　甜菊花（三钱）　料豆衣（三钱）
（案522）崔全，丙戌七月。疟来汗出热不淡，即下河沐浴，汗止而寒热模糊，头疼身痛，脉紧苔白。用香薷饮祛在表之水，又可法达膜原之邪。
陈香薷（七分）　尖槟榔（一钱半）　生川朴（五分）　草果（五分）　白知母（七分，生姜衣五分炒）　淡豆豉（五钱）　紫苏叶（一钱）　左金丸（三分，同水炒）　制半夏（一钱半）　生枳壳（一钱）　广藿香（三钱）　一剂。
诸证若失，惟大便未解，去香薷，加蒌皮五钱。
（案523）周，丁亥八月，网船。先寒热后下痢赤白，腹痛，不饥不食，脉右大左弦。治从少阳阳明立方。
白头翁（一钱半）　金石斛（二钱半）　藿香（一钱半）　佛手（一钱半）　大豆卷（四钱）　木香（一钱）　佩兰（一钱半）　穀芽（七钱）　北秦皮（四钱）　银花（一钱半）　碧玉散（三钱）
痢减思食。加赤芍炭二钱，增木香五分。
（案524）戈娘娘，丁亥仲春，西门。诊脉小紧数，舌苔薄黄，胸痛彻背，痛甚则呕，病累一载。胸中阳气不宜，肝木乘机犯胃，并顾治之。
苏罗子（三钱）　瓜蒌壳（三钱，白酒炒）　云茯神（三钱）　佛手（一钱半）　旋覆花（三钱）　金铃子（一钱半）　薤白头（一钱半）　荷梗（二尺）　制半夏（一钱半）　生香附（三钱）　广郁金（一钱半）
服药后经岁之痛已释，脉亦平和，依原加减守之。
制半夏（二钱）　西赤芍（一钱半）　旋覆花（二钱）　白螺蛳壳（五钱）　瓜蒌壳（三钱，白酒炒）　于潜术（七分）　金铃子（一钱半）　薤白头（一钱半）　新会皮（一钱）　穀芽（五钱）
（案525）范芳，丙戌五月，泥泾。灼热无汗，神烦少寐。前用黑膏合辛凉法，汗出热退其半，红斑隐隐，舌仍干灰，咳嗽气促，泄泻亦减，面赤唇乾，脉左洪数。叶氏所谓伏气发温也。救阴为主，佐以化斑。
鲜生地（一两半）　乾生地（一两）　犀角（六分，磨冲）　金银花（三钱，炒）　元参（一两，薄荷叶四分同打）　大青叶（三钱）　桑叶（三钱）　生鳖甲（一两）　甘中黄（一钱半）　鲜沙参（七钱，牛蒡子四钱同炒）　水苇根（四两）　糯秧（四两）煎汤代水。
（案526）王同庆母，丁亥冬季，南码头。诊脉尺部细弱，两寸洪滑上溢，足冷面红，心痛时发，甚至昏厥，咳嗽频频。下元阴伤，风阳上僭，先拟养阴潜阳之剂，继进膏方培本可也。
细生地（五钱）　生牡蛎（五钱）　旋覆花（一钱半）　淡苁蓉（一钱半）　生龟甲（三钱）　甜杏仁（廿粒）　白石英（四钱）　川贝母（三钱）　毛燕窝（三钱）　枇杷叶（五张）　淡海蜇（三钱）
膏方：养阴潜阳，诸恙如前，惟咳嗽大减。固柳洲所谓肝肾之气上浮，宛如痰在膈间也。滋肾阴缓肝急，潜阳纳气为治。交初之气，不生枝节是福。平日宜省烦劳，谨动怒，慎起居，节饮食，鸡虾海鲜永戒为要。
细生地（五两，紫檀屑三钱同打）　生牡蛎（五两）　甜杏仁（三两）　东白芍（三两）　白石英（四两）　百合（三两）　甘草（一两，川楝子三钱同打）　龟板（三两）　旋覆花（一两半）　南沙参（三两）　淡苁蓉（一两半）　紫菀（三两）　燕窝（三两）　杜仲（一两半）　枇杷叶（四两）　淡海蜇（五两）　阿胶（三两，井水煎）
服一候，病已愈矣。
（案527）石牌泾张耕堂媳，素体虚弱，年近二十，经尚未通。丁亥初冬患感，按法治之而病退，停药半月，病势复萌，清热散邪，滋阴养液均皆无效。腹满拒按，身热便溏，肢痉耳聋，神糊若寐，咳嗽不食，齿燥唇乾，舌乾苔灰，脉形左弦右大而滑。细思此证，总由痰阻枢机，邪热肆横，邪与痰饮为伍，胶结不解，阴液内亏，风阳上僭，病累已久，胃气大困，最难立方。调治务宜化痰而不伤正，养阴而不敛痰，泄邪而不碍胃，养胃而不留邪。用川贝、蛤壳、牡蛎、旋覆、桑叶、夏枯、沙参、石斛、穀芽、海蜇、枇杷叶等为方，服后脘满稍瘪，神清痉止，灰苔略化，馀证不减。此痰结虽开，阴分之热未退也。原方去沙、枇，加芩、鳖、银柴以搜阴分之邪。身热虽淡不清，再加青蒿、牛膝，去旋覆、牡蛎、夏枯、川贝。身热乃凉，脉和苔化，便泻已止，纳穀不思，以麦冬、半夏、莲、斛、银柴、沙参、桑叶、远志、橘红、枳壳、竹茹、海蜇等，诸恙全退。纳仍不思，咳嗽不已，前方加桑皮、楝实、金柑皮，连服五剂，胃气乃苏，咳嗽亦止，静养一月而康。
（案528）戚茂，八月廿二日，读书港，武毅公后。劳倦伤脾，肝木侮之，伏邪乘机而发，腹胀寒热，纳少运迟，兼顾治之，希报绩焉。
桑枝（七钱）　叶（三钱）　金铃子（一钱半）　赤芍炭（三钱）　五加皮（三钱）　碧玉散（二钱半）　新会皮（七分）　黑豆卷（三钱）　广藿梗（二钱）　于邑术（七分）　穀芽（五钱）
廿七日。劳倦伤脾，进剂已获效机，近因饮食失宜，中宫痞塞，按之则痛，痛则不利，且拟化滞治标。
神麴（三钱）　穀芽（七钱，胡黄连二分同炒）　广藿梗（一钱半）　地枯楼（三钱）　制半夏（一钱半）　广郁金（一钱半）　枳壳（七分）　炒苡仁（四钱）　佛手（一钱半）　荷梗（二尺）
和中化滞，脘痛已除，宿恙依然不减，中气不足，阳气下陷阴中，仿东垣先生法。
上党参（一钱半）　南沙参（三钱）　九香虫（一钱）　于术（一钱）　黄防风（五分）　制半夏（一钱半）　新会皮（一钱）　木香（七分）　云茯神（三钱）　五加皮（四钱）　砂仁（四分）
补中益气，各恙皆见松动，仍宗原方出入，调其饮食，适其寒温，慎其起居，乃古人调理是证之方法，最宜留意。
党参（二钱半，砂仁四分拌）　归身（一钱，小茴香四分同水炒）　杜仲（一钱半）　新会皮（一钱半）　广木香（一钱）　狗脊（三钱）　藿梗（一钱半）　苡仁（五钱）　白螺蛳壳（四钱）　穀芽（一两）
大病甫瘥，复感新邪，胀满复发，且甚于前，且拟疏解为治。
带叶苏梗（三钱）　广木香（一钱）　苡仁（五钱）　淡豆豉（四钱）　新会皮（一钱）　大腹皮（一钱半）　防风（一钱半）　枳壳（一钱）　香附（一钱半）　穀芽（一两）　葱头（三头）
服三剂，病减其半。去防风、苡仁、大腹，加羌活一钱、车前子三钱、牛膝一钱半、豆卷三钱。
胀满渐退，中虚未复，原方减温散，增健中为治，以图全绩。
广木香（一钱）　苏子（三钱）　藿香（一钱半）　新会皮（一钱）　香附（三钱）　制半夏（一钱半）　党参（三钱）　香橼皮（一钱）　苡仁（五钱）　砂仁末（四分）
服五剂痊愈。
（案529）王，丁亥仲春，城门。素有便血之恙，刻下血止而脘腹胀满，泄泻纳少，运迟足肿，心下时痛，青筋绊露，脉细而弦。木邪犯土，土已负矣。故《经》云：泄而腹满甚者，逆证也。主以扶土，佐以化邪，以冀侥倖于十一耳。
苡仁（五钱）　金铃子（三钱）　橘皮（五分）络（五分）　荷梗半尺　穀芽（一两半）　藿梗（一钱半）　赤芍（二钱）　桑叶（三钱）枝（一两）　党参（三钱）　香附（三钱）　旋覆花（一钱半）　新绛（三分）
连服十馀剂痊愈。
