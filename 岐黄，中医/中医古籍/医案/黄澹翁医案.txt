
小叙  ***************************
《黄澹翁医案》二卷，《附方》二卷，为绍兴裘吉生君藏书，邮传至锡，属为勘定，以某才浅识薄，且无副本可校，仅为订正五十馀字，至文字语气，一仍其旧，考黄君自述，于时邪危疴，调理杂症，均得心应手，附方亦多征验，以之传世，足以裨益医林，发扬旧学，爰书数语，以志景仰。
民国九年一月无锡周镇小农别署伯华谨识


卷一  ——————————————————————————————————————————————————————————————————————————————————————————

卷一  ***************************
句容杨庆侯，左寸关空软极矣，血已大亏，左尺亦弱，精元甚衰，右关甚弦，脾土受克，难以生金，而肺气致虚。据症颐后有蟹爪纹，胃脘痛极，年馀以来，每发食物即止，近将一月，审此乃血瘕为祟，已成虫矣。
延胡索　当归尾　楝根　百部　川连　桃仁　红花　使君子　生地　千年健
服前方二剂，痛减，解虫二条。加鹤蝨，痛大减，又解去虫二三条，蟹爪纹退。丸用四物加川连、百部、白术、白蔻。
管修五，右关尺弦急不伦，非龙雷之火而何，火之性善行而数变，动则升静则降，此一定之理也。今每于安卧时升，日间转安，此潜伏水底之火，静极而动，非纳气归元，未必效也。方用济生肾气去牛、车，加麦、味、沉香。
扬州吴申锡，先天本弱，又不谨守，梦泄神虚，腿痠腰痛，肢软怔忡，丹田如降精之状，每泄后则丹田疼痛，四肢头项，摇动不宁，督脉常热，先据来字病源，订一清督养肝之方。
生地　丹皮　山药　茯苓　泽泻　白芍　巨胜子　杜仲　地骨皮　龟胶　青盐为引
复来诊脉，六脉软弱如游丝，订丸方。
六味加　天冬　麦冬　人参　白术　龟胶　鹿胶
上药制成，以十分之一，入羚羊角末二钱，蜜丸，先服后，再接服九分。
扬州汪焕臣，间日不寐，怔忡耳鸣，粪后便血紫色，小便多秘不等，大便或溏或泄，饮食多少不等，上四部脉软弱，两尺水火俱衰。脉诀云：软而弱者。湿家里恙。乃寒湿凝于血分，徒服养神安心之品，何益哉。
秦艽　萆薢　苍术　厚朴　泽泻　荆灰　赤苓　神麴
丹阳又周，右尺命门之火独旺，上炎三焦，以致消渴，小便多，将一年矣，当急戒酒色调理，方无增病之患。方用黄连猪肚丸。
川连　陈皮　花粉　茯神　知母　麦冬
扬州孔内眷，十六岁起，腹中有块跳动，有孕则不动，今已四十岁，二十馀年不消，阔如三指，长将三寸，按之火热不疼，在脐四围。用稜蒁聚宝丹。
泰兴潘有成，阴㿗卵核之症，硬筋寸许，小便茎中痛，频频解带白浊，小腹胀坠。据脉肾肝两部弦数，必因已前阳痿时，服热药过多，阳虽举而有此病，后又服凉药，以致筋缩，皆做成之病也。
木瓜　茅术　荔核　牛膝　当归　白芍　萆薢　秦艽　甘草　黄柏　冬葵子　海金沙
梁垛场胡安明，咳嗽声哑，寒热往来，吐白沫，脐腹痛，小便赤，大便黄，去年十一月起，囟会不仁，本年八月来诊，按脉右尺寸不足，关滑大，左三部软数。据此乃脾胃有留滞之象，当先理之。
陈皮　枳壳　山查　炙草　赤芍　神麴　半夏曲
服此方三剂，腹中响，畅解大便一次。今右关好些，咳亦减，沫亦减，加泽泻八分。右关滑大之象全退，所以腹痛除，白沫少，寒热减，小便淡，咳仍旧，饭后胀。
赤苓　陈皮　神麴　穀芽　甘草　白芍　泽泻　黄芩　木通　半夏曲
中秋前一日，右关又有弦数之象，鼻塞，上火，皮外热汗，当微解之。
荆芥　防风　前胡　陈皮　甘草　桔梗　杏仁　半夏
服前药二剂，周身有汗，诸症退些，痰咳未减，皮外微热。
桔梗　杏仁　甘草　前胡　柴胡　陈皮　神麴　枳壳　半夏
弦象无矣，数尚有之，咳减卧安，但热耳，囟会已仁，督脉热不退。
丹皮　白芍　鳖甲　远志　甘草　胡黄连　地骨皮　柴胡
症随药减，可喜，但督脉热不除为虑。
加山药　石斛　白术　扁豆　人参　去柴胡　鳖甲　胡连　地骨皮
左手脉好，右关复数大，症见肚疼，寒热仍有，大便溏，日一次，小便红黄，脉大好些，症亦减，未全清，但体更弱。
照前方加　神麴　制首乌
按咳嗽生痰，乃因痰致嗽，痰去嗽止，病责在脾，内热腰痛，不耐久坐，病责在肾，所以初诊即用理脾药，而腹痛减，再服而止。今脾胃脉虽和，而肾脉尚不足之甚，拟晚用资生丸，早服大造丸，自有后效。
早服河车丸，加下药。
茯神　甘草　人参　山药　牛膝　龟板胶
晚服资生丸。
胡亭直兄，目胀清涕，俱属肝邪，而右关甚滑，则脾胃不清更重，至云目眵甚多，则脾热可知矣，每至冬月，有头风之状。
二陈加　查炭　神麴　厚朴　麦芽　荆芥　防风　炒芥　枳壳
泰兴李福周，馀脉俱好，惟肾脉独大，乃火居水位，为反常之病，所以梦遗多年。近今不梦亦遗，则为精滑矣。
汤用八味减山萸，加麦冬　兔饼
丸用六味，加莲鬚　芡实　兔饼　壮蛎　龙骨
徽州吴希鲁，痹痛将十年矣，大筋短软拘挛，难于伸屈，咳噎牵引俱痛，症乃风寒湿三气杂至，相合而成，为时已久，不能解散，只可养血荣筋，徐徐调治。但此治法，见效纡缓，不能一时见功，脉肝肺劲急。
秦艽　当归　白芍　熟地　生地　甘草　木瓜　松节　胡麻　桑寄生　威灵仙
六合王元昭，六阴脉左关尺更觉沉迟，右三部稍好。据症上年心事不遂，气恼皆有，继之患疟，疟虽止，而腹左成疟母未消，怔忡。近症督脉常冷，牵及心胸四肢，非大温补不效。
八味加千年健。服前药诸症稍减，督脉知暖，仍怔忡作胀。
煎用八味，加麦冬　枣仁　五味
丸用　河车　杜仲　枸杞　麦冬　天冬　人参　远志　枣仁　破故纸　千年健　免饼　鹿角胶
天长系卢觐扬左寸右关滑数，要防泄泻，问之已泻三日矣。今当一阴复生之始，当助脾阴，以资万物。
丸方　石斛　百部　苡仁　山药　扁豆　芡实　黄耆　甘草　兔饼　茯神　白术　河车　阿胶　莲子　玉竹膏
湖广抚台刘讳殿衡太太。
据病源，自从四十六岁上断经，至四十九岁，因气恼惊赫，隔三五日便到，两三日便回，血总无多，去年因劳碌著急，因而每日皆到，或一二次，或二三次，至今未愈，年登五十，从未生育，其体丰隆，素多气恼。
按此症从前未断经，乃郁闭也。《素问》云：女子七七而天癸衰，四十六岁，非当止之时，况体质素厚，又从未生育，则血富可知矣，岂反有先期而止之理乎。血闭久则热，血闭久则污浊凝泣，不得运行，后因气怒见伤，发动肝经，冲开血络，不循故道，遂有淋漓不止之状，乃肝火血热，积而妄走也。如不信斯言，试问血色可知矣。初起时色必有紫，有黑，有成块，腰必痛，后则或鲜红，或淡黄水，而成漏下病矣。此症久之不愈，或成崩决，或成膏淋。膏淋者，所解小便，漩面如油，光彩不定，漩即澄下凝如膏淋，或如绵絮，或如脂油，皆其所化之症也。俟现此症，另有治法，今将因前治法，条分于后，紫黑成块，则用此方。
羚羊　苏木　当归　甘草　生地　川芎　白芍　郁金　泽兰叶　引加红槿条花枝同煎，食前服。
鲜血或淡黄水，则用此方，仍间日服金丹一丸。
当归头　白术　丹参　阿胶　续断　地榆　白芍　熟地黄　杜仲　蕲艾　人参　宝珠山茶花七支
如未全止，则用胎产金丹一丸，用童便好酒和匀，空心服。
毕凫洲，湿热下注，脚气。
木瓜　牛膝　当归　苍术　白术　苡仁　萎蕤　防己　茯神　萆薢　杨梅核内仁
酒方
松叶　玉竹　苍术　归尾　松节　苡仁　五加皮　海桐皮　忍冬花
如服此药后，间或小发作痛，则用蓖麻子仁，去壳一钱，苏合香油末一钱，同捣匀，贴足心，其痛自止，往后不发则已。若再发，则用后方除根。脚气发，必痛肿，用羊角烧灰存性，研细末，好酒调稀，敷痛处肿处，暖卧取汗，永不再发。
丁余实，胃中有湿痰，大便滑泄，酒后更甚。
大半夏（整者用八两，矾水浸一宿，换清水洗五七次，晒乾切碎，用生姜自然汁浸一宿，次日晒乾，用四两）　胆南星　川黄连　白豆蔻　广皮　白术　茯苓　甘草　苡仁　山药　白蒺藜　泽泻
用葛花八两煎浓，米糊同丸，绿豆大，每空心服一钱，临卧二钱，用开水下。
扬州张名眉，痰饮十馀年，每二三月，或四五月一发，发则人事糊涂，论脉沉小无力，乃水衰火盛，肾气不足，
熟地　山萸　陈皮　半夏　山药　泽泻　茯苓　丹皮　远志　石菖蒲
江宁吴以善，左尺寸皆濡弱，关洪大有力，右寸关滑数，右尺软小，少神。
按此症乃肺胃两经有痰有火，心血不足，肾水不充，肝火有馀，助土为虐，以致湿热过甚，而生痰涎，幸邪入胃腑，不过嘈杂，中宫土失健旺之令，不能速其传送而已。若入肝肺脏窍，则有眩晕麻木木痹之症矣，将来饮食，宜戒气怒，劳碌宜慎，酒亦宜节饮为妙耳。
半夏　甘草　苍术　茯苓　白术　厚朴　橘红　胆星　沉香　天麻　蔻仁
方既白丸方，手大指属肺，手掌属心，此二处肉颤，由心思火动，肺气耗伤。
丹皮　丹参　天冬　麦冬　人参　茯苓　归身　沙参　熟地　枣仁　生地　生甘草　贝母　柏子仁
泰州周汉极，去年正月，因急躁伤气，以致饮食噎塞。起初入口则有之，继食亦能下，近日则只能食粥，乾物不能矣，然初入口，即薄粥亦呕，从前之痰尚稠，近则皆涎沫矣。
诊脉六部皆弱，而两寸关兼涩，是中宫之瘀滞使然，治法以和气化瘀为主。
得食即吐知为火，停久而来却是寒，久病胃虚因不纳，或缘气逆与停痰，食填胃口多生呕，新谷如何得下关，欲辨热寒虚实候，大微迟数脉中参。今两寸关涩而弱，乃胃虚而有瘀故，治法不敢急攻，徐则可知。
初诊，用四物加　延胡索　香附　郁金　白蔻仁　广皮　枇杷叶
复诊，得食仍呕，而两乳傍胀而且痛，乃瘀滞豁而未行之故，大便燥结。
药加五灵脂　生蒲黄　桃仁
又诊，涩脉少退，瘀滞稍行，胸膈之胀达，小便酱色，紫黑之物尚未下净。
药加苏梗　枳实
又诊，右涩脉全退，大解已见黑色，初食上焦仍胀，吐一口则愈，胃冷，身亦恶寒，不知饥饿。
药减生地　赤芍　加砂仁　炮姜
又诊，六脉虚而迟。凡饮食入胃，必胀而吐，吐出之物极冷，小腹亦胀，据此仍属虚寒，前方服之。瘀虽下而未尽，今天气寒，背心怕冷而胀。
暂用理中汤加桂　理中汤去甘草　加红花　千年健　川椒
天宁州贾凤来，血症五日一次，计患病五十五日，吐血十一次，其来也，先三日左胁作胀，至期则夹窠皆胀。发申酉戌三时，余诊其脉，左关弦数而结滞，问五十馀日，曾发寒热否，曰：第一次有寒热，一吐而解。予曰：此外感邪热，客于少阳，留于募原，邪热与卫气相遇，夹血上行，故五日一次，如疟之应期至也，以血症药治之，故不应手。乃用小柴胡汤去半夏。
柴胡　黄芩　甘草　白芍　桃仁　茜梗
服四剂而愈。
朱姓，水邪射肺，喘急不得卧，前医投以苏子降气罔效，投麦冬、五味、沙参增剧，盖伊等初诊，以为肺邪有馀。及不效，又见汗多，脉沉小，则认而为虚议补。不知汗多，乃因肺窍不利，阳不卫外，其沉小，正水饮之脉，乃用。
葶苈　桔梗　桑皮　胆星
一服而卧，调理半月全安，盖诸人为脉所误，而予之认定不疑者。亦即在右部寸脉也。
天场岔港赵姓妇人，年五十馀，因悲伤之后，头脑拘紧，耳中蝉鸣，不闻人声，其鸣高下，大小不齐，每一大鸣，则从脑后督脉经而起。病于乙酉八月起，至丙戌三月就诊。从前服过芎、芷、细辛、菖蒲、橘、半、麝香不效。右关微弦，尚未大败，左关虚微如毛。审是下焦真阴大亏，火无所恋，以至上炎，因用归、芍、夏枯草、龟板、地黄以养阴，山萸、五味、女贞以收敛肝气，磁石、朱砂、吸心火以下归于肾，一二服而头目已清，越半月馀而症减八九，应对如故矣。乃照所服丸方，斟酌丸药，令其回籍调理。
东乡冯巷冯姓瓜州典铺为生理，喉中如有小核，项下颐下皆胀，前医投以香燥利气之药愈甚。予审其阴虚火炎，以致气结，乃用六味加归、芍、龟胶、麦、味，及沉香些少。服二十馀剂而大减，照服丸料而痊。
姚绍箕三媳严氏，妊娠八月，耳底颧内作痛，项下颐下牵胀，十馀日不寝不食矣。予初诊即留案云：风寒客于耳内，痛连颧项，因十日前未曾解表，留连至今，风化为热，气滞血凝。耳底颐项，乃少阳阳明之界，当以疏风为主，兼用活血风自灭之说，乃用羌活、独活、柴胡、秦艽、川芎、当归、香附、防风之药，一服而平。然后知前投之地、芍、栀、连，乃令寒凝，而痛愈增也。
乙酉八月，应扬州西山林宅之招，病人号孝思，系时邪已十三日，初起发表，即投芩、连、栀、粉，继以石膏，以致元府外闭，表邪内陷，身热足痛，舌乾如锅焦，舌强不圆，胸前至下午即胀不可忍，脉象左手三部皆洪弦而数，右三部亦然。但洪大之中，有结滞紧涩之状，乃为前大剂石膏所逼遏也。附录方案，足痛，肌肤燥，微喘，表未解也；舌枯口乾，胃为心肺之征，邪热内陷也；胸满胀，痰滞结气不清，阳明之里症也。三者以存津液为急。经云：开腠理则津液通。解表以提出内陷之邪，尤为急中之急。又恐转手不及，兼用前人充拓胃阴之说，尤为清痰导气，方用。
葛根　柴胡　秦艽　小生地　知母　广皮　枳壳　大贝　黄芩　生草
服后汗出，照方加
香附　厚朴　桔梗
下午胸前胀闷，因用草果广皮以探吐，乃呕去痰涎宿食多许，其时汗更多，是夜辗转不安，至早身凉，调理半月而安。


卷二  ——————————————————————————————————————————————————————————————————————————————————————————

卷二  ***************************
钱朴斋，失血呕吐，服甘寒之药而效，月馀复吐，诊脉右寸洪滑，余俱沉弦，所食者少，而所吐者多，症属有寒有热。初用旋覆代赭汤加竹沥不效。继用二陈加木香、沉香不效。汤饮不留，半月遍身皆冷，六脉沉陷，夜半汗出欲脱，细思寒痰痼结中下二焦，非辛温不通，因用
吴萸　沉香　丁香　砂仁　蔻仁　广皮　木香　郁金　乳香
作丸，以乾姜汤送之。
至次日，腹不微响，手足或温而旋冷，三四日腹中大响，饮食半纳，调理半月而安。
李六稼，患二便不通，四五日，胸痛，手不可近，汤水不入。又五六日，呕逆不止，气促抬肩。症由痰涎夹气，闭塞中焦，肃清之令不降，诸药或以参术理虚，或以芒硝通下，或以桂附引纳肾气，卒皆不效。至半月后，症已九死一生，所幸当门之药未投。因立案云，痰气壅塞中焦，致使肃清之令，不得下降。经云：病在下，取诸上。不治上中二焦，虽日事疏浚，无益也。方用
旋覆花　代赭石　沉香　陈皮　苦桔梗　葶苈子　广木香　引加刀豆子
次日，呃逆大减，小便即通，但黏痰每夜三四碗，胸痛不除，因更以前汤送牛黄丸。三服后，痰呃喘皆止，饮食自进，又五六日，大便自通，调理月馀而安。
吴立夫，贫人也。患时邪四五日，寸关皆沉，手足逆冷，舌堆厚胎，腹大而痛，起卧不宁，虽诊脉时，片刻亦不自持，而人事甚清，乃阴燥也。以达原饮去芩，加桂枝、炮姜，一服而脉出肢温，三服而脉大。始复发热，待其壮热，复用小柴胡全方，一服而平。询其初起之时，前医已用凉剂，症乃因药制成，时邪瘟疫之中，本无阴症也。
仁和布伙妹姓陈，寡居，夏日患刚痓，头足反张，口噤不语，身凉无汗，脉沉，其口当未噤时，曾言身痛异常，至此刻并无声音，只辗转床第而已。因用仲景葛根汤古方治之。一服能语言，次服汗出脉出。仲景之法，应如桴鼓，而世人每忽之。
仪征南门外金月之，其人素患淋症，因小便不通，起卧辗转。数日后，小便全闭，间有涓滴微通，即周身寒战，四肢逆冷，六脉皆伏，诸医皆谓体质素虚，兼主膀胱不化之说，连投补中益气汤，人参加至七钱。予甫到榻前诊脉，后即问其人曰：胸膈饱闷乎。曰然。因遍告其亲友曰：症系厥阴少阴伏寒，投以补剂，寒未去而膈先满，三焦皆闭矣，若不急于温散，兼用消导，将来或为结胸，或为二痓，至于疝气囊痈，尚其祸之小者也。方用肉桂、元胡、山查、枳壳、青皮、陈皮、通草、泽泻。诸医聚讼，延至初八日深晚，同道中有起而置辨者曰：因寒，何以遇小便微通，而病即来，两症似不连贯，我等均主虚淋。予应之曰：《内经》论厥，皆主于肝。又曰：肝主疏泄，肾主闭藏。今小便微通，即便发厥，乃肝家伏邪，因疏泄而触动，与卫气相争，微汗而解，与阴之疟，同一理也。晚始进前药，至二鼓，小便微通，稍觉寒厥，至四鼓，小便不通，而厥去矣。但因向来出汗过多，正气虚弱，而数日前，参耆叠进，壅塞胃口，舌色深黄，此时攻补两难，乃用十味温胆汤去五味子，加郁金、元胡。左胁坚硬始化，而肾囊红肿，延及至茎。予初切嘱外科，只宜调养胃气为主。
周妇人，产后月馀，感寒，头痛身痛皆备，投以羌、独、芎、苏，三服。除前症不解，反增呕吐，呃逆，错语神昏。细审之曰：太阳病，服太阳药不效，必有故。询床侧老妪曰：生养时去血过多乎？曰然。连日尚有血下乎？曰：从前已净，连日复下些许。因立案云：汗因血夺，寒气无从泄越。非养血，则脉之涩弱者不活；非辛温，则血之凝泣者不流。因用羌、苏、陈、半、乾姜、当归，一服，汗如注而解。
曹妇，产后，左胁硬胀，浊气上冲，痰喘气急，九日不得平卧，渐至腹大如鼓，四肢浮肿，前服过补剂，继用攻伐降气，渐至昏沉。用回生丹一丸，分作四服，以沉香胆星汤下。连下六七十次，诸症悉平。
陈家集林舒言令弟上国之内，产后重恙，招往诊病。因产后恶露未尽，生男数日而殇，以致气逆恶留，腹大如孕，手肢青肿，饮食不进，终夜坐起，烦躁不宁，小便不通。数日前，溏粪一二遍，诸医有虑其脾泄，用四君五苓，加土炒当归不效。因立案云：产后，污败不行，始于冲任，流于隧道，以致胁痛肢肿，冲胃阻食，所喜未伤心肺，尚属可治。方用郁金、延胡、归尾、沉香、泽兰、香附、砂仁，和入回生丹。连进二服，灯后二便俱通，左胁胀痛消软，调理五日而安。
李书彝令正，患小便不通，投入正散不效，询知头痛鼻塞，因用前胡、防风、半夏、细辛之剂不效。午刻复召，诊其脉，左寸关沉弦而细，右寸微洪，及验舌，色白如粉刺，始知厥阴家寒与气凝，而昨昔之制军，尚欠斟酌也。方用乾姜、吴萸、桂枝、细辛、郁金、元胡、通草、麝香、沉香。虽夜间稍通，而腹大气逆，呕吐恶心，辗转烦躁，举室惊慌。次早诊其脉，右寸浮洪而数，左寸关沉细如无，因以左金丸服之。呕止，因连进二钱四分，至晚通利如注。
杨姓妇人，感冒时邪，适当经到，去血甚多，血没于初。七日服他医之药，自顶至足，大汗淋漓，神昏谵语，直视摇头，肉瞤筋惕。予按经水当期而到因客热动血，大损其荣，与不当期而到，及方到而忽止，列于血室条者，大有间别。其客邪混于三焦者，固已随血而去，乃因荣液亏虚，阴阳未复，此时若给以浆粥，兼进和荣养血之剂，一二日可愈。医者不察，仍用时邪通套之剂，以致汗出不止，复伤其卫，《内经》谓血夺忌汗之是矣。乃投以枣仁三钱，佐以麦冬、五味、远志、归、地之品，二服人事俱清，瞤惕皆止。询其年三十六岁，幸体强血富，而获效耳。
侍御蒋和凝五八胸痹己三十年矣，近复大便不畅，左关尤见枯涩。病因精血少，不能养肝，厥阴不可泄之职，木邪贼土，而转之机不灵，似此当以温和养肝，调气润燥，皆为切务。又按寸口亦甚枯涩，高源之水，不润燥金，日久恐防脏结之患，宜用丸方。
山萸　苁蓉　麦冬　人参　陈皮　当归　瓜蒌皮　沉香　山药　木瓜　牛膝　薤白叶　北五味　玉竹膏丸
吴，黄疸症，初服茵陈、苍术、赤苓、木通不效，改服茵陈栀子六黄汤，大小便通，目珠不变。询其自病以来无汗，因照原方去大黄，用茵陈、香薷、白术、黄芩、山栀、木通，加葱白二寸，桂枝六分。三服而目珠净白，黄色大减。此症始于风寒袭于肌表，初时经手之人，未曾解表，以致邪热留于经脉，故得桂枝、葱白，荣卫一和即解。
刑部左侍郎钱为城公，下消症医案。肾虚不摄，自应温扶，但现在六脉浮洪，毕竟阳旺于阴，恐精耗肉削，渐成损弱，右寸关皆空软，左尺犹觉衰微，司气之官，未免失守，以致疏泄多而闭藏少，亦气化之使然，以益气养阴，兼静摄为主。
人参　麦冬　五味　沙参　远志　白芨　龟板　黄耆　杏仁　蚕茧为引
丸方人参　黄耆　地黄　龟胶　麦冬　山萸　黄牛角尖　菟线饼　当归　白芍　益智　于术　北五味　桑螵蛸
常州原任太平县徐公讳培令郎医案。凡人之所以无病者，皆恃此气之流行转运，故《内经》云：大气一转，败劣乃去。今少老爷积聚多年，由小而大，由少而多。皆从此气之凝聚而起，其受病之地，本在肝脾，日久则阳亢于阴，心痰凝于肺，真气亏弱，一任痰火转旋，不能主持，而眩晕之症作矣，非真脱也。但恐将来脾泄，日久腹大，积坚变成鼓症，便不可治。佚方。
颜丰濯之媳，经闭六十馀日，虑其有娠，以烧酒定粉（即铅粉）下之。其人素有痰症，多年不发，自服酒粉后，便觉腹中微痛，痛渐甚。三日后，夜间忽然晕厥，牙关紧闭，口有痰涎，手足搐搦。三更后，求救于予，令其觅苏合香丸投之。讵料齿关不开，咽喉亦闭，主人云：明知其不可奉，烦卜其脉之迟早耳。乃至榻前，手屈而强，已难于诊脉，而诊脉三至，筋一惕，脉五至，而筋或四五惕，或五六惕。予乘其不惕之时，参知脉状，浮洪滑数，正知此厥也，非绝也。气达则生，气闭则死，若不加人力，则待毙而已。出至前厅，语主人曰：此症已预辨送终，可容我一医治否。主云：其如不能下咽？乃笑应之曰：我有下咽之药。乃用牛黄一分，沉香二分，黄连一钱，猪牙皂角、青黛各三分，乾姜五分，乃以小匙投之入口，即大呛，后下咽数口。复以皂角未投之，连嚏数声，哼声继至。主人谓予，有回生之功？予曰：未也。铅粉之毒未除，人事未醒，非用大下之法，必将复变。乃进小承气汤加胆星、竹沥之药，人事稍明，自言腹中大痛，连进滚痰丸三日，下白物如油灰者，而人事大清矣。时有兴化之行，乃留以归、芍、枣、志、曲、谷、姜、贝之方，调理数日而安。
蒋姓妇人，产后污浊不行，又因气郁相触，脐上人骨下，大如两拳，按之坚如石，四围充满，较之十月怀胎者而倍大。盖怀孕只腹大，而胸口不高。诸医以调气活血之药，投之不效。因用回生丹四丸，一丸分作三服，当其肺气喘逆，则配以疏肺之药，肝气冲逆，则兼用伐肝之品。三日后，胸前之坚者软，少腹及两胁之膨者亦消。其人始能起坐，犹以似八月怀胎之腹，忽添心慌意乱，汗出脉软，恶露少下，而大便无度，只得暂停攻伐，以八珍加沉香、木香固其正。三五日后，神气稍旺，又复以通逐而小其剂，初时只有浊物从二便出，至此始得浊气流通，渐消如三月之腹。又忽添少腹虚痛，小便不禁，竟似胞门大开之象，非峻补无以收功，又恐腹中馀剩之坚，得补而固，甚为棘手。因与家传胎产金丹十丸赠之，令其每日服半丸，以黄丝绵汤送之。越半月，而神旺腹消，溲便如常矣。
有某姓氏，患心漏二十年，当胸数窍出血，屡访名医，皆云不治。后形神枯瘁，又疾苦腰，行则伛偻。韩子温授以后方，服之月馀，腰屈复伸，小漏亦愈，且精神倍增。后有吏吴汝弼亦患是疾，服此亦愈，莫知其所以然。
●治心漏并腰痛方
鹿茸（去毛，酥炙微黄）　附子（炮去皮脐）　盐花
上药为末，枣肉为丸，每服二十丸，空心酒下。
毕舜琴之侄患腹痛，医至三四月不效，已肉消骨离立矣。有乡人传单方，用楝树根为末，和红糖食之，下虫数百条。查《本草纲目》《夷坚志》载：消渴症，虫耗精液，用楝树根皮浓煎，加麝香少许。
●家传类方
疥疮方
大枫子　真川椒　水银　松萝茶叶　油胡桃　潮脑　油烛
治羊痫风，先用末药。
白牵牛（生熟各半）　槟榔　南木叶（不见火）　茵陈　猪牙皂（火煨勿令焦）
研末和匀，大人三钱，小儿一钱五分，清晨冷茶送下，泻出痰如皮鞋线之状，然后用药除根。
天麻　川芎（各酒洗）　天南星（姜汁浸）　秦艽　当归　茯苓　白殭蚕（炒）　白术（极白）
生姜汁打神麴糊丸，黍米大，朱砂为衣，每服七十丸，食远白汤下，忌牛、羊、鸡、犬、鱼、虾、诸血发物。
又琥珀寿星丹
琥珀　朱砂　牛黄　犀角　柏子仁　枣仁　冰片　南星
先以白矾煮数沸，晒乾，次掘地一尺五寸许，用炭火烧红，扫净，以南星放下，用好酒二斤浇之。盆盖泥壅，经宿取出，焙乾，同前药为末，姜汁同猪心血打糊为丸，绿豆大，每服六十丸，晚同灯心汤下。
肠风下血方
用米点卤豆腐浆，入好醋少许，和匀，每空心服一碗。
定喘实表散
黄耆　前胡　茯苓　甘草　杏仁　人参　陈皮　苏子　丹皮　桔梗　麻黄根　川贝母
腹痛，以千里马烘热熨之。
牙舌烂痛，因营实蔷薇根煮汤漱口。
粪后下血
侧柏叶　棕灰　柿饼灰　赤石脂　白芍　荆灰　白芨末　甘草节
上药各等分，甘草节加倍，为末，空心米饮下。
腹中块痛，用千年健浸酒。
遇仙丹
黑丑　白丑　三稜　莪术　茵陈　大黄　莱菔子　木香　槟榔　牙皂
聚宝丹
白茯苓　破故纸　茅术　白术　赤石脂　广皮　青皮　生甘草　三稜　莪术　老米　绿矾　醋丸
止带丸
香椿根皮　木耳灰　腐锅衣　荞麦面


卷三  ——————————————————————————————————————————————————————————————————————————————————————————

卷三  ***************************
治男妇小儿伤食等症方拟保合大和丸
赤茯苓　制半夏　广陈皮　焦查肉　炒神麴　莱菔子　净连翘　江枳壳　大厚朴　炒麦芽　甘草
上为细末，水叠丸，如桐子大，每服三四钱，白滚水送下。
治小儿急惊症方拟神验抱龙丸
大黄　野郁金　明雄黄　白殭蚕　贡沉香　制半夏　飞滑石　明天麻　胆南星　真全蝎　真原麝
上为细末，用甘草四钱煎汤，化胆星为丸，如圆眼核大，用朱砂为衣，每服一丸，金器汤和服。
治鹅掌风方
猪胰（一具，去油勿见水）　川椒（三钱）
用好酒温热，将二味浸三日，取胰擦手，微火烘之。外用葱醋薰洗。
治喉疳方拟噙化丸
甘草（三钱）　川萆薢（三钱）　柿饼（二钱）　桔梗（三钱）　琥珀（一钱五分）　元参（二钱）　青黛（三钱）　珍珠（五分）　大贝（二钱）　硼砂（三钱）　牛黄（三分）　儿茶（三钱）　明雄（五分）　风化硝（三钱）　参三七（一钱）
上药共为极细末，蜜丸如圆眼核大，每噙一丸化之。
治劳嗽咽哑作痛
甘草（三钱）　风化硝（三钱）　山豆根（二钱）　桔梗（三钱）　水中金（即黑铅二钱）　诃子肉（一钱）　青黛（三钱）　元参（三钱）　豶猪肤（三钱）　硼砂（三钱）　川贝母（二钱）　巴杏仁（三钱）　儿茶（三钱）　柿饼霜（一钱五分）
上药共为极细末，炼蜜成丸，如小圆眼核大，噙化一丸，时时咽之。
治烂喉疤锁顶，痰涎壅塞。
甘草（三分）　桔梗（一钱）　大力子（一钱二分）　连皮瓜蒌（二钱）　大贝母（二钱）　净连翘（二钱）　赤芍药（一钱）　前胡（一钱）　屋游（三钱）　马屁勃（一钱五分）　金果榄（后又加三钱）　射干
治梅核气阻，痰壅咽痛。
白茯苓　夏枯草　广陈皮　紫背天葵　黑元参　昆布　儿茶　芦根　加沉香　海带　海藻　风化硝　老君须　黑苏子　又加诃子肉　海浮石　山豆根　大贝母　月石
丸方紫背天葵　夏枯草　诃子肉　大香　橘叶　广陈皮　昆布　青皮　大贝母　元参　儿茶　甘草节　山豆根　桔梗　海浮石　老芦根（四两，煎水叠丸）
治面生风湿，如虫行之状。
大胡麻　当归尾　赤芍药　羌活　独活　威灵仙　殭蚕　全蝎　白芷　地肤子　引用白花蛇
治小儿乳癣疮方拟松柏丹
松香（熬一两）　黄柏（二钱）　雄黄（二钱）　冰片（少许）　黄丹（二钱）
共为末，菜油搽，如发热风疳，加大黄（二钱）　青黛（一钱）
治对口方
鲜何首乌（三钱）　茄子蒂（三钱）
酒煎服，三帖而愈。
治肾头生疳疮方
甘蔗（烧灰）　冰片　儿茶
为末搽。
治噎膈水穀不下
甘蔗汁　荸荠汁　雪梨汁　芦根汁　藕汁（各一碗）　熬浓（加）　青竹沥（一茶杯）　生姜汁（一蛤壳）　再熬，入千叶白槿花（五钱）　研末，牛啭草（五钱，研末）　陈杵头细糠（五钱）　土鳖虫（四条，杵汁）　黄牛乳（一汤碗）
和匀，熬成膏，用瓦瓮贮固，置井中去火气，每日早晚服（八钱），送下。
治肝气酒毒伤胃，时发痛极。方拟四七二陈汤加
川郁金　白豆蔻仁　石菖蒲　远志肉　当归身　陈佛手引（六分）
治左胁胀痛，咽噎气闭，常吐寒痰，遍体动掉不宁。
大厚朴　黑苏子　广陈皮　白茯苓　制半夏　公丁香　白檀香　紫口蛤粉　海浮石　杜橘叶
又方台乌药　白檀香　大白芍　枳壳　大厚朴　广陈皮　公丁香　净枣仁　海浮石　引同前
治肺痈，不论初起已成丸方。
柘黄　百齿霜（即梳上头垢）各等分，蜜丸如桐子大，每早晚随后服之
●又肺痈方
当归全（一两）　嫩黄耆（二两）　金银花（三两）　粉甘草（五钱）
白水煎，时时代茶饮之。
●又肺痈方
合观树白皮　甜桔梗　嫩黄耆　肥玉竹　当归身　天粉花　川贝母　净银花　生苡米　引用鲜六穀根。
●又肺痈方
肥知母　大贝母　大麦冬　明天冬　粉甘草　甜桔梗　加瓜蒌皮　枯黄芩　化橘红　净银花　引用鲜蕺（二钱）
治产后转脬，小便不禁，精神倦怠，不思饮食，腹痛胀，寸关脉浮而芤，症系小肠痈。
人参　黄耆　白术　甘草　熟地　当归　白芍　白芨　续断　桑螵蛸　引用豶猪腰。
服三帖，出脓血一小盆。
又加益智仁　甜瓜仁　又加粉丹皮　肥玉竹　煎浓净加合欢树皮
●又丸方
人参　黄耆　白术　炙甘草　大熟地　当归　白芍　益智仁　白芨　桑皮　桑螵蛸　珍珠　白蜡　豶猪腰煨烂，杵和丸。
治大肠痈丸方
大熟地　乾山药　白茯神　熟洋参　五味子　甘草　川续断　牡蛎粉　芡实　金樱子　蜜蜡　豶猪腰，煨烂杵丸。
治风热郁于皮毛，蕴若厉风，搔痒渗水。
细生地　当归全　赤芍　粉丹皮　净连翘　明天麻　威灵仙　川独活　苍耳子　车前子　白藓皮　加全蝎　白花蛇　地肤子　五加皮　大胡麻
治赤游丹屡效
川黄连（一钱）　枯黄芩（二钱）　川黄柏（二钱）　寒水石（二钱）　青黛（一钱五分）
共为末，用芭蕉叶（捣汁），苎麻根（捣汁），剪刀草（捣汁），和前末，敷患处。
治杨梅疮无论初起已溃。
生大黄　陈槐蕊（各等分）
为末，水叠丸，如绿豆大，每服三四钱，土茯苓汤下。
●又方解毒紫金丹
鲜红内消（即鲜何首乌）　陈槐蕊　煅石膏　石决明　大劈砂　败龟板　大生地　牛蒡子　大贝母　净银花　土茯苓
治小儿暑痢，腹痛泄泻等症。
大厚朴（二两）　香薷（二两）　白扁豆（二两）　赤茯苓（四两）　制半夏（八两）　广陈皮（二两）　焦查肉（二两）　神麴（二两）　麦芽（二两）　飞滑石（二两）　生甘草（一两）　藿香（二两）　砂仁（四两）
丸如弹子大，重（一钱六分），白滚水下。
治行路伏暑，白睛遍赤，头痛如崩，呕恶，烦渴不宁。
羚羊角　蔓荆子　香薷　苏薄荷　明天麻　木贼草　甘菊花　大橘皮　川黄连　炒山栀　引用白菊花根汁和服，（一剂头痛止八分。去）　苏薄荷　（加）蜜蒙花　穀精草　麦冬
服三剂，眼大明。
（又加）石燕子（一个）　石斛（三钱）
又服三帖而痊。
治湿热伤脾肺气虚中满之象。
白云苓　粉丹皮　泽泻　牛膝梢　桑白皮　陈皮　苡米　海金沙　厚朴　次去厚朴　（加）木瓜　（又加）麦冬　鸡内金（一具）　葛花
治气夹湿成鼓，服药二剂，行水而痊。
大厚朴　制半夏　广陈皮　上血珀　京三稜　薤白　青皮　车前子　稆豆皮　引用生姜败鼓皮（炙）
●揉方
撑路根（半斤）（疑即食茱萸根）　小麦面（一斤）
上杵烂，共入铜锅炒热，时时熨之。
治脾黄心虚，头眩眼花耳鸣。
白茯苓（一钱）　焦白术（三钱）　生苡米　当归身（二钱）　大白芍　建泽泻　净枣仁（二钱）　远志肉　西茵陈　引生姜皮小红枣，退肿加宣木瓜，身如黄金色（加）秦艽，心悸加黄耆、人参。
治气虚咳嗽，心悸盗汗。
生地　熟地　当归　粉草　橘红　天冬　柏子仁霜　净枣仁　黄耆　川贝母　水中金
肺寒咳嗽，痰多喘息。
桑白皮　蜜炙麻黄　巴杏仁　制半夏　橘红　赤苓　川贝母　白前　桔梗　引用老君须（加）蒌仁霜
治小儿八岁，患肺胃俱寒，咳嗽不已，痰壅眼戴。
乾姜　洋参　白茯苓　白术　五味子　炙甘草　制半夏　细辛　姜枣引。
治一切风痫，用温胆汤加
明天麻　羚羊角　钩藤钩　远志肉　引用姜汁、竹沥
治中风，化痰驱邪。
赤茯苓　制半夏　橘红　明天麻　陈胆星　远志肉　白茯神　钩藤钩　石菖蒲　引用桃奴　桃花瓣（二钱）　铁落浆两碗，煎药。
加味郁矾丸　川明矾（一两）　大黄（五钱）　川郁金（一两）　胆南星（二钱）　溶化为丸。
●治羊痫丸方
朱砂（三钱）　甘遂（三钱）　猪心（一具）
将前二味入心窍内，煨烂，杆泥为丸，每服（二钱），钩藤汤下。
治穀道生风作痒，名曰脏风，服一帖全愈。
细生地　当归身　白茯苓　甘草　连翘　白芍　蝉退　白芷　防风
白水煎服。
治男妇里寒痛极，难经丸方。
枳实（炒，一两）　乾姜（四钱）　甘草（四钱）　熟附子（八钱）　肉桂（六钱）　公丁香（三钱）　红豆蔻（六钱）　白术（一两）　砂仁（一两）
用姜汁叠丸，如绿豆大，每服（二钱），白水下。
●春回散
白矾　胡椒　焰硝　黄丹
此法审症之轻重，日之深浅，分两随时加减，用酽醋调在手心，男左女右，合病者脐上，浑身汗出而罢。
治一切虚劳内亏，方用加味霞天膏
紫河车（一具，洗净煨烂杵泥）　麦冬（去心，四两）　黄耆（三两）　大生地（八两）　燕窝（四两）　鹿角胶（三两）　龟板胶（炒，一两）　龙眼肉（三两）　霞天膏（四两）　贡淡菜（四两）　大熟地（四两）　净枣仁（一两）　明天冬（四两）　当归全（一两）
以上诸药，盛入砂锅内，用水淹透，齐锅口，武火煮透，去渣，文火熬数滚，将生地（捣汁）、龟板、鹿角胶再熬，加炼蜜（四两），人乳霜（二两），和匀成膏，盛磁瓶内，置井中去火气，每早用白水调服。


卷四  ——————————————————————————————————————————————————————————————————————————————————————————

卷四  ***************************
治龟胸龟背，喘咳而逆。
川百合　桑白皮　葶苈子　明天冬　江枳壳　大杏仁　白水煎。
（加）白茯苓　橘红
拟滋阴百补丸
大熟地　山萸肉　淮山药　白云苓　粉丹皮　北沙参　真龟胶　明天冬　大枣冬　北五味子　安石斛　女贞子
炼蜜丸，如桐子大，每服（三钱），白水下。
治润肺不伤脾，补脾不碍肺，凡痨嗽失血之症，不可缺。方拟清宁膏
大生地（酒炒，十两）　大麦冬（去心，十两）　化橘红（三两）　龙眼肉（八两）　粉丹皮（二两）　桔梗（二两）
上用长流水煎成浓汁，去渣，（加）生薏仁（炒热八两），苏薄荷（五钱），川贝母（二两），糯米拌炒，米热去米，均为细末，和匀，煎汁成膏，出去米气，频频食之。
治吐血，精神疲倦，口吐白沫，心虚自汗，两目朦闭，不分黑白，方定参谷饮，服之而愈。
人参　老陈米　真金石斛　麦冬　等分，煨汤随饮。
又咽燥咳嗽失音，方订蜜油膏。
白蜜（一斤）　健猪板油（熬油去渣，二斤）
熬成膏，徐徐服之。
又阴虚咳嗽煎方
肥知母　大贝母　大麦冬（去心）　明天冬　大生地（五钱）　白苏子（一钱二分）　大熟地（五钱）　川百合（二钱）　巴杏仁　金石斛（二钱）
又宁嗽膏
梨汁　姜汁　荸荠汁　萝卜十
将四汁先熬后，入桑白皮（二两）。
麦冬（二两）　天冬（二两）　川贝（二两）　巴杏（二两）
再熬数滚，去渣，以冰糖成膏，出去火气，频频食之。
治一善饮者，夹食生痰，胸膈膨闷，咳嗽。
香附米（醋炒）　麦芽（炒）　黑苏子（炒）　神麴（炒）　莱菔子（炒）　制半夏　葛根　陈胆星　广陈皮　杏仁　青皮　查肉（炒）
为末，姜汁叠丸，如绿豆大，服（三钱），白水下。
治胸痹刺痛，久延呕哕，致厥。
连皮瓜蒌　薤白　生苡米　白云苓　制半夏　广陈皮　白檀香　台乌药　雄獭肝（炙）
白水煎服。
治痈症。
人参鬚　茯苓　白术　炙甘草　熟地　当归　白芍　杜仲　钩钩　引金狗脊（炙去毛）
治中风湿痰，冲肝肺煎方。
羚羊片　钩钩　桑白皮　巴杏仁　橘红　茯苓　黑苏子　当归　白芍
白水煎。
治中风左瘫右痪，口眼歪斜。（回生丸）
川乌（泡去皮尖）　五灵脂（炒）　当归尾　鲜骨　碎补（去毛）
各等分为末，无灰酒打糊丸，桐子大，服五十粒，酒下天香饼方。
又治中风经络，口眼歪斜。
天麻子　原麝（捏饼如钱大，向右歪帖右手心，向左歪帖左手心）
治肝风夹痰，以致咬牙弄舌，久则抽厥。
白茯神（一钱二分）　当归（一钱二分）　殭蚕（炒，二钱）　明天麻（一钱）　羚羊尖（一钱）　石菖蒲（八分）　远志（炒，一钱五分）　天南星（姜汁炒，一钱）　羌活（一钱）　天竹黄（二钱）　引用姜汁二匙，和服。
治遍身痛皆用。方拟定痛丸
茅苍术（米泔水浸三日九次，二两）　川乌（泡去皮尖，二两）　当归（一两）　川芎（一两）　乳香（去油，三钱）　没药（去油，三钱）　母丁香（不见火，五钱）
大枣为丸，丸小如王不留行大，每服二钱，宣木瓜酒下。
又定脚气方
陈艾绒（半斤）　川椒（炒研末，二两）　草乌（二两，研末）
和匀，用布袱铺如绵褥，用火炉踏于脚下烘之。
治脾胃虚弱，内受寒气，泄泻注下，水穀不分，冷热不调，下利脓血，赤少白多，如鱼肠。
梗米　广木香　肉果（面包煨）　粟壳（去蒂蜜炙）　乾姜　炙草
又治久痢不止。
御米壳（醋）　龙骨　南白胶香　炙草　炮姜
治一妇人，耳内如鬼唱曲，此乃顽痰之火也。声只己闻，人未听之。以清火化痰，安魂定魄之剂，匝月而愈，方用
白云苓　制半夏　化橘红　拣麦冬　陈胆星　净枣仁（炒）　远志肉（炒）　白茯神　钩藤钩
治一轿伕往天长，夜过小厦，见一人在厦内饮酒，伊亦善饮，鬼呼入厦，二人共饮，轿伕大醉，遂卧内小榻，天明方醒，见卧在坟塚之旁，即谵语变音，不省人事，闻响声即与鬼言，常见鬼在家大笑，遂用
苍术（一两）　雄黄（五钱）　桃奴（五个）　铁落（一两）　姜汁（三匙）
白水煎服，后呕涎一斗，大白蛇四条而愈。
在徐州治一拾粪者，一家九口，吃甜瓜后，腹痛不止，已死五口，伊在外拾粪未吃，来乞方药，令伊回家，煮糯米饭加食盐一把，共煮熟，与病者食之而愈。
治虚劳方拟牛肉丸
甘草黄牛肉（一斤）　大原枝生地（八分）　大原枝熟地（八两，杵膏和丸）
用陈酒半斤，人乳一盏，童便一盏，清水和盐两盏，合入砂锅，用文火煨烂，以汤干为度，取肉杵泥和丸，用滚水浸一宿，杵烂，取汁和丸。
黄耆（二两）　阿胶（蛤粉炒，二两）　大麦冬（去心，二两）　川百合（二两）　明天冬（二两）　金钗石斛（四两熬汁）　肥知母（一两五钱）　净枣仁（二两）　川贝母（一两五钱）　龙眼肉（四两，烘研）
上药共为细末，牛肉膏、生熟地膏，和药丸，如桐子大，每服（三钱），白水下。
治寒热失血，头眩胁胀，心虚气喘，脉象细涩，方拟滋阴保肺汤。
大生地　当归全　大白芍　肥知母　黄柏（盐水炒）　天冬　橘红　紫苑　桑白皮　粉草　五味子　阿胶（蒲黄炒成珠）
服三剂，血止，寒热解，方加减煎，加
麦冬　五味子　紫苑　金石斛　川贝母　肥牛膝　白芍
解未解加地骨皮。热退头眩去地骨皮，加元参。头眩痰多加橘红。
治伤寒虚损，不能发汗，用药法外取汗。
贯众　五倍子　大椒　火硝（各等分）
上为细末，用热醋为丸，男左女右，握手中取汗。
又治风寒后，皮痒洗之。
白菊根　苎麻根　苍耳子根
又治肺寒咳嗽，方用
桑皮　巴杏仁　黑苏子　白茯苓　制半夏　橘红　连皮瓜蒌　川贝母　炮姜　引用紫衣核桃仁
又一方去瓜蒌　炮姜　（加）白前　老君须
治哮喘，其人四十馀岁，拟白砒散，服之大益。
白砒（二钱，研细末）　淡豆豉（二两）
洗净，将砒拌匀，盛碗内，置饭上蒸九次，晒乾研末，上为细末，用神麴炒，辗曲打糊为丸，如绿豆大，每服七粒，白水送下，此药甚险，量人而用。
●壁虎膏　贴瘰核
黄丹（二两）　麻油（四两）　青黛（三钱）　蒲黄（五钱）　大条丸（宜注正名二条）　白龙骨（研，三钱）
先将蒲黄用绢裹，熬焦，次入壁虎再熬，以烟尽为度，然后入诸药熬成，（未消，）　本方（加）　川贝母（二钱），真血竭（五分），梅冰片（三分）。
●护心丹　治火伤诸毒攻心。
绿豆粉（一两）　乳香（去油，三钱）　朱砂（一钱）　甘草末（一钱）
白滚水和服，（加）珍珠（五分）更妙。
●治湿癣方
川黄连（五钱）　煅明矾（五钱）　胡粉（二钱）　黄丹（二钱）　水银（二钱）
上药共为末，用健猪油两夹，研至水银星尽为度，盛磁瓶内，勿与好人拿之。
●平沙丸　治
苍术（五钱）　重楼（五钱）　厚朴（五钱）　陈皮（五钱）　青皮（五钱）　苏叶（五钱）　麝香（五分）　青蒿（五钱）　枳壳（五钱）　滑石（一两）　生甘草（五钱）　蚕沙（五钱）　藿香（五钱）　半夏（五钱）
葱汁米粉和丸。
●治蛇皮癣
土荆皮（一两）　槟榔（一两）　巴豆（三钱）　斑猫（一钱）　枫子肉（五钱）　硫黄（二钱）　麝香（三分）　朱砂（三分）　烧酒（一斤）
将药入酒内，浸七天，涂搽，避风三四日即愈。
●治化虫丸
巴豆（去心膜，不经水醋煮研烂，五钱）　乌梅肉（焙乾研末）　川椒（闭口者良，二钱）　芜荑仁（炒）
二共晒乾，研末，和前二味为丸，如黄豆大，每岁六粒，滚水送下，泄至五七次，用冷水一口便止。
●普济丹
香薷（二两）　厚朴（二两）　神麴（二两）　制半夏（八两）　陈皮（二两）　藿香（二两）　麦芽（二两）　滑石（二两）　扁豆（二两）　砂仁（四钱）　赤苓（二两）　山查（二两）　甘草（二两）
治大人小儿，脾败肌瘦，懒食，一切脾胃之症。
●炙糕方
人参（二两）　生苡米（二两）　鸡内金（酒洗瓦炙，二两）　白云苓（一两五钱）　山查肉（炒一两）　白术（土炒焦，四两）　六曲（炒，一两）　乾山药（二两）　穀精虫（五钱）　生藿香（一两）　扁豆（炒，一两五钱）　麦芽（炒，一两）　建莲肉（去心，二两）　乾蟾（米泔水洗去头足，三只）　芡实（二两）　砂仁（研，五钱）
上为细末，用白晚米粉六升，白洋糖六斤，和药作糕，随意食之。
●仙方　治肺虚咳嗽见血
冬桑叶　杏仁霜　玉竹　北沙参　大白芍　白云苓
上水煎三剂服之。此属清润之法。
●又加换方
西党参（三钱）　冬白术（一钱五分）　白茯苓（一钱五分）　炙甘草（七分）　炙黄耆（一钱）　大熟地（二钱）　山萸肉（一钱）　乾山药（一钱五分）　大麦冬（一钱五分）　五味子（五分）　当归身（一钱五分）　粉丹皮（八分）　陈皮（八分）　引用生姜一斤，大枣一枚，可煎服四剂。
治积寒腹冷，因肝气郁结，脉象浮数，再延成膈。
大厚朴（一钱）　苏梗（一钱）　陈皮（一钱）　白茯苓（一钱）　制半夏（一钱）　郁金（一钱）　白蔻仁（研，一钱二分）　制杷叶（二钱）　神麴（二钱）　引陈佛手（六分）
治肝郁不舒，湿痰犯胃，再延防膈。
大厚朴（一钱）　苏梗（一钱）　白芍（一钱）　白茯苓（一钱二分）　制半夏（一钱）　陈皮（一钱）　海南沉香（磨服，四分）　当归身（二钱）　郁金（一钱）　引用老芦根（三钱）　小麦米（三钱）
治风邪遏肺
杏仁（二钱）　苏叶（一钱）　前胡（一钱）　白茯苓（一钱二分）　制半夏（一钱）　橘红（一钱）　大贝母（一钱二分）　桔梗（一钱）　甘草（三分）　引用葱白二根
治肝火逼肺失血
丹参（二钱）　郁金（二钱）　橘红（一钱）　白茯苓（二钱）　桃仁泥（三钱）　茜根（一钱）　当归身（二钱）　白芍（二钱）　粉丹皮（二钱）
治肝郁不舒，气夹湿痰，防膈。
大厚朴（一钱）　苏梗（一钱）　陈皮（一钱）　制半夏（一钱）　郁金（二钱）　白豆蔻仁（研二钱）　神麴（二钱）　白茯苓（一钱二分）　制杷叶（二钱）　台乌药（二钱）　引陈佛手（六分）
治头痛目花，肝火上冲。
川芎（一钱）　白芷（一钱）　苍术（一钱）　苍耳子（一钱）　苦丁茶（二钱）　细辛（三分）　羌活（一钱）　黄池菊（三钱）　甘草（三分）　苏薄荷（二钱）　引葱须（三钱）
