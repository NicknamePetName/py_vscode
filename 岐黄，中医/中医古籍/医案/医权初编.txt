
柳序  ***************************
百事皆以术名，而医独以道名，道者中而已矣。中无定体，随时而在，则权尚焉。子曰：可与立未可与权。权固戛乎其难哉！考亭又谓自汉以来，儒者多不识权字。呜呼！汉去古未远，至索一解人不得也。况生丁晚近，卒业于小道者乎？余尝言世之号为医者有三，而几于道者百无一焉。朝颂《灵枢》，暮阅《金匮》，按图索骥，胶柱鼓瑟，是为文字医。头痛治头，脚痛理脚，悬揣虚实，妄拟阴阳，是为意见医，饵药识性，善病悟机，侧闻绪言，因此测彼，是为聪明医。如若辈者未尝不称国手，夸洞垣，然知经而不知权，道其所道，非医之所谓道也。知权之之说者，其惟王君达士乎？达士家东皋之赤岸，去扬郡数百里，予未见其人而辄耳其名，盖良医也。予门首座缪子又安自赤岸来谒，携其所著《医权》二卷，嘱予序。予阅其书，据症立案，审案用药，辨温清于锱铢，酌补泻于杪忽，一切通因通用，塞因塞用，寒因热用，热因寒用之妙，要皆与病推移，而不凝滞于病。美哉达士，可与权矣！世之读此书者，神而明之，引而伸之，自觉《准绳》失之繁，《儒门事亲》失之羁，《寓意草》《医门法律》失之偏，不如是书之囊括诸经，旁通众说，为几于道也。又何文字之可泥，意见聪明之足恃哉？抑余更有进焉，王充不云乎？春秋王道之权，在一身有一身之权，在一乡有一乡之权，在天下有天下之权，用虽不同，权则一也。由斯说也，广医之权而用之，治天下不难矣。谁谓医国医民有二理哉？仍介又安质之达士，达士其勿以予言为河汉也夫。
辛丑阳月望前三日邗上柳彬廷章氏拜书

缪序  ***************************
医者，道也。夫道无对，唯权有以准之也。我中表王子达士，究心于医者历有年所，凡遇一病，未敢轻为投治，必细审其根由，详视其变态，然后以古人之法，运以心裁，故无往不利，而远近内外，靡不帖然悦服。曰善哉，技至此乎！达士语余曰：「予之所好者，道也。进乎技矣。始予学医之时，所见无非可医者，三年之后无一可医也。方今之时，一若予以神遇，而不以目视，官知止而神欲行，依乎天理，批隙导窾，因其固然。今予之医三十年矣，所治数千人矣，而医道若新发于硎，故取曩日所治之已效，与所论定而不治者，笔之于书，名曰《医权》」。呜呼！王子之心苦矣。今之号为医者，非执方以治病，即取病以试药，求其变化因心，不泥乎法而亦不离乎法者无有哉！余因进而诘之曰：「未始有对者，权也。子之所谓权，即谓之道枢也。可枢始得其环中，以应无穷，可乎可，不可乎不可，医固有所可，有所不可，而一以权准之。」善哉！权之为功大也。予因搦管为之。而乐附片语于简末。
康熙辛丑蒲节后五日默庵弟缪伟望书于赤岸之倚云轩

自序  ***************************
余从事医林近三十年矣，所治之症，每不能与古人相符者何也？盖病情交错，本无定体，医亦随机而变，安可执一以治之？故方之中有权在焉。昔人有云：「读十年书，天下无一可医之病。」医十年病，天下无一可读之书。」此诚研穷久而阅历深，能得权之妙者矣。夫古人创立方书，无非为后人入道之门，若适莫相乘皆非妙理，所以武穆论兵，谓运用之妙存乎一心，盖此意也。虽然，岂易言哉？苟非博览群书，取精用宏，则遇一奇症，胸臆无主，颠倒错乱，毫釐千里，安能随机应变，奏功于旦夕耶？今夏偶检敝簏，取平日所治奇症之案，与所论医理，内有及载与不及载者，因潜心追忆，取而釐定之名曰《医权》，授以锓梓。用敢质诸同道，非敢薄视夫古人。亦以见医道之始于有书，终于无书，既不可离乎书以治病，亦不可泥乎书以立方，管见如是，不识高明有以教我否？
康熙辛丑榴月中浣之九日励斋王三尊自序于心远洞中

凡例  ***************************
是书无论医案，凡一切医事，有所发明，少补医林者，悉记之。
是书一编分为上下，上论下案，论记五十有五，案记七十有八，编以次第，以便查阅也。
是书创自辛丑，追忆三十年前之事，其有脉症不能尽记者，遂阙如，不敢虚作巧合，遗误后人也。
案中同事辈，有粗庸误人者，其姓名不书，相济成功者必书，为其隐过而扬善也。
是书无阶级可寻，必已成之医，方能测其端倪也。
是书所记之症，所论之事，必古书所未载，今人所罕见者。若案案载入，论袭前人，则是依样葫芦，不可胜载矣。
是书虽不泥古执方，然亦理所必至，其势不得不然者，此即圣门之权中庸之道也，若云妄作惊人，则吾岂敢？
是书直讲症情病理切要处，即堪舆家看龙气水口之下手处也。一切迂远穿凿附会之谈，悉置之。
道先经后权，经多权少，此书所治之症，乃百中之四五，不可以此法概治寻常之症也。
予偶有粗疏之处，亦记以自检，不敢自掩其过也。
是书但在实序其事，不尚文饰，辞句粗鄙，幸毋喷饭。
是书所载之症，大半系外感时疫，杂症终易治，不若是症之投剂少差，立见杀人，故治杂症虽多，存案则少耳。
是书泻多于补，非偏于用泻，以时疫外感用补者，毕竟百中四五。
是书所载之条，乏赀不能尽刻，兹其大略云尔。
附重梓《伤寒论翼》与《古今名医方论》二序于后者，因序有志未果，欲使天下之人，知有《名医汇粹》八卷，同心搜辑，重梓以光于世也。
一附拟黜巫状于卷末者，欲当世之显仕君子，特振义举，黜邪崇正，以免邪术杀人之惨也。


卷上  ——————————————————————————————————————————————————————————————————————————————————————————

论达原饮第一  ***************************
吴又可治瘟疫，用达原饮，发前人之未发，诚妙论也。然予有辨焉，彼云毒藏募原一日，则害正气一日，故用槟榔、厚朴、草果，速开募原，使疫邪早溃，全正实多，然此为正气盛者言也。若虚弱之人，再进此药，中气愈馁，何由鼓荡疫邪而出？非徒无益而反害之矣。疫症理同痘症，痘藏于肾，种之先天，故发迟，疫藏于募原，种之后天，故发速。痘症用升发清凉而出者固多，然间变有始终用补中益气汤及保元汤而愈者，须知补正即所以发毒也。古用人参败毒散治疫，未始不有高见？但痘与疫皆系火毒，泻多于补耳！若谓有泻无补，恐无是理也。自《瘟疫论》与《救偏琐言》一出，则世之患疫与痘者，不死于补，而皆死于泻。不独此二症为然，凡病皆有虚实两端，正气实者无虚症，正气虚者无实症，实者驱邪以全其正，虚者养正以驱其邪，其义一也。又有实多而虚少，当泻多而补少，实少而虚多，当泻少而补多，有当先补而后泻者，有当先泻而后补者，但要丝丝入扣，不可妄施则得矣。所以治病有始中未三法，与补泻兼施之理，此理大合兵法，有兵精粮足直攻其寇者，此治病之初法，即泻法也。有粮草不继，寓兵于农者，此治病之中法，即补泻兼施之法也。有国气空虚，宁受巾帼之辱，而终不与之一战者，此治病之未法，即补法也。又知实症之最者，虽终亦泻，虚症之最者，虽初即补，若概以达原饮施之，能免虚虚之罪乎？

论《瘟疫论》禁用石膏、黄连第二  ***************************
《瘟疫论》云：石膏、黄连寒而伐胃，闭痼疫邪难溃，且黄连守而不走，不若大黄之走而不守。虽然，不可执也。大黄固走而不守矣，彼动用白芍，又能寒而走乎？况石膏可以发汗，岂寒而守乎？其有大渴饮冷，六脉洪数，不合承气汤者，非石膏而何？其有下后不愈，不合再下者，非黄连而何？但佐以气药则善矣，又何禁而不用耶？

论感寒时疫伏脉第三  ***************************
元胃有旧疾，或痰饮，或饮食，或气，或血之类，复感寒，或染疫，虽渴而喜热饮，脉反伏而弱，胸中必有痞满嗳气疼呕诸症，用药当从泻心汤之例，寒热并施，更兼枳、桔、青、朴、槟榔、草果之类，选而用之，或佐九蒸大黄，每见殊功。若误认虚寒，投以温补，祸不旋踵矣。

论感寒疫症下利不同第四  ***************************
感寒太阳阳明合病下利，用葛根汤解表，太阳少阳合病下利，用黄芩汤和解，少阳阳明合病下利，脉滑而数者，有宿食也，承气汤下之。谓太阳阳明合病，少阳阳明合病，皆兼阳明，太阳少阳合病，阳明居中，更无所逃，是知阳明水穀，受两经之寒邪扰乱，必致下奔也。至于瘟疫下利，或疫邪自募原传胃，或胃中原有积滞，因热毒扰乱下奔，皆属内症，舌白胎者，小柴胡汤合达原饮加减清之。黄润胎者，三消饮双解之。黄燥胎者，承气汤急下之。始而自利，终必大下，以其疫邪传胃，与胃中原有积滞之症，皆当大下也。须知治下利则同，而所治之理则不同。

论小柴胡汤为疫症要药第五  ***************************
时医治伤寒，始终一小柴胡汤。盖太阳阳明二经之麻黄汤、桂枝汤、大小青龙汤、葛根汤等方，最难用，用之下当，适足败事，莫若守一小柴胡汤为最妥也。邪在少阳者，用之恰当。即在太阳阳明者，多服几帖邪自外出。然未至少阳而先服，反能引邪入内，惟在疫症，虽不始终以之，除三承气汤症外，皆可加减治之。盖伤寒自外入内，首太阳，次阳明，又次少阳，疫症自内达外，首少阳，次阳明，又次太阳，故以小柴胡汤为第一方，未有少阳门开，而阳明太阳之门终阖者。如系汗愈之症，始终一方加减可治。若兼传内，则始同而终又异矣。是知小柴胡汤为疫症要药，非伤寒要药也。

论时疫感寒生死法第六  ***************************
时疫与感寒，脉滑数，重按有力者，一定生症，如脉虚弱，神情镇静，未至大虚，犹可治也。更有伏脉、结脉、本脉之辨，不可误也。若脉虚弱，或促数空虚，或细数无神，加以谵妄躁乱，舌无厚胎，此正虚邪盛，必死症也。

论外感时疫下早之误第七  ***************************
今之庸医，未熟读仲景之书，而粗看又可之书，无论感寒时疫，首以一汗，汗出不愈，继而一下，以为汗则表解，下则里解，病无逃遁矣。殊不知其病情隐匿，医理深微，有非汗下所能顿愈者。若果尔，则仲景之三百九十七法，一百一十三方，将安用乎？外感不同时疫，汗下不拘日数，然下早变症甚于时疫，以其从外而之内也。时疫虽从内之外，下早亦难治。盖人身之阳气七日一转，自得病之日，至第七日，一阳之气来复，疫始送出，轻则自汗而解，重则定下而解。其有不俟七日而愈者，乃禀气素足，竟送疫外出，不待一阳来夏也。汗解者，自汗而解。下解者，必有下症迫之，不待七日始下也。若待七日始下，则危矣。然此百中之一二。其六日自愈之症者，良医用药必使经络疏通，津液不枯，正气不损，内结渐消，至期何难愈乎？其复者。亦七日愈，汗者仍汗，下者仍下。今之患疫者，苦于迫促，医者又不明此理，急于求功，见汗不解，别无他法，骤然一下，以冀顿愈，正气有亏，行机忽蹶，表热陷入，痞满立至，经络阻滞，疫邪难溃，轻则牵延时日，重则变为死症，安望至期即愈乎？《瘟疫论》虽云屡下，然胸有定见，丝丝入扣，下则愈，不下则不愈，非若庸医之懵然用下也。虽然，必先熟读仲景之书，再细玩又可之书，更须阅历深久，不致胶柱鼓瑟，方能从容中道。

论时疫每夹外感内伤第八  ***************************
时疫之中，每夹内伤外感，是一病而三病兼之，不可不察也。盖疫症盛行于春夏，而此时寒热不均，衣服时时更换，易致外感，但轻于冬月，用药又须斟酌耳，此似是而非，实两症也。再病疫之家，服劳者，早夜不眠，饥寒交集，忧怖焦思，不但外感易，而内伤更多，复染于疫是三病而为一病也。医者，当辨其孰重孰轻，孰有孰无，须要丝丝入扣，不可概以疫病治之。辛巳岁，予夫妇病疫虎墩，其时虽疫气大行，然亦因母久病，早夜服劳，兼之逝后经营百端，是三病皆有，然必以内伤为重，故所治之药，皆补内伤，不涉寒门疫门一味，此虚重邪轻，故可以补正而邪自去也。

论三阳经用表药法第九  ***************************
后人谓仲景太阳经用麻桂，阳明经用葛根，少阳经用柴胡。若在太阳用葛根，阳明用柴胡，是为引贼入内。此言诚是，然为断章取意而言，尚未体会仲景全书，得仲景活法也。仲景云：「太阳病，项背强几几，反汗出恶风者，桂枝加葛根汤主之。」又云：「太阳病，项背强几几，无汗恶风者，葛根汤主之。」是太阳亦用葛根矣。又云：「伤寒六七日，发热微恶寒，肢节烦疼，微呕，心下支结，外证未去者，柴胡桂枝汤主之。」又云：「伤寒八九日下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。」又云：「伤寒十三日，胸胁满而呕，日晡所发潮热，已而微利，此本柴胡证，下之而不得利，今反利者，知医以丸药下之，非其治也。潮热者，实也。先宜小柴胡以解外，后以柴胡加芒硝汤下之。」此三条仲景虽未贯太阳病三字，然而后贤列之太阳篇中，是太阳不但用葛根，而且用柴胡矣。又云：「阳明病，脉迟，汗出多而微恶寒者，表未解也，可发汗，宜桂枝汤。」又云：「阳明病，脉浮无汗而喘者，发汗则愈，宜麻黄汤。」是阳明亦用麻桂矣。又云：「阳明病，胁下硬满，不大便而呕，舌上白胎者，可与小柴胡汤。」又云：「阳明病发潮热，大便溏，小便自可，胸胁满不去者，小柴胡汤主之。」是阳明病不但用麻桂，而且用柴胡矣。又小柴胡汤加减法：「若不渴，外有微热者，去人参加桂枝，温覆取微汗愈。」又云：「伤寒五六日，已发汗而复下之，胸胁满而微结，小便不利，渴而不呕，但头汗出，往来寒热心烦者，此为未解也，柴胡桂枝干姜汤主之。」此二条，仲景亦未贯少阳病三字，然后贤列之少阳篇中，是少阳亦用桂枝矣。总而论之，人身之营卫经络，一气相通，才感外邪，即传变不一，当随合併之有无多寡，与寒热之内外浅深用药。如不渴，麻桂成方可用。如少渴，可加葛根。舌白胎，可加柴胡。其白芍、黄芩、花粉、石膏等，斟酌加入，不必拘拘于麻黄、桂枝、葛根、柴胡等汤之不可化用也。此专为外感发表而言。若夹内症，必兼治方效，仲景逐条立法定方以严其律，观书者，当通篇融化以得其神，方为体会仲景全书、得仲景活法也。至于春秋感冒，或温疫初发，太阳经麻桂既不可用，可代以羌活。若至初夏，又当代以苏叶。盛夏，又当代以薄荷，或防风。然热时有反寒者，寒时有反热者，又在乎人之通权达变也。

论伤寒时疫下症当以舌胎为第一义第十  ***************************
伤寒下症，最当珍重，若下早，症变结胸，固为可惧，若下迟，则津液乾枯，更为死候也。予不得不为细论之。仲景以汗出多，不恶寒，反恶热，脉大，谵语，烦躁，发作有时，心中懊憹而烦，短气而喘，腹满痛，绕脐痛，目中不了了，自利清水色纯青，厥诸症，断为下症。然汗出多，不恶寒，反恶热，脉大，有白虎汤症；谵语，有少阳经症；烦躁发作有时，有阴躁虚烦之不一；心中懊憹而烦，有栀豉汤症：短气而喘，有太阳经症；胸腹满，有表症；绕脐痛，自利清水，色纯青，厥，有阴寒症；目中不了了，有夺精，脱气，脱血诸症；皆不足凭，节葊又以脉沉断为下症，谓脉沉为归里，理甚通，然此为脉实素无他症者言之可耳。若脉弱之人，或兼素有痞结之症，邪才归胃，脉愈小弱，重按无力，全似阳症阴脉，盖因脉弱气结，再兼火气坚缚，愈伏不出，故有此象。昔人云：阳明症，多假脉。人但知其言，不解其理。盖阳明为气血发源之所，藏痞结之薮。一有痞结，则气血凝滞，故脉或伏或结，甚至小弱如无。人只知沉而有力为积，殊不知沉而无力亦有有积者。此予素所经历，外感时疫，参以内症，俱缓下而愈。内伤亦先泻后补，或先补后泻，与补泻兼施，若误认脉虚，遽然大补，内伤犹可，外感时疫，祸不旋踵矣。是知最强最弱之脉，皆在阳明，故有「阳明病，多假脉」之叹也。此下症脉沉之不足凭也一端矣。又予治丁尚志之妇，肺素不清，兼之外邪传肺，而喘咳不止，又兼传胃，而舌乾饮冷，脉因咳而气上当浮，又因舌乾胃实当沉，二者兼之，全似白虎汤脉，浮沉著中，重按不实，细揣腹中，虽满而软，然指弹膨响，大便亦通。予以舌乾为急务，以小承气汤，生熟军各半，加桔梗、蒌仁，三下而舌润渴止。但咳不止，单以清肺而愈。以此症观之，则又有白虎汤脉，而当用承气汤之症者，讵不怪哉？此下症脉沉之不足凭也又一端矣。如此者不可胜记，以予断之，莫若以舌胎为第一义，为有诸内必形诸外，简直易明，不可欺也。邪在大阳与阳明之经者，舌无胎，在少阳经则有白胎，才归阳明之腑，则舌转黄润矣。若兼胃中痞满，而犹带寒热往来者，大柴胡汤。若兼大渴饮冷者，合白虎汤。若无寒热往来而胃口痞满者，小承气汤。若痞满亦无而谵语者，谓胃承气汤。若舌黄少干，恶寒全无者，大承气汤。兼痞满谵语者大下之，无痞满谵语者小下之。若直待下症俱全，再征之脉沉而始下，则百无一生矣。又有白砂胎者，亦承气汤症也。必有实症可凭，舌虽白而砂，与津液不生之虚干舌异。又有厚灰胎者，乃素有痰滞，亦承气汤症也。又有厚白胎者，乃小柴胡汤加枳朴症也。又有下症而终无结粪者，但当辨其表症全无，胃中必有痞结不快处，或嗳气，或先曾呕逆，或腹弹膨响，舌兼黄润者，小承气汤。舌无胎者，槟榔丸，或滚痰丸，及白散等，选而用之。此乃滞重火轻，不必拘拘于仲景之下禁丸药也。又有胎虽黄，薄而流转如荷珠状者，与舌忽干忽润而无胎者，皆虚症也。其时疫下症，较伤寒略先一步，然亦必以舌黄为据。若下之太早，变症亦为可惧。又有舌虽黄燥而无汗，必下之，自汗随至，若以伤寒为例，直至汗出多而始下，则殆矣。瘟疫症，吴又可论之最详，此不过姑引一条，以征舌黄当下之要诀耳，余不赘。

论感寒时疫有禁食不禁食之说第十一  ***************************
外感时疫，有言得病即粥汤粒米不可食者，有言饮食始终全不当禁者，议论纷纷不定，予为细言之。盖人之胃气强弱不同，有天壤之殊，不可执一。其强者，胃气充运兼之素无积聚，虽有外感内疫，不能阻滞气道，食入易消易饥，乌足为患？外邪不能深入，内疫亦自易出，病易愈耳。若不明此理，妄禁饮食，中气一馁，外邪反致深入，内疫不能鼓荡而出，变为危候也。虚弱之人，胃气原不充运，或兼素有积聚，一经风寒外束，疫邪内发，胃中早已痞满，不饥不食，若再饮食强进，则必中宫填塞，变为承气、陷胸、泻心等汤，及白散、槟榔丸诸症。若小下，则不能开其结。若大下，恐中气莫支，补泻两难措手。莫若听其不饥不食，使经络易通，以小柴胡汤加减和之。俟一阳来复之期，或可自愈也。然感寒自外来，未至深入，犹可食粥以御其邪，时疫从内发，当察其果无痞满与舌厚白胎，而能易食易饥者，方可以稀粥与之。

论感寒时疫有食复不食复之异第十二  ***************************
感寒时疫，其愈有二。有舌无胎而汗解者，此内症本无，愈后即可食稀粥。若舌胎黄燥，或汗后下愈，或下后汗愈，内火不能遽清，虽米饮下咽立复。必使频饮松罗浓茶，俟小便淡黄如象牙色，方可渐进稀粥也。

论伤寒时疫过经不解第十三  ***************************
伤寒过经不解，喻嘉言谓邪在身中日久，势必结聚三阳，太阳为多，少阳次之，阳明又次之。若在三阴，生死反掌，不若是之久持，理固近矣。孰知纯表症者，只在七日自仍。若不愈者，必有内证勾结表邪不散。予谓阳明而兼少阳太阳则有之，若舍阳明则未也。观仲景过经不解诸条，或与谓胃承气汤者，乃纯阳明症也。或先与小柴胡汤，后与大柴胡汤，及柴胡加芒硝汤者，乃阳明而兼少阳也。至于太阳治法，仲景全无。有一条，内云：先此时自极吐下者，与调胃承气汤。若不尔者，不可与，但欲呕胸中痛，微溏者，此非柴胡证，喻氏因承气、柴胡二汤不可与，遂断为太阳症。予意呕痛必兼阳明，岂单太阳乎？是知太阳少阳之单症绝无也。若屡表不解，必细辨内症，或滞，或痰，或气，或血，或虫，表里兼治，自可立愈。何致过经不解乎？若疫症过经不解，则毫无表症矣。

论感寒时疫当以利水为第二义第十四  ***************************
感寒以麻桂发表为第一义，时疫以小柴胡汤和解为第一义。《瘟疫论》又以达原为第一义，然此剂刚猛，当看元气虚实，胸膈痞满有无用之。予意二症之第二义，在于利水，何则？盖热邪壅滞经络，茶水难于升降，易致停蓄而成水结胸之症，必仿五苓之义，表里分消，上下疏通，常使经络不闭，庶几易解耳？然必细辨其果系水停，而非痰食气血之停，或水停而兼以气血痰食之停，用药须丝丝入扣，方不有误。其利水之药，惟滑石、木通，性凉而利水最速，且能发汗，胜于二苓、泽泻。

论外感发汗与时疫自汗迥异第十五  ***************************
感寒发汗，与时疫自汗，其病情迥异，用药悬殊天壤。夫外感之初，表有热而内无热，故服麻桂辛热之品，一驱而表邪尽出矣。渐转入里，方用葛根、柴胡、白虎、承气等汤。是知在表则汗愈，在中则和解清凉愈，在里则下愈。下症必先有汗，若无汗，必先汗而后下。疫从内发，热毒在内而应于表，故首禁麻桂，当以小柴胡汤和之。以少阳乃从内之外之第一层门也。然用之有汗，亦不能解，以疫邪不能遽从募原达表。若用之无汗，乃疫邪，或内症阻闭，不可强发，仍以小柴胡汤，加以清凉疏通之品，日日与之，使疫火渐消，阴气渐复，经络疏通，至七日一阳之气来复，轻者邪从募原尽达于表，自汗而解，不必再药。重者，舌必黄燥，如终无汗，纵有汗亦不遍，以三承气汤斟酌下之，使火毒去而津液生，则舌必先润，自汗乃至，此水到渠成之理。若舌仍乾燥，而汗出者，顷刻亡阳之症。是感寒下在汗之后，疫症下在汗之前，感寒发汗宜助阳，疫症发汗宜养阴也。然外感发汗宜微，毛窍少通，而邪自外出，若大发其汗，则津液乾枯，反成危候。疫解之汗，阳气被闭日久，至来复之期，疫邪暴溃，内火与正气并伸，其汗必渐出如雨。虽解后，若少进热汤，则津津汗出，必一七，或二七后，内火尽消，胃气大复，方能自止。若不明此理，自汗时，恐汗多亡阳而遽止之，则从表所出之邪，仍返于内，轻则结聚少阳之位而发颐，重则结聚胸胃之间，无异结胸，甚可惧也。

论感寒与时疫之呕不同第十六  ***************************
感寒惟太阴一经属吐，其馀五经皆有呕症，有发表，和解，攻下，双解，去痰饮，消积滞，散逆气，安蛔，利水，除脓，温补，清凉之不一，种种治法。兹不细述，惟举少阳一经之乾呕言之。盖少阳之呕，为邪在半表半里之间，表邪欲传于内，里气欲伸于外，互相争拒，故此经必乾呕也。舌现白胎，当以小柴胡汤伸其正气，驱邪外出，而呕自止矣。舌黄润者，当用大柴胡汤，或柴胡加芒硝汤。再兼以上诸症者，须兼治方效。至于疫症之呕，乃疫邪内发，阻塞于胃，其将溃未溃之势，郁而不舒之象，亦现乾呕之症，舌亦白胎，当以达原饮加柴胡破结以促其溃，邪溃而呕自止矣。舌黄润者，又当加以熟军，或芒硝。再兼以上诸症者，亦须兼治方效。一取上升，一取下降，相悬天壤矣。舌乾黄者无呕症，以外邪内疫已经结实，乃承气汤症也。

论柯韵伯「寒伤于表，法当温散。寒伤于里，法当温补」之句第十七  ***************************
柯韵伯《风寒辨惑论》有云：「夫开口言伤寒，动手即用寒凉克伐之剂，曷不于伤寒二字，顾名思义耶？寒伤于表，法当温散，寒伤于里，法当温补。」此诚千古明言，然特为好用寒凉克伐者矫弊耳。夫「寒伤于表，法当温散」者，乃寒感之初，内未有热，即当用温散之剂，驱出寒邪，立愈矣。若邪已传内，郁火已生痰饮被其煎熬，胸将热结，则又当权其表里寒热之轻重，胸胃痞结之有无而兼治之，汗始出也。不然，则仲景只当用麻桂二方足矣。又何须用青龙、越婢、阳旦、柴胡、黄芩等汤而解表乎？若胸有热结，非枳、朴、蒌、连以开结清热，则里气闭塞，而表终不解。此症瘟疫居多，而感寒间有，然方法自可通用。至于「寒伤于里，法当温补」，当归「直中」一门，此惟喻氏分辨最详，可不复赘。观此岂非柯氏特为好用寒凉克伐者矫弊乎？

论《伤寒发明》第十八  ***************************
崇川程绳玉先生，近著《伤寒发明》，所遵柯韵伯十分之六，喻嘉言十分之二，方中行十分之一，余则发以己意，可谓集大成矣。然愚意犹有未尽善者，如所论柴胡桂枝龙骨牡蛎汤一条，辟喻解最当。其馀论太阳经伤寒若吐若下后，心下逆满，气上冲胸，起则头眩，脉沉紧之「紧」字，少阳经阳微结之「结」字，少阴病心下温温欲吐，厥阴经脏厥蛔厥诸条，并「差后劳复，凡病邪既至，不可辄认为实，须防正气因攻而虚；病邪去，不可辄认为虚，须防馀邪因补而复集」之语，皆另具手眼，超越千古矣。且能体认某句当在某条之下，断章分注，丝毫不爽，非此中面壁多年者不能也。独怪将柯氏之书，断章而下复合，未免反掩柯氏之心法。程言「柯氏《伤寒论翼》，为上智者言，恐时人不明，断章分解于各条下，使人逐条即明」，亦善法也。孰知柯氏之意？谓古今所注者，惟逐条注解，未有通论三百九十七法，一百一十三方者。若逐条看注，未免顾此失彼，泥于一法一方，有胶柱鼓瑟之叹。故讲一法，则举众法比类而推讲之。论一方，亦举众方比类而推论之。遂觉仲景通身手眼，俱在目前，令人浑化而得之也。程氏断章而不复合，仍与众识无异矣。予意必将柯氏全书刊附于后，使读者先逐条以明其说，次浑化以神其用，方称全书，方得柯氏心法也。予曾会大世兄孟宣，言及此意。孟宣云：「家父在日，亦曾言及，因艰于刻资，故尔未曾刊附」。

论贲豚症有虚实不同第十九  ***************************
《内经》无贲豚症，只有伏梁症二。伏梁即贲豚也。《难经》始分五积之名，以心积名曰伏梁，肾积名曰贲豚。谓肾为水脏，豚为水畜，脐下乃肾位，故名贲豚。又其气跳动，状如豚之上贲也。是二症，一系内痈，一系风根，皆素有之实症，经云不可急攻，东垣制五积丸，攻补寒热兼施，治之甚当。又仲景书云：「烧针令其汗，针处被寒，核起而赤者，必发贲豚。气从少腹上冲心者，灸其核上各一壮，与桂枝加桂汤更加桂。」此系即出之虚症，仲景借前贲豚之名，以名之也。盖其人，肾气本虚，不当大发其汗，而烧针令其汗出，则强发可知，胃阳一虚，不能蔽护肾阳，故肾阳发动上奔，若治之少缓，顷刻亡阳而死矣，故以桂枝汤三倍其桂，招之内入，白芍敛之下行以安其肾，甘草助胃阳而蔽肾阳，纯为治里之剂，而非复解表之桂枝汤矣。按仲景所用虽皆云桂枝，然其中实有当用肉桂者，不可不察，此方是也。此症最少，初时当推麻黄附子细辛汤义治之，方不有误。前症最多，前症而兼感寒者亦复不少。小腹虽然跳动，乃素有积气，郁而不伸所致，终不能越关而上，当以感寒之药，兼降气疏通之品治之。医人若少经历，而谓仲景方法，原为治伤寒而设，不可移易，重用肉桂，岂不益其内焰，津液乾枯而死乎？仲景遗其多而反言其少者，为实症易治，虚症难防，恐蹈虚虚之弊，则有顷刻亡阳，驷马难追之患也。

论薄菏第二十  ***************************
疫症本系火毒，非感寒可比，故太阳经禁用麻桂改用羌活。然予犹嫌燥烈，莫若苏薄荷为最。盖薄荷辛能发表，香能驱疫，凉能解火，味最尖利，专能开窍，岂不一物四擅其长乎？疫症本无外邪，且在春夏，最易得汗，不必藉羌活之燥烈也。然必以柴胡为君，以薄荷为臣，口渴再加葛根，而汗未有不出者。若数帖而汗不出，必有他症闭之，兼理他症，其汗自出。

论滑石贯众第二十一  ***************************
前云薄荷发汗，乃见太阳表症。如汗出而表不解，兼口渴溺涩，此七日自汗症也，《温疫论》用柴胡清燥汤治之。盖疫症最喜凉而疏通之品，滑石最为相宜，每剂加入，洵取自汗之妙药也。贯众苦毒微寒，能破症结，发斑疹，解腹痛，辟瘟疫。疫症胃口痞满，结痛者，用之最当。何吴又可置而勿论乎？

论熟大黄第二十二  ***************************
《温疫论》喜用生大黄，未曾言熟大黄之妙。盖舌胎黄燥者，当用生大黄矣。若虽黄而润，大便不结，生军未可多用，少用又不见效，当生熟军并用之。如曾经发汗后，舌未转黄，胸膈痞满而痛者。此原有积滞，当以柴胡清燥汤加枳、朴、熟军微利之。此即大柴胡汤之意。若待舌黄燥，方以生军下之，是养虎贻患矣。夫寒之最者，莫如黄连，用之火不能下，即用熟军一钱，次日必小便如血，盖大黄乃推陈致新之品，驱邪直下，加以酒蒸多次，能将巅顶之火，驱之二便而出，诚妙药也。即杂症积滞，痰饮，火眼，火痘，实痢，实疟，或单用，或佐以他药，每见殊功。吾闻维扬之风，弃而不用，纵风土卑柔，岂无十中一二强健者？须知大黄所愈之症，决非他药可代。若当用不用，或反执补正而邪自去之语，是齐元为周师所围，尚讲老子，安得不亡乎？

论夏月小儿内伤外感第二十三  ***************************
夏月小儿，腹胀，身暴热，或有汗，或无汗，或时有汗，或时无汗，此症固内伤饮食，然外兼风寒暑湿者强半焉。盖此时小儿，或裸体乘凉，或就风熟睡，或暴日嘻戏，或湿地久坐，故此时最多内伤外感之症，即疟痢之源也。幼科不明此理，以为身热单系内滞所致，止以腹胀为凭，动用下药，殊不知内伤之食一去，而外感之邪陷入，重则变为结胸不治，轻则变为痞满。医见痞满，更下之，小儿元气未全，遂变慢惊不治矣。又轻者，邪陷半表而为疟，或深入肠胃而为痢，此皆专门幼科之罪也。良医于此，必细辨外感之有无，方为善治，故喻嘉言以小柴胡汤治痢，亦此义也。

论《内经》无痰疟滞疟第二十四  ***************************
《内经》论疟，皆本风寒暑湿，并未言及属痰属滞者，然后人有「无痰不成疟，无滞不成疟」之语，以痰以滞治之甚效，岂古人反不及今人耶？盖古人片言居要，只言病根，而后人因此识彼，阐发其变，二者不可偏废也。疟由风寒暑湿渐入而不觉，遂藏少阳，数日后，发为疟疾。若如感寒之骤入，则必一病不起，尚待数日始发，而犹在半表半里，半病半愈之间，故犹然饮食，荤腥不禁，不知邪既中人，经络早已凝滞，其饮食荤腥，不能变化精微，反能助桀为虐，而变为痰滞也。其外邪一与痰滞相搏，勾连不散，日久结为疟母难愈，故后人治痰与滞，每每见效者以此。讵非《内经》言风寒暑湿者，为致疟之本，而后人治痰与滞者，阐其变乎？

论《内经》脾病而四支不用第二十五  ***************************
脾病而四支不用，有虚有实。《内经》专主于虚，谓脾主四支。今脾气虚弱，不能为胃行其津液，以灌溉乎四支，故四支不为用也。然体肥善饮，素多痰火者，一旦发动，经络壅塞，四支疼痛，亦不为用。此亦脾家之病，较前症更多。一宜补正，一宜涤荡，相悬天壤，细参内症色脉，自不能掩矣。

论《内经》论「新产及大病后不可泻」与朱丹溪言「产后当以大补气血为本，虽有杂症，以末治之」第二十六  ***************************
《内经》有五夺不可泻，以新产及大病后居其末。后朱丹溪又云：「产后当以大补气血为本，虽有杂症，以末治之」。以此圣贤之语观之，似新产与大病后无实症矣。抑知产后之实症，不少于虚症，大病后之实症，尤多于虚乎？夫圣贤之意，为此二症，关系甚大，设用温补不当，犹可改救，若蹈虚虚之弊，则立见杀人，故专以虚立论也。盖产后之虚实当以生产之难易，恶露之多寡断之。产难下血多者，虽壮实之人，多属虚症。产易下血少者，如瓜熟落蒂，虽羸弱之人，不至大虚。又有胎前有病者，多属实属火，若果大虚，何能养胎？胎气壅窒气道，饮食郁滞易为痰火，是知实火之症，一经产后，有变为虚寒者，有变为半虚半实者，有仍系实火之症，而终不变者，未可因产后而尽以温补治之也。况生产之家，或频进产妇糯粥以安其胎，或多食鸡子以暖其肠，或时饮椒酒红糖以温其中，或常烧热砖以熨其腹，或过饮人参圆汤以补其虚，或早食肉羹以开其味，是皆与实火之症，相助为虐矣。医人不明此理，而胶柱鼓瑟，惟执《内经》、丹溪之语，而强进参、耆、术、草、归、芎温补之品，见热愈炽。又以为下寒上热，继以附、桂、姜、吴等，则中宫如火加油，变症百出，至死不敢用寒凉消导之剂。悲夫！其瘀血不清，亦不出虚、实及半虚半实三种治法。至于大病后，若未入里而汗解者，其症本轻，可以不补。若下解之症，内火不能遽清，米饮下咽立复，尚可温补乎？须仍进苦寒导赤之剂，但减硝、黄，继以甘寒养阴，直待小便清白，痰清咳止，一七后，方可渐进温补。每见大病后，痰火不清，咳嗽不止，医人不敢再进苦寒，而惟以甘寒润肺，日久不愈，变为劳瘵而死，此予目击心伤者也。是愈后即进温补之症，百中一二。《内经》之语，尤不可泥。此皆予素所经历，故特表而出之。但中病即止，不可过剂耳。

论《内经》五夺不可泻第二十七  ***************************
《内经》有五夺不可泻，谓形肉已夺，是一夺也。大夺血之后，是二夺也。大汗出之后，是三夺也。大泄之后，是四夺也。新产及大病之后，是五夺也。此皆不可泻。然圣人特言其大关耳，其中实有不尽然者。其新产及大病之后，犹属实症者，予前已论之矣。大汗出之后，当于予「感寒之汗与时疫之汗不同」论中，想见一斑，俱不复赘。兹特取其馀者论之。如大夺血之后，果系肾水不能制相火，与所出皆鲜血者，即当斟酌于补阴补阳之两途。若系瘀血，必是正气充足，始能发动，何大虚之有？若有未尽，仍当下之。其鲜血虽属当补，若系痘疹感寒时疫之出血者，又岂可遽补乎？大泄之后，若因重用硝黄而行之不止者可补。若下之早，数日后，复聚于胃，与未经下过，而水泻不止，或小下而稀粪傍流，细审内有实症者，皆仍当下之也。惟有久病形肉已夺一症，是为真虚，死不治。为脾气久已大伤，不能复振，邪亦固结，不能即去，不但泻之不能任，即补之亦不能受也。若补泻兼施，终属模稜而难挽。故断之曰：「此真虚症也，死不治。」

论《石室秘录》第二十八  ***************************
夫《石室秘录》一书，乃从《医贯》中化出，观其专于补肾、补脾、舒肝，即《医贯》之好用地黄汤、补中益气汤、枳术丸、逍遥散之意也。彼则补脾肾而不杂，此又好脾肾兼补者也。虽然，此乃读书多而临症少，所谓文字之医是也。惟恐世人不信，托以神道设教，吾惧其十中必杀人二三也。何则？病之虚者，虽十中七八，而实者岂无二三？彼只有补无泻，虚者自可取效，实者即可立毙，岂非十中杀人二三者乎？夫产后属虚，谁不知之？至复感外邪，则火多于寒，胎前诸症亦然，彼皆用附、桂、参、术。类中之症，阴虚多于阳虚，彼动用三生饮。感寒人参难于轻投，彼则恣用无忌。舌胎黄黑，非下不退，甚有屡下之者，彼惟以甘寒养阴，痘症实火多于虚寒，彼多用温补。何皆异于予之所验乎？医贵切中病情，最忌迂远牵扯。凡病毕竟直取者多，隔治者少。彼皆用隔治而弃直取，是以伐卫致楚为奇策，而仗义执言为无谋也。何舍近而求远，尚奇而弃正哉？予业医之初，亦执补正则邪去之理，与隔治玄妙之法，每多不应，后改为直治病本，但使无虚虚实实之误，标本缓急之差，则效如桴鼓矣。即作文之直接了当法也。夫医人治病，须斟酌再四，使万无一错，十中而杀二三可乎？是书论理甚微，辨症辨脉则甚疏，是又不及《医贯》矣。且《医贯》若不经吕晚村先生批评，则亦不可用，而况不及《医贯》者，可善用乎？至于用药则大胆无忌，盖治病不难于用药，而难于辨症辨脉。脉症既明，用药不远矣。若脉症不明，罔识所从，虽有妙理，安能为用？用药少差，立见杀人，况大胆无忌乎？总之治久病及大虚之症则可，治新病及实多虚少者则不可。治直中阴寒则可，治传经外感则不可。治内伤劳倦则可，治内伤饮食则不可。种种治法，不过一补而已，何医道之易易哉？可知是书，终为纸上谈兵。观之者，明其理而缓其用可也。

论沉虚明费建中治痘迥异第二十九  ***************************
沉虚明治痘，好用升麻，有用至三钱者。虚症固用，实症亦用之。谓毒为本，火为标，升则痘毒外出，而火自息也。孰知虚症多用，必重虚其表，实症用之，是以火济火矣。费建中好用大黄，有首尾不禁者。谓痘系火毒，今又行之火运，火毒未有不上升者。不上升者，皆毒火壅之也。故下夺其壅，则痘必上升。孰知痘虽火毒，必赖元气鼓荡。若屡下而元气下陷，何能送毒外出？并嘘血成浆哉？二理须浑化胸中，方为治痘良医。

论费建中「频频欲解仍艰涩」之句第三十  ***************************
泻痢后重努责，有虚有实，书载纷纷，兹不复赘。以此推之，是知痘泻后重努责，亦有虚实也。费建中云：「热毒冲肠便自频，喜肠传送毒难侵，频频欲解仍艰涩，误认脾虚终内攻。」今医凡读费氏书者，见痘儿后重努责不止，悉认为火，仍用凉泻，予不得不为一辨之。盖儿发热时即泻者火也。若泻久不止，与痘初未泻，医用大黄行之不止者，皆当与久痢不止，元气下坠，后重努责者同一治也。盖火泻者，粪必焦黄，黏滞恶臭，内必烦躁搅乱，痘必深红紫滞，根窠壅硬，舌或黄，甚至乾燥，大渴饮冷，此其辨也。虚泻者，粪必青稀，不恶臭，痘色淡而根窠软，气势馁弱，舌纵干而无胎，为泻久亡阴故也。喜热饮，纵饮不多，此其辨也。若以「频频欲解仍艰涩」悉认为火，则虚坠努责者，百无一生矣。其有痘初未泻，至灌浆，或结痂时而忽泻者，仍系火毒，不可温补。此费氏言之最详，予不复赘。

论治病当以脾胃为先第三十一  ***************************
先饮食先入于胃，俟脾胃运化，其精微上输于肺，肺气传布各所当入之脏，浊气下入大小肠，是脾胃为分金炉也。若脾胃有病，或虚或实，一切饮食药饵，皆不运化，安望精微输肺而布各脏耶？是知治病当以脾胃为先，若脾胃他脏兼而有病，舍脾胃而治他脏，无益也。又一切虚症，不问在气在血，在何脏腑，而只专补脾胃，脾胃一强，则饮食自倍，精血日旺，阳生而阴亦长矣。试看「精气」二字，皆从于米。噫，微矣哉！是知脾胃实，诸病皆实，脾胃虚，诸病皆虚，此医家之大关也。

论治脾胃之法第三十二  ***************************
补脾胃之法，可一言而尽，至于治脾胃之法，则非一言可尽者，有先泻而后补者，有先补而后泻者，有补泻兼施者，有屡补屡下者，有消导攻下之不一者，有单泻不补者，有单补不泻者，有补胃阳者，有补脾阴者，有阴阳兼补者，有用苦寒者，有用辛热者，有寒热并用者，有升举者，有导下者，有涌吐者，有自大便而出者，有自小便而出者，有经年累月而始愈者，有一朝一夕而顿除者，当博览诸书，自然得之矣。

论积聚与感寒时疫下法不同第三十三  ***************************
夫感寒时疫皆毒火骤然归胃，故用硝黄下之。若火根不清，少进饮食，复变为火，故不厌其频下。火清之后，精气暴复，不日如初矣，为其元气素足，被外邪骤困未久，易致振发故也。然而再下之剂，必小且缓矣。至于积聚之症，乃元气素伤，其病与正气混为一家，譬如小人已窃其权，若欲骤去，必反遭其害。且郁积之火，无感寒时疫之炽，故有补泻寒热夹杂之治法，渐渐消磨，久积自去。若急欲求功，以硝黄屡下之，则中气愈亏，不能复振，聚而不运，积聚愈坚，变为中满而死矣。

论力作之人与妇女胃中每多积聚症第三十四  ***************************
脾胃主运化，喜疏通而恶郁结，故作乐侑食，有自来也。盖力作之人，每食必饱，乘饱即用力，用力则气闭，气闭则不能运化，故饮食停滞。且气与食停，则血亦为之阻滞矣。久化为虫，为痰饮。是知此病结气、死血、停痰、积饮、宿滞、虫，皆有也，故发则有胃痛，嗳气，吐蛔，吞酸，呕痰与死血，气走注攻痛诸症。并妇女多郁，郁则气结，故亦患此症。且此两种人多不知饥饱，不饥，见食，或美膳，必强食，又好饮冷，冷则冰伏。至于疾发不思食，又以为虚。痰饮郁火作[飠曹]，又以为饿。为血少，强食，妄补，积聚有加无已。医人遇此两种人，须知多有此症，其治脾胃之法，前已论之矣。

论羸弱不能生子当补其脾第三十五  ***************************
五脏有病，皆能杀人，脾胃又其最者也。故古人「有补脾不如补肾，补肾不如补脾」之语。但当肾病最急之时，而反补脾，脾病最急之时，而反补肾，则迂矣。若于久病羸弱，或始因肾虚，波及脾虚，而不能生子者，吾意当以补脾为要也。何则？盖精生于脾，藏于肾，肾药每多妨脾，以致饮食愈减，精何由生？且此时，无失血之症，芤数之脉，不必滋阴，但当用参、耆、术、草，专补脾胃，归、芍脾肝兼补，鹿茸、河车，大补气血，菟丝、山药、莲肉、芡实，脾肾兼补，且补脾胃者亦补肺，补肝肾者亦补心，佐砂仁以行脾肾之气，若少有虚火，加以麦冬、沙参，凡酸涩咸苦寒凉泥滞，有妨于脾胃者，一切屏去，使饮食倍增，气血日旺，精自满足，而能生子矣。即血暴出不止，亦当以独参汤，先固其气，以统其血。其有久虚遗精者，脾肺气旺，自能提摄，古有用补中益气汤者，即此义也。何必拘拘于补肾哉？若脾胃素强，食量颇佳，而不生子者，不在此论。

论治病当以人之元气盛衰为本病为标第三十六  ***************************
人之生死全赖乎气，气聚则生，气壮则康，气衰则弱，气散则死，医者可不审人之元气盛衰以为治哉？夫元气之尽，不外乎阴阳两端。盖阴阳互根，不可偏胜，少偏则病，偏甚则死矣。如阳虚之甚者，先回其阳，继而渐加补阴之药，是无阴则阳无以化也。阴虚之甚者，先补其阴，继而渐加补阳之药，是无阳则阴无以生也。务使阴阳和平，水升火降，归于中庸之道而已，不可少有偏见也。有元气之盛者，虽犯五夺之后，而犹夹实症。有元气之弱者，虽犯外感，痢疟痘疡之初，而便夹虚症。又有平日最壮，而竟得虚症者。有平日最弱，而竟得实症者。此又不可不察也。以上所言之症，乃百中一二，然不细心体察，杀人正恐不少也。

论用药效否当责之元气强弱第三十七  ***************************
夫药者，所以治病也。其所以使药之治病者，元气也。故元气之壮者，得病皆繫有余，少服驱邪消伐清凉之剂，元气易于运行，其效立见，弱者，虽得外感痢疟疮疡伤食之症，皆当以补益为本，兼以治标之药，使元气得以运行药力以治其病也。若舍本而竟治其标，非徒无益，必元气愈伤，立见危殆矣。譬如刃者，所以杀贼也。其所以使刃之杀贼者，人力也。若力之强者，虽操轻刃，亦能杀贼。力之弱者，虽操重刃，安能得用？实足倒戈自害也。知此理者，其用药思过半矣。

论脉数极多死症第三十八  ***************************
脉数，寸中带促，至七八至者，不但杂症为死病，即伤寒温疫，最喜数脉者，予每验之，皆不可治。其症必谵狂躁乱，舌无黄胎，或白胎，或干而无胎，渴饮不多，或喜热饮，或不饮，或大便不实，或小便清白，或淡黄而清，皆正气不足，邪气有馀之象。医人遇此，纵治之，亦当以生脉地黄汤为当也。

论脉多右大于左第三十九  ***************************
东垣云：「左脉大系外感，右脉大系内伤」。此为初感外邪而言。若郁火已生，则右大于左矣。每见初感外邪，多不服药，必待内热口渴，方延医诊视，医者不明此理，妄以右大于左为内伤，投剂多致差谬。至于疫症，本系内邪外溃，首即右大于左。痢疾系肠胃积滞，亦右大于左。直至久泻不止，变为肝木克脾土，方左大于右。久病专以脾胃为主，平人亦以胃气为本，皆右大于左。惟外感之疟，与暴怒，系肝胆病，并相火上炎，肾虚亡阳，乃左大于右耳。古云一公子有恙，自帐中出手诊视，医入误认纤手为女，而云经水不调，至今传为话柄。予意此亦纸上谈兵者所言，若执男脉左大于右，女脉右大于左，则恐将天下大半男脉，皆错认为女矣。予经历三十馀年，病脉右大于左者，十中八九也。

论脉极大多死症第四十  ***************************
脉大固为有馀，太大反为不及，不但失血产后、痢疾、脾虚、久病忌之，即感寒时疫，最喜大脉者，每多不救。以其正虚邪胜，脉已离根，残灯复明之象也。童若愚感寒，王禹训妻时疫，俱犯极大之脉，重按鼓指，著骨方无，后变小弱，皆未能救，实假脉也。纵治之，亦当以生脉地黄汤为妥。

论久病而添实脉实症者多不治第四十一  ***************************
久病饮食减少，形肉消瘦，气当虚馁，脉当沉小迟弱，理之常也。此为脉证相符，虽死犹延时日。若忽证添气粗痰喘，胸膈疼胀，口渴少饮，便黄而清，恶寒发热，而脉暴大数急，此理之所无，乃真气发越，顷刻亡阳之症，法在不治。纵治之，亦当以八味、六味地黄汤，或独参汤、生脉散、参附汤、黑铅丹、养气丹、鹿茸丸之类，审其阴虚阳虚而与之也。若谬认虚中有实，先泻后补，祸不旋踵矣。

论孕妇忌半夏之谬第四十二  ***************************
孕妇用药，每见忌半夏。凡痰呕之症，皆不敢用。殊不知孕妇脾虚有火，易于生痰。六君子汤加竹茹，乃妙药也。今医惟用四物保胎之药，膈愈泥，脾愈虚，胎堕必矣。曾见一医，以娠误认为痞，凡破血攻伐之药靡不毕投，其胎终未堕，卒产一男，是知用半夏所堕之胎，虽不用半夏而亦堕，纵生儿，亦未必永年。况古方胎症，不忌半夏。岂古人反不及今人耶？黄帝问曰：「妇人重身，毒之奈何？」岐伯曰：「有故无殒，故无殒也。」帝曰：「何谓也？」岐伯曰：「大积大聚，其可犯也。衰其大半乃止，过者死，是知有病则病受之。」虽遇外感、温疫、痘疹、痢疟、积聚之类，当用则用，但衰其大半乃止。若舍此而反用保胎之药，是助桀为虐矣。如果系阴虚血少，当用四物汤者，其胸膈必无痞满痰呕之症。一有痞满痰呕，虽系阴虚血少，四物汤亦不可服也。须知用攻得当，即所以保胎，用补不当，即所以逐胎。但要明保胎之理，而不可执保胎之方也。

论直中阴症用药法第四十三  ***************************
直中阴寒之症，仲景用附子汤，内用白芍、茯苓，惧阴竭阳无所附，取其生津液，且制附子之烈。予意此症血必凝结，与其用芍药之酸寒，茯苓缓降，莫若用牛膝之寒而散血，且速入肝肾，又兼制附子之烈，岂不一物三擅其长乎？凡产后血痛，用附、桂、姜、吴，皆当加入牛膝、乳、没，予每加入此等症内甚效。

论腹痛吞酸属肝之偏第四十四  ***************************
腹痛之病，世医皆谓肝木侮上。又《石室秘录》傅会其说云：「诸痛皆属于肝，动则重用白芍。」予每见其鲜效，特为辨之。盖肝有肝病，脾有脾病。有当肝脾同治者，有当肝脾分治者，未可概论也。夫用白芍之症，乃脾土虚，不能乘载肝木，则肝木摇动，而脾土愈虚，腹痛泄泻，所由来也。且本中有火，故用白芍酸寒之药，肝脾兼入，平肝泻火安脾，一药而三善俱备，再以甘草补脾缓中，则痛泻自愈矣。或加柴胡、归、术而为逍遥散，或加饴糖、桂枝而为建中汤，皆其推广之义也。若脾胃有积聚之症，受寒多食而痛发者，法当温散中宫。有郁火者，寒热并用，导火下行，若反用酸寒之药，则气愈闭，滞愈凝，火愈郁矣。且肝气益抑，生生之气不升，积聚何由散乎？其有因怒而胁痛者，乃肝气发动，当以白芍合川芍，升敛并用以调其肝，不当单用白芍以抑其肝也。此纯肝家之病，与脾无与。其痢疾而用芍药汤者，乃取其去脾火，且兼木香、槟榔、枳壳之散，三黄之寒，敛少散多，寒多热少，最得制方开阁之理，故效。若单用白芍一味以治初起之实痢，必不应矣。按：白芍同补药则补，同泻药则泻，但不可同补药而误施于脾家之实痛耳。其吞酸之症，乃脾胃不能输泄，畜聚变为酸馊，法当调理脾胃，而书反云酸属于肝，何其舍近而求远哉？若谓肝主生生之气，郁而不升，则脾胃之气不振，而有畜聚酸馊之症者，亦当以川芎舒肝，不当以白芍抑肝也。是知治病者，当究其源而穷其理，不可以耳为目，矜奇炫诡也。

论治痘当归脾胃第四十五  ***************************
古今方书，论痘毒皆藏于肾，惟沉虚明谓五脏惟土能藏物，当藏于脾。予意土之藏物，一岁即发，岂待岁久始发耶？盖痘毒如石火然，取石置之水中，虽百年而火不少减，若激之，则随发矣。是知痘毒必藏肾水，须俟岁气激动乃发。沉子之言，非也。然所治之理，则当归于脾胃。盖脾胃为五脏之总关，痘毒之发，从肾经传之脾胃始出，观古人首用升、葛，意可见矣。又为五脏强弱之本，胃气强则易出，胃气馁则难出，胃火盛则为火毒，胃虚寒则为寒毒。又为气血生发之源，肺虽洒陈六腑，灌溉诸脏，实由胃气上腾所致。若胃有积滞痰虫疼胀之病，则中气痞结，何能上腾输肺，宣布痘毒而出，并交会气血哉？小儿最多此病，即闭痘之源也。若舍此而徒补气血，与清凉升发，终无益也。后惟费建中好用青皮，谓痘毒深伏肝肾者，以此发之。盖青皮肝脾兼入，最能去脾胃痰滞，予谓当改为脾胃有痰滞而痘不出者，以此发之为是。由是推之，则二陈、枳、朴、芜荑、使君之类随症选用，加以酒蒸大黄斟酌下之，则胃结一开，中气发越，然后补泻升发无不立效矣。

论小儿惊搐多属痰火附小儿久虚新停积滞不可强进补剂第四十六  ***************************
小儿惊搐，多属痰火。其痰火之由，不止一端。盖小儿元气未充，腠理不密，加以纯阳而欲外窜，则腠理愈疏，最易伤风。又睡大人怀中，被覆不密，亦易伤风。又乳易变为痰，为有水乳相合之理。又易伤食，恐小儿啼哭，可食者咸与之以止其哭，又恐过饥，凡甘脆之物，靡不频劝食之。盖食停则变为痰，伤风所致，乃肺家之痰，乳与食滞所变，乃脾胃之痰。书云：「脾为生痰之本，肺为贮痰之标。」况二经兼有，则痰之多可见。且小儿不会吐痰，即肺痰有时而出，则下咽于胃，胃痰有时而出，则上浸于肺，互相牵引而不能去，是痰有增无减。既有痰滞久郁之火，加以伤风之火，济以纯阳之火，痰随火升，讵不方寸迷乱，变为惊搐之症乎？医人惟执以惊吓起见，用龙齿平肝，麝香开窍，朱砂宁心。殊不知所迷乱者，乃痰火壅逼心包络之外，痰火一清立愈。若麝香与朱砂同用，反引痰深入心窍，兼以龙齿之涩，痰何得出？反成真痰迷心窍之症矣。纵有惊吓，使无痰火，自可随愈，何能变为斯症？医者当审其痰火在肺在胃，或二经兼有。若有表邪，当以清痰利气，加以前胡、薄荷，或寒热往来，则加柴胡以治之。若表邪已清，或本无表症，则当专清肺胃之痰火。是麝香、龙齿、朱砂所治，乃已成痰迷心窍，非骤然惊搐之症也。至日久不愈，形瘦气馁，变为慢惊。盖小儿气血未充，最易变虚，又当温补脾胃，兼以理气化痰消滞治之矣。又有小儿久病，当用温补。又忽新停积滞，家人畏责不敢言，须细心审察，不可因其形瘦气馁，遽投大补，补之不效，又以为虚重补轻，强进不已，立见危殆。然此症多属不治，为其补泻两难，纵治之，亦当辨其积滞之寒热多寡，与人之虚弱轻重，斟酌至当而治之也。

论医道执一之弊第四十七  ***************************
医者，义也。义者，宜也。宜者，权也。道至乎权，尚有所执乎？医道如水，随方就圆，大无不通，小无不入，无有定形，无有定见，方为医道尽善者。若或执于补，或执于泻，更有补泻两不敢，而惟执平和媚世之剂，此儒者之乡愿，可耻之甚者也。或执于法，或执于方，或执于运气天时，或执于四方风土，或执于老少强弱，或执于膏梁藜藿，或执多乎内伤，或执精乎外感，或执于补肾，或执于补脾，或执于初中末三法，或执于五夺不可泻，是皆不明乎道之权者也。然予所言，似易而实难，不熟明乎经之理，焉达乎道之权？用经不当，犹有可救，用权不当，则杀人于俄顷矣。故必须读书多，经历久，战兢履薄，澄心玩索，而始得其宜也。若夫粗浮自是，或专倚世法动人，或单恃家传得誉，何怪乎终身由之而不知道者之众也？

论立方当先立案第四十八  ***************************
医者立方，当先立案。案，即作文之题也。案立某脉兼某脉，某症兼某症，平素强弱，某脏素病，某日得病，曾服某方几帖，年纪若干。一症一脉，犹单题。数症数脉，犹搭题。看题中当重某字某句某节，或单重，或并重，或少带，字字射题，自中肯綮矣。若不先立医案，则标准不的，势必想入成方。方虽可观，何能见效？为其吃紧处不得也。何异作文者？忘却题眼，剿聋陈文，文虽可观，与题何涉乎？

论用药戒滥竽术第四十九  ***************************
经云：「毒药攻邪，五穀为养。」是知攻邪必以毒药，调养必以五穀也。脏气之偏者为病，药气之偏者为毒。病，亦毒也。以偏救偏，以毒治毒，但使归于中正而已。故书云：「若药不瞑眩，厥疾不瘳。」但有似是实非，不可颠倒误施。故经云：「毋实实，毋虚虚」。又中病即止，不可过剂。故经云：「大毒治病，十去其六；中毒治病，十去其七；小毒治病，十去其九」是也。吾观今之医人见解不透，恐瞑眩之剂，用之不当，立刻取咎，姑取中平药数十种，俗号为果子药，加以世法滥竽于众医之中。病之浅而将退者，适凑其效，不知此病不服药亦痊。若病之深者，适足养虎贻患也。此医驰名甚众，谓其稳妥而乐服也。见用瞑眩之剂，反指为霸。譬如阿谀逢迎，碌碌无奇者，举世悦之。而刚正直谅者，反畏而远之，群起而笑之也。可胜叹哉！虽然，其贤于寡闻浅识，粗心浮气误用刚猛之剂，而杀人于俄顷者，又不无优劣于其间矣。

论舍脉从症舍症从脉第五十  ***************************
脉者，症之准也。症者，脉之合也。有是症，便有是脉，又何可舍乎？夫所谓舍者，乃舍其末而从其本，舍其伪而究其真耳。如人之本脉原弱，再兼之积聚痰饮结气死血疼虫之类，其脉愈弱，或结或迟或伏，甚则重按全无，浑似脏腑皆虚者，是为气血阻滞而然，实假脉也。其有娠妇而脉愈弱者，亦此理也。皆当先泻后补，或补泻兼施。若细审诸症皆虚而脉忽数大倍常，甚至重按有力，全似白虎汤症之脉者，此乃脾肾之真气发越，残灯复明之象也。当与症实脉虚之理反得之，若误用泻药立毙矣。此皆舍脉从症之治也。如五夺之症脉当微弱，与症相应。不知健壮者，虽夺而犹未虚，或本邪未清，或复染他疾，其脉数大有力，此非亡阳之脉，仍当以实症实脉治之也。又有健壮者，而忽暗中大亏，虽形体未减，而真元顿伤，脉忽小弱，或豁大空虚，若审得其情，虽兼他症，亦当以补益为先。若为形体所诱，误投泻剂立毙矣。此皆舍症从脉之治也。凡此不胜枚举，是知脉症少有不符，其中必有大故，须细心面壁，而得之可也。

论先泻后补先补后泻与补多泻少泻少补多补泻各半以及屡补屡下之法第五十一  ***************************
病有先泻后补，先补后泻，与补多泻少，泻少补多，补泻各半，以及屡补屡下之法者，虽皆虚实夹杂之症，然治法实有一定之理。若差之毫釐，亦失之千里矣。若其人素有旧疾羸弱者，又忽新得实症，法当先泻后补，何也？盖羸弱者，久虚之症，气血已定，虽不复振，亦不复虚，若果虚无底止，又安能至今存乎？是知骤补无益于久虚，徒助新邪为虐耳。若其人骤然大虚，未几新染实症，法当先补后泻，何也？盖初虚之际，气血未定，犹可因补而复振，亦可因泻而尽倾。若遽用泻剂，则几微未定之元气，将见一铲而尽。又安能冀其鼓荡新邪而出耶？此即五夺不可泻，与补正则邪自去之理也。其有补多泻少，泻少补多，以及补泻各半，屡补屡下之法者，皆在此二法中，临症自可跃然而得，不必复赘。

论文字之医与经历之医不同第五十二  ***************************
文字之医用药多补，经历之医用药多泻。文字之医严于纪律，经历之医精乎心法。文字之医见功迟，经历之医见功速。文字之医精乎论理，经历之医精乎识症。文字之医过于迂，经历之医过于霸。然皆功罪各半焉。若二医兼之，再能通乎权宜，灵其机变，则万举万当矣。

论忙医之误第五十三  ***************************
庸医误人，固不足言。有等大行之医，或如时疫、疟、痢、痘、疹、感冒大行，医者应接不暇，不细辨其本质虚弱，或病已将虚，或兼旧疾，而徒以三指一按，以了故事，概投以达原饮、清脾饮、芍药汤、升麻葛根汤、麻黄汤、桂枝汤、小柴胡汤之类，恐虚弱之人，不能任此一剂也。虽最忙时，须一一再三斟酌，即万中一错，于心午夜能安乎？予亦素有粗率之病，故于药室座右，自撰二语云「此间正好种德，箇中不厌精思」以自警。

论小儿用药当预为补计第五十四  ***************************
夫老人血气枯搞，得病易致变虚，人所共知。至于小儿，专门幼科，以为纯阳之体，且多痰滞，合成丸散，百无一补，甚则杂以巴霜、牵牛之类，始终以之。殊不知小儿血气未充，柔脆之极，最易变虚，较老人更甚也。虚症用补，固不待言，至于一切实症，亦当预为补计。纵有馀邪未清，即当补泻兼施。若直待补期方补，恐有措手不及之患矣。至于痘疹，有始终不用温补者，另有专门，不在此论。

论月季花当通经天竹实当补肾第五十五  ***************************
花之月月能开者，受阳气全也。色赤入血，刺破血，香散血，月季花当为血中气药。凡血瘀经闭者，用之必有神效，为其有月月红之义也。但质薄而力必微，且香入脾，必佐以下走血药，方能有效。草木之隆冬不凋者，受阴气全也。凡子皆入肾。天竹隆冬不调，其实当与女贞相似，至冬始赤，具阴中有阳之体，又当与枸杞相似，但质味俱薄，其力较微女贞、枸杞也。按天竹喜浇人溺与咸菜卤，其入肾可知矣。此二说，《本草》未载，予以肤见测之，不识有当物理否？


卷下  ——————————————————————————————————————————————————————————————————————————————————————————

钱妇储方兴病疫饮冷过度合案第一  ***************************
伤寒与时疫下利，皆用寒凉之药，未见有用温热而愈者。钱妇廿五岁疫兼感寒，饮冷水太多，遂日夜泻五六遍，大小腹皆痛，痛甚则汗出腹有水声，头痛，午后恶寒，右脉小数无力，左脉无力更甚，以疫邪未出募原之脉原小，加以饮冷过度，则脉愈伏矣，舌白胎，渴饮，先以五苓散去桂加木香、草果一帖，痛除泻止，表终不解，继以小柴胡汤二帖而愈。仲景云：「伤寒医下之，续得下利清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤。」此因表未解而妄下，以致下利清穀不止，但里重于表，故先以四逆汤救其里，待里清便既调，表犹不解而身疼痛，仍以桂枝汤解其表也。兹症虽未误下，以多饮冷而下利，与寒药攻下何异？但未至清穀不止，且兼疫症，桂在所忌，故以五苓去桂加木香、草果，而不用四逆汤也。意谓痛甚则汗出而表必解，究竟不解者，一以痛出之汗，里气闭结，终不若自汗调畅，而上下表里俱解，一以痛止初汗，止解外缚，而疫邪犹未能溃，故仍以小柴胡汤以达之。彼系太阳，故用桂枝汤，此系少阳兼疫，故用小柴胡汤，只取仲景救里救表之意，而不用其方也。又储方兴廿四岁，同时病疫，多食连渣生藕，且未禁食，致腹痛甚，汗出不时，但未至泻，予以二陈、槟榔、草果、厚朴一帖，痛止，复自汗而愈。钱妇兼感寒，故痛止汗出，而犹用小柴胡汤以解未尽之缚，兼以达疫。方兴单系疫症，故痛一止而邪即外溃，不必用药解表，而自汗出愈也。此二症若认为协热下利，而投以寒凉之剂，则殆矣。

梁妇康子疫症合案第二  ***************************
先见之明，固为医人美处，然终不若如镜之照物，随见而有，毫无意必之为尽善也。梁妇廿馀岁，生产半月，夫患疫，即日夜服劳，夫方愈，便卧疫。一医见腹泻口渴，于止泻药中，加黄连一钱，滞与疫俱闭，愈甚。复延予治，见其面黄体弱，又兼产后劳碌，定属虚症，但胃口痛满欲呕，夜间恶寒无汗，此少阳风寒夹滞不出，而兼时疫也。脉在虚实之间，舌无胎，思热饮，以小柴胡汤合达原饮一帖，下稀粪四五遍，觉少快又进一帖，恶寒止，汗渐出，但腹胀满终不愈，前方加枳、桔、青皮、熟军一帖，觉下一物，愈大半，又小其制一帖，全愈。服药四帖，共行廿余遍，并未用补收功，康僧子年二十，未娶，素无疾，同时染疫，脉弱，舌润黄影，膈间微痞，予舍脉从症，以大柴胡汤微下之。至七日自汗，舌黄退，身仍热，不安静，身现隐隐红疹，脉愈弱，予思内外俱通，脉当出而愈小者，真虚脉也。身热疹现者，虚火炎也。再视小便已如象牙色，予令速进稀粥渐愈。若断以先见，则梁妇决当虚，而康子决当实矣。孰知反是？是知无意无必，方为尽善之道也。按：二症喜年少故痊，梁妇未有不虚者，但虚少实多，因年少，犹能当消伐之药，实去而虚症未现，故愈。康子虚多实少，故灾去而虚症即现，因年少，未至虚脱，幸辨之早，速进稀粥救之。二症若系老人，则亡阳而死矣。

虎氏母子疫症合案第三  ***************************
感寒与时疫下症，为下其火，以承一线之阴气，故名承气汤，非下其矢也。故赵氏曰：「今时之医，其意专与糟粕作对。」吕晚村从而讥之曰：「此名矢医也。」虽然，若胃中无积滞之人，可一下而痊，若村野之人，与多郁妇女，胃中原有宿积，并膏粱之人，胃中素有痰火，兼之外邪入内，与疫邪内发，火气坚缚，非一下所能解也。子治虎氏母子疫症，屡用大承气下之不解，舌虽黄胎，润而薄，所下皆稀粪，又不合重用硝黄，予意乃素积难开，非硝黄症也。各下以木香槟榔丸四五钱，宿积始去，胃中始快。盖木香槟榔丸内有牵牛，故能散结若此。仲景书，下禁丸药者，为下其火，当以硝黄涤荡也。此症滞重火轻，以汤易丸，有何不可乎？

康华之感寒一案第四  ***************************
康华之深秋感寒，首即呕吐，继而乾呕数声，出黏涎一口，自用发表清里药一帖，汗后不解，至七朝方延予治。予诊右脉小数而弱，左脉差强，寒热往来，胃口微胀，身热无汗，少渴，舌白胎，予以小柴胡汤加枳、桔、蒌仁一帖，恶寒止，馀症不减。前方加二苓、泽泻亦不效。去二苓、泽泻，加熟军、青皮、槟榔，服时暂快，药过如旧。亦下稀焦粪，因素无结粪故也。且又不合硝黄，予意乃善饮之人，胃中素有胶痰，非汤药所能下。初系瓜蒂散症，此时已不可吐，以滚痰丸三四钱，下胶物四遍，遂脉出，呕止，汗出而愈。按：呕家有发表利水和解攻下之不同，然攻下系汤剂，此症若泥古法，直待舌胎黄燥，方以硝黄涤荡，反成九死一生之症矣。此与前案相似，多一呕，彼滞多，此痰多耳。

周开周妻疫症一案第五  ***************************
《温疫论》有屡下用大黄至十二两者，予于周开周妻验之。其人年十九，未生育，体健，兼之胃有宿积，下后半日，舌复乾燥，又以承气汤下之。一医委之而去，余因年少，体健，舌乾，故放胆屡下之。共计用生熟大黄五六两，芒硝将一两，佐以花粉、芩、连、膏、母、蒌仁、枳、朴、青、槟等甚伙，热犹不退复发痧，又发颐，犹出厚脓，收口甚速而愈，其脉不复记矣。

缪丰城疟转感寒一案第六  ***************************
表侄缪丰城，夏月疟转感寒，服他医药数帖，不效。余诊六脉皆弱，舌黄燥胎，中一线已黑，犹寒热往来，时有谵语，胃脘不硬不疼，余以舌胎为凭，且年少，体键，未娶，舍脉从症，以大柴胡汤下之。所下薄粪二次，蛔数条而已，症犹不退。因脉下后仍小，不合白虎汤，以小柴胡汤加犀、连等，疟渐转轻。但疟来时，舌犹乾燥，共食西瓜五六十枚，凡服凉药与西瓜，则汗出，先自额鼻微汗，每日汗渐下出一次，十馀天，方汗至足而愈。此症想因误服麻桂，以致津液乾枯，症变阳明，而少阳疟邪终不出也。病愈后，诊脉如前，方知乃先天弱脉也。

曹僧患疫得歇止脉一案第七  ***************************
曹僧五十馀岁，患疫，诊得歇止脉，然非死症，予细思背后有一大瘤，气血为此阻滞之故，用药得痊。今已十馀年，其僧尚在也。

堂兄与谦疫后变痢不治一案第八  ***************************
与谦堂兄时疫将十日，人事清明，脉弱无神，忽滞下如红脓，腥臭不堪，是知脏腑已坏也，数日而卒。

朱笠葊感寒一案第九  ***************************
朱笠葊感寒，屡用发表清里药不愈，脉乍大乍小，数而无力，谵语，舌黄燥，遗尿，大便秘，欲饮滚热茶。时予初习医，因脉虚热饮，不敢再进寒凉消伐之剂，远延两名医，一与以连理汤，一与以六君子汤，愈剧。后不服药，止频饮松萝热茶，数日后渐觉清明，自主以承气汤，下胶粪一遍，遂渐愈。是知脉虚者，屡用发表，中气虚也。思热饮者，滞化为痰，中气弱，不能利痰，故借汤之暖以运荡之也。遗尿者，心移热于小肠也。标虽虚而本却实，故现舌胎干黄，仍归攻下而愈也。

潘国彩疫症一案第十  ***************************
潘国彩时疫，脉实大舌青紫，时呃逆，思饮滚热茶，素善饮，目珠忽微黄，予用发表清里药，有汗不解，盖七日自汗症也。彼欲急效，延远来一医视之。彼认为杂症发黄，遂用姜、桂、耆、术、茵陈、半夏、黄连等，且劝频进饮食，以致谵妄拈鬚，舌强不语，延朱笠葊、江有声皆未至，复延予视。撬开齿缝，水始得下，数日前，舌有微胎擦去，故视舌虽干而无胎，又曾胃口饱闷，以滚痰丸下过，因舌乾无胎，又曾下过，不敢用承气汤，惟以石膏、滑石频煎与之，以冀自汗。次日头汗至颈而还，仍与前药。又次日汗方出透，则所延之医皆至矣。里症尚未解，议与半夏泻心汤，去参、枣加熟军，微下一遍，改用清凉药数帖而愈。因未大下，后廿馀日不大便，服润药与蜜导皆不效，复饮熟军、元明粉而愈。是知朱笠葊之下症定于舌，潘国彩之下症定于脉耳。噫，微矣哉！余思此二实症皆喜热饮者，因胃家原有痞结故也。得热则开，得冷则愈结，故如是耳。五泻心汤，皆乾姜合芩、连，其意可见。朱笠葊胃有旧疾，潘国彩呃逆不休，皆痞结症也。笠葊痰滞俱有，故舌黄燥，国彩素无积聚，止有痰饮碍其升降。书云：「中多痰饮，则舌胎微。」以痰饮微胎，先曾擦去，故舌虽干而无胎。至于舌色青紫，想因气结不行，以致血亦凝滞欤？

秀峰僧疫症一案第十一  ***************************
秀峰僧染疫，舌厚黄胎，不谵语，胸膈痞满，脉弱。予舍脉从症，用承气汤下之而愈。须知此脉，非先天弱脉，即为痞满所伏。且知舌厚黄胎，亦有不谵语者。

王东晹疫症一案第十二  ***************************
族兄东晹，善饮体健，染疫脉弱，胸膈痞满，舌黄润。予舍脉从症，用小承气汤屡下之。共用生熟大黄约二两馀，石膏一斤，枳、朴数两，雪水数钵，至八日忽发战，思冷饮。家人惟执以热茶催汗，故头汗而止。然渐愈后食复，亦八日发战得头汗而解，外凉而内热不除，复以大承气下宿垢甚多而愈，忽热传肺，咳嗽不止，用麦冬一味愈。予闻江有声言：「八日自汗，症多不稳。」仲景云：「头汗剂颈而还当发疽。」由此症观之，则二言皆不足信矣。

陈双顶疫症发斑一案第十三  ***************************
陈双顶时疫发斑，论脉则浮而无力，当补当表，论症则人事不明，舌黄燥，当下。然有假脉，而无假燥黄舌也。其脉所以如此者，乃脏气被伏不能行于腑，惟腑气犹能往来，故现此象耳。以承气汤下之而愈。按：斑症有发表，和解，攻下，双解，温补之不同，当以里症为凭，不可执定「下则斑陷」一说也。凡病内症皆重于表，不独斑症为然，如看银色面底可假，而夹口断不可欺也。

吴妇感寒一案第十四  ***************************
吴妇忽腹大痛大泻，医投以消滞行气之品，愈甚。予诊脉浮数，且兼表症，知为太阳阳明合病也。但仲景止云「下利」，并未言「痛」，然症与书，每每不能恰合，当以意消息得之。仍投以葛根汤，汗出而愈。

丁赤晨疫症一案第十五  ***************************
疫症非比感寒。感寒汗后不愈，则有白虎汤，白虎汤不愈，渐转三承气汤，或桃仁承气汤。疫症至七日，内邪外溃，轻者得汗立解，身凉渴止，重者虽汗不愈，必有下症。其下症有三：轻者，胃脘微硬微渴，舌黄影，不思食，以小承气汤小其制生熟军微利之。重者，舌胎黄燥，腹满痛，谵语，饮冷，二便不通，脉沉数有力，乃大承气汤症，此下症之明著者。其有下症隐微者，不易明也。前虎氏母子、康华之、朱笠葊、潘国彩，皆言之矣。至于丁赤晨病疫，汗后不愈，舌无胎，微有润黑影，脉微数无力，不大渴，腹不满痛，二便如常，予用清法治之，不愈。远延一医至，认为虚症，治以香砂六君子汤加炮姜，服下亦不骤剧，数帖后，愈觉不宁，辞去，复延予视。时已半月，细细审问，云腹中如有物状，小便甚疼。予思疫症岂可热补？谬不待言，但下症不明，姑以清凉之药，加熟军以解药毒，因其腹中如有物状，少加枳、朴，服后遂下血块，方悟为蓄血症也。但不知本系血症，亦不知误投温热所致，兹后遂用导瘀理气凉血之品，渐加脾药下血半月，至末一次，下瘀血半钵，随晕绝，灌参汤二钱复苏，兹后并无血下，继以脾胃药收功。盖蓄血症有谵妄，如狂，喜忘，屎黑，小便利，发黄，腹硬痛，漱水不欲咽，脉沉结等症，此症小便反疼，馀症并无，实难辨也。若不细心体察，能免误乎？

丁继宽疫症一案第十六  ***************************
误医赤晨之医，医赤晨大郎继宽，不可没其功也。继宽同时染疫，汗后不解，脉较赤晨少健，浮沉著中，腹不硬痛，舌生灰色润胎。书云：「黑润胎，属虚寒。」从未有言灰色润胎，当用硝、黄者，予不敢下，亦不敢补，惟用清法，俟其变症。彼以大承气汤下之，下后胎少退，热少止，仍不思食，两日不下，灰胎腹生，又下之，所下皆胶滞之物，如此下五六次方愈。此症此脉此治法，彼云亦未经过，乃出心裁。予始服其才识，后见误医赤晨，又窃怪其粗庸。虽然，辨继宽症易、辨赤晨症难也。继宽年方二十，未娶，酒量食量皆佳，非实症而何？赤晨年已五十，劳心焦思，八口待食，敢作实症治乎？是知此二症，脉症皆不可凭，惟以意消息得之。医之为道难矣！

王益贞痰疟不治一案第十七  ***************************
重侄益贞，年将五十，患痰疟，时咳胶痰甚多，有一结气，上则咳甚，而胸胁无病，下则咳止，胸胁不快，呃逆不时，舌厚灰色润胎，予治以清痰下气解表之药，渐愈。因多食经宿酥油烧饼，遂复，馀只消导，不敢攻下，终未愈。转荐朱笠葊治之，亦不效，终毙。须知此亦系下症，与继宽大同小异，二人之舌无异者，皆善饮酒。想痰滞之胎，非燥屎之胎？书云：「黑胎属虚寒。」此症终未遇，纵有此症，必黑而薄，决不灰而厚也。然赤晨蓄血症，舌胎又何得黑影乎？噫，微矣哉！

缪子尚母感寒一案第十八  ***************************
缪子尚母年七十，夏月感寒。予视时，已过七日矣。微渴，思热饮，二便如常，舌白胎，厚如积粉，清晨犹恶寒，少阳症也。右脉胜于左，里症重于表也。以大柴胡汤加熟军微下之。服至三帖，恶寒止，四帖，内热止，共行稀粪六遍，表里俱解而愈。感寒白胎，原系少阳症，但未见如此之厚。《温疫论》云：「邪在募原，当舌见白胎。邪重者，胎如积粉。」岂重疫而兼感寒者耶？若然，则年老之人，何能延至十数日尚愈乎？若云积滞之胎，则胸膈并不硬痛。噫，此所以难辨矣！

徐芝三舌黑胎一案第十九  ***************************
伤寒时疫舌胎黄者，胃实可下。燥者，胃将干，急下之。黑者，胃已烂，不可治。姨兄徐芝三，屡食角黍，复感寒舌胎黑而厚，光如京墨，然不燥犹能伸缩，脉滑数有力，人事清楚。论舌则不可治，论脉与人事则可治，遂以白虎汤合小承气汤治之，少顷自汗，继以大便而愈。胃既不烂，舌何以黑？妙在黑而光，且不燥，故胃未烂耳。此又舌胎之一奇也。细忆所验诸舌胎，或白，或黄，或黑，或灰色但厚者，皆系实症。稀而流者，虽实亦虚症也。润以茶水，虽干而能伸缩者可治，不能伸缩者，不可治也。舌乾下后津液不生者，亦死症也。虽然，于不可把握之中，而实亦有把握之机在焉。若非阅历深久，何能知此？

渔人六月感寒用麻桂一案第二十  ***************************
予昔餬口海澨，时六月，渔船往海取鱼，适雷雨大作，渔人皆著单衣，感寒者十中八九，予舍时从症，尽以麻黄汤加减发汗，有周姓粗知医道，窃议之。见人人尽愈，诘予曰：「六月用麻桂，有本乎？」予曰：「医者，意也。仲景必因病立方，岂随时定剂？有是病，便服是方，焉可执乎？盖汪洋万里，雷雨大作，寒气不异冬月，况著单衣，感寒为何如哉？故予尽以麻黄汤加减取汗而愈者，意也。得其意，即本也。若必事事亲见，方为有本，则日亦不足矣。」

张妇感寒一案第二十一  ***************************
前有下症当以舌胎为凭之论，兹又有舌胎不足为凭之验矣。张妇春初感寒，表未解，一医用三黄石膏汤四五帖，转增危困，至十二朝，方延予视。左脉甚弱，右脉少强，皆微数无力，舌乾无胎无刺，全似津液不生之虚干舌，按胃口微痛，不按则不能，三日前曾食饭一碗，病初泻下数行，问其病情，耳聋不知。若以脉与舌断之，症属不治。然年少素无他疾，不当有此虚症，且神情不乱，予舍脉舌而断之以理，以小柴胡合小承气汤与之。未愈，转治于蒋天邑。天邑以予方加倍，一服全愈。前潘国彩有此舌而下愈者，乃膏粱善饮之人，必有痰饮，故有此舌也。此乃藜藿之妇，痰饮何来？想因过服凉药，凝伏太甚，火气不能上达于舌耳。彼脉大而有力者，因误服热药，此脉小而无力者，因误服凉药，然外有寒热之殊，其内伏火则一，故皆脉数舌乾，攻下而愈也。

蒋星弁仆人时疫一案第二十二  ***************************
蒋星弁仆人，廿馀岁，仲秋患疫，一医始以麻黄汤发汗，终无汗，一医数下之，皆稀粪，不愈，予视时，已过经矣。肚皮黏腹，谵语，口渴，舌无胎，脉虚数，屡服清火药，小便已白，而馀症不解，但脐下筑筑动气，失气甚臭，大肠必有结粪也。以大承气汤小其制，下结粪数十枚，继自汗而愈。此症舌无胎，小便已白，脉小数无力，肚皮黏腹，全似虚症，惟谵语，失气甚臭，无汗，脐下跳动，是为下症。《内经》「脐下动气，不可汗下」之语，不可泥也。

缪端生感寒兼积痰一案第二十三  ***************************
缪端生年五十馀，季秋初旬感寒，自以三合汤解表，遂时时汗出，脉不数，重按全无，舌微白，微渴，人事清楚，失气不臭，但胃口饱闷，咳吐胶痰，旧有头痛症，痛作无时，汗出则愈，然已过经，外感全无，乃痰厥头疼也。痰厥时，则经络壅塞，汗出，则经络少通而痰下，故愈。予因年高，且脉症皆虚，虽胃口饱闷，不敢用承气汤，以平胃、二陈，加枳、桔、蒌仁、射干、熟大黄与之。数帖咳止，而饱闷如常，大便不通，加玄明粉，二帖，亦不通。改用滚痰丸四钱，下白物阔二指，长二指者两块，又服三钱，下痰滞甚多，但小便清晨仍赤，时欲昏去，恐虚脱，只得令进稀粥，然不大饿，大便复半月不通，腹中攻注，始终失气不臭，导以蜜箭二条，出结粪十数枚，仍用熟大黄、槟榔、枳壳、玄明粉等，连服二帖，再导蜜箭，方下薄粪。腹中攻注终不清，复零进滚痰丸两许，下厚痰数碗，胃中尚有硬处，然痰无尽攻之理，以六君子汤合三子养亲汤，重加花粉，直服至小便白，方用归芍六君子汤调理。平时皆有微汗，至十一月二十五日冬至，时已卧床八十天矣。于二十二日，忽大汗，三昼夜不止，至冬至日方止，浑身俱发青点，大小不一，复延余视。予问食量并内症何如？彼云一宿可食七顿，每顿食粥二小碗，馀症并无。予答不必服药，亦不必往视，当自愈，后果俱结薄痂而愈。此因正气已充，兼之天地一阳之气来复，而平时因痰壅滞之物自出，即前汗出头痛则愈之义也。共约用生熟军三两，元明粉一两，滚痰丸三两，下数十行，去胶痰结粪一大盆。此症脉症皆虚，惟胃口饱闷，腹中攻痛为实，总缘痰症多怪症怪脉也。然痰症每多人事不明，而此反清楚，久病大汗不止为亡阳，而此却发斑，青斑为胃烂，而此反属病愈，种种奥理，则又非浅识所能解矣！

钱守国妻虚疫一案第二十四  ***************************
钱守国妻病疫，服他医药数帖不效，余视虽年少体壮，诊脉甚弱，日夜泻数次，舌无胎，不大思饮，时微汗，胃不硬痛，余以补中益气汤，当归换白芍，数帖而愈。若谓温疫无补法，则杀人矣。

梁母虚疫一案第二十五  ***************************
梁宏九令堂，母死染疫脉数而弱，寸口带促，予与以清暑药，不效。复延一老医时疫者，以为温疫无补法，大剂白虎汤与之，烦躁更甚。后延吴克宪先生，先以附子连理汤救其失，次以参、耆、术、草、麦冬、五味而愈。

何四兄虚感寒一案第二十六  ***************************
何四兄冬月感寒，六脉微弱，舌净，不渴，不饥，小便微黄而清，胃无痞满，微喘而嗽，虚症也。前医尚有药二帖，令服尽再诊视。予取视之，乃清肺平胃发散之品，若服尽，则难救治矣。予用补中益气汤，因过服凉药，少加姜、桂以救其失，二帖而愈。

王禹训内人虚疫不治一案第二十七  ***************************
王禹训内人，母死染疫，脉大鼓指，予以温疫药治之，后忽脉变小弱，人事不清，舌上卷，七日而逝。以上数症观之，凡内伤复感时疫者，虽脉促，脉鼓指，犹未可遽断为实症也。是知脉促与鼓指者，非真也。假也。缘脉道不能体会故也。可不慎哉，可不惧哉？

丁圬者虚疫不治一案第二十八  ***************************
丁圬者，初夏染疫，予视时，已经八天。无汗，脉小数无力，胃先不宽，医已下过，大小腹皆软，舌胎黄润而薄，虽饮冷不多，多痰，齿缝出血不上，然人事清明，舌能伸缩而语，虽虚非死症也。予怜其贫，送以六味地黄汤加牛膝、郁金、贝母、麦冬之方。前医以为不然，仍投以三黄、石膏、犀角之剂，数帖而毙。

先兄虚感寒不治一案第二十九  ***************************
先兄痢初愈感寒，脉小数而弱，时恶寒热，微汗，予以为虚。时予初业医，不敢专，请他医兼视。先兄适饮番瓜汤，医视舌黄误认为胎，惟以无参小柴胡汤，反覆治之而毙。死之时，遗言清明，医方悔为虚症也。哀哉！

予与内子虚疫合案第三十  ***************************
予夫妇辛巳岁，母方逝，即同染疫，一医与予以发汗药，衣被皆湿，病毫不退，脉浮数无力。予素有阴虚失血症，口渐出血微渴，予令诸生多饮天水茶，与溺频饮之。渐次清明，因久不大便，不思食，然无下症，一医以滚痰丸，取结粪数枚而思食。又一医与内子小柴胡汤一帖，即稀粪不禁，不省人事。复延吴天谕诊视，予言素有脾虚症，随与补中益气汤而愈。是知凡病当因人而施，先固其本，不可专治标病也。

徐明子虚感寒不治一案第三十一  ***************************
徐明子，素有弱疾，大肉瘦尽，复感寒，舌黄胎，薄而流转，如荷珠状，脉数而弱，口渴，予不敢治，他医治之终毙。是知黄胎亦有虚症者。

十三总族媳虚感寒不治一案第三十二  ***************************
十三总族媳感寒，四日汗愈。会大风雨，垣颓，复感寒至八日，方延予视。舌白乾胎而短，谵语，唇裂，口内全无津液，不渴，胸下微痛而软，四五日不大便，小便尚有，左脉欲绝，右脉豁大，予思舌乾当黄当渴，今反白而不思饮者，气虚液藁也。舌燥谵语，脉当沉数，反豁大者，亡阳之渐也。唇裂者，亦虚火泛溢也。虽小便尚有，本属虚症，无实火，不得以此断为可治之症。种种虚症，虽四五日不大便，胃口微痛，敢下乎？纵欲治之，亦系生脉散。凡遇贫而且愚之人，不可令其服参。予令被另延高明，不二日而卒。

姚尔玉郎虎墩南庄一人虚疫合案第三十三  ***************************
姚尔玉郎十二岁，疫兼感寒，予视时，已半月矣。脉虚数，与大柴胡汤而愈。越三日，食糖复，迟数天，大汗如雨，剂腰而还，遂不语，角弓反张，眼瞒红云，然舌燥胎皆化血水而出，内出润舌，予投以滋阴药一帖，继饮雪水而毙。虎墩南庄一人病疫，舌胎浮起，内出润舌，但脉不应指，言语不明，辞未用药，越一日卒。须知此二症皆可治，生脉散症也。凡外感时疫舌乾而死者，不可治，以其阴阳皆绝也。舌润而死者，皆可治，以其阴气犹存，尚可以配补阳之药，皆医失补之过也。此症一不语，一语不明者，补气不足也。一角弓反张者，气血不运也。舌胎既浮，润舌已出，邪火渐消，津液渐生，但脉弱而元气不足无接济之力，苏而不苏故复死也。若服以生脉散之类，自可阳生阴长，而渐至气血周运，清明思食矣。

朱笠葊大令爱三令爱产后咳嗽合案第三十四  ***************************
朱笠葊大令爱，向年冬月生产，产难之极，遂咳嗽不食，商之于予。予谓产难气血大虚，虚火炎上，故令咳嗽不止，非温补不可。笠葊少进参、耆，觉效，遂大温补而愈。从此气血亏损，至今十载未孕。今岁三令爱，仲秋发疟，以常山截住，愈一日即产，产后觉热，肩手露睡一夜，小腹微痛，服导瘀药一帖，痛止，三日即起行，动作如故，饮食频进，至六七朝，忽身大热，思饮，咳吐胶痰，寒热往来，渐至耳聋谵语，时笠葊在海陵，延予诊视。左脉浮数无力，右脉沉细，似乎孤阳上僭之脉，然气势不馁，面不红，醒睡皆无汗，胃胀欲呕，明系疟邪未清，兼以复感微寒，仍入少阳，又兼饮食频进，虽产后，实阳疟也。热则揭去衣被，故无汗而加重。左脉浮数者，症本少阳也。重按无力，并右脉沉细者。为痰滞所伏也。咳吐胶痰者，肝胃二经实火，上冲于肺也。当以清脾饮加枳、桔、熟军治之。伊翁、夫、伯皆知医道，闻予言愕然，另请江有声视之。有声与予同见，然所用亦甘寒之品，不效。予云：「若先生避议，则瞑眩之剂，终无人用矣。」遂立加减小柴胡汤而去。午后脸忽微红，乃柴胡之力，伊等以为孤阳将越，惊慌怨怒。自是疟门之药，毫不敢用。越数日，舌胎乾黑，擦去旋生，方悟予言不谬，复延予治。予以小承气汤熟军用二钱，加枳、桔、蒌仁、贝母、麦冬，二帖去结粪宿垢甚多，继以四物汤，加贝母、麦冬、桔梗、橘红二帖，熟睡大汗而解。后饮食不禁，舌胎仍黑，时已满月，伊夫以前方加玄明粉五分下之而愈。又食复，时笠葊已回，又以熟军下之而愈。二症俱系产后咳嗽，虚实天壤矣。

韩妇产后一案第三十五  ***************************
韩妇生产极难，数日后，因酷暑，少饮西瓜水，一医用附、桂、耆、术，反增呃逆，而时晕绝，一医投清暑甘寒之品，而身大热。予诊脉甚弱，细揣病情，胃中又有积滞，是脉固当弱，然亦因滞伏所致，今以附、桂与耆、术同用，热留上焦，自助痰滞暑气为虐以增呃逆，而时晕绝耳。后医以为过服热药，而投以清凉矫弊，殊不知产难而复饮冷，下焦虚寒已极，而复用清凉之药，上焦虽宜，而渐至下焦，下焦愈冷，孤阳逼上，而身大热，势必脉转浮数，顷刻飞越而死矣。予投以附、桂、姜、吴，群队下走大热之药，不使少留胃中，更少加槟榔、木香，以其下气如奔马也。二味虽气分下药，然入血药中，亦能下达血分。且槟榔少许，只破胃中滞气，不致诛伐无过。服药后，下宿滞二遍，减去槟榔、木香，加二陈、耆、术共三帖，全愈。观二医之方，似觉清通于予，然彼不效，而予反效者，予中肯故也。

陈良友妻郭育材婢俱三月堕胎合案第三十六  ***************************
陈良友妻，每三月堕胎。兹堕双胎，信老妪言，以胎焙灰酒调服，可永不堕，不令人知，知则不灵，故家人医生，皆不知也。予诊脉大有力，以为胃有积滞，因产后，不敢大克伐，微与消导，不效。及更请吴克宪先生兼治，始言此事。兹后方敢大胆克伐。盖最补有毒之物，兼以双胎之多，济以火煅酒下，其热可知。因痰火不能遽清，年馀方愈。郭育材婢，因疟堕胎，亦三月。盖三月堕胎，不致大虚，且疟未止，下敢遽补，惟以小柴胡汤，兼四物汤加减治之，不效。后朱体云以附、桂而愈。是知此二症，皆三月堕胎，一虚一实，相悬天壤？予斯时医学尚未老炼，成功他人，言之汗颜滋甚矣。

朱帝简妻与内子生产合案第三十七  ***************************
朱帝简妻将产，血下不止，心烦乱，无紧阵。予令且服独参汤一钱。彼信庸医稳婆之语，恐补住胎与瘀血，止与三分，心烦乱少止，告予止饮三分之故，予急令服完，彼又止与三分，血止，又告以前故，予又急令服完，少顷紧阵至，而胎下矣。因其贫甚后未补益，竟成羸疾，数年而卒。噫！向使不敢用参，命在顷刻，安望数年乎？此症若执定芎归汤加人参则血亦不能止，妙在独用人参以生气固血，血止气壮，而胎下矣。予内子生第五胎，时已久患脾泻，紧阵不至，大汗已出，预以圆二斤浓熬尽饮之，汗止而胎下矣。后君瑞兄媳，恶露不下，用木香、槟榔、枳壳、玄明、肉桂、大黄，破气破血以行之。此胎不下，一用独参汤生气固血，一用圆汤壮气运血以达生之。是皆有至理存焉耳？

缪妇堕胎一案第三十八  ***************************
妇人科以四物汤为通套之药，随症加减治之，称家传而贵妥当，殊不知其不然也。缪妇怀孕两月，值太姑去世，悲泣过度，遂致饮食不进，胎坠痛，予以调脾理气消痰之品治之，年幼不遵调摄，又时著气恼，故不效。往母家就医，医惟治以四物汤兼保胎之药，饮食愈减，血渐下，小腹坠痛愈甚，复回延予诊视。脾胃之脉弱极，然胃口壅塞作呕，以香砂六君子汤，加枳、桔开提之。二帖思食，减去枳、桔又二帖，饮食大进，下焦痛止，而血块反下，继下一物，大如鹅卵，内如蛋白状，是知胎已久坏，因胃气痞结，以致下焦气亦不通，故坠痛不下，服此药，得胃气运行，而瘀血死胎，有不与之俱下乎？若再服四物保胎等药，予不知其变为何症也。

王有成妻产后恶露不下一案第三十九  ***************************
族弟有成妇，产后小腹痛，脉症皆虚，贫不能用参，予以桂、附、黑姜、元胡、吴萸、牛膝等加耆、术与之。人见此方争议之。有成信之不疑，一帖而痊。

王君瑞媳产后恶露上冲及孙妇疫症堕胎合案第四十  ***************************
族兄君瑞大媳，产后恶露不下，予始用暖下焦散瘀血药，不效。继而恶露上冲，呕痛不食，予视脉体皆实，问其饭量，可食升米，胃中必有宿滞，气闭不通，以致下焦之气吸而不行，瘀血因之不下矣。遂与槟榔、青皮、枳壳、木香、肉桂、元胡、桃仁等，加以九蒸大黄，二便俱下恶物，臭不可闻者而愈。又孙妇甚健，疫症堕胎，恶露不下，参以下症，亦以熟军下之而愈。此兼时疫，又有少别。虽然，使未阅张子和书，敢斗胆若此乎？一医闻予言，以为此法可常行，遇一产后恶寒发热，竟与寒凉发散之剂几至立毙，予与朱笠葊用参、附、姜、桂而愈。噫！若见解少有未透，此法可轻试乎？

缪僧外感后及予疟后不思食合案第四十一  ***************************
感寒时疫，人只知其愈后早食之害，而不知其迟食之误。缪僧感寒，医妄下，过损胃气全不思食，予视脉症皆虚，自言口渴身热，实不渴不热也。此乃中气浮越。再视小便已白，令与薄粥，渐思食而愈。予昔患疟，饿损胃气，全不思食，但觉胃中作犯，强食稀粥则犯止，兹后作犯，便知其为饥也。如此数日，终不思食，乃以虾、米、猪油、葱、醋作粥食，方引开胃气，觉饿。此二症，若待饿香方食，则至死不饿矣。

赵公著徐氏子阴症合案第四十二  ***************************
仲景云：「少阴脉沉，小便白。」予治赵公著、徐氏子二症，俱内中阴寒之症，少腹痛，痛甚则汗出，此一定无疑之症。馀症则一泻而鼻衄、口渴、舌有白胎，一不泻、不渴，而唇皮裂卷，至于脉皆浮数，小便皆黄，俱用附、桂、吴萸、黑姜、元胡、牛膝、乳、没而愈。此乃下焦阴寒逼火于上，故见此脉。小便黄者，二人原有此旧疾。凡寒症久郁不散，皆变为火。然此处非比他处，虽有寒火夹杂，仍当用热药以散之，是又不可概以脉浮数，小便黄，鼻衄，唇裂，谓非少阴症也。

蒋子和赵公著徐氏子脉症类白虎汤合案第四十三  ***************************
类白虎汤症者，误服白虎汤立毙。辨之之法，虽渴而喜热饮且少，舌无胎，纵有系白胎，小便清白，脉数大无方。然孰知其有不然者。蒋子和先生吐血将危，予诊其脉数大，重按有力，及赵公著、徐氏子直中阴症，脉皆如之。且唇焦鼻衄，小便黄赤，是脉症皆难辨矣。若不细心体察，能免毫釐千里之误乎？

贲大成久嗽一案第四十四  ***************************
鹤岑贲先生诘予曰：「予男振，咳嗽数载，始而先生以散表愈，继而屡发。先生或仍以散表愈，或以理气下痰愈，或以清肺愈，或以补肾愈，或以补脾愈，或以交心肾愈，或以补肺敛肺愈，然屡愈屡发，终不尽愈。今春往雉皋，张加民先生谓左脉小于右，断为肝郁所致，君以白芍三钱，始而大效，及至家久服，又不见效，敢问何说也？」予曰：「令郎之恙，得自夏月当风洗浴，故始以散表而愈，愈后不善调摄，以致屡发屡愈。日久肺窍不清，已结窠囊，发则痰喘气急，俟服药多帖，痰消大半，则病愈大半矣。然痰根盘踞，如疮生管，不能尽去，窠囊渐渐积满，则又发矣。然无外感内伤致咳之由，则亦不发，其发之之由，又非一言可尽者。肺为娇脏，不容毫发，受寒咳，受热咳，饮冷咳，饮大热咳，又为五脏华盖，凡五脏六腑之水火浊气上干于肺者，皆致咳，故《内经》有五脏六腑之咳，咳则周身之气血上奔，最难遽止，咳为进少出多，吊动肾气，最易变虚，故致咳之由最多，而治咳之方鲜效也。令郎或仍受风寒而发者，故仍以散表愈。痰积既久，堵塞肺窍，喘急闷绝，忽然骤发，命在顷刻者，故以理气下痰愈。肺始受寒，久则变热，发时微寒既经表散，惟热独存，故以清肺愈。然肺为肾母，母虚不能生子，子虚令母益虚，金水不能相生，其咳愈甚，虚则补其子，故以补肾愈。但清肺补肾之剂，久服伤脾泥膈，饮食减少，脾为肺母，土虚不能制水，水泛为痰而更咳，虚则补其母，故以补脾愈。有读书作文，用心大过，致夜不寐，心肾下交，或梦遗相火上炎而咳者，故以交心肾愈。久发不止，肺气虚耗，故以补肺敛肺愈。寒士境遇，往往拂意，易动肝怒，故张先生又以抑肝愈。设若嗜菸酒炙爆，房色过度，势必又以涤荡中宫，或以独参汤、鹿茸丸、黑铅丹、八味丸等而愈也。既有痰根在肺，则凡所以致咳者，皆足以助之，故用药有如此转变也。张先生之方，不过一时偶中，至于病情变迁，窠痰复出，又不效矣。至言左脉小于右，断为肝虚，若然，则为肝之阳虚，何得又用白芍而效乎？还知是右大于左，为肺家本病，痰火久嗽，宜于酸寒，故奏效耳。若洞明此理则对症用药，无不获效。若执一隅之见，一时之方，故有始效而继不效，若再强进，则疾痼而难救矣。欲愈之法，必须外避风寒暑湿，内戒七情六慾，视世事如浮云，降心如藁木寒灰，纵发亦稀而且轻，渐渐窠囊消落，再以丸药培其根本，日久自然全愈。若不遵调摄，专恃药饵，或医者见闻不博，博而不化，化而不神，吾未见能全愈也。先生以为然否？」

孙伯魁咳嗽一案第四十五  ***************************
圬者孙伯魁，岁廿余，体素健，伤风咳嗽将一月，忽痰喘，卧床不食，脉微数而弱，予舍脉从症，治以消风驱痰之品，二帖，呕痰甚多，然馀症不减，脉亦如前，予思风邪宿痰俱去，脉当出而症当减，今仍如前者，真虚症也。遂以六君子汤加归、芍、龙眼肉与之。喘嗽渐止而思食，四帖全愈。问其平日，过饥则汗出而颤，其中虚可知。勿谓少年藜藿之人，无外感虚症也。

贲大成久嗽继案第四十六  ***************************
大成贲世兄，咳嗽二年，时发时止，发时气道阻塞，喘急不堪，服散风降气下痰润肺药数帖，咳去痰五六粉盒，方气平渐愈。今发未经一昼夜，服前药八帖，间有加参、耆者，毫不见效，伊父鹤岑先生，医技已穷，商之于予。予诊左脉甚弱，右脉沉而有神，非死症，然手足冰冷，汗时出，痰只出一盒，余不能出，满腹痞塞，予思脾胃强，则五脏之气皆强，脾胃弱，则五脏之气皆弱，况脾为肺母，未有胃气充足旋转，而肺气终不行者，以香砂六君子汤，木香易沉香，砂仁易白蔻与之。服下果效，即减去白蔻，恐肺中伏火继出，仍加以旋花、桔梗、贝母、蒌仁、杏仁等，再以他药转换收功。须知此症，胃气虽不大实，亦不大虚，但不充足，不能激发肺窍之壅塞耳。故一帖肺气少输，前方即为之加减矣。

丁妻积聚一案第四十七  ***************************
丁妻五十馀岁，素有胃疾，忽然厥倒，上腹饱胀，二便不通，脉沉迟有力，予用消伐药，多加槟榔，则气下坠，阴孔挺出，小便愈闭，槟榔换桔梗，则下焦少宽，而大腹饱胀如鼓，以槟榔丸合滚痰丸四钱，再以汤药催之，下积滞五六遍，则脉有时数大矣，为其痞结少开，伏火少出也。然久积之症，非一朝所能去，正气亦非一朝所能复，若再用刻伐，则正气愈亏，滞愈难去，将必变为中满而后已。当用半补半消，或屡补屡下，殿以纯补之剂，日久自然全愈。丁姓逞才妄议，见予继用补泻兼施，谓理相矛盾，予置不辨辞去。后更他医，用药阿其所好，至今一载未起。附此以见积聚之症，而有阴孔挺出，二便不通，腹胀如鼓之奇者。

缪姓积聚一案第四十八  ***************************
今世之谈医者。皆云贱霸而贵王，珠不知王道不当，流而为迂，用霸得当，正所以全王也，非霸也，权也。试问孔子夹谷之会，而以司马随之。权乎？霸乎？医明此义，方可称为王道。不然，乃宋襄之愚，安得谓之王乎？缪姓胃患积聚，六七载矣。发则数月方愈，系膏粱善饮之人，积滞半化胶痰，不必言矣。旧岁疾发，数月不愈，一医以为久病无实，惟执「补正而邪自去」一语，所投皆温补之剂。予往视，见其形肉已瘦，信乎当补，然脉重按滑数，舌厚黄胎，二便不通，此症当以参汤下滚痰丸。但久服温补，取先补后泻之义，两日陆续单进滚痰丸四钱，止泻两遍，遂觉胃快。前医复至，谮予大伤元气，速进补剂，遂补而痊。医家病家，盛传予过，予置不辨。试问从前数月皆补，何不愈乎？何以知予泻后不善补乎？今岁复发，彼医仍补数月，予往视，脉仍滑数有力，舌黄且黑，然大肉已尽，较上岁更惫矣。予不觉为之泪下，虽欲仍进滚痰丸，不能救矣。噫，可慨也夫！

彭彧卿内人结气一案第四十九  ***************************
彭或卿内人，腹中旧有结气，或上或下，上则不食，下则小腹坠痛，时食粥一月矣。右脉数大，如外感状，左脉少可，皆重按无力，细审并无外感。经云：「沉而无力为气。」此脉反浮数，乃中气大虚，兼以结气上攻之故，与以香砂六君子汤大效，饮食渐进。然结气终不愈，后加吴萸、芜荑而愈。

朱道人血淋一案第五十  ***************************
朱道人年六十馀，患淋，遍服利水药不效。予思年高气弱，不能运化，兼以暑热故尔，遂以补中益气汤，加牛膝、车前、赤苓、泽泻等，一服，随出瘀血半碗。先时人己皆不知其为血淋也，及见出血，道士张伯传，以为予药所致，归罪于予。予云用补药下血，此系佳兆。彼以为不然，令道人回家调治，恐死累己。未半月康强如故而至矣。

杨母暴吐一案第五十一  ***************************
杨寿明令堂，年将九旬，素健，忽暴吐，脉滑数有力，治以消导清凉而愈。是知有病则病受之，不可因年高而遂废消导一法也。但中病则止，不必尽剂耳。

王大使酒疸不治一案第五十二  ***************************
虎墩大使王尔玉，年将四十，患酒疸，饮食减少，形容瘦削，六脉沉小。彼云本系六阴脉，予谓无论本脉病脉，皆当以补脾胃为主，而兼以清痰，理气导湿热为治，但此药功缓，彼因上司远调河工，复延一医，纯用寒凉退疸之药。至家予往视，自谓黄已退，病已愈。予见形容羸瘦，精神短少，脾胃必更伤矣。未旬日，果一中而卒。

予吐血兼脾泻一案第五十三  ***************************
予于三十二岁，吐血复发，时又有茶积作泻，服地黄汤则泻甚，服耆、术则吐血不止，脾肾兼治，则俱难速效，思以京墨浓蘑，冲滚汤泡炒米食，二病顿愈。

予身亲历诸病服药之案第五十四  ***************************
予前云：「正气实者，无症是虚；正气虚者，无症是实。」此语非臆说，乃予身亲历诸症而验之也。患疫，饮童便愈。出痘，服六味地黄汤愈。患疟与痢，服补中益气汤愈。伤食，服香砂六君子汤愈。牙疼，服八味地黄汤愈。疸黄，以枯蒜煨肉食愈。结肠，多饮豆腐浆愈。疟后不饥。以美味煮粥食而饥。然禀赋如予，乃百中一二也。

陈辅廷子少腹痛一案第五十五  ***************************
痢疾之痛在少腹，以其大小肠俱在少腹也。木匠陈辅廷子，孟秋少腹忽痛，一盐商乃廪膳生，书方送人。人意其医道必通，求方者众。予偶见方内有附、桂、炮姜，问其症，乃云少腹痛，某以为阴寒，故发此单，予思盛暑而服大热之药，若少有不真，则杀人于俄顷矣。予为亲视，乃痢疾将发而未出，遂用导滞汤一帖，血痢乃出，后以痢药收功。盖医道贵明理、博学、阅症，三者缺一不可。儒者固明理矣，奈少博学阅症何。又有痢疾已发而小腹痛，大腹更有未变痢之食滞而作痛者，又当以导滞汤加桔梗、厚朴、青皮治之。外此更有大小肠痈，并少腹冤热诸症，皆不可用热药。医道岂可轻视哉。

周自西佃者痢疾一案第五十六  ***************************
周自西佃者，岁卅余，瘦而健，滞下半月馀。一医以为形瘦久痢，自当补涩，遂转增逼迫，求治于予。诊脉滑数有力，犹能徒步十里而至，虽久痢未虚，不但兜涩肠中未清之痢，胃中尚有积滞未下，仍以消导攻下，竟未继补而愈。

缪姓寒疝兼痰火一案第五十七  ***************************
缪姓体素健，六脉纯阳，膏粱善饮，素多痰火，年五十，得寒疝症，今已十馀载矣。偶触微邪即发，有一年数发者，有一月数发者，发则寒热往来，脉愈大而痰愈甚，渴饮，疝肿痛，或牵引腰痛，予每以小柴胡汤，加青皮、槟榔、花粉，一帖汗出渴止而愈，今岁复发，适予他往，医等惟清痰火，不兼解表降气，以年老再娶，腰痛认为肾虚，加以补肾之药，数帖后，经络愈滞，腰疼不能展转，予还视之，仍治以平日所用之药，但因日久，外邪已散，少用柴胡，只取入肝，不取解表，加威灵仙一钱，豁痰散结，腰疼遂减大半，馀症俱减，然此药不敢再服，只得以平和药调之，两月始愈。愈后诘予以理，予曰：「夫易于外感者属表虚，腰痛属肾虚，年老属虚，晚年再娶属虚，久病属虚，时发属虚，膏粱善饮多虚，七者谁不知之？至于似虚而实实，则又不易明矣。盖人之元气充塞乎一身，周流无间，若有一处之结，则必有一处之不充矣。小肠膀胱太阳经，主一身之表，故外感先从此经见症，既有疝结膀胱之内，则气自不充乎膀胱之外，故最易外感也。此虽表虚，因结而致，非真虚症也。邪既感乎膀胱之外，则膀胱之内，疝气愈结而痛，内外勾结不散，且久积之疝，寒变为火，兼以表热，则中宫痰火相引愈炽，故脉愈大，痰愈多而渴饮。若不用小柴胡汤以解表，花粉以化热痰，青皮、槟榔降气下痰，而兼下破疝结，何能得愈乎？邪感太阳而用柴胡入肝者何？书云：『疝乃受病于肝，而见病于肾。』此肾字当作小肠膀胱经言，故取柴胡入肝透胆而治其本，则膀胱之邪，不攻自解矣。其腰痛乃膀胱经本症，为风寒把持而然，痰袭于腰，亦致腰痛，足下腰疼，须知二症皆有，岂可补乎？古方治腰痛，以威灵仙煨猪腰食之，今屡妄补其肾，予又何复辅以猪肾哉？日久之病，而一帖顿愈大半者以此，足下其知之乎？」

予大小腹气痛一案第五十八  ***************************
夫痢疾之疼，为久积黏滞大肠，气亦为之阻滞，然正气终伸，久积必去，剥肠而下，痛难忍也。孰知暂有之滞先在于胃，胃气阻滞而疼，继而下至大肠，则大肠之气亦为阻滞而疼，即伤寒阳明症绕脐疼之义也。不可以其在少腹而误认为阴寒之症。予于癸卯初夏，过饥，饱食蚕豆，以致气闭于胃，至半夜方疼，清晨连服平胃快气药二帖，皆呕去，绝无宿食，继而下至大肠，则小腹痛甚，不能展转，高语咳嗽皆不能，下以槟榔丸二钱。然所下皆薄粪，又非伤寒阳明症绕脐疼之硬粪可比。岂予年老气弱，虽稀粪而气亦为之阻滞欤？数行而愈。

次亡儿久泻一案第五十九  ***************************
次亡儿久泻，不肯服药，贫不能用参，以莲肉去心炒脆，同炒米磨粉，白糖滚水调服，数次饱食而愈。

童天立幼时久泻一案第六十  ***************************
久泻不止，而用八味地黄汤者，前人言之矣。为其久泻亡阴，而于补阴药中，加以附、桂，水中补火以生脾土，茯苓、泽泻以利小便，且茯苓、山药，亦能补脾，萸肉酸收，即白芍治泻之理而性温，济以地黄、丹皮之甘寒，自能补脾阴而奏效也。至于六味地黄汤治泻，从未之闻。童天立十二三岁时，久泻不止，脉浮数，无温补之理，予用六味地黄汤四帖而愈。盖久泻亡阴，而童子纯阳，不必用附、桂而亦能奏效也。

内人脾泻兼气痛一案第六十一  ***************************
内人素有脾泻气痛二病，只可补脾行气，虽年久，不可用涩剂，涩则气愈结而痛。其痛居大小腹无常，治以香砂六君子汤，加以白芍补脾阴，芜荑散久积之气，肉桂、附子、吴萸、炮姜，大补脾肾之火，以生土，须七八帖方能奏效。虽酷暑，亦以是治之。数十年来皆如是，是知有是病，便用是药，不可因时改剂也。

康圣功孙痘症一案第六十二  ***************************
康圣功孙，五六岁出痘，一医以熟军首下二次。盖赤岸痘医，皆宗《救偏琐言》，首用大黄下者强半。四朝延予视，色淡形扁，不渴，神安，身微热，腹软微胀，虚症也。恐用温补不信，令换请一医兼视，来医虽云虚症，所开之方，首写生地，予止之。令再请缪平远兼视，平远意与予同，以补中益气汤加减，始终以之，并未涉一凉血之药。灌浆时，犹忽作泻，时朱笠葊至，加以木香、鹿胶，黄耆用至五钱始愈。是知痘症始泻后补者，十中六七。始终有泻无补者，十中二三。始终有补无泻者，百中三四也。岂可概以通套法治之乎？

王弘仁痘泻一案第六十三  ***************************
族侄弘仁出痘，余不知其初症若何，至十二朝忽大泻，日夜百馀行，所下皆黏滞之物，如白痢状，头顶大半饱脓，余皆白壳，人皆以为必死，兹后竟未投药而愈。此因正气充足，脏腑不致受伤，反能传送毒邪而出，是知十二朝之变泻，与七八朝之变泻，大不同矣。

予痘症一案第六十四  ***************************
予十五岁，即得吐血梦遗症，至十九岁始出痘。蒋子和先生云：「此痘幸无毒，若有毒，服解毒药必毙。使无劳症，可不药而痊。但肾水亏损，不能制痘火，若梦遗吐血一发，则难措手矣。」遂以六味地黄汤，加麦冬，始终以之。至灌浆时，犹梦遗二次，加人参五分，二帖浆饱。至于结痂，止头面硬疤，余皆软痂，痂落带白，腿肉麻者数年，至于手足，软皮撕起，剔出乾血如臭鳖形，竟未化而愈。由此饮食咸少，形肉消瘦，终身羸弱不振。予思此症，服芩、连、犀、羚，则苦寒伤肾而死，服升、葛、荆、防，则下元愈虚而死，服保元汤，则阳愈胜阴愈亏而死，不服此药，则梦遗吐血必发，终死。噫，微先生孰能至此？

大亡儿痘症一案第六十五  ***************************
痘书以面白娇嫩者为皮薄，属虚。红黑者为皮厚，属实。殊不知白而娇嫩者，有似于薄，其间亦有体健者？红而黑者，有似于厚，其间亦有体弱者，不可概论也？予大亡儿出痘，体甚健，皮白娇嫩，始而腹痛作泻，医以为皮薄，不敢大泻，聊用清凉之药，至六朝即补，参、耆才进，面浆忽停，后面抓破血出，医方悟为实症，然已无救矣。此医曾阅《救偏琐言》而不能用，何哉？

次亡儿痘症一案第六十六  ***************************
次亡儿出痘，体甚弱，犯气虚毒胜，医始以熟军下之。予曰：「此儿体弱，当超期用补。」医曰：「从未有未见起浆之势，而遽补者。」又以熟军下之。自是遂努泻不止，至七朝方用参五分，见热势忽起，又以寒药与之，至十一朝而毙。死之时，皮肉抓去，止有脂水而无脓血，其虚可知。此医曾读《痘疹正觉》，何得偏执《救偏琐言》耶？前医不信《救偏琐言》而误补，此医执定《救偏琐言》而误攻，是皆不能用书，而为书所用之过也。

吴小儿天花不治一案第六十七  ***************************
夫感寒下症，当用生大黄，以其舌乾粪结，津液乾枯，更佐以芒硝软坚，惟恐下之不速。若结之不坚者，又当减去芒硝。下症再缓者，又当以生熟军并用之，若夫痘症下法，舌不干，粪不大结，下之立通，不必速下。且痘伏毒，非一下所能尽。又多毒产阳位。若以生军大泻不止，肠胃空虚，若伏毒再出，何能更下？且阳位之毒，终不能去。正取酒蒸多次，将巅顶之火，尽从二便而出。如伏毒再出，更可二三下之。盖酒蒸则能破瘀宣动，使毒火散而瘀血破，诚妙药也。吴儿半周出痘，初看时，稀朗明润，笑容可掬，似无痛苦内症。但前害，耳未痊，至三朝右耳忽发，头面皆肿，浑身痘俱没下。一医下以生军一钱五分，泻后痘出，继而脓出肿消。然从此水声漉漉，大泻不止，至六朝左耳又发，痘又没下，然已大泻三昼夜，不敢再下，至七朝而毙。当时若以熟军缓缓二三下之，则巅顶之火俱去，何致左耳又发而毙乎？盖《本草》大黄条下云：「生用则遗高热之病。」于此可征余言不谬矣。

虎墩痘儿瘗而复甦一案第六十八  ***************************
痘儿系虚症死者，则气血耗尽，无再生之理。若实症死者，瘗土则火毒尽解，犹有复生之机。余居虎墩时，有一痘儿死瘗道旁，其所经宿数，则予忘之矣。一行道者闻其啼声，开土取负而去。此予所亲见者。是知瘗于空野而复甦，苏而复死者，不知其几矣。凡痘儿实症死者，可瘗之家中，身上少加细末凉土，多恐压窒气道，但露口鼻，上以薄板覆之，板上再加凉土，信宿不苏，方可举瘗郊野。此案虽无补于医，然而恻隐之心，有所不忍，倘能以此传告，得救一儿，则胜造七级浮图矣。

吴瘸子之子疳泻目翳缪继祖疳疾目翳合案第六十九  ***************************
虎墩下团吴瘸子之子，七八岁，久泻，面黄身瘦，双目生蓝翳。一医谓疳火，令合芦荟丸，需银数星，其人甚贫，无资配药，就视于予。予意当温补脾胃，升清降浊，遂以补中益气汤，去当归加白芍、赤茯、泽泻、木香，四帖，泻止翳退。若服芦荟丸，不但翳不能退，则大命随之而倾矣。表重侄缪继祖七岁，时发虫疾，左目生蓝翳，腹不泻，但痛，不思食，形体如常，予只攻积去虫，以治翳本，补剂寒剂皆不用，以香砂平胃散，加芜荑、雷丸、使君肉、五穀虫、槟榔等，一帖而痛止，去蛔数条，即思食，目翳渐消。予前云：「凡一病皆有虚实两端。」，于此可见矣。

仲恭玉三郎痘后目翳一案第七十  ***************************
仲恭玉三郎，痘后目翳将百日，方延予视，不肯服药，非数帖所能奏效，余尽去难服之药，纯用甘寒及味淡者，如二冬、生地、银花、甘菊、穀精、木贼、荆芥、夜明砂、甘草、羚角、当归、蒺藜、蝉蜕、丹皮、芙蓉叶之类，熬膏，以蜜浓收之。一取味甘肯服，一取汁厚易于奏效，待儿时时服之。未二旬，翳全消矣。

萧友桐目翳一案第七十一  ***************************
星士萧友桐，已损一目，一目又生新翳，系风热外障，微红不肿，予惟以驱风散翳之品发之。又恐时值夏月，其人年逾五十，发散太过，表里俱虚，所关非小。奈贫不能服参，以生耆、生术佐之，只使以酒芩一味，即生地亦不用，点以大辛热之药。予始允以十帖见效，不意服至七帖，已见微光，十五帖，翳全消矣。

贲大成幼子雀盲眼一案第七十二  ***************************
贲大成幼子五六岁，夏月久雨，垣颓被压，忽目夜盲不睹灯月，且风痰有声。凡有损伤，不论何处，积血必流肝家，今被压而兼以风痰阻塞肺窍，是肝与肺，痰血互相壅滞也。肝属于阴，开窍于目，故至阴分不明。予用川芎、赤芍、归尾、桃仁、红花、熟军、夜明砂、穿山甲、大贝、橘红、前胡、杏仁，四帖而愈。

次亡儿黄水疮一案第七十三  ***************************
次亡儿生数月，面患黄水疮，脂流处即害，遍治外科药不痊，予思解毒散瘀者，莫如大黄与紫花地丁，以二物煎浓汁，新笔蘸扫之。旋干旋扫，应手而愈。

家舅母胃痛并附陈相文治二胃痛合案第七十四  ***************************
雉皋陈相文，言在盱眙县行医，有卖枣子客人，体甚健，色事后，多食面饼冷羊肉，满腹胀痛，甚剧，众医以常例治之，不效。陈用巴豆丸八钱始愈。又治一胃痛症，已一月矣，用黄连三钱而愈。予以为谬言。家舅母年八十四，今岁胃疼复发，舌黄干，不能语，脉迟有力，诸表兄弟，以为年老，不许用瞑眩之剂，予只得用香、砂、二陈、炒栀、枳、朴，熟军一钱半，人参八分，毫不见效。复用木香一钱，炒栀三钱，吴萸八分，川连一钱半，元胡、半夏各二钱，青皮、枳实各一钱，服后三泻而痛止。脉转浮数，郁火伸矣。舌犹干强，不肯服药，频饮西瓜水而愈。然炒栀三钱，不减黄连钱半之力，方知陈言用黄连三钱不谬矣。此既不谬，而用巴豆丸八钱，又岂全谬耶？然未经目睹，终难轻用也。按：巴豆丸，我地之人，服五分为止。陈云盱眙之人，可服一钱半为止。山东之人，较强盱眙，此系山东之最健者，故能任此大剂也。

附汤万春治缪姓间疟一案第七十五  ***************************
缪姓患间疟，刚过三发，汤万春处以人参白虎汤合小柴胡汤，石膏用一两，黄芩三钱，知母、贝母各二钱，令露一宿，五更时与服。不意夜忽梦遗，缪畏药大寒不敢服。汤云：「各行各道，可服之无疑。」服后疟果止，而诸症皆安。当时若惧而不服，或改用温补，疟必复至而剧，虚而益虚，火而益火，变症百出，缠绵不已矣。是知乃「有故无殒」之理也。予服其胆壮而理透，故附之。

附王廷绚治二痘症合案第七十六  ***************************
王廷绚，乃老成痘医也。曾言治二痘症，俱系五岁儿。一舌黑，口裂，谵语，狂乱，点如胭脂水洒，先医下以巴豆丸，王用犀、连、紫草各三钱，石膏一斤，余加群药，四帖后犀、连、紫草各一钱，石膏半斤，余加群药，亦四帖，十二朝来浆，后用人参收功。一见点甚稀，手足俱冷，其点时现时没，吐瘀血一碗，始终以附子理中汤而愈。予意此二症，一生在曾服巴豆丸。盖痘舌黄，即罕见其生，况黑乎？须知黑者，乃巴豆丸，以火济火所致，非本来之黑，故可愈。一生在吐瘀血一碗。此儿原有蓄血，故身弱，既蓄血能与痘毒併发，则中气虽虚未甚，况瘀血一去，正气立复，好血渐生，再兼痘稀毒微，故愈也。

附岳丈一笠上人治雉皋陈绵祚目疾一案第七十七  ***************************
雉皋陈绵祚，目有旧疾，复感风寒而发，众医以为素有积火，所用皆寒凉之药，毛窍愈闭，郁火愈甚，头目痛不可忍。家岳先吹以㗜鼻散，痛犹不止。此日属甲，又不可灸头目，遂令寻火酒药二丸研碎，和葱白捣汁敷之，其痛立止。此古书所未载，乃出心裁，洵奇想也。世人治目，惟知用极寒之药，而孰知用极热之药之理哉？

缪姓痢疾一案第七十八  ***************************
世医动以虚寒二字连说，谓虚而即继之以寒，温补不效，辛热随之，在他症，此法或有不可用者，惟在痢疾，用导滞、芍药等汤，七日不效，即当温补，温补不效，即当继以姜桂，此古人言之谆谆，实有至理，不可移易，而孰知有不尽然者？缪姓季秋患痢，甚剧，五色皆有，胃饱闷，不食，呕痰，身热，脉浮数，医先未用柴胡，而遽投以导滞、芍药等汤，重用生大黄，不效。所更之医，皆模稜之药，至一月后，痢虽渐减，终不霍然，延予视之。其少阳之邪，虽经屡下，犹未深入肠胃，身渐恶寒，将转疟矣。而脉滑数，犹不大虚，予以补中益气汤，倍柴胡，去当归，加白芍、木香、半夏、赤茯苓、泽泻、猪苓，二帖，疟痢皆止，但内热复作，仍思冷饮，以前方去木香、半夏，减柴胡，重用生白芍，又二帖，诸症皆愈。盖因少阳之邪，未从表散，郁火至今犹在，虽虚而仍兼以火，故凉补则效，而热补则他症复起也。若执以久痢当用姜、桂，宁不败事乎？


附录  ——————————————————————————————————————————————————————————————————————————————————————————

重梓《伤寒论翼》序  ***************************
夫宝物之显晦，各有其时，如荆山之玉，丰城之剑，沉埋日久，当其时至，必有卞和起不平之鸣，虽两刖不辞，称屈而争，雷焕俯求丰城令，入狱起沉而出，遂令举世共知为宝，以成不朽之名。矧夫拯救苍生夭折之书，而为人世之真宝者，又岂能终晦而不显哉？《伤寒》一书，出之仲景，乃上天垂悯苍生，特简渊鉴圣医，拯生民之夭折，宜如日之丽天，健运不息，何其越世，即泯焉无传乎？晋之叔和，得之口授，参恭以己撰，谬引经文，著为序例，有误后人，遂有千古鱼目混珠之叹，赖后贤方中行、喻嘉言、程郊倩、柯韵伯等，卓识过人，削伪存真，而韵伯更觉天资颖拔，所著《伤寒论翼》，将仲景之条，浑化而论，讲一法即以众法比类而推讲之，论一方，亦以众方比类而推论之，遂觉仲景通身手眼，一时毕现，使读者无复胶柱鼓瑟之诮，洵仲景之大功臣也。宜其万古重明，不致再坠，何未几而枣梨蠹蚀，荡无复存，是宝物之显而复晦者也。近有崇川程绳玉先生，著《伤寒发明》一书，所遵是书，十之七八，断章分注，于各条之下，使人易明，亦善法也。但分而不合，未免反掩柯氏之心法，予于拙作《医权初编》中论之已详。新安罗东逸先生，集《古今明医经论证治汇粹》八卷，为医林中之至宝，今皆泯灭无传，惟此与《名医方论》二卷，予次第得之。噫！医道扫地久矣。继晦重明，此非其时耶？舍此八卷，其谁与归？兹皆梓以为倡，其馀六卷，必有同志君子，访集续梓以成全帙，大彰斯道于不朽，并使罗子之苦心，复见于今日也。若谓宝物之晦而当显则可，若以吾拟之卞和雷焕抱屈而争、起沉而出者，则是冒天功而蹈虚誉，则吾岂肯当哉？是为序。

重梓《古今名医方论》序  ***************************
古之创为医者，非立极大圣不能，其次则鸿儒宿学，念天下苍生，惟有拯救夭折为急务，故医道得以洞明造化之理，缘有不为良相，则为良医之说，为其在德不在利也。今之号为医者，其上智之士，志在读书干禄，致身华膴不屑屑于兹，中智之士，每改业学医，其才智可想见矣，甚有仅识之乎而文理全然不晓，亦滥竽于其间者，故有习医废人，与不服药得中医之诮，以其在利而不在德也。盖医之理，即经纶之理，治天下不明其道则荼毒者众，习医不明其道，则惨杀者多，又何以治天下以上智，习医以中智以下之人哉？设使圣天子加以赏罚，以衡文之法衡之，吾恐岐黄之徒，无孑遗矣。我朝新安罗东逸先生，集《古今明医经论证治汇粹》八卷，含英咀华，探奇摘锦，为医林中最上乘。观其「汇粹」二字，其微妙可想见一斑，宜其一灯远绍，永觉医人，奈何甫一世而即泯灭无传？此无他，为其义理奥妙，非浅人所能问津，以阳春白雪，而和之自寡，听其沦没，而不复问耳。无怪乎鄙俚浅近之书，户传家诵而不朽也。将谓叔和为古之太医，虽谬而亦真，东逸为今之韦布，虽真而亦谬耶，是皆中人以下之才识，而以成败论人也。医道可胜叹哉？若有奇杰之士，志在乎立德，而不在利禄之谋，以之习医而不能明乎道者，未之有也。是书予得二卷，一曰《伤寒论翼》，乃柯韵伯先生所著，予已序之矣，一曰《名医方论》，乃汇集古今医方之明论者，意在丝丝入扣，辨析微茫，最忌似是而非，毫釐千里，其文理畅茂，辞句雅驯，又其馀事耳。兹皆梓以倡世，欲天下同志之士，访集续梓以成全美，俾医者见之，知斯道之难，鼓勇精进，切劘淬砺，自可尽造乎？古儒医之流，功德与相业相参，尚何有习医废人，与不服药为得中医之诮也哉？是为序。

拟黜巫状  ***************************
为体仁赞化，黜邪崇正事，切思佛老之教，已属异端。而杀人之惨，流风之恶，未有如巫教之甚者也。巫教之甚行，又在于江海一带。盖此地之民，不学无术，易感于鬼祟神怪。藜藿者病多外感，必或寒或热，日轻夜重，甚则谵妄错乱，渠不审其病情所致，谬认邪祟，即先请巫跳神，名曰救患，巫者假冒诸神传体，甚有以东狱关圣自居者，罪不容诛，裸体蹈舞，捉刀登坛，叱吒咆哮，作恶神状，觊觎病家少觉温饱，便诳曰此灾星甚狠，神家难保，众悚叩恳坛下，准以烧猪，巫方许其生。盖烧猪则用二三四巫，有过关、跳阙、招魂、捉鬼、送瘟诸事，又有设物、吐纸、悬杯、舞刀、劚刀诸剧，以悦人观，彻夜为度，所费不赀，面每巫重得一两，轻得五钱。若病轻将退，适凑其巧，则归功于巫，若病重不应，不惮数数为之。有病不死，而值巫跳舞叱吒于榻前，魂魄惊散而死者。有汗方出，因噀冷法水复闭汗而死者。有因锣鼓喧阗，通夜不寐，水愈竭而火愈炽而死者。有因食跳神之酒肉而死者。皆巫杀之也。至终不能愈，方议延医，但此时财殚力痡，何能再延医治？即医延至，而病已入膏肓，虽神丹莫救，亦巫杀之也。反嗤之曰某跳神得生，某延医反死，殊不知跳神而愈者，病轻而日浅，延医而死者，病重而日深？又信卜神求签，巫预赂其解签者曰：神不准服药，但许作福。作福者，跳神之别名。噫！巫何黠而民何愚耶？此信巫下信医之所由来也。病者畏药之苦口，多不肯服，而乡灶之家，素不御酒肉，一则无钱，二则恐有乾餱失德之愆，一见患病者，便涎流莫禁，皆借救患之名，而醵分跳神，名曰斗保。每以十三人为期，以仿十三太保之谚云，可多而不可少，欢乎聚饮，必使酒无馀沥，肉无馀脔，云病方能脱体。有周姓者，伪病卧床，邻人遂醵分跳神，周令先与酒肉啖已，啖毕大噱而起。此予目击，是志在餔啜，假公济私，以所畏而值所好所悦，岂不情投意洽，遂成恶例不悛耶，此好巫不好医之所由起也。圣人以巫医并言者，借言有恒以警人，非以巫医并重也。况古之巫，诚以祷神，今之巫？妄以跳神，安可以此语并重巫医哉？今之不学者信巫，固无足论，问有学者。亦以此言傅会之，可哂也夫！盖医创自神农轩岐，立极大圣，继以伊尹、仓公、长桑公、皇甫谧、孙思邈、狄梁公等，代有传人，不可胜数，试问巫者创自何圣，继之何贤乎？呜呼，其亦不思而已矣。遂令江海一带，竟成鬼怪之俗，而巫觋之多，倍蓰于屠刿，天地以好生为德，圣贤以黜邪为任，巫术违天地而悖圣贤，蠢吾民而杀吾民，伤风败俗，陷溺人心，罪莫大焉？礼云：假于鬼神，时日卜筮以疑众，杀不以听！律云：师巫假降邪神，自号端公太保者绞。宪天心同天地，德并圣贤，立功立德，赞比体仁，舍此谁归？昔西门豹顷杀数巫而怪风除，女命得生，千古快心，伏望宪天大老爷，准敕该廉，遍示江海一带，谕以礼津，严行痛禁，限以时期，速令改业，即祈晴祷雨净狱，用此有何功验？并禁延巫之人，以罪巫之罪罪之。更令以延巫醵分而延医，亦可得以聚饮，使病者得其实助，又得疾病相扶持之谊，岂不胜彼猥举万万哉？如此，则恶俗化为礼义之乡，地狱改为天堂之境。然医师必先命地方耆士保举，再命老练通医考中，方许行医。不然，其风俗虽善于巫，而屠戮更甚于巫矣。上禀。
