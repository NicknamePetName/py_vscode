
石山医案刻序  ***************************
医之有案，其来远矣。若历代明医史传之所以载其施治之法，神妙之效，皆凿凿可考。至丹溪之朱，樱宁生之滑，其传皆出于名笔，动数千言莫之既，而于病之浅深，治之缓急，功之大小，昭然明甚，思欲起其人而不可得。吾郡祁之汪石山，儒医也。于《素问》则有补注，本草则有类钞，脉诊则有论著，运气则有提纲，外科及针灸等书则又俱有纂述，盖集古今诸名家之所长而为一大成也乎！其从事于医，殆四十馀载。凡病家之求治者，因脉制方，随投辄效。从游之士得于目击者，即手录之，以为成法。其邑西石墅陈桷氏，实石山高弟，以其所录者分为三卷，名曰《石山医案》，刻之梓以传。诣予终老楼属序之。夫病之见治于石山也，如饥者得食而充，渴者得饮而解，溺者得援之而登，颠危者得扶持之而安，盖医之王道也。使同生朱、滑之时，其抱负设施，与之同驱并驾，未可必其或后先也。后人视此，不亦犹法家之有断案也哉！引伸触类，延惠无穷，其为慈孝之助多矣！石山之传，撰于镜山，其未及载者，赖此以传，岂非后人之幸欤！石山名机，字省之，石山其号也。庸僭序之，以谂观者如此。
嘉靖辛卯年闰六月中浣休宁率口程曾序

石山先生像  ***************************
睹兹厥像，藐焉寒微。其容和粹，其貌清癯。心存仁术，志好儒书。颠已垂白，手不停披。平居不敢干名而犯义，交际不敢口是而心违。事求免于流俗，礼求合于先儒。谦约节俭，乐易疏愚，不求闻达，甘守穷庐。宁为礼屈，勿为势拘。不知我者谓我狂妄，其知我者谓我坦夷。噫！顾我所行，未必尽合于道也，然造次克念，惟求无愧于心欤！
上石山先生自赞

题辞  ***************************
试问林翁，何名何氏，细认来，都不似。好三分，似得石山居士。一种心苗，许多春意，却不逐，杏花飞去。听旁人，齐说是这林翁，卢扁再生今世。
上锦堂春　镜山李汛题
貌古心明，言和行固。咀英华以充日用之强，耻奔竟而却云霄之步。学以为己是图，医以济人为务。居穷不失其自然，处变弗愆于常所。以为一代之伟人，起四方之敬慕也。
休阳程文杰师周书于率溪书院
舜颜其齿，玉质丹唇。襟度吞云梦之泽，英迈盖苍梧之云。学足以溯河洛之趣，医足以逼岐黄之真。出入造化，弛张鬼神。栖情于烟霞泉石，却步于云路鹏程。激励之论，足以回狂澜于既倒；回天之术，曾以拯夭札于同仁。庙算神谟，余盖得之万一；生死肉骨，殆不知其几人。蓍蔡之德未艾，乔松之寿方臻。是盖卢扁之能契其妙，而岂摩诘之能状其亲也欤。
门人石墅陈桷惟宜拜题


卷之上  ——————————————————————————————————————————————————————————————————————————————————————————

营卫论  ***************************
丹溪论阳有馀阴不足，乃据理论人之禀赋也。盖天之日为阳，月为阴。人禀日之阳为身之阳而日不亏，禀月之阴为身之阴而月常缺。可见人身气常有馀，血常不足矣。故女人必须积养十四五年，血方足而经行，仅及三十馀年，血便衰而经断，阴之不足固可验矣。丹溪揭出而特论之，无非戒人保守阴气，不可妄耗损也。以人生天地间，营营于物，役役于事，未免久行伤筋，久立伤骨，久坐伤肾，久视伤神，久思伤意。凡此数伤，皆伤阴也。以难成易亏之阴，而日犯此数伤，欲其不夭枉也难矣。此丹溪所以立论垂戒于后也，非论治阴虚之病也。若遇有病气虚则补气，血虚则补血，未尝专主阴虚而论治。且治产后的属阴虚，丹溪则曰：「右脉不足，补气药多于补血药；左脉不足，补血药多于补气药」，丹溪固不专主于血矣。何世人昧此，多以阴常不足之说横于胸中，凡百诸病，一切主于阴虚，而于甘温助阳之药一毫不敢轻用，岂理也哉？虽然，丹溪谓气病补血，虽不中亦无害也；血病补气，则血愈虚散，是谓诛罚无过。此指辛热燥烈之剂而言，亦将以戒人用药，宁可失于不及，不可失于太过。盖血药属阴而柔，气药属阳而刚，苟或认病不真，宁可药用柔和，不可过于刚烈也。《书》曰「罪疑惟轻，功疑惟重」、本草曰「与其毒也宁善，与其多也宁少」之意，正相合也。虽然，血虚补气固为有害，气虚补血亦不可谓无害。吾见胃虚气弱，不能运行，血越上窍者，多用四物汤凉血之药，反致胸腹痞闷，饮食少进，上吐下泻，气喘呕血，去死不远，岂可谓无害耶？是以医者贵乎识病真耳。
或又曰：人禀天之阳为身之阳，则阳常有馀，无待于补，何方书尚有补阳之说？予曰：阳有馀者，指卫气也。卫气固无待于补。而营之气，亦谓之阳。此气或虚或盈。虚而不补，则气愈虚怯矣。经曰怯者著而成病是也。况人于日用之间，不免劳则气耗，悲则气消，恐则气下，怒则气上，思则气结，喜则气缓。凡此数伤，皆伤气也。以有涯之气，而日犯此数伤，欲其不虚难矣。虚而不补，气何由行？
或问：丹溪曰「人身之虚，皆阳虚也。若果阳虚，则暴绝死矣」，是阳无益于补也；又曰「气无补法，世俗之言也。气虚不补，何由而行」，是气又待于补也，何言之皆背戾耶？予曰：经云「卫气者，水穀之悍气也，慓疾不受诸邪，此则阳常有馀，无益于补者也。朱子曰「天之阳气，健行不息，故阁得地在中间，一息或停，地即陷矣」，与丹溪所谓阳虚则暴绝同一意也，此固然矣。使阴气若虚，则阳亦无所依附而飞越矣。故曰天依形，地附气。丹溪曰「阴先虚，而阳暴绝」，是知阳亦赖阴而有所依附也。此丹溪所以拳拳于补阴也。经曰「营气者，水穀之精气，入于脉内，与息数呼吸应」，此即所谓阴气不能无盈虚也，不能不待于补也，分而言之，卫气为阳，营气为阴。合而言之，营阴而不禀卫之阳，莫能营昼夜利关节矣。古人于营字下加一气字，可见卫固阳也，营亦阳也。故曰血之与气，异名而同类。补阳者，补营之阳；补阴者，补营之阴。又况各经分受，有气多血少者，有血多气少者。倘或为邪所中，而无损益，则藏府不平矣。此《内经》所以作，而医道所以兴也。譬如天之日月，皆在大气之中。分而言之，日为阳，月为阴。合而言之，月虽阴，而不禀日之阳，则不能光照而运行矣。故古人于阴字下加一气字，可见阳固此气，阴亦此气也。故曰阴中有阳，阳中有阴，阴阳同一气也，周子曰「阴阳一太极」是也。然此气有亏有盈，如月有圆有缺也。圣人裁成辅相，即医家用药损益之义也。是知人参黄耆补气，亦补营之气，补营之气即补营也，补营即补阴也，可见人身之虚皆阴虚也。经曰「阴不足者，补之以味」，参耆味甘，甘能生血，非补阴而何？又曰「阳不足者，温之以气」，参耆气温，又能补阳，故仲景曰气虚血弱，以人参补之，可见参耆不惟补阳，而亦补阴。东垣曰血脱益气，仲景曰阳生阴长，义本诸此。世谓参耆补阳不补阴，特未之考耳。
予谓天之阳气，包括宇宙之外，即《易》所谓「天行健」、《内经》所谓「大气举之者」是也。此气如何得虚，虚则不能蓄住地矣。天之阴，聚而成形者。形者，乃地之坤也。故曰天依形，地附气。可见人身之卫，即天之乾；人身之形，即地之坤。营运于藏府之内者，营气也，即天地中发生之气也。故以气质言，卫气为阳，形质为阴；以内外言，卫气护卫于外为阳，营气营养于内为阴。细而分之，营中亦自有阴阳焉，所谓一阴一阳，互为其根者是也。若执以营为卫配，而以营为纯阴，则孤阴不长，安得营养于藏府耶？经曰营为血，而血即水，朱子曰水质阴，而性本阳，可见营非纯阴矣。况气者，水之母。且天地间物有质者，不能无亏盈。既有质而亏盈，血中之气亦不免而亏盈矣。故丹溪以补阴为主，固为补营；东垣以补气为主，亦补营也，以营兼血气而然也。

答提学黄公如金所患书  ***************************
生朴樕小材，山林迂士。其于岐黄之书、卢扁之术，仅惟得其糠粃而已，升堂入室，诚有所未能也。兹蒙召置左右，以备顾问。夙夜只惧，惟恐弗堪。虽然，一得之愚，不敢不尽。是以忘其固陋，谨述以闻。古人所谓刍荛之言，狂夫之语，庶几或有可採者也。
伏惟天宽地容，海涵春育，人不求备，才不求全，片言有取，寸长必录。又且不作聪明，不大声色，靡恃其长，毋执其见，舍己从人，不知有彼此之别，使各得以纾其情也。用上敬下，相忘于势利之场，俾皆得以尽其辞也。是知所言或谬，殆必视如道旁苦李，唾而去之而已。必不索我于形骸之外，以言而见责焉！
然生侍侧有日，聆诲已久，因而察其受病之源，详其致病之因，不过心过于劳而已。何则？心为血主，而血又所以养心。血属阴而主静，惟静则可以生水，故曰静则生阴是也。苟或心过于劳，则主动而属阳矣。阳则火之象也，故曰动则生阳。丹溪亦曰诸动属火。动极火炽，阳亢阴微，血愈亏损，而心失所养矣。是以睡卧不宁，夜梦纷纭，职皆由于此也。经云主闭藏者，肾也。肾主相火，上繫于心。心既动劳，则相火随起，而热则流通矣。是以闭藏之肾，反暗流疏泻，而梦遗精滑之疾有所不能免矣。医书所谓情动于中，精淫于外是也。经云东方实，西方虚。心劳火动，则西方之金愈虚，而东方之木愈实。脾土得不为之伤乎？脾土既伤，是以上或为呕，下或为泻，中或为畏食之病，莫不层出而叠见矣。由是探本索元，其初固在于心，而支流余裔，不免延及它藏，而亦有所损也。又尝参之以脉。夫左寸，心脉所出也。或时而浮洪，或时而敛小，盖由心之劳逸不常，以致脉之大小无定。劳则心动而火炽，故脉为之浮洪而躁扰。逸则心安而气和，故脉为之敛小而恬静。所可喜者，肝肾二脉静而有常，久而不变，是知相火虽或有时而动，而势未致于燎原也。故今病未即瘳而终有可瘳之理，邪未即伏而终有可伏之机，尚复何虑之有？右手三部，肺、脾、命脉之所出也。亦或浮而稍洪，又或小而稍弱，良由火来侮肺，又乘于脾，遂延及命门，以致然耳。故曰火性躁扰强越，其燔灼之祸，无不著于物也。或时小而稍弱者，盖府藏之阴血阳气，未免为火暗伤而阴损。故火旺之时，脉来浮洪，而独见火象。及火静之后，则邪伏而虚见矣。脉之小而弱者，宁不基于此乎？
或曰：血为火销，吾固闻其说矣，而气当赖之以为助，何谓亦伤其阳乎？
经曰少火生气，壮火食气。夫少火固可以生气，而壮火，火之旺盛也，安得不食其气而损之乎？又曰热伤气。故暑月多致人无气以动，怠惰嗜卧。可见火之伤气，不待辨而明矣，又何疑之有哉？
生于是察其脉，切其病，反复精思，参互考证。所治之方，无出于八物汤之外也。或者专主四物滋阴，加黄柏、知母、玄参、生地之属以降火，此固一说也。未免寒伤胃气，而呕泻畏食之病莫能去矣。或者专主四君子以养阳，加温暖、消导、燥热之剂以助胃，此亦一理也。未免阳刚伤阴，而夜梦遗精之患不能除矣。求其万举万全，而无一偏之害者，还当以八物为主。一则可以养阴，而心火不致于太炽；一则可以养阳，而脾土不致于太伤。其他清金降火、安神固肾之药，又当因时月之宜，酌病之轻重，更相出入，递为佐使，庶得变通之妙。而免执中无权之诮矣。守此以治，而谓病之不痊，吾未之信也。
抑犹有说焉。夫人生气交之中，孰能无欲？
所谓欲者，非特色欲之欲，凡耳之于声，目之于色，鼻之于臭，口之于味，皆所谓欲也。周子曰欲动则情炽，炽从火，则火之炽可知矣。丹溪所谓诸动属火，其原盖出于此欤？故圣贤教人不曰窒欲，则曰寡欲，此善治乎火也。不此是务，而惟日以百忧感其心，万事劳其形，惟恃刀圭之剂，以求旦夕之功，是谓舍本而逐末，徇外以遗内也，岂自根自本之论哉？
今之所患，诚能内观以养神，存心以养性，则水可生，火可降，坎离交而地天泰矣，又何待于笼中物耶？且胃气者，清纯冲和之气也。凡药之气皆偏，非若五穀可常食也。苟不知此，而惟药之是耽，则胃气之存者几希矣。有志养生者，不可以不谨。
生既以症治之方，而详之于前；复以存养之要，而申之于后，无非致其叮咛忠爱之意也。伏乞高明议之，以订是否。

条答福建举人谢邦实所患书  ***************************
——所示大便多燥，而色赤褐，意燥赤亦热所为。
大便燥赤，固热所为，亦挟血虚。盖大肠属阳明燥金，血旺则便润，血少则便燥。且肾主大便，而亦属血也。由此论之，则血虚兼热为两尽矣。
——所示夜卧少宁，舌生黑胎，唇口焦燥，静养服药二三日，胎始退，不知降火去胎之药，更有何方法？唇舌焦乾，更何调理？
此项数病，皆生于心。何则？心主血脉，心血一亏，则阳热随起，故夜卧不宁、唇舌焦燥、黑胎之病，层出而叠见矣。且舌乃心之苗。心火亢极，故舌生黑胎。静养二三日而始退者，盖静养则阴生，阴生则阳伏矣。周子所以定之以中正仁义而主静者，良以此也。降火去胎、润唇滋燥之药，恐无出于四物，再加麦门冬、五味、黄柏、知母之属。
——所示目力亦短，五步之内，于人多不能识，直视天日，惟濛濛纷纷白花矣；白精血缕不断，睡醒反渍泪。
东垣云：能远视不能近视，气有馀血不足也；能近视不能远视，血有馀气不足也。今贵目既不能视远，又不能视近，此气血俱不足也。直视天日，惟见白花，白花乃肺之象。何则？肺为气主，属金而燥，肺金一虚，火来易侮，且天与日皆阳火也，虚金受侮于天日之阳火，故白花纷纷散漫而见于前矣。白精血缕不断，睡醒反渍泪者，属于肝火之动也，经云「肝热甚则出泪」是矣。所治之方，要当滋肾水以制火，保肺气以畏木，则眼中诸疾虽不期愈而自愈矣。然加减补阴丸正与病对，先生宜详审之。
——所示肾觉衰甚，不敢劳动，惟有患则腰足痠痛，或右肾痠疼，或久立、或劳皆然。意区区气病居多，故所患右体偏多，见须白眼赤，多自右为甚。
夫人之一身，气血周流。细而分之，则气属于右，血属于左。气属于右，则右体不免气旺而血劣也。且先生亦中年已后，血气日减，加之右体气旺血劣，宜乎腰足痠疼、右肾时痛、须白眼赤之症多见于右也。补肾药方，亦无出于加减补阴丸药，生当别楮以呈。
——所示劳倦时，小便旁射，散逆如丝，不得顺直。意皆气之不足、药之不专、劳而失养。然欤？
此条先生以为气之不足、药之不专、劳而失养之所致。以予观之，诚不出此三之外。但先生徒托诸空言，不见诸行事，是以病根不除，时作而时止矣。
——所示近来腰复微痛，坐久屈伸不便。右侧腰腿相接处，自环跳穴旁多痠痛。
夫腰者，肾之外候。盖由肾水衰虚于内，以致肾之外候或微痛，或屈伸不便，或环跳穴旁痠痛也。环跳虽属膀胱，膀胱亦肾之府，未有藏病而府不病也。
——示孤骨下间有火热，或升于右脚股，一团三指许，有时微热如灯照。
丹溪有曰，火自涌泉穴起者，乃火起于九泉也。孤骨须也属于膀胱，与肾相为表里，而又近于涌泉。即此观之，是亦肾水衰少，不足以制火，起于九泉之类也。此宜滋养肾水以制妄火，经云滋阴水以制阳光是也。

疫  ***************************
一人年弱冠时，房劳后忽洒洒恶寒，自汗发热，头背胃脘皆痛，唇赤、舌强、呕吐，眼胞青色。医投补中益气，午后谵语，恶热，小便长。初日脉皆细弱而数，次日脉则浮弦而数，医以手按脐下痛。议欲下之，遣书来问。
予曰：疫也。疫兼两感，内伤重，外感轻耳。脐下痛者，肾水亏也。若用利药，是杀之也。古人云疫有补、有降、有散，兹宜合补降二法以治。别清暑益气汤，除苍术、泽泻、五味，加生地、黄芩、石膏，服十馀帖而安。

疟  ***************************
邑人汪大尹，年几七十。形色苍白，劳倦病疟。疟止，胸膈痞闷，心恶痰多，不思饮食，懒倦，口苦头痛，夜梦纷纭，两腿时痒。予为诊之，脉皆浮濡无力，且过于缓。
医书云，脉缓无力者，气虚也。又云，劳则气耗。又云，劳倦伤脾。脾伤不能运化精微以养心，故心神为之不安，宜仿归脾汤例治之。人参二钱，麦门冬、白术各一钱，归身、酸枣仁、茯神各八分，黄芩、陈皮各六分，枳实、甘草各五分，川芎七分，煎服二帖，夜卧颇安。但药后觉嘈，食则吞酸口淡。减去枳实，加山楂七分、吴茱萸二分服之，仍用参、术、归、芎、山栀、山楂，丸服而愈。
一人年逾四十，形瘦色紫淡，素劳伤脾。予令常服参苓白术散获安。住药一年，复劳饮冷酒不爽，是夜头又被湿，遂致身冷不安，早起面目俱黄。医用零筋草根酒煎服之，吐泻大作。又加姜煎，则心热膈壅，不进饮食，大便秘结，疟作，胸膈痞塞，粥饮不入，食此汤则嗳此气，呕逆吐涎，意向甚恶。予诊左脉浮濡无力，肝脉颇弦，右脉肺部濡散，脾部浮微，二部脉皆似有似无，或呼吸相引，又觉应指。
曰：此脾虚之极也。初因劳热饮冷，头又被湿，内热因郁，故发为黄。若用搐药以泄上焦湿热，则黄自退。乃用草药酒煎，湿热虽行，而脾气存也几希。且勿治疟，当用补脾为急。用人参五钱，橘红一钱，时时煎汤呷之，令其旦暮食粥，以回胃气。彼如所言，旬余乃愈。
一人年逾四十，不肥不瘦，形色苍白，季秋久疟，医用丹剂一丸止之，呕吐不休，粒米不入，大便或泻，面赤，妄语，身热。予诊脉皆浮而欲绝。
仲景云阳病得阴脉者死。今面赤、身热、妄语，其症属阳；而脉微欲绝，则阴脉矣，此一危也。经曰得谷者昌，失谷者亡。今粒米不入，此二危也。又曰泄而热不去者死。今数泄泻，而面赤、身热不除，此三危也。以理论之，法在不治。古人云治而不愈者有也，未有不治而愈者也。令用人参五钱，白术二钱，御米一钱，橘红八分，煎服四帖，渐有生意。
一人年近三十，形瘦淡紫，八月间病疟。予诊之，左脉颇和而驶，右脉弱而无力。令用清暑益气汤加减。服之觉胸膈痞闷，遂畏人参，更医作疟治。而疟或进或退，服截药病稍增。延至十月，复邀予诊。脉皆浮小而濡带数，右则尤近不足。
曰：正气久虚，邪留不出，疟尚不止也。宜用十全大补汤减桂，加芩倍参，服之渐愈。
一人年逾三十，形瘦色苍，八月间病疟。或用截药，或用符水，延缠不愈，胸膈痞满，饮食少进，大肠痔血，小便短赤，疟发于夜，寒少热多，自汗。予诊左脉濡小而缓，右脉濡弱无力。
曰：此久疟伤脾也。用人参二钱，白术、归身、茯苓各一钱，芍药八分，黄芩七分，枳实五分，陈皮六分，甘草四分煎服。后因痔血未止，吞槐角丸而血愈多，仍服前方而血减矣。
一妇面色淡紫，年逾四十，九月病疟。夜发渴多汗，呕吐，粒食不进数日。予诊脉皆浮濡而缓，按之无力。
遂用人参五钱，橘红八分，甘草七分，白术一钱，煎服十馀帖，疟止食进，渐有生意，但大便二十日不通。再诊，右脉浮小无力，左脉沉弱无力。前方加归身一钱，火麻仁钱半，如旧煎服，病除。
一妇年逾三十，瘦长淡紫，六月产，八月疟。疟止胸膈痞闷，才劳气喘咳血，身热脚冷。予诊左脉濡弱，右脉肺部颇洪，关尺二部亦弱。
以生地黄、白芍、麦门冬、白术各一钱，阿胶、归身、牡丹皮各七分，人参八分，陈皮五分，煎服一帖，再令热服。泻止膈快，但盗汗而脚软。前方加黄耆钱半，黄柏七分，依前煎服而安。
一人年三十，形色苍白，因劳感热，九月尽病疟。头痛，口渴，呕吐，胸膈痞塞，不进饮食，自汗倦怠，热多寒少。医用截药，病增。过饮水，吐甚。予诊脉皆浮大而濡，颇弦。
曰：此劳倦伤脾，热伤气之疟也。令用人参三钱，黄耆钱半，白术、麦门冬各一钱，枳实五分，山楂七分，归身、黄柏、知母各七分，乾姜、甘草各三分，煎服三帖病减。复劳病作，前方人参加作四钱，服之向安。
一人年三十，久疟。医用补中益气汤，或止或作，延及半年，因解发结，劳伤咳嗽。医用前方加半夏、五味，遂致喉痛声哑，夜不能寝。邀予视之，右脉浮濡，左脉小弱。
曰：经云「阴火之动，发为喉痹」是也。此必色欲不谨，久服参耆，徒增肺中伏火耳。令以甘桔汤加鼠黏子、蜜炙黄柏，煎服二帖，喉痛除而声出。继服保和汤五帖而安。
一人年三十馀，形瘦淡紫，素劳久疟，三日一发，于夜呕吐，热多寒少，不进饮食，小便频数，气喘咳嗽，日夜打坐，不能伏枕几月矣，头身骨节皆痛。医作疟治，病甚，众皆危之。脉皆浮虚缓弱而不甚大。
予以参、术加陈皮、黄柏、枳实、知母、麦门冬、北五味，煎服三帖病退。越二日复病。令用四物加童便服之，则嗽除喘止，始能就卧。再用八物汤除茯苓加枳实、香附，又用枳术丸加人参、砂仁、归身、黄芩，吞服调理，热来常服童便，半年而安。
一妇形色脆白，年五十馀，忧劳，六月背疮。艾灸百馀壮，疮散病疟。身热，自汗，口渴，头晕，呕吐，泄泻，不进饮食，寒少热多。自用清暑益气汤，病甚。予诊左脉浮微，似有似无，右脉浮小，按之不足。
曰：病须属疟，当作虚治。依方而用清暑益气，固与病宜，但邪重剂轻，病不去耳。令以参、术加作五钱，耆三钱，茯苓一钱，陈皮七分，甘草五分，煎服病退。
一人于嘉靖九年因冒风病疟。热多寒少，头痛倦怠，食少自汗，已服参苏饮一帖。予适在彼，诊之，脉皆浮虚近驶。
曰：此虚疟也，非参苏饮所宜。令将平日所服参、耆、归、术等药煎服五六帖而愈。且谕之曰，元气素虚，不宜发散。凡遇一切外感，须以补元气为主，少加发散之药以辅佐之，庶为允当，宜永识之。
一妇常患咳嗽，加以疟疾，因仍左胁有块。疟止有孕，嗽尚不宁，咳干痰少，或时呕出顽痰锺许方止，夜亦如是，常觉热盛，胸膈壅满，背心亦胀，常要打摩。妊已六月。夜半如厕，身忽寒战厚覆，少顷乃愈。越二日，夜半又发，寒热如疟，肢节痛，上身微汗，口中觉吐冷气，胸喉如有物碍，心前虚肿，按之即痛，头痛气喘，坐卧不宁。医作伤寒发散，又作痰症而用二陈，不效。予往视之，脉皆濡而近滑。
曰：胃虚血热也。先以四君子汤加黄芩、枳壳、麦门冬，煎服二三帖，以保胃气。继以四物汤加槟榔、枳壳、麻仁、大黄，三服下之。遂滞下后重，虚坐努责，怠倦不食，时或昏闷乱叫，食则胀，不食饥，四肢痛，脚肿。予曰：胃虚，非汤药所宜。令合枳术丸加人参、当归、黄芩，服月馀，诸证悉除，胎亦无损。
一人形瘦色脆，年几三十。正德十年四月腹痛，惟觉气转左边，五日而止。次年四月亦然。八月病疟，间日一发，寒少热多，十馀日止。第三年四月八月如旧，腹痛疟作。四年五年四月八月亦然，但疟作腹痛，疟止痛止。旬余疟除，又泻痢十馀日。泻止疟又作，但不腹痛，五日疟瘥。仲冬感寒，头痛发热，腹及右胁胀痛，气喘溏泻，内黑外红，日夜五六次，内热不减，饮食难进。医用三乙承气汤三帖，继用木香枳术丸，诸症稍定。午后内热愈炽，遇食愈胀，得泻略宽，头痛不减。诣予诊治，脉皆浮濡近驶。
曰：气属阳当升，虚则下陷矣，又屡服消克攻下之剂，所谓虚其虚也，安得不胀而濒泻乎？经云下者举之，其治此病之谓欤！
或曰：胀满者，气有馀也；积块者，气固结也。经云结者散之，有馀者损之。今有馀而补固结，而益何谓？
予曰：人身之气，犹天之风，风性刚劲，扬砂走石，孰能御之？孟子曰「至大至刚」是也。馁则为物障蔽，反以为病。若能补养，以复其刚大之性，则冲突排荡，又何胀满不散、积块不行？经曰「壮者气行则愈，怯者著而成病」是也。盖气之强壮者，则流动充满。或有积滞，亦被冲突而行散矣，何病之有？气之怯弱，则力小迟钝，一有积滞，不免因仍承袭，积著成病。故此病法当升阳益胃。遂以参苓白术散煎升麻汤，调服月馀，仍令丸服一料而愈。
一人形瘦色脆，年三十馀。八月因劳病疟。寒少热多，自汗体倦，头痛胸痞，略咳而渴，恶食，大便或秘或溏，发于寅申巳亥夜。医议欲从丹溪，用血药引出阳分之例治之。予诊其脉，濡弱近驶稍弦。
曰：察形观色参脉，乃属气血两虚，疟已深入厥阴矣。专用血药，不免损胃又损肺也。淹延岁月，久疟成痨，何也？自汗嗽渴，而苍术、白芷岂宜例用？恶食胸痞，而血药岂能独理？古人用药立例，指引迷途耳。因例达变，在后人推广之也。遂以补中益气汤，加川芎、黄柏、枳实、神麴、麦门冬，倍用参、耆、术。煎服三十馀帖，诸症稍除，疟犹未止。乃语之曰：今当冬气沉潜，疟气亦因之以沉潜，难使浮达，况汗孔亦因以闭塞。经曰疟以汗解。当此闭藏之时，安得违天时以汗之乎？且以参、术、枳实、陈皮、归身、黄芩丸服。胃气既壮，来年二月，疟当随其春气而发泄矣。果如期而安。
一人年三十，形色颇实。初因舟行过劳受热，咳嗽不已，续又病疟，素有热淋。求医服药，或作或辍。回家，予为诊之。脉皆濡弱近缓，左尺略驶。
曰：此热伤气也。肺为气主。气伤，肺亦伤矣，故发咳嗽。其疟亦因热而作。令用人参钱半，白术、麦门冬、茯苓各一钱，归身、知母各七分，青皮、黄柏、甘草各五分，煎服而安。九月覆舟行过劳感热，其疟复作。或一日一发，或二日一发，或三日一发，或连发二日。回家，医作疟治不效。仍用前方煎服，遂安。
一人年三十，六月因劳取凉，梦遗，遂觉恶寒，连日惨惨而不爽，三日后头痛躁闷。家人诊之，惊曰脉绝矣。议作阴症，欲进附子汤。未决，邀予往治。
曰：阴症无头痛。今病如是，恐风暑乘虚入于阴分，故脉伏耳，非脉绝也。若进附子汤，是以火济火，安能复生？姑待以观其变，然后议药。次日，未末申初果病。寒少热多，头痛躁渴，痞闷呕食，自汗，大便或泻或结，脉皆濡小而驶，脾部兼弦。此非寻常驱疟燥烈劫剂所能治。遂用清暑益气汤减苍术、升麻，加柴胡、知母、厚朴、川芎，以人参加作二钱，黄耆钱半，白术、当归各一钱，煎服二十馀帖而愈。
本县二尹大人，北人，形长魁伟，年逾四十。六月，舟中受热，病疟。寒少热多，头痛躁渴汗多，医用七保饮治之，不愈。予诊其脉浮濡而驶略弦。
曰：此暑疟也。以白虎汤加人参三钱，煎服十馀帖而疟止。
侍御程公，形色清脆，年逾四十，素善饮，形色苍热。病头痛，恶食泄泻，小便短少，午后恶寒发热。医用二陈、平胃、五苓共一服，治不退，反增腰腹拘急。邀予诊视。脉皆濡弱颇弦而驶。
曰：耗血伤胃，惟酒为甚。复加以时热，外伤其气。内外两伤，法当从补。若用草果、槟榔、常山、半夏躁烈之剂，譬犹抱薪救火，宁不益其病耶？遂以人参二钱，黄耆钱半，以益皮毛，不令汗泄；白术、茯苓、石膏、麦冬各一钱，以导湿热，不使伤胃；知母、青皮、神麴、黄芩、归身、川芎、柴胡各七分，以消积滞而和表里，少加甘草三分，煎服十馀帖，疟止。后以参苓白术散常服，收功。
一人年三十馀，八月因劳病疟。诣予诊治。脉皆六至而数无力。
曰：古人云形瘦色黑者，气实血虚也。又云脉数无力者，血虚也。间日发于午后，亦血分病也。以色脉论之，当从血治。但今汗多，乃阳虚表失所卫；消穀善饥，乃胃虚火乘其土，皆阳虚也。仲景法有凭症不凭脉者，兹当凭症作阳虚治。以参、耆各三钱，白术、白芍、麦门冬各一钱，归身、生地、甘草各七分，黄柏、知母、陈皮各五分，煎服二十馀帖而安。若用寻常驱疟劫剂，宁免后难？
予年逾六十，形质近弱。八九月酷热时，往来休歙，外有药剂之劳，内有病者之忧，内外弗宁，昼夜不静。至十月初旬，疟作三日，午后一发，寒不甚寒，热不甚热，喜热恶寒，寒去热来则爽快矣。口乾微渴，临发昏倦嗜卧。左脉沉小而数，右脉浮濡无力，亦近于数，独脾部弦而颇洪，疟去则脉大小浮沉相等，惟觉缓弱而已。
初服补中益气汤十馀帖，病无加减，夜苦盗汗。继服当归六黄汤，黄耆每帖四钱，五帖汗止，疟如旧。再服白虎汤，人参四钱，石膏三钱，知母一钱，甘草六分，米一撮，煎服十馀帖而疟止矣。
一人瘦长脆白，年三十馀。久疟后盗汗自汗过多，加以伤食，吐泻大作，吐止而泻，四日不住，筋惕肉瞤，惊悸梦遗，小便不禁。予诊脉皆缓弱，右略弦而涩。
曰：此下多亡阴，汗多亡阳，气血虚也。遂以参、耆为君，白术为臣，山栀、麦门冬、牡蛎为佐，酸枣、归身、山楂为使，加以薄桂，煎服旬余，诸证稍退。
半年之间，常觉脐下内热一团，烘烘不散，时或梦遗。浮梁孙医议作热郁，固欲下之。予曰：此非有馀之热，乃阴虚生内热耳。若欲下之，是杀之耳。宜以前方加黄柏，热当自退，果验。
一人年十七八，时因读书饥感寒得疟，延缠三年疟愈，寒气，脐左触痛，热熨而散，仍或发或止。后因新娶，往县复受饥寒，似病伤寒，吐二日夜不止。接服理中汤、补中益气汤、固本丸、补阴丸、猪肚丸，其吐或作以止，饮食或进或不进。续后受饥劳倦，食则饱闷，子至午前，睡安略爽，食稍进，午后气升，便觉胀闷，胸膈漉漉水响，四肢微厥，吐水或酸或苦，亦有间日吐者，大便燥结，小便赤短，身体瘦弱，不能起止。
予曰：须不见脉见症，必是禀赋素弱，不耐饥寒，宜作饮食劳倦为主，而感冒一节，且置诸度外。夫气升胀闷触痛者，脾虚不能健运，以致气郁而然。胸膈漉漉水声，谓之留饮。乃用独参汤补养其气血，加姜以安其呕吐，黄柏以降其逆气。初服三帖，脐左痛除，吐止。将人参加作一两，吐又复作。此由补塞太过，而无行散佐使故也。人参减作七钱，附五分，炮姜七分，半夏八分，苍术七分，厚朴七分，茯苓一钱。服至二十馀帖，吐止食进，余病皆减，颇喜肉味。以手揉擦其肚，尚有水声汩汩。微感寒，腹中气犹微动，或时鼻衄数点。近来忽泻，二日而自止。才住前药，又觉不爽。前方加黄耆四钱，山栀七分，减黄柏，如旧煎服。
或曰：吐水或酸或苦，大便闭燥，小便赤短，诸书皆以为热。凡病昼轻夜重，诸书皆为血病，今用姜附何也？
予曰：吐水酸苦，由脾虚不能行湿，湿郁为热，而水作酸苦也。姜附性热辛散，湿逢热则收，郁逢热则散，湿收郁散，酸苦自除。大便燥结者，由吐多而亡津液也。小便短少，由气虚不能运化也。兹用人参以养血气，则血润燥除，气运溺通矣。若用苦寒之药，则苦伤血，寒伤气，宁不愈益其病哉？日轻夜重为血病者，道其常也。此则不然，须似血病而实气病也。医作血病，而用固本补阴等药反不解，非血病可知。所以日轻者，日则阳得其位而气旺，故病减；夜则阳失其位而气衰，故病重，经曰「至于所生而持，自得其位而起」是也。故病则有常有变，而医不可不达其变也。病将愈，犹或鼻衄数点者，此浮溜之火也。加山栀气味薄者以潜伏之，久当自愈。后闻食母猪肉，前病复作。予曰：藏府习熟于药，病亦见化于药，再无如之何矣。

鼻衄流涕  ***************************
一人形近肥而脆，年三十馀，内有宠妻。三月间，因劳感热，鼻衄。久而流涕不休，臭秽难近，渐至目昏耳重，食少体倦。医用四物凉血，或用参耆补气，罔有效者。邀予诊视，脉皆浮濡而滑，按之无力。
曰：病不起矣。初因水不制火，肺因火扰，涕流不休，经云「肺热甚，则出涕」是也。况金体本燥，津液日泄，则燥者枯矣。久则头面诸阳之液亦因以走泄。经云「枯涩不能流通，逆于肉理，乃生痈肿」是也。予归月馀，面目耳旁果作痈疮而卒。后见流涕者数人，亦多不效。

痢  ***************************
一妇年逾五十，病痢半载余。医用四物凉血之剂及香连丸，愈增。胃脘腹中痛甚，里急后重，下痢频并嗳气，亦或咳嗽，遍身烦热。予为诊之，脉皆细弱而数。
曰：此肠胃下久而虚也。医用寒凉，愈助降下之令，病何由安？经云「下者举之，虚者补之」，其治此病之法欤！遂以参、术为君，茯苓、芍药为臣，陈皮、升麻为佐，甘草为使，研末。每服二钱，清米饮调下，一日二次或三次，遂安。
一人八月病滞下，医用调胃承气、大承气汤下之不利，邀予视之。面色萎黄，食少无味，大便不通，惟后重甚痛，脉皆细弱近滑，右脉觉弱。
予曰：此气滞非血滞也。医用硝黄利血，宜其气滞于下而愈不通矣。遂令吞黄连阿胶丸，再用莲子、升麻、白芍、实、黄芩、枳壳、归身煎服而安。后用白术、人参二两，白芍、陈皮、山楂各一两为末，粥丸，常服调理。
予兄年逾六十，苍古素健。九月患滞，予适出外，自用利药三帖，病减。延至十月，后重未除，滞下未止。诊之，脉皆濡散颇缓。
初用人参二钱，归身、升麻、白芍、桃仁、黄芩各一钱，槟榔五分煎服，后重已除。再减桃仁、槟榔，加白术钱半，滞下亦定。惟粪门深入寸许，近后尾闾穴旁，内生一核如梅，颇觉胀痛不爽。予曰：此因努责，气血下滞于此，耐烦数日，脓溃自安，果如所言。后服槐角丸，痔痛如故，用人参三钱，归、耆升麻等剂而愈。

胁痛  ***************************
予婿王琇，客扬州，病胁痛。医以为虚，用人参、羊肉补之，其痛愈甚。镇江钱医治以龙荟丸，痛减。予闻，冒雪自芜湖徒行至彼。诊之，脉皆弦濡而弱。
曰：脾胃为痛所伤，尚未复也。遂用橘皮枳术丸加黄连、当归，服之而安。
越五年，腹胁复痛。彼思颇类前病，欲服龙荟丸，未决。予又冲寒陆路至彼，遂亲扶持，不成寐者数晚，诊之脉皆濡弱而缓。
曰：前病属实，今病属虚，非前药可治也。遂以人参为君，芎、归、芍药为臣，香附、陈皮为佐，甘草、山栀为使，煎服十馀帖，痛止而食进矣。
又，后十馀年，来贺余寿，病滞下，腹痛后重，日夜四五十行。诊之，脉皆濡弱近驶。
曰：此热伤血也。以四物加槟榔、大黄下之，四五行，腹痛稍减，后重不除。仍用前方除大黄，服十馀帖，续吞香连丸获安。
三病，予三起之，其劳甚矣。情须丈婿，恩同父子，不知彼以父视我乎，以人视我乎？
黟县丞，年逾五十，京回，两胁肋痛。医用小柴胡汤，痛止。续后复痛，前方不效，请予往治。脉皆弦细而濡，按之不足。
曰：此心肺为酒所伤，脾肾为色所损，两胁胀痛，相火亢极，肝亦自焚。经云「五藏已虚，六藏已极，九候须调者死」，此病之谓欤？果卒。

鼓胀  ***************************
一人年逾四十，春间患胀。医用胃苓汤及雄黄敷贴法，不效。邀予诊视，脉皆缓弱无力。
曰：「此气虚中满也，曾通利否？」曰：「已下五六次矣。」予曰：「病属气虚，医反下之，下多亡阴，是谓诛罚无过也。故脉缓，知其气虚；重按则无，知其阴亡。阳虚阴亡，药难倚仗。八月水土败时，实可忧也。」乃问予曰：「今不与药，病不起耶？尝闻胀病脐突不治，肚上青筋不治，吾今无是二者。」予白：「然也。但久伤于药，故且停服。」明日遂归，如期果卒。
一妇形瘦弱小，脉细濡近驶。又一妇身中材颇肥，脉缓弱无力。俱病鼓胀，大如箕，垂如囊，立则垂坠，遮拦两腿，有碍行步，邀予视之。
曰：腹皮宽缒已定，非药可敛也，惟宜安心寡欲，以保命尔。后皆因产而卒。
或曰：鼓胀如此，何能有孕？予曰：气病而血未病也，产则血亦病矣。阴阳两虚，安得不死？
又一妇瘦长苍白，年馀五十，鼓胀如前二人，颇能行立，不耐久远，越十馀年无恙。恐由寡居，血无所损，故得久延。
一人年逾四十，瘦长善饮。诊之，脉皆洪滑。
曰：可治。《脉诀》云腹胀浮大，是出厄也。但湿热大重，宜远酒色，可保终年。遂以香连丸，今日吞三次，每服七八十丸。月馀良愈。
一人年三十馀，酒色不谨，腹胀如鼓。医用平胃散、广荗溃坚汤不效。予为诊之，脉皆浮濡近驶。
曰：此湿热甚也，宜远酒色，庶或可生。彼谓甚畏汤药。予曰丸药亦可。遂以枳术丸加厚朴、黄连、当归、人参、荷叶烧饭丸服，一月果安。
越三月馀，不谨腹胀，再为诊之。曰：不可为也。脐突如胀，长二尺余，逾月而卒。脐突寸余者有矣，长馀二尺者，亦事之异，故为记之。

茎中虫出  ***************************
休邑西山金举人尝语人曰，渠尝病小腹甚痛，百药不应。一医为灸关元十馀壮，次日，茎中淫淫而痒，视之如虫，出四五分，急用铁钳扯出，果虫长五六寸。连日虫出如此者七条，痛不复作。初甚惊恐，复视以为尝，皆用手扯，此亦事之偶中也。仲景云火力须微，内攻有力。虫为火力所逼，势不能容，故从溺孔中出也。其人善饮御内，膀胱不无湿热，遇有留血瘀浊，则附形蒸郁为虫矣。经云湿热生虫，有是理也。故痨虫、寸白虫皆由内湿热蒸郁而生，非自外至者也。正如春夏之交，湿热郁蒸，而诸虫生焉是矣。此亦奇病，故记之。

身痒  ***************************
一人年逾六十，形瘦苍紫。夜常身痒，搔之热，蒸皮内肉磊如豆粒，痒止热散，肉磊亦消矣。医用乌药顺气、升麻和气等不效。诣予诊之。脉皆细濡近驶。
曰：此血虚血热也。医为顺气和气，所谓诛罚无过，治非所宜。遂以生地、玄参、白蒺藜、归、芎、耆、芍、黄芩、甘草、陈皮煎服，月馀而愈。

膈噎  ***************************
一人年六十逾，色紫。平素过劳好酒，病膈。食至膈不下，就化为脓痰吐出，食肉过宿，吐出尚不化也。初卧则气壅不安，稍久则定。医用五膈宽中散、丁沉透膈汤，或用四物加寒凉之剂，或用二陈加耗消之剂，罔有效者。来就余治。脉皆浮洪弦虚。
予曰：此大虚症也。医见此脉，以为热症，而用凉药，则愈助其阴，而伤其阳。若以为痰为气，而用二陈香燥之剂，则愈耗其气，而伤其胃，是以病益甚也。况此病得之酒与劳也。酒性酷烈，耗血耗气，莫此为甚。又加以劳伤其胃，且年逾六十，血气已衰，脉见浮洪弦虚，非吉兆也。宜以人参三钱，白术、归身、麦门冬各一钱，白芍药八分，黄连三分，乾姜四分，黄芩五分，陈皮七分，香附六分，煎服五帖，脉敛而膈颇宽，食亦进矣。

淋  ***************************
一人形肥苍白，年五十馀，病淋，砂石涩痛。医用五苓或琥珀八正散之类，病益加。邀余往诊。脉皆濡弱而缓近驶。
曰：此气血虚也。经云膀胱者，津液之府，气化出焉。今病气虚，不惟不能运化蒸溽，而亦气馁不能使之出也。经又云血主濡之。血少则茎中枯涩，水道不利，安得不淋？医用通利，血愈燥，气愈伤矣。遂用大补汤加牛膝，煎服月馀，病减。仍服八味丸，除附子，加黄耆，服半月馀，遂获安。

眼目  ***************************
一妇年逾四十，两眼昏昧，咳嗽头痛似鸣，而痛若过饥，恶心。医以眼科治之，病甚。予诊脉皆细弱，脾部尤近弦弱。
曰：脾虚也。东垣云五藏六府，皆禀受于脾，上贯于目。脾虚，则五藏精气皆失所司，不能归明于目矣。邪逢其身之虚，随眼系入于脑，则脑鸣而头痛。心者，君火也，宜静。相火化行其令，劳役运动则妄行，侮其所胜，故咳嗽也。医不理脾养血，而从苦寒治眼，是谓治标不治本。乃用参、耆钱半，麦门冬、贝母各一钱，归身八分，陈皮、川芎、黄芩各七分，甘草、甘菊花各五分，麦芽四分，煎服二帖，诸症悉除。

白浊  ***************************
一人年逾三十。季夏日午，房后多汗，晚浴又近女色，因患白浊。医用胃苓汤，加右眼作痛。用四物汤入三黄服之，睡醒口愈加苦，又加左膝肿痛。仲冬不药浊止。渐次延至背痛，不能转侧，日轻夜重。嚏则如绳束撮，腰胁痛不可忍，呵气亦应背痛。或时梦遗。次年正月请予诊治。脉皆缓弱无力，左脉缓而略滑。
曰：此脾肾病也。遂以人参黄耆各二钱，茯、术、归身、麦门冬各一钱，牛膝、神麴、陈皮、黄柏各七分，甘草、五味各五分，煎服三十馀帖，仍以龟板、参、耆、黄柏各二两，熟地、山萸肉、枸杞、杜仲、归、茯、牛膝各一两，丸服而愈。

咳嗽  ***************************
一人形长色苍瘦，年逾四十。每遇秋凉，病痰嗽，气喘不能卧，春暖即安，病此十馀年矣。医用紫苏、薄荷、荆芥、麻黄等以发表，用桑白皮、石膏、滑石、半夏以疏内，暂虽轻快，不久复作。予为诊之，脉颇洪滑。
曰：此内有郁热也。秋凉则皮肤致密，热不能发泄，故病作矣。内热者，病本也。今不治其本，乃用发表，徒虚其外，愈不能当风寒；疏内，徒耗其津，愈增郁热之势。遂以三补丸加大黄酒炒三次，贝母、瓜蒌丸服，仍令每年立秋以前服滚痰丸三五十粒，病渐向安。
一妇年逾五十，其形色脆弱。每遇秋冬、痰嗽气喘，自汗体倦，卧不安席，或呕恶心。诊之，脉皆浮缓而濡。
曰：此表虚不御风寒，激内之郁热而然。遂用参、耆各三钱，麦门冬、白术各一钱，黄芩、归身、陈皮各七分，甘草、五味各五分，煎服十馀帖而安。每年冬寒病发，即进此药。
次年秋间，滞下，腹痛后重，脉皆濡细稍滑。
予曰：此内之郁热欲下也。体虽素弱，经云有故无损。遂以小承气汤，利两三行。腹痛稍除，后重未退。再以补中益气汤加枳壳、黄芩、芍药煎服，仍用醋浇热砖布裹，坐之而愈。是年遇寒，嗽喘亦不作矣。
一妇产后咳嗽痰多，昼轻夜重，不能安寝，饮食无味，或时自汗。医用人参清肺汤，嗽愈甚。予为诊之，脉浮濡近驶。曰：此肺热也。令服保和汤五帖而安。
一妇怀妊七月，嗽喘不能伏枕，两臀坐久皮皆溃烂。医用苏子降气汤、三拗汤、参苏饮，罔有效者。邀予诊之。右脉浮濡近驶，按之无力，左脉稍和。
曰：此肺虚也，宜用补法。遂以人参钱半，白术、麦门冬各一钱，茯苓八分，归身、阿胶、黄芩各七分，陈皮、五味、甘草各五分，煎服五七帖而痊。
一童子八岁，伤寒咳嗽，痰少面赤，日夜不休。丁氏小儿科治以参苏饮，数日嗽甚。予为诊之，脉洪近驶。
曰：热伤肺也。令煎葛氏保和汤，二服如失。

气痛（气逆）  ***************************
一妇瘦弱，年四十馀。患走气，遍身疼痛，或背胀痛，或两胁抽痛，或一月二三发，发则呕尽所食方快，饮食不进，久伏床枕。医作气治，用流气饮；或作痰治，用丁藿二陈汤，病甚。邀余视之。脉皆细微而数，右脉尤弱。
曰：此恐孀居忧思，伤脾而气郁也。理宜补脾散郁。以人参三钱，香附、砂仁、黄芩、甘草各五分，黄耆二钱，归身钱半，川芎八分，乾姜四分。煎服十馀帖，脉之数而弱者稍缓而健，诸痛亦减。仍服前方，再用人参、黄耆、川芎、香附、山栀、甘草，以神麴糊丸，服之病除。
邑庠司训萧先生，年逾五十，形肥色紫。病气从脐下冲逆而上，睡卧不安，饮食少，精神倦。予为诊之，脉皆浮濡而缓。
曰：气虚也。问曰：丹溪云气从脐下起者，阴火也。何谓气虚？予曰：难执定论。丹溪又云肥人气虚，脉缓亦气虚。今据形与脉，当作气虚论治。遂以参！耆为君，白术、白芍为臣，归身、熟地为佐，黄柏、甘草、陈皮为使，煎服十馀帖，稍安。彼以胸膈不利，陈皮加作七分，气冲上，仍守前方，月馀而愈。

身麻  ***************************
一妇或时遍身麻痹，则懵不省人事，良久乃苏。医作风治，用乌药顺气散，又用小续命汤，病益甚。邀余诊之，脉皆浮濡缓弱。
曰：此气虚也。麻者，气馁行迟，不能接续也。如人久坐膝屈，气道不利，故伸足起立而麻者是也。心之所养者血，所藏者神。气运不利，血亦罕来，由心失所养而昏懵也。遂用参、耆各二钱，归身、茯苓、门冬各一钱，黄芩、陈皮各七分，甘草五分，煎服而愈。

秘结  ***************************
一妇婺居改嫁，乘轿劳倦，加以忧惧，成婚之际，遂病小腹胀痛，大小便秘结不通。医以硝黄三下之，随通随闭，病增胸膈胃脘胀痛，自汗食少。予为诊之，脉皆濡细近驶，心脉颇大，右脉觉弱。
予曰：此劳倦忧惧伤脾也。盖脾失健运之职，故气滞不行，以致秘结。今用硝、黄，但利血而不能利气。遂用人参二钱，归身钱半，陈皮、枳壳、黄芩各七分，煎服而愈。


卷之中  ——————————————————————————————————————————————————————————————————————————————————————————

吐血（咳血）  ***************************
一人年三十馀，形瘦神悴，性急作劳，伤于酒色，仲冬吐血二盂盆，腹胀肠鸣，不喜食饮。医作阴虚治，不应。明年春，又作食积治。更灸中脘、章门，复吐血碗许。灸疮不溃，令食鲜鱼，愈觉不爽。下午微发寒热，不知饥饱。予诊其脉，涩细而弱，右脉尤觉弱而似弦。
曰：此劳倦饮食伤脾也，宜用参、耆、白术、归身、甘草，甘温以养脾；生地、麦门冬、山栀，甘寒以凉血；陈皮、厚朴，辛苦以行滞。随时暄凉，加减煎服，久久庶或可安。三年病愈。后往临清买卖，复纵酒色，遂大吐血，顿殁。
一人年二十馀，形瘦色脆，病咳血。医用滋阴降火及清肺之药，延及二年不减。又一医用茯苓补心汤及参苏饮，皆去人参，服之病增。邀予诊之。脉细而数有五至余。
曰：不可为也。或曰：《脉诀》云「四至五至，平和之则」，何谓不可为？予曰：经云「五藏已衰，六府已极，九候须调犹死」是也。且视形症，皆属死候。经曰肉脱热甚者死，嗽而加汗者死，嗽而下泄上喘者死。嗽而左不得眠，肝胀右不得眠，肺胀，俱为死症。今皆犯之，虽饮食不为肌肤，去死近矣。越五日，果卒。凡患虚劳，犯前数症，又或嗽而喉痛声哑不能药，或嗽而肛门发瘻，皆在不救，医者不可不知。
一人年三十时，过于勤劳，呕血，彼甚忧惶。予为诊之，脉皆缓弱。
曰：无虑也，由劳倦伤脾耳。遂用参、耆、归、术、陈皮、甘草、麦门冬等，煎服月馀而愈。
越十馀年，叫号伤气，加以过饱病膈，壅闷有痰，间或咯红噎酸，饮食难化，小便短赤，大便或溏，有时滑泄不止，睡醒口苦，梦多或梦遗。医用胃苓汤，病甚。邀予诊视。脉或前大后小，或驶或缓，或细或大，或弱或弦，并无常度，其细缓弱时常多。
曰：五藏皆受气于脾，脾伤食减，五藏俱无所禀矣。故脉之不常，脾之虚也。药用补脾，庶几允当。遂以参、术为君，茯、芍为臣，陈皮、神麴、贝母为佐，甘草、黄柏为使，服之泻止食进。
后复伤食，前病又作。曰：再用汤药，肠胃习熟，而反见化于药矣，服之何益？令以参苓白术散加肉豆蔻，枣汤调下，累验。又伤于食，改用参术芍苓陈皮丸服，大便即泻。曰：脾虚甚矣，陈皮、砂仁尚不能当，况他消导药乎？惟宜节食，静以守之，勿药可也。
问命脉如何？予曰：孟子云夭寿不贰，修身以俟之，所以立命也。夫寿夭固有定命，而人不可委之于命而不修也。人生于世，如烛在笼、火在灰也。罩以笼，壅以灰，则烛与火可保无虞。人能远色节食，养性存心，使汗不妄泄，精不妄施，数须有修短，而得以终其修短之数；命须有夭速，而得以尽其夭速之期。苟或反是，譬犹烛之彻笼，且置之雨侧，则东流西缺，无复完物。修者短，短者亦不得以终其命矣。譬如火之失灰，且移之风外，左吹右击，无复全体。寿者夭，夭者不得尽其数矣。故曰君子修之吉，小人悖之凶。又曰静者寿，动者夭。又曰自作孽，不可活。又曰祸福无不自己求之者。圣贤叮咛告戒，无非欲人自保其命，不可戕害其命也。脉则气血之征兆，气血和则脉和，气血病则脉病，但可以知其病耳。命则在人，不在于脉也，故曰命在我。
一人五十，形色苍白。性急，语不合，则叫号气喊呕吐。一日，左奶下忽一点痛。后又过劳，恼怒，腹中觉有秽气冲上，即嗽极吐。或亦乾咳无痰，甚则呕血，时发如疟。或以疟治，或以痰治，或以气治，药皆不效。予往诊之，脉皆浮细，略弦而驶。
曰：此土虚木旺也。性急多怒，肝火时动。故左奶下痛者，肝气郁也；秽气上冲者，肝火凌脾而逆上也；呕血者，肝被火扰不能藏其血也；咳嗽者，金失所养又受火克而然也；呕吐者，脾虚不能运化，食郁为痰也；寒热者，水火交战也。兹宜泄肝木之实，补脾土之虚，清肺金之燥，庶几可安。遂以青皮、山栀各七分，白芍、黄耆、麦门冬各一钱，归身、阿胶各七分，甘草、五味各五分，白术钱半，人参三钱。煎服月馀，诸症尽释。
一人年逾三十，形色清癯，病咳嗽，吐痰或时带红。饮食无味，易感风寒，行步喘促，夜梦纷纭，又有㿗疝。医用芩连二陈，或用四物降火，或用清肺，初服俱效，久则不应。邀予诊之。脉皆浮濡无力而缓，右手脾部濡弱颇弦。
曰：此脾病也。脾属土，为肺之母，虚则肺子失养，故发为咳嗽；又肺主皮毛，失养则皮毛疏豁，而风寒易入；又脾为心之子，子虚则窃母气以自养，而母亦虚，故夜梦不安。脾属湿，湿喜下流，故入肝为㿗疝，且㿗疝不痛而属湿。宜用参、术、茯苓补脾为君，归身、麦门冬、黄芩清肺养心为臣，川芎、陈皮、山楂散郁去湿为佐，煎服累效。后以参四钱，耆三钱，术钱半，茯苓一钱，桂枝一钱，尝服而安。
暘源谢大尹，年四十时，房劳，病咳血，头眩脚弱，口气梦遗，或时如冷水滴于身者数点，诣予诊视。脉皆濡缓而弱，独左关沉微，按之不应。
曰：此气虚也。彼谓房劳咳血梦遗皆血病也，左关沉微亦主血病，且闻肥人白人病多气虚，今我形色苍紫，何谓气虚？予曰：初病伤肾。经云肾乃胃之关也。关既失守，胃亦伤矣，故气壅逆，血随气逆而咳也。又，经云二阳之病发心脾，男子少精，女子不月。二阳者，肠胃也。肠胃之病，必延及心脾，故梦遗亦有由于胃气之不固也。左手关部，细而分之，须属肝而主血；概而论之，两寸俱主上焦而察心肺，两关俱主中焦而察脾胃，两尺俱主下焦而察肝肾，是左关亦可以察脾胃之病也。古人治病，有凭症，有凭脉者，有凭形色者。今当凭症凭脉，而作气虚证治焉。遂用参、耆各三钱，白术、白芍、归身、麦门冬各一钱，茯神、栀子、酸枣仁各八分，陈皮、甘草各五分煎服。朝服六味地黄丸加黄柏、椿根皮，夜服安神丸，年馀而安。
越十馀岁，致政归田。再为诊之，右手三部脉皆隐而不见，身又无病，此亦事之异也。世谓《太素》脉法，片时诊候，能知人终身祸福，岂理也哉？
一人形瘦色悴，年三十馀，因劳咳嗽吐血，或自汗痞满。每至早晨嗽甚，吐痰如腐渣乳汁者一二碗，仍复吐尽所食稍定。医用参苏饮及枳缩二陈汤，弥年弗效，众皆危之。邀予诊治。脉皆濡弱近驶。
曰：此脾虚也，宜用参、耆。或曰：久嗽肺有伏火。《杂著》云咳血呕血，肺有火邪，二者禁用参、耆。今病犯之，而用禁药，何耶？予曰：此指肺嗽言也。五藏皆有嗽，今此在脾。丹溪曰脾具坤静之德，而有乾健之运。脾虚不运，则气壅逆，肺为之动而嗽也。故脾所裹之血，胃所藏之食，亦随气逆而呕吐焉。兹用甘温以补之，则脾复其乾健之运。殆必壅者通，逆者顺，肺宁而嗽止，胃安而呕除，血和而循经，又何病之不去哉？遂以参、耆为君，白术、茯苓、麦门冬为臣，陈皮、神麴、归身为佐，甘草、黄芩、乾姜为使。煎服旬余遂安。
一人形色颇实，年四十馀。病嗽咯血而喘，不能伏枕。医用参苏饮、清肺饮，皆不效。予诊之，脉皆浮而近驶。
曰：此酒热伤肺也。令嚼太平丸六七粒，其嗽若失。
村庄一妇，年五十馀。久嗽，咯脓血，日轻夜重。诣予诊视，脉皆细濡而滑。
曰：「此肺痿也，曾服何药？」出示其方，非人参清肺散，乃知母茯苓汤也。二药皆犯人参、半夏，一助肺中伏火，一燥肺之津润，故病益加。为处一方：天麦门冬、阿胶、贝母为君，知母、生地、紫菀、山栀为臣，桑白皮、马兜铃为佐，款冬花、归身、甜葶苈、桔梗、甘草为使。煎服五帖遂安。
一人年逾三十，形近肥，色淡紫。冬月感寒咳嗽，痰有血丝，头眩体倦。医作伤寒发散，不愈。更医，用四物加黄柏、知母，益加身热自汗，胸膈痞闷，大便滑泻，饮食不进，夜不安寝。诣予诊治，右脉洪缓无力，左脉缓小而弱。
曰：此气虚也。彼谓痰中有红，或咯黑痰者，皆血病也，古人云黑人气实，今我形色近黑，何谓气虚？予曰：古人治病，有凭色者，有凭脉者。丹溪云脉缓无力者，气虚也。今脉皆缓弱，故知为气虚矣。气宜温补，反用寒凉，阳宜升举，反用降下，又加以发散，则阳气之存也几稀。遂用参、耆各四钱，茯苓、白芍、麦门冬各一钱，归身八分，黄芩、陈皮、神麴各七分，苍术、甘草各五分，中间虽稍有加减，不过兼以行滞散郁而已。煎服百帖而安。
一人形色苍白，年三十馀，咳嗽，咯血，声哑，夜热自汗。邀予诊视，脉皆细濡近驶。
曰：此得之色欲也。遂以四物加麦门冬、紫菀、阿胶、黄柏、知母。煎服三十馀帖，诸症悉减。
又觉胸腹痞满，恶心畏食，或时粪溏。诊之，脉皆缓弱，无复驶矣。
曰：今阴虚之病已退，再用甘温养其脾胃，则病根去矣。遂以四君子汤，加神麴、陈皮、麦门冬。服十馀帖病安，视前尤健。
一人年逾三十，形瘦色脆。过于房劳，病怠惰嗜卧，食后腹痛多痰，觉自胃中而上，又吐酸水，肺气不清，声音不亮。已更数医，或用补阴消导等剂。邀予诊治，脉皆细濡无力，约有七至。问曰：「热乎？」曰：「不觉」。曰：「嗽乎？」「夜间数声而已」。曰：「大便何如？」「近来带溏，粪门旁生一疖，今已溃脓，未收口耳。」曰：「最苦者何？」「夜卧不安，四肢无力而已。」予思脉病不应。
夫数脉主热，今觉不热，乃内蒸骨髓欤？或正气已极，无复能作热欤？据症，似难起矣。何也？虚劳粪门生疖，必成瘻疮，脉不数者，尚不可为，况脉热乎！盖肺为吸门司上，大肠为肛门司下，肺与大肠府藏相通，况肺为气主，气阳当升，虚则下陷，所谓物极则反也。今病内热燔灼，肺气久伤，故下陷肛门而生疖瘻，肺伤极矣，非药能济。予遂告归。月馀果卒。故凡虚劳之病，或久泄，或左或右一边不得眠者，法皆不治也。

消渴  ***************************
一妇年三十逾，常患消渴，善饥脚弱，冬亦不寒，小便白浊，浮于上者如油。予诊脉，皆细弱而缓，右脉尤弱。
曰：此脾瘅也。宜用甘温助脾，甘寒润燥。方用参、耆各钱半，麦门冬、白术各一钱，白芍、天花粉各八分，黄柏、知母各七分，煎服。病除后，口味不谨，前病复作，不救。

汇萃  ***************************
一人形长苍紫，素善食，喜啖肉。年近六十时，六月伤饥，又被雨湿。既而过食冷物，腹中疼胀呕吐。次年至期，前病复作。医作伤食，或作冷气，率用香燥消导之药，时作时止。第三年十月，病又作，食则胃脘励痛。近来忽吐瘀血如指者三四条，大便溏泻，亦皆秽泻，又常屡被盗惊，今犹卧则惊寤。予诊左脉沉弱，右脉浮虚，但觉颇弦。次早复诊，左脉濡小无力，右脉虚豁。
令用人参二钱，白术钱半，茯神、当归、生地、黄耆、酸枣仁各一钱，石菖蒲五分，山栀七分。五帖，觉力健而食进。尚嗳气，失气未除，饮食少味。令人参加作三钱，白术加作二钱。服愈。
一人年十九，形瘦，面色黄白。三月间微觉身热，五月间因劳，伤于酒肉，遂大热膈闷，梦遗盗汗，午后热甚。或作食积，或作阴虚，或作痰火，治皆不应。予为诊之，午间脉皆洪滑。
予曰：食饱之馀，脉不定也。来早再诊，脉皆收敛而弱，右脉尤弱。遂以人参三钱，黄耆钱半，白术、麦门冬各一钱，黄柏、知母、山楂各七分，枳实、甘草各五分。煎服一帖，热减汗除。五服，去泰去甚，惟梦遗，一月或二次或三次。令服固精丸五六两，仍令节食守淡味，病当愈也。后又觉热，前方减甘草，加石膏钱半，牡丹皮八分。
一人年三十，形瘦淡紫。才觉气壅，腹痛背胀则吐，腹中气块翻动嘈杂，数日乃吐黑水一盂盆，而作酸气。吐后嗳气，饮食不进，过一二日方食。大便二三日不通，小便一日一次。常时难向右卧，午后怕食，食则反饱胀痛，行立坐卧不安，日轻夜重。二年后，诣予诊治。脉皆浮弦细弱。
曰：此脾虚也。脾失健运，故气郁而胀痛。吐黑水者，盖因土虚不能制水，故膀胱之邪乘虚而侮其脾土，经云「以不胜侮其所胜」是也。酸者，木之所司。脾土既虚，水挟木势而凌之焉。医作痰治，而用二陈刚剂，则脾血愈虚；又作血治，而用四物柔剂，则是以滞益滞；又作热治，而用黄连解毒，则过于苦寒；又作气治，而用丁、沉、藿香，则过于香燥，俱不适中。遂以人参三钱，黄耆钱半，归身一钱，香附、陈皮、神麴各七分，黄芩、甘草各五分，吴茱萸三分。煎服旬余，又犯油腻，病作如前而尤重。仍以前方加减，或汤或散或丸，服至半年而愈。
一人年逾三十，形色瘦黑。饮食倍进，食后吐酸，食饭干恶难吞。尝有结痰注于胸中，不上不下。才劳则头晕眼花，或时鼻衄，粪后去红或黑。午后至晚，胸膈烦热，肩心时疼。好睡，醒来口舌乾苦，盗汗梦遗脚冷。手及臀尖生脓疱疮。医以四物汤凉血之剂治之，不效。诣予诊治。左脉小弱而数，右脉散弱而数，俱近六至。
曰：症脉皆属阴虚。作阴虚治之不效何也？此必脾虚湿郁为热而然也。今用滋阴降火，反滋湿而生热，病何由安？宜用参、耆甘温之剂，补脾去湿可焉。
问曰：丹溪论瘦黑者、鼻衄者、脉数者，参、耆皆所当禁。予曰：固也，岂可执为定论而不知变通乎？《脉经》云数脉所主，其邪为热，其疟为虚。遂以人参二钱，黄耆钱半，白术、麻黄根、生地、茯苓、麦门冬各一钱，归身、川芎各八分，黄芩七分，麦芽、厚朴、黄柏、枳实、五味各五分，服之而愈。因劳病疟，仍用前方除麻黄根、牡蛎、麦芽、枳实、厚朴、黄柏、五味，加泽泻、柴胡、青皮、山栀各七分，甘草五分。服十馀帖，胸腹腰脐生小疥而愈。
一人于幼时误服毒药，泄痢。后复伤食腹痛，大泄不止。今虽能食，不作肌肤。每至六七月，遇服毒药之时，痛泄复作。善饥多食，胸膈似冷，夜间发热。嗜卧懒语，闻淫欲动，盗汗阳举。心动惊悸，喉中有痰。小便不利，大便或结或溏。过食则呕吐泻泄。脉皆濡弱而缓，右脉略大，尤觉弱也。次日，左脉三五不调，或一二至缓，三五至驶，右脉如旧缓弱。
予曰：左脉不调者，此必欲动淫其精也。右脉尤弱者，由于毒药损其脾也。理宜固肾养脾。遂以人参钱半，白术、茯苓、芍药、黄耆、麦门冬各一钱，归身、泽泻各八分，黄柏、知母、山楂各七分。煎服旬余而安。
一人年五十馀，形色苍古。五月间泛木，与人争辩，冒雨劳役受饥，且有内事，夜半忽病。发热恶食，上吐下泻，昏闷烦躁，头痛身痛。因自发汗，汗遂不止。遣书来示，脉皆洪数。
予曰：脉果洪数，乃危症矣。盖吐泻内虚，汗多表虚，兼之脉不为汗衰，亦不为泻减，在法不治。但古人有言，医而不活者有也，未有不医而活者也。令用人参五钱以救里，黄耆五钱以救表，白术三钱、乾姜七分、甘草五分以和中安胃，白茯苓一钱、陈皮七分以清神理气。水煎，不时温服一酒杯，看其病势何如。
服至六七帖，则见红斑，而四肢尤甚，面赤，身及四肢胀闷，人来告急。予曰：斑症自吐泄者多吉，谓邪从上下出也。但伤寒发斑，胃热所致。今此发斑由胃虚，而无根失守之火游行于外也，可补而不可泻，可温而不可凉。若用化斑汤、玄参、升麻之类，则死生反掌矣。仍令守前方服十馀帖，诸病悉减，斑则成疮，肢肿亦清而愈。
一人形短苍白，平素善饮。五月间忽发寒热，医作疟治，躁渴益甚，时常啖梨，呕吐痰多，每次或至碗许，饮食少进，头晕昏闷，大便不通，小便如常或赤，夜梦不安，或一日连发二次，或二日三日一发，或连发二日，平素两关脉亦浮洪，邀予适以事阻，令服独参汤二三帖，呕吐少止，寒热暂住。三日，他医曰：渴甚脉洪，热之极矣，复用独参以助其热，非杀之而何？及予往视，脉皆浮洪近数。
予曰：此非疟而亦非热也。脉洪者，阴虚阳无所附，孤阳将欲飞越，故脉见此，其病属虚，非属热也。渴甚者，胃虚津少，不能上朝于口，亦非热也。盖年逾六十，血气已衰，加以疟药性皆燥烈，又当壮火食气之时，老人何以堪此？然则邪重剂轻，非参所能独活。遂以参、耆各七钱，归身、麦门冬各一钱，陈皮七分，甘草五分，水煎。每次温服一酒杯，服至六七帖，痰止病除食进。大便旬余不通，导之以蜜，仍令服三十馀帖以断病根，续后脉亦收敛而缓，非复向之鼓击而驶也。
一人年逾三十，形瘦苍白，病食，则胸膈痞闷，汗多，手肘汗出尤多，四肢倦怠或麻，晚食若迟，来早必泄，初取其脉，浮软近驶，两关脉乃略大。
予曰：此脾虚不足也。彼曰：已服参术膏，胸膈亦觉痞闷，恐病不宜于参、耆耶？予曰：膏则稠黏，难以行散故也。改用汤剂，痞或愈乎。令用参、耆各二钱，白术钱半，归身八分，枳实、甘草各五分，麦门冬一钱，煎服一帖，上觉胸痞，下觉失气。彼疑参、耆使然。予曰：非也。若参、耆使然，只当胸痞，不当失气，恐由脾胃过虚，莫当枳实之耗耶！宜除枳实，加陈皮六分。再服一帖，顿觉胸痞宽，失气作，精神爽恺，脉皆软缓，不大亦不驶矣。可见脾胃虚者，枳实须散用为佐使，况有参、耆、归、术为之君，尚不能制，然则医之用药，可不慎哉！
一妇五十七岁，五月间因劳夜卧，天热开窗，醒来遍身胀痛，疑是痧症，刮背起紫疙瘩，因而胸膈胀痛，磨木香服之，致小腹作痛，咳嗽气壅，不能伏枕，吐痰腥臭，每次一二碗，亦或作泄，肛门胀急，自汗不止，身表浮肿。医作伤寒，而用发散；或作肺痈，而用寒凉，延绵一月，医皆辞去。其子来告予，予曰：第未知得何脉耳？告曰：医谓脉洪数也。
予曰：年逾五十，血气已衰，又加以小劳，而当酷热之时，又不免壮火食气。且脉洪数，乃热伤元气而然，非热脉也。所可虑者，脉不为汗衰，为泄减耳。彼曰：用生脉汤，人参二钱，门冬二钱，五味一钱，病似觉甚。予曰：邪重剂轻也。理宜黄耆五钱以固表，人参五钱以养内，白术三钱、茯苓钱半渗湿散肿，陈皮七分、吴茱萸四分消痰下气，再加甘草五分以和之，门冬一钱以救肺，依法煎服十馀帖，后虽稍安，脉与病反，终不救。
一妇年逾三十，形色脆白，久病虚弱，余为调治十馀载矣。须不能纯，去泰去甚。至嘉靖癸末，便道复为诊之，左脉似有似无，右脉浮濡无力。予曰：平素左脉不如此，今忽反常，深为之惧。越三日，再诊，两手脉皆浮濡，左则不似有似无，右则略近于驶而已，乃知脉变不常，昨今异状者，由虚而然也。今医以片时诊察，即谓其病若何，遂解囊撮药，此亦失之疏略，未必能尽其病情也。
近患头眩眼昏，四肢无力，两膝更弱，或时气上冲胸，哽于喉中，不得转动，则昏懵口禁，不省人事，内热口渴，鼻塞，饮食减，经水渐少。
予用人参三钱，归身、白术、麦门冬各一钱，黄耆钱半，黄柏七分，枳实五分，甘草四分煎服。缺药日久，前病复作，服之又安。
一人年逾三十，质弱色苍，初觉右耳不时冷气呵呵，如箭出一阵。越两月馀，左耳亦如右而气出，早晨声哑，胸前有块攒热，饭后声哑稍开，攒热少息，顷间又复攒热，咳嗽恶酸水，小便频赤，大便溏泄，睡熟被嗽而醒，哕恶二三声，胸腹作胀，头脑昏痛不堪，或时发热，遍身疼痛，天明前病少息，惟攒热不除，近来午后背甚觉寒，两腿麻冷。
令用人参二钱半，茯苓、门冬、白术各一钱，黄连、甘草、枳实各五分，贝母、归身各一钱，白芍八分，煎服而愈。
一妇苍白，不肥不瘦，年逾五十，病舌尖痛三年，才劳喉中热痛，或额前一掌痛，早起头晕，饮食无味，胸膈痞闷，医用消导清热之药不效。
予诊右脉濡散，无力而缓，左脉比右颇胜，亦近无力。十五年前，哭子忒甚，遂作忧思伤脾，哭泣伤气，从东垣劳倦伤脾之例，用参、耆各钱半，白术、芍药、天麻各一钱，川芎、玄参各七分，甘草、枳实各五分，黄柏、陈皮各六分，煎服而愈。

杨梅疮  ***************************
一人色苍黄瘦，年三十馀，病遍身恶疮，因服轻粉而脚拘挛，手指节肿，额前神庭下肿如鸡卵大。方士令服孩儿骨，其法取初生孩儿，置砖地上，周以炭火煏，使死孩成灰，纸裹放地上，出火毒为末，空心或酒或汤调二三钱，谓能补也。邀予诊视，脉皆濡缓而弱。
予曰：病已三年，毒已尽矣。但疮溃脓血过多，以致血液衰少，筋失所养，故脚为之拘挛。况手指节间，头上额前，皆血少运行难到之处，故多滞而成肿，理宜润经益血，行滞散肿。今服孩骨，猛火炮炙，燥烈殊甚，且向所服轻粉，性亦燥烈。丹溪曰：血难成易亏。今外被疮脓所涸，内被燥剂所熯。以难成易亏之血，曷能当此内外之耗乎？不惟肿不能消，殆必寿亦损也。问曰：《本草》轻粉辛冷，何谓燥烈？予曰：《本草》注云，朱砂伏火者，大毒杀人，水银乃火煅朱砂而成，其性滑动，走而不守，气味俱阳，从可知矣。阳属热火，故毒比朱砂为甚，入耳蚀脑，入肉百节拘挛也。然轻粉又水银和入皂矾，再加火煅而成，是为阳中之阳，又复资以矾之燥烈，非大毒燥烈而何？
又问：此疮从何而生？予曰：肝属风而急暴，肾属水而主液，为相火所寄。淫夫淫妇，扰动厥阴之火，泄其肾水，既无以制火之冲逆，而反以为相火之助，经曰「火自水中起」是也。故肾之液皆被火郁成痰，浊痰瘀血，流注茎头，发为奸疮，久而毒热不解，复于两腿厥阴经分，又生恶疮。以其疮状类杨梅，故俗为杨梅疮，亦有如豌豆者，由其毒有微甚也。旬日之间，延及遍体者，以厥阴属风而急暴，又得相火以为之助，宜其发之暴且速也。
初生之时，体气壮，大便坚，饮食进，惟防风通圣散为最宜。体气弱，大便溏，饮食少，则用四物加玄参、连翘、射干为主。大便稍泄，除射干。上体多者，黄芩或防风为佐；下体多者，黄柏或牛膝为佐，引以皂荚针之锋锐，和以甘草节之甘缓，却厚味，绝房帷，随症出入服之，久久无有不安。或有恶汤药者，壮盛之人，则以三补丸加大黄、生地，用猪胆汁丸服；怯弱之人，则似三补丸加玄参、生地，亦用猪胆汁丸服，似亦简便。
世人慾求速效，皆用轻粉，湿痰被劫，三五日间，疮因暂愈，然燥热尚在，不越一旬二旬，疮又复作，翻思前药，又劫又愈，愈又复发，展转不休。殊不知用一次劫药，增一次燥热，由是肢体或痈溃，或挛曲，遂成痼废。《论语》「欲速不达」，厥有旨哉。
又问：何以能相染也？予曰：其人内则素有湿热，外则表虚腠疏。或与同厕，而为秽气所蒸；或与共床而为疮汁所溃，邪气乘虚而入，故亦染生此疮。经曰「邪之所凑，其气必虚」是也。亦有同厕同床而不染者，盖由内无湿热之积，外无表虚疏凑之患，是以邪不能入，而疮不相染矣。虽然，子之所慎斋战疾，然亦不可自恃而不加之意也。
又问：已误于药，悔不可追，今将何药以解之乎？时正仲夏，予用十金汤去桂、附，加红花、牛膝、黄柏、薏苡仁、木香、火麻仁、羌活，煎服百帖，空心常服东坡四神丹加黄柏，又少加蜀椒，以其能来水银，然后脚伸能行，指肿亦消，惟额肿敷膏而愈。
一人患此疮，脚膝挛痛，有人取虾蟆，治如食法，令食之而挛痛遂愈，此亦偶中也。
又一人患此疮，脚痛而肿。或令採马鞭草煎汤熏洗，汤气才到，便觉爽快，候温洗之，痛肿随减。此草在处有之，槛外空地尤多。其叶类菊，春开细碎紫花，秋复再花，抽穗如马鞭，故名马鞭草。
又一人患此疮，遍身筋骨疼痛。遇一道流，问曰：「神色憔悴，有病耶？」曰：「因疮遍身痛也。」道流曰：「轻粉多矣，吾亦被其毒矣。」遂示一方，不过数味药也。但每帖入铅五钱，打扁同煎，服之果验。凡患此疮年久不愈者，用萆薢二三两为君，随症虚实，加入他药，罔有不效，盖萆薢善驱湿热故也。
一人年三十馀，因患此疮，服轻粉，致右腹肋下常有痞块，右眼黑珠时有丁子，努出如雀屎许，间或又消，身有数疮未痊。一医为治疮毒而用硝、黄，一医为治痞块而用攻克，一医为治眼丁而用寒凉。诸症不减，反加腹痛肠鸣，大便滑泄，胸膈壅闷，不思饮食，嗳气吐沫，身热怠倦，夜卧不安。季冬请予往诊视，脉皆浮濡近驶。
曰：误于药也。前药多系毒剂，胃中何堪此物耶？遂令弃去。更用人参四钱，黄耆二钱，白术三钱，茯苓、炒芍药各一钱，陈皮、神麴、升麻各七分，甘草、肉豆蔻各五分，煎服五帖，为泄痛定。减去升麻，又服五帖，膈宽食进。减去豆蔻，再服五帖，诸症皆除。月馀痞块亦散，眼丁亦消。

肺痈  ***************************
一妇年近三十，形色瘦白，素时或咳嗽一二声，月水或前或后。夏月取凉，遂嗽甚，不能伏枕者月馀，痰中或带血，或兼脓，嗽紧则吐食。医用芩、连、二陈不效，复用参、耆等补药病重。
予视左脉浮滑，右脉稍弱而滑，幼伤手腕，掌不能伸，右脉似难凭矣。乃以左脉验之，恐妊兼肺痈也。遂以清肺泻肺之剂进之。三服而能著枕，痰不吐，脓不咯，惟时或恶阻。予曰：此妊之常病也。教用薏苡仁、白术、茯苓、麦门冬、黄芩、阿胶煎服，病减。
月馀，复为诊脉，皆稍缓而浮。曰：热已减矣。但吐红太多，未免伤胃，教用四君子加陈皮、黄芩、枳壳煎服调理。妊至六月，食鸡病作，却鸡而愈。至九月，病又复作，声哑，令服童便获安。予曰：产后病除，乃是佳兆，病若复来，非吾所知。月足而产，脾胃病作，加泄而卒。

脚疮  ***************************
一妇瘦长面紫，每遇春末夏初，两脚生疮，脓泡根红，艰于行步，经水不调。邀予诊视，脉皆濡弱近驶，两尺稍滑。
曰：血热也。医用燥剂居多，故疮不瘥。令用东坡四神丹加黄柏，蜜丸服之，疮不复作。

痈肿  ***************************
邑庠司训余先生，年几六十，长瘦色苍，赴福建考试，官回，病背腿痈肿。一肿愈，一肿作，小者如盏，大者如锺，继续不已，俗曰流注是也。医皆欲用十宣散、五香汤、托里散。予为诊之，脉皆濡弱。
曰：此非前药所宜也。夫以血气既衰之年，冒暑远步热瘴之地，劳伤形，热伤气矣。经云邪之所凑，其气必虚。理宜滋补，使气运血行，肿不作矣。遂用大补汤减桂，倍加参、耆、归、术，佐以黄柏、黄芩、红花，服至二三十帖，视肿稍软者，用砭决去其脓，未成者果皆消释。仍服二三十帖，以防后患。
一人肥短紫淡，年逾三十，因劳感湿，两腿胯间结核痛甚。医用蒜片艾灸，又针大敦、三阴交，又以药水洗之，遂致阴囊肿胀如升，茎皮肿如水泡。复进人参败毒散，皆不中病。邀予往诊，脉皆濡缓而弱略驶。
曰：此湿气乘虚而入，郁而为热成结核也。理宜补中行湿，可免后患。月馀，左腿内廉厥阴经分肿痛如碗，恶寒发热，复用蒜灸。六日后，肿溃脓出，体倦，头面大汗，手足麻木，疮下又肿如碗，寒热大作，始信予言。
用人参三钱，黄耆三钱，白术钱半，归身尾、牛膝、茯苓各一钱，青皮、黄柏各七分，甘草节五分，煎服五六帖，右额羊矢穴分肿痛，长五寸许，亦作寒热。医谓补塞太过，欲改前方。彼言汪君已有先见，所制之方必不误我，锐意服之。
月馀，肿皆脓溃成痂而愈。惟左脚委中筋急短缩，艰于行步，彼疑为躄，遣书来问。予曰：脓血去多，筋失所养故也，药力足日，当不躄矣，果验。
后觉阴囊肿缒，他医加茴香、吴茱萸治疝等药不效。予适至彼，令守前方，减去治疝等药，加升麻一钱，服一二贴囊即缩矣。乃语予曰：先生神医也，乃详告吾病原乎。
予曰：经云营气不从，逆于肉理，乃生痈肿。又云受如持虚。盖谓气馁行迟，血少留滞，则阻逆肉理，乃作痈肿也。久则郁而已热，化肉腐筋而成脓矣。肿在厥阴，虽曰多血，亦难供给日之所耗，夜之所损，故邪乘虚，留结不散，如持虚器而受物也。身之血气，如风与水，风疾水急，则颓陂溃堤，莫有能御之者也；风息水细，则沙障石壅，多有所阻碍矣。故今补其气血，使气壮而行健，血盛而流通，又何肿之不散，结之不行哉？彼曰：理也。

疝肿  ***************************
一儿八岁，㿗疝，阴囊肿胀，核有大小。予令烧荔枝核灰，茴香炒为末，等分，食远温酒调服二钱。不过三服愈。
一儿六岁，阴囊胀大如盏，茎皮光肿如泡。一医为之渗湿行气，不效。邀予诊视，脉皆濡缓。
曰：脉缓无力者，气虚也。经云膀胱者，津液之府，气化出焉。气虚不足，无能运化而使之出矣。宜升阳补气可也。遂以人参为君，黄耆、白术、茯苓为臣，牛膝、升麻、陈皮为佐，甘草梢为使，煎服一二帖，囊皱肿消，三帖痊愈。

调经  ***************************
一妇瘦小，年二十馀，经水紫色，或前或后，临行腹痛，恶寒喜热，或时感寒，腹亦作痛。脉皆细濡近滑，两尺重按略洪而滑。
予曰：血热也。或谓恶寒如此，何得为热？曰：此热极似寒也。遂用黄连酒煮四两，香附、归身尾各二两，五灵脂一两，为末粥丸，空腹吞之，病退。
一妇身瘦面黄，旧有白带，产后忧劳，经水不止五十馀日，间或带下，心前热，上身麻，下身冷；背心胀，口鼻乾，额角冷，小便频而多，大便溏而少，食则呕吐，素厌肉味，遣书示病如此。
予曰：虽未见脉，详其所示，多属脾胃不足。令服四君子汤加黄芩、陈皮、神麴、归身二帖，红止白减。复以书示曰：药其神乎！继服十馀帖，诸症悉除。
一妇经行，泻三日，然后行。诊其脉，皆濡弱。曰：此脾虚也。脾属血属湿，经水将动，脾血已先流注血海，然后下流为经。脾血既亏，则虚而不能运行其湿。故作参苓白术散，每服二钱，一日米饮调下二三次，月馀经行不泻矣。
一妇产后，经行不止，或红或白或淡。病逾八月，面色黄白，性躁，头眩，脚软，医用参耆补药病益加，用止涩药无效。邀予诊之，右脉濡弱无力，左脉略洪而驶。
曰：右脉弱者，非病也，左脉偏盛，遂觉右脉弱耳，宜主左脉，治以凉血之剂。遂以生地、白芍、白术各一钱，黄芩、阿胶、归身各八分，陈皮、香附、川芎、椿根皮、茯苓各六分，柴胡、甘草各五分，煎服二十馀帖而愈。
一妇形长质脆，面色黄白，孀居十馀年，平素食少，内外俱劳，年五十二岁。二月忽血崩，若左手觉热，崩则又甚。医用苦寒黑灰凉血止血之剂，益剧。更用胶艾汤，少愈。偶因子病，住药月馀，后服前汤，崩则日少夜多。七月尽，来就予治。右脉浮软颇大，左脉软小而，缓独左尺尤近微弱。
予谓：左脉主血，得此与病相应，右脉主气，今诊得浮软，此乃脾胃气不足也。盖脾具坤静之德，而有乾健之运，虚则不能健运其血矣。胃气者，阳气也，阳主升举，虚则不能升举其血矣。经曰阳病竭而下者此也。又曰阳病治阴，阴病治阳，正其血气，各守其乡，其治此病之谓欤。今气不能健运升举，以致血崩，法当治阳。
世医昧此，但知血热则行，逢冷则凝，逢寒则止，故用苦寒黑灰之剂。殊不知苦以泄胃，寒则降下，故经曰苦伤气，寒伤血，安能治其崩哉？盖脾胃属土恶湿，喜温畏寒，理宜甘温养其脾，则热自除，气自运，而血随气各归其经矣。东垣曰温能除大热。经曰形不足者，温之以气。又曰气生形。又曰气固形实，形主血。又曰阳气者，精则养神，柔则养筋。故古人治血多用养气，岂无所本哉？血逢黑则止，但可以治标耳。经曰胃者五藏之本，苟不固本，未免止而复发。况其所病，或劳，或怒，或恶食，而崩愈甚，此盖由脾胃不足，不胜其劳怒也。
遂用参、耆各四钱，归、术各一钱，甘草、厚朴各五分，炒蒲黄、阿胶各七分，煎服十馀帖，崩则昼止夜来。夫夜则阴旺阳衰，阳不足以摄血故也。再以棕皮、五倍子、莲蓬烧灰，加阿胶、蒲黄，粥丸，临晚服，而夜亦止。但清水常流，大便结燥，小便日无夜有。又用润麻丸加木通、车前，空心吞之。然腰与小腹及脚腿皆痛，胸膈不宽。
予适出月余，归诊，脉皆沉细而数。予曰：数脉所主为热，其症为虚，脉与向日不同，而症反觉虚者，多因久服前药，失于加减，故藏府习熟，而病反见化于药矣，令暂止药。
乘轿归家，登山度岭，加以应接人事，劳而又劳，越三日，血大崩约一桶许，昏懵而气息奄奄，良久稍苏，是夜又崩二三碗许，仍复昏懵。予往视之，脉仍沉细而数。予曰：五十以后，血气大脱，实难求生，但不忍坐视其毙耳。乃用大剂，参、耆各七钱，归、地、姜、附各一钱，甘草五分，煎服二三帖，脉数略减，头痛昏弱，腰脚腿痛亦愈。日则胸膈似烦，至夜亦愈。但小腹时觉微痛，清水常流不绝。
经曰冲脉者，经脉之海，主渗溪谷，与阳明合于宗筋，会于气街，而阳明为之长，皆属于带脉。故阳明虚，则冲脉失养，不能渗灌，气化为水而下流矣。待其胃气稍完，则清者运而为津液，浊者渗而为小便，而水或可止也，经曰「壮者气行则愈」是矣。若遇严寒，又觉小腹腰脚腿痛者，亦由阳虚不御其寒故也。天地稍和，又不觉矣。予曰：病须少愈，然血气虚脱，来春恐无以资生发之气耳。至春，果洞泻而殁。
丹溪曰：气病补血，须不中，亦无所害。血病补气，则血愈虚散，是谓诛罚无过。今病血病，而治以参、耆，宁不犯丹溪之戒乎？予曰：学贵疏通，不可执泥。丹溪又曰：冲任二脉为经脉之海。二脉无损，则血气之行，外循经络，内荣五藏。若劳动过极，损伤二脉，则冲任气虚，不能约制其血，故忽大下，谓之崩中。治宜举养脾胃，大补气血。丹溪治血，何常不归于气虚而养脾胃也！东垣亦曰血脱益气。古圣人之法也，先理其胃，以助生发之气，诸甘药为之先务。盖甘能生血，此阳生阴长之理，故先助胃气。且人之身，纳穀为宝。予考圣经前贤所治血病，未尝专主于治血而不养气。要在临病识宜耳。须然此固不免于死，所以得迟延而无苦楚者，恐亦由于药力也。因笔之，幸同志者考其得失。
一妇年逾四十，形长色脆，病经不调，右脉浮软而大，左脉虚软而小近驶。尝时经前作泄。今年四月，感风咳嗽，用汤洗浴，汗多，因泄一月。六月，复因洗浴，发疟六七次。疟须止，而神思不爽。至八月尽，而经水过多，白带时下，泄泻，遂觉右脚疼痛。旧曾闪朒脚跟。今则藉此延痛，臀腿腰胁尾骨、胫项左边筋皆掣痛。或咳嗽一声，则腰眼痛如刀扎。日轻夜重，叫号不已。幸痛稍止，饮食如尝。今详月水过多，白带时下，日轻夜重，泻泄无时，亦属下多亡阴。宜作血虚论治，然服四物止痛之剂益甚。九月，予复诊视，始悟此病，乃合仲景所谓阳生则阴长之法矣。
夫经水多，白带下，常泄泻，皆由阳虚陷下而然，命曰阳脱是也。日轻夜重，盖日阳旺而得健运之职，故血亦无凝滞之患，而日故轻也。夜则阴旺而阳不得其任，失其健运之常，血亦随滞，故夜重也。遂以参、术助阳之药，煎服五七帖，痛减。此亦病症之变，治法殊常，故记之。
一妇年二十一岁，六月经行，腹痛如刮，难忍求死。脉得细软而驶，尺则沉弱而近驶。予曰：细软属湿，数则为热，尺沉属郁，此湿热郁滞也。以酒煮黄连半斤，炒香附六两，五灵脂半炒半生三两，归身尾二两，为末，粥丸，空心汤下三四钱，服至五六料。越九年，得一予。又越四年，经行两月不断，腹中微痛，又服前丸而愈。续后经行六七日，经止则流清水，腹中微痛，又服前丸，而痛亦止。又经住只有七八日，若至行时，或大行五六日。续则适来适断，或微红，或淡红。红后尝流清水，小腹大痛，渐连遍身胸背腰腿骨里皆痛，自巳至酉乃止。痛则遍身冷，热汗大出，汗止痛减，尚能饮食。自始痛至今历十五年，前药屡服屡效，今罔效者，何也？予在休宁率口，其母伴女荷轿，至彼就医。脉皆洪滑无力，幸其尚有精神。予曰：此非旧日比矣，旧乃郁热，今则虚寒，东垣曰「始为热中，终为寒中」是也。经曰脉至而从，按之不鼓，乃阴盛格阳，当作寒治，且始病时而形敛小，今则形肥大矣。医书曰瘦人血热，肥人气虚，岂可同一治耶？所可虑者，汗大泄而脉不为汗衰，血大崩而脉不为血减耳。其痛日重夜轻，知由阳虚不能健运，故亦凝滞而作痛。以症参脉，宜用助阳。若得脉减痛轻，方为佳兆。遂投参耆归术大剂，加桂、附一帖。来早再诊，脉皆稍宁。随即回宅，服至二三十帖，时当二月。至五月，予适往城，视之，病且愈矣。盖病有始终寒热之异，药有前后用舍不同，形有少壮肥瘦不等，岂可以一方而通治哉？后闻乳有隐核数枚，彼时失告于予，访之外科，归罪于多服参、耆而然。殊不知肥人气虚多滞，若能久服前药，不惟乳无隐核，纵有亦当消矣。多因病退却药，血气未充，故气滞血凝而成此核，经曰「壮者气行则愈」是矣。予以书喻柢，恐一齐传众楚咻，莫能回其惑也。
一妇每临经时，腰腹胀痛，玉户淫淫，虫出如鼠黏子状，绿色者数十枚，后经水随至。其夫问故。予曰：厥阴风木生虫，妇人血海属于厥阴，此必风木自甚，兼脾胃湿热而然也。正如春夏之交，木甚湿热之时，而生诸虫是也。宜清厥阴湿热耶。令以酒煮黄连为君，白术、香附为臣，研末，粥丸，空服。吞之月馀，经至无虫而妊矣。
一妇形质瘦小，面色近紫，产后年馀，经水不通。首夏忽病，呕吐，手指麻痹，挛拳不能伸展，声音哑小，哕不出声。医皆视为风病，危之。予诊脉，皆细微近滑。曰：此妊娠恶阻病也。
众谓经水不通，安有妊理？予谓天下之事有常有变，此乃事之变也。脉虽细微，似近于滑；又尺按不绝，乃妊娠也。遂以四君子加二陈治之，诸症俱减，尚畏粥汤，惟食干糕香燥之物而有生意。

出部脉  ***************************
一妇年逾四十，形色颇实，常患产难倒生，经水不调，或时遍身骨节疼痛，食少倦怠，自汗。予为诊之，两手脉皆不应，惟右关轻按，隐隐然微觉动也。疑脉出部，以指寻按经渠列缺穴分，亦不应。余甚怪之，乃叩其夫。曰：有孕，时医诊亦言无脉。后服八物汤，幸尔易产而得一子。予曰：此由禀赋本来脉不应也，无足怪焉。可见天下事变出无穷，果难一一以常理测也。如《脉经》所谓，但道其常而已。两手无脉，不伤其生，又不妨于胎妊，岂《脉经》所能论及耶？脉或两手出部，或一手出部，予见多矣。两手无脉，而人如故，此亦理之所无，事之大变，故笔记。
一妇有病，请予诊之。右脉缓濡而弱，左手无脉，再再寻之，动于腕臂外廉阳溪偏历之分。乃语之曰：左脉离其部位，其病难以脉知。以右脉言之，似属于脾胃不足也，尚当言其病焉。告曰：每遇经未行前咯血数口，心嘈不安，食少懒倦。予以四君子汤加山栀、陈皮、麦门冬、牡丹皮，煎服数帖而安。
予尝考孙兆诊一释者，左脉出部，动于臂上。曰：此反脉也，医书不载。脉行常道，岂有移易？或者少年惊扑，震动心神，故脉脱故道耳。年既长大，血气已定，不能复移也。僧曰：果如所言。予询此妇，未尝得惊，而脉如是，可见亦由于禀赋也。后在歙之江村，诊得两手脉俱出部者数人，或左或右，一手脉出部者尚多。信行诊一妇人，两手脉亦出部。凡此皆事变无穷，理之莫测，岂皆由于惊动哉。夫此须非经水之病因，其脉类前案。故录于此。

妊病  ***************************
一妇怀妊八月，尝病腰痛不能转侧，大便燥结。医用人参等补剂，痛益加。用硝、黄通利之药，燥结虽行，而痛如故。予为诊之，脉稍洪近驶。
曰：血热血滞也。宜用四物加木香、乳、没、黄柏，火麻仁。煎服四五帖，痛稍减，燥结润，复加发热面赤，或时恶寒。仍用前方去乳、没、黄柏，加柴胡、黄芩。服二帖，而寒热除，又背心觉寒，腰痛复作。予曰：血已利矣，可于前方加人参一钱。服之获安。
一妇尝患横生逆产七八胎矣，子皆不育。予诊脉皆细濡颇弦。曰：此气血两虚兼热也。
或曰：气血有馀，方成妊娠。气血既亏，安能胎耶？予曰：观其形长瘦而脉细濡，属于气血两虚；色青脉弦，属于肝火时炽；而两尺浮滑，似血虚为轻，而气虚为重也。宜以补阴丸除陈皮，倍加香附、参、耆，蜜丸服之，常令接续，逾年临产，果顺而育一子。

产后  ***************************
一妇产后滑泄，勺水粒米弗能容，即时泄下，如此半月馀矣。众皆危之，或用五苓散、平胃散，病益甚。邀予诊之。脉皆濡缓而弱。
曰：此产中劳力，以伤其胃也。若用汤药，愈滋胃湿，非所宜也。令以参苓白术散除砂仁，加陈皮、肉豆蔻，煎姜枣汤调服，旬余而安。
一妇产后，时发昏瞀，身热汗多，眩晕口渴，或时头痛恶心。医用四物凉血之剂，病不减。复用小柴胡，病益甚。予为诊之，脉皆浮洪搏指。
予谓：产后而得是脉，又且汗多，而脉不为汗衰，法在不治。所幸者，气不喘，不作泄耳。其脉如是，恐为凉药所激也。试用人参三钱，黄耆二钱，甘草、当归各七分，白术、门冬各一钱，乾姜、陈皮、黄芩各五分，煎服五帖，脉敛而病渐安。

小儿惊痫  ***************************
一女年六岁，病左手不能举动三年矣，后复病痫。初用人参、半夏，或效或否。予诊左脉浮洪，右脉颇和。
曰：痰热也。令以帛勒肚，取茶子去壳三钱，挼碎，以滚汤一碗，滤取汁，隔宿勿食，早晨温服。吐痰如大蒜瓣者三碗许，手能举动，痫亦不作。
予孙应达，初生未满一月，乳媪抱之怀间，往观春戏时，风寒甚切。及回，即啼不乳，时发惊搐。始用苏合香，继用惊搐药，不效，众皆危之。
予曰：小儿初生，血气未足，风寒易袭，此必风邪乘虚而入也。风喜伤脾，脾主四肢，脾受风扰，故四肢发搐，日夜啼叫不乳。经曰「风淫末疾」是也。其治在脾。脾土不虚，则风邪无容留矣。因煎独参汤，初灌二三匙，啼声稍缓。再灌三五匙，惊搐稍定。再灌半酒杯，则吮乳渐有生意。

泄泻  ***************************
一孩孟秋泄泻，昼夜十数度，医用五苓散、香薷饮、胃苓汤加肉豆蔻，罔有效者。
予曰：此儿形色娇嫩，外邪易入，且精神怠倦，明是胃气不足，而为暑热所中，胃虚挟暑，安能分别水穀？今专治暑而不补胃，则胃愈虚，邪亦著而不出。经曰「壮者气行则愈，怯者著而成病」是也。令浓煎人参汤饮之。初服三四匙，精神稍回。再服半酒杯，泻泄稍减。由是节次服之，则乳进而病脱。


卷之下  ——————————————————————————————————————————————————————————————————————————————————————————

答银台宋公书  ***************************
医以望、闻、问、切四者为务。蒙示贵恙，只得问之一事而已，馀三事俱莫得而详也。
依命奉去药方，或效或否，故难预必。兹以理论，多属于阴虚而兼有热也。经曰一胜则一负。盖血者，阴也。阴虚则阳亢，理之必然。阳亢热动，宜其血得热而妄行。或嗽或吐，不免有血，此皆阴虚发热之病理，宜滋阴养血，清热润肺，是其治焉。此特论其理之常也。
其中又有变其常者，亦当变其常以治之矣。经曰冲任二脉，为血之海，主渗灌溪谷。而阳明为之长，阳明者，胃也。或有劳动损其冲任，则血不得渗灌而越上于上窍，故阳明胃脉亦失所养，或饮食无味，或食则难饥，或恶心呕吐，或胸膈痞闷，或大便不常，此又初因阴虚而终致于阳虚也。夫因阴虚而致阳虚，则滋阴降火之法，又难例用，当从东垣阳生阴长而用甘温之剂矣。经曰阳气者，精则养神，柔则养筋。盖心主血而藏神，肝主筋而藏血。若胃之阳气有亏，是阳气之精者亦虚，而心神失养，不能以主血；阳气之柔者亦损，而肝筋失养，不能以藏血。心既不能主血，肝又不能藏血，欲其血之不妄行也难矣。此又阴变为阳之病，岂可以其阴虚例治而损其阳也。
尝考《褚氏遗书》有曰，人年十六精始通，未及十六而先损其精，则骨髓未满，后必有难名之疾。得闻所患，已犯褚氏之戒，必须远色节欲以固其本，然后调之以药以治其末，庶几内外兼修，本末两尽，病之愈也有日矣。苟徒恃乎药而无敬谨之功，是谓舍重就轻，欲求病愈难哉。
四物汤加黄柏、知母，乃滋阴降火妙剂。若饮食无味，或饮食不思，此方又难例用，宜兼用四君子汤。仲景曰血虚气弱，宜用人参。人参不惟补气，亦补血也。况药无定性，与热药同用则热，寒药同用则寒。今用人参而以寒药制之，人参虽温，亦莫能逞其势矣。又曰人参补气，今以耗气之药监之，虽欲补气，亦莫恣其性矣。幸毋以南北见疑，东垣北人也，常用人参，考之东垣书可证矣。但加减活法在乎病者消息出入，如嗽加麦门冬，痰加贝母，咯血加藕节，气喘加阿胶，痞闷加枳实。二方相合，名曰八物汤，兼补血与气也。请与高明议其可否。

腹痛  ***************************
一人面色苍白，年四十六，素好酒色犬肉。三月间，因酒连有二夜房事，遂病左腹痛甚，后延右腹，续延小腹，以及满腹皆痛。日夜叫号，足不能升，卧不能仰，汗出食阻。自用备急丸，利二三行而随止，痛仍不减。
予诊之，脉皆细驶，右脉颇大于左，独脾脉弦且滑。扶起诊之，右脉亦皆细数。恐伤酒肉，用二陈汤加黄芩、山楂、曲、蘖，进之不效。再用小承气汤，仍复不利。蜜煎导之，亦不利。乃以大承气汤，利二三行，痛减未除。令其住药，只煎山楂饮之。次日烦躁呕恶，渴饮凉水则觉恶止爽快。次早再诊，脉皆隐而不见。四肢逆冷，烦躁不宁，时复汗出。举家惊愕，疑是房后阴症，拟进附子理中汤。
予曰：此治内寒逆冷也。《活人书》云四逆无脉，当察症之寒热。今观所患，多属于热，况昨日脉皆细数，面色近赤，又兼酒后而病。六脉虽绝，盖由壮火食气也。四肢者，诸阳之本。气被壮火所食，不能营于四肢，故脉绝而逆冷也。此类伤暑之症，正合仲景所谓热厥者多，寒厥者少，急用大承气汤下之之类。向虽下以大承气，其热尚有未尽，难以四逆汤症与比。今用附子热药，宁不助火添病耶？如不得已，可用通脉四逆汤，尚庶几焉。以其内有童便、猪胆汁监制附毒，不得以肆其疟也。
连进二服，脉仍不应，逆冷不回，渴饮烦躁，小便不通，粪溏反频，腹或时痛，更进人参白虎汤二帖。燥渴如旧，更用参、术各三钱，茯苓、麦门冬、车前各一钱，北五味、当归各五分。煎服一帖，脉渐隐隐见如蛛丝。予曰：有生意也。仲景论绝脉服药微续者生，脉暴出者死是也。
左手左脚亦略近和，不致冰人。右之手足如旧逆冷，但口尚渴，大便尚溏，一日夜约有十数次，小便不通。予曰：渴而小便不利者，当利其小便。遂以天水散冷水调服。三四剂不应。再以四苓散加车前、山栀，煎服二帖，小便颇通。
但去大便，而小便亦去，不得独利。予曰：小便不利，烦渴未除，盖由内热耗其津液也。大便尚溏者，亦由内热损其阳气，阳气不固而然也。遂用参、术各三钱，茯苓钱半，白芍、车前、门冬各一钱，山栀七分，北五味五分，连进数服，至第九日，逆冷回，脉复见，诸症稍减而向安矣。

咯痰  ***************************
一人年逾四十，面色苍白，平素内外过劳，或为食伤，则咯硬痰而带血丝。因服寒凉清肺消痰药，至五六十帖，声渐不清而至于哑。夜卧不寐，醒来口苦，舌乾而常白胎。或时喉中阁痛，或胸膈痛，或嗳气，夜食难消，或手靠物久则麻，常畏寒，不怕热。前有　㿗疝，后有内痔，遇劳则发。初诊左脉沉弱而缓，右脉浮软无力。续后三五日一诊，心肺二脉浮虚，按不应指。或时脾脉轻按阁指，重按不足。又时或驶，或缓，或浮，或沉，或小，或大，变动全无定准。
夫脉不常，血气虚也。譬之虚伪之人，朝更夕改，全无定准；的实之人，朝斯夕斯，常久不移。以脉参症，其虚无疑，虚属气虚，为重也。盖劳则气耗而肺伤，肺伤则声哑；又劳则伤脾，脾伤则食易积。前疝后痔遇劳而发者，皆因劳耗其气，气虚下陷，不能升举故也。且脾喜温畏寒，而肺亦恶寒，故曰形寒饮冷则伤肺。以已伤之脾肺，复伤于药之寒凉，则声安得不哑？舌安得不胎？胎者，仲景谓胃中有寒，丹田有热也。夜不寐者，由子盗母气，心虚而神不安也。痰中血丝者，由脾伤不能裹血也。胸痛嗳气者，气虚不能健运，故郁于中而嗳气，或滞于上则胸痛也。
遂用参、耆各四钱，麦门、归身、贝母各一钱，远志、酸枣仁、牡丹皮、茯神各八分，石菖蒲、甘草各五分，其他山楂、麦芽、杜仲随病出入，煎服年馀而复。益以宁志丸药，前病日渐愈矣。且此病属于燥热，故白术尚不敢用，况他燥剂乎？

瘀血  ***************************
一人年十五，色黄悴。十二月间，忽呕瘀血一二碗，随止。当请小儿科丁氏调治，肌体尚弱，常觉头晕。近乎三月间，天热行路，出汗逾日，又少费力颇倦，日仄顿然昏晕，不省人事，手足扰乱，颠倒错乱，将一时久方定。次日亦然。续后每日午时前后，如期发一次。近来渐早，自辰至午，连发二次，渐至三四次，比前稍轻。发时自下焦热，上至胸壅塞，则昏晕良久方苏，始疑是疟和痫。医云火动，又云痰症，用牛黄丸以竹沥、姜汁磨服二次，共四丸，又与煎药多清痰火之剂。服后，每日只发一次。止则汗多，口乾，食少，身热时多，凉时少。
予脉之，皆浮虚洪数，不任寻按，坐起则觉略小，亦不甚数。脉书曰数脉所主为热，其症为虚。三日后再诊，左脉小而滑，右脉大而滑，独肺部浮软，按之似蛰蛰有声。与昨脉不同者，虚之故也。
夫阳气者，清纯冲和之气也。或劳动过度，或酒食过伤，则扰动其阳，变而为邪热矣。然脾胃以阳气为主，阳变为热，血必沸腾而越出于上矣。昏晕者，由热熏灼，故神昏运倒而类风也。风之旋转运动，与火相类。每觉下焦热上，胸膈壅塞而即发者，脾脉从足入腹至胸，今下焦热上，乃脾火也。然胸膈，心肺之分，为阳之位。清阳居上，今邪热扰之，则阳不得畅达，而心肺之神魄不免为之而昏乱矣。况五藏皆赖胃气以培养，胃受火邪则五藏皆无所禀，而所藏之神亦无所依，故肺之魄，心之神，肝之魂，脾之意，肾之志，安得不随之溃乱躁扰而昏瞀耶？多发于午前后者，乃阳气所主之时。阳为邪扰，不能用事，故每至其时而辄发也。且汗多津液泄，口乾津液少，医用牛黄、朱砂、琥珀、南星、半夏等而复燥之，是愈益其燥，故暂止而复发，不能拔去其病根也。
因取参、耆各二钱半，远志、山楂、川芎、黄芩各七分，天麻、茯神、麦门冬各一钱，甘草、陈皮各五分，归身八分，白术一钱半，煎服十馀帖，而病不复发矣。

阳虚  ***************************
一人年逾三十，神色清减，初因伤寒过汗，是后两足时冷，身多恶寒，食则易饥，日见消瘦，梦遗甚频，筋骨疼痛，久伏床枕，不出门户。医用滋阴降火不效。予视，左脉浮虚而缓，右脉浮弦而缓，此阳虚也。病者言易饥善食，梦遗甚频，似属阴虚，若作阳虚而用参、耆，恐增病矣。予故为之备论其病。
古人谓脉数而无力者，阴虚也；脉缓而无力者，阳虚也。今脉皆浮虚弦缓，则脉为阳虚可知矣，参症论之，病属阴虚，阴虚则发热，午后属阴，当为午后则遍身发热，恶热，揭胸露手，蒸蒸热闷而烦躁也。今患并无是症，何得认作阴虚？夫阳虚则恶寒，虽天暖日和，犹恐出门，怕寒恶风。今患两足时冷，身多畏寒，皆阳虚之验矣。又被汗多亡阳，非阳虚而何？今日食则易饥，非阴虚火动也。盖脾胃以气为主，气属阳，脾胃之阳已虚，又被苦寒属阴之药以泻其阳，则阳愈虚而内空竭，须借穀气以扶助之，故易饥而欲食，食亦不生肌肉也。经曰饮食自倍，肠胃乃伤，又曰饮食不为肌肤，其此之谓欤。梦遗亦非特阴虚。经曰阳气者，精则养神，柔则养筋。今阳既虚，则阳之精气不能养神，而心藏神，神失所养，则飘荡飞扬而多梦矣；阳之柔气不能养筋，而肝主筋以藏魂，筋失所养，则遍身筋骨为之疼痛。魂亦不藏，故梦寐欠安，何得而不遗乎？经曰气固形实。阳虚则不能固，而精门失守，此遗之所以频而不禁也。
经曰肾者，胃之关也。今若助阳以使其固，养胃以守其关，不患遗之不止矣。遂用参、耆各二钱，白术一钱，甘草五分，枳实、香附、山楂、韭子各五分，煎服半年，随时令寒暄升降而易其佐使，调理而安。

耳脓  ***************************
一人年近六十，面色苍白，病左耳聋三十年矣。近年来或头左边及耳皆肿溃脓，脓从耳出甚多，时或又肿复脓。今则右耳亦聋，屡服祛风去热逐痰之药不效。
予诊，左手心脉浮小而驶、肝肾沉小而驶，右脉皆虚散而数，此恐乘舆远来，脉未定耳。来早脉皆稍敛不及五至，非比日前之甚数也。
夫头之左边及耳前后，皆属于少阳也。经曰：少阳多气少血。今用风药、痰药类皆燥剂。少血之经，又以燥剂燥之，则血愈虚少矣。血少则涩滞，涩滞则壅肿，且血逢冷则凝，今复以寒剂凝之，愈助其壅肿，久则郁而为热，腐肉成脓，从耳中出矣。渐至右耳亦聋者，脉络相贯，血气相依，未有血病而气不病也，是以始则左病而终至于右亦病矣。况病久气血已虚耳，人年六十，血气日涸；而又出久劳伤气血，又多服燥剂以损其气血，脓又大泄，已竭其气血，则虚而又虚可知矣。以理论之，当以滋养气血，气血健旺，则运行有常，而病自去矣。否则不惟病且不除，而脑痈耳疽抑亦有不免矣。
以人参二钱，黄耆二钱，归身、白术、生姜各一钱，鼠黏子、连翘、柴胡、陈皮各六分，川芎、片芩、白芍各七分，甘草五分，煎服数十帖而安。

腹痛  ***************************
一孺人年近五十，病腹痛。初从右手指冷起，渐上至头，则头如冷水浇灌，而腹痛大作，痛则遍身大热，热退则痛亦止，或过食或不食皆痛。每常一年一发，近来二三日一发，远不过六七日，医用四物加柴胡、香附不应；更医用四君加木香、槟榔亦不效；又医用二陈加紫苏、豆蔻；又用七气汤等剂皆不效。
予诊，脉皆微弱，似有似无，或一二至一止，或三五至一止，乃阳气大虚也。以独参五钱，陈皮七分，煎服十馀帖而愈。
夫四肢者，诸阳之末；头者，诸阳之会。经曰阳虚则恶寒，又曰一胜则一负。阳虚阴往，乘之则发寒；阴虚阳往，乘之则发热。今指稍逆冷上至于头，则阳负阴胜可知矣。阳负则不能健运，而痛大作。痛作而复热者，物极则反也。及其阴阳气衰，两不相争，则热歇而痛亦息矣。况脾胃多气多血经也。气能生血，气不足则血亦不足。仲景曰血虚气弱，以人参补之。故用独参汤，服而数年之痛遂愈矣。

淋  ***************************
一人年逾三十，神色怯弱。嘉靖八年客外，七月患热淋，诸药不效，至十一月行房方愈。九年正月复作，亦行房而愈。至三月伤寒，咳嗽有痰，兼事烦恼，延至十月少愈，后复作，服芦吸散而愈。但身热不解，因服小便，腹内膨胀，小腹作痛。后又因晚卧，左胁有气触上，痛不能睡，饮食减半，四肢无力。食则腹胀痛或泻，兼胸膈饱闷。口舌乾燥，夜卧盗汗。从腰已下常冷，久坐腰痛脚软，手心常热。
诊其左手心脉浮数而滑，肾肝二脉沉弱颇缓，右手肺脉浮虚而驶，脾脉偏弦而驶，命门散弱而驶。第二日再诊，心肝二脉细软，稍不见驶矣。肾脉过于弱，肺脉浮软，亦不见驶。脾脉颇软，命门过浮略坚。
予曰：膀胱者，津液之府，气化出焉。淋者，由气馁不能运化，故津液郁结为热而然也。房后而愈者，则郁结流利而热解矣。三月天日和煦，何得伤寒？多由肺气不足，莫能护卫皮毛，故为风邪所袭，郁热而动其肺，以致痰嗽也。得芦吸散而愈者，以辛温豁散其痰与热也。嗽止、身热不退者，因嗽久肺虚，肺虚则脾弱，脾肺之气不能荣养皮肉，故热作也。经曰形寒饮冷则伤肺，又曰脾胃喜温而恶寒。今服小便之寒凉，宁不愈伤其脾肺耶？是以腹胀作痛，胁气触上，或泻或汗种种诸病，皆由损其脾肺也。而脉时或变易不常者，亦由气血两虚，虚而为盈，难乎有常矣。
遂用参、耆各一钱，茯苓、白术各一钱，归身、牛膝各七分，厚朴、陈皮、木香、甘草各五分，薄桂三分。煎服二十馀帖，诸症悉退。
后因解头劳倦，诸症复作。来就予治，脉与前颇同，但不数不驶而已。仍用参、耆各三钱，麦门冬、归身、厚朴、枳实、甘草、黄芩等剂而愈。

五志  ***************************
书曰：五志过为病，非药可治，须以情胜。古今方书多略而不言，遇有此疾，无例可推。因搜求前贤治例，著之于后，以示将来者焉。
如怒伤肝，肝属木，怒则气并于肝，而脾土受邪，木太过则肝亦自病；喜伤心，心属火，喜则气并于心，而肺金受邪，火太过则心亦自病；悲伤肺，肺属金，悲则气并于肺，而肝木受邪，金太过则肺亦自病；恐伤肾，肾属水，恐则气并于肾，而心火受邪，水太过则肾亦自病；思伤脾，脾属土，思则气并于脾，而肾水受邪，土太过则脾亦自病。寒伤形，形属阴，寒胜血则阳受邪，寒太过则阴亦自病；热伤气，气属阳，热胜寒则阴受病，热太过则阳亦自病。
凡此数者，更相为治。故悲可以治怒，以怆恻苦楚之言感之；喜可以治悲，以谑浪亵狎之言戏之；恐可以治喜，以逼遽死亡之言怖之；怒可以治思，以污辱欺罔之言触之；思可以治恐，以虑彼忘此之言夺之。凡此五者，必诡谲怪诈，无所不至，然后可以动人耳日，易人视听，若胸中无材器之人亦不能用此法也。热可以治寒，寒可以治热，逸可以治劳，习可以治惊。经曰惊者平之。夫惊以其忽然而遇之也，使习见习闻，则不惊矣。惟劳则气耗，恐则气夺者，为难治。喜者少病，百脉舒和之故也。

喜  ***************************
一人因喜成病，庄医切脉，为之失声，佯曰：「吾取药去。」数日更不来。病者悲泣，辞家人曰：「处世不久矣。」庄知其将愈，慰之。诘其故，引《素问》「惧胜喜」。可谓得玄关者也。

舌出  ***************************
一妇因产，舌出不能收。医以朱砂敷其舌，仍命作产子状，令以两女子掖之，乃于壁外潜累盆碗危处，堕地以作声，声闻而舌收矣。
夫舌乃心之苗，此必产难而惊，心火不宁，故舌因用力而出也。今以朱砂以镇其心火，又使倏闻异声以恐下。经曰恐则气下，故以恐胜之也。

忧  ***************************
昔贵人有疾，天方不雨，更医十数罔效。最后一医至，脉已，则以指计甲子，曰：「某夕天必雨。」竟出。贵人疑曰：「岂谓吾疾不可为耶？何言雨而不及药我也？」已而夕果雨，贵人喜起而行乎庭，达旦，疾若脱去。
明日，后至之医得谒，贵人喜且问曰：「先生前日言雨，今得雨而瘳，何也？」医对曰：「君侯之疾，以忧得之。然私计君侯忠且仁，所忧者民耳。以旱而忧，以雨而瘳，理固然耳，何待药而愈耶？」
一人县差，拿犯人以铁索项所犯至县。行至中途，犯则投河而死。犯家告所差人，索骗威逼至死。所差脱罪，未免费财，忧愤成病，如醉如痴，谬言妄语，无复知识。
予诊之，曰：「此以费财而忧，必得而喜，病可愈也，药岂能治哉？」令其熔锡作银数锭，置于其侧。病者见之果喜，握视不置，后病遂愈。此谓以喜胜忧也。

思  ***************************
一女与母相爱，即嫁母丧，女因思母成疾。精神短少，怠倦嗜卧，胸膈烦闷，日常恹恹，诸药不应。
予视之，曰：「此病因思，非药可愈。」彼俗酷信女巫，巫托神降言祸福，谓之卜童。因令其夫贿嘱之，托母降言：「女与我前世有冤，汝故託生于我，以害我也。是以汝之生命克母，我死因汝，今在阴司，欲报汝仇，汝病淹淹，实我所为。我生则与之母子，死则与之寇仇。」夫回谑其妇曰：「汝病如此，我他往可请童婆卜之，何如？」妇应曰：「诺。」遂请卜，一如夫所言。女闻大怒，诟曰：「我因母病，母反害我，何思之有耶？」遂不思，病果愈。此以怒胜思也。

气结  ***************************
一官素谨言，一日会宾筵中有萝卜颇大，客羡之。主曰：「尚有大如人者。」客皆笑，以为无。主则悔恨自咎曰：「人不见如是大者，而吾以是语之，宜其以吾言为妄为笑也。」因而致疾，药不应。
其子读书达事，思父素不轻言，因而愧赧成疾。必须实所言，庶可解病。官所抵家往返十馀日，遂遣人抵家，取萝卜如人大者至官所。复会旧宾，请父强疾而陪。酒酣，令车载置席前，客皆惊讶。其父大喜而疾愈。
一女婚后，夫经商二年不归。因不食，困卧如痴，无他病，多向床里坐。此思则气结也。药难独治，得喜可解；不然，令其怒。讽掌其面，诟以外情，果大怒而大哭三时许，令解之，与药一帖，即求食矣。予曰：病虽愈，得喜方已。乃诒以夫回，既而果然病不举。

脉  ***************************
重大之病，一日三脉多变，难治；沉疴日日脉不移，亦难治。伏经脉最难求，如积热之久，脉反沉细，而外症又寒，苟非兼以望闻问切，何可得也？世俗讳疾试医，医复讳情妄臆。而豪贵妇女，往往不得望闻，岂不大错？
论病必分兼经、专经、错经、伏经，知有宾主，而后分标本以处方。兼经併发如两感，专经独发如太阳表症，错经乱发如百合、狐惑病，伏经反发如热极似水。
君臣佐使外，可用一标使，如剂中合从辛以达金，则取引经一味，辛者倍加之，故其效速。

补阴  ***************************
一士人，形肥色白，因《名医杂著》。谓人皆阴不足，服补阴丸至数十年，乃病虚短气。予反之，用辛热剂，决去滞余，而燥其重阴，方得平和无恙。此则未达方书而枉自误，不可不戒也。
前数条出《医通》，予尝熟谙，以其暗与己合，故录之不忘。诗曰「我思古人，实获我心」，此之谓也。

惊  ***************************
一妇年三十馀，十八胎九殰八夭。复因惊过甚，遂昏昏不省人事，口唇舌皆疮，或至封喉，下部白带如注，如此四十馀日。或时少醒，至欲自缢，自悲不堪。或投凉剂解其上，则下部疾愈甚；或投热剂，或以汤药熏蒸其下，则热晕欲绝。脉之，始知为亡阳症也。急以盐煮大附子九钱为君，制以薄荷、防风，佐以姜、桂、芎、归之属，水煎，入井水冷与之。未尽剂，鼾睡通宵，觉则能识人。
众讶曰：「何术也？」医曰：「方书有之，假对假，真对真尔。」上乃假热，故以假冷之药从之；下乃真冷，故以真热之药反之，斯上下和，而疮解矣。续后再服调元气药，乃生二子。续后又病疟一年，亦主以养元气，待饮食大进，然后劫以毒药，吐下块物甚多，投附子汤三钱而愈。
此条亦出《医通》，以其治病有法，用药有权，可谓知通变者也。故录之以为法。

腿痛  ***************************
一人四十馀，色黄白，季春感冒，发汗过多，遂患左脚腿骹（厥阴之分）微肿而痛，不能转动。医作阴毒，治以艾灸。予曰：阴毒虽无肉变高焮之势，缠绵月馀，内必有瘀脓。令用毫针深探之，惟黄水数点而已。后又更医，以锋针于灸疮内深入寸许，则血大出，认为阴毒似有可疑。吾以为属于筋痛，经所谓筋痿者耶。
痿虽软易，其亦有痛者。且其痛时，遍身筋皆肿胀。而右脚内廉筋亦急痛，不能屈伸，以此验之，筋痛可知矣。经曰厥阴少血之经，筋之所主。过汗则亡血，而筋失所养，故急痛也。腿骹肿者，盖人身之血犹江河之水，洪泛则流沙走石；彼细流浅濑，则此阻彼碍而壅肿矣。经曰「怯者著而成病」是也。兼之脾胃太虚，呕逆嗳气，饮食少进。经曰：胃者，水穀之海。脾主于胃，行其津液，以养皮肉筋脉。今胃不受，而脾不运，筋脉愈失所养矣。又加灸砭，焦骨伤筋，复耗其血。丹溪曰：血属阴，难成易亏者也。兹则针灸妄施，则血虚耗矣，欲其疾愈，岂可得哉？且经曰筋枯者，举动则痛，是无血以养，俱难治也。所幸者，精神尚好，大便固秘，夜卧安静。于此健其脾胃，使饮食进，则血自生，筋自舒，肿退痛除，庶或可愈。其脉初皆细软而缓，按之无力。予以独参汤一两，一剂与之，其效甚速。
予适他往，更医复灸，又用参、耆、归、术加凉剂，胃气遂不能回矣。再诊，脉变为滑数。脉书言疮科滑脉，未溃宜内消，已溃宜补益。又曰数脉所主为热，其症为虚，是脉与症皆属于虚，亦须大补，托而出之，治亦同法，岂得歧而两途？病居疑似，故详辨之。
吾尝见一妇产后遍身筋痛，遂致不救，是亦亡血故也。

劳  ***************************
一儿年十一，色白神怯，七月间，发热连日，父令就学，内外俱劳，循至热炽，头痛，正合补中益气汤症。失此不治，以致吐泻，食少。其父知医，乃进理中汤。吐泻少止，渐次眼合，咽哑不言，昏昧不省人事，粥饮有碍，手常搵住阴囊。为灸百会、尾骶不应。
其父质于予。予曰：儿本气怯，又当暑月过劳。经曰劳则气耗。又曰劳倦伤脾。即此观之，伤脾之病也。身热者，经曰阳气者，烦劳则张。盖谓气本阳和，或劳烦，则阳和之气变为邪热矣。头痛者，经曰诸阳皆会于头。今阳气亢极，则邪热熏蒸于头而作痛也。吐泻者，脾胃之清气不升，浊气不降也。目闭者，盖诸脉皆属于目，而眼眶又脾所主，脾伤不能营养诸脉，故眼闭而不开也。咽哑者，盖脾之络连舌本、散舌下，脾伤则络失养，不能言也。经曰脾胃者，水穀之海。五藏皆禀气于脾，脾虚则五藏皆失所养。故肺之咽嗌为之不利，而食难嚥；故心之神明为之昏瞀而不知人。常欲手搵阴囊者，盖无病之人，阴升阳降，一有所伤，则升者降，降者升经曰阴阳反复是也。是以阴升者降，从其类而入厥阴之囊，因阴多阳少，故手欲搵之也。此皆脾胃之病。经谓土极似木，亢则害，承乃制也。症似风木，乃虚象耳，不治脾胃之土，而治肝木之风，欲儿不死难矣！且用参、耆、术各三钱，熟附一钱煎，用匙灌半酒杯，候看如何。
服后，病无进退。连服二三日，神稍清，目稍开，如有生意，食仍难嚥。予为诊之，脉皆浮缓，不及四至。予曰：药病相宜，再可减去附子服之。渐渐稍苏。初医或作风热施治，而用荆、防、芩、连、蚕、蝎之类；或作惊痰，而用牛黄、朱砂、轻粉等药。此皆损胃之剂，岂可投诸儿？今得生幸耳，实赖其父之知医也。
或曰：经云无伐天和，其症又无四肢厥冷，时当酷暑而用附子，何也？予曰：参、耆非附子无速效，而经亦曰假者反之。正如冬月而用承气之类，此亦舍时从症之意也。

咳嗽  ***************************
一妇年三十，质脆弱，产后咳嗽，痰臭。或作肺痈治，愈剧。延及两脚渐肿至膝，大便溏，小腹胀痛，午后发热，面红气促，不能向右卧。予诊，脉虚小而数。
予曰：凡咳嗽左右向不得眠者，上气促下泻泄者，发热不为泻减者，此皆病之反也。按此皆原于脾。经曰脾主诸臭，入肺腥臭，入心焦臭，入肝腐臭，自入为秽臭。盖脾不能运行其湿，湿郁为热，酿成痰而臭矣。经曰左右者，阴阳之道路也。脾虚则肺金失养。气劣行迟，壅遏道路，故咳嗽气促不能右卧也；脾虚必夺母气以自养，故心虚发热而见于午也；脾主湿，湿胜则内渗于肠胃为溏泄，外渗于皮肤为浮肿。
令用参、耆、甘草补脾为君，白术、茯苓渗湿为臣，麦门冬以保肺气，酸枣仁以安心神为佐，陈皮、前胡以消痰下气为使，用东壁土（以受阳光最多用之）以为引用。盖土能解诸臭，用以补土，亦易为力矣。此窃取钱氏黄土汤之义也。服一帖，前症略减，病者甚喜。予曰：未也，数帖后无反复，方是佳兆，否则所谓过时失治，后发寒热，真阳脱矣。泄而脚肿，脾气绝矣，何能收救。
予侄文焕妻亦患此，医作肺痈治，而用百合煎汤煮粥，食之反剧。予诊，其脉细弱而缓，治以参、耆甘温等剂，二三帖而愈，此由治之早也。

疟  ***************************
一人年逾四十，形肥色苍，因劳后入房感风，夜半疟作，自汗，寒少热多，一日一作。医用清脾、小柴胡、四兽等剂不效。渐至二日或三日一发。予诊，左脉浮洪虚豁而数，右脉虚小散数，头眩耳鸣，四肢懒倦，手足麻、大便溏，左胁疟母，时或梦遗，发则呕吐，多痰，或辰或午发，至酉戌乃退。每至三十日连发二次，子时发至黎明，其发微；辰时发至酉戌，其发如常。
予用参、耆、归、术、麦门、知母、厚朴、陈皮大剂与之。初服一剂，痞块反高，小腹胀痛。予曰：药若不瞑眩，厥疾弗瘳，再当服之数帖。后脉皆稍静不数。
病者曰：脉平而病不减，何也？予曰：疟邪已深，非数剂之药、旦夕之功所能愈。当久服，待春分阳气发扬，方得全愈。苟惑人言而止药，不惟疟不能止，或痨或鼓，难免后忧。夫疟因感风、暑、寒、水而作也。经曰皮肤之外，肠胃之内，气血之所舍也。气属阳，风暑阳邪而中于气；血属阴，寒水阴邪而中于血。先中阳邪，后中阴邪，则先寒后热；先中阴邢，后中阳邪，则先热后寒。阳邪多则热多，渴而有汗；阴邪多则寒多而汗少。气血受邪而居于其舍。悍卫之气运行不息，不受邪也。日行阳二十五度，夜行阴二十五度，每一刻则周身一度，行与邪遇，则邪壅遏其道路，故与相搏而疟作也。搏则一胜一负，负则不与之搏，而悍卫无碍，故疟止矣。夫邪之盛衰，因气血之盛衰，气血盛，邪亦盛；气血衰，邪亦衰。久则气血衰，或静养二三日，气血复盛而邪亦盛，悍卫行与之遇，又复相抗而疟作。此疟每三十日连发二次者，盖二十八九、三十日，晦日也。阴极阳生之时，夜半微阳始生而力尚弱，故疟发亦轻；辰则阳旺矣，故疟亦重。此疟所感阳邪居多，故随阳气盛衰而为之轻重。其三日一发者，非入于藏也，由气血盛衰而然，非若伤寒之传经也。
或曰：邪既因气血而盛衰，今补其气血，未免邪亦盛矣。予曰：邪之所凑，其气必虚。气血未补，终未至于强健，强健邪无容留矣，经曰「邪正不两立」是也。
夫疟三日一发，丹溪以发日之辰分属三阴，而药无三阴之别。总用抚芎、当归、红花、苍术、黄柏等药掣起阳分。疟入阴分，由阳虚陷入也。须宜阳分助气之药，加血药引入阴分，方可掣起。专用血药，只恐邪愈下陷，何以能掣起哉？

梦遗  ***************************
一人年十九，面白质弱，因作文过劳，梦遗，遂吐血碗许，自是微咳倦弱，后身忽大热，出疹。疹愈，阴囊痒甚，搓擦水流，敷以壁土，囊肿大如盏许。遂去土，以五倍涂少蜜炙为末，敷之遂愈。因感风寒，其嗽尤甚，继以左右胁痛。予诊，脉虚而数，见其畏风寒，呕恶倦动，粪溏，气促。
予曰：此金极似火也。夫心属火而藏神，肾属水而藏志，二经属少阴，而上下相通。今劳思则神不宁而梦，志不宁而遗，遗则水不升而心火独亢也。肝属木而藏血，其象震，震为雷，心火既亢，则同类相应，引动龙雷之火，载血而越出乎上窍矣。肝脉环绕阴器，亦因火扰而痛痒肿胀也。火胜金，故肺金虚而乾咳。皮毛为之合，亦为火郁而发疹。大肠为之府，故亦传导失宜而粪溏。然金虚不能平木，故木火愈旺而凌脾，脾虚则呕恶而食减。经曰壮火食气。脾肺之气为壮火所食，故倦于动作而易感风寒也，经言两胁者，阴阳往来之道路也，为火阻碍，则气不利而痛矣。然火有虚有实，有似火而实非火。故经言有者求之，无者求之；虚者责之，实者责之。此治火之大法也。前病之火皆虚，非水湿之可折伏，惟甘温之剂可以祛除。譬之龙雷之火，日出则自潜伏矣。若用苦寒降火，正如雨聚雷烈而火愈炽盛矣。世医治火，不惟不求之有无虚实，专泥《明医杂著》咳嗽吐红皆属阴虚，误服参、耆不救之语，概用滋阴等剂。况此服滋阴药已百馀帖，而病反剧，岂可仍以阴虚治之耶？且经言形寒饮冷则伤肺，又谓脾胃喜温而恶寒。今用甘温健其脾，则肺金不虚；而咳嗽气促自愈。肝木有制，而胁痛吐血自除，虚妄之火亦自息矣。
遂用参、耆各四钱，神麴、山楂各七分，白术、贝母、麦门冬各一钱，甘草五分，炒乾姜四分。煎服十馀帖，脉数减，咳少除，精神稍健。
但后又适新婚，不免耗损真阴，将何以制其虚妄之火耶！盖咳属肺金，数脉属火，咳而脉数，火剋金也，冬月水旺而见数脉，亦违时也。大凡病见数脉，多难治疗，病久脉数，尤非所宜。此予所以深为之虑也。

心痛  ***************************
一妇年三十馀，性躁多能，素不孕育，每啜粥畏饭，时或心痛，春正忽大作，或作气而用香燥，或作痰而用二陈，或作火而用寒凉，因粪结进润肠丸，遂泄不禁，小便不得独利。又发寒热，热则咳痰不止，寒则战慄鼓颔，肌肉瘦削，皮肤枯燥，月水不通，食少恶心，或烦躁而渴，或昏昏嗜卧，或小腹胀痛，诸治罔效。医皆视为死症，诣请予往治之，右脉浮大弦数，左脉稍敛而数，热来左右脉皆大而数，寒来脉皆沉微似有似无。
经言脉浮为虚，脉大必病进。丹溪谓脉大如葱管者，大虚也。经又谓弦脉属木，见于右手，肝木克脾土也。又以数脉所主为热，甚症为虚。左脉稍敛者，血分病轻也。今患素畏饭者，是胃气本弱矣。心痛即胃脘痛，由脾虚不运，故胃脘之阳不降，郁滞而作痛也。泻泄不禁，小便不得独行者，盖阳主固，且经言膀胱者，津液之府，气化则能出矣，今阳虚不固于内，故频泄也，膀胱气虚不化，故小便不能独行也。又寒热互发者，盖气少不能运行而滞于血分，故发热；血少不得流利而滞于气分，故发寒。仲景曰「阳入于阴则热，阴入于阳则寒」是也。寒则战慄鼓颔者，阴邪入于阳明也。热则咳痰不已，阳邪入于阳明也。此则阴阳两虚，故相交併而然也。肌肉瘦削者，盖脾主身之肌肉，脾虚食少，故瘦削也。皮肤枯燥者，经曰脾主于胃，行其津液，脾虚不能运行津液，灌溉于肌表，故枯燥也。月水不通者，经曰二阳之病发心脾，男子少精，女子不月。二阳，手足阳明肠与胃也。阳明虚，则心脾皆失所养，而血不生，故不月也。食少恶心，躁渴，嗜卧，皆脾胃所生之症也。小腹胀痛者，乃阳虚下陷使然也。经曰阳病极而下是也。
乃用人参五钱，黄耆四钱，白术三钱为君，升麻八分，茯苓一钱，猪苓、泽泻各七分为臣，苍术五分，香附七分为佐，归身七分，麦门冬一钱为使。煎服三帖不效。一医曰：此病不先驱邪，一主于补，所谓闭门留贼。一医曰：此属阴虚火动，今不滋阴降火而徒补气，将见气愈盛、火愈炽矣。风鉴相其夫曰：奸门清白，必主丧妻；日者推其命曰：运限俱倒，其死必矣。其夫皱眉告予曰：每日扶之，似身渐重，皮枯黑燥，恐不济矣。
予思仲景有曰泄利不止，五藏之阳虚于内；寒热互发，六府之阳虚于外。是则内外两虚，在法不治。所恃者，年尚壮，能受补而已。但病家宁可于死中求活，岂可坐以待毙！且补药无速效，今服药不满四五剂，即责以效，岂王道之医乎？
因令勉服前药六七帖，寒已除，但热不减，汗出不至足。令壶盛热水蒸其足，汗亦过于委中矣。续后前症渐减，始有生意。
追思医谓不先去邪者，因其寒热往来也。然去邪不过汗、吐、下三法。今病自汗、吐痰、泄利三者俱矣，再有何法而施乎？且病有实邪、有虚邪，虚可补而实可泻。今病属虚，而以实邪治之，虚虚之祸，咎将谁归？谓当滋阴降火，因其月事不通，病发于夜也。且服降火药，遂小腹胀而大便泄，是不宜于此矣。殊不知滋阴降火，皆甘寒苦泻之剂。今病食少、泄利，明是脾虚，且脾胃喜温而恶寒，今泥于是，宁不愈伤其胃而益其泄乎？吁，危哉！故不敢不辩。


附录  ——————————————————————————————————————————————————————————————————————————————————————————

石山居士传  ***************************
居士姓汪，名机，字省之。其先出越国公华长子、郎州法曹建之后。四传至璹者，始迁古黟赤山镇，即今祁治石山也。其后讳新一者，元季复迁石山之南，曰朴墅。乡人本其所自出，尊之曰石山居士云。
居士性恬淡，不喜奢靡，动法古人，一本于诚，言出未尝不践。平居粗衣粝食类俭者，至义之所当为，视弃百金如一羽耳。其弟柱，客死广东海徼，命子炅往取其柩，备历艰险，始克柩归，而所费一无所问。远祖坟墓，失业他姓，率众复之，费尤不较。族人慾立宗祠，筹之工巨，非白金六十斤余不可，众难之，居士即任十之二，曰：尊祖敬宗，又何惜焉！于是众皆趍赴，不日而成。
处家庭和易不苟，人皆乐从。如嫁娶丧祭，并依家礼，立规行二十馀年，罔有违者。御庸工佃人俱有恩。尝戒其子弟曰：民有四业，皆不可离义之一字，其立心制行，大略如此。
早岁习《春秋》经，补邑庠弟子员，屡试不利，其考以望公喻之，曰：昔范文正公尝自祷曰不为良相，愿为良医，意谓仕而不至于相，则其泽之所及，顾不著医之博耳。盖翁尝以医活人，至数千指，故以此喻。居士悟，即弃去科举浮文，肆力医家诸书，参以《周易》及儒先性理奥论而融会于一，皆余医所未闻也。
其母孺人病头痛，呕吐十馀年，居士起之如故。以望公晚年三染疾，亦三起之。公曰：医力如此，牲鼎，何足羡耶？于是益加研究，诊治病者，百试百中，捷如桴鼓。声名益彰，遐迩以疾来请者无虚日，居士随请随就。不可起者，直告之不隐，可起者竭力治之，至忘寝食。若王公贵人，稍不为礼，不应也，其自重又如此。久之求者益众，所应亦博，活人至数万指。都里、姓名、脉色及方症，其徒周臣、许忠历历纪之，为书曰《石山医按》，试略言之。
郡侯张歉斋公，年逾五十，过劳怠倦，烦闷，恶食不爽。居士诊之，脉浮小濡缓。曰：此合东垣劳倦伤脾之论也。冬春宜仿补中益气汤例，夏秋宜仿清暑益气汤例，依法守方，服之良愈。又常虑子迟，居士复为诊之，曰：浮沉各得其位，大小不逾其矩，后当有子，果如所言。
歙呈坎罗斯聪，年逾三十，病中满。朝宽暮急，屡医不效。居士诊视，脉浮小而弦，按之无力，曰：此病宜补。以人参二钱，白术、茯苓各一钱，黄芩、木通、归尾、川芎各八分，栀子、陈皮各七分，厚朴五分，煎服。且喻之曰：初服略胀，久则宽矣。彼疑气无补法，居士曰：此世俗之言也。气虚不补，则失其健顺之常，痞满无从消矣。经曰塞因塞用，正治此病之法也。服之果愈。
其弟斯俊，形实而黑，病咳，痰少声嘶，间或咯血。居士诊之，右脉大无伦，时复促而中止，左脉比右略小而软，亦时中止。曰：此肺、脾、肾三经之病也。盖秋阳燥烈，热则伤肺，加之以劳倦伤脾，脾为肺母，母病而子失其所养。女色伤肾，肾为肺子，子伤必盗母气以自奉，而肺愈虚矣。法当从清暑益气汤例而增减之。以人参二钱或三钱，白术、白芍、麦门冬、茯苓各一钱，生地、归身各八分，黄柏、知母、陈皮、神麴各七分，少加甘草五分，煎服。
或曰：《明医杂著》云凡病喘嗽咳血，肺受入邪，误用参、耆，多致不救，谓何？曰：医者意也。徒泥陈言而不知变，乌足以言医？人参虽温，杂于酸苦甘寒群队药中，夺于众势，非惟不能为害，而反为人用矣。孟子曰一薛居州，独如宋王何？此之谓欤。患者闻之喜曰：非通儒者，论不及此。锐意煎服，月馀而安。
罗汝声，年五十馀，形瘦而黑，理疏而涩，忽病腹痛，午后愈甚。医曰：此气痛也。治以快气之药，痛亦加。又曰：午后血行阴分，加痛者血滞于阴也。煎以四物汤加乳、没，服之亦不减。诣居士诊之，脉浮细而结，或五、七至一止，或十四五至一止。经论止脉渐退者生，渐进者死。今止脉频则反轻，疏则反重，与《脉经》实相矛盾。居士熟思少顷，曰得之矣。止脉疏而痛甚者，以热动而脉速，频而反轻者，以热退而脉迟故耳，病属阴虚火动无疑。且察其病，起于劳欲。劳则伤心而火动，欲则伤肾而水亏。以人参、白芍补脾为君，熟地、归身滋肾为臣，黄柏、知母、麦门冬清心为佐，山楂、陈皮行滞为使，人乳、童便或出或入，惟人参渐加至四钱或五钱，遇痛进之即愈。
或曰：诸痛与瘦黑人及阴虚火动，参、耆并在所禁，今用之顾效，谓何？居士曰：药无常性，以血药引之则从血，以气药引之则从气，佐之以热则热，佐之以寒则寒，在人善用之耳。况人参不特补气，亦能补血。故曰血虚气弱，当从长沙而用人参是也。所谓诸痛不可用参、耆者，以暴病形实者言耳。罗君年逾五十，气血向虚矣，不用补法，气何由行，痛何由止？经曰壮者气行则愈是也。或者唯唯。
临河程正刚，年三十馀，形瘦体弱，忽病上吐下泻，勺水粒米不入口者七日，自分死矣。居士诊脉，八至而数，曰：当仲夏而得是脉者，暑邪深入也。上吐下泻，不纳水穀，邪气自甚也，宜以暑治焉。
或曰：深居高堂，暑从何入？居士曰：东垣云远行劳倦，动而得之为伤热；高堂大厦，静而得之为伤暑。此正合静而伤暑之论也。但彼用温热，以暑邪在表，此则暑邪已深入矣，变例而用清凉之剂可也。遂以人参白虎汤进半杯，良久再进一杯，遂觉稍安。家人皆大喜，曰：药能起死回生，果然。三服后，减去石膏、知母，再以人参渐次加作四五钱，黄柏、陈皮、麦门冬等，随所兼病而为佐使，一月后，平复如初。
程福仁，体肥色白，年近六十。痰喘声如曳锯，夜不能卧。居士诊之，脉浮洪，六、七至，中或有一结，曰：喘病脉洪可治也。脉结者，痰凝经隧耳，宜用生脉汤加竹沥。服之至十馀帖，稍定。患者嫌迟，更医服三拗汤，犹以为迟，益以五拗汤，危矣。其弟曰：汪君王道医也，奈何欲速至此？于是复以前方服至三四十帖，病果如失。
一妇，形肥色淡紫，年几三十，艰于育子。居士脉之，两尺脉皆沉微，法当补血。以形言之，肥人气虚，亦当补气。遂令多服八物汤，仍以补阴丸加参、耆，空腹吞之。三月馀有孕。复为诊之，两尺如旧。以理论之，孕不当有。昔人云脉难尽凭，殆此类欤。
侍御槐塘　景之，形肥色黑，素畏热而好饮，年三十馀。忽病自汗如雨，四肢俱痿，且恶寒，小便短赤，大便或溏或结，饮食亦减。医作风治，用独活寄生汤、小续命汤，弗效。五月间，居士往视，脉沉细而数，约有七至。曰：此痿证也，丹溪云断不可作风治。经云痿有五，皆起于肺热。只此一句，便晓其治之法矣。经又云治痿独取阳明。盖阳明胃与大肠也。胃属土，肺属金，大肠亦属阳金，金赖土生，土亏金失所养而不能下生肾水，水涸火盛，肺愈被伤，况胃主四肢，肺主皮毛。今病四肢不举者，胃土亏也；自汗如雨者，肺金伤也。故治痿之法，独取阳明而兼清肺金之热，正合东垣清燥汤。服百帖，果愈。
郑村汪钿，长瘦体弱，病左腹痞满。穀气偏行于右，不能左达，饮食减，大便滞，居士诊其脉，浮缓而弱，不任寻按。曰：此土虚木实也。用人参补脾，枳实泄肝，佐以芍药引金泄木，辅以当归和血润燥，加厚朴、陈皮以宽胀，兼川芎、山栀以散郁。服十馀帖，稍宽。因粪结滞，思饮人乳，居士曰：只恐大便滑耳。果如言。遂辞乳媪，仍服前药，每帖加人参四五钱。后思香燥物。曰：脾病气结，香燥无忌也。每日因食香燥榧一二十枚，炙蒸饼十数片，以助药力，年馀而安。
庠生罗君辅，年三十馀。尝因冒寒发热，医用发表不愈，继用小柴胡，热炽汗多，遂昏昏愦愦，不知其身之所在，卧则如云之停空，行则如风之飘毛，兼又消穀善饥，梦遗诸证。居士观其形类肥者，曰：此内火燔灼而然，虚极矣。诊其脉皆浮洪如指。曰：《脉经》云脉不为肝衰者，死，在法不治。所幸者，脉虽大，按之不鼓，形虽长，而色尚苍，可救也。医以外感治之，所谓虚其虚，误矣。经云邪气乘虚而入，宜以内伤为重。遂以参、耆、归、术大剂，少加桂、附，服十馀帖，病减十之二三。再除桂、附加芍药、黄芩，服十馀贴，病者始知身卧于床，足履于地，自喜曰可不死矣。服久果起。
槐充胡本修，监生，年逾三十。形肥色白，酒中为人折辱，遂病心恙，或持刀，或逾垣，披发大叫。居士诊之，脉濡缓而虚，按之不足，曰：此阳明虚也，宜变例以实之，庶几可安。先有医者，已用二陈汤加紫苏、枳壳等药进二三帖矣。闻居士言，即历声曰：吾治将瘥，谁敢夺吾功乎？居士遂告回。
医投牛黄清心丸，如弹丸者三枚，初服颇快，再服躁甚，三服狂病倍发，抚膺号曰：吾热奈何？急呼水救命，家人守医者言，禁不与。趍楼见神前供水一盂，一呷而尽，犹未快也。复趍厨房得水一桶，满意饮之，狂势始减半，其不死，幸尔。
复请居士治之。以参、耆、甘草甘温之药为君，麦门冬、片黄芩甘寒之剂为臣，青皮疏肝为佐，竹沥清痰为使，芍药、茯苓随其兼证而加减之，酸枣仁、生山栀因其时令而出入之。服之月馀，病遂轻。
然忽目系渐急，即瞀昧不知人事，良久复甦。居士曰：无妨，此气虚未复，神志昏乱而然。令其确守前方，夜服安神丸，朝服虎潜丸，以助其药力。年馀，熟寝一月而瘥。
越十馀年，因久坐□□，渐次痛延左脚及右脚，又延及左右手，不能行动。或作风治而用药酒，或作血虚而用四物，一咽即痛，盖覆稍热及用针砭，痛益甚。煎服熟地黄，或吞虎潜丸，又加右齿及面痛甚。季秋，始请居士诊之，脉濡缓而弱，左脉比右较小，或涩，尺脉尤弱。曰：此痿证也。彼谓痿证不痛，今以肢痛为痿，惑也。居士曰：诸痿皆起于肺热，君善饮，则肺热可知。经云治痿独取阳明。阳明者，胃也。胃主四肢，岂特脚耶？痿兼湿重者，则筋缓而痿软，兼热多者，则筋急而作痛。因检《橘泉翁传》示之，始信痿亦有痛也。又，经云酒客不喜甘。熟苄味甘，而虎潜丸益之以蜜，则甘多助湿而动胃火，故右齿面痛也。遂以人参二钱，黄耆钱半，白术、茯苓、生地黄、麦门冬各一钱，归身八分，黄柏、知母各七分，甘草四分，煎服五帖，病除，彼遂弃药。季冬复病，仍服前方而愈。
溪南吴道济妻，年逾三十，无子。诊视其脉近和，惟尺部觉洪滑耳。问得何病？曰：子宫有热，血海不固尔。道济曰：然。每行人道，经水则来，乃喻以丹溪大补丸，加山茱萸、白龙骨止涩之药，以治其内，再以乱发灰、白矾灰、黄连、五倍子为末，用指点水染入阴户，以治其外。依法治之，果愈而孕。
吴传芳妻，年逾五十。病左脚膝挛痛，不能履地，夜甚于昼，小腹亦或作痛。诊其脉浮细缓弱，按之无力，尺脉尤甚，病属血衰。遂以四物汤加牛膝、红花、黄柏、乌药。连进十馀帖而安。
吴良鼎，形瘦而苍，年逾二十。忽病咳嗽，咯血，兼吐黑痰，医用参、术之剂，病愈甚。居士诊之，两手寸关浮软，两尺独洪而滑，此肾虚火旺而然也。遂以四物汤加黄柏、知母、白术、陈皮、麦门冬之类。治之月馀，尺脉稍平，肾热亦减。依前方再加人参一钱，兼服枳术丸加人参、山栀以助其脾，六味地黄丸加黄柏以滋其肾，半年痊愈。
吴福孙之媳，年几三十。因夫在外纳宠，过于忧郁，患咳嗽，甚则吐食呕血，兼发热、恶寒、自汗，医用葛氏保和汤不效。居士诊其脉，皆浮濡而弱，按之无力，晨则近驶，午后则缓。曰：此忧思伤脾病也。脾伤则气结，而肺失所养，故咳嗽。家人曰：神医也。遂用麦门冬、片黄芩以清肺，陈皮、香附以散郁，人参、黄耆、芍药、甘草以安脾，归身、阿胶以和血。服数帖，病稍宽。后每帖渐加人参至五六钱，月馀而愈。
竦塘黄崇贵，年三十馀。病水肿，面光如胞，腹大如箕，脚肿如槌，饮食减少。居士诊之，脉浮缓而濡，两尺尤弱。曰：此得之酒色，宜补肾水。家人骇曰：水势如此，视者不曰通利，则曰渗泄，先生乃欲补之水，不益剧耶？曰：经云水极似土，正此病也。水极者，本病也；似土者，虚象也。今用通利渗泄而治其虚象，则下多亡阴，渗泄耗肾，是愈伤其本病而增土湿之势矣。岂知亢则害、承乃制之旨乎？遂令空腹服六味地黄丸，再以四物汤加黄柏、木通、厚朴、陈皮、参、术。煎服十馀帖，肿遂减半，三十帖痊愈。
侍御泾县萧君吉夫，年逾五十，患眩晕，溲涩、体倦、梦遗、心跳、通夜不寐，易感风寒，诸药俱不中病。居士诊之，脉或浮大，或小弱无常，曰：此虚之故也。丹溪云肥人气虚，宜用参、耆，又云黑人气实，不宜用之。果从形欤，抑从色欤？居士熟思之，色虽黑而气虚，当从形治。遂以参、耆为君，白术、茯苓、木通为臣，山栀子、酸枣仁、麦门冬为佐，陈皮、神麴为使，煎服。晨吞六味地黄丸，夜服安神丸，逾年病安。
休宁程勇，年三十馀。久病痫症，多发于晨盥时，或见如黄狗走前，则昏瞀仆地，手足瘛瘲，不省人事，良久乃苏，或作痰火治而用芩连二陈汤，或作风痰治而用全蝎姜蚕寿星丸，或作痰迷心窍而用金箔镇心丹，皆不中病。居士诊之，脉皆缓弱颇弦，曰：此木火乘土之病也。夫早晨阳分，而狗阳物，黄土色，胃属阳土，虚为木火所乘矣。经云诸脉皆属于目，故目击异物而病作矣。理宜实胃泻肝而火自息。《本草》云泄其肝者，缓其中。遂以参、耆、归、术、陈皮、神麴、茯苓、黄芩、麦门冬、荆芥穗。煎服十馀帖，病减，再服月馀而安。
学士篁墩程先生，形色清癯，肌肤细白，年四十馀。患眩晕，四肢倦怠，夜寐心悸言乱，或用加减四物汤甘寒以理血，或用神圣复气汤辛热以理气，又或作痰火治，或作湿热治，俱不效。遣书请居士诊之，脉皆沉细不利，心部散涩。曰：此阴脉也。脾与心必因忧思所伤，宜仿归脾汤例加以散郁行湿之药。先生喜曰：真切真切。服数帖，病果向安。一夕，因懊恼忽变，急请诊视。脉三五不调，或数或止，先生以为怪脉，居士曰：此促脉也，无足虑焉。曰：何如而脉变若此？曰：此必怒激其火然也。先生哂曰：子真神人耶！以淡酒调木香调气散一匕，服之，其脉即如常。
汊口孙以德，形肥色紫，年逾五十，颈项少阳之分，痈肿如碗。居士诊之，脉浮小而滑，乃语之曰：少阳多气少血之经，宜补。若用寻常驱热败毒之药，痈溃之后难免别患。彼以为然。遂煎参、耆、归、术膏一二斤，用茶调服无时，盖茶能引至少阳故也。旬余，痈溃而起。
程贵英，形长而瘦，色白而脆，年三十馀。得奇疾，遍身淫淫循行如虫，或从左脚腿起，渐次而上至头，复下于右脚，自觉虫行有声之状，召医诊视，多不识其为何病。居士往诊，其脉浮小而濡，按之不足，兼察其形、视其色、参诸脉，知其为虚症矣。《伤寒论》云身如虫行，汗多亡阳也。遂仿此例，而用补中益气汤，多加参、耆，以酒炒黄柏五分佐之。服至二三十帖，遂愈。
孙杲，年二十馀。病咳嗽，呕血、盗汗，或肠鸣作泻，午后发热。居士往视，其脉细数，无复伦次，因语之曰：《难经》云七传者，逆经传也。初因肾水涸竭，是肾病矣。肾邪传之于心，故发热而夜重；心邪传之于肺，故咳嗽而汗泄；肺邪传之于肝，故胁痛而气壅；肝邪传之于脾，故肠鸣而作泄；脾邪复传于肾，而肾不能再受邪矣。今病兼此数者，死不出旬日之外矣。果如期而逝。
野山汪盛妻，年逾四十，形色苍紫，忽病血崩，诸医莫治。或用凉血，或用止涩，罔效。居士察其六脉，皆沉濡而缓，按之无力。以脉论之，乃气病，非血病也，当用甘温之剂，健脾理胃，庶几胃气上腾，血行经络，无复崩矣，遂用补中益气汤多加参、耆，兼服参苓白术散，崩果愈。
汪氏子，形瘦而脆，色白而嫩，年逾二十，将治装他出。居士诊视良久，乃语之曰：某时病将至矣。书寸楮遗之，盖欲其止也，彼不以为然。后果如期病，不起。
逢村王恕，年二十馀。因水中久立过劳，病疝痛。痛时腹中有磊块，起落如滚浪，其痛尤甚。居士诊其脉，皆弦细而缓，按之似涩，曰：此血病也。考之方书，疝有七，皆不宜下，所治多用温散之药，以气言之，兹宜变法治之，乃用小承气加桃仁下之，其痛如失。三日痛复作，比前加甚。脉之，轻则弦大，重则散涩。思之，莫得其说。问曾食何物？曰：食鸡卵二枚而已。曰：已得之矣。令以指探喉中，吐出令尽，而痛解矣。
黄豹，年逾六十。病气喘，顾谓其子曰：愿得石山先生来，吾无憾矣。其子夤夜舁至，视其脉皆萦萦如蛛丝。问曰：吉凶何如？居士久之，若有难言者。彼悟曰：吾不得济矣。是夜书讫标书五纸付其子而逝。
大坑方细，形瘦，年三十馀。忽病腹痛，磊块起落如波浪然，昼轻夜重。医用木香、沉香磨服，及服六君子汤，皆不验。居士诊其脉，浮缓弦小，重按似涩。曰：此血病也，前药作气治谬矣。彼谓血则有形，发时虽有块磊，痛或则消而无迹，非气而何？盖不知有形者，血积也；无形者，血滞也。滞视积略轻耳，安得作气论耶？若然，则前药胡为不验？遂用四物汤加三稜、蓬术、乳香、没药。服之，痛遂脱然。
一妇，形长色紫，妊五月矣。托居士脉之，以别男女。曰：脉右大于左。《脉诀》云左大为男，右为女，今脉右大当是女耶。彼则喜曰：我男胎矣。往岁有妊时，尊甫先生诊之，亦谓右脉浮大，当是女孕，后生男。今妊又得是脉，可知为男矣。后果生男。居士曰：脉书但道其常，莫能尽其变此医所以贵乎望、闻、问、切也。
九江钞厂主事郑君希大，瘦长而色青白，性急刚果，年三十馀，病反胃，每食入良久复出，又嚼又咽，但不吐耳。或作气治而用丁香、藿香，或作痰治而用半夏、南星，或作寒治而用姜附，药俱罔效。居士脉之，皆缓弱稍弦。曰：非气非痰，亦非寒也，乃肝凌脾之病。经云能合脉色，可以万全。君面青性急，肝木甚也，脉缓而弱，脾土虚也。遂用四君子汤加陈皮、神麴，少佐姜炒黄连，以泄气逆。服月馀而愈。
钞厂陈库子，其父老年患背痈。居士诊视，脉洪缓而濡，痈肿如碗，皮肉不变，按之不甚痛，微发寒热，乃语之曰：若在膊胛，经络交错、皮薄骨高之处，则难矣。今肿去胛骨下掌许，乃太阳经分，尚可治。遂用黄耆五钱，当归、羌活、甘草节各一钱。先令以被盖暖，药热服，令微汗。寝熟肿消一晕，五服遂安。时居士舟去半日，其子驾小艇载鹅米追及，拜曰：吾父更生，故来谢耳。
居士弟樟之妻，瘦长色苍，年三十馀。忽病狂言，披发倮形，不知羞恶，众皆谓为心风。或欲饮以粪清，或欲吐以痰药。居士诊其脉，浮缓而濡，乃语之曰：此必忍饥，或劳倦伤胃而然耳。经云二阳之病发心脾，二阳者，胃与大肠也。忍饥、过劳，胃伤而火动矣，延及心脾，则心所藏之神，脾所藏之意，皆为之扰乱，失其所依归矣，安得不狂？内伤发狂，阳明虚也，法当补之。遂用独参汤加竹沥，饮之而愈。
福州李俊，年三十馀。忽病渴热昏闷，面赤倦怠。居士诊之，脉皆浮缓而弱，两尺尤甚，曰：此得之色欲，药宜温热。其弟曰：先生之言诚是也，但病热如此，复加热药，惑矣，居士曰：经云寒极生热。此症是也。肾虚寒者，本病也；热甚者，虚象也。譬之雷火，雨骤而火愈炽，日出火斯灭矣。遂以附子理中汤煎热冷服，三帖热渴减半，再服清暑益气汤，十馀帖而安。
李一之，年近四十，病反食，与近邻二人脉病颇同。居士曰：二人者，皆急于名利，惟一之心宽可治。遂以八物汤减地黄，加藿香为末，用蜜、韭汁调服而愈。二人逾年果没。
一之妻，病痢瘦弱，久伏床枕，粥食入胃，即腹痛呕吐，必吐尽所食乃止。由是粒食不下咽者，四十馀日，医皆危之。居士诊曰：病与脉应，无虑也。不劳以药，惟宜饲以米饮，使胃常得穀气，白露节后，病当获安。如期果愈。
其侄春，年十七时，秋间病酒，视为小恙。居士诊之曰：脉危矣。彼不为然，别请医治而愈，惟遍身疮痍。十月间，复造诣之，其侄出揖，以示病已获安，意谓向之诊视欠精也。复为诊之曰：不利于春。至立春果卒。
汪世昌，形肥色紫，年逾三十。秋间病恶寒发热，头痛，自汗，恶心，咯痰，恶食，医以疟治。居士诊之，脉浮濡而缓，右寸略弦，曰：非疟也，此必过劳伤酒所致。饮以清暑益气汤，四五服而愈。
九都许僖，形魁伟，色黑善饮，年五十馀。病衄如注，嗽喘不能伏枕，医以四物汤加麦门冬、阿胶、桑白皮、黄柏、知母，进入愈甚。居士诊之，脉大如指。《脉经》云：鼻衄失血沉细宜，设见浮大即倾危。据此，法不救，所幸者，色黑耳。脉大非热，乃脉气虚也。此金极似火之病，若补其肺气之虚，则火自退矣。医用寒凉降火之剂，是不知《素问》「亢则害，承乃制」之旨。遂用人参三钱，黄耆二钱，甘草、白术、茯苓、陈皮、神麴、麦门冬、归身甘温之药进之，一帖病减，十帖病痊。后十馀年，复诊之，语其子曰：越三年，寿止矣。果验。
一妇，长瘦色黄白，性躁急，年三十馀。常患坠胎，已七八见矣。居士诊之，脉皆柔软无力，两尺虽浮而弱，不任寻按。曰：此因坠胎大多，气血耗甚，胎无所滋养，故频坠。譬如水涸而禾枯，土削而木倒也。况三月、五月正属少阳火动之时，加以性躁而激发之，故坠多在三、五、七月也。宜大补汤去桂加黄柏、黄芩煎服，仍用研末蜜丸服之，庶可存全。服半年，胎果固而生二子。
一妇，年逾三十，久疟。疟止有妊五月，忽病腹痛，泄泻，头痛，发渴，右脉浮滑，左侧细滑。居士以四君子汤加石膏、黄芩，煎服二帖，头痛、泄泻虽除，又加肛门胀急，其夫欲用利药。居士曰：耐烦二日，候胃气稍完，然后以四物汤加酒大黄、槟榔，利三四行，胀急稍宽，再服枳术丸加黄芩、归身，一料病去，而胎亦无损。
一女，年十五。病心悸，常若有人捕之，欲避而无所也。其母抱之于怀，数婢护之于外，犹恐恐然不能安寝。医者以为病心，用安神丸、镇心丸、四物汤不效。居士诊之，脉皆细弱而缓，曰：此胆病也。用温胆汤服之而安。
居士之甥汪宦，体弱色脆，常病腹痛，恶寒发热，呕泄倦卧，时或吐虫，至三五日或十数日而止。或用丁沉作气治，或用姜附作寒治，或用消克作积治，或用燥烈作痰治，罔有效者。居士诊视，脉皆濡小近驶，曰：察脉观形，乃气虚兼郁热也。遂用参、耆、归、术、川芎、茯苓、甘草、香附、陈皮、黄芩、芍药，服之而安。
或曰：诸痛不可用参、耆并酸寒之剂，今犯之何也？曰：病久属郁，郁则生热。又气属阳，为表之卫，气虚则表失所卫，而贼邪易入，外感激其内郁，故痛大作。今用甘温以固表，则外邪莫袭，酸寒以清内，则郁热日消，病由是愈。
胡本清甫，形肥色紫，年逾七十。忽病瞀昧，但其目系渐急，即阁眼昏懵如瞌睡者，头面有所触皆不避，少顷而苏。问之，曰：不知也。一日或发二三次，医作风治，病加重。居士诊其脉，病发之时，脉皆结止，苏则脉如常，但浮虚耳，曰：此虚病也。盖病发而脉结者，血少气劣耳。苏则气血流通，心志皆得所养，故脉又如常也。遂以大补汤去桂，加麦门冬、陈皮，补其气血而安。
三子俱邑庠生，时欲应试而惧。居士曰：三年之内，保无恙也，越此，非予所知。果验。
石门陈奈，形短颇肥，色白近苍，年逾二十。因祈雨过劳，遂病手足瘛瘲，如小儿发惊之状，五日勺水不入口，语言艰涩。或作痰火治，或作风症治，皆不验。居士视之，脉皆浮缓而濡，按之无力。曰：此因劳倦伤脾，土极似木之病也。经云：「亢则害，承乃制」是矣。夫五行自相制伏，平和之时，隐而不见，一有所负，则所胜者见矣。今病脾土受伤，则土中之木发而为病，四肢为之瘛瘲也。盖脾主四肢，风主动故也。若作风痰治之，必致于死，惟宜补其脾土之虚，则肝木之风自息矣。遂以参、术为君，陈皮、甘草、归身为臣，黄柏、麦门冬为佐。经云泄其肝者，缓其中，故用白芍为使，引金泄木，以缓其中。一服，逾宿遂起，服至十馀帖全安。
陈校，瘦长而脆，暑月过劳，饥饮烧酒，遂病热汗，昏懵语乱。居士视之，脉皆浮小而缓，按之虚豁。曰：此暑伤心、劳伤脾也。盖心藏神，脾藏意，二藏被伤，宜有此症。法宜清暑以安心，益脾以宁意。遂用八物汤加麦门冬、山栀子、陈皮，煎服十馀帖而愈。
竹园陈某，形瘦而苍，年逾五十。居士诊视其脉，皆弦涩而缓，尺脉浮而无根。曰：尺脉当沉而反浮，所主肾水有亏，其馀脉皆弦涩而缓者，弦脉属木，涩为血少，缓脉属脾。以脉论之，似系血液枯藁，而有肝木凌脾之病，非膈则噎也。问之，胸膈微有碍。曰：不久膈病成矣，病成非药可济。后果病膈而卒。
陈锐，面黑形瘦，年三十馀，患鼻衄，发热恶寒，消穀善饥，疲倦或自汗、呕吐。居士诊之，脉细且数，约有六至。曰：丹溪论瘦黑者、鼻衄者、脉数者，参、耆皆所当禁固也，然不可执为定论。《脉经》云：数脉所主，其邪为热，其症为虚。宜人参三钱，黄耆二钱，生甘草、陈皮、黄柏、白术、归身、生地黄、山栀子、生芍药递为佐使。服之果安。
南畿提学黄公，年四十馀。溲精久之，神不守舍，梦乱心跳。用清心莲子饮无效，又取袖珍方，治小便出髓条药服之，又服小菟丝子丸，又服四物汤加黄柏，俱无效。居士诊视，一日之间，其脉或浮濡而驶，或沉弱而缓。曰：脉之不常，虚之故也。语曰无而为有，虚而为盈，难乎有恒，此之谓乎。其症初因肾水有亏，以致心火亢极乘金，木寡于畏而侮其脾，此心、脾、肾三经之病也。理以补脾为主，兼之滋肾养心，病可痊也。方用人参为君，白术、茯神、麦门冬、酸枣仁、山栀子、生甘草为佐，莲肉、山楂、黄柏、陈皮为使，其他牡蛎、龙骨、川芎、白芍、熟苄之类，随其变症而出入之。且曰：必待人参加至五钱病脱。公闻言，疑信相半。服二十馀日，人参每服用至三钱，溲精觉减半矣。又月馀，人参加至五钱病全减。公大喜曰：初谓人参加至五钱，病脱，果然。医岂神乎！凡此皆活法，非定方也。其妙如此，殆非心通造物而执其死生之柄者欤！
居士所著有《重集脉诀刊误》二卷，《内经补注》若干卷，《本草会编》若干卷，惠及后学，尤为不浅，然非通儒者，敢望其门墙也哉！
论曰：医之用药，如将之用兵，苟非其人，则杀伤众矣，悲夫！昔邓禹常叹曰：吾统百万之众，未尝妄杀一人，后世必有兴者。居士不惟不误杀而已，且能起病之垂死者，无虑数千百人，其子孙又当何如？虽然，居士有道者，岂为是而为之者耶？
上传借观者众，因不能应，故共与梓之。
嘉靖二年四月望日门人周臣、许忠谨识

辨《明医亲著·忌用参耆论》  ***************************
按汝言王公撰次《明医杂著》，其中有曰：若酒色过度，伤损肺肾真阴，咳嗽、吐痰、衄血、咳血、咯血等症，此皆阴血虚而阳火旺也。宜甘苦寒之药，生血降火。若过服参、耆等甘温之药，则死不治。盖甘温助气，气属阳，阳旺则阴愈消故也。又云：咳嗽见血，多是肺受热邪、气得热而变为火，火盛而阴血不宁，从火上升，治宜滋阴泻火，忌用人参等补气之药。又撰次《本草集要》云：人参入手太阴而能补火，故肺受火邪、咳嗽及阴虚火动、劳嗽、吐血者忌用之，误用多致不救。予常考其所序，固皆本之丹溪。然丹溪予无间然矣，而王氏未免有可议者。
丹溪曰：治病必分血气。气病补血，虽不中病，亦无害也。血病补气，则血愈虚散矣。此所以来王氏阳旺则阴愈消之说也。丹溪又曰：补气用人参，然苍黑人多服之，恐反助火邪而烁真阴。此所以又来王氏咳嗽见血，多是火盛阴虚，忌用人参补气之论。而《集要》复有人参补火，肺受火邪、劳嗽、吐血等症忌用人参之戒也。
夫王氏之言虽出丹溪，但过于矫揉而又失之于偏也。不曰误服参、耆多致不救，则曰多服参、耆死不可治，言之不足，又复申之，惟恐人以咳嗽、失血为气虚，不作阴虚主治也。篇末虽曰「亦有气虚咳血」之言，又恐人因此言复以咳嗽、失血为气虚，故即继之曰但此症不多尔。是以愈来后人之惑，使凡遇咳血，虽属气虚，终以前言为主，而参、耆竟莫敢用也。殊不知丹溪立法立言，活泼泼地，何尝滞于一隅？于此固曰血病忌用参、耆，于他章则又曰虚火可补，参、术、生甘草之类，又曰火急甚者，兼泻兼缓，参、术亦可。是丹溪治火，亦未尝废人参而不用。王氏何独但知人参补火，而不知人参能泻火邪？丹溪又曰：阴虚喘嗽或吐红者，四物加人参、黄柏、知母、五味、麦门冬。又曰：好色之人元气虚，咳嗽不愈琼玉膏，肺虚甚者人参膏。凡此皆酒色过伤肺肾。咳嗽、吐血症也，丹溪亦每用人参治之而无疑。王氏何独畏人参如虎耶？叮咛告戒，笔不绝书。宜乎后人印定耳目，确守不移。一遇咳嗽血症，不问人之勇怯，症之所兼，动以王氏藉口，更执其书以证，致使良工为之掣肘，病虽宜用，亦不敢用，惟求免夫病家之怨尤耳。病者亦甘心忍受苦寒之药，纵至上吐下泻，去死不远，亦莫知其为药所害。与言及此，良可悲哉！
兹取丹溪尝治验者以证之。一人咳嗽、恶寒、胸痞、口乾、心微痛，脉浮紧而数，左大于右。盖表盛里虚，闻其素嗜酒肉有积，后因行房涉寒，冒雨忍饥，继以饱食。先以人参四钱，麻黄连根节钱半，与二三帖，嗽止寒除。改用厚朴、青、陈皮、瓜蒌、半夏为丸，参汤送下，二十服而痞除。夫既咳嗽嗜酒，不可谓肺无火也，复因行房感冒，不可谓阴不虚也，初服人参四钱，再用参汤送药，不可谓不多服也，何如不死？
又一人患咳嗽，声哑，用人参、橘红各钱半，半夏曲一钱，白术二钱，知母、瓜蒌、桔梗、地骨皮各五分，复加黄芩五分，入姜煎。仍与四物加炒柏、童便、竹沥、姜汁，二药昼夜相闻，服两月声出而愈。夫患乾咳嗽、声哑，不可谓肺无火邪也，不可谓阴不受伤也，服人参两月不可谓不多也，又何如不死？
又一壮年，因劳倦不得睡，咳痰如脓，声不出。时春寒，医与小青龙汤，喉中有血丝，腥气逆上，渐有血线自口右边出，昼夜十馀次。脉弦大散弱，左大为甚。此劳倦感寒，强以辛甘燥热之剂动其血，不治恐成肺痿。遂以参、耆、归、术、芍药、陈皮、生甘草、带节麻黄，煎入藕汁。服二日，嗽止。去麻黄与四日，血除。但脉散未收，食少倦甚，前药除藕汁加黄芩、砂仁、半夏，半月而愈。夫嗽痰如脓，声不出者，不可谓肺不热也，又以甘辛燥热动其血，不可谓血不病也，服参、耆亦不可谓不多也，又复何如而不死？
凡此诸病，以王氏言之，未免皆作酒色伤阴，而用滋阴泻火之药。然而丹溪率以参、耆等剂治之而愈，并不见其助火增病者。盖病有所当用，不得不用也。虽劳嗽吐红，亦有所不避也。且古今治劳莫过于葛可久，其保真汤、独参汤何尝废人参而不用？但详其所挟之症何如耳，岂可谓其甘温助火，一切弃而不用哉！
肺受火邪，忌用人参，其源又出于海藏《本草液》之所云。而丹溪实绎其义，不意流弊至于如此，又尝因是而推广之。
丹溪曰苍黑之人多服参、耆，恐助火邪而烁真阴，肥白之人多服最好，此固然矣。考其尝治一人，形瘦色黑，素多酒不困，年半百，有别馆。一日，大恶寒发战，言渴不饮，脉大而弱，右关稍实略数，重则涩。以王氏观之，以形色论之，正合滋阴泻火之法。而丹溪谓此酒热内郁不得外泄，由表热而虚也。用黄耆二两，乾葛一两，煎饮之，大汗而愈。既不以苍黑忌用参、耆为拘，亦不以酒色伤阴忌服参、耆为禁。是知丹溪立言以示人者，法之常，施治而不以法为拘者，善应变也。王氏但知其立法之常，而未察其治不以法为拘之变。故于参、耆等剂，每每畏首畏尾，若不敢投，盖亦未之考也。
《杂著》所制诸方，虽未尝尽废参、耆，察其用处，必须脉之细微而迟者，方始用也。然而东垣、丹溪之用参、耆，亦不专在于此。东垣曰：血虚脉大，症象白虎，误服白虎汤者必死。乃用黄耆六钱，当归一钱，名曰当归补血汤，以治之。是血虚脉大，东垣亦尝用黄耆矣。丹溪曰：一人滞下，一夕昏仆，目上视，溲注，汗泄，脉大无伦，此阴虚阳暴绝也。盖得之病后酒色，急灸气海，服人参数斤而愈。是阴虚脉大，丹溪亦尝用人参矣，岂必脉之细微迟者而后用哉？
考之《本草》，仲景治亡血脉虚，以人参补之，取其阴生于阳，甘能生血，故血虚气弱，仲景以人参补之。是知人参不惟补气，亦能补血。况药之为用又无定体，以补血佐之则补血，以补气佐之则补气。是以黄耆虽专补气，以当归引之，亦从而补血矣。故东垣用黄耆六钱，只以当归一钱佐之，即名曰补血汤。可见黄耆功力虽大，分两虽多，为当归所引，不得不从之补血矣。矧人参功兼补血者耶。人参性味不过甘温，非辛热比也，稍以寒凉佐之，必不至助火如此之甚，虽日积温成热，若中病即已，亦无是也。夫芎、归味辛甘温，世或用治劳热血虚之病，并无所疑。然辛主耗散，本非血虚所宜。彼人参虽甘温，而味不辛，比之芎、归，孰轻而孰重哉？
抑劳嗽吐血，阴虚之病，亦有始终不用人参，莫克全其生者，何也？或肉食不节，则古人所谓厚味厝热也，或房劳不远，则古人所谓纵欲伤生也。二者不谨，而独致畏于人参，是谓不能三年之丧，而缌小功之察，何其谬耶。
噫！医之用药，固所当审，不可轻视人之死生。如咳嗽失血等症，若果脾胃强健，饮食无阻，则当从王氏所论，与之滋阴泻火，固无不可。设或上兼呕逆，中妨饮食，下生泄泻，汗自泄而洗洗，恶寒，四肢倦而兀兀多睡，则又当从阴虚阳虚，权其轻重而兼治之可也。苟不知此，而专主乎王氏，未免陷于一偏而有无穷之患矣。故予不得不极论之，莫辞乎潜逾之罪焉。

病用参耆论  ***************************
夫气属阳，血属阴。阳卫于外，阴守于中。阳动阴静，动多则发泄而外虚，静多则神藏而内固。外虚者，邪易入，内固者，疾难攻。故曰邪气乘虚而入，又曰邪之所凑，其气必虚，是人之安危皆由阳气之虚实也。
经曰阳精所降其人夭，阴精所奉其人寿。盖阳主发泄，故皮肤疏豁而阳气不藏，所以多夭；阴主收敛，故凑理闭密而阴不妄泄，所以多寿，是人之寿夭亦由阳气之存亡也。
经曰无泄皮肤，使气亟夺，又曰冬不按蹻，无扰乎阳，是圣人未常不保养其阳矣。故仲景之伤寒，东垣之脾胃，皆以阳气为主，而参、耆为所必用之药也。
或曰：参、耆补阳，经言阳常有馀，而补之，宁不犯实实之戒乎？予曰：慓悍之卫，其气不虚，无待于补。丹溪曰此气若虚，则一旦暴绝而死矣。兹所补者，乃荣中之卫，其气曷常不虚？经曰劳则气耗，悲则气消，又曰热伤气，精食气，又曰壮火食气，非藉于补，安能营运于外而为血所使哉？参、耆之补，补此营中之气也，补营之气即补营也，营者，阴血也，丹溪曰人身之虚，皆阴虚者也。
或曰：慓悍之卫不受邪也，仲景何谓寒伤营、风伤卫乎？余曰：此亦指营中之卫也。邪之所伤，药之所治，皆此营卫耳。
或曰：经言水之精气为营，营行脉中，不能行于脉外，无分昼夜，周流不休，定息数应漏刻，属于阴也。食之浊气为卫，卫行脉外，不能入于脉中，昼但行阳二十五度，夜则行阴二十五度，不与营同道，不与息数应，属于阳也。《内经》所论营卫如此，未闻营中有卫也。予曰：《内经》所论，以阴阳对待言，特举其大者耳。细而分之，营中亦自有卫也。《易》曰阳奇阴偶，故悍卫为阳而奇，营血属阴则两也。
或曰：营中之卫亦分昼夜内外乎？余曰：无分昼夜而内外相通。营行脉中而亦行脉外，凡皮肤有伤，不待内及于经，即便血出，可见亦行于脉外矣。卫行脉外，亦行于脉中，盖血属阴而主静，苟非气贯其中，安能周流而灌溉？可见亦行于脉中矣。
或曰：营中有卫，有所本乎？予曰：本《灵枢》也。《灵枢》曰人受气于谷，谷入于胃，以传于肺，五藏六府皆以受气，气之清者为营，浊者为卫。营行脉中，卫行脉外，营周不休。又曰其浮气循于经者为卫气，其精气行于经者为营气。又曰营卫者，精气也。又曰营气卫气皆津液之所成。是《灵枢》所言，皆营卫同一气。营卫一气，则营中有卫可知矣，故曰营与卫异名而同类是也。《内经》分而言之，则荣卫不同道，《灵枢》合而言之，则营卫同一气也。
或曰：经言其经气多血少，某经气少血多，亦此营卫耶？余曰：此指各经禀受气血多少而言，非此流行之营卫也。营卫流行，安得行至某经而血加多，行至某经而气减少耶？然营气卫气皆藉水穀而生，故人绝水穀者死。经曰脾胃者，水穀之海。但脾胃受伤不一，经曰饮食伤脾，又曰劳倦伤脾，又曰忧思伤脾。与夫房劳、大怒、大惊，莫不皆伤脾与胃也。是以诸病亦多生于脾胃，此东垣所以拳拳于脾胃也。脾胃有伤，非藉甘温之剂，乌能补哉？经曰脾胃喜温而恶寒，参、耆味甘性温，宜其为补脾胃之圣药也。脾胃无伤，则水穀可入，而营卫有所资，元气有所助，病亦不生，邪亦可除矣。故诸病兼有呕吐泄泻、痞满食少、怠倦嗜卧、口淡无味、自汗体重、精神不足、懒于言语、恶风恶寒等证，皆脾胃有伤之所生也，须以参、耆为主，其他诸证，可随证加入佐使，以兼治之。但佐使分两不可过多于主药耳。或者病宜参、耆，有用之而反害者，非参、耆之过，乃用者之过也。如病宜一两，只用一钱，而佐使分两又过于参、耆，则参、耆夺于群众之势，弗得以专其功矣。以此而归咎于参、耆，宁不惑哉？或者病危，有用参、耆无益者，经曰神不使也。夫药气赖神气而为助，病坏神离，虽参、耆亦无如之何矣。
又谓参、耆性温，只恐积温成热；又谓参、耆补气，尤恐气旺血衰。殊不知有是病用是药，有病则病气当之，何至于积温成热、气旺血伤乎？且参、耆性虽温，而用芩、连以监之，则温亦从而轻减矣。功虽补气，而用枳、朴以制之，则补性亦从而降杀矣。虚其滞闷也，佐之以辛散；虑其助气也，辅之以消导，则参、耆亦莫能纵恣而逞其恶矣。
或曰：吐血、衄血、血崩，明是血病，今见亦用参、耆，宁免血愈虚耶？东垣曰：脱血，益气，古圣人之法也。仲景曰：阳旺则生阴。《灵枢》曰：上焦开发，宣五穀味，熏肤、充身、泽毛，若雾露之溉，是谓气；中焦受气取汁，变化而赤，是谓血，是能生血可知矣。且造化之理，气惟阳能生阴，而阴不能生阳。故血虚也，仲景以人参补之；血崩也，东垣以参、耆固之。今之得医道正传者，其治血病，或用参、耆，盖本于此，夫岂率意而妄用哉！
予幸受业于石山汪先生，见其所治之病，多用参、耆，盖以其病已嚐遍试诸医，历尝诸药，非发散之过，则降泄之多，非伤于刚燥，则损于柔润，胃气之存也几希矣。而先生最后至，不得不用参、耆以救其胃气，实出于不得已也，非性偏也。其调元固本之机，节宣监佐之妙，又非庸辈可以测识。是以往往得收奇效全功，而人获更生者，率多以此。或者乃谓其不问何病，而专以参、耆为剂，是不知先生也。
予尝得之于观感之馀，而心独识之，故笔之于篇，诚恐或有所遗忘也。若以此而语之人，则必笑而且诽，谓予何愚之甚。
