
序  ***************************
予幼年多病，长而未能脱然，故性耽医藉，尤好前贤医案。盖医书不过道其常，示人以规矩耳。若夫医案，则通权达变，审情度势，机械万端。如刑名家之有刑案，可以生死人而肉白骨者也。尝观《冷庐医话》，称桐乡张梦庐先生以名孝廉而行医，家住后珠村，就诊之舟日以百计。可想见先生当时之声名学术，私心向往久之。会游茸城，于友人案头得见先生医案两巨册，亟假归抄录，但见案语则简洁老当，用药则与病宛转相赴。是盖原本经旨，融会诸家学说而贯通之，故无模糊影响之谈洵，属可传之作。甲子初夏，裘君吉生有《三三医书》之辑，征求海内藏稿，爰校勘一过，略附评语，由邮驰寄。若蒙采入，则先生之手泽则以永垂不朽矣！
民国第一甲子季夏月，金山后学姚景垣光祖谨识


卷一  ——————————————————————————————————————————————————————————————————————————————————————————

中风  ***************************
嘉善杨向多痰火，气逆易咳，晨圊痔必翻，非揉挦不能收甚，或痔血大来。此足见肺胃大肠气血虚久矣。今卒然神思昏乱，并无晕仆，而右肢遽不能用，舌謇语涩，便间旬日才行，干少溏多，溲频数而涩少且赤，嗽痰颇浓，息有音，少寐易烦，不昏瞀，而间有错语。此属老年气血两虚，春夏之交，不耐火气升泄，虚阳化风，挟痰火勃动于中，而外阻其络脉，内扰其神志也。据现证，是中络兼腑。初时右肢不用，今渐能运动，而肌肤痛痒无关，是不仁也。不仁为血虚，偏右则气亦虚矣。但舌苔白满而厚，是气燥津虚。脉虚而弦，两寸较大，是心肺两虚，而又有痰。心主血，肺主气，虚则火易上升，而气易下滞，所以有数圊、易怒、多烦、少寐等弊矣。此时欲益气而不滞痰，养血而不腻膈，庶乎虚实兼到。据述愚见，宗古人痰火内中者，先治其内，务使神明不为痰火所扰。心君泰然，则百体从令矣。即或肢体不仁，未能遽复，不妨缓缓图治。况心主血脉，心既清，则血脉之流行自易。
西洋参一钱五分　茯苓二钱　蜜炙甘草四分　川贝母去心，二钱　桑叶二钱　炒山栀一钱五分　法半夏一钱五分　驴皮胶二钱　竹叶二钱　枳实五分　橘皮一钱五分　枣仁一钱五分　莲肉去心，十粒
上方约服五六剂，若得寐渐长，舌白稍薄，喉间痰气不致有音，去枳实、半夏，加大生地四钱，杏仁二钱，大麻仁二钱，若大便复闭，慎勿遂与，通利必俟其急迫，屡圊不来，不得已，暂用搜风顺气丸。
又舌胎已退而舌质胖，痰来轻薄，气息舒，得大便畅行，溏而老黄者数次。今又七日不更衣，溲渐利而色来清，胃纳稍和，夜未酣睡，痔外翻而腐，续下痰物，或中有痔脓夹杂亦未辨别。统观诸症，大都痰渐化而火未熄，阳明肠胃津液虚耗，遽难充和，所以寐少而便复闭，不独痔翻尤昭著也。阳明外主肌肉，内生津液。津液虚，则无以灌输肌肉而束筋骨，利机关之权亦弛而不张，右肢之不仁盖由于此。不仁则不能用矣。今欲求其不致成废，当先养阳明以存其津液，胃和则寐安，阳通则便调痔收，治内正所以治外也。脉仍虚，两寸独大。大非心肺之有余，乃虚阳之上攒耳。故耳鸣舌胖，心烦易怒，毕露其机，缄时当大气升泄，宜柔静通养为主。久之，若得步履稍可曳，便能扶杖逍遥矣。
西洋参一钱五分　麦门冬一钱五分　炒枣仁研，二钱　茯神二钱　大生地四钱，蜜炙　大有芪一钱五分　酒炒白芍一钱五分　陈皮一钱五分　驴皮胶二钱　金石斛三钱　甘草四分　柿饼煨，半枚
又不仁，为气血不通。先宜通养阳明，前案论之详矣。今右肢渐知痛痒，足见脉络渐有流通之意，但大便艰涩，脉象沉滞，耳鸣舌謇，神气不振，欲望阳明肠胃之充和以期气通血润尚远。然此症首重肠胃，必须穷究其所以难通之故，老年风闭，前贤多责诸血液之虚，想近年来痔血之去亦复不少，血虚则风动。欲肠胃之润，则养血正不可少，今胃气稍较醒，似可参入濡润养血之品矣。
潞党参一钱五分　麦门冬一钱五分　杏仁三钱　柏子仁三钱　苏子炒研，一钱五分　大生地四钱　驴皮胶二钱　川贝母二钱，酒炒　归身二钱　大麻仁
又肢体热痒而疼，是血虚风燥所致。络脉如此，肠胃益可知矣。所以便难，必越数日也。高年中风，大都为血液不充，内风旋扰之故。前贤有侯氏黑散以内填空窍，以防风之复袭；有地黄饮子以内养血液，以杜风之内生，皆笃论也。而便难一症，尤为血虚的证。所有风秘治法，亦不一然，又须因时制宜。今未入秋，而先形内燥，将来何以御秋燥正令？计从先为之图，用清燥救肺方绸缪未雨，稍参和络养胃法，冀其腑通然后络和。
西洋参二钱　麦冬一钱五分　火麻仁二钱　大生地三钱，蜜炙　石膏一钱五分　杏仁二钱　炙草四分　桑叶一钱五分　驴皮胶二钱　陈皮一钱五分　米仁三钱　枇杷叶两片
光按：前后四案议论殊佳，扼重在血虚生风，故一以养血息风为主。
湖州周妇向有偏头风痛，甚则或有眩呕。今烦劳伤阳，阳虚风动，旋扰清空，络脉弛懈，陡觉右肢痛而左肢不用，是风中在左也。迄今五日呕吐痰饮已止，右额微肿而痛，食少便结，脉虚涩，此腑络兼中之症。痰为虚痰，风为内风，宜清养阳明，柔息厥阴，冀其渐愈。曾有便血，当此燥令，尤须远刚用柔。
西洋参二钱　陈皮一钱五分　胡麻仁二钱　钩藤钩二钱　羚羊角一钱五分　茯苓二钱　杭茶菊二钱　桑叶一钱五分　驴皮胶二钱　丹皮一钱五分　稆豆衣三钱　丝瓜络三钱
光按：此方经清，可法。
嘉兴张，七月下旬，间疟四作，继以泄痢。此伏气晚发，未必清澈，遽因孙受病殇劳忧，悲伤动于中，风寒迫于外，遂感风燥作咳。凡忧悲伤肺，风燥亦伤肺，以致痰虽出而风燥之火迄未化，郁极而升，陡然舌謇涎流，官骸俱不能自主。然现症多在身半以上，而足仍能行，知非风中肾厥，是痰火内扰之，类中矣。况痰中亦有浅深、内外、虚实之别。此痰火乃外感风燥之火之痰，故舌謇等症，能暂退亦能复盛。盖痰出即火熄，痰不出即火复炽，所以越五六日，而诸证复作也。今身想有汗，面红齿燥，舌謇涎流，右手指微强，自言口燥之极。脉得滑，而右寸关尤甚，显属肺感风燥未清，痰火上扰脉络之类中也。宜滋肺气存胃津，以化痰为主，痰出则火风自熄，邪去则类中亦平。
西洋参一钱五分，蜜炙　石膏一钱五分　橘红一钱五分　天竺黄二钱　驴皮胶二钱　杏仁二钱　丹皮一钱五分　霜桑叶一钱五分　川贝母二钱　羚羊角一钱五分　甘草四分　枇杷叶两片
光按：议论透澈，方亦妥贴易施，唯于治痰一面，尚少力量。

暑温  ***************************
论宋可斋之嫂胎前感温病案：令嫂怀孕感邪，据述病状，当是风轻湿重之温，今既化热，而舌苔焦黄，胸脘痞闷，其阳明尚少壅滞。从三焦施者当从中上着手。甘平宣肺，少兼微辛微苦，以疏降气腑。如燥渴引饮而便实者，用芩、栀、杏、橘，甚或稍加黄连、竹茹。如舌腻、便溏、咳或兼呕，则用竹茹、佩兰，甚或稍加枳壳、苏子。精审详察，必期能化邪而不致伤胎，斯为尽善。苟有疑似，宁轻剂缓化，慎勿孟浪。凡春夏之交，大都温必兼湿。而春温之气，又每因营虚之体乘间窃发，故措手尤须慎重耳。至于宣肺存津以及凉血安营等法，谅能详悉，故不复赘，只论疏中一法备采。
潞仲朱媪烦劳伤阳，肺卫疏豁，冬温风燥之邪实于肺卫。初起即见微寒而盛热，咳嗽，错语，迄今旬日，燥热气急，呼吸有音，痰浓而少嗽，甚不爽，头痛虽罢，耳鸣、颧红、唇燥、舌干、苔白有裂、咳引胸胁隐痛、脉寸关俱滑数而促，此冬温客肺之重症也。八旬高年，素有肠痔，津液久虚，今肺脾喘咳邪无出路，最易劫津涸液，痰胶气喘益甚，头汗最防骤脱，慎勿因小有郁怒滞气，抛荒主病。盖虽小有食滞，今已大便一次，腹右有块不过肠滞未尽。肺与大肠表里也，润肺即可通肠，故此时以滋气化痰急救肺，以存津液为要着。
西洋参一钱五分　橘红一钱五分　鲜生地四钱　川贝母二钱　米仁三钱　杏仁二钱　地骨皮一钱五分　桑白皮二钱　冬瓜子三钱　炙草四全　茅草根五钱　枇杷叶三片
光按：唇燥、舌干、苔白有裂，此叶氏所谓气热烁津，用药恰好，唯鲜生地当易鲜石斛、茅根易芦根更妙。
王泾江陈，投清营宣气存津透邪方药，脉象仅得濡缓，弦虚不致，模糊难以寻按。濡缓为风、为胃，神虚则阳为湿遏；弦为湿，酿痰浊。凡春夏之交感症，风为春之余气，湿为夏之王气，故现症每每如此。其昏昏如醉，蒸热舌黄而灰，溺赤便闭，癍疹隐隐现于肌腠，欲达不达都属湿温，二气薰蒸郁遏似烟似雾。清明之气，皆为蒙蔽。所谓肺气窒痹不能宣化，则周身之气皆痹，而化解不易耳。今虽未有大效，所幸安静不致躁扰，舌边齿板稍有润泽之意。若得一意拯治，七八日工夫，或有挽回之望。
犀角八分　鲜生地三钱　连翘一钱五分　小川连三分　天竺黄一钱　石菖蒲三分　炒山栀一钱五分　丹皮一钱五分　陈胆星三分　橘红一钱五分　芦根八寸　竹叶十五片　至宝丹一粒
灯心汤熔化下先服。
光按：舌灰而黄，溺赤便闭，可参用增液承气，大剂投之，以冀万一。
濮县吕，暑湿阻气，郁而为热，汗出不解，邪迫心包，目赤耳聋，神昏谵语，幸得咳嗽、疹出，诸症渐退。迄今两月，稍得安，纳谷。惟气火蒸腾，干咳未罢，目眦赤，脉象濡滞，是暑退而湿未化，宜甘平淡渗，以清气化湿。若小心调养，不致食复、劳复，则愈期亦不至迁延也。
西洋参一钱五分　川贝母二钱　鲜石斛三钱　飞滑石三钱　杏仁二钱　天竺黄二钱　米仁三钱　竹叶十五片　橘红一钱五分　炒山栀一钱五分　通草八分　芦根八寸
又感症后诸恙俱平，惟舌苔犹腻，耳目失清，背易恶寒，汗出即解，此皆阳虚湿胜，蒸郁气分，尚须平剂清化。
西洋参一钱五分　泽泻一钱五分　川石斛三钱　半夏八分　丹皮一钱五分　茯苓二钱　广藿香一钱五分　荷梗尺许　橘皮一钱五分　米仁三钱　夏枯草一钱八分
震泽孔，痎疟三年，近渐作止不常，大抵过劳辄发，已是劳疟景象。疟时溺数不禁，是阴不内守；烦渴引饮，是津不上胜；况兼痔漏复溃，脓水淋漓，气液之消亡甚矣。比复当春夏，阳气升泄之时陡然凝寒，而热渴呕痞攻胁痛，神烦，此属湿温之气乘虚袭入，兼郁于肺胃少阳气络阻痹，游行三焦也。今热退食进，脉象弦数已平，惟见虚弱濡滞，病势似将退舍，然口干、舌碎、苔白、神衰、气夺、汗多、食少，寐不能安。虚体感邪，邪既未化而正已告疲，深虑汗液过多，津气内夺，虚脱骤见，幸勿以小愈而忽之。
西洋参一钱五分　甜杏仁二钱　茯苓二钱　蔗皮四钱　黄芪皮一钱五分　麦冬一钱五分　川贝母二钱　炙草四分　金石斛三钱　猪苓一钱五分　炒谷芽三钱　竹茹七分
震泽陆，寒热、咽痛、吐泻、肢节肿痛、紫斑隐见。迄今七日，昏沉如故，稍有谵语，齿燥，耳聋，舌黄，地地扬手掷足，喉间痰气有声，便下一次甚少，溲涩而胞痹，身热口渴，脉弦数，此风寒湿三气杂受，经腑表里皆痹，挽救大难。
荆芥一钱五分　牛蒡二钱五分　石菖蒲三分　厚朴八分　小川连三分　防风八分　猪苓一钱五分　丝瓜络三钱　连翘二钱　芦根八寸　山栀一钱五分　泽泻一钱五分　木防己一钱五分　枳壳八分
光按：此症乃外感风湿引动伏邪，已充斥表里三焦。荆防尚嫌太燥，当用桑菊、银翘参入化湿之品，如通草、滑石等，以辛凉解表为妙。
嘉兴陈，肿见于上颈，颔尤甚，鼻易壅塞，痰从上腭来，肌肤渐见青紫，似癍非癍。病经两月，脉涩。此风温上受，郁于肺分，与风水尚有小别。宜轻扬之剂，上者上治之法。
蜜炙麻黄三分　炙甘草四分　蝉蜕一钱　西洋参一钱五分　杏仁二钱　鲜生地三钱　荆芥一钱五分　枇杷叶两片　煨石膏一钱五分　广橘红一钱五分　紫菀一钱五分
光按：肌肤青紫，似癍非癍，则邪不尽在气分，生地、荆芥，颇与此症相关。
善连杨，前投清肺化邪、清心安神方，诸恙渐退，胃纳亦增，复因烦劳伤阳，风温乘隙而入，微寒而热，咳嗽又甚，痰多色黄，中夹粉红，气急，头汗，溺黄舌白，脉濡数弦，明属复感。所以诸恙皆来急，宜清热化邪，毋使喘汗复盛。
西洋参二钱　杏仁二钱　牛蒡子一钱五分　羚羊角一钱五分　川贝母二钱　丹皮一钱五分　桑白皮一钱五分　枇杷叶两片　天竹黄二钱　茅根四钱　地骨皮一钱五分
又肠腑已通，所下宿矢颇多，肠通则胃和，而肺亦降。今寝食俱安，热退痰少，耳聪目明，舌边红，苔薄白，脉虚小和缓，症情已臻安善矣。而感症之后食复、劳复最宜谨慎，治法不宜骤补，清养肺胃大肠以通为补，俾寝食渐复其常，即是不补之补。
西洋参二钱　陈皮一钱五分　鲜生地三钱　米仁三钱　金石斛三钱　茯苓二钱　丹皮一钱五分　炙甘草四分　川贝母二钱　枇杷叶两片


卷二  ——————————————————————————————————————————————————————————————————————————————————————————

湿  ***************************
论姚伯昂学使病案。奉到钧谕，只悉种种。初时便干艰，跗微肿，茎皮微厚，溺色黄赤，驯至胃钝欲呕。是湿热之邪袭人手阳明大肠、上扰足阳明胃也。湿热内蒸则微渴，梨、蔗汁稍多即作泻。湿家本易泻，但不可多泻耳。食入欠运，是湿阻于中，则胃气不下行而反上逆，所以头亦为之眩胀也。普洱茶温中化滞，与建曲同，江浙闽广初交湿令之神药也。凡遇胸腹痞满、头目眩胀，不论何病，随饮一二盏最妙。南方卑湿，地土浮薄溽淖，一遇天气阴晴蒸热，人易昏闷，亦几似瘴疬之病，所谓痧胀也。若觉神思不快，或痞满呕泻，或头胀肢麻，即以平安散搐鼻或点眼角即解，重则用冷水点服二三厘，大可辟暑湿、痧秽、岚瘴不正之气。今奉上一缄，聊备左右不时之需。以小瓶贮之，勿使泄气。杭省精一堂合制者亦佳，购之甚便也。今跗肿未全退，小溲尚未清长，敬遵谕拟奉一方呈电。蔗浆、枇杷除烦养胃最佳，梨、桃、黄瓜皆易滑泄，鳗鳝壅滞，均当忌也。此体气既小有违和，饮食亦不宜强进，且愿稍稍节劳为祝（方未见）。
梅里张，肠风下血，经年至今冬才止，阳明腑络皆虚矣。初夏寒热发斑，亦是风湿为病。癍后风湿之邪似未清解。风动厥阴则右侧腰胯痛，少腹攻胀，湿阻少阴则右腿痹痛，不能屈伸转侧，风湿相合郁蒸为热，则身热、恶寒、汗多、溺黄、便反结闭、舌白不渴、胃钝食少矣。近复痰涎上壅，咳咳不爽，亦是湿浊所化，脉虚而弦，总之，皆外邪风湿未清之故。然风轻湿重，尤宜通阳化湿为主，必先退其郁蒸之热，务使汗敛便调，庶无虚脱之虑。至于痹痛不妨缓图。
生冬术一钱五分　枳壳一钱　橘皮一钱五分　丝瓜络三钱　滑石三钱　米仁三钱　石膏二钱　芦根尺许　杏仁三钱　防己一钱五分　茯苓三钱
又蒸热渐止，热时仍有，汗泄稍寐，便亦稍润，右胯疝阻与右髀痹痛相连，以致转侧屈伸不能皆适，舌白，口腻，胃钝，溺少而黄，脉又弦迟，总之湿蒸热郁，腑络皆痹。其痹之所以难通者，中有疝气横膈，升降之气皆为所阻，而厥阴既不调畅，阳明益加壅塞矣。疏厥阴以平疝气，通阳明以和腑络，幸冀缓缓向安。
洋参一钱五分　橘皮一钱五分　米仁三钱　石膏煨，一钱五分　豨莶草二钱　麦冬一钱五分　茯苓三钱　防己一钱五分　忍冬藤四钱　丝瓜络三钱　威灵仙三钱　川楝子两枚　青酒皮八分　川牛膝二钱
乌镇杨，阳虚湿胜之体，兼之起居饮食不能慎摄，或胸闷，或便溏，或梦泄，面黄形瘦，舌白，脉滞，反覆不常。何以调理？计惟常服丸剂，缓以图之。若能谨慎自爱，庶有康复之期。
资生丸　鲜藿香叶煎汤，下三钱。
湖州杨，长夏右颧发疡，原属阳明湿火上蒸，不与降而与升则非。但阳明腑气不降，而厥阴之湿火亦因之上升，以致右足大趾痛，气逆由足及腹上至脘胁胀，皮肤间轰轰如虫行。减食消渴，口苦舌黄，脉弦而数，显属胃不降而肝反升。宜通宜降。勿因高年，遽投腻补。究宜凭脉症以去病，去病即所以顾正也。病属易治，虽纠缠已久，勿忧之。
鲜生地五钱　云苓二钱　楝子两枚　大腹皮二钱　白蒺藜二钱　小川连三分　米仁三钱　丝瓜络三钱　丹皮一钱五分　青皮八分　泽泻一钱五分　佛手柑两片
光按：案语去病即所以顾正，却是名言。
又肝阳挟湿循络上行，由足大指循腿入腹，犯胃过膈抵咽，甚或头面肩背都为气焰所及。肝经之循腹，本有两路，一由中抵膈，一循阴器毛际旁连少腹两胯也。汗多，少寐，烦躁，胀，舌黄，口渴，足冷，皆由肝气挟湿未能清化，以致易升而难降也。今脉之弦象稍有柔和之意，数象已退，大便渐有溏意，而尚欠通畅。此时总宜调肝化湿，主通主降。慎勿因寝食未和，体气倦怠，遽投填补。经月工夫，当必渐臻安吉。
归须一钱五分　川楝子两枚　泽泻一钱五分　云茯苓三钱　米仁三钱　小茴香一钱　白蒺藜二钱　丝瓜络三钱　川连三分　青皮八分　橘核一钱五分
又叠投辛温苦渗，以通腑化滞，非但诸症不退，而大便反加燥结者，良由时际秋深，当王之燥气，必胜于长夏湿热之余气，以致肺胃大肠之结涩者，益形虚燥，燥则津气皆涩而不行。凡肺胃大肠之主乎？通降者，既不循职肝脾之主乎？升者益升矣。今脉得滑大弦搏，舌边黄燥而中心光，口燥胃钝，胁腹胀痛，宜滋养肺胃之津气，以通润大肠为主。肠通则胃和，胃和则痰湿驳杂之气皆可顺流而降也。
西洋参一钱五分　杏仁二钱　橘皮一钱五分　火麻仁二钱　旋覆花一钱五分　包苏子一钱五分　米仁二钱　柏子仁三钱　鲜石斛三钱　白蒺藜二钱　蛤壳三钱
光按：案语妙。
九里桥徐，寒热参差，原属秋深晚发，迄今月余，余热蒸蒸，汗多、便溏、溺黄、脉上弦数、胸腹白疹续发未已，此湿热余邪尚未尽化，阻痹蒸郁，腑阳既未通降，则宿痞自然升逆。疏腑通阳，湿热渐化，则痞自渐和矣。
西洋参一钱五分　杏仁三钱　稆豆衣三钱　泽泻一钱五分　广陈皮一钱五分　炒谷芽三钱　丹皮一钱五分　桑叶一钱五分　云茯苓三钱　白蒺黎二钱　左牡蛎三钱　芦根八寸
光按：简洁老当，方亦灵动。
杭州王，平居嗜酒，湿凝阳郁为病。去秋，四肢疼痹，两足及左臂为甚，乃是湿蒸气滞，足太阴、阳明脉络不宣也。继则鼻衄，《难经》所谓阳络伤则血外溢，阴络伤则血内溢，热泄气通，自然络痹较衰矣。今春，左乳结核，时咳痰稠、体疲、脉濡、舌黄、目昏、耳钝，亦湿邪上蒙耳。然络病宜清，腑病宜通。时值夏令，收效难速，拟用和阳化湿清气宣络，缓图之。
潞党参二钱　半夏一钱　木防己一钱五分　赤豆衣三钱　竹茹七分　新会皮一钱五分　生冬术一钱　川黄柏一钱五分　粉丹皮一钱五分　云苓二钱　炙甘草四钱　米仁三钱　建泽泻一钱五分
洞庭山蔡，阳虚嗜酒之体，屡为湿困，以致腰重，不耐久坐，左肩臂痛，疮痍时发，不能尽泄，经隧之湿由阳明深入厥阴，为便难肛痔，为囊风腿癣，滋蔓无已，皆湿病也。脉濡涩，不宜用刚药燥劫，议养阳明以清厥阴，冀其缓效。
大生地　归身　川断　米仁　制首乌　丹皮　杜仲　豨莶草　生冬术　萆薢　黄柏　忍冬藤
另服指迷茯苓丸三钱，酒下。
光按：此症生地、首乌，太觉腻滞，可加银花、丝瓜络、桑叶等，以清厥阴之湿热。
比麻李，身热已退七八，大便逐日一度、干而尚顺，耳聪神清，食进，溺淡黄，舌薄白，脉濡滑缓。论症情喜已退舍，此时宜清养阳明，冀其肠胃通和，则未尽之湿热，便可渐次清化矣。
西洋参一钱五分　陈皮一钱五分　米仁三钱　竹叶念片　煨石膏三钱　赤苓四钱　通草七分　芦根八寸　益元散三钱　知母一钱五分　杏仁二钱
光按：南方地形卑下，入夏以来雨水较多，泛潮更甚，故湿病最多。往往胸痞纳呆，头额胀闷，身热凛寒，甚或壮热汗多，发为白。治不得法，动辄经月，更有延误伤生者。此证最忌辛温发表，苦寒冰伏，要在清热不助湿，利湿不伤阴，方为妙手。

火  ***************************
吴娑顾，两耳鸣，次第失聪，皆因外风内袭而来。据述，胸腹气火上升为鼻渊、齿衄、胸痹、痰多，下迫为痔疡、便难或溏，今脉得细弦迟，全属少阳、阳明风火痰三者为病矣。
潞党参　陈皮　枳壳　稆豆衣　法半夏　茯苓　胡麻炒杭菊　麦门冬　丹皮　桑皮　竹茹
光按：此症磁碟丸亦可选用。
杭州裘，五内如焚，起灭无定时，易怒多疑，舌腻口甜，脉弦左尤甚。肝热由于胆寒，脾瘅由于胃滞。所谓五志火动，神明内扰也。隆冬蛰藏之时，宜用育阴潜阳法。
大熟地三钱　阿胶一钱五分　天冬一钱五分　茯神二钱　竹茹八分　牡丹皮一钱五分　牡蛎三钱　佩兰叶一钱　莲心十粒　白芍二钱　泽泻一钱五分　枣仁二钱　黑芝麻三钱
另服朱砂安神丸，莲心糊丸。
光按：此方与症丝丝入扣。
王泾江张女，病阅六年，初因气滞饮聚，久则络逆火升，两月来才得平卧血止。然饮沫上溢，日必碗许，咳呕，眩悸，齿血，牙疳，颈疬，面浮，气阻络痹，辄觉郁痛，此皆由于气火之郁偏寒偏热。非调郁法也，缓图尚可少安，第难欲速耳。
西洋参一钱五分　驴皮胶二钱　金石斛三钱　稆豆衣三钱　茯苓二钱　蛤壳三钱　石决明三钱　旱莲草二钱　川贝母二钱　海石粉三钱
光按：此方清平稳妥，颇足法则。
嘉善沈，忧愁过度，手足厥阴动而不静，以致疝聚于中，火升于上，精泄于下，脘右痞胀妨食，龈肿，目昏，额痛，惕，痿软等症，纷扰数年不已，甚至心神不能自主，宜缓调手足厥阴，以安心胃。
大熟地三钱　白芍一钱五分　稆豆衣三钱　龙骨二钱　荔枝两枚　紫石英三钱　枣仁二钱　胡麻仁二钱　池菊一钱五分　金樱子三钱　牡蛎三钱　建莲子十粒　芡实三钱
光按：柔育心肝似已周到，唯于痞胀妨食似未顾及，绿萼梅、砂仁亦可加入。
杭州裘，服育阴潜阳药以来，春时竟不梦遗，是可喜也。然晨易心悸，悸即易怒、多疑、懊，此肝胆包络尚有郁热。凡郁热之冲，原无定时，而心胃独当其冲，所以目泪、鼻血、齿痛、口干、舌黄、便溺，不能了了，脉弦实相因而来也，宜清肝之用，养肝之体，以调疏泄之职，则胆与包络皆和矣。
西洋参一钱五分　白芍一钱五分　陈海蜇二钱　炒山栀一钱五分　霜桑叶一钱五分　大生地三钱　丹皮一钱五分　金石斛三钱　白蒺藜二钱　石决明三钱　荸荠两枚　火麻仁二钱　女贞子三钱
临卧仍用灯心汤下朱砂安神丸四五钱。
光按：丹溪云上升之气多自肝出，此方平肝、清肝一线穿成。

燥  ***************************
桐乡曾，八月初寒热似疟，是新凉外迫、伏暑内动之感证。奈挟食挟怒而脘痛，呕逆吐蛔特甚。客反胜主，治法不免暄宾夺主矣。脏病宜通，得濡润而痛减，得溏泄而痛竟暂止。感症之流，连肺胃者每每如此。纠缠一月，病未了了，寒热又作，顿加咳嗽面浮，则又病中体虚，复加一层秋燥之邪，肺气益痹，以致腹痛作，而龈齿干燥也。脘痛连及胸背，动辄气逆，肺之筋郁极矣。耳鸣汗出，剂颈而还，则病邪伤阳也。腹痛便瘀，溺色似血，病邪伤阴也。体之阴阳虽皆受伤，而秋燥之邪大队尚聚在胸膈之间，脉右虚凝，左小弦数。顾正但须养胃存津，化邪但宜宣肺化燥。眼光但照大局，未可偏执一隅，枝枝节节为之矣。至于病机之危，何须再说。
西洋参一钱五分　川贝母二钱　茯苓二钱　金石斛三钱　麦冬一钱五分　驴皮胶二钱　丹皮一钱五分　炙甘草四分　杏仁钱　橘红一钱五分　紫菀一钱五分　霜桑叶一钱五分
光按：此乃喻氏清燥救肺汤加减，惟既有脘痛彻背，则辛润之品不可缺少。
九里汇陆，向有跗肿，或大小足指痛不能行，每发必纠缠累月。近因心境动扰，先觉脚痛，继以齿痛，延及左半头、额、颧、颊，甚至身热，左耳流脓。迄今两旬，耳脓及额俱痛，而彻夜不能成寐，烦躁益增，咽腭干燥，耳鸣，口干，咯有凝血，食少便难，脉两关见弦。素体操劳忧郁，由来久矣。心脾营虚是其质，近来复感，风燥之火上烁肺金，金不制木，肝阳化风化火，上扰清空，肺胃津液皆为消烁，是以现症种种，虚实混淆，宜先用甘凉濡润，以存津液，以化虚燥。
鲜生地三钱　知母一钱五分　胡麻仁二钱　夏枯草一钱五分　茅根四钱　驴皮胶二钱　麦冬一钱五分　杭黄菊二钱　西洋参二钱　桑叶一钱五分　石决明三钱　枣仁二钱　川芎七分　川贝母二钱
又连服甘凉濡润之剂，以存胃津熄肝风。咽腭之燥已减，血亦渐止，右额浮肿亦退，大便难涩而日行，胃纳亦安，脉左静小而虚，右关稍有弦象，惟寐尚少，即寐亦未酣适，鼻气窒塞。盖燥为虚邪，而言以素虚之体易受燥邪也。其平素面跗庞然，两足易痛，原属阳明津虚，络脉久失濡润，故燥气加临，愈觉冲逆，今拟滋养肺胃，充润津液。肺金清肃则肝木自平，胃气充和则夜寐自安矣。至于节劳戒怒，则在自爱者留意焉。
鲜生地二钱　麦冬一钱五分　西洋参二钱　蛤壳三钱　桑叶三钱　驴皮胶二钱　橘红一钱五分　丹皮一钱五分　枇杷叶两片　金石斛三钱　川贝二钱　胡麻仁二钱
又脉六部缓小，右关之滑形已退，大便稍润，渐能假寐，然咽腭仍干，上及于鼻，瘀聚气秽，呼吸不利，两耳抽掣，心中时惕。凡鼻息不得卧眠，阳明病也。显属风燥之火上伤天气，清窍窒塞，津液不能上承，叠投甘凉濡润，而迄今不有大效。计惟有仿古人风以润之之义，取其清阳上达可至病所，则存津滋液，庶乎有裨。
西洋参二钱　元参一钱　驴皮胶二钱　夏枯草一钱五分　薄荷一钱五分　川贝母二钱　甘草四分　鲜生地三钱　枇杷叶两片　茅根三钱　犀角尖六分　辛夷一钱　牛蒡子二钱　防风八分
西窑头陈妇，经来色黑久矣，渐致届期，少腹必痛胀，似崩似淋而成紫黑，且有块兼之。去年至今便血半年，血分郁热之深可见。血燥则脏燥，故悲喜无端，似有鬼神。凡妇科血燥而郁热，则心营之有虚火不待言矣。心主易震，则肝胆相火安得不动？火燔于上，则肺受克，而津气易酿痰。浊痰与瘀血为心火所引，则渐入手厥阴包络，故现症有如此之变幻庞杂也。病之源流标本如此，从此用意，自有治法，总而言之，此脏燥夹痰症也。
鲜生地三钱　白薇一钱五分　五灵脂二钱　川百合二钱　淮小麦二钱　紫草一钱　黑芝麻二钱　羚羊角一钱五分　炙甘草四分　驴皮胶二钱　天竺黄二钱
又进治脏燥血郁方，半月余诸症皆退，体中颇适。近因经候之期，先觉便难，继以内热，经来仍然紫黑，自觉诸症皆动，而忽悲忽笑不能自主。此其故，总由血分尚有郁热深伏于冲任血室之间，届期血动，则郁火亦动。心主血主火。君火动，则五志之火一时燔发，故现症种种，几乎无脏不动也。乘其血动之时，因势而内夺之，必得郁火清，则狂澜不沸，心君泰然矣。
犀角尖七分　丹皮一钱五分　酒制大黄三钱　紫草一钱　鲜生地三钱　白芍一钱五分　桃仁泥一钱五分
光按：案语老炼，方亦简洁。
又脏燥渐减，秋冬之交竟有三月不大发，然稍劳怒，辄觉火升鼻干，心神不能自主，而带重腰酸，左足易热，经来参差，腹痛气坠，色仍紫黑，此八脉郁火尚未清化，宜用静剂，专清奇经。
鲜生地三钱　归身一钱五分　白芍一钱五分　驴皮胶二钱　丹皮一钱五分　川贝母二钱　蒲黄三分　五灵脂二钱　白薇一钱五分　西洋参二钱
光按：此症与《金匮》之脏燥似是而非，此乃血结成燥，彼乃血虚脏燥，故用药亦不同。
武康钱，肌表微寒而热，似疟非疟，鼻干有血，胃钝少纳，脉浮弦数，阳部为甚，此燥火上薄肺金。自秋初至今，迄不肯已，反致便溏，是肺与大肠两金皆困，老年岂是轻症，况素有失血，则气血俱耗矣。
西洋参一钱五分　麦冬一钱五分　川百合四钱　白粳米一撮　川贝母三钱　紫菀一钱五分　驴皮胶二钱　枇杷叶两片　款冬花一钱五分　炙草四分
光按：燥为次寒，复气为热，故秋令渐凉则燥气大行，而其字则从火也。古来治内燥，首推魏玉横之集灵膏，治外燥尤推喻西昌之清燥救肺汤。


卷三  ——————————————————————————————————————————————————————————————————————————————————————————

咳嗽  ***************************
嘉兴陈，初起寒热、头痛、咳嗽、汗泄，明属风伤肺卫为病。奈气体素虚，向有肝郁，今肺既不宣肝必易逆，挟饮阻络，上千清阳，以致咳逆痰薄，左胁引痛，舌苔厚白，干而不渴，胸脘痞闷，不饥少食，溺黄而少，便干而坚。此饮阻络痹，气亦郁也。呃逆频出，咽左激痛，甚或气冲至巅，耳鸣头晕，此肝阳化风郁而为热也。总而言之，始则外风引动内饮，继则外风引动内风。迄今八九日，外风将化，而痰饮肝风反扰攘不解。脉右寸及左三部皆近数，急须清金以制木，通阳以和饮，虚体不宜病魔久扰。
西洋参一钱五分　九孔石决明三钱　陈皮一钱五分　海石粉二钱　川贝母三钱　茯苓二钱　白蒺藜二钱　竹茹七分　杏仁二钱　旋覆花一钱五分　蛤壳四钱　霜桑叶两片
石门吴，烦劳阳虚之体，加以嗜酒积湿，湿浊酿痰，故素有善咳、脚气等症，今因新寒外袭，宿饮内动，初起恶寒、鼻塞、清涕、喘咳、不得卧，痰虽来而气仍逆上，痰气壅于中，湿热脚气动于下，加之阳素虚而血又动，安内攘外，何恃毋恐，姑拟定喘化痰顺气和络法。
潞党参二钱　驴皮胶一钱五分，分二次入　冬瓜子三钱　川贝母二钱　芦根五钱　橘皮一钱五分　旋覆花包，一钱五分　炙甘草四分　丝瓜络三钱　云苓二钱　海石粉二钱　薏苡仁三钱　杏仁二钱
又诸恙皆退，胃纳已增，脉象静小，舌色润泽，惟寐后干咳，得汤饮即痰出而嗽已，卧时又须倚枕，足见风燥之火易劫津气。甘凉濡润以滋气存津，自是此症要旨。拟以前法中再参濡肺胃法。
潞党参二钱　驴皮胶二钱　麦门冬一钱五分　炙甘草四分　橘皮一钱五分　川贝母二钱　鲜生地三钱　榧子肉冰糖拌炒，七粒　茯苓二钱　杏仁二钱　金石斛二钱
南浔钱，血后之咳，治之本难，不过蓄血与虚损之血，稍有间耳，今进和补阳明法，神气渐旺，或可渐图恢复。然治咳正须时日，断难欲速也。
潞党参一钱　川贝母二钱　茯苓二钱　泽泻一钱五分　大熟地三钱　黄芪一钱五分　橘皮一钱五分　驴皮胶二钱　甜杏仁三钱　炙草四分
平望许，初则晨刻咳呕饮浊，久则哮嗽上气，夜不著枕，行艰报息，头汗舌腻，脉虚凝如毛，右部间露弦象。既经多年，除根不易，议和饮通阳平逆定喘法，先为御寒之计。
潞党参三钱　陈皮一钱五分　苏子一钱五分　五味子　干姜一分，同捣，十粒　生冬术一钱五分　炙草四分　海石粉二钱，蜜炙　麻黄三分　云茯苓三钱　杏仁二钱　白果三枚　生姜捣　竹茹七分
江宁席，易感善咳，咳逆痰清，此肺气损而卫外之阳弱也。既经多年，肺阴已虚，以致近年来音气易涩矣。脉虚濡，右手兼有小弦之象，宜滋肺气养肺阴，时时调理，毋使失血失音之流弊。
西洋参一钱五分　广橘红一钱五分　紫菀一钱五分　白蜜三分　杏仁二钱　驴皮胶二钱　牛蒡子一钱五分　糯米百粒　川贝母二钱　炙甘草四分　马兜铃一钱五分　枇杷叶两片
塘栖毛，肺虚失降，肝郁易升，胃弱饮聚。饮踞于中，则外寒一引即动，是以咳逆至冬为甚也。消渴为肺热。今脉左偏弦，舌苔黄厚。调郁清肝，可望肺胃之阳和，而热可平饮可涤矣。
潞党参二钱　法半夏一钱五分　旋覆花包，一钱五分　沉香三分　陈皮一钱五分　小川连三分　代赭石二钱　白蒺藜二钱　云茯苓二　钱　蛤壳三钱　苏子一钱五分
新市郑，咳复作，痰少不厚，时有肝气左升腹痛，得呕泄始平，脉体本弦长，今弦兼滑长兼洪，左尤甚，饮咳本宜甘温以和之，所谓饮家咳不治咳也。今既肺降不及，肝升有余，甚至痰滞凝血，宜从湿痰挟火之例矣。
法半夏一钱五分　旋覆花包，一钱五分　蛤壳三钱　竹茹七分　陈皮一钱五分　代赭石二钱　小川连三分　桑叶两张　茯苓二钱　海石粉二钱　炙草五分
又咳势较缓，痰之厚者仍少。脉弦，左仍带滑，不过洪滑较减耳。舌苔白，里半犹黄腻，饮咳既久，挟湿又兼肝气。当先为清肝化湿，以衰其助，况时届湿土，亦因时制宜之法。
法半夏一钱五分　陈皮一钱五分　蛤壳三钱　海石粉二钱　生冬术一钱五分　茯苓二钱　丹皮一钱五分　小川莲三分　白蒺藜二钱　茵陈草一钱五分　桑叶两片　竹茹一钱
又咳逆夜甚，晨则痰饮较多，近加喉糜音，欠爽亮，脉右较平，左仍弦滑，寸部尤甚，痰饮既未和，肺气失清，又挟时令之热而为喉糜，人迎脉盛，必有外感，非必心阳上亢也。宜参金水化痰法。
元参一钱五分　马兜铃一钱五分　甘草四分　桑叶一钱五分　紫菀一钱五分　牛蒡子二钱　天竺黄二钱　竹茹七分　杏仁二钱　川贝母去心，二钱　丹皮一钱五分
石门陈，去夏之陡然吐血，当是湿热蒸伤阳络，络空则湿热乘虚而入，留酿为饮。饮咳至今，虽有盛衰，究未停息；饮之所聚，虽由血去络空而饮之所生，实由阳虚湿胜。故夏秋胃纳虽和，而体乏无力，右腿时痛也。比因新寒引动宿饮，身热汗多，咳而兼呕，周身络痛而左胁为甚，且至气逆胃钝，卧偏着左，嗳气失气，便溏溺赤，口腻舌白，脉象沉弦，左手兼数沉。弦为饮，左数为肝胆虚热，大抵饮踞于胃，则右降不及肝胆，风木乘胃之虚，则左升有余矣。和胃以涤饮，平逆以清络。胃和则饮咳可缓，而谷气可复。逆平则络痛可止，而血不妄行。
西洋参一钱五分　制半夏一钱　归须一钱五分　海石粉二钱　陈皮一钱五分　甜杏仁二钱　旋覆花包，一钱五分　竹茹七分　云苓二钱　米仁二钱　冬瓜子三钱　芦根八寸
杭州许，咳逆已久，的是肺分痰热未清，加以秋阳酷烈，肺气复伤，身热，舌干，绛苔厚黄，形瘦脉弦，明属湿郁生热，热蒸成痰。既在肺家，只宜清化，表不合理，补亦壅邪也。
西洋参一钱五分　橘红一钱五分　连翘二钱　桑白皮一钱五分　甜杏仁二钱　川贝母二钱　丹皮一钱五分　金石斛三钱　甘草四分　枇杷叶两片　桑叶一钱五分
因鼻衄去桑叶，加犀角尖八分。
又胃知味而渐思食，食后亦和，脉小弦大，便未畅，小便又浑。自是湿热未曾净尽之症。非阳虚之体，补壅非宜。而湿热之邪又黏腻难化，静养缓调，自可渐臻安善。欲速反有弊也。
西洋参一钱五分　橘红一钱五分　炒谷芽三钱　霜桑叶一钱五分　甜杏仁二钱　茯苓二钱　粉丹皮一钱五分　荷叶一角　金石斛三钱　泽泻一钱五分　秫米二钱
此方服至便溏畅行，溲清热尽，始换后方。又养胃存津、清心补肺，是此症善后之大法。
西洋参一钱五分　茯苓二钱　白芍一钱五分　甘草四分　陈皮一钱五分　麦冬一钱五分　怀山药二钱　莲子十粒　金石斛三钱　枣仁二钱　稆豆衣三钱　南枣两枚
此方服至胃纳复旧之后，但有精神疲乏，可去洋参、茯苓、稆豆皮，加大生地三钱。服后安适，可再加阿胶二钱。
又秋仲伏气发病，迄今三月余，犹然身热畏风，胃钝，舌刺苔黄，口燥，脉弦，溺黄，便溏不爽。总属湿酿为痰，痰气与肝气相搏，阻遏于胆胃之间，所以左膺结肿，按之觉有酸疼也。积久不清，竟能成痈，宜清肝胆、化湿痰、理气络法。
西洋参一钱五分　陈皮一钱五分　茵陈草一钱五分　泽泻一钱五分　炒山栀一钱五分　茯苓二钱　川贝母三钱　桑叶一钱五分　小川连四分　蛤壳三钱　白蒺藜二钱
又细参脉症，不但肝胆火升，痰气上阻，且有秋燥之邪乘虚而入。燥火劫金，痰气胶结愈甚，所以无形之病渐致有形，左膺之肿，病异源同，前法五剂后，即以此方濡润通和。
西洋参一钱五分　驴皮胶二钱　郁金一钱五分　炙甘草四分　甜杏仁二钱　小生地三钱　白芍一钱五分　莲子十粒　川贝母二钱　白蒺藜二钱　丹皮一钱五分
杭州张，肺胃阳虚，饮聚为咳。八九年来举发无时。去春至今，竟无虚日。痰稠不爽，时或呕酸，口燥消渴，动辄喘急，头晕，耳鸣，心悸，便急。脉右虚弦，左沉涩。精气既虚，肺咳难化。虽根株未易剪除，希冀作止有时。
西洋参一钱五分　阿胶二钱　海石粉二钱　榧子肉冰糖拌炒，七粒　甜杏仁二钱　桑白皮一钱五分　鲜生地三钱　川贝母二钱　款冬花一钱五分
骥邨严女，夏季痰中带血，血虽不多，而干咳至今不止。素有便溏，呕酸，胃纳甚约，经行迟而腹痛，舌鲜无苔，脉数而大，此属脾胃素虚，气血少资生之本。木郁则乘土，火炎则烁金。久延最易成损，调复亦颇难速。
西洋参一钱五分　陈皮一钱五分　驴皮胶二钱　川百合四钱　大麦冬一钱五分　茯苓二钱　川贝母二钱　白蒺藜二钱　怀山药二钱　炙草四分
硖石马，自春至今，咯血竟无虚月，秋仲大吐血，血去络空，胃脉逆上，遂至饮聚咳逆。迄今饮浊，日以碗计，形寒，食少，便溏，上气不得卧，脉虚滞，右滑数。上损及中之候，调复极难，宜静养缓图之。
潞党参二钱　麦冬一钱五分　款冬花一钱五分　茯苓二钱　法半夏一钱五分　海石粉三钱　怀山药二钱　蛤壳三钱　全福花包，一钱五分
又血后咳逆，至三月余，自然胃脉虚，易以逆举。今饮浊虽少，而痰浓难出，咳逆不得卧，便溏，脉数而促。损症及中，本难挽回。姑拟静药养胃，以阖阳明。
潞党参三钱　茯苓二钱　大熟地三钱　莲心十粒　炒香扁豆三钱　川贝三钱　驴皮胶二钱　甜杏仁二钱　山药二钱　炙甘草四分
杭州吴，春初咯血不多，越数日咳嗽即作，迄今不止。右胁背时痛，蒸热舌胖，苔黄，脉濡，左小弦数。此属肺胃湿热蒸郁。伤络则失血，阻气则作咳也。体固气血两虚，然兴利必先除害，宜急清养肺胃，以和络止嗽为先，毋使久嗽成损。
西洋参一钱五分　陈皮一钱五分　杏仁二钱　冬瓜子三钱　川贝母二钱　茯苓二钱　米仁三钱　鲜生地三钱　桑白皮一钱五分　炙草四分　枇杷叶两片　芦根八寸

血证  ***************************
石门颜，自幼阳弱腠疏，易感善咳。去秋至今，咳嗽不止，遂致失血屡发。血症初起，原为惊悸忧郁而来，至于咳久，则阳络勃动，所以仲冬及仲秋两次所吐较多也。血屡去则阴亦虚，身热晡盛，口燥咽痛。侧左则胁痛，侧右则气逆，此肝升太过，肺降不及，自然之理也。凡失血家最忌咳，况咳久至半年有余耶，今脉象芤虚弦迟，尚无燥扰动数之弊。然气血两虚已有明证，惟宜耐心却虑，善自调养，期其缓缓热退嗽止，不致延成损性为幸。
西洋参一钱五分　丹皮一钱五分　杏仁二钱　川贝二钱　炙草四分　驴皮胶二钱　地骨皮一钱五分　米仁三钱　冬瓜子三钱　茅根五钱　枇杷叶两片　鲜生地四钱，蜜炙　紫菀一钱五分
杭州周，嗜酒之体，大便必溏，本无足虑，过投辛燥热药动营壅腑，以致鼻血，腹胀。因胀又进肾气丸，百日腹笥未敛，咳嗽反作，失血失音，脉象弦数，气血乖违，大失冲和矣。
鲜生地四钱　茜草根二钱　蒸元参一钱五分　川百合四钱　川贝母二钱　杏仁二钱　盐水泡橘红一钱五分　驴皮胶二钱　甘草四分　茅根八钱　藕节两枚
平望吴，素有咳嗽失血，发作无时。去冬至今已逾两旬，痰清兼呕，时或带血，左眦赤，两额痛，不饥不食，食即呕逆，脉弦搏，肝阳郁勃，化风化火，挠金侮土，急宜清息。
羚羊角二钱　广郁金一钱五分　杏仁二钱　白蒺藜炒，二钱　炒山栀一钱五分　九孔石决明盐水煅，三钱　川贝二钱　竹茹姜汁炒，一钱　粉丹皮一钱五分　杭黄菊一钱五分　蛤壳三钱　霜桑叶一钱五分
光按：既有咳呕，则此种脉症当用清镇，如旋覆、代赭等似不可少。
盛泽赵，去夏疟后用力劳伤肝胆之络，络血上溢，因形瘦色苍，居平常有头晕，体本阴虚火盛，故肝胆易动。若是，今交初秋屡此复发，愈吐愈多，浓厚重著。将吐之时，必先脘下气聚有形上冲，干咳，头额觉胀，迨至血止气降，则嗳而矢气，显属肝胆郁勃之火，过升无制，扰动阳络之血，遂沸腾而出也。膈中作痒，大便干艰，气逆不敢平卧，脉象六部皆弦，木火内燃，有升无降，此时自当以平逆镇肝、降气安络为要，毋使狂澜不靖，致成虚损。
旋覆花一钱五分　九孔石决明三钱　怀牛膝一钱五分　驴皮胶二钱　沉香三分　酒炒白芍一钱五分　郁金一钱五分　小川连三分　参三七一钱　稆豆衣三钱　胡麻三钱　荷叶一角
光按：此方之沉香，不如易代赭为更稳妥。
又血止后诸恙已平，惟脘有瘀痞，气逆辄咳，便溏不畅，舌鲜口燥，脉象虚弦。肝胃血虚而气易逆也，宜柔剂通养。
西洋参一钱五分　驴皮胶二钱　蛤壳三钱　川贝母一钱五分　橘皮一钱五分　大生地三钱　白芍一钱五分　胡麻三钱　云苓二钱　九孔石决明盐水煅，三钱
安吉潘，去夏少寐，多饮酒，热引动心胃之火，以致阳络血溢，秋冬屡发，愈发愈多，胃络既空，饮食水谷之精微不能游溢，精气留酿，痰浊阻遏升降冲和之气，脉濡如弦。弦为饮，濡为气虚而失所附丽也。时当初夏，宜和阳治饮为先，偏寒偏热皆非治法。
潞党参二钱　茯苓二钱　琥珀屑一钱　竹茹七分　制半夏一钱五分　陈皮一钱五分　稆豆衣三钱　莲子十粒　麦门冬一钱五分　蛤壳三钱　枣仁二钱
光按：案语则一线穿成，立方则丝丝入筘。
平望张，失血起于前年，原属因伤动络。去冬复发较多，今夏五月初，咳嗽痰少。至秋初寒热似疟，是先受湿而后受暑。暑湿之邪纠缠至四阅月之久，自然络气不免震动，而血复涌溢也。今身热、舌黄、胸闷、便溏、喉痒、时咳、右胁之痛虽止，而脉象弦数，左甚于右，显属湿邪由气分伤及血分，肺胃失降，则肝阳易升也。宜急为通络化瘀，以清火邪，俟血止后，再商止嗽要法。
米仁三钱　小川连三分　鲜生地四钱　茅根五钱　杏仁二钱　郁金一钱五分　川贝母二钱　芦根八寸　冬瓜子三钱　茜草根一钱　藕节三个
又血止后，咳势亦稀，稍觉喉痒则咳作，而痰甚凝，夜寐安适，胃气亦和，惟潮热蒸蒸，面黄，舌黄，溺色浑浊，脉右三部虚涩和静，左三部数象亦已退，小弦未尽调畅，究属肝郁不调，挟内蕴之湿蒸为热，上熏则食少而咳逆也。此时咯血已将安静，可无翻覆涌越之虞，但咳嗽已经四月之久，必须通腑清湿，调肝肃肺，务期渐渐热退咳减为要。
苡仁三钱　杏仁二钱　小川连三分　橘皮一钱五分　川贝母二钱　茯苓三钱　炒山栀一钱五分　桑叶一钱五分　鲜生地四钱　丹皮一钱五分　飞滑石三钱　芦根八寸
又投甘凉淡渗苦降之剂，以清养肺胃厥阴之气，以渗湿化热。已二旬余，虽热减、食增、咳稀、寐安，然舌苔后半犹有凝黄，小溲犹带黄色，阴囊甚至湿痒淋漓，频转矢气，蒸蒸凝热，易以汗泄，足见其湿热之郁蒸于肺胃者，非伊朝夕矣。今脉得左部迟濡，右关尺同，惟右寸尚见濡滑。晨刻痰咳尚较多且厚，喉痒，宜滋润肺胃三焦，以理气化存津气，务使湿热痰浊渐就清澈，则胃纳充而体气复。阳虚湿胜之体，不可遽进呆补。
西洋参一钱五分　橘红一钱五分　泽泻一钱五分　丹皮一钱五分　芦根八寸　川贝母三钱　茯苓二钱　甜杏仁二钱　炒山栀一钱五分　枇杷叶两片　金石斛三钱　米仁三钱　鲜生地三钱　驴皮胶二钱
光按：舌黄溲黄，阴囊湿痒，则下焦之湿热正复不少，用药仍宜兼顾。
西鸡河沈，酒客，吐血每发必多，已经数年，血去既多，自然疲惫。今秋以来渐增咳逆，入夜着枕即咳，是胃脉上逆而阳不恋阴也。脉右细促数，左细弦数，论症颇非轻浅矣。
大熟地四钱　天门冬一钱五分　川贝母二钱　紫石英三钱　麦门冬一钱五分　驴皮胶二钱　海石粉二钱　炙甘草四分　大生地三钱　甜杏仁二钱　茯苓二钱
光按：血后而咳，多致不治。盖血止络宁，不加咳呛，渐可复元。若咳呛不已，血络必致复裂，再呛再吐，反覆无常，不死不已。此等方亦不过尽人事耳，欲求有效，诚戛戛其难矣。
斜桥程，肺胃素有郁热，加以烟酒辛泄耗气助热，是以咳久未止，又复咯血，血虽不多，而热势夜甚。脉右浮滑数，头晕舌黄。此属胃湿，因时而蒸动也。议清气络，以消痰化湿除热为先。
米仁三钱　桑皮二钱　丹皮一钱五分　地骨皮一钱五分　杏仁二钱　瓜蒌二钱　川石斛三钱　通草七分　紫菀一钱五分　象贝三钱　茅根四钱　芦根八寸
双林穆妇，经行太早，阳明便属不充。去春咯血之后，或郁怒，或烦劳，辄易举发。今年热咳时作，于今为甚。脉弦数，舌黄而刺，咳呕，便溏，又为肝胆木火挟湿上扰肺胃。宜先清气熄热，莫作损症用补。
桑白皮蜜炙，一钱五分　西洋参一钱五分　橘红一钱五分　炒山栀一钱五分　地骨皮一钱五分　叭甜杏二钱　连翘二钱　黄芩一钱五分　粉丹皮一钱五分　川贝母二钱　桑叶一钱五分
泗安赵，失血屡发，已三四年。今夏独多，近更咳逆，痰稠带血，加以额胀、耳鸣、头晕、口渴、胸闷、溺黄，脉象芤弦，此由肝郁而致胃热、血虚而复受凝暑也。先清暑化气以理其标，徐止其咳以治其本，舒郁却虑，尤为静养之要图。
西洋参一钱五分　橘红一钱五分　丹皮一钱五分　荷叶一角　甜杏仁二钱　金石斛三钱　茜草根一钱　益元散包，三钱　川贝母二钱　鲜生地三钱　枇杷叶两片
桐乡曹，吐血起于去夏，至今屡发而多，多为胃络之血，然不能左卧，咳而兼呕且有滑泄，是胃兼肝矣。今胃钝，舌白，脉右细弦、左反虚小而静。脉左静是血症之佳兆，然细弦是肝邪阴脉，今偏见于右，当是木乘中土，胃不降而肝过升，以致阳络之血上溢不止也。肝胃皆宜降，议以静药降之。
大熟地三钱　白芍一钱五分　驴皮胶二钱　川百合四钱　紫石英三钱　紫菀一钱五分　潞党参三钱　沉香三分　怀山药二钱　蕲艾一钱五分　款冬花一钱五分　童便半盏
又血止后咳逆未罢，仍难左卧。畏寒是阳虚胃弱，偏卧是气竭肝伤，脉微弱，神虚怯，根蒂未固，风浪难经，血之暂止不足恃，再发深为可忧，宜乘平时急为补养。
照前方去款冬、紫菀、蕲艾、沉香、童便，加蜜炙黄芪一钱五分，川贝母二钱，炙，甘草四分。
光按：此亦不治之证。
湖州杨颜，上年五月咯血不多，即有胁痛咳逆，迁延至今，内热脉数，咳既不止，左胁复痛，自然络血复动矣。若咳久不止，最易成损，急宜养阴滋气，先期热退胁和，然后力图咳止。
大生地三钱　白芍一钱五分　驴皮胶二钱　石决明三钱　地骨皮一钱五分　丹皮一钱五分　泽泻一钱五分　怀山药二钱　川贝母二钱　茯苓三钱　炙甘草四分
太湖杨，烦劳嗜酒，阳虚久矣。饮咳年余，冬夏两次失血，先伤气，后动营，病势骎骎入里。今气息短促，脉象虚数，不免有成损之虑，非息心静养何能充复。
西洋参一钱五分　杏仁二钱　款冬花一钱五分　榧子肉冰糖炒四粒　川贝母三钱　蛤壳三钱　炙甘草四分　驴皮胶二钱　茯苓二钱　川百合三钱
周渡曹，素有嗳气，原属肝郁。去冬劳冗伤肝，适当春木发动之初，咯血，左膺痛止而复作，是肝阳未靖，时冲其络。脉右虚而静，左弦而大。弦为肝阳勃动，大则为虚。宜柔静之剂育阴潜阳。
大熟地三钱　白芍一钱五分　女贞子三钱　炙草四分　驴皮胶二钱　牡蛎二钱　旱莲草二钱　藕节两枚　紫石英三钱　枣仁二钱　稆豆皮三钱
又去秋咯血后微咳，下发脏毒，肺火下移大肠，咳势顿止。近复吐血经旬，所去过多，寒热、盗汗、口腻、舌滑，脉芤弦虚数，阳络空洞，痰涎蒸聚，阳明虚耗极矣。急宜充养阳明，以为峻补肝肾之先导，息心静养，节劳戒怒，毋使久延成损。
潞党参二钱　陈皮一钱五分　怀山药二钱　稆豆衣三钱　大有芪一钱五分　茯苓二钱　川贝母二钱　甜杏仁二钱　大熟地三钱　丹皮一钱五分　泽泻一钱五分
嘉兴陈，前年冬，陡然咳嗽，吐血过多，遂致两年来咳嗽竟不肯止。内热时寒，痰多食少、舌光、口燥、肉削、神疲，脉象沉细虚数。胃肾两虚，虚则成损。若能屏弃一切，恬神静养，或尚有挽回之望，然治法先宜养胃，不可紊也。
西洋参一钱五分　杏仁二钱　生扁豆三钱　炙甘草四分　麦门冬一钱五分　川百合四钱　驴皮胶二钱　榧子肉冰糖炒，七粒　川贝母二钱　怀山药二钱　女贞子二钱
又去冬咳嗽而失血，血虽不多，屡发无已，迄今仍有凝血、痰薄、头胀、消渴、汗多、时或脘腹痞胀，脉弦右甚。此胃湿内蒸、肝阳上逆，因之肺不清肃、络血时动，宜清肝胃以理肺，务使喘止。
西洋参一钱五分　茯苓二钱　小川连三分　丹皮一钱五分　陈皮一钱五分　杏仁二钱　白蒺藜二钱　桑叶一钱　川贝母二钱　蛤壳三钱　黄芩一钱五分　藕节两枚
又春间肺感，身热、咳嗽、胸痛，以致血症复发，嗣后竟似遇节必发者，肺络未为清养也。环唇赤瘰，亦属肺胃之火，病发则火内扰，故外反似退也。血症不宜屡发，宜先清上脘之胀无虑也。
大生地三钱　旱莲草二钱　川贝母二钱　丹皮一钱五分　驴皮胶二钱　西洋参一钱五分　白蒺藜二钱　藕节两枚　女贞子三钱　金石斛三钱　炙甘草四分
吴江许，吐血发过两次，止后体无大异。今复发，每日碗许，已旬余不止，微寒而不大热，胸闷能食，溺黄，脉芤弦虚迟，此暑湿蒸郁、胃脉逆上、络血随溢，急宜清胃理气化邪，以和络止血为先。
犀角尖八分　白芍一钱五分　连翘二钱　茜草根二钱　益元散二钱　鲜生地三钱　丹皮一钱五分　杏仁二钱　川贝母二钱　紫菀一钱五分　藕节两枚　茅根四钱　西瓜翠衣一钱
光按：此似阳虚证，而认为暑湿蒸郁者，其得窍在胸闷、能食、溺黄，若脉之芤弦虚迟，尚未足为凭也。
盛泽汪，烦劳多思虑，体本阳虚，当此酷暑，不耐大气之发泄，加以暑热外逼，肝阳内动，以致胃脉逆上，阳络之血骤然涌溢，连吐三次，去血颇多且易。此属胃血为多，与向有失血微有区别。迄今半月余，咳逆渐止，夜寐尚和，其不便左卧及头晕耳鸣等状，皆失血肝虚，微有上扰耳。诊得脉虚濡而静，左手按之良久，稍见弦象，舌苔滑腻，口淡，便泻忽作忽止，溺尤短数。足见血后阳明空洞，厥阴风木易动难熄，宜用血脱益气法，和胃熄肝并进。
潞党参二钱　陈皮一钱五分　炒香扁豆三钱　枣仁二钱　怀山药二钱　茯苓二钱　稆豆衣二钱　莲子十粒　川百合四钱　白芍一钱五分　驴皮胶二钱　藕节两枚
胥塘陈妇，数年来咳呕曾无虚日，逢节必吐血。其所以咳呕吐血者，皆属气逆之故。甚或不能平卧，食少内热，经候愆期，脉虚涩。此冲任不足，易致逆举，非仅肺胃为病，积年虚症，调复不易。
大熟地三钱　归身二钱　驴皮胶二钱　怀山药二钱　枸杞子二钱　白芍一钱五分　左牡蛎二钱　炙甘草四分　紫石英三钱　川贝二钱
余杭费，咳嗽三四年，时或失血，去秋以来，更加便血，溏则不多，溺浑，脉弦大，肺、胃、大肠湿热蒸郁，久而不化，阴阳之络皆伤矣。然治咳难而治血易，宜先戒酒。
西洋参二钱　杏仁二钱　炒荆芥三钱　椿根白皮三钱　川贝母二钱　茯苓二钱　炒冬术一钱五分　柿饼半枚　驴皮胶二钱　炙草四分　荷叶一角
杭州沈，肝阳遏郁，郁极上乘冲动大络，则右胁痞闷作痛，咯痰如胶，时或失血，得嗳气与矢气则稍快，素易梦泄。亦属肝肾之热，宜先和络化滞，以防血溢过多。
归须二钱　旋覆花一钱五分，包　川郁金一钱五分　荸荠两枚　米仁三钱　海石粉二钱，漂　青黛一钱　陈海蜇二钱　蛤壳三钱　川贝母二钱　橘红一钱五分
临平钟，体肥，阳明偏旺，幼即患头痛兼吐痰血。近年来，酒热助胃湿火，痰浊益甚。今春来，咳嗽痰血较去秋更剧，便难，胃钝，气逆火升，脉弦滑数。此皆阳明失降，痰火内蕴，宜通降宜清养阳，已能戒酒，可望全愈也。
西洋参一钱五分　知母一钱五分　苏子一钱五分　鸡距子二钱　煨石膏二钱　杏仁二钱　米仁三钱　枇杷叶两片　川贝母二钱　陈皮一钱五分　茅根四钱
嘉善许，向有干咳气逆之症，每发必咳甚，不能平卧。向发于冬时为盛，此心火凌金之咳，既经多年，肺胃阳络受其冲击久矣。当此流火烁金之令，络血妄动，烦渴内炽，须进甘凉，所由至矣。今脉芤虚而静小。论症情尚可无碍，但肺金素虚，心火易炽，静养善调，究不可忽。
西洋参二钱　杏仁二钱　川贝母二钱　元参一钱五分　鲜生地三钱　金石斛三钱　莲子十粒　枇杷叶两片　驴皮胶二钱　益元散三钱　藕节两枚
桐乡孙，秋冬咳逆少痰，匝月复。继以吐血，血后咳逆，无故反加胸次隐痛。此属阳虚痰饮，内踞久则胃络血涌。血去之后，烦劳不能静养，以致痰饮瘀血膹郁中宫。今喘咳、短气、舌黄、脉弦，凡胃脉逆上，血家大忌，论症颇非轻浅。
潞党参二钱　陈皮一钱五分　沉香三分　驴皮胶二钱　旋覆花一钱五分　茯苓二钱　炙草四分　参三七一钱　炙大有芪一钱五分　苏子一钱五分　新绛一钱
光按：此不治之症，方却清灵可喜。
马窑陈，痰饮为咳，起于秋季。虽经屡次失血，甚少至春叉复稍来。是春木隐隐勃动，上扰阳络，故复连吐三日，血去过多，凡咳而兼呕，痰薄而稠，本属胃家。痰饮为咳，咳久则胃脉逆上，血热沸涌，所以上越过多。今虽脉象静小，而咳引胸痛，便难口燥，多梦纷纭，尚属阳明气火上壅，未能通降，犹恐络血复动。急宜清肺疏腑，以化热安络为要。
西洋参一钱五分　杏仁二钱　粉丹皮一钱五分　米仁三钱　鲜生地三钱　橘红一钱五分　参三七一钱　藕节两枚　犀角尖六分　苏子一钱五分　白芍一钱五分
上柏李，上年夏秋寒热往来，继以吐血过多、痔疡，遂致咳嗽，右腹时痛。近进附桂等剂，咳逆益炽，咽痛皆发，脉数。最防络血大来，深为可虑。
小生地三钱　西洋参二钱　杏仁二钱　炙草四分　金石斛二钱　川贝母二钱　陈皮一钱五分　白芍一钱五分　青皮八分　元胡索一钱　五分　荔子核两枚
嘉兴缪，每日午后必觉脘痛，已十数年矣。去春咳嗽起至今，吐血后，咳逆蒸热，舌白、溺黄、胃钝、脉虚。素来酒多谷少，中阳大虚，慎勿轻视。
潞党参三钱　陈皮一钱五分　泽泻一钱五分　炒扁豆三钱　怀山药二钱　茯苓二钱　蛤壳三钱　榧子肉冰糖炒，十粒　制半夏一钱五分　麦冬一钱　炙草四分　竹茹一钱
屠镇朱，滑泄，舌心光，苔腻，此属心胃虚热，湿火下注。冬来交节，辄见咯血，蒸热，溺黄，脉濡弦，亦属湿热蒸郁之象。未可遽进壅补，反助相火。
西洋参二钱　陈皮一钱五分　粉丹皮一钱五分　莲子十粒　金石斛三钱　茯苓二钱　泽泻二钱　藕节两枚　驴皮胶二钱　米仁三钱　川贝母二钱　茅根四钱
光按：吐血之证，其因多端，不可一概施治。热者寒之，虚者补之，伤者理之，肝胃上逆者清之镇之，肺络咳伤者调养之。缪氏三诀，颇能扼要。


卷四  ——————————————————————————————————————————————————————————————————————————————————————————

肿胀  ***************************
面论孙平叔宫保病案：大人体丰胃强，饮啖有兼人之量，加以节性禔躬，诚为松柏贞固矣。两年来，肿症屡发，其发也，肿自下起，由足及腹，上至头面、手臂。甚则痰多食少，动辄气逆不能平卧，茎囊俱肿，小溲淋漓。其退也，大都专科以草药为丸，为醴峻剂。逐水或从两足旁溢，或从大肠直泻。所用之药，虽秘不肯泄，然投剂少而见效速，其峻利可知矣。且尝其味辛涩刺喉，所尝仅似黍米，而味留舌本逾时不去，则其峻利又可知矣。自前年秋冬至今，翻覆再四，其情状大略如斯。今诊得脉象右三部弦而虚，其弦见于浮中，两候为多。左手因偏倚支撑，气滞益甚，皮肤肿厚，按之至骨，关位微细，寸尺尤甚。神色痿瘁，气机促逆。项以代头，尻以代踵。痰稠色黑，咯咯难出。溺少欠利，其色黄赤。日食不过四五盏，而饭仅得其一。虽唇黑，缺盆、平脐、突足、心漏、背平等恶候俱尚未见，且幸神色不衰，音吐洪亮，然亦疲惫矣。夫水肿之为病不一，而其为状亦不一。初则日积月盛，久必泛滥盈溢。来去聚散，莫可端倪。倏起倏灭，与身中之元气相为倚伏消长。屡攻屡退，屡退屡复。其复也，病者咎医者之治理未明，医者咎病者之调养失宜。不知水肿之为病本如是，其反覆无常也。夫治水之逆行所无事耳，疏、凿、决、排、堤、防、导、引，皆宜就水之性以顺其流。源流既须明辨，次第尤当详察，稍不如法，鲜奏肤功。今承明问，究厥指归。将正其名，则支饮为本，皮水为标。将究其流，则思虑伤脾，劳怒伤肝。盖脾不能为胃行其津液，则水谷酒醴肥甘，不能输精布气运中枢，以达于四末，留酿淫溢皆为痰饮、水浊，加以肝风鼓荡涌越，则所聚之阴浊，排驱壳、廓胸胁、遏经隧、壅肤腠，以致便溺皆涩，寝食俱废，无所不至，害有难以尽言者。故愚谓蓄而聚者为饮，盈而溢者为水。饮为水之源，水为饮之流。非徒逐水可以奏功，又必究极其饮；非徒涤饮可以了事，又必探讨其所以聚饮之源。况此症又有风木之邪乘间窃发，或推或挽乎，况又贤劳如此，倚毗爱戴如此。以六旬之高年，困两载之积患，末学浅陋而欲借箸代筹，计出万全，不啻如鳌戴之重矣。竭思殚力以图报称，必将和肝脾、开鬼门、洁净府，三者虽有主客轻重先后缓急，然可偏废乎？脾复其输运之职，肝复其疏泄之常。则泛滥者，或可循途归壑；涌溢者，庶几风息浪恬。今专科投剂，逾旬似获小效，而克期又不迂旷。且窃观其用法，亦似小有操纵者。敬遵钧谕，徐俟其成效，而乐与安澜之庆，再容退而静思，博攻医籍，以备万一驰驱之用。谨论列如左。
光按：抑扬宛转，说理透而论治明，非大手笔不能。
次日又陈诸药皆停缘由：昨日晋谒，窃观大人色脉神气，皆似惫不可支，肿既复盛，溺又渐少，而钧谕谆谆与左右侍奉之人，似皆以为舍利水之外更无紧要之着，而不知水之为病，在肾为本，在肺为标。脾土既无堤防，肝风又加鼓荡，愈壅愈逐，愈逐愈壅，驯至中州陆沈，水泉下竭，犹复断除食味屡进疏凿。天下岂有粮饷不继，转战无前，尚可望其收功末路者乎？此盖由于专科之医草泽无知，守一己之口传，图侥幸于万一，治藜藿劳形之法，概施之君民倚赖之身。效则国之福也，不效则虽食其肉，犹可逭乎？此愚之所以痛心疾首，而进停药之说也。夫药犹兵也，不得已则用之，以去病耳。表、散、攻、逐所以去病也，温、清、和、解所以补偏救弊以适于中也，然犹有补、益、培、养之法在，即或病未尽去而正已先虚，尚有攻补兼施、补泻间进等法参互错综，驯至于利而无弊。从未有病经两年，发已数次，不辨病之浅深，体之虚实，只以峻下一法为可，屡投而屡效也。盖此症之起由饮啖，兼人胃强脾弱，继而忧劳过度、气竭肝伤。饮食所入，脾不能为胃行其津液，上输于肺，下利膀胱，通调水道流之，壅由于源之塞，不探其本而徒逐其流。岂止邻国为壑哉，将必竭一身之津液血气，尽付沃宜，漏卮无当，涸可立待。故愚以为此时之肿，非水也气也，此时之溲涩，非水道之不通，水泉之已竭也。若再守饮食之厉禁，进暴戾之劫剂，初何异剿寇用兵而无节制，则兵反为寇，济师无饷而专驱迫，则民尽为仇，大人何忍以千金之躯，轻供孤注之一掷也。然专科之攻伐既不可用矣，而补养之剂何以又不亟进。盖草药悍烈之性留于中者未必尽化，遽以补养之药接踵而进，不但虑其反兵为斗，且恐助其虐而滋其戾。夫藉寇兵资盗粮，诚不如安堵休兵，待时而动之为万全也。扰攘之后相与休息，古人有糜粥充养之法，伏望大人放下万缘，静养数日，返观内听，与病相忘，频进糜粥以养其胃，俟其胃中冲和之气稍稍来复，灌溉周身濡养百脉，充满然后流动，将必有不期肿之退而自退，不期溲之利而自利者。苟或不然，然后审机度势计出万全，大人之师定能贞吉。又或不然，则专科草药仍在也，更进而谋之，或不虑饥兵之噪矣。敬疏诸药皆停缘由，以答明问，惟鉴纳是幸。
光按：停药以待胃气之来复，此等议论可发前人所未发。
论杨拙园明经病案：胃纳稍增，大便较润，自是可喜，但旬日，久病仅投三剂，见效必不能多，腹胀何能遽减，即是右足之痹，原属湿邪阻络。湿是地之气，主阴，受于下者必升于上。自觉冷者，正属阴湿之邪未化。既云隐湿，何不用温热，而反用苦燥乎？盖尊丈体多肝火，凡有肝火者，虽受阴湿亦易化热也，况病起颧颊阳明部，升胃气反致引动肝脾伏火，伏湿由足之络上行入腑，以致腹满气逆耳。湿以下趋为顺，脾胃皆以降为和，故前日拙方主乎通降腑络，以导湿下趋也。凡病机不一，有宜投剂辄效者，如伤寒卒中暴疾是也；有宜缓为调剂者，如高年久病，以及纠缠传变之类是也，不审病机之宜缓宜急，而专以急功欲速，鲜有不偾事者，务期耐心多服，至数十剂外，然后换方。
光按：论用药之宜缓宜急，确是不磨之论，但近世人无恒心，一二剂不效早已易辙。欲求全愈，诚非易事，故医者有定识，已属难事；病者有坚忍心，更为难求矣。
湖州王，六月初肿自面起，渐及腹肢茎囊，渐致食减便泄。迄今两月，舌黄有刺，脉浮而濡。经谓：肿自上起者，当开鬼门；肿盛于下者，当先治其上。盖言水肿之挟风者，必先发汗也。今面肿于身，是病之主症未退而食减便泄，则脾胃之土德已薄。何以防堤泛滥？时已秋矣，肿盛必喘。若咳逆，喉作水鸡声，倚息不能卧，则肺之通调水道下输膀胱之权益驰，窃恐忧占灭顶。既形之肿固难退，退亦易复，而未形之喘必将至，至更难御，急须消患于未萌，后图崇土御水之计。
蜜炙麻黄三分　五味子十粒　广皮五钱　猪苓五钱　生姜皮三分　杏仁二钱　米仁三钱　党参一钱　泽泻五钱　炙草四钱　茯苓皮五钱　苏叶一钱　芦根八寸
泗安李，前年冬，陡觉面浮气急，延至肢体皆肿。此因风水为病，奈体素湿胜，肺既上痹，腑亦下滞，以致迁延反覆。迄今，仍然偏体皆肿，便溺赤涩，不能平卧，舌光干燥，脉沉郁。欲疏腑必先理气，欲理气必先宣肺，盖肿极最虑喘也。
蜜炙麻黄三分　杏仁二钱　甘遂末五分　茯苓皮四钱　煨石膏二钱五分　干姜捣　五味十粒　西洋参一钱五分　大枣两枚　炙甘草四分　甜葶苈四分
此方服至嗿爽痰多，凝汗津津，渐能平卧，接服后方。
西洋参二钱　蜜炙桑皮一钱五分　甘遂末五分　枇杷叶两片　橘皮一钱五分　猪苓一钱五分　商陆根五分　丝瓜络三钱　茯苓四钱　泽泻一钱五分　木防己一钱五分
又肿喘俱减七八，微咳便溏，气易上逆，脉右濡左弦大。凡水肿之症最易翻覆，暂效未足全恃，此时宜和阳调中为御水之本，熄风养肝为因时之制，冀其无推波助澜之弊。
潞党参二钱　陈皮一钱五分　驴皮胶二钱　赤豆皮三钱　生冬术一钱五分　茯苓三钱　稆豆皮三钱　桑叶一钱五分　干姜捣　五味十粒　丹皮一钱五分　炙甘草四分　丝瓜络三钱
光按：案语谓水肿之症最易翻覆，实阅历有得之言。
德清沈，咳嗽音窒，气逆，数年来易发难已，是肺气之虚痹久矣。虚痹则治节不行，而通调水道下输膀胱之职驰，而水气泛滥，中土卑湿，不能枢运矣。况肿喘并盛，脉濡舌鲜，理宜先理中土，慎勿欲速，遽投温热滋腻，有碍脾胃。
潞党参二钱　甘草四分　大腹皮一钱五分　米仁三钱　蜜炙麻黄三分　陈皮一钱五分　桑白皮二钱　生姜皮三分　杏仁二钱　茯苓皮四钱
光按：当加生石膏。
金家山张，素体平弱，阳虚湿胜，营耗肝滞，左胁下旧有肝积，兼之便溏、下血，时作时止。自十余岁至今矣。其脾胃之不和如此，则上既无以资肺之气，下亦无以御肝之侮。故入春少寐、盗汗，是脾阴不充也；春杪之能食不为肌肤，是脾阳之不用也；中枢无健运之权，无怪其当湿土之交而骤见腹满也。今脉象濡弱，舌干齿燥，肉削肌羸，咳嗽痰气有音，饥不能食，便数溺少。总之，皆脾胃肺气虚已极，健运之权驰而气化之机废，此臌症之极重者。若喘泻一见，便难措手，补既壅滞难胜泻，又虚羸不合，惟有从宣气疏腑一法，希冀万一。
西洋参一钱五分　大腹皮二钱　麸炒枳壳八分　枇杷叶两张　茯苓皮四钱　川贝母二钱　炒谷芽三钱　芦根八寸　陈皮一钱五分　猪苓一钱五分　炙甘草四分
光按：此方太轻，当从肝脾着想。
石门赵，喘虽不盛，痰气尚逆，脉濡，舌白。先咳而后肿，先治其肺。况肿势盛于下半，明属湿蒸腑痹。治腑以理气为先，故专理痰气之逆。
西洋参一钱五分　橘皮一钱五分　丹皮一钱五分　枇杷叶两张　茯苓皮四钱　杏仁二钱　大腹皮二钱　芦根八寸　旋覆花一钱五分　桑皮一钱五分　川贝二钱
南浔王妇，去年痎疟，原属暑湿郁于气分，阻遏营卫运行之常，故时有闰余之疟参错其间，至春血阻而经不行，自气痹而肿，肿先于头面，及至阴之地。至阴，厥阴也。厥阴为肝，肝本与胆为表里，此疟肿之所由迭起也。肝本为风脏，交春则风木内动，风鼓湿动，则头面先肿也。迁延至今，湿热薰蒸于内，风阳鼓动于外，加以情志或有不调，饮食或有不节，则清阳升降之机益形窒滞，而肿及周身，胀至于废食也。顷喉间呼吸有音，而颔下如垂，疟状反轻而微，时或便干而数圊，溺少而气秽，齿燥口干、舌质砂白、脉象左弦数而右沉弦数实、脐突背平，是又脾肺大失通降之权，而肝气益横逆矣。急须缓剂以理气平逆为先，必得喘汗不至，庶乎可望迁延而开生机之一线。
旋覆花一钱五分　前胡一钱五分　云苓二钱　小川连三分　大腹皮一钱五分　沉香三分　紫菀一钱五分　生姜皮三分　五茄皮二钱　橘皮一钱五分　桑皮一钱五分　丝瓜络三钱
光按：此症与疟迭起，仍当用越婢法加减。
关王庙吴，咳嗽四五月才止，春木司令即两胁走注作痛，入秋渐增腹满足肿，筋见青色，食少胀，脉弦沉附骨，此属郁怒伤肝，痰阻气痹。中满已成，难许见效。
西洋参一钱五分　陈皮一钱五分　蛤壳三钱　海石粉二钱　桑白皮一钱五分　茯苓三钱　米仁三钱　丝瓜络三钱　大腹皮二钱　苏子一钱五分　川贝二钱　枇杷叶两片
又上呕痰饮，下泻瘀血，阳明似有通运之机。虽饮食稍进，脉象稍起，而蕴蒸之湿外达为黄、内阻为胀满者，岂能易化？故论症仍在险途。
西洋参一钱五分　小川连四分　川黄柏一钱五分　左牡蛎三钱　陈皮一钱五分　茵陈蒿一钱　鸡内金一钱五分　生谷芽二钱　茯苓皮四钱　炒山栀一钱五分　炒泽泻一钱五分
光按：此亦肝脾两伤之症。
菱湖李，幼有哮嗽，近虽不发，痰饮内聚，阻肺胃升降之气，加以肝郁不调，顺乘中土，以致入夜腹必攻胀，而汤饮香燥皆不能受，脉象小弦，宜用缓调，议通阳涤饮条肝法。
潞党参二钱　陈皮一钱五分　生冬术一钱五分　枳实五分　制半夏一钱五分　茯苓二钱　炙甘草四分　白芍一钱五分　青皮一钱　泽泻一钱五分　制香附一钱五分
平罗王，内有烟辛燥劫，外有疮疥浸淫。燥湿二气内外交迫，脾胃大失通和之序。八月初燥令大行，大肠燥金气，以致脘腹膨胀疼痛，泄利不爽。迄今三月，脉之关尺犹然弦坚而数，取效谅难欲速，议通养肠腑以阖阳明为主。
潞党参二钱　陈皮一钱五分　枳壳八分　驴皮胶二钱　怀山药二钱　茯苓二钱　白芍一钱五分　炙甘草四分　炒黑荆芥三钱　桔梗三分　炒槐米一钱五分　柿饼半枚
王店张，嗜酒烦劳，二者皆伤阳气。阳虚者湿必胜，况酒易酿湿乎！今夏湿土司令之时，胃纳骤钝，则中阳益虚，以致足跗先肿，湿盛于下也。浸假而至肿势日上，渐及腿髀、茎囊、腰腹。则肿盛于下者，当先治其下也。肿盛必喘，是湿浊上干清阳也。今溺少而黄，肤腠似癍似瘰似痱，皆湿火内蕴之的据。况舌胖大而鲜赤，阳明亦有火矣。脉沉迟，宜专以扶阳化湿。宗古人病在驱壳经隧者，毋犯脏腑之训，缓以图功。
生冬术一钱五分　陈皮一钱五分　大腹皮二钱　商陆根五分　木防己一钱五分　米仁三钱　五加皮二钱　潞党参二钱　赤苓皮四　钱　甘遂末五分　桑皮一钱五分　丝瓜络三钱
光按：既曰阳虚湿胜，则商陆、甘遂总嫌太峻，且外见癍疹形，则邪已入于肌腠，正可用越婢法迎机导之，徒用攻下无益。
又阳虚不复恣啖生冷，中阳受伤，上逆为呃，下壅为肿，汗多食减，舌鲜苔黄，便干，溺涩少而赤，脉沉微迟涩。凡阳虚者，湿必胜，此物理之自然。故水肿之反覆，皆当责诸阳虚也，第此中有区别焉。今阳虽虚而湿又甚，一味补阳未免助湿，宜用通阳法以调中疏腑，冀其呃即止、肿缓退，切宜樽节饮食，毋使壅遏其式微之阳。
潞党参　法半夏　米仁　大腹皮　生冬术　陈皮　泽泻广藿香　茯苓皮　木防己　生姜皮　丝瓜络
又饮食不节，骤伤中阳，以致呃逆。人身之阳宜通运，不宜壅遏，既阳伤呃作，则不能敷布极矣。所以水肿旧恙复作。凡水肿多门，其源不外脾肺肾，其治法不外开鬼门、洁净府、实脾温肾，今肿由下渐及于上，便涩溺少，舌鲜苔白，脉沉涩，喉间痰气有音，啖肥浓有味而杳不思谷，其为肺失治节、胃不敷布显然，此时宜宣肺养胃，以调气化资谷气为要，俾不致水浊上僭，清阳日窒，而遽增喘逆，则可缓冀肿退。
蜜炙麻黄三分　杏仁二钱　干姜捣　五味十粒　西洋参一钱五分，蜜炙　石膏一钱五分　米仁三钱　茯苓皮四钱　木防己一钱五分　炙甘草四分　陈皮一钱五分　枇杷叶两片　兰叶十片
光按：方论俱佳。
武康方晓帆，秋间泄痢时作时止，而脾胃蕴结之湿热究未清化，入冬燥邪搏肺，肺气不能清肃，则脾胃之承流宣化者益滞，以致咳嗽肿满交作，今腹膨妨食，夜尤欠运，多坐则囊足即肿，溺浑，便溏不爽，脉弦数右甚。急宜疏理痰气，以润其输运为先。
苏子一钱五分　莱菔子二钱　五加皮二钱　茯苓皮四钱　杏仁一钱　白芥子一钱　大腹皮二钱　地骨皮一钱五分　生姜皮三分　米仁三钱　鸡内金一钱五分

痰饮  ***************************
长兴俞，劳郁太过，阳淤肝横，顺侮所胜，久则饮食不能游溢精气，聚而为饮，举发无时，痛呕交作已经多年，脘胁胸背皆为凌之所驾轻就熟，理难骤止。舌淡白而黄，脉迟弦而虚，面黄筋掣，主客两虚矣。宜平时用丸以养肝和胃，发时用煎以温中御侮，旷日持久，有备无患，庶乎有济矣。
潞党参二钱　小川连四分　枳实五分　桂枝三分　生冬术一钱五分　云苓二钱　炙草四分　干姜四钱　熟附子三分
又丸方
潞党参二两　大熟地三两　柏子仁三两　蛤壳三两　生冬术一两五钱　小茴香一两　川楝子二两　海石粉二两　云苓二两，泡　吴萸三钱　白芍一两五钱　黑芝麻二两
上为末，枣肉为丸。早晚二服，每次三钱，荔枝橘饼汤下。
当按：痰饮之症极多，此篇句句经验，当熟玩之。
大窑沈妇，体丰阳虚，饮聚气滞由来久矣。交春木气司令，肝胆易动，顺乘阳明逼动心营，以致脘腹攻胀、心悸、头晕、耳鸣、舌光、少寐、多汗、火升足清、食减不饥，虽痰饮吐咯，究难清澈。痰火胶结，津气易夺，大气升泄之时尤虑气火妄动，汗液易泄也。今脉得寸关濡弦滑数，总属痰火二者交相为病。气即是火，平气即所以清火；汗多亡阳，敛汗即所以和阳；再加涤饮以和胃，胃和则啖食渐安，而心营自不至妄动，肝胆自不至僣扰也。
西洋参一钱五分　制半夏一钱五分　炒枳实五分　蜜炙黄芪一钱五分　浮小麦三钱　麦冬一钱五分　煅牡蛎三钱　陈皮一钱五分　稆豆衣三钱　竹茹一钱　云茯苓二钱　旋覆花包，一钱五分　蛤壳三钱　生白芍一钱五分
新塍朱，进通阳饮方法，寒热之状已退，饮咳已减六七，然舌苔白腻，脉左浮弦，右胁隐痛，大便仅行一度，小便犹然短赤。尚属余饮未尽留踞中州，以致便溺未能通行，肝阳不免易动。议仍通阳和饮为主，疏腑润肝为佐。
潞党参二钱　陈皮一钱五分　米仁三钱　炒枳壳五分　生冬术一钱五分　茯苓三钱　蛤壳三钱　竹茹生姜一片同捣，七分　宋半夏一钱五分　杏仁二钱　猪苓二钱　大枣两枚
新市范，髀厌之痛虽由劳伤，后因发癍而愈，是必有风寒外袭，比来肢体畏寒，晨起痰饮涌溢，食少便坚，脘中不和，脉来弦滑，犹属寒遏卫阳、饮踞中脘之象，拟和阳涤饮法以通中州。
潞党参三钱　陈皮一钱五分　桂枝三分　生姜皮三分　制半夏八分　云苓二钱　白芍一钱五分　竹茹七分　生冬术一钱五分　炙草四分　苏子一钱五分
钱邱范，痰饮之聚，原由阳虚、高年脾胃运化力迟、水谷之湿酿为痰饮，每每有之。如古人三子养亲等方，虽为治标，亦有至理。今精气饮食已复，而脉弦有饮，亦当责诸脾胃运化之迟。时当湿土，宜参和胃益脾，以助谷气之运。
潞党参三两　法半夏一两五钱　木香六钱　莱菔子二两　生冬术一两五钱　陈皮一两五钱　谷芽三两　归身一两五钱　云茯苓二两　炙草四钱　白芍一两五钱　砂仁一两五钱　苏子一两五钱
水丸，晨服三钱，晚服四钱，莲子汤下。
光按：此方通补中阳颇妙，丸服更当。
石门马，脾胃阳虚，易受难运，水谷酒醴半酿，痰浊循络旁行则为臂麻或疼，溢冒上行则为头眩，泛滥于中道，则为咳呕便溏，充斥乎营卫则为汗泄、为肢清，此皆痰饮之为患也。去痰饮之源，在补脾和胃；节痰饮之流，在节饮食。今痰饮兼至，尚宜和阳之中参以清热化湿。为时在湿土潮令，因时制宜之法也。
云苓三钱　炙甘草四分　小川连三分　海石粉二钱　桂枝三分　法半夏一钱　蛤粉三钱　泽泻一钱五分　生冬术一钱五分　广陈皮一　钱五分　生姜皮三分
又新凉外束，宿饮内动，左臂大痛，痰饮不多，四五十日才得痰少痛缓。然身凝热，脉尚沉着，余邪与饮俱未尽化也。
云苓三钱　桂枝三分　米仁三钱　木防己一钱五分　生冬术一钱五分　川乌三分　陈皮一钱五分　炙甘草四分　煨石膏二钱五分　猪苓一钱五分
或痛久而无效者，另服活络丹二分，陈酒下。
德清胡，夏末寒热咳嗽，右胁动即觉痛，时或带血。迄今胁和血止，而痰多脘痞，食少欠运，不能平卧，脉滑而坚，两关尤甚。支饮未和，肝阳又逆，肺胃益难通降矣。
苏子一钱五分　蛤壳三钱　海石粉二钱　莱菔子二钱　西洋参一钱五分　陈皮一钱五分　白芥子一钱五分　茯苓二钱　杏仁二钱
嘉兴王，向有失血频发，据述情状自是胃络怒伤之血。今春外感，咳久肺伤，复致吐瘀。近来寒热咳嗽皆止，而动辄气逆，脉坚弦。弦为饮，坚为肝阴虚。阴虚则肝无以养，饮聚则气易上逆也。
党参二钱　蛤壳三钱　旋覆花一钱五分　炙甘草四分　陈皮一钱五分　白芍一钱五分　驴皮胶二钱　茯苓二钱　泽泻一钱五分　左牡蛎二钱
光按：案语老练，方亦合拍。
海宁封，吐血成盆，是胃血也。胃本多气多血，往秋血症复发，胃脉逆举，血动则气亦动。凡胃中蕴结之痰饮湿浊，亦无不随气以动。痰饮湿浊，皆阴之属也，故阳为郁而不敷布，则晨起恶风。病经半年余，所投无非温补腻滞，则阳益不能通运，而痰益聚右胁下漉漉有声。厥气上逆，或痞聚于中、或梗塞于内、或浮越于肌肉肤膜，则不耐起坐、仰息，沃沫呕嗳，食少，大便干溏泄泻不一，小便浑赤而少，身处重帏畏风如虎，种种具在矣。阳虚胃弱，则宜通和；湿浊内蒸，则宜淡渗；痰饮内聚，则宜涤逐。病机如此，然久病至此，才思振理，谅难速效也。
西洋参一钱五分　陈皮一钱五分　猪苓一钱五分　白蒺藜二钱　旋覆花一钱五分　茯苓二钱　泽泻一钱五分　丝瓜络三钱　宋半夏一钱五分　蛤壳三钱　米仁二钱，姜汁炒　竹茹一钱
光按：此症吐血复兼痰饮，温补柔腻俱在禁例，须看其用药灵动处，所谓成如容易却艰辛。
匠人港王，癍发数月才退，肤腠间有惕麻痹，痰饮粘腻，舌苔黄滑，脉象濡弦，右部兼滑。总之，阳明水谷之湿易酿痰浊，以致脾肺之输运难速。宜清养肺胃之阴，以运脾气，远刚用柔，从秋令也。
西洋参二钱　稆豆衣三钱　陈皮一钱五分　米仁三钱　驴皮胶二钱　怀山药二钱　云苓二钱　秫米二钱　川贝母二钱　霜桑叶一钱五分　丹皮一钱五分
周渡曹妇，晨刻呕沫、头运、耳鸣，由来久矣。今年濡泻，自春至秋才止，左胁痛渐及左背肋，舌苔或黄或灰，胃钝，脉濡，此痰饮稽留于肝胆之络而为痛，前次之泻亦痰泻也。未可竟作血虚肝病论治。
归须一钱五分　旋覆花一钱五分　郁金一钱五分　茯苓二钱　薏苡仁三钱　白蒺藜二钱　陈皮一钱五分　驴皮胶二钱　西洋参一钱五分　法半夏一钱　丝瓜络三钱
海盐朱云樵，烦劳伤阳，阳虚则饮聚。现病种种都属痰饮为病，盖烦劳二字，原该劳心劳力而言。伤阳二字，亦不专指一脏一腑之阳。惟其阳虚，则水谷之入胃，不能游溢精气上归于脾与肺而通调水道、下输膀胱之常，皆乖其度留酿饮浊，阻遏清阳不能升降舒运，所以先见口淡食减。口淡，胃阳虚也。食减，胃气滞也。继见短气。《金匮》所云：短气者，其人有微饮。微者言饮之不多，而属于阳虚也。驯致左胁下漉漉有声，按摩之稍若通运，是饮聚肝胆部分而渐著其形也。加之右腿麻，是饮之聚于阳明大络也；左臂痹，是饮之聚于旁络也。惟其饮微，故无大创；惟其阳虚，故久不愈。然阳虚饮聚，原是一贯。至于营阴亦亏，是体之虚而又虚也。迄今经年，投剂已多，而未见成效者，是徒知其虚而漫投补益，网络原野，而不知从痰饮入想用补也。《金匮》明明有短气有微饮者，苓桂术甘汤主之，肾气丸亦主之。二条既云苓桂术甘通其阳，何以又赘入复出肾气丸以纳其阴中之阳乎？其云亦主之者，正示人以智慧无穷，而其理又平易切实。盖短气不独肺主出气不足，而肾之纳气亦无权矣。微饮妨阳，自宜宣通。微饮挟阴气而上逆，致呼吸不利，甚至吸气短，则即宜通九渊下蛰之阳，以期龙雷下潜而不致飞腾，不妨用奠定系维之法并行也。经旨昭明，正与此症吻合，肾气之纳下不可缓矣。其苓桂术甘之治上者，尚嫌其力微而功浅，且性纯阳易动。目下冬藏之时，固应如是。然冬至蛰将动，又宜稍以静药控制之。病之理治之法，粗陈梗概如此，不过病之由来积渐，非伊朝夕，未能欲速也。宜节劳怒，慎起居，下数月静养功夫，自可渐期康复。
光按：说明痰饮原委，阐明经旨，纤悉靡遗，令人一读一击节。
茯苓三钱　生冬术一钱五分　潞党参三钱　桂枝三分　炙甘草四分　白芍一钱五分　陈皮一钱五分　五味子干姜一分同捣，十粒　大枣两枚
丸方
大熟地三两　怀山药二两　茯苓三两　丹皮一两五钱　山萸肉一两五钱　淡附子三钱　泽泻一两五钱　桂枝三钱
上共为末，炼蜜为丸。早晚两服，每服四钱，淡盐汤下。今有河车山药之丸，或纂入钱许同服，至立春止。
又来信诸知，症渐有退意，第起坐仍觉短气，左胁下饮踞如故，则饮之根株尚未刬除。时届春令，虚阳不免易动，宜将肾气丸中之桂、附稍减，每晨用淡盐汤下三钱，每晚临卧用莲子汤下黑归脾丸四五钱，为春夏之交治法，其黑归脾丸料宜酌之。
湖州金，本属阳虚之体，酷嗜茶酒，久而聚饮，时苦右胁痛，控引胸背，短气，口干，反不渴饮，便溏溺涩，必吐涎沫，肠胃辘转有声，始得痛止。而凡酒家必易聚饮，况平时喜甘味。今脉亦沉弦，则阳虚饮踞无疑矣。宜节饮节劳，常服甘药以和之。
茯苓三钱　生冬术一钱五分　法半夏一钱五分　竹茹生姜同捣，七分　桂枝三分　炙甘草四分　枳实五分　生姜皮三分　陈皮一钱五分　潞党参三钱　大枣两枚
梳妆桥沈，身热不壮，经月不解，脘痞右逆有形，自觉汤饮入胃，皆痞滞不运。今耳聋、舌绛虽退，便溏、腰酸、手足疼、间有错语、脉虚涩，此属嗜酒阳微之体，痰饮湿浊留踞中宫，则阳虚不得敷布及于四末。时渐深秋，深恐转痢，殊非轻候。
潞党参　陈皮　法半夏　麦冬　桂枝　木茯苓　白芍　炙草　苏子　蛤壳　竹茹

疝  ***************************
轧村顾，两睾丸上控，自幼如此，则素有筋疝。筋疝必易举而善泄，力不能及远，宜结褵多年而未育也。脉得左弦且数，宜养肝以治疝。若乱投壮阳补肾，恐反滋梦泄淋滑之弊，且此时断难欲速，宜丸以缓调，并能节欲尤妙。
大生地四两　金铃子二两　元胡索二两　山萸肉二两　归身二两　小茴香一两　橘核二两　怀山药二两　白芍一两五钱　粉丹皮一两五钱　杜仲二两　韭子一两
上药研末，蜜丸。早晚各服三钱，白滚汤下。
嘉兴曹，腹痛无定时，亦无定所，攻鸣有声而无形，得嗳与矢气则稍舒，经久不已，脉沉而涩，此属厥阴气郁而为冲疝也。宜柔养其体，疏调其用，久久自可渐愈。
大熟地三钱　归身二钱　小茴香一钱　火麻仁二钱　紫石英三钱　白芍一钱五分　金铃子两枚　炙甘草四分　胡芦巴一钱　橘核二钱　青皮八分
又冲气自左上逆，俶扰于脘腹胸胁，或呕或痛，作止不常，已经年许。脉左弦，舌黄，时有寒热者，即厥阴之为病，病苦寒热也。此属肝阳郁结，聚为冲疝，宜滋养肝阴以调其气。
归须一钱五分　小茴香一钱五分　茯苓三钱　吴茱萸三分　韭白两枚　白芍一钱五分　元胡索一钱五分　青皮八分　荔枝核两枚　陈皮一钱五分　川楝子两枚　橘核二钱　海藻二钱
洞庭山徐，幼患冲疝，发则睾丸控引入腹而痛，愈后越五六年。因疟致鼻衄，衄后脘痛屡发，发必由右而上，妨食便闭，必快吐便行，而后渐平。此仍属疝之上逆，脉得弦而近数，仍宜从疝冲为病论治，丸以缓调。盖久病根深非能速效耳。
大熟地三两　归身二两　青皮八钱　吴茱萸三钱　荔子核三两　川楝子二两　白芍一两五钱　海藻二两　玄胡索二两　小茴香一两　橘核二两　木香六钱　茯苓二两
蜜丸。早晚每服二钱，陈米汤下。
徽州洪，狐疝偏右多年矣。疝为任脉之病，有所触忤，实则下连肝气，虚则内连冲逆。洪今年春初，即发腹痛攻逆，是二者兼有之矣。然治法仍以疝为主。
归身二钱　元胡索一钱五分　橘核三钱　小茴香二钱　白芍一钱五分　川楝子两枚　青皮一钱　荔子核两枚　木香六分　吴茱萸三分　茯苓二钱
上海杨，初冬疝攻腹痛，此属劳倦伤阳，饮食阻腑，厥阴之气挟任脉逆行而为痛。冬底复感温邪，咳嗽咽干。今口渴舌鲜，脉濡弦，宜清养肺胃，兼调任脉法。
西洋参二钱　杏仁二钱　小青皮八分　牛蒡子二钱　川贝母二钱　陈皮一钱五分　白芍一钱五分　炙甘草四分　川楝子二枚　苏子一钱五分　元胡索二钱　老韭白一钱
光按：疝症诸方，俱妥贴易施。

寒疝宿饮  ***************************
平望李，症情错杂，历久迭发不已，多属寒疝、宿饮二者为病。据述，自幼有症，疝攻于下必致饮聚于中。盖疝为厥阴之气，频扰于胃，则水谷皆易酿为痰浊。二者迭为宾主，冲逆于上，则眩晕、耳鸣、咳呕、络脉阻痹等症皆至矣，脉弦滑搏指。且曾失血，刚药难投，则取效不免难速。
蛤壳　海石粉　陈皮　竹茹　枳实　白蒺藜　茯苓　荸荠白芍　左牡蛎　米仁　海蜇
湖州妇，肝阳郁勃，动必犯胃，久则胃气大伤，全失中和之用。以致肝之郁勃者，聚而为疝；胃之停蓄者，聚而为饮。疝动于下，则饮溢于中，所以居常胃气不振，时有厥气攻逆自下而上，懊痞满，必呕吐酸绿之浊饮而后中通，便溺渐行。此所谓寒疝宿饮互为其病也，病经数年，宜缓以图之。若得怡神舒郁，或可渐愈也。
茯苓三钱　生冬术一钱五分　吴萸三分　干姜三分　桂枝三分　小川连三分　枳实五分　生姜三分　白芍一钱五分　炙甘草四分法半夏一钱　竹茹一钱
光按：此乃苓桂术甘及温胆汤、戊己丸合成，正如淮阴将兵，多多益善。
又寒疝宿饮盘踞于中，久而不和，阳明大失中和之用。今阳渐通降，屡次所下黑黄干坚之矢，既多且畅，则肠腑之蓄积者得以渐去，肠通然后胃和，此真数年来病之大转机也。盖饮疝互扰，皆在阳明下流壅塞，则上流何能受盛传导？盆满必上溢，此理之易明者也。今宜专与养胃以充，复其受盛传导之职。机不可失，正在此时。至于痔瘘溺少，皆属阳明为病，可一贯也。
党参三钱　宋半夏一钱　黑芝麻三钱　麦冬一钱五分　陈皮一钱五分　火麻仁二钱　刀豆子三钱　杏仁二钱　茯苓三钱　白蒺藜二钱　白粳米一合　柿饼半枚
又病缠三四年，至今秋才得肠腑通润，燥结渐来，继以溏润，然后胃脉不至，上逆呕吐止而饮食进，可见阳明之病以通为补也。今秋深燥令，痔必稍愈，仍宜柔阳明以期渐渐充复。
潞党参三钱　陈皮一钱五分　驴皮胶二钱　枣仁二钱　法半夏一钱　茯苓二钱　生甘草四分　柿饼半枚　金石斛三钱　麦冬一钱五分　秫米二钱　荷叶一角
光按：此二则亦见于《冷庐医话》中，称其首方效三易方全愈云云。统观三方，用意不外通阳涤饮。


卷五  ——————————————————————————————————————————————————————————————————————————————————————————

诸痛  ***************************
夹浦卢，脘痛先由绕脐而来，去秋至今不暂宁息，痛必在下。舌鲜而光，脉滑而数。初由肝木之侮脾，自及胃。痛既久，而药剂过温，伤气及络。络伤便有动血之弊，不仅痰气凝滞已也。宜柔剂，急为辛温和络。
酒归须二钱　海石粉二钱　九香虫一钱　陈皮一钱五分　薏苡米三钱　蛤壳四钱　柏子仁三钱　云苓二钱　旋覆花包，一钱五分　韭白三枚
南浔李妇，阳虚之体，素多痰湿，加以操劳悲郁，肝风失调，乘阳明挟化风，以致脘痛彻背，旁及胸胁膜胀，痞暧作止不常。然肢面浮，脘腹肿，是饮溢于外也。耳鸣，痉搐，心悬，如饥得食稍缓，是风动于中也。凡肝升太过必致胃降不及，所以大便艰涩，而脘痛数月不已也。今脉右虚滞，左弦数，舌苔白腻近燥。宜急急通阳，涤饮泄肝和胃。
西洋参一钱五分　云茯苓二钱　旋覆花一钱五分　火麻仁二钱　法半夏一钱五分　陈皮一钱五分　苏子一钱五会　竹茹七分，生姜一片，同捣炒　枳实五分　炙甘草四分　蛤壳三钱　桑叶两张
光按：此证瓜蒌、薤白亦可选用。
荻江吴妇，腰脊痛自下及于中椎，甚则转侧不便，肢体渐惰，舌黄口燥，胃钝心悸，头眩耳鸣，火升汗泄。患经半年余，脉象濡弦，右关沉滑，此属肝郁气滞挟痰阻络，由少阳渐及太阳、阳明，络病宜通，腻补益滞矣。
旋覆花一钱五分　米仁三钱　木防己一钱五分　石决明三钱　归须一钱五分　白蒺藜二钱　茯苓二钱　丝瓜络三钱　白芥子三钱　陈皮一钱五分　蛤壳三钱
荻江倪，胸背络痛，由夏秋外感发热而来，则为痰气阻络明矣。至今，然后咳逆，是痰气郁极而欲达也。然气痹久则津燥，津燥则痰凝，痰凝则络益痛，舌白、口干、脉沉，全属气机壅塞矣。
西洋参一钱五分　旋覆花一钱五分　苡米三钱　海石粉二钱　小川连三分　瓜蒌皮二钱　苏子一钱五分　竹茹七分　杏仁二钱橘红一钱五分　枳壳八分　芦根八寸
钱家潭厉，当脐时痛，软而喜按，食难用饱，大便燥结，得嗳与矢气则快。然痛起上春前年，屡经下血，而音窒不扬，喉粗气促，脉右虚左弦，肺胃大肠津气大虚，加以木来乘之。宜用柔药通和，不可沾沾治痛。
西洋参一钱五分　大麦冬一钱五分　白芍一钱五分　火麻仁三钱　柏子仁二钱　苏子一钱五分　大枣两枚　炙甘草五分　白蒺藜二钱　荔枝两枚
光按：此症乃虚中夹实，用药尚称的当。
王泾江陈妇，脘腹痞满不能纳食，食与动辄痛甚拒按，便溏，脉沉郁而虚涩，投以宣气通痹未见大效，宜柔剂养肝和胃，仿塞因塞用法。
西洋参一钱五分　橘皮一钱五分　大熟地三钱　柏子仁二钱　黑芝麻二钱　茯苓二钱　紫石英三钱　桃仁七粒　白蒺藜二钱　白芍一钱五分　石决明三钱
光按：此症当温运脾阳，以通凝阴。
新市范妇，气滞痰凝，肝胆脾胃失和久矣。迩来脘腹膨痛，寝食俱废，便结、气逆、脘右癥瘕有形，痛作则疟止，是气扰于中也。今痛虽止，而脉犹滞，舌白腻，黄溺未清澈，宜通调升降以和之。
法半夏一钱五分　小川连三分　苏子一钱五分　白芍一钱五分　陈皮一钱五分　干姜四分　柴胡三分　云茯苓二钱　枳壳一钱　青皮一钱
嘉兴莫，初因便坚下血，血燥生风，风阳内扰，左胁痛连肩背，数发不已，蒸痰酿浊，弥漫清空，堵塞隧络，是以有呕逆、痞满、头重、肢痹也，脉沉郁右甚，舌心黄，宜滋液息风清气化痰法缓调，久病不可以峻剂劫之。
归须一钱五分　海石粉二钱　白芍一钱五分　代赭石二钱　米仁三钱　胡麻仁二钱　旋覆花一钱五分　冬桑叶一钱五分　蛤壳三钱　制首乌二钱　丹皮一钱五分
另服指迷茯苓丸三钱，酒下。
南浔汪，少腹痛，子后午前较甚，三月不止，加以咳嗽、胃钝、舌黄、少寐，亦已月余，脉右沉小弦、左弦大坚。肝脾营虚气郁，故腹痛，宜以丸缓治肺胃；阳虚饮聚，故咳而寐食皆乖，宜以汤液和之。
粉沙参一钱五分　杏仁二钱　宋半夏八分　枳实五分　炙甘草四分　云苓二钱　陈皮一钱五分　秫米二钱，炒　谷芽二钱　生姜三分　姜竹茹八分
丸方
大生地三两　川芎七钱　小茴香一两　苍术米泔水浸，一两　归身一两五钱　吴萸三钱　元胡索二两　白芍一两五钱　炙草四钱　制香附一两五钱
又腹痛少减，咳倦如故，脉两手皆弦而左尤甚。右弦为饮，左弦为肝之郁，乘脾则环脐痛，痛甚于暮，是肝胆旺时也，肝阳扰肺则咳逆、气急，胃不和则疲倦少食也。
潞党参三钱　茯苓二钱　炒冬术一钱五分　枳壳八分　陈皮一钱五分　苏子一钱五分　炙甘草四分　蛤壳三钱　法半夏一钱五分　桔梗三分　沉香片三分
杭州董，厥阴之气横逆既久，阳明水谷不能输化，留酿痰浊益加阻遏，善嗳矢气，舌黄，口苦，左胁腹厥气刺痛无已，肠鸣便溏，宜用轻剂理痰。气愈补愈壅矣。
仙半夏一钱五分　陈皮一钱五分　苏子一钱五分　小川连三分　旋覆花一钱五分　茯苓二钱　蛤壳三钱　刀豆壳三钱　海石粉三钱　川贝二钱　竹茹八分

便血（附：肠风痔血）  ***************************
永泰姚，痔血多年，血液虚燥。去秋郁怒闪挫，气血交阻，吐瘀后右肋气滞，如块中挟痰也；手指时赤而麻，手厥阴虚火亦动也。调气和络固不可少，而病之主尤须以止痔血为先。血液充，则痰亦不致易滞。
党参二钱　旋覆花一钱五分　炒荆芥一钱五分　乌梅一枚　陈皮一钱五分　薏苡仁三钱　地榆炭二钱　阿胶二钱　云苓二钱　白蒺藜二钱　炒槐米一钱五分　柿饼煨，半枚
震泽严，鼻血，痔血，肺、胃、大肠虚燥之也。数年来虽有作止，然血既时去，气必易滞，眩晕、昏瞀、疲软、气乏、便结，心精不足阳道不旺，此皆阳明之为病。盖阳明虚，则水谷之精微不能灌输诸脏，且无以束筋骨而利机关也。兴利必先除弊，以清肺胃大肠为先。
西洋参一钱五分　石决明三钱　知母一钱五分　霜桑叶两张　麦门冬一钱五分　稆豆衣三钱　槐米一钱五分　柿饼半枚　小生地三钱　炒丹皮一钱五分　黑芝麻三钱
石门陈，起初便坚，后下血痔坠。原是阳明大肠金燥为病，此痔血也。迁延至三年余，竟无虚日。去血过度，多阴络大伤，血无统摄，有似漏后，肝脾肾三阴俱已枯燥。所谓上燥在气，下燥在血；气竭则肝伤，血竭则胃涸。水谷所入，不能敷布。粗者凝滞于上，酿为痰浊；精者渗泄于下，迸迫大肠。其心悸、气逆、近更咳逆，是痰将为喘也；其便溏日四五度，每圊必失血数升，脉右芤弦，左寸关牢急，面黄唇燥，舌白如腐，是津液气血皆已告匮矣。然痔血肠风究属阳明本病，此时惟宜急急存养津气，以养胃化痰敛涩阴络，以安营止血。
西洋参一钱五分　橘皮一钱五分　驴皮胶二钱　大生地三钱　糯稻根须三钱　川贝母二钱　麦冬一钱五分　椿根白皮三钱　炙甘草四分　甜杏仁二钱　白芍一钱五分，炒　黑地榆二钱　莲房三钱
蒋溇吴，多痰多湿之体，湿热下迫大肠，痔血五年，肠枯血燥，大便艰涩异常。肠既传导失职，胃之受盛益滞，水谷精微半酿痰浊，以致中脘结块有形。凡中枢不运，则身脉络气机皆阻。虽吐痰不少，而气逆、足软、心荡、肠鸣、神疲等症皆作矣，今舌苔黄腻，脉右滑数。欲和胃化痰，必先润肠养血，取效虽难，耐心调之可也。
西洋参一钱五分　蛤壳三钱　旋覆花包，一钱五分　制半夏一钱　茯苓二钱　杏仁二钱　米仁三钱　火麻仁二钱　麦冬一钱　苏子一钱五分　柿饼半枚
晚，另服清气痰丸三钱。
又肠枯血燥，胃滞痰凝，以致阳明络脉皆为阻遏。今左膝肿痛，肩项肘背皆痹，急宣润燥化痰，通络宣痹，虽难速效，尚不致废。
归须一钱五分　米仁三钱　木防己二钱　煨石膏三钱　竹沥一茶匙，姜汁和　川牛膝二钱　防风八分　片姜黄五分　鲜生地三钱　豨莶草二钱　荆芥炒，一钱五分
王泾江王，素体肝阴不足，易郁多火，所谓木火之质，故平日喜进甘凉，九秋便溏，遽用姜辣烧酒矫枉过正，大反其常，则大肠既受其燥劫，厥阴又助其郁火，以致肠血杂下，血色紫黯，粪色苍黄，腹中气聚攻逆亘塞，嗳与矢气，中仍不快，稍有郁怒则寝食皆乖，左眦倏红，唇燥口干，此皆肠血去多，风燥火炽之象也。凡肠风为病，前贤皆主燥论，况又挟肝经郁火而发于秋冬之交，其为大肠燥金之病明矣。不待论及便干、唇口燥而可决也，且木火偏旺之质，阳明肠胃津液易被消烁。今病几五旬，肠不润则胃亦虚，自然痰饮上溢，故口燥而恶汤饮，饮反喜温也。此属久病之兼症，又当分别观之。今脉得右虚小而静，左三部皆小弦见数，急当养阳明以止血为要。血止则肝得养而不致横逆，胃不逆而渐就通和，庶乎不至纠缠。
米炒洋参二钱　陈皮一钱五分　茯苓二钱　川贝母二钱　玫瑰花两朵　驴皮胶二钱　白芍一钱五分　荆芥炒，三钱　椿根白皮炒，三钱　粉丹皮一钱五分　炙甘草四分　白蒺藜二钱　柿饼半枚
杭州许，烦劳饥饱，阳气久虚，便血百日，营阴又耗，以致肝阳挟冲气上逆，手指冷、懊、呕吐，或竟晕厥。今诊得脉弦，关尺欠柔。议通阳平逆为主，酸甘化阴为佐。
潞党参二钱　陈皮一钱五分　旋覆花一钱五分　苏子一钱五分　生冬术一钱五分　茯苓二钱　白芍一钱五分　沉香三分　炙甘草四分　桂枝三分　小川连三分

痫厥  ***************************
海盐吴，惊气通于肝，肝热则胆寒而胃不和，痰涎沃胆，风木内震，以致心悸、头眩、耳鸣、心神不能自主，甚或运仆搐搦，此皆内风与痰涎搏击之故也。脉象弦小滑，宜温胆以熄风，和胃以涤浊。病经多年，恐难全愈。
制半夏一钱五分，炒　枳实五分　粉丹皮一钱五分　新会皮一钱五分　天竺黄二钱　石菖蒲三分　炙甘草四分　霜桑叶三片　稆豆衣三钱　云茯苓二钱　竹茹七分
塘西劳妇，去冬猝发痫症，迄今月必数发，发在夜，昏痉，口角血沫，必吐痰涎而后醒。居平经事不调、头运、耳鸣、心悸、食少、脉右芤弦近数，此属肝郁生风、胆虚聚涎、猝犯胞络、神明遽蒙，宜戒忧郁恚恼，缓为图治。
制半夏一钱　陈皮一钱五分　炙甘草四分　大生地三钱　竹茹七分　天竺黄二钱　茯苓三钱　西洋参二钱　稆豆衣三钱　桑叶一钱五分　石菖蒲三分　枳实五分　酸枣仁二钱　胡麻仁二钱
光按：此症当治在血分。
又肝郁生风，胆寒聚液，夜寐每发痫状，痰涎潮流，昏不知人，甚或失溲。平时脉虚而静、头痛、脊酸、耳鸣、心悸、经事不调，前投熄风化痰未见大效，拟养血液以治其本。
大生地四钱　归身二钱　元参一钱五分　石菖蒲四分　驴皮胶二钱　白芍一钱五分　白薇一钱五分　枣仁二钱　稆豆衣三钱　丹参二钱　池菊一钱五分　桑叶一钱五分
宫衖口宋，前年夏怒气伤肝，肝胆风木挟痰火内扰，致发痫症，迄今二年余。其神呆善怒、默处寡言、多吐干呕等症虽皆减，而未净尽。近月来，神思困倦、饮食少进，大异常时，脉迟弱虚涩，惟右寸独大，舌苔滑白，边白胖中心黑腻，微寒而热，干咳，耳鸣，心虚，少寐，手臂动即振掉，此又有风燥之火上刑肺金、中劫肠胃，宜暂进滋肺养胃泄风化燥方法，以化客感。
西洋参一钱五分　陈皮一钱五分　杏仁二钱　丹皮一钱五分　制半夏一钱五分　茯苓三钱　川贝二钱　枳实五分　池菊一钱五分　天竺黄二钱　桑叶一钱五分　竹叶七张
善连孙，素有痰火风发痫厥，居平眩悸、耳鸣、消渴、便难，肺胃津气既虚，则痰湿愈益凝聚。今湿令气蒸，胸次欠舒，知饥不运，足酸，脉滑，干咳音涩，宜滋养肺胃津气，以化痰湿。
西洋参二钱　杏仁二钱　驴皮胶二钱　赤茯苓三钱　川贝母二钱　橘红一钱五分　煨石膏三钱　霜桑叶两片　火麻仁二钱　米仁三钱　天竺黄二钱

疟疾  ***************************
双林冯，先觉寒热模糊，呕吐殊甚，继则疟状分明，先参差后间日，总计已旬有余日。昨疟来寒战而热甚，竟日始平，汗多，消渴，额胀，胸闷，胁痞，烦冤，疲惫，大便越数日一更，衣坚硬色黑，小溲赤热而不多，舌质红而苔凝白，脉濡长而数。此属暑热之邪由少阳直迫阳明，阻痹三焦，幸得战汗畅达，虽痞闷烦冤而不致十分纠缠，宜辛凉清解阳明，可望渐愈也。
西洋参一钱五分　知母一钱五分　半夏一钱五分　竹叶十五片　橘皮一钱五分　煨石膏一钱五分　白蔻仁五分　荷花露一匙，分二次冲赤苓三钱　杏仁二钱　益元散包，三钱
嘉兴宋，中年以后不免劳郁，则形气易虚。今秋因感作疟。所感者湿，故胃易钝，气易滞，舌黄，脉濡，阳事不充，皆阳明湿困。宜先和阳明以祛弊，后商培补以复元。
潞党参二钱　陈皮一钱五分　泽泻一钱五分　莲心十粒　大有芪一钱五分　茯苓一钱五分　黄柏一钱五公　鲜佛手一钱五分　广藿香一钱五分　米仁三钱
归安吴伯壎，上年秋季发痎疟纠缠至今，虽去年间有参差，然内蕴之湿迄不能解，甚至肿满，且发疮痍。盖阳虚之体，阳益虚则湿热益不能化。况疟为经邪留连，而暑湿之疟又属阳明多而少阳少，阳明属腑，每多经邪传腑，内阻气化，外遏肌肉隧络，浸淫漫衍无处不到，为肿为胀，皆势力之必至也。今脉得虚涩似弦，舌质光红，不但阳为湿困，兼之津液亦渐消耗。急须存津液和阳气，以为自强之本；佐以开太阳阖阳明，以止疟消肿。必得病魔渐退，不致拖延到长夏湿土之时，方可免陈陈困积之弊。
潞党参二钱　生冬术一钱五分　茯苓二钱　桂枝三分　丝瓜络三钱　炙甘草四分　蜜炙石膏二钱五分　五味子十粒，干姜一分，同捣　生姜皮三分　制半夏一钱五分　麦门冬一钱五分　猪苓一钱五分　泽泻一钱五分
乌镇周，念九日竟得寒战而热，则暑邪已有外达之机。盖战则邪与正相持而可毕达，况间日又作疟状，则暑当无不达矣。其热甚时之昏沉谵语，是暑中夹湿之浊邪碍清也。暑欲去则湿亦不能独留，而其湿流连于肠胃之间者既久，且未免夹食夹痧，所以肠腑之气奔迫而下，夹溏夹痰夹血，或多或少腹痛滞下。且有干黑之宿垢亦渐错杂而来，则湿亦有下泄之机矣。暑湿之为疟为痢，皆三焦主病。脉得左迟濡、右较大而见流利，舌黄燥干而不渴，胸脘宽舒而纳食无味，甚少频转矢气。论舌与脉，则大肠犹有宿垢留滞，宜疏腑化滞专与理气，俾宿垢去而气化调，则胃当渐醒。
杏仁二钱　黄芩一钱五分　建曲一钱五分　益元散包，三钱　陈皮一钱五分　枳壳七分　鲜石斛三钱　茯苓二钱　银花三钱　鲜佛手一钱五分
又昨日仍有疟状，神气尚为清净，大便连下黑溏数次甚多，后虽似痢非痢，而腹痛后重亦微，稍能纳粥，脉得濡而微弦，非必疟邪在少阳之弦，非必乘土之弦，不过涩滞去而渐有流利之机也。然舌心苔犹老黄且厚，口渴溺少，上嗳下转矢气，显属肠腑宿滞与湿浊尚未净尽，阻其气机故耳。疏滞化湿是为要图。
建曲一钱五分　茯苓二钱　金石斛三钱　鲜藿香叶三张　枳壳八分　泽泻一钱五分　炒谷芽三钱　佛手片一钱五分　陈皮一钱五分　山栀一钱五分　益元散包，三钱　荷梗八寸
三诊：感症初平，遽尔啖饮，衣单且思出房，未免欲速太甚。当此大气升泄、湿热蒸腾之际，即强壮无病，亦须加意调护，以防客气之侵，况体虚病后乎？五六日来忽寒忽热。热时烦冤、呕恶、消渴、喜凉雨、额筋掣、耳鸣、面赤、汗出涔涔，甚至神昏错语，热退则肢冷，引衣自覆。此皆湿热之邪郁蒸未化，阻遏气腑充斥三焦，故唇燥齿干，舌苔或干或润，而黄苔究未肯退，嗳闷胀，寝食俱废，脉得弦大而数。分观之，似乎肝胆肠胃都病，且似虚实混淆，其实三焦湿热为病如是耳。虚弱之体平时极宜小心，既病不可躁急，则病不易受而重者轻矣。
西洋参一钱五分　小川连三分　通草八分　橘皮一钱五分　粉丹皮一钱五分　石菖蒲三分　赤苓三钱，炒　山栀一钱五分　佩兰叶七片　鲜石斛三钱　郁金一钱五分　芦根八寸
归安徐，初起寒热不常，而咳嗽较盛，继以间日疟状四作，寒热俱甚，呕逆，汗多，便溏或泻，咳痰浓而黄，舌苔白腻粗厚，脉象弦滑之中反似有力。可见初起原是新凉引动伏饮，因素体多痰聚饮，蓄之既久，则出之必多，阻遏肺胃则寒热交战，即所谓无痰不成疟也。今据脉象，痰饮之留于中者尚多，必须缓为清化，毋任逗遛致生他变。
羚羊角　杏仁　川贝母　炒黄芩　天竺黄　橘红　西洋参枇杷叶　姜炒山栀　云苓　宋半夏

痿躄  ***************************
双洋伍，初夏寒热，原属湿热为病。湿阻气络则足肿，湿酿痰浊则咳嗽。纠缠半年，湿仍不化，足痿、肉削、内热、神疲、二便艰涩。湿病延至秋深，又兼燥气劫津，痿躄益深矣。
西洋参一钱五分　麦冬一钱五分　米仁三钱　豨莶草二钱　小生地三钱　玉竹二钱　木瓜一钱五分　川柏片二钱　黑芝麻三钱　丹皮一钱五分　首乌二钱　忍冬藤四钱
光按：太少通络之药。
双林刘，阳虚积湿，体肥多痰，湿热内酿，则大筋软短、小筋弛长而痿躄矣。其所由来非伊朝夕，酒客便燥，即是见端，即须通养阳明，腑络并调。脉濡右滑，慎勿杂投热补表散之剂。
木防己一钱五分　桂枝三分　苡米三钱　制半夏一钱五分　生石膏二钱　橘皮一钱五分　归须一钱五分　川牛膝二钱　西洋参二钱　茯苓三钱　竹沥半匙　姜汁数点　丝瓜络三钱
海盐杨，咳嗽半年余。冬至节一阳勃动，卒然腹痛加以咽痛音哑，足跗肿痛不能履地，此即肺虚极而子来救母，所谓肺热痿躄。脉小弦促数，急须养肺阴为要。
驴皮胶二钱　炙草四分　知母一钱五分　大生地三钱　马兜铃一钱五分　杏仁二钱　米仁三钱　川黄柏二钱　牛蒡子二钱　川贝二钱　枇杷叶两片，去毛
光按：此即《内经》肺热叶焦发为痿躄之谓，亦即上损及肾之象，用药虽中，已恐鞭长莫及矣。
吴楼于，素体阳虚湿胜，湿酿成痰，易汗，畏风，又有肠痔，可见阳虚者阴亦不足也。今夏软脚而肿满而赤，便涩。湿当渗导，使之下趋，得温之运，得补之壅，则湿反随气蒸腾而上。脉症参看，不但虑其成痿，且虑其成肿，急宜疏通阳明腑络。
於术一钱五分　米仁三钱　木防己一钱五分　煨石膏一钱五分　猪苓一钱五分　桂枝三分　大腹绒二钱　丝瓜络三钱　泽泻一钱五分　陈皮一钱五分　茯苓皮四钱
光按：此乃湿热壅滞，将成痿象，与上痿症截然两途。比而观之可益人智。
乌镇李，足肿而软，步履维艰，两手大指亦皆微痹，溺涩而黄，时有气逆，脉浮濡滑，此阳明湿痰蒸热，气络皆弛而为痿躄也。去夏曾发，今又三月矣，急清阳明以化通之。
生冬术一钱五分　米仁三钱　川黄柏一钱五分　真茅术七分　木防己一钱五分　泽泻一钱五分　川萆薢二钱　豨莶草二钱　煨石膏二钱　秦艽一钱五分　赤茯苓三钱　丝瓜络三钱
嘉兴汪，先觉左足中指斜，外侧之筋酸疼，驯致两足皆痿，曳不良于行者已两年余。脉沉迟，便难，舌微白，此湿热郁于肺胃而成痿躄也。肺病则治节不行，故痰多而不耐右卧，胃病则大筋软短，小筋弛长，日久病深，难望全愈。若得扶杖徐行，庶可逍遥晚岁矣。
西洋参　米仁　木防己　煨石膏　驴皮胶　归须　豨莶草　川黄柏　川牛膝　木瓜　知母
光按：此乃筋痿已成痼疾，只许带病延年，若穷治之而用峻利之药，必致伤生，吾见实多。

痹  ***************************
大河施谦山，痹痛起于长夏，愈而复作。今又月余，初起手足关节等痛而且肿，此固痹也。湿甚于风，则兼肿。前贤谓风寒湿三气合而为痹，又有行、着、痛三痹之别。可知痹症中必当细辨也，今诸处皆愈，惟左膝犹肿挛而难伸，腘外侧之筋时或掣痛，闻木声亦痛，此痹在阳明而兼少阳也。舌黄不渴，胃钝少纳，易汗，脉濡涩，湿盛于风显然矣。宜专治阳明以通络，化湿兼治少阳，以养络熄风，冀其速效不致纠缠成疾。
潞党参　川牛膝　威灵仙酒炒　归须　生冬术　木防己　秦艽　川黄柏　苡米　豨莶草　木瓜　丹皮　忍冬藤　桑寄生
光按：此等证，近世多谓之风，杂用白花蛇、蜈蚣等毒药，益以烧针，致阴津劫尽，反痼成疾者比比皆是。
塘楼伊，先腰脊痛，两腿侧廉，后复聚于右肩胛及右臂外侧，上行部位皆在阳经。且游行上下者为风。痛有作止，而闪挫震动辄甚者，为痰。痰阻乎阳明少阳之络，宜通络化痰为主，毋事多歧。病经半年，杂药乱投，虽有中窍之方，恐难速效耳。
羚羊角一钱五分　丹皮一钱五分　钩藤三钱　片姜黄五分　当归须二钱　橘红一钱五分　枳实五分　天竺黄二钱　米仁三钱　桔梗三分　桑叶一钱五分　忍冬藤五钱
指迷茯苓丸每服五钱，早晚二次，陈酒送下。
光按：此方用羚羊、丹皮以清少阳，佐钩藤、桑叶以祛风，枳实、竹黄、橘红、米仁以通络蠲痰，引以姜黄、忍冬、桔梗，复以茯苓丸以化肩臂之痰，面面俱到。
新市高，烦劳伤阳，阳虚气痹，升降不和，脉络滞痛，痛自左肩下至右腰及尻，且作止不常，呕逆、头疼、舌黄、便结，是病在气络矣。和阳乎肝通络化痰，未可专用太阳之药。
茯苓　米仁　川连　姜竹茹　桂枝　旋覆花　陈皮　丝瓜络　生冬术　归须　独活
晨服清气化痰丸三钱，盐汤下。
新塍卜，湿热之邪混杂三阳。迄今旬日，虽壮热、神昏、身痛等症俱退，而邪势留经入腑，膀胱气痹，少腹高突拒按，小溲淋沥，大便闭结，所谓邪犯太阳之本，已成胞痹矣。脉来弦滑，宜急急宣通少腑，以防湿浊阴邪上逆、喘脱。
猪苓一钱五分　生冬术一钱五分　泽泻一钱五分　木防己一钱五分　茯苓一钱五分　小川连三分　桂枝三分　飞滑石三钱　木通一钱　车前子二钱
光按：此五苓加味。若势急，可先用葱白熨法及罨脐法，颇获捷效。
又大小便虽俱通，然宿矢未尽，胞痹未平，舌黄，脉右弦实，仍宜通利，犹在险途。
照前方去木通、滑石、车前，加煨大黄二钱、枳壳八分、桃仁十粒、薤白一钱。
嘉兴陆妇，左脘右膝痛肿，甚于他处痛。属风肿、属湿、属热，未可执定，前贤风寒湿三至成痹论治也。体肥必多湿，必畏热。当此湿热郁蒸之时，稍感风邪则痹痛作矣。迄今两旬，投羌、桂辄作咽痛而胃钝便溏，身动则痛剧，驯致头痛、肢体发热、口干、舌燥有裂纹、苔黄、气粗、惊惕、少寐，兼有错语，自觉神思不清，脉右滑大而数、左弦数，其为阳明热痹，痹在脉络，不在筋骨明矣。痹既在络脉，则躯壳之病虽重无碍，今热灼阳明、内逼心胃，则高年岂可轻视？右滑大，显属湿酿成痰，胃热及肺。急宜滋肺胃、养心营，以化热化痰为要。因症施治，不致痰热内蒙则吉。
西洋参二钱　鲜生地三钱　米仁三钱　霜桑叶两片　木防己一钱五分　羚羊角一钱五分　丹皮一钱五分　芦根一尺　煨石膏二钱　天竺黄二钱　川贝一钱五分
光按：先贤论痹多谓风寒湿三气杂合，但近世所见者多风湿热。良以初手多用羌活、桂枝，益以烧针，即有寒邪，亦已化热。
湖州汪，左臂痛止后，右手脘及左足肿痛，此名流火，乃湿热阻遏阳明之络，非伤科病也。湿热阻腑，所以舌黄、便干、胃钝，今脉弦数，急宜疏腑以化湿热
归须二钱　木防己一钱五分　赤苓四钱　片姜黄五分　米仁二钱　小川连三分　丹皮一钱五分　豨莶草五分　丝瓜络三钱　牛膝二钱　煨石膏三钱　五加皮二钱　忍冬藤四钱

咽喉  ***************************
论裘哲文病案：顷奉来教，所述咽痛而肿，饮食皆妨，燥咳或呕，声哑痰粘，的是外感时行之邪郁遏太阴，上焦不得宣化。计必有蒸热、恶风、烦躁、发斑之类，书中言之未详。弟遵论拟上一方，乞即进服，并再与省中精于时感者熟商之。此时病状断非吾兄旧恙所致，幸勿牵缠同论，必得喉之痛肿全退，而后诸症随解也。今春来杭、嘉、湖、苏、松数郡此症偏多，的系时邪，俗名为喉风斑疹，务须轻剂宣透清阳，苦辛凉散、温燥腻补皆在禁例，务祈审慎。
吴家兜张，胃气稍醒，声音略爽，脉左部弦数、右部尺同，而寸关皆见虚弱。前方通补脾胃肾，服之颇投，绝无饱胀腻膈之弊，惟药饮到咽辄觉刺痛，且咽痛左右不同。而隆冬不喜暖帽，卧喜着左，涎沫时溢，寐则口涎自流，身凝热、口燥、便难，似乎津液之虚燥火之炎，不独阳明且多太阴症矣。合观脉象，则竟属秋燥之气劫为多，肺热痿躄固亦足虑也。议清燥救肺为主，养胃存津为佐，再图缓效。
西洋参一钱五分　蜜炙石膏二钱五分　驴皮胶二钱　川贝母二钱　枇杷叶两片　麻仁一钱五分　蜜炙黄芪二钱　大熟地三钱　炙甘草五分　麦冬一钱五分　杏仁二钱　淡秋石二钱　桑叶两片
双林王，喉癣初发时，原属太阴肺金气燥津伤。迁延半年，肺既虚耗，子必救母，未免少阴之火上炎矣。痰涎涌溢，食物梗涩，吐纳大坚，饷道先绝，脉弦而数，势颇可忧。惟宜返视内听，屏除一切，再以静药滋养金水，希冀获效。
大生地三钱　阿胶二钱　小川连三分　炙甘草四分　西洋参一钱五分　天冬一钱五分　淡秋石二钱　鸡子黄冲，二钱　大麦冬一钱五分　紫菀一钱五分　川贝母二钱
长兴周，喉癣，紫筋牵络，蒂丁赤痿，食后少腹胀，圊后溺孔有精，茎中掣痛，肾脏风。脉搏数，阴液不足。肝肾虚火游行上下，有失血溺血之虑。尚敢以火济火，急急加数月静养功夫以涵养之。
元参一钱五分　小生地三钱　川黄柏炒，一钱五分　知母一钱五分　泽泻一钱五分　淡秋石二钱　龟板二钱　丹皮一钱五分　女贞子三钱　甘草梢六分
神墩僧，先喉中介介，继以咳嗽，音哑而痛，痰来日以碗许，近更吐血，喉间臭气喷溢。迄今年余，脉浮大数，右手为甚，此内喉痈也。病不在咽，故纳食无大碍，然高年肺气大耗，岂能无虑。
鲜生地三钱　紫菀一钱五分　炙草四分　枇杷叶两片　驴皮胶三钱　元参一钱五分　牛蒡二钱　茅草根二钱　马兜铃一钱五分　川贝二钱　杏仁二钱
光按：喉科之症，吹药第一，汤药次之。

痈疡  ***************************
  乌镇潘，初起恶寒，咳引左胁痛，痰薄，原是寒郁肺卫，气络阻痹，即是伤风重症。苇茎汤等可解也。奈邪郁不解，而为肺痈吐脓，至今已经月余，犹然气秽色浊、周身汗泄、阵嗽或呕、胃纳颇少，脉象虚小而弦。凡肺痈咳吐脓血，每症如是，犹不足怪。所虑者久不得寝、汗多、食少耳，此时以咳嗽爽利为要，且须汗敛食增，庶乎无虑。
西洋参一钱五分　米仁三钱　茯苓三钱　甘草节五分　橘红一钱五分　冬瓜子三钱　鲜生地四钱　茜草根一钱　杏仁二钱　川贝二钱　百合三钱　葶苈四分
乌镇郑，肝胃郁火上扰，左上龈齿痛，数月不止，致成牙痈，溃逾两旬，肿痛虽减，脓从鼻腭来尚未尽，甚至颊车不舒，脉弦且劲，咽梗，便燥，急当息虑戒怒，以静养肝胃法调之。
大生地三钱　白芍一钱五分　麦冬一钱五分　骨碎补三钱　桑叶一钱五分　石决明三钱　丹皮一钱五分　池菊一钱五分　忍冬藤四钱　西洋参二钱　阿胶二钱　胡麻二钱　青盐三分
泗安许，素来体肥多痰，上年春夏痰出遽少，此非生痰之源遽清，乃气化之郁也。郁极则生火，所以季秋先觉咽痛、左耳前后痛，继见上腭肿，后且左颈颏亦肿，此必郁怒劳心之故，致少阴心、手少阳、足厥阴肝胆之火勃动于中，上炎清空，则内郁之痰亦因火之势上壅络脉，而致内外皆肿，至于此极也。迄今已阅四月。然正其名，则咽腭之肿是上腭痈也。蔓延于外，左侧颈颔之肿，上至额颅，右及腮颊，坚硬不痛，是马刀侠缨也。病之源虽一，而症之象有二，此姑不俱论。但近来吞吐日艰，饮食日少，肿势日盛，精气日削，投治之要首重饷道，议补议清，皆属迂图。然脉得小弦数而沉滑，夫小为气虚，气虚则痰益难化；数为血虚，血虚则火益难清。况弦为木火，沉滑为痰伏在里，故上腭色红，舌根肿强，舌苔滑白，清涎黏腻，咯之欠利，便结溺赤，都属无形之火与有形之痰胶固煎灼，如城狐社鼠之盘踞矣。症情既已如此，而斡旋之法，自必择其要，且急者而先图之。其先则莫要于先通饷道，欲吞吐得利，则势不出乎上腭之溃脓，或胶固之痰火出外。舍此二者，转机虽有，恐缓不及时耳。谨拟煎散并进法，庶几治痰不偏乎燥，峻清火不致乎腻滞，然恐辁材不能胜此艰钜。
潞党参二钱　陈皮一钱五分　川贝母三钱　天竺黄二钱　犀角尖八分　茯苓二钱　驴皮胶二钱　羚羊角一钱五分　海石粉二钱　苏子一钱五分　夏枯草二钱
另海藻、白矾二味等分，研细。
临卧用白梅，食盐各少许泡汤，乘热调药末二三钱送下。
澉浦陈，初因痰气凝聚，腹右有块隐见不常，或微痛，阅半年余而竟溃脓，似腹皮痈。迄今又复，半年未敛。脉小弦近数。总之不治，痰气因循至此耳。
小生地三钱　归身二钱　茯苓三钱　白芍一钱五分　潞党参三钱　丹皮一钱五分　米仁三钱　丝瓜络三钱　白蒺藜二钱　橘皮一钱五分，蛤壳三钱
长兴朱，肝脾肾三阴皆亏之体，故居常有梦泄、痰多、左膺跳痛等症。盖虚则痰火易生。近来颈疬串发、咽干、蒂丁下垂、脉濡弦数，宜清理浮游之痰火，以消颈疬为先。
小生地三钱　元参一钱　土贝母三钱　丹皮三钱　怀山药二钱　夏枯草一钱五分　昆布一钱　海藻一钱五分　橘红一钱五分
徐家滨陈，体疲无力久矣。两旬来，咳嗽，即继右胁肋痛而浮肿，气逆不能转侧。越数日，必稠痰大出，胸闷、臂肿、面浮、不能纳食、大便五六日一更，衣颇干涩，今又鼻衄，脉濡。此肺脾络伤，瘀阻饮聚，防成内痈，慎勿轻视。
米仁三钱　川贝母二钱　紫菀一钱五分　甜葶苈四分　桃仁七粒　鲜生地三地　桔梗三分　芦根八寸　橘红一钱五分　西洋参一钱五分　枳壳八分　丝瓜络三钱
光按：先生亦精外科，案中多经验之谈，故并录之，以资参考。
