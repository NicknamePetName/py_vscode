
序  ***************************
邹君亦仲，寿世为怀。常曰：学书学剑，却能独善其身；不若学《易》学医，可以□□利物。天人深究，洞悉阴阳，可谓不空到仲景堂前而归，足为斯民耽生□□□者矣。吾侪自与研究医学以来，诸多受益，茅塞顿开，《灵》《素》《金匮》诸书最难□□者，为之广集后贤高论，以为证明。观其临症处方，任病情疑难复杂，均能直□其所，蛛丝马迹，条绪立寻。其出方也，务立于不败之地，又能直中病情，略无偏寒偏热之弊，鲜不效同桴鼓，而沉疴多赖以起，到处有口皆碑也。值兹民生主义急图实现，而医道当为最切要之点，故力劝其将近年手积医案，悉行录出，代付石印局印行，以贡同道需览，勿使明医久不见闻于世起见，即可为后学临症指南之针矣。成案虽不甚多，绝无一案不验者。案中所论病理、脉理、药理，均浅而易明，不待阅者多费推敲也。
民国三十一年癸未五月湘邵阳王巨臣　邹代隆　邹竹君同序

自序  ***************************
医乃格物致知之学，博而且渊；阴阳气化之理，微而且隐，非费十年讨求□□经验者，何能司人生命，妄谈燮理哉？亦仲幼读儒书，长穷医学，数十载□□□不释卷，志在业精于勤，期无陨越。凡临一症，务先详其病情所在，继乃谋□□药适宜，原效夫喻氏先议病、后议药之旨，岂敢一毫卤莽塞责哉！自应诊以来，疗治虽多，而成案者终属寥寥，实关夫具眼人稀，为负始终责者最鲜，偶得信任之家，付我二三调治，然后病情是否有护，方药是否相宜，庶能洞悉原委，即可完成一案，形诸篇幅也。不信任者，日更数医，病情方药结果无从探悉。虽欲成案，多付缺如之恨，良用惜然，且诸案中，类多逝症，皆由抱病者徒执己见以取败，实非病之真不能起。明明病宜攻者，自欲补之；病宜凉者，自欲热之；病宜转症方愈者，自欲速效之。虽予开导，置若罔闻，只有弃而不治，任其另择高明焉耳。他如信巫不信医之流，或重财轻命之辈，及骄矜不伦于理之子，先哲都云不治。仆亦面遇甚多，常使拂袖而往，安能与谈规矩准绳之治哉？种种原因，医欲得成一案，岂不难乎！更可叹者，今之延医不必识医，作医不必识症，箇中关系，殊非浅鲜，吾为目击心伤者久之。因不揣谫陋，故将近年稍积经验各案，悉录出付梓。所说病理、药理、脉理是否有当，惶愧时深。中有病人成见之误，迷信之风，重财之弊，最碍生命前途。期略闻于世，或可启聋而震聩，是犹以一苇而障狂澜也。知我罪我，不完顾诸。
民国三十一年癸未五月湘邵阳隆回乡邹亦仲识于芙塘潮水屋


正文  ——————————————————————————————————————————————————————————————————————————————————————————

久痢伤肾阳  ***************************
王抚臣室，妊娠八月，久患滞下，小愈旬余，病仍如前，颇甚于夜。经他医投以补中益气，症无增减。诊得两手脉均缓和，惟右尺沉小，乃肾阳见伤，欠于蒸动胃关，致后阴开合失度，倘关积滞为患，服补中益气能不加剧乎。肾属阴经，故病甚于夜之阴分也。与桂附八味，佐当归濡血，艾叶和胎。一剂知，二剂已。

久痢伤肾阴  ***************************
王永修，滞下月馀，腹痛后重，甚于夜间，脉象左尺沉小紊乱，寸关与右手细弦，此久痢伤乎肾阴、木失含濡、乘脾作痛之候。惟右脉之弦象可虞，中虚难受木侮也。法宜先治其肾，使根蒂不摇，方无险浪，仍与桂附八味，重阴柔而轻阳品，调水火均平，无使偏胜，方二阴之开合有节，肝木之庇廕有源，何至郁而乘土，病当自己。因左尺为根本所在，脉象如斯，恐生不测，特预为说破休咎，以防异议，果此方有效，可冀引年，否则无以药为也。幸服三剂，左尺紊乱之形不见。再疏补中益气，嘱其晚服，朝进八味地黄，脾肾同治，药力方不至混互耳。数服收功，闻痢甫愈，旋又以他疾终。

肝燥内伤  ***************************
魏肖氏，久患咳血，胸闷善怒，白带如注，汛事不调，脉象左缓滑、右弦细。乃肝气不疏，肝血最燥；肺气不布，津结成痰之候也。且肾阴耗伤，滋填匪易；肝旺难驯，情性不柔。力劝其理佛参禅，可省却谋虑，单眠息怒，勿再伤肾肝，不可徒恃□力以怡情而填空乏也。法与通阳涤饮，使胸中之板滞渐宽，介类潜阳舒郁，□肝阳之易升莫泛。以沙参、菖蒲、寸冬、蛤蜊、龟板、鳖甲、□□□□□□□芍、苁蓉、枸杞等，出入为方，调治经年，日有起色，虽当青帝乘权之□□□□□及时浮越，现已两度春光，究无鸳飞鱼跃之患。果长此以往，预祝复康有日，不知保养毅力何如。

妊娠晕胀  ***************************
郑某室，胸腹胀疼，时有晕眩，诊其脉缓滑调匀，似属有子之象。询汛事，果三月未行，殆肝血移作荫胎之用，暂会肝燥，侮于胃而作胀疼，越于巅而作晕眩之症也。法与养血濡肝、潜阳理气之品。二剂而安。

肝肾俱败逝症  ***************************
肖蕃生老人，八旬有馀，素以医学济世，贫富不取。壬午二月往谒其家，睹上面部色瘁枯黄，下面部亦同平昔，嗟属老年不禄之征。迄葭月竟患夜卧不能转侧，小溲淋沥欠通，失眠脚软，步履维艰，手足筋惕，舌尖颇红，左关脉洪，右手紧大。此属肝肾两惫，骨损筋颓（肝主筋，肾主骨，足不任地，筋骨颓败之象），心阳亢甚，坎离不交之象（舌尖独红，心火亢极，不与坎阴相媾，夜不成眠也）。再四思筹，脚软无力，八脉之空虚宜补；小溲涩痛，木火之纵横宜制。因老年难任苦寒，亦恐有妨胃气，只得温养奇经及舒筋活络为方。一帖病无增减，脉颇缓和，二三帖可得熟眠，舌尖不赤，脉象更平，知心阳上亢下与坎阴相媾参，只筋骨颓损，须待补培，拟可暂无危险。冀就康复，方辞归，夹旬即闻噩耗。后得家人说及此老吃甑蒸饭两餐后，病遂加剧，不知果因此愤事否。吾考甑饭之劣性所存，无非为火气烘蒸而熟，上升之热性较胜也。食入胃中，自能引热上行，况此老之心阳先亢于上，肝火又炽于下，经药力稍为戢小者，得此上升热性助之，何难掀发于俄顷焉。想惯吃甑饭者，当不见碍，慎口腹之人，可引为殷鉴。

气愆为病俨似外邪  ***************************
邹贺氏，年六旬余，忽脘痛最急，寒热而呕，舌上津枯，渴不喜饮，不便不饥，呻呤不已，脉象洪数有力。询其头不痛，症非伤寒。诊其脉不弦，□□□□。□食滞胃中，气机凝结，上逆则为呕吐；滞于脘间则为痛疼；滞于□□□□寒热；失其流通输布，则为舌燥津枯；失其升降枢转，则为不便不饥。以上诸候，无非为气愆其行度以酿成之。法与沙参、竹茹、花粉、枇叶、紫苏、橘红、姜、朴、丝瓜络、二冬等轻展清宣，气机得以活泼，俾气行则热自泄而津自生矣。丹溪所谓气有馀即有火，于斯益信，服二剂霍然也。愈后数日，又误食饭豆炖汤，脘痛更甚，舌燥更加，仍于前方内加麦芽、神麴而瘥。夫气结津枯之候，昔吴颇有言及，亦属概略，至孟英始阐发病机最广，治法亦周，卓识真超越古人上矣。

湿热下流会阴症  ***************************
张某君，久患白浊，湿热素充，甫将就愈，又伤于房事远行，湿热馀波，遂乘虚流入尾底会阴之穴，溺时前后二阴，牵连硬塞作痛。六脉缓滑，左尺沉小，的是肾阴先虚而湿热乘机流入之象。方拟六味地黄以填阴，再佐黑丑、茴香以逐下窜之邪，至阴之会，非辛温猛烈不能直捣黄龙也。二剂即庆霍然。遂减去二味，仍多服六味汤以善后。

冬温失治成痈  ***************************
刘青藜室，腊月间有不饥不食、便塞难出之恙。初不介意，未与治疗。延至夹旬，左耳下红肿，敷治未效，外科用刀针割破，溃烂之处最宽，臭不可近，咽喉口舌疱而肿红，食饮难入。先是冬温失治，酿成此痈，发于胆与三焦之络，皮肉溃滥，尚不足虑，咽喉糜肿，最是堪虞，不惟有形之毒火宜制，尤是午后之阴热宜防，治法当以毒热为前提，而阴火预为潜伏，免日后延成痨怯，为患深远也。以犀角、元参、寸冬、生地、银花、连翘、龟板、甘草、丹皮、大云等，出入为方，调治旬余，咽舌红肿始消，方能稍进稀粥，危险已除也。溃滥付外科敷治，后又未得延成虚损，幸甚。

春温咳甚几成肺痈  ***************************
肖季琼，素有肺燥微咳，正月初觉额角颇疼，咽喉颇燥□□□□食鸡鱼，渐至痰紧失音，咳甚于子夜，左手脉象数而且弦，右手浮洪□□□感春温，又为饮食助燥。不知额角初痛，肝阳已浮，又加食物燥肺，清肃全失。前方虽数服降利肺气之品，未得取效者，其中微杂燥热以掣其肘耳。与石膏、黄芩，肃清肺胃为君；菖蒲、栝蒌、薤白，开通胸中之阳为臣；杷叶、竹茹、桑皮，降利肺气为佐；金铃、白芍、胡麻，柔肝润血为使。一剂咳减脉和。二诊以栀子易楝、芍，甘、桔易山楂，重清肺热以开音声，而病无进退。三诊以川贝、葶苈、知母、花粉泄肺气，清痰火，而胸膈始松，方不碍卧矣。后以诃、桔、栀、芩、沙参、花粉、蛤蜊、知、贝为治。六七剂失音始开，只日间作咳，而子夜无之，嘱其再服，毋庸另方，月馀渐护全愈。

感冒重投麻桂伤阳  ***************************
邹代亿室，葭月间，微有寒热头疼眩晕，仅属感冒风寒，难当传经法治，医者动投麻、桂大剂，汗后病不少减，脉象缓小，知正已被伤，而邪仍顽固，晚间显面冷额汗之危，急于参苏饮内，去法夏、葛根，少加生附为治。虚脱之形幸转。后为辅正祛邪调理兼旬之久，始病减餐加。月馀，犹难起榻，一起即软弱难支也。缘此妇素为孱弱之躯，又加过汗以重伤，正气之难复也。如此，麻、桂可不慎投哉。

疮毒内陷危候  ***************************
欧阳祥日，患疟数月，精血过伤，营热未清，发疮成板，脓水极形乾涩，痒痛异常，用敷药遏住，疮疥全收。症现发热咳嗽，痰多痰响，渴喜热饮，脉数而空，指下模糊，并欠胃气，是毒火内攻，上刑肺金而为咳；中虚不摄，饮邪瀰漫而响鸣。危险万分，实难措手。欲扶正而内热已炽；欲苦寒则脉象难当。权宜缓急，与犀角地黄合降肺消毒之品，苦寒一概屏除，恐伤正气也。一剂而痰响不闻，危险可免，嘱多服四帖，毒热稍清，疮必自出，疮出再从益血生津著手调治可也。

冬温误治  ***************************
刘雄搏，葭月间，耳聋痰嗽，舌尖赤而津枯，胸膈闷而便泄，心神昏瞀，午热渴谵（渴者口渴，谵者乱语，是两症非一症也），六脉洪而颇数，必先伤思虑，心阳过扰（舌尖赤为心火上亢，不下交□□□□□□□□），又感温邪，医多误认，前方温燥频投，每作伤寒漏底为治，不知温□□□□为出路，断不妨乎凉解，每致殆于辛温，以寒温之病源各异也。投以白虎合犀角地黄，再益充液通阳之品未效。良由心肝有病，难任石膏之辛凉，再与清营壮水、潜阳镇心为治。虽有起色，而津液未生，又易甘凉濡润，重加洋参磨兑，用甘蔗榨汁，代茶而饮。三日后舌始津润，夜热方减，脉象又退。余方辞归四日，又发热津枯如前，热势有倏然来去之异，知非肝火不能如是之迅速飘没也。用龙胆泻肝一大剂，热势退尽，但舌尖仍赤，乃心阳上亢，投导赤汤二帖，示以小溲之热，较胜于前，即此火下降之兆。阅日果有溺热之说，可庆神思清爽，解决有期矣。此后自知痛痒，舌淡安穀，耳聋转聪，家人反以痛痒方知，疑为病进，晓日病经新退，何得健康如前哉。从此再无枝节横生，只有日趋康复，经半月始得起榻。仆不能久耽时日，嘱请他医善后。可不偾事后诋鄙人毫无功效，均属后医调治而起，虽无关系，亦可笑其无知矣。

肝阳及时而炽  ***************************
王翊臣君，春初寒热咳嗽，头疼偏左，脉数而洪，本似感冒风寒。城中各医，均与疏散，麻桂肆投，甚至大汗淋漓，病不少减。仆以感冒系营卫之邪，而起居饮食，焉能如恒，纵邪轻体盛，病必难支。且知君为肝阳素旺之体，当此青帝司权，难免无鸢飞鱼跃之患。故头偏左痛者，乃肝阳上升也；寒热时发者，冒风所致也；咳嗽不宁者，风阳冲逆也；何必营卫有邪，方能致诸种现症哉。法与潜阳降肺，油润息风，应手而效，以鳖甲、龟板、桑叶、菊花、七釐、杷叶、石决、秦艽、青蒿、牡蛎等，出入为方，须痛惩恼怒，不服温补，免助肝阳为要。闻说以前累发生晕冒，必留连日久方痊。诸医有作痰饮为治，有滋补攻伐相疗，药与病勾相背而岐，岂非诛伐无过之地哉。

内伤肝旺土绝逝症  ***************************
肖忠友，心腹聚瘕，脘痛而呕，纳食不能久停，将何以生津而□□，渐至神疲肌削，面色痿黄，其脉左手沉紧，右手弦细。木气之披倡，土气之□□，真阴之将竭，至如此极，预料危期必在明年春令乎。法与建中合梅连和木土之相贼，佐滋水濡肝降冲，濡木燥而降逆。三服无功，及明年春过境，闻以告急，不可救药矣。

暑湿留连症候  ***************************
邹代巨，七月间，寒热呕吐，旋变滞下，又由滞下转疟，二三发，截住即已。至九月仆为诊治，色似熏黄，中有暗黑，夜热盗汗，神疲食少，溺短便湿，为暑湿留连肠胃，胶固未清，发痢转疟，已是好机，医者能于此时用辛凉以祛暑，苦燥以除湿，何至邪留阴分，令有阴虚阳走之盗汗，及夜热等患哉，又何至湿溢皮肤，色似熏黄，猝然现于面哉。且脉象细涩，阴分虽伤而滋腻宜避，气分日弱而苦寒难投。与茵陈、滑石、钗斛、牡蛎、大云、小麦、银花、甘草、丹骨二皮、龟板、寸冬辈，出入增损，调治三月馀久，面部之黄浮始退，暑湿瀰漫，何其深哉。

老痰火脉症可虞  ***************************
邹恒豫君，久年痰喘，气满难舒，舌上常有黄黑厚苔，数载未脱，近来精气神之衰惫，动步之维艰，更日甚一日，左手脉象弦硬无情，右则细涩而数。肝郁之极，精血之伤胡甚也。论症象，痰饮素积于中，阴火常烘于下，数年舌苔黄黑而厚者以此。缘痰为水液结成，以下之阴火不断熏蒸，液气上腾于舌而为苔垢。症结所在，已非一朝一夕之故，病情胶固难除可知也。仿王孟英治法，与洋参、寸冬、石英、虫草、牡蛎、建菖、竹茹、苁蓉、归身、远志为方。服二帖苔垢已薄，步武稍舒，便可散步市中而不觉其苦矣。嘱再进以断根株，俟阴火净尽，再吃温补、健运，蠲痰，方无耗阴之患。

中虚寒中吐泻可危  ***************************
房侄孙甫岁余，二月吐泻兼作，不渴溺多，眼垂常不欲开，神气十分衰惫。禀赋素虚，又寒邪直中，为附子理中对症，因是哑科，无从问切，恐消息不的，不妨以六和汤为前茅，较为妥当。时值仆有他往，知此子先后二□极弱，料吐泻之后，必有慢脾发生，开一附子理中汤，嘱代隆弟相机而投。果至夜手足厥逆，眼吊惊烦，风状已现，进此汤后，遂沉睡安然，该家人疑为已逝，欲置棺中，抚之则眼开声出，始知非逝而为病退矣。殊堪一笑。亦未再投药饵，即庆全愈。

喘肿不关外邪  ***************************
肖君某，遭失怙之悲，患气满难卧，动则更甚，略不咳痰，溲热便坚，面色暗惨，身热又无。非时感外邪，殆悲哀伤肺之候。肺为气之街，职司治节，失清肃则治节不行，既未咳痰咯血，肺无燥热之伤也，不伤亦何至喘逆而为胀满哉。然悲哀所触，气郁不宣，又可壅而上逆，岂独风寒外束、痰饮内干及形寒饮冷即可伤乎。虽无客邪症候，方仍不外降利肺气为主，涤痰之品概可屏除。三剂肿消气平，即能起榻、散步于外矣。但溲热未除，又多眼粪，乃兼肝郁生火，与龙胆泻肝汤以清肝热，嘱服二帖即已。自以为虚，剂方终遂接吃香砂六君汤一帖，肿满更甚于前，闻他医用葶苈泄肺而痊。

呕胀症肝脾相贼所致  ***************************
匡姓妇，半年来，不吐则胀，不胀则吐，温凉降涩，久治无功，脉象弦涩而数，乃肝郁火生，燥而上逆，胃土被乘，故为呕胀，岂是客邪痰饮相攻为患哉。法与小建中汤，培中土之不振以御肝强，佐以梅连酸苦，柔木气之披猖以安胃贼。四剂而呕吐俱平，弦涩二脉不见。奈此妇情性不柔，负担又重，谋虑难蠲，肝气不能长舒也，甫愈兼旬，病仍如故。益信肝为角木，龙性难驯，一有怫逆，枝节横生，嘱其颐性养情，不可专恃药饵以舒郁。明年春又迎诊于仆，询悉呕吐虽停，而腹胀大如抱瓮矣。恐单腹胀必由此而成，较之去年呕胀俱作者，其病更有进也。法与桂枝汤合梅连，加覆花、川楝、橘核、橘络、橘叶，无非平肝气、清肝火、搜肝络为主旨。四剂而胀满全消，旋得妊娠矣。

中痰症最盛难蠲  ***************************
邹恒兑君，体肥而白，气弱痰多，久患言蹇失序，肢体麻木不仁，艰于步履，能食便坚，脉乃调匀缓滑。非风中之候，乃痰饮充滞于内外肢体，尤多痰火内发于心官，神明闭塞；此由肥白之躯，内湿素盛，中气必衰。气衰则不能行水布液，为血为津，所有水穀精微，散而成痰成饮，瀰漫于脏腑经脉隧络之间，无在非饮邪所淹及，曾教从何处著手蠲除哉。幸体坚脉实，虽礞石滚痰亦不嫌其峻也。疏二陈汤合胆星、枳实、竹油、姜汁等，煎吞滚痰丸五分。服至旬余，神明颇清，步履稍活。终以滚痰之峻，再施恐至决裂，易茯苓指迷丸常服，较稳而且妥。二年再诊，言语更有条绪，知痰火内发已少为蠲除也，仍以前方改吞矾郁丸，专涤心窍中之痰涎败血，是否有效，不敢预必。但病情之胶固难除，不过勉尽人谋以图治，只能达到小愈目的，即属幸事。

痰饮暴中壅闭可危  ***************************
欧阳彭氏妇，发热而渴，痰壅气粗，手足搐搦，目瞪不语。医疑为伤寒，投麻杏石甘汤一剂，幸无防害。诊得脉洪滑数，神思全不清爽，幸吐痰最多，症属类中，尽可无虞。所发搐搦、目瞪之状仍多，隧络之痰未除，法宜搜剔馀邪，内外务尽，与温胆汤合胆星、栝蒌、竹油、姜汁为方。一帖神思清爽，各症悉退，病者自述，有药到即舒之快，二服遂安，未另主方矣。此妇痰饮类中起于暴，较邹君之痰中由来缓者，治之易易也。

脚肿至踝阳败可嗟  ***************************
阳卓斯，患老痰火拾馀年，咳时必至面红筋胀，苦而无奈，方得痰出始松，神衰气减，动步多艰。壬午冬，见其脚肿至踝，面肿至项，阳虚不移之象可嗟，在法已成不治。诊脉六部弦数，自述有热气一条，觉自下而上，其肿即甚。虽元阳将败，而湿热宜去也。夫四肢为诸阳之本，赖以温肌腠，煦经脉，肢体方得活泼而康。脚之肿象如此，阳虚不移之象已露，犹望有温煦体躯之用哉。勉拟治标一方，以知母、腹皮、桑皮、桂枝、防己、海金砂、苍术、广皮等，以去湿热为治，湿热清，再商治本之法。三帖肿势退去一半，再服决不再消。延至冬末，土旺十八日，且饮食增进，自以为喜。知是应土之旺气而然，并非病减食增之兆。至立春日，果病势渐加，食少脉微，已露阳虚水肿消息，权与金匮肾气汤一剂，虽小有起色，亦不敢再吃，因喘咳属肺金燥热为病，恐附、桂辛热上浸，别生险浪也。卓斯因方效而不再与，疑仆另有拖延用意，背余自服三帖。肿虽大退，按其脚已硬而不柔，此即病之变象所在，肿虽退有何益哉。由此足不能履地，遂卧榻不起，病情极形胶固，况吃药又刚愎自用，即谢绝调治之责而不前矣。月馀方逝。

寒湿将疟症  ***************************
小儿宗字，六月间，腹痛便泻，渴饮津枯，初与渗湿清暑未应。迄诊脉缓迟，腹痛喜按，是感寒湿为病。虽舌燥津枯，乃便泄而津液下流，不可作热灼真阴为视。与附子理中，有何妨碍。一剂而痛泄俱无矣。旬余后，日作如寒似热之状，知寒湿未尽，邪将传疟，与小柴胡汤一帖即瘥。小柴胡为风寒化疟之剂，当此六月炎蒸，暑湿为患，似不中与，今竟取效何者。缘本年六月，冷热无常，人多挟旷，暑湿之令，易为寒湿之时。此子之疟，是感寒湿甚明，岂可拘泥用药乎。

寒湿症最剧可危  ***************************
邹岐山，腹胀喜按，里急便难，行坐易处，躁扰不宁，面色黄似橘皮，眼光蒙以灰翳，左右脉只两至，短小涩滞不流。寒湿内中胡剧，脉败堪虞，幸无汗泄虚脱之形，尚可希冀。此素体极寒，又为外湿所犯，方有如是垂危之候。急与生附一两，乾姜、焦术、党参减半，渐进而脉渐多，躁扰渐定，四剂而脚冷方回，诸症均已。人初畏重剂难当，多为掉舌，不知腹内已成冰海，非重温何克有济。后自述在外涉水一次，归觉不豫，由渐而剧，预料为外湿所侵，果尔不爽。

产后胀痛肝郁阴亡  ***************************
王阶秀室，生子不禄，悲抱丧明，渐至腹痛而胀，午热面红，脚肿便泄，数月如兹。仆诊脉象，弦洪且数，惊阳独留而阴将竭，虽卢扁再世，将何以生。免拟轻展气机、舒郁潜阳之法。闻为前医驳斥，谓产后无实可医，理诚然也。不知产后丧明，肝气被郁而侮土，土被木乘而为痛胀，早宜舒郁是投，和木土之相贼，兼免木郁而火生。奈徒知产后多虚，率投温补，肝愈补则愈横，热得补则愈炽，无怪痛胀至今，有加无已。倘非便泄消纳其补，早以告殆，焉有今日。阶亦试服其方三剂，胀痛均减。再请诊视，脉象仍然，叹木土可和而阴亡难复，病退又何益哉。故示危于工人，免再邀诊，不久即逝。

郁结阴亡温补自误  ***************************
刘阳氏，抱丧明之痛，愁怀莫展，而五志之火内蕴良深。症显午热咳嗽，舌绛津枯，语蹇神呆，不饥不便，虽炎蒸酷暑，重裘略不知温，又身似畏热，常喜招凉摇扇，病情或寒或热，难以捉摸，参之脉象，细数而虚。必由肝郁生火，真阴被其尽灼，气机凝结，营卫失其流通，所以重裘不温之故，真气不行于卫分也；热见午后之由，阴虚火发于阴分也；津枯舌燥之症，虽为火灼，亦气凝而液失输布也。由气结而津亡，其理昭昭若揭，法与楝、芍舒肝；二冬滋液；归、地养阴；竹茹、枇叶开降肺胃；沙参、菖蒲保液通阳。服二帖舌颇津回，语言不蹇，拟重加洋参再投。洽值伊夫婿自外甫归，大以方药为不妥，坚欲用耆、术、桂、附补阳。经仆再三晓以津枯热炽，真阴将亡，如再服温燥，几希之阴必至立竭，焉有生理。闻之颇有觉悟，不料阳氏以所服非补，药不洽意。往诊其脉，遂以厉色相加，夫婿又不为开导，见成见之难除，病虽可治，不得不拂袖而往。旬余遂逝，非自误而何。

暑湿挟郁酿成肿胀  ***************************
阳某夫妇，口角争端，旋患寒热，发作有时，似疟非疟，数日即已，继而肠胀脚肿，脉象缓和。此感暑湿，邪欲化疟；又挟肝郁，疟不能宣，遂陷阴分而为肿为胀也。方拟天水散合越鞠丸，舒郁利湿清暑，以清涤其邪，或不能清涤尽净，期化疟而出以解决之。服三帖肿退胀消，遂停药饵。究未成疟，旋肿胀仍然，掩缠数月未愈。因人窘不能言听计从，嘱请他医调治。

暑热酿毒  ***************************
刘姓二小孩，六月间同时发热如烙，汗出溺多，烦渴又甚，均暑邪传肺之侯，各与白虎汤合天水散，清暑涤热，旋即身凉而安。该父母以为全愈，不令再方。谓曰：病退太速，恐别有蕴酿，未可遽抱乐观。数日后均发热如前，一于臀上生痈，一于乳上高肿。暑邪酿毒而出，较发疖疮者深沉多矣。该父母缓不及待，毒未熟时即请外科冒用刀针，二三日收口而愈，旋又发热更甚，于原痈之旁，又作高肿，而不红痛，是毒蕴元虚，难以托出，戒其切忌刀针，勿蹈前辙。与竹叶黄耆汤，托里清解为治，四剂后痈熟自溃而痊，较用刀针之结果优劣何如。此两孩之病同治同，亦属罕有。

出痘不嘉馀毒难清  ***************************
陈锦星小孩，出痘不嘉，素耽荤酒，不知自节。未净之胎毒，与膏梁厚味之蕴酿，由来已深，故眼皮常滥而流泪，颈上挟咽而生疡，声音已破，食入碍疼，疑是喉痈。请外科认为水虫干虫，须吃丹药。值仆有梅城之行，借宿伊家，代为视之，系风阳上炽，郁结颈上而生疡，糜滥喉中而有穴，丹药之治欲使喉间滥上加滥，是何居心，留赠消瘰汤而别，嘱服拾帖，旬余转身视之，疡已消至十分之八九，咽喉红肿、音嘶均转。示其父母限制此儿口腹，以免助热生风，否则风热之为殃，将有不可向迩者。越数月又午热音嘶，俨同痨瘵，颈疡又大，仍系风热使然，与楝实、芍药、秦艽、桑皮、地骨、羚羊、桔梗、甘草、元参、浙贝、牡蛎、夏枯等药，柔肝涤热，消风化瘰。四剂而各恙冰释矣。

瘄疹内蕴何久  ***************************
外甥二岁，六月间，发热泄渴，咳嗽睛红，旬余不减，颇虑其危，与甘寒充液，肃肺凉肝。其父母恐药凉伤正，只服一次，何如明日即遍身红点如粟者最多，知风热化疹透发，病当自己也，旋即护安。甫愈兼旬，又患滞下。值疹后真阴未复，何堪又掩沉疴，此子必难再愈，数日即殇。

风阳上逆于巅  ***************************
欧阳氏，发热头晕，一身肉颤。医以为虚，服补中益气二帖，病本少停，越四日头偏左痛，项背俱疼，巅顶高肿，涎沫甚多，发热肢汗，脉紧而沉。风阳暴发，既现头晕肉颤于先，又以补中益气提升于后，安得不晕冒而增为头痛，肉颤而进为巅肿乎。不知小愈数日，是风阳来去无常之征，何必归功于药力以为病退耳。法与柔肝涤热为主治。风阳上逆于巅者，佐重坠品以镇之；风阳灼液成涎者，佐辛燥药以祛之。嘱服三帖，闻即霍然，未经善后，想风阳未尝无时越之虞矣。

脾约症候  ***************************
代典弟，腹颇胀痛不舒，小便频数，大便极艰，饮食如恒，脉只三至。此喻氏所谓之脾约症也。原脾为胃行其津液者，今胃为暑湿所浸，移之于脾，脾遂失其输津于上之职，直裹胃液，下趋膀胱，不后走大肠，此便艰溲多之由所在也。症名脾约者，是约束胃津前趋之谓。法与脾约丸合温胆汤诸品，燥胃湿而起脾寒，俾腑气清而枢机自运，地气得以上升，天气方能下降，则水穀精微不得尽走膀胱而为溺矣。欲二阴之便溺有节，亦关乎清浊之降升不乖。一帖即便通溲少，云所下白沫颇多，又是何故，示以脾家健运，未能即复，白沫乃精微清气，未上输于肺，乃直下大肠之故，候健运复而白沫自无，不足为患。与补中益气合苓夏以涤饮渗湿，脾自得运而有升降矣。嘱多服善后，无庸另方。

风阳上逆成形可异  ***************************
刘奇生君，与鄙人常共居游。见其头面常有红光，问其病因，头偏左痛，咳嗽痰多，自觉风从背间而上，即发肩髃骨疼。右寸关沉紧，肺胃之气不伸；左三部缓滑，痰饮之象瀰漫。乃风阳最炽，常戴于头面之候也。能觉得风从背上，无形而成有形，病情固结，颇异恒常，必使惯逆于上者，务在折而使下，方称良治。与介类潜阳为君；合降肺柔肝之品为臣佐。消风燥血各药，概予屏除，免蹈画蛇添足之弊。嘱其多服，以面无红光为度。幸恪信余言，数月后相晤，红光、咳嗽俱无矣。

抑郁惊恐将发神经  ***************************
阳穆清君，素有怔忡，现不熟睡，左脉关部浮大，尺寸沉小，右手缓平。乃因事刺激，肝家受郁已深，且惊恐频伤，心肾不交又极，倘不急治，窃恐蕴酿日锢，难免不病发神经。法与逍遥散以解肝郁，佐远志、菖蒲以交心肾。一剂知，三剂遂得熟眠，肝脉之浮大不见，尺寸之沉小亦调，不劳馀力而痊也。

热伏络中触之即发  ***************************
邹代益弟，近年来，累患咯血咳嗽，午热面红，严似虚痨之候，清之即愈，究不为害。壬午春，偶感风寒，咯血更甚，且饮食兼进，唇若涂朱，知是外邪又触动肺胃络中之伏热为病矣。饮食反多进者，乃胃风、胃火相煽于内而然。喻昌所谓风煽胃中如转丸之捷，饮食易消，不得不借资于厚味，设虚风止熄，即清薄之味尚不易化，况肥甘乎。益竟喜食肥甘，相煽胃中之风火已足，而消化力最强也。夫胃为多气多血之海，风热披猖于内，胃家经道必被其动摇，经道摇，血自不安于其室，故从上溢出焉。且肺胃有子母关系，胃家有故，势必影响于肺，经有母病传子之训。因肺胃有大络相通，传之更觉捷便，所以益于血止后，又传咳嗽欲死，足征胃热上移于肺、肺失肃清故耳。与清燥救肺汤，取石膏能清肺胃，余亦甘寒油润，可息虚风。病家疑药大凉，恐伤正气。再三晓以益能多食，是风煽其内之故，何得视为可喜哉。如是始肯服石膏二钱许，一帖果得咳减脉和也。倘益系虚痨咯血，乃阴虚火动，上刑肺金，石膏岂可沾唇哉。故伏热与阴虚热之一虚一实，大相径庭，治法何可互混耳，或问此种伏热何自而来。殆于外感后，邪热未清，医者恐虚，即投温补以助其虐。真阴虚者，即乘虚而入，痨热渐成；真阴足者，热无可乘之隙，遂因循留连，如丧家之犬，只得窜入肺胃络中，以为窠臼。既入络矣，不触发亦可相安无事。倘饮食寒暑，一有不慎，即此伏热之导火线，而咯血咳嗽诸候尽萌。代益近年来，累触累发，症似虚痨，一与清涤，旋即护痊。其根株不绝者，以热仍伏于络也。更有证明焉。阳卓斯昔发背疽未熟，外科肆用刀针过早，热毒未出，仍留于内，变为老痰火，百法莫疗。亦是热入肺胃络中，攻之不得，清之无功，补之更甚，遂永为腹心橐害矣。然则益之伏热，果无法以剷除乎，实非消清攻夺之汤剂可能奏功，惟紫雪丹善能搜剔隧络热邪，庶可有效。药属寒凉走窜之品，无经不透，无络不通，务在相机而投焉可也。

风湿合痹症  ***************************
天龙禅师，一身上下，走注疼痛，头晕善食，后重呻吟。仆以脉浮生风，脉缓主湿，风湿相合，痹而作痛也。且知平昔善饮，即是生湿之媒，今岁风气流行，感之遂合为患。头足腰背胸腹之间，略无不痛之处者，以气血流行之经脉，悉作风湿走窜之道路，邪正相攻，故牵引于一身表里上下，速如置邮而传命，因风性善行数变故也。症兼多食者，风煽胃中也，里急便难者风入大肠也，况挟湿为患，岂不更烈乎。与楝实、白芍、秦艽、乳、寄等，舒肝活络；当归、胡麻辈，油润息风；杜仲利腰脐之气；延胡、木香调肝家气血为疼，一剂知，三剂已。养皿消风以善后。

咳嗽狂阳莫制  ***************************
欧阳艺甫，稍有咳嗽，饮食步履如恒，病轻似不介意，迄诊其脉象细数，不下七八至之多，方悉真阴有立竭之势，殊为可惊，想初病即尔，非由房事过伤，即服温燥所致，岂可作感冒咳嗽视哉。法与大补阴丸以制壮火，佐二冬、五味、洋参以救金伤。治虽合法，其如狂阳莫制，真阴已竭何。渐至脚肿溲少，咳嗽有加无已，药无小效，月馀方逝。

肺热颇类阴火  ***************************
刘工保小孩，七月间发热如烙，甚于寅时，苔黄口渴，滞下溲多。人以为痨热骨蒸，用滋阴以培火；谁知是暑邪传肺，须白虎以撤热。夫十二经脉之气血流行，与十二时辰各相吻合。寅时乃肺经司气之际，故到时热甚焉；肺与大肠相表里，滞下乃肺热下移焉；溲多而数，乃高源有热，外水饮入，随热下注无少停焉。以上诸候，皆属于肺，何必从滋阴著手施治哉。与石膏、知母、竹叶、丹皮、酒芩、钗斛、桑骨二皮、沙参等，出入为方，清肺涤热，而痢自己，渐得护痊也。

酒伤手痿症  ***************************
廖子穆，平生喜饮，素嗜烧酒，咳嗽痰多，潮热身痛，渐手痿不用，脚颇可行。诊其脉象涩弱，似有若无，虽为热灼脉道乾涩不流，总属无神可畏，疑是气散血竭，症脉两危，拟难护愈。尚神清音朗，似精气神之本实未剥，试为手援。查阅前方姜附投之不辍，胡酒家湿热满中，医反以辛燥助虐，安得不灼筋而致痿乎。前贤多为足痿立法，手痿一症，鲜有谈及，仆试略阐其义。夫人水穀入胃，变化精微，游溢于脾以输肺，肺气布津以营养经脉，方能肢体举动自如，百骸灵活，倘阳明无清气输布，肢体经脉尽失所养，将何物以束骨而利机关乎。今子穆胃中，皆酒生湿热磐据，清气全无，肺受此浊热输将，故本脏自病而为咳嗽，波及经脉而为手痿也。方书曰：痿病皆因肺热生，阳明无病不能成。旨哉言乎，致痿之由，尽括其中矣。或曰：手痿而脚颇用者，又属何因。缘子穆素嗜烧酒，气乃轻清上升，其热毒必与手经上行者为患。试观好饮水酒者多病肿胀，性乃重浊下降，其热毒喜与足经下行者为殃。势同性合，以此较彼，手痿之由不昭昭若揭乎。或又问身中何以疼痛，乃湿热遍浸，邪正相攻之故；午后何以潮热，乃湿热最甚，灼伤阴分之由。方与芩、连清热，羚角舒筋，归、地活血，荆、防消风。二帖颇得热减脉清，始知热非阴热，而潮热之疑团可以冰释。于原方再益石膏清肺胃，葛根化酒毒，知母、花粉除痰火，坐诊旬余，日有起色，令将生葛蒸熟，每日如常嚼咽其汁，从缓化除积年酒毒起见也。服至三月馀久，手足方能作用，酒量亦减去十之七八矣。嘱其慎重保养二年，始可转弱为强。奈嗜好频深，房事、口腹尽如所好，一年来枝节横生，累为治愈，顷因同室操戈之故，先日大怒一场，异日即如前痿痛，缘怒气激动肝火，横猖莫制，脉象弦洪紧数，为前所未见，治以大剂龙胆泻肝，及当归芦荟等汤。其脉旋平旋旺，不大减除，燎原之火，将何以扑之乎。即辞不治，越日云亡。自惜竭力维持许久，功归乌有也。

中虚将脱  ***************************
欧阳老母七十馀龄，久说脚软无力，行动后退不前，多进十全大补，甫就健康。又呕吐头晕，眉稜骨痛，肢冷不食，脉象迟微。中气虚寒，绝脱堪畏，急与桂附理中，生附一两，各味均加重以进，并佐当归益血，明麻祛风。连服三帖，始得肢温，仍脾肾双补善后。

湿热足痿化疟方解  ***************************
魏毓章，脚痿无力，行步似拖，咳嗽痰多，饮食不减。多医咸作虚疗，补阴补阳，始已嚐遍。诊脉浮洪实数，不为指挠，确属湿热发痿之候，但脉形数大，半系补药酿成。方书所载骨痿一症，多属乎虚，宜补肾填精，用全珍金刚丸为治，无不有验。奈此症缘夙有积湿在中，又感时令湿热以合成之。湿先流足，致足之气血经脉，都被湿袭而不用矣。脉大如此，料将来肿满之患难除。初与三承气未应，继用控涎、十枣汤以攻，便始泄而脉始衰。究病不多愈，痿软仍然，蕴热之深，概可想见。然脉虽大减，暂可不发肿满，湿热根株，又将何以剷除乎。延至二年夏，湿令重临，肿满始应湿而发，气喘不舒，又添肺气上逆问题矣。再延仆诊，试与五皮饮二帖，旋得肿消，即停药饵。示法脉转滑细紊乱，假愈可知，而大恙将临眉睫。初之不信，阅数日果腹大如鼓也。因信任不坚，遂辞调治之责。经草医神方，延误数月，幸湿热自能化疟，肿症渐无形消灭也。发肿虽不出余之预料，后经化疟解邪，何曾先晓，愧甚。此症脉象难疗，竟得疟解，非毓章之理数未穷，何能免此危殆，为之庆幸不已焉。

饮邪最盛症  ***************************
邹季衡，平生喘满，不轻出户庭，或又感外邪，吐出湿痰，多至盈盆盈碗，日趋消瘦倦怠之乡。参苏、枳桔等汤，内将半夏摘去，服食已久，效果毫无。脉象浮缓不数，症专属乎饮邪，二陈汤即可解决有馀，何以一无人用耳。季衡常法二陈有半夏燥肺，畏之如虎，请另拟方。晓曰：君恙为脾失健运，肺失敷布，水穀精微，脾气不输于肺，肺气不能敷布于脏腑经脉，以为气为血，完全聚液于中而为饮为痰也。幸无火热煎熬，痰不稠黏，乃是湿饮易出，此非苓、夏渗湿，饮从何去。如有偾事，仆可独任其咎焉。如是始肯服京半夏一钱，尤要陈之已久者。一剂知，二剂始加夏法进，三剂而饮已全蠲，遂用六君汤善后。伊母感曰：吾儿不死，老身不至鳏独，实君所赐。其实此症易治，并未一费踌躇，可谓得个便宜矣。

痢至亡阳危殆  ***************************
彭哲贤，九月间患痢于省垣，往湘雅医院诊治，六日即频于危。时仆自岳州返省，方负笈入城，为乃弟季贤所见，急扯往该院视之。业已淋漓大汗，肢冷如冰，语声难出，脉弱如无，阳将脱尽，顷刻告危，虽有重剂，恐难及救。嘱乃弟急抬往原寓，以便用药，缓则无济矣。不料医院发生阻挠。病者云：外无空气，坚不肯出。不知阳亡即死，空气岂可挽救乎。乃弟见危，决然抬出。仆先往寓所，备就回阳大剂，即制生附一枚，野参一技，煎就法候，到寓便吃。洽二时许，觉肢温汗止，知阳未尽去，犹可招之使回。阳回，再投剂治痢，此病之标本先后，不可不知。但所下纯红，厥阴症象，参附岂可渎用乎。后以归、芍、阿胶、白头、银花、藕汁、地榆等，出入为方，月馀始护渐愈。盖哲贤入院未久，即召亡阳之危，料是西药克伐太过，哲贤秉赋不强，难当此峻烈也。不解病已危殆若此，西医犹说在院无妨，出必有碍，殆有挽救妙方，尚未施用乎。又不解哲贤爱新鲜空气可以医病，当此九秋天气，瑟瑟金风，吾著薄绵袄入院，似不御寒，况病人阳气不振，置于房中，只盖薄被，四面窗牖尽开，放入凉风吹拂，到底是寒气乎，果空气乎；对病果有益乎，是有害乎。不待明者当知也。大抵潮流所及，趋向一新，西法见信于人，较胜于中法已多。不知西法只可医强人皮肉有形之病，不可治虚人脏腑气化之疴，病不讲阴阳虚实，药不说君臣佐使，无论强弱体躯，治法一律，故强者亦可得愈，弱者深受影响而不知。哲贤之病，不其然乎。所以用参附重剂方能救护也。

痢久阴伤现象  ***************************
邹王氏七月患痢，调治月馀，日趋危笃，延仆试作最后治疗，兼决逝期缓速。症现两颧发赤，渴喜热饮，里急后重，所下纯红，时欲摇扇招凉，六脉细数无序。阅前服方药，辛温较多于苦寒，相杂而投，无有纪秩。症属久痢伤阴，辛温助热也，明甚。现已阴亡阳越，险象环生，试为勉尽人谋，照法施治，病之效果，断难预期。投八味地黄，滋阴恋阳，导龙入海（即桂、附引火归原之意）为治，重加阿胶濡血，因所下纯红耳。嘱投一帖，如热势有减，口不加渴，可翼图存。阅日再视，摇扇可少，各恙仍然，知阳可引之归窟，阴可从渐滋填耳。三帖后，各恙均减，遂陆续追进，其著效甚迟者，是真阴不能骤长之故。缘重在阴伤，方致阳戴于上，颧赤身热，乃阳越之征；渴喜热饮，乃内阳不足招外阳以助之象。阳越由阴虚而来，填阴似重于引阳，其理昭然也。后将原方加重地黄，减用桂、附，服至廿余帖，始得渐康，幸甚。

痢症转泄积滞将去  ***************************
刘香池，红白滞下，里急后重，腹中㽲痛，常喜按摩，脉乃涩小不调，神乃疲惫已极。所服皆痢门套方，芍药汤加硝、黄荡涤，业经三服，现煎就一剂以待投。仆因脉象如此，精血已伤，虽积滞宜消，而中气几将断绝，硝、黄岂可再沾唇哉。与附子建中汤一帖，腹痛稍减；两进，各恙均有起色，旋易去积宽肠、调气行血诸法。一日大下极多，遍体为之污秽而不自觉，群惊病变，拟即更医，对仆颇露不满。暂从容慰曰：料是积滞大去，乃病转机，何用慌张，候再视脉象何如。果易为缓滑调匀之象。当示法明日登厕，必可见粪，真是积去，并非病变，可不害怕。异日果自述污垢不见，始信余言不欺也。同时香池父七十老翁，亦患痢甚重，群医视为难起。因属年高，难任风雨，著实脉症较美于香池甚多，岂可以老年论休咎乎。与芍药汤二帖，遂愈。

痢转泄失治而逝  ***************************
田达亿，患痢，脉症不逆，经仆调治，甫转滑泄，积滞将去，可期病减就痊。不料阳悟佛备舆接诊，即促就道，因田病转泄，虽是好机，亦须照拂，方免遗误，但阳家亦难推卸，不得不往。因留一救脱之方于伊弟手，示其相机而投，如病至泄泻不止，及现厥逆等情，即投此附子理中汤法救其脱，嘱注意勿忽。去后果不出所料，滑泄不已，该弟法所嘱，早置河汉，坐视其变，及泄至数日，病不能支，始飞舆接仆。问其方是否已服。曰：未也。到时已阴阳两脱，挽不及救，可概矣夫。

痢疾脉症俱逆可危  ***************************
阳悟佛君，暑月患痢，真阴已伤，渴饮身热，舌绛而干，脉甚弦细而数，所服皆温补之方，实者实之，渐至蕴热重重，卢扁望而惊走也。可虑者真阴为温燥所耗，故口渴而舌绛。积滞为温补所助，愈壅塞而难疏。水亏木旺，脉象昭然，逆症层层，恐难生效。只法逐渐清涤撤热生津为主治，与仲景葛根黄连黄芩汤，佐生地、花粉、二冬、石膏辈，出入增损，陆续继进，四日后略有转机，热减脉平，知凶危可免，后稍与荡涤而积滞方除。不解滞下之症，动与温补，是犹沟渠未浚，土石频堆，不至闭塞而死者几希矣。后为阳君庆幸曰：所服补益，如参、耆均优，清解亦属无益，幸药品皆劣，虽至偾事，尚许仆施解救之可能，亦属幸事。

痢能多食症  ***************************
刘七生女孩，患痢身热，后重、红白颇轻，惟异常腹痛，痛时即索饭吃，可进大碗。诊脉弦细兼数，系水亏木旺、脾弱肝强之候，非痢门套方可能收绩。所服调气行血诸法，与病均相背而歧，何能有功。惟建中汤补土平肝，可疗腹痛而止多餐耳。夫肝木原赖肾水含濡，方不致燥而横，今水既枯涸，母气不能挹注，子气拂逆，而痛生焉。土虚受制，求援于食，故餐焉。土被木乘，方有此症也。然建中必以饴糖为君，方能合法。因一时莫得，以糯稻根之亦著捷效。吾于此又欣得一经验焉，附志以向有心耳。

痢久脾肾两伤症候  ***************************
王某禀赋不强，滞下二月馀久，半属久痢伤脾无疑，医用补中益气，殊为有见，进至数帖，病虽减半，究一半不痊，莫明其故，商治于余，窃思积滞未去，多服参、耆必至助邪而甚，既得减半，知积已尽去也。倘徒归咎于中虚，则进参、耆必克全功。病尚一半不愈者，必另有故存焉。忽有悟曰：参、耆奏效，已为久痢伤脾明证。脾可受伤，而肾家安得全不受损乎。脾受伤已得参、耆扶助，肾受损未将何药维持，此症不收全功之故，胥在乎是。法与金匮肾气，嘱其早服，补中益气，进于晚间，俾先后二天合治，药力方不致互混无功。初进一帖，病即如失矣。夫用药治肾，并未据何种肾虚消息，似迹近冒昧，不知肾虚之悟机，即从参、耆奏效而得，何必现先天掼象哉。修园读仲景书，知于无字处讨求奥义，仆法其意法临症，亦曾于无症处以护其确息也。医岂易言哉。

伤于惊恐立召亡阳危殆  ***************************
欧阳天锡君，纯纯发热，滑白舌苔，便闭食少，咳嗽痰多，脉乃浮大而迟，又无烦渴热象，乃温邪顺传胃腑，胃中先有痰饮盘据，邪得依附之候也。先经过之医药，有用防风通圣，表里双解者；有用小柴胡汤，和解少阳者。均属背谬之方，毫无功效。不知便结之由，实关乎肺胃气机不利，升降失司，何可责为热结于腑，专事荡涤哉。又不知自苔之故，乃邪依痰饮为山险，而苔不黄燥，又何可责为少阳传经之候，专事和解哉。访王孟英治法，力涤痰饮，开降肺胃，俾饮消而邪无依附，肺胃开而气得降升，便结自不通之通，温邪自不解之解也。洽小愈几日，偶因县署索饷人到，不禁惊恐交集，顷即大汗淋漓，渐出渐冷，亟亟乎有亡阳漏风之险矣。时余已他往，另召医主白虎撤热之方，幸又召仆到，宜急投桂枝附子汤法救护残阳，白虎决对不许沾唇。彼此聚讼良久，令病家方寸已乱，莫知所从，仆乃决然曰：如吃桂附有误，惟余是问。再耽时机，恐阳不我留，悔之何及。闻此始敢煎服其药。该医亦在此坐候休咎，及见其厥回汗止，始经辞去，遂令余独善其后，无人掣肘矣。

温症宜养阴以裕汗源  ***************************
房侄十龄小孩，仲春患感，发热纯纯，渴饮目赤，便闭溺黄，脉象洪数。非传经之候，乃时感温邪也。禁投桂枝、柴、葛，免扰无辜之经，宜以甘润养阴，辛凉清肺，候战汗法解其邪为妙。嘱曰：此孩倘忽形躁扰而渴，勿用慌张，可令静卧，当有汗生，如呼叫频仍，恐汗出触转，再难透发，邪终内伏矣。阅日果如所嘱，汗如雨下，未甚作战，解以自汗，其效亦同，病即霍然。此症倘施发表、攻里治法，必涸汗源，病愈难期。未得误药，亦此儿幸事焉。

外邪内热相酿最深  ***************************
王永贤，身颇发热，渴饮舌绛，溲赤便秘，咳嗽痰多，常是沉沉默默之状，步履尚能支持，六脉实数，不为指挠。盖由平昔善饮，积热夙充，又加时感客邪，合而内蕴，深入营分，日灼真阴，故舌绛而渴饮也。肺金受灼，水源不清，故嗽痰而溲赤也。身热便闭，沉沉默默诸候，无非为热极所致而然。方与防风通圣相宜，除却麻黄、归、术，法避其温燥；重加硝、黄、石膏，以遏其燎原。服一帖，登厕二次，脉象稍减，顷又数大如前矣。因下后脉躁，颇为焦虑。究属热蕴重重，药不胜病，仍法大剂续进，似不畏其峻也。后又更衣数次，脉症大退，热不复炽，遂法甘寒泄热善后。月馀复康。

将成肺痈症  ***************************
王文斋，年逾耳顺，矍铄体丰，患咳嗽痰多，腹痛喜按，脉实而数，右寸更洪。症似外邪新感，脉是肺痈将成。夫肺痈多成于邪热未清，或服温补燥肺，或喜厚味酿邪，金受火刑方成此候。问此老，先无外邪，又慎口腹，病情实难摸索也。后闻老妪述出虎胶伴鸡蒸食，方悉致病之由。盖虎属金，内应乎肺，胶性温厚，非寻常草木可比，一切寒湿风痹可用以追之，他无所长。此翁平生料多肺热，惟进清润之品相宜。今虎胶以燥益燥，肺金清肃全失，无敷津布液可能，致有痰多咳嗽现症。非止此也，而腹痛之由，亦是肺燥而治节不行于下，致肠胃间气均郁闷不通，通则自无疼痛之苦也。法与肃肺祛痰、柔肝清热诸品，颇有应验。脉象实数如此，虽属老年，何妨以当归龙荟直折其火，三帖腹痛始平，守服十帖，病方痊愈。倘徒以老年怀成见，而苦寒不敢与吃，将燎原之火何药以扑灭乎，肺痈之成也必矣，非医所酿而何。

邪伤阴络俨似风痹  ***************************
刘姓小孩十二岁，云膝后大筋寸长疼痛，医作风痹治之。热势渐炽，旋用硝、黄荡涤，通利两次，热象稍轻，恐下后伤正，即与姜、附温之，热渴遂有加无已，谵语搐搦之状又荫。仆诊其脉，洪数而实，已成狂阳难制之症，似非紫雪、牛黄、至宝丹，不能搜逐其热邪也。因药品难得，即以犀角地黄合白虎、羚羊、芩、连辈为治，毫末无功，知燎原难以遏抑，遂辞不治。阅日云亡。缘此症为阴分素亏，热邪乘虚，伏于阴络。膝后筋痛，即热伏阴络之征也。仲景曰：邪之伤人，有自阳受者，有自阴受者。此竟合阴受之旨乎，又何必名为风痹哉。且既知为热，与以硝、黄，又何必即与姜、附助热哉。谵语搐搦危候，实以热助热之功。大抵今成时医世界，凡病非用姜、附不能称大药，尝为目击心伤焉。

时感郁结两相轇轕  ***************************
阳某壮丁，孟春患感，医用传经法治之，颇愈。总热微气粗，久不起榻。仆诊其脉，结小不调；观吐其气，长而不散。每次视病，隔榻十馀步遥，觉得气来有形，症象堪奇，颇费悬揣。及细诘病中经过与环境情形，均答以伤寒方愈，又痛抱丧明，知是邪感将退，而郁结加之，为肝气不舒问题矣。与逍遥散三帖，病势减半，再与略不再减。推原其故，逍遥只可解肝气之深抑，不能调肝家之阴阳。仲景乌梅丸虽为吐蛔而设，修园谓治肝郁有专长、不妨一试用之。嘱曰：今日之方，似与症不相吻合，而实有所合者存，他人不得而知，勿听阻扰是幸。果二帖而馀邪悉退矣。又揣其气吐长虹之故，各脏惟肝之经最长，而肝之气当亦如之，况郁而后发乎。又此气壮男儿，中气更形长大可知也。夫乌梅丸调肝最善，修园未阐其义。殆以肝为将军之官，体阴用阳，刚猛成性，一有拂逆，龙性难训。驭之之法，刚药以济体阴，柔药法制用阳；肝苦散用酸以收之，肝苦急用辛法散之；肝性刚有从治之道，肝性猛有逆折之能。方中寒热互投，刚柔共济，收散逆从之设备，可谓完全，较胜于逍遥散多矣。用治阳某取效者，肝为郁结先伤，邪热未清，难免无阴阳偏胜之弊，一经乌梅丸委典调停，安得不效如桴鼓乎。肝阳偏胜者，姜、附务在慎施可也。

暑热症误治危候  ***************************
商人李某，途次冒暑，烦渴难眠，身热便结，舌燥音无，与柴葛升散，已属背谬之方，况又重加乾姜，不顾阴津被灼，所以脉象涩小而数，亦经道为热灼不流，阴亡可畏，恐难再生。幸小溲尚有，似阴气犹存，好如旱顷之旁，井泉未竭，可藉为溉注之资。用甘露饮加洋参、花粉、竹叶等味，旋得舌津布满，而各症未除。继进白虎撤热，方有小应。究时形谵语，便结未通，知燥屎塞住胃中之候，与小承气导之。果下结粪五六枚而安。用甘寒数帖善后，遂停药饵。

产后疏散真阳发外  ***************************
蔡泽配室，产后伤寒，医用疏散法，汗出不止，其热如烙，业频于危，诊脉浮空豁大。正气被伤，邪热犹炽。治法虽产后之真阴宜顾，而汗多亡阳之危，在所急救也。与桂枝附子汤收摄残阳，固其腠理。一帖汗止热平，遂免危殆。前此之热如烙者，真阳发外之象也，一得附子招反其内，即得热退汗收焉。易服四物柴胡汤，调理经旬，渐次痊愈。

气郁暑湿呕吐症  ***************************
刘阳氏，呕吐三月之久，兼微有似热，脉象或昼缓夜数，或昼数夜缓，均寓有神。多投旋覆赭石汤，重加牛膝为剂，翼图下降，而呕不少衰，该家人疑为有孕之恶阻症也。仆曰即有孕亦当为牛膝、赭石所坠，症虽相似，揆情实无。又疑脉虽阴阳颠倒，尚多缓滑，恶阻之脉，未必无影响。暂作暑湿伤胃，胃气不降，以致上不能纳为治。与平胃合越鞠丸，料加石膏清暑，法夏降冲，大有起色，且知此妇平昔多郁，肝气不舒，土木相凌，症多发呕，后用越鞠合四七汤以解诸郁，投八剂而呕吐全休矣。脉象滑利可嘉，并不阴阳颠倒，真属有子之征，自述腹中胎已作动也。深愧呕吐未休，认胎不确，缘学识未到之故，倘无兼症，安能伪我耳目乎，昔喻氏曾受妇孺之讽者，大都类此，医真难为也。

产后发汗真阳上戴  ***************************
魏某室，产后伤寒，发热头痛，无汗身疼。其夫自命为医，见不汗出，数投麻桂，渐至头面俱红，如酒醉状，延仆诊视，乃浮长数大之脉，又是阳戴于上之症。欲为援手，奈徒执己见，谓用麻桂何妨？此喻氏所谓娇矜不伦于理，为四不治。故又直讽之曰：君欲法千钧之榨压，取枯糖之油，其何可得乎。恐夫人祸不旋踵，幸咎有攸归也。数日云亡。不知产后阴虚，汗源已涸，宜益血养阴之不暇，纵是宜发，只可以柴胡四物为抽添也。夫阴阳原有互根之义，阳无阴则越上，阴无阳亦失守。虽欲微发，宜先养阴，不养阴而徒发，安得不脱而戴上乎。既戴上矣，又不许设法招返，且用麻桂之成见难除，其何能生存哉。其实戴阳较轻于亡阳之危多矣。前治蔡陈氏，亦因疏散而召真阳发外之险，已为救护无恙，胡此妇竟酿成逝症，缘伊夫之自信力大过也，可悲也夫。

疝痛自少阳传来症  ***************************
阳某发热头疼，呕渴口苦，少腹痛甚，彻夜呻吟，睾丸偏右坠痛。茴香、橘、荔等药，投之无功。此必不谨房劳而受外寒，系厥、少二经脏腑经脉合病之症也。治法不谬，只标本先后未分，焉能生效。呕渴口苦者，明明为少阳经症；少腹睾丸肿痛者，病在厥阴分野，邪由少阳传来也。治宜先和解少阳以断来源，则痛当自已。与小柴胡汤，君以黄芩，佐以茴香、橘荔二核，标本同治。一剂痛休，少阳诸候不见，遂护痊愈。夫疝瘕为病，原属于肝，肝之经过小腹环阴器，阴器为宗筋之府，肿痛即宗筋为热所纵也。幸不见囊缩之危，其热尚浅，又未见消渴吐蛔，其治法又殊。五苓、茴香料各方，后贤均为疝瘕而设，可供择用。何必仲景传经法中所有者，即为採用乎。

温热症亡阴危候  ***************************
邹睛南，时感温邪，发热头痛，谵语烦渴，舌绛而干，脉象又涩小欠神，殊非善症。初起祷神方治疗，误用肉桂助热，更语蹇舌乾，烦渴日甚，几将不起。与甘露饮为大剂，加洋参、花粉、寸冬服之，舌上颇有津回，欣幸真阴之未绝也。多进甘寒养阴，阴复得自汗而邪解，病方痊愈。迷信之误，可不畏哉。

疫症假热真寒  ***************************
魏汉湘母，六十馀龄，阁家患疫，惟母独深。视其躁扰无停，衣被不许附体，热堪极矣，但脉数而虚，知非实热问题，乃真阳外露假象。症虽为疫，不可再投苦寒，而温热亦法所宜禁。故从权与白通汤一帖，约二时许，即见凛然畏寒，知扯厚被盖覆，阳之内返，何其速哉，遂无过寒过热之状也，用甘寒养阴祛邪，日趋好境，可期痊愈。不料二子疫亡，丧明之痛突上心头，病即加剧而逝，亦亡之命也夫。

伤寒假热真寒  ***************************
熏琴叔八十老人，腊月感寒，发热如烙，痛疼咳嗽，渴喜热饮，已至痰声曳锯，饮邪氾滥无依，症成不治。仆从疏散著手未效。家君鹤侯老人，以烙热与热饮，属真寒假热之形，于人参败毒散内加入生附三钱，一帖而痰鸣烙热皆失，遂庆霍然。自渐手眼之不灵，不及家君把握远矣。

邪热方炽口腹未慎危候  ***************************
欧阳某，系农家，窘而无知，咳嗽颇久，自疑为虚，闻食鸡鹅可以保体，数餐之后，音声全无，咳出皆污黑血水，胸腹痛闷难堪，夜间躁扰，辗转床头，睹此危状，实虑难生。幸脉虽躁疾，尚觉有神，且水浆犹入，生机颇在。胡燥热伤肺之猛，肺家治节毫无，治节无而升降失司矣。所以气愆其行度，而血亦乖其流通，吐出污黑者，瘀而后出也。夜间躁扰者，血并于上也。胸腹疼痛者，肠胃之气郁闷不宣也。音嘶如哑者，肺气郁遏过甚也。以上见症，皆肺家一气之愆所致。治法取泄心凉肺，早复清肃之权，君以桑皮、白芨，泄肺实兼保肺虚；臣法尖贝、栝蒌，利肺气而开壅遏；佐二冬、黄芩，专清肺火；黄连泄心，阿胶濡液。三帖胸紧渐舒，血水亦止，语声颇出，惟夜热未退，肺火犹炽也（夜热乃肺家热，非专为阴火）。再于原方加骨皮、栀子，嘱服八帖，日有起色，未另换方。食物伤肺，可不畏哉。

肝阳最旺服温补取败  ***************************
邹南熏房兄，平生喜酒，湿热满中，肝气不驯，常多忿怒，症患腹痛足冷，不便不饥，又兼热饮痰多，非虚寒现象，医多误会。又自信力强，吃药只有姜附堪为对症，屡进不已，病状渐加。仆不忍坐视其误，晓法此症，乃肝阳最旺，肺胃不清，何可再以辛热助肝燥肺哉。并逐条示其腹痛难忍者，乃肝木乘脾之征；足冷畏寒者，是阳气尽升之咎；不饥不便者，乃气机失升降之由；最喜热饮者，系痰得热有暂开之快；咳嗽痰多者，是津被热灼以成其病也。且云：六脉浮弦而数，显非虚寒可知，姜、附岂可渎用乎。今君之病势急矣，不与清凉，恐将不救。如是始肯投石膏、楝、芍、知母、花粉、尖贝、竹茹、桑枇二叶、建菖、枳椇等药为方。服后或系病药相敌之故，先夜腹痛更甚，阅日早而脉症俱平矣。方欣得手，旋又更医。承治者以为药到病除，抱病者以为更医即效，药之是否中肯，两不得知，仆亦何便与争得失哉。所更之医，竟书温补方而去，其时未即取痉厥之祸者，以清凉先将肝气平下也。谁意小愈兼旬，忽抱丧明之痛，肝气被郁，病仍如前。自将更换医生所开温补方煎吃二帖，阅两日即召痉厥之危，常晕倒仆地，病势遂决裂，不可救药矣。嗟乎，当小愈时，仆之清凉方剂已生效而不自知，反归功于后医温补，所以病翻后，亦欣欣乐从，其取败也，咎将谁归。虽然医之不可为也，常有过无功，又何关系。愿世之执成见以服药者，可引为殷鉴。

寒邪兼房事症  ***************************
魏华楝君，自外奔归，征尘甫卸，即患脚痛头晕，咳嗽发热，沉沉默默之状，嗜卧懒言。医与疏散无效，均束手不前。仆诊脉象浮迟，问不知答，观自汗颇多，大便稍结，煎有硝、黄待进。余以感冒兼房事之症，阴分已为邪乘，硝、黄荡涤，岂不立召败亡乎。夫入房最易虚肾，外邪入之，乃邪乘无阴，热无所制，故发热则热之极矣；又神识何以昏沉至此者，肾藏精与志，精与神相依，志与心相应，肾虚而邪往乘之，心神妙合者皆热，神为热扰，故有昏昧无知之象；嗜卧者，正仲景以「但欲寐」为少阴提纲症也。昔喻氏辨认房事兼感，大都类此，多主麻附细辛为治。此症既多自汗，以麻黄易桂枝亦无不可。虽方意不同，主治各异，究与此症暗相吻合，况又有脉迟汗冷之可据也。一帖热平汗止，各症俱无。后以八珍汤填阴补阳，日就康复，不另生枝节也。

伏暑晚发症  ***************************
萧某九月间，腹胀肤肿，喘咳难安，身热口渴，烦躁不眠，脉弦滑数之象，是伏暑晚发为殃，先失清涤，今非化疟而出，不能解决其邪。某曰：曾于最近时已发疟一次，医谓体弱难当，故为截转。真个茫昧无知，令伏邪闭塞其中，几有盈筐倒慙之势，治以轻展清宣法，使营卫宣通，方能邪化为疟而解。伊闻治法如此，坚不肯从，谆谆以速解速决为嘱，又晓之曰：邪由长夏而受，伏至仲秋而后发，症名伏暑。伤及肺金，故喘且咳焉；波及胃腑，渴饮难卧焉；侵及肌表中枢，故肿且胀焉。非伤寒传经症可比，又非传经法可速愈。汗、吐、下、和，均不得施。治之只有清涤一法也。如清涤不尽，倘自能化疟而解，亦属好机。奈何医为截住，只恐再欲转疟而不能。其人愚窘无知，闻之反碍难而停药饵，专务祷祈，任拖延二载，倖免于死。非秉赋坚强者，何能受此重大病魔耳。

肝风症同治异  ***************************
欧阳松山女，初手足搐搦，渐一身震跃，晕倒无知，醒后难言。抱病二月有馀，调治多方罔效。诊其脉象，结涩颇数，属肝气不宣，郁则生风之症，与痫症似是而非。因无五畜之状，治以五元散（即黎芦、赤小豆、白矾、皂角、胆南星），壅吐痰涎而通窍隧，难言之患虽免，而各恙仍然。想风因火而发，火得风更扬，非息风清火，不克有功。用当归芦荟汤加蝎尾、姜、蝉为治。一剂知，三剂已，遂得霍然而停药饵。夫此病难探处，肝风虽有明候，而肝火略未现形，只以结涩脉象，揆为木郁生火，火生而风亦随发，胥是当归芦荟汤之对症焉。同时有魏姓小孩患此，身热一日即手足抽扯，一身震动，日必数发，凉肝诸法，投之无功，油润息风，差堪对症。缘此孩为稚阳之体，邪得易干，真阴不充，邪热无制，热可灼筋，筋燥不能伸缩自如，故作搐搦之状，治以油润，则血可濡筋，筋舒活泼灵转，自无抽扯之虞。此孩为肝血燥而生风，与松山女之肝郁生风有异也，所以治法自殊。

汛行崩血不止症  ***************************
魏萧氏，汛行崩血极多，发热汗出而呕。本似血虚挟感之候，医投四物兼疏散无功。不知血虚必至发热，阴虚必至阳走，是以汗多虽似外邪，实非外邪。法舍引血归经，别无良治也。欲引血而当归即是主药，前医曾多投不应，因忆及唐容川解释炙甘草汤，即当归一味之作用，试採用之，是否有效，果二帖而诸症尽已。殆重用地黄多汁者为血基础，少加桂枝入心化赤；人参助中气以增进水穀；阿胶、胡麻养血濡肝；生姜辛散敷布血液，合而为汤。与当归之生血、引血、布血、濡血功用，不约而同，所以效如桴鼓，诸医谓仆治此症，未用当归，不解其故，曾举容川之说以示，不知有所悟否。容川料亦有所经验而言焉。

肾败腹胀可危  ***************************
赵昇华，久患腹胀不舒，饮食步履无恙，服温补六十馀帖，病不少衰，仆代诊之。惊两尺脉紊乱无伦，根蒂已形摇动，症虽宜补，未得其门，不知两尺紊乱者，是犯房劳之由，治法宜从先天著手，温补后天何与焉。且补失其所，恐土愈强而水愈弱，不惟无效，则害将及之。与金匮肾气汤五帖，两尺紊乱之脉象已无，欣幸根株已呈稳固矣。略伸明肾虚何以发胀，原肾与膀胱相为表里，肾气外输，必赖膀胱气化而出焉。肾受伤损，气难收摄，输出膀胱者无所底止，旧输者未行，而新输者踵至，令膀胱气化之权不能裕如，遂郁腹中而作胀矣。经曰肾病者善胀，与此症岂不相吻合乎。肾气汤之取效，补元阴则精气深藏，补元阳则相火宁静。阴平阳秘，各得权衡之妙，自无外输败气而作胀满矣。嘱戒绝房事以杜后患为要。

腹中瘕聚肝郁为患  ***************************
刘阳氏，汛事久停，疑为有孕，延至十月之久，尚不微动，始知非胎而为病也。且腹中有块，卧则可扪，立则难捉，症属血瘕无疑。医为破滞攻瘀，新血时流不止，其块未损毫末。仆见鲜血大流，有攻之不可、不攻不能之势。筹思竟夜，莫觅相当良方，忆唐容川注鳖甲有破症瘕积聚专长之说，其理可凭，其物最妥。疏肝原是破积，性缓无伤。观此妇情性不柔，常与人有鼠牙、雀角之事，肝郁必多。鳖甲乃东方青色，内应乎肝，肝气不疏，痰饮气食俱可郁而为瘕也。况肝血尤赖肝气之疏，方能运行有度，不乖其流，否则不聚而为血瘕者鲜矣。遂于逍遥散内，重加鳖甲予服。血之已动者无妨，已结者可摧蒂而脱，较妥于攻血之物多也。嘱服十馀帖，自然水到渠成，愿毋期速功，免至偾事。服至十帖，忽腹痛难忍，如分娩然。俄而果下大块，重约两斤，劈开视之，外似猪肚皮包裹一团黑血于内。观瘕结之坚牢，虽用峻攻，血在内深居，极形稳固，只新血受伤而已。仆幸未蹈前弊以治，易攻法而专疏肝，鳖甲乃具专长耳。又征诸王氏妾病而有得焉，亦情性不柔，肝气郁结，一有忿怒，背恶寒而后发热，年馀以来，未与治疗，反时增郁怒以更伤之，后于足肚上发生一痈，痛极难忍。鱼腥发物，食之遂碍，久而试食甲鱼，痈痛反安。方悟此痈殆肝气郁而为热，热蒸其血以成之乎。倘非甲鱼疏肝，食之必至痛甚也。然肝郁可以发痈，方书从无载及。仆于此曾悟到此关，可见肝郁发生之病端，岂可限定哉。

痰火症变幻无常  ***************************
戴建先，平生嗜酒，嗽血痰多有年，老恙顿停，发生背痛呕痰之候，脉形两手搏激而数，小溲或少或多，知热在高源，水道为之不调，仍属肺胃间痰热变幻之症也。夫胸背者肺之分野，热壅肺家，必分野多故。究莫外乎嗜酒生湿，积湿为热，先由胃中不清，方后及于肺，故前之嗽血痰多者，肺胃湿热最充，灼津以成也。今以背痛呕痰者，虽病在肺之分野，亦属痰热充满，滞而作痛，溢而外出之变幻焉。仿孟英肃肺蠲痰法，三剂而背痛顿止，易为小腹痛甚，二便不通，乃上热下移，兼肝火为祟。与龙胆泄肝汤加硝、黄二帖，痛减便通，而小溲点滴未有，脉更弦数有加，是关乎蕴热重重颇泄，而积热初动，无荡涤尽净之能，仍以前方加洋参清肺热，溲渐通而清长也。大底痰热初阻于肺，渐充满三焦，往来上下而作痛。龙胆泄肝汤虽名泄肝，亦可泄三焦之热。异哉，痰火之变幻如龙也若此。

中恶症情  ***************************
魏憩轩妾，忽患神情恍惚，如痴如呆，为诊其手，时伸时缩，难得脉情，诊至数次，乍大乍小之象，知为邪祟所乘，即中恶症无疑也。投平胃散加藿木二香、辰砂、明雄诸药，取气香以胜邪，色阳法制阴之义。服后半日，始得清醒，问其何以至此，曾在车米房中，忽来冷风吹拂，人觉不豫，遂昏昧无知焉。夫阴邪附体，必视其阳气不充之人方能近之，而此妇阳气可谓不振矣。谈鬼之说，并非妄诞，曾于此有实验焉。

霍乱转筋症  ***************************
营勇某，六月间，忽然腹痛呕吐，手足拘挛，两人用力欲攀开一手，似属不能，且口噤不开，药不能入，症属霍乱转筋，危险万状。仆以磁锋刺其手指尖头各一针，出血半粒米多，人即醒愈。戒其停食一天，少食柿饼充饥，与生脉汤充养胃液，不另服药饵矣。

霍乱食复症  ***************************
唐姓小孩十二龄，暑月忽吐泻不已，症属霍乱，与正气散除生姜投之。半日许即告痊愈。即觉饥而饮食，遂饱吃一餐，当此胃气顿伤而未复，又饱食以累之，安得不吐食更甚乎。该家人疑是药品有误，发生异议，及晓以食复之由，方告无事。仍于原方内加麦芽、神麴，一帖就愈。夫霍乱乃痧气流行之病，生姜辛散，亦流行之品，是宜屏除勿用。凡治此症，戒其愈后宜停食一天，免招食复也。

虚痨逝症许其小愈  ***************************
欧阳洪庆，嗽痰咳血，喘满难支，倦怠遗精，潮热消瘦，虚痨现象，损症何多，且六脉短涩，精血多伤之形，因真脏未见，试为竭力手援，似非大补气血，何克有济。询近时所服者何，乃西药鱼肝油也。考此物寒润成性，多服必伐生生。君之肝血虽枯，颇资濡泽，奈服食经年，而肝木发生之机反为所遏，抑要知天地一年之生发，全赖春阳，人物一身之生机，亦在肝木，只有培之而无遏之之理。《金匮》所云虚痨诸不足各候殆于君身备见矣，岂非肝木生发消而不长乎。料君必素喜膏梁厚味、煎炒炙燔之物，热积于中，由来有渐，灼热成痰，布满肺胃，治法不去痰则逆满难当，去之则温燥难避，咳血恐增，遵仲景甘药进食法，与黄耆建中汤二剂。短涩脉象易为浮缓，浮乃阳象，非内伤所宜，换与都气汤加沉香引气入肾，期减喘满之苦。虽有起色，又转为沉紧之脉，紧乃木旺胃衰，所忌尤大，又改服六君加柴、芍补土平肝，痰喘稍平，脉略濡缓矣，夫脉象之变幻，即元气之支离，吾曾经验已累，殊非吉兆，法人参养营汤，多服二拾余帖，觉元气颇振，潮热倦怠均减。原赖参、术辈助脾家健运，水穀得增，四旁饱有输溉，自无聚液成痰之患；归、地等堪滋肝肾之阴，筋骨赖以健强，可起倦怠而无力；五味子敛木气归根，远志肉补心气不足，药合病情处颇多，故得小效焉。虽然纵费尽深心维护，终莫奈此灼金吸髓之阴火何，惟望此火能延成老痰火，即常有煅液为痰之工作，庶不致剥削元气于无已，此在延而或成之，不能籍药力法作到之，奈病者无保养毅力，嗜好频仍，完望有延成老痰火之馀地哉，仲秋遂逝。

久泄症侯  ***************************
侄孙邹子南，患泄三年之久，脉象数大堪惊。初以饮留肺中，令大肠不固为治。与王节斋化痰丸，加诃子、粟壳。泄势虽减，而全效难收。再用去积清肠，亦无效果。始知根株所在，系肺家积痰、伏热，影响于大肠作泄无疑也。用礞石滚痰丸，荡涤之后，方与补益收功，以泄止泄，期一劳永逸焉。服之大泄数日，已至疲惫难支，积当去尽，时值仆有他往，易请家君鹤侯老人，多投参、术、耆、附而瘳，与鄙人先攻后补之旨，若合符节焉。此症参、术服于未荡涤之前，脉反数大者，系积未去之故。药虽未效，而用泄治泄之消息已明，非护确息，能不偾事乎。

久痢犯房  ***************************
刘某之妇，滞下纯红，㽲㽲腹痛，为患已久，经仆治疗，便红大减，可期全愈。忽然病增，仓皇迎诊，脉象两尺燔乱，馀部亦不甚调，颇为惊讶。拟为犯房劳之咎，又不便明询。细诘其夫，直言不讳。与金匮肾气汤，加艾叶温胞（女子犯房，胞宫被损）而理肠风，阿胶濡血而润肝燥，数帖康复如恒矣。大抵房劳之脉，总尺部紊乱，男女皆然。前诊赵昇华腹胀，脉象亦同此。

风水发肿  ***************************
魏姓小孩，身面浮肿，寒热汗多，至夜渴饮心烦，脉乃浮空而数。症属表阳最虚、风水涣散之候。法与五皮饮治水，荆、防去风，附子温阳，桂枝实腠。一帖肿消汗止，脉亦调和矣。或疑风乃阳邪，治以附、桂，似迹近冒昧，不知寒热汗多，卫阳已形不固，非急温经实腠，恐亡阳漏风之险立至。倘阳实者，附、桂必增其祸也。或者之疑方释，且风水为病，观风水涣之卦而可知焉。即风行水上，披离涣散，不由经道也。果卫阳不虚，水行肌表，阳运有权，何许风与水搏激于经脉肌腠之间，发为肿满哉。

肾虚发肿  ***************************
邹龙氏妇，身面肿大，脉象浮迟，参之仲景五水症，略无一似。拟为肾虚水泛，无据可凭，细诘平昔果有何种病患否，曰腰常痛疼，现又小水颇少，始知肾虚来历有渐也。与济生肾气汤治之，一帖知，数帖已。夫肾者腰之腑也，一失作强之能，自悠悠不举而作疼痛，乃必然之势。又肾者胃之关也，关门大开，则水无底止，而传为消渴；关门大合，则水无输泄，溢于皮肤而为肿胀。惟开合有度，前阴利水，后阴利谷，胃为水穀之海，方得泰然无事矣。然前阴何以不利，实有脾、肺、肾三脏之关焉。阅景岳注解肾气汤用能而可知矣。方中地黄、山药、丹皮，养阴中真水；山茱、桂、附，助阴中阳运；茯苓、泽泻，利阴水迟滞。使气化于精，即所以治肺也；补火生土，即所以治脾也；壮水利窍，即所以治肾也。一方而兼擅数长，自令氤氲气化充满大空，水行三焦而不息矣。肾虚之患既无，水肿又安自来哉。龙氏病情，阅此便悉。

痰饮作喘  ***************************
漆商张生易，与仆偶同餐宿，见其痰声漉漉，喘息抬肩，问患此病多年，曰有生来之患也，即请与方。因痰涎吐尽后，喘息方平，明明为饮邪阻塞气机，致有此漉漉音声，急满苦状耳。与六君汤，嘱其常服。越年遇于途中，果伸减喘之谢。

邪感兼郁症情  ***************************
孙氏妇，被雨途中，寒热咳嗽，头痛身疼，渐致颧红咯血，症似虚劳，延诊于仆。所著之人，备悉此妇郁结隐情，于途中一一述出，料是邪感必挟肝郁之症也。迄诊其脉，浮空数涩，查阅前方，凉血疏解，治本不谬，何以无功。想病延三月之久，纵有外邪，必疏解尽净，惟郁结问题，未曾解决。问其怔忡善忘否，曰有之。参法途中所得各说，正合《内经》二阳之病发心脾之旨矣，与归脾汤为治。伊母恐温补助邪，决不敢服。再三晓以外邪已尽，只心脾为思虑所伤未痊，岂可再与疏散乎。勉强试服一帖，因有起色，迭进五剂，病已如失。二次诊时，贺其母曰：不仅今日病情已愈，且异日熊罴有兆矣。问何以知之。令媛心脾受郁已久，发于二阳而为病，故胃少纳而肠少通也。今以归脾方，条达二脏之郁，二阳之病已除。且心主血，得补则化赤之力日足；脾主运，得补则水穀之精日充，以血生于穀也。血足则冲任强，胞宫旺，受胎自较易易，熊罴之兆由是而知。甫经一年，后遇此母于他处，询知孙氏于最近时，果得一子，母亦信前言之不谬也。

肾败气喘  ***************************
陈老翁粤东人，年已六旬，前清北京京官，久患喘满，略不咳嗽，步行三五，气即上奔，气海丹田，几同虚设，全不为脏气之用。首经北京名医多手，又遍访海上及湘省名医调治，所费不赀，终鲜效果，日频于危。时仆在省垣应诊，亦承招视，气息止有出无入，肤冷难言，便出不觉，脉弱如无，睹此危状，不敢主方。今即见不执管，遂宽之曰：家君病势至此，不过聊尽人事，好否无有异议也。始敢作肾不纳气症医之，拟都气汤加沉香，引气入肾。一剂知，三剂大有起色。二次延诊，即能在房中行步自如，当承翁法再造为感，复诊其脉，仍是无神，知病虽暂退，终归决裂无功，原因肾伤过甚，气不摄收，虽能引入，不能久纳，实无复元希望也。此翁肾败之由，料不出乎房事而成，询其究竟，果有姬人甚丽，情感最浓，以召厉阶也。况属老年，先天已形不固，又加房事催折，一经败裂，岂能收拾哉。此老恰小愈一月，竟至不起。

肾虚头痛  ***************************
刘芳湘，头痛头汗，最喜按摩，昼轻夜重，祛风补血，久治无功，脉乃细数无伦，似无胃气，为肾虚水不含木，木燥生风，上逆于头而为痛也，岂六淫客邪为患乎。此君素是阳虚于上之体，头汗畏风喜按，乃其现象；病甚于夜者，因木旺由乎水亏，肾水属阴，为阴邪甚于阴分之故。治法何必专专以风为哉。以景岳左归饮加阿胶、苁蓉，壮水之主法含肝木，上之阳虚，暂不兼顾。倘即与参、茸补上，岂不助肝阳上升为患乎。二帖痛止脉和，即多服此汤善后。候水含木静，阳不升浮，再与参、茸益上可也。

劳役伤气  ***************************
长男宙英，十龄小孩，著其负重远行，归即恶寒发热，倦怠懒言，脉浮空大，拟是客邪新感，略予疏散未效，颇形棘手。家君鹤侯老人，见其病重，遂引调治，责为己任，将先日往外经过，反复细诘，到底受何种损伤，答以任重道远，努力方到，始知为劳役伤气之候，投补中益气二帖，即气壮热休，无有问题矣。后思此症与邪感不同处颇多，头项不痛，脉象浮空，《金鉴》明明有内伤外感辩似之条，何曾悟及哉。此思察欠周，治难中肯，附志以为忽略之戒。

劳役重伤危候  ***************************
农人某，初感外邪，头疼身热。闻出汗可以愈病，拟省医药经费，为人抬柩，欲借重任以压汗出。用力大过，中气被伤，更发热如烙，少气懒言，已备后事矣。仆闻前此经过，作劳役伤气法医，投补中益气一帖。病无增减，又加重分量法进，吐出瘀血甚多。群疑药必有误，发生异议纷纷。晓以瘀血之出，确是好机。因气伤不行，血亦痹而不动，今得益气之品助气以行，气行则血亦行焉，以气为血之帅故也。并非药之误，实药之功。病家疑窦方释，易人参养营汤善后遂愈。

肝火发狂  ***************************
阳同寿，胃脘疼痛，渐至狂妄无知，亲疏不识。诊脉弦细而数，弦乃木郁，数乃火生，细为水少，乃肾阴素亏，肝失濡泽，又因事刺激，木郁火生，渐成此狂妄无知之症也。因询及近日环境何如，均示有同室操戈之事，气郁良多，又素知禀性刚介，不肯下人，稍有拂意，最易恼羞成怒，激动肝阳。初之胃脘疼痛者，本郁凌上也。今之狂妄无知者，肝火横发也。医能于脘痛时，急用柔肝泄热、开郁补水之方，何至肝火无制，亢龙有悔哉（肝为角木龙，其性刚悍，言肝火最亢）。且前方反多投姜、附刚燥，以助肝阳，所以痰随火生，心窍被窒，神明出入，尽失灵机，狂谬之症以成也。与龙胆泄肝汤加硝、黄荡涤，直折肝火，冀大泄几次，方克有济。不料病家以泄伤元气为忧，方更衣一次，不许再泄，不得已嘱磨力参服下止之。狂虽稍定，旋又如前矣，是火邪略经荡涤稍为戢小之故。仆因掣肘辞治，又坚留不许，允此后任用何药，不再干涉也。复与前方荡涤，始奏敷功，再以朱砂安神滋阴补水，加柴、芍平肝善后。

慢脾风症  ***************************
阳术云子甫三龄，六月间发热烦渴，吐泄不休，渐至眼吊口，手足搐搦，医见险象环生，纷辞治。仆知是慢脾危症，试为竭力手援。此子首由暑湿伤胃，胃中清浊相干，发为吐泄。缘禀赋不强，过用苦寒胜热，热未清而元气被伤，岂可不屏绝苦寒言治乎。急投附子理中挽垂危之胃气，招涣散之真阳，或可有济，倘犹以热渴为实邪，决无生理矣。初服一帖，无减添，加重参、附，再进两帖，方有起色。三四日间，计吃主附四两，野参两支，可算重也。夫慢脾一症之成，初由吐泄罄其胃阴，又加肝风来劫，胃中濡润全无，故胃阳失其留，浮越于外，烦热不休。手足搐搦者，筋失濡养也。眼吊口者，阳络风乘也。大抵生附温，可招浮越真阳，人参甘润，可滋燥胃液，阳反阴生，则肝风自息。慢脾之来去，大都类此。非然者，胃阴既被吐泻所伤，再与姜、附燥之能不速败乎。又同时刘姓外甥五岁，发热呕吐不泄，医与柴、葛、芩、连等药，又至口眼喎斜，手足抽扯，筋惕肉颤之状不一，而诊脉虚涩而数，症虽颇类慢脾，实由肝寒而筋失温煦之咎。如谓胃津被劫，肝阳披猖，呕、渴、烦、热各情，都不见甚也。与资寿解语汤，取羚角舒筋，羌、防祛风，竹沥、姜滑痰，附子温肝。一帖风息，再帖全止。不用理中者，因未见泄泻，只作呕吐，中气被伤甚也。

偏风波及于目  ***************************
魏静君，头偏左痛，眼赤羞明，专科与扫血退红、祛风清热之品，久治无功。脉浮细数，右手溢出鱼际，肝阳上炽症朗然矣。夫肝阳何以上炽，因肾水亏乏，木失含濡，故熯燥而逆。脉象细数，水亏之征。目乃肝之窍，肝燥生热，眼赤羞明。虽云：目为五脏六腑精，俱可得而病之。总之窍专属于肝，其火自不离乎肝，龙胆泻肝等法，殊为对症。二帖脉症略减，又易当归芦荟汤加羚角、青葙，数投之，病减去六七，总不痊愈。自述风从左眼角之皮里膜外而上，痛时手扪可得，据此最外一层络中，似有依山伴险之固。用药内消，则药性之透外几希，追风之力，较轻且薄，且顽强高亢，潜上之道路，已成熟窦，藉据之集臼，固似负隅，欲黎庭扫穴，断绝风火根株，实属难事。嘱其培养肾阴法含木，痛惩忿怒法养肝，即可免及时而复之苦；否则当青帝乘权，竟肝阳浮动之际，恐痛有不可响迩者。憨直之言，未必为是，竟挟资遍访中西名医于通衢大邑，终属无功，至今根株未绝，间作痛楚也。

奇经虚损  ***************************
欧阳老母，六十馀龄，久患咯血，腰腿痛疼，行动欲向前往，其脚只喜后行。以老年气衰血弱，药宜从补，须著手于八脉之空虚。脚向后行，总不离阴络之受病。前贤谓阳主进，阴主退，其理确然也。与十全大补加苁蓉、枸杞、乌侧、龟鹿二膏，补八脉即补阴络矣。数帖病除，嘱制丸常服。

毒热内攻  ***************************
刘心田学博，臂上生痈，用药敷治，遏毒内攻，颇作寒热烦渴，俨似风寒。前方多主疏散，药不外麻、桂、羌、防，仆谓传经各候，断不能饮食、步履如恒，为毒热入内无疑。所服者空扰毋辜之经而已，对病情何与乎。为主芩、连清热，芍、地养阴，银花、甘草解毒，丹皮、牛子散肿排脓，元参、紫草入营凉血。方虽未有深意，亦是对症而施，究执迷不悟，犹以疏散为宜，渐延成火毒瀰漫，难以挽回，悲夫。

蓐劳腹痛  ***************************
魏邹氏，产后二十馀日，患腹痛甚剧，最喜按摩，多方未效。仆谓分娩许久，岂犹是恶露内攻，必蓐劳犯房之症，与当归建中汤，作血虚为治未应，继投当归羊肉汤，又未效，调治兼旬，已穷对付。家君鹤侯老人，示以既认为蓐劳，胞宫被伤，下元受损，建中、羊肉等法，只能医血虚腹疼，何能温胞固下，所以不效。惟桂附八味地黄，堪为对症，遵而与之，数帖全愈。深佩家君卓识，诚不远逊乎前贤。惜未留平生医案以受儿曹，眼见取效者，略举三四宗以为案也，毕生之巧发奇治，岂尽为仆所见知乎。

肿胀将发脉象  ***************************
欧阳绍德君，平生好酒，夜寝而床下不离壶觞。时适仆诊病于伊弟家，就察寿脉好否，惊至数紊乱，大小不调，指下无情已极。问其有何病苦否。答曰：无之。叹曰：目下虽无，恐将不免，乞慎寒暑，屏除嗜好，以杜沉疴。又问将来所发何病乎。知君所好在酒，早已湿热满中，大抵湿热为殃，多不外乎肿胀范围。近所治之酒病，大都如此。所揣是否有应，勿怪赠言之不祥。谈后月馀，竟如所料。又仓惶迎诊，已知病不可为，不得不应召而往，与五皮饮加车前、防己利湿消胀，一帖小便不禁。嗟肾败至如此极，安有挽回馀地哉。决然辞治。后经多医，日就于殆。方书所谓脉病而人不病，号曰行尸。曾于绍德之脉有经验焉。

恶阻症辨认  ***************************
邹魏氏呕吐不食，胃脘痛疼，彻夜呻吟，多医束手，试为一探原委。六脉调匀，神色无恙，读仲景有曰：妇人得平脉，阴脉小弱，呕不能食，无寒热，名妊娠。谓其夫曰：明明已熊罴入梦，何以均作病治乎。倘是他恙，必有色夺脉病之征。脘痛而呕者，乃肝血移作荫胎之用，则肝气自燥，肝燥上逆，胃受影响而为呕痛矣。不比内伤病之木盛剋土，其败伊于胡底，难免死亡之忧。夫此恶阻一症，一俟各脏腑担荫胎之敢，而肝燥自除、呕痛自已也。与四物濡肝血，法夏降逆冲，不必平肝以遏生机，不必健脾以滋血燥。服三帖即已。胎亦逐月渐大，后果一索得男，幸不出所认辨也。

种子方累验  ***************************
邹辛儒为族中小房之一人，其妻四旬无出。伊亲属南熏，极为观念，嘱仆主方，为辛妻调病，期一索得男，以续嗣事。问及汛事，差忒爽期，行经腹痛等候。修园谓为气血虚损，傅氏谓为肝肾气郁而然。幸两尺脉不见衰，尚有希望。暂遵陈氏主加味四物汤，不予增损，嘱服七帖。何如因家贫无力，四帖即已，逾二月再诊，尺部滑利如珠，各部均调，问其汛事亦停，确是有子之象，无法方为，后果一索得男也。夫加味四物，善能种子，久为修园嘉许之方，惜未阐明其意，方中以炙甘草为君，培植后天多纳水穀，以裕生血之源；四物养血而肝，即以调藏血之所；茯苓渗胞宫水湿而不滑；香附化血中气滞而流通；陈皮疏地黄滞腻，并杜炙草甘壅，滋而不滞，补而不凝，方同有制之师矣。此修园讚美于前，吾济效用于后，多收响应之功，但体丰多湿者，必易茯苓为君可也。吾谓种子详法，尤以傅氏为最切焉。又胡会友妻，三十六龄无出，其夫商诊于仆，问其病情，与辛妻大同小异，亦疏此方与之。洽一年许，即愿得熊罴，后寄信伸谢其方，始知应验。又阳同南妻，年三十馀，得男愿切，方药遍尝，求诊于仆，亦血虚食少关系，与加味四物，果得妊娠。奈分娩不顺，几至凶危，儿亦未育。此方取效甚多，岂仅此三人哉，不过略举此为证焉耳。

头痛将发脉象  ***************************
魏邹氏，少年失偶，郁郁寡居，膝下无儿，负螟成祧，隐曲抑郁之情，必较多于平人也。延仆为伊子治病，兼诊自之寿脉。察脉紧大有力，不为指挠，紧为木气有馀，良因郁极所致。又紧生病痛，恐将有痛风发生。嘱慎忧思喜怒及风寒暑湿，免召沉疴也。逾二月果患头痛最甚，多方调治无功，至一年久，痛未少停，殊可悯恻。因药治未效，只有参禅理佛，或可怡情，亦是条达肝气之一法，因遵而行之。闻头痛已愈月馀，期根株断绝，忽为家事触怒，遂痛甚而莫可挽救矣。预料此妇，多是发生风痹或偏枯等候，初未料及于头痛焉，且料其一发而难以药为也。亦属不爽。

暑湿将疟延误而逝  ***************************
邹代钦五月间，行贾洪江，感受暑湿，寒热头疼，嗽痰呕泄，医与疏散未效，恐是虚寒而投温补，泄虽小止，转为嗽血，渐成不泻则胀，不胀则泄，潮热盗汗，小溲短少诸候。七月归家，延仆疗治，其脉左寸沉小，尺部洪大；右寸关较左更数洪。明明吸暑伤肺之症，不惟未与清涤，反以温补治虚，病转咳血，肺燥又加也。不知泄乃肺热下趋，可为邪之出路，何必沾沾以虚寒是虑哉。肺热之上，又加以温燥助之，故清肃全无，水源日涸，将何作水液下行通调于膀胱乎，此小溲最少之由也。肺与太阳相为表里，其燥热有加无已，虽自走大肠而作泄，可减轻肺邪。究之泄久伤阴，阴伤致发生潮热盗汗问题，且将延成虚损劳怯之患。法与洋参、栀、芩清肺；扁豆、滑石涤暑；牡蛎、骨皮止汗；苁蓉、龟板顾阴；青蒿、白薇治洗洗寒热。药无温燥助邪，又无苦寒伤正，陆续渐服，一俟真阴颇振，营卫自通，暑湿之邪，或化疟而解，或清涤而瘥，病有解决之期矣。服二帖果尔畏寒，尚未作战，化疟之兆已萌，但未能成疟而解，各症遂有减轻之美焉。方欣得手，病有转机，拟促其再进原方，推疟速成，奈病家专务祈祷，竟停医药。延至兼旬，病又如前之重，更医治疗，所服不离淮山、苡米，佐以常山、草果，原思健脾兼以截疟，主治之旨如此，暑湿蕴酿，从何解决乎。坐视延误日久，转瞬驹光又易，除旧更新，立春后几日，病遂有加无已，欲再转疟何能哉，遂逝。

周痹症候  ***************************
刘克猷之女孩八岁，发热头疼汗出，医与疏散。病易腹疼，并下身不能移动，乃左右不移上下行之周痹症也。风为六淫之首，善行数变。初苦头痛，是风炽于上。旋变腹痛，乃风邪下行。何以不左右移乎，但随经之上下为病，不随络之横斜为殃，只得称为风痹，其害远逊乎风中也。与附子当归建中汤，扶土抑木以治腹疼，温经实腠以止汗漏。一帖诸症皆平，惟舌燥汗多，风热馀波尚炽，再与养血生津，消风固表，渐得收功。

吐血有期症  ***************************
廖迪凡，年少好饮，两月吐红一次，渐又嗽血痰多，脉象弦数，右手更洪，症属酒家湿热，蕴酿胃中，继传及肺，清肃受伤之候也。首与清肺祛痰而咳嗽有减，继进清胃醒酒而吐红渐除。迭投三四十帖，尚未收全绩。可知蕴热之深，已非一朝一夕之故，非戒饮断房，欲扫除痼疾实难也。

酒风战掉  ***************************
袁庆喜，辛苦人，四肢战掉，行动维艰，脉象缓滑，湿饮之征。经曰：诸风战掉，皆属于肝。论症乃风淫，论脉为饮患，殆属风阳挟饮，堵塞经脉隧络之间，以致筋骨无清气营养，皆浊热所浸淹，安能有舒展自如之快哉。法与祛风涤饮、活络舒筋为方，数帖极为得手，奈家贫无力吃药，又不能静养其疴，实感根株不能断绝之困难，殊为恻然耳。
