

卷一  ——————————————————————————————————————————————————————————————————————————————————————————

虚劳  ***************************
形瘦体质，不为湿害，经言瘦人以湿为宝也。盖课诵动心，谋虑必由肝胆。君相皆动，气升血溢，诸经气皆升举。凡安静怡悦稍安，情志怫郁病加，皆内因之恙，且劳心曲运神机，去酒色致伤两途。神气无形，精血有形也。
生地　丹参　远志　枣仁　麦冬　柏子仁　天冬　桔梗　当归　五味　茯神　元参
肝胃络热，暮热甚，失血。
生地　川石斛　萹豆　麦冬　女贞子　茯神
久泻利至十馀年，阴走泄而茎痿，肝肾真气，不主收摄，为胀瘕腹鸣，迩日形寒，不饥不欲食。缘阴损及阳，暴冷外加，口鼻吸入之寒，无有不侵及中土之阳，病根是肝肾精血内损。久病务以饮食为先，温胃苏阳为稳，用治中法。
人参　藿梗　木瓜　厚朴　茯苓　穀芽　益智仁　新会皮
能食不知饥，痰多咳逆，当先理气，清肃上焦，本质阴亏，再议。
大沙参　白蔻仁　蒌仁　桑叶　杏仁　川贝母
肾虚督损。
都气丸
前方用丹溪补阴丸，午后头痛已止。精血有形，易亏难复，仍以咸补填阴法。
熟地　茯神　龟胶　阿胶　湖莲　琐阳　人中白　天冬　五味　猪脊髓和为丸
揖拜皆动阴，不下固，必阳浮升举，况隆冬过暖，天气少藏，当春生令至，以乙癸同治，兼固其下。
六味去丹泽加二仙知柏五味
阅病源诊脉，是肝肾精血暗亏，由至阴伤及阳明之脉，身半以上，渐致拘束，此非外来客邪也。
六味加鹿茸五味
劳伤肝肾，奇脉不用，遇烦必腰痛背垂，虽有失血，未可沉阴滋降，以柔剂温通补下，以充奇脉。
淡苁蓉　炒杞子　茯神　炒当归身　淡补骨脂　生杜仲　生羊肉肾
接案　中年，夏秋失血再发，劳烦内伤，背痛腰板，肝肾下亏，跷维奇脉，不主用事，子后汗出，阴阳发泄。是包举温养勿迟，苟不安逸，药必无功。
鲜河车　人参　芡实　大熟地　茯神　北五味　金樱膏　石莲　炒黑远志
劳心至于阳痿，当以交合心肾，但中年以后，阳难充复，最不易效。
鹿茸　鱼胶　韭子　兔丝　补骨　舶茴香　沙苑　覆盆　五味　青盐　茯苓　远志　茅术（生制）
早食颇安，晚食不化，脉左弱细，右尺中虚动。是脾肾两虚，自阴伤及阳，以阴药中佐以温煦，以坎水中真阳内崇也。
早服都气丸加河车，午服异功散。
初春脉动而不鼓，亦收藏之司浅矣。当壮年未育，晨吐咸痰，皆水亏火炎，精气不充之象，胃旺能纳穀，当专理下焦，不必以痰为虑。
牛骨髓（一具，隔水熬）　羊骨髓（熬去渣）　海参胶　澹菜胶　线鱼胶　龟鹿胶　熟地　兔丝子　芡实　覆盆子　金樱子　家韭子　茯苓　五味子　建莲　远志肉　制首乌
少年奔走劳动，动则阳升，阳气不主内守，咳非外感，岂必肺伤，必情志未坚，龙相内灼，冲阳上举致咳。知见咳治肺，非辛解，即寒凉，治不中病，徒耗胃口，食减，其病日凶。病人自述，自腰以下，筋脉不束，竟夜不寐，晨必咳呕。中下损极，显然明白。
桂枝木　南枣肉　炙黑草　白芍　白饴糖
能食反瘦，久嗽夜甚，冲年精血不生，下损难愈之病。
牛骨髓　猪脊髓　淮山药　茯苓　怀熟地　羊骨髓　湖莲肉　山萸肉　芡实
久损之阴不复，与柔剂滋填。
咸秋石　阿胶　熟地　天冬　茯神　元武版　知母　川斛膏和为丸
中年脉细便燥，五液不充，即是阴亏，长夏失血，交秋再发，食减什三，为下损及胃，劳怯难愈之症。用药不宜偏寒偏热，但主养精血有情，勿损胃口者。
芡实　龟鹿胶　建莲肉　九蒸熟地黄　山药　五味子　猪脊髓　牛羊髓
脉小数，是精血内损成劳，阴虚生内热，久而不复，阳气不伤，夜不成寐，以包固大气。
一气丹　河车　秋石　红铅　乳粉
形瘦脉虚，左部空大，嗽病三年，行走气喘，据述从脐下气冲，必咳甚而呕。经言久咳不已，则三焦受之。乃他处累及，非治肺矣。思下之任脉失任，冲阳由胃及上，犯肺致咳，须固下摄纳滋养，肾病在下，必先形容憔悴者此也。
五味子　人参　鹿胎　骨脂　茯苓　坎气　胡桃　苁蓉
脉细小，色白食少，不易运，形容入夏更瘦，不独精血不充，气弱易泄，不耐烦劳。此脏阴腑阳交损，补三阴为是。
人参　熟术　茯神　芡实　白芍　归身
北五味，熟地　桂圆煎汤和丸
病是老劳，不肯充复，入夏时令热燥，气泄形肉日瘦，行动气喘，纳食日少，平昔喜用冷食，只宜用生脉四君子。
人参　麦冬　北五味　熟术　茯神　炙草　熬膏服
课诵烦心，情怀优虑，五志之阳，郁勃少伸，直升直降，遂发肛疡，久而成漏，最难复为。劳怯必开怀怡悦，用药全以胃气为主。
人参　蒸白术　茯神　陈皮　炙甘草
面色青黄，脉垂入尺，吸气短促如喘，身热尤甚。此皆精血下夺，气不归元，肝肾损极不复。虽填精充髓，病深未必能效。
鲜河车　山萸肉　山药　茯神　熟地黄　芡实　北五味子　白莲藕捣取汁
今夏血症再发，入秋音哑喉痛，阴损难复。
生地　麦冬　天冬　北沙参　茯神　阿胶　鸡子黄
脉下垂右大，深春失血，入秋半不复，饮食仍纳，无以充长精神。由精血久损，肝肾不纳，行动则喘，语言气怯，著枕冲气上逆，咳呛。皆损及八脉，不易治之症。
河车　杞子　北五味　沙苑蒺藜　湖莲肉　大麦冬　人参　茯苓　熟地黄　山药浆同河车胶为丸
脉数虚右大，入夏咳嗽失血，遂饮食顿减。此属劳伤内因，以养胃阴甘药，乃土旺金生之义。
黄耆　北沙参　苡米仁　炙甘草　黄精　茯苓
老劳有年，今夏血痰吐后，不但频咳不已，身动喘息不止。此乃下元气不收纳，以摄固肾脏，不与肺喘同治。
鲜河车　块苓　熟地黄　紫石英　北五味子　胡桃肉　湖莲　补骨脂　山药粉糊为丸
自正月间吐血，至今形瘦气短，身动尤甚，饮食仍用，大便溏，著枕卧息不安，欲得坐起。此下焦冲脉之气冲上，遂令喘咳不已，痰系脂液所化，吐咯永不清爽，下损劳怯症，最不易治。
人参　紫石英　五味子　坎气　石壳湖莲　琐阳　茯苓　山药粉糊为丸
壮年脉形数垂入尺，痰多曾嗽血，冬底盗汗。显然真阴不旺，精血雄充，若不加保养，久延成怯。
人参　熟地黄　山药　茯苓　芡实　建莲肉　牛膝　五味子　河车胶和为丸
向来体质，是下元不足，上冬过暖气泄，暴冷直侵，暴嗽俯不能卧，痰多血冒，已是下焦厥逆干上。夫不卧之症，有馀者治肺，不足者治肾。而参耆乃补中脾胃药，其见效之故，是从中堵截，聊以遮拦架隔，其冲脾胃得醒，谷进精气少苏。究竟隔二三治法，非上乘工夫也。当以河车胶益冲任，以包举大气以臭秽，是下焦上泛，用重浊之补以填之，乃至理也。下午余功，以四君子汤益土生金，用之勿怠，确守可愈。非比客病传变，朝更夕改者。
先天原弱，继以病伤，是症精血不肯生旺，阴不恋阳，阳浮气升。煎方以酸收重镇，滋阴填精，颇效。调摄大旨，忌食辛辣，下宜夜坐，及奔走之劳。久服可冀复元。
金樱膏　青盐　芡实　磁石　龟鹿膏　山萸肉　熟地黄　湖莲　阿胶　琐阳　北五味　云茯神
少壮脉小数，垂尺及泽穴，男子精血不肯充旺，情萌内震，阴火即动。此失血咳嗽，外寒内热，非外来客病，自能保养，不致成怯。用药不过治偏，无关于生长身中之精气。
复脉汤去参桂姜加入　北沙参　甘蔗浆　病乃阴伤，已及阳分，形羸背寒，河车丸包举填精，究属浊阴之药，必兼建立中阳，以崇生气。若医咳治血滋阴，必然败坏决裂。
紫衣胡桃　米糖　煨姜　南枣肉　白芍　炙甘草
血后咳嗽食减，子后汗泄，虚损虽自下起，验诸色脉，扶中更要理嗽，清凉愈治愈凶。
异功散
形气精血消惫，生生不来，岂草木可以充复。古称人参益气，羊肉补阴，咽喉如痹，佐秋石为外廓，取咸味直至至阴。
人参　雄羊肉肾　赤石脂　鲜山药　捣浆丸再以秋石为丸
病原是阴伤及阳，其外寒内热，恶食，疆食呕，以及泄泻，皆滋润凉药，希冀治嗽，嗽仍不止，胃反受伤。然虚损为肝肾病，当此地位，以脾胃进谷为宝，莫言治病。
戊己汤加入茯苓
诊左脉浮弦，右大而缓，视面色痿黄，肤乏淖泽。据述泻血已二十年，频用清凉止血，血仍不止，食减神困，改进参术甘温有效。此乃救前药之谬，未明病机所由来。夫积劳者令阳伤，金匮云：脉大为劳，虚极者亦为劳。圣人明示大而劳者，宜理阳虚，而劳之必宜理阴。自血去太过，自述大腿跳跃，按之不息。肾液肝血，无以养骨营筋，内风翔动，致奇脉跷维，全不司其约束。腑阳脏阴，奇脉交损，中年以后，最难充复，日就衰惫宜矣。论久病内伤，必究寝食，今食少艰运，寐少寤多，莫言治病，当固护二气之衰，再参天运地气之胜复，斯身中阴阳消长，必有合也。
人参　生益智仁　木瓜　生于术
附方　人参　芡实　大熟地炭　茯神　五味子　石莲子
附方　北沙参固本加阿胶，又加芡实、山药、茯神、莲肉　生脉合六味去丹泽加女贞、芡实　都气汤加青铅　固本加茯神、芡实、阿胶、五味、莲肉、龟版、人参鬚　八珍汤料为末加河车胶和丸
形瘦脉细色夺，下焦气冲心，痛咳甚。此肝肾精血内亏，冲脉之气逆上所致。此治肺清润无益，乃内损之症，最不易治。
熟地　茯苓　五味　芡实　石莲肉　炒黄山药
诊脉左部弦大，若有锋锐，右脉如数，按之虚濡。述上秋失血，夏季再发，交秋咳嗽甚，必食谷哕呕而出。凡人身左升主肝，右升主肺，左升太过，必右降不及，木反刑金，气不肃化而咳，咳甚而呕。况冲年阴火易动，龙相交炽，胃少宁静。越人有下损及胃之文，此皆内动精气之恙。苟非屏绝欲念怒劳，徒以药饵为治，草木无情之物，不能充精益髓耳。
人参　饴糖浆　蜜炒新会皮　炙甘草　生白芍　南枣肉
脉右弦大数，左小数，据述操持过烦，遂咳嗽失血，血止半年不复，肌瘦色夺，身动喘促，鼻息有音，咽喉乍痛乍缓，显然精血枯痿，下焦元海，乏收摄之权，阴不上承，但有冲脉浮阳升举，有升无降，无秋收冬藏之应乎天地。故清凉润肺，无济乎喘咳诸症，皆由根本下怯，子令母虚。此谓内损，草木藉其偏胜攻邪，精血有情，药味未能充长。故吃药无功，惟潜心屏俗，静处山林，寒暑一更，凝然不动，间有病痊者。
早晨服琼玉膏　午服人乳
色㿠白，脉小不食不饥，便溏不爽，久坐脊骨痛软，行动如喘。此精气内夺，失血内损未复，更加时疟再伤，涎沫涌吐，五液所化，非阴腻之药所宜用。
参建中汤去姜。
攻毒金石重坠，其气流入骨髓，内蒸烁液，渐致内损虚怯。凡滋养萸地之药，决不应病，当常以青铅数两打薄，每日煮汁，用于煮粥煮饭，经年搜剔药毒。
方用聚精丸加茯苓。
夏至阴气不生，乃损不能复矣。今当大热，气泄愈甚，百脉诸气皆空，脂液尽耗，难更苏。为寒为热，无非阴阳互乘。阳由阴上越，则头巅痛，风木之火入中，则呕逆咳呛。总之液涸神竭，进两仪琼玉，扶至稍凉，再为酌量。
人参　麦冬肉　竹叶　大麦仁　乌梅肉　鲜荷叶捣汁　水煎沉冷服
劳损三年，冬季病发，遂音哑无声，入春乾咳，欲凉饮，大便不实。所幸胃纳颇安，以固摄下焦，望阴得上承，庶可延年。
熟地　茯神　芡实　川石斛　山药　湖莲
脉左数甚，夏季嗽血，入冬声嘶喉痛，阴损成劳，药不易治。
生地　甜北沙参　麦冬　阿胶　川斛　生鸡子黄
脉细促数，是肾精肝血内耗，咳嗽必呕吐清涎浊沫。此冲脉逆气，自下泛上，气不收纳，喘而汗出，根本先拨，药难奏功。医执见血为热，见嗽治肺，是速其凶矣。
人参　胡桃肉　秋石　熟地　五味子
阳伤背寒，阴损发热，久嗽失音，延及喘呕，两三年来，容瘦肤枯，谅非外邪壅遏，由营卫偏枯，劳损成疴。
黄耆　阿胶　枣仁　归身　牡蛎　炙甘草
暑解热止，咳嗽喉息有音，唾痰涎沫。此肾阴不固，虚热浮溢致咳，非汤药可愈。戒酒色嗔怒可安，否则延为劳怯。
都气汤中加入　秋石　清阿胶
向有失血阴虚，春夏又病时气，秋咳呛，舌根白胎，形质软弱。以热伤津液，治用复脉法。
生地　麦冬　阿胶　炙黑甘草　麻仁　南枣
劳损夜热咳甚，皆阳亏无以摄伏阳气，冲脉皆冲上扰为嗽。若以清肺治嗽，嗽必不愈，必致胃伤废食矣。
水煮熟地　五味　天冬　女贞实　茯神
阿胶
脉数形瘦，久嗽不止。
六味汤中加入　天冬麦冬
色苍脉数，嗽已半年，纳食不多，姑以甘凉润剂，不得犯胃。
生白扁豆　玉竹　桑叶　大沙参　麦冬　生草
寒热半年，嗽血前后，胸背相映刺痛，是过劳受伤，营卫二气空隙。法当甘温益气，莫与清凉肺药。
归耆建中汤去姜，附黄耆建中去姜加牡蛎
失血后咳呛不已，行走气喘，心热脉细数促。此下焦肝肾精血伤损，阳浮上炽为咳，故清肺寒凉则谬。
复脉汤中去人参。
寐则呛咳，阳气不能收入阳跷，痰绿色，夜寐不能著枕，此为肾病。
薛氏加减八味汤中加入紫衣胡桃肉。
脉左数，咳必下气上冲，此为阴亏，乃怯症之根萌也。
熟地　茯神　芡实　五味　山药　建莲
诊得关前搏大，纳食颇多，据说饮酒食咸味太过，致嗽血失音，且形瘦面赤。从木火刑金治，凡酒客不喜甜腻药味。
枯黄芩（泡淡）　生石膏　知母　滑石（飞）　生甘草　川贝母
左升从肝，凡相火内风不宁，胃津化痰，扰肺为咳，而诵读久坐，都令君相上乘，脏阴不充，必夏至渐生。斯时且勿攻苦，养至白露可愈。
熟地　山药　女贞子　芡实　杞子　萸肉　咸秋石　茯苓　建莲肉　猪脊髓丸
因痢阴阳，宿病咳嗽痰多，是下焦阴不上承，五液泛而为痰涎，药难奏功，必须安养，待精气充复可愈。
熟地炭　芡实　茯苓　炒山药　湖莲　川石斛
时气热病，久延伤阴，遂有失血咳嗽，夏秋晡热倦懒，受暑热伤气也。只宜养胃肾之阴，不必以其咳嗽而治肺。
复脉去参姜桂。
右脉虚大，色夺形瘦，肌燥疮痍，咳嗽经年，曾经失血，是津亏气馁，由精劳内损，但理胃阴，不必治咳。
金匮麦门冬汤去半夏
脉数虚右大，久嗽咽喉痛，足冷，是虚阳气浮越，引导不应，曾服八味丸。
大造去人参、牛膝。
中下交虚，痰多嗽甚，血止，下焦冷，寅卯茎举，是阴不摄阳，阳自独升独降，冬失其藏，春深怕发。
熟地　茯苓　芡实　五味子　山药　建莲肉
久嗽食减，痰多气短，与
麦门冬汤
数年以外失血，形瘦食失，行走气喘。自述交夏血症必发，发则左胁有声，由下而上。盖肝阳内风旋动血溢，皆肾水不主生木。若能安养怡悦，尚可带病延年。
九制首乌　旱莲草　天门冬　方解青盐　茯神　雄羊肉肾　女贞子　枸杞子　麋角胶
诊脉左部平和，右关弦大带滑，此失血并非虚损，问胸脘不爽，是阳明胃气不和，气逆则扰动血络。只宜暂戒酒肉辛辣，胃和即愈，不须介怀。
紫降香锉末　金川斛　桔梗　广皮　杜苏子　杏仁　枳壳　莱菔子
脉细呛血，病从下焦，气冲根怯，宜戒酒色，妥守百日可旺。
六味加　车前　牛膝
服麻桂汤药，失血咳呛不已，过辛温耗散动络，姑以甘柔药缓之。
炙黑甘草汤
胁痛失血，数月不止。
降香末　桃仁　茯苓　桑叶　牡丹皮　苡米仁　藕节汁　苏子　韭菜根汁
脉小弦虚，久嗽，失血盈碗，血止仍然纳食，晨起顿嗽甚。此劳伤嗽血，宜养胃阴，治肺无用。
甜北沙参　炙甘草　黄耆　百合　白芨　南枣肉蒸和丸
左胁痛，必血溢黑点块，络有凝瘀，病发兼用通络消瘀。
藕节　桃仁　降香末　钩藤　苏子　漏芦
脉左如刃锋，多呛，夜少熟寐，呛甚必血溢。此冲脉中阳升，乃下元精血不足。法当滋填实下元，若但寒凉清热，必致胃减，便难调治。
地黄　元武版　茯苓　芡实　阿胶　山药　湖莲　藕汁膏　人乳粉
脉左空右濡，右胁先痛，继以呛痰血块。此肝胃络伤，都因情怀不舒之郁，形瘦食减，甘缓主治。
生黄耆　南枣　柏子仁　炙甘草　当归　茯神
形瘦脉数，长夏见血，入秋发疟，皆阴分不足，不耐时候热蒸发泄。趁此胃口颇旺，只要静心保养百日，不及一年，可复。
秋石　熟地　麦冬　阿胶　湖莲肉　澹菜胶　五味子　龟版　茯苓　山药　加蜜和为丸
少年脉数形瘦，是先天遗热，真阴难旺，衄血上溢，阴亏无以制阳，疟热再伤其阴，血来更频，延及损怯。当以静药补阴，不必苦寒伤胃。
熟地黄　山药　清阿胶　秋石　大麦冬　山萸肉　茯苓
形充脉小，痰嗽带血，此非阴虚火升，乃辛燥劫动胃络。只宜薄味清养胃阴，戒酒肉烦劳可安。
茯苓　冬桑叶　炒黄川贝母　大沙参　甜杏仁　苡米仁
脉左数大而坚，用力致伤，气升血上，静坐安养，百日可安，用养肝阴和胃阳方。
细生地　川石斛　大沙参　白扁豆　大麦冬　清阿胶
诵读心烦，阳易动，阴不能守，血随气升，所喜胃旺，苟能安閒保养，经年不发。其脉络日固，药以壮水制火为主。
熟地黄　山药　建莲肉　大麦冬　龟版　山萸肉　五味子　茯苓　远志肉　川石斛　膏和为丸
劳力络动失血，脉大寸搏，能食咳呛，用甘药养肺胃之阴。
白扁豆　北沙参　麦冬　细生地　茯神　丹参
久有咳嗽，涉水用力，劳伤失血，寒热不止，皆营卫单弱。
归耆建中汤去姜　一方并去饴
痰中血不因咳呛而出，纳食渐减，此胃络受热，气不降津变。以甘凉润降，则不伤胃。
甘蔗捣浆　川石斛　生扁豆　大麦冬　茯苓
此劳力所伤，失血能食无力，当养气以生精血。
生黄耆　当归身　淡苁蓉　茯苓　牛肉胶和丸
脉数失血，不咳面藁，勿进阴药。
扁豆　苡米仁　枣仁　茯苓　川石斛　炙甘草　秋石少许冲服
阴夺阴损，心动阳升，壮年失血成怯，所喜胃旺，只要戒欲，暂废读书，勿动心操持，百日渐可复。
熟地黄　山药　芡实　女贞子　茯神　湖莲
冬月无明冲悸失血，心中惶惶无主，精血暗损，浮阳内震，法以镇固。
紫石英　杞子　黄肉　枣仁　龙骨　五味子
过动失血，升降失和。
阿胶　茯神　天冬　鲜生地　火麻仁　柏子仁
劳力阳气发泄，血丝自溢出口，乃脾营胃卫受伤，法当甘药调之。
耆建中去姜加　苡薏仁
嗜酒沉湎，胃虚络热，加以烦恼易怒，肝胆气火易炽，纳食味不甘美，脘闷常有嗳气，肝阳犯胃，血必带痰而出。从来酒客喜食爽口之物，不用滞腻甜食，脉大为阳气上逆，滋阴如地黄于肉，皆与体质不相投矣。
茯苓　丹皮　川石斛　生穀芽　桑叶　降香末
久咳失血，食少便溏，脉来虚小。当以后天脾胃为要，清气滋水，为第二义也。
戊己汤
失血后卧著呛甚欲坐，不饥勉强纳食，脉细促，两足皆冷。此元海气乏不纳，冲脉之气逆冲，虚怯门常有，最不易治。
熟地炭　牛膝炭　石莲蓬　炒山药　真桂心　紫石英　芡实
脉左细数，右关弦大，失血两三年，咳嗽不已，行动气塞，腰膝痠软，显然下焦不主收纳，是精血内损，胃纳颇安。议从填实下元，勿以治嗽肺药，所令妨胃，必戒怒勿劳，庶百日可望小效，经年坚固乃安。
熟地　鱼胶　山药　芡实　五味子　茯神　湖莲　沙苑蒺藜　金樱子膏丸
气过辛散，肺气散越，稚年痰血，益胃阴以供肺。
白扁豆　大麦冬　茯神　北沙参　肥玉竹
秋暑失血，初春再发，右脉大，颇能纳食。《金匮》云：男子脉大为劳，极虚亦为劳。要知脉大为劳，是烦劳伤气，极虚为劳，是情欲致损。欲驱病根，安静一年，可期其愈。
黄耆　苡米仁　南枣　北沙参　炙甘草　白芨
脉细软涩，气冲失血，寐欲遗精，今纳穀不运，神思日倦，缘操作太过，上下失交。当先治中焦，心脾之营自旺，诸症可冀渐复。偏寒偏热，都主剥丧真元，宜禁。
九蒸于潜术　人参　茯神　归身　白芍　枣仁　广皮　炙甘草
当夏四月，阳气大升，体中阴弱失守，每有吐衄神烦，已交夏至，阴欲来复。进甘药，所谓下损不得犯胃也。
熟地黄　茯神　芡实　山药　莲肉　甘草
络脉空隙，气必游行作痛，最虑春末夏初，地中阳气上升，血从气溢，趁此绸缪，当填精益髓。盖阴虚咳嗽，是他脏累及于肺，若以清凉治肺，必然胃伤食减，立成虚损。蒙其害者累之。
海参胶　麋角胶　淮山药　山萸肉　芡实　茯神　北五味　湖莲肉　金樱膏　水煮熟地黄
失血以来，气从少腹上冲，即咳逆坐起不得寐，乃肾虚不司摄纳，冲脉上升而然。夫冲脉即血海，男子藏精，女子系胎。今精气内空，血独升举，食入瘕泄，火土交惫。时师每以清凉治肺治咳，不过通套而已，非论病也。
紫胡桃霜　人参　茯苓　淡骨脂　紫石英　鹿鞭子
温邪未得清理，食荤太早，蕴热攻络，咳嗽失血，必薄滋味，乃效。
茅花　地骨皮　桑叶　茯苓　苡米仁　百合　大沙参　生甘草
嗽血三年，咽痛声嘶，腹大便溏，是清寒治嗽太过，嗽仍不减，胃伤阴耗，阳乃独升。
甜北沙参　生扁豆　茯苓　苡米仁　生药　炒芡实
额准痛，齿缝出血，口苦舌乾盗汗，或表散，或饮酒，更助阳泄，愈加不安。皆阴虚阳浮，当以静药益阴和阳。
熟地　龟版　秋石　茯苓　牛膝　萸肉　阿胶　五味
桑堪辛热，肺胃受灼，每交夏四月，阳气上升，遂致失血。以甘凉清肃，忌食厚味可愈。
川贝母　地骨皮　花粉　肥知母　苡米仁　生甘草
少年肠红，阴气走泄，咳嗽吐痰，食仍进而声嘶，气促走动若喘，且口乾咽燥，饮水渴不解，明系阴不上承矣。
六味汤中加入　炒桃仁　当归鬚
中年失血两日，陡然舌强无声，四肢麻木，身痿足热。此水枯木火化风，肾肝之病，静养方可向愈。
生地　麦冬　阿胶　天冬　川石斛　龟版
寝食如常，自上年失血之后，巅顶及周身肌肤，发疥瘰搔痒，春发冬瘥，以和血平调方。
三角胡麻　制何首乌　金银花　桑叶　浙甘菊　炒黑杞子　红枣肉为丸
胃减，吐血后早晨面肿，晡暮跗肿，气分乃弱，且理阳明。
生黄耆　苡米仁　生甘草　生扁豆　茯苓
久咳痰带血丝，纳穀已减，络热胃损，最要戒酒辛辣，甘寒不伤胃者宜之。
青甘蔗汁　麦冬　玉竹　沙参　知母　川贝母
春季痰嗽带血，交冬血大吐，头痛口糜，是阳不收藏，当填镇。
熟地炭　萸肉炭　牛膝炭　五味　茯苓　青铅
失血五年，今夏秋发作最重，脉左涩右弦，冲气逆则咳甚，天明汗泄，议用柔剂阳药以治下。病者四十三岁
紫胡桃肉　茯苓　五味子　炒黑枸杞子　沙苑蒺藜　芡实　紫石英　石壳湖莲
接案　失血数发卧枕，气冲至喉，似乎痰阻，其实吐咯不出。此任脉不司担任，冲脉阳气直冲于上，纳食多嗳，下损及胃，秦越人尚称难治，便溏。凡填补下焦，必佐益胃，最忌清肺，寒润更伤中气。
大造丸去天麦二冬黄柏牛膝加入　二仙丹　人参　河车　熟地　龟版　五味　金樱子　芡实
夏热劳力，饮酒助热泄气，血后咳嗽，胁痛火升，已是肝肾阴伤，胃逆多嗳，须虑食减。
熟地黄　茯神　北沙参　天冬　阿胶　建莲肉　人中白　川斛膏和为丸
脉缓，寒失血，自述负重伤力，已是营卫两怯，当以甘剂益中，勿见血辄与滋凉。
耆建中汤。
饮食先减，中焦已怯，辛辣都主走泄真气，二次反覆血来，皆夜动不寐而至，因劳而发。《内经》曰：劳者温之。取乎温养气分也。
黄耆　白芨　茯苓　米糖　米仁　炙草
奔走动阳失血，继而咳嗽吐痰，由真阴亏损，五液蒸痰。趁此胃口颇旺，以静药填阴摄阳。
熟地（水制）　阿胶　女贞子　天冬　米仁　刮白龟版　咸秋石　知母　霍山石斛
血脱补气，况汗血并至者乎。冬令
人参　生芍　扁豆　熟地黄　玉竹　茯神　花蕊石　童便
脉微而芤，失血之象也。膺胸隐而痛，肺胃之络也。
当归鬚　炒黑山查　苡米仁　赤芍药　川郁金　丝瓜络　通草
冬至已近，气候太温，少阳先升，地气不藏，发越之性，无物不坼，所以吐血之症皆发矣。
熟地黄　女贞子　茜草　炒白术　苡米仁　玉竹　旱莲草　炙甘草
声不变而粉红，浊痰不已。是络伤，非肺伤也，所以臑内痛。
白芨　麦冬　蒸术　米仁　苦参　北沙参　炙甘草　牡蛎
中气不摄，非阴弱吐血可比，勿进阴药。
四君子汤中加入　牛膝　玉竹
盛体失血，作酸嗳逆，脉得左涩右弦。合引血乾之条，曲直作酸之旨，责之厥阴中阳气上乘为治。
旋覆花　代赭石　老枇杷叶　块茯苓　新绛屑
脉左数搏大，因骤然跌仆，吐血仍然，安穀如常。此阳气暴升莫制，络血不得宁静而泛越夏三月至秋分，戒嗔怒情欲，莫令举发。
六味加入　秋石　阿胶　川石斛
春暖阳气升越，行走动阳失血，只宜安养静坐。药以甘缓，不伤胃气。
风温咳嗽初愈，暮汗继以痰血，春半阳气发泄，冲年阴未充盛，致血随气溢，读书声高则头痛，阳升显然。
六味去萸肉加入　白芍　阿胶　麦冬
脉缓大，吐血甚多，仍然安穀，此阳明胃络病也。戒奔走烦劳，方可冀其奏效。
生黄耆　薏苡仁　南枣肉　山漆　茯苓
暑热伤气，秋燥上加，亦令伤气，舌乾咽痒欲呛，胃气不充，肌肤已曾失血，兼保阴液为宜，拟用。
喻西昌清燥汤减人参
老年因秋燥咳嗽，食少胃弱，脉小数，当以清润甘药，不致伤胃。
南沙参　玉竹　桑叶　象贝　吧呾杏仁　炙甘草
脉虚数，形寒，心中烦热，五更后气升咳呛，当秋分节燥金司令，大热发泄之馀，皆能化燥。肺为娇脏，最处上焦，先受其冲，宜润燥以滋其化源。
冬桑叶　大沙参　玉竹　南花粉　生米仁　蜜水炙橘红　白糯米泡汤煎药

中风  ***************************
过劳阳动，内风上蒙清窍，头旋目暗，上实下虚，若能保养，冬藏可安。
炒黑杞子　甘菊炭　穀精珠　牛膝　稆豆皮　女贞实
此肝风升举，目珠胀，咽塞呕食，下焦独冷，常年久泻，今反便难。
石决明　香附汁　夏枯草　草决明　生神麴　橘红
眩厥心悸，咽中填塞，汗泄畏冷，都主肝阴虚馁，阳明内风上巅。
生牡蛎　天冬　稆豆皮　阿胶　茯神　小生地
凡动皆阳，冲气至脘呕酸，乘巅旋运，食渐减，肌肉消，是肝木之阳趋胃，久而阳化内风，直上巅顶，而为晕矣。烦劳操持，君相过动所致，情志之病，不专功于药饵。
石决明　生地　柏子仁　阿胶　天门冬　茯神
耳鸣眩晕心悸，寐醒汗出，身汗从牙宣失血所致，此皆肝肾致伤，内风勃升也。
生干何首乌　冬桑叶　茯神　黑芝麻　天冬肉　甜北沙参　蜜丸秋石汤送下
肝风头晕。
枸杞子　当归身　桑叶　蒺藜　何首乌　甘菊花　炒白芍　块茯苓　天麻
五志中阳气冲搏　心怔悸眩晕，多劳多怒，老人腑液乾枯，内风掀越使然。
生鸡子黄　柏子仁　生地黄　茯神　清阿胶　天门冬
入秋一月，天令肃降，脉得左寸搏数，左关小弦而动，是心烦君相少宁，肝阳变化，内风陡升莫制，巅顶皆眩，脑后筋惕，何一非阳动所致。此皆阴弱不主配，非肝脏有馀之比，法当益水滋木培母，另开养心脾之营，使上下不致庞杂，肝肾方以摄固。柔温宗聚精七宝法以治之。
赤白何首乌　赤白茯苓　方解青盐　番舶茴香　补骨脂　鳇鱼胶　沙苑　北五味子　蒸饼和为丸
临卧服心脾益气养营方用归脾汤去耆桂
六七年病，犹然纳食行走办事，凡肝胆之气，从左升直至巅顶，风木必剋土位，胃脘似乎闷闷，外象若冷为深，当以龙荟丸苦降治之。
龙荟丸
肌腠乾燥，而目因起胬肉，不饥仍能进食，神识昼昏夜慧，询中年鳏居，而阳事易痿，有梦遗精，其损伤在肝肾精血。
首乌（九制）　甘杞子　菊花炭　柏子仁　淡苁蓉　茯神
惊必动肝，久而阳气变化内风，旋越不已，有升无降，阳不交合入阴，不但遗沥精浊，入夜遑遑欲绝，宜摄阴镇阳法。
磁石　五味　龟版　枣仁　龙骨　萸肉　茯神　当归
胁左热，攻心及背，痰多面浮肢麻，肥人肝阳偏炽，乃性情易嗔怒所致。
复脉去参姜桂
瘦人禀属阴亏，耳鸣眩晕，是内风阳气之震，磁石制肝阳上吸，质重镇纳归肾，然必少用填补，于甘酸味厚之药，为合法。用之不效，乃补摄力轻所致。
熟地黄　天门冬　龟版　紫胡桃肉　山萸肉　磁石　麦冬　五味　阿胶　芡实　各碾末，炼蜜和为丸，每早服六七钱。
五旬向衰，水不生木，则内风动越，巅顶眩晕，唇燥跗无力，小便颇动，议填下元不足之阴。
人参　天冬　五味　杞子　茯神　熟地　生地　琐阳　首乌
据说夜坐久劳，胁下气升，耳鸣头晕，目中黑暗无光。此肝风阳气，上蒙清窍，久恐仆厥。
地黄汤加　磁石　五味
脾胃居右，气行于左，左手痿痪，不知痛痒，不能把握，所谓胃气虚，则不用者是也。王金坛云：偏枯之病，未有不因真气不用。旨哉斯言。治法专培气分，补而宣通，可望其效。
人参　黄耆　生白术　附子　生川乌头
右股痿痪无力，甚于秋冬，缓于春夏，是阳气不足也。但三旬壮年，不宜有此。
耆附汤。
右痪舌喑无声，脉小微涩，病起上年十二月，仍能纳食。此中于脾络，治以宣通灵窍。
白附子　熟半夏　茯苓　鲜石菖蒲根汁　姜汁浸竹节　早服地黄饮子
脉缓男子右瘫麻木，丹溪议从血虚有风，思起病值冰雪寒威，以舒筋汤。
黄耆　当归　桂枝　羌活　防风　抚芎　姜黄　桐皮
半百已外，阳气日薄，卫弱不司护卫，右肢麻木，风虚也。
耆附汤合玉屏风散加　桂枝　甘草　姜枣
附方　二陈汤加生白芍、桑叶、羚羊角、竹沥、姜汁法为丸。
中年麻木筋胀，阳气已衰，内风自动，最怕痱中，脉微色痿，宜温补通阳。
生黄耆　生于术　炙甘草　熟附子　南枣肉　老生姜　后加人参
脉静，寝食便调，向有胃痛，饮暖烧酒相安。今年春季跌仆，右肢偏麻，语音不爽，是皆气伤痰阻，致内窍少灵也。
白金丸。菖蒲根汁法丸
木兼金化右痿，太阴受邪声鼾，厥阴亢极目瞑，内风扰动汗出，呼欠频频，阴阳欲分，面淖泽，外越之象也。先拟熄风轻通之法，由节令初升之故耳。
羚羊角　鲜石菖蒲　生牡蛎　马料豆　天麻　橘红
接案　目瞑戴阳，脉空大，肝风正甚易回也。
钩藤　白芍　生地　羚羊角　料豆　桑叶　玉竹　川石斛
接服　人参　杞子　远志　白芍　熟地
北五味　大熟地　茯苓　巴戟　橘红　后改归芍六君子丸
素乏深藏，适逢冬阳泄越，真阳从阴中走出，金反畏木，右纵左拘，神清志昏，上实下虚，数日外腑气不泄，使阴阳渐交，方可商治。
人参　淡附子　炒远志肉　炒熟地黄　炒枸杞子　茯神（分三次）　每次调入猪胆汁，以味苦为度。
少阴不藏，肝阳升亢，发为痿痱。
玉竹　生地　羚羊角　川贝　赤芍　桑叶　知母　鲜石菖蒲　远志　川石斛
右痪舌喑，足痱面赤戴阳，呵欠微呃，诊脉小濡而缓。此肾纳失司，肝风突震。但病起耳后暴肿，必兼湿热客气，清上轻扬，肿势颇减，七日以来，当阴阳经气一小周天，不必以时邪引病为惑。昔河间《宣明论》中，谓舌僵难言，其咎在乎舌下经脉不主流通，以肾脉萦及舌下耳，其主地黄饮，取意浊药轻投，机关渐灵，并无碍乎上气痰热。仿此为法。
熟地黄　枸杞子　牛膝　石菖蒲　淡苁蓉　茯苓　川石斛　远志肉
接案　脉象左部稍振，水亏风动，左牙痛。盖风从内旋，乃阳之化气，只以春升少纳，下元不司收藏，虚症何疑。况因目恙，频用韭子烟薰，查本草辛辣升腾，助阳损真，人于遗浊用之，藉其升阳以涵阴，更无漏泄耳。今痱中八日，声音渐振者，乃精气略有宁静，里窍略有灵机，是顺境也。不明此理，仍用辛泄加人参，亦是清散上焦之药，但肝肾脏虚，在于至阴，若再投辛苦，以伤其阴，必致虚症蜂起，专望其向安。倘必以上有火热，古称实火宜清，虚火宜补，温养柔和，与温热刚燥迥异，幸勿疑讶。
生地　麦冬　女贞子　阿胶　茯神　石斛
接案　十二日来干支一轮，右肢痿，右足跗略有痛象，舌窍未灵，味少甘美，虚象显然。三日前主家以齿痛为热，医迎主见，即投辛凉解散。此症虚在肝肾下焦，若不固纳维本，漫无著落，仍以前法加入凉肝可也。
熟地　茯神　牛膝　远志肉　杞子　川斛　天冬　甘菊花
内风皆阳之化气，然非有馀，是二气不主交合。今形寒跗胫背冷，似属阳虚，景岳云：阳失阴而离者，非补阴何以摄散失之阳。此病发皆主乎动，前法多以静药，谓病象在身中之左，有升无降。据说舌络牵掣，喑不出声，足不堪行动，与河间肝肾气厥同例，主丹溪虎潜法。
虎潜丸　又地黄饮子去附子加鹿鞭子煎汁捣为丸
阳明脉衰，厥阴风动，头晕心悸，肉瞤麻木，有风痱之累，少饮加谷易安。
淮小麦　北沙参　炒麦冬　南枣肉　酸枣仁　炙甘草
中年脉弦，右臂肢指麻痹。凡男右属气分，气弱阳不运行，则痰日生，乃水穀不主变化精凝，当以健中佐运为主。盖脾胃主四肢，滋阴血药多腻，为痰树帜矣。
六君子加蒺藜　水泛为丸
麻木在身半以上，清阳遏阻，亦夏秋伏热致伤，清上可愈。
桑叶　肥玉竹　枇杷叶　马兜铃　川贝母　杏仁　大沙参　天花粉

阴虚阳逆  ***************************
是病遇劳即发，安养稍愈，身心不堪烦动。男子苟非素丰，难以坐食耐久者，不关肾药之治病也。
绵黄耆　耆神　远志肉　枣仁　炙甘草　当归　龙眼肉
营出中焦，心脾皆怯，滞补耗气皆忌。不耐烦心属虚，此辛甘养阳养营一法，有合乎心脾矣。
人参　茯苓　桂心　炙甘草　菖蒲　当归　桂圆煎浓汤泛为丸
有年劳伤神瘁，肤无膏泽，时欲腹鸣啾痛，营虚不得流行之象，开怀安逸，仅可带疾延年。
熟地黄　炙黑甘草　人参　肉桂　远志肉　当归身　白芍
养营膏子药方。
熟地黄　桂圆肉　茯神　黄耆　人参　枸杞　远志肉　炙甘草　当归　五味子
形神过劳，阳动不静，六脉皆弦大，彻夜无寐，以静摄心肝肾之阴。
大熟地　枣仁　天冬　青龙骨　龟版　茯神　生牡蛎　远志　知母　五味子　川斛　膏丸
述夏令气暖发泄，自觉跗[足廉]筋骨，气空如坠，未至深冬，即欲暖护，兼以易怒热升。此属下元精血暗损，仍多操持烦劳，心阳动，吸水亏，肝木少涵，平素不受温补，及参术益气。议以滋填充髓主方，且痰多食少，又必顾及胃气。
线鱼胶　沙苑蒺藜　茯神　盐水炙补骨脂　甘杞子　柏子仁霜　砂仁　九制赤白首乌　川黄柏　紫胡桃霜　茯苓　方解青盐
向多牙宣，阴虚火炎，三疟入于阴，蒸烁脂液，日加枯藁，消渴多饮，液涸引水自救。急当滋补肝肾之阴，加以血肉填精，包举大气。
制何首乌　天门冬　麦门冬　生地黄　熟地黄　各碾末以河车胶和为丸
能食知味，病不在上中，口糜舌络紫绛，喉痛腹热，小溲甚少，都因肝肾先亏，热伏于里，阴伤阳越，汗从此泄。
知母　生鸡子黄　细生地　黄柏　上阿胶　黑豆皮
接服　大补阴丸中加入　阿胶
肾开窍于耳，胆脉远出耳后，经以肾藏液三合，胆藏汁三合，烦劳太过，液耗汁干，少阴少阳，枢机不利，遂有失聪之状，中年有此，液少风动使然。
磁石地黄汤。
脉数耳鸣吐痰，天柱骨腰膝酸，两足冷。此阴亏阳升，当填补实下。
左归去牛膝合　二仙膏
冬至藏阳，肾主收纳，今质疲阴亏偏热，夜深久坐，阳不入阴，浮越及耳鼻上窍，先用
东垣滋肾丸盐汤送下
勉强摇精，致阳缩囊纵，不但形弱伛偻，肛门脐窍，皆为收引，咽喉牵绊似垂，食物渐渐减少，由精血之伤有形，最难自复。少阴厥阴脉循喉咙，开窍于二阴，既遭损伤，其气不及充注于八脉，故症见拘束之状。上年进柔剂阳药，服后巅顶维脉皆胀，耳窍恋鸣。想脏阴宜静可藏，试以乘舆身布，必加跼促不安，宜乎升阳动药之不灵矣。夫少阴内藏，原有温蒸诸法，厥阴相火内寄，恶暖喜凉。仿丹溪法。
咸秋石　盐水炒知母　真阿胶　柏子仁　生地　白茯苓　炒黑远志肉　龟版（去涩捣）
遇天气郁勃泛潮，常以鲜省头草叶，泡汤服三次，取芳香不燥，不为秽浊所犯，可免夏令时令之病，鲜莲子汤亦好。若汗出口渴，夜坐火升舌碎，必用酸甘化阴，以制阳光。
乌梅肉（三分，著饭蒸热）　冰糖（三钱）　略煎一沸服　饭后茶饮，只宜炒大麦冬汤岕片　至其松罗六安，味苦气降，中虚者不宜用。
脉数上盛下虚，当固其阴。
熟地黄　麦冬　炒山药　川石斛　茯神　阿胶　五味子　石建莲

劳倦阳虚寒热  ***************************
脉濡食少，腹鸣烦倦无力，此属劳伤阳气，当与甘温补其营卫。
苓桂术甘汤中加入　姜枣
身半以上为阳，天明少阳生动乃痛，清阳伤矣。酒肉浊味之补，皆阴凝助痰耗气，当以东垣法调之。
人参　茯苓　白术　桑叶　炙甘草　牡丹皮
劳倦中虚，阳少旋运，遂脘闷不饥。医投发散消导，中气更伤溏泻。
生穀芽　生于术　生益智　茯苓　广皮　米仁
向属阳虚体质，烦劳更伤阳气，春季暴冷雨湿，脾胃之阳易困，纳食不运，嗳气䐜胀，皆清阳不司流行，浊阴欲聚气滞无法。当辛温理阳，藉以通爽，用疏胃补脾法。
人参　块茯苓　紫厚朴　益智仁　广皮　生姜
因遭颠沛，胃痛食减吐痰，遂致肌瘦形寒。此中宫阳气，为思虑郁结，日就拘束之象。东垣升阳，扩充脾胃，郁舒则阳可复振。
炒焦白术　茯苓　高良姜　煨葛根　广皮　炙黑甘草　红豆蔻　煨升麻
诊脉弦涩之形已退，夏秋病邪已去，但食少神不爽健，欲大便，肛门下坠，是皆气不复为之。气陷不藏，都因忧思致伤，开怀怡悦可安，不独恃药饵。用升阳法。
炙甘草　人参　茯苓　薄桂　生姜　当归　广皮　南枣
阳气素亏，背部怕寒，冬月嗽甚欲坐，入春纳穀䐜胀，脉左弱右弦。议湿中有热气蒸，肺气膹郁，口舌咽喉仍窒。
早服苇茎汤　夜服威喜丸
喜暖畏冷，阳气弱，少护卫，近日耳闭失聪，非外邪客侵。由乎气不下纳所致，先用镇逆导引主之。
磁石　萸肉　菖蒲　牛膝　茯苓　熟地　远志　五味　龟甲
夏秋气大发泄，身中之气久虚，无以主持，故见病治病无功，而安中纳下，每每获效，入秋进附子七味丸颇合。今秋分后天气渐升，地气收敛，缘久热伤气，虚体未能收肃，是以肢节时寒，巅顶欲冷。无非病久诸气交馁，斯外卫之阳少护，液髓暗枯，则血脉不营，而阴乏内守。凡此皆生气之浅薄也，急当温养益气，填补充形，助秋冬之收藏，豫为来春生发之用。《内经》有四季调神之训，今投药亦当如此旨。
鹿胎（一具，酥炙）　羊肉肾（十对，熬膏）　黄狗脊（十副，熬膏）　肉苁蓉　青盐　九蒸熟地黄　北五味肉　湖莲子　茯神　人乳粉　柏子霜　鲜河车（一具，漂洗）
用诸胶地黄捣和，余剂各为末，杵和为丸，每服四五钱，人参汤下。
痢久伤肾，气不收摄，肛门如锥刺，痛而下坠，小溲不利。先议升阳一法。
生鹿角　人参　茯苓　阳起石（另研细调入）　当归身　生菟丝子
面黄肌瘦，脉数虚，形寒食少，乃劳倦致伤，不可为外感有馀，议用
小建中汤。
脉涩缓无神，胁痛吐痰腥秽，渐至减食，短气寒热，肝病入胃显然，劳伤不复。
当归建中汤去姜。
色夺脉小，形寒久嗽，皆营卫二气久损，病属劳伤。《内经》云：劳者温之，损者益之。
参耆建中汤去姜。
脉大缓而无力，色黄痿瘁，喜暖恶凉，心下痛连及胁肋。此劳倦内伤，久则延为脾厥。脾主营，以辛甘温养血络。
当归　桂圆肉　茯苓　桂枝　远志肉　炙甘草
交四之气，热胜元虚，乃气泄之候，营卫本乎脾胃，不耐夜坐，舌心腐碎，吸短气似不接续，中焦喜按，始得畅达，目胞欲垂难舒，四肢微冷失和。从前调理，每以温足三阴脏，兼进血气充形，病减七八。今当长夏，脾胃主气，气泄中虚，最防客气之侵。是补肾宜缓，而养胃生津，宁静敛液，仍不可少。俟待秋深天气下降，仍用前法为稳，拟逐日调理法。
人参　淡天门冬　茯神　建莲肉　酸枣仁　知母　川石斛　甘草　上各末为丸
咳喘频发，脉细畏寒，乃下不纳。
桂苓五味甘草汤中加入　紫壳胡桃肉
劳倦内伤，更为暴冷外袭，营卫不和，咳逆身痛。忌食荤酒助邪，天暖阳和病去。
茯苓桂枝汤。
脉沉迟，背寒色夺，久有劳倦，新年暴冷，再拟用
桂枝加白术附子汤。
虚损暴寒外袭。
小建中汤。

郁  ***************************
春交旬日，形症小愈，但右脉仍弦，舌白味变酸甜。昔喻嘉言云：当以气雄刚药，能变胃不为胃变。
人参　淡附子　吴茱萸　茯苓　熟半夏　生姜汁
三焦郁勃之热，因劳心而炽，口臭难饥，便燥，以苦辛暂用。
藿香叶　炒竹茹　黑山栀　白豆蔻　杏仁　广皮
酒客湿胜热郁，胀闷嗳气无寐，得茶愈胀。先与三焦分消。
白蔻仁　杏仁　紫厚朴　茯苓皮　绵茵陈　金石斛　半夏
久痛，用辛温两通气血，不应。病已十年，不明起病之由。今便溏溺赤，水穀酒食不运，必挟湿阻气化，主以分消。
山茵陈　猪苓　厚朴　米仁　苓皮　泽泻　蔻仁
吞酸欲呕吐，喜静恶动，从郁怒气逆，病在肝胃。此一脏一腑病，和阳解郁。
牡丹皮　黑山栀　钩藤　郁金　半夏　茯苓　金石斛　广皮


卷二  ——————————————————————————————————————————————————————————————————————————————————————————

痢疾泄泻便血  ***************************
鼻痒心辣闪烁，即大便下血，形瘦脉小数，已经数年。
枯黄芩　生白芍　清阿胶
痢疾自止，头痛至腰，二便得通少安。议通太阳以驱湿郁。
木防己　生白术　紫厚朴　桂枝木　苓皮　广皮
邪陷入里，疟变为痢，古称经脏两伤，方书都以先解外，后清里。拙见论病先究体质，今素有血症，且客游远临，从阴虚伏邪是用药须避温燥劫阴矣。鼻煤龈血，舌张乾涸，阴液有欲尽之势，奈何，邪热内迫，有油干焰灭之危。医见病治病，不审肌如甲错，脉细尺不附骨，入夜烦躁不寐。议以护阴，急清阴中之邪热。
生鸡子黄　黄柏　清阿胶　白头翁　北秦皮　小川黄连　细生地
产后病起下焦为多，今右偏头痛，得暖为甚，纳食则脘腹加痛，必泻而后己。夫病随利减，已见湿郁气阻，热是湿升，恒有是症，从脾胃门调治。
下血后大便燥闭不爽，继而自利，白滑胶黏，日数行下不禁，年五旬，形衰脉沉。必因久伏水穀之湿，府病宜通，以温下法。
生茅术　制附子　紫厚朴　制军
湿多成五泄，阳气日衰，下元不振，向有下焦痿躄，用四斤丸得愈。夏秋当用脾胃药。
生于潜术　木防己　川萆薢　白茯苓　川桂木
泻血原从痢起，食物不忌，垢泻不清，致延二年不愈。
胃苓汤。
湿伏为热先泻，泻止腹痛，耳窍脓水，微出血，淡渗以分消。
连翘　茯苓皮　淡枯芩　紫厚朴　滑石　赤芍　淡竹叶　煎送保和丸
脉弱形瘦，食不适，必泄泻。此阳气已伤未寒，下焦先冷，用
缪仲淳双补丸。
向有遗精，肾阴不摄，正月间粪溏积下，入秋足胫浮肿，目下渐上，遇冷为甚。
脾肾双补丸。
久嗽是宿疾，近日腹痛泻利，是脾胃受暑湿客气，当先理邪，痛泻止再议。
炒扁豆　藿香梗　茯苓　炙甘草　木瓜　广皮　厚朴
阳微湿聚成利，必温通其阳，斯湿可走，拟用
冷香饮子。
长夏入秋，脾胃主气，湿郁阻气，为痛为泻，更月不愈。中宫阳气未醒，仍有膨满之象，导气利湿主方。
茯苓皮　草果　藿香梗　广皮　厚朴　大腹皮
脉微晨泄，初冬未及藏阳，以脾肾治，最是纳穀减少，当以中焦，兼理其下。
人参　炒乾姜　炙甘草　生于术　淡熟附子　淡吴茱萸
肠红既止，便泻三年，火升则能食，热坠必妨食。此皆阴气走泄，阳不依附，当从阴引阳。
赤石脂　琐阳　五味子　水煮熟地黄（砂仁末拌炒）　禹馀粮　远志　蒸饼为丸
脾肾虚泻。
苓术　兔丝　砂仁　山药粉和为丸
幼稚夏季不食，腹痛泻积，交冬未愈。忆今四五月久雨，潮湿之蒸，皆令脾胃受伤，半年来虚中留滞，当疏补兼投食物，冷滑肥甘须忌。
人参　麦芽　茯苓　生益智仁　白芍　炒山查　广皮　焦术　砂仁　神麴浆和丸
大病后，饮食起居，皆不如法。以邪陷入里，舌乾自利，恐其深入阴中，则危矣。
白芍　甘草　附子　枳实
平素阴亏，热注入里为利，粪结便出痛坠，诊脉左坚下垂，不以脾胃燥药。
细生地　阿胶　炒查　稆豆皮　生白芍
寒热脘腹胀，呕恶舌白利，及久痢不曾复元，再著风湿之邪。
藿香　白蔻　茯苓　广皮　厚朴　泽泻　保和丸
食物不运，太阴脾阳受伤，湿热内蕴气窒，为腹胀痛下利。据说胀起上年，痢在今秋。但主理气温脾祛湿，用冷香饮子。
草果　藿香梗　茯苓皮　木通　厚朴　大腹皮　广皮
目红黄脘胀，下血紫滞，里急后重。此夏秋湿热，与水穀互蒸，致气分窒塞，三焦不清，当薄味蔬食，不致酿痢。
白蔻　银花　桔梗　厚朴　木通　茵陈　槐花　广皮　茯苓皮
本病下损，利再伤阴。从肝肾治，勿以泻痢投燥，燥则劫阴矣。
人参　炒黄山药　炒查肉　熟地黄　广橘红　茯神
夏秋痢疾，大率水土湿热致病，用药都主苦寒攻消清火最多，但体质久虚，带淋经漏，当利起经带交炽。因时病累及本病，未宜香连槟朴大黄大泄之剂矣，良由下焦不固，利必亡阴，小肠气郁，粪垢欲出，痛坠不爽。此宣通垢滞，又必顾护阴气。凡看病必究体质，勿通套混治。
细生地　炒银花　炒黑砂糖　炙黑甘草　稆豆皮　炒查肉　炒白芍
久痢久泻肛坠，频频不爽。此乃肾伤，脉来数小，医作脾胃病治，故不效。
熟地黄炭　炒焦归身　漂淡补骨脂　炒菟丝子　五味子
接案　久痢治法，非通即温。既曰肾病，则阳宜通，阴宜守矣。
熟地炭　熟附　桂枝木　五味　炒川椒　炒归身
接案　柔中佐刚，利未得减，下焦常冷过膝。
仲景四逆汤。
厥阴下利，少腹有形。
五味加茴香、椒目。
接案　动气在少腹左右，粪与血或前后，秋利交冬不愈，当温其营。
人参　浔桂　炮姜　当归（以小茴香拌炒）　茯苓　炙甘草
脉沉迟，下利血水，神呆不欲食，四肢冷，前已完穀，与温理其阳。
人参　附子　茯苓　炒黄乾姜　生白芍
长夏痢症，皆因湿热，继而先泄气，后下血。盖变内风混处肠络，是为肠风。血去阴气日伤，为眩晕无力。主以甘酸化风，益阴节劳，可以不反。
熟地黄炭　当归身炭　地榆炭　柿饼炭　槐米炭　炙甘草
下痢腹痛，初因寒湿伤脾，久变湿热，著于肠胃，痛利不减，肠中硬起不和，不得流通明甚。当以苦泄小肠，兼分利而治。
川连　查肉　木通　川柏　泽泻　苦楝皮
清暑和中，痢减痛缓，医惑于痰嗽，多以清凉。视面无华色，血气更偏，东垣云：疟痢都因脾弱，用
戊己汤。
上有鼻窍浊涕紫血，下则遗精便血，但说肾虚，阴不配阳，未必上下皆病。意者本质固虚，水穀之气聚湿，湿生热，热升热降，致上下不宁。此酒肉鲜腥须忌，谓助其湿热也。
生白术　黄连　黄柏　防风根　地榆　槐花　煨葛根　茯苓　水泛为丸
上窒下坠，手太阴阳明病，下血久，兼理厥阴。
升麻　槐米　归身　桔梗　炒芍　炙甘草
血奔肠红，都是阴液走泄，阳浮发泄易汗，背寒心热，脏阴腑阳交损，形体日渐消瘦，皆衰老液枯之象。
鲜生地　阿胶　茯神　火麻仁　柏子仁　天冬
先粪后血为远血，临便先痛，恐有湿热凝阻，分利逐湿主之。
生于术　炒槐花　木瓜　茯苓　地榆　广皮
脉两关弦虚，先血后粪，两月未已。当年原有病根，遇劳而发属虚，仿仲景黄土汤。
黄土汤加炒焦白术　四剂后加人参一钱
阴络伤，则血内溢，久药鲜当，以甘药投之。
人参　生地黄　升麻　槐米　血馀　龟版
又方　人参　桂圆肉　炒白芍　白糯米　赤石脂　炙草炭
酒客便溏肠红，是内伤之湿，戒饮酒既愈。夏天湿胜气泄病发，自述食腥油，大便即频。宗损庵劫胃水法。
生白术　熟附子　生白粳米　炮黑姜

汗  ***************************
脉弦无胃，面青呻吟，汗出目瞑，是为肝阳外泄，宜与肾同治。
熟地　牡蛎　白芍　麦冬　小麦　大枣　炙草
自汗不止，目闭则胃郁，背热如火，心悸动而汗止。此肝苦急之候也，以甘缓之。
炙甘草　淮小麦　茯神　白薇　南枣肉　白龙骨　人参　柏子仁　枣仁
汗出亡阳，神虚畏怯，心悸则汗漏，勉议固阳守阴之药。
人参　桂枝　龙骨　茯神　炙甘草　左牡蛎

心悸狂痫  ***************************
晕吐缓，心悸痛。
炙甘草　枸杞子　茯神　生穀芽　人参　当归身　肉桂　后改养营丸
抑郁顿挫，侘傺无聊，心乃偏倚，十二官皆无主，则阴气并于阳也。投以重性之剂。
铁落　真郁金　半夏　苦参　块茯苓　橘红
读诵久坐，身似静，心多动，阳气皆令上亢，阴气无能上承，故心悸。惟静处为宜，药不易效也。
补心丹。

痞胀便秘  ***************************
气分上热，吸烁津液，能令便艰，当滋养营液，其心痛必安。
柏仁　茯神　鲜生地　天冬　阿胶　炒桃仁
肠中变化失司，胃气不得下行，此不饥少食因由也。夫小肠为火府，非苦不通，以六府皆阳，气窒则变热矣。用小温中丸，苦药已得小效。
芦荟　砂仁壳　鸡肫皮　胡黄连　青皮
脾胃不和，食后不化，晡暮阳不用事，纳食痞胀不寐。病起夏秋，必因时令之湿，久延半年未痊，又虑阳微浊凝为胀满，故厚味须忌。
生于术　煨益智　炒泽泻　茯苓　煨姜　新会皮
脐左右两傍按之痛，交子夜漉漉有声，时或气胀。此皆腑阳不通，欲结肠痹，非脏病虚寒矣。八味汤不效谓此。
小茴香　川楝子　茯苓皮　青皮　猪苓　青木香
肠痹治肺，丹溪方信不谬，但酒客久蕴温热，亦有湿结。便秘一症，当以辛苦寒专理气分之滞。
真茅术　制半夏　冬葵子　生石膏　山栀仁　晚蚕沙　临服磨入大槟榔汁二匙
老年脉沉目黄，不饥不食，腹痛自利，后坠溺涩。此长夏湿邪，伤于太阴脾位，阳不运行，湿热凝注。法当温脾导湿，佐辛香以宣浊，补中益气，甘温升守壅气，宜乎䐜胀。议开太阳温太阴方。
木防己　川桂枝　大腹皮　生厚朴　草果仁　新会皮　小茵陈　茯苓皮
痰滞下泄痛缓，腹胀喜按。此属虚痞，为劳伤无形之气。
川桂枝　川黄连　生白术　厚朴　广皮
寒暖饥饱失和，日晚腹中䐜胀，脾胃气钝，深秋最防泻利。
藿香　生智仁　厚朴　炒元胡　茯苓皮　陈皮　大腹皮　炒黑查肉　又橘术丸
脉沉迟，食入腹胀便溏，平昔饮酒中伤，留湿阻气，小便不爽，用香砂平胃散。
香附　砂仁　制茅术　厚朴　广皮　炙草　水泛丸
血结为症，气聚为瘕，病在络为胀，形寒鼓慄，已是阳微，夏季腹膨溺少。议暖水藏。
大针砂丸滚水送下。
少腹宿瘕，悲哀痫厥，继而腹胀大满，直至心下，经来淋漓，过月乃止，其胀不减，便泻溺少肢冷内热是气血皆病。议温水脏法。
大针砂丸。
不饥少寐，二便不爽，经脉中牵掣。此非风寒从表，乃长夏水土之湿，与水穀之湿，互蒸气阻，三焦不通，中年两月不愈，恐延格胀之累。
白蔻仁　杏仁　厚朴　广皮　苓皮　茵陈　防己
客游劳顿，阳气先伤，夏季湿邪，是阴郁遏身中之气。经旨谓阳邪外寒，胸中清阳不旋，不饥痞闷。先治其痞，仿仲景薤白汤。
桂枝　薤白　生姜　茯苓　半夏
自云䐜胀，左胁痛势休息，大便日下黏浊，临便自觉冷痛。凡五脏锢结为胀，六腑浊痹为聚，数年久病，难以廓清。议温下法。
大黄　草果　青皮　附子　厚朴　陈皮
经水不来，腹大足冷浮肿，此乃血分鼓胀。四大症候，何得渺视。
禹馀粮丸
接服　人参　泽泻　淡乾姜　茯苓　淡附子　又禹馀粮丸
夏秋内伏暑湿，皆是阴邪，久疮渐致食入痞满，形寒脉小。当温中醒阳，莫以清凉治疮。
薏苡仁　茯苓　肉桂　生白术　猪苓　五加皮
阳微气不流畅，脘中痞满嗳气。
人参　半夏　白旋覆花　煨姜　丁代赭　茯苓　广皮　南枣肉
阳气不旋，不饥强食。
薤白　茯苓　橘红皮　半夏　白酒
述小腹之右，入暮有形如梗，按之而痛。此为疝瘕肝病，乃浊阴凝聚，必犯胃气。大半夏汤有去痰扶胃之功，必加泄浊和肝，勿令致胀满。
人参　茯苓　炒小茴香　青木香　半夏　炒橘核　川楝子
脉沉，汤饮食物，呕吐吞酸，胸高腹胀，二便不爽，浊气上阻，柔温宣通。
熟半夏　白蔻仁　新会皮　藿梗　生姜汁　大杏仁　紫厚朴　茯苓皮
脉微小而迟，久食物不进，形色枯悴畏寒。此为无阳，延久成胀。
人参　熟附子　生益智仁　茯苓　炒乾姜
左脉独弦，脐突筋青，肝胀显然，脾愈虚，肝愈实，又不合实脾治肝之法，先泄肝。
郁李仁　柏子仁　茯苓皮　炒乌梅　炒桃仁　赤芍药　薏米仁
由食冷脘胀溏泄，渐渐目眩神疲，筋纵脚弱，阴阳日衰。前进薛氏肾气丸相投，今夏月土衰木侮，必兼理阳宣通，不致浊阴结聚胀满矣。
人参　乾姜　茯苓　椒目　淡附子　水泛丸晚服　早上仍用薛氏肾气丸
腹右有形为聚，脉大，食入即胀，治在六腑。
香附生磨汁　草果　白术　茯苓　三稜　厚朴　南楂肉　广皮
脉微迟，左胁宿痞，渐腹胀，便溺少。明系浊阴上攻，当与通阳。
制附子　炒茴香　茯苓　椒目　泽泻　远志
时病食复，至今不知饥饱，大便不爽，右胁之傍，虚里天枢，隐隐有形。此阳胃络经行之所，多嗳气，食不化，并不烦渴，已非攻下急骤实热之症。先用
丹溪小温中丸。
据述上年秋痢，峻剂攻逐，病愈不能复元，自小腹䐜胀，渐延中部，按之仍软。此真气不收，法当温养奇经，使元海壮而病却。
鹿茸斑龙丸法加茴香　夜服资生丸去连
夏秋痢疾，是时令温热，邪未清爽，即食腥味，致脾胃受伤，舌腻白苔，食减无味，气坠足肿，久久延成中满也。但数月久病，旦晚未能奏功。
生于术　广皮　生益智仁　茯苓　厚朴　生砂仁
三阳结乃成膈，先用更衣丸三钱，破小肠之结，后服煎方。
枇杷叶　桃仁　制半夏　柏子仁　蒌仁　杏仁　郁金　桔梗
高年阴结。
半硫丸三钱，分两次，人参一钱，煎汤送下。
食入不化，腹胀便泻不爽，长夏湿著脾胃，荤酒不忌，气分郁滞。据述嗔怒致此，未必皆然。
茵陈　草果　木通　腹皮　飞滑石　厚朴　茯苓皮　广皮
疟愈食腥太早，脾阳不司健运，气郁不行，为肿为胀，宜忌食物中之黏腻者味者。
小温中丸三钱　十服

痰饮喘咳水气肿胀  ***************************
昔肥今瘦，为痰病伤正气不复，下焦无力，议治脾肾。
补骨脂　茯苓　广皮　生智仁　生白术　川椒　蒸饼为丸
少阴气逆，议通太阳。
川桂枝　五味　白芍　茯苓　炙草　淡乾姜
少年背冷夜喘，此为伏饮成哮，痰饮属阴邪，乘夜阳不用事窃发，以辛甘淡微通其阳。
桂枝　炙草　米仁　茯苓　姜皮
饮酒便滑，胸中气逆，阳不运行，痰聚，当以温通其阳。
生智仁　半夏　乾姜　茯苓　广皮　姜汁
饮酒聚湿，湿生痰生热，维脉为湿热所阻，遂为痹痛，犹是浅近之恙，其在里久酿痰饮，深处络中，二年以来，阳气日衰，痰湿皆属阴浊，乘夜冲举，有妨卧寝。仲景论饮非一，总以外饮治脾，内饮治肾为要法。总之，脾阳鼓运水穀之气，何以化湿变痰，肾阳潜藏，斯水液无从上泛而为痰喘。试以过饮必泻甚，酒肉当禁忌矣。先议越婢法，宣上郁热，以通痰饮。
桂枝木　木防己　茯苓　淡乾姜　石膏　白芍　北五味
脉沉背寒，咳嗽吐稀涎，夜不得卧，此为伏饮，遇冷即发。
小青龙汤去麻辛
六旬又五，从未生育，先天坎阳未旺，所赖后天水穀精华，藉以形充气沛，男年八八，天癸向衰，形体似壮，其气已弱，向来味厚温补，与体质相宜，近因痰多火动，药力未能收纳及下，反为助痰妨胃之累，虚风暗旋，原非客感，冬藏未富，春木蠢动，风来肝肾，阴阳不交使然，木必凌土，而纳食不化，陡然便溏矣，再论痰饮，莫详仲景，由水液上泛者治肾，食减不运者治脾，今肝木生风，致麻痹渐软，亦当培土制木。
早服四斤丸　夜服茯苓饮
痰饮一症，头绪甚多，以阳气不足之体，当此天暖发泄，反误服苦辛泄气之药，伤及胃口，此背冷不能纳食，是其明征。
茯苓　桂枝　甘草　生姜　南枣
痰饮皆阴浊，乘阳微浊攻为呕吐，胃气伤，不主纳食，用真武汤驱浊饮醒阳。
真武汤
脉濡，中宫阳不主运，湿浊聚痰，不饥不渴不食。
桂枝木　草果　广皮　茯苓　厚朴　炒穀芽
高年久不更衣，痰气上窒。
滚痰丸
涎饮激射。
块苓　苏子　陈皮　郁金　半夏　芥子　姜汁
聚饮膈上，辛开淡降而已。
块苓　桂枝　炒熟半夏　姜汁炒橘红　泽泻　苏子
冷哮气喘急数年，根深沉痼，发时以开太阳逐饮，平昔用
肾气丸加沉香。
幼年哮喘，是寒暄失时，食味不调，致饮邪聚络，凡有内外感触，必喘逆气填胸臆，夜坐不得卧息，昼日稍可展舒，浊沫稀涎，必变浓痰，斯病势自缓，发于秋深冬月，盖饮为阴邪，乘天气下降，地中之阳未生，人身藏阳未旺，所伏饮邪，与外凉相召而窃发矣，然伏于络脉之中，任行发散，攻表涤痰，逐里温补，与邪无干，久药不效，谓此治法，宜夏月阴气在内时候，艾灸肺俞等穴，更安静护养百日，一交秋分，暖护背部，勿得懈弛，病发之时，暂用汤药，三四日即止，平昔食物，尤宜谨慎，再经寒暑陶溶，可冀宿患之安，发时背冷气寒，宜用开太阳逐饮。
青龙法。
寒天痰嗽，乃阳气微弱，不能护卫，风冷来侵而起，久则饮泛上逆，入暮为剧，饮属阴浊耳，仍发散清肺，仿仲景饮门议治。
桂枝　五味　杏仁　茯苓　炙草　乾姜
附方　橘半枳术用竹沥姜汁泛丸
脉弦，脊骨中冷，深夜痰升欲坐，少阴寒饮上泛，议通太阳。
桂苓五味甘草汤加淡乾姜、北细辛。
痰饮入夜上泛，喘咳不得卧息，当治饮，不当治咳。
桂苓五味甘草汤，加淡乾姜、白芍。
寒热客邪，已过营卫，变为痰饮，遇冷遇暖，或加劳悴，饮泛阻塞升降，喘不得著枕，饮去便安，逐饮非一，最难除根。
小青龙去麻、辛。
久遗下虚，秋冬咳甚气冲，入夜上逆欲坐，不能安枕，形寒足冷，显然水泛为痰沫，当从内饮门治，医用肺药，则谬矣。
桂苓五味甘草汤加白芍、乾姜。
壮年久寓闽越粤，南方阳气偏泄，中年以来，内聚痰饮，交冬背冷喘嗽，必吐痰，胃脘始爽，今六十四岁，已属向衰，喜暖怕寒，阳虚已露，不宜搜逐攻劫，当养少阴肾藏，仿前辈水泛化痰阻气，以致喘嗽之例。
肾气去牛膝肉桂加沉香、五味子。
年老水入涌出，阳微伏饮。
大半夏汤加姜汁。
温邪挟饮上逆，肺胃不主宣降，咳逆身热，胠胁痹而不舒，素有肝邪，升多降少，以理气泄饮为治。
旋覆花　蒌仁霜　橘红　杏仁　冬瓜皮　苏子
左瘫经年，形体已少跷捷运动，长夏气交之湿，与水穀不运之湿，皆令阻遏脾胃流畅之气，食减不化，大便不爽，渐渐喘急，四末肌理，有中满之累。
杏仁　腹皮　厚朴　米仁　茯苓皮　桔梗　蔻仁　广皮　煎药送保和丸
通泄肺气，喘缓肿减，偏右则知内因水穀之湿，全在气分流通而解，凡腥浊厚味，皆滞气留著，与此病未合。
木防己　苓皮　萆薢　桂枝　米仁　厚朴
老年阳微，气窒浮肿，当通腑阳，勿进破气。
生于术　淡附子　川桂枝　厚朴　白茯苓
长夏湿邪，伤太阴脾阳，发疮不尽其气，浮肿腹胀，议宣通腑气。
生白术　大腹皮　厚朴　生牡蛎　茯苓皮　泽泻　广皮　木防己
诊脉左沉右弦虚，过劳阳伤，清气不主流行，温中丸不应，非有形之滞，以辛温微通其阳。
桂枝韭白汤。
又案　形盛气衰是阳虚，平素多饮酒，有湿有痰，其筋骨中渐渐畏寒刺痛，却主阳气不流行矣，同前方。

脾胃  ***************************
长斋数年，脾胃日弱，食进脘中少运，小溲入暮渐多，色萎黄，脉弦虚，皆中气不足。
香砂异功散，水泛为丸。
呕泻都令胃气受伤，凡不适意食物，更能妨胃，药用和中，谨慎口腹，使脾胃气壮，不致反覆。
茯苓饮去元参　金石斛汤泛丸
形劳嗜饮，中气受伤，凉药治肺，清痰降火，不过见病治病，急急理胃土以生金。
米仁　白芨　黄耆　桔梗　茯苓
素嗜酸者，中气不利，治以此法。
粗桂木　炒陈皮　焦白术　白豆蔻　炙黑甘草
舌白滑，微呕自利，阳微虚馁，急当温里。
人参　生于术　炮姜　炙草　淡附子　生益智
接服　生白术　人参　茯苓　生益智　淡附子　炒芍　炮姜
又服　六君子汤丸方　生于术　人参　木瓜　茯苓　生益智　炮姜　陈皮　用煨姜南枣肉煎汤泛丸
饥饱失节为内伤，山岚瘴疠是外因，六腑阳气不通，滞浊蕴蓄不清，经年不愈，非汤药所宜。
生茅术　草果仁　厚朴　制军　广皮　薄桂心　水泛为丸
脉左小涩右弦，六旬有六，阳微肢冷，脘痞不易运化，大便三四日一更衣，初结后溏。此太阴脾阳受困，当用温中醒阳。
理中加桂汤。
温伏皆令脾胃受伤，寒热，随利黄水，小便短赤，热自湿中而出，痛扰虚里右胁，食入不运。仍是脾胃不和，升降失司，以温胃宣通治。
生于术　生智仁　新会皮　茯苓　紫厚朴　生姜渣
平昔饮酒，脾阳受伤聚湿，食少不化，大便久溏，晡食不安，饮水多，溲溺愈少。宜温中佐运，厚味酒醴须忌。
生于术　牡蛎　附子　泽泻
饥饱寒热用力，都伤营卫，内应脾胃，故痿黄无力，食入䐜胀溏泄。
平胃加炒黑川椒、草果。
茹素多年，中焦阳气易亏，纳食必胸脘痛及两胁。由乎脾脏阳弱，不主运行矣。治以辛香温暖，健脾佐运。
于术　荜拨　淡乾姜　新会皮　益智仁　淡吴萸
夏秋湿胜滞脾，食物不为运行，阳不流行，湿滞久而壅热。此中气更困，以和胃健脾，分利水道逐湿。
生白术　草果仁　木通　茵陈　泽泻　厚朴　茯苓皮　新会皮
酒胜于谷，致形畏寒，嗽不止，咳甚呕吐。乃胃阳受伤，此治嗽清寒难用。
茯苓　半曲　煨姜　米仁　新会皮　南枣
胃阳不旺，晚暮腹鸣痞胀，晨起瘕泄，两方用胃苓治中相安，今吐沫上涌，仍属胃病。
人参　生于术　茯苓　益智　附子　乾姜　各为末水泛丸
凡滋味食下不安，嗳出臭浊不变。盖在地之物，假粱肉成形者，皆阴类也。宜食飞翔之鸟，以无油膘滞腻。药用妙香散，芳香醒脾，不致燥烈伤肾。
人参　茯苓　石菖蒲　益智　茯神　炙甘草　檀香　或用木香新会皮
奔驰劳动摇精，精腐溺浊，继出血筋，真阴大泄于下，胸膈痞闷，不饥不食，腹内响动攻触，清阳结闭于上，由医者不察阴阳虚实，反以清降滋阴，伤及胃中之阳。
人参　穀芽　生益智　石菖蒲　茯苓　广木香　茯神　石斛　檀香末　广皮　服十剂后转斑龙丸
食入脘胀且痛，是胃阳受伤，凡冷浊肥腻须戒。
藿香　草果　茵陈　广皮　厚朴　茯苓皮
向系积劳伤阳，肝风内动，症如类中，专以温肾补脾，运痰熄风得效。丁巳春深，诊脉不附骨而洞泄，迄今形瘦未复，频年久泻。法宗泻久伤肾，以固摄下焦，定议六君子汤，仍宜暮服勿间，以胃气弱，阳微呕酸。
吴萸　乾姜　葫芦巴　茯苓　荜拨　南枣
食入恶心痞胀，先曾腹痛泻下，外因口鼻受邪，宜正气平胃辛香，久则脾胃阳伤。温中宜佐宣通，可使病愈。
附子　广皮　茯苓　草果　厚朴　煨木香
胃口弱极，肛坠如欲频便。夫肾为胃关，皆肾虚不司收纳，元海气逆，水化痰饮矣。
早上用八味丸减桂加五味子以收肾气散越　午后服异功散健中安胃　都气丸四服
脘胁腹中诸痛
饥饱悲哀，内伤情志，痛无定所，忽闭忽开，主乎营卫流行失绪。凡心主营，肺主卫，当开爽怡悦，气血不致结痹，不必偏于寒热补泻也。
桂枝　石菖蒲　远志肉　茯苓　炙甘草　茯神
消渴心嘈，心下痛，气塞自下而上，咽中堵塞。此厥阴肝阳升举，劳怒动阳必发，久则反胃欲厥。
阿胶　柏仁　天冬　小生地　女贞子　茯神
脉左涩伏，右弦，呕吐脘痛，引及胁时，痛甚则四肢冷麻。是肝厥心痛，惊起怫郁致痛。
高良姜　沙延胡　吴萸　青皮子　生香附　川楝子　茯苓
接服　苏合香丸，真川椒　乌梅肉　泡汤化服。
接案　脉伏者起，似宜病减，而痛胀脘痞，口涌涎沫，舌仍白，鼻窍煤，面欲赤头汗，显然肝厥犯胃，左升之气，逆乱攻络，胁胠乳穴皆胀，辛香开气不应，便秘溺少。用河间金铃子散，佐以润液，两通气血。
川楝子　青橘叶　左牡蛎　延胡索　炒桃仁　漏芦
病久绪繁，终不离乎厥阴一藏。今商佐金气以暗制之，滋营气以抚绥之，实太阴以渐御之。亦子贡存鲁霸越灭吴之意。
人参　制首乌　茯神　羚羊角　阿胶　麦冬
补肝法。
人参　茯神　归身　炒白芍　柏仁　炙草
又方　人参　茯神　广皮　天麻　蒸于术　炙草　钩藤
附方　戊己汤　砂仁汤法丸
丸方　盐水炒川连　炒黑川椒　生白术　青皮　川楝子肉　淡乾姜　当归身　细辛
脉沉小左弦，冲气至咽欲厥，下坠入前阴，溲溺不能，自利。此厥阴冲脉之病，当以秽药驱浊。
桂枝　韭白　茴香　川楝　茯苓皮　青木香
素有肝厥痛，气从胁腹厥逆至咽，胸痛彻背，且多痰饮，舌苔常垢白，病发不饥不食，呕酸症已数年，痼疾难效。
人参　炒焦白术　茯苓　制半夏　炙甘草　陈皮　炒焦当归　乌梅　肉桂心　炒川椒
病从少腹右痛，寒热呕吐，是肝病传胃，病去不复，寝食未如昔。二气不复，总属虚象，议治厥阴阳明，和阳益阴法。
小麦　石决明　阿胶　南枣　生地　炙甘草
连朝阴晦，阳气郁勃，食入运行失司，气滞为痛，性更躁动，本来乘土，况有血症，辛燥动络非宜，主两和肝胃。
生白芍　延胡索　神麴　炒枳实　广皮　炒山查
用甘药呕缓，都因治嗽苦辛寒伤胃，冲脉亦阳明胃经管辖。此补胃以宁冲阳，实具至理。
川桂枝　炙甘草　生黄耆　生白芍　南枣肉　生牡蛎
呕吐苦水，必在早晨，盖竟夜未进食物。胃空则阳中浊壅攻胃，胃底之水上溢，此病已八年，是食不谨慎，胃阳受伤矣。
淡吴萸　熟附子　块茯苓　生白芍
老人胃弱，多食甜物缓中，况入暴冷，亦走胃之募原，汤水尽呕，胃脘痛气逆格拒，以辛香开之。
吴萸　高良姜　红豆蔻　块茯苓　熟半夏　研入苏合丸
寒自口鼻中入内，发散疏表非法，便燥不爽，腑气不和，当先治痛理气。
生香附汁　草果仁　杏仁　高良姜　广皮　厚朴
丁巳风木，不及春半，阳未生旺，议养阳方法。
人参　熟于术　生智仁　茯苓　广皮　乾姜
食入涎涌，脘胁痛胀在右边，近日天冷更加。前议胃阳已伤，浊沫凝涎，壅于胃脘，致浊气不降，肠中为痹，古称九窍不和，显然腑病。想暴寒口鼻吸入，近日反痛，为新寒凝冱之象。
苏合香丸。
辛香颇通知，迩日吸受寒威，与久蓄凝涎互结，以六日始更衣，论无形与有形交混，不独轻剂理阳矣。
荜拨　半夏　广皮白　良姜　茯苓　妙香丸
五年来饥饱失和，脐中胃脘啾唧痛，痛甚呕吐清水，显然中焦阳伤，但久痛不已，必致凝瘀沉锢。自述泄气则缓，病痛之根，在乎腑络。
半夏　厚朴　草果　姜汁　广皮　葫芦巴
劳怒脘痛，是肝木乘土，屡经发作，脘聚瘀痰，上涌下泄，瘀去始缓，但痛发徒补则壅。议冬月用通补方，胃属腑，腑通为补。
制半夏　广皮　桂木　茯苓　生于术　石菖蒲　牛肉胶为丸
心下高胀至少腹，其形横梗，大便不爽，咽中痰阻，从九窍不和，属胃虚。
小温中丸十服。
食不得化，是无阳也。盖胃阳受伤，阴浊上僭，为胀为呕，而酸水痰涎，都因阴浊，通阳为正治法。
人参　半夏　附子　茯苓　乾姜
胃气痛发。
五灵脂　川楝子　桂木　生蒲黄　元胡索　生香附
痛缓用后方。
炒桃仁　茯神　炒杞子　柏子仁　桂圆肉　新绛
丁巳风木司天，春木气震，胃土受侮，嗳气呕食，上年多以辛通得效，阳气因病致伤。姑以小半夏汤和胃，佐吴茱萸驱浊。
半夏　茯苓　乾姜　吴茱萸
四年脐左有形闪动，发必坚大，腰软欲束缚，不饥不欲食。仿金匮桂姜苓术汤，转旋下焦之阳。
始而嘈杂，食进不化，数年前脘中渐痛微呕。此乃积劳伤及营络，络虚为补，安閒怡悦，可以少发药饵，攻病未必去根。
炒桃仁　桂枝木　桂圆肉　归鬚　炒延胡　茯神
病著右腹，甚至针刺刀割，牵引入于腰背，必泄浊气病缓。自述服蚌灰小效复发。夫蚌系介属，味咸攻坚，直入至阴之界。是病已在阴络，锢结瘀滞，蚌但咸寒，不能宣逐瘀腐，络病在下属血，缓攻为是。
䗪虫　炒桃仁　酒大黄（熬膏为丸）　麝香
阴中之阳失护，痛由前至肋引经，必用厥阴阳明，是谓知医。
淡苁蓉　枸杞子　茯苓　沙苑蒺藜　当归　生精羊肉
阴气混阳，厥阴病难治。
吴茱萸　川椒　川楝子　乾姜　乌梅　元胡
背脊痛不耐坐，左胁板实，吸气呛痛，左手冰冷，食入不化，常有遗精久病，三年在络，议甘温气剂。
川桂枝木　肉桂　当归　茯苓　左牡蛎　炙甘草
虚里穴为阳明胃，阳明气血皆多，络脉窒塞为痛，映及背部。脉络不和，必宣通望其痛息，彼萸地之凝，耆术之守，皆非络药。
桃仁　穿山甲　阿魏　归鬚　韭白根　麝香
先有血淋，淋止胁痛，脉来左部坚搏，是少阳郁热乘络所致，忌食酒肉厚味。
炒熟桃仁　茺蔚子　牡丹皮　当归鬚　山栀　泽兰
脉沉小，痛起胸脘，串及腰背，五年宿恙，寝食不改。此病在脉腠之间，痹阻不伤藏腑。议以流通周行气血，勿得峻剂。
川桂枝　抚芎　乳香　姜黄　香附　茯苓　酒水各半泛丸
络气不通。
嫩苏梗　黄麻骨　块茯苓　煨葛根
左胁下硬，忽忽喜忘，是为蓄血之象。
桃仁　牡丹皮　郁金　钩藤　降香汁　赤芍药　橘红

气痹噎膈关格呃逆  ***************************
中年以后，阳气已微，午时嗳气，食纳上泛，皆胃弱气逆，视面明脉弦，必伏痰饮，仲景胃虚客气上逆例。
旋覆代赭汤。
气郁四年，脘结自能排遣，其结聚已散，近日喉间吐咯不清，食味甘必滞脏。是肺胃不降，以微辛微苦之属，久恙勿投峻剂。
枇杷叶　米仁　茯苓　川贝母　金石斛　橘红　白蔻仁　桔梗　蜜丸
喉旁左右有形，咽物不碍，但略起未食，其形为虐，思未食时，胃中阳皆上蒸犯肺矣。从前致病，以火酒大辛，热结气壅五年，已为痼疾矣。
甜北沙参　生黄耆　麦冬　甜秋梨　金银花　熬膏服
清肺胃化生津液。
玉女煎。
附方　苇茎合葶苈大枣汤。
附方　芦根　滑石　浙苓　生米仁　川贝　桑叶
附方　黄耆　白芨　桔梗　黄精　米仁　百合
声嘶喉噎，食不适即呕逆呛逆。自述饮酒致伤，首先犯肺，开气理逆，清肃上焦。
鲜枇杷叶　薏米仁　射干　活水芦根　浙苓　降香汁
脉症乃气结在上，津不运行，蒸变浊痰，由无形渐变有形。徐之才谓轻可去实，非胶固阴药所宜。
鲜枇杷叶汁　杏仁　紫厚朴　白蔻仁　薏米仁　降香汁
脉小涩，面赤目黄，喉痛咽物不碍，溺后淋浊。此水穀之气，凝聚成湿郁，气不升降，三焦不利，当以清肃上焦主治。
芦根　射干　米仁　白蔻　浙苓　通草
昔年强旺，夏秋热病顿减，精采不复，鼻窍不通，左胁有声，攻触痛呕，遇劳即发，必脉络中瘀留凝聚，顿然食减少饥，大络必聚血，病中衄血，已见一斑矣。
生蒲黄　桃仁　归鬚　五灵脂　穿山甲　桂枝木　韭白汁泛为丸
此跌扑致经脉气血壅痹，胁背高凸，非汤药可效。
黎洞丸每日服一丸。
脉虚浮，沉取直上下行，胃纳素减，病发从背彻心，先胀闷几日，气遂从下焦直冲至咽，手足厥逆发呃。细测病源，属胃虚，相火直冲清道而上也。夫冲脉并少阴之经，行乎幽门通谷，夹巨阙而上。故丹溪谓呃逆属于肝肾之虚者，其气必从脐下直冲，上出于口，断续作声。右肾为相火所寓，相火炎上，挟其冲气，乃能逆上为呃，主以大补阴丸，折火滋水，伏藏冲任。治虚呃用参术汤，崇土以制龙雷之火也。至东垣之论，又云胃为冲脉所逆，而反上行，其症气上冲咽不得息，名曰厥逆，宜调中益气汤加吴茱萸。观厥气多少而用之，且随四时寒热温凉而治。若夏月有此症为大热，宜加连蘖知母，直至下元，以泻冲脉之邪也。两条治法井井，高出千古。今拟大补阴丸早服，调中益气午服，恪守勿懈，自可除根，远胜后人庞杂之方矣。
大补阴丸　调中益气汤秋冬去连蘖知母
黄蘖　熟地　人参　柴胡　木香　吴茱萸　黄柏　知母　元武　白术　炙草　陈皮　黄连
右少腹中冲气，上至胃口，痛而呕欲呃。此阳微阴浊上踞，老人有关格之累。
炮黑附子　淡吴茱萸　生淡乾姜　雄猪胆汁
接案　阴浊得辛热，反佐苦寒而降，阳明之阳必伤。然腑药以通为补，须忌食物厚味。
人参　制附子　茯苓　淡乾姜
形寒呕逆，瘕痛上冲，嗳食稍减。
人参　半夏　吴茱萸　茯苓　高良姜
右脉如控弦。
北苏子　半夏　代赭　生枳实　淡姜　茯苓　新会皮　郁金
恶心饥不能食。
旋覆花　人参　云苓　金石斛　代赭石　半夏　广皮　姜汁
接服　六君子去甘草加生姜、煨益智仁
附方　枇杷叶　金石斛　竹沥　橘红　鲜芦根　姜汁　后去竹沥姜汁，加杏仁、紫苑。
老人脉右弦左涩，因嗔怒，致呕吐䐜胀不纳物。此肝木犯胃，涌逆不已，必致浊阻上下不通，老年复虑关格。
开口吴茱萸、姜汁炖南枣肉捣丸，服六七分，日三服
平昔嗜酒，肺胃积热，阴液下枯，阳津变痰，鼻塞多呛，减食无味，旬日更衣，粪如羊屎，老人关格，治之极难，况酒客不喜黏腻甘柔。形脉症象，不受温热，议以铁瓮申先生琼玉减蜜方法。
鲜生地　人参　水一盏煎至四分临服加入沉香末琥珀末
清阳不主转旋，强纳不运吐出，是不化之形，肠汁乾涸，腑阳不得传导，便难艰涩。古称关格，为阴枯阳结，药难奏效，或以半硫丸宣浊通腑，仿戴元礼诸热药皆固秘，惟硫黄滑而不秘。
半硫丸。
六旬外阳气不旋反闭，上不纳食，下不更衣。此为关格，脉小结涩，伤于无形，最为难治。
妙香丸　每日三粒　十服
接案　大凡噎格反胃，老年闭于胃脘之上。是清阳不主转旋，乃无形之结，辛香通关，反觉热闷上升，虚症无疑。以大半夏汤合加黄连合泻心法。
人参　半夏　茯苓　川连　竹沥　姜汁
膻中为宗气之海，气无冲和之力，为噎为格，皆能致之。竟拟渐磨运荡之法，庶几得之。
郁金汁　檀香汁　川贝　瓜蒌皮　制半夏　沉香汁　枳实汁　块茯苓
先吐污浊，继而气逆吐食，平日腹痛今已，便难瘀留在络，气乱道路不通，有形阻及无形，议攻其瘀。
桃仁　制军　去皮桂枝　延胡　生蒲黄　炒烟尽五灵脂　韭白汁　临服冲入三十匙
凝瘀既久，三焦道路为壅，延成反胃噎膈，议缓逐一法。
人参（研）　桃仁（去皮尖，烘脆）　麝香（研）　大黄　䗪虫（酒浸，新瓦上烘焙脆）　当归梢（烘）　炼蜜为丸
经云：食下不化，是无阳也。今早纳晚吐，仍然完穀，胃阳衰惫困穷，反胃涌吐，阳气结痹，浊阴壅遏，况少壮至中年，操持萦思，喜饮少谷，阳气积伤。虞天民有云：格拒反胃，必阴枯阳结。视面赤属饮，脉弦为痰，饮留气凝，焉得不痛，缓痛宜通，然非攻下荡涤之比。当从通阳镇逆为法，真寒辛酸，破泄真气，大伤胃阳，不可再服。仿仲景胃虚客气上逆例。
人参　淡附子　淡乾姜　代赭　块苓　白旋覆花
酒热伤胃，穀食入脘即噎，涌出涎沫，阳明脉不用事，筋脉牵绊，与半夏泻心汤。
半夏　茯苓　金石斛　竹沥　姜汁
接服　杏仁　鲜枇杷叶　厚朴　茯苓　半夏
右脉弦长而数，左脉带涩，阻在胃之上院，起自恚怒，不独伤肝，肺亦有之，何也？以其循胃上膈，是肺之所属，金不及木，得反侮之，聚则气凝痰阻，眼胞足以证之。拟泄金平木何如。
姜制枇杷叶　苏子　水梨汁　醋制代赭石　桃仁　茯苓　姜汁　郁金　滑石　绛绢三四寸煎汤代水
半硫通下颇效，妙香开上反吐，此中焦胃阳已虚也。用
大半夏汤。
食不得化，是无阳也。脉络映痛，辛香芳温可效，当用
苏合香丸。
昔年嗜饮，湿聚痰壅，致清升浊降，痹阻食脘窄隘，咽窍不纳，饮留气凝。治在上焦，以饮有质，气无形也。
生滑石　紫厚朴　竹沥（冲）　芦根　瓜蒌皮　姜汁（冲）
老人噎膈，不能纳穀，脘中窄隘，是气不通，非有馀之比。
枇杷叶　米仁　橘红　芦根　茯苓　姜汁
途次吸入寒气，伤及络脉，每胸痛饮热酒，宣通小愈。中年屡发，阳气受伤，必有瘀聚，漫延反胃噎膈。宜薄味节劳。
姜汁　茯苓　炒桃仁　桂枝木　半夏　胡索
防方　早服淡豆腐浆　晚服枇杷叶膏
噎膈为患，脉微而迟，乃胃之冲和之气，曲运神机所致也。今已颗粒不食，呃逆不止，仓禀顿惫之象。
人参　茯苓　陈皮　枳实　生术　炙甘草　半夏　磨冲，纹银汁和入服。
《内经》无火无水之论原非泛指，张子和亦云：汤中煮桂火里烧姜岂不读耶。
芦根　生地　块苓　米仁　生术　枇杷叶　竹茹　郁金　代赭石
又接服　六君子去甘草加　枳实　代赭　姜　枣　黄米
脉右弦面色赤亮，纳穀咽乾脘阻碍不下。五十四岁清阳日薄，致转旋日钝，痰必阻气，结则脘窄不能宣通耳。大便仍利，但治脘膈之上。
白蔻仁　杏仁　厚朴　桔梗　枳实　半夏
半年脘闷多嗳咳嗽，此气郁不解，纳穀已减，破泄耗气，非宜从胸痞治。
薤白汤


卷三  ——————————————————————————————————————————————————————————————————————————————————————————

疟疾  ***************************
疟母因不慎食物，腹鸣痞胀溏泄，以理脾胃之阳药。
草果仁　吴茱萸　茅术　厚朴　广皮　椒目　老姜捣取汁泛为丸
舌白不渴，脉沉腹满，不饥不食，二便不通。是暑湿发疟后中气不复，骤食大荤，亦气结成胀。
大针砂丸一钱二分　十服
脉左数搏，是先天真阴难充，则生内热，疟热再伤其阴，与滋养甘药填阴。
左归丸去杞子牛膝加　天冬女贞
三疟乃邪伏阴分而发，数月始止，然畏风怕冷，因疟邪偏寒偏热已久，营卫皆弱，气薄不固，调养失宜，必致复病。议用大封大固，如天真丸。
天真丸去羊肉加河车胶
向来多咳肺伤，六月廿四风潮感邪，单热不寒为瘅疟。仲景谓消烁肌肉，当以饮食消息之。在乎救胃阴以供肺也。医知是理否。
大竹叶　连翘　麦冬　生甘草　青甘蔗浆　甜秋梨浆
伏暑因新凉发疟，头胀恶心脘痞，邪郁上焦，从肺疟治。
竹叶　连翘　滑石　杏仁　川贝　橘红　白蔻　紫厚朴
太阴湿疟，脾阳伤，气不运，舌白脘闷，水饮停蓄，当理气分。
草果　厚朴　藿梗　广皮　杏仁　苓皮　化苏合丸一丸
湿热未清，疟止头目胸中不爽，不饥不思食，病在气分。
草果　白蔻　厚朴　广皮　茯苓　杏仁
瘅疟两旬不解，舌白脘闷色夺。
菖蒲根汁　白蔻仁　草果　厚朴　杏仁　茯苓皮　广皮　化牛黄丸一丸　一去杏蔻加木香藿香化入苏合丸
接服　竹叶地黄汤法
间日疟不饥，心闷不甚渴，从脾胃制邪可愈。
草果　知母　黄芩　生姜　厚朴　半夏　广皮
风湿著太阴疟。
草果　厚朴　广皮　茯苓　猪苓　藿香梗　化苏合香丸
农家夏季受冷湿之气，阳气不司宣畅，壮年形软无力，乃劳倦伤之疟。
生白术　生姜　草果　厚朴　广皮　藿香
此热伤气分而为瘅疟，寐则肢肿热渴，余暑尚炽，宜救胃津。
人参　麦冬　竹叶　知母　生甘草
疟止反覆，必有所因，姑就色脉气怯神弱，因病致虚，夏秋宜调中益气。
人参　益智　茯苓　广皮　炙甘草　炒白芍
今年疟疾半由雨湿阴晦之邪，当以芳香逐秽理气分多效。但三疟系在阴伏，起必左足微冷，热过有汗。仍知饥知味，乃劳乏气怯之病，不必专以攻邪。（是岁系湿土司天。）
桂枝木　生牡蛎　炒黑蜀漆　生耆　当归　防风根　生姜　大枣
接案　寒在四肢，热起额准至腹，此太阴三疟也。经水来期不移，脾主营，前议和血托邪，服后疟来热多口渴，此太阴阳明两病。
草果仁　知母　细桂枝尖　黄芩　生姜　乌梅肉
劳倦伤阳不复，新凉再受为疟，质虚感邪，不可发散。
桂枝　生术　防己　茯苓皮　藿梗　广皮
三年前失血，今秋途次暑湿热伤成疟，脘痞不饥，是邪结气分。
飞滑石　白蔻仁　杏仁　厚朴　藿香梗　广皮　木香
今年疟痢，皆水土湿郁之气，伤及脾阳，不司转旋，令人中痞不食，辛香理气驱湿，蔬易安。（湿土司天。）
生草果　厚朴　桂枝　茯苓　藿梗　广皮
疟数月，三日一发，邪伏于阴，不忌荤酒，致胁腹有形，邪与气血胶固，结为疟母症瘕。
鳖甲煎丸　每服三十丸
疟伤阴气。
复脉去参姜桂
疟热伤阴不复，乾咳汗出。
桑叶　玉竹　炒川贝母　大沙参　麦冬　生草　南花粉
少阴疟误治，延及太阴，腹有动气，近暴冷寒热甚。
淡附子　川桂枝　北细辛　炙甘草　生姜　南枣
寒自背起，热不烦渴，不饥不思食，指臂麻木，脉来小弱。近受温邪如疟，其实阳气久虚，当从本病调折。
川桂枝　茯苓　炙草　煨姜　南枣　生益智仁
背寒肩胛拘束，阳微疟根。
人参　附子　桂枝木　炙甘草　生姜　南枣　生于术　生益智仁
接案　形寒拘束已止，身痛食少。
生黄耆　归身　人参　南枣　淡附子　蒸冬术　广皮　炙甘草
又照前方去淡附子加穀芽煨姜。
热后寒，寒后热，此两阳遇于一阴，如易之离象，中宫必虚，大忌散发攻食。间日而作，疟势未罢，仍该和解。
鲜荷梗　白蔻仁　黄芩　郁金　乌梅肉　生白芍
夏秋所伏暑湿，至霜降节乃发，是新邪引动宿邪。初病头痛汗出，寒热势猛，是新邪锋芒易解。继而势似差缓，疟来两日，越一日再发，半月竟成三疟，发于子午地支为太阴。盖邪气久伏，六淫客气，皆从火化。然中年形体丰伟，已见脉弱神倦，外似有馀，里真不足。凡寒热之邪，必由四末渐攻中焦，病来心中热躁渴饮，胸闷不知饥知味，寒则肢背拘束，热甚心腹最剧，由邪聚为重，邪分稍缓。此为里中之表，病在络不能汗解下夺，惟辛香宣通，以氤氲氛瘴，原非质滞，阻清阳流行之隧，日加蒙痹，致正气日疲。故深秋入冬，伏邪在阴发疟，不与时疟和解清热同例。
方缺
寒热过后，从太阴动疟。
紫厚朴　茯苓皮　川桂枝　草果仁　大防己　天花粉
先有遗精阴虚，疟邪坠入阴络。是少阴疟，非治疟通套柴苓可效。
素有遗精，疟来而遗止，阴中之阳，既因邪得深入留连。述寒热起由足跗[足廉]，阳维失护，少阴内怯，不得以表里混治。
人参　归身　炙草　鹿茸　桂木　生牡蛎
阴疟上部先寒，年十三未出。是营卫疏，客邪留著，色黄脉小。
归耆建中去饧糖。
久疟营卫皆虚，血空气疏，头晕心悸，无以主张，先与甘缓益虚。
生黄耆　茯神　炙草　归身　米仁　桂圆
疟母遇劳而发，显然阳伤络窒。
阿魏丸
今年患疟最多，皆因大地湿邪，湿伤阳气不旋，肛坠痔血，小便不利，宜旋转太阳之气。
五苓散
疟邪伤阴，阳升不藏，衄血夜汗。
六味去丹泽加五味女贞。
附方　补中益气汤加首乌、姜枣。
又　首乌（一两）　白术（五钱）
又　生于术　龙骨　煨姜　桂枝木　牡蛎　南枣
湿疟失治，疮疥腹胀，形寒减食，都是脾胃受伤，勿强进腥浊厚味。
胃苓去甘草。
接案　昨服胃苓汤，粪后有血，小溲不利，久伏湿邪，三焦皆受，郁久成热，用分消法。
茯苓皮　山茵陈　木防己　紫厚朴　槐花　细本通　海金沙　萆薢
此厥阴疟症之最重者，烦躁吐蛔，脉弦数可征，拟苦辛酸法。
川连　川椒　桂枝　乾姜　乌梅　白芍
疟三日一发，是邪伏在阴经，经年虽止，正伤难复。仲景鳖甲煎丸，专以升降宣瘀治肝。谓寒热不离少阳，久必入肝，肝主血，左胁为肝募俞也。故病固当如是，但久有遗精食少不化诸恙，病非一端。此攻邪温补，未能却病，莫若养正气旺，邪自除。古有诸矣。
午服妙香散
三日疟是邪伏阴分而发，非和解可效。久疟不止，补剂必以升阳，引伏邪至阳分则愈，守补药则非。
人参　鹿茸　当归　茯苓　附子　鹿角霜　杞子　沙苑
热病继疟，交冬自止，左胁已结疟母，今食物难化，大便溏泄，神疲力倦。病由荤酒太早，致湿聚气阻，治以疏补脾胃。
茵陈四苓加厚朴、益智仁。

夏暑湿热  ***************************
诊脉缓软涩，胃脘不爽欲嗳，夜来腹胀，吐痰酸水，口鼻吸冷，损及中阳，暂用冷香饮子方，宜缓进参术。
藿梗　草果仁　附子　广皮　厚朴　茯苓
脉沉缓，目黄舌白，呕恶脘腹闷胀。此冷暖不和，水穀之气酿湿，太阴脾阳不运，周行气遂为阻。法当辛香温脾，宣气逐湿，用冷香饮子。
草果　藿梗　半夏　茯苓皮　厚朴　广皮　杏仁　茵陈
舌白黄不饥，筋骨甚软，自暑湿内蒸，脾胃受伤，阳明胃脉不司分布流行，若不早治，必延疟痢。
白蔻　杏仁　藿梗　木通　滑石　厚朴　广皮　桔梗
春夏地气上升，身处山麓，亦有瘴气混于水土之中，饮食不觉，脾胃气困，频年长夏舌黄腹胀，便秘成泻，皆湿阻清浊不分。两年治效，多以分消，每交春深，山行蔬食，俾气清流畅，则无是病。
生白术　米仁　广皮　苓皮　厚朴　生智仁　桔梗　金石斛汁法丸
又煎方　草果　广皮　腹皮　猪苓　厚朴　苓皮　莱菔子　泽泻
失藏人身应之，患此者最多。考古人温病忌表散，误投则劫津，逆传心胞，最怕神昏谵妄。治法以辛甘凉润为主，盖伤寒入足经，温邪入手经也。上润则肺降，不致膹郁，胃热下移，知饥渴解矣。
嫩竹叶　麦冬　桑叶　蔗浆　石膏（白糖拌炒）　生草　杏仁
冬温伏邪，先厥后热，深热从里而发，汗出烦渴，当救胃汁。
竹叶心　麦冬　生穀芽　乌梅肉　生草　川石斛
风温咳嗽，下焦阴虚，先以辛甘凉剂清上。
桑叶　大沙参　麦冬　玉竹　川贝　生草（糯米泡汤煎）
冬月温邪内伏，入春寒热咳嗽，身痛微汗乃解，与温疟同法。
桂枝白虎汤
咳嗽二年，形瘦谷减，冬季喉垂渐痛，可见水亏。阳气不藏，春月气日甚，皆阴乏上承，阳结于上，为喉痹矣。近日寒热风温客气，脉小数为阴伤，忌用辛散。
桑叶　沙参　川贝　玉竹　麦冬　生草
风温变热，烁筋灼骨，足筋肿痛而热，二便不通，夜躁不眠，邪已入厥阴，多惊骇面青，经水不应期而来，为脚气之症。
汉防己　川黄柏　川萆薢　晚蚕沙　海金沙　川通草五钱煎汤代水　鲜生地　阿胶　五味　牡蛎　麦冬　白芍　女贞
脉数右实左弦，服养阴药已得效，但未能愈耳。嘈杂恍惚，胸上动气，苦寒清热，用小柴胡汤治阳维之会。
桑叶（经霜）　赤丹皮　鲜生地　鲜桑叶　阿胶　女贞　生白芍　白丹皮
温邪感触，气从口鼻，直走膜原中道，不同伤寒阳症，邪自太阳次第传经。盖春温夏热，鼻受气则肺受病，口入之气，竟由脘中，致以手经见症，不似伤寒足六经病也。仲景论温不可发汗，汗则劫津伤阳，身必灼热，一逆尚引日，再逆促命期。又云：鼻息鼾，语言难，剧则惊痫瘛瘲，无非重劫阴阳而然。今病发热，原不是太阳客邪见症，所投羌防，辛温表汗，此即为逆矣，上窍不纳，下窍不便，亦属常事，必以攻下希图泄热。殊不知强汗劫精而伤阳，妄下劫液而亡阴。顷诊脉两手如搐而战，舌乾燥而无苔，嘴前干板目欲瞑，口欲开，周身斑纹隐跃，时有呃逆。因胃乏穀气而中空，肝阳冲突上冒肆虐耳。为今迫正，先用糜粥，使胃中得濡，厥阳不致上冒，而神昏之累可已。进药之理，甘温可以生津除热，即斑疹亦不必虑。观仲景论中，邪少虚多，阴液阳津并涸者，复脉汤主之。今仿此意。
炙草　生地　阿胶　人参　麦冬　白芍
温邪有升无降，经腑气机交逆，营卫失其常度，为寒热，胃津日耗，渴饮不饥，阳气独行，则头痛面赤。是皆冬春骤暖，天地阴虚温热卫泄，营热久延不已，最为棘手。拟从心营肺卫治之。
鲜生地　金银花　桑叶　小麦　郁金　犀角尖　淡黄芩
伏热久郁，营卫失调，汗泄心嘈，皆是内蒸气弱，肢足稍露，则脐下便痛，正刘氏谓亢则害、乘乃制之义。
鲜生地　犀角　青蒿梗　生石膏　地骨皮　知母
汗多气泄，心包伏热，五心焦烦，形体反恶外寒。投清寒之品，热势稍减，但热蕴于里。必得水升火降，方能阴阳和快。
犀角尖　浮小麦　鲜石菖蒲　鲜生地　元参心　朱砂染麦冬
客冬感寒，入春化温寒热，药不中窍致令汗泄正虚。因循难愈，议进咸镇一法。
桑叶　阿胶　茯神　生白芍　牡蛎　炙草
日久寒热，正虚无以主持，频频汗泄，亟宜固阳摄阴。
生鳖甲　桑叶　阿胶　生耆皮　生白芍　枯芩　茯神　炙草
脉数，上出鱼际一寸，心中热，与背相控。
鲜生地　阿胶　麦冬　九孔石决明　生白芍　女贞子　五味　鸡子黄
脉数上出鱼际一寸，是谓溢脉，阴气不能上承于阳也。寒热汗出身半以上，是亦阳失阴守，非寿征也。议摄阴救阳。

春温  ***************************
过饮酒热上炽，肺卫心营受迫，旬日间有寒热，痰饮阻气，咳逆胸痞。乃内因致病，薄滋味以清肃气分。
芦根　枇杷叶　桑叶　米仁　浙苓（煎好加入生石膏末再煎）
温邪蒸灼津液，酿为热痰，胃口不得清肃，不饥不食，只宜甘凉生津，峻利不可再投。
麦冬　蔗浆　花粉（嘉定）　川贝　桑叶　大沙参
津涸风动，肢强口噤，温邪内陷危笃，以甘缓生津熄风，望其出音。
炙草　麦冬　阿胶　火麻仁　细生地（蔗浆代水煎）
高年左瘫，近加风温寒热，主客皆病，防其昏痉。
厚朴　广皮　豆蔻　杏仁　木通　苓皮
温邪入肺不解，遂逆传膻中，烦热昏躁，呛出血沫，犹然气喘不食。夫肺主气，心主血，辨症分经，最为要旨。
淡竹叶　阿胶　桔黄芩　六一散
病邪已去，虚热未除。
生地　玉竹　水梨　生草　麦冬　丹皮　花粉
热邪久伏，风寒外侵，春温气机不藏，内蓄之邪复彰，咳嗽咽痛，两足畏冷。拟辛凉轻剂，制其潜伏之邪热。
桑叶　南沙参　郁金　黑山栀　杏仁　菊花　桔梗　生草
牙齿常紫，膝盖痠痛，上年秋季为甚，此湿邪阻于经络，阳明之气，不司束筋利机。议宣通脉络之壅，使气血和平。
金毛脊　白蒺藜　生白术　油松节　生米仁　木防己
过饮晨泻，中宫留湿，乾呕腹痛。是脾不和，阳气不主运行于四末，故四肢无力困顿矣。宜忌湿肉，使清阳转旋，中宫得健。
草果　厚朴　藿香　广皮　茯苓　半夏
新沐头痛鼻塞，状似风温，次日寒战大热，胁肋痛不可转侧，自利稀水，乃湿聚于经脉，病在气分，热渴欲饮水。今目黄上视，手肢发痉，舌苔白齿板燥，胸中隐隐痛，皆邪深痉变凶。
木防己　桂枝木　大豆黄卷　茯皮　天花粉　菖蒲汁
用木防己汤，痉厥已缓，经脉郁伏湿邪已解，胃汁大伤，痰嗽气闪，与甘药不伤胃气。
甘蔗浆　南花粉　薏苡仁　炒黄川贝　麦冬
夏季水土之湿，口鼻受气，著于脾胃，潮热汗出稍凉，少顷又热，病名湿温。医但知发散清热消导，不知湿郁不由汗解。舌白不饥，泄泻。
滑石　白蔻仁　茯苓皮　猪苓　通草　厚朴　泽泻
冷热湿秽，杂感太阴经受邪。
草果　桂枝　茵陈　藿梗　厚朴　防己　茯皮　广皮
湿郁气阻，疹发。
飞滑石　茯苓皮　射干　木防己　茵陈　槟榔摩汁
今年天运寒水，地气湿土，春夏雨湿泛潮，郁勃秽浊之气，人在气交之中，口鼻触受，直走胃络募原，分布上下。如此症初病头胀，痞闷呕恶，必舌白，病全在气分，为里中之表，芳香逐秽，淡渗逐痰。此不为仅以陶氏全书方案竞进，彼寒分六经，热犯三焦，不同道也。且医药初用即泻，暑必挟湿也。消之不降，清之不应，此湿邪乃是无形，医治却是有形。今诊脉小涩，舌乾口渴，不能汤饮，胸次软而涩，仍有呕逆之状，当温脾阳以运湿，仍佐辛香，可望其效。
草果　桂枝木　茯苓皮　厚朴　广皮　木防己
病本湿温，元气不能载邪外出，势有直犯神京之状矣。拟以栀豉上下分开之，姜枣左右升降之，芳香之草横解之。
西豆豉　黄芩　郁金　生香附　黑山栀　甘草　鲜菖蒲　生姜
舌赤头痛，恶心脉大，温邪入募原也。
白蔻仁　桔梗　枇杷叶　鲜醒兰　瓜蒌皮　天花粉　木杏仁　枳壳
脉右大，舌黄不渴，呕吐黏痰，神躁语言不清，身热不除。此劳倦内伤，更感温邪，须防变痉。
竹叶　六一散　厚朴　茯苓　白豆蔻　广皮
暑湿郁蒸。
滑石飞　竹叶　连翘　淡芩　桑皮　木通
暑风上郁阳分，昼日头痛，鼻渊。
鲜荷叶汁　青菊叶　滑石　羚羊角　连翘　桑叶　银花
暑风痰嗽，目黄，舌白已退，遇风肌热。此肺病未和，薄味不致疟。
六一散　川贝母　栝蒌根　地骨皮　桑叶　玉竹
形瘦阴亏，暑热客气未尽，气分有热，故不耐阴柔腻药。
竹叶　川贝母　麦冬　知母　生甘草
虽是伏暑湿邪，平素阴虚，久积劳倦，病发先有梦遗，此柴芍膏连苦辛皆忌。
鲜生地　连翘心　竹叶心　细木通　六一散　金银花
舌乾黄，经脉软弱，脘中不爽，热伤津液，阴不上承，清热不应，以甘寒生津。
鲜生地　麦门冬　柏子仁　茯神　人参（冷冲）
伏暑热燥气分，津化痰，形瘦，嗽未止，不饥便溏。
米仁　芦根　白蔻　浙苓　桔梗　枇杷叶
阴弱之质，暑风外袭，头蒙口渴，以轻剂肃之。
鲜丝瓜叶　杏仁　连翘　大豆卷　川通草　桑皮
香茹饮泄越渗利，颇不宜于虚体，或有人参者，可以凉服暂用，药当平和清暑，以雨湿已久，中宫易困耳。
木瓜　扁豆　人参　茯苓　甘草　醒头草
形瘦液少，暑湿泄泻初愈，又咽乾咳嗽，以暑挟湿，秋热化燥，乃胜复之理。
玉竹　麦门冬　北沙参　生甘草　桑叶　南沙参
脉弱无力，心中洞，入夜神昏谵语，面目皆红，烦渴微饮。是劳倦内伤，频与苦辛消导滋阴，阳愈伤则浮越，有虚脱之虑。议用仲景救逆法。
生龙骨　炒黑蜀漆　生左牡蛎　炙甘草　川桂枝木　南枣肉
脉弦长，入尺而数，舌上沾苔，时或发热，大便或溏，显然素禀阴虚，复受暑湿。
草果仁　金石斛　紫厚朴　鳖甲　广橘皮　淡竹叶
尊体本阴虚，阳气并邪，独发热，两旬余不解，无汗。盖因枯液不作汗，邪亦不解也。连剂养阴之后，邪少松则汗大出，是云行雨施，正品物咸亨之候，何疑其脱也。但弱体久病不解，元气愈亏，此邪稍出，大汗作，亦属接补关头，不可少懈耳。心静则气定而神住，切不可忧扰神气，致阳上升。
人参（四钱）　熟地黄（一两）　制首乌（五钱）　抱木茯神（二钱）　生左牡蛎（六钱）　天门冬（三钱）
积劳伤阳，哀慼动脏，重重内损，夏秋伏邪，已深入重围。此邪从阴经来，故三阴而施温补扶正，正谓托邪。知母入咽即呃，不饥不食不寐，阳不流行，三焦困，脾肾惫矣。肛坠属阴气陷，难任纯刚之剂。
人参　麋角　当归身　煨生姜　草果仁　紫厚朴
热甚，心烦躁渴，宜宣膻中热气，兼驱伏暑。
清心牛黄丸　辰砂益元散（三钱）　竹叶心（二钱）　煎汤送下。
脾胃气困，郁蒸为黄，痛乃阳不流行，久病不可纯攻。
山茵陈　生益智仁　生白术　茯苓皮　紫厚朴　广橘皮　生香附摩汁

痘疹幼科杂治  ***************************
稚年五疳，数年不愈，脾胃愈损，必肝木来乘，已有惊恐筋牵，皆欲成五痫矣。其腹中冲逆为痛，即木剋土之象。用钱氏史君子丸，未有大效。用制肝实脾疏腑方。
川楝子　厚朴　胡黄连　史君子　黑糖油　生白术
稚年纯阳体质，疟痢是夏秋暑湿热病，阅述几年调理，都以温补得效。但幼科必推钱仲阳方法，幼稚致伤，全在脾胃，脾阳少运，湿聚泄利，温暖脾阳，运行去湿，亦属至理。若骨脂附子温肾，稚年恐未宜久进。今年太阳寒水司天，太阴湿土在泉，雨湿太过，阳气最伤，大忌苦寒，暂服方。
钱氏益黄散
附方　乾蟾　川连　白术　茯苓　青皮　鸡内金　人参鬚　薏米仁　神麴　泽泻　炼蜜丸炒米汤下
附惊风方　全蝎　殭蚕　天麻　川黄连　生甘草　胆星　犀牛黄　麝香　金箔为衣


卷四  ——————————————————————————————————————————————————————————————————————————————————————————

遗精淋浊尿血  ***************************
交白露暑去凉来，阳降多遗，仍悸恐畏怯，用交心肾固摄。
人参　龙齿　归身　芡实粉　远志　柏仁　湖莲　茯神　熟地　五味子　金樱膏丸
苦寒直降，阴走泄为遗，阳浮越为头痛咳嗽，以摄固二气主之。
熟地　远志　龙骨　茯苓　芡实　牡蛎
疟热伤阴，数年春秋内热，仍安寝能食。想办事勤劳，阳气易于升动，此阳降为遗泄。
虎潜丸
精浊四年，据述途中烦劳惊恐而得，头面眩晕，肌肉麻痹，遇房事必汗泄，顾体反壮。此阳微失护，精关不固，温肾宁心，冀渐交合，久恙未能速效。
韭子　龙骨　覆盆子　五味子　菖蒲　柏子仁　补骨脂　胡桃　金樱膏丸
阴泄为遗，下焦诸脉既空，不主拘束，其阳浮上灼，自有首痰咳嗽。此治肺无益，必填实下元可愈。所虑少年精志未坚，失于保养，有劳屡内损。
熟地　山药　芡实　龙骨　龟板　山茱萸　茯苓　五味子　远志　金樱膏丸
五液下泄，阳气上越壮盛，眩晕头重，痿弱不耐步趋，正《内经》谓下虚上实，为厥巅疾也。填精益肾，未常不是。但医药未分动静，气味未专耳。法当潜其阳，益其阴，质重味厚，滑涩导引，确守勿懈，可冀其固。
鲜鹿尾（一具，切片隔纸烘脆）　牛骨髓　羊骨髓（俱隔水熬去滓）　猪脊髓（去膜蒸）　生白龙骨　生白左牡蛎　元武版　生鳖甲　五味子　茯苓　山茱萸　湘莲　山药　芡实　方解青盐　以髓丸饥时服
前用潜阳填精方，眩厥不至，而吸短遗精弱如昔，形精血未能生旺。今当长夏气泄，易触秽热，最宜林泉寂静，秋分后稍可应接。
前方去龟鳖加人参、咸秋石
淋变为浊，凡有馀志为湿热，不足者属精败而腐，见症属虚，治以温养通补。
鲜河车　枸杞子　沙苑蒺藜　淡苁蓉　熟地　茯苓　归身（小茴香拌炒）
遗精溺浊，用填阴固涩之剂，小溲不通，背部腰膂，气掣攻触，乃湿热内郁，太阳之气不行，仿《金匮》渴者用猪苓汤。今夏疟疾，皆时令秽湿之邪，疟后食物不慎，湿留生热下注，遂患淋沥茎痛便难。阅医取苦胜湿，寒胜热，甚是近理。但加地黄汁腻浊滋血，与通利未合。
海金砂　茯苓皮　山茵陈　晚蚕沙　菖蒲　黄柏　萆薢
精浊已久，肝血肾液皆损，心热精自出，先伤阴也。
二仙加熟地、茯苓、五味、龙骨、远志、覆盆子。
破伤淋沥，点滴不能宁忍，用通利则遗精，肾气仍无效，跌扑必属惊恐，以致逆乱。以东垣天真丹缓治，以转旋气血之痹。七旬年岁，下元已衰，淋闭久不肯愈。春正天寒，食减无味，下病传中，治法非易。《灵枢》谓中气不足，溲便为衰。苟得知味知谷然后议病。
大半夏汤。
下虚淋闷，柔剂温通。
杞子　淡苁蓉　鹿角霜　沙苑蒺藜　巴戟
色夺脉虚，夏秋日加烦倦，此非客痛。据说左胁中动气，因遗精惊恐而得，乃下损精血。仿气因精而伤，当补精以化气。
紫石英　杞子　制首乌　茯神　柏子仁　归身
浊病乃湿热下注，久而失治，变为精浊，不易速愈。先用丹法补阴丸一月，再议。
大补阴丸盐汤送下。
无梦精遗，腰髀痠软，入暮内热，五更盗汗，交节前后，体质更乏。显然真阴大亏，阳无依附，浮动不已，虚怯内伤。若不养阴，服药不效。
人参　五味　阿胶　天冬　莲肉　熟地　茯神　柏子仁　芡实　金樱膏丸
尿血即血淋，热遗小肠膀胱为多。今四肢不温，膝酸足软，天暖犹欲火烘，脉缓小弱。此系八脉不摄，以壮冲任督脉，佐以凉肝，乃复方之剂。
鹿茸　鹿角霜　炒黑杞子　归身　生地　天冬
体伟肌丰，脉得缓小，凡阳气发泄，行似有馀，里实不足，水穀之气，不得畅遂，酿湿下注为浊。已经三四年，不效气坠，直升阳为法，非比少壮阴火自灼之病。
菟丝子　车前子　蛇床子　大蘹香　韭子　茯苓　覆盆子　蒺藜子
遗精伤肾，气不收纳，卧倒气冲上膈，䐜胀呼吸不通，竟夕危坐，足跗浮肿而冷，小便渐少，无非根底，无以把握，难治之症。
肾气丸去牛膝、肉桂。
遗精三年不愈，寐则阳入于阴，溺必自出不禁，寤则欲溺大便遗，摄固下元不应，谅非升阳主治。以酸味柔和，制其阳气直升直降，是为的法。
山茱萸　山药　金樱子　五味子　湘莲　芡实
诊脉右数，左小数入尺，淋浊不止，继患目疾，是精血暗损，肝肾之症。凡操持用心，五志之火自亢，是情志突起，非客气六淫之邪，并不许以辛散清火为治。
熟地　枸子　茯神　夏枯草　柏子仁　甘菊　远志　香附
脉左弱下虚入尺，有梦久遗，足软如痿，行动气促似喘。此督任交亏，冲阳升举，务以填塞精窍，不及傍治。
方解青盐　炒黑远志　小茴香　抱木茯神　湘莲　紫衣胡桃
膏淋四年，夏秋但淋，入冬先两胁痛，左右横梗，必呕吐，痛时溺清，痛缓随淋。甲寅年四月，用海金沙、茵陈、萆薢，分利湿热，夏季颇安，入冬仍发，食物不消，味厚病甚，久蕴湿气，胶固阳明胀络，当天凉气收，饮邪阻气窒滞。发久病深，通剂必用缓法，攻逐用两通气血，佐以辛香入络。
姜汁炒厚朴　白芥子　韭白汁浸大黄　茯苓　桂木　土炙穿山甲　制半夏　麝香　水法丸

气郁发黄  ***************************
饮食不司运纳，人皆知脾胃不和。但夏季之湿郁，必伤太阴脾，湿甚生热，热必窒于阳明胃脉。全以宣通气分，使气通湿走热清，四末微肿，黄未尽除，阳明之脉，尚少流利机关也，宜忌厚味腥浊可愈。
生于术　陈皮　薏仁　刺蒺藜　茯苓　淡乾姜　萆薢　桔梗　水法丸
此长夏受病，湿著太阴，热在阳明，不忌食物，最有发黄疸胀之累。必须蔬食，使清浊转运，谓因病致伤，病去自复。
桑白皮　茯苓皮　大腹皮　陈皮　茵陈　木通　厚朴　莱菔子
久痢休息，脾胃皆弱，今夏湿胜，臂痛右痪，湿郁阻遏经脉流行之气，主以温脾辛香，为里中之表。治已得痛缓臂伸，当减姜黄蒺藜之走经络矣。
生白术　生智仁　厚朴　草果　茯苓　陈皮
感长夏湿热，太阴阳明不司旋运，唇黑肌黄，疸之象。近痔发便难，热注于肠为湿结，宣腑经以清之泄之。
茵陈　黄柏　厚朴　蚕沙　茯苓皮　炒块花　广皮　萆薢
夏病黄疸，是湿热中焦脾胃之病。病小愈能食，究未得水穀之精华，目微黄，肌腠胀耳鸣，犹是气分未为流畅。盖热伤气，湿阻气也。能慎口腹，经月天降可愈。
生益智仁　白术　茯苓　广皮　紫厚朴　泽泻　生砂仁　苦参　上各碾细末，金石斛汤泛为丸。

痿痹  ***************************
寒湿著关节，痰饮阻气分，咳而痹痛。
川桂枝　茯苓　熟附子　熟半夏　木防己　北细辛
风毒三载，侵蚀血液，年才半百，已阳事不举，胫骨不胜步趋，可称沉痼之症。外治无功，当以柔温之剂，益精髓，壮筋骨，不得痿软为上。
虎胫骨　枸杞子　甘菊花　牛膝　肉苁蓉　川石斛
脉缓软，四肢牵强，环跳髀尻牵引，壮年有此病，起四月中，乃时湿邪入于经络，为痿痹之症。
木防己　生白术　羌活　防风　桂枝木　独活　生黄耆　川萆薢　后去羌活加片姜黄　当归身
内损痿痹，起于幼年，非三因之邪。此攻逐通经，及伤寒偏热，愈治愈剧。盖精气暗消，跷维不为己用，温柔固补，必须宣通。是静中有动，血肉形气，如藏器可久，皆若此。
雄羊肉肾　鹿茸　金樱粉　虎骨胶　砂仁研末　当归身　小茴香　杜芡实　桑椹膏
脉小足冷，四肢发疹，骨骱肿痛，风湿已入经络成痹，形脉皆虚，护卫以攻邪。
防风　生黄耆　片姜黄　羌活　当归　独活　海桐皮
风寒久必入脉络，外卫阳失护，已现右肢麻木，虽鼻渊脑寒，不可发散。议和血脉，以逐留邪。
黄耆　归身　防风根　川桂枝　木防己
明天麻熬膏
风为阳，湿为阴，二气相传，窒于肌腠之里，著于关节，周行不利为痛。得三焦气行，湿无沉著，气通病解。
飞滑石　紫厚朴　白蔻仁　茯苓皮　通草　杏仁　木防己　大豆黄卷

痈疡痔漏  ***************************
肝虚痰疬，结在项下。
海石　香附　连翘　夏枯草　土贝母　天花粉　青黛　金银花
行走吸热，热自上受，肺热下移大肠，阴虚之质，阳坠成疡有诸。清养金水以治其源，务在寂静，莫专于药功。
麦冬　金银花　黑豆皮　甜北沙参　川石斛
痔血粪前后皆有，用力齿龈缝血，足冷及膝，大便燥艰。此属五液损伤，络虚所致。
炒焦当归　炒黑枸杞子　炒松熟地黄　五味子　淡苁蓉
知识之年，情欲易动，阴火直升直降，疡久成漏，乃内连脏腑之络，脂液渗泄，不得收合。此外治无益，姑停课诵之扰动，神气閒坐嬉悦以调之。纳食肌肉，可得久恃。
人参　当归　沙苑蒺藜　大麋茸　枸杞
生仲

疝  ***************************
知饥不欲，食则䐜胀，小腹痠痛，乃肝胃两经病耳。
炒黑杞子　小茴香　广皮　厚朴　炒当归　沙苑蒺藜　益智仁　茯苓
脉形已小，痛移左右，由阳明虚，厥阴来侮，重按痛缓。
人参　生川椒　茯苓　细辛　舶茴香　附子
少腹急痛，胁中有形，因怒劳动肝，致气血凝结。久恙不宜峻攻，缓图有益。
川楝子　桃仁　炒查　橘核　青皮　小茴香　五灵脂　青木香
当脐坚硬，上下气不相通，此浊阴聚。阿魏温润，泄秽通阳，故肠中浊气频出，但结于足太阴经。
炒黑川椒　茯苓　生淡乾姜　葱白　炮黑附子　葫芦巴
阅病原是肝肾虚，结为㿗疝，但子和七疝主方，半属辛香开泄。既有盗汗遗精失血咳嗽等症，辛香非宜，变温柔通补法。
蒺藜　补骨脂　紫胡桃　鱼胶　青盐　茯神　柏子霜　雄羊肉肾煮丸
湿热入肝，而为㿗疝。
桂枝木　川萆薢　晚蚕沙　茯苓皮　川黄柏　海金沙　青黛
脉沉迟，疝冲瘕聚，收引拘束痛甚。是阳微阴浊痹阻，议以刚药。
三建汤
脉沉伏，逆痛不止，厥阴挟冲气为患。
制附子　淡茱萸　炙甘草　葱白　炒白芍
久疝坚硬上攻，周身冰冷，显然一团浊阴上干，冷汗如油，须防阳脱。子和辛香破气难用，与驱浊救阳一法。
炮附子　炒川乌　生乾姜　吴茱萸　雄猪胆（一枚冲入）
接服　橘核　川楝子　炒川椒　炮黑川乌　炮黑附子　青木香　炒黑舶茴香
右胁下痛入少腹，阴囊肿大，便利觉热，小溲不爽，动怒肝胆气郁，肠胃穀气聚湿，湿阻气胀，欲结疝瘕，故痛。
川楝子　小茴香　茯苓皮　青皮　橘核　青木香　大腹皮　炒延胡索
又照原方去延胡加　厚朴　山栀　茵陈
又用更衣丸
七疝肝病为多，子和辛香流气，丹溪分利湿热，皆治其有馀偏胜。今七旬老年，下焦阳已衰微，浊阴聚而为胀。据说安卧自息，已非实症。暖肾真，少佐泄肝，是通阳驱浊方法。
人参　熟附子　舶茴香　茯苓　金铃子　川椒
色悴脉芤，下焦疝瘕，是冲任病，乃肝肾精血不足致损耳。
精羊肉熬膏　茯苓　淡苁蓉　真沙苑蒺藜子　炒黑枸杞子　当归　小茴香　胶丸散
浊阴聚则为胀，疝坠则大便秘，便通则腹形胀大，肾肝之病，治宜宣通阳气。
安息香　炮生川乌头　炮黑川椒　淡乾姜　舶茴香　炮生黑川附　蒸饼浆，捣和为丸。
少腹疝瘕，冲年不晓因由，起于夏月，渐加腹胀。夏季脾胃司令，水穀未运，或当怫郁，致肝木郁勃，热蒸气结，犯克中土，使湿热凝聚为胀，虽非情欲致病，已属内伤。延绵一载未痊，非速愈之病矣。
川楝子　炒黑小茴香　青木香　芦荟　炒橘核　黑山栀　炒黑山查肉　青皮
肝疝症也。
淡吴茱萸　川楝子　橘核　乾姜　肉桂　炒白芍　青木香　荔枝核　炒乌梅　后加七疝丸
地气混矣，拟以前方去白芍、青木香，加入
牛膝　泽泻　葫芦巴　小茴香　橘核　荔枝核
脉微涩左弦，跗[足廉]麻冷，走动无力，少腹微满，睾丸日肿。察神呆色衰，畏风怕寒，阳虚疝瘕，难愈之疾。
人参　炒黑枸杞子　茯苓　茴香　熟附子　当归　川椒

经产淋带女科杂治  ***************************
阳维失护，自觉背脊烘热，汗则大泄出不止，汗遇则周身冰冷畏寒，且不成寐，寐则气冲心跳，汗亦自止。以阴不内守，阳不外护主治。
桂枝木　鹿茸　当归身　白芍　人参　柏子仁　左牡蛎　茯神
经云：阳维为病苦寒热，阴维为病苦心痛。盖维脉乃一身之纲维，阳司外护，阴主内营。若家庭夫妇，管辖内外事宜也。缘二气日衰，营护不周。凡劳倦寒暄，皆乘其空隙为害，为寒为热，阴阳矛盾所致。是八脉奇经之病，温补不能入脉，不效亦无害。若以湿淫客气搜逐，其害大矣。
桂枝本　人参　生鹿茸　鹿角霜　柏子仁　当归身　茯神
多言耗气，劳倦伤形，吸气不利，痛起足跟，继贯胁肋奇经，虽非一肝肾所该，为多不入奇经之方不效也。
当归　枸杞子　紫石英　生精羊肉　沙苑蒺藜
冲卫为病，气逆而里急。
青皮　金铃肉　淡吴茱萸　橘核　元胡　乌梅　沉香　代赭石
带脉横围于腰，维脉挟内外踝而行，劳伤受寒，脉络欹斜，不司拥护，而为瘕疝，麻木不仁，非小病也。久而痿痹，废弃淹淹。
当归身　生于潜术　淡苁蓉　肉桂　鹿角霜　后改桂姜术苓汤。
产后下焦阴亏，焦烦思虑，阳升内风皆动，上盛下衰，久延为厥。
石决明　小生地　茯神　龟板　阿胶　天冬　白芍
麻木，便后淋漓带下，两足冷逆，脊髀如坠，冲任不固，肝肾胃关皆欹，温纳其下。
桑螵蛸　淡苁蓉　生杜仲　鹿角霜　巴戟天　炒杞子　沙苑蒺藜　茯苓　鲍鱼（四两）
煎汁泛为丸　每早服三钱，红枣汤送下。
怀孕子淋，多热在下焦，产即当愈，仍心热嘈，腰痠骨软。是亏生热，主乎养肝阴矣。
稆豆皮　生地　续继　茯神　湖莲肉　阿胶　天门冬
产后十年，晨泄形寒汗出，是下元阴伤及阳，奇脉不固，遵古人用
局方四神丸
少腹微膨，经来后期多痛，秋冬膝跗冰冷，冲气致左胁攻触，脘中胀闷，痛不能食。此属气血郁痹，络脉不和，虽无性命之危，然恐有不得孕育之累矣。
炒延胡　炒小茴香　川楝子肉　穿山甲　当归尾　生牡蛎　炒灶尽五灵脂　生蒲黄　接服后药
前方专方温通气血，痛果得缓，瘕气亦不上攻触，今复形寒食不化。与养营方，兼暖冲任，为孕育之基。
人参　紫石英　艾粉　四制香附　淡苁蓉　肉桂　归身　巴戟天　各碾细末，以白花益母草膏为丸。
怀妊五月，昼夜身热，据述病起恶阻呕吐，吐止热来。思五月足太阴司胎，木火犯中，营卫自怯，必致胎不育长。滋养血液，佐以清肝胆气中之热。
小生地　白芍　麦冬　阿胶　条芩　胡黄连
天癸当绝，今屡次崩漏，乃冲任脉衰，久漏成带，延绵之病，且固其下。
乌贼骨　小生地　鲍鱼　茜草　阿胶　续断
胎前疟热伤阴，产后下焦之阴更损，冲任脉不下固，气冲咳逆呕，午后潮热，子后汗泄，皆阴虚损及阳位。夏令大热发泄，络空胁痛失血，虽颇纳穀，大便溏泄，蓐劳下损，渐干中上，故延绵不愈不疴，医药无效。
炒熟地　芡实　湖莲　五味子　茯神　乌鲗鱼骨
先病怀孕，到七八月胎吸母气，诸脏腑经络先衰，自救不暇，至寝食废，呕胀不纳，日加衰惫，临产可危，无治病成法。
人参　石莲肉　川黄连　草决明
少年怀妊恶阻，误药殒胎，十馀年后不孕育，每经来周身经络暨痛，少腹瘕触寒热皆至，乃八脉交损。八脉之治，非转展不效。
紫河车　归身　阿胶　紫石英　小茴香　蕲艾　茯苓　鹿角霜　枯黄芩　益母草膏丸
质偏于热，阴液易亏，女人肝为先天，月事虽准，而里少乏储蓄，无以交会冲脉，此从不孕育之因由也。凡生气阴血，皆根于阳，阳浮为热，阴弱不主恋阳，脊背常痛，当从督任二脉治。
鹿胎　当归　桂圆肉　桑螵蛸　元武版　茯苓　枸杞子　细子芩
泄泻减食，经水不来，而寒热咳嗽，日无间断，据说嗔怒病起，其象已是劳怯，郁劳经闭，最不易治。
人参　蒸冬术　广皮　茯苓　炙甘草　白芍
形冷惊伯，旬日经淋漏注，心怔悸若悬施，自七八年产后致病。夫肝主惊，肾主恐。产病先虚在下，奇经不为固束，急急温补固摄，仍佐通药，其力可到八脉。
紫石英　茯苓　人参　乌鲗骨　鹿茸　炒枸杞子　沙苑蒺藜
悒郁内损经阻，筋骨皆痛，损伤不复，即起劳怯，温养流通，望其郁痹气血和融。若但清热见血理嗽，百无一治。
当归　生杜仲　桑寄生　炒枸杞子　生鹿角
遇劳气泄胎坠，胎去下焦先空，足冷腰脊皆痛，阴阳两损。但以温养补之，怀孕即止。
归身　肉桂　白芍　茯神　人参　沙苑　蒺藜　枸杞子　雄羊内肾
产后失调，蓐劳下损，必映奇经，心腹痛寒热，脊到腰痿，形肌消烁殆尽，若缕缕而治，即是夯极。凡痛宜通补，而宣通能入奇经。（患者年廿四岁。）
沙苑蒺藜　炒黑小茴香　人参　糜茸　当归身　炒黑杞子
又方　人参（三钱）　熟地（五钱）　紫石英（一两）　肉桂心（七分）　后加枸杞（三钱）
自产后五日，恶露渐少，遂卒然右胁下痛引少腹，手不可按，身体不能转侧。此乃卧著于右太早，致败血横行入络，痛甚神迷昏乱，皆瘀腐浊气，上冒胞络矣。此属产后重病，夫通则不痛，议宣通脉络之壅。
黑豆皮　西琥珀末　生蒲黄　乳香　苏木　益母草　五灵脂
黑珀失笑合方，恶露已下些少，而痛势不减。此乃病重药轻，瘀浊锢结，必有胀满浮肿喘急之变。议用回生丹热童便化服。
回生丹一丸
蓄血有如狂喜忘症象，今络中瘀聚，还注于冲脉，所以右胠痛缓，而少腹痛胀，大便黏腻白滑，亦瘀浊之化，但必前通溺浊，不致凶危，即痃痞症瘕，犹可缓商调治矣。
大黑豆皮　杜牛膝　炒烟尽五灵脂　热童便　西琥珀末　炒查肉　老韭白
络通痛减，病已挽回，但少腹余氛，瘀留冲脉，不必以宿佝偻为重，只宜溺通瘀下，斯为得矣，用交加虎杖合方，加炒灵脂。
鲜生地（姜同捣汁和服）　大黑豆皮　琥珀末　川楝子　炒小茴香　白花益母膏丸
接服　当归　沙苑蒺藜　桂圆肉　炒小茴香　炒杞子　炒桃仁
丸方　生鳖甲（八钱，用酒醋熬成膏）　当归（三两）　炒查肉（二两）
炒黑小茴香（一两）　酒炒香附（一两）　炒桃仁（三两）　膏丸每服三钱
五旬因怒暴崩，继而气冲脘闷呕吐。此阴既走泄，阳升郁冒，最多暴厥。
乌鸡（一只，炙）　阿胶　湖莲　生地　茯神　天门冬　女贞子　川石斛　麦冬　甜北参　胶丸服
经迟，既通两日骤止，新婚未及半月，溲溺痛，腹中有形，恐延淋带，当通阳宣浊。
老韭白　两头尖　炒黑小茴香　杜牛膝　当归鬚　益母草
自雍正八年八月间生产，血晕成疾，当七八朝后，减食断乳，发渴恶心便难，至今经水不通，饮食减少，每交节候，常觉倦惫，或稍劳碌，及偶著寒，即手面浮肿，喉痛面赤腰痠。服温补之剂，稍得效验。兼有带症，容易恼怒。今年饮食略好，小腹膨痛，便燥有血，或便溏不爽。
紫石英　乌鲗骨　人参　当归身　卷柏　桑寄生　川石斛　淡苁蓉　天冬　柏子霜　桂心　禹馀粮　枯黄芩　远志肉　川椒　蜜丸服
三月小产，宜凉营固下。
雄乌鸡（一只，青蒿汁熬膏）　生地黄　阿胶　天冬　知母　白芍　子芩　建莲　桑寄生
悲泣过甚失音，经言忧则伤肺，及读病原向来左胁有形，春令陡发冲气，神迷气急若厥。更问经来先期三日，月月如此。夫左胁属肝，肝为风脏，内寄相火。凡人身之气，左升在肝，右降在肺，升太过必降不及，为木火反戕柔金。医经逆乘谓贼邪，最难向安。情志之恙，皆曰内伤，怡悦调养，可望渐和，非朝夕改之药图侥倖者耳。
甜北沙参　麦冬肉　清阿胶　鲜生地　鳖甲（刮光醋炙）　生左牡蛎　丹参肉　鲜生地　天冬肉　茯神
胎前咳嗽，产后更加失血，脉来左数，咳甚呕吐，是下虚气逆，冲任内损。医屡投肺药，必致延为蓐劳，断乳调理为上。
都气丸（四钱）　淡盐汤送下　十服
火升心悸，耳鸣少寐，月经迟。患者时年二十八岁。
生地　阿胶　茯神　女贞子　柏子仁　天门冬
小产后去血过多，阴络空隙，气乘为胀，两年食减，腹现青筋，已属锢疾。
肾气丸
奇脉空虚，腹中瘕痛，温补佐以宣通，其力可以入八脉。
鹿茸　白制鹿角霜　生紫石英　禹馀粮　大茴香　归身　炒黑枸杞子　生杜仲粉　同州蒺藜　补骨脂
用滚水入盐水许研开，蒸饼为丸，丸须细坚，空心开水下。
因劳胎损一月。
人参　当归身　茯神　白芍　枣仁　桂心
膏方　人参　当归身　沙苑蒺藜　鹿角霜　桂圆肉　茯苓　淡苁蓉　枸杞子　熬膏服
安胎。
人参　生杜仲　苏梗　茯苓　砂仁末　川续断　广皮　建莲肉
丸方　乌骨鸡　鹿胶　女贞子　生地黄　茯苓　乌鲗骨　旱莲草　枸杞子　湖莲肉　胶丸服
妊交三月。
苏梗　炒白芍　茯苓　砂仁末　生穀芽　广皮
丸方　生地黄　天门冬　制首乌　川石斛　桑叶　阿胶　胡麻　女贞子　茯神　蜜丸服
产后潮。
山查　黑豆皮　益母草　炒砂糖
又方　细生地　泽兰　黑豆皮　丹参　茯苓　炒山查
又方　柏子仁　茯神　细生地　麻仁　丹参
丸方　人参　桑螵蛸　川续断　毛鹿角
炒小茴香　土炒归身　茯神　砂仁　醋炒　元胡　青皮　益母膏法丸
热劳。丸方
生地　胡黄连　川断　白芍　阿胶　丹参　茯神　湖莲肉　女贞子　乌骨鸡膏为丸
腰痛。附方
人参　杜仲　熟地　归身　麋角胶　胡桃　杞子
三旬有崩漏　形体日加充壮，此皆发泄，外盛内虚，如背部周身肌腠之中热烘，肢体皆为动摇，阴液内乏，阳气旋鼓。《病能篇》云：诸风掉眩，皆属肝木。风木不宁，阳明脉空，暴中暴厥，皆由此而起。
细生地　柏子仁　麦冬　阿胶　生白芍　茯神　冬桑叶　北沙参
此气血不和，脉络不通为胀，用大针砂丸胀减。其经水仍阻左胁，宿瘕久聚，此病根未去。
炒熟桃仁　生牡蛎　炒黑小茴香　炒延胡索　粗桂木　生香附
经迟，心腹痛泄泻。十五岁。
四制香附　川芎　延胡索　当归身　南枣肉　煨木香　红枣肉丸
腰胁刺痛，虚里尤甚，头晕跗肿，形寒临经诸病皆集。此病久八脉损伤，调经和养气血，不得见病治病。
川芎　沙苑蒺藜　桂心　鹿角霜　小茴香　茯苓　炒枸杞子　归身　益母草膏为丸
寡居独阴无阳，下焦常冷，瘕泄带下，腰髀入夜痛甚，自觉肠腑䐜胀，而胸次似高突，腹形未见膨满。凡诸腑皆阳，阳微必阴浊来聚。初夏曾定温通奇经法原效，夏秋时邪暑湿，客病贻延，痛复如昔，立冬后十日诊议。
人参　川椒　小茴香　鹿茸　补骨脂　茯苓　归身　熟附子　葫芦巴　蒸饼煮糊为丸
带下眩晕，心嘈热，背恶寒，经来渐迟，属阴虚奇经损伤。三十五岁。
细生地　茯神　续断　牡蛎　阿胶　生仲　柏子仁　湖莲肉
思虑忧愁谓之郁，气血暗伤，肌肉日瘦，不食不寐，心中时觉昏愦。是皆内因之症，酿痰为痫，枯藁成损，必得情怀开旷，斯郁结可开。目下用药，因夏秋失血以来，倏冷忽热，脘闷胸痛，自天柱挟脊至腰，痠软如折，不但营卫偏欹，八脉皆失其职司。先议宣畅脉络，勿以滋滞补涩。
鹿角霜　当归　炒枸杞子　茯苓　沙苑蒺藜　川桂枝　小茴香　炒香附
阳浮汗泄，如饥忽胀，眩晕麻痹，产前心痛，谓之子悬。病起于产后，由肝肾内虚，真气不自收纳，内风掀旋不已，病传阳明脉络，筋骨不司步履，乃沉锢之疾。
河间地黄饮料中去其附桂二味，余药熬取自然膏。
连次小产，初伤冲任，久而督带跷维皆伤，八脉不匀约束，阴不下固，阳乃上浮。如经后期淋带晨泄，上热下冷浮肿，脊酸腰垂，耳鸣不寐等症，久损不复，必以从阴引阳，通固兼用。若非积累工夫，未得旦晚得效。
人参　炒焦当归　补骨脂　茯苓　青盐　紫石英　鹿茸　炒黑小茴香　生蕲艾　蒸饼丸服（三四钱）
小产未复，继为血崩二次，腹中刺痛，带下不已，当固冲任，使络血生聚，可望经调。
鹿角霜　当归身　紫石英　炒黑小茴香　炒苑蒺藜　枸杞子　炒黑蕲艾
热升冲咽，咳嗽不止，两足冷如冰而至骨，脉得细促，先天最弱，笄年不肯充长，倘经水忽闭，劳损难治。
滋肾丸（三钱）　六服早上淡盐汤送下
久病形神日消，脉象兼大，是谓脉无胃气矣。上年夏季，曾诊便泻腹痛食减，舒肝健脾疏补，春进安胃丸，总无效验，此生气不至。女子当天癸将通之年，经脉气机怫逆，久郁热聚，渐为枯涸之象，议用汪石山郁劳治法。
湘莲肉　川芎　熟地　青蒿　查肉　归身　香附　白芍
蓐劳下损，不独病属八脉，则延及三焦，晨泄呕食，心热下冷吸短寒热。用药岂有止嗽清热之理，扶得胃气安穀，月事仍来，方得回春。
异功加南枣
怒劳血吐成升，月馀再吐，自述少腹常痛，夜必身汗出。必经水得通，可免乾血劳怯。
醋炙鳖甲　炒山查肉　胡黄连　炒桃仁　炒元胡索　茺蔚子
经来甚少，脉左坚搏仍然，咳呛嗽涎沫，夜热汗出，肝血肉枯，已属劳损。宜进甘缓，以养肝胃，令其纳穀，庶可望愈。若见热投凉，希图治嗽，胃伤速惫矣。
生地　沙苑蒺藜　女贞子　阿胶　石斛　黑栀
停经九月，少腹重坠而痛，及诊少阴脉涩小，并非妊象，且冲任虚馁，怕其暴崩。
八珍汤中加入砂仁
经先期三日，热多寒少，脉右弦大，血分偏热，治厥阴疟，邪窒在血。
生鳖甲　青蒿梗　冬桑叶　炒桃仁　川贝母　炒牡丹皮
暴崩去血过多，络中空虚，浮阳挟内风，以心悸筋脉痠软，奇经病也。
熟地黄　女贞子　白芍药　清阿胶　旱莲草　湘莲肉
冬季腹大，大便不爽，以通阳泄浊，初投相合，久则不应。寡居独阴无阳，郁虑至少腹结瘕，其病根在肝。五旬外正气日衰，邪不可峻攻矣。
六味汤中加入　茴香　川楝子
阴伤于下，热气上冒，脉左坚数，虑其失血，不可强迫通经。
丹参　柏子仁　茯苓　泽兰　牡丹皮　生麦芽
附录　调经种子良方
此系原任提台陈大人所传，屡试效验如神。论曰：夫调经之法，在平肝保脾。脾统血，肝藏血，如郁怒伤肝，思虑伤脾，使脾虚不能统束，肝虚不能藏纳，多有经气不调之患，气一纵则血不随，血不随则疾如蜂起，肢体困倦，面目瘦黄，日晡寒热，昼静夜热，心胸胀痞，腰背痠软，饮食无味，神不安，赤白带下，久无孕育，或致半产，俱是经气不调所致。此药宜多服，必生双胎，屡验。
香附一斤（去皮，打净此药性温无毒，忌铁器，分作八分制）　一分（酒浸，和养血气）　一分（童便制，滋离中之阴）　一分（小茴香、艾叶各二两同浸，炒乾去茴艾，补腰滋肾）　一分（醋浸，开气解郁）　一分（盐水制，清坎中之阳）　一分（益智仁二两同浸，去仁，滋肾强阴）　一分（莱菔子、紫苏各三两同浸，炒乾去苏、莱二味，化滞开滞）　一分（姜炒，化痰）
上制法，春秋浸三日，夏浸一日，冬浸五日，制法完净，同入砂锅，加蕲艾四两，无灰酒随煮随搅，色黑为度。使气完固，平燥性和，调经顺气，女人之圣药也，血气之疾，俱不可缺，珍之宝之。再用后药开下。
当归身（四两，酒浸，养血和气）　白芍（二两，酒洗，消瘀平肝）　抚芎（二两，开郁平肝）　生地（四两，酒洗，姜汁拌炒乾，生血凉血）　人参（二两，益气宁神，如无人参亦可以白毛乌骨鸡一只代之，另有制法）　天门冬（二两，去心）　熟地（四两，酒洗，姜汁拌炒，益精补血）　酸枣仁（二两，微炒，清脾安神）　炙甘草（九钱，温中益气）　白茯苓（一两，乳浸去皮）　萸肉（三两，生精益元）　麦冬（三两，补血润肺）　益母草（四两，酒洗行气养血）　白术（二两，土炒，健脾理胃）　橘红（三两，清痰理气）　元胡索（一两五钱，炒，推陈致新）　阿胶（二两，蛤粉炒成珠）　条芩（二两五钱，酒洗，清三焦安胎）　砂仁（一两，宽中理气）

康方伯传海上仙方  ***************************
海参一斤（酒洗，去砂熬膏）　羊腰子十枚（挑去血膜，生打极烂）　猪脊髓十条（去血丝，打极烂）　甘州枸杞子四两（炒脆）　龟版胶四两（酒化）　破故纸四两（盐水炒）　杜仲八两（盐水泡，炒断丝）　淮牛膝四两（酒洗）　鹿角胶四两（酒化）　当归身四两（酒洗）　菟丝饼八两（酒化）　巴戟肉四两（盐水炒）　紫壳　核桃肉一百枚（生打烂）
上剂各碾细末，先将羊腰、猪脊髓、核桃肉，各捣如泥，然后和龟、鹿、海参等胶，杵匀入石臼中，将诸药末拌匀，杵至八九千下，方可为丸。丸梧子大，每服三钱。初服于七日内，每日晨昼昏三次，用淡盐汤、开水、黄酒挨次送下，服至七日后，只于清早淡盐汤送下，或用开水送下服饵亦可。此方丸剂，艰于嗣育者服之。颇有应效也。甲戌清和之初，因菊溪先生以扫叶庄方案嘱钞，其卷后有一瓢老人附录军门陈公所传《调经种子良方》一页。窃思阴经既调，阳不健运，则亦不能成其化育之功，适于残编检得此方，附之于末，质诸高明，不识云可否。
