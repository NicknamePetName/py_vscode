
序  ***************************
梁溪汪艺香先生，逊清良医也。学术渊博，识见高超，生死轻重诊断如神，求治者踵相接。至危至险之症，一经著手，罔不转危为安，化险为夷，洵我中医界杰出之人才。医案透彻详明，论病理切中肯綮，用药灵通活变，颇多发明。惜其医案散佚无多，为一大缺憾，兹将蒐罗所得，录付本刊，逐期披露，供给同志研究，虽属零珠碎玉，而于医林之中亦不无小补，云尔。


正文  ——————————————————————————————————————————————————————————————————————————————————————————

医案（上）  ***************************
（案1）齿垢舌黄，积之据也；热壮汗少，邪之征也。腹硬而痛，屡圊便少，可以下矣；脉浮而数，肤灼舌乾，可以汗矣。症恰七日，伏邪为患，用下不可以承气，用汗不可以麻桂，姑拟辛凉开表，微苦通里，如得汗下双畅，或可不致昏闭。
薄荷　浮萍　葛根　豆豉　光杏仁　鲜佛手　枳壳实　花槟榔　竹沥滚痰丸　玉枢丹
（案2）夏受暑邪，至秋而发，隔季而病，是名曰伏，病之难退，正理此耳。邪之所伏，必在募原。夫募原乃隔膜之称，居于少阳阳明之间。如伏邪归入少阳，则为寒热交作之正疟；走入阳明，则为不寒但热之瘅疟。是症始起微寒不慄，热退不清，的系募原之证，中途转为连热，因其挟积邪，并阳明与积合病故也。而今积滞已去，暑湿未化，仍然盘踞阳明，随卫气以出入。卫为阳气，行于周身者也，既为暑湿相客，其间必有聚处，至其所则起，过其所则伏。脉形细数，汗出不快，神倦懒语，有时谵言，病经十有七日，暑湿之未化，正由汗之不畅。而汗也者，乃阳气阴津蒸化浊邪而出。际此气阴俱伤，蒸化乏力，欲其有汗难矣，姑从暑湿著想，惟以清泄为主。
法半夏　淡芩　雅连　西洋参　黑山栀　豆豉　薄荷　茯苓神　连翘　竹茹　石菖蒲末　濂珠末　川贝母　益元散
（案3）夏受暑邪，秋必成疟。疟类有四，治宜分晰。此症始而间日起伏，先为寒热不分，继则寒能战慄，热可退清，今变但热不寒，的是伏暑之邪，从募原走少阳而转入阳明，竟成瘅疟重症。尝读古圣遗训，阳明之疟有白虎加桂一法，姑师其意。
桂枝　芦根　知母　淡芩　黑山栀　豆豉　通草　滑石　郁金　佛手
（案4）时症三候，例当邪焰已杀，正气渐复，方为向安之象，讵料暑湿积三寇鼎立不解，窃恐奋勇之师无粮不能前矣。姑效淮阴背水一法，至于成败利钝，非余所能逆料也。
南沙参　淡豆豉　桔梗　薄荷　滑石　黄芩　川朴　佛手　郁金　枳实　槟榔　大黄　玉枢丹　西牛黄
（案5）初诊：风、寒、暑、湿、燥、火谓之六淫。六淫即谓之六邪，六邪之中暑湿两字每多连呼者，良有暑为天之气，而湿为地之气。天之暑热一动，地之湿浊自腾，人在气交中，强者可御，弱者易受。从口鼻吸入，内伏而发，秋凉引动，病于少阳则为疟，即《内经》所谓「疟不离胆」是也；病于阳明则寒不能慄，热不退清，虽亦名疟，然必呕哕、烦闷、胸痞。此症今五日矣，见象大概如是，而以脉象参之，左部见弦，右手濡数，弦则似有转疟之势，濡则仍居于胃。胃为中土，又为坤地，地气上腾，天气不肃，犹如隆冬之云雾迷空，日光被蔽，胸中清旷之地变成烟尘之区，烦躁难过，夜不安寐，势当然耳。刻交成败之际，正胜则邪达，自可日臻康壮，邪胜则正负，必致内陷神昏，扶正本非其时，达邪诚为要事。古云：急者先治。旨哉，斯言！但暑湿皆伤气分，暑居湿下，清之徒然，湿遏热上，开泄为主，且以苦辛使其气之升降，温苦解其湿之瀰漫，轻淡宣其蕴伏，如能应手而效，尚属立阵布兵之时，何能一鼓扫荡？望其邪势折挫，能免变幻幸焉。
桔梗　光杏仁　檀香　香附　枳壳实　槟榔　藿香　川朴　豆豉　滑石　苏叶　蔻仁　郁金末　石菖蒲末　二末先服。
二诊：暑之中人也，壮者感而即发，虚者著而蕴伏，内舍于骨髓，外舍于分肉，不能传送，暑邪达外必待秋，秋凉冬寒相搏而出，发于霜降前者为轻，病于霜降后者为重。夫暑必挟湿，二者皆伤气分，气能开合，邪随开而为起，合而为伏，气为暑湿所伤则开合失其常度。肺气合则烦闷，胃气合则呕哕，肠气合则不便，脾气合则肤冷，故昨用桔、杏以开肺，檀、附以开胃，枳、槟专流于三焦以通肠，藿、朴以开脾，郁、菖以开痹，豉、滑以荡胸中之热气，苏、蔻以祛湿之秽气，而今气开未全，暑湿未清，所以症象衰减，不能不解也。仍虑昏蒙之险，再当扩充前方。
桑叶　豆豉　桔梗　光杏仁　郁金　藿梗　佛手　川朴　蔻仁　花槟榔　枳壳实　竹沥达痰丸
（案6）不寒独热，今恰半月。刻见神识昏迷，谵语无音，面色青晦，目有白翳，六脉濡数而浮，舌苔灰黄似腐，热不外扬，渴不多饮。此由中阳式微，砥柱无权，暑湿不能达外，反致内陷。古云：陷者举之。东垣所谓补中益气是也。扶正达邪，本属善治，无如邪固可达，痰湿难化，尝考薛叶诸家每以辛香解逐，由此而论，扶正为督战之师，达邪作剿贼之将，然危笃若是，百中图一而已。商用
别直参，河水煎浓汤，调服下药：明雄精、陈胆星、猪牙皂、当门麝香，四味研末，调服。
（案7）初诊：热势轻剧无序，他症无起伏，即谓之起伏，惟伏邪能起伏者，须从伏字著意。盖伏即进，起即出，而进者能出。人身之气道，昼夜运行，循环不息，昼行二十五度，夜行二十五度以分阴阳。今因伏暑内蓄，邪与卫气并居，虽不能阻其往来之道路，而必随卫气以出入，至其所则起，过其所则伏。若论轻重长短，视其邪之多寡，正气之强弱为转移，其中夹他病，须随症参切。是症今恰半月，热仍夜甚，烦闷乾哕，脘腹板痛，遍体透斑，斑色红紫，固是正理，兼有晦青不泽者，诚非佳兆。脉来濡滑而数，舌苔淡黄而垢，良由禀赋本亏，病初之际，经事适来，阴气暗泄，邪热乘袭，当此浊邪与积胶锢之时，宜出大队军兵。所谓无粮之师，贵于速战。姑用大黄黄连泻心合犀角大青之法，盖斑与疹㾦不同，斑宜清化，古人早已示后，原可一例施治，未识符否，备商。
生军　雅连　淡芩　法半夏　犀角　大青叶　黑山栀　郁金　薄荷　茅根肉　苦杏仁　连翘壳　摩枳实
二诊：治病犹如敌寇，用药宛若用兵，应战则战，当守则守。是病邪积胶锢，而正阴素亏，无粮之师，贵乎速战。故昨用大黄黄连合犀角大青之法，幸得便已数行，腹硬较软，斑色之红稍退，脉象仍带滑数，舌转淡黄而露底，望之色干，红刺密布，想由肠胃之积滞下而未清，身中之阴液日伤一日，有限之阴液既伤，难胜无情之邪热，外来之病竟似盗寇，逐去即安。当此大战之际，对敌之寇苟能散而不聚，可无猖獗之势矣。
摩犀角　鲜生地　赤芍　丹皮　鲜石斛　元参　茅根肉　瓜蒌仁　生栀子　连翘　摩枳实　竹茹　摩花槟榔
（案8）初诊：《经》曰：夏伤于暑，秋必成疟。又曰：暑必夹湿。夫疟虽不离少阳一经，然与咳相类，脏腑皆有，赘在《素问》。是症始起，寒虽不慄，热可退清，仍属胆病。病尚未楚，即加跋涉道途，不慎于食，不安于居，所以转加腹撑便泄，形疲力乏。今诊脉象，左手弦数，右部濡滑，舌苔薄白，呃逆频见，纳食颇减，痰出黏腻。细思肝胆表里相应，又为甲乙之木，胆病则肝亦病；脾胃本属相联，又为戊己之土，脾病则胃亦病。迄今寒热止，而脉见弦数者，肝脏病也，腹撑便泄，火升面赤，是其征也。纳少呃逆乃木剋土位，胆脾不能同升，肝胃焉能独降？脉见濡滑者，脾胃病也，便泄数多，纳不能饭，是其征矣。中少砥柱，气窜上下，是土被木侮，左道升之太过，右路降之不及。盖万物皆有五行，论病首先重此。金生水，则肺肾同旺；水生木，则肝得滋养；木生火，则心主安宁；火生土，则脾胃充足；土生金，则人病何来，名曰相生。金剋木，则肺肝乖违；木剋土，则脾胃受侮；土剋水，则肾水枯藁；水剋火，则心主无权；火剋金，则肺损源绝，名曰相剋。克无多见，一脏一腑已属难疗，人之至要，必在脾胃，所以自古圣人皆以后天为本。脾为营血之源，胃为卫气之根，方书所谓能纳者尚有返还之意，不能纳者，徒恃药力无功。前论木剋土位为一忌，纳食迅减为再忌，便泄加呃为三忌，两脉弦滑为四忌，况年届杖国，轻重善恶毋庸言而可喻矣。姑拟一法以图弋获。
人参　于术　茯苓　橘叶白　柿蒂　吴萸汁　炒白芍　枇杷叶　竹茹　木香　香稻叶　刀豆子　燕窝汤　摩檀香
二诊：《经》曰：脉为血府，百骸贯通，脏腑配合，可推病情。位分三部，息分九候。左寸属心，膻中配之；左关属肝，胆为其腑；左尺属肾，小肠同居；右寸属肺，胸中配之；右关属脾，胃为其腑；右尺属肾，大肠同居，此言其脏腑之配合也。又云：肝生于左，肺脏于右，心部于表，肾治于里，脾胃位中，胆寓于肝，小肠在大肠之上，膀胱傍二肾之侧，此言其脏腑之部位也。今诊左寸无神，心血久已不足；左关独弦，肝胆气火有馀；左尺不鼓，是肾气之衰弱；右寸微滑，肺经素有贮痰；右关软濡，脾胃运纳无权；右尺乏力，乃肾阳之式微。际此少腹攻撑，下趋则便泄数多，上逆则气升胸窒，暮夜身热，两颧先见戴阳，纳惟汤饮，米粒不能嚥下，慵于语言，声哑不扬，此皆今日病象。初诊因其呃逆不已，便泄不止而用六君柿蒂之法，据述药病相当，颇有转机之意，无如高年元弱，变端不一。前案已言，木剋土位，不能纳者，徒于伤寒邪积盘踞之际，虽用承气攻伐，圣人尚言急下存正，所以七日不食，有肠胃固绝之戒。是症始起为疟疾，继则诸事繁冗，食物不纯，直至不能支持，而后已病象日变，元正日乏，竟蹈无胃不治一端。馀本肤才浅见，焉能谬膺重任。既承推爱，勉再搜索枯肠，一则以尽下愚之忱，一则以邀彼苍之佑，铅刀袜线尽在于斯，即请明眼採裁。
人参　于白术　金石斛　白芍　防风根　五穀虫　桑叶　丹皮　竹茹　香粳谷　荷叶蒂　伽南香　牡蛎　橘白
三诊：泄则伤脾，久则必伤于肾，盖肾主二阴，权亦不小，所以古人立胃关煎脾肾双补之法。脾为后天之本，肾为先天之源，脾伤则运化乏力，胃纳应减，胃为阳土而主容纳，脾为阴土专司磨运，一纳一运，互相资生，至于肾经一脏，内藏命火，火如充足方能熟腐水穀，生化气血。而今时寒，烘热已退，固是暑湿化解之征，无奈泄之不休，将及两月，饮食日减，心宕颧赤，脉来细弦，右尺虚散，舌质淡红，满布白疳，即此见端，已有药不胜病之忧。矧十日前陡增咳嗽气促，不但用药有顾此失彼之叹，抑且肺金因咳再伤。土本生金，金为水母，循环受伤，虚莫能支，漫拟引火归源，犹如釜底添薪，如能土仗火旺，泄少谷多，冬行春令，或有望耳。
东西洋参　砂仁　炒于白术　朱拌茯苓神　姜渣炒白芍　附子汤　炙龟板　麸炒山药　菟丝子　川贝　炒秫米　血鹿片　蛤蚧尾　四神丸
（案9）初诊：夏邪秋发，病已两候，始则微寒，继则足冷，热势起伏，间有轻重。初饮颇多，今反不渴，每痰必嗽，每醒必汗，舌苔满布淡黄，脘腹按之作痛，此皆伏邪夹积夹湿重症本有之事，无如六脉细数不耐重按，面色㿠白，天庭青暗，询之正元素乏，未病气郁，是以邪内郁而不得外达，并从虚而恐致内陷。盖时症一候之中，难分胜负，两候之内，可见成败。刻已将及三候，元正日有不支之形，邪客竟无纤毫解退之机。由此而论，虽用开泄疏化之法，窃恐其鞭虽长，其腹难及。
桑叶　豆卷　薄荷梗　光杏仁　桔梗　郁金　滑石　川朴　佛手　枳壳　花槟榔　石菖蒲
二诊：《经》曰：因于暑汗，烦则喘喝，静则多言，体若燔炭，汗出而散。可见六淫之邪不从表汗，不得外越。前因暑湿混淆，气机窒痹，邪郁不达，湿遏不宣，以致足冷，身热起伏，轻重不一，不咳有痰，卧醒有汗，舌苔淡黄满布，胸闷腹硬作痛，前用开泄上中，疏化邪湿，竟得大汗遍体，㾦乃密布，热势居然退清，舌色已化七八，脉缓而胸次开展，无一不是佳景。惟腑道日久未通，脐间自觉阻滞，显系无形之暑湿可以表解，有质之宿垢必从里通。第症交三候，禀赋素虚，难任承气大攻大伐，且非急下阳明之际，既从无形而退，仍当专事气分。古人有言曰：治积先治气，气行积自去。此症殆有是焉。至于劳复食复两端，自宜存之左卷。
桑叶　光杏仁　桔梗　川朴　佛手　蔻仁　枳壳　石菖蒲　香附　通草　花槟榔　竹沥达痰丸
（案10）人之智识灵慧，皆本乎心，心为君主之官，心包代君用事，诸病之糊涂呓语，无非邪热痰秽矇蔽心包。心包用药难表难下，惟取精灵之品佐以涤痰之味，护内攘外，清热开塞。症方五日，肢冷身热，顿为神识不慧，糊语不休，苔黄边白，脉象滑数。此系暑湿入里，湿为热蒸成痰，暑为痰遏难解，痰热迷窍，秽浊上蒙，直迫心包，君主无权，闭脱之变，势恐接踵而至。
生山栀　连翘心　竹叶心　淡芩　朱滑石　朱灯心　石菖蒲　郁金　川贝　天竺黄
另：麝香　西黄　雄精　玳瑁　胆星　以上五味研末，先服。
（案11）初诊：肢寒身热三日，已见苔黄溲赤，获汗而势不衰，非风寒也，伏邪也。昨夜烦懊异常，人事模糊，今午忽尔手舞足蹈，目瞪不语，此名谓闭。犹如天时郁勃，六合闭塞，风电交加，虽经针刺稍定，然有形之痰与无形之暑胶结，如枢纽不能遽化，现闭极生风，势有外脱之虞。欲不外脱，须开内闭。再询之，数日未便，按腹板硬呼痛，又兼积滞内阻，用药可谓掣肘矣。
生山栀　连翘　竹叶　薄荷　钩钩　胆星　天竺黄　朱灯心　碧玉散　郁金　枳实　竹沥　滚痰丸（鲜荷叶包入煎）　至宝丹（研细，用细叶菖汤送下）
二诊：症经七日，十龄童子已作一候矣，过候而诸恙不退者，尤非所宜。盖时症以一候为限期，如候上得松，其病渐退；如候上增剧，其势必有进无退。即如此症，闭象虽开，迷糊不清，手舞虽定，烦懊不平，腹时叫痛，按之板硬，脉来浑滑而带数，舌苔灰黄而垢腻，从其起伏而论，不见咳嗽，的是暑邪发于募原，因其积滞内阻，所以直抵阳明，痰蒙宫城，开手即闭。闭开舞定而他款不退，时轻时重，犹如邪势滔天，抑且面色青晦，厥阴所主。而厥阴乃至阴之地，内藏风火，邪如乘入，明早寅卯之间，恐有非常之变。
黑山栀　豆豉　连心翘　竹心　鸡苏散　川贝　郁金　枳实　上生军　犀角尖
另：西黄　辰砂　礞石　石菖蒲　以上四味研末，先服。
三诊：胃为仓廪之官，又曰水穀之海，观此经义皆属专指积滞而论，如概而言之，不惟水穀积滞，即痰热邪火至此皆可一下而降。所以无论瘅疟、伤寒、瘟疫、湿温，病及阳明俱可以下，建功甚速。此症因其始起即闭，邪火痰积无一不具，昨用斩关夺门之将，复入清心宣窍之味，宛如兵家之两路夹攻，水陆并进，幸得桴鼓相应，大为快事。但邪势猖獗之际，安能骤平，馀波充斥，不可不防。
黑山栀　豆豉　连翘　薄荷　摩犀尖　上生军　竹茹　芦根　石菖蒲　郁金　枳实　万氏清心丸
四诊：六气为病，望问闻切四字不可缺一。即如此症，脉象舌色各居其半，为病确据，推之经义即是望切两字，寒热虚实轻重出入丝毫不错，复以一切见证合而论之，无微不显。脉数已和，滑象未退，舌霉已化，苔黄尖绛，的是邪火渐息，痰滞未清，所以神迷好卧，偶而狂起，脐之右旁按之尚痛也。当用泻心汤合白虎法两者并进，一清其在经之热，一通其在腑之积，经腑同治，邪积悉化，病魔自退矣。
法半夏　黄芩　雅连　生军　玉泉散　知母　黑山栀　豆豉　连翘　茅根　竹黄茹　川贝　郁金
另：西黄　琥珀　石菖蒲　月石　四味研末，先服。
（案12）年已古稀之外，气液无有不虚，病患暑湿竟成瘅疟，今已十有三日。热势虽衰，尚未退清，脉象小数，舌色光红，有时神识不清，口渴颇喜汤饮，湿因液亏而化暑，由气虚尚逗。大凡暑病之不寒独热者，阳明症也。《经》所谓：阴气先伤，阳气独发。良有意耳。刻下虚多于实，正负于邪，古法本有扶正达邪之治，然胃气不振托邪难尽，胃阴不醒饮食难进，窃恐病去元败，临崖勒马收缰而有不及之叹。
南沙参　金石斛　香稻叶　橘白　竹茹　川贝　芦根　知母　益元散　元参心　连翘心
（案13）瘅疟一症，传书甚少，仲祖为历代之圣师，尚无专书，不过列于诸疟门中，似叙似释，亦未立方。后世喻嘉言立甘寒一法，此治瘅疟立论。现之论瘅疟者，不外暑湿二字。暑必伤气，症甫四日，当时凛发热，自午后而起迳至黎明，得畅汗而缓，以后至时复作，却不甚重，汗亦不多，此非邪达势轻，乃邪伏募原。气为邪遏不复宣越，所以昨日来势又甚，甚则胸闷烦躁，呕恶不止，脉象浑滑而数，舌苔黄厚而腻，数日未便，腹脘觉痛，良由暑湿内蕴为新寒新积触发，积系穀食所成而必在胃。胃为多气多血之乡，胃既受病则气血不得流畅，邪必因之而入，是以日轻日重成起伏也，恐淹缠生变。
法半夏　淡芩　雅连　苏叶　乾姜　川朴　蔻仁　枳壳实　花槟　桑叶　桔梗　光杏　辟瘟丹
（案14）小儿蒸变之后，脏腑完备，喜怒自如，其生长犹如草木之欣欣向荣。惟小儿体属纯阳，必得纯阴之乳以配之，草木初栽根浮必得濡润之水以溉之，若曝于日必见枯萎，此小儿受热变经之喻也。年方四周，玉液初断，进谷未久，禀赋之阳，蓰倍于阴，概可知焉。是症始闻火惊，继吓锣鸣，夜即身热，误会受寒，褥以羊裘，被以重棉，陡发惊搐，气升痰鸣，四肢不温而面色青灰，六脉沉而微形弦数，两目直视，二便皆窒，呼之不应，饮之不啜，此名惊闭。盖闭乃手少阴之病，惊乃足厥阴之疴，惊则气乱阳升，闭则气窒阳伏，惊由热甚生风，闭由火蒙痰蔽，因惊而经络牵掣，从闭而智识全无，惊而神气清澈者方为轻兆，闭在惊厥之后者则为重候。大抵小儿之病，最怕其惊，五脏之疾，心可不犯。历考古人治惊以镇，治闭以开，再清其膈间氤氲之痰热，或可转险为夷，然虽取法圣贤，特恐病似祖鞭矣。
羚羊角　双钩钩　山栀　连翘心　鲜薄荷　朱灯心　石菖蒲　竹黄叶　川贝　胆星　淡芩　龙齿　礞石　至宝丹
（案15）童女风温，今恰一月，中途虽则转轻，而浊邪未清，馀烬复焰，身热又起，咳嗽无汗，大便不行，脉弦数而带滑，舌淡黄而尖绛。此由邪积夹痰互阻，肺胃表里既无出路，自然郁蒸化热，蒸痰动风。风藏于肝，痰生于胃，胃为十二经之总路，肝为东方乙木。胃气不降，风火上升，所以至其时而益甚，惊厥生焉。刻虽针刺便行，然神识未清，手搐目窜，语言不出。胸中本属清旷之地，而今转为尘雾之天，机窍被其矇蔽，经络被其阻痹也，势在险峻，难免复惊之变。
羚羊角　钩钩　竹黄　山栀　连翘心　淡芩　薄荷　大力子　川贝　殭蚕　茅根　珍珠母
另：礞石　胆星　石菖蒲　麝香　金箔　风化硝　六味研末，竹油调服。
（案16）乳儿未及载半，痃疟已延年馀，幸而脾胃强壮，后天有权，仲春得以向愈。讵知感冒风温，染成顿咳，迩来热甚，三日即发惊厥，目窜睨视，搐搦反张，哭不转声，涕泪皆无，诸疑毕集，无端不作，作后神识似慧而屡发不已，良由病杂迁延，气阴俱伤，气伤则络脉空乏，阴伤则木失涵养，化无情之风火，夹有形之痰浊，蒙窍袭络。夫络为小路，窍乃空洞，非邪不进，非虚不入，所谓邪行如水，虚处则受也。思其既进不易外出，所服药饵，苟非直抵病所，安能转危为吉？是故为医者不得不倾心吐胆，搜索枯肠，勉拟一方，以期化险为夷。
珍珠母　生铁落　白石英　钩钩　竹黄　殭蚕　川贝　薄荷　胆星　丝瓜络　龙齿
另：礞石　蝎尾　玳瑁　金箔　以上四味研末，先服。
（案17）惊不离肝，闭不离心。热入于里宜开，痰积阻中，自然开之不应，既属有形之阻，必当通导于里，以望天气一开，地气乃降，或可挽回。
金礞石（三钱）　上生军（三钱）　肥皂荚（四寸）　乾地龙（三条）　干薄荷（一钱）　当门子（三釐，化服）
（案18）初诊：多病多虚之体，而患时令风温之症，始则寒慄而热，继则咳嗽多痰，今方三日，忽然热退咳平，面红转白，痰无吐出，旁观者皆为病去之象，主病者亦因多病多虚之体，虽患时症，不过尔尔。讵意神识渐渐不慧，糊语喃喃不已，及诊其脉，细数无神，左手搏指，舌苔浮白，大便溏泄，分明邪乘虚陷，痰蒙内窍，势属至危。姑拟扶正达邪，护里宣开一法。古人云虚人善变，此症殆有是焉。
参叶　前胡　桔梗　牛蒡　射干　制殭蚕　郁金　石菖蒲　胆星　天竺黄　猪苓　万氏清心丸
二诊：今日便泻竟有二十数之多，自然病情尤增变幻，阴液由此而涸，风阳从斯而升，日昨之神识一毫未慧，反加撮空痉厥，幸而厥少于痉，正气尚留一线，所以厥而复醒。古云，撮空一症，非大实即大虚，实则神明被逼，虚则神明涣散，此症实耶？虚耶？逼耶？散耶？何待智者言而喻耶。危笃若是，虽无把握，焉能听其自然？勉拟精灵护里，三甲潜阳，辅以熄风涤痰之品，以望百中图一而已。
龟板　鳖甲　牡蛎　洋参　钩钩　石决　白蒺藜　制殭蚕　天竺黄　胆星　石菖蒲
另：濂珠　玳瑁　金箔　月石　四味研末服。
三诊：今日痉厥顿止，昨方难言不效。然一波未平一波又起，令人有应接不暇之势。午后忽变，似祟之附，确似癫狂之象。《内经》曰：重阳则狂，重阴则癫。阴者痰之类，阳者火之谓。两日前神识已糊，势必痰火驾轻就熟而入，冀其返正得奏线效，再观休咎。
西洋参　辰茯神　龙齿　青蛤散　远志　胆星　竹黄　玉泉散　知母　钩钩
另：濂珠　西黄　玳瑁　朱砂　金箔　以上五味共研末服。
四诊：狂乱整日，继之以夜，直至今晨，二便并行乃止，止则其脉也宛如平人，未刻而大汗遍体，湿透重衾，遂为两目迷睡，隐隐叹息，循衣摸床，手指蠕动，面色如纸，脉细若无，舌苔光泽不红，言语声气不续，此名脱。本无治法，勉因脉未躁疾，汗未全冷，阳气虽欲离阴而飞越于外，阴精尚有涵养而交纽于内。然素伤之阴能有几何，如不汲汲敛摄补益，终归于脱。勉拟一方，亦属背诚矣。
人参　坎气　白芍　牡蛎　五味子　牛膝　菟丝子
五诊：昨日阳欲离阴，脱象已备，而用独参扶正，坎气钮链，牡蛎涩以固之，五味酸以收之，牛膝引阳入阴，白芍从阴引阳，菟丝凝结正气，居然汗止阳回，气归神宅。如此转机，药功厥伟。如当此之际，委之天命，其悔何穷？由此观之，病之挽回虽系造化，亦由人力耳。刻下大寇荡靖，城仓敝败，善后之事，宜作如是论。
人参　茯苓神　金石斛　橘白　竹二青　川贝母　枇杷叶　秫米

医案（中）  ***************************
（案1）大凡时症，不外六淫。六淫者，风、寒、暑、湿、燥、火是也。燥火与风，阳多阴少，随感随发；寒与暑湿，阳少阴多，能伏能蕴，所以伤寒与瘅疟都有内伏而发者。秋季之病由于暑。伏暑必夹湿，湿能伤气，暑亦伤寒。是病不寒独热，今恰半月。刻见神识昏迷，谵语无音，面色青晦，目有白翳，六脉濡数而浮，舌苔灰黄似腐，热不外扬，渴不多饮。此由中阳式微，砥柱无权，暑湿不能达外，反致内陷。古云：陷者举之。东垣所谓补中益气是也。扶正达邪本属善治，无如邪固可达，痰湿难化，尝考薛、叶诸贤每以辛香能逐。由此而论，扶正为督战之师，达邪作剿贼之将。然危笃若此，百中图一而已。拟方即请有道商进。
上明雄精（二分）　九制胆星（二分）　当门麝（二釐）　猪牙皂（二分）
四味同研末，用人参须五分，河水煎浓汤调服。
（案2）症恰半月，已属三候期日，际此中秋节令，向愈之期，似不为迟。然不但暑湿未化，抑且积亦未清，暑、湿、积三者已属鼎足之势，安可增一热字？所以热恋不退，稍动辄汗，汗不通体，睡中较多，咳嗽痰黏，烦懊夜甚。从脘至腹偏右一带按之板硬，问之略痛，脉形濡滑浑数，重按无力，舌色淡黄干垢，尖红心露。想其暑乃夏令之邪，天之暑热一动，地之湿气自腾，人处其间，无不感受。暑湿两字每多连呼，暑由三伏而受，故谓之伏，夏邪秋发，亦谓之伏。伏之一字，邪根深蕴，可知现已化热，热之性固速，而与暑湿为伍，亦不易化，且易伤液。症之口渴、烦躁、面赤、舌红，皆从此出。胸前刻虽红疹密布，而隐约未透，固是暑湿热之出路，然不足以挫其病势。昔谚云：透疹之际，不可下夺。非确论也。盖疹㾦之来，必从暑湿积热郁蒸而出，若得四者可以分化，何伤其疹与㾦哉？论变非昏即厥，须预防之。拟方请政。
镑犀尖　白桔梗　丹皮　连翘　蝉衣　竹茹　鲜薄荷　全瓜蒌　粉葛根　黑栀　郁金　枳实　茅根
另：上犀黄　石菖蒲　风化硝　同研末，先服。
（案3）症恰三候，始起寒热似疟，得汗不解，继则热恋不退，入夜为甚，咳嗽痰黏，烦闷不舒，脉来郁涩而数，左部带弦，舌底光红干碎，苔如糜腐。此由浊邪交蒸化热，兼之情怀悒郁，木不条达，亦易化火，充斥肺胃，蒸浊成痰，上炽于华池，消灼于阴液也。当此时邪为病，自然持之于药，草木之功原可克奏，若论拂郁情伤，须期怡情畅怀，两者并行方合病机。拟方商进。
玄参　薄荷　淡芩　生石膏　生栀　知母　连翘　益元散　鲜生地、淡豆豉（同打）　牛蒡　竹茹　芦根　摩郁金　摩犀尖　二味冲。
（案4）症经四日，当时大寒大热，自午后而起，迳至黎明，得汗而解，以后至时复作，却不甚重，汗亦不多。此非邪达势轻，乃邪伏募原，气为邪遏不得外越，所以昨日午后来势又甚，甚则烦闷胸躁，渴难多饮，脉来弦滑而数，舌苔厚黄而腻，乃暑湿内蕴，为新寒新积触发。积乃饮食所成，而必在胃。胃属阳明，乃多气多血之乡，胃既为病，气血不得流畅，邪必因之而入，是以日轻日重，是起伏，惟恐淹缠生变。
香薷　葛根　半夏　制茅术　制广军　白蔻仁　川朴　柴胡　藿梗　焦枳实　冬桑叶　辟瘟丹（一两）
（案5）年纪甫冠，智慧过人，以致情窦早开，肾关不固可知矣。迩来不寒但热，今交三日，热势起伏。伏则犹可，起则烦懊胸闷，睡中背部出汗，涌吐涎沫，当脐跳跃，偏右按痛，脉来弦滑而数，舌苔淡黄而腻。此由夏令之暑邪内伏募原，新伤之寒滞盘踞阳明。若论动气，非大虚即大实，病甫起而见此，所谓未病先虚。当脐乃少阴地位，显系元海不藏，封固失司，体虚症实，不但用药殊难，更卜易生变幻。商进。
南沙参　苏叶　全瓜蒌　乾姜　连皮槟　桑叶　粉前胡　陈皮　法半夏　枳实　上川朴　豆蔻　摩乌药（四分）　摩石募（三分）　二味冲。
（案6）夏受暑邪，秋必成疟。疟类有四，治宜分晰。此症始而先为寒热，继则但热不寒，腹硬按痛，的是暑邪从募原走少阳，而传入阳明，与积合病，竟成瘅疟也。列于诸疟门中，似叙似释，亦未立方。后出喻嘉言，立甘寒一法，即热之谓，湿乃黏之浊，每以清泄取效。是病热积未聚，攻消不合，过清非宜。转辗思之，拟芩葛并泻心法，其间复入宣窍荡滞之品，未识符否，请主翁斧政。
镑犀尖　葛根　淡芩　川雅连　石菖蒲　白茅根　豆豉　枳实　鲜荷叶　白桔梗　连翘　竹黄　木香导滞丸
（案7）初诊：症经四月有馀，始起寒不能慄，热不退清。刻下寒热虽退，变为腹胀，得食脘痛，手按辄拒，舌苔满布浊腻，脉象右手沉实，小溲不多，大便艰行。《经》云：先夏至者病温，后夏至者病暑。病肇祭屈之令，竞渡之际，其为暑湿无疑，病于少明之间，名曰似疟。其时若能药当病情，风食禁忌，何致迄今不愈，反加成臌之险？邪湿既不能达，自然壅积为内伤脾土，中焦运化之机乃息，为肿、为胀，诸症纷起。《经》所谓，浊气在上，则生䐜胀。太阴气至，亦䐜胀也。为今之计不得不用疏逐一法。古人有言，两虚一实当开实面。且是症元伤成损，当可缓调，喘急骤加，危期至速。姑拟先贤刘河间神佑舟车为主，五皮泄水佐之，以望有形浊滞随便而去，无形清气由此而升，方可转机。然背水之战，即此一举矣，未识然否。即质高明。
金沸草　冬瓜皮　前胡　泽泻叶　青陈皮　蒌皮　连皮槟　赤猪苓　上川朴　焦枳实　舟车丸　方通
二诊：儒经云：气之轻清而上浮者为天，气之重浊而下凝者为地。人身之中以肺为天，脾胃为地。盖肺位本高，其气清轻，卦中配为乾天。脾胃居于中下，其气重浊，卦中配为坤地。肺降脾升以成天地交泰而生万物，何病之有？今因疟后浊邪浑合，清气不升，浊气不降，而为否卦。否者，脾也。络气不和，隧道壅塞，为肿、为胀、为痞、为满，无一不为，竟成束手重症，幸得大方叠进，化险为夷，否转为泰。浊邪化其六七，病情退下三舍。然还须慎寒暖，节饮食，方不再蹈前辙。再拟一方，以冀馀气肃清为妥。
金沸草　前胡　上川朴　冬瓜皮　制半夏　桑根皮　老桂木　香附　茯苓皮　连皮槟　草果仁　炒姜皮
（案8）天气清明，地气安靖，气来如正则人民少病。今岁甫交夏至，天气暴热，吴氏谓之未至而至。气来不正，即谓之邪，人处其间，壮者自可运行，怯者著而内蕴，至秋而发，皆曰伏邪。观其时之早晚，邪之多寡，而伏必在募原，其发或入少阳，或归阳明。入于少阳则轻，可成疟疾，归入阳明则重。此症皆因胃腑伤积，所以甫发即阳明与积合病，病已十有三日，入暮四肢渐寒，继则甚热，烦懊头晕，腹时呼痛，从脘而至少腹俱为满硬，大便虽行，尽是稀水，脉来滑数而弦，舌苔黄而腻。热至寅卯之间，无汗而和。夫寅卯从阴转阳，身中之气循行注肺，所以无论伤寒瘅疟此时必和。盖邪犹如阴柔小人，一切转阳则伏，设使有汗当言其伏，况无汗乎？一切款端刻皆隐匿于后，恐其接踵而至，便成棘手重候，际此大战之秋，安可不出大队临阵？否则悔之晚矣。
黑山栀　豆豉　桔梗　连翘　川郁金　方通草　橘红　蝉衣　花槟　木香　枳实　鲜薄荷　鲜竹茹
另：石葛根（二分）　生黑丑（三分）　煨木香（三分）　巴豆壳（四釐）　上川朴（三分）　五味为末，先服。
（案9）古云：体肥多湿。暑必挟湿，体肥则中气必弱，暑湿亦伤气分。夫气主于肺，邪从口鼻而入，内伏而发，名曰伏邪。六淫之邪，惟暑湿易伏，伏于脏为疟，疟之间作日作即邪之可浅可深耳。伏于胃亦为疟，疟之不寒起伏，乃两阳合明故也。是症今交十有三日，始今的是阳明疟症，所云暑湿皆病于气，肺胃见象无一不具。鼻窍霉黑，鼻尖不温，热势起伏，胸痞烦闷，皆其征也。盖暑为天之阳邪，湿属地之阴邪，暑欲化火化燥而不果者，湿遏故也，湿浊瀰漫而内蒙者，暑之蒸也。舌苔灰霉，底质乾燥，渴饮，脘痞，右脉濡小，皆其征也。暑湿相互必当开气，气开则暑湿不合，清气自升，津液乃复。法当开展上焦，宣化中焦，淡利下焦，俾得肺气清旷，化源自流，则暑湿之邪自然分泄矣。由此而论，治上为主，取微苦微辛条，参入芳香甘寒一二，以望应手。不尔，恐暑湿交蒸，热秽之气内冲心包，必至神识昏糊，四末清厥等险。拙见如是，即请有道商进。
香豆豉　大腹皮　川萆藓　苦桔梗　蚕沙　光苦杏　广郁金　生苡仁　乾白荷花瓣　辰滑石　摩犀尖（半分）　摩花槟（三分）　二味和冲服。
（案10）初诊：天之热邪为暑，地之阴邪为湿，暑湿蒸腾，人受之以口鼻，发于少阳则为正疟，发于阳明则为起伏。起伏之因根于募原，正疟由乎半表半里也。所以热至亦觉先寒，惟是寒不能慄，热不退清，谓之阳明之起伏疟。盖胃与脾相为表里，胃病则脾亦病，病甚强食不化而为积，与湿杂蕴于回肠而成下痢。夫痢症，古称滞下。又谓其病先痢而后疟者，其病轻而为顺；先疟而后痢者，其病重而为逆。何况多病久烟之躯，疟势未衰，痢又复甚乎？即此两端已属险危，犹堪灰黄之苔，边有白腐，热甚之时中兼神迷乎。历考古方，先疟后痢名曰经邪入腑，罗氏有败毒一法，虚则加以人参，实则增以大黄，其法最美。喻氏称谓逆流挽舟，提邪出腑，概可想见。今症邪积未去，人参难加，素体不足，大黄可去，治宗败毒之意，以冀弋获之幸，未识然否。
羌独活　木香炭　柴胡　枳壳　炒抚芎　红神麴　前胡　赤苓　苦桔梗　福泽泻　薄荷　滑石（辰拌）　戊己丸　香粳稻叶（同荷叶包刺孔）
二诊：凡人有经有腑，腑乃藏积之处，经有留邪之地。夫邪有感，有伏。伏则自内而发，感则从外而入。疟痢之为病，暑湿之根源，暑湿为夏令之邪，疟痢是秋时之病，其为内伏而发，如操券矣。所以始起为疟，继则变痢，经邪因府之积而益炽，痢症由乎疟病而为逆。痢必有积，疟必有痰。至于里急后重，腹痛窘迫，势所必然，舌苔灰黄，痰黏神昏，理之固耳。前投败毒一法，寒热较减，痢势亦稀，未始不美。第久烟多病之体，呃忒苔腐之忌，一线转机，焉能足恃，再拟一方，希图旋吉。
葛根炭（二钱）　淡酒芩（一钱）　五穀虫炙（二钱）　福泽泻（二钱）　苦桔梗（八分）　赤芍炭（钱半）　柴胡（四分）　前胡（二钱）　香连丸（七分）　红神麴（各三钱）　槐米炭（二钱）　枇杷叶（一片）　檀香（三枚）
三诊：凡人生长皆在脾胃，所以五行配土，八卦为坤。胃司纳而下降，脾司健运而上升。水穀入胃，精液生脾，洒陈于六腑而气至，和调于五脏而血生，气血由此而生，百病从何而至？古之圣贤无不归重于脾胃，正所谓土生万物是也。刻诊自疟变痢，体本烟虚，初进逆挽之法，继投葛芩之剂，寒热神昏固退，下痢度数亦稀，未始不为美事。惟宿垢虽下，纳仍不加，红腻虽少，急重不除，四肢有牵振之意，遍体出溱溱之汗，时见呃忒，苔现灰浮，左脉弦数，右手更甚。暑湿积滞虽有分化之机，中土气阴已具败变之象，叔和云：胃见肝脉，木假土也。医书云：痢宜小脉与症符也。盖痢虽湿积所成，能成则愈。今则所纳之物止能米饮，稍多即觉停滞中脘，必借烟力抚磨而后方可。其胃之败，其脾之戕，朗若列眉，其病之凶，其款之忌，明如绘素也。自昔圣贤以药治病，无非补偏救弊而已，至于收功无一不以脾胃为主，前之李氏，后之叶氏，皆详论也。为今之计，宜先扶土以振后天，疏补以冀运纳，然袜线铅刀不足以济事矣。
南沙参　于术　怀山药　扁豆　石莲子　秦皮炭　茯苓　赤白芍　地榆　香粳米
另：五穀虫（一钱）　当归（一钱）　炮姜炭（七分）　上于术（六分）　黄柏（五分）　煨木香（七分）　研末，米饮为丸。
四诊：苔浮乃腐之根，不食乃呃之源，痢之败症，必有之事，何也？盖阴伤则阳亢为腐，中虚则气弱为呃，所以谓之败症也。症既败矣，药何能调？但既操司愈之权，虽属临渊结网不及之事，不得不萦思披素，上挽天机，下尽我心，是固有数存焉者矣。
大西洋参　野于术　生白芍　山药　铁皮　石斛　炒赤芍　毛燕窝　扁豆　陈阿胶　香粳米　猪苓
五诊：古云：泄久伤脾，痢久伤阴。昨用仲圣猪苓法益阴化湿，参以东垣之方补脾醒胃，服后竟得便行成粪之垢半碗之多，腐苔化去，绛底黑面，此等转机，确非浅鲜。无如阴液不能一时而复，元气难以顷刻即回，自觉烦躁，日常睡露，脉象仍见弦数，口渴时喜饮汤。以此而论，尚在险津。历考圣贤，痢久元伤之门，有用益阴，有用补气，虽能转险为夷，然中土弊败，药力难施，姑再出入前意而治，第恐杯水不足以救舆薪，虾力何能主任行舟也？再疏一方，仍冀亦兼之吉。
西洋参（半生半熟）　生熟龟板　杭白芍　于术　石榴子　生山药　金石斛　陈阿胶　宣木瓜　茯苓神　黑豆豉
六诊：痢多伤阴，心阴伤则夜不寐，肝阴伤则肢震动，胃阴伤则烦而燥，脾阴伤则舌根强，种种见端，皆其征也。今虽纳食转醒，焉能供其悉欲取资于胃液乎？前进益阴养营，有裨于下，未碍于中，所论诸阴皆伤，东垣、易老本有胃阴伤则不食之训，养阴之药甘寒为主，咸寒佐之，酸寒之品亦可济阴，不尔其病虽退，其元不复，如能气阴恢复，饮食渐加，方可一日霍然而愈。不然，近则恐厥脱，远则惟虑损怯。
沙参（三钱）　鲜斛（五钱）　生龟板（七钱）　牡蛎（五钱）　野于术（钱半）　白芍（三钱）　豆衣（三钱）　淮山药　阿胶（钱半）　五味子（五分）　诃子（钱半）　枣仁（三钱）　濂珠（二分）　真玳瑁（三分）　同研末服。
七诊：二十馀次之痢数，转为干溏两次，诚为快事。然脾土既不能运，必无痢数递减之理，胃土既虚于阴，自然清养渐进，穀食汤饮虽少，形神日乏，痰吐颇多，纳穀难化。胃阴之亏，脾气之虚，犹可据矣。但一波未平，一波复起，病者岂可主任，治者不遑应接。古人云：有胃则生，无胃则败。良非谬言，历考东垣、洁古之训，万病皆以胃药收功。盖醒胃之药，非温即燥，施于痢久伤阴，舌红刺满之症，可乎？否乎？从阴阳而减，前法势难迅弃，姑选阴不味厚，阳不温燥，以冀有彼此得益，是耶？非耶？是症波折既甚，用药可谓掣肘，拟方冀能应手，未识有从人愿否。
北沙参（五钱）　金石斛（三钱）　竹茹（钱半）　上于术（二钱）　制半夏（三钱）　枇杷叶（十片）　川贝母（三钱）　新会白（一钱）　云苓（四钱）　海蛤壳（一两）　资生丸（三钱）
（案11）向有停饮，外感风邪，表气束缚，不从汗泄，风气通肝，邪郁络阻，左胁作痛，邪郁生热与有形之痰积交蒸，神明为之扰乱，大便不解，头胀身热无汗，言语有时错乱，气逆嗳气，舌苔中心干糙。此风温夹积夹痰，不达不化，将显伤阴劫液之象，脉细数少力，是本质素亏。无粮之师，利在速战，管窥之见，请主翁裁夺。
牛蒡子　桔梗　广郁金　桑叶　杜竹茹　川贝母　橘红　摩枳实　前胡　竹沥达痰丸（三钱）
（案12）大概六淫之邪，上受者不离手太阴肺经，下受者不外足太阳膀胱经。《内经》云：清邪中上，浊邪中下。风燥为阳化之邪，自伤肺经，肺主一身之气，又司五音，在时为秋，在色为白，在变动为咳，在津液为涕。刻症肺病毕具，所重者鼻窍扇动，但坐难卧，热势重而脉象过数，咳嗽甚而舌苔黄浊。不离风燥为主，抑且痰积相互而闭，里痹表郁则动风生惊，气升喘促。谚所谓夹惊肺胀者是也。拟方备商。
淡射干　前胡　光杏　象贝　冬桑叶　豆豉　牛蒡　橘红
另：摩郁金　摩枳壳　用鲜荷叶（五钱）、莱菔（半个）、雅梨（半只，打汁）　调二摩末药服。
（案13）痢曰滞下，滞乃不通之谓。由于湿热食积阻于回肠屈曲之间，伤气则色白，伤血则多赤，伤于五脏，各随其脏色而异。治法暴则为实宜通，久则为虚宜涩。此病已愈两旬，始起寒热似疟，继则变为腹痛下痢，舌色灰黄而干，脉形濡数而实，所痢之物红胜于白，竟有形块，稍见秽腻，仍无宿垢，形神日削，纳只粥饮。湿热积滞互阻不通，脾土无消运之权，肠金乏传导之官。古云：两虚一实，尚开一面，标本同病，急在先治。明指实急于虚，通先于补之义。脉舌症象汇而合参，不得不假法于一下。如能湿滞分消，方可痢止痛停，二便如常，纳食复旧矣。倘言因其元虚而因循望愈，则呃逆、起腐，延恐不免，拙见如此，即请明商。
煨葛根　建泽泻　淡芩　抚芎　赤芍　楂肉炭　红神麴　煨木香　青皮　雅连　木香槟榔丸
（案14）《内经》论血，阳络伤则血外溢。又曰：阴气者，静则充长，动则消亡，所动之由，气也火也。所以古人治法不清其火，必降其气。徐之才、缪宜亭所谓气为血之舟楫，火能载血上浮是耳。刻下吐血虽止，脉尚带数，阴络固静，气火未熄。今宜安养以待其复，倘仍经营操持，必致由伤而损，自损成痨之险。
西洋参（五钱）　炙紫菀（一两五钱）　石斛（二两）　冬瓜子（二两）　茜草（二两）　大生地（三两）　大白芍（二两）　黛蛤散（三两）　黑山栀（二两）　西瓜子（二两）　莲须（一两五钱）　陈阿胶（二两）　黑豆衣（二两）　粉丹皮（一两五钱）　郁金（一两）　淡黄芩（一两）　龟胶（二两）　鲜藕汁（两碗）　真秋石（三钱）
用水煎之，次将两胶化入，下秋石，藕汁收膏。
（案15）夫痧必在于肺者，皆由痧从风温而成。盖风为有形之阳邪，温是化热之气，无形无质，其从口鼻而入，肺居上焦，首先犯之。肺为娇脏，又曰华盖，而司一身之气，气宜下降。肺既受病，则气道愤郁，浊聚成痰，逆而不降，以致喉间痰声漉漉，气粗宛如拽锯，脉来滑数，舌苔黄腻而厚，已成肺胀重症，病之重险可知。当用疏胃府而化其浊，宣肺气以彻其邪，使其邪达浊化，其气自降。如不应手，则变幻倏忽矣。
麻黄　橘红　金沸草　半夏　广郁金　生石膏（桑叶包煨）　牛蒡　前胡　光杏仁　枳实　炙白前　控涎丹
（案16）大凡病中不能食者，脾胃必虚。《经》云：清气在下则飧泄。中气不足，溲便为变，皆指脾胃而言。便泄气滞溲清，舌淡面色无华，脉形小而无力，何一非中焦为贼蹂躏，仓廪久乏积贮之故。盖五穀入胃，磨运在脾，清者为营，浊者为卫，洒陈于五脏，和调乎六腑，诸经与络得以渗灌，内外表里皆能充实。所以体之壮者其食倍加，面有露桃之色，指有扛鼎之力；体之怯者其食减常，面具露气之痰，手乏缚鸡之能。至于脾胃之论，最重东垣，大旨脾宜升则健，胃宜降则和，和者取其甘温，升者必用温热。姑以耆附六君加减，俾得脾胃并复，穀食有增则病愈速矣。
绵耆（三钱）　东洋参（三钱）　茯苓（三钱）　于白术（二钱）　炙升麻（五分）　炙草（三分）　淡熟附（五分）　木香（七分）　菟丝饼（三钱）
（案17）湿为六淫之一，其伤人也有表有里，里生于水穀，表由乎雨露。雨露从天而降，由皮毛而走经络，水穀自内达外，由脏腑而走经络。古人以肺与膀胱为湿之表病，脾与胃腑为湿之里病。主治之法，有散有运，并宜分利，大概如是。是病也，遍体作痛，手足麻木，舌苔黄腻，寒热不甚，乃表里同病，皆由劳倦则脾肺之气皆伤，伤则卫外不固，表湿袭而蕴于经络，运化不司则里湿聚而营渐失和。湿性瀰漫，最怕神识昏糊之险，姑仿羌活胜湿汤加减。
羌独活　桑叶枝　秦艽　桂枝　蚕沙　建曲　川萆薢　赤猪苓　川朴　防风　蔻仁　陈皮
（案18）运筹握算，本伤心脾，脾伤则易生湿痰，心伤则不充神血。是以未病之前常有嗽痰少寐，今暑热伏邪已经匝月有馀，其中轻重变迁不烦多赘，且就刻下而论，热不外扬，神识糊涂，呃逆频频，不嗜汤饮，舌苔渐黄而霉，脉象濡数，时见嗳气，大便溏薄。此乃平素痰浊与积为伍，伏暑之邪本喜入心，心经神血一虚则内走尤易，脾脏浊痰不化则窒塞益甚。顷见吐痰两瓯，呃忒，神识顿觉稍慧，其为上中清旷之地悉被痰湿矇昧可知。盖时症患于元虚之体，已属不支易变，矧加呃忒糊涂之忌，险重何待余言？姑拟开泄涤化宣窍安护一法，窃恐投鞭不足以断流耳。
金沸草　香附　丹参　法半夏　枇杷叶　茯苓神　天竺黄　紫菀　橘红　广郁金　姜竹茹
另：陈胆星（三分）　刀豆子（四分）　九节菖（三分）　上沉香（三分）　同研细末，加竹油一小碗、姜汁一小匙。
（案19）今秋天过亢晴，晴则燥，燥乃温类所盛之邪，是以一热则甚，甚致言语糊涂，今得大汗遍体，热势已解大半，似有告痊之机。然左胁以及胸膺呼吸皆痛，舌苔淡黄而厚，脉象糊闷而数，此由邪热因汗而稍达，气闪于络而不和。《经》云：肝生于左，肺生于右。又云：肝脏血转司经络。昔贤治法，温邪当分感与伏，闪气宜辨肝与肺。今病温邪在肺，宜用辛凉；闪气在肝，宜和血络。姑拟一方，以望应手，庶免昏喘痰红之险。
牛蒡子　前胡　豆豉　紫蔻仁　枳实　达痰丸　竹茹　橘红络　桑叶　光杏　金沸草
上郁金、细香附，同研末服。
（案20）夏令暑湿，至秋而发，名曰伏气。夹积则病甚于里，腑受则泄矣，感风则病甚于表，经受则热矣。是症始起不觉寒热，即为便泄，其夹积也，昭如绘素。虽经调理而愈，未久即患寒热，似疟非疟，胆胃同病。据述中途寒热虽止，不免口腹未谨，皮毛未固，既感时令风温，复伤新食之积，是以病来两候，已见神识昏糊，不言不语，热势内炽，舌质灰黄，口渴饮少，汗疹全无，数日之前大便夹杂红秽，今按其腹板硬，两手推拒，眵障其目，目亦不开，焦燥其唇，唇乾裂血，咳嗽不扬而声被痰黏，痛痒不知，而烦懊如故。呼吸气粗，面色晦滞，脉象右寸弦涩，右关数实，右尺重按似有搏指之意，左寸濡数，左关见弦，左尺嫌太露有不藏之象。此由风温蕴于肺胃，逆传宫城之内，痰积熏于脏腑之间，蒙迷清旷之地。盖风温本属阳邪，变燥化火，素为易事，痰积自有秽热之气，熏窍蒸络，尤属不免。大抵心主一脏义不受邪，人之聪明智慧，皆繫于此。既被邪陷入，自然险象叠出，忌款毕集。聊作背城之计，窃恐画饼于纸，徒增想象之叹，得邀苍天默佑，或可转机一线否。
参须　郁金　射干　鲜薄荷　生广军　川象贝　光杏　桔梗　连翘　远志炭　天竺黄
另：猪牙皂（三分）　九节菖（三分）　陈胆星（三分）　明雄精（半分）　同研末，用雅梨一只、薄荷头两朵，打汁调服。
改方：去雄精加安宫牛黄丸半粒，大黄换摩。
（案21）夹食似疟，发于小雪之后，已属迟而且晚，浊邪之甚，病根之深，何待言哉？复以因积而起三者，置成犄角之势，无怪其病及四旬，不但浊邪未化，抑且积亦不清，如不见虚象，从似疟例治，当不致于鞭长莫及，而体质已伤，竟是轻舟重载，变幻莫测矣。
半夏　藿梗　茯苓神　广生军　淡芩　草果仁　丹参　雅连　枳壳实　连皮槟　桑叶
摩乌药、石菖根冲。
（案22）初诊：夏令暑湿，至冬而发，始起为疟，继合成痢，腹痛攻撑，里急后重，舌淡黄而厚浊，脉弦而右实，纳少哕恶，寒热依然。伏暑必挟湿浊。是以日久不愈，复加郁怒异常，食物不谨，经病未已，腑病接踵。谚云：疟变为痢，最属大忌。窃恐转辗不愈，有猝变之险。
上川朴　赤芍　蔻砂仁　藿梗　通草　紫苏梗　连皮槟　川芍　沉香曲　红曲　桑叶　青陈皮　赤猪苓　香砂枳实丸　木香导滞丸
改方：去导滞丸，加荷叶（半张）
二诊：大抵下痢之病，当分虚实，实乃腑积欲下，虚则脏液被劫，前用痛欲其通之法，今得黑垢一次，腹痛随之较减，其为积也，何疑？夫痢症根于暑令湿热夹积，交秋不发，及冬而病，其病深也可知。矧而先患疟疾，既而变痢，方书谓之经邪入腑，忌逆之象。世有先疟后痢为不治之谚，危也险也，何烦余言？再拟一方，以图弋获。备商。
红建曲　煨葛根　黄芩炭　桑叶　上川朴　连翘　五穀虫　炒豆豉　枳壳实　鸡金　炒泽泻　砂仁
另：摩青皮（五分）　槟榔（六分）　香连丸（八分）　山楂炭（一钱）　同研末服，或和入药内。
三诊：数十次之下痢，今减至六七之度，两月以外之似疟，刻已热势退清，两方之效，可谓美矣。夫服药则下黑粪，不药则仍红痢，其故在何？痢症必夹湿热，伤气则色白，伤营则色赤，水穀虽入于胃，摩运则在于脾，泌别必由于肠。从此而论，足太阴未克输化之故，手阳明难司传导之职，向推病情专事中下为要领，和气化湿为佐，如得应手，方收全功。
豆豉　淡芩炭　青皮　五穀虫　广木香　驻车丸　楂炭　赤白芍　泽泻　鸡内金　脏连丸　沉香　穀芽
（案23）西方生燥，燥必烁金，金属庚辛，在人为肺，即燥之一字已足令人为病。况值冬令气暖，风夹温气，名曰风温。风温乃无形之邪，首必袭肺，肺主皮毛而司咽喉，肺为风烁，肺气不能下降，胃浊凝聚成痰。冬至一阳未复，燥气乘机而发。是以先为咳嗽，继则身热，音哑气逆，胸胁作痛，喉间痰声霍霍，咽房肿漫如梗，会厌之内白腐满布，连日呕痰数盂，症势较前舒松。然未得畅汗，大便坚结，肺胃之风温痰浊尚未得以外达。风温为天之阳邪，其性迅速，恐其偏退易复，须得内外分泄，方为妥贴。
麻黄　薄荷　象、川贝　杏仁　马勃　净蝉衣　苦甘草　牛蒡　玄参　桔梗　前胡　生栀　生石膏
另：摩犀尖　郁金　和入风化硝调服。
大便虽行，尚未自然，六脉虽一，尚嫌弦大。得食则腹有胀阵，得饮则痰出较易，交寅则虚火上炎，至晨则咳甚汗泄，其为阴分日虚，阳不潜藏可知。盖人犹天也，天以春夏为生发，人逾四十，脏气渐衰，今则年已五旬外，时届秋冬，欲望生生，不亦难矣。前投潜阳之品，胃纳不减，古人立方，无非补偏救弊，阴欲其平，阳欲其秘则寿，阴竭于下，阳炎于上则病。法当加重前方，以冀阴充阳潜，纳食渐加，或可返秋冬而变春夏，则阳和之气充满乾坤。
炙龟板　川百合　枣仁炭　金斛　女贞子　人参须　大麦冬　北沙参　淮麦　海浮石　川贝母
（案24）夫厥者，尽也。凡物阴尽而阳生，阳尽则阴复，人之厥阴寓肝，肝为木，木能生火，火为阳，阳宗于阴。所以古人有相火藏肝之训也。肝性条达而舍生风，一有悒郁，母子则经育两难，肝病及脾则为腹痛，为攻撑，忽寒忽热，为不寐，为心悸，常哕常吐。《经》云：肝胆乃生发之机，脾胃谓之营卫之源，肝气横久化火，胃阴日见消耗，所病神乏形疲，纳减不寐，甚至血从上溢，难过莫名，无一非生发之气衰败，营卫之源枯藁。治肝之法，《内经》有「辛以补之，酸以益之，甘以缓之」。名曰：治体治用治本。苟能肝脏一治，则脾胃自复，所患之病可愈矣。即拟膏方，一则能代汤药之繁，一则可收缓图之效，所有谬疵，即请有道政之。
生熟地　西党参　茯苓神　苏罗子　杭白芍　当归身　紫石英　冬于术　新会皮　女贞子　酸枣仁　炙甘草　厚杜仲　龙眼肉　延胡索　陈香橼　奎杞子　柏子仁　细香附　陈阿胶　白蜜收膏。
（案25）初诊：下江之地，湿邪恒多，况久居沪上，地湿尤盛。湿为土气，不在胃而在脾。胃居中脘，脾主肌肉，苟其脾胃之气充足，运化有权，安有浊留中脘，湿阻脾络之患？此症始起似属劳倦无力，继则不寒身热，已而两足酸重，步履维艰，迩来手亦如是，上举无力，转侧不能，脉来濡滑而数，舌色厚白而腻，咳嗽痰沫，小溲浑浊。良由冬令气暖，寒风外袭，肺经内应，肺属乾金，以配为天，脾胃属土，以配为地，地湿已甚，天气复痹，竞为阴霾四合，清旷失司，燥烈之地变为沃壤之土。幸而风寒不多，尚可不成痛痹。且开天气，逐地湿，冀其内外分化，拟方候商。
麻黄　半夏　川芎　橘络皮　茅术　活络丹　桂枝　前胡　葱白　桑叶枝　川朴　枳壳实
二诊：《内经》曰：人有五脏，外配五合，皮毛是肺之合，肌肉是脾之合，血脉是心之合，筋络是肝之合，骨髓是肾之合，营行脉内，卫行脉外，昼行二十五度，夜行二十五度，左升右降，回流不息，犹日月转旋耳。今因湿浊内阻，营卫失于流利，经络被其窒痹，牵掣转侧维难，咳不扬而痰黏，脘常痞而不畅，小溲虽浑，大便未行，脉象似大于前，舌苔已化其半，时觉烦懊，得汗不畅。前服五积散合活络丹一法，络隧稍通，蕴湿略化，无如中脘既为浊滞所踞，不能下降自然上泛，胃为阳土以通为主，脾为阴土以运为用，若得脾胃通运之有权，何患湿浊之不化？再拟一方，以冀渐入佳境。
熟附　北细辛　桂枝尖　川芎　羌独活　青葱管　桑枝　橘红　枳壳实　络石藤　寄生金狗脊　温化丸
（案26）泄则伤脾，久则必伤于肾。所以古人立胃关煎脾肾双补之法。脾为后天之本，肾为先天之源。脾伤则运化乏力，胃纳应减，胃为阳土而主容纳，脾为阴土，专司磨运，一纳一运，互相资生。至于肾经一脏，内藏命火，火如充足方能腐熟水穀，生化气血。而今时寒烘热已退，固是暑湿化解之征，无奈泄之不休，今及两月，饮食日减，心荡颧赤，脉来细弦，右尺按之虚散，舌质淡红，满布点点白疳。即此见端已有药不胜病之虑，况十日后陡增咳嗽气促，不但用药有顾此失彼之虞，抑且肺经因咳再伤，土本生金，金为水母，循环伤虚，滋漫难图。拟引火归源，犹如釜底增薪，如能土健火旺，泄少谷增，冬行春令，或有望焉。
玄武版（五钱）　淡附子（三分，煎汤炙）　白芍（一钱）　诃子（钱半）　血鹿片（三钱，先煎）　菟丝子（三钱）　茯苓神（各三钱）　淮药（四钱）　生炒于术（二钱）　五味（四钱）　炒黄川贝　东西洋参（各一钱）　秫米（三钱）　白蔹（一钱）　蛤蚧尾（一对）　四神丸
（案27）诸恙经治渐平，元气未能迅复。妇人不孕，因有数端。考之方书，不外禀赋薄弱，肝脾气郁，子宫寒凉，冲任同病。欲得天上玉麟，而借草木之功者，无非补气血，疏肝脾，暖子宫，兼调冲任，自宜静养远怒亲观，或可一索而得。
大熟地（六两）　青陈皮（各一两）　茺蔚子（三两）　茯苓神（各三两）　当归身（三两）　大川芎（一两）　山萸肉（三两）　淮山药（二两）　杭白术（三两）　制香附（三两）　大有耆（二两）　潼白蒺（各二两）　滁菊花（二两）　奎杞子（炙，二两）　西党参（二两）　二泉胶（二两）　台乌药（二两）　陈艾绒（八钱）
上药同研细末，水泛为丸绿豆大，每日清晨、入暮各服二三钱，开水送下。
（案28）风温症一候之外，曾见热蒙痰痹，神识昏乱，气喘呃咳，甚至撮空骂詈，二便不知。治者不止一人，病家亦知难救，有用葶苈泻肺汤，有用苏子降气汤，皆佐摩郁金刀豆子一类。案头诸方谈论不一。余亦谢其不效，细思风温发于冬令，必非伏邪，自然先伤于肺，继入于胃，逆传必至膻中，正与叶氏法合。盖葶苈泻肺中之有水气咳喘，苏子治上实下虚之气喘，虽未尽进，进亦无益。勉拟东垣清心凉膈散，参入鲜薄荷、雪梨汁、鲜枇杷叶、白茅根，送入万氏清心丸。一剂知，二剂减，后因热痰尚踞，神识难清，而用导赤散加入胆星、竹黄、菖蒲等品，诸象皆退，惟如舌根灰黄，小溲痛闭，荣云上中痰热尽移于下，心肺久受病困则膀胱无输化之权，小肠为热邪之结，八正、三石不应，必是下焦阴虚，湿热闭结，乃用通关滋肾丸，非惟小溲大畅，抑且旬余之宿垢亦从后阴而出矣。凡病自凶变吉，岂可不运神思，不任干系。当时余虽辞谢，因思人命至重，又兼病家勿怪，乃有此举。方附案内
（案29）初诊：经停三月，按徐之才逐月司胎，本在足厥阴经。厥阴属肝，肝为木，木能生火，火冲胃浊。例有呕吐、恶食、喜酸等象，辛温杂投，甚至上下血溢。血为阴，阴虚则阳更旺，幸有平木养阴之剂，络和血止，但呕吐仍然，滴水不纳，胶痰频出，通宵不寐，五心烦躁，近日尚用冷水口含，勿含则呕恶连作，竟有风动颈摇，四肢震掉，足冷额汗，气从下升，明是痉厥脱离之险。盖人阴阳有偏必有旺，呕吐一症，本有寒而有热，景岳之神香散为寒而设也，《内经》之诸呕吐酸属热之文也，自入姜藿，反加血溢，其为热呕明矣。然刻下胃气逆乱，阴液大伤，纯苦又恐格拒，姑仿经旨，甘以缓急，凉以泄热，先示其喜，而后复用苦以降之，寒以清之，未识得线效否。
鲜生地　雪梨　鲜石斛　芦根
同打汁，温热，先服一半，后送三补丸一钱。
二诊：此病一剂减半，二剂已止，而后扩充前方乃愈。三补丸取其黄柏坚下，则于火不协为患，黄连清肝，黄芩泄胆。后进者，胃虚恶苦是也。不清其下，虽甘寒治胃亦属徒然。四汁法取鲜地、鲜斛养阴，芦根、雪梨滋液。先服者，胃虚喜甘，然后胃气乃降，方可受其苦寒以至下焦也。用汁取其力全，用丸取其过胃方化耳。
（案30）《经》云：形寒饮冷则伤肺。有外感内侵之义也。盖衣寒风寒从外而入，饮寒食寒从内而侵。肺司皮毛，肺主上焦，外感无有不自皮毛而侵，岂能不由上焦？所以肺经之病较倍于他脏，肺病气上逆，多致咳嗽。是症肇起，多服苦寒解毒，嗣又寒冷不慎，咳嗽之患已延数载，遇冬则甚，交夏稍平。肺为天，天气不用则土气常湿；脾为地，地气不燥则金气益疲。津液既难于上输，水浊不易于下化，究竟肺病为本，脾病为标。是咳甚于嗽，痰少于声耳。今虽苗秀之纪，阳旺之时，尚难杜除，始至二八之岁，阴通之日，止能带病为累矣？姑宗经旨，肺欲散，急食辛以散之。肺苦气上逆，急食苦以降之，温以化之之例。商进。
东洋参（一两）　苦杏仁（一两）　苏子（一两）　制半夏（一两半）　广郁金（一两）　云茯苓（一两五钱）　桂枝尖（二钱）　前胡　黄白术（一两）　上耆皮（一两五钱）　北细辛（钱半）　薄橘红（五钱）
上药共研细末，用枇杷叶卅片、白果肉卅粒，煎汤泛丸，每服三四钱，开水送下。
（案31）大凡损症，惟肺最易者，何也？盖肺病必咳，咳则气易泄，火易动。气泄则不固，火动则阴伤，然后高源渐竭，龙相均炽，水火日偏，阴阳失济。所以古人有损则不复，谓之痨症。必上为痰红，下为走泄，咳嗽不已，食减肌灼，传至便泄而后已。即越人所谓：上下交损，中土已败也。客秋诸象俱见，后又值经营烦冗，天地之阳未复，人身之阳多动，皮毛开张，风邪侵隙，先觉头胀咳嗽，继则吐红梦遗。两进参苏饮，外邪已尽，今拟膏方，并补三阴，俾得太阴有相生之权，少阴无触阴之弊，则土能生金，水能涵木，厥阴一经亦得平补矣。
大生熟地（各一两）　西归头（二两）　奎杞（二两）　西洋参（二两）　党参（三两）　肥知母（二两）　茯苓神（各三两）　天麦冬　连须（二两）　女贞子（二两）　制香附　粉丹皮（二两）　黑豆衣（三两）　白芍（三两）　炙紫菀（一两五钱）　蛤黛散（三两）　川百合（二两）　石决明（煨，四两）　阿胶（二两）　煅龙骨、牡蛎（各三两）　雪梨膏（二两）　川斛（二两）　白蒺藜（三两）　桑叶（二两）　龟胶（二两）
（案32）闺秀十四，通经本属顺正，因肝气常郁，肺气不宣，藏统失职，冲任贮少，以致一潮即止，脉来细数，大腹旋满，忌款见矣，药恐难图。
全当归　抚芎　香附　延胡　月季花　沉香化气丸　五灵脂　花槟　砂仁　乌药　茺蔚子　四制香附丸
（案33）右脉稍扬，左关尚弦，肺气少宣，肝阳未平。肺属金，肝属木，木无所畏，则风阳上腾，金不能制，则子气亦衰，病非六淫，效焉能速。
归身炭　黑衣豆　秦艽　橘白叶（炒）　白蒺藜　穀芽　功劳叶　川断肉　香附　金狗脊　桑椹枝
（案35）痛无定处，气病为多。盖脘为胃部，腹为肝地。胃喜降，肝喜疏，疏降既应，痛自轻缓，再从土木同治。
川楝子　赤白芍　乌药　青皮　橘叶白　木香　陈香橼　大腹皮　枳壳　穀芽　砂仁壳

医案（下）  ***************************
（案1）大便数行，宿垢溏粪俱见，未始不美。讵知竟有赤腻之物，殷紫之块，想是营血为热迫而出。至于甫醒即睡，睡中呓语，舌根之灰黄，较昨日又多，固是浊邪之外越，然浊为热蒸即是痰火，机窍如不被矇蔽，应号转即睡，不致言语如梦也。总而论之，当在险岭矣。再拟一方，若得诸款毕谢，庶可把握。备商。
陈阿胶（钱半，黄柏末同炒）　石决明（六钱）　茯苓神（各三钱）　鲜石斛（四钱）　益元散（四钱）　竹黄（二钱）　炙龟板（三钱）　杭白芍（钱半）　花槟榔（五钱）　北沙参（三钱）　竹茹（十张一钱五）
另：上西黄（二釐）　陈胆星（二分）　金箔（一张）　川贝（二分）　同研末，先服。
（案2）拱头日久，近加身热便泄，两目赤翳，是脓出过多，肝木失养之故。
大豆卷　归身　池菊　决明子　杭白芍　碧玉散　生地　桑叶　女贞子　桑白皮
（案3）脘腹胀痛，大便溏泄，湿浊内阻，肝脾胃三经失和也。
老苏梗　川朴　防风朴　乌药　煨木香　桑叶　香附　淡吴萸　枳实　连皮槟　蔻仁
另：上沉香（二分）　生黑丑（三分）　上皮桂（二分）　巴豆壳（二分）　研末服。
（案4）吐血大势虽定，而脉来数大不靖，舌苔淡黄，乃五志之火内炽，肺经为其蒸灼也。
羚羊角　丹皮　石膏　紫菀　丝瓜络　碧玉散　知母　煅牡蛎　黑山栀　阿胶　白芍　摩三七（二分）　摩犀尖（三分，冲）
（案5）大疟五旬有馀，脘胀痞痛而呕，汗少不便，脉数，舌黄。邪积阻痹气机，防其昏闭之变。
柴胡　桑叶　藿梗　广生军　枳实　连皮槟　郁金　川朴　橘红　草果仁　苏叶　辟瘟丹（三分）
（案6）疟久结癖，得汗不畅，当从荣卫间疏达。
柴胡　防风　枳实　草果皮　桑叶　冬瓜皮　葛根　豆豉　桃仁　连皮槟　竹茹
（案7）寒热月馀，汗少，面浮，邪恋传脾，再延防变。
麻黄　光杏　老桂木　桃仁　冬瓜皮　防风　枳实　前胡　桑叶　草果皮　豆豉　连皮槟　葛根　竹茹
（案8）初疟半月，汗出不畅，近加面浮腹胀，防其成臌。
老桂皮　柴胡　草果皮　枳实　紫苏　方通草　冬瓜皮　川朴　连皮槟　橘皮　桑叶
（案9）腹胀复发，又经半月，大腹满痛，水湿积滞均有之，当从二便图治。
商陆　官桂　泽泻　连皮槟　五加皮　备急丸（一分半）　木通　苓皮　枳实　冬瓜皮　淡姜皮
（案10）脉形左手细小，右手带数，舌苔黄腻，无梦而遗者。气虚不摄，湿热浑窍，肾关不固也。
南沙参　金樱子　川萆薢　茯苓神　炒莲须　封髓丹（二钱）　淮山药　大有耆　白尖芡　白蒺藜　金锁固精丸（二钱）
（案11）头痛偏左，尔后为甚，风邪不言可知，然好酒必有痰热入络。
制殭蚕　池菊　丝瓜络　桑叶　橘红络　枳实　丹皮　法半夏　蔓荆子　钩钩　荷叶边
（案12）脾运不及，则有形凝聚，仲祖于太阳一篇本有腹满之训，阅前方以宣通为治，颇有益，仍从此意立法。
粗桂枝　连皮槟　连皮苓　小茴香　葫芦巴　台乌药　青木香　川楝子　制香附　焦枳壳　上沉香　馀粮石（二钱）　连壳砂仁　沉香化气丸（钱半）
（案13）淋浊痛势极甚，右尺滑数不靖，湿热蕴伏下焦，肾阴虚而相火炽，治从两顾之法。
地骨皮　生山栀　萹蓄草　赤猪苓　萆薢　草梢　石莲子　海金砂　牛膝梢　白茅根　滑石　荸荠二妙丸（一钱半）　当归龙荟丸二钱）
（案14）疟因强截，身热不退，再加外风，咳嗽苔黄，太阳、少阳合病也。
麻黄　橘红　法半夏　光杏　枳壳　豆豉　象贝　前胡　郁金　薄荷　射干
（案15）寒热至而经停，其病外轻可知，且用当归桂枝同小柴胡出入，必得热退方免损怯。
当归尾　秦艽　赤芍　柴胡　法半夏　白薇　延胡　五灵脂　桂枝　荆芥　桑叶　无参回生丹（半粒，化服——
（案16）病后热又一旬，两脉数大，邪受于表，积蒸于里，惊闭最易。
豆豉　光杏　莱菔子　紫苏　葛根　川朴　桑叶　前胡　郁金　枳实　佛手
（案17）诸象皆减，惟肤溲俱黄，盖黄为土色。明是土虚则色泛于外，仍宜运脾化湿。
苍术　茵陈　滑石　革藓　秦艽　赤猪苓　川楝子（淡吴萸四分同炒）　前胡　桑枝　通草　芸曲　功劳叶
（案18）咳嗽，汗少，身热夜甚，治宜清泄太阴。
麻黄　黑山栀　生石膏　光杏　连翘　橘红　桔梗　前胡　牛蒡子　淡芩　薄荷　竹茹
（案19）恙后浊蕴化热，胃逆不降，以致频频呕恶，舌苔黄厚，入夜胸脘烦灼，二便不利。诸恙汇集也。
法半夏　雅连　茯苓　生石膏　代赭石　藿梗　橘皮　枳实　竹茹　郁金　槟榔丸（钱半）　备急丸（一分五釐）
（案20）去冬类中，今又复发。幸而左边一手仍可举动，身中之气血尚可周流贯注，安养调治，庶可恢复。
细生地　潼沙苑　当归　川断　杞子　橘红　陈阿胶　菟丝饼　杜仲　白芍　狗脊　桑枝
（案21）大热稍挫，邪蕴不达，以致咳仍朝甚，痰沫不浓，苔黄边绛，音哑不扬也。
金沸草　羚羊角　象贝　桔梗　蝉衣　淡芩　滑石　生石膏　粉前胡　桑叶　玄参
另：金礞石　风化硝　天竹黄　川贝母　四味同研细末，先服。
（案22）一热即惊，危重可知，欠乳之体，焉能相竞。备商。
蝉衣　枳实　桑叶　钩钩　苏叶　薄荷　前胡　豆豉　上川朴　灵宝如意丹（十粒）
（案23）疟久，寒不慄，热不退，阳明之症，由少阳所归。不忌口腹，致色黄面浮，远则恐损，近则防臌。
香青蒿　黑山栀　紫苏　连皮草果　滑石　连皮花槟　冬桑叶　豆豉　川朴　连皮赤苓酒芩
（案24）产后寒热，咳嗽，必因外邪乘虚而入，蓐劳可惧。
豆豉　象贝　苏子梗　秦艽　前胡　郁金　当归　川朴　茺蔚子　光杏仁　生姜　红枣
（案25）先热后寒，舌黄，腹痛，经邪腑积交阻为患，慢惊最易。
羌独活　砂仁　柴前胡　抚芎　薄荷头　南楂炭　焦神麴　赤苓　白桔梗　枳实　摩木香　摩花槟（冲）
（案26）素有脱肛肠红，去冬又增痛淋，而今痛势虽定，淋势时轻时重，当从气虚湿陷例治。
西洋参　碧玉散　升麻　茯苓　煅牡蛎　莲须　大有耆　防风　焦白术　龙齿　柴胡　威喜丸（三钱）
（案27）徒然发惊之后发热，此非外邪所因，乃风阳上旋，恐成痫症。
炙龟板　石决明　天麻　制蚕　楂炭　橘红　白石英　杭白芍　龙齿　半夏　蝎尾　钩钩
（案28）初疟两旬，遍体浮肿，耳后红肿，防发外疡。
金沸草　苦葶苈　淡芩　生山栀　花槟　板蓝根　草果皮　大贝母　楂炭　连翘　薄荷　冬瓜皮
（案29）《经》云：心与小肠相为表里，多于跋涉则阳动，事多拂意则火盛，致为小溲短赤，则两目色红。古人导赤散与症相符，出入投之。
木通　黑山栀　豆卷　大腹皮　桑白皮　赤茯苓　秦艽　滑石　桑枝　淡竹茹　海金砂
（案30）淋浊似有若无，肛门近又作痛，脉来滑数，舌质光红。湿火下注，攻走不定也。
玄参　寒水石　连翘　知母　淡芩　生石膏　生山栀　碧玉散　竹叶　茅根　丹皮　汉防己
（案31）麻桂开泄，辛苦降逆，饮势盘踞不解，咳嗽尚不能止。王氏云：甚于清晨者，宜参咸寒。
海蛤壳　连皮槟　枇杷叶　光杏　法半夏　蜜炙橘红　生苡仁　杜苏子　半贝丸（钱半）　浮石　郁金　鲜杜竹茹
（案32）月信前后，腹胀且痛，冲脉有寒，肝脾之气违和也。
全当归（小茴香五分同炒）　川芎　砂仁　香附五灵脂　宁坤丸（一粒）　赤白芍　延胡　乌药　桂木　月季花
（案33）因伤致咳，迩日渐渐形衰力乏，宿伤仍在，其血易见。古诏五劳七伤，此症类是。
旋覆花　北细辛　橘红络　茜草　苏子梗　款冬花　光杏仁　炙紫菀　左秦艽　前胡　陈猩绛　川郁金（摩）
（案34）寒热虽退，而又痛泄，良由荣卫和而肝脾之气不和也。停经日久，亦须兼顾。
秦艽　沉香曲　茺蔚子　赤芍　全当归　檀香　穀芽　砂仁　摩木香　延胡索　丹皮　玫瑰花　青蒿
（案35）疟后连热，又加咳逆，伏邪为主，新风为辅。喘惊两字只恐不免。
射干　薄荷　前胡　枳壳　橘红　豆豉　白金丸（三分，研服）　牛蒡　光杏　象贝　灵宝如意丹（七粒）
（案36）湿浊阻气，寒热，脘痞呕恶，舌黄，得汗不解，是似疟也。
苏梗　川朴　广藿香　江枳实　香附　草果皮　半夏　橘红　制茅术　连皮槟　桑皮　温化丸（三钱）
（案37）荣卫失和，湿浊内恋，是以脘痞舌黄，微寒发热也。
制茅术　连皮槟　陈皮　豆豉　枳实　杜竹茹　川雅连　上川朴　淡芩　黑山栀　桑叶　摩乌药（四分）
（案38）肝风夹痰，头晕舌黄，时觉烘灼，脉来弦滑。宜从肝胃并治。
制乌药　归身　白芍　潼白蒺藜　茯苓神　桑枝　陈阿胶　天麻　牛膝　白石英　石决明
（案39）瘅疟几及四候，积滞已清。今又畅汗，而热仍不退，舌色干霉，时而哕恶。乃浊邪交蒸化热，阴液被劫，恐有昏陷之变。
元参（二钱）　连翘（三钱）　雅连（二分）　生石膏（五钱，打）　益元散（四钱，包）　生地（三钱）　蝉衣（钱半）　淡芩（钱半）　知母（钱半）　竹茹（一钱，炒）　川石斛（三钱）　摩犀尖（冲，三分）　茅根肉（去心，一两）
（案40）幼婴产未盈月，身热已经八日，热至似有寒意而不甚，得汗不畅，时而哕恶，大腹按之微膨，阴囊肿如晶球，脉滑数而带弦，舌薄白而腻。此由产母感暑，内胎应之，蕴于少阳之间，染成似疟时症。暑必夹湿，湿为水类，侵入囊中，幸而余处未肿，不致蔓延于上耳，免节外生枝。小儿体属纯阳，热甚之际，恐其暴风鸱张，即有牵引经络，为瘛瘲之变。拟方商进。
黑山栀　粉葛根　草果仁　连翘　楂炭　豆豉　通草　枳实　连皮槟　川雅连　淡芩　竹茹　鲜荷叶
（案41）症经十有二日，伏邪夹湿，蒸遏气分。初则起伏，继而热盛，时见糊语，通宵不寐，曾得汗而不解，大便日泄数次，舌淡黄厚，脉至不扬，未病之前已觉不宁。良由心神不定，况又暑喜入心，所幸中焦尚健，未尽入内，恐其延久而变昏陷，则去生远矣，明见正之。
豆豉　滑石块　上川朴　通草　黑山栀　赤苓神　灯芯　桑叶　淡黄芩　紫豆蔻（勿打入煎）　佛手　郁金　薄荷梗
（案42）风温袭肺，酿浊成痰，以致咳嗽痰白，脘痞气逆，脉数微热也。
麻黄　光杏仁　荆芥　前胡　薄荷　莱菔子　橘络　川朴　牛蒡子　象贝　枳实　桑皮　摩郁金（四分）
（案43）由疟而变连热，肤色萎黄，力乏，舌色浊腻，脉象濡数。疟本传脾，劳碌亦传脾，最恐淹缠入损。
青蒿　橘皮络　紫苏　豆卷　桑叶枝　连皮槟　淡芩　上川朴　秦艽　萆薢　功劳叶　连皮苓
（案44）浮肿往来不一，继由风寒湿滞困之，足太阴乏力运化而然也，最怕腹胀之变。
上川朴　香橼皮　通草　赤猪苓　焦麦芽　舟车丸　泽泻　连皮槟　枳壳　冬瓜皮　嫩防己　温化丸
（案45）《内经》脏象，肝生于左。耳胀而痒，腹胀而撑，皆盛于左者，肝家风火之象也。
丹皮　夏枯草　砂仁壳　香附　白芍（吴萸四分同炒）　钩钩　生石决明　木香　合欢皮　陈香橼　池菊　制蚕　摩开心果（五分）　摩上沉香（三分）
（案46）不咳而嗽，胃痰故也。痰中见红，肝火炽也。左脉弦数，右手濡滑，刻下血虽止，嗽未平，终属不宜，如此脉象，恐其久延为损。
桑叶　光杏　橘红　黑山栀　竹二青　枇杷叶　法半夏　丹皮　茯苓　姜皮　丝瓜络　海蛤壳（青黛挫打）
（案47）邪热由于阳明，兼涉厥阴，则不哭无泪，牙疳在于穿腮，当可多延一二，若发惊厥，即在交睫之间，疡科先生立方，可谓面面俱到，再当扩充可也。
摩犀尖　豆豉　生栀（鲜地同打）　粉丹皮　竹叶　芦根　大川贝　钩钩　竹黄　片郁金　上西黄（一釐）　玉枢丹（二分）　研末服。
（案48）疟后洒淅寒热，舌苔半白，乃余浊未尽，因劳而发也。
丹参　草果　前胡　独活　枳实　郁金　秦艽　苏叶　淡芩　川断　桑叶　橘红
（案49）脘部结癖，今移于右，满腹膨胀，二便不利，是脾肝郁结，营卫失和，反复无定也。
草果仁　延胡　木通　香附　山三稜　商陆　连皮槟　老桂木　乾姜　没药　枳实　舟车丸（钱半）　备急丸（一分五釐）
（案50）先咳后热，今又呕血，脉象左手数大，舌色光红，有汗。风热外入，宿伤在络，恐冲。
淡豆豉　前胡　杏仁　丝瓜络　丹皮　荆芥　冬桑叶　紫菀　郁金　牛蒡子　上三七（三分）　黑山栀（三分）　研末服。
（案51）便泄腹痛，后有红色，气损络虚，营阴亏损也。
归头炭　煨木香　赤白芍　五穀虫　于木炭　荆芥　槐花炭　红神麴　荷叶蒂　春砂仁　炒青皮
（案52）子和云：七疝大抵属寒，而厥阴之病为多。肾子日大，不痛不热，名曰㿗疝，最属难愈之症。
小茴香　青皮　青木香　大当归　吴萸　玄胡索　老桂木　山楂　川楝子　橘红络　桃仁　上沉片
（案53）寒热月馀，汗少，邪恋伤脾，再延防变。
麻黄　前胡　桑叶　桂木　花槟　草果仁　防风　光杏　姜皮　枳实　川朴　冬瓜皮
（案54）初疟半月，汗不通体，近加面浮，腹胀，防其成臌。
老桂木　连皮槟　柴胡　苓皮　紫苏　枳实　冬瓜皮　草果仁　川朴　通草　桑叶
（案55）病经载半，刻下热恋不退，经停不行，虚损之象已露，山川草木恐难图治。
当归　丹皮　秦艽　柴胡　茺蔚　薄荷　淡芩　香附　白芍　桑叶　白薇　加味逍遥丸（钱半）　沉香化气丸（钱半）
（案56）病势稍减，惟如夜不得睡，多食难消，心血脾气虚而不运，再从前法加上一层治之。
南沙参　白芍　鸡内金　连皮槟　功劳子叶　冬瓜皮　五加皮　茯神　上于术　夜合花　杏仁炭　炒穀芽
（案57）不咳则已，咳则连声，名曰顿咳。每咳必呕，肺气热盛，防其见血。
麻黄　生石膏　前胡　象贝　桔梗　桑叶　光杏　新会红　牛蒡　郁金　薄荷
（案58）脉数，内热，面黄力乏，是郁伤脾，脾不运湿，湿化为热也。
大豆卷　制茅术　枳壳　茯苓　川朴　滑石　石菖蒲　左秦艽　郁金　藿梗　桑枝　川断
（案59）痎疟三年，今又复发，而热不退清，颇有阴伤成损之险。
当归　柴胡　豆豉　全苏　上川朴　桑叶枝　陈皮　秦艽　淡芩　知母　青皮　穿山甲、煨草果（同研末服）
（案60）热至先寒，转疟可望，宿癖乘攻，表散里和为善。
摩青皮　川朴　全苏　柴胡梢　大豆卷　佛手　草果仁　淡芩　葛根　摩花槟　左秦艽
（案61）气分窒痹，浊阻聚凝为痛，痛而腑结，先以温通。
上瑶桂（二分）　生黑丑（五分）　煨木香（四分）　上沉香（三分）　广生军（五分）
五味共研末，蜜丸，用砂仁香橼汤送下。
（案62）肺为风温侵袭，则津变为痰，音哑咳逆，金实无声。拟开泄润肺为主。
麻黄　射干　象贝　马兜铃　光杏仁　桑叶　牛蒡　郁金　前胡　生石膏（薄荷同打）　蝉衣
（案63）气升多而降少，肝病为患也。腹满便艰，肋胁作胀。治从行气化浊，兼泄下导滞为佐例。
金沸草　吴萸　香附　商陆　花槟　上沉香　温化丸（一钱）　金铃子　川朴　乌药　枳壳青皮　舟车丸（五分）
（案64）咳嗽属肺，肺令不行，则外风上受，夹痰为患，疏降为法。
金沸草　白石英　枳实　牛蒡　钩钩　橘红　羚羊角　粉前胡　光杏　竹黄　薄荷
（案65）肺居于上，有热则气降失司。治宜清气泄化。
黑山栀　川雅连　防风　淡芩　泽泻　通草　连翘　大豆卷　枳壳　茯苓　竹叶　竹茹
（案66）热迫血分，经事每月数行，而且作痛。治宜疏气凉荣。
鲜生地　木香　淡芩　白芍　蒲黄　黑山栀　炙龟板　丹皮　川芎　青皮　藕节　摩沉香（三分）
（案67）下痢载余，隐癖攻痛，且从肺胃疏泄。
丹皮　枳壳　木香　摩乌药　连皮槟　连皮茯苓　草果　肉果　五灵脂　范志曲
（案68）产后咳嗽，小腹作痛，是新风辐辏，衃血不清也。
麻黄　苏子　半夏　前胡　牛蒡　薄荷　摩降香（四分）　象贝　光杏　桑枝　枳壳　郁金　橘红　达痰丸（二钱）
（案69）肝胃虽和，浊邪未化，所以热退不清，无汗舌黄。拟疏中达表法。
苏叶　郁金　豆豉　半夏　陈皮　连皮槟　前胡　川朴　枳壳　香附　沉香　霜桑叶
（案70）大产两旬，而发寒热，汗出半体，衃血不多，脐下极痛，近又便泄，脉形弦滑而数，舌苔淡黄而腻。此由产后正虚，伏邪内发，留瘀结癖，名曰似疟，当从疏泄。
炒青皮　连皮槟　柴胡　草果　桑叶　延胡　苏叶　煨木香　上川朴　葛根　枳实　香附　降香屑
另：生黑丑（二分）　巴豆壳（二分）　木香（二分）　山甲片（二分）　四味研末服。
（案71）头痛偏甚于左者，肝胆风火痰无疑。再予清熄以望弋获。
羚羊角　制蚕　橘红络　川芎　钩钩　白芷　粉丹皮　生决明　制半夏　桑叶　甘菊
另：外贴头风膏，方用细辛、川乌、桂心、麝香，研末放布膏内，贴两太阳。
（案72）疟势不退，脉小，色晦，慢惊、肺胀即在交睫之间。勉方以图幸。
青蒿　淡芩　郁金　豆豉　前胡　石菖蒲　白金丸（一钱）　橘红　象贝　光杏　薄荷　竹黄　灵宝如意丹（七粒）
（案73）红痢腹痛，舌乾心嘈。湿热互蕴，先为通因通用，烟体当此，大非所宜。
煨葛根　赤苓　花槟　红曲　焦穀芽　槐米　熟砂仁　青皮　楂炭　赤芍　枳壳实　香连丸（三钱）
（案74）呕吐攻撑，从下而至脘者，为肝木犯胃。然脉已数，呕沫带酸，内郁化热，温方参以苦降。
半夏　上雅连　香橼　广藿梗　瓜蒌皮　陈皮　白茯苓　竹茹　细香附　江枳实　摩檀香
（案75）因伤见血，血止纳少，作呕，脉濡，舌浊者，痰湿内蕴，阳明气不宣降也。
紫广皮　新绛　白残花　檀穀芽　冬瓜子　广藿香　茯苓　杜竹茹　功劳叶
（案76）经停日久，近加内热，欲便痛者，气血皆病矣，乾血根萌。
全当归　延胡　柴胡　薄荷　青皮　玫瑰花　制香附　秦皮　丹皮　白薇　茺蔚　四制香附丸
（案77）宿伤未去则胁痛气逆，湿浊内阻则纳少呕恶，宜温足阳明足厥阴例治。
金沸草　橘红络　制香附　净穀芽　上川朴　竹茹　左秦艽　制半夏　广郁金　炒枳壳摩降香
（案78）便泄自夏及秋，虽则较减，而脾元未复，能食难化，恐滋腹满之虞。
五穀虫　青陈皮　穀麦芽　鸡金　和中丸（钱半）　连皮槟榔　范志曲　赤白芍　青香橼　上川朴　香砂枳实丸（钱半）　连壳砂仁
（案79）痰由湿化，火从气生，脘中似嘈非嘈，若痛不痛，辛凉佐以咸味，已应，当以原法扩充。
煅蛤壳　半夏曲　枳壳　茯苓神　远志曲　川贝母　炒青皮　杜竹茹　穀芽　细香附　瓜蒌皮
（案80）咳久，舌黄，脉仍右大，风燥外袭，湿热内恋。素有不梦自走，且以汤丸分治。
蜜炙桑叶　冬瓜子　马兜铃　郁金　光甜杏　象贝母　蜜炙橘红　生苡仁　法半夏　竹茹　鲜枇杷叶　茯菟丹（三钱）
（案81）年届十七，身虽长大，天癸未至，荣分未充可知，所以背部两足不时发热，头旋掉眩，面色无华，恐其秀而不实。
玄武版　厚杜仲　蒺藜　丹皮　九孔石决明　女贞子　大有耆　白芍　牛膝　沉香　炒穀芽
（案82）咳热稍轻，痰白不浓，两胁作痛，呕噎作干，是风邪化热，络气失和也。
桑皮　薄荷　白桔梗　旋覆花　甜葶苈　光杏　元参　前胡　橘红络　生石膏　象贝母　郁金
（案83）便虽数行，呕未全止，乃胃气已逆行，欲降无权也。
钉头赭石　生石膏　藿梗　茯苓　雅连左金丸（五分）　白石英　法半夏　竹茹　橘皮　枳实
（案84）开而复闭，皆由热与痰蒙故也，波折当此，药恐不持。
九节菖　豆豉　钩钩　薄荷　郁金　紫雪丹（二分）　天竺黄　制殭蚕　蝉衣　川贝　淡芩
（案85）喘属于肺，胀属于脾。先胀后喘，脾病传肺，脘部更硬，想是脾之磨运失司，肺之肃降少权，胃居于中，安能和降如常乎？
金沸草　连皮槟　桑叶　郁金　半夏　上川朴　葶苈子　冬瓜皮　橘红　前胡　枳实　控涎丹（五钱）
（案86）疟延两月，汗出面浮，邪蕴不达，脾肺气伤，恐有腹满之变。
麻黄　防风　川朴　草果皮　连皮槟　桑叶　前胡　光杏　枳实　冬瓜皮　带皮苓　通草
（案87）疟久传脾，寒热无序，面黄色浮，腹亦胀满。乃邪蕴少阳，浊阻脾胃，脾胃属土，土伤则荣卫失和也。
柴胡　淡芩　象贝　草果仁　连皮槟　茯苓皮　紫菀　豆豉　枳实　冬瓜皮　冬桑叶　舟车丸（钱半）
（案88）脘部胀痛，已经多年，此度已发数月，不但脘部胀痛，抑且经亦不行，正所谓气为血舟，气郁则血亦郁也。
高良姜　全瓜蒌　草果　川朴　枳实　乌药　花槟　制香附　薤白头　青皮　苏叶梗
另：上沉香（二分）　生黑丑（二分）　上瑶桂（一分）　巴豆壳（五釐）　研末服。
（案89）病后强食，则脾土受伤，肝木乘侮，须怡情逸志，以助药效。
当归　香附　香橼　带皮槟　檀香　炒穀芽　砂仁　川断　柴胡　秦艽　杭白芍（吴萸同炒）　摩乌药（五分）　沉香（三分，冲服）
（案90）病经五月，始起似属风温之象，而今气郁生火，火盛生痰，清灵之处日被痰火所蒙。是以喉中如痹，火盛气升，左脉如无，右手弦滑而数，夜不能寐，舌色渐减，此名痰火，须从气郁痰阻论治，开怀怡情，方显药效。
茯苓（四钱）　光杏（打，三钱）　鲜枇杷叶（五片）　腹皮（钱半）　枳实（钱半）　竹茹（钱半）　珍珠母　细香附（打，二钱）　姜皮（三钱）　海蛤壳（打，六钱）
另：上西黄（三分）　石菖蒲（二分）　贝母（三分）　研末服。
（案91）酒湿内郁，化热成疮，当从荣卫清泄。
川雅连　羚羊角　生山栀　苓皮　桑叶　象贝　碧玉散　忍冬藤　淡黄苓　丹皮　防己　紫草　龙荟丸（三钱）
（案92）瘅疟月馀，又成牙疳，虽未穿腮，忽已落齿，恐不足持。
元参　淡芩　象贝　生石膏　人中黄　芦根尖　川斛　生山栀　知母　连翘　薄荷头　摩犀尖（五分，冲）
复诊：加菖蒲根、上西黄、川贝母，同研末服。
（案93）咳嗽几及三载，近日再加呕吐，肺病及胃，前方既应，再当清而宣之。
象贝　熟石膏　粉前胡　金沸草　苏子梗　薄橘红　麻黄（留节）　制半夏　光杏仁　煨代赭　北细辛　姜竹茹
（案94）滞下两季，仍见里急，脉舌相参，虚实各半，仿古散法。
肥儿丸（二钱）　香连丸（一钱）　炮姜炭（七分）　山楂炭（四钱）　炒青皮（一钱）
以上五味同研细末，分七日服。
（案95）脾主四肢，多动者必伤于脾，脾伤则阳气下陷，湿寒随注，病退十七，当参补益。
东洋参　金狗脊　萆薢　黄耆　秦艽　生熟穀芽　全当归　生苡仁　川断　牛膝　白术连络陈皮
（案96）肿由足及于腹，由腹而至于面，湿胜于风，二便皆塞，且用开泄。
浮萍　冬瓜皮　花槟　赤猪苓　生苡仁　舟车丸（一钱）　桂枝　粉前胡　姜皮　泽兰　泽泻　方通草　温化丸（一钱）
（案97）先为身热，继则咳嗽，舌绛，迩来汗少，乃伏暑内蕴，风邪袭于手太阴经。手太阴属肺而居于上，肺之气化不行，水气氾滥，所以面浮肢肿，接踵而至也。为势非轻，恐有腹胀喘惊之变。
麻黄　橘红　川朴　老桂枝木　牛蒡　江枳壳　前胡　光杏　薄荷　白莱菔子　防风　冬瓜皮
（案98）似疟日久，肆食致重。盖食则多热，热则入心为昏闭，传厥阴为惊厥。
青蒿皮　川朴　淡豆豉　淡芩　花槟　桑枝叶　佛手　粉葛根　黑山栀　滑石（薄荷同打）
（案99）疟止复来，因劳而然，仲祖所谓劳复是也。脉小而数，虚实各半，拟小柴胡法。
南沙参　知母　豆卷　带皮槟　山栀　秦艽　冬桑叶　柴胡　淡芩　统紫苏　草果
（案100）疟已五阅月矣。刻下寒热依然，舌光，脉小，咳嗽气逆，纳渐递减。有成损之险，无向愈之象。
当归　淡芩　柴前胡　清水豆卷　光杏　桑叶　象贝　郁金　苏子梗　蜜炙橘红　秦艽
（案101）欠乳伤脾，脾疳已成，虽服药饵，无力回春矣。
南沙参　金石斛　淡芩　青蒿　木香　扁豆衣　胡黄连　上于术　淮药　白芍（桂枝一分，同炒）　桑叶　砂仁
（案102）寒热，力乏，舌黄灰，脉象数，邪浊因劳而发，误食滋腻所致，非轻恙也。
香附　乌药　前胡　全苏　秦艽　达痰丸（钱半）　方通　枳实　枳壳　花槟　桑叶　川朴　蔻仁末（四分）
（案103）劳勩未复，自然力慵神乏，外风恋客，无怪咳嗽痰多，病分标本，治当两顾。
秦艽　橘红络　光杏　当归　郁金　功劳叶　川萆薢　川断　桑叶梗　前胡　贝母　建曲　宁咳健脾丸（一钱五分）
（案104）经停腹痛，尔后身热，肝脾不和，延恐乾血重症。
归尾　香附　延胡　连皮槟　青皮　乌药　玫瑰花　抚芎　柴胡
另：上桂心（四分）　生蒲黄（一钱）　五灵脂（七分）　沉香（五分）　酒军（一钱）　炙山甲（五分）　六味同研末，红糖为丸，日两次服。
（案105）诸恙虽减，惟咳不平，肺气上逆，所以面色仍浮也。
冬瓜子皮　象贝母　鲜薄荷　桑皮（姜汁炒）　苓皮　前胡　苦葶苈　金沸草　达痰丸　苏子　郁金　枳壳
（案106）营虚气郁，心悸寒热，脘腹攻痛，呕恶便泄，久延非宜。
丹参　砂仁　枳壳　煨木香　连皮槟　辰茯苓　白芍　桑叶　竹茹　范志曲　炒白薇　摩乌药
（案107）脉象未清，仍从手太阴肃降。夫肺为乾天属金，必辛凉甘润为主。
桑叶　枇杷叶　甜杏仁　净蝉衣　冬瓜子　郁金　桔梗　象贝母　生苡仁　鸡苏散　雪梨肉
（案108）食物不化，变为便泄，泄则伤脾，脾与胃以膜相联，所以脾病则胃亦病矣。
南沙参　茯苓神　广皮　桑枝叶　广藿梗　穀芽　夜交藤　制半夏　砂仁　建曲　健脾丸　朱砂安神丸
（案109）得汗不畅，邪未外达，所以寒热仍作，腹撑舌黄也。
桂枝尖　白茯苓　苏叶　柴胡　橘红　草果仁　青皮　连皮槟　上川朴　滑石　枳壳　竹茹　冬桑叶
（案110）咳久内热，已延两月，痰白不黄，得汗不解，是风为浊恋，不易达化也。
麻黄　光杏　淡芩　苏子　橘红　金沸草　前胡　桑皮　薄荷　半夏　石膏　冬瓜子
（案111）脱力日久，近加寒热，乃伏邪乘劳而发也。
老桂木　独活　苓皮　草果皮　柴胡　当归　金狗脊　桑叶　秦艽　冬瓜皮　竹茹
（案112）疟久不已，面浮汗少，邪恋于脾，脾不运化，恐有胀满之变。
麻黄　防风　枳壳　前胡　生苡仁　猪苓　桂木　苓皮　通草　桑叶　草果皮
（案113）经行落后，或淋带迁延，是气虚血寒，经络失宣也。
细生地　玫瑰花　当归　白芍　香附　五灵脂　大有苠（防风炒）　干佩叶　川芎　杞子　艾叶
（案114）便虽畅行，脘腹稍舒，是浊阻气痹，肝脾失于条达也。
上安桂　枳壳　没药　三稜　通草　草果　延胡　连皮槟　商陆　川朴　乌药　备急丸（一分五釐）　滚痰丸（钱半）
（案115）寒热腹撑皆减，然病属七情所致，必得怡畅情志，方不入损。
当归　玫瑰花　柴胡　赤芍（吴萸四分炒）　丹皮　延胡　砂仁　花槟　摩乌药　白薇　薄荷　茯苓　香附　降香
（案116）上午之热已退，夜分之咳未已，晨起苔灰，痰出黏腻，邪湿固然未清，荣卫亦属不和，前方既应，逍遥再投，再添泄肺化胃之品。
当归　秦艽　法半夏　橘红　光杏仁　柴胡　竹茹　淡芩　薄荷　上川朴　郁金　金狗脊
（案117）《经》云：夏伤于暑，秋必成疟。疟虽不离少阳，然口渴舌光，热不退清，则兼涉阳明。古人于疟之一症，必以小柴胡为主方。既见胃病，当用归桂柴胡白虎意。
桂枝尖（四分）　淡芩（钱半）　草果（七分）　鲜藿梗（半尺）　淡豆豉（三钱）　佛手（钱半）　带皮槟（三钱）　柴胡（七分）　半夏（二钱）　肥知母（钱半）　荷花瓣（七片）
（案118）睾丸日大，不胀不痛，气虚下陷，寒湿袭入。《经》云：肝络环阴器，双丸主肾。前用流气通络，和血缓下之品。未觉响影，其为痼症无疑，惟不纳药，姑以丸方治之。
橘核丸（二钱）　金匮肾气丸（钱半）　补中益气丸（钱半）　砂仁汤下。
（案119）经停腹痛，尔后身热，肝脾气血不和，延恐乾血重症。
归尾　玫瑰花　延胡　连皮槟　抚芎　制香附　青皮　乌药　春柴胡
另：上桂心（四分）　生蒲黄（一钱）　沉香（五分）　五灵脂（一钱）　生军　川甲　共研末，红枣为丸，匀两次服。
（案120）似疟半月，汗常头出，近加面色黄浮，腹痛便泄。是疟久伤脾，脾不运化之故。
老桂木　柴胡　葛根　桑叶　冬瓜皮　通草　草果皮　川朴　豆豉　楂炭　江枳壳　淡芩
（案121）咳嗽虽爽，喉燥嗌乾，身热不退，脉浮而数。乃风邪未散，犹然化热蒸痰也。
荆芥　元参　射干　生栀　碧玉散　橘红　牛蒡　象贝　蔓荆　桔梗　净蝉衣　桑叶
热势渐和，喉仍乾燥，痰白或紫，今见血丝，是温化热，肺络内伤。再拟清气凉营法。
鲜生地　象贝　川石斛　元参　生栀　摩犀尖（三分，冲）　生石膏　紫菀　肥知母　桔梗　郁金
（案122）怀妊而患起伏，瘅疟今已十有二日，夜分神糊，舌黄满布，烦闷无汗，脉象沉数。伏暑与湿皆重，最怕动胎神昏等变。
炒豆豉　山栀　淡芩（姜汁炒）　鲜藿梗　囫囵砂仁　大腹皮　冬桑叶　佛手
另：薄荷梗、九节菖、郁金（各三分）　研末，以佩叶露、荷花露各二两调下。
得汗热退，仍属起伏，然伏暑夹湿，蕴于气分之故，每每如此。刻下病在出入之际，加以有娠，岂可忽略。
上川朴　桑叶　子芩　淡豆豉　连皮槟　佛手　郁金　紫蔻仁　山栀　竹茹　鲜薄荷
另：九节菖、老檀香各（三分）　同研细末，匀两次服。
（案123）症势大减，惟咳嗽一症，病易愈而根难拔，宜谨慎而缓图之。
金沸草　前胡　郁金　桑叶　象贝　生苡仁　枇杷叶　光杏　橘红　半夏　竹茹　北细辛
（案124）时症之后，得脘窒便泄，寒热，邪又辐辏，浊滞不化，有阴虚成损之险。
苏子梗　桑叶　乌药　带皮槟　穀麦芽　砂仁　柴胡　青陈皮　上川朴　神麴　大豆卷　川桂枝　香砂　枳实丸
（案125）腹痛乏力，微有寒热，脘部作疼，呕恶面黄，是脱力夹邪，胃气失和也。
良姜　燕白　全瓜蒌　香附　广皮　川断　上川朴　牛膝　蔻仁　左秦艽　枳壳　竹茹温化丸（钱半）　备急丸（一分五釐）
（案126）辛凉甘寒治肺胃，热退脉缓，可知风温内蕴，非无征也。然咳痰尚多，前贤治其一面之例。
马兜铃　光杏　冬瓜子　桑皮　滑石　通草　竹茹　生苡仁　象贝　海浮石　橘红
另：郁金、白芨、川贝，研末，先服。
（案127）疟久脾土受伤，伤则湿聚蒸痰，是以独热不寒，舌黄满布，脉象濡数，小溲混赤也，恐入损境。
上雅连　新会皮　滑石　淡芩　赤猪苓　福泽泻　大豆卷　制半夏　通草　佩叶　採芸曲　二妙丸（钱半）
（案128）内热已退，腹痛亦安，诚佳事也。能于外不勤劳，内无忿恨，方可庆全。
当归　丹参皮　香青蒿　白蒺藜　玫瑰花　钩钩尖　秦艽　青陈皮　延胡索　滁菊　煨木香　四制香附丸
（案129）经行而停，寒热日久，得食脘腹不舒，脉象渐见细数，邪浊内恋，元正日虚，颇有成损之险。
当归　黑山栀　香附　茯苓　豆卷　穀芽　柴胡　桑枝叶　秦艽　丹皮　薄荷　淡芩　香砂枳实丸
（案130）风邪袭肺，身热痰白，哕恶舌黄，得汗不畅。且从阳明疏达。
麻黄　光杏　牛蒡　前胡　竹茹　杜苏子　桑皮　桔梗　枳实　薄荷　橘红　摩郁金（四分）
（案131）劳倦受寒，由寒停积，以致腹胀而痛，体酸身热，不一而作也。
苏梗　川朴　桂枝尖　前胡　乌药　金狗脊　秦艽　枳实　连皮槟　桑枝　蔻仁　温化丸（三分，冲）
寒热稍衰，气短色浮，脾肺同病，两顾为治。
桂枝　川朴　金沸草　羌独活　桑枝　苏子叶　半夏　枳实　连皮槟　冬瓜皮　陈皮　摩沉香（三分，冲）
（案132）身热不扬，腹痛便腻，是邪积挟浊，阻于太阳阳明故也。
苏叶　防风　煨木香　乌药　前胡　桑叶　川朴　枳实　蔻仁　带皮槟　煨葛根　槟榔丸（二钱）　温化丸（一钱）
（案133）似疟一月，形瘦力乏，面色无华，得汗不畅。是劳伤脾土，邪浊留恋也。
制茅术　白术　青蒿　大豆卷　桂木　秦艽　金狗脊　川朴　枳壳　制半夏　桑叶　茯苓
（案134）大便虽行，得汗不畅，肢寒身热，面色黄浮。浊邪不化，脾胃同病也。
麻黄　川朴　桂枝尖　前胡　豆豉　金沸草　防风　枳壳　草果皮　薄荷　桑叶　方通草
（案135）便血复来，前后不一，脘腹时觉作痛，舌苔黄腻。乃湿邪蕴于大肠，肝脾胃三经不和也。
荆芥炭　地榆炭　川朴　于术　乌药　茯苓　槐米炭　上雅连　白芍　红曲　藕节　驻车丸
（案136）表邪方解，里积又伤，脾升胃降，皆失其常，食物起居必使其适。宜辛温苦芳，以调中下。
苏叶　佛手　豆卷　乌药　秦艽　上川朴　广藿　范志曲　香砂枳实丸（钱半）　温化丸（钱半）同服。
（案137）寒热咳肿，汗少脉浮，风水阻于肺脾，二经合病也。恐变喘促。
蜜炙麻黄　桑叶枝　前胡　光杏　防风　焦麦芽　连皮槟榔　赤猪苓　橘红　通草　象贝　舟车丸
（案138）古云：足肿乃胀之始，上咳是喘之渐。又云：先胀后喘，治脾；先喘后胀，治肺。足肿而继上咳者，当先治脾。然咳势较重，治肿亦不可缓，且拟越婢青龙等法。
蜜炙麻黄（后下）　煨石膏　前胡　光杏　老桂木　枳壳　冬瓜子皮　北细辛　橘红　云苓　金沸草　郁金
（案139）脉细而弦，弦为肝气有馀，细为阴液不足。补阴之药，味胜于气，疏气之品，辛多于甘，独顾一边，犹恐顾此失彼，姑选酸甘辛芳之品。
白芍（吴萸炒）　川斛　橘叶红　川楝子　蜜炙香橼　沉香化痰丸（钱半）　青皮　木瓜　上沉香　黑豆衣　小温中丸（钱半）　脾约麻仁丸（钱半）
（案140）肝脾失和，浊滞内阻，且用疏中通腑法。
川朴　青皮　制军　香附　光杏仁　黑山栀　枳实　全瓜蒌　花槟　蔻仁　摩沉香（三分，冲）
（案141）得汗不畅，大便未行，邪积无路可泄，再为双解。
麻黄　青皮　石膏　橘红　前胡　连皮槟　桔梗　牛蒡　薄荷　黑山栀　枳实　滚痰丸（七分）
（案142）腹胀又盛，而且作痛，再从太阴阳明疏通。
老桂木　川朴　香附　草果皮　乌药　桑枝　连皮槟　木香　枳实　川木通　控涎丹　温化丸（钱半）
（案143）头晕已平，烘热未退，再为清养以濡之。
炙龟板　白芍　丹皮　石决明　天麻　桑枝　羚羊角　蒺藜　茯神　煅龙骨　钩钩　竹茹
（案144）脘腹攻痛，而为下痢，是暑湿挟积，交阻脾胃也。
川朴　枳实　生军　乌药　木香　红曲　花槟　楂炭　乾姜　茯苓　通草
（案145）肝风夹痰，内阻而蒙机窍，恐成症。
半夏　钩钩　白石英　金沸草　制蚕　铁落　郁金　竹黄　薄橘红　煨天麻　决明　礞石滚痰丸
（案146）卫气翕开不和，遂为寒热，口腻痰多，舌色黄厚，口渴喜饮，心悸眩晕。脏真亦亏，邪湿留恋，用药有顾此失彼之难，病势无一扫而清之效矣。
当归炭　竹茹　桑子　半夏　秦艽　钩钩尖　丹参炭　青蒿　香橼附　橘红　蔻仁　和中丸
（案147）先为面浮，继渐入下，腹亦满，二便少，风袭于上，滞伤于下。且用开泄，必得汗便俱畅，庶免喘急。
浮萍　防风　前胡　连皮槟　赤猪苓　川通草　枳壳　上川朴　光杏　冬瓜皮　泽叶泻　舟车丸
（案148）寒甚极，热壮炽，似属疟象。第热退不尽，无汗咳嗽，风邪伏邪同病也。
浮萍　前胡　薄荷　柴胡　郁金　象贝　葛根　光杏　豆豉　酒芩　花槟　黑山栀　滑石
（案149）疟久加以浮肿，邪浊伤脾之故，恐变惊久成臌。
青皮　草果　桑皮　淡芩　桑叶　赤茯苓　花槟　川朴　姜皮　豆豉　青蒿　冬瓜皮
（案150）恙延八月，不寒连热，两足为甚，咳嗽痰红，汗泄不畅，痰秽喷人。是风恋日久，内蕴化热蒸痰灼肺，肺络暗伤也。
炙紫菀　生石膏　淡芩　薄荷　连皮槟　冬瓜子　象贝母　粉前胡　橘红　丹皮　摩犀尖　摩郁金（各三分）
（案151）便血日久，用补中归脾，而觉气坠多泄者，是脾气大伤，统摄无权也。
西党参　大生地　白芍　升麻　诃子肉　御米壳　大有耆（防风根炒）　野于术　淡芩　柴胡石榴皮　驻车丸、十灰丸（各钱半）
（案152）有梦而遗，心火先动，背脊作痛，精亏之象。
青囊斑龙丸、荆公妙香丸各（二钱）　大补阴丸（二钱）　分上下午服，莲心汤下。
（案153）汗便虽得，邪未尽达，所以热势不退，而尚烦懊也，再从肺胃清泄。
射干　郁金　豆豉　黑山栀　竹茹　牛蒡子　淡芩　前胡　橘红　桔梗　连翘　鲜薄荷（洗打，四钱）
（案154）小产之后，脘腹鼓胀，胎堕之后小瘥，继则动气，以致腹又膨胀，惟虑成痼不治。
老桂木　草果皮　连皮槟　川朴　延胡　枳实　商陆
（案155）蒂丁下垂，恙后当此，是气火上炽，阴液不足也。
西洋参　马勃　淡芩　连翘　雅连　白茅根　黑山栀　元参　象贝　竹茹　丹皮　碧玉散
（案156）脉象扬抑不齐，中气为痰所阻，阳不入阴。《内经》所谓胃不和也。仿黄连温胆法。
姜雅连　茯苓神　秫米炭　橘红　枳实　栝蒌　矾半夏　杜竹茹（姜汁炒）　京川贝　山栀　枣仁　滑石
（案157）胃司纳，脾司消，纳多而消迟，劳倦伤脾可知，脾属土，湿为土气。脉象之濡数，稍劳则溲赤，阳动则湿蒸为热也。
滁菊　枳壳　通草　赤苓神　豆卷　採芸曲　钩钩　白蒺　萆薢　功劳叶　秦艽　穀麦芽
（案158）鼻漏浊涕，谓之鼻渊。此由风温上袭而走孔窍，虽属多年，尚宜辛散。
辛夷　牛蒡　桔梗　白芷　苍耳子　蔓荆子　葱管（一尺）　黑山栀　滁菊　蝉衣　薄荷　松罗茶　藿肥丸（二钱）
（案159）五更寒暑，常为寒热，加以操劳不辍，月事不行，脉舌参之，元正固虚，邪浊尚恋。古云：鞭长莫及。此症是也。
当归　桑叶枝　柴胡　茺蔚　泽兰　加味逍遥丸（二钱）　上川朴　功劳叶　秦艽　淡芩豆豉　四制香附丸（二钱）
（案160）咳嗽之恙，本难速愈，况为日久，屡治屡发，治平则易，杜根则难。
冬瓜子　光杏　象贝　法半夏　郁金　桑皮　枇杷叶　甜葶苈　前胡　橘红　姜汁炒竹茹
（案161）得汗热退，汗止热起，的是湿邪熏蒸之故，有娠当此，最易增变。
黑山栀　子芩　佛手　上川朴　桑叶　滑石　豆豉　腹皮　桔梗　通草　连蒂荷叶（半张）
（案162）独热不寒，病在阳明。阳明为中州之地，出入最易，恐变惊闭。
黑山栀　花槟　上川朴　淡芩　桑叶　紫苏　豆卷　枳实　通草　滑石　佛手
（案163）经事愆期，且兼寒热攻痛，而见右脉大者，先治其标。
全当归　柴胡　薄荷　甘菊　延胡　赤芍　桂枝（四分）　茯苓神　桑叶　秦艽　泽兰　穀芽　茺蔚
（案164）积劳为本，邪湿为标，标急于本，治标为主，治本缓图。
独活　豆卷　甘菊　苏叶梗　上川朴　蚕沙　枳壳　秦艽　通草　桑叶枝　前胡
（案165）疟邪未楚，因劳复发，当从少阳疏达。
葛根　柴胡　草果　苏叶梗　川朴　独活　秦艽　枳实　桑叶　新会皮　延胡
（案166）风邪袭肺，咳嗽痰黏，症势甫起，疏达为法，无如素有血症，恐其引血上乘。
荆芥　前胡　橘红　冬瓜皮　光杏仁　紫菀　牛蒡　象贝　半夏　桑叶皮　薄荷头　竹茹
（案167）先痢后热，表里俱病，势非轻浅，恐成慢惊。仿通则不痛，通因通用之法。
煨葛根　荆芥炭　淡芩　枳壳　使君子　赤茯苓　熟砂仁　红神麴　青皮　赤芍　摩沉香、摩木香（各三分）　加楂炭末（五分）
（案168）似疟乃少阳之病，左腹微满，络间欲假气血痰滞而成癖矣，癖则臌，虚则损。
青蒿　秦艽　淡芩　全苏　枳壳　通草　豆豉　川朴　黑山栀　桑叶　佛手　青皮、花槟（各六分，冲）
（案169）初疟日久，又加浮肿，便红，标本同病，恐有腹满喘急之险。
连皮槟榔　柴胡　荆芥炭　淡芩　血馀炭　青皮　连皮草果　荷蒂　葛根炭　豆豉　冬桑叶　楂炭
（案170）疟变为痢，复又伤风，致增咳嗽身热，且从太阴阳明治之。
煨葛根　荆芥　楂炭　桔梗　橘红　枳实　桑叶　防风根　乌药　茯苓　前胡　摩花槟、摩木香（各三分，冲）
（案171）初疟月馀，汗少加咳，是复感新风袭肺也。
麻黄　光杏　制半夏　前胡　藿梗　公丁香　川朴　桑叶　草果仁　橘红　楂炭　冬瓜皮
（案172）伏暑新风夹痰，以致身热咳逆，腹胀而嘈，汗泄不畅。
麻黄　光杏　牛蒡子　前胡　橘红　草果仁　淡芩　枳实　连皮槟　川朴　郁金　冬桑叶
（案173）疟方三次，遽尔堵截，则邪伏浊遏，趁其外不停作，内发隐癖，以致腹痛攻撑，寒热似疟。拟芳香宣泄。
秦艽　上川朴　豆卷　全苏　枳壳　赤芍（吴萸三分，同炒）　香附　沉香　连皮花槟　摩乌药　摩青皮（冲）
（案174）独热不寒，咳嗽呕吐，外风引伏邪，病在肺胃二经，如入厥阴，恐变喘惊。
薄荷　前胡　光杏　象贝　楂炭　菔子　橘红　桑叶　豆豉　郁金　牛蒡　枳壳
（案175）寒热已退，便泄咳嗽，询知过饕所使，仿金匮移食例治。
豆卷　沉香曲　乌药　煨木香　麦芽　新会皮　赤苓　连皮槟　通草　鸡内金　青皮　陈香橼
（案176）寒热而见咳嗽，必涉于肺，肺司皮毛，似可假汗一达，然右脉涩而不畅，诚恐昏喘之变。
豆豉　麻黄　枳壳　前胡　辰滑石　光杏仁　象贝　菔子　郁金　薄荷　冬桑叶
（案177）疟来不一而作，无非伏邪逗留于少阳阳明之间，寒既战慄，热若燎原。拟桂柴白虎意。
桂枝尖　肥知母　柴胡　草果　酒炒芩　秦艽　花槟　芦根　淡豆豉　紫苏　桑叶
（案178）恶寒已罢，脉数亦静，至于邪去正伤，势所当然，犹乎贼到蹂躏，贼去自然修葺完固，正所谓医家如兵家耳。
丹参（二钱）　桑子（二钱）　桑枝（五钱）　黑豆衣（三钱）　穀芽（四钱）　青蒿（二钱）　陈皮（一钱）　秦艽（三钱）　归身炭（二钱）　淮于术（一钱）　竹茹（一钱）　香橼（一钱）　枳壳（一钱）
（案179）寒热不慎口腹，致为遍体肿胀，已见咳嗽，喘息难免。
青蒿（钱半）　麦芽（三钱）　草果（五钱）　建曲（二钱）　泽兰泻（各二钱）　桑皮（三钱）　桑叶（一钱）　花槟（钱半）　上川朴（七分）　赤苓（二钱）　桂枝（五分）　生苡仁（四钱）　冬瓜子皮（各五钱）
（案180）胃为六腑之海，以通为用。胃病则通达自失，无怪其纳减如前，胸似砥柱也。
乌药　薤白　郁金　香附　全瓜蒌　焦楂　上川朴　枳壳　沉香　麦芽　温化丸（二钱）
（案181）便血不已，治宜补中归脾，冀其引血归经也。
于白术　升麻　白茯苓　柴胡　十灰丸　党参　当归头　白芍　大有耆　藕节　石榴皮
（案182）便行溏水为多，脘腹作痛，一日数行，再当疏胃运脾。
川朴　茯苓　花槟　广生军　台乌药　寸金丹　木香　枳实　煨姜　淡吴萸　煨肉果
（案183）大汗得而热退去，邪达故也，秽恶仍而舌尚腻，浊未化耳，还恐增变。
豆卷　腹皮　通草　竹茹　佛手　子芩　上川朴　黑山栀　桑叶　佩叶　摩乌药、摩檀香（各三分，冲）
（案184）便血不止，圊数不减，尾闾酸，舌黄，纳减。想其不但脾胃之湿浊未化，抑且督阳衰罢也，当更叶氏法出入。
毛鹿角（三分）　益智（二钱）　茯苓（三钱）　车前子（三钱）　樗白皮（一钱）　脏连丸　菟丝饼（一钱）　白芍（一钱）　五味（四分）　禹馀粮（三钱）　荷叶蒂
（案185）寒热咳逆，今恰七日，胸胁脘痛腹板，痰不爽而见红，脉形滑数，舌色灰黄。此伏暑为新风引发与宿伤同病，防其昏喘之变。候商。
金沸草　竹茹　豆豉　橘红络　薄荷　象贝　郁金　牛蒡子　前胡　紫菀
另：摩乌药　三七　生军　三味冲。
（案186）咳嗽载余，近加身热，是浊邪留恋，肺气已伤，颇有入损之虑。
光杏仁　前胡　丹皮　白前　桑叶　冬瓜皮　半夏　蜜炙麻黄　桑皮　石膏　象贝　橘红　摩郁金（三分）
（案187）初诊：脘部痞窒则通体掣痛，正所谓胃为十二经之海，诸经皆禀气于阳明也。
炒乾姜　枳实　川朴　金狗脊　左秦艽　香附　连皮槟　乌药　滁菊　桂枝尖　温化丸（二钱）　桑枝
二诊：中气不宣，诸气皆痹。
金沸草　枳实　乾姜　乌药　桑枝　连皮槟　赤茯苓　川朴　秦艽　香附　薤白
三诊：胃气失和，脾气窒痹，是以遍体掣痛，夜寐不安。
制半夏　桂枝尖　茯神　碧玉散　当归　佩叶　狗脊　威灵仙　左秦艽　川断　夜合花　桑枝　独活
（案188）湿热内蕴，为肝火交蒸，其势益甚，所以遍发疹块，已历十载，图治非易。
羚羊角　丹皮　莲子肉　生山栀　忍冬藤　茯苓　鲜生地　大贝　白藓皮　桑枝　碧玉散　防己
（案189）初诊：年近天命，经事未停，甚则两旬一至，此度百日而行，不但经行如注，且有隐紫结块，良由气生火，火势动彻，血海不固也，再延防变。
炙龟板　于术　淡芩　黄柏　藕节　血馀炭　陈阿胶　白芍　蒲黄　丹皮　樗皮　十灰丸
二诊：经漏渐止，脉常带数，数则为热，热从火生，正所谓血之动由乎火也。再拟清养之中佐以益气，气足而脾可固摄矣。
西洋参　玄武板　茯苓　磁石　淡芩　石榴皮　陈阿胶　野于术　白芍　牡蛎　莲须　柏子仁
三诊：经漏后甚，脘痞气逆，脉形左大于右，舌苔淡黄而腻，的系浊阻胃中，升多降少，肝气肆横，脾乏统摄也。
制半夏　陈皮　茯苓　猪苓　姜皮　砂仁　佩叶　大腹皮　白芍　乌药　龟板　藕节　檀香
四诊：漏红虽止，脉见滑数，数有热，滑有湿浊，显系所蕴之湿浊尚未尽化，虚则肌表失护，未免辐辏新邪也。
南沙参　天麻　紫石英　龟板　干佩叶　桑叶　石决明　茯神　制茅术　磁石　白蒺藜　钩钩
五诊：脉症稍佳，立方似合，再从前意出入。
制茅术　于术　大腹皮　滑石　白檀香　半夏　桑枝　炙龟板　陈皮　干佩叶　藕节　香穀芽　磁石
（案190）血崩之后，遍体黄浮，股腹攻痛，便泻溲涩，是脾伤肝横，土乏堤防，水湿氾滥于脾也。
老桂木　川朴　连皮槟　木通　姜苓皮　香附　草果仁　枳实　嫩桑枝　商陆　冬瓜皮　琥珀丸、舟车丸（各钱半）
（案191）气机未和，湿浊内阻，当从太厥二阴立方。
上安桂　川断　连皮槟　枳实　木通　冬瓜皮　制香附　桑枝　带皮苓
另：上血珀（三分）　生黑丑（四分）　沉香（二分）　巴豆壳（三分）　研末服。
（案192）恙延月馀，始为远途伤脾，兼感风邪，以致足肿与咳嗽并驾齐至，喘不得已，高年恐有肿满之变。
金沸草　苓皮　桑叶　前胡　白芍　舟车丸（钱半）　淮牛膝　苦葶苈　苏子　郁金　橘红　半夏　达痰丸（一钱）
（案193）汗虽得，而咳肿未减，是风水夹浊，相搏于肺脾之间也。
金沸草　前胡　草果皮　半夏　冬瓜皮　川朴　姜皮　老桂木　猪苓　连皮槟　枳实　舟车丸　橘红
（案194）得汗不畅，大便溏泄，热势起伏，咳嗽烦懊。乃邪热夹湿，交蒸肺胃也。
生石膏　枳实　石菖蒲　前胡　豆豉　桔梗　鲜薄荷　淡芩　花槟榔　连翘　木香　射干
（案195）大便虽行，脘腹未舒，音哑不持，舌黄底绛。邪热夹湿，湿聚成痰，再从肺胃清泄。
生山栀　淡芩　川雅连　蝉衣　元参　淡射干　石菖蒲（三分）　象贝　马勃　光杏仁　桔梗　竹茹　碧玉散
（案196）经行落后，色殷而痛，舌苔黄腻，脉数而郁，是气滞血热，蒸湿成痰也。
半夏　淡芩　川雅连　陈皮　丹皮　延胡　麦芽　黑山栀　花槟　干佩叶　香附　降香　莪术
（案197）寒热屡发，面浮，腹胀。湿邪留恋，不食脾伤不运也。
青蒿　淡芩　秦艽　川朴　桑枝　连皮槟　草果　豆豉　枳实　滑石　雅连　冬瓜皮
（案198）浊邪阻痹肺胃，治宜疏中通腑。
金沸草　前胡　枳实　川朴　橘红　全瓜蒌　连皮槟　半夏　香附　郁金　蔻仁　滚痰丸（一钱）
（案199）寒热咳嗽，面色黄浮，是伏暑新风合病，再延防惊。
麻黄　光杏　金沸草　前胡　草果皮　川朴　防风　象贝　炒枳壳　薄荷　摩郁金　橘红
（案200）脱力夹邪，身热汗少，面色黄浮，舌苔厚腻，浊恋太阴，太阴属脾，劳则伤脾，一定之理。
制茅术　白术　苓皮　胡黄连　淡芩　滑石　大豆卷　秦艽　黑山栀　炒竹茹　桑叶　青蒿
（案201）舌光而碎，阳邪也；色晦而青，阴征也，良由风热为痰所遏，惊胀两字窃恐难免。备商。
牛蒡　前胡　九节菖　豆豉　象贝　达痰丸（三分）　薄荷　郁金　天竹黄　连翘　光杏　灵宝如意丹（三分）
（案202）伏邪晚发，独热不寒，舌色乾白，脉象濡数，阳明之症，逆传最易。
葛根　豆豉　佛手　薄荷　枳实　前胡　桑叶　光杏　花槟　郁金　紫金锭（二分，先服）
（案203）寒热已退而纳食不加，舌有灰色，小溲混浊，馀邪未清也。
豆卷　法半夏　赤白芍　煅牡蛎　滑石　生熟穀芽　丹参　秦艽　方通草　陈广皮　淮麦
（案204）寒热既系外邪，何得脉反左大，良由劳碌，湿滞朋比则气分不舒，脉道不扬也。
上川朴　秦艽　桑叶枝　豆豉　前胡　藿香梗　花槟　滑石　枳壳实　半夏　苏叶　保和丸
（案205）痢数虽减，而又咳热，喻氏逆挽法本因先热后痢而设，痢仍未止。拟假其挽逆之力，以望转机，否恐慢惊接踵耳。
南沙参　羌独活　柴前胡　赤芍炭　赤苓皮　大抚芎　薄荷　枳实炭　槐花炭　红神麴　香连丸（八分）　回春丸（二粒）　楂炭
（案206）因疟强截，内伤脾土，热蕴肤浮色黄，湿热内恋，恐其入损。
青蒿　桑叶枝　淡芩　豆卷　滑石　赤苓　通草　採芸曲　秦艽　花粉　萆薢
（案207）症势稍减，经仍未行，舌裂未满，总属损怯根萌。
全当归　赤白芍（桂枝三分，同炒）　白薇　桑叶枝　黑豆衣　玫瑰花　粉丹皮　茺蔚子　秦艽　柴胡　功劳叶　香附丸　逍遥丸
（案208）每至黎明，即觉脘阻逆胀，且尚哕恶，是肝与胃气火上炽也。
半夏　淡芩　川雅连　黑山栀　橘叶　藿梗　香附　连皮槟　陈皮　沉香（摩冲）
（案209）疟意未清，劳力引发，以致肤色黄浮，小有寒热也。
柴胡　川朴　川断　草果仁　金狗脊　滑石　秦艽　苓皮　枳壳　冬瓜皮　桑叶枝　牛膝
（案210）此次天癸堪差如旧，痛亦迅减，诚美事也。如能逐日向安，则天上玉麟，岂云不到人间也。
全当归（小茴香五分，同炒）　延胡　桂木　制香附　赤白芍　宁坤丸（一粒）　五灵脂　川芎　砂仁　月季花　台乌药
（案211）疟久不食，面色黄浮，是浊邪留恋于脾胃也。
制茅术　川朴　青蒿　豆豉　秦艽　竹茹　冬瓜皮　香附　枳壳　桑叶　苓皮　滑石
（案212）舌光多裂，阴分虚也，阴虚则不敛阳而心烦不寐。
南沙参　枳壳　茯苓神　首乌藤　枣仁炭　焦于术　焦秫米　法半夏　新会皮　桑叶枝　合欢皮
（案213）凉营化湿，血淋已减，白浊未止，痛必有火，脉沉尺大，古人治法不外痛为不通，病日已久，当参脾胃，《经》旨所谓中气不足，溲便为变是也。
小蓟炭　生白术　碧玉散　泽泻　威喜丸（钱半）　鲜南沙参　川萆薢　海金砂　猪白苓　黑山栀　二妙丸　炒白扁豆
（案214）今虽胸胁腹痛得减，然咳呛气逆不平，脐上按硬，手不可近，喉间痰声，宛如拽锯，舌苔淡黄而干，满布霉黑斑点，此系邪积化热，蒸浊成痰，痰生于胃，而贮于肺，肺胃本降而反升矣，如蒙入膻中，则昏闭可立而待，拟方候商。
生山栀　橘红络　桑皮　牛蒡　象贝　竹茹　前胡　连翘　紫菀　镑犀尖　枳实　葶苈　茅根　薄荷　礞石滚痰丸（三钱）
（案215）先为胃痛，近又寒热呕恶，汗少，脉滑而数，当从少阳厥阴疏和。
青皮　桑叶　苏叶　摩花槟（三分）　炒枳实　雷丸　鹤蝨　豆豉　川朴　淡吴萸（雅连三分，同炒）　使君子
（案216）壮年遗泄，不为急务，又因咳嗽食少，是浊痰内阻，由胃及肺，为之嗽也，且从此立方。
苏子　白术　象贝　制半夏　潼沙苑　橘红　桑皮　前胡　牡蛎　白茯苓　檀穀芽　桑枝
（案217）血转紫殷，较前似减，肝脾似有统藏之意，从前法出入投之。
西党参　于术　槐米　樗白皮　芡实　陈阿胶　大有耆（防风炒）　白芍　牡蛎　石榴皮　藕节
（案218）血轻复重，阴络受伤，童子当此，舍栽培后天一法，别无他求。
大生地　白芍　于术　诃子　樗白皮　藕节　西潞党　槐米　上耆　牡蛎　十灰丸
（案219）独热不寒，病在阳明，逆传心胞则易昏厥，拟栀豉汤加减。
黑山栀　象贝　郁金　枳壳实　牛蒡子　川朴　淡酒芩　豆豉　薄荷　苦桔梗　滑石块　菖蒲
（案220）寒热已退，腹痛亦减，然日昨之势有似破竹，今日之象形似大。兵家恐诈，病家虑伏。古人云，知己知彼，百战百胜，能从此参之，思过半矣。
豆卷　秦艽　山楂　枳壳实　青皮片　木香导滞丸　神麴　花槟　佛手　嫩前胡　方通草　香砂枳实丸
（案221）病绪多端，本病则气郁血虚，标病则寒浊为多，且用逍遥化气成方，然不若安养怡情为上策耳。
上川朴　香附　乌药　前胡　金沸草　沉香（四分）　桂枝　苏子　光杏　橘红　广郁金（八分）
（案222）病癫无有不传心肝，岂能免其痰火。火之性上炎，痰之性瀰漫，癫之所以作也。
当归龙荟丸（二钱）　通便；清气化痰丸（钱半）涤痰；朱砂安神丸（钱半）　安神。
（案223）头摇目窜，两脉似丝，便泄五次，哭声呀呀，脾元大伤，恐猝然风动厥脱。
老台参须　煨木香　茯苓神　煨天麻　川贝母　土炒于术　淮山药　白蒺藜　煨诃子　回春丸
（案224）疟痢并行，经腑同病，仍属伏邪，湿热积滞互相为患，暂假喻氏逆挽法，望其热退痢止，方免慢惊。
羌独活　神麴　柴胡　赤苓　抚芎　前胡　枳壳　苦桔梗　薄荷　楂炭
摩木香（五分）　摩花槟（五分），二味冲。
（案225）截疟早止，致为力乏热恋，不惟邪湿未清，抑且积劳而发也。
青蒿　萆薢　豆卷　桑叶枝　全苏　滑石　茯神　川朴　淡芩　左秦艽　方通　蚕沙
（案226）疟象略减，然热退未清，力不能复，前法佐以泄化，方合病机。
香青蒿　左秦艽　白蒺藜　採芸曲　连皮槟　菊花　淡豆豉　川萆薢　蚕沙　淡酒芩　桑叶枝　川朴
（案227）丹溪云，上升之气皆出于肝，肝固宜升，升过则肺胃不降矣。
金沸草　橘红络　郁金　大腹皮　合欢花　摩沉香　川楝子　白芍　香橼　砂仁壳　檀穀芽　苏罗子（摩）
（案228）疟久不退，遍体萎黄，邪与湿滞一无出路，恐药不足恃。
上川朴　豆豉　陈皮　萆薢　通草　连皮槟　秦艽　淡芩　滑石　全苏　茵陈　炒桑枝
（案229）湿热交蒸，痰气秽臭，苔溲俱黄，乃肺痈之萌芽。
生苡仁　绿豆衣　大贝母　滑石　方通　海浮石　生扁豆　光杏仁　甜葶苈　桑皮　赤苓　海金砂
（案230）似疟加咳，两感于邪所致，一在足少阳，一在手太阴，且先合治。
柴前胡　桑叶枝　光杏　橘红　秦艽　法半夏　苏子叶　上川朴　豆豉　象贝　牛蒡　酒芩
（案231）脘腹撑胀痞痛，脉沉属气郁浊聚，女子以肝为先天，胃宜下降，且以温通疏达。
陈香橼　香附　沉香曲　摩木香　生熟苡仁　带皮槟　吴萸　檀穀芽　摩乌药　菖蒲　青陈皮
（案232）疟痢两月，形消肉脱，邪积交阻，药焉能恃，勉方以望转机万于一也。
南沙参　青蒿　楂肉　神麴　白芍（吴萸炒）　于术　赤苓　当归炭　砂仁
另：陈松花（三分）　煨木香（五分）　五穀虫（五分）　炒泽泻（五分）　火腿骨（七分）　五味共研末，粥糊为丸。
（案233）咳不离乎肺，非外感即内伤。为日已久，迩来加甚，脉浮而滑，痰色带紫。想风邪久蕴化热蒸痰，再从肺胃清泄。
麻黄　前胡　半夏　生石膏　橘红　冬瓜子　光杏　象贝　桑叶　牛蒡子　薄荷
（案234）胃气夹浊，脘痞呕恶，为日已久，恐成反胃。
公丁香　延胡　代赭石　苓皮　前胡　广藿香　橘红　金沸草　半夏　上川朴　枳实　蔻仁　温化丸（二钱）
（案235）恙延两月有馀，寒热无序，近觉大腹膨胀，舌苔黄腻。乃少阳之邪併入阳明，脾气失于健运也。
制半夏　豆豉　草果皮　淡芩　川通草　冬桑叶　连皮槟　川朴　江枳实　滁菊　香青蒿　温化丸
（案236）咳血有年，近加音哑，内热是邪热逼肺，肺气大伤也。
元参（三钱）　象贝（三钱）　生山栀（三钱）　生石膏（七钱）　鲜薄荷（一钱）　桔梗（一钱）　射干（一钱）　知母（钱半）　竹茹（钱半）　全蝉衣（一钱）　镑犀尖（五分）　淡芩（钱半）
（案237）痢成休息，脉数内热，咳嗽痰白，得汗不畅，是湿热不化，复感新风也。
煨葛根　炒防风　茯苓　枳实　橘红　木香　川雅连　制川朴　前胡　槐米　砂仁　花槟
（案238）寒热已轻，咳嗽不平，痰色已浓，舌苔黄腻，浊邪不化，肺失通降之权也。
金沸草　生石膏　前胡　桑叶　赭石　淡芩　竹茹　冬瓜子　马兜铃　象贝　薄荷　橘红　紫菀
（案239）内热渐退，咳嗽不减，音哑气逆，痰色浓白。是邪热灼肺，肺阴已伤，本宜清养，无如近加腹痛便泄，是肠有停积，脾运少权也。
射干　连翘　蝉衣　玉泉散　桔梗　煨木香　牛蒡　前胡　枳实　连皮槟　竹茹　木香　导滞丸（二钱）
（案240）寒热虽退，胃浊未清，胃为六腑，以通为主。
川朴　郁金　半夏　制军（后下）　花槟尖　枳实　香附　桑枝　淡芩　草果仁　摩乌药、摩郁金（各四分）
（案241）寒虽阵作，热退不清，汗出遍体，咳嗽痰白，面有浮意，两足亦肿。邪蕴不达，脾伤不运，肺感新风，合而为病也。
金沸草　川朴　枳壳　冬瓜皮　粉前胡　猪苓　草果皮　桑叶　牛蒡　老桂木　薄橘红苓皮
（案242）归柴已退寒热，内虚可知，腹中常觉不和，气血并病，仍从损门出入。
当归　香附　茺蔚子　砂仁　桑叶枝　花槟　丹皮　延胡　五灵脂　青蒿　宁坤丸（一粒）
（案243）咳嗽多年，近觉哽噎，脘部作痛，呕恶便泄。寒邪夹浊交阻肝胃，防其成噎。
金沸草　前胡　半夏　橘红　控涎丹（三分）　杜苏子　苦葶苈　郁金　木香　蔻仁　乾姜　枳实　杵头糠（三钱）
（案244）去夏疟后，脘左结成一癖，攻撑气逆，甚则咳呛，舌黄便艰，是寒浊阻气，气痹血瘀，升降不利也。
炒乾姜　大豆卷　没药　香附　枳实　温化丸（二钱）　延胡索　制茅术　陈皮　草果　花槟　槟榔丸（二钱）
（案245）营亏未复，复聚浊邪，以致先为左肩膊不利，近又脉数，内热，苔黄纳少也。
丹参　淡芩　半夏　川雅连（乾姜同炒）　豆卷　稆豆衣　川断　茯神　苏叶　桑叶枝　竹茹　金狗脊
（案246）痘案。
初诊：第四朝，地角稠密，又起麟坐，色虽明润而太娇嫩，咳嗽作呛，穀食不多，乃心脾之毒火太甚，身中之气血为其壅痹，不得流利，一周乳子当此，恐其浆汁不充，为半途而废。拟方备商。
西洋参（钱半）　制殭蚕（三钱）　丹皮（钱半）　楂炭（三钱）　大有耆（三钱）　大生地（三钱）　川芎（五分）　前胡（一钱）　红花（二分）　羚羊角（八分）　杭白芍（钱半）　归身（钱半）　桔梗（四分）　紫花（钱半）　三尖汤代水。
二诊：第七朝，莫言地角麟坐，擦靥愈大，即背部阳跻，现已擦损，浆汁甚清，皆由气血两亏，毒火太甚不得外越成浆，反有内陷之势，所以烦懊不定，咳嗽音哑，不思穀食，大便溏泄，诸款毕集也，变端在尔，将奈之何？医者之力、草木之功难以挽回，若得神功默佑，或可斡旋元吉。勉方备商。
西洋参（一钱）　白桔梗（四分）　白术（钱半）　川贝（钱半）　制殭蚕（钱半）　竹茹（钱半）　生甘草（二分）　炙甲末（三分）　白芍（钱半）　茯苓（三钱）　楂炭（二钱）　灯心（三分）
另：上西黄（二釐）　人中黄（一分五釐）　青果炭（一分）　三味研末。
三诊：第八朝，若论擦靥，已有六七，所有未靥之花，不过三四，浆汁虽浓，然粒数无多，不足以泄其毒火，幸而饮食觉增，便数大减，脾胃渐得生机。胃者，卫也；脾者，荣也。若得荣卫先足，内则保护宫城，外能逐毒表分，从空而化，或有望焉。候商。
北沙参（三钱）　白芍（钱半）　生甘草（二分）　大天冬（钱半）　炒白术（钱半）　炒淮药（三钱）　云茯苓（三钱）　扁豆（三钱）　白桔梗（八分）　淡竹叶（十片）　辰灯心（三分）　清米汤代水。
另：上犀黄（二釐）　上濂珠（半分）　西血珀（一分五釐）　人中黄（一分五釐）　同研细末服。
四诊：第九朝，头顶背部浆汁渐浓，然胸腹犹属空壳清汁，咳嗽哕呛，咬牙音哑。乃毒火内炽充斥上下，未能尽归花囊也，尚有擦靥之险。备商。
生熟地（各三钱）　西党参（三钱）　白术（钱半）　归身（一钱）　楂炭（二钱）　元参（一钱）　肉果（八分）　大有耆（三钱）　杭白芍（钱半）　象贝（钱半）　制殭蚕（三钱）　竹茹（五分）　炙甲末（三分）　檀穀芽（四钱）　煎汤代水。
另：上犀黄（二釐）　人中黄（一分五釐）　川贝母（一分五釐）　研末服。
五诊：十一朝，疮至结痂，元气大伤，其倦怠嗜卧，似乎合理，但自早至暮，通宵达旦，竟无片刻举动，此为太过。至于不欲吸乳，但能食粥，良由鼻孔窒塞，转气不能故耳。论其脉象舌苔，内蕴之毒火尚炽，毒虽缓而火最迅速，易生反复，不得不预告之，抑不得不预防之。候商。
南沙参　人中黄　川斛　茯苓　象贝　竹茹叶　大麦冬　淮山药　扁豆　泽泻　竹心　绿豆煎汤代水。
六诊：十二朝，神识颇安，似乎倦怠，幸而稍动即觉，呼之即知，从正气衰惫而论原属正理，惟仍不食乳，粥食减昨，乃脾胃不运，生气不振，细以脉舌合参，现已成痂脱疕，毒火谅可外越，想无内窜之理，法当清解之中，兼以扶正。
北沙参　人中黄　扁豆　地丁　灯心　桔梗　大麦冬　淡竹叶　元参　象贝　茯苓　川斛　生熟穀芽　上西黄、青果炭（二味同研末服）　绿豆汤代水。
（案247）足两朝，心肺二经之痘重候，色紫不鲜，神识糊迷，咳嗽身热。风温引动伏毒，刻下见点未齐，且先解肌透达。
羚羊角　鲜地　紫草　连翘　石菖　蝉衣　薄荷　摩犀角　丹皮　橘红　桔梗　牛蒡　象贝　三尖汤代水。
（案248）第十朝，浆汁较昨虽浓而多，但下体仍然空壳浆清，咳呛食少，气短似喘，头震咬牙，大便不实，乃气虚不能托毒，血虚不能养木，风动火炽掣提于上，充斥肺胃也，恐其惊厥之变。备商。
生熟地（各三钱）　归身（一钱）　制殭蚕（三钱）　白芍（二钱）　象贝（三钱）　肉果（一钱）　楂炭（三钱）　人参须（四分）　党参（三钱）　白术（钱半）　黄耆（三钱）　炙草（四分）　竹茹（一钱）　生熟穀芽（四钱）　煎汤代水。
（案249）第九朝，花已靥之八九，疕紫而厚，气血犹可，毒火未能尽泄，本宜清解为法，但从透至今，咳嗽不平，当此立方为主。
冬瓜子　牛蒡子　杏仁　橘红　地丁草　淡竹叶　马兜铃　桑白皮　薄荷　前胡　象贝母　金沸草
（案250）身热三日，花透一朝，且用清气解表法。
荆芥　蝉衣　紫草　赤芍药　楂炭　牛蒡　笋尖（三个）　连翘　丹皮　桔梗　镑犀尖　薄荷　橘红
（案251）初诊：自热五日，花见朝半，咳嗽喷嚏，烦懊哕恶，点来细小稠密，又犯托腮忌款，形滞色紫，腹硬不便。此痘至肝肺毒火本甚，而又外感时令之风邪，内挟有形之痰滞，体小花繁，恐其无力托载，以致行浆费手。拟方候商。
镑犀尖（四分，先煎）　桃仁泥（三钱）　紫草（钱半）　赤芍（钱半）　桔梗（五分）　连翘（三钱）　橘红（五分）　广生军（三钱，后入）　粉丹皮（钱半）　薄荷（钱半）　归尾（钱半）　牛蒡（三钱）　三尖汤代水。
二诊：两朝半，痘犯托腮，已属不顺，足底未见，势当未齐，形色较昨虽从耳而转淡，然大便未行，咳嗽烦懊，肝经之风邪，阳明之积滞与内蕴之毒火，充斥营卫，不得宣越也。当此重险之花，虽略奏小效，无如五龄童儿任性坚执，不但不肯服药，抑且衣被不能著盖，恐其内不得药力之助，外不能调护迩适宜，致生变幻，姑再精选至要之品，不苦易服之味，仿兵在精而不在多之义。候商。
鲜生地（五钱）　羚羊角（一钱）　桔梗（五分）　紫草（一钱）　三尖汤代水。
三诊：四朝半，大便虽行三次，溏而不多，肝肺之毒火稍得下泄之机，而不能挫其猖狂之势，所以点虽从耳抬发际，浆脚已动，似属寒谷春回，讵意天庭擦去一处酒杯大，两腿上面亦属揉损，咳嗽乾哕，燔热不退，乃先天之枭毒，胎中之伏火，充斥于内，扰乱荣卫。卫者阳气，荣者阴血。花中最吃紧者，莫重于浆。浆乃毒火所成，而毒火全赖乎气血之消解，气血既为毒火冲激扰乱，自顾不暇，焉能托毒火归囊成浆，若别处再见损残，则狂澜莫挽矣。候商。
西洋参（钱半）　大有耆（三钱）　生石膏（五钱）　制殭蚕（三钱）　桔梗（五分）　中原地（三钱）　鲜生地（五钱）　大白芍（二钱）　穀芽（三钱）　三尖汤代水。
四诊：五朝半，大便畅行，穀食稍增，似转一线生机，但天庭、地角、眉间、颧腮无处不损，损固不为善，苟能堆沙发臭，毒火原可外泄，而今结成血盖，行浆无望矣。而以身体四肢视火渐淡，浆甫起，得食则咳，咳则作呛，毒火胶固不松，气血难以驾驭，树小枝繁，乏力支任，八九之险浪风波难免矣。拟方候商。
西党参（三钱）　西洋参（钱半）　杭白芍（钱半）　角针（一钱）　楂炭（三钱）　大有耆（四钱）　西归身（钱半）　炙甘草（五分）　元参（二钱）　制殭蚕（三钱）　大生地（五钱）　鲜石斛（四钱）　生穀芽（三钱）　三尖汤代水。


汪艺香先生医案  ——————————————————————————————————————————————————————————————————————————————————————————

汪艺香先生医案  ***************************
（案1）初诊：一热则惊，其故者何？盖缘邪积极甚，充塞于内，闭而生风也。惊后四肢反冷，热炽于内可知，舌苔黄厚，脉象数实，症之险重何辞？历考古人治法，都以凉膈散泄其无形之热，去其有形之积为主。然阳气能宣不闭，能行不冷，由此而论，治气亦为紧著，必得腑通表达，庶可截其驾轻就熟之路，或可不踏前辙为妙，是否商进。
淡豆豉（三钱）　薄荷（一钱）　鲜佛手（钱半）　牛蒡子（三钱）　钩钩尖（四钱，后入）　黑山栀（三钱）　连翘（三钱）　广郁金（二钱）　粉前胡（钱半）　达痰丸（二钱，入煎包）　大还丹（二分，待热甚服）
二诊：进凉膈散，腑气虽未流通，无形之热气已泄，谵语稍平，烦躁亦止，热衰十八，苔化大半，能于明日如是，方为邪败之象，出入前议，以冀霍然。
大豆卷（三钱）　黑山栀（三钱）　全瓜蒌（四钱）　前胡、佛手、薄荷（各一钱半）　滑石块（六钱）　焦枳实（钱半）　郁金　牛蒡　荷梗　竹沥达痰丸（一钱）
（案2）初诊：症延十有六日，寒来不过四肢，身热起伏，咳微不爽，从未得汗，脉来浮滑而数，舌质光红而干。前日陡加烦躁，竟无片刻可安，的是伏邪归入阳明，郁蒸化热。阳明本是多气多血之乡，经中气血既为邪热煎沸，变为多烦多躁之地。盖胃上覆肺，迫近心包，此处既为邪热所交迫，无怪其势益甚焉。如再进一层则不堪设想矣。姑拟白虎汤一法，救肺之品亦寓其中矣。
生石膏（八钱）　生山栀（三钱）　天冬（三钱）　茯神（三钱）　夜交藤（三钱）　阿胶（三钱）　肥知母（三钱）　玄参（三钱）　淡芩（钱半）　生炙草（各五分）　百合心（五钱）
二诊：烦躁又轻于前，今日脉象不静，腹痛时作，脐下膨满，舌苔黄而腻，中心一条光裂，乃湿温化热，分而后合。热则阴分受灼，久则木横乘土，脾胃虽皆属土，大腹乃脾土所主。养阴泄热，抑木和土乃一定章程。
川连（四分）　大豆卷（三钱）　北沙参（三钱）　煨木香（七分）　白芍（钱半）　茯苓神（各二钱）　淡黄芩（钱半）　冬桑叶（钱半）　白石英（二钱）　大腹皮（三钱）　香附（三钱）　台乌药（钱半）　杜竹茹（钱半）　戊己丸（一钱）
三诊：大便数行，似可推陈致新，刻下不但腹痛未除，而脐上更且发热，而兼身热，舌心光裂今布淡黄，此无他，定由阳明之宿垢未楚，太阴又招新风。风为无形之邪，首必袭肺，肺令人咳，咳甚则身热耳，还虑惊喘之变。
荆芥　枳壳　桔梗　蝉衣　橘红　桑叶　前胡　象贝　竹茹　苏子　牛蒡　神麴
四诊：病中加咳既非本病，实由新感所致，虽未起床出帏，而虚则衣被之间亦可冒风。风性鼓荡，为百病之长。所以陡加咳嗽，身热复甚，非散不可，非汗不解，且不宜缓，正所谓无粮之师，利于速战耳。
南沙参　麻黄　荆芥　象贝　郁金　橘红　牛蒡子　前胡　桔梗　光杏仁　枳壳　竹茹
（案3）初诊：瘅疟之浊邪本未尽彻，复因感寒，与素有之肝气併发，犯胃侮脾，无所不为，是以陡为上呕下泄，寒热腹痛，不一而至也。恙后久虚，恐其不支而变。
广藿香　川朴　乌药　淡吴萸　制广军　新会皮　苏梗　香附　枳实　连皮槟　白蔻仁
另：上瑶桂（一分）　上沉香（二分）　巴豆壳（二分）　生黑丑（二分）　研末先服。
二诊：《经》曰：用药如用兵，应战则战。昨日宛如敌寇围集，势不可缓，非大将长驱攻伐，焉能攻出重围。必待敌人不得奔散，方可直走坦道，病势自然告退，但馀气尚甚，宜肃清为妥。
制半夏　藿梗　淡吴萸　香附　连皮槟　摩沉香（冲）　煨木香　广皮　煨草果　枳实　制广军
三诊：热势虽和，腹痛不已，连及腰胁，欲圊不便，舌色灰黄，乃浊滞内阻，气遂窒痹，迫入于横络之间也。肝性剽悍，恐其肆横无制，为暴厥之变。候商。
青皮　香附　乳香　草果仁　连皮槟　橘皮　延胡　川朴　木香　淡吴萸　上沉香　枳实
备急丸（二分）　温化丸（二钱）　二味和先服。
四诊：《经》云：药与病竟如对待，寒宜温，食宜消，窒滞宜通。此是寒滞阻气，阻痹不便，以温、化、通三法并行，得畅便数次，宿垢顿下，庶能腹痛大减，黄苔半化，脉象宣扬，正是阳明主腑，以通为用。况今气道虽曰：无论虚实皆贵乎通畅，而在实面尤甚，昔贤早已定例。刻下余浊未楚，气机未宣，还宜疏化，毋用通剂。
制茅术　川朴　乌药　枳实　香附　半夏　木香　连皮槟　制军　陈皮　小茴　摩沉香（三分）　摩青皮（四分，冲）
（案4）初诊：邪痧一候，遍体色红，如涂胭脂，邪热分泄，但点粒不清，面部色淡未足，咳痰不爽，烦躁神糊，满口碎腐，汗泻不畅，脘腹板硬而痛，大便溏泄不实，脉濡滑数，舌尖布刺，乃邪不外达，积难下化，化热蒸痰，由肺胃而下趋大肠也。泄则伤气，恐无力托载，邪从内走，为昏闭之变。
黑山栀　豆豉　连翘　淡芩　广生军　前胡　天竺黄　木香　枳实　连皮槟　鲜薄荷　川雅连　桔梗　芦根　摩犀尖　万氏清心丸
二诊：热虽得和，神识仍糊，皆由邪不外达，积难下化之故。盖痧症即是时邪，邪与积蒸，化热炼痰，蒙灼于肺胃。肺胃居于中土，在于胸膈之间。夫胸中本是清旷之地，气机所聚之处，今为热邪痰积僭居，机窍失灵，神明逆乱，所以语言无序，苔浮起腐，咳痰不爽，脘腹板痛，诸恙不退也。为势尚在险途，恐有非常之变。
生石膏　黑山栀　前胡　射干　淡芩　天竺黄　鲜芦根　生广军　连翘　牛蒡　桔梗　胆星　鲜薄荷
另：上濂珠（三分）　西黄（三釐）　川贝（三分）　同研末，和入摩犀尖（三分）。
三诊：便虽两行，俱属不畅，有形之痰积仍与无形之邪火相蒸于表里，充斥于上下，无怪其壮热，烦闷，咳嗽不爽，喉间痰声宛如拽锯，口唇舌色竟如猪肝，满口腐烂，神糊目赤，脘腹按之板痛，脉形沉濡滑数，诸款毕集也。刻下一叶小舟行于万顷波涛之中，险莫甚焉。回思既业医者，何思束手望视，不得不曲运神思，搜索枯肠，勉拟一方，乞得神功默佑，或可有弋获之幸。
玄参　象贝　连翘　生石膏　前胡　广生军（四钱，梨汁浸，打汁冲先服）　牛蒡　知母　竹黄　鲜生地（豆豉同打）　枳实　风化硝（钱半，冲）　鲜薄荷　鲜芦根　白茅根　摩犀尖（冲）
（案5）《经》云：夏伤于暑，秋必成疟。疟不离乎胆者，犹咳不离肺也，盖咳有声音，疟有寒热故也。是疟已延两候有馀，始起似有间日轻重之象，寒总不能慄，热不退清，阳明之病兼涉少阳，不曰似疟，名之起伏，起伏之由病居募原之间，相随卫气而发。古云：暑必挟湿，伤人气分。所以作则烦闷呕恶，非常难过，必然并见。刻下苔色黄而腻，脉象濡数不持，胸次痞窒，甚则觉痛，形似间日之疟，实则为起伏耳。怀孕八月，手阳明司胎，大肠与肺相为表里，胎为热迫，其气乃逆，逆则犹可，窃恐胎动下坠耳。总之暑为热气，胎宜凉安，用药从此著笔，佐以芳香化浊，苟能应手，方可把握，然否？商进。
豆豉　桂枝尖　知母　连皮槟　川朴　淡子芩　草果　鲜佛手　滑石　鲜芦根　鲜荷叶　摩近根苏梗（三分）、摩老山檀香（三分，冲）
二诊：间日起伏，邪在卫分，汗多不解，湿蒸故也。舌苔淡黄而腻，胸次痞窒而间暑湿之病，阳明之症昭如绘素矣。有娠病久，其元自虚，纯补有碍于邪湿，独散犹虑其伤正，法当兼顾以望各有裨益。
南沙参　香豉　淡子芩　连皮槟　香青蒿　川朴　草果仁　上紫蔻　鲜佛手　鲜薄荷　辰滑石　冬桑叶
（案6）寒热下痢而致胎堕，张氏云：五日不止者，不治。古人之言，良不诒我！
当归头　抚芩　荆芥　红神麴　橘红　枇杷叶　泽兰　泽泻　楂炭　郁金　粉前胡　枳壳　赤砂糖
西血珀（四分）　煨木香（四分）　同研末先服。
（案7）夏邪秋发，谓之伏邪。伏邪二字，邪根深蕴可知。况今岁，甫交夏天即暴热，吴氏所谓：时未至而气先至，此谓太过。人处其间，壮者犹可运行；怯者从此感受，至秋风而成病。病来寒热无序，起伏不一，汗不遍体，哕恶便难，胸闷烦懊，通宵达旦，无一刻可安之势，从脘至腹按之板痛，乃积膈肠胃之征。脉来滑数而浑，舌苔腻而心绛者，阴分素亏，阳邪独发，夹积阻气蒸浊成痰，内扰肺胃，上迫膻中。年虽不过五外，而早已未病先虚，当此之证，不但用药殊难，更卜其易生变幻。姑拟一方，若得如合其意，或有见长之地则更妙矣。
半夏　淡芩　广生军　藿梗　镑犀尖　桑叶　竹茹　豆豉　雅连　枳壳实　姜仁　白茅根　茯神
另：西牛黄（二釐）　濂珠（二分）　九节菖（三分）　生黑丑（三分）　同研末，先服。
二诊：热势轻剧无序，即谓之起伏。他症无起伏，惟伏邪能起伏者，须从伏字著想，盖伏即进，起即出，能进者能出，人身之气道，昼夜运行，循环不息，昼夜行二十五度以分阴阳。今因伏暑内蕴，邪与卫气并居，虽不能阻其往来之道路，而必随卫气以出入，至其所发，过其所伏。若论轻重长短，视其邪之多寡，正气之强弱。其中夹他病，须随症参切。此症素体阴虚，今为隔食阻气，气有馀即为火，昨用大黄黄连法复入清泄气分，便已数行，腹硬得减，脉仍滑而带数，舌转花，淡黄而露底，望之质乾红刺密布，良是滞积下而未清，胃中之津液伤。有限之阴液，难胜无情之邪热，至于热起之时，时候常早，似难捉摸。外来之病犹如盗贼，逐去即安，当此大战之际，对敌之寇，若得散而不聚，应无猖獗之势矣。拟方高明商进。
鲜生地　黑山栀　粉丹皮　石斛　茅根　瓜蒌仁　连翘　枳壳实　玄参　竹茹　摩犀尖（二分）　摩花槟（四分）　二味冲服。
（案8）上吐下泻，名曰霍乱。霍乱者，霍然而乱之谓也。病有真伪之别，真者势不可当，险如朝露；伪者不过寒积交阻，中宫格拒。此症固然非真，上不得纳，便行如水，而今四日，指臂不温，脉来沉濡而滑，舌苔淡黄而腻，乃寒积夹湿，交阻中宫，升降失度，水穀不分。烟体当此，近则恐其闭脱，远则防转为痢。姑用芳开天气，温通地道一法。拟方候商。
香薷（一钱）　木香（六分）　乌药（三钱）　法半夏（三钱）　枳壳实（三钱）　藿梗（三钱）　紫朴（八分）　带皮花槟（三钱）　橘皮（一钱）　紫豆蔻（六分）　桂枝尖（三分）　温化丸（三钱）　桑枝（四钱）
（案9）年已古稀之外，气液无有不虚。病患暑湿，竟成瘅疟，今已十有二日，热势虽衰，尚未退清。脉象小数，舌色光红，有时神识不清，口渴颇喜得饮，湿因液亏而化，暑由气虚尚逗。大凡暑病之不寒独热者，阳明病也，《经》所谓阴气先伤，阳气独发，良有以耳。刻下虚多于实，正负于邪，古法本有扶正达邪之治，胃气不振，托邪难尽，胃阴不复，饮食艰进，窃恐病去元败，临崖勒马收缰而有不及之叹。姑仿先贤两虚一实之例，然否？
鲜南沙参（五钱）　川贝母（一钱）　益元散（四钱）　方通草（五分）　香粳稻叶（三十片）　肥知母（钱半）　鲜荷梗（二尺）　佛手露（一两）　金钗石斛（三钱）　大豆卷（三钱）　新会白（五分）　佩兰露（一两）　连翘心（三钱）　元参心（三钱）　芦根（一两）　竹茹（五钱）
（案10）初诊：夫暑为天之气，湿为地之气，天之暑气一动，地之湿气随之，人在气交之中，触目口鼻，内伏而发，秋凉引激，病于少阳则为疟，即《内经》所谓「疟不离胆」是也。病于阳明则寒不能慄，热不退清，虽亦名疟，然必呕哕，胸痞烦闷。是症今五日矣，见象大概如是。而以脉象参之，左部见弦，右手濡数，弦则必有转疟之势，濡则仍居于胃。胃为中土，又为坤地，地气上腾，天气不肃，犹如隆冬之云雾迷空，日光被蔽，胸中清旷之地，宛如烟尘之处。烦躁难过，夜不安寐，势当然耳。刻交成败之际，正胜则邪达，似可日增康境；邪胜则正负，必至内陷神昏，扶正本非其时，达邪诚为要事。古云急者先治，旨哉斯言！但暑居湿下，清之徒然，湿遏热上，开泄为主。治以苦辛，使其气之升降，温芳辟其湿之瀰漫，轻淡宣其蕴伏，希能应手而效，尚属立阵布兵之时，何能一鼓扫荡，如邪势折挫，能免变幻，幸矣。备方商进。
香豆豉（三钱）　上川朴（八分）　苦桔梗（一钱）　桑叶　檀屑（三分）　全紫苏（三钱）　上紫蔻（五分）　光杏仁（三钱）　辟瘟丹（三分，热甚时服）　广藿香（三钱）　生香附（三钱）　滑石块（四钱）　九节菖、广郁金（各三分，研末服）
二诊：《经》曰：暑伤气，湿亦伤气。气能开合，邪随开而为起，合而为伏。前日之起伏者，即气为暑湿所伤，开合失其常度故也。烦闷为肺气之合，肤冷为脾气之合，不便为肠气之合，是以桔梗以开肺，檀附以开脾，藿朴以开胃，郁菖以开痹，花槟专流于下焦之气阻，豉滑以荡胸中气热，苏蔻以祛湿中之秽气。而今气开未全，暑湿未清，以致症象虽减不能大解也，仍处昏蒙之险，再当扩充前方。
上川朴　枳壳　鲜佛手　藿梗　生香附　炒香橼　连皮槟　光杏仁　九节菖　桑叶　上紫菀　竹沥滚痰丸
（案11）今岁甫交夏至即为大热，吴氏所谓：时未至而气先至，乃太过之谓也。人处其间，壮者犹可运行，怯者著而成病。病恰半月，热仍夜盛，烦闷乾哕，脘板而痛，遍体透斑，斑色红紫，固是正理，兼晦涩不泽者诚非佳兆，脉来濡滑而数，舌苔淡黄而垢，热由气胶锢不化之时，姑用大黄黄连泻心合犀角大青之法。盖斑与疹、㾦不同，斑宜清化，古人早已示后，原可一例而治，未识符否。备商。
半夏　川雅连　淡芩　广郁金　光杏仁　白茅根　黑山栀　镑犀角　桔梗　薄荷头　广生军　杜竹茹
（案12）六淫，即谓之六邪，惟暑湿二字，每都连呼者，良由天之暑气动，地之湿气自腾，人处其间，气强壮者自可运行泄化，气怯弱者未免著而成病。病经一旬，热势虽为大戢，而退之不清，脉来濡滑而数，舌苔积白如粉。自汗溱溱，暑可从此而泄，湿仍留恋中土，且素来心力纷劳，肺之液，胃之津，不但不得上供，未免因病益伤也，姑用十味香薷饮出入。
香薷　川朴　陈皮　川雅连（乾姜二分，同炒）　丹皮　归身　茯苓　滑石　江枳实　杜竹茹
（案13）初诊：夏病秋痢虽属趱季为痢，然有其病者必有其因，抑且今岁天符热早，虽非夏行秋令，其气先至，显然人为一小天地，岂不随时更变？此症今恰半月，开手即痢，日夜竟有五六十度，里急后重，红白相兼，穀食宛如登仙，大腹竟似仰瓦，口舌满布糜腐，幸而脉濡沉细。想其肠胃中之积滞早已随痢而去，瀰漫之湿热现被胃火充斥，升降失度，上冲则为腐为呃，下攻则为痢为泄。较之阴火为腐者，似轻一层，但年近花甲，症情已属上为实热，下为虚寒，上下宛如冰炭，用药之难何待言者？拟用连理汤出入，应如桴鼓，或可斡旋元吉。候用。
东西洋参（各一钱，同粳米炒）　雅连（三分，东壁土炒）　茯苓（四钱）　橘白（八分）　鲜竹茹（钱半，姜汁炒）　生炙甘草（各二分）　炮姜（三分）　扁豆（三钱，炒）　砂仁（三分）　驻车丸（二钱，另服）　炒于白术（各钱半）　诃子（一钱，面裹煨）　白芍（三钱）　黄芩（一钱）　陈仓米（三钱，鲜荷叶色刺孔，煎汤代水）
二诊：大便直行谓泻，溏水细屑为泄，胶脓黏腻为痢，此三者似分而实合也。其间有脏腑之别，浅深之分。盖泻从肠胃而来，泄由太阴而起；至于痢之一症，虽则脏腑皆有，而实腑少脏多。大肠为腑，因其隶属庚金，金旺于秋，痢为秋病，故以大肠为下痢之主症也。若论脏痢，肝脾肾三经皆有，腑浅脏深，轻重有分。此症开手即痢，诸款毕集，前进连理汤两剂，不但圊数大减，且有转泄态势，即穀食亦可稍进，似属佳征。惟呃忒不平，喉腐未退，良以由肺胃宜降而返逆，所蕴之热浊无不随气上冲，如七日不减就有非常之变，不得不预告知，抑不得不预防之，拟方。候商。
钉头赭石（煅，三钱）　紫石英（四钱）　于白术（各钱半）　东西洋参（各二钱）　刀豆子（三钱）　法半夏（三钱）　煨诃子肉（二钱）　旋覆花（二钱，包）　云茯苓（三钱）　雅连（二分）　白芍（炒，三钱）　橘皮（八分）　竹茹（一钱）
另：上沉香（二分）　公丁香（一分）　大砂仁（半分）　西血珀（三分）　四味同研末服。
三诊：夏病秋痢，昼夜无度，竟然口腐呃忒，穀粒不纳，已属危险之至，不堪设想矣。幸而素不嗜烟，为日不久，腐不满口，呃不连声，是暑邪蕴于阳明，湿滞阻于太阴，运化少权，和降失司而成，尚属从实面而来，犹可挽回。即用连理汤两剂，庶得圊数大减，哕恶得止，稍进穀食，口腐渐脱，虽属佳征，然延至今日，为势只有轻减之意，而无告退之期，多延一日则元气伤残一日，直至土颓胃烂则去生远矣，拟方。备商。
西洋参　茯苓　淮药　橘白　公丁香　竹茹　于白术　白芍　石斛　雅连　白扁豆　纹银（悬煎，半分）　柿蒂　紫石英
（案14）夏令秽湿痹气，触自口鼻曰痧，当时针刮皆由散而不清，遂致似病非病者两月，其间食物必杂，至今变为寒热。热有起伏，寒无定时，舌苔淡黄而厚，脉象濡数右大，腹痛板硬，便泄似痢，腻哕恶，汗少头胀。先寒热而后泄者，古谓经邪入腑，属不顺而逆。夫经者，阳明之表；腑者，肠胃之里。胃为六腑之冠，肠为传导之首，胃病则热，肠病则寒，阳明半表半里，其名募原，募原为病，寒热不分。吴氏有达原饮一法，喻氏设逆流挽舟一法，罗氏参黄败毒一法。刻下经邪未达，府积未通，为疟为痢皆属易易。年适花甲，如不早为驱逐，必致近则内闭外脱，远则噤口昏陷。三子之法从中去取而治，必期应手，方为转机，即请有道政之。
羌独活（各八分）　柴胡（四分）　前胡（钱半）　木香（五分）　佛手（二钱）　上川朴（七分）　摩花槟（七分，冲）　薄荷（一分）　藿梗（二尺）　枳壳炭（一钱）　摩青皮（五分，冲）　豆豉（三钱）　生熟砂仁（各四分，打，后入）
（案15）胎前久疟，产后未止，忌象叠见，药焉能挽？勉强拟一方，以尽人谋。
东西洋参（各一钱五分，粳米炒）　茯苓（三钱）　煨肉果（一钱）　上上于术（钱半）　泽泻（二钱）　煨诃子（一钱，土炒）　白芍（二钱）　木香（煨，五钱）　炙五味（二分）　毛燕窝（钱半）　香稻叶　生穀芽（一两，荷叶包刺孔）
（案16）初诊：暮秋至今，天晴不雨，燥气流行，人处其间，感而受病，无有不袭肺。盖西方生燥，在时为秋，在人为肺，一定之理。所以先为咳嗽身热，汗泄不畅，痰白不浓，且不安易出，烦躁狂起，神糊乱语，脘腹板硬而痛，大便溏泄不实，脉来浮滑而数，舌乾白而底绛，此风温化燥，浊未成痰与积交蒸，伤阴烁液，肺胃迫近心包，如再进一步则不堪设想矣。症经十有一日，本在波涛汹涌之际，抑恐狂澜莫挽矣。拟方候商。
麻黄　光杏仁　生石膏　薄荷　前胡　天竺黄　牛蒡梗　竹茹　枳壳实　槟榔丸　连翘　茅根　玄参
二诊：夹有时邪，治必散解。古人早已立论，盖风温口鼻而入，须从毫窍而出。所出者，汗也。积是穀食而成，定由糟粕而下。所下者，便也。前进麻杏甘膏汤复入槟榔丸一法，得汗透㾦，且已大便，表里似已通畅，邪积应可分化，无如既成时症大病，非一汗透痦，便行一次即可解散，所以势虽稍和，口渴舌乾，脐上依然板痛，咳痰犹然不爽，脉滑而数，重按少静，乃所存之邪积仍然化热蒸痰，伤阴烁液。当此两候末期而正在进退之际，抑且邪积半留半化之时，若论其变尚易易，须得小心防护，始能挽入佳境。再拟凉膈散出入，以冀里通表达。
豆豉　连翘　广生军　薄荷　前胡　鲜石斛　黑山栀　淡芩　连皮槟　桔梗　枳实　白茅根
（案17）冬令正病皆是伤寒。今因自秋至今，天符亢燥，燥气盛行，肺经感受所发见症，肖乎伤寒而实风温也。夫伤寒乃冬令寒邪，先伏太阳，继则循次传经，延至七日，经尽乃战，得汗而解；而风温一症，始终在肺，夹痰浊者，兼涉阳明，因不传经，故不外战，所以病经一句，表外似达，里热尚甚，咳不扬，痰如沫，神糊语乱，汗泄不畅，当脐膨满，大便欲解不行，脉来闷滑而数，舌苔淡黄而腻，此由风温为浊所恋，浊未成痰，欲化热而未化火，互蕴肺胃。而肺胃居于胸膈，迫于心包，心包为君主宫城，城外既为热灼，神明焉得不乱。抑且病前已见寒热，正气无有不伤，诚恐正不胜邪，为内陷昏闭之变。
麻黄　郁金　半夏　竹黄　桔梗　生石膏　连皮槟　前胡　光杏　枳实　薄荷　橘红　牛蒡子
另：太乙紫金锭（三分）　加入上西黄二釐同研和，另服。
改方加黑山栀、犀尖。
（案18）《经》曰：夏令汗出少者，至秋风而为疟。疟类有四，其因非一，此症不但发于冬令，抑且间日而作。夏邪秋发，已属隔季为病，安知交冬甫发乎？邪之深蕴何待言哉？夫间日疟者，其邪本不在少阳，而蕴于营卫之间。卫者阳气，行于脉外；营者阴血，行于脉内，而卫气一日一周力，左升右降，循环不息，气为血舟，血随气流行其间，既为伏邪所遏而不能与卫气俱行，邪亦不出，故间日而作。现已逾月，前日尚来，余浊故未扫清，而营卫亦可为寒热也。盖疟者，虐也，久则伤脾。脾统血，统摄无权，便血后发。脾属土，脾病则木来乘侮，以致满腹攻撑，当脐作痛，脉来细涩而弦，舌苔花白而底绛，血见粪后，仲祖谓之远血，此非大肠为病，乃从肝脾而来也。《金匮玉函经》详注最细，用黄土汤一法，补少阴之火，生太阴之土，抑且恐温药性烈，内有生地以益阴，阿胶以养营，冀其刚柔相济，火土合德，统摄有权，则血自归经矣。当宗其旨，略为扩充。
熟附子　炙草　归头　伏龙肝　砂仁　紫石英　淡芩　大生地　白芍　橘叶　白粳米　于术　戊己丸
（案19）初诊：症交七日，已作一候，起伏太甚，甚至谵语不已，起坐频频，四末乍寒乍热，脉象右小左大，舌苔满黄，大便直泄，伏暑夹湿夹积，颇有不得外达辗转入里之险。盖暑为无形之气，湿为瀰漫之邪，同气相求，每伤人气。气分三焦，主宰在肺。肺气开展，则胸中清旷之处或可不成烟雾之天，心居其内方能君主有权，不为暑湿所侵，而致昏闭等险。
豆豉　桔梗　九节菖　鲜藿香　滑石　郁金　上川朴　枳实炭　鲜薄荷　囫囵蔻仁　鲜佛手
另：天竺黄（三分）　陈胆星（二分）　二味研末服。
二诊：症经九日，其势本在颠风折浪之际，虽昨日午后得汗，热势外扬，神识觉慧，似属邪从外越，热传膻中之险得以稍缓。然呃已三日不平，呃则气逆，痰亦随之上升。肺胃本宜下降，升则逆，降则顺。逆则诸气皆逆，肺胃失其顺降之职，生化之权渐失，如日延一日，伤而益伤，势必正不胜邪，而起内陷昏闭之变。拟方备商。
川朴　广生军　豆豉　陈广皮　代赭石　枳壳　冬桑叶　半夏　嫩前胡　炒竹茹
另：上沉香（一分五釐）　公丁香（二分）　白蔻仁（二分）　同研末服。
三诊：伏邪暮秋而发，本属迟迟，若论愈期，轻则两候得退，重则二十一天方愈。此症今恰十有二日，热势虽和，尚有起伏，便虽数行，得汗不畅，乃欲退而不愈之兆，似在正理。但呃仍不平，神识不慧，脘部板痛，咳痰不爽，由于无形之邪与有形之积痰互阻肺胃，而难泄化。夫肺胃皆欲下降，今既为其所阻，无怪其应降反逆。清不能升，浊不能降，肺为乾天，胃为坤地，乾天坤地竟似天地之气，否而不泰，清朗之处转为尘雾之天。若非开气以彻其邪热，通地道而化其痰滞，两候不松，颇有昏陷之虞。候商。
半夏　胆星　枳实　上雅连　带皮槟　天竹黄　川朴　淡芩　广皮　制广军　鲜薄荷　石菖根　金沸草　杜竹茹
另：金礞石（二分）　猪牙皂（半分）　上沉香（二分）　春黑丑（二分）　四味同研末服。
四诊：人无根株，穀食为命。无病之人，七日不食则不堪下问矣。抱病之人莫言一朝，即二十一天不妨身体者，何也？盖病则邪势充斥，脏腑为其蒙塞，所有一线正气含蓄于内，俟其邪势一退，先以米饮，继以稠粥，使穀食之气接续，正气日长一日，勃然甦醒，犹如春节一到，草木荣华，气满乾坤，此生长自然之理也。至于此症虽未全愈，而已得痊，所谓小瘥也，惟胃气索然，杳不思食，继因服花露一杯，即为便泄，宛如痢然，且甚里急，脉来细弱无神，舌花白而底绛，的系胃经气阴俱伤，脾阳衰而不运，以致不饥、不食、不运三款叠见，生长无权，而欲其恢复难矣。反见神识不慧，两耳不聪，懒言慵事，恙后见此，皆非所宜。姑拟培中土以进穀食，开心气以通神明，冀其渐人坦道。高明商进。
人参须　白术　益智仁　茯神　远志炭　四神丸　炙龟板　龙骨　煨诃子　竹黄　石葛根　肉果　秫米
（案20）恙延月馀，始起寒热夹痢，并驾齐至，延至两旬，即为分娩。夫疟与痢是秋令时病，岂可萃于一身。况妊娠下痢，谚云：井栏圈上钉铜钱，其钱无有不入于井者。胎之堕也，似在正理。然则疟痢久延，气无不伤，复又大产，血分亦亏。所以病至今日，疟意虽轻，痢仍不止，里急虽减，后重依然，且甚觉热，舌苔花白底露鲜红，脉来小数无神，杳不思食，小溲艰涩，乃邪固大半得退，其既化之热与湿浑合，由胃入肠，肠虽多气多血之乡，但缠绵不解，气血早已受伤，而阴与液焉得不为其燥，抑恐胃液告竭，竟至倾颓，转成噤口下痢则不堪下问矣。再转一法，以冀斡旋元吉。拟方候商。
东西洋参（各一钱）　柴胡（五分）　黄柏（五分）　益元散（四钱）　粉葛根（钱半）　茯苓（三钱）　抚芎（五分）　方通草（七分）　川雅连（五分）　淡芩　桔梗（七分）　荷叶蒂（四分）　戊己丸（四分）　导滞丸（八份）　缩砂仁（四分，打后入）
（案21）经事甫净，即发伏邪，阴分之虚不言而喻，况邪行如水，虚处则受，幸而年轻气足，尚可迎敌，所以热势夜甚，汗泄不畅，烦闷痞滞，脘腹板痛，大便难行，不甚爽畅，脉来郁滑而数，舌乾白而心灰。阳明之邪积交蒸化热，肺胃之阴液无不受其蒸烁。急宜开气达邪，通腑化积，不至阴伤及气，托载乏权，或免昏陷两字。拟方留请有道之士商进。
豆豉　郁金　淡芩　广生军　黑山栀　连翘　枳实　镑犀尖
另：上西黄（二釐）　西血珀（二分）　九节菖（二分）　辰灯心（二分）　同研末服。
（案22）伏暑夹湿，今交七日，正在充斥之际，适当经事下行，是以神糊谵语，苔加灰色，脉象沉濡而数，心中烦闷不已，气血并病，其险何辞？勉拟桂枝白虎意，参入护里宣开之品，未识符否，明眼商进。
桂枝尖　黑山栀　鲜芦根　郁金　鲜佛手　淡豆豉　淡芩　鲜薄荷　滑石　苦桔梗
另：上西黄（二釐）　上西珀（二分）　九节菖（三分）同研末服。
（案23）起伏瘅疟，夹食腹痛，曾已热闭，其险可知，且拟表里双解，能于应手，方不复蹈前辙。商进。
上川连　豆豉　桔梗　制军　连皮槟　鲜佛手　光杏　郁金　枳壳　蔻仁　辰滑石　冬桑叶
（案24）人之一身，从口而至肛门，门数有七，《内经》载注详细，上四下三，穀食入胃，游溢津气，清升浊降，胃之下口曰幽门，渣滓归入大肠而为糟粕，水湿走于膀胱而为小溲，而今结粪已抵肠间，欲下不得，当用通幽汤加减，水宽则舟自行也。
鲜生地　玄参　桃仁　广生军　生山栀　当归身　郁李仁　麻仁　枳壳　全栝楼　梨皮　龙荟丸（二钱）
（案25）初诊：阴分不足，木火凌金，不时吐血，翫忽未治，致木叩金鸣，咳遂不已，即此而论已足束手。秋间感触风邪，邪入太阴，咳剧凛热，热势稍减，旋即气升，胸间闷，脉数弦，舌红苔白而不甚厚，心胸之间，若有无数凝痰结聚攻劫，而致于保赤丹之猛烈，胸中并未得舒。非痰也，气也。夫肺为气出之户，肾为纳气之源，气但出而不纳，将至肾气日形空乏，暂以重镇塞责，日后调摄须任高贤，非庸者之所可诊治也。
旋覆花　代赭石　苏子　郁金　摩沉香　冬瓜子　光杏仁　薏米　芦根　海蛤壳
二诊：重以镇逆，气升减退什五，喉管结痹，大为宽展，无如呼吸之气依然入少出多，内热虽觉退轻，仍不能静，脉犹带数。勉再镇堕以冀喘平，调理功夫，务再择贤而任耳。
灵磁石　茯苓　苏子　青蛤壳　代赭石　白芍　川贝　牛膝炭　款冬花　广沉香　郁金　竹茹
三诊：重镇之剂，喘退什五，原意继进，理应续效，岂意初投则如桴应鼓，继进如石沉海。无论在肺在肾皆与中枢无涉，何至食入而脘中不舒，脉细数而关部带滑，舌红咽腻苔白。良以肾本亏于下，肺气壅于上，胃中之痰湿为热气所激，复注于肺，致肺胃下降之权全失，再从前意兼导湿热下行。
冬瓜子　青芦管　生苡仁　赤白芍　光杏仁　焦枳壳　广郁金　杜竹茹　炙桑皮　甜葶苈
（案26）素来肾关不固，癸水不足可知，泄时无梦，坎离失济以致不无所养，雷火上冲，刑金则咳，络伤血溢。病标虽则在肺，而病本实由乎肝肾也。此疾之发，固从实风辐辏，而虚体感邪，邪必不甚，但是随感随发，法当培本为主，稍兼函肺之品。
鲜生地　淡芩　川贝　炙桑皮　赭石　丹皮炭　浮石　阿胶　全栝楼　决明　马兜铃　十灰丸　白芍
（案27）病久其中变迁不一，且就刻下而论，风不潜藏则疟，神不归舍则昏，风旋于上则梦寐必飞，神游于外则谵语不定，魂魄浮于躯壳之外，人身宛在缥缈之间。《内经》曰：上盛则梦飞，下盛则梦堕。上盛者则下虚，下盛者则上虚，非盛也，阴阳相离不相摄纳也。而大腹䐜胀，补气之药似是而非。盖心血无主，肝无血藏，脏主既失，神魂乃越。古云：治厥必以通，然愈通则愈虚，虚则恐有不省之险；治痞必以镇，愈镇则愈坠，坠则恐有下脱之虞。勉拟镇熄，但危险若此，恐有鞭长不及之叹。
陈阿胶　煨天麻　煅牡蛎　乾地黄　珍珠母　鸡子黄　夜交藤　炙龟板　干河车　辰茯苓　白芍　铁落
（案28）经停七日，迩日汗多如雨，饮食减少，内热不退，右脉细涩，左脉弦数，屡投益阴固卫之品，未见所长。拙见经因病而不至者，非瘀也，虚也；汗不醒寐而出者，非虚也，火也。既非停瘀不必以攻，知是火迫不必以补。古云：先断经而后身热者，为乾血；先时症而后经停者，为血亏。盖血属阴，阴为水类，气属阳，阳为火族，火烧则水涸，即所以益水灭火，必籍以苦寒。仿古四法之一。
当归六黄丸　四制香附丸
（案29）按脉中空边实，来往不利，此名芤涩，涩则有瘀，芤则血虚，胃络震动，诸经失养，不可堵截，且用和络。
茜草炭　黑豆衣　茅花炭　血蒺藜　血馀炭　丹皮炭　生苏子　牛膝炭　钩钩　石决明　十灰丸　六味丸
（案30）悬饮入胃为痛，攻撑不已，漉漉有声，温和不应，当易疏通，河间、子和等法是也。
金沸草　橘叶皮　半夏　上川朴　云茯苓　枳壳实　姜渣　连皮槟　温化丸　舟车丸　香附　麦芽
（案31）胸胁作痛，吐血色紫，瘀伤在胃。胃为多气多血之乡，亦属通衢大道，且仿古人折其上逆，引其下达之法。
鲜生地　广生军　牛膝梢　三味打汁，温热调服。
另：煅花蕊（三分）　上三七（三分）　研末同服。
（案32）洒淅寒热，肖乎疟状，实则营卫不和，虚而且郁，正所谓气痹则密，营虚则热也，当用逍遥散出入投之。
当归　草果　青皮　苏梗　桑叶　雅连　柴胡　茯苓　丹皮　川朴　摩香附　沉香
（案33）风温蕴肺，咳热并重，两感之症非轻可知，肺病逆传，必至心胞，脉数舌红。辛凉佐以甘寒方与春令风温合宜。
射干　橘红　郁金　枳壳实　豆豉　牛蒡　象贝　前胡　光杏　白桔梗
另：鲜薄荷　莱菔　荸荠　同打绞汁，冲。
（案34）大便两行，极少积滞，尚未尽下，脘右按之犹痛，哕恶稍减，汗仍未得，所蕴之邪亦未外赴，是以午后寒热仍起，起则烦闷更甚，脉来濡数，舌苔黄腻，症经九日，本在波涛汹涌之际，其势不剧即是退机，姑观两候期上动静，拟方候商。
黑山栀　制军　半夏　雅连　广藿　枳实　郁金　豆豉　竹茹　紫金锭（加入上西黄二釐）
（案35）虚火内热，由乎肝肾而来，上吐血下泄精，阴亏则阳旺，火炽则水涸，势所必然，山川草木焉能图其痊愈，窃恐后交夏令火旺之时，身中素亏阴精，不足供其灼劫耳，速清，明见诊治可也。
北沙参　白残花　生淮药　石斛　桑叶　丹皮　生鳖甲　香青蒿　川贝母　扁豆　料豆　当归六黄丸　资生六黄丸
（案36）《经》曰：脉来数而中止为促，促为阳甚阴虚之病，咳热痰红而见此脉，推因外风入肺，已经化火内炽，古云水出高源，源病则水必日涸，凡为痨瘵者，比比皆是。
桑叶皮　地骨皮　冬瓜子　炙紫菀　马兜铃　炒丹皮　北沙参　光甜杏　竹茹
另：青培散、川贝母（各三分）　同研末，枇杷露调服。
（案37）久咳见血，本属极易之事，盖咳则诸络皆震，肺络受伤，则血溢于上。左脉弦数，咳血所忌者，有木火刑金之势。
炙紫菀　丹皮炭　血馀炭　丝瓜络炭　光甜杏　海蛤壳　海浮石　冬瓜子　炒黑竹茹
另：上三七（五分）　飞青黛（四分）　黑山栀（三钱）　烧秋石（一钱）　广郁金（一钱）　茅花灰（一钱）　六味为末，用陈阿胶烊化为丸。
（案38）风入于肺，身热咳嗽，已经两阅月矣，脉数而滑，舌红而光，邪不外达，势欲内传，古人有咳嗽而成劳损者，此之谓耳。
麻黄　橘红络　郁金　生草　竹茹　生石膏　象贝　光杏仁　桑叶　前胡　冬瓜子
（案39）大便数行，俱泄如水，以致喉间仍然哽窒，偏左攻触，不时火升，头面脘部汗出如浴，想其肠间之水湿虽下，肺胃之黏痰未化，郁则肝火易迫液外泄也。
法半夏　淡射干　玄参　马勃　控涎丹　薄橘红　广郁金　川贝母　桔梗　香附　竹茹炭
（案40）过于耕作则肝脾两伤，肝伤则血衰，脾伤则气弱，遍体萎黄力乏，近又渐寒而热，脱力如此，名曰劳伤，《内经》之重症也。
当归　茵陈　连皮槟　橘白络　功劳叶　白术　豆卷　连皮苓　桑叶枝　五加皮　左秦艽　馀粮丸　资生丸
（案41）寒积动蛔，腹痛阵作，牙龈糜烂，得食痛甚，是气郁化热上走于络也。痛甚恐变惊厥。
川雅连　摩花槟　黄柏　雷丸　吴萸　江枳实　使君子　鹤蝨　芜荑　生军　摩郁金　楝根皮
（案42）热恋不退，下午为甚，天明白汗，咳嗽痰白，脘腹胀痛，不时攻撑，乃厥阴气火未平，上凌肺金，中犯肝胃也。
青蒿　香附　橘红　黑山栀　桑叶　川雅连　羚羊角　象贝　淡芩　花槟　枳壳
另：上沉香　生黑丑　巴豆壳　同研末服。
（案43）古云：烁物消物，最莫如火，火劫津液，病成上消。上消治法，独取太阴，清养既应，再宗甘寒，佐以微酸，正合经旨，甘守津还，酸甘济阴之条。
鲜生地　鲜芦根　南北沙参　甘草　白芍　黑玄参　乌梅肉　真陈阿胶　麦冬　知母
（案44）疟母必结于左胁者，疟不离胆，其络行于此也。夫块当分聚散，散则无形曰瘕，气也；聚则不散、不移、不动曰症，血也。至于疟母，当假邪浊痰沫而成，其根较深，其愈益迟，洁古、东垣每取丸散留中，亦由有形之病治以有形，即同气相求之谓耳。
鳖甲煎丸　香砂枳术丸
（案45）疟连三月有馀，汗不通体，近加咳嗽哕恶，舌苔黄腻。乃邪不达，辐辏新风，防其变惊。
半夏　川雅连（吴萸同炒）　前胡　生石膏　麻黄　枳壳　藿梗　牛蒡子　淡芩　广郁金　橘红　桑叶
（案46）血败之后，淋沥不净，脉数内热，舌苔黄腻。是气虚血热，夹浊内阻也。
炙龟板　腹皮　香附　淡芩　藕节　煨木香　陈阿胶　白芍　通草　黄柏　杜仲　木香导滞丸
（案47）寒轻热甚，头痛无汗，腰疼项强，脉形紧数，宛如巨阳初症，例用麻桂，然时当暮春，舌渐干黄，温邪为新邪所伏，宜用葛仙翁肘后葱豉煎之法，方不背于先贤。苟能应手，方免喘惊。
葱白头　淡豆豉　光杏仁　莱菔子　甘菊花　秦艽　广郁金　桑叶枝　嫩前胡　晚蚕沙　江枳实
（案48）初诊：花后气血两伤，外邪易入，咳热半月，右脉数大。乳儿当此，喘惊极速，慎之慎之。
牛蒡　橘红　射干　楂炭　淡豆豉　鲜薄荷　桑叶　前胡　杏仁　象贝　广郁金　鲜莱菔
二诊：花后元虚火盛，玄府易开，卫不固，风温凑袭，咳热痰鸣，脉数舌乾。辛凉佐以微苦，既得其效，当仍步其议，谚所谓：效边求是也。
牛蒡子　橘红　象贝母　射干　郁金　枳壳　冬桑叶　前胡　淡豆豉　杏仁　连翘
（案49）寒热无序，咳久不已，左脉大，舌黄腻，邪尚在肺。盖肺胃为卫气之主，尤能剋制肝木，自然卫虚则邪易出入，肝横则腹满胀痛。前方既应，再当扩充而投。
苏子梗　前胡　桑叶皮　半夏　川朴　乌药　蒌皮　橘红络　郁金　花槟尖　摩香附　木香（冲）
（案50）脾之大络名曰大包，出渊液下三寸，实则身尽痛，虚则百节皆纵，由乎持重拼伤而起，曾经呕吐见血，脾络大伤，最怕身热之险。
丝瓜络子　金沸草　大川芎　降香屑　川郁金　生苏子　橘叶络　焦麦芽　大腹皮　摩三七、香附（冲服）　赤芍药（吴萸同炒）　台乌药
（案51）不咳而血从上出，胃病居多，虽云胃为多气多血之乡，然血由五穀精液所成，日生几何，无怪其四维痠软，头眩耳鸣，虚象鸠聚也。
金沸草、猩绛（同包）　血馀炭　广郁金　生苏子　茜草炭　竹茹　丹皮炭　白蒺藜　石决明　牛膝炭　双钩钩　杞菊地黄丸　十灰丸
（案52）气乃无形，宜乎清通，痰因气郁而阻，气由痰浊窒痹，致为喉中作胀，脘中痞闷。微辛以开，微苦以降，症象颇退，再当损益。
金沸草　陈香橼　半夏　腹皮　光杏仁　老檀屑　白芥子　瓦楞子　竹茹　香附　云茯苓　枇杷叶
（案53）《经》云：木性条达，脾司健运。健运失司则作胀，条达失职则攻撑，肝脾既病藏统无权，冲任何由而充，经伤不行，少腹渐满。正所谓气为血之舟楫，气病则血亦病矣。
金铃子　玫瑰花　抚芎　香橼　五灵脂　上沉香片　连皮槟　延胡索　砂仁　香附　摩降香、乌药（冲）
（案54）肝病不犯于脾，即犯于胃。大腹攻撑，脘窒兼呕，犯胃之征。盖肝属木，脾属土，土衰则木旺，自然风动不熄，上盛下虚，头晕耳鸣，蜂飞鹊起矣。
制半夏　白蒺藜　白芍炭　陈香橼　广陈皮　双钩尖　焦麦芽　紫石英　竹茹　酒香附　摩降香、苏罗子（冲）
（案55）喉燥虽减，气粗痰黏，不时心悸，火升头汗，是肝火烁肺，浊蕴痰聚之所致也。
金沸草　羚羊角　前胡　川贝　代赭石　云茯神　玄参　香附　杜竹茹　全栝楼　广郁金　控涎丹
