

正文  ——————————————————————————————————————————————————————————————————————————————————————————

田展初内治效  ***************************
田展初五兄，予至好也。嘉庆十四年，伊远馆吴门。其内染时邪之症。医者皆用伤寒药，发散升提太过，其热不解减。又皆竞用寒凉，如黄芩、黄连、山栀、石膏之类。连进多剂，热仍不减。面转通红，头皮作痛，手不能近，近则痛甚，病势沉重。医皆曰：「邪已入里，无法可治。」又换某时医，于前药中加犀角、羚羊角。谓：「只此扳剂，再不应，即不治。」适其内兄李进之亦予至好，知予素解岐黄，邀予一诊，以决生死。予诊其脉，上脉浮大而空，两尺沉细欲绝。虽气微弱，不欲言语，而心尚明瞭，并不昏迷。询其：「欲饮否？」曰：「不欲。」询其二便，大便少而稀溏，小便清白，少腹有痛意。予急曰：「此戴阳症也。」此素本阴亏，不能潜阳。今时邪误作伤寒治，温散太过，虚阳上浮。治宜引火归原。医者见其烦躁，不知其为龙雷上升，侵犯清虚之府所致。反以为热邪传里，肆用寒凉，阳即欲回，归路已阻。再用寒药，不独腹痛，自利症必加重，而无根之阳，将一汗而亡。奈何？于是竞用真武汤，劝其速进。病者知用附子，断不肯服。以为我烦热如此，如何还服此热药？伊兄劝以汝服凉药已多，而转火炎于上，兹方称引火归原，或当有效。今已危急，何不试之？劝之再三，勉进半剂。本已十日不寐，进药后，不觉安睡两时许始寤，头皮不痛，面赤全退，腹痛亦止，心中不烦。乃复索药进剂。次日延予复诊，其病若失。细询平日本有上红之恙，生育亦多，其阴本亏，故阴中之阳易动也。改用附子理阴煎，服一剂，又专用理阴煎，服三剂后，以八珍加减调理全愈。半月后展初自吴门归，向予申谢。且言幸伊不在家，其妻得生，否则必死。予问：「何故？」展初曰：「如此热象，群医皆用寒凉，而子独用大热。且子又不悬壶，我岂能相信哉！」予曰：「然则，足下亦不必谢予也。是有命焉，不可强而致也。」

颜凤尧内治效  ***************************
田展初居荷花池巷，其比邻颜凤尧先生，丹阳名医，在此悬壶，医辄有效，诚老手也。其田姓之症，亦曾临视，惟为群医所譁，未能独出手眼。嗣闻余治法，深为佩服。适其尊阃亦染时症，先生年将古稀，本有半身不遂之恙，恐诊脉不准，转延医诊。而医者不识其病，先生亦不自解，乃延予诊。时当盛夏，病为时邪，人事昏沉，壮热口渴，渴欲热饮，虽热嫌冷，家人以炭炉面烹百沸汤与服，犹云不热。脉来洪数而滑，惟右寸见沉，实热症也。而见寒象，又非热极似寒，医者之不解在此。予也踌躇莫决，忽尔机来。因问主人：「尊阃有甚旧恙否？」主人曰：「无。」予曰：「非必有大恙，或年高多痰否？」主人曰：「此诚有之，每日约吐三碗许，转觉爽快。」问：「今病几日？」曰：「五日。」「病中吐痰否？」曰：「无。」予曰：「得之矣。」主人问：「何以得之？」予曰：「时邪乃热症，脉亦热症，而寸口独沉者，肺气为痰所遏也。一日吐三碗，五日不吐，积痰当有几许，阻塞肺气，上下不通。内虽甚热，气不得上，口鼻吸入，无非冷气，至喉而止，亦不得下。肺气通于喉，今为痰所阻，故肺以下则甚热，喉以上则甚冷，是非先用吐法，吐去其痰不可。虽然不易言也，沸汤下喉而不热，痰之胶固非常，肺之闭塞已甚。虽用瓜蒂散、栀豉汤等法，恐格之不入，不足以搜肺脏、提肺气，而鼓动其痰。是非仲景麻杏石甘汤不可。」主人曰：「麻黄乃夏令所忌，今值六月盛夏，虽时邪非伤寒，麻黄尚可服乎？」予笑曰：「药不执方，相宜而用，古之训也。今痰阻肺脾，非麻黄之大辛大热，不能搜肺活痰。且是方也，有石膏之寒，以制麻黄之热，有杏仁之降，以济麻黄之升，有甘草之甘，以缓麻黄之急。非同正伤寒之用麻黄汤，专取辛热表散也。」主人曰：「内人已过花甲，设服之而大汗不止，得毋有亡阳之虑乎？」予曰：「药有监制，既已申明。且麻黄肺之药也，下喉必先达肺，肺气开提，痰涎必活，活则涌吐，药随痰去。麻黄之性轻浮，岂能入腹作大汗哉！况时邪亦须汗解，吐中有发散之意。石膏乃白虎汤之主药，《金匮》治中暑之首方，色白入肺，兼清阳明之热，散清并施，邪热从而得解，未可知也。」主人曰：「此药准得吐否？」予曰：「麻黄大力入肺搜痰，痰结既开，势必上涌作吐。」主人曰：「理解明透，更无他疑，竞请立方。」予用麻黄八分、杏仁三钱、石膏五钱、甘草一钱，嘱其即服而去。次日未明即寤，回忆昨日之论，自笑愚忠太过，然细思无误也。清晨不待请，即唤舆往探。见其医室已开，急趋而入，主人出迎，予不及寒温，急问曰：「如何？」主人笑应曰：「其效如神。」予心乃定。细问服药片刻，立即吐痰升许，不过微汗，外感已退，人事全清。予入内复诊，改用犀角地黄汤，一服热减，再服全愈。是症也，非细心切问，安得其门而入哉。夫望而治之谓之神，闻而知之谓之圣，问而知之谓之工，切而知之谓之巧。神圣工巧，谓之四诊。缺一不可，吾见今之粗工，假装时派，每至人家诊病，仅一搭脉，遂即开方。主人慾细告病情，则曰我今日有数十家延请，岂能为一家耽搁。嗟乎！三部九候，全然不知，又不肯问。草菅人命，莫此为甚。虽庸医杀人，不闻偿命。然冥冥之中，罪安可逃哉？予自懔之，兼望医者共懔之。

笪豫州治效  ***************************
笪豫州患瘅疟，单热不寒，已经两月。从未有汗，每日壮热六时许，形瘦骨立，实已危殆。其堂弟笪东洲予友也。欲延予一诊，以定死期。予诊其六脉弦数，全无和柔之意，而按尚有根。予知其素来好内，肝肾俱亏，加以大热伤阴，阴不化汗，邪无出路。医者不知，所用不过达原饮、清脾饮、小柴胡汤等，如何得汗？予曰：「症虽审而从未服对症药，尚可为也。」乃用景岳归柴饮，柴胡一钱五分、当归一两、甘草一钱，加大生地二两，令浓煎予服，服后进热米汤一碗。不过一帖，大汗而解。

藤村侄治效兼及诸小溲不通治效  ***************************
大侄小村，小溲不通，已至三日，腹膨急胀，至不能忍。先有京医连进通利，不通愈甚，急觅予诊。予见其肺脉独大而数，知其素来嗜饮。因问：「连日饮何酒？」藤村曰：「近因酒贵，常饮烧酒，三日前有小集，饮烧酒且甚多。」予曰：「是矣。」时端阳节后，急令买大枇杷二斤，恣意啖食。另变补中益气方法，去党参、黄耆、白术、当归，惟用陈皮一钱、甘草梢八分、醋炒柴胡五分、蜜炙升麻三分，而加天冬二钱、麦冬三钱、北沙参三钱，车前草一颗，与服。一时许，小溲大行一大钵而愈。伊急遽中未暇问故，予亦未言。后至松江华亭县，刑席邵瓣莲有沉疴甚奇，每发当腹痛非常，而先必溲闭，百医罔效。必小溲自通，而腹痛乃止。其症少时即有，至四十外乃更甚，适当举发，延予一诊。肺脉独大而数，与藤村侄同，予问：「素嗜饮酒烟否？」曰：「皆有之，而水烟尤朝夕不断。」予曰：「是矣。」以与小村侄方，去升、柴，加黄芩、知母与服。服后小溲大行，腹痛亦止。伊问：「予病如何？何药之灵也。」予曰：「肺为气之主，又为水之上源。《内经》云：『膀胱为州都之官，津液藏焉，气化则能出矣』。有属中气者，中气不足，溲便为之变；有属肾气者，肾与膀胱相表里是也。而其实气化之权，肺实主之，肺在人身主乎天气，天气常清明而下降，肺气清肃而下行，上源行乎所不得不行，下流自有所不得而止。而有所不行者，虚也，热也。虚则气不足以行，热则气反逆而上。肺气不行，则诸气不行。通则不痛，痛则不通。今溲不通而腹乃痛，肺脉独大而数，症经三十年。此先天肺热，后天菸酒积热，日伤肺阴，肺失清肃之令，故病易发而亦渐重也。以后将此方常服，且戒菸酒，可望不发。」瓣莲佩服。请将所论书一通，并药方裱糊收藏。连服二十剂，后果不发。盖尝观群兽焉，有肺者有尿，无肺者无尿，知肺之关乎小溲者多矣。小村侄用升柴升提而邵兄不用升柴加黄芩、知母者，何也？小村曾服利药，愈利愈不通，气行更结，非加升柴以提其气，转不能通。如酒壶然，壶嘴不通，揭其盖自通也。邵兄未服利药，而热久而重，故不用升柴而加黄芩、知母也。虽然，勿谓癃闭之尽在清肺也。吾乡钱光斗之弟妇张氏，产育用力太过，正气大伤，三日小溲不通。予用补中益气汤全方，姜、枣引，加冬葵子三钱，一服而通。写真华秋岩内怀孕六七月，偶因下阶，一跌坐地，腹中坠胀，小溲不通半日。予知胎气震惊压膀胱，亦用大剂补中益气，姜、枣引，一服而通。此皆用温补升提，治在中气而不在肺气也。其冬葵子或用或不用者，一则癃闭三日，以葵子引经通之；一则仅半日许，提其气而溲自行，毋烦通利也。后又有丹徒县署吴晴椒明府所请钱席胡晴麓恙已愈后，大解数日未行，一日登厕数次，力努乾结不出。是日晚登净桶约一更许，极力努挣，大便不来，而小便反闭。次日自用车前、泽泻等药通利之，而仍不通，腹加涨（胀）。又数日延予，予曰：「大肠膀胱相隔一间，分道而行，本不相碍，今因直肠涨（胀）满，挤合膀胱，小溲无路可出。此非膀胱自病，虽多方通利，终不得通，徒增涨（胀）满耳。予有一法。」众问：「何法？」予曰：「止有下法耳，下其大便，小溲自通。」时众人皆不以为然，以为小便不通，反通大便，殊难相信。且病者年已六十有四，又值病后，连日怕涨（胀），又不敢多进饮食，如何能受下剂？众口难调，予亦辞去。第三日又来敦请，晴麓本与予金兰契好，万不能辞。至则涨（胀）已至胸，盖又杂进单方，如促织草帽圈之类，有入无出。直至涨（胀）不能动。予曰：「在书大便不通，有四五十日无妨者，而小便不通，五日必死。今已三日，再延二日，神仙不治。此症下或不死，不下必死，奈何？必欲置之死地耶？」予言至此，众不复言。而其如君独奋然曰：「三日以来，愈治愈坏。今日竞请立方，虽死不怨。」予索纸开方，西潞参三钱、于术三钱、当归身三钱、陈皮一钱、炙草一钱、炒柴胡一钱、炙升麻六分、煨姜二片、大枣二（枚），众皆诧异曰：「先生说要用下法，何开此补中益气汤？」予笑曰：「诸公勿急，尚有加味。」爰加生大黄三钱、元明粉三钱。因告众曰：「大便阻塞小便，固非用下不可。然是病有三虚：年高，一虚也；久病，二虚也；不敢纳穀，三虚也。此三虚者，诸公曾言之，予岂不知之。故是症非下不可，而非用补以用下尤不可。古人黄龙汤用参以用下，玉烛散用四物以用下。今用大剂补中益气，然后用硝黄以推荡之。大解行，而膀胱路宽，小便亦自畅行，而正气不陷，相辅之道也。不然，予岂孟浪用下者哉。」其乃爽然，制药与服，一时许，大便畅行，小便随至，源源不绝，几半净桶，腹中畅快，病乃若失。以上五症，皆小便不通。四用东垣补中益气法，而变化不同，法则仿古，用则因心，神而明之，存用其人。

牙痛治效  ***************************
吾友赵义之牙痛缠绵，月馀不已。忽诣予要方，诊其脉，左关尺数，以六味地黄汤加升麻三分、柴胡五分，与之。曰：「此药服后，未免更痛，然片刻即止矣。」次日，告予曰：「昨服药而卧，忽然痛不可忍，急得骂汝，后竟安寐，天明不知牙痛之安往矣。药既对症，又多此一痛，何也？」予曰：「齿乃骨之馀，而肾主骨。足下肾水太亏，肾火上浮而为牙痛，故用六味全剂，补之泻之。然其浮于齿牙之热，不能下降至肾，不若用升柴以透之。升透之时，未免较痛，然所用无几，而补泻之力甚大，阴能潜阳，火不复上作痛，且得安寐也。」义之本通品，闻之拜服。后予以此方治肾虚牙痛者，无不立效，更胜于景岳玉女煎。
武生盖七，下牙床作痒，至不能受，不寐者累日矣。偶值予求治，予笑曰：「此大肠风也。」上牙床属足阳明胃，下牙床属手阳明大肠，大肠有积热，热生风，风生痒。问：「大便结否？」曰：「结甚。」以调胃承气小其制，加生地、槐花、荆芥、防风与之。一药得大便畅行而愈。

龚玉屏子椿官治效并后不治之验  ***************************
龚玉屏，予少时第一交好也。其子椿官十六岁，自在杨管店务，当事亦太早，忽受暑而归。发热头胀，倦怠少气，心烦渴饮，天柱倾欹欲倒。予用人参白虎汤，其家以时症用参为疑。予曰：「先天气弱，暑又伤气，脉象数而甚虚，非参不可，且必佳参。汝等不信，多请先生斟酌，当可决疑。」再三谆嘱而去。是时天气炎热，病症甚多，予至晚回家。则其叔坐等已久，予一见即问曰：「尔侄服药如何？」曰：「尚未。」问：「何以不服？」曰：「君教我多请先生斟酌，我连请七人矣。」问：「伊等云何？」曰：「止钱觐杨先生欲改用党参，徐寿东先生以为君当不错，其馀皆以为不可用参。内有焦医尤以为不可。曰『时邪用参，如吃红矾，入腹必死。』众言如此，不得不疑。而寒家素服君药，亦有不效，又不敢服他人之药，特再请教。」予曰：「予只道此法平常，医者当无不解。今若此，更何言。但令侄今日不服此药，明日即不救。子速回家制药与服。尚有不测，余当偿命。」送至门，又嘱曰：「予愿偿命，君或不肯，此方人参一钱，银三十两。不测，予定当罚出。君纵不要，听凭散于穷苦，予决不食言。若不服，至不救，其责在子。」次日大早往视，已一药而愈矣。嗟乎！医道之不明竟至于是耶？《经》云：「热伤气，」又云：「壮火食气。」盛夏酷热，烁石流金，未有不伤气分者，故治之必顾气分。孙真人生脉散、东垣清暑益气汤、丹溪十味香薷饮，皆人人共见之方，未有不用参者也。至人参白虎汤，乃《金匮》中暍专主之方。《金匮》乃医圣仲景之书，是不足法，更何法也！且夫椿官之症，乃中暑，非时邪也。时邪者，春当暖反凉，夏当热反寒，秋当凉反暖，冬当寒反温，为四时不正之气。感而病者，谓之时邪。至风寒暑湿燥火，此六气者应时而至。本天地之正气，人或不慎，感之为病，直谓之中寒、中暑而已，不得混谓之时邪也。今椿官当暑中暑，而混指为时邪，病且不知，何竟谤予之用药哉。论椿官之虚弱，清暑益气可用，因其大渴欲饮，恐黄耆、白术过于温补，故用人参白虎。予本细心斟酌，尚几为前辈所误，椿官倖免矣。而当世之冤魂何可胜数哉！喻西昌曰：「医至今日，生民之厄运也。」诚哉！是言也。
椿官廿一岁，自常贩布回家，自称有恙，延予诊治。时十二月初一也，其症外似洒淅恶寒，内则烦躁觉热，舌赤无苔，溲黄白浊，脉来洪数无伦，按之空象。谓之曰：「子如回家，一路恐有外感，而内又亏虚，攻补俱有未便，迟数日再诊可也。」因密告其叔曰：「令侄此症真不治矣。奈何？」其叔曰：「伊起居如常，饮食尚好，何至不治？」予曰：「子原难解，俟至春来，予言自验。」后屡请，予坚辞，且遇伊家亲友，遍告以椿官复病，予并未一诊，恐将来受谤也。伊家只得另延他医。初云无妨，继则无效而加重。至次年正月十八日溘然长逝矣。后有他医虚心问故，予曰：「此不难知也。冬见夏脉，书称不治。伊脉洪大无伦，在夏脉尚未太过，而见于冬令闭藏之日，且又无根，肾水告竭，肝火独旺，木生于水，无水之木，何以应春气之发生乎？如树木然，当冬令闭藏，莫能定其生死，至春则生者生，而死者死。人身一小天地，肝木应乎春气，根本既拨，故知其死于春也。」

蔡姓时医治效  ***************************
镇江北门蔡姓世出时医，友人戴半山蔡氏婚也。一日诣予曰：「有舍舅病重，请兄一诊。」予以蔡姓多医生辞之。半山曰：「其症诸蔡皆看过，均回不治。惟予叔岳欲以附子肉桂扳之，不能决，请兄一决。」随唤肩舆逼予同往。时病者在半山金珠店管事，故半山可以作主也。至其室，审其症，乃时邪十一日矣。大抵羌、防、柴、桂、枳实、楂炭、厚朴、苍术、草果、炮姜之类。其症则燥热非常，人事昏沉，耳无闻，目无见，舌卷囊缩，死象已具。其脉弦劲疾数，不辨至数，惟按之尚未无根，病中以未大解。诊毕，半山问曰：「桂附可服否？」予曰：「桂附万无服理。」然此药误已深，实属难治。姑请伊母出来商议。其母出见，予问曰：「汝家看此人到底是死是活？」其母曰：「先生何出此言？」予曰：「汝家若以为未死，则予不敢多事，恐药不能救，归过于吾。吾何为来担此恶名哉？若汝家以为必死，则予尚觉有一线生路。」其母曰：「吾家诸医皆已回绝，先生若能施治，生死不忘。」予乃曰：「时邪热症，治以辛凉，非比伤寒之症治以辛温。且伤寒下不厌迟，时邪下不厌早。三五日内热重便闭，即当用下存阴。今时邪误服伤寒药，佐以温燥，意在推滞。不知愈燥愈结，火愈炽而真阴耗矣。真阴根于肝肾，肾开窍于耳，肝开窍于目。肾脉挟舌本，肝脉络阴器，今目瞶耳聋，舌卷囊缩，大热伤阴可知也。症本不治，而予谓有一线生路者，幸脉尚有根。非症重至此，药误实多。为今之计，仍非下之不可。然古人急下存阴，阴未伤也。今下已迟，阴已伤矣。宜用玉烛散法养其阴以用下。于是用生地一两、当归五钱、加大黄三钱、芒硝二钱、甘草一钱，与服。夜下黑粪，次日热退，诸症皆退，仍进养阴清热。又次日往诊，半山出迎曰：「余亲又复发狂，奈何？」予入诊，见其骂詈不避亲疏，果有狂象。予曰：「无妨。」仲景曰，下后发狂，再下则愈，一下未尽故也。仍以前方与服。明日往诊，据其家云：「昨下更多，几半净桶，后继以血。」予疑此方不应动血，及见原方，忽有人添桃仁三钱。予曰：「此无怪乎有血矣。」伤寒有蓄血症，其人如狂，下其血则愈。重则用抵当汤，轻则用桃仁承气汤。今下后发狂，并非如狂，何必用桃仁动其血哉。所幸脉静神安，症已无妨，惟养血药要多服数帖耳。后代立方，总以地黄阿胶为主，幸无复参议者，而其疾乃瘳。

包式斋治效  ***************************
包式斋患尿血二年未痊，后觅予诊治而愈。盖肾虚人也，偶然伤风，某医发散太过，转致喘不能卧者累日，急乃延余。余曰：「咳出于肺，喘出于肾。肺肾为子母之脏，过散伤肺，母不能荫子，则子来就母，而咳变为喘，肾虚人往往如此。今已肾气上冲，脉来上部大，下部小，而犹以为风邪未尽。更加发散，无怪乎喘不能卧也。」与以都气全方，加紫衣胡桃肉三钱，纳气归肾，一药而愈。越三年后，又因伤风，某医仍肆发散致喘，不能卧者三日。又请予治，曰：「此与前症无异，彼昏不知，子何毫无记性耶？」曰：「因伊在舍诊病，偶贪顺便，不意至此。」予曰：「无他，仍服前方可也。」其内因夫病著急，忽得笑症，终日哑哑不止，亦求予诊。其左关寸皆数甚，予曰：「膻中为臣使之官，喜乐出焉。此肝火犯心包络也。」与犀角地黄汤加羚羊角，次日复请予至，则笑病一药而痊。而式斋则夜仍喘不得卧，惟下半夜稍平耳。余曰：「异哉，何药之灵于当年，而不灵于此日哉。」细诊脉象，上部大，下部小，实属肾气不纳，毫无他疑。静思良久，因问：「昨何时服药？」曰：「晚饭后。」予曰：「是矣。今可于晚饭前服药，当必有效。」次日问之，则喘气下，一夜安眠矣。伊问：「何故？」曰：「药本纳气归肾，饭后服药，为饭阻不能直达于肾，故上半夜全然不效，下半夜药性渐到，故稍平也。今于饭前服药，腹中空空，药力直达肾经，然后以饭压之，肾气岂有不纳者哉。」嘱其多服数帖，后加十倍为丸，常服。并嘱偶有外感，不可任医发散，其症乃不复发。盖尝览《石室秘录》陈氏假託乩方，直至岐伯、雷公、华佗、仲景，古之圣神，无不毕集，可谓怪诞。至其方药议论，亦甚平平，而大其制，一药必数两，一方必二斤。万难取法，惟其主意先分治法，则群书罕见，可称独得之奇。如教包式斋饭后服药，即内卧治法，是下治法也。是故医书汗牛充栋，而除《内经》《难经》，仲景《伤寒》《金匮》二书，无可疵议。其馀则各有所偏，亦各有所得。惟在学者自知所取，而勿尚其偏而已。然则不读书固不可，而读书亦岂不贵善读哉。

厉登铭疯症治效  ***************************
厉登铭五兄，住城内演军巷，予后门外之贤邻，又予之密友也。初秋患疟少汗，予治之。始以和解，继以景岳归柴饮加生地一两，姜皮三分，得透汗而解。知其好内嗜饮，阴虚居多也。疟三次即已，精神亦甚减。是晚城南走火，伊命家人秉烛至大门口观看，忽谓家人曰：「适地坊老爷过去，汝等见否？」是夜遂疯，喊骂大闹，掷毁什物。且持厨刀欲杀其妻，妻躲至床下，伊更跳闹不止。次日大早急请予，予至其室，伊正持破碗欲伤人。见予至，忽然放下，称予曰六哥。予见其有怯意，似予有以镇之者，因更自提精神，正言厉色，谓之曰：「坐下。」伊即坐下，曰：「将脉来诊。」又问：「因何胡闹，欲杀尔妻？」伊则满口秽语，谓妻王氏与狐狸在墙内如何等疯语。予不复闻，惟嘱好好坐著，不许胡闹，否则予将治汝。伊亦应承。予至厅，家人出云又大闹矣。亲朋满座，问予何法。予曰：「诸病从虚而入，邪祟亦以虚而入。厉兄本疟症初愈，疟发于少阳胆经，疟后受伤，其胆必虚，适遇邪祟乘虚入胆而成疯。且厉兄平日之胆最小，一语不敢伤人，琴瑟之好，称为最笃。公忽欲杀人，且为素所爱敬者。疯则胆大，岂非祟据其中而有以使之耶？夫疯字从风，有风象。然疯之或重或轻，犹风之或大或小；疯之忽发忽止，犹风之忽起忽息。邪祟之中人而成疯也，未尝不凭藉人身内风之力，而鼓动乎肝。因木生风，因风生火，因火生痰，痰火相搏，势乃大张，而令魂魄神明皆扰乱而不能自守。虽然，今幸邪祟初入，譬如匪人初至旅邸，左邻右舍，并无相识，其势尚孤，驱逐亦易。若夫今不治，盘踞既久，巢穴已固，风鼓其势，火张其威，痰助其力，如恶人居久定而党已成，则驱逐良难也。」于是用温胆汤，京制半夏三钱、化橘红八分、云茯苓三钱、生甘草五分、麸炒枳实七分、鲜竹茹三钱，加粉丹皮二钱、龙胆草一钱，同煎，外加朱砂三分、猪胆汁少许，和服。此方专于泻胆，使邪祟不能宁居。又兼清火化痰，使邪祟无所凭藉。法虽平常，竟一药而愈。后以十味温胆，以沙参代人参，以生地代熟地，且重用之。以生地能补胆，贼去关门法也。连进四帖，神志如常。此嘉庆十六年事，时尚未识王九峰先生。后先生闻知，适见脉案，深蒙许可，遂相往来。予视先生为前事师，而先生以予为忘年友矣。

吴预生疯症治效  ***************************
吴预生，诸生也。在邹同裕淮北信阳盐店管书启。其店有空房，吴爱其静。一日忽大疯，屡用刀自戕，救之得不死，其店急用人送归。适其家与予相近，令人使来就诊。半晌数人将疯子扶持而来，舞蹈而入。予出，疯子即寂然不动。予如诊厉登铭法，予上座，使之下坐，正容壮色以诊其脉。脉象或大或小，或疏或密，或结或促，知其邪祟无疑。厉声谓之曰：「尔遇我即当去，不去，我将在鬼哭穴灸法针汝。虽然尔来路远，我当嘱伊父多赠汝盘缠。」予说一句，伊应一声，旁观无不称奇。予知其邪祟重而且久，气血暗伤，先以参地两补之。加犀角、羚羊、琥珀、朱砂、龙齿、虎骨、龟板、鹿角，诸多灵通宝贵之药，以通其灵性，以镇其神魂。譬如正人君子，巍然满座，邪人自不能安。此药入腹，邪祟自逼处不安而思去。又仿喻西昌法，用羊肉汤一碗为引，使邪祟借腥膻之气味而出。惟药不与病人知，恐二竖避入膏肓也。又嘱其父曰：「此实鬼祟，信阳来路甚远，务请高僧施食，多烧冥资，以践予多赠盘缠之言。」时四月十九也，二十日伊家旋食服药果愈。

常镇道刘公治效  ***************************
常镇道刘，名载，字竹湄，岭南人也。由山东济南府保举赴都，自都赴镇。刘公久病未愈，欲请一儒医诊治。当有王惹山明府保荐徼召，刘公即烦王明府先看，随后差内使持帖延请，予因往诊。询其病源，乃泄泻已四阅月。天未明泻起，至晚不过五六遍。而进京去京一路医治，总无效验。予诊其脉，诸脉皆平，肺脉独大，按之见数。予曰：「此肺移热于大肠，乃热泄也。」公曰：「予一路来往皆值冬寒，屡遇风寒，反致热泻乎？」予曰：「据公言当为寒泻，据脉象实为热泻。右寸属肺，肺与大肠相表里，独见数大，故知其移热作泻也。脉象大于他脉数倍，自诊可知。且公一路所服可系温燥药否？泄泻时可热有声否？」公曰：「皆然。」予曰：「岂有寒泻服温燥而不减者？岂有在腹为寒，泻出转热者？岂有寒泻急迫作声者？《经》曰：『暑注下迫，皆属于热。』岂有止有寒泻而无热泻乎？」公自诊其脉，亦觉肺脉独大，辨论既明，疑团尽释。予乃用天冬三钱、麦冬三钱、孩儿参三钱，以养肺阴。加泻白散、地骨皮二钱、桑白皮一钱、粉甘草五分，以泻肺热。又加茯苓三钱，以为分利，怀山药五钱，以顾脾胃。定方后，公问：「可服几剂？」予曰：「二剂后再诊。」公服一帖，日间泻止，惟余天明一泻，服二帖而天明之泻亦止。第三日因公无暇，未请诊，亦未服药。而次日天明之泻又来，又急请诊，问何以故。予曰：「一百三十日之症，可以一药而止，不能一药除根。再服二帖，病当霍然。虽然，诊公之脉，沉部颇有数象，似乎尚有伏热。泻不难止，恐春气大透，木来生火，变生他症。须预为诊治，不可大意。」公曰：「予急欲赴扬矣，月馀乃返。再当请诊可也。」十日即返镇署，且急延予，称有重症。予往视，见其面左部自头至顶，半边全行红肿，左目肿合不能开，上下唇皆厚寸许，心烦意乱，自谓此次定当告病去官。予诊其脉，洪数有力，而无浮象。予慰之曰：「无妨也。此症似乎大头天行，而实非也。此久有郁热，热郁成毒，春透木旺，借肝气发生，热毒上达。肝位于左，气由左而升，故病在左。所喜六脉根本甚固，尚能胜病，月馀可愈，无庸告病而去。」于是用东垣普济消毒饮子，而去其升柴。以症无外感，火发于肝，延炽于胃，其势已甚，不敢再为升提也。且加犀角、羚羊角，清肺胃以清肝，恐其上犯咽喉也。大便屡结异常，加调胃承气以下之。十日后，火势渐平，肿亦渐消，知其血热阴伤，加丹皮、生地以凉之。每帖药计四五两，始多苦寒，继加甘凉，而总不用发散。其始尚用桔梗、薄荷二味，取其辛凉疏解，后并此而去之。症虽日减，而刘公见予每曰：「我病莫非有风寒，先生何不散之？」予曰：「无有也，不可散也。」嗣后跟随诸人见余至，即扬言曰：「主人之病，只要发散即愈，惜未发散耳。」予若勿闻也者。惟每至署，见辕外有医轿一顶。密询之，乃李某也。其人虽医生而不务医学，专务结交各衙门号房，巴结家人，希图引荐。今问刘公病，无门可人，访予方药，不用辛散，乃扬言一散即愈。托其家人耸动其上，以图进见。刘公虽未之信，而无免有疑，啧啧者所由来也。至二十日病已痊愈，惟偏左头内，尚觉沉闷。刘公问予叹曰：「症虽承先生治好，但将来未免头风之患耳。」予曰：「何故？」曰：「先生总未代我发散也。」予曰：「诺。今日竟用发散何如？」公辗然色喜。予乃用小发散方，荆防不过数分，尚另加监制，谓之曰：「公恙实不可发散，服必无效，今姑用之，以除公疑。」又另开清凉养阴、镇摄肝风一方与之。曰：「服前方，平平则已。没有不适，再进此药则安。」次日进诊，公曰：「昨日了不得，服药无片时，即觉火势一轰，似觉头面复欲肿大，头晕眼花，急忙伏枕。虽然难过，幸后方亦已煎成，服下始定。看来不能发散，诚如先生之言。然窃闻风善肿，风宜散。又闻有大头瘟症，属乎风火，亦用发散。而予症似之，其风火独不可散何也？」予笑曰：「公之恙非『风火家人』，乃『火风鼎』也。风火者，因风生火，风为本而火为标，泻其火而风自息。试观天地之道，极热生风，得大雨施行，天气清凉，而风亦顿息。俗所谓煞风雨也。今火风之症，若误作风火论治，妄用发散，譬如炉火已旺，而又以大扇搧之，火岂有不更炽者哉。公二十日服寒凉重剂，统计约五六斤，而始进发散小剂，即如此火上头轰。若初起误进发散，将火势焮腾，焦灼肌肉，蔓延咽喉，虽有善者，奈之何哉？若夫大头瘟症，予岂不知。其初起也，恶寒体重，头面俱肿，必兼表象。两目鼻面肿起者，阳明也；耳前后并额角肿起者，少阳也；脑后项下肿起者，太阳也。三阳多表症，故可先加表散。公恙初起，毫未恶寒恶风，面肿于左，肝部也。公岭南人，地气温热，秉赋偏阳，京官十数年，饮食皆用煤火。官山东六年，亦用煤火。火毒积蕴已久，北地风土高寒，积而未发。今至江南水土不同，又值春深肝旺，肝火冲起，久郁之火，上犯阳明，致成此症。故治法只宜消毒泻火，《经》所谓『高者抑之，不可散也。』」公曰：「已病不知，经先生之论，恍然大悟。而今而后，直以性命相托矣。」调理十馀日，头之沉闷亦愈。公意深为器重，乃后竟信李某之谗，与予绝迹。未一载，已知李某之诬，复延予，予却之。又二载，刘公卸事住扬，不知得何病症，后亦延予，仍却之，而刘公死矣。此中殆有数焉。

陶文毅公治效  ***************************
宫保陶云汀夫子，于道光五年抚苏。适办海运，夏秋季往来上海，亲至海隅，相度机宜。旋又莅金陵临乡试。是岁阳明燥金司天，少阴君火在泉，秋热更甚于夏热。夫子重受暑热，非止一日。于八月初六日发为时邪，此宜治以辛凉者也。乃医者竟用伤寒辛温发散，且屡用桂枝，邪不能达，其热转加，致成热疟，寒少热多。医者改用柴胡，亦仍加桂，而其佐使者，无非厚朴、苍术、草果、青皮，一派温燥克伐。观察钱益斋夫子素知医道，时为监试，心窃非之。因在常镇道任内，知予善于治疟。回明宫保，专差菲请。十八日晚予到辕门，随即进诊。细询疟在阴分，不过微寒，旋即发热，壮热六时许，解时无汗，热时烦躁，至不能受，渴欲冷饮，饮亦不多，脉则十分弦数，舌则红赤无苔，溲则其赤如血，且不寐者多日矣。予曰：「此大热症。加以燥剂伤阴，阴虚作疟，阴虚不能化邪，无汗故热邪难解，阴虚故神烦不寐，治宜养阴化汗以化邪。」于是即据此立案开方。惟思进见之初，未便骤用大剂，故以小柴胡去参，加大生地五钱、当归二钱、赤芍一钱半、夜交藤三钱。三更后疟势减，进药，竟安眠至天明，可谓小效。次日，本地陈、林二医至，知服予药，密告宫保曰：「大人此症不可服当归，服则热必重出。」又谓予曰：「尊方用何首乌太早。」予曰：「未也。意者谓夜交藤乎？此乃首乌之藤，非首乌也。且此不过取夜交之意，为不寐而设。叶氏治疟亦常用之，以交通阴阳。用药之意，虚实皆宜。非如首乌之力能温补也，君得毋见《本草备要》不列夜交藤，其何首乌注内有曰一名交藤，遂认夜交藤为何首乌乎？」伊掩饰曰：「恐敝地药店止有何首乌，无此药耳。」予曰：「昨药系予亲见，其藤甚佳，君等或未用过耳。」予知道不同不相为谋。伊等亦公然开方，并不让予。惟是日尽去温燥，改用黄连、石膏，而宫保服之，燥热有加无已。盖伊等只知寒凉以治热，不知黄连苦燥仍然伤阴，石膏虽能清热，而不能养阴，虚人服之，转伐胃气。虽《本草备要》之语，伊等未能全览耳。然是时宫保未能信任，总服二人之方。予屡告辞，堂官不肯放行。予曰：「如此治法，必不能愈。设有不测，而余在幕中，将毋留以为二人归过地耶？」堂官转禀方伯张公，张公进见宫保，病固沉重，出见二医语言荒谬，遂往告唐陶山方伯，盖陶山方伯乃宫保之同乡，兼戚谊，而精通医理者也。廿二日早陶山方伯来，细切脉理，遍阅诸方，出与二医及予相见。先问二医曰：「先生们看大人究系何症？」陈医俯首无言。林医曰：「是疟疾。」方伯曰：「疟疾吾岂不知，但是何疟疾？」林医不能对。方伯转而问予，予对曰：「据愚见乃阴虚作疟耳。」方伯曰：「诚然，此当用四物汤合小柴胡加减，去川芎、重用生地。何方药并不及此？」林医曰：「服此即能愈否？」方伯曰：「汝等治已半月有馀，愈治愈坏。吾仅一言即当全愈耶？虽然，如果重用养阴，症当大减，愈亦无难。譬如无气亢热已极，不得一场大雨，何以回凉。但可下雨而不可下冰雹，冰雹亦能伤人，如黄连、石膏，冰雹是也。」林医语塞。予问曰：「养阴必兼归地？或谓当归助热，不可用奈何？」方伯曰：「何来此不通之论也？阅诸方，前所服者一派温燥，不知助热，而当归反助热耶？当归虽微温而养阴，设使方中早能助以当归，当不至阴伤热重至此。且夫生地阴中之阴，当归阴中之阳，阴阳相辅，动静相生，用药之道也，何可偏废？此不过以生地为君，当归为佐耳。」言毕，扶杖而入。二医赧颜而去。方伯复出，谓予曰：「脉案方药皆极通，惟尚轻耳。吾已与大人说明，以后惟子是任，子好为之。」予以医多论杂为虑。方伯曰：「我自当之，我当间日一至，以辟群疑。」是日，予用大生地二两、当归三钱、柴胡一钱五分、黄芩一钱、赤芍二钱、赤苓三钱、甘草五分、合皮一钱，服后疟来不过两时许，即大汗热清，较前减四个时辰。热时亦觉能受，后总本此法为加减。阴亏太甚，生地减至一两即不复减，疟势渐轻。至月底疟作不及一时，陶山方伯果常来，予嗣闻方伯九月初三回楚，恐又为他医所误。回明公保，请九峰先生坐镇。先生九月初一日到，诊后亦谓养阴为是，仍命立方，稍为参酌，至初七日全愈。由此受公保知，遂相契合。究之此方亦不过本景岳归柴意变化而出，治愈数十百人。陶山方伯议论高超，予常志之不敢忘。

刘眉公治效  ***************************
道光五年八月廿三日，予因宫保初服予方，已有大效，予心亦定。是日午后，因往城北张佑溪协台处诊病，往来遥远，至起更方到察院，到则巡捕堂官群相问曰：「先生来何迟？日间监试钱道台有条子来请先生，进贡院代内帘刘奉贤县隔帘诊脉，因先生不在，辞去。傍晚又具禀刘令病已垂危，求大人格外施恩，让刘公出场就死，大人勉准，适已出场，大人意欲请先生去一诊，或尚有救，连问数次矣。」予问：「究竟何如？」众曰：「适伊家人亦来求请，据云仅一丝游气，半日不知人事矣。」予至上房，宫保曰：「先生来耶，我今日甚好，惟有内帘刘令亦于初六日得病，今已垂危。因先生高明，或能起死回生，亦大阴德。且吾亦同病相怜之意也。」对曰：「闻其病实已不治，治之何益？徒损贱名。」宫保曰：「此等病治之不效，岂能归过于先生。惟念此人乃吾所取帘官房首，其文甚佳，功夫尚在其房中，当可多几本好卷子，不意如此，然其文不似要死者。」因命人将其文与予看，题乃「举贤才，曰焉知贤才而举之」。予看毕，曰：「此文果不似要死者。」宫保问：「何以见得？」对曰：「其文清华，其气通畅，似有福泽之文，而又无发泄太尽之弊。且其书法端楷，到底不懈，未曾错落。其精神必素能完足，故论文字皆不当死。」宫保曰：「所论甚是，看文章面上，请去一看何如？」对曰：「诺。」时将二更，且大雨，予乘舆冒雨至承恩寺，曲折达僧舍。见旁空房一间，床架一张，堆草荐数条。床上靠一人，即刘公也。油灯一盏，灯火如豆，阴冷之气逼人。呼其仆秉烛至，见其大汗如雨，面白如纸，二目直视，牙关紧闭，喉中痰涌，口角流涎，全不知人事矣。使仆探其下体，则囊缩遗尿。予曰：「此死在顷刻，尚何治为？」即欲辞去。伊等坚阻不放，且有跪者。予忽转念，此文不死，何其人之多死象耶？问：「闱中服药否？」曰：「天天服药。」「方在否？」曰：「全在。」予索方细看，无非发散温燥，而热总不解。至十九日一方，麻黄一钱五分、羌活二钱、甘草五分、桂枝二钱。予想时邪十四日，忽服此方，其人即当死，何尚能活至今日，莫非与我意有医缘否乎？于是始为诊脉，细细推敲。脉来数大而空，俱欲离根，惟左尺尚有一线可按而得。予暗叹其真读书人，惟知用功，不贪色欲，根本素能保守，虽经群药刀斫斧削，而命根犹有存焉。于是用犀角地黄汤，通心达肾，养阴化热。镑犀角三钱、大生地一两、大白芍三钱、粉丹皮三钱。又思所服温燥一派伤阴，脉来甚数，阴不潜阳，当于养阴之中加介以潜阳法。非若大汗亡阳，脉仅空大，当以参附回阳也。于是加左牡蛎一两、元武版五钱、外加橘红一钱、竹沥五钱、姜汁少许，以达其痰。谓其家人曰：「既然服药，以速为贵，迟则不及。牙关紧闭，以乌梅擦之必开。惟咽喉痰涌，药恐难下。此药得一半下腹，即有转机，恐全不下而死，勿谤予也。」回时已近三更，宫保犹等信未眠，真菩萨心肠也。细询一切，色然喜曰：「如此尽心，或当有效。」明早伊家人来告曰：「主人已转过来矣。」予往问：「如何服药？」曰：「前三分皆不受，后得一匙下喉七分，皆顺流而下。」予见人事渐清，向予点头，但语言蹇滞耳。连进原方二剂，痰降能言，惟虽不大汗，而总未全止，知其表虚也。于主方外，另仿玉屏风法，用黄耆皮五钱、防风一钱、五味子七分，一服而汗全止。嗣后方去犀角，加大麦冬三钱、高丽参一钱，减竹沥二钱，约十剂。改用黑归脾调理而痊。盖盗汗心液也，补心则汗止。

张伟堂治效  ***************************
张伟堂二兄，吾乡南张榜眼公嫡派。先居城南塞上，太夫人患疟，服凉药太多，病剧。其戚严嘉桢素信予，荐诊。知其本体虚寒，始以温解，继以温补而愈。嗣迁居扬州，十馀载不相往来。道光五年十二月十九日，忽接严嘉兄信，据云伟堂病已垂危，诸医朝至以为暮必死，暮至以为朝必死。惟病者忽忆当日母病，系兄挽救，思得一诊，虽死瞑目，务恳屈降，死生均感等语。因其言直谅不欺，二十日渡江，下昼到张府。即上楼诊视，见其痰涌气急，坐伏茶几，一人两手扶其头，不能俯仰，十馀日不得一卧矣。人事昏沉，不能言语，诊其脉滑数而大，虽已空象，而尺部尚觉有根。遍阅诸方，自八月服起，皆作外感治，尽用发散消导。月馀后，想觉人虚，易而为补，总以人参为主。后想因痰多气阻，又改用化痰顺气。又或疑外感，加用疏解。现在诸医皆云不治，无药可用。惟一朱医与伟堂至好，一日数至，以二陈汤作丸与服。见症愈坏，束手流泪而已。予乃曰：「此肾气上冲症也。诸气以下行为顺，今肺不清降，肾反上冲，气降则痰降，气升则痰升，故痰涌气急不能俯仰。且其脉象甚数，似杂湿热，阴虚湿热不化，亦随肾气而上冲。若能纳气归肾，气降痰降，湿热亦降，可以安卧，可以调理，症虽重，无妨也。」于是用六味为君，以都气法原本六味，而六味地黄古称为治痰圣药，且称为下焦湿热之圣药，有三善焉，而皆合乎此症，故特用之。大熟地八钱、山萸肉四钱、怀山药四钱、粉丹皮三钱、福泽泻三钱、云苓三钱，外加北沙参四钱、杏仁泥三钱，以润肺降气；胡桃肉三钱，以助纳气；福橘皮一钱，取其顺气而不燥。开方后，予往候九峰先生，因即止宿。次日复请，予至。讵料其尚未服药，问：「因何不服？」曰：「朱医坚称熟地不可服故耳。」又请上楼诊脉，太夫人曰：「昨方因有熟地不敢服，今恳另订良方。」予曰：「熟地乃此症要药，吾方君药，舍此更有何法？且闻所请先生不少，朝称夕死，夕称朝死，无药可治。今服熟地不合，亦不过死。况予尚许君家不死耶，此症服熟地则生，不服则死。服与不服，悉听君家，予无他方。」下楼予即欲行。严嘉兄曰：「今已将午，不及到镇，此地有好浴堂，陪兄一浴何如？」予曰：「甚好。」正欲偕行，忽一人出，告曰：「老爷过去矣。」嘉兄彷徨欲上，予笑曰：「予诊脉未久，岂有死在顷刻而不知者耶？此不过痰厥，片时即苏。其尺部根本尚在，保无虑也。」特拉嘉翁出浴。浴罢而归，曰醒久矣。至是伊家因予言有准，方肯服药，而尚止服一半，并能仰矣。迁延太甚，已二鼓后，复请予看诊。脉亦渐平，伟堂并能说话。谓予曰：「药真如神，但尚不能平卧，君能令我一卧，则快甚矣。」予曰：「惜君家不肯早服予药耳，昨肯服药，今日安眠矣。虽然，明日保君安睡无虑也。」次日依方再进，傍晚服药，旋即能卧，卧则熟寐，三更始寤。以后听予用药，而予总本初方略为加减，地黄则始终未解分毫。八剂后，其症大全（痊），予乃辞归。次年复请诊理，煎方膏方悉本原方。盖伟堂素嗜虾油，每食不撤，其湿热甚重。因热生痰，因痰致咳。取用辛散，既诛伐无过，取用人参，亦助热锢痰。因咳致喘，肾气上冲，犹以二陈丸治痰，岂不去题千里乎。惟六味地黄，三补可保肾气，三泻兼治湿热，于伟堂最宜，况痰之本在肾，肾安痰亦自灭也。

李青原治效  ***************************
李青原兄，病伤寒，头痛，项强背板，一身尽痛，甚恶寒而不甚发热，自服发散药无汗。予诊之，见其脉浮而弦甚，知其素来阴虚，不能作汗，以九味羌活汤去生地、黄芩，加当归八钱，一服得透汗而解。方本景岳归柴饮，景岳专用柴胡只治少阳症，不能治太阳症，特变而通之。陶节庵九味羌活汤，治江南伤寒最好，江南无正伤寒，不能用麻黄也。或议其黄芩生地，不应见面用凉，然已见口渴欲饮，用之有效。否则不妨易之。予自治李青原后，每遇伤寒夹阴虚者，即以节庵景岳法参用，去芩地加当归，少则五钱，多至一两，无不得汗而解。三载以来，取效不下数十人。然则斯方亦殆可传也。凡发散药太阳经居多，阳明胃经则白芷、葛根、升麻三味，少阳胆经则柴胡一味。仲景小柴胡汤为少阳症而设也，疟症不离乎少阳，今人用小柴胡汤治疟症，未尝不可。乃景岳五柴胡饮及正柴胡饮，皆用柴胡治太阳伤寒，恐不能散邪，而反引入少阳也。至叶天士治疟症，则又戒用柴胡，更不可解。今吴人患疟，不敢少用柴胡，以致缠绵日久，甚有死者，皆其遗祸也。景岳名医，叶天士医中翘楚，一则重柴胡如此，一则弃柴胡如彼，岂非偏之为害哉。

徽州余姓治效  ***************************
予三十岁时，馆于京口旌营呼协领家。呼公六旬外，忽得类中症，眩晕非常，头不能抬，夜不能卧，面色浮红。适万廉山先生宰丹徒，荐其乡亲唐朗山先生诊治，朗山以为虚阳上浮，以真武汤坐镇北方，用附子至三钱，阁家疑惧不敢服。朗山力主之，惟予赞之，一服而定，调理煎方百馀帖，总用附子五钱，丸药亦重用附子，统计服附子十馀斤。精神加旺后不服药，寿至七十七岁。江西宜服附子，而能用之于江南，朗山先生真大手笔也。一时称奇，予亦心服。十馀年后，李进之兄油行徽伙余姓，年卅岁，六月出门讨账，抱恙而回。医者以为受暑，投以清凉，忽变周身寒冷，热饮嫌凉，诊其脉沉细如无，知其体本阳衰，虽当夏令仍属感凉，以桂附理中汤。用附子一钱如弗服也，加至三钱，身寒稍减，而热饮仍凉，直加至五钱，乃日见有效，计服附子二斤许，症乃痊愈。盖其家婺源皆服山涧之水，其性极寒。生斯地者，体多偏寒，以寒体受寒凉服寒药，故一寒至此。医贵审时兼宜度地，非易易也。然予之所以敢用重剂者，由先得叨朗山先生之教也。
大凡脉沉多寒症，而亦有不尽然者。嘉庆十八年，予往常州。有朱某者小贩人也，忽得奇疾，周身畏寒，医投以温剂不应，因投以热剂如桂附之类，而其寒愈甚。爰求予，诊其脉皆沉，按之至骨，略见疾数，知其为同气相求症也，以犀角地黄汤与之。朱本贱业，以得予至为幸，见方即服，一服而寒减，三服而全愈。此等症确身寒，脉沉，未有不用热药者。不知其伏热在至深之地，一遇热药相引而入，并人身之卫阳亦随之而入，故外反憎寒也。幸朱服热剂不多，否则难挽救矣。

李楚生眼病治效  ***************************
李楚生三兄，患目，二目皆病，左目尤甚，红痛异常，瞑不能开，勉强开之，盲无所见。头痛难忍，亦左为尤甚，可怪哉。大渴欲饮，每日饮浓茶十大碗。蔡医以白虎汤投之。石膏每剂一两许，愈服愈渴，数剂后浓茶加至三十大碗。饮食不思，神烦不寐，终日终夜饮茶而已。两月有馀，困顿已甚，乃延诊。脉皆弦数而大，而右关数疾之中尤见和柔。予笑曰：「此非白虎汤症也。白虎汤乃伤寒时邪，胃有实热，大渴欲冷饮症所用。今因患目而渴欲热饮，不饮冷饮，乃素嗜浓茶，克伐胃气，胃液乾枯，求饮滋润。而其实润之者乃更伤之，故愈饮愈渴。彼石膏辈能治实热，而不能治虚热。《本经》载虚人禁用，恐伐胃气。彼庸庸者不知，以为渴饮则当用石膏，而不知外感内伤有天渊之别，热饮冷饮有毫釐千里之分。率意妄投，不独损人之目，即损人之命不难也。」其仲兄问曰：「闻目属肝，何患目而胃病如此？」予笑曰：「肝开窍于目，夫人而知之，乙癸同源，肝亏则肾亏，亦夫人而知之，不知五脏六腑十二经脉三百六十五络其血气皆禀受于脾土，上贯于目而为明，故脾虚则五脏之精气皆失所使，不能归明于目矣。然脾与胃相表里，而为胃行精（津）液。胃主降，脾主升，胃降然后脾升，饮食入胃，游溢精气，下（上）输于脾，然后脾气散精而上输于肺也。今胃汁乾枯，胃气不降，脾有何精（津）液可升，尚能归明于目哉？况病者肝肾本亏，肾不养肝，肝虚生热，热盛生风，以久虚之胃，木火恋之，故不独热难堪，饮不解渴。且胃无和气，直致饮食不思，胃不和则卧不安，故夜不能寐也。至目痛自属肝火，头痛自属肝风。而今欲治之必先救胃，救胃必先戒茶，然后大养胃阴，并养肝肾。胃喜清和，得滋润而气自能降；木虑枯燥，得涵濡而火自能平。火平则风息，眼无火不病，头无风不疼，如此调治，症虽险无虑也。」病者虑茶不能戒。予曰：「非戒饮也，特戒茶耳。」于是以菊花、桑叶代茶，而先投以养胃阴扶胃气重剂。十日后即不思饮茶，然后兼调肝胃，并或清肺以滋生水之源，或清心以泻肝家之热，千方百计乃得渐痊。二年后其尊人亦得目病，蔡医以为能治，不必延予，而一目瞽矣。

柏邃庵治效  ***************************
京口协领柏邃庵，方正人也。从无淫邪，奈廿馀岁初次进京，未知检点，竟不知于何处旅店蒙其不洁。头生颗粒，有似广疮，急延外科医治，想用捺药随即痊好，而年馀后下疳，外科调治久而不愈。予劝以仙遗粮下五宝丹，由渐而愈。邃庵最畏服药，愈后未经清理，后乃发为阴癣，腰以下腹以上蔓延无隙，其痒异常。然三十二年以来竟无他患。不意于道光十一年，忽有教以医癣者用紫荆皮为末，以白芨磨汁调敷。予闻之再三劝以勿治，盖疥癣之疾，不足忧也，设使治愈必生他患。奈邃庵竟为所惑，不纳予言。日以二药裱敷下体，自秋徂冬，癣竟全收，不复作痒，欣然得意。十一月望后，忽患耳痛，就予诊脉。其时适值云汀宫保忽患吐红，专札见招。是日诊脉后即束装赴省。予谓儿辈曰：「邃庵脉象大为不好，恐有重症，而予适不在家，奈何？」赴省一月，忽接家信，据云邃庵病势沉重，有朝不保暮之象，请予速回。余不胜骇然，幸宫保恙已全愈，随即买舟南下，一日达镇，即诣柏府看视。见其耳连项肿，稠脓淋漓，臭不可近，人则一丝游气，盖已米饮不下者九日矣。见予至，亦不能多言，惟曰：「君虽来，吾亦不吃药也。」询之伊子。据云：一月之中所请内外科服药不少，大抵清凉居多，以致胃败，故邃庵誓不服药矣。予因转为邃庵曰：「兄之病源，惟予深知，他人不及知也。不知者认为寻常之火毒必用凉药，须知此症不但不可用凉，且宜用温。兄如服弟药，三剂必然有效。如不效，再不服药，何如？」邃庵闻以温易凉，不觉首肯。予乃以归脾汤加减，另以五宝加西牛黄与服。三剂后臭味顿减，口味大开，精神渐振。邃庵问予：「何药之神也？」予笑曰：「兄之病根在三十年前，他医不及知，即兄亦念不及此也。兄当年曾沾染恶气，误服捺药，变为下疳。愈后未经清理渐化为阴癣，此癣为馀气之出路，且周身之湿热皆以此出，原万无治理者也。奈兄误听人言忽然欲治，居然治愈。而究之风湿热毒从何而去，不觉上攻清窍。又值现与统军不合，告老罢官。虽素阔达，究非得已，心怀未免不畅。心寄窍于耳，故病发于耳也。医者不知，肆用寒凉，使热毒欲发不发，遏成臭气，异乎寻常。人之脾胃喜香而恶臭，此等恶臭积于胃中，胃气焉得不败，尚冀饮食之甘乎。且夫治馀气之法以升透为主，尤以扶正气为主。盖馀气即邪气也，正气衰则邪气陷而入内，正气旺则邪气托而达外。常见庸庸者，治湿毒之症专主苦寒，攻下百无一愈，诚昧于医理也。兄之症情节遇多，医更难明，动辄得咎。予用归脾汤法可以养心，可以健脾，可以扶肾，可以开郁，可以建中，可以托邪。而又用加味五宝丹诸多宝贵败毒搜毒，专使外达，不容内蕴，用药得当，似乎通神。虽然，现幸获效，仍须癣发，方许收功也。」数日后癣渐作痒，十馀日后癣遍下体，而耳患全愈，饮食倍常。始终总此一方并未改易方。余自省回见其光景，亦疑不可救，而竟获速效。此其中殆有天焉，非人力所能致也。

李曜西子疟疾误药几危治效  ***************************
李曜西，吾长子之襟兄也。其子于初秋患疟，医者为徐医，延至八月中忽请予诊。据云疟本寒少热多，多汗而热难退。徐医连投白虎汤，石膏每用一两，热较减而寒较多。现则寒后不能转热，有气自少腹上冲，疼痛异常至不能受，然后渐渐转热，痛随热减，热壮而后痛止，胸次饱闷，饮食不进，神情疲败。徐医屡用顺气止痛等法，全然不应，故请斟酌。余问：「何以用白虎汤？」据云：因病者热多渴饮。予问：「渴饮几何？」曰：「热时约饮廿次，每次一茶碗盖。」予笑曰：「次数虽多，茶碗盖贮茶无几，虽廿次不足两碗，不算大渴。」再问病人慾冷饮热饮，则专用热饮。予曰：「据此则大错矣。书载白虎汤症必大渴欲冷饮而后可投。足见虽渴欲饮而不欲冷服，尚不可投也。况并非大渴，且欲热饮乎。且夫治疟之法必寒能化热而后可愈，岂有寒本少而欲其寒多者乎。夫白虎汤在疟门未尝不用，然必热疟而后可。今症汗多热难解，明系暑疟，暑中兼湿故也。暑乃阴邪，热乃阳邪，岂可徒见其热，遂以阴邪而用阳邪之药耶？此必误用白虎致寒转增而将暑邪逼入肝肾，以致肝气夹肾气上冲也。」曜西问：「疟乃少阳症，何以转入肝肾？」予曰：「五脏皆令人疟而不离乎少阳胆经，胆在肝叶之下，肝胆相为表里，胆经邪热为寒所逼不得外达，则内传于肝，乙癸同源则又内传于肾。予向诊令郎脉象，肝肾本亏，所谓诸病以虚而入也。当其疟来，寒固因寒药而加甚矣。至热邪为所遏，欲达不达，转将肝肾之气逼令上冲，以致疼痛异常，神昏气逆，久之而热渐透，疼亦渐止。久之又久，而热大透，疼乃全止，邪气透而肝肾之气乃宁也。至始尚能食，今则全不能食，皆因石膏诛伐无过，大伤胃阳之故。」曜西闻予议论，以为透辟，遂请入诊，诊得脉来沉象，按之弦数，左关（肝）尺（肾）尤为不静，右关（胃）沉而不数，按之无力。予闩：「症本暑疟，无服热药之理，奈遇服寒凉，邪陷肝肾，非附子理阴煎不可，虽然其法过火，诸公未免疑虑，权以当归建中改生姜为煨姜投之，以观进退。」一剂后痛较减而热较平，渐欲饮食。二剂后痛又减而热又易，然肾气仍冲而疟不能止。予竟用附子理阴煎，曜西尚在游移。予告之曰：「桂枝，附子之先声也；煨姜，炮姜之先声也；归芍，熟地之先声也。建中既已有效，又何疑焉，建中虽能温中，不能纳肾气补肾阴以托邪也。今用附子理阴，以熟地一两纳气归肾兼以平肝，即以托邪，加以附子五分、炮姜五分，温中散寒，领邪外透，当归三钱和阴化疟，斯方也，疟可以已。奈何不用而任疟之缠绵耶？」再三开导而后肯用。如方一服，不独肝肾安宁而疟竟止矣。知者无不以为神奇，适云汀宫保招赴清江，未能一手调理。半月后，予自清回，复请往诊，盖其疟已反，他医不敢用原方，虽轻不愈。予仍以原方投之，一剂而愈。愈后连服七剂，疟不复发而饮食香甜，精神如旧。古人称有是病即有是药，不我欺也。庸庸不知，伐人性命，如同儿戏，可不痛恨哉。

吴婿疟中又中热治效  ***************************
吴泽之，吾婿也。甲午岁，馆于孩溪，夏秋之交，天时盛暑，致患暑疟。地无医者，唤舆来城，至晚到家。似无重恙，乃上灯时忽然昏厥，手足搐抽，不知人事，惟时作笑，旋又身热如炭，烦躁非常。其时城门已闭，余不及知，天明得信，随即往看。亲家慌忙，病者情形实已危急，诊其脉象洪数之中更兼躁急。夜间曾有刘医来诊，以为中暑。余曰：「非也，此中热也。此热中厥阴也。热中足厥阴肝经故抽搐，热中手厥阴心包故善笑。中暑之脉数而兼濡，暑乃阴邪也。中热之脉数而兼洪，热乃阳邪也。此又兼躁急乃素本阴亏又中阳邪，有孤阳无阴之虑。虽然，勿谓全未中暑也，其作疟也，其中暑也。因患疟而来城，由孩溪至城，几四十里四野中又无避处，以中暑之虚体，长行于炎热如焚之中，有不中热者乎？故此乃先中暑而后又中热也。为今之计且治中热，幸未服错药，似尚可救。」以大剂犀角地黄汤加羚羊片三钱，犀角入心包以清热，羚羊入肝经以治热，生地辈则养阴清热以化亢阳，外加竹茹、竹叶、西瓜翠衣凉心清热化痰以为佐。一服后人事渐醒，不复笑而抽搐仍然，尚神烦谵语，浑身不著一丝。三服后始知著裤，热退神宁，伊长兄以为全愈。予曰：「未也。中热虽解，中暑尚未全解，暑疟尚不得免耳。」后果复行作疟，其脉弦数之中总兼躁象，汗出不已。余知阴虚之故，于小柴胡汤多加生地辈甘凉养阴之品，真阴难成而易亏，又系胎疟，不能骤止，十数帖后始能霍然。至次年乙未，馆于东马头，夏间又患暑疟，张医投以清脾饮，更觉烦热异常，急急回家就医，予仍投以隔岁原方，二剂而愈。

刘松亭患疟转痢治效  ***************************
刘松亭，清江浦知名之士也。年将七旬，夏患暑疟，寒轻热重。医者朱某亦清江之翘楚，朱某亦未免稍染习气，见刘公热重即加大黄，两剂后遂变为痢，红多白少，里急后重，一夜廿余遍。年老之人，又属疟后，委顿不堪。知予在浦，延请斟酌。予至见朱某业已定方，仍以大黄为主。予曰：「痢疾滞下，大黄原在所当用，但此症非本来痢疾，乃疟变为痢，少阳热邪陷入太阴，恐脾气太虚，又属高年，有下陷之虑。书称和血则便自愈，调气则后重除，似宜以此为主，兼用喻西昌逆挽之法，使邪气仍从少阳而去，庶为平稳。」朱某亦以为然，嘱予立方。予用当归八钱，白芍八钱、甘草八分，以和血也。加红糖炒楂肉三钱、木香五分、广皮八分，以调气也。加川连五分、黄芩八分，以清热也。外加柴胡二钱以提邪出少阳。一服而大解通畅，滞下全无，再服而红白皆净。其家疑复作疟而疟竟不来，盖皆化去矣。此方治虚人痢疾最宜，予屡获效，然非重用归、芍不可。闻清江药铺见用归、芍至八钱以为奇。奇归、芍而不奇大黄，诚不可解也。

浒关顾某治效  ***************************
肝叶倒竖案
道光九年，予应浒关黄拙安之召，有顾某因与人忿争，忽然直立不能卧，诸医罔效恳余诊治。予一见曰：「此肝叶倒竖也。」伊家惊闻肝倒转来还能治耶？予笑曰：「病患不能识，既识之，易易耳。用小温胆汤加龙胆草，再加金器同煎。另以猪胆一个，悬高梁上，开一小窍，令胆汁滴下，将火炉药铫对准，使滴滴俱归铫中，俟汁滴尽药亦煎熟，一服而愈。」家以为大奇。嗣有关医虚心者，特问予请教，以为先生治法可为奇效，但案云肝叶倒竖，而所用药品皆入胆经何也？应之曰：「此安甲和乙法也。肝为乙木，胆为甲木，胆在肝叶之下，肝之庇廕若母子。然凡肝气上逆未有不胆气随之者，故平肝不及不如安脾。譬如母携子出，与人作闹，劝母不依，姑以饵骗，令小儿欲归，其母因爱子之故，亦只得息怒而去。且夫肝为将军之官，谋虑出焉。胆为中正之官，决断出焉。《经》以十一脏皆取决于胆，而肝尤取决于胆者也，故安甲木即所以和乙木也。」关医闻之折服而去。

丹徒县吴晴椒内治效  ***************************
杭州进士吴晴椒宰丹徒。其夫人忽得异疾，每于梳头后胸乳间发紫斑，心中难过之至，约一二时许斑消心定，十馀日不愈，乃请予诊。予问「何不早梳头？」曰：「早梳亦然。」「何不迟梳头？」曰：「迟梳亦然，曾迟至申酉梳之，亦无不然，第惟不梳头耳。」诊其脉皆沉象，两关按之则左弦数而左滑数。予曰：「此脾气也，而兼乎肝。左沉弦而数者，肝气郁而肝阴亏也。右沉滑而数者，脾气郁而湿热不宣也。夫脾主健运，肝主调达，今皆以郁，故土受木制，湿热亦郁于脾而不化。脾主四肢，梳头则两手皆举而脾气上升，湿热随之而升，故心胃之部外则发斑，内则难过。梳头之手下垂而脾气亦下，湿热仍归于脾不复上扰，故病象暂退而根未拔也。所幸湿热不重，只须和其肝脾，开其郁结，透其湿热，病自退矣。」予进以补阴益气煎，以熟地平肝，以山药健脾，以柴胡疏肝，以升麻苏脾，以陈皮、甘草、当归调和其中，一服而愈。再进二服以善其后，永不发矣。

谢蕉石先生间日不寐治效  ***************************
附戴六兄治效
谢蕉石先生，江西人，原任开归道，现扬州安定书院掌教。其小胆怯多疑，适虞运司有七情郁结之病而爱吃热药，扬州医郑姓尽以桂、附投之，镇江府学司训陈君更加石硫黄丸，以致脏腑烧烂，大便下血如烂鱼肠，犹不肯稍服养阴而死。蕉石先生素所交好。因此伤怀转生疑惧，忽然间日不寐，不寐之日固属难过，而昼亦各病业生，如头晕、头痛、腰疼、腿疼、心跳、肉瞤，腹胀、腹痛等症，或来或去，变幻无常，惟得寐之日较为安静。扬医无能治之者，先生更加惶惧。延一张医留住斋中，日夜医治，毫无效验，而病象更多，精神日减。隔江延予，即予初亦不解，不过育心宁神等药，亦无甚效。三日后予细想病情，审视脉象，不觉恍然大悟。盖其脉象三日以来大小疏数不能一致，有似邪脉，而察其神情并无外来邪祟，必三尸为之也。盖尝考之三尸，或称三彭，上尸彭琚（倨）住坭丸宫，中尸彭质住膻中，下尸彭矫住脐下丹田。三尸喜人为恶，不喜人为善，修炼家必斩三尸而后得道。然能斩之者何人？修炼反成疯魔，皆三尸为之也。至于人之运用总在一心，夜寐则神静心庄，何反多梦，亦三尸为之也。人有隐瞒之事，不肯告人，而梦中反自说出者，三尸喜揭人之恶也。夫心为君主之官，胆为中正之官，如果心正胆壮，三尸亦可安静。若心虚胆怯，疑惧环生，则三尸从中侮弄，病情愈出而愈奇，俗所谓疑心生暗鬼者实常有之。不必外来之鬼，大约即三尸耳。三尸谓之虫，又谓之神极，其灵异虽守庚申者不能斩也。今蕉石先生心胆本虚，又生疑惧，故三尸得间而作祟，此非治三虫不可。但用药不与病人知，病人知之则三尸虫拒之，二竖之伎俩可畏也。于是与四少君细剖其理，嘱以开方勿与尊人看阅，症始可治。少君有难色，谓：「家君不独阅方，且时对《本草》，焉肯不看方药。」予思方不与阅不可，药全与知亦不可。好在先生十分信予，当可进言，因于进诊时谓之曰：「大人此症调治良难，然能不究方药，则予煎方外予有丸方，可保一服即效。若大人必知何药，则药必不灵，予技已穷，只好告辞。」先生因予言激烈只得答应。予因另开丸方，皆杀三尸虫之药，加以宝贵镇邪宁心之品。是晚正值不寐之期，以二煎汤药下丸药三钱，居然一夜安眠。从此以后无夜不寐，精神如旧，二十日来并无反复，予即告辞归里。先生欲早晚得一人看脉才可安心，并愿送银一两，在此过夜。问予当请何人。予对曰：「府上本有张先生在此，何不仍请伊来，好在无须伊另用药也。」于是将张医请来。予告之曰：「大人此症甚奇，幸予猜著，特荐先生来此，万勿更方。先生住此，大人全愈，即先生看好，亦可得名，不与先生争功也。」伊似甚佩，再三问予究系何症，丸方何药。予如不告恐其多心，因大略告之曰：「此因疑生虫，不过用杀虫之品加朱砂、琥珀以宁心育神耳。但治法药不与病人知，本勿说破。」次日予即辞归。乃七八日又专差过江说病已反，逼予到扬。予至谢府先晤四少君，问病何故忽反。少君曰：「此张先生之害也。家君本时访丸方为何药？总对以冠仙先生不知在何处合来，实在不知。乃张先生来，家君再三盘问，伊即言略知一二，大抵朱砂、琥珀之类。家君即将予唤进，大声呼斥。谓予明知不言，朱砂如何吃得。从此以后不吃丸药，仍间日不寐，诸病业生。」张先生无法可施，只得又来奉请。予闻之亦著急之至，进见蕉石即恳予曰：「先生救我。」予曰：「予前本救大人病已愈，廿日予始辞归。予本嘱大人不问药始有效，奈大人多疑必访何药，张医不知医理告知大人，因此不服丸药，除此之外更有何法耶？」大人曰：「吾今再吃丸药何如？」予曰：「再吃亦断无效也。」是夜正当不寐，大人嘱煎药人加丸药三钱，在内临卧服之，依然不寐。次日难过异常，吃饭时忽请予进内。谓予曰：「先生看我何如？」时二月初，春寒不减，大人重裘，皆大毛也。乃忽皆脱去，止穿丝绵小袄，而大汗如雨将小袄湿透，胸膛坦开，热气腾腾。据云近日每饭必然大汗，今日仅吃饭一口而汗即如此，直截不能吃饭，奈何？先生务要救我。予想三尸虫因知昨晚药内有制它之药，故更幻出此象也。予因此转得灵机，因慰之曰：「不必过急，容予思之。」盖汗虽心之液，而饮食多出于胃。蕉石性多偏好，其饮食非极热者不吃，其胃本有积热，三尸故得藉此作祟，今借治胃热暗加一治三尸之药，假设其词，使病人知其药而不知其用，三尸虽灵同二竖，亦不知所邂也。少间谓之曰：「大小不寐之症尚可缓治，而此大汗倒甚可畏，急须挽救，不然恐汗脱也。」伊本心虚胆怯，闻此急求治汗。予曰：「大人果然欲命，从此饮食不可过热，而胃中积热，热已多必须重用芦根，带凉带通，汗可渐少。但芦根必须常服，而其性过凉，恐服之又生泄泻，须更得一药可制芦根不至泄泻，如二术健脾而未免过燥，与芦根一合。再四思维止有黄精一味脾肾两补，可与芦根合用，不改其清凉之性，而又可不至泄泻也。」蕉石即要《本草》来看，予即将《本草》赞黄精功用处指点与看。而内有杀三尸虫一语，伊本不留意，而予不等看完即令拿去。伊怕出汗即令速买二味，芦根二两、黄精三钱，当晚与服。是晚吃饭亦即无汗，是日本当寐之期，夜固安静。明日当不寐之期，仍服二味，汗既不出，夜得安眠。从此煎方以二味为引，夜夜安眠，诸病皆无。予屡告归，伊家款留不放，一月后始得旋里。四少君问予前方何以不用黄精。予告之曰：「此用药之道也。此等怪症实不经见，予精思而得之。所用丸药十数味，多方以治之，以为当可有效，尚留一二以为后图，设使竟用完之后，被张医说破，岂不束手无策耶。」此道光十六年事也。越十五年咸丰元年，又有戴六兄之症。
戴六兄，字槐卿。素亦心虚胆怯，偶住场下空房独宿，颇生疑惧。忽觉背心微寒，渐觉周身怯寒，因而睡去，似入黑暗地狱中，绳捆索绑，难过异常，欲喊不能出声，欲动如石压住，恶境多端不能细述。必待有人来带推带喊得以醒来，如出苦海，次日另移卧地而恶梦依然。从此神情恍惚，饮食不甘，睡则恶梦难受，或炎热时盖薄被犹嫌凉，或夜回凉不盖被犹兼热，或夜间大笑，或白日大笑，不笑时问之彼并不知。由场下回扬觅一汪医诊视，与以归脾汤，宜乎合式，乃二三剂后觉心忽然落下，自觉有声。以此五日不寐，全非归脾汤之过，只得过江觅医。先就蒋医某诊，蒋以为阳虚用桂附等药，正值长夏炎热非常，伊不敢服，转就予诊。予诊其脉大小疏数不一，知是三尸虫，因疑惧而生祟，与蕉石先生同因。告之此症非寒非热，奇幻百出，医家鲜能知之者。兄既遇我，可保必愈，但必不看药方，如看药方，予断不治。伊素知予，深信不疑，予见面即以补胆养心药中加以黄精，嘱临卧服，即得安眠不做恶梦。然其所现之症大有祟气，恐其所住空房本有阴邪之气，以致三尸藉此作威。又另加丸方用黄精为君，佐以犀角、羚羊、龙骨、龙齿、鹿霜、虎骨、龟板、雷丸、朱砂、琥珀诸多宝贵灵通之品，壮心胆而通灵明，制伏三尸。又加箭羽、桃奴兼制邪魅之气，又嘱用上等朱砂大块包藏发内。廿日来，不独恶梦永绝而诸恙全无。固由予看出睡梦颠倒皆三尸为之理。亦由书称药有不与病人知者，真不我欺也。《内经》诊梦甚详，亦各有因，如阴甚则梦大水，阳盛则梦大火，上盛则梦飞，下盛则梦堕，甚饥则梦取，甚饱则梦与，皆有至理。夫人寐则心如死矣，神尽藏矣。梦又谁为之主，非三尸为之，而谁为之哉？予殆亦开千古不传之秘也欤！

邹姓传尸痨治已得效被人打破一症  ***************************
西门外打索街，邹宅有寡居八房次子吐红，请某医诊治不愈，转请王九峰先生诊视。一次亦未见效，转嘱请予。予见其子年将二十，生而肥白，病虽久并不消瘦，吐红不多已止。惟食入必吐，多日不纳穀食，神情疲惫，脉来不甚细数，而大小疏数不一。予细询其家曾有此症而死者否，则其父死于瘵，长子亦然，今及次子。本在中堂开方，即病者所住房外，其家房屋甚多，予拉某医及其陪医者另至一厅，去病者住房甚远。因告之曰：「此非寻常性症，乃传尸症也，此症内有劳虫，历代相传由长及幼可以灭门。其虫之灵甚于二竖，男子由肾传心，心传肝，肝传脾。至传脾则修炼已成，其先尚容人进食，彼亦资其精气，至修炼成则不容人进食矣，今食入必吐，无法可治，奈何？」某医问古人岂无治法否？予曰：「治法虽有，大概无效，惟仲景先师有獭肝丸一方最妙。予曾治过一泰州人，果然有效，系加獭肝于都六味中，三料而愈，共用好獭肝三个。然其病未久，虫尚未成，故可得效。后遇此症甚多，虫或将成，或已成，虽有獭肝亦不能治，今症已传脾不可为也。且獭肝一月生一叶，必至腊月十二叶变化始全，功用乃大。现在初秋其肝不过七叶，以变化未全之獭肝，治修炼已成之痨虫，有何益乎？论此症本无治法，果能纳穀不吐尚有生机。今再四思维，止有鳗鱼汤一法。予见《东医宝鉴》载人家染传尸痨相继死者不一而足，后传一女，虑其复传，竞将此女抛入水中，渔人网得，见其尚生。适值鳗鱼旺产，船上以鳗代饭。即以汤饮之，其女渐苏，后日以鳗首为食，其女获生，即为渔家妇。《本草》亦有载鳗鱼能杀痨虫者。今若觅鳗首一条煎汤与吃，但不可说是鳗鱼，只说是脚鱼汤用以滋阴，或可不吐。但得一日不吐，即日日以此汤饮之，连粥食亦可不吐矣。以此调理可望杀虫活命。俟至冬间再觅全獭肝合丸与服，可以除根。但制虫之品万不可与病人知，即传尸二字亦不可与病人说，二竖子之利害真可怕也。故今与诸君说话必远隔病者卧房，稍走风声，仙丹无用矣。」其家依言，觅有小鳗一条，煎汤作脚鱼汤进，居然不吐。另有煎方亦不吐，明日如法亦不吐，且能进粥。十数日来药食与鳗鱼汤杂进，全然不吐，纳穀渐多，居然望好。予适欲赴苏，特嘱其及某医药方不过敷衍，病人全靠鳗鱼，但不可与病人知一言，须牢牢切记，不可视为閒话也。予赴苏一月，中秋始回至家，则邹姓日日著人请予。至其家则吐病已反几十日矣，问何以故？则九峰先生到镇，某医欲恭维先生，逼伊家请诊，伊家不得已，听其代请。九峰到房中诊视后至中堂坐下，与卧房仅隔一板。而先生年老恍惚，忽大声曰：「此传尸症也。有虫为患，必得大鳗鱼一条，用老僧尿壶同陈仓米煨烂，合捣为丸，服尽则其病可愈，但不可与病人知。」九峰本重听耳聋之人，言语声高，病人朗朗听见。九峰去后，伊家如法合药，急与病者服，到口即吐。再以鳗鱼汤与服，亦到口即吐，病者亦知非甲鱼矣。伊家尚向予求救，予实无法只得告辞。后闻诸医杂进，日见其坏，即于八月内死矣。病者尚有一弟，予嘱其速速过江躲避，不可见兄之面，盖尸虫之传人往往即在人死之时也。今闻其弟尚未接此症，可谓幸矣。予思鳗鱼竟能治痨虫，只要于未成势时尚少知觉，未具神通，日食鳗鱼竟可治之，保人性命。所望人家有此害者早为防备耳。

缸瓦厂张大兄鼻渊治效  ***************************
张瑞郊大兄，予世交也。忽得鼻渊症，伊家常延徐医，因请调治两月有馀，浊涕鼻秽不减，更增鼻塞不通，头昏而痛。徐医自称所用之药皆古人鼻渊治法，查书可证，奈此症难治耳。张大兄不得已来就予诊。情形恍惚，予诊毕云：「症非难治，但治不得法耳。」初诊立方服药三帖鼻涕大减，鼻全不塞，头不昏痛。再诊原方加减令服七帖竟痊愈矣。照方令加二十倍熬膏常服以杜后患。有伊友问予曰：「他人医两月馀无效而加病，君一见以为无难，一二诊而果然全愈，何其神也。」予笑应之曰：「此非足下所知也，行医必知古方，不知古方有合用者，有不合用者，全在医有灵机，可泥古欤？况鼻渊古方全不合用。予向遇浒关适有总办张姓正患鼻渊，诸医不效，乃延予诊治。予阅所服之方，无非泥古法者。盖古方治此症大抵用辛夷、苍耳辈通脑之药，殊不思《内经》云『胆移热于脑则辛頞鼻渊。』今不知热之来路，惟用辛热之药上通于脑，脑愈热而鼻涕愈多，日久脑虚头昏头痛所由来也，治不得效，甚有谓之脑寒者。《经》明云胆移热于脑，何得谓之寒？夫鼻渊由脑热而来，脑热由胆热所致，只须凉胆使无热可移于脑。脑虽有馀热，自由浊涕而去，何愁病之不愈哉！」予竟将此理开于脉案，方用犀角地黄汤，以羚羊易犀角清补肝胆。盖胆在肝短叶之下，相为表里，清胆必先清肝，甲乙皆得所养则不生火而热自清。再合温胆汤，重用竹茹兼清肺胃以化痰，药煎成后入猪胆汁少许以为引，一药得效，数服全愈。今治张先生之病，予若不思而得者，盖有成竹在胸也。其友闻之称拜服而去。

郭秉和戒菸治效  ***************************
郭秉和嗜鸦片烟，其瘾甚大。诣予求戒，予思烟引甚怪，书称诸怪病皆属之痰，痰病求之不得则属于虫，五脏之中为虫所据，则精神血气皆不能自主而听虫所为，烟引之怪虫为之也。诸病从虚而入，诸虫亦以虚而生。五脏之中，何脏为虚，则烟毒先入，而虫亦先生。故同此吃烟而瘾之来也迥不相同，或神疲呵欠，或腹痛异常，或时欲大解，或精泄如溺，种种不一。大抵何脏生虫则现何脏之病，至其时虫欲得烟，其瘾乃至。今欲戒菸非治虫不可，而欲治虫非补其虚不可。郭兄之瘾来时即欲大解，中气肾气皆虚，于是以补中益气合补阴益气，每日作大剂与服。另制药末，用贯众，雷丸、芜荑、鹤蝨、苦楝、锡灰、槟榔、榧实、粟壳之药，稍加菸灰为引，砂糖调服。命于瘾初到时仍吃烟一二口，使虫头皆已向上，即将末药调服，虫食而甘之，而不知其杀之也。伊本服烟廿四年，如法服三日即减去一半，又三日仅馀每早四口。粪后逐日下碎黑虫细小而多，十数日早上四口总不能免。复请予斟酌。予曰：「此必虫根未尽，子姑待之。」又十馀日伊忽欣然来告曰：「我早上四口烟亦戒矣。」问何故？曰：「予昨大解后似有物堵塞肛门，极力努争，突出而下，视之如一小衣包，破之则皆碎虫也。」一时传闻，皆以为奇。后有小瘾者，所馀末药如法服之。连治二人。此数年前事也。近日烟价渐贱，吃烟者更多，求戒者绝少，即郭秉和亦仍吃烟矣。嗟乎！我欲活人而人皆求死。
