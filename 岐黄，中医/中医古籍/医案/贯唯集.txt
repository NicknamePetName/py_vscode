
序  ***************************
盖以医学之难言也，尚矣。圣如轩辕，得天独厚，犹有岐伯、臾区之问答，而成《内经》；贤如仲景，仁术是崇，亦有或问师曰之文，而著《伤寒》《金匮》。可知璞玉虽美，非雕琢无以成其器，医学虽勤，非师授无以济于世也。不佞早厕医流，耽心《灵》《素》，而秉资愚鲁，不免欺人，自弱冠以迄古稀，夫复何言，所幸师承有自，实获真传，五十馀载以来，得有一知半解，藉为餬口，资赖有是耳。然所阅诸证，所定诸方，随成而随弃，不留片纸只字者，惟恐措辞不当，见哂于人也。今也诸生等不以余为不才，降心相从，来游于门，将日诊医案方药择业经见效者，一一笔之于书，渐汇成帙，请序于予。予见之不禁骇然惊，赧然愧，更复色然喜也。曷为惊，余学浅才疏，而蒙世见赏，所谓受宠若惊也。曷为愧，余不学无文，竟欲以此问世，能不抚心自愧耶。然则喜者何为乎，留斯医案即所以留我微名，不与草木同腐，使后世犹知有是人也，是以私心窃喜也。故不特不令其扯杂摧烧，而且听其覆瓿焉可耳。爰颜之曰贯唯。夫贯唯者，圣贤心心相印之谓也。余何人斯，而敢窃比之乎，缘圣贤以传道之心，垂治世之法，凭授受而诏诸百世，余亦以济世之心，留活人之术，并开后学之法程，道虽不同，而设心则一也。且诸生等性秉谦纯，推诚相与，而问道于盲，余何忍枕秘《论衡》，致失无隐之旨乎。噫嘻，人之患在好为人师，今固俨然为师矣，则可患者孰甚，能不朝乾夕惕，以自励也哉。
清光绪己亥小春月，璇玑洞主通意子自序，时年七十有五岁


正文  ——————————————————————————————————————————————————————————————————————————————————————————

肝风  ***************************
（案1）刘，右。肝脾不和，积久化风，上扰则为头晕呕逆，下陷则为腹满膨痛。兹当春回阳动之时，病势有增无减，春分前后有意外之变，急宜慎调为嘱。
香附　半夏　陈皮　茯苓　白术　首乌　甘菊　青皮　决明　延胡　炙草　砂仁　姜竹茹
（案2）张，右。脉象浮数而濡，舌白带腻，不时沉沉头晕，胸痞胁膨。此肝邪乘春令之威，倏动倏静，无有宁止。据述近复经停二月。法当先理肝邪，俟其小愈，再议调经。
香附　首乌　白术　茯苓　延胡　青皮　瓜蒌　池菊　陈皮　乌药　木香　钩藤　砂仁　生熟　苡仁
（案3）朱，右。脉象左弦数，右弦紧，舌白罩蓝少液，不时头晕如蒙，漾漾欲呕，胸痞失畅，食谷不多，而易饱难化，此肝阳乘春令之威，犯肺则频咳，犯胃则欲呕，胸膺填塞，气不流行，火风肆扰使然也。兼之酒客中伤，易成痰饮。若不急治，交长夏湿土司令，恐有诸病丛生之累。拟进仲景法。
旋覆花　瓜蒌皮　法半夏　苏子　沙参　茯苓　枳实　炙草　橘红　延胡　丹皮　双钩　甘菊　竹二青
（案4）江，右。平昔肝胃气逆，胸脘不时作痛，时发时止有年矣。近复感冒风寒，兼夹温邪，咳嗽痰黏，胸痞少纳，翕翕发热，淅淅恶寒，其邪蟠踞不彻所致。法当先理标恙，再图本病。
旋覆花　杏仁　苏子　赤苓　山栀　橘红　连翘　半夏　採芸曲　六一散　白蔻　桑叶
（案5）宋，右。脉濡细，舌微白，胸痞气逆，腹膨胫肿，此肝火化风，扰及太阴脾脏，上冒则为头晕呕恶，呕甚痰中带血，踞中则为䐜胀，侵下则腿足诸病见矣。症非轻浅，急宜怡情安养，方可冀痊，若徒恃药饵恐无益耳。
旋覆花　蒺藜　半夏　陈皮　蔻仁　瓜蒌　茯苓　延胡　青皮　木香　钩钩　炙草　竹二青
（案6）王，右。五旬以外，经水按月仍至，且致趱前，是血虚生热，逼其妄行也，脉弦数，舌白，不时头晕欲呕，亦肝阳乘春气上升，掀旋鼓荡使然。若再失治，交长夏湿热交蒸，恐有肿胀之累。
中生地　白芍　川芎　归身　绵耆　条芩　甘菊　石决明　牡蛎　炙草　延胡　乌贼骨　木香　蔻仁　蒺藜　元眼肉　枣
又：服前剂略见效验，因误食海鲜，以致肝阳振动，上扰则为头晕，下陷则为便溏淋带。以仲景法先理其中。
党参　白术　香附　半夏　延胡　木香　双钩　川断　杜仲　枳壳　炙草　茯苓　莲子
（案7）刘，右。脉形濡涩，舌胖而干，先由郁损肝脾，呕吐酸水，继由肝阳上逆，头晕眩冒，四旬以外，经水愆期，腰肾脊膂不时酸楚，是脏病延及八脉也。据症合脉，殊为深固，须防渐成蛊疾耳。
瓜蒌仁　薤白头　旋覆花　牡蛎　白术　老苏梗　半夏　代赭石　枳实　茯苓　生熟苡仁
（案8）刘，左。古稀之年，五液不足，前患血症，虽不复发，而病株实根于此，近患食入不多，入则反出，膈噫之象已见，脉弦数，非易效也。
（方缺）
（案9）张，左。脾虚肝旺，痰气水液交侵，去秋至今正气未肯来复，饮食如常，而人则不舒，近见脐腹跃跃跳动如梭，脉形搏数带弦，舌胖而白。用《金匮》法缓调之。
旋覆花　猩绛　瓜蒌　半夏　白芍　甘草　白芥子　牡蛎　白术　枳实　陈皮　茯苓　稆豆衣　青葱管　竹二青
又：前进《金匮》法，脐腹跳跃得止，脉亦略能和缓，寝食如常，是得效之征。再以补中，兼佐化痰，可冀全功。
太子参　白术　茯苓　炙草　新会皮　制半夏　茅术　牡蛎　石决明　归身　瓜蒌皮　白芍　白芥子　稆豆衣　枣子　青果
又：太少二阴素虚，渐延厥阴，以致肢懒乏力，心中懊憹，惊惕肉瞤，脉形滑数无神，舌白微黄，此湿痰乘虚入络，渐有痉厥眩冒之变。拟进养阴化痰，以清络道，酸苦镇摄，以安神气，加以慎调，犹可冀痊。
南沙参　白芍桂枝二分炒）　茯苓　菖蒲　玄参　龙骨　丹参猪心血拌炒）　牡蛎　天竹黄　南星　半夏　甘草　柏子仁　归身　木香　橘红　姜汁　竹沥
（案10）张，右。病由春季木旺伤脾，脾络气阻，而成单单腹胀，自春及夏有加无已，刻复食入不舒，呕吐漾漾。六旬以外患此，难许霍然。
半夏　白术　蒌皮　茯苓　青皮　高良姜　砂仁　川朴　川连　橘络　採芸曲　乌药　枳实　香附　佩兰叶　佛手
（案11）翁，左。寒湿郁久化热，眼目肌肤痿黄，肢酸腿软，行动乏力，耳内不时鸣响，头眩欲仆，指节麻木。此血虚气弱，邪气乘之也。急宜慎真调理。
川芎（一钱）　茅术（一钱半）　半夏（一钱半）　青陈皮（各一钱）　牛膝盐水（炒，一钱半）　木瓜（炒，一钱）　秦艽（半生半炒，二钱）　天麻煨，一钱）　首乌（三钱）　羌独活（各一钱半）　川芎（炒，八分）　归身（一钱半）　五加皮（炒，二钱）　蔓荆子（炒，打，二钱）　防风己（各一钱半）　干桑叶（一钱）　乌芝麻（三钱，二味同炒）　
（案12）赵，左。厥阴肝木体不足而用有馀，遂致太阴脾土受制，阳明阳土失其升降之司，刻当新凉外束，引动长夏所伏之邪，是以胸痞饱闷，饥不欲食，频频作嗳，脉来细数带弦。法当疏肝顺气，以调脾胃。
厚朴　半夏　瓜蒌皮　白蔻仁　苏梗　橘红　香附　赤茯苓　佩兰叶　莱菔子　炙草　枳壳　青皮　沉香曲　鲜佛手

牙痛  ***************************
（案1）王，右。营血不足，水亏木旺，阴火上升，牙痛绵绵不止，脉来左手弦而带搏，右濡弱而数，舌苔光。阴虚阳亢，津液内耗，燥气上淫，头筋板掣。法宜柔肝和阳，兼滋阴液，则不治痛而痛自止矣。
白蒺藜（炒，去刺）　杭菊炭　丹皮（炒）　川石斛　制首乌　冬桑叶（炙）　茯神　细生（地炒）　橘络石决明（煅）　桑白皮　稆豆衣　穀芽

虚损  ***************************
（案1）刘，左。病经八旬，反复多端，今复寒热如疟，时止时作，汗泄过甚，此阴虚，阳不恋阴，气随上泄也。小水赤涩，大便或结或溏，乃气化不及所致。脉来弦数而紧。据病势实为险重，蜂起变端在迩矣。姑拟一方，以冀万一之幸。
制首乌　潞党参　白术　茯苓　麦冬　真阿胶（牡蛎粉同炒）　炙黑草　炙耆皮　方通草　东白芍　鸡子黄　白糯米（童子手内揉熟）　
又：病患久延不复，二气造偏，气血亏损，经治后已曾得效，是千万之幸也。孰意不善调摄，一伤于早沐，再伤于食滞，遂致大汗复作，淋沥若雨，犹幸泄而肯收，是所越之阳还知潜复，尚可望其收功，若再蹉跎忽视，恐难措手耳。今拟峻剂补之，以救功亏一篑之失。
潞党参（元米炒，去米）　冬术　归身　白芍　山萸肉　淮山药　麦冬　枣仁　炙草　炙绵耆　五味子　茯神　红枣
（案2）须，左。据述病情去秋起症，时止时作，经春复患寒热，来期似疟非疟，现诊脉象弦数带沉，舌根燥厚微青，脏液已被灼伤。据症合脉，外邪已解，不必再进清散，拟用甘凉以养阴液，微苦以疏络道，调养得宜，可望霍然。务宜静养，勿劳阳气，则阴气自能潜生矣。
大原地（囫囵）　麦冬　玄参　炙草　阿胶　柏子仁　麻仁　金石斛　地骨皮　川贝　女贞子　白茯苓　上白糯米
改方：前方去茯苓、贝、斛，加远志、枣仁、洋参、冬术
（案3）何，左。既冠之年，体气未能充长，不时翕翕发热，鼻齿盈盈溢血，面色㿠白，惨淡不华，其为先天不足可知。脉来细数，舌白少津。急宜益脾胃，兼清灼热，俾后天生气来复，自能雄壮耳。
西党参　焦白术　茯苓　炙草　地骨皮　女贞子　淮山药　丹皮　青蒿　穀麦芽　金石斛　半夏曲　麦冬　红枣
（案4）颜，左。平素曾患吐血，去冬经治血止，至今不复发作，是深幸也。然阴气大虚，逼阳于外，以致翕翕发热，日渐羸瘦，动则气上而促，脉来数疾，舌乾少津，乃劳损之根萌也，理之非易。
中生地　大麦冬　天冬　花粉　知母　元参　女贞子　金石斛　炙草　青蒿　生鳖甲　生龟板　炙黄柏　阿胶　淡菜　莲心
（案5）包，右。久病正不肯复，肺胃之阴失其涵养，遂致肺管日窒，胃口日索，是以饥不欲食，纳食不下，不时犹有寒热，脉形细弱无神。当兹春阳鼓荡、百草齐长之际，其病有加无已，求其日渐向愈，恐难应手。姑拟仲景法合东垣方，缓缓投之，以冀万一之幸。
上洋参　麦冬　旋覆花　五味子　茯苓（人乳拌蒸）　东白芍　归身　生穀芽　毛燕（去毛，另煎汁冲服　冬虫夏草　京元参　海蜇
又：二次复诊。前进育阴养液之属，胃纳颇适，脉亦渐调。此胃气来复之机，实为佳兆。再能加意静调，庶无他变。
大生地　天麦冬（各）　归身　白芍　炙上耆　党参　元参　山药　茯苓　炙草　五味子　穀芽　牡蛎　红枣
（案6）张，右。及笄之年，失于调养，女红针黹过勤，肝脾受病，是以头为之动摇，耳为之苦鸣，经事欲似愆期，不时翕翕发热，童痨之渐也。若再血海告竭，其患伊于胡底，犹幸脉象未至弦洪，速宜静调，药饵尚可措手。
细生地　归身　白芍　女贞子　乌贼骨　茜草　香青蒿　地骨皮　阿胶（蛤粉炒）　生鳖甲　干首乌　玄参　甘菊炭　炙草

小儿门  ***************************
（案1）包，幼。稚年阴气未全，阳气独盛，加以多食香甜，饥饱寒暖失调，致成五心热炽，夜分寤不肯寐，更届长夏湿蒸，虚体最易感邪。拟进清暑泄热，消食化痰，以免成惊疳之累。
青蒿（炒，一钱）　地骨皮（一钱半）　半夏（一钱）　赤茯苓（一钱）　六一散（二钱）　黄芩（炒，五分）　枳壳（五分）　泽泻（八分）　猪苓（一钱）　苡仁（三钱）　山栀（一钱）　神麴（二钱）　麦冬（二钱）　陈皮（五分）　佛手（二钱）
（案2）陈，左，幼。稚年阴气未全，阳光易冒，痰浊渍于络脉，胶黏不化，始由周岁时骤发惊痫，甚则不省人事，迄今八载，屡止屡作。刻诊脉滑数带弦，舌苔薄白。先拟汤饮，俟其渐缓，再议丸剂。
西党参　粉归身　制半夏　制天虫　陈皮　胆星　白芥子　广郁金　藿香　延胡　杏仁　翘壳（十四丬，白矾少许，包）　竹沥　姜汁
（案3）包，幼。稚年猝受惊触，内停油腻黏滞之食，加以清晨多饮酒醴，胶结于中，乱其神明，气为之不舒，热为之上千，以致目睛上视，口开不语，齿嚼流血，舌为中断，其血从鼻而注，视指纹隐伏不显，两脉短促。据此病脉情形，实为棘手，因念敦请之诚，勉拟此方，不识药能下咽否，书之以候高明酌定。
乌犀尖　羚羊角　川连　生黄　净钩　黑栀　胆星　天竹黄　生草　菖蒲　元参　连翘　全虫　天虫　广郁金　皂荚（敲松去皮弦核，炙竹心）　灯心
（案4）周，幼。惊发骤然而来，厥而醒，醒而蒙，神呆不语，口紧齿蚧，腹膨便泄，甚则阴囊抽缩，筋纹与脉象均属模糊。稚年患此，颇为凶候。先进牛黄丸一服，俟其神气甦醒，再用后方。
川朴　杏仁　腹皮　枳实　香附　木瓜　淡芩　赤苓　六一散　香薷　猪苓　郁金　石菖蒲　丝瓜络　竹灯心（各）　
（案5）韦，幼。寒热日轻夜重，微汗不畅，大便时溏，脉濡数弦，舌白少津。稚年阴气未全，孤阳独甚，所感暑邪充斥三焦，是以淹淹不已。拟用白虎加人参法，冀其少减，方许无碍。
洋参　熟石膏　知母　淡芩　桂枝　茯苓　白芍　益元散　寒水石　青蒿　苡仁　竹叶　煨姜　白元米

斑痧疹瘰  ***************************
（案1）章，幼。痧后八九日，沉伏太早，馀邪乘机下陷，复因过食生冷，以致邪凝气滞，太阴脾脏湿阻，郁毒上扰则喉肿蒂腐，咳嗽频频，痰黏不爽，下注则毒聚肠胃，澼澼下利，上下交病，盘踞中都，饮食不思，而成噤口。阅手指经纹混混不显，按脉细数带弦。症势非轻，从丹溪、东垣法，拟苦降泄其热，甘凉养其阴，以望轻减为幸。
鲜沙参　细川连（半生半炒）　淡黄芩　生甘草　焦枳壳　地榆　银花　牛蒡子　大连翘　贝母　青皮　赤苓　莲子　甘蔗皮　嫩竹叶
又：痧后馀邪留恋未清，四肢肿胀时冷，晨轻暮重，脉象细数，舌白尖红。此脾虚气陷，土衰不胜水。恐延重恙，宜补中益气，兼佐化痰为治。
上洋参　焦白术　白茯苓　东白芍（桂枝同炒）　粉归身　软柴胡　绿升麻　广陈皮　小青皮　生穀芽（檀香屑同炒）　老姜　大枣
（案2）包，左。气虚，腠理不密，风邪乘之，留于分肉之间，发为丹疹，脉形浮而濡。当用益气疏邪，以清表热。
南沙参　大麦冬　荆芥　甘草　茯苓　山栀　贝母　连翘　橘红　丹皮　枳壳　玄参　银花　蔗皮
（案3）钱，左。脉形搏数而弦，舌乾苔厚微黄，病经半月，未得畅汗，刻现便泄腹满，口渴而不多饮。此邪欲达不达之象，防有斑疹之变。拟进透邪养液，以望转轻为幸。
鲜沙参　大力子　连翘　薄荷　象贝　桔梗　枳壳　淡芩　羚羊角　皮杏仁　钩钩　豆卷　甘草　芫荽
（案4）金，左。遍体发生赤斑，搔痒无度，四窜不已，此阳毒症也。用药当从血分理之。
细生地　归身　丹皮　赤芍　蒺藜　地肤子　紫草　白茯苓　泽泻　鲜首乌　生草
（案5）刘，左。遍体发瘰，搔痒无度。病由毒触清道，羁留于分肉之间，若失其治，最有成疯之虑。拟方以候尊裁。
鲜首乌　柏子仁　苏合油　苡仁　豨莶草　金银花　茅术皮　白藓皮　生草节　萆薢　泽兰　枳壳
又：前年曾患漆疯，经治得痊，晨下复发，加以耳衂溢血，脉芤数。数为气热，芤为血虚。当以甘凉益其阴，苦降泄其热，络道得清，可望宁复。
鲜生地　鲜首乌　归须炭　白芍　黄柏　橘络　青蒿　荆芥炭　炙草　钩钩　银花　山栀
（案6）某。痧后正气未复，早于起动，风邪乘虚而入，复因滞物停中，以致复病。病经五六日，其中变态多端，虽经大解，而表里之邪仍未清泄，将有邪陷痉厥之变。刻诊脉象乍疏乍数，时大时小，舌苔尖红根垢，其色灰黄，神识若明若昧。据症合脉，已入险途，姑拟一方，以冀轻减为幸。
（方缺）

咳嗽  ***************************
（案1）周，左。诊得脉左弦数，右濡数，所患咳嗽虽减，惟于清晨乍寤时尚未宁止，此木火刑金之征也。据述下部或有遗泄，亦是龙雷无形之火为病。于兹冬令，加以慎调。
紫菀　牡蛎　贝母　玉竹　沙参　玄参　龙骨　北沙参　山药　五味子　金樱子　百药煎　炙草　莲须
（案2）张，左。久咳不已，气机失顺，卧则其咳愈甚。此积寒化燥之症，须防失音吐血。
旋覆花　甜葶苈　瓜蒌仁　沉香　杜苏子　桑白皮　甜杏仁　白茯苓　广橘红　枳实　生蛤壳　北紫菀　生甘草　枇杷叶
（案3）刘，右。脉来细数，咳嗽止而复作，痰色淡而复黄。近因劳碌伤阳，恼怒伤肝，若不穷治，每多反复。
南北沙参　川贝　石斛　紫菀　桑白皮　瓜蒌仁　旋覆花　橘红　苡仁　茯苓　炙草
（案4）朱，左。久咳气虚，腠理不密，遂致藩篱失其司闭，外邪得以乘机而袭，脉弦数，舌苔微垢，身热，气逆如喘。兹当春阳鼓荡之际，肝木用事，上逼肺金，最有失血之变，当慎之。
旋覆花　大连翘　白杏仁　沉水香　软白薇　瓜蒌仁　杜苏子　大豆卷　香青蒿　焦山栀　粉前胡　炙草　贝母　赤苓　蔗皮
（案5）于，右。据述夏季㗜受痧药过重，上干脑户，骤致咳嗽频频，于初秋痰中曾带血液，前医愈治愈剧。刻脉右细数，左涩数，舌苔满白而腻。此药毒与湿邪互结也。拟进泄湿化毒并治。
桑白皮（炙，二钱）　广藿香（一钱半）　大连翘（一钱半）　正川芎（炒，八分）　杜苏子（炒，打，三钱）　象贝母（打，三钱）　川厚朴（五分）　杜橘红（盐水炒，五分）　赤茯苓（三钱）　旋覆花（一钱半）　霜桑叶（炙，一钱）　滑石块（三钱）　鲜藕尖（一个）　瓜蒌仁（打，三钱）　炙甘草（四分）
（案6）陈，左。刻诊脉象弦紧而涩。弦为风，紧为寒，涩为血不足而气有馀，是以久咳不已，形神黯惨。急宜慎调，否则有肺痿之变矣。
旋覆花　瓜蒌仁　杏仁　象贝　苏子　知母　前胡　桑叶　兜铃　炙草　蛤壳　百部　香梨　枇杷叶
（案7）严，右。肺热叶焦，咳呛痰腥，偶带血缕，口中澼澼燥，胸中隐隐痛，是肺痿之征也。刻诊脉芤弱无神，症非易效。
旋覆花　桑叶　贝母　生熟苡仁　鲜沙参　知母　生草　紫菀　芦根　瓜蒌仁　茯苓　杏仁　枇杷叶
（案8）朱，左。诊得脉象数而带弦，咳嗽发热自秋及冬，屡减屡剧。症由郁怒伤肝，木火炽甚，反刑肺金，肺叶受燔，津液欲涸，防有成痿之变。来春诸阳上升，最宜防慎，否则吐红将至矣。
旋覆花　蒌仁　冬瓜仁　杏仁　栀仁　苏子　兜铃　象贝母　知母　桑叶　茯苓　甘草　枇杷叶　紫菀　苡仁
赐方：天一生水，肾属水，水虚不能剋火，地二生火，心属火，火盛反能胜水，兼之金有所伤，水因之而益涸，木无所制，火藉之而愈炽，虚阳日盛，真阴所以日衰也。余视此症，宜心肾交治，以取水火既济之义，庶几可以挽回一二，得以渐臻于康泰。虽然志涵之病，固当服药，亦不可仅服也，宜于早晚之间，行人定之功，世务悉屏于度外，家事不切于意中，其病可却，其心中不知果能若是否。余姑拟方。
金石斛　远志炭　石莲肉　抱木茯神　柏子仁　香百合　生苡仁　旱莲草　女贞子　芡实　藕节
又方：鲜藕汁（一杯）　萝卜汁（一杯）　生姜汁（半杯）　甘蔗汁（一杯）　香梨汁（一杯）　人乳汁（二杯）　童便（半碗）　水晶糖（三两）
共煎三沸，朝朝饮一茶匙，用白滚汤冲服，服后即服前药，此数汁治其痰嗽也。
（案9）吴，左。脉象较前略和，热灼亦减，惟咳嗽尚未宁止，每交寅卯时汗泄过多。是阴亏阳冒，气火易燔所致。再拟前法加减。
南沙参　麦冬　茯苓　紫菀　蒌皮　橘红　炙草　山栀　贝母　石决明　玄参　兜铃　冬瓜仁　牡蛎
（案10）夏，左。病后正气未复，阴阳气乖，咳嗽痰多，前曾见血，今虽乍止，而病根仍固。拟于补益中略理痰嗽，以望全功。
绵耆　沙参　玉竹　山药　白芍　茯苓　川石斛　麦冬　五味子　炙草　牡蛎　百合　紫菀　西瓜翠衣
（案11）宋，左。咳嗽经四旬不止，鼻塞头痛，时解时作。述病情固由感邪而起，表散用药不为错误，兹以秋令渐深，燥气用事，滋养尚恐不及，可复进温热之属乎。刻诊脉沉伏无力，加以耳聋失听，其邪踞清道显然，营血因之有损，嗽若不止，恐有吐红气逆至矣。
细生地（囫囵）　二泉胶（溶化冲）　大麦冬　黑草麻仁　五味子　玄参　细辛　辛夷　川芎　茯苓　橘络　枇杷（叶拭去毛，炙）　
（案12）陶，左。痰饮久年，咳喘气逆，甚则不得卧，近更痰中溢血，脉濡数带紧，舌乾少津。先用仲景法理之。
麻黄　杏仁　白术　炙草　葶苈　苡仁　白芍（老桂木一分煎汁炒）　冬瓜仁　甜瓜子仁　白芥子　玄参　麦冬　茯苓　大枣
（案13）金，右。脉象洪数，左部略弦，时觉身热，咳嗽微作，而痰黏青色。此木火有馀，反刑肺金也。拟用清肃凉润，以平木火。
鲜沙参　玄参　杏仁　紫菀　百部　冬瓜仁　川贝母　青蒿　地骨皮　丹皮　橘红　苏子　白茯苓　炙草　白残花　甘蔗浆
（案14）刘，左。湿遏热伏，上逼肺胃，先曾眼肿殊甚，因过服寒凉，遏其生发之机，以致咳嗽频频，痰中带血，脉左弦右数。病根非浅也。
青蒿　前胡　桑白皮　瓜蒌仁　冬瓜仁　杏仁　苏子　橘红　沉香曲　马兜铃　紫口蛤壳　炙草
（案15）陆，左。素患咳嗽，去冬经治后咳止体适，际此春阳鼓动，木火用事，刑及肺金，其咳复作，肺络已被损残，更见咯血。冲年患此，务宜加意防慎，若仍忽略，损途不远矣。
北沙参　大麦冬　花粉　玄参　川贝　知母　制半夏　旱莲草　茯苓　甘草　紫菀　旋覆花　杏仁　竹茹
又：冲年阴气未全，智识早开，龙雷易动，上刑肺金，咳嗽咯血，今逢春阳勃发之时，其症复作。前案已有损途之戒，今虽暂止，其根未拔，还宜格外防慎。
旋覆花　代赭石　麦冬　旱莲草　紫菀制　半夏　北沙参　苡仁　茯苓　白芨　炙黑草　竹二青　青果　川百合　橘红
（案16）刘，右。病由上年产虚不复，热灼阴伤，肺叶为之焦涸，咳嗽频作，吐痰浓厚气秽，近复汗泄过多，乃营虚损及表分，口中澼澼燥，胸中隐隐痛，肺痿之象显著。拟进甘凉养阴以肃肺金，微苦微辛以润肺络，缓缓调之，庶几渐臻佳境。
白玉沙参　麦冬　冬瓜仁　瓜蒌仁　象贝母　玄参　紫口蛤壳　紫菀　生苡仁　川百合　丹皮　炙草　细辛　连翘　知母　陈丝瓜仁
又：前进养阴之品已获小效，似属应手，但肺为娇脏，全赖胃家津液以涵养，方能滋润而宁静，今则肺液久亏，一时未能长养。诸病虽减，其根未拔，仍宗前法理之。
白玉沙参　麦冬　五味子　紫菀　瓜蒌仁　地骨皮　白术　炙草　蛤壳　玄参　柏子仁　百药煎　霜桑叶　川百合　茯苓
（案17）陆，左。咳呕有年，时发时止者屡矣，近复呕逆食减，其咳更甚，乃脾肺两亏之症，理之难效。脉数带弦。拟用仲景法。
老桂木　于术　茯苓　炙草　枳实　槟榔　甜葶苈（大枣一枚同打）　半夏　旋覆花　橘红　乾姜　瓜蒌仁　五味子　沉香　竹二青　伏龙肝
（案18）包，左。宿伤痰饮，积久致咳，痰出腥秽，气逆不得安卧，是肺痈之根萌也。一切辛辣鲜肥，在所禁例。
葶苈　茯苓　杏仁　丹皮　冬瓜仁　瓜蒌仁　玄参　桑叶　生草　象贝　马兜铃　前胡芦根
（案19）朱，左。失血之后，咳嗽不止，痰色由稀而浓，内热熏蒸，肺金受损，脉象细弱带数，不耐重按。根本受伤，调治不易。
北沙参　麦冬　冬瓜仁　紫菀　生地　川百合　苡仁　蛤壳　橘络　阿胶（蛤粉三钱拌炒）　杏仁　枇杷叶
（案20）吴。刻诊脉象搏数带弦，舌苔根白。据述先患腹中结块攻撑，渐见足胫发热如烙，此肝邪肆扰为病，继复木火刑金，上凌肺系为咳，咳之不已，周体络脉皆伤，是以腰膂胁肋俱痛也。此火乃倏来倏去，无一定踪，始则随喜怒消长，继则阴液告乏而阳光愈炽矣。其汗泄过多是阳无所倚使然。据证合脉，大势尚可调摄，毋使动怒为要。
旋覆花　冬术　茯苓（青黛拌）　蛤壳　紫菀　桑叶　女贞子　玄参　丹参　杏仁　川贝母　橘络　鲜藕
（案21）施。去冬失血患咳，交春夏血虽未见，而咳势不平，其气升如喘，喘即咳嗽，乃下元根柢不固，气少摄纳之权。症非轻浅，静养善调，目下三伏炎蒸，勿增为幸。
南北沙参　牛膝炭　元参　白扁豆　马兜铃　云茯苓　石决明　南花粉　杜阿胶（蛤壳粉拌炒）　益元散（包）　冬桑叶　沉香屑

吐血  ***************************
（案1）过，左。咯血多年，时作时止，脉弦数，舌苔白，咳嗽气升，胸腹嘈辣。此阴虚阳冒，扰其龙雷所致。理之非易效也。
瓜蒌皮　杏仁　杜苏子　贝母　桑白皮　丹皮　粉归须　茯苓　生熟苡仁　沉香　炙甘草　橘络
（案2）邹，左。据述病由仲春患咳，略见吐血，迨秋季大咯，所吐之血，浓厚沉著而黑，此离络之瘀也。刻诊脉象芤涩而细。法当降气通络，以杜其发病之渐。
生锦纹　川郁金　粉归身　粉丹皮　茜草根　旱莲草　上沉香　桃仁泥　紫丹参　瓜蒌仁　杜苏子　丝瓜络
（案3）陈，左。据述病由春季咳痰带血。农人劳力过度，复为暑热郁蒸，肺气焉得不伤，是咳日甚而血日多，阴气告竭，阳气失潜。欲望血止，必先顺气，若犹咳甚，难许霍然。
旋覆花　猩绛　花蕊石　牛膝炭　生军炭　泽兰　桃仁泥　粉归身　白薇　沉香　老苏梗　川郁金　参三七　炙黑草　鲜旱莲草
（案4）姚，左。据述久咳已曾见血。刻诊脉左弦洪，右弦数，而关脉独细。此木火反刑肺金，当兹春令有血冒之虑，急宜慎调为嘱。
紫菀　杏仁　蒌仁　冬瓜仁　马兜铃　苡仁　半夏曲　橘红　贝母　山栀　杜苏子　甘草　茯苓
又：前案论及见脉弦洪而数，须防痰血大吐，今果然矣。兹当春令，肝脉理宜见旺，今则左关反细，是宿伤为病，在法为难治，姑拟方以冀血止嗽减，便是生机。
光桃仁　粉归须　丹皮　延胡　茜草根　京赤芍　牛膝炭　苡仁　生锦纹（韭根汁拌，炒炭）　花蕊石（煅，先煎）　炙乳没药（各）　降香汁　藕节
（案5）刘，左。诊得脉象左弦洪，右弦数。气逆上冲，肺金胃阴伤，其咳血正在鸱张之际，药饵恐一时鲜效也。
熟石膏（冰糖拌炒，先煎，三钱）　肥知母（去毛，炙）　瓜蒌仁（炒，打，三钱）　杜苏子（炒，打，三钱）　霜桑叶童子手内揉熟，去粗筋，一钱）　蜜百部一钱半）　马兜铃蜜炙，一钱）　炙甘草（五分）　旱莲草（二钱）　茜草根（一钱）　川贝（去心，一钱半）　二泉胶　蛤粉（炒，一钱半）　甜杏仁（打，三钱）　京玄参（一钱半）　大地慄（三枚）　环头海蜇（漂，三钱）
（案6）郭，左。病由负重受伤，心背脉络皆痛，咳嗽吐痰，鼻溢血块，脉数而涩，舌起红点。此上焦火炽，逼及心肺之阴，阴随阳冒使然也。若不急治，恐有失血损损之累。
旋覆花（绢包，一钱半）　猩绛（五分）　归尾酒（炒，一钱）　桑白皮（一钱半）　延胡（酒炒，一钱半）　前胡（一钱半）　瓜蒌仁（炒，打，三钱）　冬瓜仁（炒，打，三钱）　石菖蒲（五分）　桃仁泥（一钱半）　白薇（一钱半）　丹皮（炒，一钱半）　杜苏子（炒，打，三钱）　参三七（研末，冲，一钱）　酒桑枝（五钱）　侧柏叶（酒炒，三钱）
又：服前剂，鼻血胸背痛均止，惟喉窒气逆，痰黏不爽。是肺阴被热灼伤，失其清肃之司。症虽小愈，病根未拔，还当加意慎调。
旋覆花（猩绛五分同包）　瓜蒌仁　冬瓜仁　贝母　橘红　杏仁　沉香曲　川郁金　黑山栀　连壳砂仁　竹二青
（案7）刘，左。体弱表虚，脉形细软，平昔多汗，咳嗽痰中带血。此阴虚阳亢，藩篱疏彻，外邪最易袭入。先用疏邪肃肺理其嗽，顺气化痰清其脏，俟其平静，再议峻补。
南沙参（三钱）　焦白术（一钱半）　茯苓（三钱）　杜苏子（三钱）　冬瓜仁（三钱）　瓜蒌仁（打，三钱）　马兜铃（一钱半）　霜桑叶（一钱半）　炙草（五分）　贝母（一钱半）　橘红（五分）　杏仁（打，三钱）　玄参（一钱半）　白前（一钱半）　鲜藕（一两）
又：二次复诊。脉仍细数，咳痰犹带血缕，自觉所下之血从巅顶而来，乃阴随阳冒，渗入络中也。服前剂汗液颇减，所虑脉形过细，恐多反复，一切起居饮食宜加意慎调。
旋覆花（猩绛五分同包，一钱半）　蜜紫菀（一钱半）　白薇（一钱半）　丹皮（一钱半）　元参（一钱半）　冬瓜仁（一钱半）　上阿胶（蛤粉炒，一钱半）　百药煎（一钱）　橘红（五分）　炙草（四分）　贝母（三钱）　茯苓（一钱半）　白扁豆子（三钱）　鲜藕（一两）　枇杷叶（去毛，蜜炙，三片）
（案8）刘，左。新旧两伤，均属要处，虽经医治，根株未除。兹正初冠之际，阴阳宜协，否则最有他变。近更吐血，势不甚多，而童年最宜防慎。拟方准服四剂。
全当归　中生地　紫丹参　长牛膝　桃仁泥　旋覆花　炙乳没各　杜橘络　甜瓜子仁　冬瓜皮　参三七　白茯苓　炙甘草　茜草根　紫降香
（案9）刘，左。吐血久延十四五载，屡止屡作，或轻或重，近以过劳伤及阳气，血随阳冒，盈盆盈碗，有不可遏制之势，殊为深虑。诊得脉左弦洪，右弦数。阴气日渐枯索矣，犹幸胃纳颇甘，起居尚健，还可措手。一切语言动作、饮食寒暄，自宜加慎。
粉归须（酒炒，一钱）　粉丹皮（炒，一钱）　牛膝炭（二钱）　茜草根（一钱）　生锦纹（五分）　丹参（炒，一钱）　花蕊石（醋煅，一钱半）　真阿胶　蛤粉（炒，四钱）　炙黑草（五分）　蒲黄炭（五分）　参三七（另冲，二钱）　宝珠山茶
又：二次复诊。血液大吐之后，阴气日伤，则胃气日索，精神顿惫，有不可支持之态。尝考古法治血辄以温补，所谓治血先治气也。刻诊脉左部渐平，右部细涩，两尺如无。急宜峻补两仪，俾后天生气复得一分，便能生一分阴气也。
上洋参（元米、桂圆肉同蒸，二钱）　炙绵耆（一钱半）　天麦冬（各一钱半）　粉归炭（一钱）　茜草根（炒，七分）　旱莲草（三钱）　清阿胶（一钱半）　大生地（三钱）　炙甘草（五分）　白茯苓（一钱半）　生穀芽（檀香汁炒）　女贞子（三钱）　参三七（另研，冲，一钱）　宝珠山茶、藕节、红糯稻根三味煎汤代水。
（案10）刘，左。诊脉浮洪而虚，吐血旧恙逢春不发，便是佳兆，但阴气未肯来复，则阳气易于上冒，还有复燃之变。仍拟养阴潜阳，以治其本，略加理表之属，以治其标。倘得脉象渐平，再商峻补。
南沙参　焦白术　茯苓　炙草　旋覆花　旱莲草　芡实　白薇　苡仁　紫菀　生穀芽　白芨末　淮山药　莲心
（案11）某。肾阴不足，肝阳有馀，平昔吐血伤阴，痰火凝聚，乘虚窜入络中，而成流痰之症。用药徒恃寒凉固非所宜，而过用温补亦非正治，须从清疏带补，养阴潜阳，顺气化痰，渐渐调理，俾其不至四窜，便是功效耳。
中生地（四钱）　归须（酒炒，一钱）　赤白芍（炒，各一钱）　茯苓（一钱半）　粉丹皮（炒，一钱半）　钩藤（后下，三钱）　牡蛎（先煎，六钱）　玄参（一钱半）　橘络（盐水炒。五分）　甘草节（五分）　夏枯草（姜汁炒，一钱半）　银花（炒，一钱半）　大贝母（打，三钱）　川芎（八分）　姜（一片）　枣（二片）
（案12）葛，左。咳嗽损及肺系，胃络亦伤，近见咯血颇甚，肺胃之阴两伤，燥气为病也。脉来细数而涩。当先顺气止嗽以平血络。一切辛温香燥都属禁例。
乌犀尖（磨汁，冲，五分）　大黄炭（五分）　桃仁泥（三钱）　牛膝炭（三钱）　旋覆花（绢包，一钱半）　茜草（一钱半）　杜苏子（炒，打，三钱）　瓜蒌仁（三钱）　白前（一钱）　炙草（四分）　茯苓（一钱半）　沉香（五分）　归须（八分）　丹皮（一钱半）　新绛（五分）　玄参（一钱半）　枇杷叶（去毛，炙，三片）　蛤壳（八钱）
又：前进和营凉血之属，咯血已止，嗽亦得平，已属应手，所虑脉犹细涩，防其馀烬复燃耳。
大生地　归身　白芍　旱莲草　炙草　白术　女贞子　山药　茯苓　橘络　杜苏子　玄参　甜瓜子仁　旋覆花　川贝母　枇杷叶　宝珠山茶
（案13）陈，左。前年曾患鼻衄，经治得愈，至今复发，阴虚阳亢，上干清道，刻交春令，诸阳升腾于上，阴液随而上冲，且平昔积有宿伤，是以胸胁板痛，腰膝酸楚无力等症见也。理之殊非容易。
大生地　归身　白芍　炙甘草　荆芥　二泉胶（蒲黄五分同炒）　白薇　黑山栀　柏片　牡蛎　刮白龟板（炙酥，先煎）　决明　丹参　淡菜
又：鼻衄止而复发，进养阴熄风之属，已得小效，脉来洪大，头晕欲仆。平素肝肾阴亏，气火无制，更值春阳震动，其势肆横不已，立夏在，防有咯血之累。慎调勿懈。
生熟地　石膏　知母　牛膝　首乌　菊炭　决明　苦丁茶　钩藤　白芍　炙草　茯苓　霜桑叶（去粗筋，乌芝麻同打）　
（案14）苏，左。脉息两手皆数，舌苔微白，时欲泛泛作呕，去冬曾见溢血，今逢春令，血虽未吐，而胸膺满闷殊甚。壮年患此，未可作小恙视也。
制半夏（冰糖拌炒）　新会皮　瓜蒌仁　苡仁　杜苏子　旋覆花　白茯苓　白蔻仁　甜瓜子仁　白杏仁　白薇　象贝母　枇杷叶　鲜桑叶
又：痰气渐疏，肝风未静，诸恙得减，是药之效也，惟胃中余湿未化。宜于补阴中略佐熄风泄湿为治。
中生地　半夏　白芍　白术　石斛　麦冬　川萆薢　茯苓　苡米　陈皮　白蒺藜　钩藤桑枝　白残花
（案15）王，左。大凡务农者每受伤损，损及脏络则血症，《内经》所谓阳络伤则血上溢是也。兹因过劳以致溢血，始则略吐，继则颇多，病机已深沉，犹幸不甚咳嗽，用药还可冀效。
生地炭　归身　丹皮　赤芍　桃仁　冬瓜仁　甜瓜子仁　牛膝　旱莲草　茜草　阿胶　蛤壳　丹参
（案16）冯，左。肝脾不和，中脘作痛，是本病也；微寒发热，胸痞少纳，是标病也；至若咳嗽吐血，腰痠作楚，为损根之象，宜慎之。
香蒿　白薇　石斛　杏仁　莲草　淡芩　知母　象贝　橘红　炙草　麦冬　茯苓　防己　苡仁　扁豆叶
（案17）辛，右。产虚，营卫失度，寒热燔灼，咳嗽频频，痰中带血，后天生气亦伤，故饮食不甘，纳食不舒，善嗳。理之殊非易。
旋覆花　甜杏仁　归身　丹皮　紫菀　炙草　冬虫夏草　象贝母　茯苓　冬瓜仁　焦白术　淮山药　鲜藕
又：咯血经治得止，误服升提太过，引动阳越，复致大吐，现更气急，胸痞少纳，后天生气亦伤矣。
旋覆花　细生地炭　归身炭　天花粉　紫菀　生牡蛎　紫蛤壳　冬瓜仁　元参　炙草　旱莲草　参三七（磨冲）　五味子　淮山药　藕汁

失音  ***************************
（案1）秦，左。咳伤肺叶，风火扬威，痰血并出，音哑声雌，最有肺痿之累，脉弦数而洪。当先清肃为治。一切高声叫唤及鲜肥油腻之物宜忌。
旋覆花　桑叶　蒌仁　元参　桔梗　杏仁　冬瓜仁　白薇　兜铃　蝉衣　炙草　知母　熟石膏（冰糖拌）　贝母　鲜萝卜汁
（案2）胡，左。刻诊脉象浮洪而弦，久咳音哑，痰中曾带血缕。据述病由迎风喊叫，烟焰乘机内袭，蓄于肺系，遂致金气失降，愈咳愈燥，愈燥愈损，此即喉痹重症也。阅喉关内外，嵌空玲珑，色若棠叶，理之恐非易也。
熟石膏（冰糖拌炒）　知母　贝母　百部　炙草　马勃　瓜蒌仁　蛤壳　紫菀　蝉衣　沙参　百药煎　枇杷叶　环头海蜇（漂）　
又：喉痹失音，咳痰气逆，阴虚阳亢之征。前投甘凉清润之属，脉象稍和，惟痒咳、身热、小水赤涩未止。仍宜养阴肃肺，以顺气机，略佐淡渗，以清相火，冀其渐臻佳境。
南北沙参　瓜蒌仁　冬瓜仁　玉竹　炙草　于术　橘红　蛤壳　贝母　山药　白前　女贞子　竹二青　淡竹叶　灯草
（案3）某。病由悲郁伤肺，急怒伤肝，火邪乘机上冒，气扰肝窍，以致顿见声哑，咳痒继作，并无吐血、寒热等症，其无外邪可知，刻诊脉细数带滑，喉间内外作肿。此喉癣之渐也。法宜清养太阴，兼理少厥二阴，若能慎真调理，可望向安。
沙参　元参　麦冬　川贝母　马勃　花粉　知母　百合　甘草　蝉衣　玉竹　山栀　橘络　冬虫夏草

喘  ***************************
（案1）金，右。据述上年孟冬误落河溪，寒湿侵袭肺系，当时即见咳嗽，迁延至今，几及百日，加患气喘上逆，并无汗泄，刻诊脉形细涩而濡，若再失治，则面浮肢肿至矣。拟进定喘法。
蜜炙麻黄　连皮杏仁　白术　茯苓　紫苏叶　枳实　款冬花　蒌仁　半夏　橘红　姜白果
（案2）陆。感受冬温，复挟肝火，以致气逆喘促。刻诊脉左洪数弦散，右细数，舌苔厚滞。此邪食气交併为患，须防增剧，录方候正。
牛蒡子　大连翘　薄荷头　款冬花　旋覆花　代赭石　生枳实　杜苏子　上沉香　大豆卷　杜橘红　甜杏仁　云茯苓　黑山栀
（案3）张，左。冬温原系秋燥之馀邪深伏化火，斯时必先顾其津液，方无化燥吐红之累，若不依此法，势必血从痰溢矣。刻诊脉弦数，舌苔黄燥，是其征耳。
鲜沙参　麦冬　玄参　桃仁　杏仁　肥玉竹　天花粉　甘草　紫菀　黑栀　丹皮　象贝母　枇杷叶　大地慄
（案4）贾，左。气逆喘促，稍动则甚，已属下元不摄之象，近复足跗浮肿，脾气虚陷，升降两脱，在老年为最重之证。
野于术　连皮茯苓　北五味（蜜炙，乾姜三分同打）　左牡蛎　牛膝炭　青盐半夏　炙鸡内金　生苡仁　西党参　新会皮　紫衣胡桃肉　莲肉

痰  ***************************
（案1）李，右。痰饮久不愈，咳嗽气逆不得卧，抬肩撷项，脉细数。用泻肺温胆合法。
甜葶苈（焙，五分）　麻黄根（先煎一沸吹去浮沫，五分）　白杏仁（打，一钱半）　茯苓（三钱）　半夏（一钱半）　姜皮（炒，五分）　槟榔（一钱半）　枳实（一钱半）　炙草（五分）　广皮（五分）　五味子（焙，五分）　浮石（三钱）　竹二青（姜汁炒，一钱半）　大枣（三枚）
（案2）郭，左。病由伤损脉络，瘀与气因之交阻，经治后其伤虽痊，而胸膺不时气逆，甚则气逆固聚，妨于饮食，虽经服药未拔病株，以致咽喉结有痰块，咯之不出，咽之不下，此《内经》所谓炙脔也。用《三因》四七法，兼佐化痰。
川朴　半夏　茯苓　带叶苏梗　甜葶苈　姜皮　枳壳　桔梗　沉香　广郁金　橘红　天虫　诃子肉　淡昆布　姜汁　竹沥
（案3）吴，左。诊得脉息左弦滑，右数滑，舌白中黄而带焦。据述病由去年起，神蒙呓语，甚则不省人事。此肾水素亏，肝火有馀，遇恼怒则更剧，曾经理治，止而复作者屡矣。今逢春气郁勃，阳不潜藏，其病又作，每遇寅卯之交，呓语更甚，其为肝胆之病无疑也。拟从壮水以制阳光，安神化痰佐之，缓缓可效。
大生地　山药　川贝母　远志炭　茯苓　萸肉　酸枣仁　郁金　珍珠母　整块辰砂（绢包悬煎）　炙草　荆沥　姜汁　丹皮　石斛　竹沥
（案4）许，右。情志少畅，以致坎离不相交媾，阳气化风，挟痰火内炽，上扰神舍，遂致彻夜不寐，言语无度，脉象重按弦滑而硬，肝经气火郁闭不达。当以泄肝畅气为主，肝木平则风自熄，肝气和则痰自降也。
羚羊角（先煎，一钱半）　天竹黄（一钱）　云茯神（辰砂拌，四钱）　焦山栀（一钱半）　陈胆星（七分）　灵磁石（煅，三钱）　明天麻（一钱）　大连翘（辰砂拌，三钱）　化橘红（一钱）　九孔石决明（生打，一两）　大力子（三钱）　郁金（一钱半）　菊花（一钱半）　白桔梗（一钱）　青龙齿（三钱）　赤金器（悬煎，一具）　竹沥（冲，一杯）　姜汁（冲，半匙）　九节菖蒲（五分）、白蒺藜（三钱）、净钩藤（五钱）、粉前胡（一钱半）　四味煎汤代水。
又：投熄风和阳，参以宁神豁痰，诸恙均退，夜寤亦能安寐，皆属转机，但脉象仍见弦滑，滑为痰，弦属风，可知火风虽熄，风未柔和，所谓炉烟虽熄，灰中有火也。调治不可不慎，务要怡情适志为嘱。
抱木茯神（辰砂拌赤，四钱）　白蒺藜（炒，去刺，三钱）　明天麻（七分）　酸枣仁（打，三钱）　九孔石决明（生打，一两）　灵磁石（三钱）　粉丹皮（炒，一钱半）　池州菊花（一钱半）　化州橘红（盐水炒，一钱）　青龙齿（煅，三钱）　炒远志（五分）　鼠黏子（打，三钱）　净双钩（四钱）　宋半夏（一钱半）　广郁金（一钱半）　白桔梗（一钱）　顶沉香（七分）　夜交藤（三钱）　金箔（冲，一张）　南沙参、杜橘红、池菊花　三味泡汤代茶。
（案5）包，左。前案论及痰火上干心胞，骤然矇昧，扰其神明，语言无序，寤寐不宁，平昔肝用有馀，肾体不足，乘兹春阳鼓荡，身中诸阳随之而升，是以见症如斯，恐一时未能奏绩。刻诊脉象弦细带数，舌滑无苔。拟进养阴以清脉络，苦降以化痰火，俾得神志安宁，机枢灵敏，庶几可复其原，所进药饵毋汲汲也。
中生地（囫囵勿切）　麦冬（勿去心，辰砂拌赤）　抱木　茯神（辰砂染赤）　广玉金　紫丹参（猪心血拌炒）　川百合　元参　郁李仁（猪胆汁拌炒）　连翘壳（生矾末少许嵌入，用大红绒扎好）　炙甘草　真川贝　陈胆星玄武板（生打，先煎）　左牡蛎（打，先煎）　陈丝瓜络　竹沥　姜汁　石菖蒲（洗打，绞汁冲）　
（案6）陶，右。痰饮多年，止作无定，咳则气逆上冲，不得安卧，甚则抬肩撷项，头汗颇多。脉细涩弱。当以仲圣法理之。
桂枝（后下，五分）　白杏仁（打，三钱）　焦白术（二钱）　茯苓（三钱）　细辛（五分）　五味子　乾姜（二分同打，五分）　白芍（炒）　罂粟壳（炒，一钱）　炙草（五分）　牡蛎（三钱）　川百合（三钱）　瓜蒌仁（打，四钱）　红枣（三枚）

调经  ***************************
（案1）陈，右。偏右季胁隐隐作痛，按之则否。此任脉素虚，肝木乘之，遂致络道窒塞，失其通调之度。法当和营通络，以顺气机，所谓通则不痛是也。
中生地　归身　旋覆花　木香　香附　杜仲　延胡　白芍　瓜蒌　川芎　炙草　茴香　菟丝子
又：刻诊脉象两寸细滑，据述经水三月未至，近见腹膨。就脉症并参，可作喜论，候法眼覈定。
细生地　归身　白芍　丹皮　半夏　淡芩　橘红　木香　茯苓　炙草　延胡
（案2）周，右。经事愆期，行时腹痛，延及腰膂，不时泛泛欲呕，脉象细数。法当温养，以和八脉。
生地　归身　桂心　红花　香附　木香　沉香　延胡　枳壳　石英　茴香　淡芩　砂仁　炙草
（案3）黄，右。沉寒积冷，下延中上，先患腹痛，经事愆期，继复咳嗽，痰黏，胸痞，纳穀不舒。脉象细数。法当先理其标，后图其本。
香附　瓜蒌仁　苏子　沉香　贝母　苡仁　枳壳　旋覆花　陈皮　茯苓　炙草　竹叶
（案4）周，右。经事趱前，行时腹痛，近复纳食不甘，恶心漾漾欲呕，脉来细数，舌白少津。拟用养营调经理其本，微苦渗泄治其标。调理两月，望其循行按度，自然经水准期。
生地　归身　白芍　丹参　炙甘草　香附　沉香　郁金　乌药　延胡　枳壳　紫石英　半夏　条芩　茯苓　玫瑰花
（案5）吴，右。据述经来趱前渐少，不时身热，头晕，脉弦数，右细，舌白少津。此五志之阳过动，燔灼伤阴，则阴水日见枯涸也。大凡坤体法地，宜通宜调，若失其常度，安得有生养之机，急宜慎真调理勿懈。
生地　归身　柴胡　茯苓　麦冬　花粉　知母　黄柏　丹参　蒺藜　炙草　白芍　女贞子　月季花　姜竹茹
又：脉形渐和，是经治得效之征，但坤体以经事准期为要，设有偏阻则诸病丛生，奚暇冀怀珠乎。今拟调和奇经，清泄肝胆，以养阴壮水总摄之。每于经前服三剂，经后亦服三剂，另以丸药常服，一切生冷酸寒概乃忌食。
生地（四钱）　归身（酒炒，一钱半）　白芍（炒，一钱半）　川芎（八分）　条芩（酒炒，一钱）　黄柏（盐水炒）　丹皮（炒，一钱半）　川断（炒，一钱半）　延胡（醋炒，一钱半）　杜仲（盐水炒，二钱）　金石斛（三钱）　女贞（炒，三钱）　知母（去毛，炙，一钱半）　炙甘草（五分）　月季花（二朵）　又：水泛丸方。
大生地（砂仁末四钱炒）　东白芍（桂枝一钱煎汁炒）　大麦冬（去心）　紫石英（煅，先煎）　紫丹参　茜草根　粉归身（酒炒）　潞党参　二泉胶（牡蛎炒）　云茯苓四制香附　炙草　法半夏　真广皮（盐水炒）　淡条芩（酒炒）　延胡索　乌贼骨（另研极细末）　枳壳炭　女贞子（炒）　菟丝子
上药共磨为末，用鲜玫瑰花十三朵同石英汁泛丸，如梧桐子大。每早晚各进三四钱，淡盐花汤或温酒送下。
（案6）夏，右。坤体属阴而其用属阳，天癸准则病少而麟易育，反此者病丛至也。刻诊脉弦数带濡，据述经水愆期，行时腹痛腰痠。法当调经顺气，缓缓治之。
洋参　麦冬　香附　茅术　白芍　乌药　橘络　川芎　蒺藜　半夏　首乌　菟丝子　范志曲　条芩　归身　月季花
（案7）夏，右。寒凝气滞复挟肝火，积久损及脾脏，冲任带脉俱伤，以致腹疼痞结成块，甚则恶心作呕，而经水按月仍至，不甚愆期，此由寒痰胶固脏络使然也。先从泄湿化痰，顺气通络为治。
茅术　半夏　吴萸　乌药　青皮　延胡　木香　茯苓　茴香　柴胡　川朴　白蔻　陈皮　瓦楞子　淡乾姜　煨姜
（案8）孙，右。肝邪入于血络，兼挟痰饮，上扰胃脘作痛，痛甚作呕，下结血海作痛，痛甚作胀，而且延久有沉痼之虑。刻诊脉细数无神，经事现乃淋沥不已。症势非旦夕所能效也。
桂木　白术　半夏　青皮　木香　延胡　乌贼骨　茜草　川楝子　柴胡　白蔻仁
（案9）袁，右。及笄之年，经事至而复止，腹痛沉沉，有时大便溏薄，遏其营卫常度，病由过食酸寒，遂致冲任之脉气亦不振，近复由下中及上，不时呕吐浊沫，职是故也。急宜加意慎调为嘱。
白术　归身　茯苓　延胡　乌药　青皮　香附　木香　茴香　川朴　沉香　苡仁　炙草　生姜
（案10）赵，右。经事先期，行时腹痛，时有痞块气撑，脉数带弦细。此虚体更受寒邪。法当温以和之。
肉桂（研，冲）　乾姜　半夏　陈皮　川朴　白芍　延胡　炙草　枳壳　茯苓　郁金　木香　建曲　淡芩　木蝴蝶　煨姜
（案11）叶。诊得脉象细涩，两尺如无，经事趱前不准，加以腹痛，妊娠三月而堕。此肝火郁结，损及奇经。据症合脉，实为深痼，拟方缓以调之。
归身　川芎　白芍　茯苓　白术　炙草　枳壳　乌药　延胡　沉香　玉金　青皮　生菟丝子　条芩　佛手
（案12）夏，右。经事素不准期，或前或后，或多或少，今复经行半月不止，腹痛绵绵不已，四肢懒倦，饮食不甘，食入胸膺觉饱。此奇经延及脾胃，若再因循失治，行将肿满至矣。
党参　白术　白芍　归身　炙草　条芩　川芎　乌药　肉桂　石英　牡蛎　乌梅炭　香附　煨姜　炮姜　延胡
（案13）李，右。冲任气弱，阴血不足，经事趱前不准，脉数而涩。理宜和肝益胃主治。
党参　白术　赤芍　淡芩　归身　川芎　茯苓　炙草　香附　半夏　橘红　红花　玫瑰花　竹二青
（案14）杨，女。平昔肝脾失畅，气机不调，渐延冲任两经，以致经行腹痛，趱前不准。刻诊脉濡数而弱。急宜调理八脉，以和肝脾，俾得循行按度，方许怀麟。
生地　归身　丹皮　香附　延胡　乌药　条芩　炙草　茯苓　杞子　乌贼骨　茜草　沉香　枳壳
又：大凡坤体地道失疏，每每经来不准，一有愆期，诸恙丛集，或为头晕呕恶，或为腹痛结痞，其病不可名状。今诊脉细涩带数，舌滑无苔。阴虚而寒凝气滞也，调之非易。
生地　归身　白芍　麦冬　紫石英　乌贼骨　茜草　半夏　沉香　青陈皮　玉竹　香附　延胡　炙草　竹二青　玫瑰花
（案15）刘，右。经水久不通行，行则上逆，而为衄血，此谓之倒经也。更复血虚火炽，灼筋燔络，脉道不循常度，是以左手足屈伸不便耳。急宜加意调治，否则难望毓麟也。
大生地　粉丹皮　淡芩　东白芍　炙草　二泉胶（溶化，冲）　麦冬　地骨皮　香青蒿（鳖血拌抄）　生鳖甲　净红花　粉归身　火麻仁　柏子仁茯苓人（乳拌）　茺蔚子

胎前  ***************************
（案1）吴，右。脉象细数微滑，头晕眩冒，恶心欲呕，经过五旬，有怀麟之喜。拟进健脾化湿，兼泄木邪。
归身　白芍　川芎　枳壳　半夏　砂仁　炙草　首乌　青皮　白术　菊花　橘红
（案2）周，右。妊娠五六月，脾胃司令，脉来滑数，头晕呕恶，食饮不甘。此《内经》所谓恶阻也。
半夏　白术　带叶苏梗　枳壳　陈皮　香附　沉香　淡芩　川芎　茯苓　砂仁　炙草
（案3）张，右。据述娠怀五六月，寒热乍轻乍重，汗泄颇畅，口渴多饮，病经一旬，未曾搜剔其邪，其势有进无退。刻诊脉象左弦数，右细数，舌苔微黄带灰。胎元已被热伤。姑从气虚邪恋用意，望其邪却，则胎自安也。
洋参（一钱半）　桂枝（五分）　石膏（先煎，三钱）　知母（一钱半）　淡芩（一钱）　柴胡（五分）　炙草（五分）　白术（一钱半）　茯苓（一钱半）　枳壳（八分）　青蒿（一钱半）　白薇（炒，一钱半）　粳米　姜　枣
（案4）夏，右。病由伏邪寒热而起，迁延匝月，或止或作，时轻时重，变端百出，今复腹痛殊甚，妊娠患此，最有堕胎之虑。拟从阴虚血少、胎失所养用意，则肝邪横逆自平，其伏邪犹未清泄，略行佐治可耳。
洋参　归身　阿胶　白芍（桂枝同炒）　地骨皮　炙草　白术　沉香　延胡　麦冬　茯苓　青皮　木蝴蝶
（案5）朱，右。凭脉象阳部洪数，经停百日，是怀麟之征，现腹痛腰痠殊甚，乃劳碌热炽，有损胎元，切宜防慎。
白术（一钱半）　香附（一钱半）　延胡（酒炒，一钱半）　乌药（炒，一钱）　紫苏叶（一钱）　枳壳（八分）　山栀（三钱）　蕲艾（盐水炒，八分）　条芩（酒炒，一钱半）　白芍（一钱半）　炙草（五分）　砂仁（五分）　黄杨树
（案6）夏，右。诊脉象细数而滑，不时头眩作仆，懒食思酸，据述经水三月未行。凭症合脉，是怀麟之象。拟从脾胃调治，略佐泄木清热，以固胎元。
半夏（麻油炒，一钱半）　白术（一钱）　茯苓（一钱半）　炙草（五分）　枳壳（八分）　归身（一钱）　钩藤（三钱）　甘菊（一钱半）　条芩（一钱半）　橘络（七分）　牡蛎（三钱）　山栀（一钱半）　荆芥（一钱半）　砂仁（四分）
（案7）包，右。病由小产，伤及冲任，经事趱前落后，脉细数，舌苔白。当以和营调经，渐渐理之。
生地　归身　白芍　川芎　香附　郁金　延胡　女贞子　丹参　半夏　广皮　枳壳　茯苓　炙草
（案8）毕，右。肝火素盛，肝气郁结，三月肝木司胎，为气火所戕，以致落红胎堕，兹当炎暑溽蒸，不无嗜食生冷，贪凉冒风，瘀血水凝，腹痛殊甚，脉细涩无力。细为气弱，涩为血蓄。古人谓小产重于正产，良有以也。急宜温通逐瘀，兼顺气机，庶可冀痊。若再迟延失治，不特变生险恶，且有内痈外疡之虑。拟进生化法是为正治。不可畏天时酷热而服寒凉，慎之，慎之。
归尾　红花　桃仁　炮姜　肉桂　延胡　青皮　泽兰　川芎　砂壳　香附　炙草　佛手　益母草　楂炭
（案9）宋，右。妊娠四五月，脾胃主令，偏左腹痛，甚则气欲下坠，脉来细数。肝邪乘虚为患也。
金铃子　延胡　归身　白芍　柴胡　枳壳　大腹绒　青皮　半夏　炙草　苏梗　茯苓　新会红　砂仁　佛手
（案10）宋，右。妊娠五六月，跌伤损胎，昨下血胚，而胎仍未堕，据述时寒时热。脉来疾数，舌苔白腐，隐现青光。大有堕落之虞，姑拟一方，以候高明酌鉴。
生地炭　归身炭　条芩　柴胡　川芎　白芍　苏梗　刮白龟板　阿胶　冬瓜皮　炙草　乌贼骨　茜草　足色纹银　苎麻　血馀炭　黄杨树头
（案11）程，右。刻诊脉象搏数促急殊甚，舌苔白尖红，气逆作喘。胎元被热邪燔灼，内不得安。据症脉颇险，姑拟一方，以候高明酌鉴。
乌犀尖　鲜生地　生石膏　寒水石　连翘　玄参　人中黄　生草　白芍　条芩　银花　知母

产后  ***************************
（案1）包，右。伏邪深郁，疟不准期，寒热或增或减，汗泄如澍，饮食倍常，易饥嘈杂，产后固属阴虚，未便遽用补法。其咳嗽气逆，是邪逆气分所致。诊脉搏数而洪。拟用白虎加桂枝，兼玉屏风法。
南沙参　熟石膏　知母　白芍　淡芩　黄耆皮　赤苓皮　防风　甘草　白术　牡蛎　地骨皮　粳糯米
（案2）朱，右。产后三载，天癸未转，乳汁素所未行，近复两胫倏冷倏热，脉弦数而涩。此阴虚生热，八脉因之有损也。宜加意慎调，多进药饵，犹可向安。
细生地　归身　丹参　元参　麦冬　青蒿　秦艽　鳖甲　茯苓　炙草　生熟穀芽　二泉胶　延胡　香附　鸡子黄　白元米
又诊：前方去穀芽、香附、延胡，加乌贼骨、茜草
（案3）汪，右。据述春季产后著恼，伤及肝脾，寒热时止时作，绵延至今，渐增畏寒怯冷，胸痞纳少，手指痠麻，足跗浮肿，种种皆是产虚不复所致。刻诊脉弦数。急急调摄，否则犹恐恙深难效耳。
细生地　归身　白芍　地骨皮　青蒿　丹参　桃仁　香附　柴胡　女贞子　炙草　茺蔚子
（案4）陈，右。据述产后感寒受湿，暑热交蒸，郁久化毒，发为口糜现象，齿浮龈肿，舌碎颐腐，妨于饮食，脉象搏数。从景岳法治。
鲜生地　细生地　熟石膏（冰糖拌）　知母　川连　牛膝　银柴胡　芦荟　生甘草　银花　青黛　薄荷　川萆薢　贝母
（案5）吴，右。前五载产后未复，肝邪乘隙肆威，延及奇经，以致经期落后，重阳时曾见吐红，咳嗽痰黏，不时口乾少津，肺胃之阴亦渐被伤。刻诊脉象两尺如无，馀部细数。急宜慎真调理，方许怀麟之喜耳。
细生地　归身　白芍　麦冬　知母　元参　真阿胶　丹参　黑草　茯苓　延胡　五加皮　枳壳炭　月季花
（案6）金，右。产后风寒袭于经络，郁而为热，以致寒热久延，半载不愈。防成损怯重恙。
青蒿　柴胡　丹皮　丹参　白术　炙草　茯苓　骨皮　归身　陈皮　生地　半夏
（案7）顾，右。据述病情由产虚未复，后复郁怒伤及脾家，以致早春阳气发越之时，头晕欲仆，恶心作呕，知饥不能进食，大便久秘，虽通而不爽。刻诊脉象左细数，右搏数，舌白苔燥。此系体虚液亏，而积湿未化也。拟从养液熄风，兼清湿浊，缓缓调之。
洋参　麦冬　半夏　秫米　橘红　苡仁　佩兰　女贞子　玄参　杏仁　穀芽　藿香　荷叶边　莲子
（案8）杜，右。因邪致产，产后经旬余，寒热往来，不能分清，曾经布白㾦，汗透而热犹不肯解。刻下营阴内亏，伏邪逗留纠缠之候也。
归身　丹皮　赤芍　青蒿　白薇　稆豆衣　郁金　杏仁　连翘
（案9）许，右。病由胎前曾患咳嗽寒热，分娩后寒热犹然间作。近复发咳嗽，加以气逆喘促，甚则不能安卧，寤不肯寐。现下两胫作肿，日进食饮不多。此脾肺肾三经皆病。当兹产虚血脱之候，气机不克收摄，已属重恙，若再迁延，致成肿满，理之恐难奏效。
洋参（姜汁炒）　白术　炙草　茯苓　归身　百药煎　半夏曲（姜汁炒）　枣仁（炒，研）　远志　郁李仁（猪胆汁炒）　红枣（煨香）　茺蔚子
又：服前剂胫肿稍退，体略健旺，似属应手，所嫌气机仍然促急，脉象较前略和。仍用养阴增液，以安其神。
中生地（姜汁炒）　归身炭　山萸肉　淮山药　五味子　茯苓　丹皮　炙草　川贝　蛤壳　白芍　杏仁　阿胶　麦冬　月胡粉
（案10）周，右。病由产虚袭寒，腹痛便泄。顷诊脉细涩无力，舌滑无苔。中都虚寒之象显著。拟用理中合桃花法，补以举之，温以涩之，俾得后天生气来复，再议丸剂，可望向安。
川朴　冬术　茯苓　甘草　肉豆蔻　官桂　小茴香　胡芦巴　乾姜　赤石脂　牡蛎　防风　益智仁　砂仁　巴戟天　骨碎补　煨姜
（案11）陆，右。产后未复，外感风寒袭于经络之间，积久化热，致有寒热之变，其少腹结块，瘀气交阻使然也。脉来细涩带数，舌乾少津。拟以和营顺气，以通固结。
生地　归身　桃仁　泽兰　乌药　旋覆花（新绛五分同包）　柴延胡　荆芥　炙草　山楂肉　小茴香　青皮　香附　煨姜

血崩  ***************************
（案1）李，右。刻诊脉象细涩而濡，舌白无华，久病反复多端，血崩如注，奄奄莫能转侧，面浮肢肿，症脉两凶，莫之为甚。兹当春阳振动，脾胃受肝木之戕，若再食减胃倒，将何御之。急宜扶助后天生气，兼理奇经之亏，以冀万幸。
党参（元米炒，去米，三钱）　冬术（土炒，一钱半）　熟地炭（三钱）　二泉胶（牡蛎粉炒）　归身（酒炒，一钱半）　白芍（炒，一钱半）　延胡醋（炒，一钱半）　茯苓（三钱）　海螵蛸（三钱）　湘杞子　木香（一钱）　炙草（五分）　观音座（炙炭，八分）　南枣（三枚）
又：二次诊。脉象如前稍和，血崩得止，饮食渐加，似属应手，但久虚之体，脾胃阴阳不复，周身脉络失疏，以致面浮㿠白，四肢腹胫都肿，仍防变重为要。
党参（元米炒，三钱）　白术（一钱半）　茯神（三钱）　归身（酒炒，一钱）　丹参（酒炒，一钱半）　川芎（炒，八分）　白芍（炒，一钱半）　生地（三钱）　车前子（盐水炒，三钱）　麦冬（去心，二钱）　大腹绒　薤白头（一钱半）　瓜蒌仁（打，四钱）　穀芽（炒，三钱）　煨姜（一片）
又：三次诊。投前剂诸恙悉减，脉象亦渐起色，神气颇旺，饮食倍加。是后天生气复振，再能调养，可冀复原。
党参　白术　茯神　归身　白芍　生地　二泉胶（蒲黄五分同炒）　木香　大腹绒　车前子　枣仁　炮姜　远志　高良姜
（案2）宋，右。病由血崩之后，原气未复，渐延肝脏，内风振动，故有头晕欲呕之扰。脉细涩。法当养阴潜阳，兼熄上冒之风。
归身　白芍　瓜蒌　半夏　牡蛎　石决明　天麻　甘菊　茯苓　炙草　藿香
（案3）周，右。肝肾不足，脾胃有亏，以致月水过多，坤造年至五旬，经水未已，脉来濡数带芤。至长夏湿土司令，防有肿胀之累。
细生地（砂仁末拌炒）　归身炭　白芍　荆芥炭　炙黑草　枳壳炭　石决明　牡蛎　紫丹参　木香　白术　陈皮　制首乌　甘菊　条芩　鸡冠花
（案4）周，右。中年以后，八脉失固，前经血崩不止，今虽暂住，正气已亏。现下胃弱少纳，食入不舒。还当养阴益气为主，冀其胃醒，方许无虞。
党参　绵耆　归身　白芍　半夏　柴胡　枳壳　升麻　茯苓　新会皮　炙草　延胡　川芎　玫瑰花
（案5）宋，右。据述病由五月间起，患血崩时止时作，未有安日，入秋以来，所下血液渐少，而白带颇多，饮食渐减，面目㿠白虚浮，四肢亦复虚肿。此病深戕及脾胃，所进谷飥精华，不克滋养以变血，所谓虚极不及变赤者是也，土衰不能胜水，水势氾滥，狂澜莫制，欲其不成水肿难矣，所幸脉尚细滑。拟进十全大补，佐以理治奇经，倘能脉药安适，便是佳境。
大熟地　白芍　川芎　归身　党参　炙草　肉桂　制川附　白术　智仁　茜草　乌贼骨　牡蛎　山药　炮姜炭　煨姜　红枣　观音座
（案6）王，右。平昔奇经有亏，八脉不固，延及脾胃失健，肝肾体虚，其用过甚，五十之年，天癸未尽，淋沥不已。延久有崩注之虑，虚浮亦所不克矣。
生地炭　归身炭　川断肉　丹皮　二泉胶（蒲黄同炒）　牡蛎　石决明　炙草　木香　首乌　半夏　新会红　白芍　小淡菜

症瘕  ***************************
（案1）蔡，右。刻诊脉象细涩带弦，舌苔微白，恶心，呕吐浊水，昼夜无休，左腹结瘕，攻撑作痛，病经三旬外，饮食不思。此厥阴之脉为沉寒浊阴固结也。据症合脉，殊为险恶，姑拟一方，以冀轻减为幸。
旋覆花　代赭石　淡乾姜　吴萸　川连　白芍　枳实汁　瓦楞子　木蝴蝶　延胡　川椒（焙）　半夏　茯苓　炙草　陈皮　煨姜
（案2）刘，右。肝邪与伏邪併发，寒热微作，胸痹，肢肿，不时咳呕痰浊，腹中结瘕上撑，脉细，舌苔白，势非轻渺。
桂木　茯苓　白术　炙草　三稜　大腹绒　厚朴　苡米　木瓜　延胡　莪术　青陈皮　郁金　瓦楞子　姜渣
（案3）刘，左。脉来细涩无神，舌白满布，中脘痞瘕，发时作痛，痛甚则呕。此脾脏有亏，痰气湿浊交黏盘踞，病经二载，根株殊深。据云食人稍减，略停欲化，其痛复作，得后与气则快然如衰。法当扶土逐邪，缓缓磨涤，冀其渐得微效，方是吉征。
川朴　大腹皮子　瓜蒌皮　延胡　半夏　荜拨　青陈皮　茅术炭　苡仁　肉果仁　木香　鸡内金　陈香橼　茯苓　丝瓜络
又：前进温通苦降之属，病势稍缓，舌苔渐化，脉亦较前稍和，惟纳食不甚运健。此肝脾气弱使然也。法当寓消于补，以冀奏绩。
党参　白术　茯苓　半夏　姜皮　延胡　旋覆花（猩绛五分同包）　薤白头　高良姜　金果榄　九香虫　千张纸　临服冲白酒一小杯。
（案4）郭，左。沉寒痼冷，积于胃脘，年久结块，时欲上撑作呕，隐隐而痛，脉细涩无力，是兼挟宿伤，壅塞脉道，气血为之失畅也。
西党参　制半夏　新会皮　枳壳　瓜蒌皮　薤白头　淡吴萸　制川朴　焦建曲　白茯苓　瓦楞子　沉香曲　制香附　小青皮　延胡
（案5）张，左。寒与气搏，积于下焦，以致左少腹结有瘕聚，近复气上冲痛，恶心作呕，曾服辛热温通之属，未得效验。刻诊脉细涩而数，乃寒邪化热之征。拟用平木顺气，择其芳香流利之品，先乃调治，俟其稍退，再商他法。
瓜蒌仁（炒，打，五钱）　薤白头（一钱半）　枳壳（一钱）　小青皮（一钱半）　桃仁（三钱）　延胡（醋炒，一钱半）　紫石英（先煎，三钱）　炙甘草（五分）　白茯苓（一钱半）　半夏曲（一钱半）　川郁金（一钱半）　川楝子（炒，打，二钱）　鸡槟榔（一钱半）　瓦楞子（煅，二钱）　归身（酒，一钱半）　两头尖（绢包，二十一粒　竹二青（盐水炒，一钱半）
又：丸药方。
高丽参（另研末，五钱）　大熟地（砂仁末拌炒，八钱）　湘杞子（炒，一两）　沙苑子（羊脂油拌炒，一两）　锁阳（炒，五钱）　鹿角胶（陈酒溶化，一两）　东白芍（桂心二钱煎汁炒，一两）　漂苁蓉（炒，五钱）　山萸肉（炒，一两）　仙灵脾（炒，五钱）　川黄柏（盐水炒，五钱）　知母（去毛，炙，五钱）　厚杜仲（盐水炒，一两）　小茴香（二钱）　煨木香（二钱）　金樱子（去毛核，一两）　黄鱼鳔（牡蛎粉炒，一两）　白茯苓（一两）　车前子（盐水炒，一两）
上药共磨细末，用雄羊腰子一副，另煮极烂，捣和为丸，如无，用猪脊髓二条，蒸熟代之，再以青盐三钱化水泛丸，如梧桐子大。每日申酉之间，用开水送下五十丸。
（案6）黄，左。脉弦紧数，舌白，气上逆而短，腹中瘕聚。此肝邪与湿热相搏，气为之不疏，痰为之凝聚，乃阳不固摄耳，理之非易。
桂枝　白术　茯苓　炙草　半夏　延胡　青皮　沉香　乾姜　吴萸　楂炭　杏仁　桃仁　煨姜

泻痢  ***************************
（案1）张，左。刻诊脉象左细数，右弦弱，滞下经治得减，少腹疼痛亦平。仍宗前意加减为法。
香附　归身　白芍　青皮　木香　延胡　乌药　沉香　枳壳　川芎　茯苓　炙草
（案2）张，左。寒热微作，痢下赤冻，澼澼不爽，小水赤涩，少腹膨。此暑伏湿郁，热蒸三气，积于肠胃之间而然。幸脉象弦数，望其转疟，方许痊愈。
厚朴　香连丸　青麟丸　赤芍　海南子　延胡　香附　建泽泻　淡芩　青皮　枳壳　赤苓　车前子　六一散
（案3）包，左。顷诊脉细数带弦，寒热有汗未解，转成疟象。此病由于暑邪内蕴，疫邪触受，以致先患吐泻，今虽病减十之六七，而虚象未复。法当清化其邪，再以香芳通灵之品，荡涤馀邪。
鲜石斛　鲜首乌　鲜沙参　白扁豆子　茯苓　贝母　广郁金　通草　益元散　玳瑁　珍珠　银花露　青蒿　檀香　芦根　佩兰叶
又：顷接来札，已悉一是所云，入梦如云游，是肺肝虚气乘邪也。不思饮食，是脾家湿邪逗留不化也。论理当进香燥，然津液不足，不便遽进。法当清泄淡渗，略佐芳香解秽理之。
（方缺）
（案4）包，幼。据述先由便澼不爽，迁延匝月，肠胃之湿热未尽，郁蒸不已，延入血分，古人所谓远血出于脾，以致便后下血，症已非轻，近复两目相继发肿，羞明怕日，若不早治，必成重恙。一切鲜肥生冷及起居寒暖，宜加以慎之。
荆芥炭　归身炭　赤芍　防风　川芎　甘菊　生草　地榆炭　山栀　夏枯草　条芩（炒炭）　丹皮炭　青葙子
（案5）刘，右。平昔体虚脾弱，阳气不振，于前数年前曾患痢疾，经治得愈，相安无事有年。近因暑邪内郁，湿热乘脾气之虚下注肠胃，以致旧疾复作，里急后重，腹痛，澼澼不爽，防成休息重候。脉象细涩而弱，舌白苔腻。先从清暑疏气，兼清积滞。
厚朴　半夏　香附　枳壳　延胡　木香　陈皮　川芎　六一散　泽泻　通草　槟榔　赤猪苓　车前子　佛手
（案6）李。寒热气滞，积于肠胃，以致便澼不爽，赤白冻下，少腹疼痛，脉来弦细带数。症势非轻，急宜调治。
党参　柴胡　归身　槟榔　枳壳　香附　桃仁　延胡　青皮　炙草　赤白芍　萝卜子　玫瑰花　白残花
（案7）褚，左。下痢冻秽，赤多白少，数至圊而不爽，便后隐隐腹痛，病延半载，由阴伤及阳分。小水混浊不清，是湿热久蕴，中气不足，溲便为之变，正合《内经》之旨也。用驻车合补中法，以冀渐效。
川连　地榆　白芍　木香　延胡　柴胡　归身　阿胶　萆薢　甘草　猪苓（用黄蜡五分拌炒）　白术　车前子　荆芥　侧柏叶　荷蒂
（案8）郑，左。脾胃气弱，饮食不甘，阑门失固，大便不时溏薄，寒热微作，脉形数弱带弦，舌苔薄白。拟用补中益气，犹可冀安。
党参　绵耆　白术　炙草　白茯苓　白芍　柴胡　升麻　陈皮　肉果　益智仁　车前子　砂仁　红枣　煨姜
（案9）何，左。新患澼，出红冻，解时并不腹痛，乃湿热阻滞于气分，非关停积也。拟疏气和腑法。
制香附　木香　川连　淡芩　赤芍　枳壳　老苏梗　茯苓　炙草　猪苓　泽泻　川芎　白蔻仁　橘红　荷蒂
（案10）徐，右。久痢五色，阴气将已告匮，肝火乘虚上扰，胸痹作痛，胃纳不多，脉来搏数带弦，舌乾少津。症势极重，勉拟一方，以候明眼酌定。
中生地（姜汁炒）　小毛连（酒炒）　阿胶（蒲黄末炒）　白头翁（酒炒）　秦皮　淡芩　赤白芍　煨木香　玉金　制香附　炙草　延胡　姜皮炭　竹二青（姜汁炒）　
（案11）苏，左。滞下经月，冻尚未净，当脐作痛，痛攻满腹，肛门下重，乃肝脾气血两亏，湿热犹未清化也。
归身　白芍（肉桂四分煎汁拌炒）　炙草　炮姜炭　木香　桔梗　紫菀　小川连　升麻　红曲炭　菟丝饼　荷蒂
（案12）郑，左。左胁结痞，腹膨，痛泄，脱肛。此由湿积阻结，肝脾不化所致。虽病久正虚，而舌苔中厚，仍有浊积。拟方先与和中疏滞，以畅邪机。
川厚朴　大腹绒　茯苓皮　焦六曲　小青皮　莱菔子炭　青蒿　炙鸡内金　楂肉炭　通草　煨姜　乾荷叶蒂　二稻叶

郁  ***************************
（案1）周，左。郁损奇经，肺脾失和，复为风寒上逼，以致痰从上腭而出，脉形细涩。当以解郁顺气渐调。
归身　白芍　川芎　蒌仁　川贝母　郁金　炙草　苏子　藿香　橘红　花粉　山栀　枳壳　茯苓
（案2）刘，左。病由郁损肝脾，气机窒塞，络脉阻滞，所进饮食不克化津，是以肢倦乏力，腿痠嗜卧。刻现腹膨䐜膑胀，脉象细涩而沉。先拟顺气扶脾，兼清痰浊，俟其轻减，再当议补。
旋覆花　蒌仁　橘络　半夏　木香　苏梗　沉香　延胡　青皮　蒺藜　枳壳　砂仁壳　大腹绒
又：刻诊脉象已和，诸恙亦渐平复，再能静调，可收全绩。兹拟补益中略佐疏泄，以平为期。
珠儿参　归身　沙苑　茅术　黄精　细生地　炙草　牡蛎　白芍　香附　茯苓　橘红　湘莲子
（案3）张，左。病由郁怒，肝胃气乖，平昔积有湿热，气机失其畅遂，以致中脘痞坚，疼痛殊甚，延久最有伏梁之变，一切鲜肥寒冷之属，在所宜禁，否则还有内痈之虑。刻诊脉左弦长，右涩数，是土被木戕之明征也。症非轻渺。
厚朴　杏仁　枳实　槟榔　沉香　乌药　木香　青皮　瓜蒌　半夏　延胡　茯苓　草果仁
（案4）张，右。兹届暮春，阳气上越，脾受木戕，脏络失疏，以致食纳作饱，失其运化之司。议以疏肝理气，醒其脾阳，俟其松减，再图治本。
大生地　归身　郁金　香附　蒌皮　橘络　半夏　青皮　苡米　阳春砂仁
（案5）王，左。悒郁伤肺，思虑伤脾，中都气窒，失其健运之司，以致不甚嗜食，食觉易饱，胸脘结块如岑。理之非易效也。
制半夏　川朴　茅术　瓜蒌皮　广郁金　制香附　范志曲　穀芽　麦芽　新会皮　白茯苓　砂仁　枳实　苏梗　陈香橼

暑  ***************************
（案1）张，左。营卫不调，寒热屡止屡作，正气素亏，更为邪扰。法当用补，但近袭暑邪，拟进疏补兼施。
洋参　麦冬　半夏　川贝母　归身　延胡　青蒿梗　益元散　沉香　鲜佛手　老姜
（案2）张，左。新袭暑邪，积湿化热，近复寒热，汗不得畅，小水短涩，脉虚而数细，腹中觉痛。此邪与食滞交阻。法当清热化邪。
川朴　青皮　枳壳　滑石　川断　白扁豆子　山栀　青蒿露　赤猪苓
（案3）金，左。伤暑，表邪已罢，里热未除，脾胃郁蒸，湿热犹未清化，是以不思纳食，胸痞溺短，种种见象，其病仍在气分也。拟进七叶法，以清表里之邪。
藿香叶　佩兰叶　蒿叶　桑叶　荷叶　稻叶　竹叶　川贝母　石斛　益元散　芡实　通草　佛手
（案4）包，右。暑湿郁伏化火，逗留于肠胃之间，以致上呕下泻，中脘痞满，小溲短涩。此古稀之年，营卫两亏，阴阳暌隔也。症属霍乱，勿轻视之。
川朴　半夏　新会皮　炒蒌皮　枳实　槟榔　白蔻　杏仁　赤猪苓　泽泻　六一散　藿香　竹二青　伏龙肝
又：吐泻虽止，邪仍蟠踞中都，所进汤饮未肯下走，是以欲吐不能，时作烦躁耳。七旬高年，体虚邪恋，殊属棘手，姑拟一方，以冀轻减为吉。
照前方去朴、蔻、杏，加栀、豉、车前子、左金丸
伏邪六日，寒热或轻或重，脉弦数，舌黄微灰。邪在阳明，成疟则轻，入里则重。
蒌皮　枳实　槟榔　豆豉　焦栀　知母　淡黄芩　连翘　香青蒿　赤苓　益元散
（案5）季，左。脉症合参，正气虽虚，暑湿之邪未化，留恋肺卫，遂致寒热有类疟象，日轻日重，得汗则解，咳嗽痰黏。姑舍其虚，先理其实。
南北沙参　霜桑叶　黑芝麻　绢包　甜杏仁　益元散　川贝母　麦冬肉（青黛拌）　黑山栀　杜橘红　软白薇　赤茯苓　长牛膝（盐水炒）　枇杷叶

疟  ***************************
（案1）蔡，左。暑邪逗留未解，疟虽暂止，而邪蕴颇重，防其馀烬复燃。脉搏数，舌微白。当以清解理之。
青蒿　柴胡　淡芩　山栀　泽泻　白术　知母　白扁豆子　半夏　槟榔　通草　赤苓豆卷　橘红　六一散　白薇
（案2）黄，左。疟乃伏气之发，寒热少汗，胸脘痞闷，时作恶心欲呕，邪来彻也。脉弦数，溺赤。治宜清邪泄湿法。
桂枝　青蒿　白薇　豆卷　玉泉散　鸡苏散　通草　广皮　泽泻　淡芩　枳壳　赤猪苓　苡仁　半夏　车前子　姜　枣
（案3）刘，左。疟后馀邪未尽，寒热虽止，而湿热仍痼，当用清泄开其太阳，则头晕、脘痞、小水赤涩，症自可就痊。
赤茯苓（各）　猪苓　泽泻　白术　官桂　茵陈　生熟苡仁　青陈皮（各）　山栀　炙草　黄柏　滑石　淡竹叶　灯草
（案4）夏，左。久疟四五年，营卫失调，气与邪并，结为疟母，徒恃汤药无益也。急宜扶正祛邪，以丸剂消其痞结，以汤饮理其本病，渐调勿懈，庶无他虑。
党参　白术　半夏　鳖甲　牡蛎　首乌　柴胡　青皮　淡芩　橘红　茯苓　炙草　姜枣　另服鳖甲煎丸。
（案5）某。寒轻热重，三日一作，脉弦数，舌满白。当从募原达邪。一切生冷鲜肥宜忌。
川朴　半夏　柴胡　青皮　赤苓　贝母　淡芩　新会皮　六一散　白蔻　青蒿　枳壳　知母　佛手　姜　枣
（案6）夏，左。疟久新止，脉犹弦数，其邪未尽可知。七旬高年，犹幸胃运尚健，然邪伏深邃，还防复炽。拟补益辅其正气，佐清疏祛其馀邪，以冀向安。
党参　白术　炙草　大熟地（麻黄三分同炒松）　鹿角霜　好肉桂（去粗皮，后下）　青皮　青蒿　枳壳　茯苓　白芥子　姜　枣
（案7）郁，左。伏邪久延匝月，寒热间日而作，甚则神识若蒙，小水失禁，体懒指肿，热解时仍能进食，据云平昔素患痰症，脾阳不克健运，营卫之气已离，阅所进方药，似乎相左，以脉象虚中仍见和洽，即此便是生机。爰拟一方，以候尊裁。
洋参（二钱）　麦冬（勿去心，三钱）　五味子（一钱）　生鳖甲（八钱）　生龟甲（八钱）　牡蛎（一两）　干菖蒲（四分）　玉金（一钱半）　白术（防风一钱煎汁拌炒）　防己　苡仁（六钱）　芡实（五钱）　炙草（五分）　茯神（辰拌）　橘络（姜汁炒，五分）　竹荆沥（各一匙）　姜汁（一小匙）　
又：前进甘凉咸润之剂，似得小效，但昨午小番，仍现厥逆，刻诊脉搏数带弦，其病竟未退尽，还有增变之虞。愚见少服药为中医，此仲景语也。第以饮食缓缓调之，俟其营卫二循行常度，则诸邪可望退舍也。
上洋参　麦冬　五味子　生鳖甲　生龟甲　牡蛎　玉金　茯苓　炙草　川贝母　五加皮　橘络　钩藤　青蒿
（案8）邹。类疟一候，有汗不解，甚则神昏谵语，大便溏泄，间有咳嗽。症属阳明太阳，一时未肯骤解，用药仍从少阳，以泄蕴蓄之邪，略佐苦降，望其阴气渐振，可臻佳境。
鲜生地（淡西豉三钱同打，六钱）　青麟丸（过下，三钱）　淡芩（酒炒，一钱半）　柴胡（五分）　生枳实（一钱半）　槟榔（一钱半）　黑山栀（一钱半）　知母（一钱半）　赤猪苓（各一钱半）　焦白术（一钱半）　泽泻（盐水炒，八分）　白扁豆子（三钱）　细川连（酒炒，五分）　葛根（一钱半）　益元散（包，三钱）　通草（五分）　二稻叶（五钱）　扁豆叶（二支）　
（案9）闵。三阴大疟不止者，邪未彻也，未有邪未彻而可以止之者。
川桂枝　淡芩　焦白术　知母　草果仁　范志曲　枳壳　制半夏　新会皮　姜　枣
（案10）张。久疟之后，寒痰内伏，咳嗽年馀不止，势难杜截根株矣。
麻黄　赤芍　炙草　苏子　前胡　新会皮　金沸草　半夏　泽泻　川萆薢
（案11）潘。刻诊脉象左数滑，右弦数，两尺弱不胜依，舌滑微黄苔，疟来微寒壮热，从无畅汗。此体虚正不胜邪，不能使邪外彻。据云怀麟二月，似觉跃动。推其病源，从郁损而起，渐及太阴脾脏，脾主四肢，遂致遍体浮肿，日虽不多，而正气一时未肯来复，理之殊非易，幸后天生气尚壮，犹能纳食，据证合脉，还可措手。始拟益气养营，以治其本，疏邪清疟，以理其标，俾得营卫循度，自可向安。
上洋参　焦白术　中生地　软柴胡（鳖血拌炒）　归身（酒炒）　淡黄芩　车前子　五爪橘红　生鳖甲（先煎）　青蒿子　半夏曲（香油拌炒）　茯苓　炙草带叶苏梗　生姜　红枣　黄杨树头

寒热  ***************************
（案1）僧。始由微寒微热，略不经意，阅六七天未尝服一剂药，延挨至今将及一旬，气喘不得卧，痰黏不得出，视其形神沮丧，色白如盐，四肢厥冷，两脉全无，仔细按之觉细如游丝。此脱症也，危在旦夕矣。余念其平日友情，勉书一方，以尽人事。
人参（另冲）　香附　蛤蚧尾　龙齿　牡蛎　白术　桂木　白芍　炙草　茯苓　半夏　五味子　竹二青姜汁炒
（案2）程，左。症经四旬，其中反复多端，无庸赘述。刻诊脉形细数、无神欲散，神识若明若寐，唤之则醒，听之则蒙，胸膺刺痛仍炽，中脘更见痞满。此正虚邪陷，阴阳枢纽欲离之象也。舌乾苔燥，唇揭齿焦，五脏之液皆竭矣。症在不治，姑念其敦请之诚。拟用复脉法，聊尽人事，以冀天心。
炙草　人参　大生地　鲜生地　火麻仁　麦冬（辰拌）　清阿胶　生龙齿　煅牡蛎　茯神（辰砂拌）　大枣
（案3）须，左。病由感邪积食，盘踞肺胃，前经表散得汗，苦降便通，表里之气已得疏通，是佳兆也，但湿热郁蒸未化，上干肺系，为咳为逆耳。刻诊脉左细数，右搏数，舌苔腻滞而灰。拟进芳香泄热，淡渗化湿，略佐顺气化痰为法。
淡豆豉（二钱）　佩兰叶（一钱半）　苡仁（三钱）　沉水香（磨，冲，五分）　赤茯苓（二钱）　广玉金（一钱半）　木猪苓（三钱）　煅蛤壳（先煎，五钱）　通草（八分）　生白术（用元米泔水浸，煎三沸去术代水，二钱）　白残花（八分）
又：病经匝月，其中反复多端，不必赘述。刻诊脉左细数带弦，右搏数而大，舌苔久灰而未尽，饮食少进，咳嗽仍作，今复痰中略带红黄之色。此肺热熏灼，胃汁乾涸，以致气弱固聚胸中，津液不能下注，渐有肺痿之虞，其大便久秘，小水短涩，亦职此之由也。急宜涵养肺痿之阴，俾阴气复得一分，便去一分病象，无劳温补，亦无庸清泄。
中生地　麦冬　阿胶　火麻仁　炙草　川贝母　紫菀　知母　花粉　蒌仁　桑叶　元米　绿豆衣　甘蔗汁
（案4）顾，左。先由寒热，一二日后，以强劳加病，复挟食积，骤致神识若蒙，狂躁谵语，身热如烙，衄血如注，大渴引饮，大便秘结，脉象洪数，舌苔红而起刺。此邪积交併，痰气并阻，身中诸脉失疏，最为凶候，若非峻治，焉望转机。
乌犀尖　鲜生地　山栀　淡芩　天竹黄　川连　胆星　熟石膏　寒水石　郁金　枳实　槟榔　橘红　连翘　人中黄　鲜石菖蒲　竹心　茅芦根
（案5）江，左。伏邪留恋不清，时有寒热，善嗳。此气机失畅所致。
川朴　半夏　杏仁　白薇　陈皮　白蔻仁　青蒿　枳壳　苡仁　赤苓　益元散
（案6）蔡，左。伏邪深蕴，欲达未达，迁延几及二候，大便欲解不行，渐有内陷之虑。刻诊脉搏数而弦，舌苔灰腻。病势殊属深险，姑拟一方，冀其大解得汗，透发斑疹，方有生机。
牛蒡子　大连翘　薄荷头　杏仁　赤苓　瓜蒌皮（元明粉一钱半同炒）　厚朴　胆星　半夏　枳实　玄参　郁金　橘红　六一散　捲心竹叶灯草
（案7）包，左。本病阴虚湿重，体质不固，加以春夏之变，寒暄失时，客气乘虚而入，复因脉络郁滞，心境不畅，遂致痰食邪气交阻于中，先现寒热，继变昏沉若蒙，语言错杂，病势颇为重候。阅前所服方，与病诚符，不必更章。刻诊脉形搏数带郁，舌苔宿黄已退，白腻未除。姑拟扶正清邪，开郁导滞，冀其轻减为吉。
洋参（二钱）　沙参（一两）　槟榔（一钱半）　枳实（一钱半）　蒌皮（五钱）　半夏（一钱半）　通草（八分）　苡仁（三钱）　赤猪苓（各一钱半）　六一散（三钱）　车前子（三钱）　葛花（二钱）　鸡距子（三钱）　干菖蒲（三钱）　竹心（十枚）　灯心（五分）
（案8）丁。病延五旬，其症或轻或重，反复多端，至今仍有寒热，胸痞纳少，右足跨隐隐作痛，并无肿胀，经脉失于荣养，犹有外疡之虑。刻诊脉象左细数，右弦数。是阴气不足，五液皆亏之症，徒治寒热无益也。拟用仲景法，以冀轻减。
中生地　麦冬　火麻仁　石斛　炙草　蒺藜　二泉胶　延胡　川贝　生穀芽　茯苓　玄参　霜桑叶　冬瓜仁　花粉　二稻叶
改方：去冬瓜仁、花粉、桑叶、稻叶，加沉香、女贞子、冬术、莲肉、红枣、茯神
（案9）包，左。暑热郁蒸，灼热颇重，伤及阳气，是以百节乏力也，以脉来洪大搏数知之。
熟石膏　知母　淡芩　茯苓　枳壳　花粉　象贝母　焦栀　六一散　橘红　採芸曲
（案10）顾，右。湿温夹斑带疹，里外热灼，适逢经至，须防热入血室，时欲呕恶，大便溏薄，症势非轻，切勿泛视。前所服药，清滋太早，试问所积湿邪，从何退解乎。姑拟一方，以望渐轻为吉。
藿香　佩兰　杏仁　淡芩　大豆卷　连翘　薄荷　赤苓　猪苓　泽泻　冬桑叶　菊花　芦根　六一散　白扁豆花
（案11）印，左。前投辛凉之属，赤疹隐隐，达而未清，得汗颇畅，而畏寒灼热未罢，脉左弦数，右洪数。此邪滞交黏所致。拟凉以解之，清以化之。
鲜石斛　鲜沙参　花粉　熟石膏　淡芩　枳实　槟榔　瓜蒌仁　玄明粉　丹皮　蝉衣　薄荷　羚羊角　连翘　六一散
（案12）徐，左。风温挟湿，寒热有汗不解，神识时明时昧，语言无序，咳嗽，痰黏不爽，春邪已得透达，但里湿未化，郁而成热，热灼不已，将有化燥发痉之变。刻下大便由泻转痢，乃协热下泄也。诊脉弦数而洪，口渴多饮，所可畏者，其邪有内陷之险。肝风一炽，阴气随竭矣。阅前方大致不差，其恙正在鸱张，是以未能骤致耳。姑拟甘凉清泄并理，俟其热退神安，方许无事。录方以候主裁。
羚羊角　淡黄芩　朱茯神　焦茅术　绿升麻　煅牡蛎　真川贝　小毛连　甘草　石决明　甘菊花　大连翘　採芸曲　苡仁　郁金　竹心　灯草（辰染）　
（案13）崔，左。病由伤寒直中太厥二阴，于昨晚骤见腹中大痛，汗泄太多，角弓反张，不省人事，两脉弦劲，舌苔白黄。据症脉，实为险恶，勉拟一方，以冀万一之幸。
羚羊角　制半夏　新会皮　连翘　石决明　焦白术　炙草　白茯苓　玄参　石菖蒲　真川贝　池菊花　竹二青
（案14）朱，左。伏邪积滞蕴结阳明，迄今两候，渐已化火，劫烁津液，热甚于里，舌红苔灰满布，语言错乱，中脘按之痞满，脉形弦数，右大于左。邪火充斥，势若燎原，慎防风动痉厥变幻。录方候正。
乌犀尖（五分）　鲜生地（一两）　粉丹皮（一钱半）　知母（二钱）　生石膏（四钱）　连翘（勿去心，三钱）　赤芍（一钱半）　朱茯神（三钱）　全瓜蒌（四钱）　枳实（生切，一钱半）　益元散（包，三钱）　茅芦根（各一两）
（案15）沙，左。伏邪壮热两候，转为寒热如疟，但热来颇重，且热长退短，大汗而热不减，如是者又十日矣。刻诊脉浮弦数硬，右手欠畅，舌苔白浊兼黄，根中焦灰，尖色红绛，唇焦乾板。此腑中积热留恋，蒸蕴燔灼，热邪由腑涉经，故外见疟状，其热仍蕴于腑，内扰于营，故热重时神清，不清时而且肢指蠕动，渐有风痉之兆。病将一月，气液被伤已甚，而邪积胶结不化，深恐邪恋正虚，致生变态。拟方速与疏腑泄热，兼以清营养胃，冀其积热下行，庶几热势渐平。录方候正。
枳实（元明粉六分化水磨冲）　槟榔　广郁金　淡芩　知母　蒌皮仁　鲜石斛　洋参　鲜生地　连翘心　生锦纹　竹茹　茅根肉　粉丹皮
（案16）唐，左。伏邪挟积，留恋经旬，灼热有汗不解，入夜转甚，间有神昏谵语，口渴引饮，脘痛拒按，大便解而不多，脉象两手弦洪，尺部较甚，舌苔光绛，中罩灰。症属邪积内阻，湿热上蒙，防其邪陷心营生变。兹姑拟宣邪化热，通腑泄浊，俟其轻减，方可著手。录方候正。
鲜石斛　玉泉散　连翘　玉金　知母　杏仁　淡芩　茯神　川贝母　青蒿　苡米　枳实　瓜蒌皮　二稻叶
（案17）丁，右。伏邪旬日，寒热往来，有日重日轻之势，热不分清，心胸烦灼，脘闷气逆，上升欲呕，脉右大于左，经汐不期适至，甫经四日不断，乃血室空虚，恐邪热内陷。拟河间分泄三焦，冀准疟则轻。
制半夏　生石膏（薄荷五分同打）　知母　桂枝　新会皮　赤猪苓　益元散　枳实　赤芍　藿香　白蔻仁　竹二青　鲜稻浆
（案18）郁，右。伏邪深邃，欲达不宣，继复受痧秽，交相为病，先见恶心呕吐，下见洞泄，中宫隔拒，此邪与食滞使然。是症名曰霍乱，乃霍然撩乱之谓，当以正气撤邪，其病自退。今视前方用白虎与泻心并进，虽无大错，未免其邪早被遏抑，蒸腾变幻，无有已时耳。再阅后方，用温中逐秽之属，正合其宜，而仍未见效者，以经水乍过，血室已虚，不能使邪外出也。刻诊脉左搏数，右濡数，舌白满布，呕泻减而未罢。仍宜温以降之，苦以泄之，芳香以逐之，冀其微效为吉。录方候正。
制川朴　淡芩　杏仁　连翘　枳实　大腹皮　蔻壳　香薷　赤茯苓　六一散　焦茅术　莱菔子　佩兰叶　竹二青　灯心
（案19）张，右。两进凉解达邪，甫出汗而欲小解，汗即缩，疹亦未布，是邪欲出不达，肌肤燔灼如前，脉象左大于右，浮部多数，舌红，微起白苔。两阳邪火犹炽，仍望表出汗透，疹布为佳。
牛蒡子　黑山栀　淡豆豉　连翘壳　粉丹皮　鲜生地　鲜沙参　赤芍　白薇　荆芥穗　白杏仁　蝉衣　茅芦根
（案20）汪，右。暑湿热郁于三焦，瀰漫不已，寒热微汗，将及一句，其邪未曾透达，有热入血室之险，是以昼则明瞭，夜则谵语耳。兹诊脉形细数，舌白微黄，而津液全涸。阴气先已告竭，则阳光随之独炽。据症合脉，颇为重候，宜慎之。
鲜石斛（六钱）　鲜生地（六钱）　淡豆豉（一钱半）　软柴胡（炒，五分）　黑山栀（三钱）　肥知母（一钱半）　淡黄芩（一钱半）　软白薇（一钱半）　大连翘（三钱）　金银花露（冲，一两）　真川贝母（一钱半）　炙甘草（三分）　白茯苓（一钱半）　广玉金（一钱半）　活水芦根（一两）　竹叶（五十片）　灯心（三十寸）　
又：前进养阴增液之属，热灼渐退，已得松机，入暮亦能清了，但里热仍然炽甚，小肠丙火乘湿热交蒸，是以小溲短赤，不时烦躁，乃暑症之故态也。诊脉较前略和，舌津渐回。再能清以化之，可臻佳境。
鲜生地（六钱）　鲜石斛（六钱）　细川连（五分）　淡黄芩（一钱半）　黑山栀（三钱）　赤茯苓（三钱）　潼木通（一钱）　六一散（三钱）　连翘壳（二钱）　象贝母（三钱）　瓜蒌皮（三钱）　甘菊花（一钱半）　净钩钩（后下，三钱）　活水芦根（五钱）　竹叶（五十片）　灯心（三十寸）　
又：脉象较前已和，胃液亦能渐苏，夜卧颇安，皆属佳兆。再能调理得宜，可望痊愈。
川石斛三钱）　鲜沙参六钱）　大麦冬去心，一钱半）　天花粉三钱）　肥知母一钱半）　生熟穀芽各三钱茯苓（三钱）　炙甘草三分）　大连翘一钱半）　焦白术（一钱半）　女贞子炒，三钱）　白薇须一钱半）　枇杷叶露冲，一两）　芦根去节，一两）

温热  ***************************
（案1）刘，左，幼。寒热经旬不解，灼热少汗，舌乾焦黄，脉来搏数。此温邪发于秋燥之后，肺胃津液被劫，不能使邪外出，渐有入营之险。五岁幼龄，阴气本未生全，再受重邪，恐难胜任。姑拟一方，以冀万幸，倘有斑疹透发，便是佳境。
鲜石斛　花粉　知母　双钩　寒水石　连翘　大力子　元参　川贝　丹皮　熟石膏（薄荷五分同研）　青木香　生甘草　茅芦根（去心节）　竹心
（案2）夏，右。温邪越二旬，曾得大汗，热仍不解，阅颧颊项倒斑疹遍布，是邪从外达之象。昼则明瞭，夜则谵语，正合仲景热入血室条例。脉来数疾带弦，舌尖根微碎。拟从营分清热，冀其仍归少阳，方可措手。
乌犀尖　赤芍　丹皮　生草　鲜石斛　柴胡　广郁金　菖蒲　连翘　玄参　桃仁泥　茯苓　竹心　灯草
（案3）温，左。刻诊脉象左数带弦，弦为肝阴不足也；右数带洪，洪为胃热有馀也。当此深秋凉气外束，所伏之邪有栩栩欲动之势，用药未便峻补。先拟清泄，以辅正气，俟其伏邪少却，再议补益。
青蒿　杏仁　焦栀　枳壳　茯苓　半夏曲　採芸曲　六一散　麦冬　白术　蔻仁　制香附　南沙参　二稻叶
（案4）华，左。风温袭入膻中，痰热交炽，神识不清，音哑，无汗，脉象模糊，舌灰黑。症势殊为险恶，勉拟一方，以望万一之幸。
乌犀尖（磨，冲）　鲜生地（淡豆豉三钱，元寸一釐，同打）　羚羊角　粉丹皮　天竹黄　陈胆星　郁金　连翘　玄参　真川贝母　石菖蒲　薄荷　人中黄灯心　竹心
另：至宝丹一粒，先服。
（案5）于，左。风温欲达不宣，热灼如烙，有汗而热仍不减，甚则言语如狂，大便略行，而转矢气屡作，此病结阳明少阳两经，将有化燥之变。脉形搏数，舌乾坼，此阴液已被热劫也。症势颇为险恶，勉拟一方，以希转轻为幸。
生锦纹（酒浸后下，三钱）　制川朴（一钱）　槟榔（一钱半）　枳实（一钱半）　炒蒌皮（三钱）　煨葛根（一钱半）　牛蒡子（三钱）　连翘（三钱）　郁金（一钱半）　黑栀（一钱半）　柴胡（六分）　茯苓（一钱半）　石菖蒲（五分）　淡豆豉（鲜生地五钱同打，三钱）　竹心（三十支）　灯草（五寸）　芦根（一两）
（案6）张，左。湿体而吸冬令温煦之气，湿与温合，而为湿温，湿与热蒸，经风未撤，症及半月，头疼恶风虽罢，而咳未全除，热势起伏，热起则心胸烦闷，齿垢苔霉，口腻不渴。温病舌黑条下明言，邪热劫夺，真水内亏，物穷则化，以致水来剋火，齿垢之理亦然。果尔，则当大热神烦，必欲引外水以济其急，万无既已劫阴而独不渴之理。今以经风未尽，在里之邪不能借道而出，遂使热蒸于胃，而痰湿抑遏其炎，结为霉垢，与水涸实有不同，高明者必当鉴及也。刻下大便屡行，而犹频转矢气，脐下按之板滞。《金匮》云，阳明病，频转矢气者，为有燥屎，当下之。无如大便屡行之后，气每下注，便后有黏腻之物随之而下，湿热之邪欲趋其地，虽不得不行，续攻似宜暂缓一步。脉象弦滑而数，右寸带浮，尤为湿温之热蒸湿腾，经有馀风，腑有留滞之证。拟从三焦宣化，兼撤经邪，湿化气宣，蒸腾之炎自解也。管见所及，尚乞主裁，并希指谬。
光杏仁（去皮尖，勿打，三钱）　白蔻仁（后下，五分）　制半夏（二钱）　广玉金（一钱半）　淡芩（一钱半）　赤猪苓（各三钱）　苦桔梗（一钱）　广橘红（一钱）　方通草（一钱）　香豆豉（三钱）　冬瓜子（四钱）　生苡米（四钱）　经霜桑叶（七分）　滑石（三钱）
前方服二剂，热当渐轻，苔当渐化，即请高明将黄芩一味斟酌去留，再服一二帖。如宿滞已不攻而自下，腹板转柔，无须攻夺尤妙。若依然腹板，甚至动跃，则用木香槟榔丸一钱半，枳实导滞丸一钱半，以缓下之。下后矢气已止，而板滞动气依然未退，则是积去而脾阳已伤，水邪乾土矣，弗再攻之。俟病退之后，以理中等汤调之，然否，台裁。
（案7）隆，左。晚来热重，便溏，无汗，七八日矣，惟脉象细弱不数，舌红少苔，两足痿弱，想阴分素虚，暑邪陷伏于内，不能外托，病势颇为深重。拟清暑疏邪，冀得外解乃松。
豆豉卷　藿梗　青蒿　丹皮　淡芩　滑石　连翘　陈皮　桔梗　六曲　苏梗　茅根
（案8）陈。冬温，寒热止而复作，大腹微膨，脉象左弦数，右数弱，舌光无苔。此正气先亏，复为病后失调，以致反复不已。据证脉颇为重候，犹幸今午身得畅汗，亦是佳兆也。兹拟一方，以望渐愈为吉。
南沙参　麦冬（青黛拌）　五味子　稆豆衣　白芍　白术　茯苓　穀芽　白蒺藜　半夏曲　新会皮　炙草　灯心　梨皮
又：温邪将次清泄，诸恙悉减，已属应手。但平素肝肾两亏，痰浊不化，乘机窜入络，以致少腹筑筑动气也。诊得脉象较前有和融之象，是可喜之征。所虑调理不宜再致反复为嘱。
五味子　旋覆花　白芍（桂枝二分同炒）　红花　归身　桃仁　海蛤壳　柴胡　川贝母　茯神　枣仁　牡蛎　竹二青　银杏肉

疯症  ***************************
（案1）陈，左。病由劳碌伤筋，积久化热，脉络受燔，以致两腕先后发肿而痛，此鼓槌风也。刻诊脉左弦洪，右搏数。当以和营通络，以清脉道，缓缓调治，可望向安。
桂枝　羚羊角　归身　川芎　五加皮　丹参　防风　炙乳没药　白蒺藜　秦艽　延胡索　蚕砂　大贝母　赤苓

痹  ***************************
（案1）郭，左。病后馀热留于络中，两肩麻痹，下连指臂，延久失治，最有痱中之累。刻诊脉象弦细而虚。法当养营和络，以清其热。
中生地　归身　绵耆　党参　黄柏　秦艽　白芍　防风　羚羊角　钩钩　池菊　炙草　丝瓜络　桑枝
又：正气不足，血液有亏，不能荣养筋络，以致节骱牵搐刺痛，不便伸屈。法当峻补之议，现因胸痞胁胀，肝胃不和也。拟于补中略佐疏泄，俟其平复，再议滋补。
中生地　麦冬　延胡　秦艽　蚕砂　青皮　丹参　瓜蒌仁　五加皮　归身　川芎　炙乳没　木香　炙草
（案2）包，右。寒湿郁久而成热，热极则风生，加以气血有亏，节骱麻痹，今复左腕脉络牵强作楚，是名痹症。法当和营通络以熄风，养阴壮筋以止痛，可望渐效。
细生地　归身　川芎　丹参　秦艽　延胡　五加皮　羌活　木瓜　炙乳没　二泉胶　蚕砂　炙草　侧柏叶　桑枝
（案3）顾，右。据述背膂筋脉牵强而痛，时缓时剧，脉形弦数。此血虚化风，渐成风痹重症。法当温养经脉，以滋化源。一切劳碌及动风发物在所宜禁。
中生地　当归　川芎　五加皮　桂木　二泉胶　木瓜　炙乳没　羌活　川断　麦冬　湘杞子　炙草　池菊
（案4）陈，左。脉象细数，左部腰膂酸楚，筋脉牵强，难于俯仰，下连腿胫。刻下年壮体强，犹可冀愈，倘因循失治，最有偏枯之累，近复咳嗽频频，未便过用温热。姑以和营通络理之。
萆薢　杜仲　菟丝饼　牛膝　归身　木瓜　蚕砂　茅术　五加皮　防风己　炙乳没　独活　金毛脊　炙草　桃肉
又：前进和营通络之属，咳嗽得止，其为下损无疑，惟腰足酸楚麻木，古人每用针灸冀效，若徒恃汤液，恐难骤效也。
老桂木　五加皮　菟丝饼　牛膝　虎骨胶　粉归身　金毛脊　厚杜仲　沙苑　川断肉　紫丹参　川独活　延胡索　桃肉　老桑枝
（案5）章，左。诊脉左搏数，右洪数，舌苔白而少津。此症素受宿伤，经筋骨脉皆不用事，若再失治，有痿废之变。刻下暑邪内伏，胸痞，不嗜食，右颊车结肿，皆是邪踞之征。治当先理伏邪，再议祛伤。
归身　柴胡　赤苓　川芎　豆豉　佩兰叶　益元散　藿香　枳壳　郁金　青陈皮　大贝母　延胡索　木香　鲜佛手
（案6）尼。志切清修，身居梵境，中年当此，悒郁虽堪，居诸久历，二气造偏，是以所进穀食，其精华悉化为痰浊，不克洒陈于经脉，骤致两腿内廉，上至股阴，下及隐白，隐隐作痛，无有已时，此方书所谓痛痹也。据症当用温通，虽当酷暑，易触秽邪，而用药不得不从温补养。故拟温通先治其本，俟痛势稍缓，再行他治。
大生地　归身　白芍　川芎　五加皮　长牛膝　木瓜　茴香　附子炭　官桂　湘杞子　二蚕砂　炙草　茯苓　桑枝（酒炒）　炙乳没　鹿角胶
另吃鹿筋（漂净），临服加青盐少许，或如黄豆大。
（案7）包，左。诊脉象细数无神，滑而无力，两尺更弱，此心肾失交，损其太和之气，诸病最易丛生。据云因劳碌过甚，骤见精泄，有狂澜既倒之势，此君火与相火相搏，阴阳失其维续使然也。急宜早为调治，否则中年以后每多痹痪之虞。拟进王荆公妙香散合金锁固精法损益用之。
洋参　抱木茯神（辰拌）　茯苓　金樱子（去毛，炙）　龙骨　牡蛎　山药　玄参　丹参　山萸肉　木香　朱麦冬　桑螵蛸　炙草　车前子　干石菖蒲　白莲须
（案8）毕，右。坤体当及笄之年，阴气始全，阳光易冒，设有起居饮食不循常度，则诸病丛生。兹症四肢、胸背、腰腹、遍体皆痛，难于行动，日盛一日，有加无已，此即病痹也。其势颇重，论理当用温通，但脉来坚实弦洪，舌红刺碎，是肝家郁火，脾经湿热积于络脉使然，若徒泥古法，恐不易效。姑拟和络清火，以望轻减。
鲜生地（八钱）　羚羊角（镑，先煎，二钱）　五加皮（炒，三钱）　当归（炒，一钱半）　丹皮（炒，一钱）　赤芍（炒，一钱半）　川芎（炒，八分）　延胡（酒炒）　钩钩（三钱）　连翘（三钱）　山栀（三钱）　秦艽（半生半炒，三钱）　蚕砂（炒，三钱）　银花（炒，三钱）　清宁丸（过下，五分）　竹叶（二十片）
（案9）宋，左。寒湿流骱，郁而成疯，两足跗漫肿而躄。若再延岩失治，废疾在迩矣。
独活（一钱半）　防风（一钱半）　羚羊角（先煎，一钱半）　归身（一钱半）　牛膝（一钱半）　防己（二钱）　蚕砂（二钱）　赤芍（二钱）　丹皮（一钱半）　延胡（一钱半）　瓜蒌（一钱半）　寻骨风（三钱）　细生地（三钱）　五加皮（三钱）　炙乳没（各五分）　桑枝（四钱）　松节（二个）　桂枝（三分）　秦艽（半生、半炒，三钱）
（案10）某。及笄之年，血热炽盛，外风乘机而袭，肌肤皮毛受病，湿邪因之下注，与热相搏，而成风痹之症。现患两足跗肿，指节肿胀，焮赤作痛，甚则渗流浊水，入暮其肿更甚。若恃汤液，恐难奏效。爰拟水泛丸方，缓缓治之，以图痊愈。
大生地（二两）　归身（一两）　赤芍（一两）　丹皮（一两）　萆薢（二两）　牛膝（一两）　茅术（一两五钱）　青皮（一两）　防风己（各一两）　羌独活（各一两）　川草乌（各三钱）　淡芩（一两）　炙草（五钱）　川芎（五钱）　延胡（六钱）　柴胡（四钱）　首乌（一两）　大贝（一两五钱）　蚕砂（一两）　苡仁（三两）
上药共磨细末，用海桐皮一两，海风藤一两，松树皮、楝树皮各一两，煎汤水泛为丸。每日早晚各进二钱，开水送下，服时忌食一切海鲜、动风发物、猪首肉、蹄爪、面筋、火酒等。
（案11）蒋。营血不足，寒涩络中，更为风邪所袭，以致手指踡缩不舒，《内经》所谓软短为拘也。凡筋统属肝，肝苦急，宜辛以缓之，温以和之。
桂枝　附子　秦艽　五加皮　红花　木瓜　川芎　茅术　当归　防风　炙草　蚕砂　姜黄　延胡　赤苓　郁金　炙乳没　桑枝　煨姜
（案12）章。刻脉象弦细带数，舌青苔厚，腰膂骤作痠疼，难于俯仰，四肢牵搐，时泄冷汗。此阴虚湿胜，郁遏阳气所致，防发外疡，急宜慎调。
桂枝　白术　木瓜　秦艽　归身　茯苓　防风己（各）　川芎　炙草　延胡　玉金　川断　五加皮　炙乳没（各）　
（案13）许，左。诊得脉象细数而涩，舌苔满白，两足膝胫肿，痛楚如刺，此症虽云鹤膝，实《内经》所谓行痹也。凡骱皆谓之溪，溪发之症虽轻必重，每有偏废之累。
厚朴　秦艽　木瓜　牛膝　独活　青皮　防风己　归身　泽泻　柴胡　苡米　五加皮　炙乳没　荷梗
（案14）董。络脉失和，加以暑风外袭，寒湿乘之，以致四肢酸楚，胫肿殊甚。拟用通络退肿为治。
羌独活　前柴胡　防风己　茅白术　青陈皮　生熟苡仁　桃杏仁　泽泻　赤苓　枳壳　带叶苏梗　六一散　首乌藤　桑皮
（案15）相，右。寒热乘虚下注，八脉气痹，尻膂酸楚，屈伸不便。近复阳气上冒，巅顶作痒若虫行，甚则其发脱落。拟先温通奇经，镇熄阳气。
中生地　当归　川芎　首乌　天麻　石决明　五加皮　茴香　丹参　青皮　白术　川断肉　制香附　茯苓　延胡　生姜
（案16）钱，右。据述坤体年逾花甲，五脏之阴皆亏，阴亏则孤阳无所附，燔灼不已，化风莫制，是以偏左，涌泉倏有热气上腾，循股膝腰膂直干胸膈，甚则烦躁欲蒙，竟有不可支持之势，此痱中重恙也。近复渐延及右，气血营卫皆遭蹂躏，欲求宁靖，其可得乎。所幸脾胃尚健，纳食颇安，犹可望其应手。爰拟景岳左归合贞元法，加入养阴益坎之属，略佐温养奇经，宁心益肾，不必降火而火自潜，不必治风而风自靖矣。录方以候裁正。
大熟地（五钱）　白茯苓（一钱半）　炙草（五分）　山萸肉（炒，一钱半）　归身（酒炒，一钱半）　丹参（酒炒）　玄参（三钱）　石决明（生打，先煎，六钱）　牡蛎（生打，先煎，六钱）　女贞子（炒，三钱）　玄武板（刮白，生打，先煎，五钱）　大麦冬（三钱）　东白芍（桂心三分煎汁拌炒）　淮山药（三钱）　小淡菜（三钱）　鸡子黄（生搅，冲服，一枚）　湘莲子（十粒）　
（案17）陈，右。前案论及风寒湿三气为痹，投以苦温兼辛通法，似有微效，而不甚见功。刻诊脉象仍然细涩，四肢厥冷略减一二，乃病根深固，未肯遽拔也。
桂枝　当归　秦艽　茅术　苡仁　五加皮　寻骨风　海风藤　羌独活　茯苓　防风　二蚕砂　炙草　白茯苓　金毛脊　桑枝
（案18）张，左。刻诊脉象左部洪数而浮，右部更甚，舌苔微白，尖绛边碎。偶因失挫，遂致左手足不能牵动。此高年阴亏血弱，不克荣养筋脉，乃偏枯之症也，理之恐难应手，犹幸并无寒热，饮食如常，尚无深虑。拟进和营通络，熄风清热为治。
大生地（囫囵勿切）　白芍（后下桂枝一分半炒）　炙草　归身　石决明　真川贝母　橘红　五加皮　钩钩　秦艽（半生半酒炒）　白芥子　制半夏（冰糖拌炒）　阿胶（牡蛎粉炒）　制首乌　丝瓜络　青果汁　竹二青
（案19）张，左。症始畏寒憎热，两足胫跗发生隐疹，紫斑累累，近更渐延于上，两手亦所深虑，脉来浮弦而数，舌根白厚。据症脉，是不正之气挟寒湿热三气错杂而成。仍宜祛邪取汗，方有松机。
荆芥炭　防风　羌活　独活　枳壳　桔梗　茯苓　草节　川芎　前柴胡　姜　红枣
又：前投温散法已得畅汗，四肢强痛亦减，转侧渐舒，业已得效，惟右手尚属牵强，是筋脉犹未融和也，纳食虽不甚多，尚能安适，此后天脾胃之气渐能来复，脉虚微觉带弦，舌微白无苔。当用和营通络，调卫扶脾，以复其原。
大生地　归身　白芍　五加皮　姜黄　川断肉　炙草　二泉胶（酒化冲）　麦冬　山萸肉　茯苓　金石斛　稆豆衣　甘菊花　生熟穀芽　桑枝　松节

湿  ***************************
（案1）朱，幼。风与湿搏，寒气凝滞，脉络为之壅塞，肌腠为之失蔽，郁久不化，而成面浮跗肿，势将成疸。用开鬼门，洁净府法。
桂枝　皮杏仁　防风　紫苏叶　赤猪苓　泽泻　青陈皮　香芷　茅白术　汉防己　山栀　生熟苡仁　六一散
（案2）张，左。脾肾两亏，湿不运化，渗于经络，郁而成热，延久有黄疸之虑。法当苦以燥之，淡以渗之。
牛膝　羌独活　赤猪苓　五加皮　山栀　黄柏　茅术炭　青皮　泽泻　防风己　茵陈　苡米
（案3）某。平昔胃虚寒伏，不时作呕而痛，今复暑湿伤中，食入则满，脾阳亦渐消乏，致失健运之职也。脘中结块成痞，乃虚气偶聚，不可遽攻。拟用胃苓法，先清其湿浊。
川朴　茅白术　陈皮　泽泻　半夏　木香　砂仁　淡乾姜　益智仁　左金丸　竹二青　千张纸
（案4）张，右。长夏湿热交蒸，郁于脾胃经络之间，以致唇舌发泡腐烂，病名口糜。法当清暑泄热，以宣其毒。
青蒿　萆薢　鸡苏散　赤猪苓　泽泻　通草　山栀　淡芩　银花　芦荟　大贝　知母　花粉　淡竹叶　荷叶　灯草
（案5）张，左。脉来沉细而弦，舌白少津，四肢懒惰，小溲短涩。此湿热内阻，风邪外束，失其运化之司，是解㑊症也。论理宜补，第感邪之体，还当先以疏解为稳，俟解后，再议进补。
老苏梗　连翘　赤猪苓　泽泻　苡仁　冬葵子　白蒺藜　炙草　通草　甘菊　麦冬　蒌仁　竹二青　灯草
（案6）张，右。风湿相搏，遍体胀䐜，脉细涩，防成痼疾。
川朴　茅术皮　青皮　赤猪苓皮　大腹皮　泽泻　五加皮　杏仁　桑白皮　半夏　陈皮　紫苏叶　枳壳　姜衣
（案7）谢，幼。寒郁成热，气滞湿阻，上为咳嗽，下为囊肿。法当开鬼门，洁净府，以疏其壅塞之邪。
（缺处方）
（案8）余，左。脾土气衰，肺金气弱，所进汤饮不克下输于膀胱，横行络脉，以致面目肢体浮肿，延及阴囊，其势殊为险重，犹幸小水尚通，还可措手。脉来细涩。用开鬼门，洁净府法，以望轻减。
麻黄　皮杏仁　桂枝　紫苏叶　赤苓皮　猪苓　冬瓜皮　泽泻　车前子　茅术皮　草梢　防风　苡米　焦山栀　姜衣
（案9）周，右。太阴脾脏有亏，失其健运之司，周身脉络堵塞不舒，所进汤饮渐渍百脉，近见胸痞，不嗜食，面目肢体渐延肿形，乃肿胀之根萌也。脉形细涩，舌乾少津。拟进温通之品，以冀渐效。
归身　白芍（桂枝三分同炒）　半夏　沉香　蒌皮　陈皮　枳壳　香附　延胡　茯苓　青皮　郁金　大腹皮　砂仁　佛手　冬瓜皮
（案10）包，右。大病后正气不复，津液亏耗，脾阳不能健运，肝阳易致上升，面颊浮肿，延及四肢。急宜两补阴阳，以复其元，否则中满重恙，行将立见矣。
大生地（砂仁同炒）　归身　白芍（桂枝同炒）　川芎　党参（元米炒，去米）　冬术　淮山药　苡仁　炙草　二泉胶　牡蛎　茯苓　半夏曲　新会皮　煨姜大枣
又：正虚不复，损之根也。面浮足肿，蛊之萌也。加以素患目疾，亦能上扰头额。老境将临，须防增变。
老桂木　白芍　白术　茯苓　甘草　首乌　石决明　麦冬　丹参　归身　沉香　青皮　山药　苡仁　金橘饼　玫瑰花
（案11）夏，左。肝火与湿浊交蒸，脾阳气弱，不克运化，以致腹膨作响，须防单腹重症。
香附　玉金　川朴　皮杏仁　茅白术（各）　赤猪苓（各）　泽泻　枳壳　桃仁　延胡　青陈皮（各）　山楂炭　建曲　煨姜　陈香橼
（案12）萧，左。足少阴肾气先亏，足太阴脾脏复损，两胫先见浮肿，渐延及腹，此为逆传，在法为不治，加以两脉细弱如丝，理之恐难应手，姑拟方，以卜什一之幸。
熟地　丹皮　泽泻　萸肉　山药　茯苓　香附　肉桂　车前子　牛膝　大腹绒　青皮　乾姜　鸡内金　陈胡芦　乾蟾（炙，砂仁一钱同研）　
又：单腹经治，分利湿浊，略有微效。兹诊脉濡数带弦，舌根白。当从中满分消论治。
川朴　川连　西豉　焦栀　半夏　橘红　蒌皮　青皮　猪苓　泽泻　神麴　麦芽　砂仁　茅术　苏梗
（案13）郑。病由上年夏季感受寒邪，损及脾脏，未得外达，积久不化，延及胃府，后感冬季重受湿邪，加以过劳伤阳，渐成湿黄疸证，肢体虚浮，面目白。至今春阳鼓荡，再动肝风，是以头不著枕，兀兀振动，症势已觉深邃，犹幸胃纳尚未惫残，后天生气未坏，还可按法理治。昨患寒热颇重，并无汗液，此新感温邪，以正弱不克托邪外达耳。刻诊脉象左细弱带弦，右搏数细弱，舌苔满㿠白，舌质淡白不红，乃气亏血虚，营卫失其常度也。据症合脉，实非轻渺，姑拟一方，以候主翁台正。
制附子（五分）　细毛（连姜汁炒，五分）　淡乾姜（五分）　川桂木（五分）　焦白术（一钱半）　粉归身（酒炒，一钱半）　法半夏（一钱半）　化橘红（八分）　皮杏仁（打，三钱生苡米五钱）　赤苓皮（三钱）　冬瓜皮（三钱）　姜竹茹（一钱半）　稆豆衣（三钱）　制川朴（五分）
改方：去川朴、稆豆衣，加大腹绒（三钱）、焦建曲（一钱半）
又：上月曾进实脾、导水之属，弦脉稍和，惟虚象犹未退减，饮食颇适，胃家生气渐起，是佳境也。但久虚之质，气固大伤，血亦不旺，所以未肯骤复耳。方书云，气为血之帅，血为气之源。欲图补阴，必顾其阳，其血斯可暗长也。刻诊脉与症均属少瘥。再拟金匮肾气法，煎汤频饮，以丸炒焦，日进三钱，缓缓调之，庶几日臻康泰矣。一切生冷、动风、鲜肥，在所当忌。
大熟地（五钱）　粉丹皮（炒，一钱半）　淮山药（三钱）　白茯苓（二钱）　建泽泻（一钱）　山萸肉（炒，一钱半）　车前子（炒，三钱）　顶肉桂（去粗皮，另研冲，五分）　粉归身（一钱半）　炙黑草（六分）　潞党（参炒，二钱）　焦冬术（一钱半）　东白芍（一钱半）　霞天曲（二钱）　姜（二片）　枣（五枚）
又：前投金匮肾气法，诸恙悉减，纳食颇适，已觉应手。因新沐过劳，扰动阳气，值阴雨连旬，阴霾用事，以致寒热顿作。中宫积寒复起，恶心呕吐，不思进谷，所由来也。阅舌白苔满，质无华色，其平昔血亏，阳光不布显然。刻诊脉浮而带数，乃新感之邪为患耳。凭兹症脉，仍宜苦温扶土，俾得脾健湿走，再议峻补。
制川朴（一钱半）　制半夏（一钱半）　茅白术（各一钱半）　赤白苓（各二钱）　皮杏仁（打，三钱）　连壳砂仁（打，五分）　炒苡米（四钱）　淡乾姜（五分）　瓜蒌皮（三钱）　化橘红（八分）　焦建曲（一钱）　姜皮（五分）　益元散（三钱）　淡吴萸（三分）　佩兰叶（一钱半）　凤凰衣（炙，三分）　煨姜（二大片）
又：屡进温补两仪之属，似有应手之喜，实则并无效验之征，脉仍细数，舌质淡白。此阴虚而无阳以生发之也。据症合脉，颇为深固，再以大补阴、大温养之品，调理气血，俾营卫合度，其寒热自罢耳。
大熟地（三钱）　归身（一钱半）　白芍（一钱半）　鹿角胶（酒化，冲，一钱半）　川附子（五分）　肉桂（去粗皮研，后下，五分）　炙草（五分）　淡乾姜（五分）　湘杞子（炒，三钱）　益智仁（炒，打，一钱半）　山萸肉（炒，二钱）　木香（煨，五分）　半夏（一钱半）　白蔻仁（研，后下，三分）　鲜白残花（一钱）
又：前投大温大补，寒热未作，脉象渐有转阳之喜，所嫌舌质仍白，肌肤㿠白犹未肯复。再从苦以燥之，淡以渗之，俾得土健水却，自到佳境。
香蒿梗（一钱半）　地骨皮（炒，三钱）　赤苓（三钱）　生熟苡仁（各二钱）　赤小豆（炒，打，三钱）　青防风（一钱半）　化橘红（炒，五分）　焦冬术（一钱半）　制紫川朴（五分）　焦建曲（一钱半）　老姜渣　冬瓜皮（三钱）　淡黄芩（酒炒，一钱半）　白蔻仁（后下，三分）　佩兰叶（一钱半）

淋浊  ***************************
（案1）潘，左。据述前数载曾经受伤，脉络留瘀，更复肝邪横扰，以致小水滴沥不爽，尿时作痛殊甚，脉弦细，舌苔白。理之非易效也。
赤苓　桃仁　丹皮　海金砂　石苇　大小蓟　延胡　归须　车前子　泽兰　金铃子　两头尖　真西珀（灯心同研极细末，冲）　
（案2）吴，左。淋浊日久，不痛而痒。肝肾火邪未熄，湿从下注。拟用通腑，兼清脏阴。
川萆薢　泽兰　赤猪苓（各）　木通　延胡　泽泻　瞿麦　萹蓄　黑山栀　草梢　白芍　黄柏　细生地　女贞子　龙须草
（案3）据述小水不爽，溺管狭窄难出，病经三载余，愈而复作者屡矣。久延之恙，理应用补，但刻下新受湿热，火延丙腑，其痛复作，作而加之以痛，当以疏邪清热，以冀通则不痛。
生地　胆草　栀子　赤苓　海金砂　石苇　瞿麦　草梢　木通　牛膝　桃仁　萹蓄　灯心　芦根　滑石　竹叶
（案4）李，左。阴虚，肝火煎熬肾水，以致先见尿血，后添白浊，痛不可忍。徒事湿热，苦降无益，拟用养阴泄热，所谓通则不痛也。
细生地　赤芍　丹皮　牛膝　焦栀　车前子　草梢　海金砂　石苇　木通　延胡　川连　西珀（灯心同研，冲）　龙须草
（案5）龚，左。刻诊脉象弦数带涩，玉茎肿硬，小解点滴不爽，所下之尿纤细如线，解时殊属艰难，痛经三载不已。八龄幼稚，尚未相火郁损之扰，而见证竟是肾疳之象，想由损伤瘀积而成，非关腑气内阻也。至若八正、导赤等法，均属隔靴搔痒，未能中的，是以延久不愈耳。姑拟一方，不识臻效否。
生地　归身　肉桂　牛膝　柴胡　黄柏　石苇　赤芍　甘草　海金砂　茯苓　猪苓　大贝母　水杨树须

眼目  ***************************
（案1）张，右。风郁成毒，毒走成疯始焉，顶发粟瘰，项结累核继焉，两目乾涩，弦紧毛落。此平素血液有亏，邪毒易染所致，徒恃汤液无益也。
归身　生地　川芎　甘菊　穀精草　蕤仁　茯苓　山栀　首乌　荆芥　橘核　延胡　炙草　桑叶　夏枯草
（案2）张，右。目赤，胬肉云翳攀睛，视物少光，脉涩而弱。斯时未便峻补，先用清泄少阳厥阴之邪，略佐补益少阴，俟其便退，再定膏剂。
细生地（三钱）　穀精珠（二钱）　青葙子（打，三钱）　木贼草（八分）　夏枯草（一钱半）　丹皮（炒，一钱半）　赤芍（一钱半）　蝉衣（去头足，五分）　池菊花（一钱半）　桑叶（一钱）　茯苓（三钱）　贝母（三钱）　炙草（五分）　蕤仁（炒，打，二钱）　黑山栀（一钱半）
（案3）毕，左。两目黑珠黄色，白珠虚肿亦黄，视物模糊，上胞遏塞。此风寒湿热上蒸，名内障也，最有云翳攀睛之累。脉濡数。当先疏散风寒，清利湿热。一切酒醴辛热、动风发物，在所宜禁。
防风　荆芥　川芎　赤猪苓　木通　带叶苏梗　茅术　甘菊　蕤仁　草决明　羌活　夏枯草　铁扇子　鲜枸杞叶
（案4）张，右。据述前患目疾赤肿，至今虽愈，而眼角胬肉未消。延久防其滋大，大则最有攀睛之虑。悬拟一方常服之，自能痊愈也。
细生地（三钱）　云石蟹（醋煅，先煎，三钱）　石决明（三钱）　丹皮（炒，一钱半）　赤芍（炒，一钱）　蕤仁（炒，打，一钱半）　穀精珠（二钱）　青葙子（三钱）　草决明（二钱）　甘菊（一钱半）　贝母（三钱）　炙草（五分）　铁扇子（三大片）
（案5）须，左。阴气不足，阳气有馀，先由时邪害目，因循失治，以致云翳攀睛，侵及瞳子，若再迁延，有失明之累。刻诊脉形濡数。当用养阴泄木为治，服十剂后，再拟丸方缓治之，可望向安。
玄参　细生地　白芍　麦冬　穀精草　蒺藜　蝉衣　甘草　木贼草　云石蟹　铁扇子　青葙子　枸杞子
（案6）章，右。肝火为风热所乘，上侵眼目，以致上下两胞起粟，如碎如腐，痒痛殊甚。此症亦系外障，而瞳色暗淡无光，延久最有增重之累。兹先疏风泄热为治。
蔓荆子　荆芥　防风　蕤仁　杏仁　焦栀　桑叶　薄荷　枳壳　菊花　赤苓　木通　大贝元参

杂部  ***************************
（案1）刘，左。冲年阴气未全，相火渐动，营卫失其常度，遂致入暮发热，微微累冷，脉象搏数带弦。此似疟非疟之症，不可竟作疟论。法当育阴潜阳为治。
细生地　归身　白芍（桂枝一分同炒）　小黑豆　牡蛎　女贞子　地骨皮　青蒿　白术　黄柏　知母　半夏曲　新会皮　山栀　姜　枣
（案2）谭，左。脉象搏数，搏为气逆，数为血热，临事则每觉火升，冲年阴气未全，防其阳越无制，致多病变。
金石斛　细生地　知母　玄参　炙草　女贞子　煅牡蛎　川贝　双钩　赤苓　新会皮　建莲肉　灯草
（案3）刘，左。刻诊脉象细数无神，形神㿠白，须防暗疾纠缠。法当扶土化湿，以助后天生化之机。
白术　茯苓　白芍　珠儿参　木香　生熟穀芽　半夏　当归　建曲　煅牡蛎　炙甘草
（案4）孙，左。病虚不复，脾气日衰，足跗浮肿，是清阳不举，浊阴下陷之征。当此长夏湿蒸，病机紊发，宜慎调勿懈。
党参　白术　柴胡　升麻　茯苓　川芎　陈皮　炙草　木香　穀芽　苡仁　稆豆衣　砂仁　荷叶
（案5）周，左。温邪欲达未达，复感风寒，面目虚浮，不时畏寒，脉形搏数而浮，症防变重。
麻黄　桂枝　皮杏仁　枳壳　香附　川芎　羌活　带叶苏梗　郁金　茯苓　防风　半夏　老姜

汗  ***************************
（案1）毕。刻诊脉象细涩无神，肢节腰膂酸楚，汗泄过多，口津乾涸。此肝脾肾三经素亏，八脉因之俱损。兹当春阳鼓荡，人身之阳应之，虑其夏前后其病转剧，拟方从补益中略佐清络化痰。
首乌　白芍（桂枝三分同炒）　归身　天麻　茯苓　石决明　白术　甘菊　防风　牡蛎　玄参　黄耆皮　川断肉　木瓜　炙草　桑枝

头痛  ***************************
（案1）章，左。刻诊脉象转数带弦，舌苔白少津，头额偏左疼痛，鼻塞多泪，偶有赤泪从内眦溢出，午前转剧，近晚渐松。此阴虚挟痰阻于络中，风热乘机上扰。法当养阴疏络，清邪止痛为治。
首乌　羚羊角　天麻　川芎　石决明　甘菊　钩钩　薄荷　荆芥　归身　丹皮　延胡　贝母　元参　山栀　桑芽

不寐  ***************************
（案1）据述病起多年，心悸不寐，或止或发，时轻时重，所进药饵颇多，未能全好。刻诊脉弦数而滑，其为痰火阻络可知。拟进《三因》温胆法加味治之。
半夏（梨汁炒）　橘红　枳实　茯苓　炙草　李仁（猪胆汁拌炒）　元参　丹参　焦栀　秫米　竹二青
又：前进温胆之属，未能见效，仍然寤不肯寐。拟用交通心肾，道亦不悖。诊脉象搏数而弦，防其内风复动，急宜静养，冀其真水来复，诸恙自能潜复耳。
细生地　麦冬　丹参　玄参　炙草　远志　茯神　龟板　牡蛎　石决明　柏子仁　月华粉　贝母　连翘　莲子须

痫厥  ***************************
（案1）夏，左。邪袭肺肝，痰气乘机厥逆，眩晕跌仆而成痫症。将冠之年患此重恙，未易霍然。先拟煎剂以疏络道，俟其少却，再议丸剂穷治之。
龙胆草　制胆星　细生地　郁金　炙草　藿香　制半夏　归须　枳实　茯神（辰拌）　大连翘壳（每粒以生矾末填满，红绒扎好）　白芥子　干菖蒲　桑白皮　竹二青（姜汁炒）　
（案2）滕，左。大凡诸痫症，虽有猪羊等名，而治法则一，不越乎豁痰通络，顺气镇怯，理之得法，可望向安。此症去冬经治后，已得效验，今逢春阳勃发之时，阳冒不靖，更加怒恼伤肝，肝火亦因之而俱动，是以止而复作耳。
归须（一钱）　半夏（一钱半）　橘红（五分）　玄明粉（一钱）　瓜蒌仁（三钱）　青礞石（煅，三钱）　茯神（一钱半）　枳实（一钱半）　延胡（醋炙，一钱半）　藿香叶（一钱半）　草节（五分）　石菖蒲（五分）　郁金（一钱半）　木香（五分）　竹沥　姜汁　青果
（案3）郑，左。神志先伤，脾阳告惫，痰为之凝聚，湿为之不运，渐渍于络，以致胸膺痞闷，旁走胁络而痛。刻诊脉象滑数，舌苔布白。须防变成痫症，一切补剂当非所宜，今议安神镇怯，兼清痰湿，俟其退解，再商补益可也。
法半夏（一钱半）　南星（五分）　新会皮（姜汁炒，八分）　瓜蒌皮（炒，三钱）　龙齿（煅打，先煎，六钱）　煅牡蛎（先煎，三钱）　煅磁石（三钱）　青礞石（先煎，一钱半）　炙草（五分）　朱茯神（三钱）　远志（五分）　枳实汁（冲，一钱）　焦茅术（一钱半）　广玉金（一钱半）　莲肉（十粒）　竹沥（冲，一大茶匙）　姜汁（冲，一小茶匙）

遗精  ***************************
（案1）蒋，左。病由去冬腿生疡毒，开泄后，馀毒未清，迁延至今，已成漏管，气血因之两损。有梦遗精，是心气不交于肾也，肾关失固，龙火易动，更值春阳鼓荡，万物气泄之时，病端百出为可虑耳。犹幸谷纳颇适，脾胃之气尚未衰绝，还可措手。始从仲景法理之。
桂枝　龙骨　牡蛎　丹参　玄参　远志　炙草　白莲须　茯神　枣仁　白芍　莲心　红枣
