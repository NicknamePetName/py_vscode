
吴序  ***************************
澄江之东南隅有龙砂山，瑰奇灵秀，代生名医，清·道咸间有吴公甫恬，医名噪遐迩，髻龄闻前辈谈吴公轶事：公于醉后诊新产妇，投以安胎药，随诊者不敢下笔，先生促之，翌日酒醒，方疑虑间，而病家来云复生一儿，公乃狂喜曰：吾三指固未尝醉也；镇江将军女病，闻吴公名，以重金聘之诊，公误为妾媵也，诊毕，谓将军曰：非病也，且喜得男，将军默然，少顷，公方馐，将军出谢曰，先生果名医也，以一盘捧上，盖破腹而出者也，公大惊，由此得心疾。其门下传抄有《痢疾明辨》一书，云：传自喻嘉言之甥舒进贤，其大旨以南阳《伤寒论》六经为主，中分邪陷（外感六经陷下之邪）、秋燥及时毒（即疫痢）、滑脱四门，实为痢证特开生面，并能阐发《伤寒论》之精义，涵窃以是书为可传，不敢自秘，爰加校勘，录数语于简端。
民国十一年暨阳后学吴文涵谨序

陈序  ***************************
吾尝读王旭高医书，治痢奇方一汤，用之神验。云：此方出自华墅姜体乾先生。且华墅多名医，继往开来，代有闻人。因考姜先生为清·咸丰时人，医名震大江南北，同时复有吴君甫恬，与姜先生为至友，出其绪馀，著有《痢疾明辨》一书，语发前人所未发，堪为医学津梁。惜未梓板，世无传本。张君宗耀，予之畏友也，籍江阴华墅，于治险危痢疾，无不奇效。因疑先生亦得有吴先生真传者。庚辰春，予迁居锡城，与先生过从为密，因叩以先生治痢独多奇效，得毋藏有华墅先哲之秘本欤。先生曰：然，遂于箧中检出《痢疾明辨》一书，曰：此即甫恬先生之真本，予之所赖以治验者也。假归读之，如获拱璧，遂商之先生，拟为公开梓板，为苍生造福，为国粹争光；有此一书，西洋治痢特效药不足称豪于一时矣，岂不快哉。
民国二十九年庚辰夏五月陈韶九识

自序  ***************************
尝谓：医者意也，通其意则灵，不通其意则滞，善用其意则巧，不善用其意则拙。予尝有句云：「医林漫说秘青囊，活法全凭用意良。」又云：「读书泥古非师古，因证施方不执方。」甚矣！医贵通其意，又必善用其意也，何则？道本无言，一落言诠，便相失矣。浑言之而无所不通者，圣言也；专言之而条分缕析者，凡言也。然规矩在此，绳墨亦在此，熟于规矩绳墨之成法，而能因事制宜，处处参以活法，而又动合古法，斯得之矣。即如痢疾一门，外因六气之邪，内因饮食之积，又兼感时厉之气，合而成病，乃时气也；古之医书每以脏病、内伤下痢混同论治，执死法者，滞而不圆，拘古法者，泥而不变，爰著痢疾之明辨，分六经，列四纲，箝种种见证，以及妇女胎产。四十年来，由折肱而心悟，由心悟而知古今之得失，一一辨之，以俟后学君子，有通其意而善用其意者，是予之所望也。
咸丰七年岁次丁巳闰五月之吉澄吴士英甫恬氏序

凡例五则  ***************************
痢疾由暑湿热三气，夫人知之及至治病，虚实不明、表里不辨、用药杂乱无章、胸中全无把握，故首列六经辨证，以资考证。明乎此，则伤寒六经亦贯串矣。
痢疾四大纲，嘉言喻氏扼要法，渠甥舒进贤亲承口授。窃附鄙意，公之同志。
痢疾三阳最多，皆因初起误治或延久不治而入三阴，从未有病起即见三阴者，最宜分别。
医案，如州县详办之成案所以印证诸病之寒热虚实也。辨证在此，治法在此，效验亦在此，阅之未免烦冗，然皆临证要法，宜详究之。
各条据实记载，援古证今，阅历研究，苦心悟出，江浙两省患者实在如是，未知他省若何？稽之宋元明以来，殊多歧说，惟河间、丹溪之论若合符节，故尊之为四大家。景岳专于温补，遗外感而重内伤，未免一偏之见欤！


正文  ——————————————————————————————————————————————————————————————————————————————————————————

辨痢疾之源  ***************************
痢疾一症，古称滞下，乃时邪病也。暑、湿、热三气之邪滞于肠胃，三焦流行之机因之阻滞，所以无非湿火蕴酿之积垢，久之便伤肠中之脂液。其现症也，则里急后重，数至圊而不能爽，其腹或痛或不痛，或痛之极，故曰滞下也。盖滞者，气血被邪迂滞之谓；下者，暴注下迫之谓也。其病名最确。又曰肠澼，并无痢疾之称；后世谓之痢疾，命名不切，盖利者通利之谓也，而非滞下之后重窘迫明矣。医书每列于杂症门中，初不指为温暑时邪之疾，又与泄泻连类而及，混同论治，不分虚、实、寒、热，致后人误以泄泻之法治痢，而于《难经》五泄之义，茫然无所分别，徒知理脾、健胃，消导、破气，温燥乱投，杀人无算，殊不知小肠泄即大瘕泄也，故其痛必在少腹及当脐小肠部也，瘕者，有似症瘕块，痛则泄、不爽如有瘕块也。热伤气分白冻多，热伤血分红冻多，赤白相兼、气血交病，并非赤为热、白为寒也。李士材、王损庵诸贤，皆有名论，惜未究其本。海虞吴本立，有《痢证汇参》一书，不过摭拾前人方论，瑜瑕并收，不知弃短取长，编者既少卓识，又不能阐发此中精义，不可为治痢指南。至倪涵初治痢三方，徒令印定后人心目，皆无足取。惟嘉言喻子，议论颇详，时医亦不参考。馀数十年来，目击心伤，临症之暇，殚心研究，颇有一得，聊与及门论之，以济斯人，颜曰《痢疾明辨》，条陈于后。不正其名而仍曰痢疾者，从俗也；不揣谫陋，就有道而正焉，倘蒙高贤赐教，则幸甚矣。

辨六经表里阴阳虚实寒热乃治痢要诀  ***************************
凡病必先辨六经，一切外感内伤，不能舍六经而为治，痢疾何独不然。首太阳，为诸阳之气，察其邪从太阳陷入者，宗仲圣太阳例，桂枝、羌活为主；从阳明陷入者，「葛根」为主；从少阳陷入者，「柴胡」为主；陷入阳明之腑，有结有热者，三「承气」选用，有热无结者，「黄芩汤」、诸「泻心汤」选用，此外感三阳痢之成法也。失治，则由三阳陷入三阴，少阴经有寒症、有热症，热则「黄连阿胶汤」、「猪肤汤」，寒则「桃花汤」、「真武汤」、「四逆」辈；厥阴经有寒症、有热症、有寒热错杂症，热用「白头翁汤」，寒投「吴茱萸汤」，寒热错杂进「乌梅丸」；独太阴有寒症、无热症，所谓鹜溏是也，「理中汤」为主方。此是例也，不独痢疾为然，一切病皆当察脉辨证，使寒、热、虚、实、阴、阳、表、里八字，胸中瞭然，庶几下笔无误，学者当先明此理。

辨痢大纲有四  ***************************
（邪陷、秋燥、时毒、滑脱）
〔一曰邪热〕
凡一切外感恶寒发热，忽而里急后重，下冻白色，或出黄如糜，此三阳经之邪热下陷也，而暑、湿、热三气尤多。此病无论发热与不发热，审其为三阳邪陷，嘉言喻子用「人参败毒散」，论之为「逆流挽舟法」，至精至妙。论曰：《内经》冬时伤寒，已称热病，至夏秋，暑、湿、热三气交蒸互结，其热十倍于冬月矣；外感三气之邪热而成下痢，其必从表而出之，故必从汗，先解其外，次调其内，首用辛凉以解其表，次用苦寒以清其里，一二剂愈矣。失于表者，外邪俱从里出，不死不休，故虽百日之远，仍用「逆挽」之法，引其邪而出之于表，死症可活，危症可安，治经多人，成效历历可记。《金匮》云：「下痢脉反弦，发热、身汗者自愈。」夫久痢之脉，深入阴分，沉涩微弱者忽然而转弦数脉，浑似少阳生发之气，非用逆挽之法，何以得此。久痢邪入阴分，身必不热，间有阴虚之热，则热而不休，今因挽逆之势，逼其暂时燥热，顷之邪从表出，热自无矣。久痢阳气下陷，皮肤乾燥，断然无汗，今以逆挽之法，卫外之阳领邪同还于表，而身有汗，是以腹中安静，其病自愈。此段议论，从古无人论及，乃治三阳外感邪陷之宝符也。吾乡前辈名医姜恒瑞先生始用此法，及门宗之，审为邪陷，万举万当，百无一失，嘉言喻子恐浅学不能分经用药，举「活人败毒散」以为矩矱，首用辛凉以解其表，不使邪陷入里，次用苦寒以清其里，则河间、丹溪清热导滞之法，跃然于言外矣。
陈韶九按：逆流挽舟，提举陷邪，喻氏设一「人参败毒散」为例，非谓不据何经悉可用此以主治也。得此一说，开悟后学不少。
〔引证〕
舒进贤曰：所谓邪陷者，邪陷入六经而为痢也，治法当从《伤寒》六经之例，有何经之证，即加何经之药于其间，合而治之，如兼太阳表证，有汗主「桂枝」，无汗主「麻黄」，兼太阳腑证，仍主「五苓」；兼见阳明表证，加「葛根」，兼见阳明腑证，察其浅深，而斟酌于「白虎」、「承气」；兼少阳表证，用「柴胡」，里证用「黄芩」；兼太阴虚寒之症，「附子理中汤」；少阴助相火而动者，生津解热；厥阴纯阳无阴之症，破阳行阴，纯阴无阳之症，温经止泄，阴阳错杂之症，寒热互用，阴阳并驱。凡六经陷邪，以六经合而治之，无不立验。又鹜溏一证，粪内带清水如鸭屎，尝见于陷之中，属太阴藏寒，主用耆、术、姜、附，温经散邪。
甲寅夏，与及门论痢疾：三阳湿热，最易下陷于手、足阳明之腑，失治则陷入三阴，便属棘手，适以陈修园明府所著医书数种见示者，观其痢疾门挽逆之道，实获我心，节录于此以见：
陈修园曰：「医书云，脉沉小易治，浮大难疗。又云，发热不休者死，此遵《内经》肠澼一论，执一不通之过也。余别有所悟：脉浮为表邪，浮而兼大是表邪侵于阳明之界而下痢，仲景有「葛根汤」等治法，发热不休，非感冒风寒，即是邪留经络，宜用「桂枝汤」、「四逆散」祛风寒以调经络，「人参败毒散」加老米名「仓廪汤」，亦是此意。大抵初病治法，发热恶寒者，香苏饮加防风、川芎，或四逆散以取微汗。若寒热往来多呕者，小柴胡汤，若热多而口渴者，小柴胡汤去半夏，加瓜蒌根主之。若发热不恶寒，里急后重者，以葛根黄芩黄连甘草汤，照古法先煎葛根，后煎诸药，日服二三剂必愈。若用痢门成方，其邪无不陷入变危者，予深恨倪氏三方，真是杀人之具。
愚按：三阳经邪陷有虚、实之分，实者必陷阳明之腑，俗云「无积不成痢」，盖因积滞引邪而入也。虚者，中气之虚也，「活人败毒散」中有人参，夹虚者必须加入，以鼓舞胃气。至三阴陷邪，宜遵仲景心法。附录三阳邪陷医案，俾知虚、实之辨，瞭然心目，以增见识。
〔医案〕
喻嘉言治周信川，年七十三，平素体健，秋月病痢，久而不愈，至冬因成休息痢，一昼夜十馀次，面目浮肿，肢体肌肤晦暗，诊其脉沉数有力；此阳邪陷入之征也。吾意以法治之，尚可全愈，于是以「人参败毒散」煎好，用厚被围椅上坐，置火其下，更以布条捲成鹅卵状，置椅褥上，垫肛门，使内气不得下走，然后以前药趁热与服，良久，遂觉皮肤津津微润，再灌以热汤，教令努力忍便，不得移身，如此约二时之久，皮门津润，病者心躁畏热，始令连被卧，是晚只痢一次，不旬日而愈。盖内陷之邪，欲提之转从表出，不以逆流挽舟法治之，何可底哉。
闽王星宰患痢，诸药不效，苏郡先医进以「人参败毒散」，其势差减，大有生机，但少此一段斡旋之法，竟无成功。故凡遇阳邪陷入阴分，如久疟、久热之症，皆当识此，使其缓缓透出表外，方为合法。若急而速之，则恐挽出又入，徒伤其正耳。
吴兴陆养愚：治归安李令尹之岳，路途感冒，至署头常微痛，身体微热，饮食如故，不以为意，数日后患暑泻，小便赤痛，自服「胃苓汤」不止，后下赤白，又服芩、连、槟、芍、广木香，二剂不效，李公延予诊治，脉两手浮弦，沉按涩数；此表气不舒，故里气亦不顺，偶值脾胃不调而泄泻也，以「五积散」加白术、木香，二剂，大汗，诸症悉退。
卢绍安评云：长途未免劳顿，感冒表邪，饮食失调，业已成痢，世俗惟投痢疾之药，此其常也；先生以「五积」双解表里之邪，得汗而诸症如失。痢因汗愈，非真知灼见，孰敢如斯。
惺庵治塘桥庞微帆，下痢，昼夜约二百馀遍，腹痛后重无片刻安，初起本有微寒发热之象，至第二日寒热已无，第四日延予治之，见其神清音亮，脉浮弦数，用「人参败毒散」一剂，次早又服一剂，晚用「洁古芍药汤」，制大黄三钱，去桂枝，是日下痢百馀次，第三日再进「败毒散」一剂，加白芍、木香、槟榔汁，至晚痢减十之七，三更时又进「芍药汤」，熟军只用二钱，白芍用肉桂炒，是夕出溏粪颇多，痢减大半，又投「芍药汤」，去桂枝、大黄加桔梗，是夕下痢尚二十馀次，明日停药一天，次早用轻剂，渐次平安，为时不过十日而愈。症虽重，每日尚能吃粥三碗，故能应手。时道光己丑八月也。
承守丹明经，体质素虚，壮年即耳聋不寐，患三阴疟，忽然转下痢赤白，里急后重，神气昏倦，面色晦滞，疟发之日，昏沉如蒙，延予治之；谓曰：此少阳之邪陷入太阴、少阴，法宜逆挽，使伏邪出表，疟重则痢自减，痢重则热反轻，然「活人败毒散」宜重用人参，加木香，如是二帖，果疟势重而痢势轻，但腹痛未止，于是停药一日，仍用「败毒散」，次日用「四君子」合「小建中汤」送「香连丸」，冲入木香、槟榔汁，停药一日，又进「败毒散」，翌日仍进「四君」、「建中」、「香连」，痢即止，疟仍如期，用丸药补正托邪，明年方愈。
孙姓妇，年四十馀，体质极弱。甲寅秋患痢，呕吐不止，医进黄连、参、术不愈，痢反剧，投「藿香正气散」，又不应，进「连理汤」又不应。易一医，进温涩之剂：乌梅、粟壳、肉果、乾姜，症反重，日夜七十馀次。又一医用人参、姜、附，痢稍稀，翌日发热恶寒，延予诊治，脉得浮数微弦。其夫谓予曰：下痢身热，法在不治也。予曰：此陷邪出表，乃生机也，议「小柴胡汤」。病家不肯发表，于是停药，但饮粥汤，痢渐稀，令其用荷叶、粳米、桔梗、「益元散」、薄荷治汤饮，明日胸腹白㾦满布，微汗热退，痢止而愈。此症温补误治而剧，勿药而痊。或曰：此妇平日常吃冷粥、冷饭，多啖瓜果，服参、附去其脾胃伏寒，故邪寒得从外达；理亦有之，仍偶然也，然三阳陷邪误进温补而死者，不可胜数，必发出陷邪，透出红、白㾦，暑湿之邪方退耳。
一人病霍乱，明日发热下痢，进「败毒散」二剂，赤白未止而身发斑，议再投「败毒散」以发表，合「犀角地黄汤」以清里，加槟榔、木香、「青宁丸」以理气导滞，两剂而愈。
童佩芬茂才，冬初伏暑兼挟秋燥、患痢，守不服药之戒，已将匝月。医进「青宁丸」，燥矢去而痢不减，又进制军亦不应，此时投逆挽法尚可图治。乃易治，进「附子理中」加杜仲、肉果、阿胶，二三剂，痢不止而口燥舌红，脉数大有力，延予治之。予谓：伏邪未经透表提出陷邪，徒用推荡，无益于事，然亦未受害也，用肉果、白术等药，非太阴病而误投之，则受害更深矣，安能挽回。书清火育阴方而辞之。后闻咽痛舌碎而毙。
以上略举三阳下痢症万不可用温补，引邪入里，致伤人命，切戒！切戒。又按：外感三阳痢夹内伤者颇多，一时难辨；有内伤多而外感少者，有外感重而内伤轻者，宜分别先、后、缓、急而治，故举一二成案为则。
喻嘉言治张君仲仪，仲秋得痢疾，日三、五十行，即请往诊，行动如常，然得内伤之脉而夹少阴之邪。予诊毕，议此宜一表一里，但表药中多用人参，里药中多用附子，方可无患，若用痢门诸药，必危之道也。仲仪以平日深信，遂取前方不疑。然疾势未著也，及日西，发大热，身重如巨石，头在枕上，两人始扶动，人事昏迷，举家惶急，忙忙服完表里之剂，次早诊时，即能起身出房，又与参、附二剂，遂得安全。若不辨证用药，痢疾几曾有此治法，况于疾尚未著者乎。
陈韶九按：所谓内伤之脉者，必右手空虚无力；少阴之邪，必欲寐，口不渴，审证确当，故敢放胆用之。
生生子治大宗伯董浔阳门下马厨者，九月初旬病痢，延二十馀日，危在旦夕，寒热极重，寒至不惮入灶，热至不惮入井，痢兼红白，日夜八十馀行，腹痛，恶心，汗多，神倦。蒋洪乔、沉万二人，述其病状而请于予，予曰：脉如何？蒋、沉曰：下痢脉洪大者死，细数者生。今洪大者，逆也。予曰：痢忌洪大，而寒热又不宜细数，其中必有故。予往诊其脉，果如所言。询其致疾之由，病者云：日前客众，厨间燥热，食瓜果过多，晚又过饮、御内而寐于楼檐下，翌日即寒热腹痛，因而下痢。予虽得其病情，尚未融通一治法，沉思良久，作背城一战。人参、石膏、滑石各五钱，大附子、炙草各二钱，作一剂煎服；谓曰：倘得一睡，则阴阳和，和则汗可敛，而寒热、呕吐可止也。明晨巳刻再诊，痢减半，汗、吐止，脉亦敛，再用人参、石膏、白术、白芍、滑石、炮姜、知母各二钱，肉桂二钱，炙草、附子各一钱，服后热止，痢又减半，食渐进，神气渐转；改用酒炒白芍三钱，人参、白术、滑石各二钱，甘草、炮姜、广皮各一钱，三剂而痢止食进。蒋、沉问曰：公寒热均投，此谓何症而剂何名乎？予曰：此滑公所谓混沌汤也，《经》曰：夏伤于暑，秋必痎疟，「白虎」、「益元散」皆解暑之剂，瓜果寒凉，伤其中气，酒后御内，损其下元，「附子理中」，正所以温中补下者；《经》云：实者，邪气实也，「白虎」应之。虚者，正气虚也，故「理中」应之。若以寒热均用为嫌，则仲景「附子泻心汤」既用大黄、黄连，又用乾姜、附子，此何说哉。盖假对假，真对真也。
陈韶九按：凡病之成立，必有两个以上原因，所谓单丝不成线也，按喻嘉言之治，前案乃三阳下痢而兼少阴病者，用「活人败毒散」，重用人参以提出其下陷之邪，又用少阴「附子汤」，重用附子以温其里。此案阳明经感暑、湿、热三气，如焰如焚，大汗淋漓，非「白虎」不能驱其暑热，而酒色戕其下，瓜果伤其中，非参、附不能救其脾阳，此太阴、阳明一表一里同时受病，与温病之两感无异，「白虎」、「理中」合用，乃正治法也，由此推今之暑湿、伏邪等病，岂非两感症乎，皆宜察脉辨证，胸中了了，方可立定主意用药；试观今之发热脉微，数日即变者，皆此类也。附识数言，以为学者告。
附：上盛下虚，阳明、少阳热邪，太阴、少阴、厥阴里寒一案
舒进贤治天庆班小生，患痢甚危，七日不食，其症上身有热，下身作冷，此阳热在上，阴寒在下也，心中烦热，乃阳明里症，法用石膏，口苦咽乾、乃少阳腑症，法用黄芩，食不下，属太阴，宜用黄耆、白术、半夏、砂仁，身重多汗者，少阴亡阳也，法用熟附子、乾姜，厥逆腹痛者，厥阴里寒也，主用生附子、吴茱萸；因其阴阳错杂，药即寒热并用。一剂病略减，再剂心中烦热、口苦、咽乾、上热下寒、厥逆诸证均已，于是方中减去石膏、黄芩、生附子，加甘草、茯苓，数剂而愈。
附：三阳三阴、六经之邪皆陷一案
又治陈春元侄，患痢红白相兼，身发热而食不下，医谓受暑，用香薷、黄连多剂，痢转红，不能起床，延予视之。其症恶寒发热，头项强痛者，太阳表证也；前额、眼眶连两侧痛者，阳明、少阳之表证也；胸膈不开，饮食不下，属太阴、少阳之候也；目瞑身重，少气懒言，属少阴见症；且见厥阴之腹痛拘急，逆上胸膈；此症邪陷六经皆具矣。用桂枝、葛根、柴胡，以解三阳之表；黄耆、白术、半夏、砂仁，为三阴理脾开表；附子、乾姜，走少阴，温经散邪；吴萸、川椒入厥阴，去寒降逆。一剂寒热清而头痛止，痢转白而无红，其三阴之证仍然未减，于方中去三阳表药，再剂饮食渐进，腹痛略止，痢亦稍轻，将前药再服三剂而愈。
附：少阳兼太阴陷邪案
又治一人，寒热往来，口苦不食，痢红白兼绿冻，又带清水。有知医者问曰：此噤口痢也，主用黄连乎。凡不能食皆名噤口，然而有寒、热、虚、实、阴、阳、表、里之不同，观其外证，少阳之经证也；绿冻少阳之本色也，清水如溏，属大阴之藏寒也。少阳经证主表，太阴藏寒主里。其阴阳、表里懵然不辨，妄投黄连，必杀之矣；问者闻而愕然，复问曰：当以何法主治乎，曰：主以「小柴胡」加白术、茯苓、附子、肉桂。一剂而效，三剂而愈。
附：三阳陷邪、兼太阴脏寒，下痢赤白夹血一案
壶芦山人治贡楚翘孝廉，下痢赤白兼血而脉缓弱，进「人参败毒散」先解其表，其脉仍缓弱无力，脾虚兼暑也，用「附子理中」加香、连、白芍而愈。盖孝廉有胃寒，暑月食瓜，加以火酒，又值中年以后、中虚之故。当日同议者，贡上之先生也，此亦外感兼内伤者。
陈韶九按：外无寒热表证，进「败毒散」似嫌不合，「附子理中」亦嫌过峻，河间苦辛寒方，确合此病。
附：陷邪未经表散而先下一案
吾乡老医孙御千，于乾隆戊子七月，治李谐禹令政赵氏，年十七岁，患痢极重，乃翁招御千入城诊视；痢已五六日，始纯红，继白色相兼，今下红白黏腻，日夜四、五十行，后重窘迫，多在腰尻、尾闾之间，少腹不过微痛，胃口不能纳食；阅前方，并未外解，用硝、黄攻下而剧，外邪暑热，凝结下焦，无从解散，先疏其壅，用川连、生姜、秦艽、枳壳、木香汁、槟榔汁，楂肉、神麴、桔梗、鲜荷叶、陈仓米，煎汤服一剂。次日坠痛少减，腹中喧响，矢气甚臭，滞未尽而有粪色，且知饥纳穀；书谓下痢矢气者，当利其小便，急开支河以通之，滑石、茯苓、甘草、扁豆花、川连、青皮、广皮、阿胶、白芍、荷叶，服二剂。八月初二早诊，痢已减半，谷纳渐增，脉皆和缓，独右尺动大少平，遏邪陷于大肠之分未尽；拟将欲降之，必先升之法。羌活、升麻、防风、南沙参、滑石、生草、茯苓、广皮、楂肉、槟榔、乾荷叶、炒陈米煎汤。晚又进末药一服。地榆、银花、木香、楂肉、麦芽、茯苓、广皮、甘草，以肠胃病宜散不宜汤也。初三日痢止、便溏，肌肉润泽有汗，神志清爽，谷纳顿加，脉细弱而数；痢后阴虚，宜用阿胶、白芍、炙甘草、扁豆、建莲、广皮、茯苓、砂仁。数剂而愈。

秋燥  ***************************
秋燥者，火之馀气也，湿之复气也。其时大火西流，燥气盛行，故痢每甚。四气、五气之间，因湿热最伤肺气，肺气不肯受邪，传之于腑，肺火郁于大肠，其腹痛甚，所下皆赤白脓血黏稠，其症甚重，阴虚者尤多患之。《金匮》云：「肺痛」者，非肺痛也，肺气下郁于大肠故痛也，宜用桔梗以开之，苦寒以化之，滋阴以润之，《金匮》主「紫参汤」，紫参不知何物，张璐以紫菀代之，亦是开泄之义。此症忌用「败毒散」，以风药多燥也；忌大下，阴虚者下之复伤其阴也。忌补气，气愈滞则燥愈甚也。张飞畴云：此症补气死，攻积亦死，宜「白头翁汤」加甘草、阿胶汤。予尝用「黄连阿胶汤」加桔梗，多效；每见此症，夭枉者甚多。喻氏云：水出高源，肺气清则小便自行，肺与大肠为表里，大肠之热，皆因肺热所积，尤宜用辛凉之药，清化肺源，况肠胃有病，其所关全在乎肺。《本草》谓：紫参治心、肺、腹中痛，疏积聚，疗肠中热，通九窍，利大、小便；仲景取通因通用之意，可见肺气不通而痛，则急通其壅可知矣。
愚按：嘉言此论，即秋燥之根本，予所见患此者多极，医者不识，故详及之。
〔引证〕
舒进贤曰：秋燥者，秋分以后燥金主气之时，凉风渐起，暑气退而热气收，天气清而土气燥，起居咸康，然天道靡常，时有不正之气溷于清肃之令，转令暴行，谓之秋燥。其燥气上浸于膈，即乾咳，失音，咽痛，心烦，肌无润泽，法宜玉竹、天冬、桔梗、蒌仁、鸡子白。其燥下侵肠胃，则腹痛下痢，里急后重，皮毛焦藁，索瑟无汗，心躁咽乾，法宜生地、阿胶、桔梗、蒌仁、鸡子黄。燥与火不同，火为实证，阳亢热甚，身热多汗，宜苦寒夺实而泻其热，燥为虚证，阴亏失于润泽，肌肤乾燥，宜苦寒滋其阴而润其燥；又与陷邪不同，陷邪有湿热、有脾虚，此为阴虚，耆、术、砂仁、半夏万不可便投也。
附：秋燥痢医案
舒进贤治一人：身体熯燥，声音重浊，腹痛、心烦，口燥无味，痢症日增，痛愈甚；曰：此秋燥症也，用阿胶、生地各四两，桔梗、甘草各二两，浓煎、不时与服，一日一夜完毕，人事苏畅，各证略减，忽思鲜鱼下饭，即与之，食讫得汗，其病如失。或问：此症腹痛，有寒热乎？余曰否；肺气为燥气壅遏入腹中，搏结作痛，但清其燥气，则无往不得矣。
壶芦山人治尹山令弟：秋燥下痢，腹痛异常，赤冻有血，医进「败毒散」及辛温燥剂，症反增重，舌红口燥，澼出无度。延予诊，脉涩数，进「黄连阿胶汤」加桔梗、荷叶、白粳米汤，并进两剂，痢减半，再将前方去桔梗，加「益元散」、炒银花、知母，三服而愈。时道光庚子秋也。
论秋燥亦因岁气盛衰
孙氏御千曰：乾隆戊子，少阴君火司令，小满后夹三伏之气，正属主气，客气亦属君火加临，二阴盘旋太虚，风火自出，日日风火亢旱，自春至秋，逢风熄之日则炎热异常，立秋后上自湖广，下至江浙，皆患疫痢，色赤或五色相兼杂，虚者受之，必噤口而入脏肢冷，五六日告毙矣，轻者由赤转白乃愈，疟疾绝少。夫火盛之年，本能生土旺胃，因木火同性，肝胆肆横，挹取胃中津液，肠胃中被窃空虚，暑毒乘虚内袭，故患痢者多。疟乃少阳经病，木旺邪不入，故少。本年治痢，以肝为刚脏，宜制以柔，用阿胶、白芍；胃为阳土，喜通恶塞，用人参、茯苓、甘草、陈皮，通补胃阴；荷叶升清，陈皮理气，银花清少阴君火而解毒，加槟榔汁以疏通肠中之壅。同姜体干酌定，无不应手取效。

时毒  ***************************
时毒乃疫气流行，或因天气亢旱，暑热异常，或因天时大水，湿热郁蒸，或因水气偏胜，一方盛衰不同，其病速，其症重，每有二三日告毙者。逆挽法轻不可废，而鞭长莫及；苦辛寒急下之法，不可缓投。喻氏曰：有骤受暑湿之毒，水穀倾囊而出，一日夜七、八十行，大渴，饮水自救，此肠胃为热毒所攻，倾刻腐烂，更进逆挽法，迂矣！通因通用之法：大黄、甘草、川连，一日夜连进三、五十次，俟其上渴、下痢之势稍缓，乃平调于内，更不必挽之于外，盖其邪如决水转石，乘其势出尽，无可挽耳。更有急开支河一法：其邪热之在里者，奔迫于大肠、膀胱，热急则气不化而小便短赤，不用「导赤」而用逆挽，仍非计也；清膀胱之热，令气分行而分消热势，则甚捷也；仲景谓：下痢矢气者，当利其小便，非急开支河之谓乎。
〔引证〕
舒进贤曰：时毒者，天行疫疠，时气流行，触之为痢，外见心烦，恶热，口臭，气粗，渴欲冷饮，腹满搅痛，鼻如煤烟，肛门似烙，乃热毒内攻，脏腑有立坏之势，急宜「三黄」陡进，以救内焚，加桔梗开提肺气，宣其壅而举其陷，腹痛自止，热毒除而疫疠消，下痢亦愈。此症腹痛，乃肺气为火热所迫，陷入腹中，壅满遏甚而为扰痛，与虚寒腹痛不同；虚寒者腹不满，喜手摩按，法宜温补；火热内壅者其腹满，不喜摩按，耆、术温补，毫不敢犯，即如陈皮、木香、厚朴等药，皆不可用，惟有桔梗开之一法，投之立应。
陈韶九按：用桔梗开提，亦必加于苦寒药中，如「三黄解毒汤」加桔梗；此神剂也，予曾验过。
缪仲醇曰：时行疫疠一症，三十年前间或有之，今则往往夏末秋初，沿门阖境患此。其症发热头痛，口渴，躁烦，痢而溺涩，甚者一日夜仅百馀次，或兼发斑疹，热甚危迫，世医妄指为漏底，殊不知此时气使然，因世人禀赋渐薄，积感湿蒸疠气所致，法当清热解毒、表散为急，如升麻、葛根、柴胡、黄芩、黄连之类；或热遏甚，前药可加寒水石，更有别症，以意加减，切忌破气、收涩，犯此多致不救。
愚按：仲景《伤寒论》中，凡寒热泄泻，热结旁流等症，统曰下利，毫无分别，故方书每以泄痢二者混同立论，缪氏此论，亦举泄痢而统言之，学者未免混蒙。须知滞下亦属时行杂感，与暑湿、霍乱、洞泄、飧泄、协热下利、热结旁流，同源异流，皆时毒所致；有赤白积垢，里急后重者，痢疾也；无是者非也。治法总是表里双解，下手稍缓，去生便远，时行之病，大率类是。余长子十八岁，亦以此症殒命，当时拟「败毒」加制军、芩、连，虽曰小效，而邪仍内陷，发热、咽腐而毙。早知缪氏之说，当不至此。
附：时毒医案
喻嘉言治朱孔扬，年二十五岁，形体清瘦，素享安逸，夏月因[奭斗]讼奔走日中，受暑湿内蕴之火而成痢疾，日夜一、二百次，不能起床，以粗纸铺于褥上，频频易置，只饮水而不进食，其痛甚厉，肛门如火，扬手掷足，躁扰无宁。予诊其脉弦紧劲急，不为指挠，谓曰：此症一团毒火、蕴结在肠胃之间，其势如焚，若二三日外，肠胃俱腐臭矣；于是以大黄三两，黄连、甘草各二两，入大砂锅内煎浓，随滚随服，服下人事稍宁，少顷仍作躁扰，一日夜服至二十馀碗，大黄俱已煎化，黄连、甘草俱已煎至无味。次日，病者再求煎药，余诊毕，见脉势稍柔，知病可愈，但用急法，不用急药，遂改用生地、麦冬各四两，另研生汁，而以花粉、丹皮、赤芍、甘草各一两，煎，和前汁大碗咽之。以其来势暴烈，一身津液从此告竭，待下痢止后生津养血，则枯藁一时难回，今脉势既减，则火邪已退，不治痢而痢自止，岂可润滞之药而不急用乎，服此药果然下痢尽止，但遗些少气沫耳，第三日思豆腐浆，第四日略进陈米汁，缓缓调之，旬余方能消穀，亦可见胃气之存留一线，不可少此焦头烂额之客耳。
附录缪仲醇治毒痢及发疹、时毒痢方
鲜金银花三两，浓煎三大碗；入生地榆五钱，川连、炒槐米各四钱，川柏、黄芩各二钱，酒炒白芍三钱，炙甘草三钱，醋炒绿升麻六分，同煎一碗，调飞滑石五钱。不拘时服。

滑脱  ***************************
滑脱每见于久痢之后，三气之邪已尽，五脏之气不固，所以不过微黄稀水，并无赤白冻，亦无里急后重，小便不赤，口舌不燥，脉沉细而弱，审定属虚寒者，方可用温涩之剂，仲景所谓阳明不阖，太阴独开，下焦关闸尽撤，以「赤石脂禹馀粮汤」，必如此而后可。
曰滑脱也，岂可以里急后重、至圊而不爽、日夜无度者亦曰滑脱哉。生死关头，不容不辨，每见市医治痢，并非滑脱，误进粟壳、肉果、补骨脂、杜仲、菟丝子等兜涩之剂，杀人无算。
〔引证〕
舒进贤曰：滑脱者，由病后久虚，脾胃土败，肾阳衰乏，中气不固，下陷而为滑脱，法宜大补元气，扶阳固肾，理脾健胃，更加涩以固脱，方用：人参、附子、肉果、鹿茸、炮姜、半夏、砂仁、川椒、芡实、山药、故纸、益智仁、圆肉，大剂多进，俾令阳回阴消，脾胃强健，肾气收固，元气大复，滑脱自止。
缪仲醇曰：凡治滞下，与大肠滑泄自利不止不同，滑泄自利不止，有可涩之道，故古人有间用罂粟壳及诃黎勒，以止其滑脱并泄；若夫滞下，本属湿热涩滞不行，法宜疏利，药忌兜涩。大肠，腑之病也，大肠既有湿热留滞，肺家亦必有热，肺为华盖之脏，《经》曰：脾气散精，上归于肺，通调水道，下输膀胱，是肺气喜通利，恶闭塞，故古人药性中每云「利肺气」，大意概可知矣。倘误用粟壳、诃黎勒，使湿热无所宣泄，肺气不得下行，非惟滞下增剧，湿热熏蒸上干乎肺，则且胀闷气逆，不得眠，不思食诸症至矣。
陈韶九按：滑脱可涩，滞下不可涩。盖谓脱者，邪气已尽，元气已虚；滞下者湿热未清，邪积犹留。审证不确，死生反掌，可不惧乎。
〔医案〕
喻嘉言治浦君艺痢，初起有表邪未散，误用参、术固表，使邪气深入，又误服黄连、凉膈、大黄推荡，经治月馀，胃气不运，下痢一日夜百馀行，一夕呕出从前黄连汁三五碗，呕至二三次后，胃与肠打为一家，内中幽门、阑门洞开无阻，不但粥饮直出，即人参浓膏才吞入喉，已汩汩从肠中奔下，危急之中，诸崑玉及诸内戚俱探余曰：此症可无恐乎？予曰：在此用药，便有可恃；吾岂不知痢势之危，但别无可任，姑以静镇之，而殚力以报于知己耳。于是以大剂「四君子汤」，煎调赤白脂、禹馀粮二味，连连与服，服后下痢之势稍衰，但腹中痛不可忍。君艺谓余曰：前次下痢虽多，然尚不痛，服此而痛增，未可再服矣。予曰：此正「通则不痛，不通则痛」之谓也，不痛则死，痛则安，何乐而不痛也；仍以前药再进，症势渐减，统用「四君子」倍茯苓十馀剂而安。
叶天士治乔姓，初起无寒热，即泻痢呕恶不食，此噤口重病，暑邪之伤由口鼻吸入，邪与水穀交混，蒸变湿热，酿为积滞血脓，肠胃气窒，欲解不能通畅，遂致里急后重。「香连」苦辛理气，导湿清热，初用颇是。但平素劳碌，非膏粱温养之体质，淡薄积劳，中气易伤，四十日余，积少痛缓，似属病解，然食不下咽，不知饥饿，诊得脉弦，形衰，舌白不渴，饮水自泻，全属胃倒气夺，中宫虚极，下关不摄，穀食不能下咽，焉能承受汤药味气之劣，胃衰必恶，久痢久泻，务在自食，古人非醒脾即安肾摄纳；再询：粉浆下咽，或呛或噎。议以上脘宜通其清阳，下焦当固摄其滑脱；仿古人方中「参苓白术散」末，佐以米饮，日服二次，间以不腻滑之物日食少许，以示胃之所喜为补，必得胃气渐醒，方可转危为安。方用：人参二钱，焦白术一钱半，茯苓一钱半，炙草五分，炒扁豆二钱，桔梗一钱，苡仁一钱半，砂仁八分，炮姜一钱，肉豆蔻一钱。上药共研细末，称准分量，每次以香粳米汤饮，调服一钱半，日进二次。
陈韶九按：此要诀也，所谓吃不死的痢疾，谓其有胃气也。治久痢大法，尽于此矣，病至滑脱，若只图固摄而不佐宣通，则病虽减而胃气难复也。

痢疾初起，亦有用补塞者，附录一案备考  ***************************
吴兴陆养愚治吴南丘：八月间醉后御内，明日患痢，一日夜百馀次，赤白相兼，状如烂肉，腹中作痛，四肢厥冷，脉缓无力，两尺尤弱。余曰：即宜补塞，处方先书人参、肉果二味，其诸子大骇曰：无积不成痢，岂一二日即用补塞者乎，予姑以「调气养荣汤」，不进不退。明日又诊，还宜补塞，诸即又力争，仍以前汤加人参，而彼竟不加，亦无进退。一医进芩、连、槟榔、本香等药，腹痛加剧，足厥如冰冷，时时少气不足以息，所食之物即从大便而出，色竟不变。复延余诊，进而视之，身体不能转侧，大便如流，势甚危急而两脉神气俱未绝，因用大料「附子理中汤」，倍人参、加肉桂、肉果，一帖腹痛稍减，数剂足温泄少，后用人参至两斤始起，鬚发尽落。
陆润生评曰：病有反治，有正治，有常治，有变治。痢久而通因通用者，反治也，通久而塞者，正治也。然而初起用通者，常治也，初起用塞者，变治也。知反知正，尤宜知常知变，方为合法。吴南丘诸公子执无积不成痢之常法，而不知尊君脉症之虚，若非神手，几败乃事。
陈韶九按：此症开手即用补塞，全在脉缓无力，两尺犹弱上著意，所谓胸有成竹，眼底无花，不过仍为傍议夺意，未能断然处方，致有此变。甚矣！医事之难，岂易言哉。盖芩、连、槟榔，重坠元气，气被耗残，故腹痛如割；足厥气少者，少阴关闸废弛也。
以上四大纲，邪陷、秋燥二证，患者极多，亦有邪陷兼秋燥者，亦有邪陷继而阴伤化燥者。至于时毒疫痢，每盛于亢旱酷暑之年；暑湿病亦多有之，若滑脱则不多见，久痢之后、邪净正虚者始有，此症患者极少，切勿以里急后重者误作滑脱治之，致成久痢或正虚邪恋，邪正同归于尽而死，不可不慎。

痢因暑湿热三气  ***************************
痢疾一症，盛于夏秋，暑、湿、热三气与食滞交蒸互结为病。盖湿为黏滞之邪，热为无形之气，积为有形之滞，必用苦、辛、寒，清热导滞，如沟渠壅积污浊，不能一通即愈，一下即安，故七日内初进喻氏法，次宗河间法、丹溪法，无不应手。

痢不独湿热  ***************************
《内经》云：春伤于风，夏生飧泄，此因风之伏气至夏始发也，又曰：饮食不节，起居不时者阴受之，……阴受之则入五脏，……入五脏则䐜满闭塞，下为飧泄，久为肠澼。常恣纵口腹，肥甘浓厚，伤及肠胃，或多食瓜果，阳气被抑，反受生冷之害；须知肠胃一伤，不能转化精微，传送糟粕，壮者气行则已，弱者著而为病，蓄积停滞而为痢矣。故戴元礼曰：痢疾古名滞下，以气滞成积，积滞成痢，治法当顺气为先，故古法清热导滞方中，必用辛温药味为反佐，如「洁古芍药汤」之肉桂，「泻心汤」之乾姜，皆先正法程也。按：春风伏气，至夏肠澼，亦是下陷，「活人败毒散」亦对症之妙法也。

辨治痢与治泻不同  ***************************
泄泻有寒，有热、有湿、有食积、有清气下陷之不同，用药有温燥、分利之异。痢则纯乎暑、湿、热与燥火交结为病，复有邪陷、秋燥、时毒之别，或凉、或润，或宜推荡，或宜清暑；最要清暑化热，不忌清滋滑润，温燥万不可投，耆、术万不可用，与治泻有天渊之别。每见治痢者辄进姜、附、二术温燥之剂，误人不少。明乎仲景六经辨证之法，可无此等之弊。

辨痢属大小肠之病  ***************************
心与小肠为表里，暑为君火，心气应之，故暑先入之，心不受邪，移与小肠，「盛受之官」，不能化物，故当脐腹痛，脓血黏稠，数至圊而不解便，所谓「暴注下迫，皆属于火」也。肺属金，为娇脏，体燥而畏火，暑热迫之，移于大肠，传导之官不克变化而出糟粕，由是脓血难下，赤白相兼，粪矢压于广肠，致后重窘迫，其势甚苦。从未有人说破此理，特为倡明。

辨痢属脾胃湿热当分阴阳虚实  ***************************
脾为己土，属阴，湿袭之便为寒湿。胃为戊土，属阳，湿袭之化为湿热。痢者湿热病也，脾不运化，湿热袭于阳明者居多，故痢疾每多见阳明病，或通因通用，或寒因热用，导去肠中之热，则湿亦渐化矣；若脾之寒湿为病，当温脾化湿，此属太阴病，不可混治。

辨痢疾有燥矢冻系旁流  ***************************
下痢脓血稠黏，必有燥矢结于肠内，故后重窘迫、屡下不爽；结于广肠则后重更甚，赤白肠膏皆从燥矢之旁流出，燥矢一日不去，肠膏一日不止，每见用升、柴升提而后重依然如故者，何哉？盖无形之气下坠可升，有形之滞压于肛门，不能升也，当用大黄下之，大解顿然通畅，燥矢尽去，后重如失，肠垢自无，霍然而愈。若元气稍虚者，燥矢化作小块，陆续而下，一时不愈，必待数日屎多冻少，渐次而愈。无论陷邪、秋燥、时毒，均有燥矢结于阳明者。此理前人亦未发明也。
附：医案
忆道光戊子七月，先君七十七岁，患痢，腹痛后重，日夜三十馀次，进「败毒散」，用人参，是夕不减，明晨又进一剂。谓士英曰：予收视返听，觉致疾之处在小肠下口接大肠地，病至其痛令人难堪，所以痢下不起者颇多。不肖于是晚进「败毒散」半剂，明晨进「洁古芍药汤」，制军用三钱，至下午，大解慄粪数枚，尚有冻腻，傍晚又大解燥矢二三寸者数枚，诸症如失，即饱餐夜饭，从此霍然。先君平日勤修好学，内养功深，尝谓不肖曰：守真刘河间云：「和血则便脓自愈，调气则后重自除」二句，切中是病，粪结而不行，冻系肠膏，因后重逼迫，旁流而出，前贤不说破者，要后学用功心悟耳。

辨痢因邪滞广肠药难立到致后重窘迫  ***************************
痢因邪滞大、小肠，其回转曲折之处，用药已难清理，邪滞广肠，燥矢压之，后重窘迫，痛苦万状，煎药一时难到病所，盖汤者荡也，仅能荡涤中、上焦无形之邪，广肠在下焦极下之处，其道远，其邪深，必用苦寒有形之药，涤之导之，方能直到病所，「青麟丸」、「滞下丸」，甚者「当归龙荟丸」，均为应用之剂，古人必用槟榔者，正为此耳。
吾乡祝思佳君，病痢，进「败毒散」以提陷邪，渠欲速效，吸洋菸而痢益不爽，肛门如有刺毛刺痛，予谓：一团湿火结于肛门，必须通之，用「青麟丸」、「芍药汤」，重用大黄皆不效，服「更衣丸」始去结粪数块，又进「龙荟丸」三钱，大下结粪数次而瘳，因知后重逼迫，肛门如烙，乃湿火结成宿垢，滞于广肠之故也。

辨腹痛，有火、有滞、有肝邪横逆、有伤脏阴之不同  ***************************
湿热与食滞互结，定然腹痛。痛在中脘，阳明病也。痛在当脐及少腹，大、小肠病也。皆因食滞与湿热阻滞气分，并伤及血分，不能运行所致。治当清火、理气、导滞，所谓和血则便脓自愈，调气则后重自除。至于肺火郁于大肠，小腹之痛尤剧，宜桔梗以开提之，紫菀以辛润之，痛或挟肝邪，白芍在所必用，脓血剥膏从中刮下，焉得不痛，吴人谓之「刮积」，正是此意。若伤阴而痛，皆因痢久肠膏竭绝；邪已尽去，扶正补阴可愈，邪未尽出，虽补无益，必至邪正同归于尽而已。再按，邪正相搏则痛，气分郁结则痛，血分凝结则痛，其有不痛者，人多忽之，不知邪正混合为痢，虽重，腹亦不痛，最宜详审。
陈韶九按：此节却道人所未道，最宜注意，不可以不见痛而便断为虚寒，遽投温补也。

辨痢不腹痛  ***************************
痢有不腹痛者，乘其元气未伤，投剂宜峻，如发表、攻里、清热、化湿，盖湿热极盛，正不与邪争，故不痛也。若是寒邪，邪正相争，亦必腹痛，医家、病家，每以不腹痛而忽之，迁延日久，必多误事。

治痢七日以内用药宜峻不可因循误事  ***************************
痢疾初起，乘其元气未伤，投剂宜峻，如发表、攻里、清热、导滞、理气等法，万不可缓。若胆小用疲药，因循误事，致延成久痢或休息痢，甚至因邪致虚，正虚邪实，误人性命者，医之过也。

治痢又不宜卤莽峻攻致伤  ***************************
治痢宜相人之虚实，察寒、热、表、里、阴、阳，斟酌用药，庶无太过不及之弊。若一味孟浪，攻补乱投，祸不旋踵，必须察脉辨证，而又不拘于俗见，不泥于成见，当清则清，当下则下，当补则补，实有把握，方不愧为司命。

辨治痢用补中益气之谬  ***************************
痢为滞下，因气滞血凝，失流利之常度而成，宜利气，不宜益气；宜疏通，不宜壅滞。耆、术呆钝之物，非特闭气留邪，抑且就火化燥。若为因后重而用之，则有形之燥矢压重肛门，用升、柴升之无益，徒使虚火上升而后重窘迫如故也。若谓中虚而补之，则留邪遗祸也。予表叔曹士祯先生，年近古稀，患痢，医者初起亦用「败毒散」以解表，苦寒以清里，旬日外未痊，虑其年老，用「补中益气汤」，从此更重矣。延至十一月，延予治，予曰：此因补留邪之误也，用「香连丸」、「青麟丸」以撤邪，至正月方愈。予见此证误治甚多，不可不辨，至人参，仿「人参败毒散」外，亦不可轻用。

辨治痢用二术之谬  ***************************
苍术虽燥湿而滞邪，用之于寒湿则可，用之于湿热则不可；白术则壅闭气分，更非所宜。常见服此者皆缠绵难愈，亦有因此殒命者。至山药、扁豆，皆不可轻用。缪仲醇治一少年名贵介，暑月外出，饮食失宜，患滞下，途次无药，归则腹痛不已，遍尝诸药，入口痛甚，亦不思食，仲醇视之，曰：此湿热耳。其父曰：医亦以湿热治之而剧，仲醇曰：投何药？曰：苍术、厚朴、枳壳等，曰：误也，术性温燥，善闭气，故滞下忌之，少君阴虚人也，尤非所宜，以滑石一两、为细末，丹皮汁煎之，别以酒炒白术五钱，炙草二钱，炮姜五分，水煎，调滑石末服之，须臾小便如注，痛立止。引此以证用术之误。

辨痢因邪滞广肠，所以药力难到，以致后重窘迫  ***************************
　　   痢因邪滞大小肠，其回薄曲折之处，邪滞于内，用药已难清理。邪滞广肠燥矢压之，后重窘迫痛苦万状，煎药一时难到病所。盖汤者荡也，仅能荡涤中上无形之邪，广肠在下焦极下之处，其道远其邪固，必用苦寒有形之药，润之导之方能直到病所。青麟丸、滞下丸，甚者当归龙荟丸均为应用之剂，古人必用槟榔者，正为此耳。　　   祝思佳病痢，进败毒散以提其陷邪。渠欲速效，吸洋烟而痢益不爽，肛门内如有刺毛刺痛。余谓“一团湿火结于肛门必须通之。”用青麟丸、芍药汤，重用大黄，皆不效。服更衣丸，始去结粪数块。又进龙荟丸三钱，大下结粪数次而瘳。因知后重逼迫肛门如烙，乃湿火结成宿垢滞于广肠之故也。

血痢  ***************************
痢下纯红或鲜红，或红紫相兼，二者皆湿伤及血分，此极重之候也，必用苦寒以清其热，归芍以和其血，制大黄，「青麟丸」在所必用，「洁古芍药汤」、「东风散」皆对症之王道药。时贤陈修园曰：医书云下痢纯血者死；按其治法，不过阿胶、地榆、槐米之属，安能救得死症。如果鲜红下奔，口渴溲短，里急后重，脉盛者，乃火症，宜「白头翁汤」，一日两服；虚人及产后加甘草、阿胶；亦有鲜血而非火症者，血带黯而成块，俱宜从脉症细辨。
附：血痢色鲜色黯治验
缪仲醇治陈督学，因校事过劳，感暑滞下纯红，医皆难之，陈刺史曰：「此非仲醇不能疗也」，使者旁午得至吴门，一日夜驰至武陵。仲醇诊得其所由，用人参五钱，升麻七分，炙草钱半，乌梅二个，红曲二钱，黄连三分，白芍三钱，莲肉四十粒，煎调滑石粉五钱，两剂愈，督学曰：「痢止矣，心摇摇不能阅案，奈何？」仲醇曰：「此劳心太过，暑因客之故耳」，加枣仁、乾葛、竹叶，一剂遂平。
吾乡戚孟杨先生治潘金奎，里急后重，腹痛下痢，纯红不爽，日夜二十馀次，脉沉、弦数有力，以暑湿滞食、兼时毒伤血也，用「洁古芍药汤」去桂易炮姜炭，加地榆、银花、荷叶、陈米汤煎，三帖而愈。
又治一人，血色晦黯，脉细如丝，腹痛作呕，后重逼迫，十馀日饮食不进，用「黄芩汤」，加炮姜、地榆、桃仁、枳壳、楂肉、伏龙肝、荷叶、陈米，服之血渐少，后用「连理汤」而愈。

下痢血水  ***************************
下痢血水，或如洗鱼之血水，或如猪肺之血水者，此湿热俱重，蕴结于魄门，煎汤不能到其处，用桂元肉七枚，每个包苦参子仁七粒，空心淡盐水送下，宜间日服之，以待脾之运化，若日日服之，囫囵之物一时消化不及，恐反妨饮食耳。此方先大夫得之都中，本治湿热便血，百药无效，用此愈人甚多。治病在广肠，必用有形之物苦泄之，而又恐苦寒败胃，用桂元之甘温包于苦参之外，先到胃中，甘温之味先化，苦寒之味未彰，直至小肠、大肠以至魄门，苦乃直趋于下，俾湿热之陷于极下者，始得清耳！用药之妙如此。方书以下痢血水为死证，未必尽然。
附：暑湿下痢血水急症案
国初云间清白里老医，治吴玉荣令郎琴五，于八月十三日患痢，里急后重，似乎轻症，惟脉沉数，积滞不清，热邪郁伏之象也，即告以勿轻视，当清虚淡泊为主，越数日，内热甚，日夜百馀次皆血水，后重逼迫，肛门如火灼，小便不利，诸医皆进消积和血药，反脉大身热，血水如注，议者皆以为不可治；余曰：「脉证虽危，尚有善状，胸膈舒畅，粥饮可进，身体轻快，积色鲜明，无臭秽之气，热势虽甚，肠胃未伤，此系暑邪伤其津液，无形之火为患也，必得有形之水制之，用井水调「益元散」与之，并以西瓜汁间服，一日数十碗方觉快爽，以「黄芩芍药汤」加川连、枳壳、滑石、木通、银花之类治之而安。盖此症不宜用消导、和血之药者，乃无形之暑邪为患耳，半月间用西瓜四十馀枚，井水调「益元散」三十馀碗，黄连五两馀，肛始不热，口始不渴，若以痢门常法治之、则津液愈耗，绵延日久而毙者多矣。

下痢如屋漏水  ***************************
方书载：下痢如屋漏水者死，亦未尽然。夫所谓屋漏水者，即红黑色之水也，或如赤豆汁，或如糖芋头汁，混浊不清，治以苦寒清火，而兼分利以化其湿，无不皆痊，始知屋漏水非死症也。予每用单方：黄鳝去腹杂及血，风乾、炙灰，每服三钱，拌赤砂糖三钱，黄酒调服，四五次，即腹痛亦愈。
附：医案
壶芦山人治峭岐缪金官，年四十馀，七月中旬病痢，延至八月中旬延余治，腹不痛而后重不爽，胃呆不醒，所下秽水如糖芋头汁。阅医方：有用温者，有用凉者，杂治罔效。予用焦楂肉、银花炭、地榆炭、「益元散」、茯苓、木通、枳壳、芩、芍、陈米，煎服三剂，继进黄鳝灰，如法服之，七日霍然；半月以来，始知饥进食，未下床也，更心中觉饥，适有煮烂猪肺在床头，尚未冷，极尽吃之，因又下痢，赤少白多，复延予治，进「青麟丸」二钱，下宿垢颇多，又疏投白芍、楂肉、槟榔、「香连丸」，炮姜，粪多冻少，又进「理中丸」合「资生丸」日服，过冬至方愈。

下痢五色及冻如鱼脑  ***************************
下痢五色及冻如鱼脑者，方书咸谓之死症，余所见者，治之得法，无不中窍，常用猪小肠油腻垢、刮下，瓦上炙焦黄色，研末，陈酒调服，三四条即愈，腹痛者亦效。盖小肠，人之分金炉，饮食由胃而下，至此始化糟粕，归于大肠为屎，水饮化入膀胱为瘦，属丙火，故亦曰「赤肠」，火热下迫，失其传化，故病滞下，痢久刮肠膏，便如鱼脑、或如五色，即以小肠之垢治之，亦同气相求之道也。
附：五色痢医案
壶芦山人治江阴祝艺芳明经令正，患痢赤白，续下五色，温之、寒之、攻之不应，一月不愈，诸医咸谓不治。延余诊：脉虚数，腹痛后重，苔白，予谓：声音清亮，粥食可进，未见绝证，但性躁多怒，非所宜也；用「香连丸」、槟榔、芍药、归身、枳壳、「天水散」，两剂，「青鳞丸」三钱，继进猪小肠垢，如法制服，十日全愈。

痢疾发癍疹  ***************************
时疫痢多见发癍、发疹，前录缪氏说可以为法，「活人败毒散」、「银翘」诸法，皆妙剂也，不治痢而痢自止，提发之后而热炽舌绛者，「犀角地黄」合以清之、泄之；邪结于胃者，「凉膈散」、「大柴胡汤」、「双解散」均可参用；至于发白疹，乃暑湿陷邪由肺胃而达皮毛，最为佳兆，勿药亦痊，咳嗽亦佳；若转疟疾，从少阳之枢而出，均属生机。

久痢伤阴  ***************************
大肠主津，小肠主液，故痢久必伤津液，每见液涸舌乾，齿燥唇裂，言语不清者，其症多险，舌黑、舌绛、舌光、舌碎、舌糜，均为恶候；邪尽正虚者，受补可愈，邪少正虚者，育阴却邪，可救二三，邪盛者必致津枯液尽而毙。
附：孙御千、姜体乾两先生医案
乾隆戊子七月十六日，无锡太平桥季姓室祝氏，患痢极重，请孙、姜两翁诊视。是日，孙先至，痢已半月矣，五色相杂；初起、钱医治之，因症由泻转痢，为脾传肾之脏病，用炮姜、白术、石脂、龙骨、蕲艾、人参，一派辛温之药，反佐黄连、乌梅，病势日重，饮食日减，面色晦滞，精神困顿已极，诊脉，细涩不和，右尺急搏，按之时又鼓指，手温足冷，有时微热，舌苔白，心中烦，腹痛后重如初；孙曰：此非脏病内伤，乃暑湿内郁肠胃，初未外达，邪未去而阴自耗，液已亏矣；拟和阴润燥之剂，用阿胶、白芍、炙草、银花炭、扁豆花、大沙参、丹皮、茯苓，陈米煎汤代水。是夜只痢三次，烦痛亦减，但神倦似睡，汗微出，举家咸喜病减，又疑欲脱，孙曰：微微汗出，乃暑湿外泄，阳得阴则融解耳。十七早，姜体乾到，同诊，脉象虚涩，如雨沾沙，姜曰：未刻交白露节，正气已衰，当备人参、阿胶、白芍、炙草、姜汁黄连、白扁豆花、荷梗、神麴、广皮、陈米煎汤，服一时许，即索粥，神思稍清而能安卧，惟仍滞漏，小便涩少，口中乾燥，饮以麦冬汤，至夜小便二次，痢竟矣。十八日前方去川连、神麴、白扁豆花，加麦冬、小麦，养心调理，令服四剂而愈。
陈韶九按：暑为无形之邪，最易灼烁阴液，故用胶、芍、炙甘草以救阴津，银花、扁豆以却暑邪，而诸病如失，昧者议为滋腻滞湿留湿，不知先生已从前辛温之剂探得真情矣，故放胆用之，而效收鼓桴也。
孙御千云：丁亥六月，侄某，患痢极重，治疗月馀，已愈，然不能戒口、戒怒，复发，至闰七月二十日日没时，人事昏沉，更定后方苏。余诊其脉细弱无神，右关为最，腹如仰瓦，脐右动气大如鸡卵，跳动不息，中虚已极，生气索然，投以「建中」，病势不减，次日延姜体乾视，案云：久痢伤阴，肉削形夺，姑以养阴清燥之法治之，用阿胶、沙参、生白芍、炙草、生白扁豆、桑叶、天冬二剂；下午神已不昏，再邀体乾同诊之，案云：下痢肠垢五十馀日，犹腹痛抽制，憔悴尪羸殆甚，几几欲脱矣，虽胃中有滞，势难消散，急救其阴，以恋其阳，彷彿「复脉」之意：大生地、天麦冬、阿胶、白芍药、沙参、炙草，毋过煎，三五十沸即服，取浊药轻投之意。八月初六日脐旁动气已平，腹亦渐厚，痢亦减，腹不制痛，惟所下垢中有白点不已，众皆望愈矣，予同姜、戚再诊之，案云：诊脉左弱右软、有神，连进复脉法，中宫柔和，而神乱烦躁俱止，有津回液转之机，此时不问其虚，安问其馀，用大生地、麦冬、大沙参、白芍、阿胶、鲜藕大片，井水煎五十沸服，自此之后，馀证俱减，家贫不能服参，日啖羊肉斤许方快，又延一月，面浮足肿而毙。是役也，虽未收功，实因病久反复多端，而医方另出一种，亦堪传也。
陈韶九按：救阴之后，大约胃气不能醒复，中虚难建所致，若归咎于家贫不能服参，非计也。

痢疾呃逆  ***************************
痢疾呃逆，初起决无是证，或邪甚致此，或误治致此，皆为恶候；大抵中气大伤，邪正混合不清，有以致此耳。其有湿热上冲者，「诸热冲上，皆属于火」也，丹溪法可遵；中气虚寒，「理中」可投，然必鹜溏溲白者方可用；寒热错杂者，「连理汤」；若赤白相兼，「泻心汤」、「芍药汤」加参为妥；若邪未尽而正大伤，僻出无度，终难挽救。再按：景岳主乎中虚气逆，必降气调气，最属近理，临症者宜参之。
附：医案
嘉庆庚辰七月初，壶芦山人治祝诚斋姻伯，下痢赤白，乾呕不止，予同祝晋垣姻丈同诊，脉数大，苔白腻，一团暑湿郁结于内，昼夜四、五十次，议进「仓廪汤」三剂，继进「芍药汤」去桂，服一帖，痢少减，去制军，又服一帖，痢又减而干恶不止，遂微呃逆，服橘饼汤即止，迨后其汤不灵，呃声连续不已，进「半夏泻心汤」加白芍，槟榔、沉香汁，下稀粪颇多，赤白渐少而呃终不止，用刀豆子、丁香、柿蒂亦不应，已越十四日矣，细思老翁平素思虑过度，痔疡脱肛，中气必虚，所下稀粪如水，已无里急后重之苦，当作胃虚呃逆治，因促其邀戚君灿辰来城同议，戚君至，亦曰中虚呃逆无疑，议进「人参连理汤」，呃如故，加附子于前方中，二剂而痢止、呃平。计呃十一日方止，调理半月，康复如旧。

噤口痢  ***************************
胃中有湿热之气，蒸熏清道，以致浊气上干，胃口壅塞，或作恶、或作呕吐，汤水不能纳，虽曰极重之症，然致疾之由不一，有挟肝火者，木剋土也。有火逆上冲者，「诸逆冲上，皆属于火」也。有挟痰、挟饮、挟湿，或寒热错杂者，皆浊在上也。宜谛审其因而治之，无不中窍。丹溪用「人参石莲子散」，等分煎服，但得一口下咽，湿热即开；又用：田螺、麝香捣烂，捲脐内，引热顺下而行，颇效。丹方用五穀虫、炙焦、研、三钱，米饮汤送下。此皆前人定法，然宜按症施治，热则清之，寒则温之，湿则燥之、分利之，邪陷则发之，郁则疏之，方为妥善。
缪仲醇治噤口痢神效方
绿升麻一钱，酒炒人参一钱，莲肉三十粒、去芯炒焦，黄酒一盅，煎半杯饮之；蜜和为丸更妙，每服四钱，白汤送。又制「滞下如金丸」，治各种痢疾恶心欲吐，即噤口痢，用人参一钱，多加石莲肉，升麻八分、醋炒，白芍三钱、酒炒，白扁豆、炒、三钱，花亦可用。

胎前痢  ***************************
妇人胎前患痢疾，邪陷者宜提散，邪滞者宜疏利，有火者宜清润，与治常人下痢之法同，但不可用伤胎药，大黄可用，「青麟丸」不可用，因中有车前、滑石故也，槟榔虽下气，其性下坠，亦宜酌用。每见遇此等病，动欲安胎，执用芩、术，不知芩可用而术断不可用，每多误事，须知痢一日不止，胎气一日不安，急去其邪，邪去痢止，则胎不安而安也。普明子曰：余治此症，仔细揣摩，忽见烛光，遂恍然有得，思火性上炎者，何以下降于肠中而为痢，良由积热在中，或为外感风寒所闭，或为饮食所遏，以致火气不得舒伸，逼迫于下而里急后重也，医者不察，更用槟榔等下坠之剂，愈降而痢愈甚矣，余因制「治痢散」，以治痢疾初起，良验。

产后痢  ***************************
胎前患痢，治不得法，多致伤胎，无论小产、正产，邪未尽而延至产后者，即谓之产后痢。此极重之症也，古人谓之七日死。张路玉以「伏龙肝汤、丸」，用之于湿热已消，但见稀水、薄粪而无实火者，诚然有效。若湿热之邪未清，舌红或黄，唇燥口渴，腹痛，后重窘迫者，均非所宜。每见医家治此症，不肯用苦寒药，宗张氏三禁之论，又据丹溪产后不用白芍之说，不肯用黄芩、白芍，病者烦躁不安，扬手掷足而毙者，深为惨伤。吾乡戚孟扬先生亦云苦寒宜忌。致局于迂执之见，无法起死回生，又无明师可以折衷，思之至忘寝食，一夕不禁憬然悟曰：仲景为医中之圣，《伤寒》已得先辈口诀、心法，《金匮》一书，岂不可与《伤寒》心法通之乎，从此用功《金匮》，寤寐神游，读至产后热痢用「白头翁汤」一条，恍然于苦寒之剂，先圣未尝禁用，只要辨证清楚耳。余自庚子年至今，常用「黄连阿胶汤」、「黄芩汤」、「泻心汤」，皆应手取效，是知湿火下陷，万不可用温燥也。又有并非胎前下痢，产后复数日下痢者，亦如上法，切勿用温燥之剂；均宜明辨六经、表里、寒热、阴阳、虚实八字而治之，万无一失。
陈韶九按：胎前患痢，产后不止，七日必死，此言营虚而邪火炽甚，忌于禁用苦寒，不死何待，医者不知变通之过也，然亦不可执一，若久而虚滑者，宜术、附、诃、粟并进，下陷者、升麻兼用。予曾验过，初谓独得之秘，不知先生已先得我心矣。
附：医案
道光庚子七月，壶芦山人治章嘉鳌令正，怀胎七月，患痢七日即产，产后痢仍不止，舌绛无津，口渴唇燥，里急后重。徐炳衡邀予诊，脉弦数大，烦躁不安，暑邪化燥，加以新产后营血大伤，邪火反炽，议进「黄连阿胶汤」，用荷叶、陈米煎汤代水，一剂、痢少减，又进一剂，痢虽减，舌绛、口渴如故，自汗，身热益甚，其脉洪大，内有实火也，与西瓜汁，进「玉女煎」，荷、米汤代水煎，服一剂，热退汗少，再剂诸恙皆痊。
又治祝塘一妇，胎前患痢，里急后重腹痛，澼出日夜无度，医进胶、艾、肉果、「四物」，又进杜仲、芩、术等安胎药，痢更剧，三日而胎殒，产后，易女科，用「生化汤」加荆芥、牛膝、山楂，病者热甚昏厥，始延予治，脉数滑，舌绛干，内外皆热而腹痛异常，痛即痢，痢复痛，循环不已，无刻得安，此营血已耗，误投温补助火劫阴，而暑、湿、热三气未经外达内消，以致如此，危险极矣。议进「黄连阿胶汤」，诸医皆曰不可服，后病势依然，腹痛甚即厥，法在不治，沉思良久，究因邪陷少阴，故口渴，舌绛，心烦，又见厥阴之腹痛下痢，阳明之呕恶不纳，似可与「白头翁」合用，将「黄连阿胶汤」为主，取白头翁一味以升清，用白芍、甘草、银花、地榆、夏枯草、金铃子、玉桔梗、滑石、荷叶、陈米，一剂、稍安，连进三剂，又用鲜荷叶、枇杷叶、金银花、鲜稻叶、芦根、西瓜翠，蒸露、频进，又频进西瓜汁；经治第七日，身发白㾦而夹红疹，痢止，仍进花露、荷、米煎益元散。可见痢由暑湿为患、即伏暑之陷入者，方书皆以内伤、泻、痢混同论治，即张氏医案亦毫无足取，惟仲景法乃法王手眼。
又治琴川大东门外白场米铺叶姓妇，甘三岁，怀孕九月，忽患霍乱吐泻，一日而产，产后下痢赤白，里急后重，一日夜五十馀次，腹痛甚厉，痛则汗出，烦躁，口渴，不寐，诸医作瘀血腹痛，「失笑散」、桃仁、延胡索、香附等一派辛温破血之剂，痛、痢更甚，越五日而延予诊，脉弦大而数，苔白厚，唇乾，面白、时有火升，恶心不纳。佥曰瘀血。余问产妇痛状，谓予曰：痛而痢，痢而痛减，少停又痛，痛势直趋后阴，如欲大便者；此因滞下而痛也，痛在少腹，凝滞于宫胞门，大便不转矢气，但所下无多，旋又苦痛不堪耳。余谓此痛随痢减，滞下之常，非瘀也。其姑曰：何以无恶露，予曰：吐泻伤胎，其血必少，亡阴故也，为定一方：桂炒白芍、萸炒黄连、土炒当归、炮姜、楂炭、「益元散」、广皮、木香汁、槟榔汁、乾荷叶蒂、陈米、赤砂糖，脉不甚数，用伏龙肝煎汤代水，以温中止呕，服后宿垢大下，腹痛即止。明日再诊：原方去木香、槟榔、姜、连，另服「香连丸」。明午又诊：下痢尚三十次，白冻中有红血点，畏寒蜷卧，汗出过多，鼻准之汗如珠，头亦多汗，脉象虚弱不数，告其翁姑曰：恐亡阳变脱；用制附子、白芍、炮姜、归身、龙牡、茯苓、洋参、炙草、陈米、淮小麦，红枣，另服「香连丸」五分、以清湿热，两剂汗止，所下纯白冻尚二十馀次而不知饥，忽恶寒发抖，伸手诊脉，片刻即缩入被内，懒言，气短，声微，皆不足之象，用桂枝、炮姜、白芍、丹参、炙草、朱茯神、枣仁、党参、归身、荷、米等补养之剂，又服「猪小肠垢方」，三服，日进稀粥一盏而胃口不醒，伊夫又病伏暑，房中皆羌、防、荆芥之气，令其撤去药炉，而焚以红枣，室中煎红枣粥，烹鲜鲫鱼汤，令闻其香气，由是胃口大开，白冻亦少止。十馀日杳无音信，一日过其门而问之，知其夫死而妇活矣；当其日诊其妇，竟未请一诊其夫，此亦有数存焉。时咸丰丙辰九月也。

休息痢  ***************************
痢时止时作，缠绵不已者曰休息痢。其来有二：一、误于医家，撤邪不清，或早补，或早涩。一、误于病家，自以为小恙，服食尚可，不以为意，迁延时日，正气日衰，邪气尚留而不去者；亦有食物不谨，旧积未去，新积又生者。致时发时止、竟有数十年不愈者，延至脾肾两亏，面浮足肿，痢仍不止而毙，皆属邪正同归于尽而死，故患痢者必须早治，以断其根，与时症无异。治法并宜察脉辨证，分别寒热虚实而治。
附：休息痢又感新邪案
云间清白里老医治南汇徐某，休息痢已二年，因冒暑伤湿而里急后重，身热下血，陈医进「七味地黄汤」，热更甚，脉洪大，即用黄连、白芍、柴胡、黄芩、木通、滑石、枳壳、厚朴、甘草，四剂热减痢清，再投凉血理滞，新邪退而旧病亦愈。

老人虚人患痢  ***************************
老人、虚人，气血两亏，暑、湿、热与食滞交蒸而致成痢，治法尤难，万不可因循，乘其初起元气未漓，发表攻里，相须图治，所谓无粮之师，贵在速战也，若畏虚养病，迁延时日，多致不救。
附：医案
云间清白里老医治胡正之，年七十二岁，先胸膈不舒，饮食不得达下者两月，自以为膈症，与老友诀别，往太仓调理，八月初患痢，里急后重腹痛，血积稠黏，肛门如灼，饮食不纳，诸医以年老气血衰耗，以培脾健胃为主，痢更甚，且烦躁，内热，恶心，其势危急。邀余诊：脉息数大，面带红色，小便不利，后重逼迫，煎药入口即吐，用大黄、槟榔、川朴、枳壳、黄芩为丸与服，下大红积甚多，胸膈稍舒，热势更甚，以西瓜汁、「益元散」徐徐与之，自觉爽快，即以芩、连、枳壳、木通，川朴、白芍、滑石、槟榔汁，三帖，大去积垢，颇觉神思困倦，以「独参汤」饮之，其夜少寐，然腹痛后重未除，又以参汤送「槟黄丸」，攻补兼用，去积滞不计，仍用「益元散」、西瓜汁调服，腹始不痛，肛始不热，积滞已除，颇思粥饮，渐渐加餐，胸膈舒畅，食物可进，月馀而愈。寿八十有三。此高粱厚味凝滞胃中，因滞下而新疾旧恙皆瘳。
愚按：此案合洁古所云：「小制汤丸，累累加之，关扃自透」，故膈症愈，观此案可通治膈症之法也；膈症非痰即瘀，凝滞胸膈者。
又治苏城齐门外蒋奶奶，寡居七载，劳心抑郁，肝气不得条达，体质极虚，夏初患滞下，腹痛，后重，胸膈不宽而恶心，叶天士以为不足之症，用人参、人乳等调补而剧。余适在吴门，延予诊治：脉息弦大带数，腹痛后重，肛门如烙，口乾气急，此肝家有郁火，挟湿下注而为滞下，上升而为呕恶，胸膈不宽，用「黄芩芍药汤」加厚朴、枳壳、香附、山栀、黄连、木通、滑石，一剂、腹痛顿除，饮食可进，连四剂，痢止胸宽；后用香附、广皮、黄芩、黄连、厚朴、枳壳、山栀，理气清火，郁舒而愈。

小儿痢  ***************************
小儿患痢，与大人治法无异，盖所受之暑、湿、热同也，惟肠胃柔脆，难于克伐，而又喜食杂物，其积滞比大人尤甚。八九岁者，尤可询其病情，痛与不痛，热与不热，以察病之轻重，邪之浅深；若三岁以下，不能自述病情，全赖医者察色听声，以谛察其病之虚实寒热，方无差误。
附：医案
姚公远幼子病痢，一医误下之，遂下纯血，气喘身热，不思食。缪仲醇适至，急以人参五钱，白芍、石莲、升麻、橘红、石蚕、白扁豆、滑石、炙草，投一剂而喘平血止，又数剂、痢止。仲醇临别，嘱公远曰：儿虽愈，百日内不出痘则生，否则死，以元气未复故也。未几即痘，果殇。
《内经》云：下痢发热者死，指杂病湿热下痢而言；仲景云：下痢手足不冷，反发热者不死，指伤寒阴邪内出而言。
附：通用诸方：败毒散、香连丸、青麟丸、龙荟丸、滞下丸、芍药汤、桂元肉包苦参子、猪小肠垢灰、治痢散。
治痢奇方：川连、川朴、青广皮、枳壳、槟榔、山楂、木香、白芍、黄芩、地榆、归尾、桃仁、红花、草。
东风散：黄芩、槟榔、枳壳、山楂、青皮、川朴、当归、白芍、炙草，肢冷加肉桂，热甚加黄连，兼疟加柴胡，红痢加桃仁、红花、地榆，白痢加香附、陈皮。
芍药汤：白芍、茯苓、官桂、甘草、槟榔、木香、归尾、川连，滞加枳壳，后重加升麻，脏毒加黄柏，血弱加胶、姜、芎、柏，燥粪加大黄。
