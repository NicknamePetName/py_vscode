

正文  ——————————————————————————————————————————————————————————————————————————————————————————

王仲奇医案  ***************************
（案1）汪，唐家弄。喉痛，悬壅下垂，喉壁仍累累高起如疱丁，咯痰艰涩不利，交睫梦梦惚惚，至夜则足肢微浮，形瘦面黧，脉沉涩数。肾阴不上承，肺气不肃降，有水竭金枯之虞。
海蛤粉（三钱）　川贝母（一钱五分）　生苡仁（三钱）　野蔷薇花（二钱）　飞青黛（三钱）　白茯苓（三钱）　冬瓜子（五钱）　干苇茎（三钱）　金石斛（三钱）　丝瓜络（三钱）　肥知母（三钱）　枇杷叶（三钱）
（案2）王，十六浦。肝胆气横，阻遏胃降，饮食所入势必呕出，昨日呕甚吐苦，气仍逆而不已，呕剧将咽头胃络呕破，以致血与食物并出，咽中痛，脉弦。治以疏肝降胃，兼泄少阳，切莫见血投凉。
玉苏子（二钱）　旋覆花（二钱）　法半夏（一钱五分）　炒枳壳（一钱五分）　真降香（八分）　代赭石（二钱）　全瓜蒌（三钱）　白茯苓（三钱）　川蒲黄（一钱五分）　嫩前胡（一钱五分）　炒川连（三分）　泽兰叶（三钱）
又，二诊：肝阻胃降，呕逆过甚，将咽头震破，致血与食并出，咽中痛，投降胃血止呕，平。但头脑仍眩，体疲乏力，向有脑漏，偏著左边，脉弦。脑漏鼻渊亦胆热上移也。
旋覆花（二钱）　炒条芩（一钱）　丝瓜络（二钱）　夏枯花（三钱）　法半夏（一钱五分）　冬桑叶（二钱）　金石斛（三钱）　炒蒲黄（一钱五分）　白茯苓（三钱）　炒丹皮（一钱五分）　白蒺藜（三钱）　辛夷花（一钱）
（案3）陈，澉浦。阳升太过，清窍空，脉络之血难以下趋，血走清道，鼻衄来如涌，涌日屡见不一见，络血由裂伤而出，如走熟径也。治当引阳入阴，安宁督脉，俾阳络之血不至妄行可耳。
仙鹤草（三钱）　煅龙齿（三钱）　血馀炭（六分）　丹参（二钱）　丝瓜络（二钱）　淮牛膝（二钱）　旱莲草（三钱）　煅决明（四钱）　生地黄（四钱）　丹皮（一钱五分）　金石斛（三钱）　胡麻（三钱）　荷叶筋（三钱）　白茅根肉（二钱）　煅龙骨（一钱五分）　五倍子（五分）　血馀炭（五分）
上三味研末，以墨纸头蘸末楔鼻孔。
（案4）金，童，平湖。肺主气，心主血，心肺相依为用，所谓平人一呼脉行三寸，一吸脉行三寸，呼吸定息脉行六寸，一昼夜凡一万三千五百息，八十一丈周于身。肺气为病，心血不清，痧疹一发再发，留邪不达，气化有阻，面目肢体尽肿，颈项亦肿，呼吸深则胸胁中痛，小溲短少。水道不通，亦气化之不下输也。若蔓延深入，必至肺胀喘闭则恶矣。
桑白皮（一钱五分）　紫背浮萍（二钱）　连翘壳（三钱）　陈赤豆（四钱）　光杏仁（三钱）　带皮茯苓（六钱）　生苡仁（三钱）　路路通（六枚）　通草（一钱）　冬瓜皮（四钱）　橘红衣（一钱）
又，二诊：气化渐见下输，面目手肢浮肿较退，小溲略长，惟腹部仍有绷状，鼻窍稍见衄血，手肢及脑部发瘰，痧疹之馀毒未清，守原意廓清之。
桑白皮（一钱五分）　紫背浮萍（一钱五分）　连翘（二钱）　夏枯草（二钱）　炒丹皮（一钱五分）　连皮苓（三钱）　苡仁（三钱）　陈赤豆（三钱）　紫地丁（三钱）　忍冬藤（三钱）　杏仁（三钱）　路路通（二钱）
（案5）邵，右，武定路。产育多胞胎，脉内损，荣血有亏。头眩，目视少神，背膂胀痛，胸宇气闷不舒，入夜掌蹠炎热，烦劳则下恶露，红黄杂见。脉弦涩，胞脉失固，殊防崩漏。腹中或痛而热，则肝气不舒，气有馀便是火，故虽热而痛也。治以舒气调荣，兼固胞脉。
绿萼梅（八分）　丹参（二钱）　元胡索（一钱五分）　乌贼骨（三钱）　炒白芍（二钱）　白薇（二钱）　金铃子（一钱五分）　红白鸡冠花（各一钱）　白蒺藜（三钱）　茯苓（三钱）　川续断（二钱）　煅牡蛎（三钱）
又，二诊：肝气不舒，荣络失和，右腰肋内脉牵引而痛，咳嗽行动坐卧转侧或作拘急，脉弦涩。治以舒气机，调荣脉。
（方缺）
（案6）李，右，唐家弄。经隧不通，胞络恒闭，少腹两旁有癖。近日咳呛见轻，偏左腿肢腰胯酸胀而痛，筋掣微麻，舌后半截难过弗爽，莫能名状。胞脉属心，心主一身之血脉，又络于舌，脉弦涩。仍以通络行血可也。
大丹参（二钱）　元胡索（二钱）　炒丹皮（一钱五分）　乾地龙（一钱五分）　泽兰叶（三钱）　炒续断（二钱）　白茯苓（三钱）　炒茜根（一钱五分）　茺蔚子（三钱）　藏红花（四分）　白蒺藜（三钱）　功劳叶（三钱）
（案7）潘，右，嘉善。右肩髃疼痛，筋骨拘急，机关不利，臂难上举。仲景云：但臂不遂者为痹。惟脉不浮数而弦滞，经事又复失调，当以行血舒筋，以利机关。
片姜黄（一钱五分）　伸筋草（二钱）　藏红花（四分）　抱木神（三钱）　天仙藤（一钱五分）　全当归（三钱）　鸡血藤胶（一钱）　桑寄生（三钱）　威灵仙（一钱五分）　左秦艽（一钱五分）　白蒺藜（三钱）　功劳叶（三钱）　路路通（八枚）
（案8）忻，右，虹口。腹痛肠鸣，便泻，食难运化，形瘦色夭不泽，月事已两月不来，舌光绛如豚肝，日有寒热，间有咳嗽，脉濡弦。真元已伤，胞脉已闭，肠胃脂肪剥蚀殆尽，病势已深，生气索然，外将浮肿，难以疗治矣。
蒸于术（一钱）　制禹粮（三钱）　茯苓（三钱）　宣木瓜（一钱）　炒白芍（二钱）　煅牡蛎（三钱）　青蒿（二钱）　金石斛（三钱）　益智仁（八分）　御米壳（一钱五分）　苡仁（三钱）　炒穀芽（五钱）
（案9）陆，右。火为风搏，郁而不宣，喉痛咽肿，悬壅下垂，嗓音窒咽不扬，肢清形寒，脉浮数，稍有咳嗽。治以清宣利咽。
连翘（二钱）　薄荷（三分）　炒殭蚕（一钱五分）　生甘草（一钱）　银花（三钱）　元参（二钱）　紫荆皮（二钱）　蔷薇花瓣（三钱）　射干（一钱）　马勃（一钱）　玉桔梗（八分）　牛蒡子（一钱五分）
（案10）汪，崑山。血瘀在络，左背胛酸楚，起及于肘腋胠胁，既则右背部胸膺亦然，内著于骨，故按之痛少止，然不能卧，卧则痛甚，胸臆气闷不舒，呼吸亦感不快，脉弦涩。心主一身之血脉，此亦脉痹之属，络病难治，渐痹渐痼，则尤难治矣。姑以宣通。
仙鹤草（三钱）　抱木神（三钱）　大丹参（二钱）　泽兰叶（三钱）　藏红花（四分）　制没药（一钱）　忍冬藤（三钱）　乾地龙（二钱）　片姜黄（一钱五分）　制乳香（一钱）　络石藤（三钱）　路路通（八枚）
（案11）胡，左，绩溪。脏脉精华皆上注于目，诸脉亦属于目，目得血而能视，肝肾精血内亏，精气无力上注，绿水泛入瞳人之内，瞳人散大，与黑珠风轮相浑，色如珠母，始初仅在右目，上年以来并及左目，但稍轻耳。脉濡弦而涩，尺部稍藏。瞽者善听，听觉又欠聪，肾脏精气之衰亦可见矣。药饵不外乎补精益气，但功效甚微耳。
淡苁蓉（三钱）　大熟地（五钱）　甘枸杞（二钱）　覆盆子（三钱）　淮牛膝（二钱）　山萸肉（三钱）　女贞子（三钱）　金毛狗脊（二钱）　金石斛（二钱）　潼沙苑（三钱）　南烛子（三钱）　决明子（二钱）　穀精草（三钱）　兔肝（焙乾，研细末，冲一钱）　磁朱丸（一钱五分，吞）
（案12）王，劳勃生路。饮食入胃，以传于肺。肺苦气逆，变动为咳，水穀精液酿痰而不生血，咳嗽痰沫多，咳剧震动肺络则痰红杂出。近日足肢浮肿，周行气化有阻，脉弦滑左搏，苔黄口苦，胆汁亦因震动而暗泄也。治以清络保肺，兼泄少阳。
霜桑叶（二钱）　茯苓（三钱）　旋覆花（二钱）　炙紫菀（一钱五分）　粉丹皮（一钱五分）　苡仁（三钱）　蒲公英（三钱）　玉苏子（二钱）　丝瓜络（三钱）　杏仁（三钱）　炙兜铃（—钱二分）
又，二诊：足肢浮肿见消，气逆咳呛仍剧未减，痰多不易咯出，日来仍带红少许，脉弦左搏，口苦苔黄，且增呕恶，饮食随痰涎呕出。盖肺气失宣，胃逆失降，胆汁亦逆流而上也。惟年老病久，未可泛泛视之。
（方缺）
（案13）刘，麦家圈。旧有失血，近又复萌，咳呛喉间殊欠清爽，日来痰中尚带血星。阴精有亏，肺气燥逆。据云咳出之血亦有沉水者，此盖离络忍而后出也，肺络之伤则毫无疑义，若以入水浮沉为断则陋矣。
海蛤粉（三钱）　大丹参（二钱）　金石斛（三钱）　旱莲草（三钱）　甜三七（八分）　粉丹皮（一钱五分）　南沙参（三钱）　藕节（四钱）　生苡仁（三钱）　丝瓜络（三钱）　炒茜根（一钱五分）
（案14）陈，吴江。呼出属肺，吸入属肾。肾气有伤，摄纳无力；肺苦气逆，咳嗽喘急不能安枕矣。腰痠形瘦，脉濡弦，寐觉汗泄。肺为气出入之道，其本在肾，其末在肺。纳下为主，复以宣上。但宜节欲，远房帷为要，否则难治。
鹅管石（一钱）　淮牛膝（二钱）　白茯苓（三钱）　款冬花（一钱五分）　远志肉（一钱）　海蛤粉（三钱）　御米壳（一钱五分）　银杏肉（六枚）　冬虫草（一钱二分）　法半夏（一钱五分）　蒸百部（八分）　蛤蚧尾（三分，剥鳞，研冲）
（案15）李，右，虹口。产后胞脉损伤，恶露缠绵，带下淋沥，腰痠胁痛，延日已久。近忽崩中，喷涌而至，有瘀块甚伙，头眩心悸，足膝痠软，脉弦涩而数。治以镇摄。
炒续断（二钱）　炒贯众（一钱五分）　甘杞子（三钱）　炒条芩（一钱二分）　炒地榆（三钱）　煅牡蛎（三钱）　女贞子（三钱）　乌贼骨（三钱）　白蒺藜（三钱）　煅龙骨（三钱）　当归头（二钱）　白红鸡冠花（各一钱）　震灵丹（一钱五分，吞）
（案16）米，崑山。咳嗽喘闭，气候寒暄失常必发且剧，喉间有声，卧难安枕，唾皆白沫，转黄浓则少瘥，脉滑。以温药和之。
麻黄根（四分）　北细辛（二分）　淡乾姜（一分）　佛耳草（一钱五分）　射干（一钱二分）　法半夏（一钱五分）　鼠黏子（同杵，一钱五分）　蒸百部（八分）　光杏仁（三钱）　白茯苓（三钱）　甜葶苈（隔纸炒，一钱）　炙款冬（一钱五分）　炙桑白皮（一钱五分）
（案17）陈，西门。湿滞相搏肠府为病，腹痛下利红白，里急，肛胀痛则汗泄，脉弦，舌苔灰白而腻。治以导滞通腑。
制川朴　槟榔　炒条芩　炒银花　炒枳壳　菖蒲　炒贯众　莱卜甲　广木香　佩兰　六神麴　炒楂饼
（案18）郑，精气为体魄之本，精譬若薪也，气譬若火也，有形之精薄弱，无形之气未有能独旺者也。小溲注射乏力，便后偶感精气渗泄。治当固其肾命，强阴壮阳。
淮耆（三钱）　淮牛膝（二钱）　阳起石（一钱）　葫芦巴（二钱）　于术（三钱）　淡苁蓉（三钱）　煨鹿角（三钱）　补骨脂（二钱）　茯苓（五钱）　锁阳（三钱）　巴戟肉（二钱）　上安桂（一钱五分）
又，二诊：肾间动气为生气之本、三焦之原，《难经》谓之命门，《道经》谓之丹田，《内经》所谓七节之旁中有小心，徐洄溪谓阴阳翕辟存乎此，呼吸出入系乎此。无火而能令百体皆温，无水而能令脏腑皆润，其宝贵重要有如此者。今小溲涩少，阳根注射无力，是精气虚乏，元阳式微，若再渗泻分利，将有精竭阳熄之患。况久立行动，自觉有气促，腿肢坠下，纳食则腹笥作胀，亦有欲坠之状，命阳微弱，肾难收摄，益昭然若揭矣。兹拟补精纳气，温阳化气，缘肾命以气为主也。
淡苁蓉（三钱）　淮牛膝（二钱）　潼沙苑（三钱）　生于术（二钱）　巴戟天（二钱）　甘杞子（二钱）　补骨脂（二钱）　蛤蚧尾（四分）　葫芦巴（二钱）　菟丝子（三钱）　淮耆（剂量缺）　金匮肾气丸（三钱）
（案19）刘，左。胆附于肝，肝气盛强，少火变化壮火，胆应清静而不清静，胃当下降而不下降，以致胸脘痞塞，烦闷喜太息，时欲呕，甚则呕恶酸苦，苔黄，口苦而燥，夜不得寐，欲寐或作惊惕，即经旨「胃不和则卧不安」也，脉弦数。拟温胆汤，意泄木安胃为主。
法半夏（一钱五分）　川条芩（一钱一分）　旋覆花（二钱）　天花粉（三钱）　白茯苓（四钱）　金石斛（二钱）　炒白芍（二钱）　北秫米（四钱）　炒枳壳（一钱五分）　橘红衣（一钱）　蒲公英（三钱）　二竹茹（二钱）
（案20）姚，虹口。湿热不攘，肾脏精气内夺，脑筋气力不周，手肢足肢痠，非扶掖不能起立举步，张口言语唇吻即向左喎，鼻窍中前有血出，耳失聪而胀，日来又声沙音低，昨复交捷汗泄，病经廿馀日。虽起于外因，实涉于肾与脑，痿厥是虑，尤恐脑筋之迸裂也。
左秦艽（一钱五分）　白蒺藜（三钱）　桑寄生（二钱）　夜交藤（四钱）　鹿衔草（二钱）　淮牛膝（二钱）　巨胜子（三钱）　左牡蛎（三钱）　金石斛（三钱）　炒川柏（一钱二分）　白茯苓（三钱）　明天麻（一钱）　忍冬藤（三钱）　功劳叶（二钱）
又，二诊：肾脏精气内夺，脑筋力量不赡，手麻足痠，起立举步殊难自立，耳失聪而胀，声音咽而涩，交睫汗泄见戢，张口言语唇向左喁，亦稍见瘥，鼻血已止，尿管乍痛，脉来弦涩。湿热不攘乃发病之诱因也，仍当强肾益脑。再俟机宜。
连藤首乌（五钱）　金石斛（三钱）　潼沙苑（三钱）　左牡蛎（三钱）　蒸淮牛膝（三钱）　巨胜子（三钱）　炒黄柏（一钱）　炙龟板（五钱）　川厚杜仲（三钱）　炒杞子（二钱）　楮实子（二钱）　炙远志（一钱）　十大功劳叶（三钱）　明天麻（一钱）
（案21）叶，童。燥为风搏，留于肺系，咳嗽一咳而连咳不已，是为顿咳，俗名百日咳也。面微浮，但咳剧亦令喉膜破碎，血从口鼻出者。且以轻宣润降，旧有疳积，稍为兼顾。
炙桑皮（一钱）　炙兜铃（一钱）　蒸百部（八分）　清炙草（八分）　泡射干（八分）　生苡仁（三钱）　佛耳草（一钱）　使君子肉（一钱五分）　光杏仁（三钱）　脆白前（一钱五分）　玉苏子（一钱五分）　白茯苓（三钱）
（案22）姚，右。肝气亢害，肝血失荣，腹胀时胀时愈，十馀日来气上冲胸，迫动神经，屡经发厥，厥时手举搐搦，心悸亢进，呃逆辄呵欠，脉弦滞。势恐成痫难愈。
制磁石（三钱）　石菖蒲（八分）　炒白薇（三钱）　冬桑叶（二钱）　代赭石（二钱）　明天麻（一钱）　炒白芍（二钱）　炒丹皮（一钱五分）　白茯苓（三钱）　双钩藤（二钱）　白蒺藜（三钱）　炙远志（一钱）　仙半夏（一钱五分）
又，二诊：脑力安静，肝亢较和，厥搐获愈，心悸、呃逆，呵欠俱平，腹胀胸闷皆已舒适，脉濡缓。此时完好无恙，舒筋调荣可也。
法半夏　炒白芍　香白薇　炒丹皮　明天麻　白蒺藜　绿萼梅　茺蔚子　蒸归身　金石斛　冬桑叶　白茯苓
（案23）金。嗜饮酒醴，喜吸香菸，足令阳强阴耗。阴阳之要，阳密乃固。阴虚于下，阳浮于上，上则下焦无力，阳益亢害不得其平矣。夫肾主精髓，脑为髓海，其充在骨，齿为骨余，两足酸楚清冷，头脑昏闷，牙宣晨剧，其病在肾，了无疑义。气冲呛逆，原属肾气上冲，胸胁背部胀痛，则由络血随气逆行，其本在肾，其末在肺。急当安肾潜阳，使气不逆，血下行则肺自宁矣。
淡秋石（一钱五分）　旱莲草（三钱）　海蛤粉（三钱）　伽楠香（一分，研末冲）　炒牛膝（二钱）　炒丹皮（一钱五分）　扁石斛（三钱）　琼玉膏（五钱，冲）　仙鹤草（三钱）　丝瓜络（二钱）　炒藕节（三钱）　还元水（一杯，另饮）
又，二诊：阴阳互为其根，故阴阳之要，阳密乃固。阳苟不密，阴气安能独守？脑者髓之海也，骨者髓之充也，齿者骨之馀也。阳但上冒，肾脑不安，是以头脑昏闷，脑后则胀，前极齿缝衄血，两足则清冷而酸，下虚，冲气不纳，致胸胁背部胀痛而有呛逆。前拟纳下引阳入阴，足清转温，牙宣稍住，病机有缓和向安之意，仍从原治。
淡秋石（一钱五分）　仙鹤草（二钱）　金石斛（三钱）　木槿花（一钱）　制磁石（二钱）　淮牛膝（二钱）　丝瓜络（二钱）　夜合花（三钱）　血馀炭（八分）　旱莲草（三钱）　白茯苓（三钱）　白龙骨（二钱）　琼玉膏（四钱）　还元水（一杯，另饮）
又，三诊：肝阳升举，血又充盛于上，脑筋气力转感不安，头眩背胀，不得安眠，咳痰且复见血，胸宇微觉不舒，足膝以下则凉，小便短少，颇有上盛下虚之象状。治以清肝宣络，使络血下趋则安。
仙鹤草（二钱）　炒丹皮（一钱五分）　金石斛（三钱）　炒蒲黄（一钱五分）　淮牛膝（炒炭，一钱五分）　丝瓜络（二钱）　香白薇（一钱五分）　夜合花（三钱）　抱木神（三钱）　大丹参（二钱）　煅石决明（四钱）　二竹茹（二钱）　西珀屑（四分，饭糊丸）
又，四诊：营谋不利，又遭大故，志意不乐，精神痛苦，心血脑力交瘁，阳动少藏，头眩畏烦，神思不定，夜眠不安，肉瞤筋惕，头面及掌心炎热，腰背痠痛，不食不饥，食亦不厌，脉濡滑而弦。此为精神衰弱之证，然左肢及偏左头面自觉酸木，或稍有浮肿，是则厥中之萌，当怡悦静养为宜。
左牡蛎（三钱）　金石斛（三钱）　夜交藤（四钱）　川续断（二钱）　煅龙齿（三钱）　潼沙苑（三钱）　野料豆（三钱）　炒白芍（二钱）　煅决明（四钱）　抱木神（三钱）　女贞子（三钱）　大丹参（二钱）
又，五诊（丸方）：阳升于上，上体血充络满，然过犹不及，故头眩背胀体痛，不得安眠，牙宣亦由于是纷至沓来，面浮亦气盛络满之过。仍以清肝宣络，俾络血下趋则安。
仙鹤草（一两五钱）　炒丹皮（一两五钱）　丝瓜络（二两）　煅决明（二两）　淮牛膝（炒炭，一两）　金石斛（二两五钱）　大丹参（一两五钱）　西珀屑（四钱）　抱木神（一两五钱）　滁菊花（一两）　藏红花（三钱）　柏子霜（二两）　旱莲草（一两五钱）　女贞子（一两五钱）　炒竹茹（一两五钱）　荷叶筋（一两）
上药研末，蜜水泛丸。每早晚以开水送下二三钱。
（案24）卢，右，三马路。未二十日而经至，但涩少不多，往常愆期，或四五十日一转，头胀体酸精神疲，素喜提痧，右耳后及缺盆间有结肿，皆经隧血脉为病。痰多，咳不爽，恶风，则挟伤风也，脉濡弦。姑标本兼治。
夏枯草（三钱）　川贝母（一钱五分）　藏红花（三分）　炒茜根（一钱一分）　冬桑叶（二钱）　泽兰叶（三钱）　炙紫菀（一钱五分）　忍冬藤（三钱）　炒丹皮（一钱五分）　茺蔚子（二钱）　光杏仁（三钱）　月季花（二朵）
（案25）金，右。年老精气衰，肾脉不荣舌络，言语欲出忽蹇，呃逆，气舒稍瘥，头眩，脑后筋掣而痛，带下频，善恐，皆肾虚之象。脉弦涩，日来几经倾跌，乃厥中先兆，是不可以不慎也。
煅牡蛎（三钱）　福橘络（一钱）　炒淮膝（二钱）　煅决明（四钱）　炙远志（一钱）　石菖蒲（六分）　金石斛（二钱）　甘菊花（一钱五分）　茯苓（三钱）　明天麻（一钱）　白蒺藜（三钱）
（案26）严，右。头者，精明之府，诸阳之会。清阳郁遏失宣，天庭胀闷，非痛非眩，目系亦欠爽适，神疲欲眠，眠又不安，清晨稍瘥，午后较剧，清阳为浊阴所蔽也，久恐有脑漏之患。
法半夏（一钱五分）　苦丁茶（二钱）　香白芷（八分）　白蒺藜（三钱）　明天麻（一钱）　蔓荆子（一钱五分）　炒川芎（八分）　巨胜子（三钱）　茯苓（三钱）　荷叶筋（三钱）　蜜制藁本（六分）
（案27）夏，北京路。清阳失旋，阳难化气，腹胀，身尽肿，皮肤厚，面黄暗晦，头脑胀痛不清，大便溏，小溲赤，脉弦，此亦肤胀之属。治以温化，但不易治。
广木香（八分）　木防己（二钱）　洗腹皮（二钱）　苏梗（一钱五分）　缩砂仁（一钱）　厚朴花（一钱五分）　炒青皮（一钱）　细辛（二分）　川桂枝（一钱）　带皮苓（五钱）　炒桑皮（一钱五分）　路路通（七枚）
（案28）陈，右，西门。导滞通腑，腑气稍畅，滞下较愈，腹痛肛胀里急见瘥，白积未除，寒热已解，腻苔已化，惟食入腹仍胀痛。守原意出入。
制川朴（一钱五分）　槟榔（二钱）　新会皮（一钱五分）　炒麦芽（三钱）　炒枳壳（一钱五分）　佩兰（三钱）　炒青皮（一钱五分）　炒楂饼（三钱）　广木香（六分）　菖蒲（六分）　炒六曲（三钱）　荷叶蒂（一个）
（案29）胡，宁波路。肺络破裂，肺叶久坏，痰浊秽恶，屡经清涤，迄难廓清，近日来又喷涌，咯血盈碗盈盘。血出自喉，即属肺病，若以血多而称胃血，脏腑且不明，遑论疗治耶？幸脉静息平，不然殆已。
仙鹤草（三钱）　炒蒲黄（一钱五分）　炒淮膝（二钱）　海蛤粉（三钱）　甜三七（八分）　大丹参（二钱）　白茯苓（三钱）　淡秋石（一钱五分）　丝瓜络（三钱）　炒丹皮（一钱五分）　生苡仁（四钱）　山茶花（二朵）　藕节炭（四钱）　原来血随数炒炭冲。
（案30）周，大东门。三月间寒热之后，留邪不清，内居营卫，精气暗夺，偏身颤振，如战慄之状，张口语言，面部筋脉亦掣动可见，脉濡弦，神疲，舌后半截黄积，苔中露有绛点。当养心脾，调营卫，但恐不易有效。
夜交藤（三钱）　当归（全，二钱）　白茯苓（三钱）　生苡仁（三钱）　川桂枝（六分）　甘菊花（一钱五分）　白蒺藜（三钱）　炒丹皮（一钱五分）　炒白芍（一钱五分）　橘红衣（一钱）　法半夏（一钱五分）　川石斛（二钱）
（案31）李，右。湿热内阻气分，并注血中，肌肤发瘰，搔痒流水，水出后则皮渐麸而蜕，发际内亦痒，头眩，腹胀闷，尿烫，大便泻利则适，脉弦而涩。利其气，清其血，渗泄其湿热。
地肤子（三钱）　蒺藜（三钱）　夏枯草（三钱）　泽兰（三钱）　忍冬藤（三钱）　赤苓（三钱）　苍耳子（一钱五分）　赤豆（四钱）　紫地丁（三钱）　蝉蜕（八分）　川萆薢（三钱）　冬瓜皮（三钱）
（案32）黄，右。面容肌肤痿黄，毫无津泽，小溲阴道胀痛，夜寐不安，腰痠，头眩耳鸣，带下频仍，乍寒乍热，脉弦涩，舌光无苔。奇脉既伤，血质贫乏，而肝气又盛，殊难调治，且恐有崩漏之患。
夜交藤（三钱）　川续断（二钱）　炒条芩（一钱二分）　炙龟板（四钱）　白茯苓（三钱）　香青蒿（二钱）　白蒺藜（三钱）　炙远志（一钱）　大丹参（二钱）　香白薇（二钱）　紫贝齿（煅，三钱）　夜合花（三钱）
（案33）李，右。血质淡薄，肌肤面色㿠白，旧岁产后又失调养，经来迟而白多，带下亦频，然血虚火又盛，偏头痛，左耳后筋掣不舒。近日口腔内有疮，稍有咳嗽，则气候上失和之过，脉弱弦微数。养荣补血，稍佐清宣。
炒杞子（二钱）　潼沙苑（三钱）　蒸归身（一钱五分）　炙紫菀（一钱五分）　甘菊花（一钱五分）　大丹参（二钱）　炒白芍（一钱五分）　红月季（三朵）　金石斛（二钱）　茯苓（三钱）　夏枯草（三钱）
（案34）冯，右。冲为血海，女子系胞即繫于此。流产胞脉暗伤，体质虚弱，以致虚不肯复，宗脉失养，累及脑海，头眩耳鸣腰疼，体疲，带下频仍，或胸背交痛，或胸膈气闷，呼吸亦感不舒，脉濡弦涩。见症似嫌复杂，奇恒为病则一，若求速效，亦不可能也。
煅贝齿（三钱）　潼沙苑（三钱）　煅牡蛎（三钱）　炙远志（一钱）　炙龟板（六钱）　川续断（二钱）　南烛子（三钱）　阿胶珠（三钱）　煅决明（四钱）　金石斛（二钱）　女贞子（三钱）　煅龙齿（三钱）
（案35）何，右。肠胃交通滞塞，食入翻出，呕恶酸苦痰涎，大便十馀日不下，形瘦容悴，脉弦涩。肠枯胃逆，格症是虑。
薤白头（二钱）　枳实皮（一钱五分）　玉苏子（二钱）　蜣螂虫（一钱）　全瓜蒌（三钱）　光桃仁（一钱五分）　炒元胡（一钱五分）　沉香曲（一钱五分）　法半夏（一钱五分）　新红花（八分）　旋覆花（二钱）　牛乳（一杯，冲）　韭汁（两匙，冲）
（案36）黄，姑。经停半载，大便溏泄，有时虽泻而不爽，形瘦纳减，晡热骨蒸，咳呛气急，左卧欠逸，面暗跗浮，脉细弦数。劳瘵血枯，难以图治。
香青蒿（二钱）　炒白芍（二钱）　金石斛（二钱）　紫菀（一钱五分）　炒白薇（二钱）　淡鳖甲（三钱）　冬虫草（一钱）　款冬（一钱五分）　地骨皮（二钱）　白茯苓（三钱）　制禹粮（三钱）
（案37）盛，右。冲脉起于关元。关元者，精神之所舍，元气之所繫，女子系胞即为命门。六七而天癸就竭，不当竭而竭，是谓不及，不及则排泄亦不力，湿热得流布脉络中矣。足肢流火，肌肤风瘣，或发于耳后颈项间，面赤汗泄，莫不由此。然命门之精气日益不振，纳食寡味，胀而难化，近则且有五更晨泄之患，病机日长，元气日消矣，可忽耶！
生于术（二钱）　煨肉果（一钱五分）　海桐皮（三钱）　御米壳（一钱五分）　白茯苓（三钱）　泡吴萸（八分）　巴戟天（一钱五分）　沉香曲（一钱五分）　制禹粮（三钱）　炙防风（一钱）　白蒺藜（三钱）
（案38）赵先生。肾脏有翕有辟，亦静亦动。精为肾之体，体主静主翕，故以蛰护封藏为本；尿为肾之用，用主动主辟，故又泻而不居。肾脏有伤，精气滑泄，有辟无翕，有动无静，精气虚乏，荣卫循行遂愆常度矣。肢清恶寒，然后身热而发无定时，脉濡弦，小溲昼少夜频。治宜固其精气，谐和荣卫。
夜交藤（四钱）　淮黄耆（三钱）　炒白芍（二钱）　生于术（一钱五分）　甘杞子（二钱）　橘红衣（一钱）　蒸当归（三钱）　白茯苓（三钱）　煅牡蛎（三钱）　川桂枝（一钱）　法半夏（二钱）　益智仁（一钱）
（案39）康，七浦路。脘痛，休止半晌又痛，鸣则少瘥，午后较剧，或彻于背，则如锥刺，脉弦涩。气滞血瘀，痛深及于络矣，以蠲痛通络。
娑罗子（二钱）　佛手柑（一钱二分）　九香虫（一钱五分）　台乌药（一钱五分）　炒元胡（一钱五分）　炒蒲黄（一钱五分）　炒川芎（一钱）　泡吴萸（六分）　泽兰（二钱）　炒青皮（一钱五分）　五灵脂（炒，去砂石，一钱五分）
（案40）汪。阴伤液燥，太阴不收，肺气焦满，咳呛痰稠，右卧欠逸，行动即觉气急，形瘦皮毛焦，掌中热，鼻窍时见衄血，脉濡细弦数。诚恐肺痨叶焦，仍以清肃润降之剂。
海蛤粉（三钱）　冬瓜子（五钱）　川贝母（一钱五分）　炙紫菀（一钱五分）　金石斛（二钱）　南沙参（三钱）　肥知母（一钱五分）　炙款冬（一钱五分）　生苡仁（四钱）　野料豆（三钱）　兜铃（一钱五分）　丝瓜络（二钱）　琼玉膏（四钱，冲）
（案41）余太君。乘车倾跌，脑筋震动，有迸裂之势，心摇善恐，甚则四肢瘛，口向左喎，头有微汗，如痉厥之状，虽较中为轻，然语言欲出忽蹇，与中相去仅一间耳。小溲数，带下频，皆年老精气衰之故，但胸中气闷，喜太息，咯痰灰黑，口苦，苔腻，脉濡弦，稍有郁闷，而厥即随之。盖气机失舒，痰阻于络，内风即乘隙而动，脑筋气就激烈而弗安也。兹拟荣络熄风豁痰，缓和神经。
煅牡蛎（三钱）　明天麻（一钱二分）　白茯苓（三钱）　旋覆花（一钱五分）　煅龙齿（三钱）　双钩钩（三钱）　石菖蒲（六分）　法半夏（一钱五分）　炙远志（一钱二分）　白蒺藜（三钱）　三角胡麻（三钱）　益智仁（八分）　甘菊花（二钱）　竹沥（一两，冲）
（案42）康，宝山路。肠胃幽门之间淤塞不通，食再则吐，咽入一瓯且呕，绵延甚多，便秘枯结，肌肉消瘦，肤起鳞屑，按少腹结肠如垒块，脉细弦涩，年逾六旬，胃脘枯藁。虽有智者能言之，未必能行耳。
吉林参（五分）　山豆根（一钱五分）　旋覆花（二钱）　橘红衣（一钱）　法半夏（二钱）　油当归（三钱）　真降香（八分）　粟米（一勺）　川白蜜（后入，煎汤数沸，二钱）　沉香屑（水磨冲，四小匙）　鲜牛乳（一小杯）　韭菜汁（两小匙）
（案43）钱，右，常州。阳气者，若天与日，故阳者卫外而为固也，清静则肉腠闭拒，虽有大风苛毒，莫之能害。清阳不振，卫气空疏，头胀形寒畏风，鼻多清涕，动辄汗泄，耳轮畏风尤甚，感受清冷即欲作呕，饮食下咽即欲大便，皆阳之无力升举也，腹胀则阳微阴盛之过，脉细濡缓。治以固卫和阳。
淮黄耆（三钱）　川桂枝（一钱）　法半夏（一钱五分）　蔓荆子（一钱五分）　炙防风（一钱）　炒白芍（一钱五分）　茯苓（三钱）　缩砂仁（一钱）　生于术（一钱五分）　益智仁（一钱）　橘红衣（一钱）　天仙藤（一钱五分）
（案44）任，姑，高昌庙。生未足月婴时即泻，后天脾胃不振。现当任脉通、太冲脉盛之年，而乾瘪不长，无发育气概，牙宣便溏，药饵难治。
炒于术（一钱五分）　肉果霜（一钱）　蒲公英（三钱）　使君子肉（一钱五分）　炒枳壳（一钱五分）　炒白芍（二钱）　炒夏曲（三钱）　炒南瓜子（四钱）　制禹粮（三钱）　炙鸡金（二钱）　佩兰叶（三钱）　石榴根皮（六分）
（案45）卢，右，三马路。外因伤风已解，咳痰霍然，头脑较清。经水适来，但涩少不畅，左胁间昨闪烁而痛，左手后及缺盆结核未消，脉弦。再以疏肝舒气。
夏枯草（三钱）　忍冬藤（三钱）　炒橘核（一钱五分）　煅决明（四钱）　冬桑叶（二钱）　泽兰叶（三钱）　光杏仁（三钱）　象贝母（二钱）　炒丹皮（一钱五分）　藏红花（三分）　炙龟板（五钱）　红月季（二朵）
（案46）丁，石路。肾脏内亏，作强弗强，排泄不力，湿热淫气得乘隙附骨，腰俞脊膂疼痛，下彻尾骶，偏左腿胯间亦痛，行动不便，转侧困难，左甚于右。海滨地卑，湿热蒸潮而坐，湿伤肾，出乎《难经》之旨，肾伤恶湿而莫之能御，似不若迁善为良耳。
炒淮膝（二钱）　白蒺藜（三钱）　鹿衔草（二钱）　大豆卷（三钱）　炒川柏（一钱二分）　川续断（二钱）　宣木瓜（一钱）　西秦艽（一钱五分）　川萆薢（三钱）　制黄精（三钱）　骨碎补（一钱五分）　功劳叶（二钱）　真虎骨（一钱，炙，锉，研末，冲）
（案47）方，右，霞飞路。肝胆火热下移任脉，带频色黄，少腹胀，两旁作酸，脉弦涩。久恐聚而为瘕。《内经》云：「任脉为病，女子带下瘕聚。」宜先事消弭也。
炙龟板（六钱）　白蒺藜（三钱）　茺蔚子（三钱）　乌贼骨（三钱）　煅决明（四钱）　川续断（二钱）　炒条芩（一钱二分）　白鸡冠花（一钱）　炒白芍（二钱）　白茯苓（三钱）　椿根皮（三钱）　银杏肉（六枚，炒，去壳）
（案48）施，新开河。肺为娇嫩，水之上源。因膹郁而肺络迸裂，血乃外溢，血后肺燥，阴不上承，咳嗽不休，晶沫中带有血星、血筋。近复骨蒸盗汗，声音嘶败，脉细弦数，有水竭金枯之虑。惟肺系声音之路，苟阴精不复，液难荣溉，喉痛声嘶不瘥，即难疗治。
海蛤粉（四钱）　南沙参（三钱）　生地黄（四钱）　甜百合（三钱）　金石斛（三钱）　黑元参（二钱）　白石英（三钱）　阿胶珠（三钱）　百药煎（二钱）　炙甘草（一钱二分）　淡天冬（二钱）　干苇茎（三钱）
（案49）陈，三马路。向嗜曲糵，内湿自盛，与外湿相感，未尝宣泄分消，寒热延缠已将四月，荣卫循行失常，头眩体酸，或有盗汗，咳嗽不甚，肌肉渐瘦，脉弦右搏，舌苔黄腻。荣卫皆水穀之气，水穀酿湿，湿盛荣卫自衰矣。先以和荣卫，止寒热，徐图理湿。
川桂枝（一钱）　淮黄耆（二钱）　法半夏（一钱五分）　西秦艽（一钱五分）　炒白芍（一钱五分）　炙防风（八分）　白茯苓（三钱）　香青蒿（三钱）　夜交藤（三钱）　蒸于术（一钱五分）　炒骨皮（二钱）　光杏仁（三钱）
（案50）姚。风邪由肺俞内舍于肺，失治，邪入益深，肺气益伤，咳嗽气逆喘急，左胠内痛，仅能右眠，身热痰腥，稍有浮肿，脉濡弦，肺叶行将败坏，亦颇难治。
炙桑皮（一钱五分）　丝瓜子（三钱）　射干（一钱）　炙兜铃（一钱五分）　地骨皮（三钱）　甜葶苈（一钱）　紫菀（一钱五分）　光杏仁（三钱）　生苡仁（三钱）　煅鹅管石（一钱）　茯苓（三钱）
（案51）黄，右，吉祥街。形色稍起，略有生气，但损者非一日而损也，虚极岂能骤复？寒热，寝汗，咳嗽，不过较前稍减，脉濡弦。再以养荣固卫。
淮黄耆（二钱）　甘杞子（二钱）　青蒿（一钱五分）　御米壳（一钱五分）　炒白芍（二钱）　煅牡蛎（三钱）　白薇（一钱五分）　淮小麦（三钱）　金石斛（二钱）　白茯苓（三钱）　鳖甲（三钱）　大红枣（三枚）
又，二诊：劳瘵而至形瘦肉脱，气力虚乏，纳少便溏，生气索然，草木汤液亦难为力矣，神疲不振，有难起于床之势。虽拟一方，聊尽人事而已。
北沙参（三钱）　金石斛（二钱）　炒白芍（二钱）　生穀芽（五钱）　淮山药（二钱）　生苡仁（三钱）　冬虫草（一钱）　大红枣（三枚）　茯苓（三钱）　煅牡蛎（三钱）　御米壳（一钱五分）
（案52）康，宝山路。昨进大半夏汤，呕逆虽止，大便未行，时作噫嗳。幽门为肠胃交通之关键，幽门淤塞，胃逆失降，呕止而便仍秘，腑气不通，倒行逆施，在所难免。守原意出入之。
吉林参（五分）　油当归（三钱）　山豆根（一钱五分）　旋覆花（二钱）　法半夏（二钱）　光桃仁（一钱五分）　刀豆壳（二钱）　真绛香（八分）　川白蜜（后入，三钱）　新红花（六分）　橘红衣（一钱）　沉香汁（四小匙）　粟米（一勺）
（案53）赵先生。荣卫偕和，寒热自辍，惟肾脏精气之虚由来已久，摄纳不固，则小溲夜频，运化无力，则生痰酿湿，脉弦滑。拟强肾运脾。
夜交藤（四钱）　川杜仲（三钱）　炒白芍（量缺）　覆盆子（三钱）　炒杞子（二钱）　淮黄耆（三钱）　益智仁（量缺）　潼沙苑（三钱）　淡苁蓉（二钱）　生于术（一钱五分）　煅牡蛎（三钱）
（案54）李，右。睫毛堕落，内眦多泪，睑皮发炎，舌苔薄，左边苔皮亦蜕如剥，头微眩，大便素溏，近年来已转实，但欲解不畅。年届六旬，脉来濡静柔和，见证属肝旺胃薄。纳食欲嗳，亦胃虚作嗳。愚见怡悦颐养为要，草木汤液不宜多服。
金石斛（二钱）　北沙参（三钱）　广皮白（一钱）　代代花（七朵）　炒白芍（二钱）　淮山药（二钱）　穀精草（三钱）　白茯苓（三钱）　白蒺藜（三钱）　甘菊花（一钱五分）　夏枯草（三钱）
附识：师云：此系内皮发炎之病，由于肝旺所生，便溏亦因此也。
（案55）马，后马路。性躁而量窄，有难言之隐，膈气不舒，清阳失旋，发为厥心痛，痛发倏忽面颊呈青色，肢清背胀，不痛则无恙，脉弦。从厥心痛治。
薤白头（二钱）　石菖蒲（八分）　五灵脂（炒去砂石，一钱五分）　炙獭肝（研，冲，八分）　全瓜蒌（三钱）　娑罗子（二钱）　煅瓦楞（三钱）　木蝴蝶（四分）　法半夏（一钱五分）　炒元胡（一钱五分）　炒川芎（八分）
（案56）吴，童，歙县。先天不足，髓薄骨软，倾跌闪肭，左髀血，龃龉，立则斜，倚、行则蹊跷，然非扶持不能立，手肢不可以举。以大剂强肾补髓，缘督以为经。
淡苁蓉（三钱）　菟丝饼（三钱）　鹿角霜（一钱五分）　川萆薢（三钱）　川杜仲（三钱）　潼沙苑（三钱）　虎胫骨（炙，锉，研末冲，八分）　蒸淮膝（三钱）　楮实子（三钱）　金毛脊（二钱）　骨碎补（一钱五分）　功劳叶（一钱五分）　猪脊髓（三寸去膜，煅，龙骨为末为丸吞）
（案57）郁，苏州。鼻为肺窍，喉即肺系。喉咙者，声音之路；悬壅者，声音之机。肺气失宣，喉咙鼻腭之间未能爽适，吸气喉息有声如鼾，语音不扬，时欲⿰石能[歹盍]，甚则欲呕，非咯出痰，声亦不出，此亦齁䶎之属。因其轻而扬之可也。
麻黄根（三分）　炙兜铃（一钱二分）　木蝴蝶（四分）　枇杷叶（三钱）　泡射干（一钱）　玉桔梗（一钱）　瓜蒌皮（三钱）　干苇茎（三钱）　炙桑皮（一钱二分）　甘草（一钱）　生苡仁（四钱）
（案58）杜，右，太平里。经事将至未至，以前少腹绷胀而痛，经净以后，带下有红黄恶物，腹中气忽上忽下不舒，夜卧足肢平放则难过，莫可鸣状，脉弦涩。隐疾之征兆已见，宜慎毋忽！
泽兰叶（三钱）　炒丹皮（一钱五分）　刘寄奴（一钱五分）　络石藤（三钱）　全当归（二钱）　炒条芩（一钱二分）　炒卷柏（一钱五分）　炒茜草（一钱二分）　炒白芍（二钱）　煅贝齿（三钱）　茺蔚子（二钱）　乌贼骨（三钱）　红白鸡冠花（各—钱）
（案59）顾，南海。湿蕴气中，清浊混乱，腹膨胀痛，肠中鸣，大便泻，小溲少，食难运化，面色苍黄，脉弦，苔黄腻，宿染雅癖，岂宜久泻？今延缠已两月久，则防脾败。
川桂枝（一钱）　缩砂仁（一钱）　炙防风（一钱）　炒夏曲（三钱）　赤茯苓（三钱）　厚朴花（一钱五分）　洗腹皮（二钱）　佩兰叶（三钱）　炒于术（一钱）　炒枳壳（一钱五分）　陈广皮（一钱五分）　白蔻壳（八分）
（案60）荣，山海关路。思虑太过，志意不乐，脾元大伤，初起寒热多汗，延日既久，脾神益加委顿，气机不为灵转，腹膨胀，面浮跗肿，面容肌肤痿黄不泽，脉濡缓而弦。脾运困惫，胀势乃成，幸毋忽也！
炒于术（一钱二分）　益智仁（一钱）　炙鸡金（二钱）　洗腹皮（二钱）　炒枳壳（一钱二分）　带皮苓（五钱）　炙蟾皮（一钱）　沉香曲（一钱五分）　厚朴花（一钱五分）　佩兰（三钱）　广木香（八分）
（案61）胡，法工部局。禀赋丰厚，色苍而肉腠致密的是强盛之体，但丰腴肠胃脂肪必厚，痰湿亦盛，痰浊盛，胃气苦浊，是以晨起口苦，腻而不清，乘热饮食，往往腹痛溏泄。然神劳事烦，脑力多动少静，清空之血下趋滞涩，脑常胀痛，亦晨起较甚者，因卧著血聚于上也。脉弦搏，形色脉候均无虚象。兹拟泄胃气之腻浊，清脑筋之血液。
法半夏（一钱五分）　佩兰叶（三钱）　夏枯草（三钱）　白蒺藜（三钱）　全瓜蒌（三钱）　白茯苓（三钱）　冬桑叶（二钱）　金石斛（二钱）　炒枳壳（一钱五分）　橘红衣（一钱）　炒丹皮（一钱五分）　荷叶筋（三钱）
（案62）叶，童，辣斐德路。顿咳见愈，面浮亦退，较有津泽，惟宿有疳疾，能食善饥。再以健脾兼肃肺气。
橘红衣（八分）　蒸百部（八分）　玉苏子（一钱五分）　炒穀芽（四钱）　白茯苓（三钱）　生苡仁（三钱）　炙紫菀（一钱）　南瓜子（三钱）　光杏仁（三钱）　蒲公英（二钱）　佛耳草（一钱五分）　使君子（一钱五分）
（案63）姚，虹口。肾主骨髓，主五液，开窍于耳，循喉咙，系舌本，又开窍于二阴。耳胀失聪较差，举动扶掖亦稍较便，惟机关仍未能受精力驱使，小溲尿管作痛，语声低咽而欠清利，湿热阻遏，发病诱因是实，则精气肾脏之损耳。湿热易祛，肾损难治。
连藤首乌（五钱）　潼沙苑（三钱）　楮实子（三钱）　川杜仲（三钱）　蒸淮牛膝（二钱）　炒川柏（一钱二分）　炒杞子（二钱）　川续断（二钱）　金钗石斛（三钱）　甘草梢（一钱五分）　炙龟板（五钱）　功劳叶（二钱）　真虎骨（一钱，炙，锉研细末冲）
（案64）陈，姑，辣斐德路。红痧后留毒慝，肺气化失输，头面肢体尽肿，鼻中涕血虽弭，仍有咳嗽，倘加喘闭，则肺胀难治矣。
炙桑皮（一钱二分）　炒牛蒡子（一钱五分）　川方通（八分）　炒葶苈（八分）　带皮苓（五钱）　光杏仁（三钱）　生苡仁（三钱）　紫浮萍（二钱）　炙兜铃（一钱二分）　橘红衣（一钱）　木防己（一钱五分）　陈赤豆（四钱）　路路通（六枚）
（案65）伍，宣城。两胁皆属于肝，气行于左，而脏实居右。胁内痛，牵及季胁以后，不惟转侧维艰，且又难卧下，右臂肩髃作酸，小溲赤，极艰涩难解，脉弦涩。肝脏气滞血瘀，防酿肝痈。
法半夏（一钱五分）　泽兰叶（三钱）　旋覆花（二钱）　藏红花（三分）　川黄连（四分）　炒元胡（一钱五分）　炒青皮（一钱五分）　炒丹皮（一钱五分）　炒条芩（一钱）　煨金铃（一钱五分）　煅瓦楞（三钱）　蒲公英（三钱）　炙獭肝（八分，研末冲）
（案66）李，苏州。肢体举动已较轻便，卧亦可以转侧，晦暗之色亦见清爽，惟脊骨渐觉弯弓曲突者，恐难使直也，然骨痹有向愈希望，亦幸事耳。
炙龟板（六钱）　炒淮膝（二钱）　炒川柏（一钱二分）　海桐皮（三钱）　煅石决（四钱）　白蒺藜（三钱）　川萆薢（三钱）　海风藤（二钱）　仙遗粮（五钱）　制黄精（三钱）　淡苁蓉（二钱）　白茄根（三钱）　十大功劳叶（三钱）　飞辰砂（二分）　真虎骨（一钱，炙锉，研末冲）
（案67）余太君。风阳就和，脑力安静，瘛瘲痉厥向瘳，胸宇已舒，面容清爽，舌苔亦薄，惟偏左头筋时仍扛起，木而不适，或作噫嗳，脉搏已调，大便颇逸。仍以清络柔肝安脑。
煅牡蛎（三钱）　煅贝齿（三钱）　白茯苓（三钱）　明天麻（一钱）　煅石决（三钱）　金石斛（二钱）　炙远志（一钱）　炒白芍（二钱）　煅龙齿（三钱）　白蒺藜（三钱）　法半夏（一钱五分）　绿萼梅（八分）　夏枯草（三钱）　代代花（七朵）
（案68）余，右，源泰里。嗜饮成癖，曾患水肿，病根未除，癖又难去，心悸荡漾，脘中气结若痞，肢清足肿，脉沉细而弦。以温药和之。
川桂枝（一钱）　佩兰（三钱）　鸡距子（三钱）　缩砂仁（一钱）　白茯苓（三钱）　法夏（一钱五分）　西茵陈（一钱五分）　沉香曲（一钱五分）　炒于术（一钱）　新会皮（一钱五分）　宣木瓜（一钱）
（案69）伍，宣城。肝著，气滞血瘀，右胁内痛，牵及季胁以后，淋溲便难，卧下转侧维艰，日昨食物有伤，痛则欲呕，脉弦。病势已深，治疗甚难，若不自慎，盖难图矣。
炒元胡（一钱五分）　炒川芎（一钱）　泽兰叶（三钱）　蒲公英（三钱）　川楝子（一钱五分）　藏红花（三分）　娑罗子（二钱）　法半夏（一钱五分）　炒青皮（一钱五分）　佛手柑（一钱）　旋覆花（二钱）　白茯苓（三钱）　伽楠香（研冲，一分）　炙獭肝（八分）
附识：师云：此病更剧，恐上吐瘀血，下便漆渣，即难治矣。
（案70）崔，新开河。痰湿俱盛，元阳不振，腹胀尿急，宗筋不举，头眩，记忆善忘，交睫善寐，寐则多梦，脉濡滑，按之无力。宜扶元阳以祛痰湿。
巴戟天（二钱）　沉香曲（一钱五分）　新会皮（一钱五分）　白茯苓（三钱）　炙远志（一钱）　淡苁蓉（二钱）　生于术（一钱五分）　法半夏（一钱五分）　锁阳（二钱）　益智仁（一钱）
（案71）陈，右，南成都路。经事四月馀不转，胞脉为闭，经隧之血将化为水，足肢浮肿，至晚而甚，当以通泄，延久输化不行，势必碍肺，又有喘闭之患矣。
川桂枝（一钱）　炒丹皮（一钱五分）　光杏仁（三钱）　乾地龙（二钱）　白茯苓（四钱）　炙桑皮（一钱五分）　新红花（八分）　陈葫芦（三钱）　川牛膝（二钱）　甜葶苈（八分）　泽兰叶（三钱）　路路通（八枚）
（案72）鲍君。面浮跗肿，心悸亢进，咳痰黏腻难出，气化阻而不行，血液浑浊不清，为病在心肺，其本在肾也。宣化分消，缓图有效，但仍宜慎摄，倘见喘闭，则肺胀难治矣。
川桂枝（一钱）　炒葶苈（一钱）　野茯皮（五钱）　川朴花（一钱五分）　木防己（二钱）　海蛤粉（三钱）　炒桑皮（一钱五分）　化橘红（一钱）　炒椒目（八分）　地肤子（三钱）　光杏仁（三钱）　陈葫芦（三钱）　瞿麦（三钱）　路路通（八枚）
（案73）陈，国庆路。咳嗽起经八年，近日咳嗽痰多，左胸胁引痛，始觉左胸膛骨高肿，重吸及咳痛甚，按其热殊炽，仅能右眠，脉弦数，左搏于右，病在肺体著骨之处，防疽患。
海蛤粉（三钱）　炙射干（一钱二分）　炒丹皮（一钱五分）　茯苓（三钱）　鹅管石（一钱）　炙桑皮（一钱五分）　炙兜铃（一钱五分）　紫菀（一钱五分）　炒葶苈（一钱）　地骨皮（二钱）　生苡仁（五钱）　银杏（炒去壳，六枚）
（案74）毛，右，白克路。肠胃属腑，腑者，通也，其气以下行通降为顺。通便而服药灌肠，非腑气之自然，是以环脐少腹胀痛，有垒块隆起如癖，气泄则愈。脘痛胸闷，前曾作呕，肠腑失降，胃气亦逆也。夜卧不安，亦胃气不和。侧卧痰鸣有声，系肺脏有痰，分泌不清。治以舒肠和胃为主，参以肃静豁痰可耳。
金石斛（二钱）　光桃仁（一钱五分）　茯苓（三钱）　海蛤粉（三钱）　全当归（三钱）　新红花（八分）　佩兰（一钱五分）　旋覆花（二钱）　橘红衣（一钱）　光杏仁（三钱）　佛手（一钱）　沉香曲（一钱五分）
（案75）余，遂安。精败为浊，缠绵已久，小溲频数，注射无力，精耗于下，骨少髓养，阴中之火浮泛于上矣。左齿髓痛，牵及脑筋，目微赤，背胀，咳痰偶尔带红，左跗肿，右髀麻，脉弦而涩。病皆出于一源，从肝肾治。
仙鹤草（三钱）　金石斛（三钱）　淮牛膝炭（二钱）　苏芡实（三钱）　大丹参（二钱）　炒丹皮（一钱五分）　炙龟板（五钱）　野料豆（三钱）　抱木神（三钱）　丝瓜络（二钱）　煅决明（四钱）　局新绛（一钱）　十大功劳叶（三钱）
（案76）吴，小东门。肾伤精耗，相火虚阳欲潜藏固密而不可得，阳根兴举，不得安眠，腰痠耳鸣头眩，小溲频数，泄气亦多，或有遗泄。更以坚肾强阴，用宁龙相。
熟地炭（五钱）　潼沙苑（三钱）　煅牡蛎（三钱）　淮山药（三钱）　山萸肉（二钱）　桑螵蛸（二钱）　炙龟板（六钱）　苏芡实（三钱）　菟丝饼（三钱）　白龙骨（三钱）　甜桔梗（一钱）　金樱子（三钱）　炒川柏（一钱）　冰片（五釐）
研末，烂饭为丸吞。
（案77）吴，福右路。外感秽湿，内伤食滞，内外相搏，胃气失降，胆汁壅遏，脘中痞闷而胀，头脑不清，面目肌肤发黄，小溲亦黄，但黄暗而不深，脉弦。以通降腑气可也。
法半夏（一钱五分）　淡乾姜（四分）　川黄连（四分，与乾姜同炒）　佩兰（三钱）　枳壳（一钱五分）　朴花（一钱五分）　左秦艽（一钱五分）　蒲公英（三钱）　炒六曲（三钱）　白藓皮（二钱）　白茯苓（三钱）　白蔻壳（六分）　西茵陈（二钱）
（案78）郑君，棋盘街。湿为重浊阴邪，湿踞于中，清阳不振，清气在下则泻，浊气在上则胀。清阳实四肢，浊阴归六府，阳不胜其阴，故肢清且麻，腹鸣濯濯矣。头眩亦清阳不升，少寐由胃气不和。脉弦，苔黄腻。升清阳以祛浊阴可也。
白茯苓（三钱）　淡乾姜（八分）　炒于术（二钱）　川桂枝（一钱五分）　法半夏（二钱）　制川朴（一钱五分）　佛手柑（一钱五分）　炒六曲（四钱）　炙防风（一钱五分）　广木香（八分）
（案79）胡，抛球场。前患黄疸，肝失疏泄，脾运不为灵转，胆汁瘀滞，结成窠囊，腹右膨胀，闷塞不舒，欲嗳弗畅，面目肌肤小溲俱黄，脉沉弦。病根深久，疏达肝脾，冀其少瘥而已。
厚朴花（一钱五分）　法半夏（一钱五分）　秦艽（一钱五分）　蒲公英（三钱）　炒枳壳（一钱五分）　淡乾姜（六分）　佩兰（一钱五分）　白芥子（八钱）　旋覆花（二钱）　白茯苓（三钱）　佛手（一钱）　沉香曲（一钱五分）　炒青皮（一钱）
（案80）周，南市。腹胀痛绷急，食难运化，肌瘦，大便溏，脉弦而搏，咳嗽，少寐多汗，时有寒热，肺劳肠劳萃于一身，岂易治耶？非但女劳宜戒，饮食亦当有节也。
香青蒿（三钱）　紫菀（一钱五分）　炙鸡金（二钱）　使君子肉（一钱五分）　生苡仁（三钱）　百部（一钱）　炒白芍（二钱）　陈大麦（三钱）　白茯苓（三钱）　红花（八分）　煨金铃（一钱五分）　南瓜子（三钱）　石榴根皮（六分）
（案81）吴，崇德。肾脏气力微弱，饮食入胃，以传于肺，水穀精微即酿为痰，痰壅于上，肺苦气逆而为咳嗽气急矣。气候寒冷较甚者，肺为呼吸器官，恶寒又肾命气怯无力御寒也。脉濡滑而弦。从肺肾一炁论治，但以纳肾为主，防喘促于未然。
蒸于术（一钱五分）　法半夏（一钱五分）　炙远志（一钱）　巴戟天（一钱五分）　冬虫草（一钱二分）　炒淮膝（二钱）　补骨脂（盐水炒，一钱五分）　御米壳（一钱五分）　茯苓（三钱）　益智仁（八分）　赖橘红（八分）
（案82）潘，爱多亚路。脉来弦搏刚劲，左寸滑而濡，右尤粗大，心悸不得卧，咳出之物非血非痰，有如肺体，心肺之伤久矣。惟近来益甚，气逆不舒，少腹作痛，面黄暗不泽，舌黄白而腻，肠胃又连带为病，难以图治。
法半夏（一钱五分）　丝瓜络（带子，三钱）　炙远志（一钱）　光杏仁（三钱）　生苡仁（三钱）　旋覆花（一钱五分）　赖橘红（一钱）　御米壳（一钱五分）　白茯苓（三钱）　预知子（三钱）　伽楠香（一分，锉研细末，冲）
（案83）崔，右，小西门。产后失调，肝脾疏运委顿，面黄而浮，足跗浮肿，纳食胀闷难化，大便溏泄，神疲呵欠，肢酸乏力，脉濡弦，声音失扬。病势已成蓐痨。仍以疏肝运脾，未识能补救否。
炒于术（一钱五分）　白茯苓（三钱）　煨肉果（一钱）　煨诃子（八分）　炒白芍（一钱五分）　天仙藤（一钱二分）　川续断（二钱）　煅牡蛎（三钱）　益智仁（三钱）　白蒺藜（三钱）　制禹粮（三钱）　御米壳（一钱五分）
（案84）李，右。病经四十馀日，初起发热，四肢关节肿痛，如痹症之状。近来足肢能举，右手肿痛较减，左手仍然肿痛，举动即见颤振，经隧筋骨间留邪未去，不言而喻。躯壳久病，由经隧牵动内脏，从前心悸亢进因于热度之高，今热度已平，而舒缩仍鼓搏有力，且乍疏乍数，或有歇止，心脏为病可见。心主血之循环，肺司气之出入，心肺相依为用，循环既乱，呼吸亦逆，是以吸入很觉吃力沉著。然天庭面部耳轮皆现黄暗之色，目珠微黄，小溲则赤，唇吻黝黑，舌灰口苦，以上见证，则肝胆为病，胆汁亦暗泄，气乱流也。脉沉弱无力，至数不调，有如虚里之动跳，此时以胆汁见证为剧，然安危之机，又在呼吸之逆，息促肺布叶举，变幻难测矣。
法半夏　蒲公英　片姜黄　白藓皮　白茯苓　旋覆花　海桐皮　赖橘红　左秦艽　生苡仁鲜佩兰　益母草
又，二诊：平人一呼脉行三寸，一吸脉行三寸，呼吸定息脉行六寸，一昼夜凡一万三千五百息，八十一丈周于身。可知心脏血脉之循环，全赖肺之呼吸以逼行之。肺苦气逆，心脏舒缩太急，以致心悸亢进，其动振衣，乍疏乍数或动，而中心吸气仍觉吃力，面目肌肤皆黄暗不泽，爪甲枯淡，唇吻黝黑，舌苔灰而糙，心脏少血，胆汁又复暗泄，此因病累久致虚，与劳损之虚又自有别。再拟原意，参以镇摄，使肺气和平，心脏镇静，未识应否。
（方缺）
（案85）李，九亩地。腹痛呕恶，已数月之久，肝脾积伤，蓄血暴动，忽然心嘈难过，倒仆不省人事，上呕积瘀如豚肝，下则黑衃如漆滓，面容肌肤萎黄，舌本白而灰糙厚腻，脉弦涩。速当推陈致新，此病非虚非火，若投凉与补，即有盅胀之累，但此时积衃未去，仍宜谨慎，以防晕厥。
花蕊石（煅，三钱）　炒桃仁（一钱五分）　炒元胡（一钱五分）　白茯苓（三钱）　泽兰叶（三钱）　苏木屑（一钱）　炒蒲黄（一钱五分）　佛手柑（一钱二分）　炒川芎（一钱）　旋覆花（二钱）　法半夏（一钱五分）　炒丹皮（一钱五分）　甜三七（冲，六分）　百草霜（冲，八分）
又，二诊：据述大便漆黑恶物已弭，惟一周时仍圊，仍有数次之多，腹仍乍痛，夜眠不安。恐积衃未尽，仍宜慎防变动，不可大意。
煅花蕊石（三钱）　苏木屑（一钱）　炒桃仁（一钱五分）　白茯苓（五钱）　代赭石（三钱）　炒当归（二钱）　炒丹皮（一钱五分）　炒蒲黄（一钱五分）　煅禹粮（三钱）　炒川芎（一钱）　炒山楂（三钱）　旋覆花（二钱）　炒五灵脂（去砂石，一钱五分）
（案86）徐，常州。思虑忧郁，精神未能痛快，气机不获展舒，胸宇既闷，咽间如有物阻，咯不出，咽不下。当悗闷不适时，肢亦清厥。然志乐气爽，则又无恙，脉濡弦。当以愉快精神为主，参以宣气解郁可也。
炒豆豉（二钱）　法半夏（一钱五分）　泡射干（一钱）　金石斛（二钱）　焦山栀（一钱二分）　全瓜蒌（三钱）　山豆根（一钱五分）　旋覆花（二钱）　绿萼梅（八分）　白茯苓（三钱）　川玉金（一钱五分）　代代花（七朵）
（案87）陈先生。清阳单薄，健运无力，四肢清厥，啜粥为安，啖饭欠适，脘中有时不舒，然难鸣状，久坐起立头脑旋运，闭目少选即瘥。头为诸阳之会，四肢为诸阳之末，脉濡缓而弦。仍以健脾和阳可也。
淮黄耆（二钱）　炙防风（一钱）　炒白术（一钱五分）　炒白芍（二钱）　川桂枝（八分）　白茯苓（三钱）　益智仁（一钱）　巴戟天（一钱五分）　炒杞子（二钱）　白蒺藜（三钱）　橘红衣（一钱）　宣木瓜（—钱）
（案88）胡，宁波路。肺叶久坏，裂痕已深，如烂疮，如漏管。痰浊秽恶虽弭，而咯血历久不瘥，或盈口而出，或与痰相杂而出，高卧较安，平卧较甚。脉尚平静，面亦清亮。不然，殆已久矣。
白芨末（六分）　甜三七末（冲，四分）　合欢皮（四钱）　炒地榆（三钱）　仙鹤草（三钱）　淮膝炭（二钱）　海蛤粉（三钱）　淡秋石（一钱五分）　飞青黛（八分）　藕节炭（四钱）　丝瓜络（带子，三钱）　白绵纸（烧炭研冲，三十张）　蒲黄炒阿胶（三钱）
（案89）何，右，老北门。膈症至于结肠，胃脘枯藁，难为力。大便十馀日不下，下流不通，势必上泛。然形瘦见骨，起立维艰，恐非药石所能愈耳。昨曾呕出蛔虫，犹虑厥变。
旋覆花（二钱）　法半夏（一钱五分）　新红花（八分）　乌梅肉（六分）　闭口川椒红（三分）　泡吴茱萸（八分）　玉苏子（二钱）　枳实皮（一钱五分）　桃仁（一钱五分）　炒胡黄连（一钱）　光杏仁（三钱）
又，二诊：胃脘枯藁至于结肠，势难挽救，昨日大便虽通，下燥粪甚伙，尚仍呕吐，形瘦见骨，色萎不泽，脉空弦而涩。膈症至此，徒唤奈何，勉方聊尽心力而已。
旋覆花（二钱）　仙半夏（二钱）　金石斛（二钱）　无花果（二钱）　蒸当归（二钱）　橘红衣（一钱）　茯苓（三钱）　杏仁（三钱）　苏子（二钱）　炒枳壳（一钱五分）　炒穀芽（五钱）　绿萼梅（八分）
（案90）霖公。心胸作嘈，腹中隐隐乍痛，大便稍带黏积，头脑昏蒙，巅顶尤欠清爽，口甘溺赤，脉缓微弦，面黄暗不泽。肝脾疏运失司，血质有衃败之渐，不可以寻常伤湿比拟也。
泽兰叶（三钱）　炒当归（二钱）　黑川芎（八分）　蒸于术（一钱五分）　益智仁（一钱）　白茯苓（三钱）　白蒺藜（三钱）　法半夏（一钱五分）　白藓皮（二钱）　旋覆花（二钱）　大丹参（二钱）
（案91）李，九亩地。据述大便漆黑，恶物难弭，而腹痛未除，下利未已。今晨且作呃忒，夜寐不安。肝脾久伤，积衃暴动，深虑脾惫脱变。仍拟疏肝运脾，推陈致新。
制禹粮（三钱）　赤石脂（三钱）　苏木屑（一钱）　炒川芎（八分）　益智仁（一钱）　白茯苓（三钱）　泡吴萸（八分）　煨肉果（一钱）　旋覆花（二钱）　代赭石（三钱）　真降香（一钱）　刀豆子（三钱）　厚朴花（一钱五分）　制没药（一钱）
（案92）郑，恒庆里。精神虚弱，愈虚弱而愈不宁，不宁则气机之运用、肠胃之传导变化均乖乱失常。脘腹否闷，嗳气频仍，便溏不爽，夜寐不安，咽间梗塞，脉濡弦，舌后光截花剥，既糙且腻。和调腑脏，安宁精神可也。
金石斛（二钱）　炒白芍（二钱）　益智仁（一钱）　石菖蒲（六分）　法半夏（一钱五分）　北秫米（三钱）　白茯苓（三钱）　山豆根（一钱五分）　制禹粮（三钱）　御米壳（一钱五分）　刀豆壳（三钱）　橘红衣（一钱）　旋覆花（二钱）
（案93）周，南市。环脐少腹绷急而痛，痠坠不舒，便溏日有数起，未能爽适，形瘦，脉弦搏，食难运化，或欲作呕，咳嗽，少寐多汗，仍有寒热。肺劳肠劳并病，殊不易调，如不节饮食慎啖，更难疗治。
青蒿（三钱）　苡仁（三钱）　茯苓（三钱）　金石斛（三钱）　炙鸡金（二钱）　炙蟾皮（量缺）　佩兰（二钱）　白芍（二钱）　六曲（二钱）　新红花（八分）　使君子（一钱五分）　陈大麦（炒杵，三钱）　石榴根皮（六分）
（案94）屠，望平街。恶寒乍热已减退，肛胀，大便欲解不解，左胯胀痛，腰部拘急，屈而不伸，左睾丸偏坠肿痛，色仍赤，惟焮热较减。精浊瘀滞，腑气闭塞。再以通腑输精，以消丸肿。
煅贝齿（三钱）　油当归（三钱）　光杏仁（三钱）　新红花（八分）　炒枳实皮（一钱五分）　郁李仁（三钱）　炒青皮（一钱五分）　瓜蒌仁（三钱）　刘寄奴（一钱五分）　炒丹皮（一钱五分）　炒橘核（一钱五分）　棠球子（炒，三钱）　穿山甲（二钱）　杜牛膝根（三钱）
又，二诊：热已减退，腰脊亦能直伸，左睾丸偏坠肿痛牵及鼠蹊，胯内色仍赤，惟焮热略减，皮已转皱，脉弦。精浊瘀滞未输，仍以通泄。此囊肿之属，为日已久，殊防外溃，溃则难敛。
煅贝齿（三钱）　油当归（三钱）　炒山楂核（三钱）　炒丹皮（一钱五分）　刘寄奴（一钱五分）　光桃仁（一钱五分）　新红花（八分）　炒青皮（一钱五分）　象贝母（三钱）　全瓜蒌（三钱）　穿山甲（三钱）　乾地龙（一钱五分）　滋肾丸（吞，一钱五分）　仙遗粮（五钱）　西血珀（四分研末，蜜丸吞）
又，三诊：败精腐瘀已渐输出，左睾丸偏坠焮赤渐退，肿痛渐消，但未消尽，鼠蹊舒适，囊皮已蜕，脉来缓和。病机向瘳，仍守原意，小其制。
煅贝齿（三钱）　刘寄奴（一钱五分）　西血珀（蜜丸吞，四分）　红花（八分）　丹皮（一钱五分）　象贝（三钱）　忍冬藤（三钱）　海蛤粉（三钱）　络石藤（五钱）　白茯苓（三钱）　炒山楂核（三钱）　炒橘核（二钱）
（案95）郭，天津路。肝者，中之将也。病失疏泄，血亦瘀滞。肝脉贯鬲，上及颃颡，故肝气亢害，未有不侮胃累脑者。侮胃不过气逆，累脑则血不行矣，卒然发厥，如痧胀之状，愈发愈促，愈促愈剧，脉弦。治以疏达调通。
旋覆花（二钱）　绿萼梅（八分）　炒丹皮（一钱五分）　白蒺藜（三钱）　法半夏（二钱）　白茯苓（三钱）　川玉金（一钱五分）　泽兰叶（三钱）　炒白芍（二钱）　佛手柑（一钱）　金石斛（二钱）　明天麻（八分）
（案96）郑，四马路。年届六旬，肝肾内亏，头眩耳鸣目花，举步浮荡，神疲，懒于言语，语言欲出忽蹇。此皆根蒂有亏之证，为厥中根萌，脉弦滑。议以河间法。
炒熟地（四钱）　山萸肉（炒去核，二钱）　潼沙苑（三钱）　淮牛膝（二钱）　甘杞子（二钱）　滁菊花（一钱五分）　金石斛（三钱）　抱木神（三钱）　野料豆（三钱）　女贞子（三钱）　炙龟板（五钱）　煅决明（四钱）
（案97）胡，抛球场。黄疸有年，肝脾疏运失司，胆汁瘀滞，结成窠囊，肠之回旋受障碍而失舒。腹右膨胀痞塞，嗳气不爽，喜以手推荡，但推荡著力太过，则有小肠气之累，勿取一时之快也。近日大便下黄水颇适。仍守原意，毋事更张。
厚朴花（一钱五分）　炒枳壳（一钱五分）　佩兰叶（三钱）　左秦艽（一钱五分）　法半夏（二钱）　白茯苓（三钱）　白藓皮（二钱）　沉香曲（一钱五分）　蒲公英（三钱）　白芥子（八分）　新红花（八分）　旋覆花（二钱）　煅铜针砂（三钱，煎水代汤）
（案98）胡，抛球场。精髓不充，囟门薄弱，鼻塞未能爽适，卧著则塞，记忆善忘，注目久视则[目荒][目荒]无所见。治以补精益脑。
潼沙苑（三钱）　甘菊花（一钱五分）　蔓荆子（一钱五分）　橘红衣（一钱）　煅决明（四钱）　淮黄耆（三钱）　益智仁（一钱）　荷叶筋（三钱）　炒杞子（二钱）　炙防风（一钱）　茯苓（三钱）
（案99）胡，右，绩溪。年前产难，胞脉内伤。胞脉属心，心主血，汗即心之液。烦劳即背胀多汗，汗泄于夜寝既觉之后。心脏之虚，亦受胞脉之影响也。照述拟以养心调荣。
淮黄耆（三钱）　蒸归身（二钱）　金石斛（三钱）　抱木神（三钱）　肥玉竹（二钱）　炙甘草（一钱）　大丹参（二钱）　青龙齿（三钱）　炒白芍（二钱）　甘杞子（三钱）　炒白薇（二钱）　淮小麦（三钱）　陈南枣（三枚）
（案100）李，右。心脏舒缩较前稍缓，亦不歇止，惟乍疏乍数之象未改，日前已觉安适。昨啖芋艿，滞气生痰，肝脾疏运失司，胃气翳滞不行，脘腹绷胀而痛，按之坚硬，盖胃体之绷胀也。足肢以上俱肿，环脐少腹按之[鼓/空][鼓/空]然不坚。按「腹胀，身尽肿，皮肤厚，色苍黄，」经旨以为肤胀，此气分为病，与水分有别。经事之后，继以黄浊恶物。胞脉属心，与肤胀无甚关系，与心脏病有干也。先从肤胀治，法如木香流气饮。
广木香（一钱）　制川朴（一钱五分）　炒青皮（一钱）　新会皮（一钱五分）　洗腹皮（二钱）　带皮苓（五钱）　白豆蔻（八分）　缩砂仁（八分）　光杏仁（三钱）　苏梗（一钱五分）　桑皮（炙，一钱五分）　佛手（一钱）
改方加煨莪术一钱。
