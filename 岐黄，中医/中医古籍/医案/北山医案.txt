
凡例  ***************************
卷首所载一十馀案。最多所发明。乃治病求于本之切要者也。故冠于初卷。以为子弟之楷式。
每案临病撮药之际。匆匆手录。敢不饰文辞。今皆依旧案中首尾。有同方者。有换方至三五次者。可以见其前后缓急之法。
案中某人州里姓字。或录或否。望问之间。不遑详录也。
每剂所用药品。生半夏汤洗七次也。生橘皮去白不炒。生黄耆生附子生川乌头生南星之类。皆不煨熟也。川芎酒炒。麻黄不去根节者。欲缓其性也。瓜蒌带壳粗锉炒过。盖取速入于肺也。
药剂分量。皆用国秤也。卷尾所载独立老人用药方。亦同于此。古方分铢稍异者。乃录于每药下。使以知各有所取用焉。
卷末所附独立老人用药方。乃吾翁所受于老人者也。脉论精当。可以为医则矣。故附之。独立者。闽人也。从某禅师东来。寓于长崎。通素灵及本草。善医术。


卷上  ——————————————————————————————————————————————————————————————————————————————————————————

卷上  ***************************
〖气郁食滞〗
一武官江马氏直番江都。忽闻在乡老母病笃。焦虑太甚。夜不成眠。饮食减少。面色惨然。官暇不打话只打瞌睡。乞诊于予。诊之。左沉滑右沉紧时一止。予问曰。曾调理乎。答曰。已服友菊拙斋二医商榷之归脾汤将百帖矣。服之不验。更请太医见教。太医亦劝我多服前药。只令加半夏陈皮二种耳。予曰。此正是严用和治思虑过制变生诸症之妙剂。后薛立斋加远志当归以充肾气。与心血也。且胃气不和。加半夏陈皮之良法也。然以脉论之。良因遥忆令堂病笃。心脾郁结不畅。官事犹冗。不免强飡而应役。早晚不自觉加飡。以故胃有食滞。气不畅达。而不能化也。法曰。伤食恶食。是以恶食而食减少矣。且下经曰。胃不和则卧不安。右脉沉紧。亦是食滞于胃也。法当先以香砂平胃散倍加母姜煎成。日饮数次。以至不恶食气乃停服。晬时然后须以归脾六君子辈补益庶可也。渠中心病快然从之。遂用前法。不月告瘳。或禀上某侯。侯召愚问曰。下药相同。治病有此大异何也。愚对曰。歧伯曰。治病先其藏府。诛其小过后调其气。盛者写之。虚者补之。必先明知其形志之苦乐。定乃取之。侯曰善。
〖好酒失眠〗
鲍肆一价年壮好酒。一日感冒。得药而解。后不得卧。医用温胆汤及酸枣仁汤出入。三十多夜。不能瞑目。家人㥬惶。求治于予。诊之。弦滑。予云鬚以内经半夏汤调其阴阳可也。价曰愿闻其方。予曰伯高。曰其汤方以流水千里以外者八升。扬之万遍。取其清五升。煮之。炊以苇薪火。沸置秫米一升。治半夏五合。徐炊令竭为一升半。去其滓。饮汁一小杯。日三。稍益以知为度。故其病新发者。覆杯则卧。汗出则已矣。久者三饮而已也。渠请药遂命徒依法而与之。果然。一饮而知。三饮而已矣。妙哉圣方。有此立验也。后治数人。亦见大效。但不先以火煮沸其水。而后置药于沸汤之中。及不多扬其水。只以生水煎成。则无斯大验矣。吁。常见市井老婆嗜饮煎茶者。亦知择其水沸其汤。况临病时。其可卤莽乎。其药分数。学医者所必准则也。兹不及下注脚。
〖卒中险症〗
隐士彦坂一竿夏四月。陪大坂布政司某侯于天王寺僧坊午斋。斋罢。回到税官平九郎第中。乃觉心腹不佳。吐出痰涎及所飡斋蔬。忽尔手足战嚲。昏不知人。命医工谷村昌安治药越重召青木老医辞不下药。夜将二更。请予至第诊之。十二经脉并绝。四末稍厥。唯脐间动气应手而已。税官请治。予曰。此险症也。虽有治法。不知应否。税官云。子固辞而不药。再敲他门移时也。医及至。病人必绝矣。且自午后用药。至今重病变危。危而至险。唯待尽之命乎。予是其言。乃曰。汝家藏有人参一根。重五七钱者麽。税官曰。吾从来未蓄珍药。由医士不我教也。于是催簥回家。择人参重六钱许者。命徒玄三子截去芦梢。只存五钱强。乃撮三生饮计重一钱五分一贴。亲付使者。面嘱云。这人参一根。要全切片。加炮姜五分。与药一併用河水二锺煎一锺。缓缓灌之。口中药尽。再报消息可也。使应诺跑云。翌朝使至再请云。病人服药将尽。天明回生矣。予赴而诊之。十二经脉都应手沉弱。其冲阳太溪应指如蛛丝矣。税官曰。夜来子后灌药三五口。就有生意。丑后四末稍温。寅后脉应手而能应诺也。再劳下药。予回寓复撮前药及人参一根以付于使。第三日复请诊视。视之则六脉机神动荡。唯足脉尚微焉。病者自能言谢灵药苏命之德。税官复请药。予曰。治下名医陪侍者多。今元阳既复。宜命侍医。调理为便矣。税官曰。然则何如。予曰。愚意只将东垣调中益气汤加附子可也。言讫而归。日后差手下高原氏来谢活命之德。次高原氏低声云。前者先生所附人参。一医恐多云。减去一半用之。试一半有效。则再用其馀可也。予愀然曰。翌日之人参亦减乎。曰然也。今见先生。闻医减药不怒而反皱眉者何也。予日可惜。许一竿子之命。被庸医暗杀也。怪得十二经脉全复之际。足脉比手脉微甚。吾故教你主人于益气汤中加附子者是也。期三年之内。必卒死矣。曰何以然。予曰明医葛可久善武艺。一日见獏猺。桑弓挽之而彀。归而下血。亟命其子。煎大黄四两饮之。其子恐多。减其半服之。不下问故。其子以实对。可久曰。少耳。今则未也。来年当死也。再服二两愈明年果卒。由是言之。用泻药消瘀。不及其病且死。何况于补药接命乎。谚云。有是病服是药。药不瞑眩。厥疾弗瘳是也。庸医原来弗达这等大义。外假小心而惑人。内装暗毒以妒能。掩其不善。自著其善。欺人欺己。其咎当自执矣。前诊脉时。足脉微甚者。想庸医只用人参上半截。而不全用之过欤。前者吾用全参一根者。欲达表里上下。追复元阳。补接正气之设也。方有生附雄壮下行。安得见此脉候乎。但事既败矣。既往不可咎。子可记取吾言。时至便见也。高原唯然而去。高原者。小徒道因子乃父也。故言及焉。后闻一竿次年四月卒死于尼崎客舍矣。吁嗟。此非庸医暗杀乎。
〖气中卒倒〗
河州佃户宗。是年七十三。因赴佛会于大坂婿家信宿。早饭后。忽尔卒倒。不省人事。牙关紧急。身冷。脉沉滑。急请予诊。便以苏合香丸。姜汁调灌之。稍醒而能饮药。时见一妇手捧煎成汤药将使饮之。予问婿曰何物也。曰乃某医使服三生饮也。予急止之云。此乃七情气逆。且因食滞而然。不可妄用急剂以伐无过矣。病者于今人事醒矣。药能啜矣。药病投机。可立待其痊矣。为其生平居乡。不以酒为浆。不以妄为常。守己乐业。安分养性。故年虽七十。比市井放肆之徒。犹未艾也。何必浪投急剂乎。婿曰。是何病耶。予曰凭脉与症。乃似中气。而实食滞也。夫中气症。大略与中风。亦自难辨矣。法曰。风中身温。气中身冷。风中多痰涎。气中无痰涎。风中多有汗。气中则无汗。风中脉浮。气中脉沉。又曰以气药治风则或可。以风药治气则不可也。今夫不论气中食中。一药双治也。将藿香正气散。去白芷。加香附。每一贴重五分。生姜一分。水一锺半。煎八分。作数次服之。何如。婿曰。唯命是从。予撮与服至五贴。诸症平复。改用钱氏异功散收功。　撮药时。一僧医常德寺者。见其药之小贴。问曰。世医有议先生之药一贴大则五钱。小则二钱。与今医之药。大小悬隔矣。今此老人。重病小剂。只得五分许者。莫非致疑病候而然乎。予曰。窘哉问也。凡人少壮老其气有弱壮衰三等。故岐伯曰。少火之气壮。壮火之气衰。盖少火生气。壮火散气。况于衰火乎。故治法亦当分三等。其少壮老之人。皆当别处也。示从容论亦曰。夫年长则求之于府。年少则求之于经。年壮则求之于藏云云。此亦分少壮长三等求治之治也。子既是医。何不知乎此。而与世医唯疑议乎药哉。常德曰。某甲今日知成医之道矣。予曰何也。对曰。熟读内经。暗记本草而已。予曰贤者易言。良马易御。子之谓也。
〖痰喘癍疹〗
北滨宇和岛氏。年甫十三。患吼喘。声闻阃外。且发癍疹。搔之加痒。使婢数辈。隔生绢按之摩之。其母舅志源翁请予诊之云。外甥生未满月。发小疮如疿如痤。一哑科云。是胎毒也。服以摆药。敷以末药。其毒起伏不已。至于孩笑才痊八九。又变痰喘。而请坂阳儿医殆尽。又访京师出名孺师。莫不求治。治之一旦似痊。过时又作。凡出京者七。赴堺者三。近乡草医。遍请诊视。或针或灸。自孩至于舞象并不脱体矣。未审日后能成人乎。予细视之。精神虽固。身体矮小。年至十三。恍如髫龄。诊之浮弦而促。予曰。经曰夫五藏之有疾也。譬犹刺也。犹污也。犹结也。犹闭也。刺虽久。犹可拔也。污虽久。犹可雪也。结虽久。犹可解也。闭虽久。犹可决也。或言久疾之未可治者。未得其术也。由此论之。令甥未在死症。设得明眼医师下手。安有弗痊之理乎。翁低首以手加额曰。欲烦先生留神调治。痼疾愈日。报恩有地也。予笑曰。报恩且置。只图试药耳。因与大全千金丹三分。磨水食远服一次。喘减十之二。临卧再进一服。又减十之五。次日又进。又减十之七。临卧复进。其夜吼喘定而熟睡不觉至日出矣。翁与父母大喜曰。小儿得病尔来。未有如昨夜之安眠也。请求煎药杜后。予曰。癍疹未痊。须臾服之。以至疹退则停药。晬日然后以汤药荡之。未为晚矣。翁曰。一药能治二疾。甚奇事也。予曰。证变二三。良由外科敷药逼毒入于肌里膜外。溜于胸膈。变成痰涎。因天之阴晦。时之寒暄。食之增损。是皆能令发喘。又发疹也。其标似异。其本一也。所以一药之兼治二疾也。后遂与阎氏和中散去黄耆加陈皮。每贴一钱许加姜枣各三分。煎成日服一贴。至五百馀日。脉和而不促。乃止药。或问小儿用药。将及一年有半。无乃过多乎。予曰。三部九候论曰。先去后调。无问其病。以平为期。由斯言之。更服百日。未为多也。此儿盖因屡服退疹驱痰止喘杂霸之药多年。故体亦不能长。费调理也。如此焉停药。后身长体胖。日愈一日。一年间。裁缝衣著者三。以至施加首服之时焉。
〖疟疾伤胃断食〗
一大夫加纳氏。王牛秋杪于江府患虐。某府侍医酒井三伯与冈本友菊商治。或清或攻。或用独参出入。五十日余。寒热似退。四体羸尪。不能起于眠褥。大小便时令侍士数辈舁出于圊室。又虑风湿再袭。用纸屏围之。劳神也多矣。且恶食气。不食完穀。口舌烦燥。而又吐涎。只饮汤水者十日余矣。其亲友中川氏素知医事。乃问于三伯曰。加纳氏沉疾将两月矣。日重一日。且又断食。未知安否。其脉色何如。三伯曰。外候乃众士目击。其疾沉笃不在言也。论其脉弱甚。盖脾胃绝症也。中川氏错愕日。胃气绝难再生也。易他医如何。伯曰。一任加纳氏之意矣。于是与在府亲戚诸士商议。别请他医。众士一齐原请予下手。中川氏曰。此举是也。吾欲再举一医为之副何如。众亲士曰。敢问其举。中川氏曰。吾所举者。只园顺庵也。顺庵常以师长待北山氏。而北山氏亦以友弟视顺庵也。今大夫病危。非日夜诊视。临时处置。则失机宜。若再一变。则无起日矣。且二人之见。或胜一人之识。未可料也。使顺庵把匕副之。北山氏直言正之。乃一举两得之谋也。众从其言。乃禀某侯临危换医之事。侯然之。遂命召二人同诊。临夜至邸诊之。左微弱。右弦弱。予曰。今夜只用参汤补接。待来晨再诊。而后相议药方可也。众从之。于是翌早天光时候。再到而诊视。时顺庵侍某侯夫人直邸。路遥来晏。适予有某邸之行。日㽷回寓。顺庵乃待予回于寓。曰向诊大夫之脉。与昨无异。乃因日夜阙服。朝来大夫请药甚急。亲士议曰。暂撮一贴先煎。待先生回时领教未迟。以故从众撮一贴。而付之也。予曰是何药剂欤。曰六君子汤加麦门白豆蔻耳。予良久大笑曰。吾由子能解内经。能辨本草。将谓良材矣。临病必也能干。元来只如此耶。曰请大教。曰吾为子述子之臆度可乎。曰诺。曰脾胃怯弱。不能起居。主用四君。吐涎似痰。主用二陈。口舌乾燥。润以麦门。恶闻贪气。醒以豆蔻。且夫六君豆蔻。薛己以后。名医藉此补益脾胃。医案多多。故效颦也。顺庵曰。实如先生之说。未审有何不是。曰子于端午见俗绘纸旗上的桥辨度乎。顺庵罔措。予笑曰。牛若子右手扬刀。左手举扇。脚穿木履。且踏栏杆。未审都能成功乎。顺庵颇解其事。曰。每闻先生戏论。使小子通身流汗也。其过且置。望先生垂教而改之。予曰。钱氏白术散何如。曰。中有木香未审可乎。曰。此正是张易水教李东垣调中益气方中橘皮之下有云。如腹中气不转运。加木香一分者是也。大夫于今恶食气。唯饮汤者。由腹中气不运也。藉藿香之芬芳。与木香乾旋同功。则思食而不恶也。曰若气转而思食。则不用木香而加陈皮何如。予嘉之曰。举一反三者。子之谓也。然方中人参鬚倍用之才当矣。所以然者。曾闻前医调治。或用柴平。或小柴胡。或截疟饮。或养胃汤。各有人参在乎方中矣。且又别煎独参汤。而间服矣。然则不倍黄参。恐保中气之力弱矣。顺庵然其言。即撮白术散加倍人参。其木香只用一分许怀之。至病家而易自摄之前药云。服三贴。粥饮进。五贴后。颇知穀味。至第三夜有少烦热。次晨又请予议药。顺庵曰。夜来之烦。莫非木香之咎乎。予曰。脉无变易。非药之为也。但多日不食。恐一时喜食。食气浃洽而致然乎。东垣所谓若喜食。一二日不可过食。恐损胃气。而生热也。须薄味之食。或美食助其药力。益升浮之气。而滋其胃气也。然论虽如是。退烦之物。不可不备也。子将加酒芩乎。抑加黑栀乎。顺庵拟议。予解颐曰。子平日强记本草。何不应此期会乎。顺庵默然。予曰。久病未复。脾气未充。苦寒之物。绝不可饵。唯一味竹叶甘寒可充。五七叶清其胃气可也。顺庵大悦。手搭席曰。利名共得者。谓斯事也。如前法出入。谓养五十馀日。诸见症平复。六脉和顺。而右关弦脉尚在。予曰须加芍药可也。顺庵曰。当归芍药。曾用数回矣。予曰。何不用酒以砂锅炒香。曰。何也。曰用酒炒香而用土器。则理脾而伐肝。能退土中之木也。曰唯然。他日加纳氏令椿一游翁特差使致谢云。嗣子此番沉痼。遥闻先生用意居多。所以百死之中。而得一生。所谓绝后更苏者也。此恩此德。难以补报者。由先生赐嗣子于老夫。而为送老之乐也云。
〖飧泄〗
癸丑春仲小徒元贞报曰。有一野夫。年三十岁许。自天明至门。自诉亲父为患泄泻。五十馀日。先发寒热。不食。日夜泄五七度。因请医士调治二十日许。热虽退。而进些粒食。则完穀不化。泄出原物。日将十次。或带血丝。或如泔浆。因求一医。又加腹痛。四体消瘦。不能起坐。又请一老医诊视。医曰痢疾也。泄泻变痢。在法难治。固辞而云。举乡期之必死。兹因母氏痛哭云。尝闻纪州伯父僧某极言门下起死回生之盛德多多。以故母氏流涕云。你为人子。岂无请医救亲之念乎。某云苟有可为。舍身何惜。母云。你忘却伯师常举当时明医乎。某闻之。魂不附体。放下诸事。连夜飞跑。既至潭府。又无申诉之缘。坐以待旦。直至门开而已。且自因由乞怜于小子辈耳。予闻之。出厅呼入相见。见其手足龌龊。粗衣褴褛。著麻裤。舍短刀。膝行俯首而进。徐徐诉自如此如此。予闻之日。就你之言。病乃重耳。吾当拨暇便去。渠大喜。随簥先导。直至岛饲新家村也。父母闻之。含涕欢喜。亲眷莫不踊跃焉。茶罢为之诊视。一如其子之说。然其泄虽久。精明未坏。脉之浮弦而小。脉要精微论曰。病成而变者。风成为寒热。又曰。久风为飧泄。盖风从木化。久风不已。则脾土受伤而下利清穀。病名飧泄也。阴阳应象大论亦曰春伤于风。夏生飧泄。亦此类也。且其乡。四至水田。一带大河。常流不断。其卑湿不待言也。因撮人参败毒散二钱五分一贴。内人参焙用五分。加陈粳米五分。生姜五分。水二锺。煎八分。作三次温服。云良久间其内人哭至吾前云。丈夫不幸将绝。而灵药亦难救济也。予曰。何故乃尔。内人云。即今药成病夫如教服之。一口辄大吐逆。颜变足冷。唯待毙耳。予忆药病投机。安有急变之理。毕竟煎法有弊。乃问曰。水洁净乎。曰净也。曰持药罐来看。其子携至座前。予啜药一口。药极淡而有臭气。揭而视之。乃用旧小袋煎之也。袋小药多。筑而装之。又不先沸其汤。就生水急煎。故其恶臭也。如此耳。予打开药囊。取出一新绢袋而与之。令将前药装于亲囊之中。用苇薪煮之。命子伺候药成。令病人再服数口。病人服之曰。我胸开矣。更服之。曰我心快矣。其妻子新族大服予之定虑。乃叹曰。非神医。岂能知吾辈之误事乎。予回时再撮五贴而与之。曰三日后再通好消息也。三日后。其子来报喜曰。愚父蒙台下神药。病痊十之八矣。予详问始末。而后改用东垣清暑益气汤。每贴二钱五分。仍用人参五分。或去麦门当归。或加粳米粟米。出入增损。六十馀贴告瘳焉。至今时馈尝新物色不绝。谓报德也。斯民也。身居野外。义胜士子者多矣。
〖泄泻〗
河州佐藤善性年七旬。舁病来寓求治于予。医士善龙相随。详言得药始末云。三年前。中元后。伤于冷面。吐泻交作。用香砂六君辈。吐止而泻未止。法眼山田元真以胃苓汤而泻止。厥后凡食冷食。或多食辄泻。元真以为脾胃虚弱。以补中益气汤。加砂仁木香之类。凡五阅月。或止或泻。改用参苓白术散。以枣汤调下。泻未止而恶食。故停药月馀。去秋请青木玄知老医。用六君木香升麻柴胡服至八十贴许。昼间之泻虽止。夜来依旧泻二三次。腹胁作声漉漉。溏泄如冷水焉。乃去升柴。加乾姜。调理半年。颇不恶食。肠鸣虽已。夜泄自若。今春再请法眼元真主药。真曰。老人久病。不宜强责效验。须多服补养中气之药。自有平安之时。又为之灸肺脾肾三俞各五十壮。待灸疮愈再报。前日壮数愈了。复报谓此二俞不可断灸疮也。所以然者。三脏虚甚。非特参术补药所能作效。而除其病根矣。善性然之。孟春始灸。孟夏报之。孟秋又报其泻仍作。甚则夜三昼一。缓则夜行二次。自始至今。经三年所。其泄每夜无间断。故心甚疲睏。面色青惨。年且七十。未知老病可能生乎。予诊视其精明未陷。气息自若。言虽轻微。语有收摄。脉之左手关尺弦微。右手三部沉中带弦。予问之曰。素有疝气乎。否乎。曰无。又问耐夏不耐冬乎。曰然。予微笑曰。吾药能生。不死病也。于是撮正传附余当归厚朴汤二贴。以与之。限今旦服至明旦尽二贴。再来诊视焉。次早复来求诊。其脉大抵相似于昨。其面有喜色焉。曰。每夜行圊二三。昨服贵剂。昨夜只通一度。且不觉冷。而只溏耳。自得病以来。饵药不缺人参矣。即今蒙赐之药。甚辣不可于口也。予厉声曰。善性汝能酒乎。曰否。予曰。汝既不饮。则沙糖与[米咨]何如。善性自知失言。唯唯而已。予曰。医者诊病撮药。与老吏据案结款相似。故临机会难容一针之私。岂可因口之好恶而失治病之机。乃丧百年之命乎。性曰三年之疾。一旦将痊。喜而不胜。其所以错言者在乎是也。望先生亮之。予遂与前剂二贴。照昨夜服之。次日脉色柔顺。因连与十五贴。泄泻止。面色润。饮食甘。起居便矣。后教善龙调剂黄耆建中汤。百十贴。而得全愈。原方用良姜五两。官桂三两。当归厚朴各二两。上锉每三钱水煎食前服。　余应奎云。治肝经受寒而色青。惨厥而泄利者用之。经曰。肾司闭藏。肝司疏泄。肝肾气虚为病泄泻何也。盖肾者。所处在下。大小二便之门户。而肝者。又为门户约束之具。肝肾气壮。则能闭能束。故不泄泻。肝肾气虚。则闭束失职。故泄泻也。又肝者。脾之贼。肝经正虚邪。盛未能制土。亦作泄泻。此当归厚朴汤所以实肝而止泻也。
再按前方乃治心腹绞痛如刺。两胁支满烦闷。不可忍之高良姜汤也。四味中只当归用三两。余药数相同也。出千全心藏方中矣。予得余先生之教。凡有腹内久冷肠鸣泄痢。服补脾胃诸药不应。脉之沉弦缓小。症属肝经虚寒者。投之必见其效。因查本草诸说。唯张元素有入足太阴阳明经之言。无入足厥阴之说矣。大明氏有主治转筋泻痢之言者。盖兼入肝脾肾之谓乎。待明者辨之。
〖疟后肝经虚寒〗
在江户治一酒户妇人。年三十许。原娼家从良者。娶三年后生一女孩。形容端正。亲族爱重焉。然其女多病。父甚爱惜之。每啼号便责其妇不知抚育。或少病亦责其妇不知母道。故令儿有所苦焉。其妇吞尽辱骂。嚐尽辛辣。少无怨恨人天之心。且事姑竭诚致敬。世希有也。闻前年秋。患疟三十多日。服清脾养胃诸药而瘳。今春末腹胁支满。手按之。则自期门有声漉漉。鸣至章门。京门。以至五枢上下。或以谓疟母所为。针之弗应。药之弗效。乞予治焉。诊之左右沉弦而左似微。乃作肝经虚寒。因与当归厚朴汤。加酒芍药生甘草每贴一钱五分许。煎成冷服。服之三贴知。六贴平。用药在夏六月。故使冷服也。至真要大论曰。必服其所主。而先其所因者是也。设在寒凉之月。全用原方可也。标一奇方效验。分三症者欲教子弟求本治病云。
〖痔疾下血〗
布施氏。年六十馀。素患痔疾。庚申秋月。燥令大行。大便结硬。数至圊而不能便。日久下迫广肠。僻裂努出。其痔如榴花然。外科敷药。虽收复发。后用针灸涂抹油膏。因大便时。清血随滴。而痔依旧翻出。肛边生疮。痒而复痛。一医内服外敷。亦不见效。一日登圊。忽下清血不止。事急请予诊视。予至则倒于寝矣。诊之两手俱绝。不及问候来历。令急煎人参五钱许。煎成缓缓灌入口中。少顷。其脉应指如蛛丝然。再三灌之。乃省人事。而能认得人矣。又撮补中益气汤。如脾胃论之方之数复陞当归。如黄耆之目人参同之。再加酒芍药。充当归之数。九味共作一贴。水二锺。煎一锺。作三次温服。仍间服独参汤。次早诊之。脉洪而软弱。予告其妻子仆从曰。久痔失血。脉当小缓。今反之者。难复其本欤。别请良医可也。妻子苦求曰。家翁识先生久矣。一旦闻辞药之言。势必再绝。望先生怜之。予不得已再与前法调理三日。病者言行如常。只苦下疾临圊翻出。血丝点滴不绝。且素好清洁。每圊后以温水净洗。而水为之色变。使婢拭乾。一任外科敷贴焉。不知外科妄贪速效。以砒矾硝乌枯痔杂药搽擦月馀。临圊虽宽。肛门腐坏。肌肉难生。每敷药之时。其气臭如屁者。从魄门冲出。恍如燃薪吹火之势焉。予闻之。谓其妻孥曰。令家翁日飡之穀肉果菜有数。魄门冲泄之气无限。魄门即肛门也。大肠与肺为表里。肺藏魄而主气。肛门失守。则气陷而神去。故曰魄门矣。此虽出外科之妄。或由天命之尽耶。未可知也。吾欲使翁预知何如。妻子闻之失色。含悲而已。他日因收官债而有喜色时。予论及石崇豪富。范丹穷苦。甘罗早贵。吕望晚荣。颜子短命。老彭高寿。六人总归天乎命乎人乎。渠笑云儒不云乎。死生有命。富贵在天。予带笑曰。翁若天命有尽何如。翁笑曰全身葬在某寺足矣。其尝与寺僧有约矣。良久曰。但官债未白。使某过冬收拾官债。付与儿傮。则世事亦足矣。岂贪老耄之限乎。予于是褒。其有超人之见。微笑而别。时十月望也。后易外科付贴稠黏膏药欲保下吹之气之泄少矣。于是每日撮人参养荣汤三钱半。外增新罗参一钱为一贴。其或见他症。如伤食。如感冒。如劳心。如劳动。则易药处治。别煎人参膏以参末调和为丸。每服一钱许。日三。前后计用人参九斤许。及过残腊。朔风匝地。严寒逼人。一如常时。饮啖自若。应酬礼宜。不知怠倦。其收放结算。有家人管理焉。新正启贺停药三日。自觉起居不便。四体无力。口失滋味。目不欲开。言不欲发。心神懒惰。乃云先生尝云人参开胃消食。久服延年。谅不虚也。我停服人参三日。便成死态也如此。惜乎不早知此神草。临死服之。亦能延我百日之残喘耳。予闻之曰。为神农氏左袒者。其在翁乎。病者欢喜。依前服之。数日后。其神气又复常耳。延至仲春之望。忽尔小便不通。自觉便道内无急胀之苦。外无点滴之水。唯溜入广肠随大便而出焉。此乃外科毒药急攻。蓄毒于内。蚀于溺道而致然也。后又腐坏及臀。以至不救焉。前是冬初。与翁谈及生死有分之事。翁愿过冬收债为足焉。故藉大力神草。而补难补下脱之气。假摇光紫气。而延莫延有限之时者。实缘不期然而然之奇物也。详记之。以遗子弟作榜样云。
〖怒气郁结浮肿〗
今桥定休年过古稀。精神不迈。收放官债为业。蓄积甚厚。近年来放多收少。忤情逆意。郁滞有日。使抑郁之气留滞不散。停于胸膈。不能流畅。致腹胁虚胀。大肠虚閟。小便涩少。面目四肢浮肿。请后藤益庵调治三月馀日。其症弗瘳。更加口舌乾苦。饮食减少。或荐予为治。脉之左右沉中带弦。予谓怒气结聚。不得发越。升降失常。遂用古方八味逍遥散。白术易苍术。倍柴胡茯苓。加越桃鞠芎香附醋制每贴二钱。灯芯生姜各二分。流水煎服。五贴许。小水通利。浮肿全退。口舌知味矣。于是改投薛氏归脾汤。仍加越桃鞠芎香附。服五十贴后。脉得动荡。然而弦形尚在。因加酒炒白芍。又使服五十贴。脉症俱和。再去所加三品。及白芍。乃用原方五十贴而停药。时壬申秋月也。　癸酉初秋。因追荐亡侄于法华寺。请僧顿写佛经。于老心有所感慨。适僧请小食。强飡数口。自觉心胸不快。急舁归家。忽吐所飡之食。及痰涎黄水。口不能言。眼不识人。昏倒于席焉。幸手下有人。知用人参急煎三钱许灌之。及予诊视。口眼定动。颇能认得亲疏耳。于是再煎人参五钱。炮姜一钱六分。强使缓啜之。又撮香砂六君子汤相间服之。次日六脉俱应。只沉弱矣。再煎参姜如昨。六君子汤少加木香以进。第三日亦照于前调养。厥后或单用归脾汤。或二方合和。直至穷腊停药。前后用人参四斤云。
〖纵饮冷酒吐血〗
伊丹性有年四十许。性嗜冷饮醇酒。闻一月前。吐出紫血。倭量三升许。其为人也。勇健而不求医。而乃云我平生所饮冷酒。何翅三升而已哉。若不吐去瘀血。日后生变未可料也。吐去酒瘀。正好多饮。恬不挂怀。任意饮啜不已。一朝又多饮而酒器在手未放。忽又吐出鲜血盈盆。若量之。亦不下壹升矣。命仆将酒来洗我胸膈。言犹未了。又吐鲜血数口。眼黑头旋。忽尔昏倒。时仆从急请青木玄知老医父子齐到其家。议药。其仆有颇学医药名目者云。家主素嫌芳药之气。不待到口。嗅鼻亦呕。望名手察之。老医遂调五味异功散去人参而与之。煎成服之。元气弥弱。手足不能举动。有一世家与渠近邻。又与之雅好。时适予过门。就拉予同往看病。予诊其脉甚微。闻其呼吸不紊。乃大声曰。性有性有。子平素喜饮冷酒不悟。有今日之事乎。渠脉脉不言。予于是用茅花一钱五分。拣参一钱五分。以河水二锺。煎一锺。徐徐服之。即日服一贴。次日又服二贴。进些稀粥。第三日脉色稍和。又教服二贴。与淡粥鲞鱼。如此补养十日许而安。本当多养数日。填补血气。因渠素恶药气故已之。而择谷果肉莱。充其仓廪而已。良由年壮气行而自愈也。或问失血过多。奈何不令多服补气养血之剂。而只服人参不及三两。即便止药。无乃阿顺人情乎。曰。经曰。临病人问所便。渠既不便服药。岂宜强之乎。予所以择其谷果肉菜者。正为此也。藏气法时论有曰。五穀为养者。养生气也。五果为助者。助其养也。五畜为益者。益精血也。五菜为充者。实藏府也。经所谓气味合而服之。以补精益气。此五者各有所利。此圣言可师也。又闻之先师云。药之治病。因毒为能。毒也者。以气味之有偏也。盖气味之正者。穀食之属是也。所以养人之正气。气味之偏者。药饵之属是也。所以治人之疾病也。五常政大论曰。大毒治病。十去其六。常毒治病。十去其七。小毒治病。十去其八。无毒治病。十去其九。穀肉果菜。食养尽之。无使过之。伤其正也。不尽行复如法云云。由是言之。用治之法。在医者眼力定夺。或有未尽。再行前法。以渐平之。宁从乎小心之谓也。
〖疮疡〗
泉州藤井法桥道安老母七十三岁。庚戌仲春。发疡在京门带脉之分。大五寸许。法桥昆仲四位。俱显医名于时也。昆仲相议。先用吕洞宾仙传化毒汤。次用托里消毒散。再用精要十宣散。一外科为之敷贴。溃后脓汁清稀。疮口乾燥不赤而黯。咽膈不利。咳嗽黏痰。其仲子北村救斋与予邻居于坂阳。请求赴泉。为母诊视。脉之虚弦。予谓诸昆仲曰。令寿堂年过古稀。发疡至今。溃脓多日。血气必亏。须进独参汤。大补元气。间用十全散。或增温中托里之物。或投消痰化毒品。缓缓图之。且元阳未至败绝。饮食不减常日。治不失法。回生可期矣。脉之虚弦。老者之常例。溃疡之当然也。但发于少阳多气。少血之地。似为可虑于收合之际。然而疮口虽阔。根盘似浅。可以动摇。得补托之内服药。灸之外施。或可移于太阳背部。未可料也。法桥昆仲眼眼相觑。唯唯低首而已。予曰。外科书。所谓疮疡灸法。有回生之功。若未溃则拔引郁毒。已溃则补接阳气。祛散其邪。疮口易合。其功甚大。东垣亦云。毒气沉伏者。或年高气弱。若服克伐之剂。气血愈虚。脓因不溃。必假火力以成全功也。遂教以附子为末。唾津和作饼。厚三分。安疮上。以艾炷灸之。使微热不可令痛。干则易之。如困则止。日灸三度。夜以太乙膏每一两加石菖蒲末硫黄末各一钱。牛油五钱。木蜡三钱。一处溶和作油膏。摊在旧绵布。贴于疮上。次日又灸三度。次夜又贴油膏。第三日赤处渐见。至七日夜黯处全消。赤肉渐生矣。于是改用东垣通气防风汤一贴。每二钱许。一日与二贴。仍进人参汤一贴。至三日后。令捣万捶绿云膏摊贴太阳经旨门志室之分。以至疡之小半以吮引之。又制象皮膏敷贴大横腹结及章门。以至疡之大半。以追推之。其上总以加味太乙膏封之。待二日后。剥而视之。其疡将移于太阳经分之势成矣。再如前法敷贴七日。内服补中益气汤。加芍药桂。增胡柴陈皮至十五贴。乃少阳之疡移于太阳之分矣。猗欤药中肯綮。有如是之奇妙哉。其法虽似怪诞。其实远迩共知。故录之以俟好事君子为榜样矣。医中微妙。书不尽言。言不尽意焉。后用生肌膏药贴之。至三月馀。疡平而收口矣。寿至八旬余而终矣。
〖背俞发疡〗
住吉社僧北之坊年六十馀。疡发于背之上下二处。上乃风门。肺俞。厥阴俞。魄户。膏肓之际。下乃胞肓。居窌之次。大四寸余。摄泉二州名医。邀之殆遍。补以参耆。则妨碍饮食。托以十宣。则疮口作痛。艾灸桑烙。其病越笃。因请予求治。脉之左沉弦有神。右沉滑流利。闻其为人。性直确。少言笑。常患气滞。或腹胁痞满。或大便秘难等候云。记得陈鹤溪云。凡痈疽不问虚实寒热。皆由气郁而成。经云。气宿于经络。与血俱涩而不行。壅结为痈疽。不言热之所作而后成。痈者。乃因七情有所郁而成也。治之以远志酒。独胜散云云。闻其性格。察其脉色。遂投和剂三和散。全用原方分目。每贴二钱。加香附五分。水一盏煎六分。去滓温服。不拘时候焉。或问前医累用参耆补托。亦未见功。师用此药。当得甚事。予曰。正由是也。此僧乃如陈鹤溪所言之候。而医不先用行气解郁。乃用补托太早。所以壅结于上下二处。虽用艾灼。疮色不活。用补便作痛耳。和剂谓此方。主治五藏不调。三焦不和。心腹痞闷。胁肋䐜胀。诸气壅滞。肢节烦痛。背痛胁痛。有妨饮食。手足微肿。肠胃燥涩。大便秘难等症。故试数贴。观其可不矣。服五贴二便通顺。次服五贴。饮食有味。再服五贴。疮色红活。而不疼痛。再服五贴。痞满渐宽。更服五贴。胸胁大通畅矣。僧喜曰。自服先生灵药。不特今患得痊。乃觉旧疾亦脱体耳。因渠年老。恐香燥过剂。消耗阴血。改用参归耆术等物。便觉举动不安。复用三和散。加当归加川芎之数连服二十馀贴。稠脓滚出。而疡口自平满焉。记得丹溪先生云。独胜散。治气郁血滞。而诸疡愈后常服半年尤妙。此皆施于体实气郁之人。予见吴兄厚味气郁。而形实性重。年近六十。患背疽。医与他药。皆不行。唯香附末饮之甚快。始终只此一味。肿溃恃此而安。然此等体实。而又病实乃瘥。千百而一见者也。今此老僧与吴氏元气大同。孰不谓其脓既泄。气血乃虚。只宜纯补哉。
〖背疡痈毒〗
坂阳粜米小仓店年六旬许。患背痈。其疡初发时。先于七椎之傍。重著而痒。使婢爬之。其痒不已。因取艾灸之而不觉痛。因求外科处治。外科艾灸贴敷。初如豆大。三两日如掌大。五七日小盆大。至十馀日乃发肿。上自三椎。下至一二椎。其阔六七寸许。其肿不高。亦不光泽。法眼元真疑是疽。初用化毒。次内托复兼用独参汤五七钱许。病者胸腹䐜胀。妨碍饮食。且手背足趺微肿。其子恐生变症。冀请予诊。脉之轻缓重紧。予投和剂熟料五积散去麻黄加人参。每服三钱。生姜大枣各三分。羌活黄柏各二分。水一盏半。煎一盏去滓温服。或问其所以。予曰。东垣先生曰。生气通天论云。营气不从。逆于肉里。乃生痈肿。阳阳应象论云。地之湿气。感则害人皮肉筋脉。是言湿气外伤。则营气不行。营卫者。皆营气之所经营也。营气者。胃气也。运气也。营气为本。本逆不行。为湿气所坏。而为疮疡也。此邪不在表。亦不在里。唯在其经中道病也。已上内经所说。俱言因营气逆而作也。遍看疮疡论中。只言热化为脓者也。盖有言湿气生疮。寒化为热。而为脓者。此疮疡之源也。宜于所见部分。用引经药。併兼见证中分阴证阳证。先行营气。是其本也。标本不得。则邪气不伏。言一而知百者。可以为上工矣。由是言之。肿发不高。亦不光泽。虽多服参耆补托。其脉仍缓或紧者。乃湿气所坏。而为疮疡。寒化为热。而为脓者也。经所谓治病必求其本。吾故用之。欲成其事也。或唯然。于是使服三十馀贴。其疡将愈时。加黄耆倍人参。又三十馀贴收功。
〖腰脊生疡〗
门人元贞子。壮年迁居新宅。日应世事。夜读医经。勤劳日久。腰脊间发出一疡。大如碗许。肿不高起。色不光赤。托外科付贴。自用调理多时。脓水将尽。不能生肌收口。请教于予。予问用药始末。贞曰。依方书之例。先用解散。次用托里。自知血气未甚虚耗。所以未服纯补人参汤耳。于今多日。不生新肌。且瘀肉未尽。外科虽累易去瘀生新之药。而不能成功。为之奈何。予诊之沉缓。遂教用熟料五积散加人参少充独活皂角针为引用。服未及五十贴。其疡痊安。此与米价之疡相若也。但因年之壮老。费工有多少之殊耳。


卷中  ——————————————————————————————————————————————————————————————————————————————————————————

卷中  ***************************
治某侯病之案
从孟冬二十六日。诊候或似弦似滑。或宁静四动半有奇。或流利五动。
十五日。辰后请候肾间动气。某侯许候之。及候脐腹有动气。自水分冲上不容筑筑然。不息升浮而动。肾间动气亦浮。侯自觉上脘浮胀。阻碍饮食。予惶然曰。是何邪之所干耶。众医教我曰。侯素有动气。动定浮沉。乃过日不药自息耳。予曰元有不忌。既若是。务宜保养。遂书养神保精调气节食老老及服食慎忌等篇。及七情生克调理之法。（与加藤氏）
晚脉六部俱四动半和。而带弦如条条然。动气或动冲。或升沉如阻饮食。食物不爽快者数日矣。侯觉不容上下。皮厚而气不畅矣。
十八日亥时。侯忽觉鸠尾下两旁疼痛。更一条牵强如带者。横于中脘及胸胁下。或有块如桃许。冲于胁下而痛。（加藤氏曰此乃少时乳癖自来有此块耳）不喜重手而按。仍命加藤氏轻手按摩。少顷腹里雷鸣。块者下。强者宽。而痛渐止耳。然动气筑筑然不收。侯自觉体倦身弱。而察听轻浊矣。
脉两手微弦。两尺微弦而滑。（久拙）上养胃丸。三十不应。
十九日卯初脉弦而似长。贵症同前。命众医进药。或拟上香砂平胃。及不换金正气等剂。予正色曰。吾居客位。岂敢妄主药方。冀诸位察其症候。省其平常。用其对症之药可也。虽然。有浅见在。若动气冲不收。则白术一味。断不可轻用。待其动气收。然后随症而用之。则无妨碍于动气也。（年高且气易闭而肾气之动恶燥故）医议已定。遂上正气散。予曰。严寒伤冷。不拘于何方药中。加以姜桂何如。（盖有所思而发不特谓之必先岁气勿代天和之诫）众不允。纷纷议之。乃加木香乾姜。予亦不言。（二味虽温治病霄壤）上一贴。（一钱加姜一分半）进小半服。鸠尾下冲动。再进小半服。又加疼痛。侯曰。是药何如此之不快耶。医议欲再进养胃丸。予拒之曰不可。是丸多主攻击消导。前上三十不应。今又再进。此后再进。且侯年高气弱。又无食滞。恐不胜其药力矣。侯然之。命众停服再议。自卯后足膝冷。察听浊。
午后侯命进药众议不一。予怀一纸以待明授曰。数日来变症累出。以愚度之。宜先治其本。而后治其标。本者肾间动气也。标者寒湿痰饮也。言动气者何。盖本乎肾间之气动耳。症属少火。象似震巽。人之躯不可无此火。亦不可恒冲动也。（似有似无曰正气鼓手冲动曰邪气）脐名神阙。一身之枢。居腹中央。若左右上下冲动不息。医不急治。则变症百出。再失其治。不至于危者几希矣。吾人为司命者。可不慎欤。
午末医议拟上治中汤。（人参白术乾姜陈皮青皮甘草）予曰。是药近于治者也。宜去白术。（前言重出乎此耳治症论在节庵六书入门医鉴书）盖肾间动气冲鼓不息。要急治。不然。则成奔豚矣。（谓动气筑筑然不息冲动如豕之奔耳）加肉桂一种。引火归宗。则动气自收。足膝温暖矣。亥时初进加减治中汤。（一钱姜一分半）一贴三分之二。动气收过半。足膝回暖。脉浮细数六动有奇矣。医疑其脉数。予曰。温药中病。动气将收。寒气将散。脉当如是。然胃欠穀气。脉色不润耳。劝侯强粥数百颗。至子时末脉和五动矣。
丑时末。侯起身小解。觉恶寒半时许。索药而饮成服。（加藤氏对候曰恶寒若退微热至矣愿勿以为虑矣）
寅时末。微热至。脉又浮细数。医又疑。各各主意不定。又以前言宽解及乎诸子。
二十日。辰时前药进二贴。动气收。足膝温。脉和五动而带弦滑。侯又索药。众曰。药力胜病。恐生别症。劝停药强食。侯以为然。
午末大便稀泄。（酉末又稀泄五盏许）
申时末。脉六动许。尺似弦带滑。面瘦倦睡。肌体弱。侯自觉胸胁下似有物相碍腹牵强。医议欲进药选人参养胃汤。（人参草果茯苓苍术半夏厚朴藿香陈皮甘草）予固拒之。考其方曰。草果辛温。厚朴苦温。不宜济乎脉数肌热困倦之候。苍术甘燥。藿香芬燥。未卜用于面瘦体燥牵强之症。半夏之辛燥。茯苓之淡渗。得其助则能理脾气而不偏。失其助则反燥胃液以成伐。参陈甘草。虽能调中州。若佐使不得其正。反增其病。势使然也。吾不言乎此。牵强而痛。动气再冲。还有何手段之治术耶。唯患其后患。不得已而呈其万一矣。医拱手曰。然则奈何。予曰。中侯之病者。温补脾胃。调养气血不滞不偏之品也。虽然。今日药力偏胜恐生变症之际。宜暂进行气香苏散。（去麻黄减甘草）一贴五分。生姜二分。从容服之。待药行气周。风寒及夹饮牵强些宽。再以温平之剂调理如何。医然其说。至夜戌初进小半服。气惕胸宽。而痛不减。微喜按摩。至亥时气行吐留饮一盏许。亥末泄二次。
子时初命疹。（加藤氏诊脉五动六部和利贴肉而有力一斋摩腹谓中气想弱腹间弱无碍手者）
医又议换方。予曰。前方剂之轻者也。（陶氏曰轻可以去实者邪气也邪不去正何由养）医不决。予曰。若如是。只以治中散二分贴饮下之可也。众议毕上治中散二次是夜。（泻暂止而熟睡尿赤）半夜后。又议进六君子汤加乾姜木香生姜。（一分半）予曰。六君乾姜用之固当。木香之加有何臆说耶。医颔之。遂议定进六君乾姜。（一贴一钱加姜三分）寅末上大半服。（作二次服）
二十一日。卯末脉五动有奇。似滑而润。侯觉胸满。候之腹间。少有动气。众强药言后自宽矣。
午前泄一次。午后吐留饮五盏余。申时又泄一次。（似饮者三五盏）侯问如此吐泄。属甚病因。去冬之患。亦犹是耶。（仙斋有伤湿之语）晚上前方。至夜熟睡。（是日食饮少进）亥时脉和。
二十二日。辰初诊脉五动有奇。而和带滑神气和。（巳时尿少清）
戌时脉五动余。而和带滑。有动气。在中下二脘。是日食饮少进。言语声清。侯言上脘如有物碍耳。然按之。肌肉间。并无著手者。想留饮之馀耶。（是日夜医言上前方二贴）
亥时后。口燥咽乾。痰黏声浊。子后泄下而上脘时加痛。
二十三日。卯时脉左和利而滑。有弦势。右三部和利之中。有动荡之形。侯言觉胸膈不快然矣。
予谓二十一夜。六君乾姜倍母姜作三分。以进者。一以利参气。一以散寒饮之设也。又且本因动气未收。经曰肾恶燥以辛润之。开腠理致津液通其气也。（观乎此古圣之格言焉可不从而自慕耶）不测医不倍母姜。窃添木香。妄自是。及乎察脉审候。疑其药之添病而吐露矣。（药之技至如此）因再劝谕曰。前木香之加。且置勿言。六君之中。去白术加（乾姜等分母姜三分）者。药之应病。大有意存焉。白术性燥而闭。闭则气不通。气不通。则痰饮聚而声浊也。燥则胃失液。胃失液则口燥咽乾也。脉既利。宜以此方调之。无失治其中也。然滑形之脉。示痰饮之将聚也。当是时也。不可强用治术。宜理正气。补中州为主。间服以参术膏。每二分许。子午二时。津下。或谓既去白术之燥闭。又用参术膏。亦有理耶。予曰然。去之者汤剂也。用之者膏剂也。汤剂性猛而闭气。膏剂性缓而润土。古圣用药之得力者。在于斯也。（上药后一钱贴）
晚脉左右五动有奇带滑。（亥后更衣泄止矣）
二十四日。辰时初。脉左右六部平静。而流利。大有复元之机。肾间动脉亦静。然而更有邪之馀动。侯言夜来顺睡。五体调和。胸胁爽快矣。察听亦清。（日进前药一贴及参术膏三分）
晚脉五动静带滑形。心脉躁。想思虑所役耶。或痰将聚耶。（或疝气耶）侯曰。适间小用心耳。（是夜进前方乃参术膏）
二十五日。辰时脉左右宁静五动少躁。有上下去来之势。冲阳太溪脉俱和。动气依前未全收。言清色润矣。侯曰。夜间好睡耳。
午前命进药。予怀一纸。再待明授。医议欲加减前方乃出愚按曰。连日进二陈参姜。痰气稍不滞矣。尊年容平失调。冬发飧泄。幸今少止。然则养阴之法。不可忽也。经曰。阴者藏精。阳者卫外。阴不胜其阳。则脉流薄疾。阳不胜其阴。则五藏气争。是故调养之法。不可偏胜者。有明训在。考诸二陈善治痰。过则燥血。参姜善调气。多则亏阴。况脉过息尊容瘦燥乎。宜加养血之品于方中。一以润脉息。一以复瘦燥。一以养其阴。则免患来春之痿厥。抑又不失其中矣。脉息润。则阴阳和。瘦燥复。则内外调。养其阴则气血从。不失其中。则气立如故矣。未知众位以为何如。医然之。遂加当归于前方。（进一贴一钱加姜）
晚酉时末。六部静而带滑形小躁。比昨大静。比今晨少有躁。侯曰。午后用笔纸而使然耶。（上药二次参术膏三分）
二十六日。卯时末左五动流利。关带弦滑。右和。关有弦形。左腹有气。自五枢上循天枢左旁直至期门而动。小水自昨不清。食饮如前。虽进不爽矣。愚按左关弦滑。肝邪使然也。腹左气动。木气独专也。小水不清净。腑不洁也。右关脉弦。且食饮不爽。乃木气干乎土而胃气未周也。原有疝症。乘其势衰。左之右之。变其症也。虽然尊年积病不可猛攻。待其势退。肝气复正。脾不受克。自然饮食爽快矣。古曰穷寇勿追是也。（是午停参术膏）
申时脉五动和。然而六部中尚在弦势。且停汤药。以饮食调理中气。
二十七日。辰时脉左关带弦滑形。馀部和。（是夜熟睡）侯问曰。据众医诊候脉既自昨和顺。何其饮食不爽耶。曰言尊诊和者。就其症因而谓也。肝部弦滑。乃知馀邪未尽也。虽然有说焉。难经曰。少阳之至。乍大乍小。乍短乍长。难经曰。少阳之气。王于冬至。后六十日。阳气尚微。阴气未退。故长数为阳。疏短为阴。而进退未定也。（察病指南曰独左手关脉如此则谓之少阳胆脉）脉既见少阳生发之机。内养其精气。外调其饮食。则可以指日复元耳。（午上参术膏一分半生姜五分煎汤下）
夜酉时脉六部和五动。左关少有弦形。
二十八日。辰时脉六部机荡有弦形。左关弦滑。右尺有力。侯曰。清晨漱口误吞熟水。因欲和其水。就食稀粥而使然耶。
午后六部宁静五动。（小水清大便固）
酉初六部流利。左关些弦。少有动气在上脘左旁。予曰。一连停服三日。饮食如前不爽。怠倦不已。又且好睡。可勿药乎。医曰。累年病后如是。过乎数日后渐得痊而进膳耳。曰是何言哉。君年气弱。年不及年。月不似月。束手而待痊。无乃欠主张乎。药有常服久服进食养补之品。倘专患不食。亦以随症施治。何况高年病后。阙其调理之法耶。
加藤氏曰。昨晡进膳少许。至更深不消。滞于胃口而胀。命一斋按摩少顷。侯曰。胃口宽矣。可菊诊脉数。至丑时寒热作。少顷寝汗。遂进稀饮少许。而睡矣。予曰昨若进药补养。不至于此也。
二十九日。诊得脉五动浮。左似和而滑。右似和而微滑。医佥曰。脉和。予曰不及六部。少机神而上下去来之势微矣。按腹左右宽阔。唯中脘有滞气。似碍指而响碌碌。甫元曰。朝来按腹欠上下之气脉耳。予曰。指哉乎。泉庵曰。痰之聚气之滞也。痰聚则滑。气滞则欠神矣。予颔之。医议进药。予曰。就前方治中汤。（人参乾姜陈皮青皮甘草茯苓母姜三分）医曰去白术加茯苓何谓也。予考其方曰。
参苓甘草四君之纯良。古人以之调气弱。陈皮国老二味之甘平。局方以之消痰聚。青皮之用何。一以平左气之专。一以安脾下食。乾姜之佐焉。一以退虚热与寒。一以调养天和。析而论之。数日食阻。赖以二皮。乃丹溪良法。半夜寒热。用以二姜。亦本草明训。脉欠机神。参甘以补之。腹有碍滞。青陈以平之。茯苓之加。宁其神志。导其丙丁。消其聚饮。清其水也。白术之去。解在前篇。（上药一贴一钱三分之二）
二十九日。晚脉五动和利似滑。腹间动气微。肾间动气浮。左腹冲者缓。侯曰。晡后觉鸠尾下宽畅。不日能进食耳。（是午后养庵诊候附耳良久）
十二月朔旦。脉六部机神荡动。按之似滑。举之和缓五动许矣。可菊曰。五更巨阙下微痛。瞬间宁定耳。按腹间动气少许。在中脘建里间。（一斋子曰子果不谙常法调理也侯意若是予何敢进曰岂然哉予走笔以答既有降邪手焉无复正才五湖烟景好容我问陶来）
愚谓自违和前五六日。邪势甚刚。变症数出。幸药力行正气立复。后五六日。或药或停。唯待进膳而后已。今也附诸常侍医员依常日调理。则不失其常法耳。譬之帅之克征。凶盗伏首。唯其约法安民矣。克征者帅之事也。安民者吏之役也。出帅入吏。吾岂敢能。非未学也。乃不谙其常套也。今盗已伏。唯民是安。吏尽其法。民若反为盗。乃吏之失也。非帅之过也。知言者鉴诸。
晚脉左五动。右五动半。按之有力。举之似涩。（疑何事耶问诸左右不言）按之腹间建里有块。碌碌而响。期门不容水分。俱有动气。独中脘建里最甚。（未时泄而少）
二日。辰时脉五动余。按之肌肉。而得似静。佥曰脉和。予谓少气。
未时更衣。多于常倍。色赤黄不成块二次。（一常一倍）
晚脉五动似静。佥曰和比之数日脉候。今晚大好。独加藤氏为最。予出谓人曰。脉数减动。莫因便后肠胃无物而然欤。明理论曰。病之虚实也。出者为虚。入者为实。自达和十馀日。进膳甚少。胃乏水穀精气耳。前泄四次。昨行一次。晡又大通质粕。唯恐仓廪受盛传导数官失职。而不能留水穀矣。经曰。胃满则肠虚。肠满则胃虚。更虚更满。故气得上下。五脏安定。血脉和利。精神乃居。
晚诊似和。由欠穀气。使血脉虚而然耶。加藤氏曰。动气静矣。予曰。精气少。中气将惫耳。
子夜后胸腹痛。时半许。
三日。脉五动余。细滑。动气自丹田起脐旁。中脘不容俱动。左期门尤盛。足趺阳脉浮弱。太溪微。（足趺少浮）
侯曰。口乾咽燥甚矣。良久曰。无一点食气矣。（加藤氏传言自今日服养庵药）
晚脉五动零。细滑。佥曰。幸脉如常矣。侯曰。脉既和。膳焉不爽。佥曰。天寒雪冻。因之不顺也。予曰。言脉宽者稍与病相称也。脉似沉和乃少膳。及更衣之多。因之如是耳。自朔晚大同小异。动数未减矣。
侯曰如是。（二十三日进参术膏大补中土者唯虑其虚弱而有此趺浮耳）
四日。辰时脉五动。似和静。少上下去来机神。佥曰。大好动气不息。
晚脉五动似辰脉。佥曰和。予出谓众议论不一。动气如晨。侯曰。食物则胀。未知何理。予曰非小人之所知。（养庵独主药方无所考也）侯曰然。
五日。午后脉五动。冲阳太溪脉有力。（对元伯论症与田井氏看脚及肢瘦等）
六日。午脉左右五动。机神流利。自朔晚脉失调未诊如今之机神矣。冲阳太溪有力。动气在中脘建里宗气脉应手弱。予谓药必去其攻剂欤。且某次君回乡因兹使然耶。
晚脉五动无力。气口涩。次君细问症候。予曰。虽曰自十八日未逾两旬。闻初冬中浣外感以后。将及五旬日矣。尊年气弱。药草更治。中气必也劳倦。膳微多日不及半斤。自初三日。足趺虚浮。肢体困倦。先朔日后不闻神方。唯诊其脉。脉色甚变。症候参差。不知其所自矣。按难经曰。虚为不欲食。评林曰。但食与不食。系乎虚与不虚耳。夫脾者。为胃行其津液。磨胃中之谷。主五味也。脾既虚。则转输失职。而饮食不磨。食不磨。则胃必因而病。故有必腹痞满。脐腹作痛。或恶食。或飧泄。口不知味。四肢倦怠。发热憎寒。可见脾伤胃亦伤也。此古人之格言。今侯之违和。与夫前言。初则小异。今则大同。过于斯者。足趺虚肿。动气不息。乳房乾燥。体瘦声低之数症矣。其可以反其治。以用其消食止痛燥土之剂哉。此数端君莫嫌过于惧耶。程氏有云。圣人临事而惧。儒曰一则以惧。况愚而自是不远虑乎。次君曰。足趺之肿。或曰湿。曰气。未知孰是。曰高年缠病。饮食不爽。乃脾土之气虚。不能藏太阴之湿。夫饮食入胃。无非湿土之化。脾弱不能剋制。则变邪氾滥妄行。故先注足趺四末而浮肿矣。口不大渴。二便皆顺。明非外邪所袭。乃土中真气不实。而假邪使然也。易曰。至哉坤元。万物资生。此古圣补养中气。以土为万物之母者也。若土一亏。则五藏百骸。皆无以受气。日增羸弱。而趺肿。乃脾气不能运行矣。曰。既若是。当用何法。曰新病久疴。治法不同。先圣明训。载于方册。焉用赘为。
七日。卯时脉左右四动半有奇。
晚脉左四动半有奇。似滑。右四动有奇。似涩。予曰。动气上乎左。穀食碍乎胃。及问候不差。
八日。晨脉四动沉静。动气在中脘下而静。
晚脉四动半似滑。动气在中脘而静。
九日。晨脉五动。左躁右似滑。侯曰。夜来心动矣。足脉静。右趺肿退些。午四动半弱。晚同。
十日。巳末脉五动弱。趺肿进太溪脉微。侯曰。此二日食物如嚼砂。胃口不快矣。想邪气似退。唯脾胃不和耳。医诊如何。予曰诚哉明哉。
晚脉四动半有奇。弱似涩。侯曰。服参苓白术散可乎。予曰可。侯曰。异功散加升麻柴胡苡仁可乎。予曰不知其可不可也。侯曰。参术膏聻。予曰不可阙也。
十一日。脉五动弱。中有上下之神。动气降于脐之上下四围。足冲阳太溪无力。宗气应手。气冲和。趺肿退三之二。按前一日。侯曰。吾病不似常例。口不渴。头不眩。心不怔。二便无碍。唯觉四肢无力。食物不味。乃病在脾胃也。众宜细察云云。昨夕又曰。吾服参苓白术散也。朝又曰。此症服归脾汤之候也。（众医枉措予大叹服）少顷。加藤氏传命曰。异功散。虽能补土。胃口觉燥。加陈米何如。众感服。予走笔书曰。（几句病因出自然始知高杰拔群仙延龄岂假俗人力方信壶中别有天）
晚脉左右五动。气口似有生发之机。人迎以下。似有疾在。
十二日。辰脉四动余。不流利。按之浑浑然。侯脉从来天晴则清。天阴则浑。予尝试之。果验。不知所以然而然也。
午天霁。脉色清。五动弱。
未时。更衣湿硬相杂。多于常之倍。（出二次一常一倍小水清）
申前闻服白术散。（全用甘草其味甚甜）少顷。腹左右少阳厥阴之分微痛。不喜重按。命一斋轻摩良久。侯曰。此痛属何因。医佥曰。乃疝气耳。是夜三更恶寒战慄。半时余。又发热出汗。时半许。尊侯甚疲。侯曰。食饮不知其味也.
十三日。早脉五动半有奇。浮弱。两尺极无根。
午后溏泄色青。至晚数次。半夜一次。尊侯大疲。四末虚热。摸之腹间。如烂絮无力。命一斋按摩。大虑中气虚弱。小腹皮竭。恐成遗失耳。
晚脉五动半有奇。浮弱数而散无根。尊侯大疲。众医不及言候而退。欲进方药。并无一草之上试。唯皱其眉。糊其口耳。
夜深。次君及家宰并诸武卫数十员。迫予撮药上进。予何医哉。敢尝关系大任耶。固辞而退。前是午诸武卫请次君上厅召众医相议调治。或俯首。或默口。一无启齿者。又召针医元伯者。伯曰。今日动气止耳。腹虽软弱。是药力将应而然耶。予曰。尔言动气者。盖陶节庵所论之动气欤。谓其人本有痞积。被庸医误试攻击之剂。以致痞块冲动奔走。筑筑然不息。如豚之奔。得其治则安。失其治则危之说也。方侯之动气。不似前论新症。乃二十年旧疴。升浮降沉不时。况此番未有止治之法。何动气一止如是耶。莫正气内亏。气血不能守卫。而邪气亦无力以动。因此外候假似宁静乎。伯曰。未可知也。予因言于诸医曰。侯之违和。虽曰唯脉是诊。由乎数变其候。或弦数浮滑。或微涩迟弱。或失上下机神。或无去来动荡。因药攻补。因食多寡。随早随晚。并无一定之候者。想病势之使然。及其精微。匪吾傮所明察。必也待其圣于医。神于脉者出。而后决矣。阁是勿言。且论外候数端。与众共议焉。侯之尊庚八旬。一也。动止常弱。动辄感伤。二也。容平肃燥。大失调理。三也。食饮减少。四也。日渐羸瘦。四肢骨立。五也。动气不息。因时系动。六也。脚趺虚肿。七也。痞疝牵痛。痛则疲倦。八也。数成溏泄。九也。痰饮时。作十也。天寒气冷。时令不顺。十一也。山野感伤。日经五旬。未有确治。变成数症。绵缠不脱。十二也。不得明医。病由何痊。十三也。此数者。乃众人目击。不特医者。虽樵牧亦知之为重病矣。其营卫气血经脉脏腑之虚实。及乎气运往复。土地异宜。标本得失。亢承害制。阁之勿论。待明眼而辨焉。众位侍医。年深必有妙剂。局套愿出国手。而为焉。若再失正治。日甚一日。日疲一日。将颠困之际。安可柱投试剂。而束手坐视乎。众罔答而散。（养庵日待吾诊而进剂耳后闻上四君柴芍而溏再上四君木姜不止）及更深。侯命诊焉。脉左六动余。而浮。机神不调。右浮弱散。侯曰。吾病笃也。尔何袖手耶。不妨为吾调治焉。予不敢答。唯鞠躬而退。次君强撮药上试者数。予不能数辞。同幸庵子泉庵子议曰。据侯数症。原失其调理。变症各出。而成其利害耳。不可以小方单剂所能为也。宜急上人参汤。间上汤药。或上丸丹。察其变而正。看其虚而补。务要活泼。或阴或阳。或正或邪。待其机而应之。则可。若言常套局守。则不可也。二子同其说焉。
人参汤　人参（一钱）　晚粳米（一钱）　上贴水煎
考其方曰。人参复真元于无何有之乡。陈米养坤元于利牝犛马之贞。形气不足者。温养以气味。故用人参之甘补温润以调之。治其物者。求其属。故用粳米之甘平纯补以养之。有生者曰形。曰气。曰脾胃。此不可须臾忽也。数症两聚。原乎真气弱也。三旬少膳。乃尔胃气惫也。二味之用治病。必求其本。（当斯时也变症姑舍专以此为本者焉）岂曰不宜。
汤药方　炙人参　熟地黄　生黄耆　乾山药　土白术　茯苓　姜杜仲　补骨脂　广陈皮　五味子　煨乾姜　酒当归　肉桂　泽泻　炙甘草　右剂（一钱）　晚粳（三分）　炮生姜（一分）
曰尊庚八旬。不宜攻夺。故用前品之纯良。以固其精气神之三真。容平失调。故用方中八味丸。以润金水。乃清其源。则派分也。动辄感伤。故用方中当归补血汤。一以调其营。一以充其卫。营调则无内伤。卫充则无外感也。食饮减少。故用方中异功散。补其坤土。土一健。则食饮进也。羸瘦骨立。故用归术汤。以补气血。则内实而外充。肌肉自复矣。动气冲动。故用方中肉桂。理中汤以和之。待其真火归宗。则动气自收也。脚趺虚肿。故用方中术蓣以成堤。泽苓以决渎。参耆以升提。则中国以治平。何末症之有也。疝气牵痛。故用方中暖肾丸以湿之。苓术桂甘以和之。何疝痛之不除哉。数成溏泄。故用方中二神丸以敛其下关。痰饮时作。故用方中仲景泽泻汤。局方橘红汤。一渗一行。痰自消矣。天气寒冷。故用方中姜桂汤。谓其勿伐天和也。数症绵缠。故用多品合方以缓治。待其临机以变通。应用无穷。活其套也。不得明医。故不专偏。不猛夺。暂养阴阳以适中也。其有见垣一方者。予岂敢是前论焉。愿正诸。（上人参汤前方各上）一贴。
十四日。脉五动有奇弱。（是日卯午酉三时泄下其色青）
午脉五动零弱。（方同前各上一贴）脉不似昨之浮散。至是而敛。且将静耳。
晚脉五动弱。趺肿退十之八。动气浮动矣。
前方（去乾姜）　加良姜（一分）
按侯脉常带弦形。自月初失其常候。脉神混矣。且侯素有疝症。及患肝气。待医以疏肝抑木为主治。昨之溏泄。面候惨寒。其脉浮弱。其色甚青。其发寒热。其痛弦急。共属肝部之症。故用方中当归补肝血。肉桂行肝气。良姜以温肝。乾姜以理肝。则疏泄止矣。
十五日。脉四动半有奇。似弦形。（左关应之）一斋按摩曰。胃之上口。痰将聚矣。（加藤氏曰制半夏如何予颔之）
前方　加半夏　良姜
晚脉四动有奇。左右似弦而缓。
前方　加半夏　良姜
十六日。辰脉左似滑。形欠流利。又有神在。（午里见保庵诊）
前方　去半夏　良姜　泽泻　粳米（可菊曰当体东垣以风药何如予曰然）　升麻　加防风　桔梗（各少许）　砂仁（三釐许肉桂换薄桂）
按脉似滑而不利。欠升降不至五动。一斋按摩巨阙间似碌碌之声。侯自觉有物碍于胃口。如阻饮食。此无他焉。食饱入胃。化其精微。上输于肺。脾气虚弱。不能薰蒸。以致精微滞于胃口。似痰非痰。似胀非胀。久则变饮变浊。变溏变肿。或碍于胃口作痛。或阻阑门而响动。可见每经二候。先碍次痛。而后溏则肌如削矣。治以辛温升之剂。辛以分其清浊。温以调其津液。升以提其精微。则胃口宽而碌碌息。碍痛止而饮食进。溏泄和而肌肉泽矣。或曰。前品半良泽粳。既有应机之功。去之如何。予曰不。曰药之成而退。为其品多。反成混杂。姑暂置之。仍加防升梗。借其轻扬升浮舟楫。以就固真之能也。少加砂仁。引其苄梫归宿丹田。调其枢也。
十七日。脉四动有奇。有上下之势。无涩弱之形者。药应之耶。病将复耶。（是午前小水清而多内带浊者以谓清者升乎上浊者降乎下耶）
午末前泄未固。下一次。觉胸宽痞散。尊体畅利。予曰宽之者。升提之应。泄之者。补肝之小。当如是也。
晚脉四动有奇。大抵同辰诊。
前方　加良姜　粳米　暂去轻升之品
是夜泄止熟睡半夜许。翌旦尊容转悦。察听清亮。容颜开耳。
十八日。脉四动有奇。大抵同前。（上人参粳米汤）
是午里见保翁诊。曰。和论症次教我以方焉。曰外台茯苓生姜汤服之可也。予从之。
前方　人参　陈皮　茯苓　生姜　白术　当归　砂仁　肉桂　良姜　甘草（加枳实名茯苓生姜汤外台方）
去杜仲　五味　骨脂　熟苄　山药　泽泻　黄耆　粳米
或问用前方得验良多。固赖杜苄脂耆蓣粳五味之力。何故去而不用。唯剂气药之十种欤。予曰然。吾闻之耳。用药如用兵。方其陈势也。譬之全方多品。犹若八阵大军。左击右击。奇正相应。则不失其队矣。侯之违和数症往复。前者全军以平之。及乎今也。阴阳虽未全周。趺肿退。动气止。肌体泽。脉色正。察听清。唯其食艰进。痞难畅。胸不宽。泄未止耳。暂憩补阴之剂者。若兵之柔也。特遣调阳之品者。如兵之刚也。故用兵者。察其所当击。或强兵突之。或轻骑劫之。所谓攻其不备者也。用药者。明其虚与实。或甘温补之。厚味养之。所谓临机活泼者也。十种之用人参。为主帅以树中营之帜。白术为户部以充仓廪之富。良姜肉桂当归补将军血气。以固其疏泄。陈皮茯苓缩砂辅中军以防痞胀。炮干二姜为先锋。开其道路。则胸膈宽而水饮不滞。甘草者谁。当用武之际。可无国老以辅政。相缓其势乎。待明日刚者柔。逆者顺。合总军以簪貂有何不可。
晚脉四动半。上下去来有机。
十九日。辰脉四动半有奇。大抵相若。（上前方固真饮人参汤一钱）
是午又泄一次。比昨少而浓。
晚诊同上。（前方固真饮人参汤八分）
二十日。辰脉四动半有奇。大抵相若。右气口似躁。而满指下。
午鸠尾下疼痛。按之张弦。脉五动半有奇而躁。
侯曰。前疾又发。肢体弱不禁其痛耳。予曰。标则相同。本因实不同也。以药解之必也止矣。侯索药遂上加味香苏散。
酒香附　广橘红　紫苏梗　藿香梗　缩砂仁　姜厚朴　橄榄肉　淡芦根
上一贴八分。生姜二分。武火煎成而进焉。侯服五口。痛减半。服半贴。痛渐止。全贴疼痛如失。
按侯常嗜鲫。因数症往复。终不敢进。此三日病势似弱。药力似应。脉色不杂。然膳不进为患。因此特上鲫羹以为进膳之设。不意鲫羹滞于胃口而发痛。故用橄榄芦根以解其毒。香砂藿梗以通其气。（通则不痛）橘朴以消其物。（消则不滞）苏梗之用。下其气也。（气下则畅）又曰。香苏之设。一以治其疝。一以通其数贴之药力。一以消其内蓄之腥气耳。（上上一贴停服）
晚诊六动躁。痛虽渐止。体倦食减。予又上丸药五十丸。（作三次而进）或曰。是丸性温。不宜上于脉躁体倦之际。未知有见识焉。予曰。侯之违和。每与常异。自一月以来。痛则寒热发。疝气强。溏泄频。以致危急者。有前辙矣。故用是丸。一以固其溏。一以调其疝。虽有寒热。由乎疝溏而发也明矣。又曰。温能除大热。温能调大寒。用之有何不可。体倦食少。乃正气虚耳。待明日宁静。暂留煎成固真饮以进之。未为晚矣。
丸药方　良姜　乾姜　故纸（各十钱）　杜仲（五钱）　五味　肉桂（各三钱）　姜朴　酒归　吴萸　小茴　肉蔻（各一钱）　白术（二钱）
上生姜（五钱）煎汤调石莲粉为丸。
考其方曰。良姜乾姜。乃局方二姜丸。用以治其寒痛冷泄也。故纸五味。乃济生二神丸。用以治其肾虚痛泻也。杜仲故纸乃青蛾丸。用以补暖下焦之虚。而且泄也。肉蔻五味乃石山肉蔻丸。用以止住脾肾之泄而虚寒也。桂朴归良。乃丹溪治疏泄之要。茴茱蔻味。乃东垣治经年之溏。合六方以治其三冬寒疝痛泄。敢曰的当。调二品以缓其众味燥热。尤谓出格。唯明者辨焉。愚者虽不悟焉。足耻焉。或曰。寒热临发进之何如。予曰。症似各逞本。出一端弦进丸数。真寒假热。势自伏而疝定泄止耳。（遂上半夜痛大止似有寒热之作然不多耳自翌日再不溏泄天明时进膳少许）
或曰。是丸唯可以治其泄及寒疝乎。予曰。岂然哉。以树皮草根。而调小天地焉。局于一隅。而能应百病者哉。丸药之用。折而赘。兹当归扶虚而补心。肉桂温润而利肝。杜仲壮骨而暖肾。五味生津而涕肺。良姜养气而健脾。小茴通气以除疝。利乎小肠。乾姜逐冷温气和其胆。吴萸除疝温膀胱。厚朴止泻温大肠。莲肉和中而养胃。至于三焦命门。有生之火也。虽在四时。固不宜扑。故以蔻纸生姜以充之。岂谓朔风严寒之用哉。白术莲肉。调中气也。当归肉桂。养营血也。故五藏六府得其正。则百邪不能逞其凶。气血阴阳得其正。则营卫不致有败失。寒邪冷气不害其少火。则元元自固矣。又曰。痰或作滞。以二姜推之。下关虚冷。以四神温之。食饮作痞。以良蔻消之。疝气作痛。以茴萸退之。唯其邪火实。真元虚损。则有他方在。虽曰。肌热发渴。（若不引水）症属假火。亦宜用之。陶氏曰。温能治大热。此之谓耶。
夜子后脉五动余。侯曰倦耳。
二十一日。卯时脉五动。尚有昨夜之馀气。侯索药。遂上昨午煎成固真饮。或曰。今朝焉不合药。予曰。昨曰之药可也。曰过气耶。曰不妨勉进之。令诸侍官。及诸医知吾用方有理。不为偶中也。侍医士遂温之上。侯觉畅快。体倦自和。
午脉五动势似和。保翁曰。归脾料不可忽也。予曰然。晚脉大抵相若。（上人参汤固真饮）夜丑后更衣。湿而不多。
二十二日。辰脉四动半有奇。
上前方
晚脉大抵相若。当日腹和。然舌燥胸满。足趺余肿。
是夜。四更大便通而坚。自五旬日。未有此便也。
二十三日。脉四动有奇。大抵相若。医按胸腹良久。予出曰。今日侯当腹痛矣。及午。侯觉恶心欲吐。医佥曰。何前症之累发耶。予曰不。乃早间按摩良久。寒气所袭耳。进二姜丸二粒。姜汤下。须臾即已。
晚诊同。按数日之药。中下二焦虽固。尚馀舌燥胸满尿赤趺肿不食数症。
议欲换方。或曰。连日药病相投。何其数易耶。予曰。古曰药无定性。中病则已。今也下部虽固。心脾未周。故余舌乾（脾之窍心之苗）胸满（心不能周脾不能运）趺肿（中气下陷）尿赤数症耳。经曰二阳之病。发心脾。男子失精。隐曲不利。正此谓也。其不食者。亦由是也。
归脾汤（全料）　加陈皮　五加　升麻　羌活　缩砂　木瓜
归脾之有。调其心脾也。陈昇之加补益中气也。木瓜五加。行其腿趺之气也。羌活之用。行大阳之气。以消背脊之肿也。缩砂之用。启其脾也。
二十四日辰脉大同。（上加味归脾汤人参汤减半）侯曰。舌润耳。
晚诊同。上前方。（是夜小便多而长亦清次早脊腰腿肿退趺肿减）
二十五日辰脉四动半有奇宁。前方。（加味归脾汤人参汤三分）
晚诊同。一斋曰。太阳经肿已退。肌似润矣。唯肋下有痞。固此虚里不应。及季肋甚弱。（伯翁亦教我上归脾香砂之类）
归脾料　加陈皮　五加　升麻　木香　川芎　肉桂　酒芍
晚诊同。侯觉舌润气爽。及察听清。趺肿减。（是夜小便清长而多）
二十六日脉左尺弦滑而流利。右尺弦而和。可菊曰。右脉好。予曰。立春在迩。宜乎左部之弦得。今日始诊其生发耳。侯曰。五更进粥数口。滞于胃口。服丸蕴含可乎。予曰。似滞而非滞也。侯曰。胀是痞耶。予曰。脉色和流。非其痞也。乃正气聚于气海耳。何用汤丸为。侯曰。试焉。一斋曰。虚里应肋痞降矣。唯带脉为患也。是日舌润言清。胸快肚宽。进膳常之倍。
明脉四动半宁。
二十七日。脉大抵与昨晨同。
前方　去桂加酒蘖。减远志。倍当归。
午里见保庵有尊恙无及远虑之语。
晚诊五动宁。
归脾汤料　倍当归　加五加　升麻　酒柏　芍药　川芎　生姜
是夜小便清而长。安然熟睡。
二十八日立春。是早脉四动半有奇。有上下之神。无涩弱之形。两尺有神而荡。观察和悦。听之不清。趺肿愈退。冲阳太溪脉和。唯其阴阳气血未周。瘦弱未复耳。
按云林龚氏曰。大凡大病后谷消水去精散卫亡。多致便利枯渴。治宜补中益气为要。盖脾为中州。浇灌四傍。与胃行其津液者也。况大肠主津。小肠主液。亦皆禀气于胃。胃气一充。津液自行矣。燥甚者别当以辛润之。（故用肉桂）以苦泄之。（故佐酒柏）及做治周侍御患元气虚弱。心神虚损。饮食不思。六脉虚微。倍用参耆加远志枣仁酒芍地黄麦门。连进数剂得效。公案故方中。全用前品。一以体归脾之料。治心苗之燥。一以润肠胃。顺大便之结也。肉桂独活之使引众品。调其下元。酒蘖地黄之用。以救将绝之肾水也。又独活五加。行气于下部。退其虚肿。兼同地参补肾元也。
补益料　加肉桂　远志　枣仁　茯神　地黄　门冬　酒芍　独活　五加　酒蘖
上一钱二分。姜二分。煎熟而进。
其有川芎、故纸、杜仲、山药、山茱、五味、良姜、羌活、木瓜、防风、木香、砂仁、牛膝、茴香、楝子、桔梗等品。俱凑进退加减。应病之效。恐药味浑杂。反成其偏。姑舍焉。唯摘其要。以充其剂耳。知医者不妨为侯拈出。
晚脉四动半。有上下去来之神。跗肿将平。饮食顺。言亮声响。
前方　去酒蘖。加香砂。
二十九日。辰脉四动半有奇。流利尺滑。
前方　去门冬地黄黄柏。加木瓜杏仁香附。
或曰。药病相应。又胡出入。曰。数剂润品。固足润其肠胃津液矣。当行大便之际。不宜骤用门冬地黄。以其滑肠也。加以木瓜杏仁。利其气。通其脾也。东垣云。杏仁治气秘。佐以陈皮。正此谓也。
午上独参汤。
晚诊同。前方。
是夜丑前大解。不硬不湿者适中。
三十日。卯时脉四动半有奇。清和流利。
补益料　加肉桂　远志　枣仁　茯神　川芎　酒芍　木瓜　五加
午诊四动半有奇。流利。机神动矣。（是午永怡子诊曰脉数良久再诊曰动数减半唯五动耳又曰多日不食脾胃脉虚弱也里见保庵诊曰脉和唯心脉未荡）
或曰。按侯尊年久病。血气阴阳未复。营卫宗之气未周。食饮未甘口。肌瘦未充。体脉当浮弱而涩。或兼虚似数。何机神荡动。去来和利之见诊也。丹溪曰。瘦人脉浮。戴氏曰。久病脉弱。是其候也。又曰。气虚。脉如病蚕食叶。血虚脉如雨沾沙。中带虚数二者。乃涩脉也。侯诊无上诸脉。何与病相反耶。曰。子知之脉。不察之治。言医者。先明脉病之虚实。而后用药之不忒。则重病就轻。轻病就愈。将复未复之际。脉先荡利耳。自前至今。经两旬日。凡用人参汤三十馀贴。日夜不间断者。正虑其高年严冬。久病脉涩。气弱数端矣。譬之世人脉病相失。良医束手之际。单用参汤而覆命者间有矣。（标明厥旨全在薛立斋虞恒德龚子才所编书）况进参汤。及峻补药剂多日。今日得机神荡利不言而可知矣。吾将停药两日。温之以食者。正由脉之动荡耳。经曰。人形病。脉不病。曰生。难经推明之曰。人形病。脉不病。非有不病者也。仲景叮咛究之曰。人病脉不病。名曰内虚。以无穀气。神虽困。无苦。是言形体憔悴。精神昏愦。食不忺美。而脉得四时之从也。扩之病后调理。理犹明当。辛丑年正月元旦。精神爽快。食物忺美。声亮色润。脉四动半有奇。上下去来之势利。
是日停服。


卷下  ——————————————————————————————————————————————————————————————————————————————————————————

卷下  ***************************
〖风劳〗
奉诊某君脉数次。或浮而滑。或弦而数。或滑而数。两关前犹甚。闻自秋仲外感鼻塞。或用败毒。正气等剂。发表。延至冬初。晡热痰红。或用滋阴降火。及至腊末。犹患恶寒晡热。头痛额痛。鼻乾龈肿。痰嗽声重。或用补中益气。数症还复。百药龃龉。非药草之不灵。计症候之不明也。兹承某君命。不敢隐讳。略窥线道。以陈始末。夫风天之阳气。百病之长也。营卫失调。皮肤不密。阳邪外袭。伤人尤速。一失其治。传入腠理。再失其治。传入骨髓。不能泄越者。内作骨蒸而成风劳矣。论其变。或令人寒热。或嗽吐血。遗精盗汗肌瘦等症作矣。岂曰尽属阴虚而用滋降。再曰。中气虚弱。而用补益。枉投药剂。坐观其效。如众盲摸象者哉。故药分三阴三阳以施。症随各经各脉以断。纵得外邪之伤。乘其邪浅。药不数服而得愈矣。原某君数症。虽经几月。幸年壮气旺。阳邪不为传变。唯滞于一经也。谓一经者。足阳明也。自迎香交入鼻。历承泣起头维。循鼻外入上齿。及走下关颊车数穴云。所患数症。不外斯经。申酉晡时。足少阴表里所主。土一受邪。侮其所胜之水。则晡热作矣。经曰。应于申末发者。谓之潮热。邪在胃也。脉浮滑弦数。阳也表也。乘其脉势。先以表散阳明之邪。候其脉和。后以调理阳明之土。则无实实虚虚之患矣。所用药方考略陈如下。
升麻　葛根　白芍药（各五分）　当归（二分）　白芷（二分）　甘草（二分）
芷葛升麻。辛甘轻清之品也。辛甘法乎阳。可以发阳明之表。轻可以治阳明之实。清可以理阳明之滞。以白芍敛其清发之气。以甘草可以缓其阳明之土。经曰。邪之所凑。其气必虚。佐以当归之甘温。和芍药之酸寒。调其营。又和炙甘之温平。和其卫。营卫调而外邪伏。阴阳和而寒热除。是以加味之升麻葛根汤。由乎阳明之症而所设也。
前方上五贴诸症如失。唯鼻塞耳。脉左右关尚弦。再加二味于前方。虑一味之和滞不专。姑置之。
加芎辛（各三分）　去归
上六贴。鼻气通畅。头面爽快。六脉平和。饮食自若。然因岁末年始。出入甚繁。初四日。觉皮肤恶风。今犹平快矣。承某君命。再一制方云。
前上升葛数剂。诸症速痊。昨似有风寒之状。然脉既平和。不可过服表剂。亦不可峻补。将前剂宜合友贤之补益。汤料想适中也。特考药品。再验万一。
人参　黄耆　白术　陈皮　当归　柴胡　升麻　川芎　白芷　白芍　葛根（各二钱）　炙甘（一钱）
参耆术陈。甘温而补右。芎归柴芍。味厚而调左。升葛白芷。引从药以行表。国老之甜。和众药以缓势。一补而恶寒退。一发而恶风散。一升而上部症和。一敛而中州气平。或曰医王汤病后固宜分两。得不众东垣氏之古制而用等分。无乃逾古贤之法乎。曰。吾闻之矣。用药如用兵。方其阵图也。苟执其方。而不考其药。如将之师。师唯执其阵其图。以遗其兵势也。临机不能应变。而不致倒戈弃甲者鲜矣。是以君臣佐使异用。寒热虚实异剂。轻重异宜。亢承异制。故曰神而明之。存乎其人也。东垣立方。以参耆为君。以脾胃为言。予之变方。以升葛为引。以固表为用矣。古人有言曰。世或操禁方为口实。剽窃陈言。甚託言师心倍古昔而自用。誖之誖者也。与其自用。无宁有方。与其执方。无宁穷理。诚万世方家之指南也。曰子之合和补益升葛二方。分两果有理乎。曰。既陈之上矣。能升其清。则浊自降。清浊复位。营卫斯调。
〖吐泻〗
纪州五旬男经霜路十馀日。因病后患不服水土。吐痰泻利。觉四肢怠倦。脉左关弦数右弱。
〔初用方〕　生半夏　生陈皮　白茯苓　白术　人参　厚朴　藿香　青皮　白芥子　莱菔子　甘草　
〔次方用〕　固真饮子　〔终用方〕　三子养心汤
〖肛痈〗
中年男常患小腹弦缩。饮食不甘。过则屎结尿数。觉口中粗淡。本年八月肛门肿痛。脓汁不断。脉弦弱数。
人参　白术　当归尾　陈皮　柴胡　没药　桃仁　槐花　白芷　甘草节　川芎　益智　地榆　黄耆
〖内痔〗
壮男患内痔。直肠肿痛。脓汁不干。
当归　桃仁　枳壳　苦参　白芷　地榆　红花　甘草节　兼用苦参丸每服十丸
〖淋浊〗
　纪州大井氏。壮年患浊。茎痛发疳。愈后清汁不干梦遗。令服忍冬草一斤余。脉数而弦。兼患淋浊。阴囊左边肿核。
〔初用方〕　当归尾　川芎　黄柏　甘草梢（各三分）　忍冬（五钱）　肉桂　橘核　牛膝（各二分）　〔次用方〕　黄芩　黄柏　肉桂　龙骨　车前子　当归　熟地黄　山栀子　黄耆梢　甘草梢　牡蛎　柴胡　辰砂　〔次用方〕　白术　肉桂　茯苓　泽泻　猪苓　木香　川楝子　苏木　木通　槟榔子　橘核　川芎　生姜　盐　茴香　莲肉　〔次用方〕　补中益气汤对五苓散加　橘核　酒黄柏　吴茱萸　生姜　盐　车前子　茴香　〔次用方〕　黄耆　莲肉　人参（各二钱半）　黄芩　麦门冬　地骨皮　车前子（各一钱半）　附子　肉桂　槟榔子　熟地黄　山茱萸　山药　泽泻　牡丹皮　青皮　橘核　〔次用方〕　八味地黄丸料加橘核　延胡索　茴香　川楝子　〔终用方〕　同方　加石菖　甘草　乌药　益智　盐　龙骨
〖目疾变证〗
壮岁男前年患眼。上盛下虚。饮食不成肌肉。脉举之似缓。按之全无。
〔初用方〕　固真饮子　〔终用方〕　升麻葛根汤　加薄荷　白芷　决明子　独活　细辛　黄柏（酒炒）　当归　夏枯草　甘菊花
〖疟后变证〗
水野氏。前二年患疟。后嗳气。嘈杂。腋汗。腰痛。足弱。遇寒则便结。疝动则溺黄。脐腹痛。睡则身麻。夜不能寐。双眼矇眛。肌肉瞤动。右胁筑块。脉弦而少数。
〔初用方〕　破郁丹料　〔终用方〕　固真饮子　加青皮　香附子
〖疟后瘛瘲〗
远藤氏四旬。十年前。患疟三载。后右手战。左右有时不便。四肢冷或足热。项太阳筋强。两胁筋强。或筑。左胸鸠尾及脐边动气。一或用气。则目眩身摇。遇食则泻上气。头痛。遇冬腰冷。久坐则兄痹。不知脱履。时患浊麻。
〔初用方〕　人参养胃汤　加黄柏（酒炒）　青皮　鳖甲　〔次用方〕　沉香天麻汤加青皮槟榔子　茯苓　黄柏　车前子　〔次用方〕　半夏白术天麻汤　加青皮　羌活　〔次用方〕　人参败毒散　去人参加木瓜　薏苡仁　黄芩黄柏　〔次用方〕　前剂去木瓜　黄柏　薏苡仁　加黄连　芍药　〔次用方〕　羌活　独活（各一钱）　藁本　防风　甘草　川芎（各五分）　蔓荆子（三分）　附子（五分）　〔终用方〕　羌活　威灵仙　黄芩　甘草　酒香附　桔梗　当归　皂角刺　防风
〖头痛眩晕〗
一壮男四年前。正月停食已前头苦痛如钉。眩晕至今。腹内不和。心下攻筑。或泻利。或耳鸣。
半夏白术天麻汤　加青皮　〔又用〕　交感汤　加甘草
〖胸痛失眠〗
十八岁男子身体衰弱。时吐痰。早晚和静。子午劳倦。胸痛上气。不寐。小腹无力。脉细数弱而不调。
补脾泻肝汤对定志丸料　加陈皮　香附子　酸枣仁
〖喉右结核〗
白樫氏内人。壮年右喉结软核。临夜咽乾口渴。或身体痛无定所。嗳出气。则胸宽。不嗳则紧。脉上部滑数。下部五动弱。
〔初用方〕　破郁丹料　或藿香正气散　〔次用方〕　加味四七汤　加酒黄连　〔终用方〕四物汤　去熟地黄　加生地黄　香附子　薄荷　桔梗　酒黄柏　知母　甘草
〖左胁动气〗
涩谷氏。左胁动气上升。目眩。头或觉痠痛。背脊强。手足甚冷。停食则易饥。多食则倒饱。
〔初用方〕　半夏白术天麻汤　加香附子　青皮　〔次用方〕　升麻葛根汤对平胃散　加羌活　川芎　白芷　细辛　藿香　天麻　石菖　生姜　〔次用方〕　沉香天麻汤　加青皮　〔终用方〕　升麻葛根汤　加羌活　细辛　川芎　天麻
〖耳鸣身痛〗
四旬男。患下疳。愈后耳鸣身痛。一医用药。鸣定呕逆。脉浮细弱。
〔初用方〕　附子理中汤　〔次用方〕　六君子汤　加天麻　〔终用方〕　前剂　加乾姜　黄柏
〖发斑〗
寺本氏。肌体壮热。发斑有汗。不食。面赤。眩晕。足弱。
玄参升麻汤　倍白芍药
〖痰嗽〗
伊达氏。五十岁。多年患痰嗽。日则少静。至夜半后。痰甚嗽多。或耳鸣目昏。腹胁冲弦气动。多食则嗽愈甚。大便秘。小便如常或涩。
三子养亲汤　加栝蒌实　海浮石（醋制）
〖耳鸣脚弱〗
石原氏。壮年四月间。遍身发小疮。如麻如斑。服药愈后。伤风吐痰。左手足不便于动。左胁如有物冲气动。耳左鸣不闻。有时脚膝弱。或左腕肿。脉左右上部浮弱数。下部弱而数。
当归　川芎　芍药（各二钱）　威灵仙　忍冬（各三钱）　羌活　黄柏　石菖　红花（各二钱五分）　蝉退（一钱）　防风　枳壳（各七分）　甘草（五分）　生地黄（一钱）　桂枝（三分）　柴胡　升麻（各八分）
〖头痛耳聋〗
冈村氏。壮岁患头痛。不食吞酸上气。或胸痛四肢冷。耳右聋左鸣。目昏足膝麻痹。或舌强嚥干。眩晕吐痰。健忘遗精。或小便溷浊。脉上部弱数。下部似滑。
〔初用方〕　益气聪明汤对六君子汤　加天麻　天南星　石菖　独活　〔终用方〕　通明利气汤
〖潮热发斑〗
二旬男。肌腹日晡发热。头面无汗。四肢觉冷。恶闻食气吐逆。遍身将发斑状。头痛脉沉数。或弦数。
〔初用方〕　太无神术散对升麻葛根汤　加玄参　〔终用方〕　不换金正气散对升麻葛根汤　加石菖　枳实　人参　生姜
右数贴前症愈。发黄。眼色如金。口渴。
茵陈五苓散　加葛花
〖疝瘕恶候〗
高田氏。患气郁。腹围作聚。少食。白浊。脉左右俱涩。五动一止。或三动一止。医为恶候。予曰。是。然医书言疝之变症。恶候百出。
〔初用方〕　行气香苏散　加青皮　山楂子　木香　或去三味　加茴香　青木香　三稜　莪术　木通　〔次用方〕　三和散　觉脐上下气动。脉三十动一止。二十五动一止。〔终用方〕　人参　乾姜　肉桂（各一钱）　甘草　黄柏　知母（各五分）
〖胸胁动气〗
一壮男。患左腹攻筑。行步无力。胸胁气动。饮食减少。
〔初用方〕　行气香苏散　加青皮　山楂　木香　天麻　半夏　〔终用方〕　八物二陈汤
〖腹冷跗肿〗
青木氏肥壮。常苦小腹冷。足弱或跗肿。
苍术（五钱）　黄柏（三钱）　甘草（五分）　牛膝（八分）　生姜（八分）
〖腹痛肚胀〗
一男子。因食鱼生腹痛。左甚作泻。脉实。常患腹胀。面赤上气。
厚朴　山楂子　青皮　木香　藿香　缩砂　甘草　芍药　乌梅　槟榔皮　半夏　陈皮　香附子　青黛共十四味
〖疝瘕〗
五旬男。平素用心太过。仕官朝夕无暇。常犯疝症。小腹冰冷。及腰脊。或觉腹内如转索。或肚腹如絮柔痰支心下。脚腿痠弱。脉沉细无力。或细动似弦。
十全大补汤　去肉桂　白术　加附子　羌活　防风　制半夏　乾姜　陈皮　杜仲　牛膝
〖狐疝痔漏〗
一男常患狐疝。或湿或隐。下血数年。在四季八专之令。右胁结块如碗。不动不痛。觉腰背冷。头鸣。目眩。小过于食。则吐饮一口。多年病痔瘻脱肛数症。
〔初用方〕　二陈汤　加苍术　川芎　香附子　羌活　青皮　〔次用方〕　芍药　当归尾　地榆　桃仁　枳实　厚朴　青皮　〔次用方〕　清气化痰汤　〔次用方〕　藁本　白芷　羌活　天麻　威灵仙　细辛　蔓荆子　生地黄　当归　便香附　山栀子　陈皮　〔次用方〕　香砂平胃散　〔终用方〕　活血化痰汤　加地榆　黄连
〖伤食痞气〗
一男常患肚弱伤于食。右胁痞气。脐下亦然。或似伤风。肩背紧。或秋末痰支咽喉。或闻鸟羽声。则胸心怔忡不时。口舌或咸。有时便燥。脉滑数。右关无力。
〔初用方〕　二陈汤　加青皮　苍术　茴香　香附子　川芎　〔次用方〕　行气香苏散　〔终用方〕　柴物汤对二陈汤　加知母　黄柏　延胡索
〖心腹胁痛〗
高柳氏患心腹胸胁痛楚。面白唇红。
〔初用方〕　蒲黄　五灵脂（各一钱）　木通　赤芍药（各五分）　黄连（一钱二分）　附子（二分）　〔次用方〕　椒梅汤对七味清脾汤　加紫苏　白茯苓　〔次用方〕　当归　茯苓　陈皮（各一钱）　白芍药　酒黄连　山栀子　酒香附（各八分）　青皮　川芎　半夏　厚朴　柴胡（各七分）　吴茱萸　甘草（各四分）　〔次用方〕　推气散　加厚朴　沉香　木香　〔次用方〕　黄连　吴茱萸　木香　沉香　延胡索　香附子　桂心　姜黄　砂仁　〔终用方〕　当归　茯苓　青皮　陈皮（各一钱）　白芍药　黄连　山栀子　香附子（各八分）　川芎（各六分）　半夏　厚朴　柴胡（各七分）　甘草　吴茱萸（各四分）
〖积气眩晕〗
河岛氏患腹肚积气不食。体瘦。发作则眼晕背强。手足冷。或梦遗恶食。
〔初用方〕　半夏白术天麻汤　加青皮　香附子　〔终用方〕　分心气饮
〖鼻痔〗
浅井氏。平常少饮。左鼻孔生痔。体温则通。遇寒则塞。
〔初用方〕　补中益气汤　加白芷　细辛　辛荑　木通　川芎　石菖　〔终用方〕　辛荑　木通　防风　细辛　藁本　升麻　白芷　葛根（各三钱）　黄芩　甘草　薄荷　石菖（各一钱五分）
〖潮热盗汗〗
安西氏内人二十岁。因产后丧孩。至六月后。发热晡时。或盗汗。不食。医治后。体瘦弱。面赤。或盗汗。不食。脉七动无力。左右项生疬。六七颗。经水或居。
〔初用方〕　黄芩　柴胡　桃仁　玄参　犀角　赤芍药　牡丹皮　生地黄　〔次用方〕　活血化痰汤　加地骨皮　牡丹皮　红花　桃仁　延胡索　香附子　白术　酒黄柏　〔次用方〕　柴胡　连翘　黄芩尾　甘草　三稜　牛蒡子　苏梗　黄连　红花　栝蒌根　知母　贝母　白芷　葛根　生姜　〔次用方〕　桃仁　赤茯苓　柴胡　三稜　白术　贝母　酒芩　山栀子　桔梗　当归尾　缩砂　甘草　陈皮　栝蒌根　红花　皂角刺　生地黄　〔次用方〕　山栀子　柴胡　葛根　川芎　黄连　芍药　地骨皮　当归　白术　茯苓　红花　桃仁　牛膝　甘草　〔次用方〕　栝蒌枳实汤　去当归　加桃仁　红花　牛膝　赤芍药　当归尾　〔终用方〕　加味逍遥散对四物汤　加贝母　栝蒌根　红花　桃仁　牛膝
〖肿泻绝证〗
一奴。劳役后病泻。面部四末虚肿。色青黄。痰喘不眠。不进饮食。言语呢喃。脉左寸不应。馀部浮弱。或弱数五动半。余医治将及半载。病日笃。并无寸验。予曰弱则卫气败。弱数营将夺。不救。其主再三求请曰。服子之药一贴。虽瞑目在九泉之下。亦无怨矣。予不得已用药。七日浮肿退。痰喘止。粥饮进。呢喃定。外症悉平。唯脉不复。予曰无奈矣。其主再求曰。服子之药。得其神验。更乞一治。予曰独参汤大贴。延三日之命也。后果然。
〔初用方〕　当归厚朴汤对六君子汤　加木瓜　阿胶　煨生姜　〔次用方〕当归　厚朴　前胡　甘草（各五分）　肉桂　陈皮（各七分半）　苏子　半夏（各一钱）　人参（二钱）　〔次用方〕　六君子汤对钱仲阳白术散　兼用独参汤　〔次用方〕　驻车丸每二十粒粥饮下　〔终用方〕　消气散
〖咳嗽〗
五旬男。患咳嗽。或饮食。或睡卧。身暖愈嗽。脉滑。
三子养亲汤对二陈汤　去半更　加生半夏
山楂子　香附子　神麴　栝蒌仁
〖稜骨痛〗
岸本氏患稜骨痛。五六年。或咽乾。龈肿。头痛。面目肿。右脉滑。
升麻　白芷　苍术　薄荷　黄芩　甘草　防风　半夏　羌活　天南星
〖麻痹不遂〗
纪州落合氏。前年患疸。愈后右胁筑块。左足麻痹而弱。左半身觉不便。常耳鸣。或梦泄。脉五动。
三妙散　加当归　川芎　青皮　独活　甘草
〖咳嗽夜剧〗
六旬男。自去冬。初觉伤风吐痰。咳嗽至夜尤甚。头汗如流。脉弦涩。
三拗汤对二母散　加制半夏　阿胶　五味子　款冬花　桑白皮
〖痰嗽痹弱〗
西村氏患痰嗽。脚腿痹弱。腰腹沉重。及秋似伤风状。脉或滑数。或弦数。
除湿清热却痰丸对三妙散
〖四肢痛痹〗
七泽氏老母患四肢不便。动则痛楚。背肩强急。手腕结核。前服六味地黄丸料不愈。
〔初用方〕　当归　赤芍药　黄耆　羌活　郁金　防风　独活　川芎　甘草　桂枝　陈皮　半夏　茯苓　〔次用方〕　羌活　独活（各一钱）　藁本　防风　川芎　防己　当归　芍药　熟地黄　苍术（各五分）　甘草　蔓荆子（各三分）　〔终用方〕　人参养荣汤　加羌活
〖鱼口结块〗
户田氏患鱼口。愈而结块。手足时发红点。脉实。
防风通圣散　去芒硝　石青　加黄柏　木通　牛膝　红花　再去四味　倍防风　加大力子　蝉退
〖内障失明〗
木材氏患内障。左失明。右少光。头重耳鸣。前与补中益气汤。及益气聪明汤。六味丸等剂。右眼复光。今春为官役自纪至武。路途劳神。觉鼻塞。眼暗。上气。等症。脉左浮弦。右弱弦。
〔初用方〕　蔓荆子　羌活　决明子　当归　川芎　芍药　黄耆　熟地黄　甘草　防风　陈皮　苍术　升麻（炒）　柴胡（炒）　沙参　共十五味　〔次用方〕　前剂　加青皮　人参　〔终用方〕　人参　黄耆　白术　当归（各二钱）　五味子（二十粒）　黄柏　山茱萸　牡丹皮　泽泻　茯苓（各二钱）　熟地黄（四钱）　甘草（五分）
〖头痛目眩〗
字藤氏性急。左胁冲动攻筑。或头痛目眩。或吐痰鼻塞。夜不安眠。自正月初旬。遍身似伤风。然后吐痰。盗汗。头痛。目眩。晡热。数症往复。脉滑而无力带弦。
〔初用方〕　天南星　甘草　柴胡　白芷　牙皂　黄连　枳实　栝蒌仁　川芎　赤芍药　苏子　香附子（便制）　贝母　天麻　白芍药　前胡　桂心　黄耆　茯苓　人参　细辛　当归　麦门冬　陈皮　甘草（各一两）　生半夏（七钱半）　〔终用方〕　当归六黄汤
〖泻痢〗
八旬男。患休息痢二年。及本年正月。伤食泄利愈重。至月初医灸数处。亦作溏泻。或呕吐头痛腹满。脉弦细。
〔初用方〕　藿香正气散　加酒黄连　兼用驻车丸　〔次用方〕　茯苓　白术　人参　陈皮（各三分）　乾姜　甘草（各一分）　白芍药　泽泻（各二分半）　升麻（八釐）　〔终用方〕　白术　陈皮　茯苓（各三分）　人参（一分）　缩砂　酒香附（各二分）　甘草（五釐）　半夏（一分五釐）　当归（五分）　杏仁（二分）
〖结气冲动〗
木村氏。习射数年。胸腹结气冲动。或肩背痛。或头痛上气。或不食等症。
〔初用方〕　二陈汤对三子养亲汤　加天麻　酒香附　〔终用方〕　香附子（四钱）　白茯苓（一钱）　天麻　青皮（各八分）　甘草（四分）　木香（一钱）　当归（一钱）
〖羸弱〗
布施氏。肥胖。病后觉体弱。
二陈汤对平胃散　加桑白皮　白殭蚕　白芷
〖咳血〗
一男。患咳血。寝汗脉数。
陈皮　白茯苓　甘草　桑白皮　当归　天门冬　麦门冬　黄芩　山栀子　芍药　生地黄　紫菀　阿胶
〖脚气〗
壮男患痳浊。愈后发脚气。肿痛。
人参败毒散　去人参　加木瓜　牛膝　苍术
〖内痔〗
四旬余男。患内痔。结粪疼痛不已。夜甚。脉左弦尺弦实。右浮弦五动余。
当归尾　赤芍药　川芎　荆芥　地榆　枳壳　槐花　酒黄连　生地黄　防风　乳香　没药　桃仁　甘草节
〖疳疮〗
一男患疳疮。逾年不愈。状如烛残。脸肿遗脓。脉弱散而似滑。或弱数。
〔初用方〕　黄耆尾　人参（各三钱）　甘草节（五分）　当归　白芷　皂角刺（各二钱）　〔次用方〕　黄耆（六钱）　当归（二钱）　川芎　柴胡　生地黄　芍药　甘草节（各二分）　白芷（二钱）　〔终用方〕　人参败毒散去人参　加金银花　防风　薏苡仁　连翘　黄柏　皂角刺　木瓜　木通
〖下疳疮毒〗
林氏患疮毒下疳。愈后肢体弱。两腿紧痛。缺盆肩井左右发数十块。或溃或愈。脉动而弱。
〔初用方〕　十六味流气饮　加木瓜　〔次用方〕　疏经活血汤　〔次用方〕　四物汤　加黄柏　木瓜　槟榔子　苍术　〔次用方〕　同方　加黄耆　防风　杜仲　羌活　人参　牛膝　甘草　附子　黄柏　槟榔子　没药　〔终用方〕　当归拈痛汤　加附子　细辛　乾姜　防风　茯苓　山茱萸
〖手战舌强〗
四旬男。常患右手风战。本月初日晨唇缓舌强。不能言语。至巳时渐复。至今二十馀日。每早如前。昨今二日口无食味。脉左弦数。右弦数弱。
〔初用方〕　乌药　陈皮（各二钱）　川芎　白芷　枳壳　桔梗（各一钱）　荆芥　白殭蚕　乾姜（各五钱）　甘草（三分）　或加黄连（酒炒）　羌活　或加防风　〔次用方〕　瓜蒌枳实汤　加石菖　半夏　人参　白芷　〔次用方〕　藿香正气散　加人参　石菖　葛花　〔次用方〕　八味顺气散　〔次用方〕　定志丸料　加木香　当归　酸枣仁　〔终用方〕　治心虚手振药剂（十五味）
〖痘疮〗
十七岁女子。初九日发热。初十日见痘。是夜经水适行。十一日酉时痘发遍身。满面根窝不润。咽喉乾渴。肌体尚热。脉浮滑数。用当归芍药川芎葛根牛蒡子连翘木香生地黄等剂。四物补其血。则红点能润。又理经水。葛根解其肌。则脉自能和。兼行阳明。牛蒡连翘化痘毒。以治十二经之火。香可以去秽。故用木香而净其经水之污。轻可以治实。故佐葛根而治其肌表之壅。又木香能行血药之滞。芍药善敛轻发之气。
〖痰核〗
丰州青木氏女。患痰盛发热。项生一物。如橘大。焮肿疼痛。咽乾口渴。一医与清凉散。合二陈汤。治十馀日并无寸效。不食三日矣。请于诊。左寸关弦数。右大数。予曰此方宜矣。但二陈汤未可也。原用清凉散加山豆根栝蒌仁枯黄芩三贴。而痰退热止。仍以清凉散为末。醋调敷痛处。明日其肿即退。举家神之。
〖脱肛〗
一富商。年六十馀。头项肿痛。不能摇动。一医用人参败毒散数十贴。热退肿如故。又用内托之药不效。请予诊之。脉虚缓。左尺涩。及伸手乞诊。转身之际。皱其两眉。眼看身下。予曰。平素莫犯脱肛麽。患者曰。已多年矣。予乃知前用败毒散之非。撮补中益气汤加茯苓酒芍药倍人参黄耆三贴而脓出。七贴而收功。外贴拔脓滋血膏药。
〖项下肿核〗
大坂一妇人。年三十馀。项下肿痛结一核。红如柿子。一医用人参败毒散。数日不效。请予治之。仍用前方加海带昆布山豆根黄芩黄连瓜蒌仁五贴。而肿消热退。外用海带以下六味粗末。连钱草汁。和醋调贴。
〖肝郁血瘀〗
一官家妇人。常患两胁有物冲上亶中。则口中乾燥。头痛目眩面热足冷大便常涩少。诸医治十一年矣。或止或发。不能去根。少有思虑则发。又不饮食。命予诊之。两手弦数六动余矣。予曰此肝气有馀以致矣。一医曰。某常诊多年矣。此生成脉矣。予曰岂有是哉。人长脉迟。年老脉缓。是其常也。此必前医补之过也。以小柴胡汤去人参加川芎地骨皮槟榔子枳壳青皮七贴。而胸宽上部病减半。仍用香附四制合大黄四制为丸。服二百馀丸。用煎汤送下。大便顿解。目眩如忘。通身发斑瘙痒。脉五动矣。予曰。脉动如此。必有十全。虽想前医用调经补血热药峻补多年矣。行年五旬余。经水不断。已前发热。今发斑者。乃血燥而然。有物冲上者。乃瘀血也。用四物汤合小柴胡汤。加牛膝红花桃仁便香附黄柏作大贴。顿饮四贴。下瘀块如碗者数次。连下紫黑臭脓经水。十馀日后。诊脉只四动半矣。予知症痊。用川芎当归酒香附黄柏数十贴收功。
〖健忘怔忡〗
一侍女年三十馀矣。常患健忘。如怔忡。梦中作惊。大便秘结。血块冲上。头晕目眩。不思饮食。五年馀矣。医用归脾逍遥八珍等汤。及清心丸。安神散等药不效。求治于予。余制一方。牵牛大黄槟榔子枳壳桃仁红花牛膝滑石为丸。每旦服三十丸。抑阴汤下。数日眩晕止。大便宽。觉胸中凉快矣。予曰未也。必须大下血块。又用四物汤服前丸药数百丸。下瘀块黑脓者七日。后用沉香木香乌药香附子藿香紫苏山栀子陈皮茯苓白术甘草五贴。再加当归川芎芍药黄芩十馀贴。诸症如忘。后用加味逍遥散。调理出入。月馀全效。
〖血块冲动〗
井上氏女。年十八。患血块冲动。面青口乾。发脱。经不调。众医不效。请予治。用香附乌药蔓荆子白芷沉香菊花川芎黄芩桔梗黄连为散。以小柴胡汤去人参加青皮煎汤送下。日二服。数日后。病症减半。发不脱矣。再用四制香附加桃仁红花莪术三稜枳壳槟榔为丸。以四物汤送下。诸症如失。仍用小柴胡汤加减全效。
〖脚气危候〗
坂阳一贾。常惯使气。一事忤意。则终日不食。一日事不如意。忽患两脚冷痹。气上冲胸。食辄吐而失味。足冷面热。诸治数日。其势弥急。求予诊之。弦数。予曰。此脚气也。不急治则危矣。属撮苏子降气汤加木瓜。又令灸风市三里绝骨各七八十壮。灸未毕。汤已成。便使服之。且灸且服。至三四时许。病势稍减。服五十馀贴而平。
〖卒中痰厥〗
一男五旬肥白。常用心机。一日会客。忽晕倒不省人事。痰壅喉鸣。鼻鼾脉浮滑。会有客医先灌苏合香丸不应。欲作伤食治。予诊毕曰。气虚而得痰厥症也。宜医林三生饮。加人参。一医曰。何以然。曰虞天氏曰。肥人中风。或口喎肢麻。不分左右。皆作痰治。又曰。肥人多湿。宜用乌附是也。脉浮而滑。且喉鸣鼻鼾故耳。遂与
南木香（一钱半）　南星（生六钱）　川乌　附子（各生三钱）　人参（五分）
上作七贴加焙姜煎服。而得回阳。后用六君子汤加天麻而痊。肥白之人。知其素有痰症。而卒用心。正气夺而忽晕倒。痰壅喉鸣。故多用南星以驱其顽痰。鼻鼾气夺。故加人参以复其根本。佐用木香以理其气。川乌附子性猛而躁。故用于元阳暴绝之时。追回发阳而成其功也。方名三生。生用其药。而存其勇烈之性耳。或曰得子之法。病愈十之八。中风之因。有五不治。鼻鼾居其数也。子何神焉。令病者而脱其死耶。曰是言也。诚知医之用焉。病证有疑似。元气有强弱。子言鼻鼾一症。谓肺绝也。犹有说。师曰。肥人中风者。以其气盛于外。而歉于内也。肺为气出入之道。肥者气必急。故令鼻鼾。乃痰涎壅盛。所以气急有假似之不同也。宜熟思之。
〖痰嗽失血〗
一童患痰嗽。吐血发热。不食。胸痞乾呕。用白术人参黄耆乾姜伏龙肝名白术散。服十贴。症减大半。服五十贴而瘳。若拘于热症之常而用寒凉。乃为泉下鬼耳。医而未至于变法之权。则乌足语此。


附录  ——————————————————————————————————————————————————————————————————————————————————————————

大明独立老人用药方  ***************************
老人治一老父。形瘦患疸。某曰。是血燥发黄症也。譬如秋燥之令一行。万树萎黄。其用药之始末录之也。
八月八日　脉左寸沉数。关尺沉带细涩。右手三部沉而数。寸犹数大。老人云。热郁于中不上散。胃中火滞而然。脉见乎上。是以上部多见色黄。
地骨皮　知母　连翘　枳壳（各三分）　黄芩（四分）　山栀子（二分）　薄荷叶（半分）
上三剂分二贴。作四次。日夜服。
九日　脉同前（但左寸些浮而和）　本方　去薄荷　加当归　防风　秦艽（各三分）
十日　脉左尺沉弱而安。右手机神动荡。不似昨朝脉之沉涩矣。尺微弦。
瓜蒌根（八分）　知母　连翘　枳壳　地骨皮　黄芩（各六分）　黄柏　白芍药（各四分）　防风　甘草（各二分）
上分二贴。作四次。日夜服。
前八日云寸脉数大。热郁于中不上散。胃中火滞云云。因用薄荷防风之品。十日夜。郁火升动。肌肤有热。日夜不退。火炎则水乾。故阴热将发也。燥万物者。莫甚乎火。故羸瘦不生肌肉。火甚则速于传化。故善谷不宜嗜食热燥。此剂苦寒甘凉方也。苦能泻火。火去而阴自生。阴生则肌肉自长。寒能胜热。热退而燥自润。燥润而黄自退也。
十一日　脉气渐浮。热郁自得升动。但脉气浮。不无热动。此正治耳。
玄参　白芍药　连翘　知母　瓜蒌根　地骨皮（各三分）　黄芩（四分）　黄柏（二分）　甘草（一分）　上剂分二贴温服。
十二日　脉（失录）热申时发至亥时。
黄连　白芍药　玄参　黄芩　知母　枳壳　瓜蒌根（各三分）　黄柏　牡丹皮　地骨皮（各二分）　甘草（一分）
十三日　脉（失录）六日夜。大便燥结。因加桔梗。谓其气少升。则大便通矣。
前方　加桔梗梢（二分）
十四日　脉（失录）　前方　因数日便结。制通大便方。
莱菔子（七分）　枳壳（四分）　知母（五分）　桔梗（二分）
上煎汤生捣瓜蒌根（五钱）取自然汁。投入汤药中。再加蜂蜜一匕拌溶。重汤温服。至夜半后。寅初刻。大下燥尿。粪后下些黄汁如豆淋者。其后自止。次晨胸膈凉快。肠胃宽快。浊滞不下。则清气不升。阴阳之道也。小人不退。则正士难进。家国之道也。故燥热日久。里积燥粪。燥粪不去。则脾胃愈积。故假此而推之。治病之道也。
十五日　脉六部些数而和。但两尺沉涩。右寸弱。
白芍药　黄芩　知母（各二分）　石斛（五分）　牡丹皮　生地黄（姜汁炒各三分）　枸杞子（五分）　陈皮（三分）　甘草（一分）
上剂分二贴。作四次温服。是日晡热又来。饮食少进。气色怡惓。经曰。一水不胜五火。故此剂以泻五脏之火也。燥热之药。久服致脉数虽和。沉而无力。此几而无水。故泻火以存水矣。用陈皮甘草以养胃气。石斛等物。清肺源矣。
同晚　脉（失录）　阴时作热。由邪所至。便通渐能止也。但得脉神旺长。不为涩滞乃佳。是在调其气而和之云云。
广陈皮（五分）　石斛（七分）　桔梗（一分半）　白芍药（三分制）　香附子（五分酒制）　白茯苓（五分）　甘草（一分半）　缩砂仁（四分为细末）
上剂水煎熟。投砂仁末。作二次服。
十六日晨　脉六部和带少弱之意。
前方　减茯苓三分。用二分。加黄耆二分。
十七日晨　脉左和。右寸关涩。恐是胃口闭郁。
前方　去茯苓　加枳壳（二分）　连翘（三分）
同晚　脉（失录）申时热发。胸膈烦热。咳嗽。
立师曰。前方加香附子砂仁者。止下之用也。下止可去矣。今朝速欲去之。恐未尽矣。今晚脉沉而致嗽。宜去香砂耳。
前方　去香附　砂仁　加黄芩　知母　地骨皮（各三分）
十八日晨　脉右寸关浮大带涩。
黄芩（四分）　枳壳　白芍药　防风　柴胡（各三分）　黄柏（二分　肾无实不可泄今在尺脉沉火不息故暂用矣）　甘草（一分）　知母　贝母（各五分为末）　调前汤送下。
同晚　脉左三部和。右寸浮数。或曰。浮脉应秋。肺金独旺。恐伐和平之气欤。曰然。用枳柴发动右阳。二母以润肺金。是所以也。然药力未行矣。须用二贴而知之。明早脉得和。喘少热微。气色和怡。
十九日晨　脉六部和而敛。昨脉右寸关浮数减大半而敛。
前方　去柏芍柴　加桔梗（二分）　椒目（五分）
或问症得之燥热。用芍药酸寒收敛。是法也。今去何为。曰芍药虽治土之热。实治左关药也。右关土位脉弦。乃泄土中之木。今脉和故去之。
二十日早　脉左三部如无力。右上部始得平和。嗽止夜热退。小便些淡。
黄芩　椒目　天门冬（各三分）　知母（四分）　贝母　沙参（各五分）　当归　枳壳　白芍药　连翘（各二分）　甘草（一分）
同晚　或问燥症发热是常。而反恶寒何也。曰六脉无寒热之至。此因燥见阴血之虚矣。
前方
二十一日晨　脉六部和而弱。
沙参　贝母（各五分）　当归　连翘　柴胡　黄芩　知母（各三分）　黄柏　防风　白芍药（各二分）　甘草（一分）
同晚　晡时热。至夜不退。
同方　去防风
二十二日晨　脉左寸发动。关尺沉。右寸关沉涩。其中如有物应指。尺沉数。或问累日下药。热不即退。症得之金燥火郁。倍用润剂何如。曰。虽然今晨之脉。右手俱沉应指。如有物。想是燥屎也。宜推下之。
前方　去柴归翘　加槟榔子　枳实（各五分）　山楂（三分）
上煎午未时服一贴。申时下燥屎一颗。如羊粪而坚者。复下肠垢些些。
二十二日夜　热退。戌时再进一贴。至夜半又下燥屎二颗。如前者。丑时微热似不觉。
二十三日晨　脉右关浮涩。颜色轻和。
前方　加黄连（二分半）
二十三日晚　脉两寸实数。微热而嗽。曰寸热而发于夜。宜降阴耳。
生地黄　山栀子　枳壳（各三分）　黄芩（四分）　牡丹皮　白芍药（各二分）　甘草（一分）上煎服。
二十四日晨　脉左三部沉而缓。寸些大。右寸关大。
前方　加黄柏（二分）　倍生苄　黄芩（各一分）
上煎服。小便些清而多。热不大退。微微而热。
二十四日晚　脉左三部沉中些数带弦。右寸关大。而冲上。其中应指如有物。或议用推而下之。曰。左脉不浮泛。所以热不易退。高年病久。不宜重加寒降。重之。则生气不达。愈见其热。宜和之以少甘温之味。则生气生达。而脉浮泛。若胃有遗屎未尽。后再推下之。未为迟也。
生地　黄芩（各四分）　牡丹皮（二分）　当归（三分）　白芍药（二分）　枳壳　槟榔子　神麴（各五分）　黄连（一分）　甘草（二分）
二十五日晨　脉左三部俱平。右上部些数。下部平然。大抵共见缓弱。故用补剂。
当归（二分）　生地　牡丹皮　沙参　神麴　广陈皮　黄芩（各三分）　甘草　炒黑乾姜（各一分）
二十五日晚　脉左三部数沉中有生动之机。右寸关数有泛发之气。尺涩。（北政之年太阴司天右尺不应连日不论右尺是不应故也）
前方　去归姜陈　加玄参　地骨皮（各三分）
二十六日　脉左上部数有浮泛之气。下部起动似数。右寸平。关平而长。尺似涩。
羌活　地骨皮　知母　玄参　黄芩　神麴　葛根　犀角（各三分为末）　黄柏（二分）　甘草（一分）　牡丹皮（二分）
上剂煎熟。入犀角末一沸。温服。
同晚　脉左上部和。尺弦数。右寸关和。尺些数。
立师曰。左尺弦数。而起肾热见矣。右部寸关今日热退。而尺犹属肾经气分。两尺热见。法当治以辛苦凉。辛以散。凉以润。苦以降。是曰全治耳。
黄柏　知母（各四分）　地骨皮　泽泻　玄参（各三分）　栝蒌根（七分）　山栀子（二分）　甘草（一分）
二十七日晨　脉左三部平少数。尺有生发之气。右寸缓。关长。尺涩。带缓。
前方　加枳壳（二分）
同晚　脉左寸平。关数些大。尺平。有根起浮之形。右寸平。关长而大。尺平。大约六部虽平。有数脉之形。
立师曰。今晚两关脉大。
前方　去枳壳　加山楂（二分）
二十八日晨　脉同。但右关些长。
前方
同晚　脉左上部些数。尺沉阔。右寸关大。尺阔大低。六部些数之形。
栝蒌根（七分）　生知母　地骨皮　山楂子（务五分）　生黄柏　天门冬　山栀子（各三分）　灯心（二十条）
二十九日晨　脉左寸关些数。尺数而沉细。右寸些数而些大。关数而大。尺平。大抵六部些数。隐隐有上升之气。
前方　倍门冬（六分）　减山楂（三分）　加神麴（三分）
同晚　脉左寸关些数而和。尺有敛起上行之意。右寸平些数。关大尺平。
前方　去灯心　减栝蒌根二分。作五分。
三十日晨　脉左三部平和有圆活之意。右寸和。关尺数中有动动之意。
前方　加生茅根汁（二匕）　上煎半熟。投入茅根汁服。
同晚　脉左三部平不泛起于上。而中体大。右上部数中冲动少和。
枸杞子（七分）　人参（一分半）　知母　地骨皮　天门冬　山楂（各五分）　沙参（三分）　甘草（一分）
九月朔日晨　脉左上部平和。尺中有发动圆活之意。右寸关些数而大。尺中少动。
前方　倍枸杞三分。作一钱。
同晚　脉左上部数。尺有圆活利动之机。右上部些数。关数而些大。尺微。
前方　加生酸枣仁（三分）
二日晨　脉左三部微。右关微数。寸尺微。大抵六部微有些些数意。曰脉微气微。所以气急。由不能上下之意。两尺之微。有以见之补下。则寸关之数自息。
枸杞子（一钱）　沙参　地骨皮　天门冬　黄耆（各三分）　五味子（三粒）　人参（二分）　山楂（五分）　甘草（一分）
同晚　脉左三部些数中有圆活升降之意。右寸圆活。开数而虚大。尺平。
前方
三日晨　脉左三部和平之意。但少力。右三部圆活。关些些数。
前方　倍门冬二分。
同晚　脉左三部圆活有生气。尺脉自诊二十馀日。未尝得如此之机神也。右关些数。寸尺似沉涩而微。
前方　倍人参五釐。加连翘。尖槟榔。各二分。
四日晨　脉左三部和缓。尺些弱。右寸沉而缓。关些大数。尺沉而弱。
前方　去槟榔　倍黄耆二分。作五分。
同晚　脉左上部和。右关大些数。两尺活动而和。
前方　去连翘　加神麴（五分）　桔梗（一分）　枳实　槟榔子（各三分）
胃口闭塞。有嗳气而胸前少热。然小便些淡。曰饮食入胃。上口承之。胃气不运。积而成滞。滞久化火而不下。此清气怫郁于下。浊气填塞胸中。法当推而下之。上下之用。必在一提挈之功。则清而自上。浊而自下。滞气自消矣。又曰。食而作酸。俱在胃上口。酸久积。上则化火矣。所以吞酸初发为寒。寒者物也。久则化热。热久则积成之非散莫能去之。推者下散。提者上散。一提一推。和气乃见。
五日晨　脉左三部融和。尺有生气。右寸和。关尺旺。六部有圆活之机。
构杞子（一钱）　天门冬　山楂子（各五分）　黄耆（四分）　人参　地骨皮（各三分）　北五味（三粒）　沙参（三分）　甘草（一分）
同晚　脉和如早脉。但右关长。尺寸和。
同方
六日晨　脉左三部如绵裹石。隐隐有生活冲动之气。右寸关些大而和。
尺沉弱。或诊六脉弱而不旺。补以敛气。而益其神。则旺自得矣。
枸杞子（八分）　人参　沙参　地骨皮　黄耆　杜仲（各三分）　五味子（二粒）　山楂子　神麴（各五分）　甘草（一分）
按早脉如绵裹石而生活动。右关既旺。何故□□日晡热至。
同晚　脉左上部冲动流利。下部旺动。右三部活动。六部动且大而数。
前方　减参耆各半　加枳壳　黄芩　穀芽（各三分）
七日晨　脉左上部旺而有力。尺有活动之机。右寸虽和少定神。关大些数。尺有生活。
厚朴　白芍药　神麴　地骨皮（各三分）　枳壳　山楂（各五分）　黄芩（四分）　甘草（半分）
同晚　脉左关些大而数。寸尺和而缓　右关大数。寸尺和弱。
前方　去枳壳　加人参　穀芽（各二分）　知母　天门冬（各三分）
按前用耆参十馀贴。各三钱余。至初六晚。脉神大旺。故停一伏时。脉神又弱。再加之以助脉神矣。
八日晨　脉左三部和。右寸和。关数。尺沉。
厚朴　栝蒌根　白芍药　神麴　地骨皮　知母　天门冬（各三分）　黄芩（四分）　山楂（五分）　穀芽（二分）　甘草（半分）
同晚　脉左关些数。寸尺些数。而和。右关滑数而短。寸尺数中和。
前方　去蒌根穀芽　加青皮（三分）　胡黄连（二分）
九日晨　脉左三部缓小而和。右寸小而和。关些数。更有升动之气。尺和。
前方　减厚朴青皮各一分。
同晚　脉左关数。寸尺些数而和。右三部平。但关少数而弱。俱得活动之体。曰左三部沉中见数体。而不见弦。现而平沉。则热在内。所以不伶利也。按先治其数。后补其弱。谓实者先泻之。虚者后补之。是此欤。
生地黄　龙胆草　枯黄芩　玄参（各三分）　柴胡　白芍药（各二分）　黄连（一分）　山楂（五分）　甘草（半分）
上水煎临服调犀角（末二分）　牛黄（末二釐）　作三次温服。
十日晨　脉左三部和中有活动之气。兼弱。右关些数。而往来明白。寸尺和而少数。
前方　去柴胡　龙胆草　牛黄
上补泻兼行也。
同晚　脉力少而弱。宜大补阴血。以燥自润矣。左三部些数中似弱而少力。右三部平和而些数。
当归身（三分）　熟地黄（五分）　五味子（五粒）　枸杞子（七分）　溲人参（三分）　乾山药（五分）　山茱萸（二分）
十一日晨　脉六部沉而无力曰缓。曰老人脉缓。是病之常。但未能亟起矣。
前方　加地骨皮（三分）　金毛狗脊（五分）
后日脉左寸关和有圆活之意。尺弱右寸平。关些数无力。尺弱。
前方　去地骨皮　全毛狗脊　倍加溲人参。二百馀贴。诸症全愈。
