
序一  ***************************
医籍自《灵》《素》以下，至仲景《伤寒》《金匮》，学医者莫不奉为圭臬，取为师资，若医案则瞠乎后矣。殊不知《灵》《素》诸书虽为学医者所当取法，而医案则更为学医者所宜借镜。医案系就症立案，拟方施治，得失易见，非同泛观，故更深切著明也。虽然历代以来，医案多矣，求其广行于世，脍炙人口者诚难数，惟叶氏、薛氏两种为近今所尚，而叶案为尤甚，诚以叶案为天士先生及门所刊，纯驳互见经，徐灵胎先生逐案详批，而后谬误明纯，粹见蔚成完璧。若薛立斋先生之医案，虽流传于世，犹不满于陈修园，然修园先生虽极力诋薛案，而不能指薛案之所以失，仍是私心自用，非可为定论也。今徐君莲塘出秘藏，无名氏著《薛案辨疏》一书，余披阅一过，不禁狂喜，无名氏者能将薛氏之案不明晰者而辨明之，不可通者而疏通之，于是薛案与叶案可以后先辉映，俾陈氏亦无所用其诋诽，然则无名氏者，实薛氏之功臣，而徐君能不秘所藏，公诸同好，尤为薛氏无名氏之功臣也。夫慨自世变日，丞国学沦亡东西，载籍日流中土，黄钟譭弃，瓦釜雷鸣，我国医学其有式微之惧乎？徐君此举不特有表扬先贤之盛志，抑亦有保存国粹之热诚也矣。
民国六年丁巳岁冬月慈严鸿基谨序

序二  ***************************
立斋薛先生，生当有明，以医名世。平生深阅丰富著作，而其医案一书，尤为一生经验之作。精神所在，人人咸钦仰。予自少好岐黄学，慕先生名，每自恨生也晚。未得亲门墙，心私淑之，而于先生医案，尤三致意焉，居恒窃叹先生医案，每为人所指驳，究竟所指何失？所驳何短？亦如自鸣己长而已，不若无名氏者，能将先生之案辨之，疏之，不拘成见，以期明晰厥功，不诚伟哉！是书也，余得之书肆，其书似稿，本不录辨疏者之姓氏，因遂颜之曰无名氏，《薛案辨疏》而已，实藏日久，正拟付梓，适浙绍医药学报社诸君有《国医百家》之刊，余乃公之同好，用作后学。津梁古人云：莫为之先，虽美勿彰；莫为之后，虽盛弗传。余亦愿为其后而已。若窃他人之能，以为己功，则吾岂敢！
民国七年岁次戊午冬月徐莲塘序于勾章紫荆花馆


卷上  ——————————————————————————————————————————————————————————————————————————————————————————

元气亏损内伤外感筹症  ***************************
车驾王用之，卒中昏愦，口眼喎斜，痰气上涌，咽喉有声，六脉沉伏。此真气虚而风邪所乘，以三生饮一两加参一两煎服即苏。若遗尿，手撒口开，鼾睡为不治。用煎药亦有得生者。夫前饮乃行经络，治寒痰之药，有斩关夺旗之功，每服必用人参两许，驾驱其邪而补助真气，否则非惟无益，适足以取败矣。观先哲用耆附参附等汤可见。
疏曰：人参三生饮，治脱症之方也。此案未见其脱，何以用之？必脉沉伏而且无力者宜也。若沉伏而有力，不可用焉；然此病未至于脱而即用之者，是病未至而药先至。故曰：煎服即苏。即苏云者，必定之词也。至于遗尿等症已现不治，即用之，不过曰亦有得生，亦有云者，希望之词也，未可必焉。至若所云风邪所乘者，此案原无外感之症，而此饮亦非散表之方，何也？意盖谓人皆以此症为风，即使风也，亦真气虚而风邪所乘也，所用之药不治风邪而专治寒痰，既用治寒痰而倍补真气噫，于此见有无邪无寒痰者，三生饮又不可浪投也，故复以参附、耆附等载之于后，此正无风邪并无寒痰之方耳。
州判蒋大用，形体魁伟，中满吐痰，劳则头晕，指麻，所服皆清痰理气。余曰：中满者，脾气虚也；痰盛者，脾虚不能运也；头晕者，脾气虚不能升也；指麻者，脾气虚不能周也。遂以补中益气加茯苓、半夏以补脾土，用八味丸以补土母而愈。后惑于《乾坤生意方》云：凡人手指麻软，三年后有中风之疾，可服搜风、天麻二丸，以预防之。遂朝饵暮服。以致大便不禁，饮食不进而亡。愚谓预防之理，当养气血节饮食，戒七情，远帏幕可也。若服前丸，适所以招风取中。
疏曰：形体魁伟者，其中多虚；不任劳者，其气多弱；何以复进清痰理气以重伤之乎？夫中满吐痰，头晕诸症，未始不可治以清痰理气也，而独不问劳则云云乎。盖劳则伤脾，亦复伤肾，此补中、八味所以并用也。至于八味之用，虽有虚则补母之法，然亦有可用不可用之分，土虚而水中无火者则可，土虚而水中有火者不可也。此案虽不见有无火症，而或有无火脉为据乎？若然则痰盛者，是谓水犯之痰；头晕者，是谓无根之火也；若夫手指麻软，当预防中风者，盖风淫末疾之意，独不知手指属于脾，而麻软属于气虚不能充乎。搜风、天麻，为北方风气刚劲者设耳，大江以南，非所宜也，但能使中土元气日生，不必防风，风自无从中矣。
一男子卒中，口眼喎斜，不能言语，遇风寒四肢拘急，脉浮而紧。此手足阳明经虚，风寒所乘，用秦艽升麻汤治之而稍愈，乃以补中益气加山栀而痊。若舌喑不能言，足痿不能行，属肾气虚弱，名曰痒症，宜用地黄饮子治之。然此症皆由将息失宜，肾水不足，而心火暴盛，痰滞于胸也。轻者自苏，重者或死。
疏曰：口眼喎斜，非即前王用之之症乎？不能言语，非即后舌喑不能言之症乎？而治法天渊，何以言之？要知察病之机，固在脉，又在兼见之症。所云浮而紧者，非风寒之脉乎？遇风寒四肢拘急者，非风寒之症乎？故先之以升麻秦艽汤发散之剂也，而后知前之口眼喎斜之属真虚气者，在昏愦而脉沉伏也；后之舌喑不能言之属肾气虚弱者，在足痿不能行也。而后知前之所云风邪者，假设之词也。后之所云痱症者，推类之文也，亦复何疑哉！然而以此脉症而论，是属足太阳也，不知口眼喎斜已属之足阳明矣。且遇风寒，不曰拘急而曰四肢，岂非脾主之乎？四肢拘急，岂非脾气虚为之乎？以是知此症之风寒，原从阳明经虚而入，故即继以补中益气加服，盖经虚即脏腑之虚，补脏腑即所以补经也。
一男子体肥善饮，语言不清，舌本强硬，口眼喎斜，痰气涌盛，肢体不遂。余以为脾虚湿热，用六君子、煨葛根、山栀，神麴而痊。
疏曰：此案惟体肥善饮四字遂断以脾虚湿热治之，所用之药初无一味及于舌本硬强等症，而诸症自愈。故知治病必求其本，为千古妙法。夫酒为湿热之物，而湿热每积于脾，脾与胃相表里，脾病必及胃，胃属阳明，阳明经处唇口左右，故亦有口眼喎斜之症。而其本则在湿热，不在于风；在于胃，不在于经；故用葛根之类以去之，然必以用六君为主者，盖脾不虚，湿热之气无从而积，积由脾虚，所以欲去邪必先扶正。
吾师佥宪高如斋，自大同回，告余曰：吾成风疾矣，两腿逸则软而无力，劳则痛如芒刺，脉洪数而有力。余曰：此肝肾阴亏而火盛，软痿无力，真病之形；痛如芒刺，邪火之象。用壮水益肾之剂而愈。先生曰：向寓宦邸，皆以为风，一服风剂所误岂浅！今乃吾之幸也，窃谓前症易错认风疾，用发散而促其危者多矣。可不慎哉？
疏曰：自腰以下皆属于阴。而此症则在两腿，故知其属于肝肾也，然其机在劳逸之分，盖逸则火静，故但见阴虚症，劳则火动，故又见火盛症。合而言之阴虚火盛也，明矣。至于脉之洪数有力，知其火非虚火，故曰火盛，曰邪火，观其用药，则曰壮水益肾。夫壮水乃即是益肾，而又曰益肾者，必有祛火之品，如所谓滋肾之知、柏同用者也。
大户刘孟春，素有疾，两臂作麻痛，两目流泪，药以祛风化痰，痰更甚，臂不能伸矣，手指俱挛。余曰：麻属气虚，因前药而复伤肝，火盛而筋挛耳，当补脾肺滋肾水，不必祛风，风自息，痰自清，热自退。遂用六味丸，后补中益气，不三月而痊。
疏曰：臂麻目泪，未始不是风痰所为，特服祛风化痰药而病反甚，故知其为虚耳。夫祛风化痰，大能伤精血耗津液，则火独盛而成燥矣。火则痰易生，燥则精枯脉劲，有不至痰更甚而臂痛不伸，手指俱挛者乎？无论此症之非风即谓之风，亦属肝火自动之风，然不生于润泽之木，而生于枯藁之木。盖枯藁之木，而后有火，火盛而后生风，治之者但能制之以水，则风自息，所以先用六味，后用补中益气，有先后之序焉。
学士吴北川，过饮痰塞，舌本强硬，药以降火化痰，痰气益甚，肢体不遂，余作脾虚湿热治而愈。
疏曰：夫酒多湿热，而况过饮乎。以过饮而痰壅，非湿热而何？但药以降火化痰亦不甚相远，何至痰气更甚乎？肢体不遂乎？于是而见舌本强硬，虽曰痰壅之故，要非脾虚者不致此，盖以脾之大络，统于舌本故也。脾虚湿热，治以何方？余见后一篇男子善饮，舌本强硬，语言不清一症，亦作脾虚湿热治，用补中益气加神麴、麦芽、葛根、泽泻。比例而推，亦可用也，更有清燥汤一方，原治脾虚湿热症，可採用焉。
一儒者素勤苦，恶风寒，鼻流清涕，寒禁嚏喷。余曰：此脾肺气虚不能实腠理。彼不信，服祛风之药，肢体麻倦，痰涎自出，殊类中风。余曰：此因风药耗散元气，阴火乘其土位，遂以补中益气汤加麦冬，五味治之而愈。
疏曰：恶风寒等症，是经偶被风寒所感之症耳，何论其脾肺气虚耶？即云素勤苦者，气恒虚，然有邪。治邪，祛风之药亦何至于肢体麻倦而痰涎自出耶？噫，吾知之矣。所云素者，不特是勤苦也，恶风寒、流清涕、寒禁嚏喷亦有素矣，不然何以即断其脾肺气虚耶？及服祛风之药，而变现诸症，亦仍是脾肺之剧症。故虽有阴火乘其土位之说，而用药原从脾肺气虚立方耳，五味子之加实为关键。既可以收耗散之元气，复可以降乘土之阴火，岂得以恶风寒为外感之邪而以酸敛二字妄议之乎。
外舅年六十馀，性好饮，两臂作痛，恪服祛风治痿之药，更加麻木发热体软，痰涌腿膝俱痛，口噤语涩，头目晕重，口角流涎，身如虫行，搔起白屑。谓余曰：将若何？余曰：臂麻体软，脾无用也；痰涎自出，脾不能摄也；口斜语涩，脾气伤也；头目晕重，脾气不能升也；痒起白屑，脾气不能营也。遂用补中益气汤加神麴、半夏、茯苓，三十馀剂诸症悉退，又用参术煎膏治之而愈。
疏曰：此症之属脾虚固矣，然未尝不兼有湿热，以素好饮故也。先生虽未尝明言，而所加神麴、茯苓、半夏者，非此意乎？虽或因痰涎自出而设，然未始非藉此通彼之法，但历指诸症，似皆属于肝脾肾虚。如臂麻体软，似脾肾阴虚也；痰涎自出，似肾虚水泛为痰也；口斜语涩，似少阴之络繫于舌本也；头目晕重，似诸风眩掉，皆属于木也；痒起白屑，似诸痛疮疡，皆属于火也。而况更有发热与腿膝俱痛之症，是属肝脾肾三阴虚也。无疑则四物六味之用是矣。然服祛风治痿之药，而且日恪服者，其脾气有不日剥月削乎？此先生察病之妙所以迥出庸流也。
秀才刘允功，形体魁伟，不慎酒色，因劳怒，头晕仆地，痰气上涌，手足麻软，口干引饮，六脉洪数而虚。余以为肾经大亏，不能纳气归源而头晕，不能摄水归源而为痰。阳气虚热而麻痹；虚火上炎而作渴。用补中益气合六味丸料治之而愈。其后或劳役，或入房，其病即发，服前药随愈。
疏曰：此案之属肾亏，云云者，举世皆知之矣。独用六味丸是矣，而何以合补中益气耶？盖不能纳气归源宜降以补阴也；不能摄水归源宜降以补阴也；阳气虚热宜降以补阴也。虚火上炎，宜降以补阴也。种种而论，岂非宜降不宜升，宜补阴不宜补气乎？要知病因于劳怒。则劳者，脾必受伤；怒则木必剋土。而况手足麻痹，毕竟属脾气亏损者为多，若只补肾而遗脾，脾气因补肾而下陷，宁无变乎？然既不可独降补其阴，而何可独升补其气　哉？故用补中益气合六味以同进，则升降相辅，阴阳相依，此用药之极于微妙，在今人反为杂乱无章噫，可慨也夫。
幕友顾斐斋，饮食起居失宜，左半身并手不遂，汗出神昏，痰涎上涌。王竹西用参耆大补三剂，汗止而神思渐清，颇能步履。后不守禁，左腿自膝至足肿胀甚大，重坠如石，痛不能忍，其痰甚多，肝脾肾脉洪大而数，重按则软涩。余朝用补中益气汤加黄柏、知母、麦冬、五味煎送地黄丸，晚用地黄丸料加黄柏、知母数剂，诸症悉退。但自弛禁，不能痊愈耳。
疏曰：夫足胫肿胀重坠者，因于脾气下陷者有之，因于湿痰下流者有之。因于湿热下陷者有之，此按肝脾肾脉洪大而数，热也；重按软涩，湿也；其为湿热下陷于三阴经分明矣。又曰：痛不能忍，则不特为湿热而且为湿火矣。湿火宜利便而清之。然因初症之饮食起居失宜，用参耆大补之剂未远也，则脾气固已，素虚湿火下而脾气亦下陷矣，故用补中益气加黄柏、知母等一升一降，一补一清。则脾气自完，而湿火自清矣。至于晚服六味丸加黄柏、知母者，盖以湿火在阴分，而阴原自虚，故又从补阴中以清之，亦一补一清之正法也。又云：湿火下陷，宜升不宜降，六味之用，降而不升矣，反使补中益气力逊，故虽曰自弛禁，然不能痊愈者，未始不在此焉耶。世俗每以腿足肿痛者，必谓非筋骨经络之病，即瘀血滞气。肿毒之病，往往委于外科主治，孰知其大谬不然者乎。
庠生陈时用，素勤苦，因劳怒，口斜痰盛，脉滑曲而虚，此劳伤中气，怒动肝火，用补中益气加山栀、茯苓、半夏、桔梗数剂而愈。
疏云：素勤苦，中气必虚，因劳怒，中气必亏，口斜为阳明之脉络同虚，痰盛为胃经之化源不运，此补中益气之所以必用也。而况脉之虚者乎，加味之法，以其脉见滑曲而虚，唯虚也，故用补中。滑为痰，故加半夏；曲为火盛，故加山栀；又以桔梗开之，则痰自豁。而火自下行矣。若庸工遇此，必至于祛风痰，谬治岂在毫釐乎！然升补痰盛之中，非具双眼者，不能要知，属脾虚之痰，故敢用耳。
锦衣杨永奥，形体丰厚，筋骨软痛，痰盛作渴，喜饮冷水，或用愈风汤、天麻丸等痰热益甚，服牛黄清心丸，更加肢体麻痹，余以为脾肾俱虚，用补中益气汤、加减八味丸，三月馀而痊。以后连生七子，寿逾七旬。《外科精要》云：凡人久服加减八味九，必肥健而多子。信哉。
疏曰：夫喜饮冷水者，阳明胃经实热症也。若果实热则筋骨软痛者，当是阳明主筋骨。因实热在阳明，不能约束筋骨，而利机关故也。痰盛口渴者，当是阳明主津液，因实热在阳明，不生津液而多凝结故也者。然亦当用清阳明实热之药，而何须愈风、天麻、牛黄清心之类服之而痰热益盛，风能耗血并耗其肾也。肢体痹，寒能损胃并损其脾也。无论非阳明之实热，即果热也。而耗损之下，能不脾肾俱虚乎？由此而论，即前之饮冷水，原属脾肾两虚症。脾虚则津液不生；肾虚则虚火上升。故口为之渴而喜饮冷水耳。要知喜饮者，特喜之耳究未尝饮也，试使饮之，亦到口而不欲入腹，而反不安也。不然，易不曰渴饮冷水乎，况乎决无可用肉桂者，之能饮冷水也。至于所云久服加减八味丸，必肥健多子者，亦以其肾火素虚者言也。若胃火旺者，未可信也。
先母七十有五，遍身作痛，筋骨尤甚，不能伸屈，口干目赤，头晕痰壅，胸膈不利，小便短赤，夜间殊甚，满身作痒如虫行，以六味地黄丸加山栀、柴胡治之，诸症悉愈。
疏曰：此案以用药而论，知为肾水不足而肝火有馀也。以现症而论，又属肝血枯藁，而肝火郁遏也。若然，当用加味逍遥散，而何以即用地黄丸乎？曰：有是说也。夫年逾七十有五，其肾阴之虚也，可知无论有馀之肝火不可徒清，即郁遏之肝火，亦不可徒散。是以不从加味逍遥散而从地黄六味也。然余又进而论之，前症之属于肝火郁固然，即属于肾水不足，而肝火有馀亦然。是必有脉症可辨，若郁遏之火，脉必左手细数而沉涩，症必身发寒热而口呕酸苦，若有馀之火，必左手絃动而洪数，今虽不言脉之如何，而并无寒热酸苦之症，明是肾水不足，肝火有馀也。故当以六味补肾水，柴栀清肝火。然即使肾水不足而肝火郁遏者，此方亦未尝不可用，是逍遥、六味同服、间服意。
一男子时疮愈后，遍身作痛，服愈风丹，半身不遂，痰涎上涌，夜间痛甚。余作风寒淫气，治以地黄丸而愈。
疏曰：疮之为患，一生于湿热，一主于燥火，湿热必至于脾肾；气虚燥火必至于肝脾。血少久而不愈，必伤其肾，故昔人谓疮为肾疳，而以全料六味丸治之是良法也。此案云：时疮愈后，遍身作痛者，虽未至于肾伤，亦以属之肝脾血少矣，而何以服愈风丹之温燥发散者耶？温燥则动火，发散则耗血，故复为半身不遂，痰涎上涌，毕竟遍身之痛不除而反夜间痛甚。此时探本求源，即养血清火亦不见安宁，不当独壮肾水乎？总不脱疮为肾疳之意也。若夫风寒淫气云者，即肾水虚不能生肝木，肝木虚而自生风也。以非脏腑所本有。故曰：寒已为气血所伤。故曰：淫切不可作六淫外寒论也。
一老人两臂不遂，语言謇涩，服祛风之药，筋挛骨痛，此风药亏损肝血，益增其病也。余用八珍汤补其气血，地黄丸补其肾水，佐以愈风丹而愈。
疏曰：此案原属经脉阻滞之患，愈风丹以血药为主，风药为臣，行气之药为佐，温经之药为使，非经脉阻滞者，此方适，当其可原，不可废。奈何独服祛风之药，致筋挛骨痛，仍是经脉阻滞之剧。症因风药能损肝血，则火燥，独炽而燥，必伤肺金之气，斯时不得，但以四物补肝血而必合，君以补气亦理之必然也。但筋虽属肝，骨则属肾，故又兼之六味，案虽独曰亏损肝血而用，不独在乎肝血也。然经脉之阻滞仍然如故，故以愈风丹佐之耳，非独任之也。前杨永奥及一男子，皆服愈风丹而病反增者，以俱属三阴本虚，非经脉阻滞之故。且独任之而然，岂愈风之罪哉。
一妇人因怒吐痰，胸满作痛，服四物、二陈、芩、连、枳壳之类不应，更加祛风之药，半身不遂，筋渐挛缩，四肢痿软，日晡益甚，内热口干，形体倦怠。余以为郁怒伤肝脾，气血复损而然。遂用逍遥散、补中益气汤、六味地黄丸调治。喜其谨疾，年馀悉愈，形体康健。
疏曰：妇人之怒多郁，郁则伤肝，肝伤则亦克于脾。凡为郁怒所伤者，往往而然。此案因怒而致吐痰，脾伤于郁之验。胸满作痛，肝伤于郁之验，服四物之不应者，无升散之品故也。奈何更加祛风，何风可祛？徒以增病，病增则非特份其肝，脾抑且损其气血。试观筋渐挛缩，日晡益甚，内热口渴等症，非损其肝之血乎？半身不遂，四肢痿软，形体怠倦等症，非指其脾之气乎。逍遥入肝补中，入脾皆所以升散，其郁气而各补其气血也。然必以逍遥为先者，病犯肝也；补中为继者，遗累于脾也，终于六味者，肝肾为子母，脾肾为化源，既升之后，半宜降也。
一妇人脾胃虚弱，饮食素少。忽痰涌气喘，头摇目札，手扬足掷，难以候脉。见其面色黄中带青，此肝木乘脾土，用六君子加柴胡、升麻治之而苏。更以补中益气加半夏调理而痊。
疏曰：此案何以见脾胃虚弱耶！以饮食素少知之。忽患痰涌气喘等症，面有黄中带青之色，虽云肝木乘脾土，究亦皆脾胃之元气，气虚弱而自见胜已之象。初无木旺之症，故不见有郁怒之文，而第云忽也，是以只用培补之方而不用抑肝之品。然必先之以六君加升、柴者，以归、耆有滞于痰涌故耳。继用补中益气者，以补气之后，又当和血，而乃加半夏者，尚不忘乎痰壅抑，且醒脾开胃，云甚矣。此症之不误于治痰，治风者寡矣。
一妇人怀抱郁结，筋挛骨痛，喉间似有一核。服乌药顺气散等，口眼歪斜，臂难举，痰涎愈甚，日晡内热，食少体倦。余以为郁火伤肝脾，血燥生风所致。用加味归脾汤二十馀剂，形体渐健，饮食渐加，又服加味逍遥散十馀剂，痰热少退，喉核稍利，更用升阳益胃汤数剂，诸症渐愈，但臂不能伸，此肝经血少，用地黄丸而愈。
疏曰：此案之变症虽多，总不越怀抱郁结，而致三阴亏损之故。用药之错综不一，总不越先补后散，即升复降之意。然其症变处，须寻其源，用药处方须得其法。夫人怀抱郁结，则肝脾之血必虚，而肝脾之火必遏，血虚故筋挛骨痛，火遏故喉间有核，此时轻则加味逍遥，重则加味归脾，而后继以六味收功足矣。奈何以乌药顺气散进之？致肝脾之血益虚，而成燥，燥归阳明而生风，斯口眼歪斜等症所由来也。且不特血燥，更加气虚，故至食少体倦。是所以不先逍遥而先归脾也。然归脾之功，长于补气血而短于散郁火，故但能使形体渐健，饮食渐加而已。而肝脾之郁火未散，故继以加味逍遥使痰热稍退，喉核稍利，岂非郁火稍散乎？然筋挛骨痛，以及口眼歪斜，臂难伸举等症，又属阳明之气不能充升之故，特更升阳益胃汤而诸症得以渐愈。盖郁结之深者，适合其宜也，但臂不能伸，即筋挛也。筋属肝，之虚则补肾地黄丸，是所必需，况升散之后，又当以滋降为继者乎。
一产妇，筋挛臂软，肌肉掣动，此气血俱虚而有热。用十全大补汤而痊。其后因怒而复作，用加味逍遥散而愈。
疏曰：此案似属风症，然产妇得此，岂非气血两虚乎？气属脾，脾主肌肉，脾气虚故肌肉掣动。血属肝，肝主筋脉，肝血虚故筋挛臂软，十全大补汤宜用矣。独不宜于有热之症而。产妇而有热，大抵皆虚热也，虚热须甘温以治之。况病在筋臂肌肉之间，非藉肉桂、黄耆之温以充升之不能愈也。然此妇必素有肝火之症，故因怒复作，症虽同，于用药前后有天渊之异也。盖肝火亦有是症何也？肝有火，或乘脾或陷于脾，势所必然，则脾亦有火，而筋软掣动，皆火之象，亦皆血虚之形，故以加味逍遥养血清火，治之而愈甚矣。以此而推，则知病症同而病情不同，故用药亦当不同。切勿以病症之同，强谓病情亦同，而用药必强使与之同也。
一产妇，两手麻木。服愈风丹、天麻丸，遍身皆麻。神思倦怠，晡热作渴，自汗盗汗。此气血俱虚，用十全大补加炮姜，数剂诸症悉退却。去炮姜，又数剂而愈，但有内热，用加味逍遥数剂而痊。
疏曰：此案作气血两虚是矣。然症现晡热作渴，自汗盗汗等。似与姜、桂不宜，究竟诸症悉退，独有内热未除，仍用加味逍遥之凉散而痊。则初服岂可不用姜、桂乎？虽然以遍身麻木，神思倦怠，其元气之虚甚矣。非藉姜、桂之充升，不能及遍身；非得姜、桂之鼓舞，不能壮神思。此权也。而晡热作渴，自汗、盗汗亦与之俱退者，气血之卒旺故耳。及至内热不除，然后转用凉药以愈，盖气血既旺而内热始可除矣？岂如世俗之温凉乱投、补散不一之妄为设施哉。
一男子善饮，舌本强硬，语言不清。余曰：此脾虚湿热，当用补中益气加神麴、麦芽、乾葛、泽泻治之。
疏曰：以善饮而知其为湿热。湿热宜清利之，而何以用升补之剂主之乎？以舌本强硬，语言不清故也。夫脾之大络，统于舌本，因脾虚而湿热袭之，故现于舌本耳，然则直谓之脾虚湿热，故用升补而兼清利之剂。至于语言不清，是因舌本强硬，升补其脾虚，清利其湿热，则舌本自正。而语言自清，可谓得治本之法者矣。若以现症用药，而以《局方》转舌膏、清音膏之类治之，误矣！脾虚湿热之脉，脾部必见软缓或数，大便不实或下黄糜水是也。
一妇人善怒，舌本强，手臂麻。余曰：舌本属土，被木剋制故耳。当用六君加柴胡、芍药治之。
疏曰：善怒舌本强，手臂麻皆脾气之虚。因善怒而动其肝气，以剋制脾土故耳。故以六君补土，加柴、芍以平木也。此案与前案皆患舌本强。一云湿热，一云木克，皆无脉症可据，惟以善饮善怒上看来，故治病须得其机。木克之脉，脾部必弦而兼劲，胃气渐少是也。
一男子，舌下牵强，手大指次指不仁，或大便秘结，或皮肤赤晕。余曰：大肠之脉散舌下，此大肠血虚风热，当用逍遥加槐角、秦艽治之。
疏曰：舌下与舌本不同，牵强与强硬不同，舌下既为大肠之脉所至，而大指次指又为大肠之脉所起。故此症属在大肠经也。无疑由是而大便秘结，皮肤赤晕，其为大肠之风热亦无疑。若牵强即筋脉吊引之意，不仁即皮肤麻痹之意，故断其为大肠风热也。又无疑独是逍遥散。本入肝经，何以用之？然未尝非治血虚风热之剂，况加槐角、秦艽直入大肠者乎？所谓右之左之，无不宜之要，顾其用之，何如耳？
一男子足痿软，日晡热。余曰：此足三阴虚，当用六味、滋肾二丸补之。
疏曰：足痿软者多湿淫于下，日晡热者，多肾水亏于内。故用六味直补其肾水，滋肾以祛其湿热，诚对症之方也。然知柏固能祛湿热，而肉桂宁不反助湿热乎？不知湿热，当以气化。而出肉桂之温行，是能气化者也。不然则寒滞而不能祛。此法也机也，古人立方之妙旨也。但此方合用，当必察其果。系阴虚湿热，两尺脉必沉数阔大者是也。
一妇人，腿足无力，劳则倦怠。余曰：四肢者土也，此属脾虚，当用补中益气及还少丹主之。俱不从余言，各执搜风、天麻二丸并愈风丹而殒。
疏曰：此腿足无力，与前案足痿软不甚相远，何以前用六味丸之降，滋肾丸之寒治之，此用补中益气之升补，还少丹之温补治之。何升降寒热之不同，如是乎，余察其所以不同处在日晡热，与劳则倦怠二句上。盖晡热多属水，虚而倦怠，多属土虚也。土虚则陷，故当用升补，土虚补火，应当用温热，此法之一定也。若果系土虚衰，两关脉必纯弦，无胃气或微弱无神者也。至于俱不从者，总前五案而言也。故皆云当用而未曾用者也。
知州韩廷议，先患风症，用疏风化痰养血之药。其腿弯骨内发热作痛，服十味固本丸、天麻丸益甚。两尺脉数而无力。余以为肾水不能涵肝木，虚火内动而作，非风邪所致也。不信，服羌活愈风汤之类。四肢痿软，遍身麻木，痰涎上涌，神思不清。余曰：皆脾气亏损，不能荣养周身，脾弱不能摄涎归源。先以六君加芎、归、木香数剂，壮其脾气，以摄涎归源。又用八珍汤类数剂，以助五脏生化之气，而荣养周身，诸症渐愈。乃朝服补中益气汤，培养脾肺，夕用六味地黄丸，滋补肝肾，如此三月而安。
疏曰：此案脉症显然易知其为肾经虚火。盖腿膝骨属肾经。发热作痛，属虚火。两尺属肾经，数而无力属虚火，奈何不治其本，更以羌活愈风汤复伤脾气，以致变生诸症，皆脾经气血两虚。而独言脾气者，因气虚甚于血虚也。先以六君壮其脾气也。脾气壮，则自能摄涎归源矣。初无摄涎之品也，加芎、归者，不忘乎血虚也；加木香，鼓动其气也；惟鼓动，故能摄也。继之以八珍助五脏生化之气也，助其生化，则自荣养周身矣。初无荣养之品也，八珍气血两补之方也，补气血而云助五脏，五脏皆气血所养故也。气血得补，即为助生化之气，而周身得以荣养也。末又一升一降之法，调补之。斯又所谓滋其生化之源也。且补中所以治羌活愈风汤以后之症，六味所以治羌活愈风汤以前之症也。
太守钱东墟，先患肩疽。属足三阴虚火不归源，用壮水之主以制阳光而愈。余曰：疮疾虽愈，当屏去侍女，恐相火一动，其精暗流，金水复竭，必致变症。后果喘嗽痰出如涌，面目赤色，小便淋沥。又误认为外感风寒，用麻黄汤表散，汗出不止。迎余视之，其脉已脱，惟太冲未绝。余谓脾虚不能摄涎，肾虚不能生水，肺虚不能摄气，水泛为痰，虚寒之症也。辞以难治，勉以益火之源以消阴翳而愈。继后劳伤神思，外邪乘之，仍汗出亡阳以致不起。
疏曰：此案当患肩疽时业已，足三阴虚火不归源之症，其命门真火已脱，根离窟矣。虽用壮水之主得愈。然其真火尚未生根入窟，危危欲发，一有所触即风雷雨电，勃然而不可遏矣。其后之喘嗽痰涌，面目赤色，小便淋沥，是其症也。而何以更用麻黄大发散之药，致有汗出不止，脉已脱之。危乎！然以汗出不止，其脉已脱之症，即为亡阳矣。法当用参附汤或耆附汤以回之。何以只用益火之源耶？岂以从前原属足三阴虚火不归源而然耶？愚以为当其患肩疽时，当用引火归源法，则能杜其咳嗽痰涌，面目赤色，小便淋沥之症矣。当其汗出不止，其脉已脱之时，原当用固气回阳法，则能杜其后之仍汗出亡阳之症矣。未知先生何意不出于此耶。

饮食劳倦亏损元气等症  ***************************
进士王汝和，因劳役失于调养，忽然昏愦，此元气虚，火妄动，挟痰而作，急令灌童便，神思渐爽，更用参、耆各五钱，芎、归各三钱，玄参、柴胡、山栀、炙草各一钱，服之稍定。察其形倦甚，又以十全大补汤加五味、麦冬治之而安。凡人元气素弱，或因起居失宜或缘饮食劳倦，或因用心太过，致遗精、白浊、自汗、盗汗；或内热、晡热、潮热、发热；或口干作渴，喉痛舌裂；或胸乳膨胀，胁肋作痛；或头颈时痛，眩晕目花；或心神不宁，寤而不寐；或小便赤涩，茎中作痛；或便溺余滴，脐腹阴冷；或形体不充，肢体畏寒；或鼻气急促；或更有一切热症，皆是无根虚火，但服前汤，固其根本，诸症自息，若攻其风热则误矣。
疏曰：此因劳役失于调养，则脾胃之气血皆虚。因而木邪挟火乘之。火性上冒，势必挟痰。虚则无主，故一时昏愦，急令灌童便者，先清昏愦之火也。俟火稍下，即用参、耆以补气，气以肺为主，故用黄耆而不用白术，芎、归以补血，血以肝为主，故用芎、归而不用地黄、白术。地黄之性闭滞，非气血错乱之时，所宜用也。气血既补，而肝木之邪火上冒，正炽于肺金，不得不清，故柴、栀入肝清火，玄参、甘草入肺清火，及火既清，而形倦甚，则惟元气气血两虚而已，故复用十全大补以温气血。气血非温不能鼓舞充升，此方之肉桂与前方之柴、栀、玄参不得不相反也。然虑馀火未尽敛，而肺金无护，故加麦冬、五味，此为治气血两虚而邪火上冒之程法也。今之忽然昏愦，大都皆属虚而火冒。世俗每称中风中痰而用开关下痰之品误矣。至于凡后诸症，皆因元气虚而致者，方可但服前汤。不然用于他病者正多也，当细详察之。
光禄高署丞，脾胃素虚，因饮食劳倦，腹痛胸痞，误用大黄等药下之，谵语烦躁，头痛喘汗、吐泻频频，时或昏愦，脉大而无伦次，用六君子加炮姜四剂而安，但倦怠少食口干发热，六脉浮数，欲用泻火之药。余曰：不时发热是无火也，脉浮数，数是血虚也，此因胃虚，五脏亏损，虚症发，见服补胃剂，诸症悉退。
疏曰：此案与前案同是饮食劳倦，同是昏愦。然前以童便之凉及元参、山栀、柴胡之清而得愈。此以炮姜之温而得痊。则前以气血两补治之得愈，此以独补其气得痊，何也？前不言大便泻利，而此有吐泻频频，则前之昏愦为虚而有火，此之昏愦为虚而无火，且脾胃之气因吐泻而独且脱矣。何敢复用凉药？并不敢同用血药也。独是此谵语、烦躁、喘汗、昏愦、脉大无伦次之症，而敢用炮姜、半夏燥热之品，此有定见在敢用大黄等药下后，所致之故，不特吐泻频频已也。至于不时发热为无火，当分气虚血虚，阴虚阳虚之别。气虚者，当用六君加炮姜，虚在胃也。血虚者，当用四物加姜、桂，如产后之生化汤，虚在肝也。阴虚者当用七味汤，阳虚者，当用八味汤。
大尹徐克明，因饮食失宜，日晡发热，口干体倦，小便赤涩，两腿痠痛，头眩目赤，耳鸣唇燥，寒热痰涌，大便热痛，小便赤涩。又用四物、芩、连、枳实之类，胸膈痞满，饮食少思，汗出如水，再用二陈、芩、连、黄柏、知母、麦冬、五味，言语谵妄，两手举拂，屡治反甚，复求余治。用参、耆各五钱，归、术各三钱，远志、茯神、酸枣仁、炙草各一钱，服之熟睡良久，四剂稍安。又用八珍汤调补而愈。夫阴虚乃脾虚也，脾为至阴，因脾虚而致前症，盖脾禀于胃，故用甘温之剂以生发胃中元气，而除大热。胡为反用苦寒，复伤脾血耶？若前症果属肾经阴虚，亦因肾经阳虚不能生阴耳。经云：无阳则阴无以生，无阴则阳无以化。又云：虚则补其母，当用补中益气、六味地黄以补其母；又不宜用苦寒之药，世以脾虚误为肾虚，辄用黄柏、知母之类，反伤胃中生气，害人多矣。大凡足三阴虚，多因饮食劳役，以致肾不能生肝，肝不能生火，而害脾土不能滋化，但补脾土，则金旺水生，木得平而自相生矣。
疏曰：此案骤遇之未始，非血虚火盛，湿热下流之症，而宜乎四物知、柏为治法之正。而先生即主补中益气者，岂以饮食失宜而晡热体倦互见耶？抑别有色脉可见耶。至于屡服养血清火之剂，而病益增，欲清而反热，欲宽而反塞，而后见先生之见明矣！及至变现诸症，不特脾气虚，而脾阴亦虚，脾阴虚者，不可升提，故从归脾汤而培补其气之品稍安。之后复气血两补，总之皆归重于脾，而不以阴虚责之肝肾者，此先生千古独见也。夫阴虚为脾虚，而脾复禀于胃，故当用甘温之剂。此是创论，裨益无穷。要知阴虚不必皆属色劳伤肾，其实因饮食劳倦所致者多，饮食劳役实伤脾胃。而脾胃为后天生化之源，人所藉以生者，盖惟饮食日进，生此气血。一日不食则饥，三日不食则馁，七日不食则死。非细故也。今之患阴虚者，每多食少倦怠，而医者用药不特寒凉，有损胃气。即四物、六味亦泥滞，有碍于中宫，则食少而体更倦矣。食且不进，安望其病之愈乎？此归脾汤补脾之法为治阴虚症之第一义也。脾称太阴，又名至阴，岂非阴虚者之所当重哉？若果属肾经阴虚，六味丸原不可废然。且曰亦因肾经阳虚，不能生阴，当与补中益气汤同进，是固阳生阴化之妙旨也。
一男子每遇劳役，食少，胸痞发热，头痛吐痰作渴，脉浮大。余曰：此脾胃血虚病也。脾属土为至阴而生血，故曰阴虚。彼不信，服二陈、黄连、枳实、厚朴之类，诸症益甚，又服四物、黄柏、知母、麦冬，更腹痛作呕，脉洪数而无伦。余先用六君加炮姜，痛呕渐愈，又用补中益气全痊。
疏曰：此案以脾胃血虚而论，亦当用归脾治之。然因用寒凉损胃，而致腹痛作呕，脉虽洪数无伦，实为寒凉所鼓激，与前高光禄误服大黄以致吐泻频频，脉大无伦，同是寒凉损胃，寒凉鼓激，故同用六君加炮姜治之也。盖斯时以救胃为主，胃为生气之源，为寒凉所困，非半夏不能醒之；为寒凉所凝，非炮姜不能温之；此原救急之方，非常服之药也。故即继以补中益气以升补脾胃之元气，而血自生矣。常见元气虚极而脉反见洪数，一投补剂，其脉顿敛如丝，此火与元气不两立之脉，投补之后，而脉敛如丝者，正元气已复之验，非脱脉也。盖未有投补而脉反脱之理。若误投攻伐而变为如丝者，是脱脉也。更有气虚之症，脉见洪数，投以补剂而洪数更甚者，此为旺火食气，是元气本虚而邪火正盛之时，故可权以滋阴之品，清补之。故《秘法》云：极大之脉，医能使之小；极小之脉，医能使之大。此为退病征验也。
秀才刘贯卿，劳役失宜，饮食失节，肢体倦怠，发热作渴，头痛恶寒，误用人参败毒散，痰喘昏愦，扬手掷足，胸间发斑如蚊所呐。余用补中益气加姜、桂、麦冬、五味而愈。
疏曰：此案因误服发散之药。以致痰喘昏愦，扬手掷足，其精神气血涣散无馀，斯时宜大补气血加以收敛精神为是，奈何用升、柴升散之剂？大都斯症初起，发热头痛恶寒，原有外感，但内伤重而外感轻耳，及至服败毒散之后，不言汗出亡阳，则其外感之微邪尚未清也，所以不忌升、柴而复用姜、桂以温之，麦冬、五味以敛之，虽升散亦不害矣，独见痰喘昏愦时，其虚气虚火已冒昧于上，复加姜、桂之热于升补之中，未免难用，虽然胸前发斑如蚊所呐，已验其胃气之寒，不得不用。且加麦冬、五味以清敛之，兼收其涣散，此驾御之法也。据痰喘昏愦，理宜八味，然扬手掷足，则神气已散，非参、耆不可，若复进八味，则元气更陷脱矣。
黄武选饮食劳倦，发热恶寒，或用解表之药益甚。再剂昏愦，胸发黑斑，脉洪数而无力，余欲用补中益气之剂，不从而殁。
疏曰：此案与前案相同，但斑色则彼红此黑耳，若以黑斑为积热，则红斑未可言寒，盖红则热之极致耳。若以红斑为虚寒，则黑斑未可言热。盖黑则寒之剧甚耳。况脉之洪数无力，可知其内之虚寒而无积热矣，欲治之法，即前方加附子何如？
一儒者，素勤苦，因饮食失节，大便下血或赤或黯。半载之后，非便血则盗汗，非恶寒则发热，血汗二药用之无效，六脉浮大，心脾则涩，此思伤心脾不能摄血归源。然血即汗，汗即血，其色赤黯，便血盗汗皆火之升降微甚耳。恶寒发热，血气俱虚也，乃午前用补中益气以补脾肺之源，举下陷之气；午后用归脾加麦冬、五味以补心脾之血，收耗散之液，不两月而诸症悉愈。
疏曰：此案既曰儒者，且曰素勤苦，又曰因饮食失节，则其心脾之虚可知，心主血，脾统血，虚则血不能固，因而大便下血，此宜直补心脾兼提下陷无疑也。而况脉之心脾则涩者乎？其中变现诸症，皆属于虚。故凡病症之变现进出者皆虚，无主持之故，一从于补而已，无论其似寒似热似实似虚也。
癸卯春人日，余在下堡顾氏会间有儒者许梅村云，令袒马生者，发热烦渴，时或头痛，服发散药反加喘急，腹痛，其汗如水，昼夜谵语。余意此劳伤元气，误汗所致，其腹必喜手按。许往询之果然。遂即与十全大补加附子一钱服之，熟睡唤而不醒，举家惊惶，及觉诸症顿退，再剂而痊。凡人饮食劳役，起居失宜，见一切火症，悉属内真寒而外假热。故肚腹喜暖，口畏冷物，此乃形气病气俱属不足，法当纯补元气为善。
疏曰：此案与前刘秀才黄武选同病发热之症，误服发散之药，而前用补中益气，此用十全大补何也？盖前案无汗，此案有汗故也。又与前余大尹同。其汗出如水，言语谵妄之症，而前归脾去木香、龙眼，此用十全大补加附子者何也？益前是内虚而热，此是内虚而寒故也。何以知之？前则曰小便赤涩，大便热痛，目赤唇燥，此曰腹痛喜手按知之。或曰先生明言，凡人饮食劳役，起居失宜，见一切火症，悉属内真寒而外假热。则前症之诸热似亦内真寒也，何忌乎附子耶？曰：子独不见下文即接云，肚腹喜暖，口畏冷物二句，要知外现诸热症而必内现喜暖畏冷症。然后断其内真寒也。不然虚则同为虚矣，而内之寒热不可不辨。特寒者，固当温热；而热者，亦不可用寒也。客云此案之发热头痛，烦渴喘急，腹痛谵语等，似乎伤寒门汗下之症，何以用大补而独效乎？曰：以发热头痛为汗症，而既汗出如水，抑可汗乎？以腹痛谵语为下症，而既然喜按畏冷，抑可下乎？虽变现是实，悉属于虚，非先生之明眼，孰能辨虚实于似是之微乎？
一儒者，日晡两目紧涩，不能瞻视，此元气下陷，用补中益气汤倍加参、耆数剂全愈。
疏曰：日晡紧涩不能瞻视，未尝非肾水虚症，当用明目地黄丸，而况在日晡阴分乎？先生独断以元气下陷，而用补中益气倍加参、耆者，岂以九窍不利为肠胃所生之病。而日晡为元气下陷于阴分之故而然乎？抑别有脉色可据而然乎？其必有左手空洪或虚弱之脉，面色皎白或萎黄之色，以及食少体倦之症故耳。不然是其饮食劳倦与素勤苦，脾肾素虚者也。
一男子，患症同前，服黄柏、知母之类，目疾益甚，更加便血，此脾气虚不能统血，肝气虚不能藏血，用补中益气、六味地黄以补脾肝，生肾水，诸症渐愈。
疏曰：患症同前，属于阴虚则有之矣。非肾经实火也。而何以服知、柏乎？寒凉进治时，目疾益甚，更加便血者，以伤肝脾之气，气虚而血流于下，故用补中益气升补其元气，而血自止，更用六味丸滋补其元阴，而血自生。元气升，而元阴旺，则目疾自愈。又何论于眼科诸法乎？
一男子，饮食劳倦而发寒热，右手麻木，或误以为疔毒，敷服皆寒凉败毒，肿胀重坠，面色萎黄，肢体倦怠，六脉浮大，按之如无，此脾胃之虚气也。询之果是销银匠。因热手入水，霉银寒凝隧道，前药益伤元气故耳。遂用补中益气及温和之药煎服，汤渍手而愈。
疏曰：饮食劳倦而发寒热，是不宜寒凉。右手麻木而无肿痛处，是不宜败毒，此或者亦何所见，而以之敷服乎？至于六脉浮大，按之如无，左右手皆然矣。右手得此脉，脾胃之气虚固然，而左手得此脉，则肝肾之阴亦虚然。当气血两补，先生独补脾胃之气，岂以现症皆在脾胃，而无肝肾故耶？
一儒者，修左足，伤其大指甲少许，不见血，不作痛，形体如故。后因饮食劳倦，足重坠微肿痛，或昼睡或夜寐，其足如故，误服败毒之剂，寒热肿痛。盖脾起于足大指，此是脾气虚弱下陷，用十全大补汤而愈。
疏曰：此症论脾气下陷，允宜用补中益气以升提之。今用十全大补者，一则因败毒之剂，气血两伤，必有寒凉之品，故以十全两补之。而肉桂可敌寒凉，一则虽有足重坠微肿之症，究竟昼眠夜寐，其足如故，即误服败毒之后，亦惟见寒热痛而已。别无他种下陷之症，则下陷之势，原不甚剧，故只温补其气血，不必升提也。况足属至阴之分，自宜与阴药并用，而肉桂、川芎仍能领气血升腾，涌而上周遍身耳。
余素性爱坐观书，久则倦怠，必服补中益气加麦冬、五味，酒炒黑黄柏少许，方觉精神清妥。否则夜间少寐，足内酸热，若再良久不寐，腿内亦然，且兼腿内筋似有抽缩意，致两腿左右频移，辗转不安，必至倦极方寐。此劳伤元气，阴火乘虚下注。丁酉五十一岁，齿缝中有如物塞，作胀不安，甚则口苦如有疮。然日晡益甚，若睡良久，或服前药始安。至辛丑时五十有五，昼间齿缝中作胀，服补中益气一剂，夜间得寐。至壬寅，有内艰之变，日间虽服，午后仍胀，观此可知血气日衰，治法不同。
疏曰：此案似属脾肾两虚症，理应补中与六味，朝晚各进。先生独用补中不用六味，则阳旺而阴日亏，故后有齿缝作胀，口舌如疮症。此皆肾水虚而阴火上炎之象，况午前稍健，午后仍胀者，非属于阴分乎？先生已精此理，故曰血气日衰，治法不同。云非与六味同进之法，无化法也。

脾胃亏损心腹作痛等症  ***************************
唐仪部，胸内作痛，月馀腹亦痛，左关弦长，右关弦紧。此脾虚肝邪所乘，以补中益气加半夏、木香二剂而愈。又用六君子汤二剂而安。此面色黄中见青。
疏曰：此案以色脉论，其为木邪乘土之虚症无疑。胸为肝之部分，腹为脾之部分，初痛自在肝经，月馀之后，则延及于脾矣。左关则为肝，脉右关则为脾脉，弦见左关是肝经自病，右关亦见弦，则乘克于脾矣。肝既乘脾，则土中有木，补中益气，不特能升补土中之元气，抑且能提散土中之木气。否则终无散日而痛，何能愈？既提散之后，土尚未全，则当独补其土，故先之以补中，继之以六君也。半夏、木香之加，所以醒其脾而运其气耳。但此症当察其有热无热，若无热而便溏者，以补中为主；有热而便秘者，以逍遥为主。此案必是无热便溏者，故可加以半夏、木香也。且胸腹作痛诸症，每多木气胀满，宜用酸收养阴之剂，大忌香燥耗气之品，反增痛胀也。
仪部李北川，常患腹痛，每治以补中益气加山栀即愈。一日因怒，肚腹作痛，胸胁作胀，呕吐不食，肝脉弦紧，此脾气虚弱，肝火所乘。仍用前汤吞左金丸，一服而愈。此面色黄中见青兼赤。
疏曰：此案多见肝经症，而弦紧二脉又只在肝部，况面色虽黄中见青而兼赤者，岂非病重于肝，而轻于脾者乎？是当用加味逍遥散或茱、连治之，何以亦用补中益气乎？凡肚腹诸痛，皆属土木胜负所致，然须分在肝在脾及虚实寒热之不同。如只在肝者，独治其肝，从血分用药；及于脾者，兼治其脾；只在脾者，独治其脾，从气分用药。及于肝，兼治其肝。又中虚者补之，实者疏之，寒者温之，热者清之。总皆以肝脾之轻重为则也。而此案以肝重脾轻之症，治法独重于脾者，何也？盖治病当顾其常，所以北川常患腹痛，每治以补中益气加山栀即愈。是以知脾气虚弱，肝火所乘者，是其常也。一日因怒之后，则肝火烈炽，而脾气更虚弱矣，故仍用前汤，不过加左金丸，以重清肝火而已。用前汤者，顾其常加左金丸者，治其剧也。
太守朱阳山，因怒腹痛作泻，或两胁作胀，或胸乳作痛，或寒热往来，或小便不利，饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、制黄连一剂即愈。
疏曰：此案为肝木乘脾土是矣。但观其现症，与前李北川更多脾气虚弱之症。如腹痛而更多作泻呕吐，而更多痰涎兼之神思不清者，岂非脾气虚弱之明验乎？何以不用补中益气为主，而用小柴胡加清火消痰，以疏肝气为主乎？无他，病起于暴，而无黄中见青之色也。是肝火独盛之症，故不必补中益气而单用小柴胡也。故治病当顾其常，而更当察其神色为主也。
阳山之内，素善怒，胸膈不利，吐痰甚多，吞酸嗳腐，饮食少思，手足发热，十馀年矣。所服非芩、连、枳实，必槟、苏、厚朴。左关弦洪，右关弦数，此属肝火血燥，木乘土位，朝用六味地黄丸以滋养肝木，夕用六君加当归、芍药以调补脾土，不月而愈。癸卯年夏，患背疽症，属虚寒，用大温补之药而愈。乙巳年夏，因大怒吞酸嗳腐，胸腹胀满，余以他往，旬日或用二陈、石膏治，吐涎如涌，外热如的，将用滚痰丸下之。余到诊之，脉洪大，按之如无。余曰：此脾胃亏损而发热，脾弱而涎泛出也，余用六君加姜、桂一锺，即睡。觉而诸症如失，又数剂而康。
疏曰：此十馀年之症，皆属脾肝火郁，法当用加味逍遥，甚则用加味归脾之类治之奈何？所服皆寒凉之品，使脾气日削，肝火日少，究竟火不能清，而木土受困，非肝同补何能得愈？然何以不用逍遥、归脾之升发运行，而用六味、六君何也？盖逍遥为肝经郁火之方，归脾为脾经郁结之剂。而兹左关弦洪，非郁火也，阴虚也；右关弦数，非郁结也，脾虚也，故用六味以补阴虚，六君以补脾虚，然二方常用之，每朝用六君，夕用六味。而今则反，是盖右关见数，则肝火已乘于脾，惟恐因六君，而脾经之火更炽，故用六味于朝，从气分滋补其脾阴，使肝火所燥之血自润。右关见弦，则脾土已受木克，惟恐用六味而脾经之气下陷，故用六君于夕。从阴分托住其脾气，使肝木所乘之土自全。然脾血已燥，不能当半夏、陈皮，故特加归、芍以濡之。而所以必用半夏、陈皮者，以多服芩、连之寒凝，而脾气已困，故以二陈醒豁之，况胸膈不利，吐痰甚多者之所宜也。后因大怒吞酸，嗳腐等症，即前症也。奈何以二陈、石膏治之，致吐痰灼热虚寒，可知六君、姜、桂是所必用。常见先生治此症此脉，要作雷龙暴发，水泛为痰，以六味为主。今则不然，盖病起于大怒，脾胃已亏损，误用二陈、石膏，脾胃更亏损矣。故从脾胃治，不从肝肾医也。
儒者沉尼文，内停饮食，外感风寒，头痛发热，恶心腹痛，就治敝寓。余用人参养胃加芎、芷、曲、柏、香附、桔梗，一剂而愈。次日抵家，前病仍作、腹痛、请治。以手重按痛即止，此客寒乘虚而作也。乃以香砂六君加香附、炮姜服之，睡觉痛减六七，去二香再服，饮食稍进，又加黄耆、当归，少佐升麻而愈。
疏曰：此案虽云内停饮食，外感风寒，而用人参养胃加味而愈者，其必外感轻而内停重也。其必人情怯弱，而脾胃虚也。其必六脉虚弱而不任消导也。是以抵家仍作腹痛喜按，岂非虚亏？未复重犯寒邪乎？六君是矣。而必用香砂、香附、炮姜者，亦以前饮食之内停，尚有馀滞耳。
一妇人怀抱郁结，不时心腹作痛，年馀不愈，诸药不应，余用归脾加炒山栀而愈。
疏曰：怀抱郁结而胸腹作痛，先生原主归脾，即所谓心脾疼痛治法也。况年馀不愈，而诸药不应者，其服香燥理气之药多矣。脾肝亏损不言，可知此归脾所必用也。然痛久必有伏火，故加炒山栀以清之。其加归脾者，以柴胡、山栀同用。是清散肝经之火。郁结于心脾者，此柴胡一升，山栀一降，而肝火之郁结，斯清散矣。兹案独用山栀者，岂以独在脾经而非肝经所来故耶。然余谓即用柴胡亦未始不可，盖诸痛皆属于肝，而怀抱郁结者，其肝气必与之同郁也。
府庠徐道夫母，胃脘当心痛剧，右寸关俱无，左虽有，微而似绝。手足厥冷，病势危笃。察其色，眼胞上下青黯，此脾虚肝木所胜，用参、术、茯苓、陈皮、甘草补其中气，用木香和胃气以行肝气，用吴茱萸散脾胃之寒，止心腹之痛。急与一剂，俟滚先服，煎热再进。诸病悉愈。向使泥其痛无补法，而用攻伐之药，祸不旋踵。
疏曰：病势剧时，其虚寒实热，实难卒辨，即脉亦不足为凭，厥亦不足为据，独是面色无逃其情，今眼胞上下青黯者，眼胞属脾，青黯属寒，而青又是肝经之色，故知其脾气虚寒，而肝木所胜也甚矣。色之不可不辨也。其加吴茱萸者，虽属散寒止痛之品，亦因吴茱萸能入厥阴肝经故也。痛虽在于胃脘当心，而青黯则厥阴虚寒之色，故不用姜、桂、附，而独用茱萸也。痛症之虚实寒热，辨之之法，先以手按。有形者，是实；无形者，是虚；以汤探之，喜热者，是寒；喜冷者，是热；便溏者，是虚；燥结者，是实；倦卧者，是寒；扬手者，是热；胀闷恶食者，是实；得食稍安者，是虚。以此细察，庶可悉知也。
一妇人心疼腹痛，诸药不应，余用黑山栀、桔梗治之而愈。
疏曰：此案必属郁火痛，故以黑山栀导其火，屈曲下行，而以桔梗载之，在心包络之分也。此丹溪之法也，孰谓立斋不遵丹溪，而专用温补耶！亦遇理势之宜不宜耳。

脾胃虚寒阳气脱陷等症  ***************************
谭侍御，非头痛即吐清水，不拘冬夏，吃姜便止，已三年矣。余作中气虚寒，用六君加当归、黄耆、木香、炮姜而瘥。
疏曰：头痛原属气虚症，此案头痛即吐清水者，属胃气虚寒固矣。不必因吃姜便止，而后知也。独怪胃气虚寒之症，而以三年之久耶。是其中必有痰饮之故，故特主六君子汤以补胃气祛痰饮。加木香、炮姜，是因胃寒而设，固无疑矣。其当归、黄耆，非有痰饮者所宜，何以加乎？岂亦病久而血亦虚乎？故用此补血耶。以虚火销烁，其中而更燥乎？故用此以润燥耶。以居高之气难至，故用归、耆充升其气耶。详而观之，此即补中益气去升麻、柴胡，加木香、炮姜、半夏也。夫头痛者，当用补中益气以升提之，因吐清水，升提非其所宜，去升、柴而加木香、炮姜以运行之，所以代升提也。而与寒更为切，当加半夏、茯苓，则因于吐清水耳。
一儒者，四时极喜热饮食，或吞酸嗳腐，或大便不实，足指缝湿痒，此脾气虚寒下陷。用六君加姜桂治之而愈。此理稍为失宜，诸疾仍作，用前药更加附子钱许，数剂不再发。
疏曰：此案未始非脾经湿热郁结而下流者，何以见其必属虚寒而陷乎？特以四时极喜热饮食为据耳。然有谨于调护者，多喜热饮食；精神怯弱者，多喜热饮食；即脾经有湿热郁结者，亦多喜热饮食，未足以为据也。其或有色脉为可据乎？我观先生字法，有可推详者，曰极喜热饮食，曰四时极喜热饮食，要知非热不食，不可稍有不热之意也，此脾气之虚寒无疑也。故有吞酸嗳腐，不责之湿热郁结，而责之脾气虚寒；大便不实，足指湿痒，不责之湿热下流，而责之脾气下陷，此六君、姜、桂之所必需也。然何不以补中益气治之？曰：大便不实，归、耆在所当禁耳。
一男子，形体倦怠，饮食适可，足指缝湿痒，行坐久则重坠，此脾胃气虚而下陷，用补中益气加茯苓、半夏而愈。
疏曰：此案与前案同患足指缝湿痒之症，同有元气下陷之势，而用药一主于温补而不升，一主于升补而不温者何也？曰：前案以四时极喜热饮食而知其虚寒，此案无也，故不必温。此案以形体倦怠，行坐久则重坠而知其下陷。前案无有也，故不必升。前案以大便不实为肠胃滑润，故不用归、耆，此以足指湿痒，为同有湿气，故亦加茯苓、半夏。要知气虚虽同，而寒则异。下陷虽同，而症则异；故用药亦当异也。故此案之用补中益气与前案之用六君不同也。
一男子，食少胸满，手足逆冷，饮食畏寒，发热吐痰，时欲作呕，自用清气化痰及二陈、枳实之类，胸腹膨胀，呕吐痰食，小便淋沥；又用四物、芩、连、柏、知母、车前，小便不利，诸病益甚。余曰：此脾胃虚寒，无火之症，故食入不消，而反出。遂用八味丸补火以生土，用补中益气加姜、桂，培养中宫，生发阳气寻愈。
疏曰：此案初症即属脾胃虚寒，即当以补中益气加乾姜以治之。或曰此初症似肝脾郁火，当用加味逍遥为是。余曰不然，诸症皆相似而作呕有辨。若郁火作呕，必多作酸苦，今不曰酸苦，则属脾胃虚寒也明矣。盖手足厥冷，饮食畏寒之症，非寒则热，非热即寒。寒者真病所现，热者反见之化，今既不是反见之化，即是真病所现耳。至于服伐脾之药而诸症变剧，理所宜然，以及小便淋沥何也？盖中气不足，小便因而失常，是二陈、枳实之伐其脾故也。又服寒肾之药，而诸症益甚，势所必然。以便小便不利何也？盖膀胱者，州都之官，气化则能出焉，是四物、芩、连、知、柏、之寒其肾故也。是当曰此脾肾虚寒无火之症，何以云脾胃耶？盖以食入不消，而反出，为脾胃虚寒无火也，明矣。然虽以食入不消而反出，为脾胃虚寒无火之验，而用药则先八味，以补肾火，岂非温肾以及于膀胱，以气化其小便而能使之出者乎？盖此症以小便不利为急，故先八味以气化为主，若第云补火以生土，曷不先用补中益气加姜、桂以培养中宫之本脏不及，然后补本脏之母乎？此温补脾胃虚寒之法也。今先八味而后补中者，允属脾肾虚寒症。而先生只云脾胃者，盖初症只是脾胃虚寒，因误投寒肾之药而复现肾经无火之症。故曰脾胃虚寒无火，无火重矣，故先八味。
一男子，每劳肢体时痛，或用清痰理气之药；不劳常痛，加以导湿，臂痛漫肿，形体倦怠，内热盗汗，脉浮大，按之微细，此阳气虚寒。用补中益气加附子一钱，人参五钱，肿痛悉愈。又以十全大补百馀剂而康。彼计服过人参十三斤，姜、附各斤余。
疏曰：凡肢体疼痛，属于血少者多，治法每以养血行气为主，因肝肾阴亏所致，亦不过治以补肾疏肝之法，殊不知皆气滞血凝之故。是以每用血药无效，惟温补其气，充升于肢节之间，则滞者行，凝者散，而疼痛自愈矣。然亦有滋阴养血之药而得效者，因肾主骨，肝主筋，肝肾阴血亏损，不能荣养筋骨以致疼痛，则当补肾养血为主，又非温补元气所得愈也。然必有火症可验。如此案，内热盗汗，似属火症，当用滋阴养血者矣。何以独称阳气虚寒。而只用温补元气之方耶？然曰脉浮大，按之微细者，则为阳气虚寒也。无疑若阴虚血热，其脉当洪数而絃动矣，此案毕竟气血两虚，故即继以十全大补两补之。盖形体倦怠，气虚也；内热盗汗，血虚也，而痛又不分左右，从此可见矣，至于服过人参十三斤，姜、附各斤余者，此千百中仅有一二人也。
沉大雅母，患脾虚中满，痰嗽发热，又因湿面冷茶，吞酸呕吐绝食。误服芩、连、青皮等药，益加寒热口干，流涎不收，且作渴。闻食则呕数日矣。迎先生视之曰：脾主涎，此脾虚不能约制，故涎自出也。欲用人参安胃散，惑于众论，以为胃经实火宿食治之，病日增剧。忽思冬瓜，食如指甲一块，顿发呕吐酸水不止。仍服前药愈剧，复邀先生视之。则神脱脉绝濒死矣。惟目睛尚动，先生曰：寒淫于内，治以辛热，然药不能下矣。急用盐、艾、附子炒热，熨脐腹以散寒回阳，又以口气补接母口之气，又以附子作饼，热贴脐间。时许，神气稍苏，以参、术、附子为末，仍以是药加陈皮煎膏为丸如粟米大，入五七粒于口，随津液嚥下即不呕出。二日后加至十馀粒，诸病少退，其涎不止，五日后，渐服煎剂一二匙，胃气稍复，乃思粥饮，后投以参、术等药温补脾胃五十馀剂而愈。大雅敢述病状之奇，用药之神，求附卷末，一以见感恩之意，一以示后之患者，当取法于此。云尔晚生沉大雅顿首拜书。
疏曰：大凡服对症之药而病益增者，即属虚症居多。如此案论之未始，非湿热饮食之故，而进以芩、连、青皮等物，益增诸病，其为脾胃虚寒可知，所当急与温补也。若但以流涎，属脾虚不能约制，而必用温补者，宁不知有脾热甚而流涎之说乎？惟因服芩、连、青皮等之后见之，故直断以虚寒也。至于神脱脉绝，惟目睛尚动之时，所以急救之法，与进药之法，实挽回之妙术，所当常切思维者也。然余谓凡虚寒将脱之症，其挽回也易，枯涸将脱之症，其挽回也难。如肾水枯涸，湿火燔灼之症。而至于神脱脉绝，目睛尚动时，用补水生津之品，则缓而无济，用回阳壮火之品，则更加焦烂矣。奈何？奈何？总之阳气可挽，阴精难复也。可不重惜平日哉！

命门火衰不能生土等症  ***************************
廷评张汝翰，胸膈作痞，饮食难化。服枳术丸，久而形体消瘦，发热口干，脉浮大而微，用补中益气加姜、桂诸症悉退。惟见脾胃虚寒，遂用八味丸补命门火，不月而饮食进，三月而形体充。此症若不用前丸，多变腹胀喘促，腿足浮肿，小便淋沥等症，急用济生加减肾气丸，亦有得生者。
疏曰：枳术丸饮食伤肠胃之药也。盖肠胃无羌，偶被饮食伤者设耳，若脾胃元气先虚，不能运化饮食，自当峻补元气，使饮食自然运化。何可更以枳实、白术之推墙倒壁者，复伤之耶！虽有二倍之术，诚不足以偿之也，久而形体消瘦，发热口干，我固知脾胃之气虚也。而况脉之浮大而微者乎？夫血虚者，多近于热；气虚者，多近于寒；故用补中加姜、桂以直入脾胃而补之也。温补脾胃而诸症悉退。宜乎不复见有脾胃虚寒之症矣。何以又云惟见脾胃虚寒耶？补中、姜、桂正温补脾胃虚寒之药，服之而脾胃之虚寒尚见。此非温补所得愈者矣。于是用隔二之法，温补脾胃之母，使母子相生，土从火化，则元元本本生化之机不息，故遂用八味丸以补命门火也。至于不用前丸之变症，是又火不能生土，土不能制水之症，济生加减肾气丸之所以有牛膝、车前以利水也。
一儒者，虽盛暑喜燃火，四肢常欲沸汤渍之，面赤吐痰，一似实火，吐甚宿食亦出，惟食椒、姜之物方快。余曰：食入反出乃脾胃虚寒，用八味丸及十全大补加炮姜渐愈，不月平复也。
疏曰：盛暑燃火，四肢渍沸，望而知其为脾胃虚寒，而况食椒、姜物方快乎。独面赤吐痰，吐甚宿食亦出之症，此亦有阳明火亢者，亦有肝脾火郁者，似难概以虚寒论，且前症亦有火极似水之假象，火郁喜辛之暂开者乎，虽然必有可据者也。盖阳明火亢者，所吐之物必臭秽，或声厉，或发渴，脉必洪长而数。肝脾火郁者，所吐之物，必酸苦，或胸闷，或吐后反快。脉必细数而涩。今此案大都所吐之物，不臭秽，不酸苦，其声低而不渴，其气怯而不快，其脉必浮大而微或迟细而虚，是可辨也。非独以食入反出，即断为脾胃虚寒耳。然即以脾胃虚寒论，似亦当先用补中益气加姜、桂，而后或继以八味丸。何以此案即用八味丸耶？盖虚寒之症，而至面赤吐痰者，似有火衰戴阳之意，似有龙雷上窜之意，此皆不当升提而当用导引者也。故虽曰：脾胃虚寒而即用八味，然脾胃之虚寒，未能同愈，又用十全大补加炮姜双补脾肾，非法之纯，而无弊者乎。
一妇人饮食无过碗许，非大便不实，必吞酸嗳腐。或用二陈、黄连，更加内热作呕。余谓东垣先生云：邪热不杀穀，此脾胃虚弱，末传寒中，以六君子加炮姜、木香数剂，胃气渐复，饮食渐进，又以补中益气加炮姜、木香、茯苓、半夏数剂全愈。后因怒，饮食顿少，元气顿怯，更加发热，诚似实火，脉洪大而虚，两尺如无，用补中益气，八味丸，两月馀诸症悉愈。
疏曰：此案初症，原属肝木乘脾土之郁火症，斯时宜用茱、连、逍遥散为是，奈何用二陈、黄连之寒凉削伐，致使脾胃更虚，而有内热作呕之变？然内热作呕，亦未始非郁火之验，但从寒凉削伐中来，故直断以末传寒中，而非邪热不杀穀之症乎？先六君而后补中者，盖脾胃既以虚寒而作呕，则元气有断脱之意，未敢骤升，故先温中以生其根，又加姜、半为止寒呕要药，俟胃气复，寒呕止，然后又用补中益气加味，以温升其元气，而元气充足无下陷之虞。此进药次序之妙也。至于后因怒而饮食顿少，元气顿怯，更加发热者，在症固宜于补中，然以两尺如无之脉，此无根之脉也，最忌升提，正恐其有脱之患，何以仍用补中耶？我因知用补中汤以下八味丸耳。补中，所以治症；八味，所以治脉；合而进之，则元气顿怯者，不因八味之沉降而更怯；两尺如无者，不因补中之升提而更无。此进药兼全之妙也。不然，何可先升后降耶？脉洪大而两尺如无者，尚可兼用升提，若微细而两尺如无者，升提并不可兼用，况敢独用乎？
佐云向因失足，划然有声，坐立久则左足麻木，虽夏月，足寒如冰。嘉靖己亥夏月因醉，睡觉而饮水复睡，遂觉右腹痞结，以手摩之，腹间漉漉有声，摩热则气泄而止。每每加剧。饮食稍多，则作痛泻，求治于医，今服枳术丸，固守勿效。甲辰岁，求治于立斋先生，诊之喟然叹曰：此非脾胃病，乃命门火衰，不能生土，虚寒使之然也。若专主脾胃误矣！可服八味丸则愈，余敬服果验。盖八味丸有附子，医家罔敢轻用。夫附子斩关夺旗，回生起死，非良将莫能用，立斋先生今之武候也。家贫不能报德，姑序此以记治验，杉墩介庵朱佐顿首拜书。
疏曰：左足麻木，夏月如冰，虽似命门火衰，然得之失足而起。而麻木又只在一足，未始非因失足而至，气滞血凝，故为之寒如冰也。若必繫命门火衰，则当两足皆然，何独止于左足乎？至于饮水而右腹为之痞结，以及饮食稍多，则作痛泻等症，皆作脾胃气虚之故，即寒也。亦属脾胃虚寒也，何以见其必属命门火衰耶？要知麻木只在左足，而寒如冰，则两足所同，故曰左足麻木，又曰足寒如冰，不然当曰其寒如冰矣。若夫饮水而右腹痞结，余曾谓肝火从左命门，火从右，故左半身有火症者，责之肝火居多；右半身有火症者，责之命门火居多。则右半身有火虚寒症者，以例而推，未始非命门火衰之故。今饮水而右腹痞结，是水伤其火，火衰而水不能运也。况饮食即睡，睡则气归于肾，肾并水亦引归于肾，肾中之命门，火能不为水寒所伤，延及六年之久，而至于衰乎？合而观之，用八味丸无疑。若果系脾胃病，则当洞泻绝食，反不能历六年之久矣。
光录邝子泾，面白神劳，食少难化，所服皆二陈、山栀、枳实之类，形体日瘦，饮食日减。余谓此脾土虚寒之症，法当补土之母，彼不信乃径补土，以致不起。
疏曰：土虚者，补土；火虚者，补火；此一定之法。若土虚而必欲补火以生之，则补土之法，可以不设矣。要知土虚而脉见右关独虚弱，只补其土，而若兼见右尺无根者，自当补土之母，竟补其土无益也。然土母有二，心与命门也，盖胃土虚寒，当补心火以生之，归脾汤是也。脾土虚寒，当补命门以生之，八味是也。不能食者为胃寒，不能化者为脾气寒。故此案云食少难化，则脾胃皆虚寒，可用归脾汤与八味丸间服。然命门火衰，不能生脾土，致食少难化，或大便溏泄者，用八味、七味不效，盖熟地、山萸肉凝滞之品，与食少便泄，症多不合宜，所谓生柴湿炭，不能发火反使窒塞釜底，而釜中终不温热，水穀终不成熟，则火且不得燃，安望其有生土之功乎？故有十补丸、四神丸、二神丸、菟丝丸，近传进上萃仙丸等方皆无熟地。若用煎剂，如补骨脂、枸杞、沙苑、蒺藜、菟丝、山药、北五味、杜仲、续断等皆温补肾气之药，空松透发，如干柴燥炭，火必旺而土自生矣。且无碍于食少便泄也。
罗工部，仲夏腹恶寒而外恶热，鼻吸气而腹觉冷，体畏风而恶寒，脉大而虚微，每次进热粥瓯许，必兼食生姜瓯许，若粥离火食，腹内即冷。余曰：热之不热是无火也。当用八味丸壮火之源，以消阴翳，彼反服四物、玄参之类而殁。
疏曰：此案症属虚寒明甚。何反服四物、元参寒凉之剂耶？岂以仲夏而然乎？岂以外恶热而然乎？脉之大而然乎？独不顾寒症种种，不一而足。至于进粥不可离火，必兼食姜瓯许，非虚寒所彰著者乎？然此虚寒也，明理人论治必用参、术、姜、桂等温补脾胃之气而已，今用粥必兼食姜，每次必瓯许，以此大辛热之物，食之久且多，虚或未回，其寒必退而热必至，何至略无少减耶？要知姜能入脾胃，脾胃既能受热，而热不至，即温补之亦必无益，不得不转而问诸火源。夫火之源不至脾胃，而在于肾水之中，所谓先天命门真火是也，凡寒症而用诸热药而不热者，是无真火故耳。欲补其火，须向肾水中补之，此八味丸所以用六味补水之剂，加桂、附之品则后天之土直从，先天之火而生矣。
工部陈禅亭，发热有痰，服二陈、黄连、枳壳之类，病益甚。甲辰季冬请治。其脉左尺微细，右关浮大，重按微弱。余曰：此命门火衰不能生土。而脾病当补火以生土或可愈也。不悟，仍服前药，脾土愈弱，至乙巳闰正月，病已革，复邀治，右寸脉平脱，此土不能生金，生气绝于内矣。辞不治。经云：虚则补其母，实则泻其子。凡病在子，当补其母，况病在母而属不足，反泻其子，不死何俟？
疏曰：今人论脉，以右尺属火，以左尺属水。故右尺微细为火虚，则左尺微细当属水虚矣。先生断其命门火衰者，何也？要知两尺同其水火，当以洪大微细分之，凡尺脉洪大者，不论左右，断以水虚；尺脉微细者，不论左右，皆断以火虚也；此秘传也。而先生于此案，已先传于不言之表，读先生医案，岂可草率耶？余尝论古有隔二，隔三之法，隔二之法可用，隔三之法不可用。盖隔二是补其所生，若隔三补其克也。此案前以火虚不能生土，当补火以生土可也，是为隔二之可用。后以因火虚不能生土，土复虚，不能生金，则补火之法何可用乎？是隔三不可用也。然病至于隔三矣，亦去生甚远，故见右寸脉平脱即辞不治，概可知也。无已则惟建中汤可用，然此汤亦是补土生金为隔二之法，非补火生土，土复生金，隔三之法也。
辛丑年馀，在嘉兴屠渐山第有林二守。不时昏愦，请余治之。谵语不绝，脉洪大按之如无，此阳虚之症也，当用参附汤治之。有原医者，阳喜而迎曰：先得我心之同然，遂服之即静睡觉，而进食，午后再剂，神思如故，其脉顿敛。余返后又诈云：用附子多矣！吾以黄连解之阴，仍用参附汤。窃观仲景先生治伤寒云：桂枝下咽，阳盛乃毙，硝黄入胃，阴盛乃亡。不辨而自明矣，吾恐前言致误患者，故表出之。
疏云：不时昏愦，似阳明胃火；谵语不绝，似阳明火亢；于此而欲断其为阳虚，诚难定见。不知果属阳明火者，必从发热头痛，伤寒症传经变来。今不言发热头痛，则其为虚也明矣。况脉洪大而按之如无者乎。然以此症论虚，则虚矣。虚中未免有火，非火何为昏愦乎？非火何为谵语乎？不知虚而有火者，脉必带数，今不言数则知其无火矣。再以此症论无火，则无火矣。似虚在于阴，不在于阳，阳虚何以昏愦乎？阳虚何以谵语乎？不知虚在阴分者，脉必强劲，今不言强劲则知其非阴虚矣。由是而知，不时昏愦者，气欲脱也；谵语不绝者，神已飞扬也；神与气属阳，故曰阳虚。人参以复后天之阳，附子追先天之阳，所以用参附汤而不用八味也。八味独补肾中先天之阳，虚在阴分者宜之，况先天之阳为真火而非元阳也。元阳者，鼓舞动荡，发育化生之本也。八味丸，体阴而性滞，何能追复此元阳于欲脱将毕之时，惟参附、耆附及加参之三生饮等方，庶可追复挽回其阳，皆此意也。

肾虚火不归经发热等症  ***************************
大尹沉用之，不时发热，日饮冰水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责其无火；寒之不寒，责其无水。又曰：倏热往来，是无火也，时作时止，是无水也。法当补肾，用加减八味丸，不月而愈。
疏曰：倏热往来，是无时而作也。时作时止，是有时而作也。此案不时发热，即倏热往来也，正是无火之症当用八味丸益火之源以消阴翳者也。而日饮冰水二碗，寒药二剂，热渴益甚，此即寒之不寒，责其无水之症，当用六味丸壮水之主以制阳光者也。是一人之身，既属无火，而又属无水矣。而熟知其不然也。试观先生用药。不曰补火，不曰补水，而曰补肾。不曰用八味丸，不曰用六味丸，而曰用加减八味丸。是非无火无水之症，而实肾虚，火不归经之症也。夫肾虚而火不归经者，以言乎无火，则火但不归经耳。未尝是绝然无火之寒症。以言乎无水，则水但不能制其上越之热，未尝是绝然无水之热症。故用加减八味丸以引火归源而已。盖龙雷之火飞越上升，时隐时现，故为之不时发热也，销烁肺胃，故为之日饮冰水也。尺脉洪大而数，火未尝无也，时或无力，火未尝有也，或有或无，正火之不归经。处而后知先生察脉审症处方之妙，不越乎古人之模范，亦有不囿乎古人之模范者也。
顾大有父，年七十有九，岁仲冬，将出少妾入房，致头痛发热，眩晕喘急，痰涎壅盛，小便频数，口干引饮，遍舌生刺，囊缩敛如荔枝，下唇黑裂，面目俱赤，烦躁不寐，或时喉间如灶火上冲，急饮凉茶少解，已频于死。脉洪大而无伦且有力，扪其身烙手。此肾经虚火游行于外。投以十全大补加萸肉、泽泻、丹皮、山药、麦冬、北五味，又附子一锺。熟寐良久，脉症各减三四，再与八味丸服之，诸症悉退，后畏冷物而痊。
疏曰：此案宛似伤寒传里实邪症。合其时考之，又伤寒也。以其脉考之，又伤寒也，而孰知其为肾经虚火游行于外之症乎？故凡病势忽然暴烈，脉气异于寻常，即当求本而治。若果系伤寒传里，当必从太阳、阳明、少阳、诸表症尽而后传变入来。今不言诸表症，而但云将出少妾入房所致。岂非病在肾经虚火游行乎？然以肾经虚火游行而论，当即以七味丸引火归源之法，治之何以先用十全大补加味耶？独不虑火未归源，而参、耆、术、甘补住上焦游行之火，致痰涎壅在于肺，以成窒逆之患，而愈增喘急乎？不知年登七十九岁，气已虚矣，入房即病，阳已脱矣。则阴阳气血无不虚脱，故用此汤齐补之俟。脉症稍减三四，使阴阳气血已定，后用八味丸以治其本源。其不用七味及加减八味者，以七十九之老人入房，即病暴脱，真火已衰，不特火不归经而已。
下堡顾仁成，年六十有一，痢后入房，精滑自遗，二日方止。又房劳感寒，怒气遂发寒热，右胁痛连心胸，腹痞自汗、盗汗如雨，四肢厥冷，睡中惊悸，或觉上升如浮，或觉下陷如坠。遂致废寝，或用补药二剂益甚，脉浮大洪数，按之微细，此属无火虚热，急与十全大补加山药、萸肉、丹皮、附子二剂，诸症顿愈而痊。此等元气百无一二。
疏曰：此症属虚，人皆知之。而何以用补药益甚？盖无火虚热，必需桂、附。徒用补药，适以助其虚热。故益甚也。此症与前案相同，用药亦不异，但无泽泻、麦冬、五味三品。因此无燥症现，故不需上三味。而曾有精滑，故去泽泻，或曰此症以感寒，寒热似有外感怒气，右胁痛连心胸，似有气阻腹痞，似有食滞。虽其从入房而来，医者必曰宜先疏之，散之，消之，而后补之。亦何处见其无火虚热耶？岂因四肢厥冷而云然耶？曰不然。从脉之浮大洪数，按之微细而云然也。夫水火之源，皆在于下，今按之微细，则水火衰矣。而洪数独在浮处，岂非虚热乎？病至于此，非一剂所能愈。今曰一剂，诸症愈而痊。故以此等元气百无一二，与前之顾大有案亦云然。
一儒者，口干发热，小便频浊，大便秘结，盗汗梦遗，遂致废寝。用当归六黄汤二剂盗汗顿止，用六味地黄丸，二便调和，用十全大补汤及前丸兼月馀，诸症悉愈。
疏曰：此案纯是阴虚火燥症，当归六黄汤虽为盗汗而设，其于小便频浊，大便秘结，未始不可。此不过曰盗汗顿止而已，馀症未止也。既以苦寒清火之后，而有所未愈，而后补阴之品，不可不进矣。六味丸难为二便而设，其于口干发热，梦遗废寝，未始不可，此不过云二便调和而已。馀症未和也。既以纯阴壮水之后，而有所未愈，而后气血两补之方，不可不进也。然气血两补，当用八珍，何以前用芩、连、黄柏，而后复用肉桂耶？盖芩、连、黄柏既可止盗汗，则可并止口干发热矣，今口干发热仍在者，是火不归经之故耳。此所以用十全，不用八珍也。至于兼服六味丸者，此症原属水虚而非火虚，故当此凉药虽未能全愈，然亦未尝不应，故复兼壮水之方，所以固其本也。
州同韩用之，年四十六岁。时仲夏，色欲过度，烦热作渴，饮水不绝，小便淋沥，大便秘结。唾痰如涌，面目俱赤，满舌生刺，两唇燥裂，遍身发热，或时如芒刺而无定处，两足心如烙，以冰折之作痛。脉洪大而无伦，此肾阴虚，阳无所附而发于外，非火也。盖大热而甚寒之，不寒是无水也。当峻补其阴，遂以加减八味丸料一斤，内肉桂一两，以水顿煎，六碗冰冷与饮，半饷已用大半，睡觉而食温粥一碗已，睡至晚，乃以前药温饮一碗，复睡至晓，食热粥二碗，诸症悉退。翌日畏寒，足冷至膝，诸症仍至，或以为伤寒。余曰：非也，大寒而甚，热之不热，是无火也，阳气亦虚矣，急以八味丸一剂，服之稍缓，四剂诸症复退，大便至十三日不通，以猪胆导之，诸症复作，急用十全大补汤数剂方应。
疏曰：此症大概亦当用十全大补汤，如前顾大有者之加法与之，何以只用加减八味丸料耶？岂以大便秘结之故，不敢用补气之品乎？然前曰肾经虚火游行于外，此曰肾阴虚阳无所附而发于外，其症不甚相远，而治法则前既用参、耆、术补气之药，复用附子补火之药，而此既不用参、耆、术，复减去附子，大相径庭，何也？曰前是火虚，此是水虚也。盖前云口干引饮，又曰急饮凉茶少解，是口虽干而所饮不多，且不曰饮水，而曰凉茶，岂非虚火之验乎？此云作渴饮水不绝，是渴也。甚于干也，饮水也甚于凉茶也。不绝也，甚于少解也，以此而论，岂非水虚之验乎？况大便秘结者，又属水虚也无疑。水虚而阳无所附，只宜引火归源而已，不必补火也。故用肉桂不用附子，只宜补肾壮水而已，不必补气也。故用加减八味而不用十全大补。故知辨症之法，只在毫釐之间也，而壮水引火之后，翌日复现无火症。一人一病，何顷刻变易若是乎？要知无水与无火，截然两途。而虚火游行与阳无所附，其理原同一致。如无水者，内外皆热症也，法当壮水；无火者，内外皆寒症也，法当益火。若虚火游行与阳无所附者，皆是肾经水火两虚，外热内寒症也。法当引火归源，非偏于补水，偏于补火者也。然外热内寒症，即内外皆寒症，故引火之后，外热虽除，内寒未后，所以诸症仍至，不得不用益火之剂。由是而知，引火之法，即益火之法，皆从八味加减而已。但有轻重之分，在用附子不用附子之间，初无异方也，至于大便十三日不通，可以通矣。今通之，只用外法，又在大补水火之后，似无他虑，其如一通之后，诸症复作，甚矣！大便之不可轻导也，大便通后而诸症复作者，是后天之气血益虚矣，故不得不复用两补气血之剂，由是而知，水与火恒相倚，先后天恒相关也。而审症用药，恒相顾也，此案凡三变然一则。曰诸症仍至，再则曰诸症复作，是病变而症不变也。用药之法，初则壮水，因大便秘结，再则益水火，因足冷过膝也。终则气血两补，因大便强通也，然则水火间补之意，始终不变也。
举人陈履贤，色欲过度，丁酉孟冬，发热无时，饮水不绝，遗精不止，小便淋沥，或用四物、芩、连之类，前症益甚。更加痰涎上涌，口舌生疮，服二陈、黄柏、知母之类，胸膈不利，饮食少思，更加枳壳、香附，肚腹作胀，大便不实，脉浮大，按之微细，余朝用四君为主，佐以熟地黄、当归；夕用加减八味丸，更加附子，唾津调搽涌泉穴，渐愈后，用十全大补汤。其大便不通，小腹作胀，此直肠乾涩，令猪胆导通之。形体殊倦，痰热顿增，急用独参汤而安，再用前药而愈。但劳发热无时，其脉浮洪，余谓其当慎起居，否则难治。以余言为迂，至乙巳夏复作，乃服四物、黄柏、知母而殁。
疏曰：此案与上案二顾大局相仿，亦当用十全大补合八味丸。药则同所不同者，惟耆、附、芍、芎耳。余细察其症之异同处，二顾无胸膈不利、饮食少思及肚腹作胀、大便不实诸症。此当补脾气为主，而补阴滋肾之品，所在禁忌。故虽因色欲过度而来，不得不兼用补阴而以四君为主，归、地为佐，岂非重在补脾气乎？然毕竟发热无时，种种诸症，皆肾虚火不归经所致，故夕仍用加减八味也。但欲如二顾合用之法，则于脾气有窒塞滑润之患，不若即此合用之方而分进之，则既不碍于脾气，复不缺于补阴。然终不用耆、芎、芍及附子者，黄耆非胀满所宜，附子非水虚可用，川芎不利于上炎，白芍有碍于食少故也。盖色欲过度者，属水虚；而入房即病者，多属火虚；故前二顾，皆入房即病，是以即用附子，此案及韩用之，皆色欲过度，是以不用附子，从此可见也。更以附子唾津调搽涌泉穴者，亦引火归源之意也。可谓善于权行者矣。
吴江晚生沉察顿首云，昔仆年二十有六，所禀虚弱，兼之劳心，癸巳春，发热吐痰，甲午冬为甚。其热时起于小腹，吐痰而无定时，治者谓脾经湿痰郁火。用芩、连、枳实、二陈，或专主心火，用三黄丸之类。至乙未冬，其热多起足心，亦无定时，吐痰不绝，或遍身如芒刺，然治又以为阴火生痰，用四物、二陈、黄柏、知母之类，俱无验。丙申夏，痰热愈甚，盗汗作渴，果属痰耶？阴虚耶？乞高明裁示云云。余曰：此症乃肾经亏损，火不归经，当壮水之主以镇阳光，乃就诊于余。果尺脉洪大，余却虚浮。遂用补中益气及六味地黄丸而愈。后不守禁，其脉复作，余谓火令可忧，当慎调摄，会试且缓。但彼忽略，至戊戌夏。果殁于京。
疏曰：此案实系肾经亏损，火不归经之症。法当用引火归经，如加减八味为是。而先生既明言之矣，何复又言当壮水之主以镇阳光耶？盖此二句是指肾水独虚，相火偏旺，其火无升腾飞越之势第，其煎熬销烁于阴分者为然耳。若肾水既虚，而相火且升腾飞越。如此案之热时起于小腹无定时，其热多起于足心，亦无定时等症，是其症也。非肉桂引火归源不伏，何以独用六味地黄丸，只壮其水耶？且其火因下虚而既上炎矣！何可更用补中益气以升提耶？盖以服芩、连、枳实、及三黄、四物、二陈、知、柏之类，脾气已伤，故必用之耶？岂凭于脉，不顾其症，而遂用之耶？盖尺脉洪大，此固肾水虚而相火旺于本经之脉。是宜壮水之主以制阳光，只须六味丸治之也。余却虚浮则脾气亦虚浮矣。合之尺脉洪大，则虚而且下陷于肾中之脉，亦宜升提下陷，以补中益气治之也。脾气既已下陷，肾水虽虚，是宜先升后降，若先用六味，后用补中，则脾气更陷，升之更难。故先补中益气，后用六味地黄丸治之也。或凭脉法，固不可乱，而心固自当灵也。凡言有者，或一时同进，或早晚兼进，或既补中见功，而以六味收功也。

脾胃亏损吞酸嗳腐等症  ***************************
赵吏部文卿，患吐不止，吐出皆酸味，气口脉大于人迎二三倍，速余投剂。余曰：此食郁上焦宜吐，不需用药。乃候其吐清水无酸，气寸脉渐减，尺脉渐复，翌早吐止，至午脉俱平复，勿药自安。后抚陕右过苏顾访倾，盖清谈厚过于昔，且念余在林下，频以言慰之。
疏曰：所吐酸味，气口脉大，自然食郁无疑。然必脉见沉滑有力者为然也。不然乌知其不犯脾胃虚症乎？至于不需用药者，亦必因其形气不惫耳。观翌日平复，勿药自安之句，岂非形气不惫者乎？或曰若然，何不止其吐而消其食也。曰：观尺脉渐复之句，则知前已尺部无脉矣。古云：上部有脉，下部无脉，其人当吐，不吐者死，即不吐亦当使之得吐，是因宜吐，故亦不可止吐也。或曰若然，何不涌其吐而出其食也？曰：观患吐不止之句，则知已自得吐矣。若不吐自当涌之使吐。今吐不止，故不可涌其吐也。既不可止，又不可涌，而消其食，出其食更无益干事。且形气不惫，所以不需用药之为得也。
一儒者，面色萎黄，胸膈不利，吞酸嗳腐，恪服理气化痰之药，大便不实，食少倦怠，此脾胃虚寒。用六君加炮姜，木香渐愈，更兼用四神丸而元气复。此症若中气虚弱者，用人参理中汤，或补中益气加木香、乾姜；不应，送左金丸或越鞠丸。若中气虚寒，必加附子或附子理中汤，无有不应。
疏曰：面色萎黄，虚者有之，未必至于寒也。至于大便不实，食少体倦，而虚寒始确矣。然而虚热者亦若是。要当于脉气形色参之也。《内经》曰：诸呕吐酸皆属于火，况酸为木火之味，故余每于吐酸吞酸，食后口酸诸症，皆作肝脾郁火治之，而以加味逍遥散或合左金丸，以治肝经血虚火郁之酸，又以补中益气加丹皮、山栀或合左金丸以治脾经气虚火郁酸，若气血不虚，只是火郁而作酸症，但用越鞠丸或合左金丸治之。所谓脾胃虚寒而患此症者，十中之一也。故先生亦有补中益气加木香、炮姜，不应，送左金丸或越鞠丸之说。此是虚热之法，而非定主虚寒也。至于前云脾胃虚寒，用六君加炮姜木香后，云中气虚寒，用补中益气必加附子者，前因大便不实而言，后不过疏论而已。盖大便不实者，不利于黄耆、当归之滑润也。前云中气虚弱，用人参理中汤或补中益气汤加乾姜、木香；后云中气虚寒，必加附子或附子理中汤者，前是不过虚弱而论，后则虚弱而兼寒也，盖虚弱者，原不必附子之大温大热也。又前云脾胃虚寒，用六君加炮姜、木香，后云中气虚弱，补中益气加木香、乾姜者，要知炮姜能温脾胃之寒，乾姜不过止呕行滞而已，其功用甚殊也。
一上舍饮食失宜，胸腹膨胀，嗳气吞酸，以自知医，用二陈、枳实、黄连、苍术、黄柏之类，前症益甚。更加足指肿痛，指缝出水。余用补中益气加茯苓、半夏治之而愈。若腿足浮肿，或焮肿寒热呕吐，亦用前药。
疏曰：前症初起未尝非脾胃湿热所致，用药亦不过如是。何至于益甚耶？要知其人必脾胃原素弱而更加以饮食失节者耳。自用二陈等类，复伤其脾胃之元气，以致足指肿痛，指缝出水，此脾气更虚而湿气随之下陷也。此补中益气所以升补元气，而茯苓、半夏所以燥渗其湿气而即愈也。足以见脾胃素弱之人，即在初起，即有邪气，亦不可纯用寒凉克伐之品也。
一儒者胡济之，场屋不利，胸膈膨闷，饮食无味，服枳术丸不时作呕，用二陈、黄连、枳实，痰涌气促，加紫苏、枳壳，喘嗽腹痛，悉属虚寒。用六君加姜、桂，二剂不应，更加附子一钱，二剂稍退，数剂十愈六七，乃以八味丸全愈。
疏曰：场屋不利而患之症，似属郁结伤脾之意，归脾汤是合症方也。舍而不用，徒用大伤脾气之品，是以叠用而叠受，所变皆脾胃虚症，虽无寒症可见，并无热症可凭。故从虚者，必温之法治之；至于温补脾胃之后，继以温补命门者，亦补母生子之常法耳。夫用姜、桂而曰不应，更加附子而已，不更方也。要知危症用药不应，即是应处，不可更方，加重其剂，增其力耳。若一更方，便惑矣。倘日反甚，则宜更之。然亦有病重药轻之假甚者，仍不可更，要认假甚之法，然症变而脉不变，脉变而重按不变也。如后大司马王浚川之案是也。
一上舍呕吐痰涎，发热作渴，胸膈痞满。或用清气化痰降火，前症益甚，痰涎自出。余曰呕吐痰涎，胃气虚寒，发热作渴，胃不生津，胸膈痞满，脾气虚弱，须用参、耆、归、术之类温补脾胃，生发阳气，诸病自退。彼不信，仍服前药，虚症悉至，复请治。余曰：饮食不入，呃逆不绝，泄泻腹痛，手足逆冷，是谓五虚；烦热作渴，虚阳越于外也。脉洪而大，脉欲绝也，死期迫矣。或曰若然殒于朝乎？夜乎？余曰：脉洪大必殒于昼。果然。
疏曰：以此诸症，亦不见其为虚寒也。岂别有见于脉气形色乎？惟痰涎自出是脾气虚，不能摄涎，症虚则有之，未必寒也。然因降火之后见之，故以虚寒属之。不然岂无脾热甚而流涎者乎？先生虽言虚寒，而所论药品，只是补之而已，未尝有温之者。而言温补何也？盖气虚之症，多近于寒，故曰虚寒，而补气之药多属于温，故曰温补。至于五虚，现症不治，但兼烦热作渴，且脉见洪大者，庸医处此，犹谓火未清楚，或谓元气未脱，不知其有虚阳外越，脉欲绝之兆乎？故知死症既现，纵有可观者，亦不足矣。若殒于朝，殒于夜之说，有一友云：凡人死期已至者，其脉洪劲无胃，纯阳无阴，乃真阴竭绝，必殒于日；其脉洪细微弱，渐渐脱去，此为纯阴无阳，乃真气离散，必殒于夜。以此论之，是无阴者，殒日；无阳者，殒夜也。此案是无阳症，亦殒于日，若是则不足凭矣。然先生则曰脉洪大当殒于昼，似乎脉细微者，当殒于夜矣。初不以症之无阴无阳论也。则此友之说亦何尝不是乎？
余母太宜人，年六十有五。乙未春二月，饮食后偶闻外言忤意，呕吐酸水，内热作渴，饮食不进，惟饮冷水。气口脉大而无伦，面色青赤。此胃中湿热郁火。投以药，入口即吐，第三日，吐酸物，第七日吐酸黄水，十一日吐苦水，脉益洪大，仍喜冷水，以黄连一味煎汤，冷饮少许，至二十日，加白术、白茯苓，至二十五日，加陈皮，三十七日，加当归、炙甘草，至六十日，始进清米饮半盏，渐进薄粥饮，调理得痊。
疏曰：此症系胃经湿热郁火，以气口脉大而无伦故也。然亦未尝不因肝火而发，故其面色青赤。余意此症何不即用茱、连浓煎，细细呷之使呕吐止，继以清湿热，散郁火之剂，数日可愈矣。何必延至十一日而后进一味黄连汤耶？岂以事关老母，为子者不敢轻易用药而然乎？独不虑吐伤元气，则旦暮不保，何可延至十一日之久乎？要知所吐，皆酸水酸物，则湿热郁火亦得从吐而散去。且不言神气困倦，故可缓缓而图也。然不用茱、连，而用黄连者，岂以茱、连入肝，黄连入胃。此症虽因外言忤意而作，而病脉则现于气口胃部，故以黄连入胃为当也。观后所加之药，皆在胃而不在肝，概可知矣。况只言忤意，而不言发怒，则于肝分似无涉也。
大司马王浚川，呕吐宿滞，脐腹痛甚，手足俱冷，脉微细，用附子理中丸一服益甚，脉浮大，按之而细，用参附汤一剂顿愈。
疏曰：此案手足俱冷，脉微细，固知其为中宫虚寒矣。然以呕吐宿滞，脐腹痛甚之症，安知非食填太阴，气郁坠道，而现手足冷，脉微细乎？是必冷过肘膝，脉微细无神，兼之面青神惨，故能确知其为虚寒也。至于理中，进而益甚，脉变浮大。此处最易惑人，重以参附亦因其脉按之而细耳。岂非病重药轻，反拔其势而肆乎？然以附子理中与参附较之，亦不甚相远，何至后拔其势？曰：凡治重症，药宜单刀直入，理中之白术、甘草，未免牵掣耳，虽然脉按之而细，故敢如是。不然，安知其非壮火食气之误乎？
一妇人，吞酸嗳腐，呕吐痰涎，面色纯白，或用二陈、黄连、枳实之类，加发热作渴，肚腹胀满。余曰：此脾胃亏损，末传寒中。不信，仍作火治，肢体肿胀如蛊。余以六君加木香、附子治。胃气渐醒，饮食渐进，虚火归经。又以补中益气加炮姜、木香、茯苓、半夏，兼服全愈。
疏曰：面色纯白，必非火也。用黄连而反加发热作渴，内真寒而外假热也。用枳实而反加肚腹胀满，气虚而中满也。既以从寒从克伐中来，何可仍作火治？其不至于肿胀如蛊。何可得耶？要知愈虚则愈胀，愈寒则愈肿，非温补何以治之！但先之以温补，后之以升补，则又有未可骤升之意，所当知也。盖未传寒中，而至于肿胀如蛊，则脾胃已成冷炭，此时升之，无可升矣。况又有虚火未曾归经，故直温之而已。至于胃气渐醒，饮食渐进，虚火归经之后，脾胃虽温，元气初复。然未能遂其充发之机，故以补中益气助之，此次序之常法也。
一妇人，性沉静多虑，胸膈不利，饮食少思，腹胀吞酸，面色青黄。用疏利之剂。余曰：此脾虚痞满，当益胃气。不信，仍用之。胸膈果满，饮食愈少。余以调中益气加香、砂、炮姜渐愈。后以六君、芎归、贝母、桔梗、炮姜而愈。
疏曰：性沉静多虑而生诸病，大概属肝脾郁火为多，当用加味逍遥散。先生独云：脾虚痞满，当益胃气者，盖因面色青黄，脾土已受肝木所克也，况无寒热等肝经现症故也。然必有脉可据，若左手脉弦数而涩，当用逍遥散从肝经血分升散之；若右手脉虚洪而弦，当用补中从脾经气分升散之。此症必左脉无羌，而右脉失和者也。然不用补中而用调中，何也？余观调中有苍术、木香而无白术、当归，为治湿热所伤云云。岂以此有湿热而用之乎？夫腹胀吞酸，因多湿热所致，然先生每治此症，未尝作为湿热。即如前之太宜人案，亦必明言胃中湿热，所用之药不忌白术、当归。故余知此方不因湿热而用也。盖此妇性沉静而多虑，其气必滞，滞则生湿，故不利白术之闭气，当归之滋润，故以三品加之。及渐愈后，滞行湿散，则脾胃元气为重，故进六君加味，虽仍用白术、当归，而半夏、川芎、贝母、桔梗、炮姜之用，非复温散行滞燥湿之品乎？若曰湿热，炮姜何可用也？是一脾胃元虚气滞，而有寒湿之症者也。
伷云家母，久患心腹疼痛，每作必胸满呕吐，厥逆面赤，唇麻咽乾舌燥，寒热不时，而脉洪大。众以痰火治之，屡止屡作，迨乙巳春，发热频甚，用药反剧，有朱存默氏谓服寒凉药所致，欲用参、术等剂。余疑痛无补法，乃请立斋先生以折衷焉。先生诊而叹曰：此寒凉损真之故，内真寒而外假热也。且脉息弦洪而有怪状，乃脾气亏损，肝脉乘之而然。惟当温补其胃，遂与补中益气加半夏、茯苓、吴茱、木香，一服而效。家母病发月馀，旦夕不安，今熟寐彻晓，洪脉顿敛，怪脉顿除，诸症释然。先生之见，盖有本欤！家母余龄，皆先生所赐，杏林报德，没齿不忘，谨述此乞附医案。谅太史者，採入和仓公诸篇，以垂不朽，将使后者观省焉。嘉靖乙巳春月吉日平湖晚生陆伷顿首谨书。
疏曰：此案脉症以大概而视未始，非痰火所为，但治之而数止屡作，其中必有本源虚症存焉。若非痰火所为，则治之即当更剧，何至屡止？若无本源虚症，则痰火亦易清消，何至屡止屡作？独患之已久，治之亦屡，而惟痰火是治，是本源之虚，全然不顾，则本源益虚，而标症反剧，自然之热也。夫清消痰火之药，皆寒凉者也。寒凉之而发热频甚，岂非内寒外热乎？寒凉之而洪脉加弦，岂非土虚木贼乎？此补中益气所必用也。加以茯苓、半夏者，昔时之痰固消之而益甚，加以吴茱、木香者，昔日之火因清之而变寒，然热药颇多，必用吴茱者，以能入肝经治小腹寒痛故也。今痛虽非小腹，而脉见弦洪，非肝木乘脾之患乎？况诸痛皆属于木乎。
一妇人年三十馀。忽不进饮食，日饮清茶三五碗，并少用水果三年馀矣，经行每次过期而少。余以为脾气郁结，用归脾加吴茱，不数剂而饮食如常。若人脾肾虚而不饮食，当以四神丸治之。
疏曰：余曾见少年妇数人患此症。数年后，多不药而愈。大抵皆脾气郁结之故。惟郁结之气，抑塞脾胃故不饥。无他症，故能延至数年之久而无羌。及遇得意时，则郁结自开而愈矣。此案经行过期而少，则脾经之血已亏，不得不用归脾补脾经之气血而开其郁结。然加吴茱之热何也？盖吴茱能温散厥阴经之郁结，今郁结虽在于脾，而肝气亦从之郁结矣。况经水又属肝经血海，今过期而少，血海亦滞，故用吴茱以温行，实两得之也。余闻郁结者，必有火，故有加味归脾汤之柴胡、山栀，以清散其火之法。此案虽未见有火，亦不见有寒，何可遽用此热药也？岂以经行不及期而多者为有火；过期而少者为有寒耶？然过期而少，正血虚之故，血虚则火必盛，亦何可遽用此热药耶？亦当必有寒色可验，寒脉可征，故特用耳。不然，未可浪投也。至于脾肾虚而不进饮食，当用四神丸者，亦因肾之元阳火虚而不能生脾土之症，则宜之然。余谓肾火虚，不能生脾土者，当饮食不进，亦不能延至数年之久，治者审之。
一妇人，年逾二十，不进饮食二年矣。日饮清茶果品之类，面部微黄浮肿，形体如常，仍能步履，但体倦怠，肝脾二脉弦浮，按之微而结滞，余用六君加木香、吴茱，下痰积甚多，饮食顿进，形体始瘦，卧床月馀，仍服六君之类而安。
疏曰：此案与前症相同，未始非脾气郁结之故，但以面部黄浮肿与体之倦怠，知其为脾胃虚耳。兼之两关脉弦浮。岂非木乘土之象乎？及按之微而结滞，未始非肝脾郁结之脉而能知其虚，中有痰积者。盖郁结而现木乘土之脉，土受木克之症矣。何至延至二年之久，而得形体如常，仍能步履者乎？惟其有痰积于中，脾胃亦藉此痰积滋养，故能久而如是也。试观痰积既下，形体即瘦，而卧床不起矣。奈何今人必欲消尽其痰，而不顾其脾胃之元气耶？乃先生明知其痰积，惟以六君补其元气，使元气运行而痰积自下，岂非治本之谓乎？
一男子，脾胃不和，服香燥行气之药，饮食少思，两胁胀满，又服行气破血之剂，致饮食不入，右胁胀痛，喜手按之。余曰：肝木克脾土，而脾土不能生肺金也。用滋化源之药，四剂诸症顿退。余曰：火今在迩，当再补土以养肺金。不信，后复吐脓而殁。
疏曰：此案不见有肺虚之候，而先生即云脾土不能生肺金。且预嘱其火今在迩，当补土以养肺金，而后则果以吐脓而殁。此何见耶？岂以香燥行气之药，必伤于肺金乎？抑以右胁胀痛为右属肺金乎？抑又以脾土虚者，自必不能生肺金乎？抑当时有现于脉而云然乎？总之，香燥行气之药，凡病所当忌。而世人之所谓脾胃土虚，不知者例必用之，可慨也夫。

脾胃亏损停食泄泻等症  ***************************
进士刘华甫，停食腹痛，泻黄吐痰。服二陈、山栀、黄连、枳实之类，其症益甚。左关弦紧，右关弦长，乃肝木克脾土。用六君加木香治之而愈。若食已消，而泄未已，宜用异功散以补脾胃，如不应，用补中益气升发阳气。凡泄利黄色，脾土亏损，真气下陷，必用前汤加木香、肉蔻温补，如不应，当补其母，用八味丸。
疏曰：泻黄一症，仅有属脾热及食积者，以此症而论，前方未为不是。然其人必有热症可据、实脉可凭，今服前药，而曰其症益甚，知非脾热矣。且脉复右关弦长，自是木剋土症无疑，而此黄色为脾土之真色也明矣。六君内有半夏加木香，同是消伐之品，因食尚未去之，故若食已消而泄未已。宜用异功散云云。可见半夏、木香非常服之品，今人动云：半夏醒脾，木香运脾，要知非虚症所宜也。
光禄柴黼庵，善饮泄泻，腹胀吐痰，作呕口干，此脾胃气虚。先用六君加神麴，痰呕已止，再用补中益气加茯苓、半夏，泻胀亦愈。此症若湿热滞，当用葛花解酲汤分消其湿。湿既去，而泻未已，须用六君加神麴实脾土，化酒积。然虽为酒而作，实因脾土虚弱，不可专主湿热。
疏曰：湿热之症，未有不因脾胃虚弱而成者。脾胃不虚，湿热不积，但当分脾胃之虚与湿热，孰轻孰重。如脾胃已虚，而湿热不盛，则以补为主；若湿热甚，而脾胃未虚，则以清湿热为主；若脾胃既虚，而湿热又甚，则补与清兼用之，又当分孰轻孰重。如湿重而热轻，则祛湿为主，虚者兼补其气；若热重而湿轻则清热为主，虚者兼养其阴。大概在气分者，多成泄泻；在血分者，多成痢疾；在经者，多生于筋脉；在腑者，多生于肠胃。在筋脉者，多属厥阴；在肠胃者，多属阳明。然肠胃固属阳明，而筋脉未始不属阳明也。故湿热之症，多责于阳明。而凡病之属阳明湿热者，十居六七，不特酒积而已。
旧僚钱可久，素善饮，面赤痰盛，大便不实。此肠胃湿痰壅滞，用二陈、芩、连、山栀、枳实、乾姜、泽泻、升麻一剂，吐痰甚多，大便始实。此后，日以黄连三钱，泡汤饮之而安。但如此禀厚者不多耳。
疏曰：此案亦属阳明湿热。其大便不实，固属阳明；而面赤者，亦属阳明。昔人云：阳明病则面赤是也。湿热甚而生痰，此痰不滞于他处而壅滞于肠胃，非阳明乎？故以二陈及乾姜、升麻、枳实、泽泻，祛阳明之湿。以芩、连、山栀祛阳明之热，至吐痰大便实者，痰祛则湿热化，而大便实矣。痰出于胃，而便实于大肠。岂非手足阳明之气，一以贯之乎？若只是湿痰而已，则芩、连、山栀、何为用之哉？此后，日以黄连三钱，泡汤饮之而安，其热必壮，其脉必实。故治法如此。莫谓立斋先生，但能治虚。观此症，岂偏于温补者乎？总在临症察病用剂耳。
一儒者善饮。便滑溺涩，食减胸满，腿足渐肿，症属脾肾虚寒，用加减金匮肾气丸，食进肿消，更用八味九，胃强脾健而愈。
疏曰：以善饮之人患此诸症，未始非湿热所为，便滑溺涩，腿肿，湿热下流者有之。何以知其为脾肾虚寒耶？意其人必脉微面惨，体倦神疲，足冷畏寒，食少倦卧者也。此善饮之湿热，所以不化者，良由脾土之虚，而不能运也。脾土虚至于溺涩，腿肿，良由肾火之衰，而不能气化也。斯时徒从脾经升补无益，故必用肾气丸与八味丸以益火生土，则肾得气化，而脾得运行，斯湿热得去矣。夫肾气丸治火虚水肿之方，八味丸治肾虚火衰之方，未尝可治酒客湿热症之方。不知治病，但论本源，初不可以善饮之故，而谓其不宜，于温热之药也。
一男子侵晨或五更，吐痰或有酸味。此是脾气虚弱，用六君送四神丸而愈。若脾气郁滞，用二陈加桔梗、山栀送香连丸；若郁结伤脾，用归脾汤送香连丸；若胸膈不舒，归脾加柴胡、山栀送左金丸；若胃气虚，津液不能运化，用补中益气送左金丸。
疏曰：此案必有遗文，其侵晨或五更吐痰，不特吐痰而已。当必有泄泻一症在内，何也？盖此案既例在泄泻门中，而四神丸、香连丸非治痰之药，实治泄之方也。而四神丸又属侵晨五更泄泻之的方故耳。至于酸味，实为肝木之味，此皆肝木郁土中之明验，故下文详及左金丸也。
有一羽士，停食泄泻，自用四苓、黄连、枳实、曲、柏益甚。余曰：此脾肾泄也。当用六君加姜、桂送四神丸。不信，又用沉香化气丸，一服卧床不食，咳则粪出，岁至危殆，终践余言而愈。盖化气之剂，峻厉猛烈，无经不伤，无脏不损，岂宜轻服。
疏曰：停食作泻，不过消食止泻，及利小便而已，即用前药益甚，亦不过健脾补气，或用升提而已。何以即断为脾肾泻而即当温补脾经，兼温补肾经之剂耶？要知停食作泻，宜用前药，宜而用之不宜，即为脾肾泻也。不必定五更侵晨，方为脾肾泻也。然必有虚寒脉症可凭，未可臆度也。至于咳则粪出，余按《内经》有五脏之久咳，乃移于六腑之说。其曰：肺咳不已，则大肠受之，大肠咳状，咳而遗矢，其曰肾咳，不已则膀胱受之，膀胱咳状，咳而遗溺。而治法则肺咳用麻黄附子细辛汤，膀胱咳，用茯苓甘草汤云云。此皆仲景之方，从伤寒例用药也。不然以肺脏之咳，当补肺气，何敢用麻黄乎？肾脏之咳，当补肾阴，何敢用茯苓甘草汤乎？故余以为遗矢遗溺之咳，属脏腑虚损者正多。要知咳而遗矢，虽云大肠受之，而肺与大肠为表里，肺气虚，则大肠之气不固，故咳而遗矢也。法当大补肺气为主。不必专问大肠。即如膀胱之咳，而遗溺，亦由肾气大虚之故，法当峻补肾气为主，又何问膀胱也？而余又以为肾主二便，咳而至于或遗溺或遗矢，皆属肾气虚所致。法当专主补肾，故先生既用六君，即兼送四神丸，其理自可见也。
嘉靖乙未，朱绍患肝木克脾，面赤生风，大肠燥结，炎火冲上，久之遂致脏毒下血，肠鸣溏泄，腹胀喘急，驯至绝谷，濒于殆矣。诸医方以枳实、黄连之剂投之，辗转增剧，乃求治于立斋先生。先生曰：尔病脾肾两虚，内真寒而外虚热，法当温补，遂以参、术为君，山药、黄耆、肉果、姜、附为臣，茱萸、骨脂、五味、归、苓为佐，治十剂。俾以次服之。诸医皆曰：此火病也。以火济火可乎？绍雅信先生不为其惑，服之浃旬，尽剂而血止，诸疾遄已。先是三年前，先生过绍谓曰：尔面部赤风，脾胃病也，不治将深。余心忧之而怠缓，以须病发又惑于众论，几至不救。微先生吾归土矣。呜呼！先生之术亦神矣哉。绍无以报德，敬述梗概求附案末，以为四方抱患者，告庶用垂惠于无穹。云长洲朱绍。
疏曰：此案虽曰脾肾两亏，究竟脾虚为重。始曰肝木克脾，终曰面部赤风，脾胃病也。而所用之药，又温补脾胃为主。独是以面赤生风，大便燥结，炎火行上，脏毒下血，肠鸣喘急等症。皆属内热无疑，而先生独曰：内真寒而外虚热也。是从何处而见耶！岂以脉象得之乎？抑以枳实、黄连反之乎？余细详书法，在久之遂致四字。夫初病之面赤生风，是为肝经自动之风，风夹火上，故而为之赤，此症先生亦明言脾胃病矣。盖肝火自生风，火势必凌侮脾胃之土故也。未几而大肠燥结，脾胃之阴已为风火所耗，未已而炎火冲上，阴已愈耗，而风火愈旺矣。斯时脾肾未至两虚，亦未至内真寒，而外虚热也。所用枳实、黄连，虽未的中，然无大害，但久之而枳实、黄连辈，服之既多，遂致实变为虚，热化为寒。于是脏毒下血等症发，皆脾肾虚寒之故。是枳实、黄连投之已久，并投于遂致之后，故曰：辗转增剧也。此先生遂定为脾肾两虚，内真寒而外虚热也。
佥宪高如斋，饮食难化，腹痛泄泻，用六君子加砂仁、木香治之而痊。后复作完穀不化，腹痛头疼，体重倦怠，余以为脾虚受湿，用芍药防风汤而愈。
疏曰：此案但云饮食难化，则非停食，可知是属脾虚泄泻之症。其腹痛者，气不和也，故可用六君以补脾，加香砂以和气也。至于完穀不化，有属脾肾虚寒者，有属邪热不杀穀者，而此案以体重倦怠，故知脾虚受湿之症，由是而腹痛头疼，皆属于湿之所致矣。
太仆杨举先，为饮食停滞，小腹重坠，用六君子加升麻、柴胡愈。后饮食难化，大便不实，里急后重，数至圊而不得便，用升阳除湿防风汤而痊。后心腹作痛，饮食不甘，用和中丸加益智仁寻愈。
疏曰：此案既云饮食停滞，何不于六君子中加消导之品，而直加升、柴者？以小腹重坠，知其脾气已下陷也。下陷者，虚甚矣，故不可用消导而急为之升举也。至于里急后重，数至圊而不得便之症，大概皆以为脾经元气下陷之剧症，所用者，但知有补中益气汤而已，而不知元气固以下陷之中，有湿气缠滞而然者。则既当升其阳，复当兼除其湿。而补中益气，但能升阳，非除湿之品，况归、耆反能助湿，而升麻徒能提湿上行乎？升阳除湿防风汤内多风药，风能胜湿并能升举，是诚对症之方。与补中益气意同而理实异也。若后之心腹作痛，饮食不甘，其因虽多，然从前而来，未始非脾胃不健不运之故，用和中丸和其中培，加益智者，脾胃喜温，温之则健运矣。
光禄杨立之，元气素弱，饮食难化，泄泻不已，小便短少，洒淅恶寒，体重节痛。余以为脾肺虚，用升阳益胃汤而痊。凡观泄泻，服分利调补之剂，不应者，此肝木郁于脾土，必用升阳益胃之剂，庶可取效。
疏曰：此案洒淅恶寒，是肺经症。然亦有肝木抑郁之象，故用升阳益胃汤，既以补肺为主，而兼有升木祛湿之品，在内为恰当也。及观凡泄泻之不应，方知升阳益胃之妙，盖泄泻症未有不是肝木郁于脾土也。亦未有不是脾胃受湿也。
沉大尹，每五更泄泻，余以为肾泄，用五味子散数剂而愈。后不慎起居，不节饮食，其泻复作，日夜无度，畏寒，饮食且难消化，肥体日瘦，余曰：乃变火衰之症也。遂与八味丸泻止食进。
疏曰：五更泄泻，原属肾火衰症，故当用二神、四神治之。虽然亦有属肾水虚者，更有属肝木乘脾土者，须以脉症参之，至后变火衰之症，用八味丸，泻止食进是属肾阴虚而火衰者宜之。若肾阳虚而火衰者，宜用二神、四神，若用八味，所谓生柴湿炭，不能发火，徒滋其湿也。而能辨之者，只在燥湿之分耳。
一儒者，季夏患泄泻，腹中作痛，饮食无味，肢体倦怠。余用补中益气汤、八味丸月馀而痊。后彼云：每秋时必患痢，今则无患何也？余曰：此闭藏之令，不远房帏，妄泄真阳而然。前药善能补真火，火能生脾土，气旺而患免矣。
疏曰：夏季长夏也，正为土旺之时，当其旺时而患泄泻之症，其土之虚也可知。土既虚，木必克之，斯腹中作痛之所由来也。故既用补中益气以升提之，使必剋土者不克。复用八味丸以温补之，使不生者必生。则土既去，其仇更得所助，无怪每秋患痢之症愈也。然余因有所悟焉，每秋患痢，世人皆谓有宿积于肠胃之隐僻处，故至其时而发。当用逐攻之药，以蜡匮服之。不知原有出于闭藏之令不远房帏，妄泄真阳而然耶。其所用药，亦以补中、八味治之，岂必以攻逐去积为主治哉。
副宪屠九峰，先泻而口渴，尺脉数而无力，恪用解酒毒，利小便之剂不愈。余曰：此肾阴亏损，虚火炽甚，宜急壮水主之，不然必发疽而不能收敛也。不信，服降火化痰之剂而殁。
疏曰：此泻而口渴，属胃虚者多。故有七味白术散为治斯症之。要药不知，久泻伤肾，肾为五液之主，故泻渴之属肾者，多宜用壮水之法，不知久泻伤阳，阳为命门真火，故泻渴之属命门火衰者，更多宜用益火之法。此案尺脉数而无力，不特水虚抑且火衰矣。故断其发疽，盖疽属阴症也。或问先生，明言肾阴亏损，虚火炽甚，宜壮水之主，则似火盛矣。何以断其发疽而属阴耶？曰：虽云肾阴亏损，而其实虚火炽甚，虚火即是火衰，而况云尺脉数而无力，不言左右，则火亦衰可知。故所发不为痈而为疽也。夫痈属阳明实火，若肾经虚火所发，即痈也，而实疽也。或问先生于何处知其必发疽耶？曰九峰必嗜酒之人也。嗜酒而且肾虚，即经所谓膏粱之变，足生大疔之意。故断知其必发疽也。或又问此案中，不言嗜酒，何以知其嗜酒耶？曰：观其恪用解酒毒，利小便之剂，非嗜酒之人乎？或又问嗜酒之人，阳明必有火，何以不患痈而发疽耶？曰：因肾经虚故也。因尺脉数而无力也。
一儒者，小腹急痛，溏泄清冷，大便欲去不去。余曰：此命门火衰，而脾土虚寒也。用八味丸月馀而愈。后闻饮食失宜，前症复作，小腹重坠，此脾气下陷也。用补中益气汤而痊。凡寒月溏泄，清冷腹痛，乃脾肾虚寒，宜用四神丸；若脾肾虚脱，用六君子加姜、桂，如不应，急补命门之火，以生脾土。
疏曰：大便欲去不去，大概皆以为气滞，欲用调气之品。明眼者，亦以为气陷，欲用升补之剂，不知有命门火衰，不能气化，故欲去而不去也。所以然者，因溏泄清冷也。若气滞者，则下利垢滞矣。若气陷者，则小腹重坠矣。故后闻前症复作，而小腹重坠，即云脾气下陷，而用补中益气矣。至于所谓脾肾虚寒，脾肾虚脱，寒与脱一字之异，而用药有不同处，实堪会心。盖寒则独温其肾，脱则专补其脾，如此治法，岂非毫釐之辨哉？如若不应者，总结上二症之词也。盖虚寒者，既当补命门之火，而虚脱者，不当补命门之火乎？要知脾肾为生化之源，至于虚寒而或虚脱矣，其补母以救子，何可缓耶？故言急也。

脾胃亏损停食痢疾等症  ***************************
崔司空年逾六旬，患痢赤白里急后重。此湿热壅滞，用芍药汤内加大黄二钱，一剂减半，又剂全愈。惟急重未止，此脾气下陷。用补中益气送下香连丸而愈。
疏曰：年逾六旬，元气之虚，可知敢用大黄者，偶因湿热独盛故耳。嗣后急重未止，即易补中，岂非本来之虚即现乎？不然则急重之未止，未必非湿热之馀气也。余读此书，而得治法之妙，盖元气虽虚，而邪正气盛之时，不得不用推荡之法，及邪气已退，而元气未复之时，不妨即用补益之法，攻补迭用，捷如转丸，大黄之后，即继参、耆，不特世眼有疑医者亦多惑矣。
罗给事，小腹急痛，大便欲去不去，此脾肾气虚而下陷也。用补中益气送八味丸，二剂而愈。此等症多因痢药致损元气，肢体肿胀而死者，不可枚举。
疏曰：大便欲去不去，大概以为气滞大肠之故，必用破气之药，如木香、槟榔之类。况小腹急痛者乎？明眼者，知其为脾气下陷，当用升补，而不知命门火衰，不能气化，故欲去不去也。如此用药之法，亦须以形脉参之，非必然之例，但此案原非痢疾可比。观其序症，止日小腹急痛，大便欲去不去而已。初无患痢赤白之文，故又曰：此等症多因痢药致伤云云。是似痢而实非痢者也。
少宗伯顾东江，停食患痢，腹痛下坠，或用疏导之剂，两足肿胀，食少体倦，烦热作渴，脉洪数，按之微细。余以六君加姜、桂各二钱，吴茱、五味各一钱，煎热冷服之，即睡觉而诸症顿退。再剂全愈者，假热而治以假寒也。
疏曰：此案以初症而论，固当用疏导之剂，及用之而两足肿胀等症现。是亦脾虚元气下陷症耳。况烦热作渴，安知其非虚而发热乎？以寻常而论，当用补中益气加麦冬、五味治之，其如脉得洪数，按之微细，乃假热之症何也？余然后知假热之不可升提也。余然后知假热之不可兼清润也，盖假热外现，内必真寒。升提之，而假热愈假；清润之，而真寒更真矣。然余观补中益气治法，有口干发热及脉洪大无力之句。较之此症，似亦可用，殊不知口干发热也。非烦热作渴也，洪大无力也，非洪数，按之微细也。夫口干发热与洪大无力，内外皆虚热也。烦热作渴，与洪数按之微细，实虚阳上泛矣。故不可从补中，而从六君也。不可从清补，而从温补也。
太常边华泉，呕吐不食，腹痛后重，自用大黄等药，一剂腹痛益甚，自汗发热，昏愦脉大，余用参、术各一两，炙甘草、炮姜各三钱，升麻一钱，一锺而苏。又用补中益气加炮姜，两剂而愈。
疏曰：夫呕吐不食，食伤于胃也。腹痛后重，积滞于肠也。纵或不虚，亦宜消食导滞，缓缓而治，何必即用大黄等药，用之而腹痛益甚。中寒虚寒可知，中气虚寒而至，于自汗发热昏愦，几成亡阳之意。所幸者，脉但大而已，不致于脱也。犹可挽回，挽回之法，须温补其阳气，此阳不在于肾，此气不在于肺。而实在于脾胃何也？盖呕吐不食，腹痛后重，业已病在脾胃。而况自用大黄之药，正复伤其脾胃之阳气，故有腹痛益甚等症之变。虽自汗发热昏愦，要知皆从脾胃之阳气虚寒所致，故不用耆、术、参、附，而用理中。但重大其剂，即为挽回，而升麻之加，一则原有后重，一则大黄之后，气更陷矣。独是自汗昏愦之时，炮姜、升麻，似属不可不知，治病须寻其源，既已寻见其脾胃虚寒而下陷，则虽变症，百出不顾也。况乎此处，自汗原非火泛，何以知之？以脉大知之，若自汗属于肺绝，其脉当脱，昏愦属于火泛，其脉当空，今不过曰大而已，故知其非本来之病，乃药误之故也。
廷评曲汝为，食后入房，翌午腹痛，去后似痢非痢，次日下皆脓血，烦热作渴，神思昏倦，用四神丸一服顿减，又用八味丸料加五味、吴茱、骨脂、肉蔻二剂全愈。
疏曰：此案虽云入房之后即得。是症宜从阴寒治，以补真火为主，然尽有水虚火旺者，当补水制火，而况烦热作渴，神思昏愦，未必非火旺之故。今即用四神、八味，治之而愈者，其必有色脉可据也。然余为入房之后，肾固虚矣。而脓血之积，其来必久，特因入房后动之而发耳。自当先去旧积，后补新虚，何以即用大补大热之剂，全不顾积之有无？也殊不知虚而至于火衰微矣。何暇更问其积，若非火衰，自当详审细察，而后用之岂可孟浪乎。
判官汪天锡，年六十馀，患痢腹痛后重，热渴引冷饮。食不进，用芍药汤内加大黄一两，四剂稍应，仍用前药，大黄减半，数剂而愈。此等元气百无一二。
疏曰：治痢大法，疏导为先。经曰：无积不成痢。刘河间曰：暴主下迫皆属于火。张子和曰：痢者溲而便脓血，知其气行而血止也。通利为先，不可擅用补药涩之。丹溪曰：养血则便脓自愈，调气则后重自除。后重则宜下，下以大黄、槟榔；腹痛则宜和，和以芍药、厚朴云云。此近世所以用芍药汤为治痢之先剂。甚者每加大黄，然不过三四钱而已，未有若此案之加大黄一两也。而且一剂不已，至于四剂，四剂而不过稍应，又复减半，至于数剂而后愈。噫亦奇矣！以六十岁之老人，且饮食不进者，何以用药若是耶？岂以热渴引冷为可据耶？是必有精神可凭，脉气可证，非浪投也。读此案及前曲汝为案而知。先生垂训之法，隐然言外，治病当随症用药，其攻补寒热，不可偏执，亦不可畏惧延缓。故以曲汝为之大补大热之法案于前，即以汪天锡之大攻大寒之法案于后。学者宜深察之。
通府薛允頫下血，服犀角地黄汤等药，其血愈多。形体消瘦，发热少食，里急后重，此脾气下陷，余用补中益气汤加炮姜一剂而愈。
疏曰：犀角地黄汤原为血症所需，然必肠胃有实火者宜之。非血症，必有火也。即有火，而未必皆实也。岂可动辄用之乎？此案但言下血，而不言热症，即不宜此方之寒凉也明矣。服之而其血愈多，岂非寒凉损伤脾胃之气乎？因之而形体消瘦等症现。得非脾气下陷，而当用补中益气之加炮姜者乎？然虽因寒凉所伤而设，亦有补中之能止血退热故也。由是知一剂而愈，必非脾胃之气素虚者也，特因前方偶虚耳。噫！偶虚者之尚有多变，而况素虚者乎其矣。药之不可妄投也。
一上舍，患痢后重，自知医用芍药汤，后重益甚，饮食少思，腹痛肢冷。余以为脾胃亏损，用六君加木香、炮姜而愈。
疏曰：芍药汤治痢之常法，服之而后重益甚。更加虚寒之症叠出。则望而知其为脾胃亏损且寒矣。六君，炮姜、木香，其可免乎？但肢冷似属肾火虚症，不知脾主四肢，若肾火虚，则冷不至于肢矣。独疑此案有后重，及后重益甚之文。似脾气下陷矣。当亦用补中益气加姜、桂治之，然细观前后，全案有可得而解者，请言之。盖痢者，积滞也。积滞正多之时，虽云元气下陷，未可升提，故崔司空之用补中，在全愈后，惟急重未止时用之也。虑给事之用补中，在小腹急痛，大便欲去不去，不言患痢用之也。边华泉之用升麻，亦不言患痢。薛允頫之补中，是下血而非患痢，及顾东江腹痛下坠，两足肿胀，因患痢未愈，故不用补中。以是而论，其不用补中之意，从可见矣。推之于后，如一老妇明言属脾气下陷，亦因患痢未愈，故不用补中。其先母亦患痢腹痛，不言下陷，而用升麻者，以手按腹，痛稍缓，知其无大积滞故也。
一老人，素以酒乳同饮，去后似非痢，胸膈不宽，用痰痢等药不效。余思本草云：酒不与乳同饮，为得酸则凝结，得苦则行散。遂以茶茗为丸，时用清茶送三五十九，不数服而瘥。
疏曰：此案治法之变者也，然亦精神健旺，色脉俱实者宜之。且此案与前曲汝为薛允頫二案，皆似痢非痢，当从别治。
一老妇，食后因怒患痢，里急后重，属脾气下陷，与大剂六君加附子、肉蔻、煨木香各一钱，吴茱五分，骨脂、五味各一钱五分，二剂诸症悉退。惟小腹胀闷，此肝经气滞于脾也。与调中益气加附子、木香五分，四剂而愈。后口内觉咸，此肾虚水泛，与六味地黄丸二剂顿愈。
疏曰：此案既云脾气下陷，则当用补中益气以升提之，何故只用六君且加极热之品？亦何所见而知其虚且寒也？其必有虚寒之色脉可据耶。不然食后因怒之症，往往皆是，岂必尽若是之法乎？夫既已知其为脾胃虚寒之症，而必加附子、骨脂、五味者，是肾亦虚寒矣。肾亦虚寒则根本已蹶，虽脾气下陷不可升提，故直温补之，温补其气，则气自能上腾，不必升提也。其后肝气郁于脾中，不得不调达其肝气。然不用补中而用调中者，以调中散气之力胜也。加附子增木香者，仍不忘脾肾之寒也。至于口内觉咸，肾阴虚而然，胃阴虚者亦然，此其故，固前方皆补肾气与肾火者也。气于火属阳，阳与阴互相为根，阳偏于旺，而阴自虚。是以肾中之水，被火直逼于上，与胃中之火相合，而口为之咸也。六味丸虽补肾水，未尝不补肾阴，盖肾水足，肾火自降，胃火亦清，而胃阴亦得其阴矣。然余又有推而进之之说，大概肝气郁于脾者，其胀闷在肚腹，不在小腹，以小腹属肝不属脾，若小腹胀闷是肝气自陷于下，肝属血当用逍遥散治之，不知肝有气血之分，肝气郁于血分者，宜用逍遥从肝经血分调达之肝气，郁于气分者，宜用调中从脾经气分修达之。于是而知肝气既郁，皆郁脾中，初不论肚腹与小腹，故逍遥散。虽从血分亦有白术、茯苓，以顾其脾气。又肾虚水泛者，当是肾经火衰之症，宜用八味丸治之。然前曾用附子、骨脂、五味等，皆能入肾壮火，则火已不衰，独未曾补肾之阴，故肾阴虚而水为之上泛耳。此是肾火偏旺而肾水独虚之故，故用六味丸主之。所谓六味治肾虚水泛者是也。若八味丸治肾虚火衰，水泛为痰之法，岂治口内咸哉。
先母年八十，仲夏患痢腹痛，作呕不食，热渴引汤，手按腹痛稍止，脉鼓指而有力。真气虚而邪气实也。急用人参五钱，白术、茯苓各三钱，陈皮、升麻、制附子、炙甘草各一钱，服之睡觉索食。脉症顿退，再剂而安。此取症不取脉也，凡暴病毋论其脉，当从其症。时石阁老太夫人，其年岁脉症皆同，彼乃专治其痢，遂致不起。
疏曰：此案之能知其真气虚者，年高八十一也，热渴引汤二也，平按腹痛稍止三也。有此三者，其脉虽鼓指有力，是为枯动无神之脉，非有馀也。盖鼓指有力之脉，而现诸虚症者，虽曰邪气实，而所用之药，独补真气，是可知也。余尝谓脉之一道，贵乎有神。神者，和柔圆润之象也。若所云鼓指有力，乃气血虚而津液少，不能滋养筋脉。故现此枯动无神之象。正如无滋膏之木，挺直硬急之意耳。为虚之候，非实脉也，故不论现症之虚实，并不论脉症之大小，若见此枯动无神者，总作虚治。虽有邪气，以补为主要，非取症不取脉，亦非暴病，毋论其脉，当从其症之说，所同论也。此是治时症六淫之法，若此案正取症而复取脉，从症从脉者矣。不然，何以服大温补之药而脉顿退，此脉若属实而有馀，何以知其病能退耶？
横金陈梓圆，年六十，面带赤色，吐痰口干，或时作泻。癸卯春就诊，谓余曰：仆之症或以为脾经湿热痰火作泻，率用二陈、黄连、枳实、神麴、麦芽、白术、柴胡之类不应，何也？馀脉之左关弦紧，肾水不能生肝木也。右关弦大，肝木乘克脾土也。此乃脾肾亏损不能生剋制化，当滋化源。不信。余谓其甥朱太守阳山曰：令舅不久当殒于痢。至甲辰夏果患痢而殁。
疏曰：以此症论之未始，非脾经湿热，及至服祛湿热之药而不应，则当改途易辙矣。乃诊其脉而左关弦紧右关弦大，其为脾肾亏损，决无疑矣。昧者见左关弦紧，误以为肝木有馀，殊不知肝木失养，正是其不足处也。见其右关弦大，误以为脾土敦阜，殊不知脾土受侮，正是其卑监处也。非滋化源，何由而愈。盖木之化源在水，而土之化源在火，水火同宫，此八味丸所以滋先天之化源也。又水之化源在金，而金之化源在土，土金一体，此补中益气汤所以滋后天之化源也。然又有进一层者，不特生我者谓化源，即克我者亦谓之化源。如木得水生而剋土，土既虚则金失所生，而不能制木。致木寡于畏，益肆其剋土之势，而木抑郁困顿于土中，不能自遂其条达之性，是木土同毙也，强弱同尽也。故培土生金，金旺能制木，而土去其仇，金旺则能生水，而木得其养，是金一旺而木土皆安矣。五行以此类推，生克皆为化源，故曰不能生剋制化当滋化源也。夫五行之所以终天地而不坠者，惟此生剋制化之权耳。若有生而无克，何以制化耶？
司马王荆山，患痢后重，服枳壳、槟榔之类，后重益甚，食少腹痛。余以为脾胃伤而虚寒也。用六君子加木香、炮姜而愈。
疏曰：痢而后重，在初起实症，原当用枳壳、槟榔之类以调之。此案云服之后重益甚，则为脾胃之虚也。何疑食少腹痛，在初起实症，原属垢滞之物壅塞之。此案因服后益甚而见。则为脾胃之虚也。又何疑独以为虚而寒也。则未见有现症可据，或亦如本条中一上舍患痢，自知医而服芍药汤，因后重益甚之案。内有腹寒肢冷四字，而后确知其为虚寒，所用亦是六君子加木香、炮姜得愈。而此案无此四字，何以亦用之耶？岂以虚者多寒之故，或有见于脉乎。
祠部李宜春，患血痢，胸腹膨胀，大便欲去而不去，肢体殊倦。余以为脾气虚弱不能摄血归源，用补中益气加茯苓、半夏，治之渐愈。后因怒，前症复作，左关脉弦浮，按之微弱，此脾气虚而不能藏血，用六味丸治之而愈。
疏曰：此案既云脾气虚弱，不能摄血归源，法当用归脾汤。今用补中益气者，岂以大便欲去而不去为元气下陷之故耶？非也，因肢体殊倦而设也。盖肢体殊倦，是脾气虚弱。脾气虚弱，非升补不愈，不必问其有无下陷也。故用补中益气汤。若归脾汤者，虽为补脾气之方，然与补中之升补脾气不同耳。至于肝气虚不能藏血，而用六味丸者，一则乙癸同源，一则肝气属阴也。然而于此见先生察病用药之妙，其理深微，而脉尤不可不知也。夫前症复作，未尝异也。未尝也虽因怒所致，宁不仍是脾气虚弱之故乎？何以前用补中之升而偏于气分，后即用六味之降而偏于阴分耶？天壤之隔，而在一人一病之间者，其要不在于因怒，而在左关脉弦浮，按之微弱耳。


卷下  ——————————————————————————————————————————————————————————————————————————————————————————

脾胃亏损疟疾寒热等症  ***************************
冬官朱省庵，停食感寒而患疟，自用清脾、截疟二药，食后腹胀，时或作痛，服二陈、黄连、枳实之类，小腹重坠，腿足浮肿，加白术、山楂，吐食未化，谓余曰何也？余曰：食后胀痛，乃脾虚不能克化也；小腹重坠，乃脾虚不能升举也；腿足浮肿，乃脾虚不能运行也；吐食不消，乃脾胃虚寒无火也。治以补中益气加吴茱、炮姜、木香、肉桂，一剂诸症顿退，饮食顿加，不数剂而痊。大凡停食之症，宜用六君、枳实、厚朴，若食已消而不愈，用六君子汤；若内伤外感，用藿香正气散；若内伤多而外感少，用人参养胃汤；若劳伤元气兼外感，用补中益气加川芎；若劳伤元气兼外感停食，补中益气加神麴、陈皮；若气恼兼食用六君加香附、山栀；若咽酸或食后口酸，当节饮食，病作时，大热躁渴，以姜汤乘热饮之。此截疟之良法也。每见发时，饮啖生冷物者，病或少愈，多致脾虚胃损，往往不治，大抵内伤饮食者，必恶食；外感风寒者，不恶食；审系劳伤元气，虽有百症，但用补中益气，其病自愈。其属外感者，主以补养，佐以解散其邪自退。若外邪既退，即补中益气以实其表，若邪去而不实，其表或过用发表，亏损脾胃。皆致绵延难治。凡此不问阴阳，日夜所发，皆宜补中益气，此不截之截也。夫人以脾胃为主，未有脾胃实而患疟痢者。若专主发表攻里、降火导痰，是治其末而忘其本，前所云乃治疟之大略。如不应，当分六经表里而治之，说见各方。
疏曰：此案因停食感寒而患疟，则其病在脾胃也。可知因自用截疟之药而变症甚剧。则其病在脾胃之虚寒也。可知虽不言脉而症无疑。先生明疏病情，加惠后学多矣。至于大凡以下所论，皆以脾胃虚者言之，非所以概于诸疟也。余谓疟痢一症，虽本于脾胃虚者为多，盖脾主信，而寒热则属肝胆，是以每多木乘土症。然本于肾虚者更多，肾主闭藏，不能闭藏则邪气易入而深藏之，久而发为寒热，是水不能生木固也。虽然疟症必有外邪，如风、寒、暑、湿、热之气夹杂而生，故先宜分六经表里而治之。虽曰六经表里，大概多在少阳、阳明半表半里之间，是以治法不离乎小柴胡汤加减和解之方，未应，然后从虚治，如脾胃虚者，以补中益气加减为主；如肾虚者，以六味加减为主，虚而寒者，悉加温热之品。若先生所云，先以补虚为主，如不应，当分六经表里而治之。未免倒置矣。
大尹曹时用，患疟寒热，用止截之剂，反发热恶寒，饮食少思，神思甚倦，其脉或浮洪或微细。此阳气虚寒，余用补中益气，内参、耆、归、术各三钱，炙甘草一钱五分，炮姜、附子各一钱，一剂而寒热止，数剂而元气复。
疏曰：此案用截止之剂，而变症百出，症既属虚，脉更无主，宜以温补见功。然亦有误用止截而邪气闭塞者，当仍用疏表清理，然必无如是症，如是脉也常见，脉之隐现不定，旦夕更象，时大时小，或强或弱者，初无定见，要知此皆阳气虚寒，神无主宰之故，不论诸症，悉宜温补而已。
一儒者，秋患寒热，至春未愈，胸痞腹胀。余用人参二两，生姜二两煨，热煎顿服。寒热即止，更以调中益气加半夏、茯苓、炮姜数剂，元气顿复。后任县尹，每饮食劳倦疾作，复前药即愈。大凡久疟乃属元气虚寒，盖气虚则寒，血虚则热，胃虚则恶寒，脾虚则发热。阴火下流则寒热交作，或吐涎不食，泄泻腹痛，手足厥冷，寒战如慄。若误投以清脾、截疟二饮多致不起。
疏曰：人参、煨姜各二两，此方原属治胃家阳气虚寒症，然非大虚而病久者，不可用其煨姜，多至二两，颇能戟喉。若有是症，何不用补中益气加煨姜数片，或六君加升麻、柴胡、煨姜，后以圆之，未始不可。此案能用之者，因其病自秋至春之久故耳，久而尚觉胸痞腹胀，自是脾胃气虚不运之故，然久而不愈，未免有痰凝湿滞于中宫。古人云：无痰不成疟。又曰：疟久不愈，内必有根。痰湿者，非疟之根乎？故不用补中益气而用调中益气且加半夏、茯苓、炮姜者，是有痰湿之根者宜之。至于大凡久疟以下所论，则纯以脾胃虚者言耳。是论久疟，非论调中，若所谓阴火下流者，盖阴火是脾火，属太阴故也。下流者是下脱，惟下脱，故现诸虚寒症。是当用大温大补之剂，或宜升或不宜升，须在相机而用，故不载。当用何方？只云不可误投清脾、截疟焉。
一上舍，每至夏秋，非停食作泻，必疟痢霍乱。遇劳吐痰，头眩体倦，发热恶寒，用四物、二陈、芩、连、枳实、山栀之类，患疟服止截之药，前症益甚，时或遍身如芒刺。然余以补中益气加茯苓、半夏，内参、耆各用三钱，归、术各二钱，十馀剂稍愈。若间断其药，诸病仍至，连服三十馀剂全愈。又服还少丹半载，形体充实。
疏曰：此案病在脾胃气虚而有湿热之积者也。大凡病之必至，是时而发者，皆属脾经气血虚而有积气隐伏于内，盖脾属土而主信，故不爽其期。积气隐伏于内，如草根之隐伏于土中，至春必发，若无根在内，则何发之。有故治应期而发之症，当随其症而补之，兼消积气之品，以潜消灭夺之。此案每至夏秋正长夏湿土司令之时，非停食作泻，必疟痢霍乱。是皆病在脾胃而有湿热之积气故也。至于遇劳吐痰，头晕诸症者，则脾胃之气虚为多，故宜于补气，不宜于补血，宜于温升，不宜于寒降。是以四物等类及止疟之药，而致前症益甚也。若所谓遍身如芒刺然者，此是肺气大虚，不能外卫其皮毛之故。盖土虚则金亦虚，内虚则外亦虚也。故以补中益气，倍用补气之品，以大补之。然以其应期而发，必有积气，故其加茯苓、半夏以消之。如此大补，服至三十馀剂而后愈，其虚可知，则虚者当补母，故再用还少丹服半载，形充气实，亏损之症复元，非易也。
一妇人，疟久不愈，发后口干倦甚，用七味白术散加麦冬、五味作大剂，煎与恣饮，再发稍可，乃用补中益气加茯苓、半夏十馀剂而愈。凡截疟，余常以参、术各一两，生姜四两煨，热煎服即止。以大剂补中益气加煨姜尤效，生姜亦效。
疏曰：此案胃虚而津液不能上潮于肺之症也。夫口干倦甚，疟所必然。但在正发时，则有虚而或有实；若在发后，则未尝有实也。何也？盖正发时而然者，或有邪气劫其津液而口干，邪气胜其元气而倦甚，则补养之中当兼散邪。今以发后而然，则邪气已退而独元气不敷矣。故惟补养而已，然发后暂时而然者，未必是虚，暴疟之后势所必然。若整日连夜而然者，必定是虚矣。若七味白术散一方，原治泻而口干属中气亏损，津液短少之症。今移治疟后口干，足征运用之妙。盖疟与泻虽不同，而中气亏损，津液短少则同也。加以麦冬、五味，又见加减之妙，盖泻自不可兼清润，而疟又不可独行温燥也。及再发稍可，乃用补中益气加味者，疟疾之根自当清散，而脾胃之气自当升补。是知前剂所以治标，后剂所以治本耳。至于所云截疟之法，亦当因症而施，未可必然之例。凡疟之来，岂无寒暑之分，气血阴阳之异乎？惟元气虚而风邪伏者为宜。
东洞庭马志卿，疟后形体骨立发热，恶寒食少，体倦，用补中益气，内参、耆、归、术各加三钱，甘草一钱五分，炮姜二钱，一剂而寒热止。数剂而元气复。
疏曰：此症之宜大补也，人皆知之，而况得之疟后乎？然以形体骨立，是形与精皆不足也，形不足者，当补之以气；而精不足者，当补之以味。味者是补阴也，而补中益气独能补脾胃之气，而不能补肝肾之阴，先生何以独用之乎？盖饮食少、体倦故耳。凡病至食少体倦则脾胃之气已虚，脾胃气虚则阴药不可骤用，以泥滞之性有碍于食少之人。故先生每于食少体倦，四字为补气血之标准，宜知此叙症之意。
一妇人，久患寒热，服清脾饮之类，胸膈饱胀，饮食减少，余用调中益气加茯苓、半夏、炮姜各一钱，二剂而痊。
疏曰：此案久患寒热，固非疟疾可比。然何至服疟之药反得胸膈饱胀，饮食减少？是脾胃之气为药伤耳。久患寒热，亦是妇人常病，其气血未必大损，且有抑郁停滞者，每多此症。故先生只用调中益气汤二剂而愈。不然饮食减少之症，若属于脾肾元气亏损者，何能速愈至此耶？要知此饮食减少，在服清脾饮之后，不在患寒热之前，则未服清脾饮前，其饮食不减少可知。故不用补中益气汤也。
一妇人劳役，停食患疟。或用消导止截，饮食少思，体瘦腹胀。余以补中益气倍用参、耆、归、术、甘草，加茯苓、半夏各一钱五分，炮姜五钱，一剂顿安。又以前药，炮姜用一钱，不数剂，元气复而全愈。
疏曰：此案当以劳役二字为主；夫人既劳役，则其脾胃之气已虚矣。停食患疟，虽为邪气有馀，然本实先拨。何可不顾其本。细详此案与前案同是误服药饵，以致食少腹胀之症，用药亦颇同。而此案温补之势更数倍于前案，要知亦以劳役二字为病之本，治病者岂可不审病人之劳逸乎？
一妇人饮食后，因怒患疟，呕吐。用藿香正气散二剂而愈，后复怒，痰甚多，狂言热炽，胸肋胀痛，手按稍止，脉洪大无伦，按之微细，此属肝脾二经血虚，以加味逍遥散加熟地、川芎，二剂脉症顿退。再用十全大补而安。此症若用疏通之剂，是犯虚虚之戒矣。
疏曰：此案之用藿香正气散以治疟者，因于呕吐也。然疟而呕吐，未始非少阳经症，小柴胡汤是对症之方，况因怒而患疟，更为允当，何以不用耶？不知在饮食后，因怒而患，则虽肝气当理而饮食更当消也。藿香正气散既能理肝气，复能消饮食，既能止呕吐，复能散疟邪。较之小柴胡汤，但能入少阳以治少阳疟邪，止呕吐理肝气，而不能入阳明并消饮食也。至于后复怒，吐痰甚多，狂言热炽而论，似乎阳明之实火旺也。仍前而来，岂非从阳明之经入阳明腑乎？然以胸肋胀痛，手按稍止而论，则确乎肝脾二脏之血俱虚也。故用加味逍遥散补正清邪入肝脾之剂，又加熟地、川芎合四物汤，重补其血耳。然以脉之洪大无伦，按之微细而论，则似乎脾肺之气虚，或肝肾之阴虚也。所当用者，补中、六味也，而何以不用哉？岂以狂言热炽之症，不属于肺，不属于肾，而必属于肝脾乎？故不从补阴而必从补血乎。抑以狂言热炽之症从疟后来者，为其肝脾尚有馀邪未尽乎。故不用补中，不用六味，而必用逍遥乎，噫！微矣！此案有探其本而不顾其表，得其虚而不顾其实之妙。盖前症之所当急治者，自然以因怒患疟为主，其病在肝，而不知饮食后得之，则其病在胃，去其饮食，散其风寒，而诸病自已。是本在饮食，而标在疟疾也。后症之所当急治者，自然以狂言热炽为主，其病在胃，而不知后复怒得之，则其病仍在肝，散其怒气，补其肝脾。肝气和则胸肋胀痛自愈矣。至于脉洪大无伦，重按微细，虽属血虚，然纯补血则阳气不充，所以用十全大补善其后也。

脾肺亏损咳嗽痰喘等症  ***************************
一男子素吐痰，遇怒其痰益甚，胸膈痞满，此肝木制脾土也。用六君加木香治之而痊。
疏曰：此案当用六君加升麻、柴胡治之。而何以不用耶？岂以遇怒则痰益甚？为肝气亢逆于上，故不宜升提乎。大抵如前卢抑斋、杨朴庵二案。一曰木乘土，一曰木剋土，皆土受木邪，而木已陷于土中。故用升麻、柴胡，从土中升出木气而上始安。兹案乃曰：木制土上者，受其节制而已，其木尚未陷入土中。故只补其脾，运其气，则不受其制矣。不必升提也。
鸿胪苏龙溪，咳嗽气喘，鼻塞流涕，余用参苏饮一剂，以散寒邪。更用补中益气汤以实腠理而愈。后因劳怒仍作。用前饮益甚，加黄连、枳实，腹胀不食，小便短少，服二陈、四苓前症愈剧，小便不通。余曰：腹胀不食，脾胃虚也；小便短少，肺肾虚也。悉因攻伐所致，投以六君加黄耆、炮姜、五味二剂，诸症顿退。再用补中益气加炮姜、五味，数剂全愈。
疏曰：此案以鼻塞流涕之故，知其有寒邪，特用参苏饮以散之。然必预有脾胃肺气之症，故继以补中益气而愈。后因劳则脾胃复伤，因怒则土受木克矣。何以不用补中益气而反用参苏？且更加黄连、枳实，宁不重伤脾肺乎？至于现症，虽有肾虚一说，然究不越脾胃土虚，不能生肺金，金虚不能生肾水，从源溯流，只补其土金，而水自得生。故惟用六君补中为主，加五味以生水而已。若庸工遇此，鲜不以金匮肾气丸为对症之方，然不知腹胀不食之症，宜乎先用六君运之，并宜先用补中提之，而况肾气丸泥滞窒塞之品乎？此医道之精，其间不容丝毫之误也。
地官李北川，每劳咳嗽。余用补中益气汤即愈。一日复作，自用参苏饮益甚。更服人参败毒散，项强口噤，腰背反张，诊其脉躁劲。余曰：此误汗亡津液而变痓矣。仍以前汤加附子一钱，四剂而痊。感冒咳嗽，若误行发汗过多，喘促呼吸不利，吐痰不止，必患肺痈矣。
疏曰：此案只每劳二字，以见其气之虚矣。补中益气治气虚之方也。业已用之而得效奈何？复作而反用发散之药，以致津液暴亡，脉躁劲成痉，自取之也。独是补中加附子乃治误汗亡阳，汗流不止之方。而此症是误汗亡津液，津液阴类，法当滋养阴血，以润其筋脉，何反用附子以燥益燥乎？岂以气虚为本，而虚甚当补阳乎？抑以色脉之间，多现阳气之虚，而不现阴血之虚而然乎？一友云：此即仲景真武汤法也。原法误汗亡阳症。此案虽云误汗亡津液，其实将亡阳矣。故用之。
侍御谭希曾，咳嗽吐痰，手足时冷，余以为脾肺虚寒，用补中益气加炮姜而愈。
疏曰：此案必有虚寒之脉也可验，不然手足时冷，不无有热厥火郁者乎？一友云：手足时冷，有寒热之分，虚实之异，不可概作虚寒主治。如此案之用补中加炮姜者，大约右脉必虚数微数，故以补中补其虚，加炮姜退其脉之数耳。
职方王用之，喘嗽作渴，面赤鼻乾，余以为脾肺有热。用二陈加芩、连、山栀、桔梗、麦冬而愈。
疏曰：此症必有实热之形脉可验。不然面赤口渴，不无有阴虚火旺者乎？不但面赤口渴，非必尽属实火。即喘嗽一症，自有寒热虚实之分，气血阴阳之异，如此案之用二陈加清火之品者，大约属痰火症耳。其脉必洪数有力者也。
佥宪阮君聘，咳嗽面白，鼻流清涕，此脾肺虚而兼外邪。用补中益气加茯苓、半夏、五味，治之而愈。又用六君、芎、归之类而安。
疏曰：一友曰此案明系外邪，而投补中益气者。乃邪之所凑，其气必虚，所谓养正则邪自退矣。脉必见虚微，故用之。犹恐邪气乘虚又袭，故加五味子以敛其腠理，盖盗出闭门之意耳。余谓此案面白者，气虚也；鼻流清涕者，外邪也；补中益气加味，允得其宜。然五味子虽为盗出闭门之意，而初服实未可用俟。二三剂后，外邪散去，然后用之则无闭门之虞。
司厅陈国华素阴虚，患咳嗽。以自知医用发表化痰之剂不应，用清热化痰等药其症愈甚。余曰：此脾肺虚也。不信，用牛黄清心丸，更加胸腹作胀，饮食少思，足三阴虚症悉见。朝用六君、桔梗、升麻、麦冬、五味补脾土，以生肺金；夕用八味丸补命门火，以生脾土，诸症渐愈。经云：不能治其虚，安问其馀？此脾土虚不能生肺金，而金病复用前药，而反泻其火，吾不得而知也。
疏曰：素阴虚患咳嗽者，非肾阴虚而相火上烁肺金，即脾阴虚而燥土不能生肺金也。斯时宜养脾肾之阴，而肺得全其所养矣。奈何焭焭受侮，无恃之肺金，不急扶之培之，而反散之削之，寒凉之，不特肺更受侮，而肺之母亦受伤。肺母之家，无不受伤矣。斯时所以胸腹作胀，饮食少思，足三阴虚症悉见也。六君加味者，补肺之母也。八味丸者，补肺母之家也。即所谓隔二隔三之法也。甚矣！阴虚之人，不可发表化痰清热，而世之阴虚者，皆是世之医家发表化痰，清热者亦皆是世之病。人甘受其发表化痰，清热者，无不皆是悲夫。
一妇人素郁结，胸膈不宽，吐痰如胶，用加味归脾汤乃瘥。
疏曰：吐痰如胶，世皆为之火痰、老痰、顽痰，虽或有知其虚者，亦必先用清消之品而后补之。不知多成于素郁结之人，为郁火熏烁其津液所致也。夫郁结者，其心脾之伤也。可知虽吐痰如胶，只补其心脾而已。清消之品，吾知其不胜任矣，故用归脾汤以补之。然郁结者，必有郁火，况吐痰如胶，其火必盛，故用加味归脾汤兼解其郁结也。
大参李北泉，时唾痰涎，内热作渴，肢体倦怠，劳而足热，用清气化痰益甚。余曰：此肾水泛而为痰，法当补肾。不信，另进滚痰丸一服，吐泻不止，饮食不入，头晕眼闭。始信余。用六君子汤数剂，胃气渐复，即用六味丸月馀，诸症悉愈。
疏曰：此案以时唾痰涎，内热作渴而言，似宜清气化痰之剂。然以肢体倦怠言之，则已属脾胃气虚矣；劳而足热言之，则已属肾水不足矣。合之时唾涎痰，内热作渴之症，岂非肾水少而为痰乎，乃进滚痰丸而气虚之症悉具，斯时胃气更急，故先六君以救胃气，后用六味以治本来也。然肾水之所以泛而为痰者，由脾胃土虚不能制水故耳。是以既欲补肾，当先补脾胃，相制正所以相济也。
武选汪用之，饮食起居失宜，咳嗽吐痰，用化痰发散之药。时仲夏，脉洪数而无力，胸满面赤，吐痰腥臭，汗出不止。余曰：水泛为痰之症，而用前药，是谓重亡津液，得非肺痈乎？翌日果吐脓，脉数左尺右寸为甚，始信。用桔梗汤一剂脉数顿止，再剂全止，面色顿白，仍于忧惶。余曰：此症面白脉涩，不治自愈。又用前药一剂，佐以六味丸治之而痊。
疏曰：此案吐痰腥臭，是胃经瘀积之痰火使之。然瘀积既久，浊气熏蒸肺经，势必成痈。是皆肾水亏损，致阳明津液不能流润所致。法当补肾为主。然瘀积未去，补之反害，故先用桔梗以开提之，使瘀积去，而后以六味补之，斯为正治。虽然此症有本实先拨之虞，盖缘中气败坏不运者有之，肾气亏损欲绝者有之，不先补而徒事开提，往往不救也。
中书鲍希伏，素阴虚患咳嗽，服清气化痰丸及二陈、芩、连之类，痰益甚。用四物、黄柏、知母、元参之类，腹胀咽哑，右关脉浮弦，左关脉洪大。余曰：脾土既不能生肺金，阴火又从而克之，当滋化源。朝用补中益气加山萸、麦冬、五味，夕用六味地黄加五味子三月馀，喜其慎疾得愈。
疏曰：此案右关脉浮弦，土虚而木乘矣。左尺脉洪大，阴虚而火旺矣。朝用补中益气，所以补土而平木也，加萸肉、麦冬、五味者，不特保肺，亦以敛降其阴火也；夕用六味所以补阴而制火也，加五味子者，不特敛火，亦以之滋养其水源耳。
锦衣李大用，素不慎起居，吐痰自汗，咳嗽发热，服二陈、芩、连、枳壳、山栀之类，前症不减，饮食少思，用四物二陈、芩、连、黄柏、知母、元参之类，前症愈甚。更加胸腹不利，饮食益少，内热晡热，加桑皮、紫苏、杏仁、紫苑、桔梗之类，胸膈痞满，胁肋膨胀，小便不通。加茵陈、葶苈，喘促不卧，饮食不进。余诊之六脉洪数，肺肾二部尤其。余曰：脾土既不能生肺金，而心火又乘之，此肺痈之作也。当滋化源，缓则不救。不信，后唾脓痰，复求治。余曰：胸膈痞满，脾土败也；喘促不卧，肺金败也；小便不通，肾水败也；胁肋膨胀，肝木败也；饮食不化，心火败也。此化源既绝，五脏已败，岂药饵所能生耶，已而果然。
疏曰：此案云素不慎起居，知其戕贼不少，而所以奉生之道，不能承顺者多矣。及病至而不用对病之药以治之，不惟以此药而退此病，反因此药而进此病，是其元气无权化源无主矣。凡病若此，皆不可治，不特咳嗽而已。至于六脉洪数，则五脏皆有火而肺肾两部尤甚，当云阴火上乘肺金，非心火也。凡病阴火上乘者为难治。盖以清之不可，降之不能，而肾又为先天根本之地，补之又不易充足，故每多不救。若心火乘之，则清之可也，降之可也，补之亦易为力也。然阴火与心火乘克肺金，治之不得其法，多成肺痈，及肺痈成而元气未惫者可治。今日化源已绝，五脏已败，则何可治耶。故其死，不死于肺痈而死于素不慎起居，而用药杂乱之故也。业医者宜加察慎之。
丝客姚荃者，素郁怒，年近六十脾胃不健，服香燥行气，饮食少思，两胁胀闷；服行气破血，饮食不入，右胁胀痛，喜用手按。彼疑为膈气痰饮内伤。余曰：乃肝木克脾土而脾土不能生肺金也。若内有瘀血，虽单衣亦不敢著肉，用滋化源之药四剂，诸症顿退，彼以为愈。余曰：火今在迩，当补脾土以保肺金。彼不信，后复作。另用痰火之剂益甚。求治，左关右寸滑数，此肺内溃矣。仍不信，乃服前药，果吐秽脓而殒。
疏曰：此案素郁怒，则肝木不能条达，其势必克脾土，此脾胃不健之所由来也。然肝木既郁，则木中之火亦郁，而肝脾皆阴脏，主血。血被郁火销烁，而肝脾同归于燥，斯时宜疏肝补脾，养血润烁为主。奈何反用香燥行气之药，又用行气破血之品，以致脾胃不健者，变为饮食少思。再变为饮食不入，两胁胀闷者，变为右胁胀痛，可为日深一日矣。而有疑于膈气痰饮，亦惑之甚矣，且痛喜手按，其虚实立辨，不必以单衣不敢著肉而后明也。及滋化源，愈后复作，仍蹈前辙，用痰火之药，以致肺溃而殒，谁之过欤？至于脉之左关右寸滑数，则明现肝火乘肺金之象甚矣。肺为娇脏，五火皆能伤之，不可不慎。
上舍史瞻之，每至春咳嗽，用参苏饮加芩、连、桑、杏乃愈。乙巳春患之，用前药益甚，更加痰瘖就治。左尺洪数而无力。余曰：此是肾经阴火刑剋肺金，当滋化源，遂以六味丸料加麦冬、五味、炒栀及补中益气汤而愈。
疏曰：此案每至春咳嗽，则知其为肝火上逆肺金也。肝经之所以生火者，皆肾水不足，不能生木，致木动而生火也。久之，则肾水益虚，则肾经亦有火矣。肾经之火，当壮水以主之。若仍用前方发散寒凉之品，则肺气愈虚而阴火被遏。宜乎咳嗽益甚，而反加喉瘖也。是瘖也，不特水虚，亦且金破，故既用六味以壮水，更用补中以生金。然必先用六味，后继补中者，盖此案以水虚为本，金破为标也。况肺中既有阴火，不先壮水以制之，则参、术、升、柴、适所以助之耳。此先后之序也。
儒者张克明，咳嗽用二陈、芩、连、枳壳，胸满气喘，侵晨吐痰，加苏子、杏仁，自出痰涎，口干作渴。余曰：侵晨吐痰，脾虚不能生肺金，涎沫自出。脾虚不能收摄，口干作渴。脾虚不能生津液，遂用六君加炮姜、肉桂温补脾胃，更用八味丸以补土母而愈。
疏曰：此案因服芩、连而症剧，其属脾胃虚寒也固矣，此六君加炮姜、肉果之所以宜也。独口干作渴四字，虽曰脾虚不能生津液。然半夏、炮姜何敢用乎？抑以脾气为寒凉所伤，不能薰蒸津液，以潮润肺金。故温之使其气化乎。抑胃家之津液为寒凉所凝聚，而为痰涎不能游益敷布以灌溉肺金，故燥之。适所用润之乎，然用之不当，反增干嗽，痰不能出，兼之口干咽燥者多矣。宜详审而用之，未可以为必然也。一友云：此案用六君加炮姜、肉果，必有大便不实一症夹之，也或咳而遗矢者也。
一男子夏月吐痰或嗽，用胃火药不应。余以为火乘肺金，用麦冬汤而愈。后因又劳复嗽，用补中益气加桔梗、山栀、黄芩、麦冬、五味而愈，但口干体倦、小便赤涩，日用生脉散而痊。若咳而属胃火有痰，宜竹叶石膏汤。胃气虚，宜补中益气加贝母、桔梗。若阴火上冲，宜生脉散送地黄丸以保肺气生肾水，此乃真脏之患。非滋化源，决不能愈。
疏曰：此案服胃火药不应。不应者，病未去耳，无所加也，无所加，则火未尝无独不在胃耳，时当夏月，正肺金畏火之时，症见吐痰咳嗽，岂非火乘肺金乎。然金被火乘，肺气必虚，故用麦冬汤以补肺气兼散火郁。后因劳复发，其气之虚也，不独在肺，而且在脾，故用补中益气以补脾肺之气，仍加山栀、片芩，以去素有之火，又加麦冬、五味合生脉散，正夏月保肺之要药也。先生用药可谓丝毫无漏者矣。
一妇人患咳嗽胁痛发热，日晡益甚。用加味逍遥散、熟地治之而愈。年馀因怒气劳役，前症仍作，又太阳痛或寒热往来，或咳嗽遗尿，皆属肝火血虚，阴挺痿痹，用前散及地黄丸月馀而瘥。
疏曰：此案属肝肾阴虚而兼火郁症也。加味逍遥治肝经郁火方也。加熟地兼补肾水，补肾水所以滋肝木，散郁火所以达肝木。一滋一达，所谓风以散之，雨以润之，同时而进，木有不得其乔者乎？仿此可以知用方加减法，并可以知方之合用法，独咳嗽遗尿一症，《内经》所谓肾咳不已，则膀胱受之；膀胱咳状，咳而遗溺者是也。而治法用茯苓甘草汤。此亦邪气相干而论，未见别法。不知尚有肝火血虚，阴挺痿痹之论，而用逍遥、六味之法。故知读古人之书，不可不自定其眼目也。
表弟妇，咳嗽发热，呕吐痰涎，日夜约五六碗，喘嗽不宁，胸满躁渴，饮食不进，崩血如涌。此命门火衰，脾土虚寒，用八味丸及附子理中汤加减治之而愈。
疏曰：此案无一症不似热极，而先生独断为火衰土寒者，其必有色脉可凭耳。非臆度也。然以其中二症论之，其呕吐痰涎，若属热症，其声必亮；其味必苦，其形必浊，而其出也，必艰涩而不多。今曰日夜五六碗，非艰涩可知，固宜温补以摄之者也。又崩血，若属热症，其小腹必痛，其色必紫黑，其来必有块。而其出也，必淋漓而不断。今曰如涌，非淋漓可知，当温补之者也。故见如是症不必色脉为据，即应留意在虚寒一路，更何论咳嗽发热，胸满躁渴等症，疑为不可温补也。
一妇人不得于姑，患胸膈不利，饮食无味，此脾肺俱伤，痰郁于中，先用归脾汤加山栀、抚芎、贝母、桔梗，诸症渐愈。后以六君加芎、归、桔梗。间服全愈。
疏曰：此案云患咳者，乾咳而无痰也。丹溪云咳而无痰者，此系火郁之症，乃痰郁火邪在中，用桔梗以开之下，用补阴降火不已，则成劳。此为不得志者有之。今此案云：不得于姑，岂非不得志者乎？以丹溪法论，治当先用开提之品，继用补阴降火之药，参、耆、术等似未可用。而先生先用归脾加味者，诚可见其脾肺俱伤也。夫归脾治郁结伤心脾之方，未尝言及于肺。然郁结既能伤心脾，何不能伤脾肺？归脾既能治心脾，何不能治脾肺耶？且其所以加山栀、抚芎、贝母、桔梗者，山栀即寓降火之意，抚芎即寓散郁之意，贝母即寓清痰之意，桔梗即寓开提之意，标本兼治法也。后以六君加芎、归，亦气血两补而兼消痰之剂，更加桔梗，仍不忘开提意耳。独始终不用补阴之品，是先生之独见也。予曾治一妇人，患乾咳嗽而兼泄泻。先用异功散而泄泻。继用逍遥散而乾咳痊。一医用滋阴之品，内熟地五钱，一剂而两症俱剧，泻剧则咳亦剧。余仍用前药不应，乃以异功散内白术三钱，陈皮易橘红加苏梗一钱，桔梗二钱，两剂而愈。四剂而痊。是知此症多不利于补阴降火也。盖不得志而至于郁结者，其气多陷，补阴降火则其气更陷矣。宜增其剧也，然此是治脾肺气虚所致者，然而若因阴虚火燥及血虚火郁所致者，则补阴降火之法，仍不可废。《原病式》曰：瘦者腠理疏通而多汗泄，血液衰少，而为燥热。故多劳嗽之疾也。又《医贯》曰：有一等乾咳嗽者，极难治，此系火郁之症，乃痰郁其火邪在中，用逍遥散以开之下，用补阴之剂，此阴血虚而火郁治法也。
一妇人咳嗽，早间吐痰甚多，夜间喘急不寐，余谓早间多痰乃脾虚，饮食所化，夜间喘急，乃肺金阴火上冲，遂用补中益气加麦冬、五味而愈。
疏曰：早间正脾胃空虚之时，故凡病发于此时，皆作气分主治。不特咳嗽吐痰为然也。夜间正阴经行度之时，故凡病发于此时，皆作阴分主治。不特喘急不寐为然也。况痰属饮食所化，非脾虚不化也。而早间又饮食正化之后，乘虚而动，能不吐痰乎？喘属阴火上冲，非阴虚不冲也。而夜间又阴火正冲之候，乘虚而上，能不喘急乎？但补中益气汤在咳嗽者，恒畏用之，而在喘急，又恒忌用之。不知脾肺虚者，非补中不愈，加麦冬、五味则升者，不致骤升，而无犯。于喘急之畏忌，且能敛降阴火，正合其宜也。或曰阴火上冲，何不兼用六味。曰此案咳嗽吐痰喘急，大概脾肺气虚为重，不宜于六味之沉降也。
上舍陈道复长子，亏损肾经，久患咳嗽，午后益甚。余曰当补脾土滋化源。使金水自能相生，时孟春，不信，乃服黄柏、知母之类，至夏吐痰引饮，小便频数，面目如绯。余以白术、当归、茯苓、陈皮、麦冬、五味、丹皮、泽泻四剂，乃以参、耆、熟地、萸肉为丸，俾服之诸症顿退。复请视，余以为信，遂用前药如常与之，彼仍不信，竟用别剂，卒致不起。
疏曰：此案既云亏损肾经，午后益甚，则知其为阴虚咳嗽也。无疑法当用六味丸治之。先生乃曰：当补脾土，诚以脾为至阴，又为金水二脏之本，故虽曰亏损肾经，以致久患咳嗽者，然必先补脾土，斯为治得其法。乃至服黄柏、知母而变症叠出，其脾土更虚矣。土虚则肺金同受其亏，故先用补养脾肺为重，而以茯苓、泽泻渗其小便，并降其阴火。而补肾之药，未之用也。及用丸药以熟地、萸肉，补肝肾仍用参、耆之品，究不忘脾肺二经，可谓得其源者矣。奈何世人一见咳嗽，午后发热益甚者，必先补肾滋阴，以致内热益增，饮食益减，而不知补脾一法，在补肾补肺之先也乎？

脾肾亏损头眩痰气等症  ***************************
阁老梁厚斋，气短有痰，小便赤涩，足跟作痛，尺脉浮大，按之则涩，此肾虚而痰饮也。用四物送六味丸，不月而康。仲景先生云气虚有饮，用肾气丸补而逐之，诚开后学之蒙瞶，济无穷之夭枉，肾气丸即六味也。
疏曰：此案脉症其为肾虚也固矣。肾虚而用六味也是矣。而何以兼进四物耶？四物属血剂而非水剂，属肝剂而非肾剂，而用之者，其必有肝血同亏之症耶。曰：然盖脉之浮大，是肾水虚，按之而涩，是肝血虚也。虽只见于尺部而已，为肝肾同亏之症矣。此所以用四物、六味也。至于引仲景先生云气虚有饮，用肾气丸补而逐之者，要知气虚二字，非脾肺之阳气虚，乃肝肾之阴气虚也。若脾肺之阳气虚者，必当用四君、补中之类，而何以用肾气丸耶？盖痰饮属水，肾脏主之，肾水之所以成痰饮者，以肾气不化之故也。故曰肾气虚。今并不曰肾气虚而曰气虚者，以肾为气之本，然必脉症见有肾虚者，宜然耳。
都宪孟有涯，气短痰晕，服辛香之剂，痰盛遗尿，两尺浮大，按之如无。余以为肾家不能纳气归源，香燥致甚耳，用八味丸料三剂而愈。
疏曰：此案与前案相仿，但前无痰晕，此无足跟痛，前曰小便赤涩，此曰遗尿。前脉按之而涩，此曰按之如无，为不同也。然皆属肾虚症。而前用六味以补肾水，此用八味以补肾火，不相同何也？盖小便赤涩，足跟作痛，按之而涩之脉是肾水虚，痰晕遗尿，按之如无之脉，是肾火虚。辨症察脉，纤悉如是。一医云：晕症非一，治法甚多。丹溪曰：无痰不作晕，是火动其痰而上也。刘河间曰：风气甚而头目眩晕，是肝风动而火上炎也。此二者世之所知也。而不知有气虚而晕，有血虚而晕，有肾虚而晕。盖气虚者，阳气衰乏，则清阳不能上升。经曰：上气不足，头为之苦眩是也。血虚者，吐衄崩漏，产后脱血则虚火易于上炎，而眼生黑花。经曰：肝虚则目䀮䀮，无所见是也。肾虚者，房劳过度，则肾气不归源而逆奔于上。经曰徇蒙招尤，上实下虚，过在足少阴巨阳。又云髓海不足，目为之眩是也。故知晕眩一症，不特风火痰为之也。亦不特肾气虚为之也，虚实之间，所当细心分析加察，不可执一误治为要。
孙都宪，形体丰厚，劳神善怒，面带阳色，口渴吐痰，或头目眩晕，或热从腹起，左三脉洪而有力，右三脉洪而无力。余曰：足三阴亏损，用补中益气加麦冬、五味及加减八味丸而愈。若人少有老态，不耐寒暑，不胜劳役，四时迭病，皆因少时气血方长而劳，心亏损或精血未满，而御女过伤，故其见症。难以悉状，此精气不足，但滋化源。其病自痊，又若饮食劳役，七情失宜，以致诸症。亦当治以前法，设或六淫所侵，而致诸症，亦因真气内虚，而外邪乘袭。尤当固胃气为主，盖胃为五脏之根本，故黄柏、知母不宜轻用，恐复伤胃气也。大凡杂症属内，因形气病气俱不足，当补不当泻，伤寒虽属外因，亦宜分其表里虚实，治当审之。
疏曰：此案大概观之，鲜不为有馀之痰火也。即以左右三脉，亦鲜不以右之无力为虚，左之有力为实也。而不知脉之无力固为虚脉之有力，尤非实也，而无力之虚易见，而有力之虚难知。而况加之以洪，人孰知之？此先生独得之玄机，故补中益气因右手之无力而设，加减八味因左手之有力而设也。然未免有疑焉者。左手脉洪而有力，乃属水虚，六味丸是其的方，何以用肉桂之补火乎？要知肉桂与附子同用，则为补火之品，若单用肉桂乃引火，而非补火也。今观其症，皆水虚火越之象，非引火，何以治之？至余曰以后详论，乃立斋先生生平肺腑之学，和盘托出，谆谆苦语，千古不磨之法也。
昌平守王天成，头晕恶寒，形体倦怠，得食稍愈，劳而益甚，寸关脉浮大，此脾肺虚弱。用补中益气加蔓荆子而愈。后因劳役，发热恶寒，谵言不寐，得食稍安，用补中益气而痊。
疏曰：此案一则曰得食稍愈，二则曰得食稍安，已知其中气空虚矣。夫岂无胃中火盛者？得食压住，则火炎之势暂止而稍愈稍安者乎，然胃火盛者，必有面红不倦，口渴秽气等症。右寸关或洪劲，或洪数等脉可验也。今云形体倦怠，劳则益甚，又云后因劳役则其为中气虚弱也无疑矣。夫中气者，非脾胃之气也，非肺经之气也，所谓膻中之气，在脾肺之门耳。大概多言用力者则伤之，食少事烦者能伤之，忍饥行路者能伤之，过食劳顿者能伤之，所伤者，膻中之气耳。非必主于脾肺也。若伤肺者，当必有咳嗽喘急之症，若伤脾者，当必有不食泄泻之患，而此二者无之，岂非伤膻中之气，而在脾肺之间者乎？虽然膻中之气即脾肺之气也，即胃中生发之气也。不得以无脾肺及胃之症，而谓非脾肺之元气虚弱也。试思头晕恶心，及发热恶寒，谵语不寐等症。与脾肺之气何干？与胃中生发之气何干？乃直以补中益气之升补胃中生发之气之剂以治之者。诚有见于倦怠劳役，得食稍愈稍安之为脾肺虚弱，即胃中生发之气虚弱，故用之也。既以得其虚弱之本矣。更何以问其头晕，恶寒及发热，恶寒谵语不寐等症耶？所谓不知其虚，安问其馀是也。至于浮大之脉，原属气虚。但见于右寸关者是也。今曰寸关，非统言两寸关欤？若然则气血两虚，何以只补其气耶？盖气血两虚而至于形体倦怠，得食稍愈，劳则愈甚。而且后因劳役复发，得食稍安之症。宁非气虚重于血虚哉？而安得不以补气为急哉。
大尹祝支山，因怒头晕，拗内筋挛，时或寒热，日晡热甚。此肝火筋挛，气虚头晕，用八珍加柴胡、山栀、牡丹皮二十馀剂而愈。
疏曰：此案种种现症，皆属肝火，如因怒肝火动也。拗内是肝经所属，筋是肝经所主。肝火动拗内之筋为之挛也。寒热是肝经现症，晡热是肝经血分，肝火动，则寒热晡热之甚也。以是而论，则头晕亦肝火所为。《内经》原谓：诸风眩掉，皆属于肝。而何以知其为气虚头晕耶？其或有气虚夹杂于其内，抑或有气虚之脉现于其间耶。至于加减用药之法，可谓触处皆通矣。八珍气血两补之方也。而肝火未清散，故以加味清之散之。每见世人两补气血者，未尝敢加清散之品，以其杂而不纯也。以其补宜近于温也。以其碍于补药之力也。不知虚中有实者，自当攻补兼施，而况虚中有火，能不于补中兼清散乎？或曰虚中之火，虚火也。虚火宜补之，补虚而火自退，何必更加清火之品？曰虚中固多虚火，亦未尝无实火，如因怒而动肝经之实火也。非清散不退，故虽气血两虚，当用八珍者，亦必加清火散火之品也。所加之品，曾见用于逍遥散以治此症，则嫌其太轻而少补气者，又曾见加于归脾汤以治此症，则嫌其太重。而少补血者，故以加于八珍则补气补血，适持其平也。余于是而知加减之法，无往而不可尔。倘有脾肺气虚而兼有肝经实火者，补中益气可加也。倘有肝肾阴虚而兼有肝火暴发法者，六味丸可加也。推之而诸病兼肝火者，诸方无不可加也。
上舍顾桐石，会饮于周上舍第。问余曰：向孟有涯、陈东谷俱为无嗣，纳宠已而得疾，皆头晕吐痰，并用苏合香丸，惟有涯得生，何也？余曰：二症因肾虚不能纳气而为头晕，不能制水，而为痰涎。东谷专主攻痰行气，有涯专主益火补气故耳。后余应杭人之请，桐石房劳过度，亦患前症，或用清气化痰愈甚，顾曰我，病是肾虚不能纳气归源，治者不悟而殁。惜哉！
疏曰：此案云俱无嗣，纳宠已而得疾，其为肾虚也为多矣。苏合丸能开豁痰气，治中风中气之闭症。原非治头晕吐痰之剂，而况肾虚者乎？加之以专主攻痰行气，为东谷者焉得不死耶？至所云肾虚者，似宜补水为主，而兹云益火补气者，盖不能纳气即火不归源也。不能制水，即此不归源纳气之火泛其水也。故益火补气之说，即此纳气归源之法，而纳气归源之法，仍不离乎补肾壮水之剂也。盖益火即在壮水之中，补气即在补肾之内也。
一男子，素厚味，胸满痰盛。余曰：膏粱之人，内多积热。与法制清气化痰丸而愈。彼为有验，修合馈送，脾胃虚者，无不受害。
疏曰：此案以素厚味而知其膏粱积热，故用此药见效。若脾胃虚者，何以堪之？嗟乎！素厚味者几人乎！而可以修合馈送耶？一医云验方治病，不可尽信，用于外科庶或宜之，然亦有虚火实火之分，在阴在阳之别，宜攻宜补，或表或里，又有气血之衰旺，时令之寒暄，运气胜复，何可概以一方治之耶？况大方证治，变化无穷，微妙莫测者乎？王节斋清气化痰丸，用于膏粱禀壮之人，酒客顽痰之症，原为神品，但不可概施耳。
先兄，体貌丰伟，唾痰甚多，脉洪有力，殊不耐劳。遇风头晕欲仆，口舌破裂，或至赤烂，误食姜蒜少许，口疮益甚，服八味丸及补中益气附子钱许即愈。停药月馀，诸症仍作，此命门虚火不归源也。
疏曰：此案用八味是矣。何以复进补中益气乎？且症皆有上炎之势，能不更助其上炎乎？岂以吐痰不耐劳，遇风头晕等症，属中气虚弱，故必兼用之乎？余细观之而知其法矣。先用八味，其口舌破裂赤烂，口疮等症已愈。而吐痰不耐劳，遇风头晕等症，不与之同愈。故改补中以升补其元气，然犹恐命门无根，不任升提，故仍用附子以镇之也。噫！医至于此神矣！化矣！试思症，现口舌破裂，或至赤烂，误食姜蒜少许，口疮益甚，而脉又现洪有力者，敢用八味丸大温大热之剂乎？试思症，现体貌丰伟，吐痰甚多，遇风头晕，而又以火势上炎，脉又现洪有力者，其敢用补中益气加附子，大升大补、大温热之剂乎？虽前言往行载于典籍者不乏其法，而敢用之者，代不过数人而已。至于今日医道中绝闻之者未有不讶然失笑也。
儒者王录之，素痰甚，导吐之后，大便燥结，头眩眼花，尺脉浮大，按之则涩，此肾气虚而兼血亏也。用四物汤送六味丸四剂，诸症渐退，仍用前法月馀，喜其慎疾而康。
疏曰：导吐之法，须合宜而用，不可妄投也。如垢结肠胃，津液枯涸，阻塞隧道，脉反不出，导之则生；若神怯气弱，形体难支，尺寸空虚，虽有阻滞，导之则死。如暴食满胃，难出贲门，路狭难攻，不能达下，吐之则生；若久病致伤胃气，运补犹不足，虽有暴食，吐之则死。故导吐之宜与不宜，死生反掌，立斋常言不可导。仲景所云不可吐者良有以也。盖误吐则伤胃气，误导则伤肾阴，此案既云导吐而变症，法当补阴兼补气，而何以只用补阴耶？曰以症而论，则大便燥结、头眩眼花者，阴虚也；以脉而论，则尺脉浮大，按之则涩者，阴虚也。故只补阴而已。然尺脉属阴，何以更云兼血虚耶？曰尺脉浮大是阴虚，按之则涩是血虚，盖涩脉原属血虚。若云尺脉浮大，按之无力或按微细，则纯乎阴虚，而不必兼四物汤矣。
佥宪高如斋，素唾痰，服下痰药，痰祛甚多，大便秘结，小便频数，头眩眼花，尺脉浮大，按之如无。余谓肾家不能纳气归源，前药复耗金水而甚，用加减八味丸料，煎服而愈。
疏曰：此案与前案大略相同，而细微实异。前案云导吐之后，大便燥结，用六味丸。此案云下痰甚多，大便秘结，用加减八味丸。前案云尺脉浮大，按之则涩，用六味丸。此案云尺脉浮大，按之如无，用加减八味丸。盖按之则涩，为阴虚，不可热药，按之如无，为阳虚，方可用热药也。然秘结较之燥结，其结更甚，且有小便频数，而用桂似所不宜，不知尺脉按之如无，则其大便秘结，小便频数，岂实火之所为哉？此膀胱不能气化之故也。夫气化则能出焉，虽指小便言，而大便之虚而不出者，独不关于气化者乎？
儒者杨文魁，素吐痰，诸药不应，服牛黄清心丸，吐痰甚多，或头眩，或热从胁起，左脉洪大有力，右脉浮大无力。余曰此三阴亏损，火不归源。用补中益气加麦冬、五味及加减八味丸，滋其化源而愈。
疏曰：昔人谓热从足底起，为肾经火，当用七味八味引之益之。若从腹起为脾经火，从胁起为肝火，当另作处治也。不知肝脾肾同为三阴，热起处，皆属阴火。脱根上炎而七味八味皆可主也。然余谓阴火既上炎，似不可用升提之品，今乃先用补中益气，虽有麦冬、五味以制之要，亦右脉浮大无力，为可用耳。余又谓左脉洪大有力，似不可用温热之品，今乃继用加减八味，虽有丹皮、泽泻以清之，要亦右脉浮大无力为可用耳。盖右脉浮大无力，统三部而言也。在于寸关则脾肺之气已虚矣，故可用升提；在于尺中则命门之火已衰矣，故可用温热。夫先天之火，后天之气，既已虚矣。则左脉之洪大有力，岂实火而然乎？正阴虚之故耳。
秋官张碧虚，面赤作渴，痰盛头晕，此肾虚水泛为痰，用六味地黄丸而愈。
疏曰：面赤作渴，痰盛头晕者，阳明火盛亦有之。然脉必洪实，若肾虚者，脉必洪空或枯劲也。余尝谓水泛为痰之说，有水泛水沸二种。盖水泛者，肾中之火虚，水无所附而泛于上耳，其痰多清淡如涎，滚滚不竭者是也。法当用八味丸以补之。水沸者，肾中之水，虚火炽于下而沸于上耳。其痰多稠浊如沫，口口相逐者是也。法当用六味丸以摄之。总之皆属肾虚，但分有火无火为要。不可不详察也。
仪制贺朝卿，吞酸胸满，痰甚作渴，饮食少思。用清气化痰丸药，前症益甚，两膝渐肿。寒热往来，余谓脾胃虚，湿热下注，用补中益气倍参、术，加茯苓、半夏、炮姜而愈。
疏曰：大概吞酸，原属湿热蕴积于胃经，法当清散。胸满痰盛，原属痰饮壅塞于胃经，法当清化。然作渴而饮食少思，则胃气已虚矣。况服清气化痰等药，而前症益甚，更足验其胃气虚也。胃气虚则虽有湿热痰饮，即不敢清散化气，而况两膝渐肿，寒热往来，下陷之症叠出。安得不升提温补乎？此时若疑湿热不可升提，痰饮不可温补，则下陷之元气何由而轩举耶！元气既不能轩举，则湿热亦不能清散，痰饮亦不能清化，同归于毙，势所必然。而不知清升则浊自降，古人决不欺余也。虽然有湿热痰饮，而脾胃之气不虚不陷者，升提温补原不必用，且作渴未必非湿热痰饮在肠胃，而作渴食少，未必非湿热痰饮在脾胃。而食少总以色脉形气详辨之，则无所误。即此案亦因用清气化痰等药，而前症益甚，且有增变，故知其脾胃虚也无疑。
侍御谭希曾，喘咳吐痰，或手足时冷，此中气虚寒，用补中益气汤加炮姜而愈。
疏曰：此案以喘咳吐痰而得，手足时冷，此中气虚寒确矣。然命门火衰者亦如之，虚火上泛者亦如之。是当用温补之剂，非温升所宜，况喘咳原当忌用温升，用之不当为祸。岂浅鲜哉？未知从何处定见，以为中气虚寒，而敢用温升之品耶？是必于人情倦怠，饮食不甘，面色惨白，与夫脉之虚缓，或右手寸关独空洪，以定其见乎。若曰脾主四肢，是其一端也。未可定耳。
职纺卢抑斋，饮食素少，或痰壅气喘，头摇目札，扬手掷足，难以候脉。视其面色黄中见青，此肝木乘脾土，如小儿慢惊之症，先用六君加柴胡、升麻而安，以补中益气加半夏而痊。
疏曰：此案责其痰火者有之，责其为风火者有之，果尔面色当红。今云黄中见青，其为木乘土也。无疑独是用药之先后有差者，只黄耆、当归耳。何所取乎？要知先以痰气正盛之时，其归、耆之性滋滞，故未可骤进，安后则恐六君过燥，易以补中益气，虽仍加半夏有归、耆，则不至于燥矣。况补气之后，自当兼和血也。
考功杨朴庵，呕吐痰涎，胸腹膨胀，饮食少思，左关脉弦长，按之无力；右关脉弦长，按之微弱。此木剋土也。用六君子加柴胡、山栀、木香而愈。
疏曰：此案似当用六君加升、柴，今仅加柴胡而不加升麻者，以呕吐不宜过升，加山栀者，所以止呕吐；加木香者，所以运膨胀耳。此脾虚中有肝火抑郁者也。
一儒者，体肥善饮，仲秋痰喘，用二陈、芩、连益甚，加桑皮、杏仁，盗汗气促，加贝母、枳壳，不时发热。余以为脾肺虚寒，用八味丸以补土母，补中益气以补脾脏而愈。
疏曰：此案以痰喘盗汗气促，不时发热诸症论之，皆属肾虚火不归源，当用七味引火归源。今用八味、补中者，岂因服寒凉后，变现而然乎？果尔，亦只温补脾胃而已当矣。何必用八味丸耶？其必现真火衰之色脉也。要知痰喘之时，即未服二陈等。以前原属肾经虚火不归源，又因寒凉，复伤中气并此虚炎之火，亦致扑灭矣。故先用八味丸以治其源，继用补中益气汤以治其伤也。
二尹陈子忠，饮食少思，吐痰口干，常服二陈、枳实、黄连之类，脾胃受伤，乃问于余。余述东垣先生曰脾胃之症，实则枳实、黄连泻之，虚则白术陈、皮补之，遂以二味等分为丸，由是多食而不伤，过时而不饥。
疏曰：脾胃之气多虚而少实，实则何病之有？惟虚也。故凡病之生，未有非食少不食者焉！即伤食停食其中，有物之病，亦因脾胃气虚而不能运，不得已，而暂用消导。当即继之以调补，且有不可消导？只调补而气自能运，则伤者停者自去，或未能自去，亦当于调补之中，少加消导，此洁古老人制枳术丸，以白术为君，枳实为佐者，即此意也。此案云饮食少思，是脾胃之气虚也。绝非伤食停食之症，补之犹恐不能复元，况敢用寒凉消导乎？即其吐痰也，因气虚而津液凝结也。口干也，因气虚而津液不生也。补其气，气足则津液自生，而不凝结矣。此是纯虚症，故不可用枳术丸，而用白术、陈皮纯补之品以治之。或疑陈皮非补剂，不知脾胃之气喜运，故以白术大补之，而以陈皮从而运之，适合脾胃之性，惟其运也。故由是多食而不伤，过时而不饥，不观夫六君、补中、养荣等方，陈皮无不与焉。
徽州江商，常服二陈、枳实、黄连、青皮、厚朴，胸腹快利，后患腹胀，请治。脉已脱。余曰至暮必殁。已而果然。《内经》千言万语，只在人有胃气则生。又曰四时皆以胃气为本，凡脉促代，屋漏之类，或暴脱。余尝急用参、附等多有得生者。
疏曰：凡寒凉克伐之品，如二陈、枳实、芩、连、青皮、厚朴等。初服者不论虚实，无不快利，故病者喜服而医者喜用。不知未久，其病复剧，胃气已败。纵欲进补，末如之何矣？先生虽常云凡脉或暴脱者，急用参、附等药，多有得生者，而此案则常服寒凉克伐，其胃气所伤久矣，非暴也。故知用之亦无益，故不用也。
一武职，形体丰伟，冬不围炉，不喜热饮食，行则喘促。自谓气实老痰，服碑记丸攻伐之，诊其脉洪数，重按全无。余曰：命门火衰，脾肺虚寒。与八味丸一服，痰喘稍止。数服全愈。遂要亲火喜热饮食，盖碑记丸出处西域，外方人所制者。经云西域水土刚强，其民不衣而荐，华色而脂肥。故邪不能伤其形体。其病于内，其治宜毒药。由此观之，恐不可概用也。
疏曰：凡病上盛者，下必虚；下盛者，上不足。真为妙论。此盖言先后天本源之虚也。如下见脱滑等症，皆从上之脾肺虚。故只补上之脾肺，而下症自愈。上见喘促诸症，皆从下之水火虚，故只补下之水火，而上症自愈也。余谓先天之本元，皆在于肾。如水泛为痰，病属下虚，是宜补肾；而失运之痰，病属上虚，虽当补脾肺，然未始不当继以补肾也。总之先天祖气，人所当重，惟是先天祖气之病，每多上下颠倒，真假难辨耳。由是而论，则外盛者，内必虚；内虚者，当补其脾肺，更当补其肝肾。补肝肾者，当补其火。何也？夫脾虚者，不能现外盛之症，惟肾虚者，多变幻莫测耳。水虚者，亦多不能现外盛之候，惟火虚者，更多变幻莫测耳。此案外盛而兼内盛，大都火虚者为多，况脉之洪数，重按全无，岂非火虚之明验乎？故只用八味丸而愈。但余尝疑虚火离根，下寒上热之症，则外现假热，而有假热之脉，兹以命门火衰。且又曰脾肺虚寒，则内外皆冰矣，上下皆冰矣。何得复有假热外现而复有假热之脉乎？所谓寒极反见热，化水极而反见化火者乎。

肝脾肾亏损头目耳鼻等症  ***************************
给事张禹功，目赤不明，服祛风散热药反畏明重听，脉大而虚。此因劳心过度，饮食失节，以补中益气加茯苓、枣仁、山药、山萸、五味顿愈。又劳役复甚，用十全大补兼以前药渐愈。即用补中益气加前药而痊。东垣云诸经脉络，皆走于面而行空窍，其清气散于目而为精，走于耳而为听，若心烦事冗，饮食失节，脾胃亏损，心火太甚，百脉沸腾，邪害孔窍而失明矣。况脾为诸阴之首，目为血脉之宗，脾虚是五脏之精气皆为失所，若不理脾胃，不养神血，乃治标而不治本也。
疏曰：目赤不明，而服祛风散热之药，似亦有所宜也。即继以畏明重听，亦肝肾之阴血虚而有火也，竟以补中益气升补脾肺气分之剂，而加以补心酸收之品于本症，似不相合，且劳复而遽，用十全大补于本症，又相去甚远，投之而痊者，凭于脉耳。
少宰李蒲汀，耳如蝉鸣，服四物汤，耳鸣益甚。此元气亏损之症，五更服六味地黄丸，食前服补中益气汤顿愈。此症若血虚而有火，用八珍加山栀、柴胡。气虚而有火，四君加山栀、柴胡。若因怒就聋或鸣实，用小柴胡加芎、归、山栀。虚用补中益气加山栀。午前甚用四物加白术、茯苓。久须用补中益气。午后甚用地黄丸。
疏曰：耳如蝉鸣，固属肾之症。而四物之剂，以之补水，亦不甚相远。何至服之而鸣益甚耶？足以见补水补血，大相径庭，而不可混也。且人徒知耳鸣为肾阴不足，而不知其有元气亏损者甚多也。经云头痛耳鸣，九窍不利，肠胃所主之病。盖肠为肺之腑，胃为脾之腑，腑与脏同气，而脾肺非元气所主之地乎？经文炳炳，人自不读耳。夫头象天，耳口鼻之繫于头者，犹日月星辰之繫于大也，而所以不轻不坠，运行普照者，一气之充升也，人同乎天亦犹是也。此补中益气所以治头痛耳鸣，九窍不利之症者，充升其不升之气耳。然不可忘情于肾，以肾为元气之根，而耳实为肾窍。故此案于五更服六味地黄丸，所以壮肾于一阳，初动之时，且抑其虚火上炎之势，于食前服补中益气汤，所以补元气于阳明，正旺之时，且助其升腾易上之势，此欲升先降，补阳根阴之法也。若读其诸法，而此症之灵变尽矣。
少司马黎仰之南银台，时因怒耳鸣，吐痰作呕不食，寒热胁痛，用小柴胡合四物加山栀、陈皮、茯苓而瘥。
疏曰：以大概观之肝经火也。然要知虽有怒伤肝之说，而其怒火之所发者，每从少阳胆经而来，少阳为相火故耳。古人所以治怒火，悉用小柴胡汤是也。然或有伤肝及脏之血者，故合四物补之，更乘所胜，而累及脾胃之气者，故用茯苓、陈皮，同人参、甘草合四君补之。曰何以知其伤于肝也？以寒热胁痛知之，何以知其累及脾胃也？以吐痰不食知之。何以不用白术？白术闭气，非怒气所宜也。何以更加山栀，清三焦肝火所宜也？
尚宝刘毅斋，怒则太阳作痛，用小柴胡加茯苓、山栀，以清肝火。更用六味丸以生肾水，后不再发。
疏曰：两太阳肝胆所属也。因怒作痛，非小柴胡不愈，怒则火上炎，故加茯苓、山栀以降之，然肝火有馀，肝阴必不足，六味滋水滋其所生也。而后知人之易怒，多怒者，肝经虚也；亦肾经虚也。不虚则母子之间相生相养，木遂其性矣。何易怒？多怒之有故。见易怒多怒之症，切勿以肝气有馀而削之伐之，益虚其虚也。
一儒者两目作痛，服降火祛风之药，两目如绯，热倦殊甚。余用十全大补汤数剂诸症悉退。更服补中益气兼六味丸而愈。复因劳役，午后目涩体倦，服十全大补而痊。
疏曰：此案何以用十全大补耶？盖服降火祛风之药，其脾肺元气已伤，致两目如绯，则肝肾之阴火复炽。故热殊甚者，虚火之炽也。倦殊甚者，元气之伤也。非十全大补两补气血以引火归源，何能得效？且复用补中以补脾肺，六味以补肝肾而后愈。孰谓目赤小恙，惟风火为主耶？或曰既以十全大补而诸症悉退，何不即以此方而全愈？必欲易之者何也？曰十全大补虽能两补气血，引火归源，而升降之法未备也，盖火既归源而尚倦殊甚者，脾气原虚，不得不用补中升补脾气，尚有热殊甚者，肾阴素亏，不得不用六味降补肾阴。此又非十全所能？故究意复进之，以顶针对症之方也。然不用补中、六味于前者，以两目如绯之时，虚火正炽，升提在所难投，虚火未归，滋阴又属无益，此前后所不可紊也。噫！微矣！可以知用药之机矣。至于复因劳役之后，补中一定之方也。仍用十全大补者，盖仍前而来。原属脾肺肝肾各虚之候，而今之午后目涩，非仍前肝肾之阴原虚乎？午后体倦，非仍前脾肺之气原虚乎？故仍用两补，两不单用升补也。虽然目涩而用肉桂，我知后人之不敢也，而况两目如绯时乎？非降火祛风之后，我亦何敢也哉？
一男子房劳兼怒，风府胀闷，两胁痛，余谓色欲损肾，怒气伤肝，用六味地黄丸料，加柴胡、当归一剂而安。
疏曰：左胁痛者，肝经受邪也。右胁痛者，肝邪入肺也。两胁俱痛者，肝火实而木气盛也。此案云两胁胀痛，且因怒而致，似宜作肝气有馀治之。虽风府属在肺经，胀闷则亦肝邪入肺之意，似未可遽投补剂，然先云房劳，次云兼怒，则肾水损于前，肝木伤于后，不得不用肝肾同补之法。赵养葵有六味加柴胡、白芍之方，今去芍而加当归，盖白芍因肝火之盛，当归因肝血之虚，一味之出入，各有妙用，非细心者，不能处此。
一儒者，酒色过度，头脑两胁作痛，余以为肾虚而肝病，亦用前药顿安。
疏曰：此案与前案俱属肝肾病，用药相同而序法甚妙，如前案房劳而兼怒，是肾与肝皆受病矣。故曰色欲损肾，怒气伤肝，此案酒色过度，而无兼怒，则是肾病而无肝病矣。然现症两胁作痛，肝实病矣。但因肾水虚，不能生肝木，而肝木亦病，其非自受病也。故曰肾虚而肝病，此序法之妙，不同于他书者也。其更妙者，如前之风府胀痛，及此案之头脑痛两胁作痛，除肝肾虚症外，其因甚多，立斋先生治法，人每以好补讥之，不知先生先标房劳及酒色过度两句在前，何得妄讥之焉？此更见序法之妙也。
一男子面白鼻流清涕，不闻香秽三年矣。用补中益气加麦冬、山栀而愈。
疏曰：经曰肺气通于鼻，肺和则鼻能知香臭矣。是不闻香臭，皆属于肺也。立斋案云，塞鼻之症，有因饥饱劳役所伤，脾胃发生之气不能上升，邪害孔窍，故不利而不闻香臭者。宜养脾胃使阳气上行，则鼻通矣。是不闻香臭，有属脾胃者矣。经曰：肺热甚，出浊涕。河间云：肺热甚则涕。是鼻之出涕，皆属肺热也。而立斋述东垣云，胆热移于脑，则辛頞鼻渊，治之以防风汤，大抵胃气不和之所致者多矣。若此案之用补中益气加麦冬、山栀者，乃脾胃气虚而有肺经伏热也。何以见之？盖面白是脾胃气虚，三年是肺经伏火也。
一男子年二十，素嗜酒色，两目赤痛，或作或止，两尺洪大，按之微弱。余谓少年得此，目当失明，翌早索途而行，不辨天日，众皆惊异，余与六味地黄丸料加麦冬、五味一剂顿明。
疏曰：此案致病之由，既以素嗜酒色，而脉之象又见两尺洪大，按之微弱，其为肾虚火泛也明矣。用金水相生之法，无待言矣。独以脉论，可用引火归源之法，而不用者，大都上无火症，下无寒症也。虽然即有虚火上炎，得酸收亦能敛而归源矣。但翌早失明，何变之暴也？一剂顿明。何应之速也？因知病暴者，其效速。而病缓者，其效迟，若渐渐至于失明者，何能一剂而应耶？
一儒者，日晡两目紧涩，不能瞻视，此元气下陷，用补中益气倍加参、耆数剂全愈。
疏曰：元气下陷者，每剧于日晡。盖天地之气，子升午降，故在午前尚得天地之升气而病愈，至午后则更随天地之降气而病剧也。此案两目紧涩，不能瞻视，而不曰肿，而不曰痛，并不曰红，则虚症可知。且曰日晡似属阴血不能滋养之故。然在阴血不能滋养者，必有火症可据，如肿如痛赤之类是也。今既无之，则元气不能上充也无疑。故直以补中益气升其不上之元气，加倍参、耆补其不充之元气，而目疾斯愈。因知凡病午后剧者，虽属阴分，当用滋养阴血者，固多而属元气下陷于阴分，当用升补元气者，正不少也。

脾肺肾亏损大便秘结等症  ***************************
一儒者，大便素结，服搜风顺气丸后，胸膈不利，饮食善消，面带阳色，左关尺脉洪而虚。余曰：此足三阴虚也，彼恃知医不信，乃服润肠丸，大便不实，肢体倦怠，余与补中益气六味地黄月馀而验，年许而安。若脾肺虚者，用补中益气汤，若脾经郁结者，用加味归脾汤；若气血虚者，八珍汤再加肉苁蓉；若脾经津液涸者，用六味丸；若发热作渴饮冷者，用竹叶黄耆汤；若燥在直肠，用猪胆汁导之；若肝胆邪侮脾者，用小柴胡加山栀、郁李、枳壳；若膏粱厚味积热者，用加味清胃散。亦有热燥阳结阴结者，当审其因而治之，若复伤胃气多成败症。
疏曰：大便结者，法当润之攻之。然须看病从何来，如从外邪传里作结，或从热症乾燥作结，其中有物，固宜用润攻之法。且有气血虚，虽有物不任润攻者，亦当于养气血之中，加润攻之品以出之。而此案云大便素结，不言病症所从来，则知非外邪传里所结，亦非热症乾燥所结。而其所以素结者，岂非大便属水，水虚而大便为之素结耶？搜风顺气之品，既燥且耗致脾土亦虚矣。既燥且耗，不特水土虚，而肝为血藏，血亏而木亦虚矣。况症见胸膈不利，肝虚之明验；饮食不消，脾虚之明验；面带阳色，肾虚之明验；而脉现左关尺洪而虚者，岂非足三阴虚症乎？三阴既虚，而复用润肠丸，更伤脾气，所以大便不实，肢体倦怠也。夫脾气既衰，当先补气。故先用补中兼用六味，然至月馀而验，年许而安甚矣。大便之不可轻易润也，而况攻乎？至所论阳结阴结，按仲景云脉有阳结阴结者，何以升之？曰其脉浮而数，能食不大便者，此为实，名曰阳结，期十七日当剧。其脉沉而迟，不能食，身体重，大便反硬，名曰阴结；期十四日当剧。东垣云阳结者散之，阴结者热之，所云虚秘冷秘即阴结也，所云实秘热秘即阳结也。
一老儒素有风热，饮食如常，大便十七日不通，肚肠不胀，两尺脉洪大而虚，此阴火内烁津液，用六味丸二十馀剂，至三十二日始欲去，用猪胆润而通利如常。
疏曰：凡大便不通者，须问小腹内急迫欲去否，欲去不能去之，不然虽半月一月不可去也。经云北方色黑入通于肾，开窍于二阴，故凡见年高色苍黑之人，每多便难症。此是肾阴虚竭之故，惟大补肾阴，少佐辛润之品，不厌频服，任其自通，方无他变。余常见年老虚脱人，大便久秘，颇亦无害，若峻药通之，未有不随毙也。如此案儒而云老，其肾自虚，风热素有，其水自涸，由是而大便不通，固已当知其不宜速去矣。而况饮食如常，无他症也。肚腹不胀，无急迫也，合之于脉，而两尺洪大而虚，此又肾水虚涸之明验，虽曰阴火，但补其水而火自退也。惟伤寒外邪传里作结，而大便秘者，宜速去，然亦当看其人气血虚实，为变通也。
一妇人年七十有三，痰喘内热，大便不通，两月不寐，脉洪大，重按微细，此属肝肺肾亏损，朝用六味丸，夕用逍遥散，各三十馀剂，所进饮食计百馀碗，腹始痞闷，乃以猪胆汁导之而通，用十全大补调理而安。若间前药，饮食不进诸症复作。
疏曰：案既曰肝肺肾亏，何以用药只顾肝肾而不顾肺也？且六味、逍遥朝夕并进之法，又似乎独重肝者，何也？要知七十有三之老妇，其肝阴常不足，而肝气多郁遏，则肺气亦郁遏矣。肝阴常不足，则肾阴亦不足矣。六味丸补其肝阴，即所以补其肾阴也。逍遥散散其肝气即所以散其肺气也。故用药虽独重于肝，未尝不顾及肺肾也。若以为肺虚必用补气之品，然所谓计所进饮食百馀碗者，其气之不虚也，可知气虽不虚，而肝肾之阴实虚，故腹闷痞时，只用外导而不用内攻，一通之后，即投十全大补者，气因通而泄也。于此见气之不虚者，尚不宜攻其大便，而况气之虚者乎？于是知气之不虚者，大便既通，即当兼补其气，恐气泄而阴益亏也。
一男子年五十馀，因怒少食，大便不利，服润肠丸大便更秘，胸胁作痛，欲兼服脾约丸，肝脾肾脉浮而涩。余曰：此足三阴精血亏损之症也。东垣云若人胃强脾弱，约束津液不得四布，但输膀胱。小便多而大便难者，用脾约丸。若人阴血枯藁，内火燔灼肺金受邪，土受木伤，脾肺失传，大便秘而小便多，忌用润肠丸。今滋其化源，则大便自调矣。如治果验。
疏曰：此案因怒少食，大便当泄泻，今反云不利，服润肠丸，大便当通利今反云大便结。乃观其脉，曰肝脾肾浮而涩，先生不曰三阴亏损，而曰三阴精血亏损，盖三阴之精血亏损也，故因怒少食，大便不泄泻而反不利；三阴之精血亏损也，故服润肠丸，大便不通而反秘结。夫精血非水也，非气也，水与气属无形之源，精与血属有形之物，虽同而实异也。故凡脉见浮洪，重按无力或洪劲，重按不足者，是皆水与气之伤损，则先生直曰三阴亏损而已。浮而涩，因是血枯精竭之象也。然治法亦不过曰滋其化源。则又虽殊而实同也。盖精固，气之所化；血固，水之同源。无形而生有形，理固如此也。
一儒者怀抱郁结，复因场屋不遂，发热作渴，胸膈不利，饮食少思，服清热化痰行气等剂，前症更甚，肢体怠惰，心脾两脉涩滞，此郁结伤脾之变症也。遂以加味归脾汤治之，饮食渐进，诸症渐退。但大便尚涩，两颧赤色，此肝肾虚火内伤阴血。用八珍汤加肉苁蓉、麦冬、五味至三十馀剂，大便自润。
一男子所患同前，不从余言，服大黄等药泄泻便血，遍身黑黯，复来求治。余视之曰：此阳阴二脉俱伤也。经曰：阳脉伤则血外溢，阴脉伤则血内溢，不治。后果然。
疏曰：此案以如是之症，如是之脉，而论其为心脾郁结，气血两伤之症，用加味归脾治之无容疑矣。独诸症渐退，后大便尚涩，两颧赤色，诚属肝肾虚火，似用六味丸为当，而又曰内伤阴血，投八珍汤者，岂以脉涩，终属血少而非水亏乎？六味丸但能补水而不能补血乎？要当知涩脉之不可用泥滞之药，血虚之宜兼用补气之方也。至于后案阴阳二脉俱伤者，但见便血不见吐血，何以见血外溢乎？不知遍身黑黯，即是血之外溢，非必吐血便血，始谓阴阳俱伤也。
职方陈莪齐，年逾六旬，先因大便不通，服内疏等剂，后饮食少思，胸腹作胀，两胁作痛，形体倦怠，两尺浮大，左关短涩，右关弦涩，时夏五月请治。予意乃命门火衰，不能生脾土，而肺金又克肝木，忧其金旺之际不起，后果然。
疏曰：年老大便不通，非水虚即血少。内疏之剂，自能伤脾，以致饮食少思，胸腹两胁胀痛，体倦脉变，皆伤脾之验也。至于脉大弦涩，脾阴又虚也。四脏皆虚，何以得生？独人生以脾土为重，此症不死于木旺之际，而死于金旺之时何也？盖木已受伤，不能剋土，土反无仇，而木固不能自保矣。况四脏皆病，惟金无恙，以无恙之金，当权旺之今，其摧残之木，何能堪此乎？木为东方生气甚矣，生气之不可不养也，或谓肝无补法，何其谬哉？

脾肺肾亏损小便自遗淋涩等症  ***************************
大司徒许函谷，在南银台时，因劳发热，小便自遗，或时不利，余作肝火阴挺，不能约制。午前用补中益气、加山药、黄柏、知母，午后服地黄丸。月馀诸症悉退。此症若服燥剂，而频数或不利，用四物、麦冬、五味、甘草；若数而黄，用四物加山茱、黄柏、知母、五味、麦冬；若肺虚而短少，用补中益气加山药、麦冬；若阴挺痿痹而频数，用地黄丸；若热结膀胱而不利，用五苓散；若脾肺燥不能生化，用黄芩清肺饮；若膀胱阴虚，阳无以生而淋沥，用滋肾丸；若膀胱阳虚，阴无以化而淋涩用六味丸；若转筋小便不通，或喘急欲死，不问男女孕妇，急用八味丸，缓则不救；若老人阴痿思色，精不出而内败，小便道涩痛如淋，用加减八味丸料加车前、牛膝；若老人精已短竭，而复耗之，大小便道牵痛，愈痛愈欲便，愈便则愈痛，亦治以前药，不应，急加附子；若喘嗽吐痰，腿足冷肿，腰骨大痛，面目浮肿，太阳作痛，亦治以前药；若愈痛而小便仍涩，宜用加减八味丸，以缓治之。
疏曰：阴挺失职，不能约制，致令小便自遗，或时不利，实肝经火盛之症。然此案因劳则脾气虚矣。而先生仍曰肝火，其所用之药，又是升提脾气之方，而所加之品，又是清降肾火之剂，何也？盖此症之本，本乎肝火也。今因劳而致者，多伤脾气，多动肾火，脾气伤则肝木自强，肾火动则肝火自炽，故仍曰肝火。而其因则因乎劳，故用药如是，然必有脾虚脉症现，而后可用补中；肾火脉症现，而后可用知柏。不然肝火独盛者，补中适所，以燎拨其原，知、柏未免诛伐无过矣。然余闻脾虚者，忌用寒凉，未见可用补中之症，而加知、柏者也。虽加山药以防泄泻，然不能胜知、柏之苦寒，岂有是病当用是药，而无碍乎甚矣！加减之不可拘也。若此症而有肝火独旺者，当用小柴胡清肝经气分之火，逍遥清肝经血分之火，皆继以六味丸，其补中益气又非所宜。至于种种论治，可谓曲备诸法，然但有病原，而无脉症可据，后人未免有交臂失之之误。如服燥剂而频数云云者，可问而知，或未得其详，须知必有口干唇燥，舌粗咽痛，及大便燥结，午后夜间乾热等症。脉见左手涩数，或兼见于右寸可验。如肺虚而短小云云者，须知必有面白神怯，短气力乏，或久嗽自汗，便溏食少等症。脉见右寸关虚软或空洪无力可验，如阴挺痿痹云云者，须知必有肝火旺，肾阴虚及茎痿而缩，或小便无度，或淋沥不禁等症，脉见肝肾洪数或虚洪可验；如热结膀胱云云者，须知必有邪气从太阳传入太阴里症，及补益甚烦躁茎中热痛等症，脉见左手浮洪或左手沉实可验；如脾肺燥云云者，须知必有如前，服药燥剂，诸症但前，是伤血分虚症，此是伤气分实症，或加燥渴引饮而热，在午前较午后稍愈等症。脉见右寸关洪动或涩数有力可验；如膀胱阴虚云云者，须知必有肾经气虚等症，脉见两尺虚洪无力或只见左尺可验；如转筋小便不通云云者，此症每多暑湿所致，何可必用八味？须知必有手足厥逆，面青神慢，口鼻气冷等症，脉见六部沉迟，或右尺不起可验；如老人阴痿思色云云者，须知必有毛际肿痛，腰疼腿痠，及姬妾颇多，素所好色等症，脉见六部沉涩，或沉迟微弱，或只见两尺可验；如老人精已竭而复耗云云者，须知必有好色斫丧之验，而后可决以上二症，不特老人有之，即少年好色者，亦有患之。至于咳嗽吐痰云云者，即前二老人症之剧处，非别一症也。故继之曰若痛愈而小便仍涩云云，详见褚氏遗书精血篇，但无治法耳。
司徒连华泉，小便频数涩滞短赤，口干唾痰，此肾经阳虚热燥，阴无以化，用六味、滋肾二丸而愈。
疏曰：前案云若膀胱阴虚，阳无以生而淋沥用六味丸，似乎阴虚阳虚大相径庭，而此案云肾经阳虚热燥，阴无以化，用六味、滋肾二丸，何阴阳之不分耶？何用药合一耶？何既曰膀胱又曰肾经耶？何既曰阳虚又曰热燥耶？足以见阳虚即是阴虚，膀胱即是肾经，总之此症原属肾经阴虚不能气化之故，非阳虚也。若果阳虚，当用八味丸、金匮肾气丸主之，六味丸何能治之也？但肾火盛者，即是阴虚阳无以生，用滋肾丸。肾水虚者，即是阳虚阴无以化，用六味丸。此案是肾水既虚，而肾火复旺，故曰阳虚热燥，阴无以化，合用六味、滋肾二丸也。
司马李悟山，茎中作痛，小便如淋，口干唾痰，此思色精降而内败。用补中益气、六味地黄丸而愈。
疏曰：此案思色，精降而内败，必有毛际肿痛而迫急之症，或以人事察之，如老年而欲心未静者，如少年而久旷，如姬妾多而力不胜者，如色欲过度而强制者，更当察其形体脉症之虚弱，然后二方可用，不然茎中作痛，小便如淋之属于他症者正多，即精降内败之属于实症亦多也。
考功杨朴庵，口干舌燥，小便频数，此膀胱阳燥阴虚，选用滋肾丸以补阴而小便愈；再用补中益气、六味地黄以补肺肾而安。若汗多而小便短少，或体不禁寒乃脾肺气虚也。
疏曰：此案云膀胱阳燥阴虚，先用滋肾，再用六味，前边华泉案云肾经阳虚热燥，用六味丸、滋肾。一曰阴虚，一曰阳虚，皆用此二丸治之。一曰膀胱，一曰肾经，皆用二方治之，足见腑病即脏病，阳虚即阴虚也。但看火盛者用滋肾，水亏者用六味；火盛水亏者，合而用之而已。然余谓小便不利及频数淋沥等症，皆属肾经阴虚，阳不能气化之故。经曰：气化乃能出焉。气属阳，欲化其气，非肉桂不能，故阴虚而阳无化者，滋肾丸有肉桂以化之。而阳虚阴无以化者，六味丸亦当少加肉桂以化之。六味沉滞，何能化其阳气耶？其兼用补中益气者，以口舌乾燥为肺气虚也，或更见肺脉空虚可据耳。若汗多云云为脾肺气虚，则并滋肾丸亦不可用，以其害也。故李梧山案只用补中、六味，而不用滋肾，若热太甚者，并不可用补中，故边华泉案只用六味、滋肾，而不用补中也。
司空何燕泉，小便赤短，体倦食少，缺盆作痛，此脾肺虚弱不能生肾水，当滋化源。用补中益气，六味丸加五味子而全愈。
疏曰：缺盆属肺，作痛未必是虚，体倦食少，而论其虚也无疑。先生认脾虚症，全在体倦食少上识之。经云：脾气散精，上输于肺，通调水道，下输膀胱。此等症治正合此文。此天地之道也，升降之法也，气化之机也。母子相生之理，先后天一元之体也。所以养生所以治病，无不全备于此。夫膀胱即水道，即金水相生之路，不独论饮食及小便不通之症而已。故下文有水精四布，五经并行二句。所包者，宁不大哉。立斋滋化源之说，皆从此悟出。是以每用补中益气、六味丸为滋化源之方也。
一当商素膏粱，小便赤数，口干作渴，吐痰稠黏，右寸关数而有力，此脾肺积热，遗于膀胱，用黄芩清肺饮，调理脾肺，用滋肾、六味二丸，滋补肾水而愈。
疏曰：此案素膏粱而右寸关数而有力，俱属脾肺之积热也何疑？然脾肺之所以积热也，亦由肾水之不足，肾火之有馀故耳。况膏粱之人，何能还房帏之事哉？此滋肾、六味之所以善其后也。连列虚实二案，亦足以见立斋非好补者。
一儒者，发热无时，饮水不绝，每登厕小便涩痛，大便牵痛，此精竭复耗所致。用六味丸加五味子及补中益气，喜其谨守得愈。若肢体畏寒，喜热饮食，用八味丸。
疏曰：此案法当用加减八味及附子以治之。要以桂、附故效。而此案不用者，以饮水不绝为有火也，有火则水独虚，故只用六味加五味以壮水为主，仍用补中者，补水母也。所以滋化源也。因知察病宜变通，用药宜活泼，读书宜多而不可偏执。所见此症，若以前第一案论中言之，似乎非桂、附无他法矣。而不知即此一症，亦有寒热之分，升降之异也。立斋恐后人致疑于前后文，故复序云若肢体畏寒，喜热饮食，此正为后人立标准耳。若不读此案，遇此症而必用桂、附，岂不误哉！
大尹顾荣甫，尾闾作痒，小便赤涩，左尺脉洪数，属肾经虚热，法当滋补。彼不信，乃服黄柏、知母等药，年许高骨肿痛，小便淋沥，肺肾二脉洪数无伦。余曰：子母俱败，无能为矣。果殁。
疏曰：此案尾闾属肾而痒为虚。况左尺洪数，更足征乎。洪数固属火象，然火由水亏，补其水而火自平也。若寒凉日进，虚火愈炽，安得不炎烁肺金乎？金水并竭，化源绝矣。故曰子母俱败。
余甲辰仲夏，在横金陈白野第，会其外舅顾同厓，求余诊脉。左尺涩结，右寸洪数，余曰：肺金不能生肾水，诚可虑也。果至季冬，茎道涩痛淋。愈痛则愈便，愈便则愈痛而殁。
疏曰：肾脉至于涩结，其水已涸矣，而况所生受伤，其源又绝乎。所现之症即前精竭复耗之症，虽有生脉散同六味、七味、八味治之之法，然不能救涸绝之气矣。
刘大恭年逾六旬，形气瘦弱，小便不禁或频数，内热口干，或咳痰喘晕。余以为肺肾气虚，用六味丸、益气汤以滋化源。不信，反服补阴降火涩精之剂，阴窍作痛或小便不利，仍服前药，不两月而殁。
疏曰：此案小便不禁或频数及咳痰喘是肺气虚也。内热口干及晕是肾气亏也。故曰肺肾气虚。然肺病则脾必病矣，而独不言脾者何也？盖不言有饮食少进，大便泄泻，肢体倦怠等症，故遗脾而独曰肺肾也。然即脾病而所用药亦不出此耳，余尝论小便诸症治法，要以实者通之，虚者涩之，已不知病必有源，其源在于脏腑，舍腑脏之源而不求，乃笼统以通涩为事，未见其可也。夫小便为膀胱之所司，而膀胱属寒水之腑，故小便诸症其虚其实，皆责于水道通塞。不知肺为水源，肺气不降，则水道固自有病。而肺气不升，则水道之为病更多也。肾为水，主肾气。有邪则水道固自有病。而肾气有亏，则水道之为病更多也。此肾气丸、益气汤所以为滋化源之品，而于小便诸症，更切于他症也。今观夫服补阴降火，涩精之剂，而反阴窍作痛，小便不利者，是降之涩之，适所以增剧也。
儒者杨文魁，痢后两足浮肿，胸腹胀满，小便短少，用分利之剂，遍身肿兼气喘。余曰：两足浮肿，脾气下陷也；胸腹胀满，脾虚作痞也；小便短少，肺不能生肾也；身肿气喘，脾不能生肺也。用补中益气汤加附子而愈。半载后，因饮食劳倦，两目浮肿，小便短少，仍服前药顿愈。
疏曰：痢后脾肺之气已虚矣。曰两足浮肿，脾肺之气已下陷矣。曰胸腹胀满，脾肺之气已不运矣。曰小便短少，脾肺气虚而水源竭矣。斯时即当用补中益气以升补之，而何以复用分利之剂益虚其虚，益陷其陷，以致身肿而气喘，脾肺之气几乎欲绝耶？先生自疏甚明切矣。独用补中而加附子者，盖以脾肺元气泊没殁。尽非附子之雄悍不能鼓舞充升其元气。而此时之参、耆独行无力也。且此法之妙，尚又有说。一则元气下陷，而又命门元阳无根，则不敢用升提，故加附子以生命门之根而升提之；一则元气下陷之极，非从九地之下升起则不能升提，故加附子入于九地而升于九天，此法之玄妙，非玄机之士，不能知。
甲戌年七月馀，奉侍武庙，汤药劳役过甚，饮食失节，复兼怒气。次年春，茎中作痛，时出白津，时或痛甚，急以手紧捻才止，此肝脾之气虚也。服地黄丸及补中益气加黄柏、柴胡、山栀、茯苓、木通而愈。至丁酉九月又固劳役，小便淋漓，茎痒窍痛，仍服前汤加木通、茯苓、胆草、泽泻及地黄丸而愈。
疏曰：此案劳役过甚，而兼饮食失节，脾虚矣。复兼怒气肝虚矣。故所见之症，莫非肝脾两虚，以地黄丸补肝，补中益气补脾是矣。然虚中必有肝火及湿热之气，故加黄柏、山栀、茯苓、木通以利之，倍加柴胡者，一则引入肝经，一则恐升提之势因清利而力轻也。后又因劳复发，所加胆草、泽泻亦由肝火湿热之故也。

脾肾亏损小便不利肚腹膨胀等症  ***************************
大户刘天锡，内有湿热，大便滑利，小便涩浊，服淡渗之剂，愈加滴沥，小腹腿膝皆肿，两眼胀痛，此肾虚热在下焦，淡渗导损阳气，阴无以化，遂用地黄、滋肾二丸，小便如故，更以补中益气加麦冬、五味兼服而愈。
疏曰：大便滑利，小便涩浊，而因于湿者，法当淡渗所宜也。而不知此案湿热之由来已久，因肾阳之不能化，脾气之不能运，淡渗之品愈趋愈下矣。先生虽不言脾气之虚，而所受之症，皆脾气不升，湿热下流之验。斯时以小便为急，化气为要，故先以六味合滋肾丸，补其肾而化其气，而小便如故矣。更以补中益气合生脉散升其脾而滋其源，诸症自愈也。虽不治湿热，而治湿热之所来耳。
州守工用之，先因肝腹膨胀，饮食少思，服二陈、枳实之类，小便不利，大便不实，咳痰腹胀，用淡渗破气之药，手足俱冷。此足三阴虚寒之症也。投金匮肾气丸，不月而康。
疏曰：此案先因肚腹膨胀，即继云饮食少思，其为脾虚可知。服削伐之品，而致小便不利，大便不实，咳痰腹胀，则脾更损而肾亦虚矣。再加淡渗破气之药，则元阳有不导损乎？此手足俱冷之后，自属三阴虚寒，可知如此之症，乃可用金匮肾气丸。今人一见肿胀而小便短少者，不问虚实，不问寒热，即以此方投之，自居为名家，治法可笑也夫。
州同刘禹功，素不慎起居七情，致饮食不甘，胸膈不利。用消导顺气，肚腹闷痞，吐痰气逆；用化痰降气，食少泄泻，小腹作胀；用分利降火，小便涩滞，气喘痰涌；服清气化痰丸，小便更滞，大便愈泻，肚腹胀大，肚脐突出，不能寝卧，六脉微细，左寸虚甚，右寸短促。此命门火衰，脾肾虚寒之危症也。先用金匮加减肾气丸料，肉桂、附子各一钱五分，二剂下瘀积甚多，又以补中益气送二神丸二剂，诸症悉退大半，又投前药数剂，并附子之类贴腰脐，又及涌泉穴，寸脉渐复而安。后因怒腹闷，惑于人言，服沉香化气丸，大便下血诸症尽复。余曰：此阴脉伤也。不治。
疏曰：凡病起于不慎起居七情，此虚之本也。加以饮食少进，大便泄泻，此虚之成也。纵有他症，同归于虚矣。况六脉微细乎，至论左寸虚甚，心火不足也。右寸短促，肺气不足也。而先生乃曰命门火衰，脾肾虚寒者何也？岂以现症皆属脾肾而非心肺乎？不知心火之不足由于肾水之寒，有所克也。肺气之虚，由于脾虚不能生也，壮肾火以生心火，补脾土以生肺金，此先后天相生及母子相生之道也。至于服金匮肾气丸而下瘀积甚多，此时治者，每致疑于不可补，不知瘀积从攻伐而下者，或谓实症；从温补而下者，正是虚症也。前盖因虚而不下耳，故不顾其瘀积，只补其元气，元气足，则瘀积有则自行，无则自止也。若大便下血，谓之阴络伤者，在病久症虚及误服克伐所致。然而非一见便血即阴络伤，而辞以不治也。
一儒者，失于调养，饮食难化，胸膈不利，或用行气消导药，咳嗽喘促，服行气化痰药，肚腹渐胀，服行气分利药，眠卧不宁，两足浮肿，小便不利，大便不实，脉浮大，按之微细，两寸皆短，此脾肾亏损。朝用补中益气加姜、附，夕用金匮肾气加破故纸、肉果各数剂，诸症渐愈，更佐以八味丸，两月乃能步履，恪服补中、八味，半载而康。
疏曰：此案失于调养而致饮食难化，胸膈不利，其脾肺之气已虚矣。用行气消导药而所变之症，肺气更虚也。服行气化痰药而所变之症，脾气更虚也。服行气分利而所变之症，脾肺气下陷而不能运，因而命门之火衰弱，而不能化也。脉象已现上不足，下真寒也。故补中益气之不足，又加乾姜、附子，金匮肾气不足，又加故纸、肉果，皆因脉之微、细、短三字主见也。亦犹前刘禹功之脉，微细虚短，而用金匮重加桂、附，补中送二神丸之意也。虽服法稍殊，而大略则同。
一富商，饮食起居失宜，大便乾结，常服润肠等丸，后胸腹不利，饮食不甘，口燥体倦，发热吐痰，服二陈、黄连之类，前症益甚，小便滴沥，大便湿泻，腹胀少食，服五苓、瞿麦之类，小便不通，体肿喘嗽，用金匮肾气丸、补中益气汤而愈。
疏曰：此案饮食起居失宜，致大便乾结，其津血少为多，润肠丸虽有养血之品，而克伐攻下者十居七八，宜乎？虚秘叠见，多属脾肾也。大概腹胀而至大便湿泻，小便不通，饮食减少者，法当不出二方为要。盖腹胀原属不能运化之象，而运化之机则在脾肺，生化之机，则在命门故也。然亦因虚立法如此，而腹胀之症，尽多实热、燥热、郁热等情，未可以此法为定例也。
一男子，素不慎调摄，吐痰口燥，饮食不甘。服化痰行气之剂，胸满腹胀，痰涎愈盛；服消，导理气之剂，肚腹膨胀，二便不利；服分气利水之剂，腹大胁痛，眠卧不得；服破血消导之剂，两足皆肿，脉浮大不及于寸口，朝用金匮加减肾气丸，夕用补中益气汤煎送前丸，月馀诸症渐退，饮食渐进。再用八味丸，补中汤月馀，自能转侧，又两月而能步履，恪服大补汤，还少丹半载而康。后稍失调理，其肚复胀，服前药即痊。
疏曰：此与前案蹊径大约相同，独脉浮大不及于寸口者，寸口为肺，肺为百脉之宗，故百脉朝宗于寸口。今浮大脉而不及寸口，其元气之虚可知。元气虽在肺经，而其根在于脾，并不在脾，而在于肾。故脉之不及于寸口是脾肾之元气虚而不能及于肺也。治法不重于肺而重于脾，不重于脾而重于肾，是以先朝用金匮肾气丸以补其肾气，即夕用补中益气汤。亦必煎送前丸，诚知元气之根在于脾，更重于肾也。试观能步履之后，仍用大补汤、还少丹而康。是皆主于脾肾，必复其元气为要也。
一男子患前症，余为壮火补土渐愈，彼欲速，服攻积之剂，下血甚多，余诊之曰：阴络伤，故血内溢，非所宜也。后果殁。
疏曰：用药之法，其攻补寒热，前后当不甚相远，如前服温补之剂而相安者，后断不可骤改寒凉改伐之品，盖相安即相投也，而况用之得渐愈者乎？惟前用平常无力量之品，其病虽觉相安，然久而不见其渐愈，此病情未得，自当改用。攻补寒热之所宜大剂重量，以期必中。肯綮是为独出手眼，以探病情之隐匿，未有如是案，既用壮火补土之大剂，已非平常无力量之品，不特相安，而且渐愈矣。何以遂改用攻积之剂，以至不可救，此自取速功，而求速死也。
大方世家，湖乡离群索居，以妻赵氏，忽婴痰热，治者多以寒凉，偶得少愈，三四年馀屡进屡退，于是元气消烁。庚子夏，遍身浮肿，手足麻冷，朝夕咳嗽，烦躁引饮，小水不利，大肉尽去，势将危殆，幸遇先生诊之。脉洪大无伦，按之若无，此虚热无火，法当壮火之源以生脾土，与金匮肾气丸料，服之顿觉小水溃决如泉，日服前丸以大补之药二十馀剂而愈。三四年间，体康无恙，迄甲辰仲春，悲哀动中，前症复作，体如焚燎，口肉皆烂，胸腹胀满，食不下咽者四日。夫妇相顾，束手待弊而已。又承先生视之，投以八味丸，二服神思渐清，服金匮肾气丸料加参、耆、归、术，未竟夕而胸次渐舒，嗷嗷思食，不三日而病去五六矣。嗣后日服前二丸，间用逾日而起。至秋初复患痢，又服金匮肾气丸料加参、耆、归、术、黄连、吴茱萸、木香、五味，痢遂止。但觉后重，又投补中加木香、黄连、吴茱萸、五味，数剂而痊。大方自分寒素，命亦蹇剥山荆，抱病沉痼，本难调摄，苟非先生授救，填壑久矣。今不肖奔走衣食于外，而可无内顾之忧矣。
疏曰：此案知其虚矣，然未始非虚而有火也。至于脉之再象，则显然无火症矣。壮火生土八味丸足以任之，因遍身浮肿，而小便不利，故用金匮肾气丸。三四年之后，偶因悲哀动中，而前症复作，则更伤脾肺之气血矣。似宜即参、术、归、耆，然如焚燎之热正盛，宁不更助其热，而火能降下乎？故服八味以归降其焚燎之火，然后加车前、牛膝，以治肿满，并加参、耆、归、术，以补其脾肺，法无渗漏，次序循然可法也。更可法者，至秋患痢，既己时移病变矣，仍用前药，其顾本之针线为何如哉？且能照管本病，加香、连、吴茱，味子等标本兼顾，法更可佳，因后重即易补中益气，此又见转换之灵妙为升降要法，加香、连、原于痢也，加参、耆等顾本也，读此可用药之法，拈来即是也。

脾胃亏损暑湿所伤等症  ***************************
大司徒李公患黄疸，当投渗淡之剂，公尚无嗣，犹豫不决。余曰：有是病而用是药。以茵陈五苓散加芩、连、山栀，二剂而愈。至辛卯得子，公执予手而喜曰：医方犹公案也。设君避譭誉残喘，安得享馀年而遂！付託之望哉。
疏曰：此案又见别集，向时湿热泄泻，因未生子，惑于人言，淡渗之剂能泻肾，因服参、耆之药，后变为黄疸，小便不利，胸腹满胀云云。此是湿热为患，固非渗淡之药不治。若以脾虚所致，则应补气为先。而此案本无虚象，故服参、耆而变黄疸也。先生直以淡渗之品除之，所谓有是病即是用药，孰谓先生好补者哉！
应有王治中，遍身发黄，妄言如狂，又患胸痛，手不可近，此中焦蓄血为患，用桃仁承气汤一剂，下瘀血而愈。
疏曰：遍身发黄，不必属瘀血也。因妄言如狂，胸痛手不可近，故知为蓄血也。妄言如狂，不必属蓄血也。因遍身发黄，故知为蓄血也。蓄血不必属中焦也，因胸痛，故知为中焦蓄血也。
文选姚海山，中暑头痛，发热气高而喘，肢体倦怠，两手麻木，余谓热伤元气，用人参益气汤顿安，又用补中益气汤加麦门、五味而愈。
疏曰：世人见有头痛发热，不问冬夏，悉用表散，而不知中暑者多伤元气，元气既伤而复表散，能不亡阳乎？即知其为暑者，亦必用清暑之药，如香薷饮之类。不知元气既伤，只补其元气而暑邪自退矣。人参益气汤为热伤元气之的方，补中、生脉为夏月御暑之要药也。或曰香薷饮是夏月暑症之表药，而此案头痛发热，岂非得之避暑纳凉于深室大厦为阴所遏，正当用香薷饮，以表之乎？曰：然不观其肢体倦怠，两手麻木，非热伤元气，而何故不用香薷饮之表药，而必用清暑益气之补剂也。
仪部李北川，仲夏患腹痛吐泻，两手拗之则热，按之则冷，诊其脉浮大，重按则微细。余曰：此阴寒之症也。急服附子理中汤不应，仍服至四剂而安。
疏曰：凡夏月患腹痛吐泻，所谓霍乱也。未有不以平胃散清暑为至，当然每多内寒之症，而不能辨，得此辨法，真无遁情矣。至于服药不应，即云应矣。故仍服至四剂而愈，不然服附子理中汤而不当，即变症迭出矣。何能不应，此阴重故也。
进士杨叶甫，夏月食生冷果品患腹痛，用附子理中汤一锺顿安。
疏曰：此案必能灼知其食生所致，然后此汤可进。
大守朱阳山弟，下部蓄血发狂，投抵当汤而愈。
疏曰：发狂症属阳明实热为多，何以知其属下部蓄血也？意必其小腹硬痛，大便黑亮，或溏腻如漆者为蓄血。若黑燥如煤者为燥结，非蓄血也。又蓄血症，舌苔有边，白中黑而极薄润，必无乾燥焦黄者，以血为阴，无大实热故也。又云伤寒发黄热势已极，与蓄血相类，但小便自利而渴者，为蓄血。小便不利，大便实而渴者，为发黄。故凡有蓄血者，必小便自利，大便黑亮，其人如狂，盖血病而气不病，故小便多自利也。心主血，邪热上干心，心君不宁，故烦躁谵语而如狂也。尚有身黄唇焦，嗽水不欲咽，腹胀起有青紫筋，诸症可验。但当分三焦上中下部份，如曾吐血衄血，而胸膈痛兼现有以上诸症者，上焦蓄血也。须用犀角地黄。渴如患伤寒，邪入阳明，或患下痢脓血，而胸中痛兼现有以上诸症者，中焦蓄血也。当用桃仁承气汤，轻者犀角地黄汤，或加大黄。如患伤寒邪热，自太阳经不解，传入膀胱之里，与血相搏，或下血痢，产后恶露不尽，结在小腹，经水阻滞，而小腹痛兼现以上诸症者，下焦蓄血也。当用抵当汤，轻者桃仁承气汤。要知血既瘀滞，脾胃虽虚不得不先下之也。
一儒者，每春夏口干发热，劳则头痛，服清气化痰药，泻喘烦躁；用香薷饮，神思昏愦，脉大而虚。此因闭藏之际，不远房帏为患，名曰注夏。用补中益气去升、柴，加五味、麦冬、炮姜一剂，脉益甚，仍服前药加肉桂五分即苏，更用六味丸而痊。
疏曰：注夏一症，近来比比皆是，有因冬不藏精而然者，有因脾气抑遏而然者，故凡脾气抑遏之注夏，每饮食毕倦怠嗜卧，以饭后而脾气更抑遏也。用补中合生脉，不必去升、柴，若冬不藏精者，发热面红，午后为甚，口干舌燥，则当去升、柴。如此案治法，盖冬不藏精者，其根本已损，不任升提，此肉桂之加，所以为妙也。然注夏每多脾虚而兼湿热，湿热多痿软属阳明经。故注夏多是痿软之症，以清燥汤治之，或即补中去升、柴，换乾葛加黄柏、麦冬亦妙。
一儒者，体肥善饮，仲秋痰喘，用二陈、芩、连益甚，加桑皮、杏仁，盗汗气促，加贝母、枳壳，不时发热，余以为脾肺虚寒，用八味以补土母，补中以接中气愈。
疏曰：此案不宜载暑门中，岂以体肥善饮之故，中多湿热也。即此诸症而论，亦非必属虚寒，但以屡服寒凉之品，而如发热，故断以虚寒耳。然既曰脾肺虚寒，则当先用补中，然后用八味以补其母，今因痰喘气促，不宜先用升提，故先用八味以纳气生根，然后以补中接其中气，此治法有序。
一男子夏月入房，食水果腹痛。用附子理中而愈，有同患此者不信，别用二陈、芩、连之类而殁。
疏曰：此案必能灼知其食冷，中气虚寒作痛，然后此汤可用也。大凡冒暑伏热，引饮过多及恣食瓜果生冷，致脾胃更寒，而腹痛呕吐，湿泻水穀不分，脉来沉紧者，为内伤寒，当服大顺散。若阳气虚者，膏粱与水果同进，并恣欲房帏，致周身阳气不得伸越，而脉沉细或弦迟，面垢如尘，无汗恶寒，四肢厥冷，拘急或霍乱呕吐者，当用冷香饮子。此等症虽涉暑月，非暑伤人，皆因暑而致虚寒之症，故宜温散不宜寒凉，此案正是。此法但前二方治寒而不虚者也。若寒而且虚，虚在脾胃者，当以此理中汤治之，兼肾经虚寒，故加附子。
一男子，盛暑发热，胸背作痛，饮汤自汗，服发表之药，昏愦谵语，大便不实，吐痰甚多。用十全大补，一剂顿退，又用补中加炮姜二剂，全愈。
疏曰：此案之用发表，为误已可知矣。盖盛暑不宜发表，饮汤自汗，亦不宜发表，今误表而所变之症，皆脾肺大虚之候，虽无大汗而有亡阳之势，故先用十全大补汤一剂顿退。此本非素脱，为表药所伤，故一剂尚可追复其阳。即易补中者，以暑热所伤，毕竟在脾肺元气，而况变症又皆在脾肺元气乎。

脾肺肾亏损虚劳怯弱等症  ***************************
庶吉士黄柏磷，发热吐痰，口干体倦，自服补中不应，余谓此金水俱虚之症，兼服地黄丸而愈。后背患疖，烦痛寒热，彼因前月曾偕往视郭主政背疽，郭不经意，余决其殒于金旺之际，果符余言。已而郭氏妻孥感其毒皆患恶疮，柏麟所患与郭同，心甚恐。余曰：此小疮也，憎寒发热皆阴虚，旧症果是疮毒亦当补气血。余在第就以地黄丸料煎与服之，即睡良久，各症顿退。自后常有头面耳目口舌作痛，或吐痰眩晕之类，服前药即愈。后任都宪督临，法道出于苏，必乘顾焉。
疏曰：此案之服补中，宜矣。然发热吐痰口干，皆水虚之症，应当补肾。徒然升提，何益哉？至疮疖外症，亦必补肾而安，甚矣。凡病不可不顾本也。若头面口舌耳目不时作痛及吐痰眩晕等症，又显然水虚火炎之无疑也。
少司空何潇川，足热口干，吐痰头晕，服四物、黄连、黄柏，饮食即减，热益甚。用十全大补加麦冬、五味、山药、山茱而痊。
疏曰：足热定属阴虚有火，定当壮水而火自平，奈何反进寒凉致伤脾气，益生痰热，信乎？脾虚则生痰，气虚则发热，其说为不诬也。十全大补既温补其肾，兼温补其脾。加麦冬、五味，脾兼乎肺也，加山茱、山药，肾兼乎肝也，四物、知、柏，丹溪法也。然《丹溪心法》载一男子两足常热，冬月不加绵，自夸壮热。丹溪曰：乃阴虚也，急宜养阴。不从，年四十患痿而死。要知足处三阴而反得热，大非所宜，且三阴之脉皆起于足，故足热为阴虚之候，非美事也。此时丹溪岂别无养阴之方而必用四物、知、柏乎？盖丹溪立四物，原为养血之剂，用知柏、原为清肾之品，非为养阴而设也。后人误以血字作阴字，肾字作血字解，是不善用丹溪者也。于丹溪何与哉？
一儒者，或两足发热，或足根作痛，用六味丸及四物加麦冬、五味、玄参治之而愈。后因劳役，发热恶寒，作渴烦躁，用当归补血汤而安。
疏曰：此案现症只是肾虚耳，用六味丸足矣。及四物加味者，岂知其肝肺亦虚而然乎！至于后因劳役而致发热恶寒，作渴烦躁诸症，人以为少阳阳明外邪者有之，以为肺胃实火者有之，以为肾肝阴虚火旺者有之，而不意用当归补血汤而安者，何也？观此汤所治，则曰治气血损伤，肌肉恶寒，面目出色，烦渴引饮，脉洪大而虚，重按似无，此脉虚血虚也。此病多有得于饥饱劳役者云云，是损伤肺胃之气血矣。而此案所以必属肺胃气血损伤者，以明知其因劳役所致，而必更见脉之洪大而虚，重按似无者也。然此症此脉似用补中益气之所宜，而必用当归补血汤耶？曰：以其作渴烦躁也。作渴烦躁，既不可升提，而况其病之本，又从两足发热，脚作痛而来，是肾阴素亏，更不可升提也。
儒者刘允功，形体魁伟，冬日饮水，自喜壮实。余曰：此阴虚也，不信。一日口舌生疮，或用寒凉之剂，肢体倦怠，发热恶寒，余用六味、补中而愈。
疏曰：凡阴虚之人，不甚倦怠，火盛为之也。此时元气不虚即补其阴足矣。若误服寒凉，以致肢体倦怠，则元气又虚矣。故既投六味又服补中，虽有子母相生之义，然以肢体倦怠而用之也。不然何不合生脉散乎？
一男子腿内作痛，服渗湿化痰药，痛连臀肉，面赤吐痰，足跟发热。余曰：乃肾虚阴火上炎，当滋化源。不从，服黄柏、知母而殁。
疏曰：凡人之下体，悉属三阴。凡有痛处，虽有湿热风寒之患，然未有不因三阴所致也。兼而治之，犹或可愈，若不顾本，未有不偾事者也。
余甥居宏，年十四而娶，至二十形体肥胖，发热作渴，面赤作胀。或外为砭血，内用降火，肢体倦怠，痰涎愈多，脉洪数鼓指，用六味丸及大补汤加麦冬、五味而愈。
疏曰：此案年十四而娶，即所云年少精未满而御也。精不足者，火必有馀，火有馀则外象盛满壮丽，而内实不足，更以寒凉日进，脉象亦假。此洪数鼓指者，所谓寒凉鼓激是也。既以补阴为主，即及大补汤者，亦因误服寒凉致伤元气故也。然恐肉桂之热有伤肺阴，故又加麦冬、五味以保之也。
余甥凌云汉，年十六。庚子夏，作渴发热，吐痰唇燥，遍身生疥，两腿尤多，色黯作痒，日晡愈炽。仲夏腿患疮，切脉洪数。余曰：疥，肾疳也；疮，骨疽也；皆肾经虚症。针之脓出，其气氤氲。余谓火旺之际，必患瘵症，遂用六味地黄丸、十全大补汤，不二旬诸症愈，而瘵症具，仍用前药而愈。抵冬娶室，至春症复发，父母忧之，俾其外寝，幸其年少谨疾，亦服地黄丸数斤，前药三百馀剂而愈。
疏曰：此案作渴发热，吐痰唇燥，固已属阴虚火旺矣。而遍身生疥，腿上生疮，类多湿热毒气，例用熏浴涂抹之方，而不知有肾疳、骨疽之说也。唯其属于阴虚，故两腿尤多，日晡愈炽，而况又有切脉洪数之明验乎？然用药以六味是矣，而兼用十全大补，内有肉桂能不助火为患乎？要知肾水不足，虚火游行于外，故作此疮疥，借肉桂以收藏其火，不特今日之疮疥可愈，而他日之瘵症亦无非肾水不足，虚火游行之症，故亦以前药而愈。
其弟云霄，年十五。壬寅夏，见其面赤唇燥，形体消瘦，余曰：子病将进矣。癸卯冬，复见之，曰：病更深矣。至甲辰夏，胃经部分有青色，此木乘土也。始求治，先以六君加柴胡、白芍、山栀、芜荑、炒黑黄连数剂，及四味肥儿丸，六味地黄丸及参、芩、白术、归、芍、麦冬、五味、炙草、山栀三十馀剂，肝火渐退，更加龙胆草、柴胡二十馀剂，乃去芍加肉桂三十馀剂，及加减八味丸，元气渐复而愈。
疏曰：此案先见面赤唇燥，形体消瘦，肾虚也，故有六味丸之用。继见胃经部分有青色，脾气虚也，故有六君子汤之用，次及六味，脾急于肾也。其加柴胡、白芍、山栀、黄连、胆草等药，皆为肝火而设，亦法之当也。独用肥儿丸及芜荑者，小儿疳积方也。何以用乎？不知凡十六岁以前有劳弱症者，悉作疳积，治之，此实千古秘法，而立斋先生已先得之矣。至前用寒凉，后用温热，此又识见所不能逮者也。
房庠王以道，元气素怯，每应岁考用苦功，积劳致疾，至冬弥渐大热，泪出遂凝，目赤面黯，扬手袒胸，气息沉沉几绝，脉洪大鼓指，按之如无，舌燥扪之如刺，此内真寒外假热也。即先服十全大补汤。余曰：既饮此汤，其脉当敛为善。少顷熟睡，良久醒而恶寒增衣，脉顿敛，微细如丝，此真寒现也。余以人参一两，熟附三钱，水煎顿服而安。夜间脉复脱，余以人参二两，熟附五钱，脉仍复。后以大剂参、附、归、术、炙草等药而安。
疏曰：此案似肾寒水泛之症，八味、七味为宜，然而云元气素弱，又积劳致疾，又气息沉沉几绝，是元气更急于肾阴矣。故以十全大补进之，至虚火一息，元气复随火而欲脱，此时非大进参、附，何以追复。即十全大补之气血两补无益矣！此从阴从阳，从气从血，先后缓急之大关健也。或曰既知元气欲脱，何不即进大剂参、耆以挽之，而必先进十全两补之品，何也？曰：此案虽知其元气欲脱，然在初时，阴气亦欲绝矣。只有孤阳在外，若不独补其阴，则阳无所附而孤阳更亢，欲复此孤阳，以阳根何可得耶。其后纯现阳微症，则纯补其阳而已，若杂用阴药，则凝滞而不能骤充其阳气，故不用也。观夫愈后调补，亦只用参、附、术、草补气之品为主，即带有血药，不过当归之辛润者而已，不用地黄之沉滞，其意可见。

脾肺肾亏损遗精白浊吐血便血等症  ***************************
一男子，年逾二十，斫丧太早，梦遗精滑，睡中盗汗，唾痰见血，足热痿软，服黄柏、知母之类，余曰：此阳虚而阴弱也，须滋其化源。不信，恪服之，前症益甚，头渐大，囟门渐开，视物恍惚，吐痰叫喊，余以如法调理，诸症渐退，头囟总渐敛而安。
按：仲景云小儿解颅或久不合者，因肾气有亏，脑髓不足之故。立斋治一小儿年十四解颅，自觉头大，视物昏花，畏日羞明，用六味丸加鹿茸及补中加山药、萸肉，半载而愈。二载而囟合。既婚之后复作，足心如炙，日服前药二剂，三载而愈。后入房两腿痿软，又服前丸而愈，此案云如法调理，当亦犹是方法也。
少宰汪涵斋，头晕白浊，余用补中益气加苓、半而愈。复患腰痛，用山茱、山药、五味、萆薢、远志顿愈。又因劳心，盗汗白浊，以归脾汤加五味而愈。后不时眩晕，用八味丸全愈。
疏曰：白浊一症，其因甚多，若胃虚湿痰下陷者，补中加苓、半是所宜也。但人见有头痛，必不敢用升柴，不知此案之白浊，所以敢用升、柴者，因头晕故耳。盖胃经清气在下，不能上升充溢于头目，故为之晕也。补中升提，清气上行，于是头晕自愈，白浊自止矣。至于愈而复患腰痛，似属肾虚而宜用六味等剂，而所用乃涩精分清之品，岂病本白浊，故虽腰痛，而治不离本耶？盖此案原属胃虚，湿痰下陷，今甫得提起其清气，而且湿痰馀气未净，若即用地黄等降滞之药，宁不复助湿痰而清气复陷乎？故以山药等数味，原能补肾而不降滞者，兼以分清治之。至于又因劳心而患盗汗白浊，则以劳心为主，故用归脾后不时眩晕，而无他症，自当从肝肾本病主治，故用八味丸。若以前症头晕相同，而不用补中，何也？以无胃虚下陷之见症也。
司厅陈石镜，久患白浊，发热体倦，用补中加炮姜四剂浊止，再六味兼用诸症皆愈。
疏曰：此案补中是矣。何以加炮姜？经曰：甘温除大热。补中，甘而未温，不足以除大热也。然发热而体倦者，方可用此法，盖以其气虚也，不然热症甚多，岂必用甘温乎？立斋有补中加炮姜及加桂、加附之法。加炮姜者，气虚下陷而胃阳虚寒不能使气充斥者也；加桂、附者，气虚下陷，肾阳虚寒，不能使气充斥者也。或问此案与前汪涵斋案，同患白浊，同用补中，而何以前加苓、半，此加炮姜？何以前有腰痛而不用六味，此无腰痛而即用六味？其意可揣乎？曰：前之加苓、半者，必以其有湿痰也；此之加炮姜者，必以其有发热也。前何知其有湿痰？以其头晕也。丹溪云：无痰不作晕是也。前之不用六味丸者，必以其有下陷之气也；此之用六味者，必以其有肾水之虚也。此何以知其肾虚以其发热也？丹溪云：阴虚则发热是也。
光禄柴某，因劳患赤白浊，用济生归脾、十全大补二汤，间服愈。
疏曰：归脾、十全非治赤白浊之剂，而用之者，因劳而患耳。劳则伤心脾，亦复伤脾肾，其人之劳心而兼劳力者也。故以二方间服，谁谓赤白浊为小恙，例用分清渗利之品哉。
司厅张某，阴囊肿痛，时发寒热，小腹作痛，茎出白津，用小柴胡加山栀、胆草、茱萸、芎、归而愈。
疏曰：阴囊肿痛，肝胆湿热下流也。寒热是肝胆现症，小腹是肝胆部分，玉茎是肝胆所主，小柴胡是入胆经，加山栀、胆草，直清肝胆之火，加茱萸、芎、归入肝经，但无渗利湿热之剂，然白津自出，渗利所忌，只清其火而湿自去矣。夫白津自出，浅者必以为虚而用补涩之剂，不知本在肝胆湿热，清散之而白津自止，故治病必求本。
朱工部，劳则遗精，齿牙即痛，用补中加苓、半、芍药，并六味丸渐愈，更以十全大补加麦冬、五味而痊。
疏曰：齿牙痛属胃火上炎者多，即遗精亦属脾湿下流者多，合而观之，宜清降脾胃湿火，然劳则遗精者，悉属脾胃气虚矣，且精与齿牙又俱属于肾，故并用六味丸。而劳则多气血虚，故又终之以十全大补也。我意此症，其肺胃间必有虚火，故补中加白芍，十全大补加麦冬、五味也。夫察症须知一贯之法，如此症劳则遗精，其遗精必属于虚，遗精而齿牙即痛，痛亦必属于虚，更何有胃火上炎，脾湿下流之疑耶？
一男子白浊梦遗，口燥作渴，大便闭涩，午后热甚。用补中加芍药、玄参，并加减八味而愈。
疏曰：主病口干作渴，大便闭涩，俱以为实火，即不然。亦以为燥火就使。午后属阴虚发热，然亦未有不以为阴虚火动，血虚燥结之症也。虽见有白浊遗精，独无火燥所致者乎？而必用八味，何也？余细详先生序法，可知其意者。盖此案因白浊久而后至于梦遗，梦遗久而后至于口干作渴等症，非先有口干作渴而后兼有白浊梦遗。故先生先序白浊，次序梦遗，又次序口干作渴等症，若然则白浊者，脾胃之气已虚，梦遗者，肾脏之阴亦虚矣。脾肾既虚，则口干作渴等症非实火也，明矣。是不得不用补中以补脾胃，八味以补肾脏也。然虚中原有火燥，故补中加白芍、元参以清火，八味去附加五味以润燥也甚矣。先生笔法之妙也。
一男子茎中痛，出白津，小便闭，时作痒。用小柴胡加山栀、泽泻、炒连、木通、胆草、茯苓，二剂顿愈，又兼六味丸而痊。
疏曰：此案少阳经湿火所致，故用小柴胡加清火渗湿之品治之。然察其所以，则火甚于湿，何也？盖芩、桅、连、胆草，清少阳之药，不遗馀味，而渗湿之药，不过泽泻、木通、茯苓，轻浅者而已，然数味亦只是火从小便出耳。初不论有湿无湿也，若果甚有湿，六味又不可兼用，今兼用之者，盖因少阳火甚，则厥阴之阴必虚，故又兼六味以补之，况小便实为肝经所主者乎。夫小便有病，大概皆以膀胱为主，即白津出者，亦必以通利为先，若茎中痛，小便秘而论，更属膀胱无疑。不知膀胱属一定之腑，而所以致此腑之病不一，盖相火多寄旺于肝经，少阳实主之茎中之病，相火为多白津，非相火所繫乎？痛痒非肝经所为乎？故曰肝主小便也。然相火当从肾经主治，而知、柏在所宜用，然而知、柏治肾经相火，而山栀、胆草实治肝经相火者也。而究不离乎肾，故又兼用六味丸也。
一男子发热，便血精滑；一男子便血发热；一男子发热遗精，或小便不禁。俱属肾经亏损，用地黄丸、益气汤，以滋化源皆得愈。
疏曰：此三案自属肾经无疑，其用地黄丸当矣。何必兼用益气耶？盖便血遗精及小便不禁诸症，其为元气下陷者居多，虽曰阴虚火旺，总不宜专用补阴降火之剂，何也？补阴降火，则火迫于下，而遗滑等症更甚矣。故当兼用升补之品。此地黄丸、益气汤所以兼用而并得愈也。虽然此亦虚症论耳，即此三案尽多少阳、阳明实火湿热所致，又当以色脉及兼症细详之。
一男子鳏居数年，素勤苦，劳则吐血发热烦躁，服犀角地黄汤，气高而喘，前症益甚，更遗精白浊，体倦食少，脉洪大，举按有力，服十全大补加麦冬、五味、山萸、山药而愈。
疏曰：此案脉洪大，举按有力，宜作实火治。况鳏居数年者乎？不知其人素勤苦而病，又劳则发之，又服寒凉而增病，且体倦食少，则此脉自当作不足假象论，而非实火也，明矣。夫吐血以下诸症血虚也，气高已下诸症气虚也，实火也，明矣。故十全加麦冬、五味者，为气高而喘也；加茱萸、山药者，为遗精白浊也。
一儒者，素勤苦，吐血发痉，不知人事。余以为脾胃虚损，用十全及加减八味而痉愈，再用归脾而血止。
疏曰：痉症多发于亡阳或吐血之症，或病后气血两虚者，要不外于肝木之象也。此案在勤苦吐血所致，则宜补血为先，而用十全、八味温补脾肾之方者，必有大虚大寒脉症现耳。且既云脾胃亏损而治兼及肾者，盖吐血属脾胃土虚，寒不能统摄，而脾胃土之虚寒又属命门火衰，不能生土故也。虽现肝木之象，土已伤损无暇，治肝木矣，至痉愈后而仍用归脾，此是勤苦吐血之方也。论血症未止，而用桂、附，非灼见有虚寒者不可也。
一儒者，因饮食劳役及恼怒，眉发脱落。余谓劳伤精血，阴火上炎所致。用补中加麦冬、五味，及六味丸加五味，眉发顿生如故。
疏曰：眉发脱落，世皆不问所因，悉云风症而以表散风药治之。稍知医者，亦不过养血润燥而已，不知乃精血之伤，阴火上升而然也。然阴火上升，而用升提之品，独不虑阴火更致上升乎？盖精血既伤，无以制养阴火，势必上升，上升则乘脾克肺，而脾肺之气必伤，伤则必陷，此时若降阴火，则脾肺之气愈伤愈陷。往往有痰嗽便泻之症生焉，然只升其气，又恐助其阴火上炎之势，而脾肺之症更剧，两难之际，实云掣肘，先生乃用一升一降之法，使脾肺之气得充，阴火之升得降，并行而两不悖者也。至于加减之法，则在临症者随机应变耳。凡今劳弱之症，无非精血所伤，阴火上升之局，故详论之，不特眉发脱落也。此案因饮食劳役，脾肺之气已虚，及恼怒肝肾之阴亦虚矣，故用药如是。然余谓精血属阴，既劳伤其精血，只宜补阴而已，何以复用补中以补脾肺之元气耶？不知有形藉无形而生，故精血必藉元气而生，是以用六味补阴而先用补中助气也。先生当用二方为滋化源也。
一男子年二十，巅发脱尽，用六味丸不数日，发生寸许，两月复旧。吴江史荣湖云，有男女偶合，眉发脱落，无药调治，至数月复生。
疏曰：须发实精血之所荣，故年老之人精血必衰，须发必白，而巅顶多脱。若病后发落是精血衰耗之故，可见肾气为须发之本，须发为精血之华舍，是而求其愚甚矣。观此二案，一用六味而须发生，非补肾之精血而效乎？一偶合而须发脱，非肾经之精血亏损而然乎？当信哉。
一童子年十四，发热吐血。余谓宜补中益气以滋化源。不从，用寒凉降火愈甚，始谓余曰：童子未室，何肾虚之有，参、耆补气胡为用之？余述丹溪先生云，肾主闭藏，肝主疏泄，二脏俱有相火而其繫上属于心，心为物所感，则易动，动则相火翕然而随，虽不交会，精已暗耗矣。又精血篇云，男子精未满而御女以通精，则五脏有不满之处，异曰有难状之疾。遂用补中及地黄丸而瘥。
疏曰：童子发热吐血，或多有之，先生何即知其当用补中耶？至于寒凉降火亦不甚相远，而服之益甚者，必有肝肾脾肺之虚症虚脉现乎。然近世童子虚症颇多，或先天不足，或斫丧太早，不特吐血发热为然，即凡诸症，每每由此。
一男子咳嗽吐血，热渴痰盛，盗汗遗精，用地黄丸料加麦冬、五味治之而愈。后因怒，忽吐紫血块，先用花蕊石散，又用独参汤渐愈。后劳则咳嗽吐血三口，脾肺肾三脉皆洪数，用补中、六味丸而愈。
立斋先生，凡遇此案之症，未尝不以补中、六味或兼生脉以兼脾肺肾之法治之。而此案何以只用六味合生脉以补肺肾而独遗脾也？是必阴分独虚，而且燥热者。然而何以知之？盖无肢体劳倦，饮食少思等症故也。至劳怒后忽吐紫血块，则脾气已虚矣。然瘀血不可不消，故先用花蕊石散消之，而后继以独参汤补元气。此因劳怒则元气既伤，消瘀则元气复伤，故进独参汤直补元气，若兼他药，功不专一而且缓矣，及后劳则咳嗽吐血三口，而见脾肺肾三脉皆洪数，是肺肾既已素亏，而脾亦因劳怒后同虚矣。故即以补中、六味常法进之也。然洪数之脉，未尝无火，独见于肾，犹曰阴虚火旺也。尚可用六味滋阴而火自退，若兼见于脾肺，未有不曰气分有火，若用参、耆，则肺热还伤肺矣。不知从劳怒后吐血，脉见洪数，正是脾肺气虚极处，土被火销，金被火烁，非急补土金，元气何以迟销烁之火乎？
辛丑夏余，在嘉兴屠内翰第遏星士张宋谷谈命时，出中庭呕血一二口，云久有此症，有劳即作，余意此劳伤肺气，其血必散，视之果然，投补中益气加麦冬、五味、山药、熟地、茯神、远志得愈。翌夙，请见曰：每服四物、黄连、山栀之类，血益多而倦益甚，余得公一匕吐血顿止，神思如故，何也？余曰：脾统血，肺主气，此劳伤脾肺，致血妄行，故用前药健脾肺之气，而嘘血归源耳。后率其子以师余，余曰：管见已行于世，子宜览之。
疏曰：此案云劳伤肺气，补中合生脉足矣。而更加归脾、六味之半，要知劳者未有不兼伤心脾与肾也。夫劳心者，伤心脾当用归脾汤主之；劳力者，伤脾肾，当用十全、六味主之；劳烦者，伤脾肺，当用补中益气主之。然未尝不可合而治之。但要分心脾、脾肾、脾肺之伤，孰轻孰重，而主之也。大概多言者，伤肺；多思者，伤脾；此正是星士之所劳伤也。故以补中为主，然多言多思，未有不伤心者，故复加茯神、远志，心与肾交，心伤则及肾，故并加山药、熟地。

肝肾亏损血燥结核等症  ***************************
儒者杨泽之，性躁嗜色，缺盆结一核，此肝火血燥筋挛，法当滋肾水生肝血。不信，乃内服降火化痰，外敷南星、商陆，转大如碗。余用补中益气，及六味地黄，间以芦荟丸年馀，元气复而肿消。
疏曰：惟性躁则肝火旺矣，嗜色则肾水虚矣。水虚火旺则肝经所主之筋能不躁缩挛结乎？六味滋肾水也，芦荟丸清肝火也，初不须补中益气而所以先用之者，以曾服降火化痰之品，有伤中气故耳。此症非岁月之功，不能愈。治不得法，必成劳瘵。夫痰核与筋挛大相径庭，痰核则不痛不硬，治以消痰结，软坚可也。如筋挛则必硬，而且痛。唯当以滋阴调气为主，若以毒药施于筋挛，燥药攻其痰核，未有不为大患，不但成劳瘵，必号痛溃烂而毙。
一男子素善怒，左项微肿，渐大如升，用清痰理气而大热作渴，小便频浊，余谓肾水亏损，六味地黄、补中益气而愈。亦有胸胁等处大如升斗，或破而如菌如榴。不间大小俱治以前法。
疏曰：善怒肝病也。左项肝部也，肝之失职，肾虚不能养也。然肿大如升，此何物乎？谁不曰痰也、气也、血也，其如清痰理气而反增大热大渴，小便频浊者，香燥复伤其脾肺也。故既用六味壮水以生木，复用补中补土以生金也。或曰乙癸同源，故壮水以生木，若补土生金于木何益？曰：肝木之阴虚则肝木之气强，而况素怒者乎？其肝气未有不强，强则势必剋土，土无所生，而木寡于畏势，终不得平，徒补水以生之无益焉。故六味后继以补中，生之制之培之防之，而肝气始得其平矣。虽不服清痰理气以伤脾肺者，亦当如此培法。故又云亦有胸胁等处云云，但治以前法也。夫胸胁亦肝之部分，破之而如菌如榴，足以见其亦属血燥火结，如前杨泽之症，所论初非有形之气血痰所结也，但前案虽先补中，而六味又兼以芦荟，此案先六味而后补中，不用芦荟。其缓急轻重之间，是在用者权之耳。
一男子颈间结核，大溃年馀。一男子眉间一核，初如豆粒二年渐大如桃，悉用清肝火、养肝血、益元气而愈。
疏曰：此案亦云清肝火，养肝血，益元气。即前所用芦荟、六味、补中也。余谓此症多肝经郁火，须加味逍遥，重者用茱、连，更多肝脾结症，须加味归脾而兼间用之以前方，此亦先生法也。结核一症，须辨血燥筋挛与结痰成块二种，血燥筋挛名失营，结痰成块名瘰疬，一滋补其阴，一疏利其结，治法迥乎不同，可不审诸。
举人江节夫，颈臂胁肋各结一核，恪服祛痰降火软坚之剂益甚。余曰此肝胆血少而火燥也。彼执前药至六月，核皆溃，脉浮大而涩，余断以秋金将旺，肝木被克必不起，果然。
疏曰：此案脉浮大而涩是肺旺脉也。金旺则剋木，而涉时令以助其旺木何能支？故断以不起，今凡治肝病者，皆以泻伐为事。盖以肝受病，每多火旺气盛故也。不知火气有馀，正阴血之不足，故用六味滋水以养之。补中补金以平之也。试观金旺而不起，非肝虚受伐之故乎哉？肝既虚矣，何更伐之？经曰肝病死于庚辛，或曰前案云，或破而如菌如榴，不问大小，俱治前法，则此案皆溃时，或亦可用六味、补中治焉。何以断不起而弃之？曰：凡肝病，见肝脉者或可治，以肝自病故也。若见肺脉者不治，以木受金克也。受克者多死，受克而非其克之时，尚或可挽，受克而值其克之令，必难挽矣。
一妇人经不调，肝胆经部分结核如榛豆者不胜数，肉色不变，大按方痛，或投化痰消毒之药，增痛作渴，发热晡甚。余谓属肝火症，药以养血解郁清肝，百馀剂而诸症退。惟项核未消，更以当归芦荟丸数服及四物加柴胡、山栀而愈。
疏曰：妇人经事不调，大概属肝胆火郁者为多，而况结核见于肝胆经部分，其为肝胆火郁也无疑。至于发热作渴，日晡益甚，虽误投化痰消毒所致，未始非肝胆火郁之剧症。夫肝为血海，火郁则血枯矣。血枯则发热作渴，至晡阴分而益甚，自然之势也。治之以养血解郁清肝之药，唯加味逍遥为能尽之，而四物加柴、栀，亦逍遥意也。或曰何不用六味、补中？曰：此胆肝郁火为主，故不宜六味之窒塞，并不宜补中之益气也。
一妇人耳前后结核，耳后微肿，寒热口苦，用小柴胡汤加山栀、桔梗、川芎，四剂而愈。后恚怒，耳后头角俱痛，发热憎寒，以小柴胡汤加羌活、川芎、桔梗而愈。
疏曰：此案亦当用逍遥治之，何以用小柴胡气分之药乎？是必少阳经火邪独旺，而血未虚也。且后因恚怒，其症复发在少阳经部分，是怒之不伤于厥阴肝经而伤于少阳胆经也。故仍用小柴胡所加之味，与前相同，更加羌活者，以发热憎寒，有太阳外感之邪兼之耳。盖作寒作热是少阳经症，发热憎寒是太阳经症也。然余谓小柴胡汤一方，不特少阳经主方，即厥阴亦未尝不入，故立斋当以之治怒动肝火，但入厥阴气分，不入厥阴血分耳。故余谓耳前后又两头角虽是少阳经部分，未始非厥阴经部分也。

肝脾肾亏损下部疮肿等症  ***************************
通府黄廷用，饮食起居失宜，两足发热，口干吐痰，自服二陈、四物益甚，两尺数而无力，余曰此肾虚之症也。彼执服前药，足跟热痒，以为疮毒，又服导湿之剂，赤肿大热，外用敷药，破而出水，久而不愈。又用追毒丹，疮突如桃，始信余言，滋其化源，半年得瘥。
疏曰：此案以饮食起居失宜，足知其虚矣。所患两足发热，非肾水亏乎？口干吐痰，非脾气虚乎？即口干吐痰非脾虚，两足发热属肾虚也无疑。如之何用二陈、四物哉？四物不补肾，二陈复伤脾，宁不益甚乎？至于脉见两尺数而无力，益见肾虚明验。盖不特水虚且火虚矣。奈何仍服前药致肾益亏，而现足跟热痒症耶。即足跟是肾经所主，热痒是虚火之征，不可谓非疮毒即疮毒也。而疮毒岂无虚症乎？乃必用外科诸法，以致变幻究竟，导湿之后，热痒不退而反赤肿大热，敷药之后，脓血全无，而反所出是水。及追毒之后仍无脓血而反疮突如桃。是皆肾虚之故。非急滋化源不能简也，为外科者，可不知焉耶？
儒者章立之，左股作痛，用清热渗湿之药，色赤肿胀，痛连腰胁，腿足无力，余以为足三阴症。用补中、六味两月馀，元气渐复，诸症渐退，喜其慎疾，年许而痊。
疏曰：凡痛在一处者，大概皆以经络阻滞治之，或气或血或痰饮或闪挫或湿热或肿毒，未有不用消克通利之品，即曰股属三阴部分，若虚则两股皆痛，亦何限左右乎？今曰左股作痛，宜乎清热渗湿之药矣。及至色赤肿胀，未有不疑其湿热之甚，肿毒之成也。即痛连腰胁，腿足无力，亦痈疽剧症之所恒有，虽或知其三阴虚也，而且消之散之解之攻之，俟其赤肿退而后补之，此常法也，孰敢即用补中、六味乎？甚矣，即用补中、六味而至两月馀，然后元气渐复，诸症渐退，且曰喜其慎疾，年许而痊。吾不意此案之虚而至此乎？然非医者明眼，不能治，非病者笃信，不能愈也。夫以一路之法，而至两月馀而后诸症渐退，医者不更方，病者不易医，其孰能焉哉？
府庠锺之英，两腿生疮，色黯如钱，似癣者三四，痒痛相循，脓水淋漓，晡热内热，口干面黧，此肾虚之症，用加味六味丸，数日而愈。此等症候，用祛风败毒之剂，以致误人多矣。
疏曰：两腿虽阴分，而生疮色黯，不过湿热之气下流而已，而况脓水淋漓者乎？不知果系湿热，当不止于如钱似癣者三四而已，所谓疮为肾疳，于面黧更足征矣。虽然面黧不足征之，凡属肾虚者，其疮必经年累月，涂抹而不除者，亦非定生于两腿而已。
一男子素遗精，足跟作痛，口干渴，大便燥，午后热甚，用补中益气加芍药、玄参及六味丸而愈。
疏曰：此案似只宜补阴不宜补气，盖以大便燥结故也。不知大便之燥，虽属肾水不足，亦由脾肺气虚不能运行也。然未免有火，复加芍药、玄参于补中益气内以清之，及六味滋其肾水，则大便自润，而诸症自愈。况遗精一症，原不宜独用补阴之法，若专补阴则火降而精益下遗，固当先用升补元气之剂。盖遗滑诸症自属元气下陷者多，然清火必用芍药、玄参者，以遗精必有相火，而相火在于肝肾，故加芍药以清肝经相火，玄参以清肾经相火也。此案当与遗精白浊门中一男子遗精白浊梦遗，口干作渴等症一案同参。
