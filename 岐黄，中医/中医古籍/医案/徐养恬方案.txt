
徐养恬生平  ***************************
《重修常照合志稿·卷三十二·人物志·医家》：徐养恬，字澹成，谢家桥人。少从同里萧函谷学医，得其指授，业日进。道光甲午，林文忠以开濬白节至虞，感微疾，易服至其庐就诊。询病状，则云：「每闭眼见有人作献馈状，而饮食如常；他医以为疑疾，治辄不效。」养恬诊其脉曰：「是痰也，但脉息得大贵象，何观不类！」文忠笑曰：「良医也。」方未书毕，而仆从踵至矣。王观察家相归田后，疾喘屡发，服其药应手愈。其后发势较轻，养恬佯以无妨慰之。出语其家人曰：「疾不可为矣！速治后事。」明日观察果没。性慷慨，遇贫病不取资，戚友有求辄应，岁施棺木以为常。暇喜吟诗。著有《饮香吟草》《伤寒心法诸论》及《医案》藏于家。
常熟徐澹成养恬方案　男兆丰实函　订
孙士　玉琅卿　瀛颖侔　参校


卷上  ——————————————————————————————————————————————————————————————————————————————————————————

春温  ***************************
（案1）温邪斑汗两得，身热不退，脉数不静，舌红燥无津。阳明气分之火渐入营分，最怕昏狂滋变。
犀角尖　元参　鲜生地　石膏　肥知母　炙甘草　郁金　净连翘　茅芦根煎汤代水。
（案2）温邪得汗，舌黄，脉促数，咳嗽，夜来但热无寒。拟金匮温疟例治之。
嫩桂枝　黄芩　炙甘草　赤芍　肥知母　煨石膏　白薇　大杏仁
（案3）交春八日，猝然吐血数口，旋即寒热，必有温邪内蕴。刻诊：脉象弦数，夜来身体微热，宿恙依然，阳络受伤可知。宜清邪两和法。
软白薇　丹皮　冬桑叶　茜草　紫菀茸　桃仁泥　红花　丝瓜子　苡仁　白花益母草
（案4）咳嗽，寒热虽减，舌乾燥无津。肺胃温邪，究未尽彻。
淡豆豉　黑山栀　大杏仁　黄芩　净连翘　香清蒿　软白薇　粉丹皮　竹叶
（案5）温邪表里分侵，寒热，泄痢，十馀日不解，非小恙也。
葛根　炒银花　柴胡　生甘草　枳实　赤芍　淡豆豉　郁金　制香附
（案6）温邪咳血，音嗄。
冬瓜子　苡仁　桃仁泥　茜草　紫菀茸　犀角尖　白薇　人中白
（案7）温邪发斑，脉促数而歇止，身无大热，息浮如喘，舌乾燥而黄，神蒙谵语。此液枯邪陷，少阴之水不济，阳明之火有馀，阳症阴脉，实属难治。
犀角尖　熟地　煨石膏　当归　麦冬肉　炙甘草　元参　软白薇
（案8）温邪直入心包，昏狂口噤，昨进芳香宣窍，其势少平，犹见谵语、遗尿，右脉数大，身热有汗，舌短缩。阳明气火有馀，膻中尚未解围，症属棘手。
炒茅术　煨石膏　知母　生甘草　羚羊尖　石决明　黑山栀　豆豉
另服万氏牛黄丸。
（案9）温邪，身热无汗，斑疹隐约，咳嗽神蒙，体重难于转侧，左脉细数无神力，舌胎白腻。将有逆传心包之变，症属极险。
软白薇　玉竹　净连翘　黄芩　天花粉　黑山栀　钩钩　大豆卷　郁金　石菖蒲　生甘草　百部　加芦根
（案10）温邪，寒热往来，咳嗽呕逆，脉兀数，舌黄，得汗不解。症属纠缠。
细柴胡　黄芩　熟半夏　茯苓　炙甘草　旋覆花　枳实　大杏仁　广皮　桑白皮　石菖蒲　白薇　加竹茹
（案11）温邪汗出不解，舌尖红燥、胎黄，神蒙遗尿。邪逼营分，有发狂痉厥之变。
软白薇　连翘　生山栀　黄芩　淡豆豉　生甘草　木通　细生地　郁金　嫩竹叶
（案12）素患老嗽，今感温邪，发热一候不解，脉数少力，舌光无胎，鼻孔焦乾，喉间痰阻有声。总属上焦肺病，形瘦阴虚之体，恐难胜此。
软白薇　元参　冬桑叶　兜铃　大杏仁　牛蒡子　黄芩　地骨皮　花粉　钩钩　炒枳实　芦根
（案13）温邪劫阴，脉细数无力，舌焦乾，气促咳嗽，身热无汗。不可攻表以求其汗，症属险重。
羚羊尖　白薇　鲜沙参　元参　肥玉竹　天花粉　生草　香青蒿　黄芩　茅芦根
（案14）冬伤于寒，春必病温。此症恰值交春而发，脉数弦急，舌红燥无胎，咳嗽身热，上呕下利。邪势充斥，防其传变。
葛根　大豆卷　桔梗　软白薇　大杏仁　赤芍　元参心　独活　酒黄芩　生甘草　麻黄　陈细茶　姜皮
复诊：呕止泻缓，汗未沾足，舌红燥，咳嗽气息，身热。伏温之病，势在方张。
葛根　大豆卷　紫菀　软白薇　甘草　赤芍　元参心　银花　丹皮　肥玉竹　连翘　茅芦根
复诊：温邪初起即漏底，势先内趋。今利虽止，舌犹红燥，咳嗽痰鸣，得汗热不退，幸勿昏喘为妙。
羚羊尖　元参　软白薇　贝母　大杏仁　地骨皮　甘草　冬桑叶　兜铃　炒牛蒡　天花粉　钩钩
（案15）昏狂已退，犹见目赤面红，如醉人状，舌纹裂无胎，脉细数，咳逆。温邪与木火尚作升厥之势。
羚羊尖　元参　软白薇　钩钩　人中白　连翘　鳖甲　丹皮　茅根
复诊：咳逆少平，舌亦红润，可无阳升喘急之虑矣。再以两清肺肝，参入存阴之品。
羚羊尖　钩钩　冬桑叶　元参　粉丹皮　人中白　甘草　大贝　知母　软白薇　花粉　茅芦根
（案16）伏温入营，斑点隐约，目赤神蒙，如狂欲起，脉弦少数，舌焦黑。邪已深入厥阴，惊蛰将交，怕有痉厥之险变。
生鳖甲　元参　连翘　郁金　软白薇　黑山栀　粉丹皮　豆卷　木通　生地　甘草梢　茅根
（案17）伏温初起，自利，邪即内传，今利虽止，犹见舌强干涸，右脉数而少力，身重不得转侧。液枯邪陷，症属极险。
生鳖甲　元参　软白薇　连翘　香青蒿　天花粉　黄芩　生甘草　钩钩　粉丹皮　茅芦根
复诊：液回邪化，症有转机。拟清肺络之痰热。
羚羊尖　青黛　软白薇　鳖甲　粉丹皮　天花粉　蛤壳　桑叶　元参　茆根肉
复诊：复病寒热、身重，左脉弦数，舌乾涸无胎，咳痰艰涩。液枯邪未尽，殊属可忧。
生鳖甲　丹皮　软白薇　玉竹　天花粉　香青蒿　紫菀　兜铃　黄芩　炒牛蒡　加芦根
复诊：温邪归併胃腑，大便虽通，热不能解。舌焦乾，下见蛔虫，脘痞腹痛，左脉弦大而数，汗出频频。里症偏重，拟厥阴阳明泄热法。
犀角尖　赤芍　枳实炭　黄芩　元明粉　金铃子　郁金　白头翁　元参　钩钩
复诊：汗下不解，气喘鼻扇，总有上脱之危。勉方。
人中白　兜铃　炒牛蒡　花粉　地骨皮　桑白皮　蛤壳　飞青黛　元参　加芦根
（案18）伏温，候无大热，刻下恶寒特甚，舌心胎灰，头昏欲眩，脉数无力。老年液枯，防有痉厥风波。
软白薇　玉竹　净柴胡　黄芩　元参心　全当归　天花粉　生地　粉丹皮　茅根肉
（案19）伏温发斑，四肢厥逆，脉细数，脘痞自利，耳聋神蒙。邪在厥阴，不得传出少阳，此两感极危之症。
细柴胡　枳实　炒赤芍　连翘　炙甘草　金铃子　郁金
（案20）伏温发斑之下，反见痉厥神昏，舌焦强遗尿□□□□阴，所谓热深厥亦深也。症属难挽。
生鳖甲　丹皮　净连翘　元参　软白薇　□□□□□净蝉衣　钩钩　茅根肉
（案21）温热发斑疹，乾呕吐蛔，脉小数，邪深难出□□□□□。
小川连　黄芩　净连翘　枳实　全瓜蒌　□□□　元参　黑山栀　芦根
（案22）三焦温热内蕴，脘痞呃忒，舌强尖红，液伤邪□□□□极险。
犀角尖　连翘　全瓜蒌　枳实　淡黄芩　□□□　元参　飞滑石　芦根
（案23）温热伏邪，陷入厥阴，脉弦数，小便频数涩痛，□□□□□左胁痛掣不能转侧，身仍微热。症属棘手，姑□□□□□□捷于应手乃妙。
龙胆草　新绛　山栀仁　木通　金铃子　□□□　黄芩　细柴胡　桃仁　青葱管

风温  ***************************
（案1）风温汗泄，咳嗽气促，右眠则嗽甚，舌白边灰。幸勿昏喘为妙。
旋覆花　苡仁　地骨皮　桑白皮　炙甘草　软白薇　肥玉竹　丝瓜络　淡黄芩　加芦根
（案2）风温汗泄，目赤，脉弦，神带昏蒙。防其痉厥。
羚羊尖　钩钩　甘菊花　白薇　肥玉竹　石决明　连翘　郁金
又：据述汗泄神蒙，兼之痉厥。是系肝风，悬拟一方候正。
生牡蛎　龙骨　羚羊尖　桂枝　生白芍　甘菊　桑叶
（案3）肺络风温留恋，脉细数，咳痰，有汗，左胁痛。法以轻清透邪。
旋覆花　杏仁　软白薇　玉竹　桑白皮　甘菊　郁金　荆芥穗　花粉
（案4）风温，汗出不解，外热虽轻，但咳嗽、气粗、鼻扇诸症均未和平，舌胎黄，脉两弦，右胁刺痛。又系痰邪入于肺络，最怕昏喘滋变。
旋覆花　杏仁　苦桔梗　蒌皮　炒枳壳　桑白皮　地骨皮　淡豆豉　肥玉竹　白薇
（案5）咳血，脉浮，背恶寒，寐则盗汗。此少阴不足，近受风温也。小心调摄为要。
软白薇　桑皮　炒苏子　紫菀　全当归　青防风　荆芥　苡仁　浮麦
（案6）上受风温，下虚不摄，以致咳嗽、汗泄，脉促数，舌黄。病机不善，慎之。
软白薇　玉竹　冬桑叶　苏子　旋覆花　牛蒡子　大杏仁　马兜铃　炙甘草
（案7）风温蕴肺，渐扰心包，脉虚弦，舌燥无胎，神蒙谵语，鼻衄，咳痰。将有风动痉厥之变。
软白薇　玉竹　冬桑叶　郁金　人中白　粉丹皮　鳖甲　连翘　紫菀　花粉　炙甘草　茅根肉
（案8）风温，汗泄，咳嗽，寒热。宜和营卫以清邪。
嫩桂枝　白芍　炙甘草　白薇　肥玉竹　酒黄芩　桑叶　炒苡仁　百部　紫菀茸　生姜　红枣
（案9）风温上蕴，头面赤肿，身热，脉数，舌灰黑。阳明毒火颇重，宜清解之。
大豆卷　连翘　炒牛蒡　甘菊　鲜生地　生甘草　元参　银花　青黛　活管仲　炒黄芩　芦根
（案10）久嗽，复感风温，以致寒热见血。今脉尚弦数，鼻塞不通。宜从肺气新邪调治。
旋覆花　杏仁　炒牛蒡　兜铃　冬桑叶　炒苏子　前胡　生甘草　地骨皮　加芦根
（案11）风热咽肿，两边色赤，纠缠日久，此时身无寒热而脉象搏数。由多进寒凉而未经开发也。
牛蒡子　桔梗　生甘草　甘菊　薄荷头　夏枯草　马兜铃　象贝　元参　芦根

时行  ***************************
（案1）温疫发斑之际，反见肢震、神蒙，舌心焦黑，目赤，谵语，脘痞，按之板窒。邪蕴三焦，兼涉厥阴矣！病机极险。
羚羊尖　赤芍　净连翘　瓜蒌　生鳖甲　广郁金　钩钩　炒枳实　竹心　茅根
（案2）斑发之后，狂虽定，犹见瘛瘲情形，舌乾缩，遗尿。阴伤邪不能化，病涉厥阴，时当立夏，防其痉厥之变。
生鳖甲　连翘　广郁金　元参　粉丹皮　软白薇　甘菊　羚羊尖　青黛　甘中黄　芦根
（案3）温疫，斑疹隐约，脉数大，舌胎灰润。阳明邪势方张，幸勿昏谵为妙。
犀角尖　元参　连翘　青蒿　生甘草　粉丹皮　黑山栀　赤芍　葛根　茅芦根
（案4）时温十日，汗疹皆得，大便亦通，惟身热不退，神蒙呓语，目赤，呃忒，两脉犹数急不衰。邪强莫制显然矣，症属棘手。
小川连（菖蒲汁炒）　连翘　枳实　瓜蒌皮　黑山栀　佩兰　益元散　郁金　竹二青　加芦根
一帖后减去川连，加羚羊尖、钩钩。
（案5）时邪，发斑疹，汗亦频出，脉弦数大，舌淡白。素患便血，宜兼顾之。仿吴氏三甲散意。
元武板　鳖甲　炒赤芍　连翘　炒银花　软白薇　全当归　蝉衣　茅根肉
（案6）斑邪郁伏，脉小数，头与骨节俱痛，舌白，无汗。先以疏解三阳。
西羌活　独活　苦桔梗　前胡　细柴胡　江枳壳　豆豉　荆芥　防风　小川芎　炙草　葱白
（案7）时邪复痛，瀰漫上焦。
豆豉　防风　黑栀　荆芥　瓜蒌皮　滑石　秦艽　广藿　葱白
（案8）时邪郁伏一候，舌黄纹裂，脉细无力，身热不盛。正虚邪蕴，殊为棘手。
净柴胡　枳实　淡芩　鳖甲　连翘　天花粉　赤芍　芦根
（案9）时邪得汗，热不退，脉犹细数而兀，舌白，便利。其势非轻。
槟榔尖　厚朴　大杏仁　秦艽　广藿　青蒿　滑石　炒赤芍
（案10）疫邪得战汗，表解而里未化，脘腹痞满，呕逆见蛔。须防厥变。
法半夏　川连　全瓜蒌　枳实　炒赤芍　人中黄　赤苓　金铃子
（案11）脉虚细，舌胎黄燥满布，身热无汗，脘痞，按之而板。年老阴枯，时邪表里蕴结，症属险重。
煨葛根　山栀　淡豆豉　黄芩　炒瓜蒌　炒枳实　青蒿　知母
（案12）时邪郁遏，疹点隐约，舌黄，脉弦数，汗少，大便未通。肺胃经腑交病，非小恙也。
牛蒡子　连翘　黑山栀　黄芩　炒枳实　制大黄　芒硝　生甘草　米钩　薄荷　加竹叶（廿片）
复诊：牛蒡子　黄芩　黑山栀　米钩　炒枳实　生甘草　郁金　元参　赤芍　竹叶
（案13）发斑，肢冷，脉细。大非所宜。
炙鳖甲　米钩　归须　赤芍　连翘　汉独活　秦艽　炙草　蝉衣　淡芩　茅根肉
（案14）第二案：邪结心营，神蒙目赤，脉仍小，肢逆已温。症防痉厥。
羚羊尖　元参　鲜生地　连翘　粉丹皮　甘中黄　米钩　黑山栀　郁金　淡芩　加竹心、茅根肉
（附）凉膈散：治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风瘛瘲，胃热发狂，及小儿惊急、痘疮黑陷。
连翘（一钱）　大黄（三钱）　芒硝（一钱）　甘草（一钱）　炒山栀（一钱半）　黄芩（一钱半）　薄荷（一钱）　竹叶（十片）

痧  ***************************
（案1）痧系阳邪，最易化火，所以舌绛、胎黄。但脉微数无神，泻虽止，又增呕逆呃忒，正虚邪陷，清补两难，阳证得阴脉，属相反之逆候。方请高裁。
小川连（附子汁拌炒）　制半夏　赤苓　广橘白　炙草　枳实　南沙参　麦冬　姜竹茹
（案2）痧疹连发，红白皆有。前进内开肺气，喘逆少减，仍见侧眠偏卧，心下高突如碗大。似系邪结中焦为患，非细故也。拟小结胸例主治，症机极险。
姜川连　枳实　瓜蒌　桑皮　法半夏　地骨皮　苡仁　炒葶苈　苏子　鲜竹叶　芦根
（案3）幼。痧回太早，灼热鼻塞，咳逆气促，皆由冒风之故。拟开太阳法，即得应手为妙。
炙麻黄　杏仁　煨石膏　甘草　苦桔梗　炒牛蒡　前胡　连翘　蝉衣

湿温  ***************************
（案1）湿温壅遏三焦，脉软数，舌胎黄厚，气促身热，洒淅恶寒。立夏在即，须防内陷昏喘之变。
豆豉　杏仁　黑栀　滑石　佩兰　连翘　防风　瓜蒌皮　芦根
（案2）湿温瀰漫三焦，嗳气脘痞，大便未通，舌胎灰黄满布，左脉兀数，右较流动，盗汗，发疹。病机郁遏不宣，法以流利清邪。
淡豆豉　山栀　炒枳实　佩兰　瓜蒌皮　生麦芽　滑石　连翘　钩钩　芦根
（案3）湿温发热，经水不期而至，舌胎黄腻，得汗后脉犹数大。昨晚厥逆几回，脘痞欲呕。此邪气漫布三焦，未曾陷入血分。防其传变。
淡豆豉　枳实　黑山栀　郁金　瓜蒌皮　连翘　滑石　白薇　米钩　石菖蒲
（案4）湿温蕴结三焦，脘痞呃忒，舌黄，目赤，头汗不至足，身热，脉小数。若加昏愦，便难措手。拟吴氏逐邪法。
制大黄　厚朴　炒枳实　柴胡　炒赤芍　生甘草　连翘　全瓜蒌　芦根
复诊：得下后脉渐大，邪结稍松，但呃忒频仍，时有谵语。湿温被气食两郁，病将二候不化，难防昏厥。
小川连（石菖蒲炒）　法半夏　赤苓　郁金　净连翘　米钩　益元散　佩兰　制香附　青蒿
复诊：湿温化燥阴伤，舌焦涸，神气模糊，沉沉欲寐。须防痉厥滋变。
生鳖甲　白薇　肥玉竹　元参　广郁金　净连翘　赤芍　丹皮　菖蒲　茆根　鲜竹叶
复诊：生鳖甲　青蒿　连翘　赤芍　天花粉　肥玉竹　甘草　佩兰　黄芩　芦根
（案5）湿温郁毒，斑色青紫，舌胎黄厚满布，脉转小数，目赤神烦，更加呃忒。热蕴结于胃腑，症属极险。勉拟通解三焦，佐以解毒法，候裁。
生大黄　芒硝　生甘草　山栀　郁金　淡芩　青黛　豆豉　元参　细生地　川连（菖蒲汁炒）
服后大便行，去大黄、芒硝、甘草，加连翘、人中黄、佩兰。
（案6）病后黄瘅，脉数大，身热无汗，腹膨便泄。湿温壅遏表里，症难图治。
绵茵陈　赤苓　炒茅术　猪苓　泽泻　煨葛根　青蒿　豆卷　黄芩
（案7）脉数大，舌胎黄白满布，有汗热不解。湿温初起，先拟疏解三焦。
淡豆豉　黑栀　炒枳实　葛根　苦桔梗　广藿香　滑石　芦根
（案8）老年黄瘅，若腹满则不治。
绵茵陈　赤苓　福泽泻　猪苓　真茅术　粗桂枝　牡蛎　金铃子
（案9）脾瘅口甘，湿热所致。
省头草　泽兰　生牡蛎　赤苓　心会皮　法半夏　野蔷薇根
（案10）呕血之后，脉细数，咳呛不已，更兼背微恶寒，汗泄频频。此又系新感湿温也。
粗桂枝　白芍　软白薇　玉竹　炙甘草　冬桑叶　紫菀　炒苏子
（案11）身热已净，惟是交午后阳气渐盛，舌上仍见光绛乾涸。救阴无速功，最难奏效。
潞党参（三钱）　麦冬肉（二钱）　炙甘草（二钱）　元武板（打，一钱）　大原地（三钱）　肥玉竹（三钱）　东白芍（八分）　丹皮（八分）　知母炭（盐水炒，一钱）　茅根肉（六钱）

暑湿热  ***************************
（案1）暑伤气脉，虚汗泄，身有微热，耳聋神呆。宜甘寒酸泄法。
益元散　茯苓　制半夏　青蒿　软白薇　木瓜炭　郁金　桑叶　丹皮　竹心
（案2）暑邪伤阴，脉小而缓，舌乾涸无胎，脘腹膨脝，按无结硬，呃逆见蛔。邪已深入厥阴之界，症属极险。
细生地　犀角　炒丹皮　赤芍　郁金　金铃肉　延胡　炒枳实　米钩　连翘　元参心　茅根
（案3）暑邪灼热，脉弦数而虚，呕逆汤水，舌光紫滑，动气满腹攻冲。年老阴虚，根蒂浮而不摄，症甚险迫。
麦冬肉　元武板　醋半夏　茯苓　西洋参　元精石　白芍　炙甘草
（案4）暑邪内闭，昏痉不语。是极险之候。
益元散　川连（菖蒲汁炒）　郁金　连翘心　元精石　木通　制半夏　茯苓　大贝母
（案5）汗疹两得，兼发风块，内邪有外泄之机。但大便屡通，脘腹尚痞满而痛。此非有形食滞，乃暑邪格拒中焦，气机不流利之故。至于痰嗽、吐蛔，亦属厥阴阳明之候。拟仲景泻心合温胆法。
制半夏　黄芩　川连（姜水炒）　炒枳实　炒广皮　赤芍　软白薇　赤苓　米钩　加竹茹
（案6）寒热如疟，脘痛而呕，舌黄，脉沉弱带数。此暑湿伏邪壅遏中焦也，拟泻心开解法。
小川连（姜水炒）　制半夏　赤苓　炒枳实　瓜蒌皮　藿香　黑山栀　佩兰　米钩
（案7）咳嗽见血，舌胎黄腻，脉数大。此暑邪伤于肺胃也。
冬瓜子　苡仁　寒水石　滑石　桑枝　地骨皮　紫菀　桃仁泥　妇发灰
（案8）暑邪病逾两候，舌光干带黑，身有寒热，呃忒频频，脉转小数无神。老年液枯，胃汁由吐泻而伤，邪少虚多，殊为可虑。
西洋参　麦冬　炙草　橘白　元精石　生白芍　川斛　细生地　赤苓　加竹茹
（案9）暑邪内蕴，头旋掉眩，脉微身热。虚不可支之象，须防瘛瘲痉厥。
醋半夏　赤苓　连翘　白薇　肥玉竹　生牡蛎　杭菊　郁金　竹心
（案10）暑邪不得汗，久必滋变。
乾葛根　秦艽　淡芩　赤芍　青蒿　瓜蒌皮　枳实　飞滑石　山栀　杏仁
（案11）昨进气血两清法，舌转润，但神蒙不爽。心包之痰热熏蒸，中焦之暑邪留恋，尚防痉厥。
羚羊角　钩钩　益元散　郁金　元精石　川连（菖蒲汁炒）　净连翘　竹茹
一帖后减羚尖、钩钩、元精石，加醋半夏、赤苓、天竺黄
（案12）身热肢冷，脉沉数，舌胎黄，脘痞结，下泄频频。此暑邪格拒中焦也。
川连（姜汁炒）　醋半夏　赤苓　炒枳实　小青皮　赤芍　佩兰　蒌皮
（案13）吐泻腹痛之后，呃忒频频，腹如仰瓦，当脐动气，跃跃不时，绞切作痛，舌乾，脉细数。津液由吐下而伤，暑邪格拒中焦。年登花甲，最怕厥变。
醋半夏　赤苓　炒广皮　川连（姜水炒）　元精石　木瓜　生甘草　柿蒂　生白芍　竹茹
（案14）暑邪发斑，疹汗少，舌胎白滑，脉弦数，咳逆欲呕。尚宜辛凉解表，势防传变。
淡豆豉　山栀　净连翘　葛根　炒赤芍　青蒿　秦艽　杏仁　藿香　加葱白
（案15）暑风有汗，脉弦数大，舌胎黄、尖燥，手震神蒙，脘痞嗳气。三焦蕴结不松，病机极险。
全瓜蒌　枳实　肥玉竹　滑石　米钩　大豆卷　连翘　黑山栀　川连（菖蒲汁炒）　加竹叶
另服万氏牛黄丸。
（案16）暑风留恋，咳痰身热，寐则呓语喃喃，神气困顿。症恐纠缠滋变。
制半夏　茯苓　炒苡仁　黄芩　青蒿　大豆卷　广皮　炙草　旋覆花　鲜荷叶
复诊：汗少热不解，脉数较缓于昨，唇齿乾板。再以辛凉透表，暑当与汗皆出之义。
乾葛根　黄芩　香青蒿　肥知母　赤芍　全瓜蒌　连翘　炒枳实　大豆卷　甘草　竹叶
（案17）暑风上受，目头赤肿流行。
大豆卷　菊花　白蒺藜　山栀　牛蒡子　苦桔梗　滑石　连翘　薄荷　竹叶
（案18）暑风外扰，寒热咳嗽。
冬瓜子　杏仁　大豆卷　滑石　青防风　制厚朴　前胡　苦桔梗　加西瓜翠衣
（案19）暑热内蕴，移于肺，口渴饮水，小便无度，身微热，无汗。此属肺消。
益元散　麦冬　寒水石　桑皮　青蒿　覆盆子　花粉　桑螵蛸　加西瓜翠衣
（案20）暑热馀邪，留于营分，舌绛而润，音低不亮，斑点将化，脉弦大。宜清解心中之热，兼育肺阴胃液。
犀角尖　连翘　人中白　元参　生甘草　细生地　麦冬　茅根　竹心
（案21）中暑，痉厥不语，脉大无伦，经水适至如崩。症属极险。
制半夏　茯苓　益元散　郁金　石菖蒲　软白薇　紫丹参
另服万氏牛黄丸。后改方加全蝎、远志、钩钩。
（案22）暑湿热三气结聚中焦，脘痞硬痛，舌黄，脉弦，寒热如疟。苦辛开解为先。
川连（姜水炒）　醋半夏　瓜蒌　枳实　赤苓　黄芩　飞滑石　佩兰
（案23）暑湿热三气格拒中焦，肢冷汗泄，呕逆下利。症属极险，勉拟分清。
甜桂心　赤苓　冬白术　猪苓　泽泻　寒水石　滑石　醋半夏　佩兰
（案24）诸症皆减，脉转大，舌红目赤。手少阳之暑热未清，冲于胃而欲呕，立秋防变。
小川连（姜水炒）　制半夏　丹皮　益元散　羚羊尖　青蒿　银花炭　赤苓　炒枳实　鲜荷叶
（复诊）一服后，呕势仍旧。以竹叶石膏汤加元精石投之。
（案25）脉虚数，舌光，无汗。阴血素亏，暑邪外袭。辛凉解肌法中必佐存阴之品，预防内变。
益元散　葛根　青蒿　白芍　粉丹皮　细生地　炙甘草　薄荷头　竹心
（案26）暑风伤于太阳，咳嗽发热，自利无汗。经邪未彻，防其内入滋变。
大杏仁　滑石　大豆卷　香薷　粉前胡　苦桔梗　青蒿　枳壳
（案27）咳嗽发热，得疹后，馀邪犹未尽彻。
大杏仁　滑石　青蒿　连翘　粉前胡　苦桔梗　黄芩　豆卷　香薷　苡仁　加芦根
（案28）伏邪厥逆难退，犹见谵语神昏，舌强色赤，脉数，肢振。此邪留于心包络，最防痉厥。
犀角尖　连翘　细生地　郁金　软白薇　益元散　米钩　石菖蒲　元参
另服万氏牛黄丸。
（案29）热势不减，汗泄频频，脉细数带弦，耳聋，肢振，时有谵语，面色青黄憔悴，神情烦乱不安，便通腹软。并无表里三焦实症可据。惟舌大胎白，不时渴饮，似属伏邪未尽。但病经两候，邪必向衰，不宜穷治。深虑气液俱伤，肝风内动，倘见痉厥神昏，如何补救？方候高明裁之。
生鳖甲　龙齿　云茯神（辰砂拌）　酸枣仁　鸡子黄　阿胶（蛤粉炒）　小川连（菖蒲汁炒）　白芍　炙甘草
（案30）伏邪内郁，身热无汗，懊憹脘闷，谵语，神呆。症势方张未定，非小恙也。
淡豆豉　山栀　炒枳实　小朴　净连翘　益元散　玉竹　米钩　青蒿　薄荷头
（案31）伏邪近冬而发，表里分传，寒热下利，脉数而郁。先拟喻氏逆挽法，即得应手为妙。
西羌活　防风　净柴胡　川芎　炙甘草　汉独活　桔梗　前胡　赤苓　枳壳　大豆卷　生姜　陈茶叶
复诊：昨进逆挽法，得汗热退，表邪谅已分解，但痢势不减，脉小数而郁，舌胎黄腻。暑湿伏邪偏于里者居多。再以分泄候正。
汉独活　防风　大豆卷　赤苓　左秦艽　炒茅术　滑石　银花炭　厚朴　楂炭　焦神麴
（案32）舌胎就躁，谵语神呆，脉芤，身热汗少。伏邪内传不达，病已连于包络，势多滋变。
山栀仁　连翘　广郁金　米钩　枳实　羚羊尖　元参　白薇　薄荷　茅根
另服牛黄丸。
复诊：神识稍清，诸恙不减。伏邪内蕴未达之象。
山栀仁　葛根　净连翘　豆豉　青蒿　羚羊尖　黄芩　米钩　滑石　茅根肉
（案33）伏邪内蕴熏蒸，夹痰热肝风为患。脉兀数，神气模糊，两手、额上有汗，身体全无沾润，目或上视，肢节牵引，竟有瘛瘲情。病机皆属于里，势怕痉厥险变。
羚羊尖　米钩　天竺黄　元参　净连翘　大贝母　郁金　白薇　天花粉　全瓜蒌　炒枳实　茅根
另服至宝丹。
（案34）汗下两得，表里通畅，伏邪透达可知。但热蒸日久，痰热尚蕴留于清道，宜从心肺调治。
羚羊尖　连翘　天竺黄　郁金　米钩钩　川贝母　青蒿　花粉　黄芩　茅根
复诊：舌就黄燥，神气模糊不爽，津液亏耗，邪火内燔。急宜清营滋燥。
犀角尖　连翘　生甘草　元参　银花　鲜生地　郁金　丹皮　芦根　茅根
再诊：昨进活血滋阴之品，今晨又得汗疹，伏邪层出不穷，但舌犹就燥，阴液不回，纠缠可虑。
生鳖甲　赤芍　全当归　知母　香青蒿　人中黄　蝉衣　连翘　黄芩　枇杷叶
又诊：病后传痢，舌胎黄。馀热未净，早止为妙。
白头翁　独活　银花炭　紫菀　生甘草　大豆卷　苦参　桔梗　加荷叶筋
（案35）自利已止，汗出溱溱，伏邪从外达，不致内陷，热势或作或止，皆属转机。但脉犹数大，舌胎黄而尖燥，暑湿伏气尚蕴祟于里。再以表里分清。
煨葛根　青蒿　炒黄芩　赤芍　连翘　大豆卷　甘草　丹皮　元参
前方有川连、独活、葛根、豆卷、青蒿、甘草、元参等味。
复诊：诸恙稍减，舌犹灰燥，右脉数。胃热阴虚，宜清化生津法。
鲜生地　黄芩　川斛　甘草　粉丹皮　犀角尖　赤芍　麦冬　茆根　枇杷叶
（案36）伏邪蕴结，缠绵不解，脘腹痛势少减，按之犹见痞满，舌胎铺白，脉小数。交节防变。
制川朴　槟榔　草蔻仁　钩钩　小青皮　嫩桂枝　杏仁　石菖蒲　姜皮
（案37）伏邪蔓延三焦，寒热泄泻，周身浮肿。症属极险。
大豆卷　滑石　大腹皮　赤苓　小川朴　煨葛根　黄芩　纹秦艽
（案38）伏邪久留，白疹乍发，耳鸣，左胁结癖痛胀。症属纠缠。
净柴胡　黄芩　小青皮　牡蛎　炙草　羚羊尖　赤苓　白蒺藜　制半夏　川朴
（案39）伏暑内迫伤阴，脉细数，舌强干燥，神识昏蒙，壮热不得汗。病经十六日，郁结不松，邪无出路，最怕痉厥风波。
犀角尖　元参　炒枳实　柴胡　赤芍　细生地　黄芩　炙草　丹皮　花粉
（案40）伏邪未尽，阴分已亏，右脉弦大，脘痞动气筑筑。拟清泄少阳，兼以滋搜，望其厥变不来为妙。
羚羊尖　钩钩　青皮　净连翘　生鳖甲　佩兰
（案41）伏邪，寒热发黄。宜表里分消。
净柴胡　黄芩　绵茵陈　赤苓　泽泻　炒茅术　大豆卷　黑栀　滑石　猪苓
（案42）伏邪，寒热便血，脉郁数，舌胎黄白。法宜疏解表里。
净柴胡　枳实　炒白芍　生甘草　银花　炒荆芥　楂炭　豆卷　槟榔
（案43）寒热如疟，脉软数，舌黄口苦，汗疹无多；素有咳嗽之恙，气喘形瘦。此伏邪久留于肺系，年老正虚，防其纠缠滋变。
羚羊尖　桑叶　肥玉竹　青蒿　冬瓜子　南花粉　南沙参　生甘草　黄芩
（案44）伏邪久留，由阴虚而不化，连进滋搜药，得汗疹，似属佳境。脉细数，舌无胎，左胁疟癖，乘机窃发，胀及中脘。邪少虚多，尚有转疟纠缠之累。
生鳖甲　丹皮　全当归　柴胡（鳖血拌）　花粉　黄芩　炙草　连翘　茅根肉
后改方去鳖甲、连翘、茆根，加参须、生姜。
复诊：诸疟少差，心营伏火未清，尚恐滋变。
犀角尖　元参　细生地　郁金　连翘　生甘草　银花　嫩竹叶　冲入蔗浆、梨汁各一杯
（案45）伏邪伤肺，先寒后热，咳嗽。症属纠缠。
旋覆花　杏仁　白薇　小朴　桑皮　冬瓜子　桂枝　豆卷　黄芩　苡仁
（案46）伏邪壮热，自利无汗，脉数，舌黄微燥，神识昏蒙，时时弃衣欲走。阳明三焦之邪充斥，表未解，里热已深，极为险重。
淡豆豉　煨葛根　黑山栀　黄芩　肥知母　益元散　连翘　石菖蒲　青蒿　嫩竹叶　服后饮薄荷汤一杯。
（案47）缪，左，三十。伏邪入营，化劫阴。昨用芳香清利，神识稍清。刻下身现红疹，舌仍绛涸。宜急清心营伏热，勿使液夺。
乌犀尖　元参　鲜生地　粉丹皮　银花　连翘　米钩　生甘草　赤芍　炒枳实　郁金　茅芦根
（案48）左，幼。汗疹两多，热犹不净，气液皆亏矣。
青蒿　丹皮　鲜首乌　桑叶　羚羊尖　稆豆衣　连翘　地骨皮　甘草　荷叶边
（案49）左。伏邪，有汗热不退，脉郁数，舌腻口乾，耳聋神呆。其势正在方张。
淡豆豉　黑栀　飞滑石　枳实　青蒿　连翘　黄芩　花粉　佩兰　竹叶
（案50）伏邪伤阴，病久怕其滋变。
生鳖甲　元参　花粉　丹皮　青蒿　淡芩　赤芍　生甘草
（案51）邪结中焦，脘腹板痛，舌焦燥，下之不松，病经二十馀日。勉拟凉膈法。
酒大黄　连翘　元明粉　黄芩　枳实　瓜蒌皮　元参　炙草
（案52）热入血室，病经两候。脉弦数，舌灰黄，唇焮，肢，目瞪神昏，身重不能转侧。种种恶款丛生，实难挽救。勉方以候高裁。
大黄炭（醋炒）　桃仁泥　芒硝　炒枳实　赤芍　元参　元精石　白薇
（复诊）下之不解，狂越神昏痉厥将至矣！勉方以冀万一。
软白薇　元参　煨石膏　肥知母　鲜生地　连翘心　郁金　生甘草
另服紫雪丹四分。
（案53）脉歇止，身灼热，舌红无胎。和营卫、清气热毫不应手，脉与症不合，便是难治。
细生地　阿胶　麦冬肉　芝麻　炙草　酒当归　花粉　粗桂枝　鳖甲
（复诊）身热无汗，舌不起胎，两脉空数歇止，与症不合，殊为棘手。勉拟从阴引阳，求汗于血，望有转机。
酒当归　葛根　软白薇　玉竹　花粉　生首乌　青蒿　炙草
（案54）疟转病，纠缠一月，有进无退，邪火内燔，神蒙谵语，舌红胎黄而强，脉弦数，目赤，灼热无汗。症怕痉厥之险。
乌犀尖　元参　西羚尖　连翘　生甘草　粉丹皮　赤芍　炙鳖甲　青蒿　酒芩　花粉　茅芦根
复诊：诸症不减，惟舌胎潮润，语言少强。刻诊：脉仍弦数，耳聋目赤，神蒙烦热，气促鼻扇。此系邪入心包，夹痰内闭，滋清法无益矣！勉拟芳香开窍，怕其喘急昏厥，便难措手。
天竺黄　连翘　郁金　米钩　元参心　紫菀茸　川贝　飞滑石　山栀　枇杷叶
另服至宝丹。服后又起泻，去天竺黄、元参，加生白芍、炙草、炒银花。
（案55）年甫周岁，感暑湿之气而为吐泻。刻下肢冷唇青，舌胎灰燥，时有躁扰之形。气液两夺，邪陷至阴，症势最为沉重。
上条参　麦冬　醋半夏　赤苓　东白芍　炙甘草　枇杷叶　荷筋
（案56）连进分清之品，湿热去半，右尺脉犹数大，舌胎焦黄未净，动气依然，口中焦臭。胃家黏腻之邪一时难以清化。法宗前议，药取轻松。
绵茵陈　山栀　元精石　佩兰　飞滑石　炒茅术　赤苓　豆卷　青蒿　连翘　淡竹叶　茅根
（案57）大势已解，惟舌尚焦乾，咳痰浓浊，津液未得全回，痰火胶黏肺络，右目多赤。宜清金泄木法。
西羚尖　花粉　鲜沙参　元参　炒知母　冬瓜子　桑皮　地骨皮　芦根
（案58）两旬之病，脉数大不衰，身热面赤，舌胎黄腻，咳嗽痰稠。肺胃痰热未清，久则生变。
冬瓜子　苡仁　西羚尖　桑叶　地骨皮　瓜蒌皮　花粉　酒芩　滑石　芦根
（案59）心经蕴热，得清而化，所以神识稍清，舌起黄薄之胎，但脉犹数大，咳嗽音哑。其势渐移肺络居多。宜轻清上焦，兼以熄风和阳法。
西羚尖　贝母　生甘草　净连翘　桑皮　天竺黄　桔梗　紫菀茸　白薇　活芦根
（案60）大便已泄三次，腹如仰瓦，舌胎脱化，尚嫌红燥，脉虽稍起，虚数不静。胃腑之邪结无几，身中之津液难回，救阴无速功，仍属可虞。
台参须　麦冬　细生地　桑叶　阿胶　人中白　川斛　地骨皮　茅根　枇杷叶
（案61）汗下两得，身热不退，耳聋咳嗽，脉来弦数。邪留肺络，尚需白疹补发。
青蒿　黄芩　生甘草　连翘　花粉　贝母　郁金　蒡子　白薇　尖钩　芦根
（案62）肺邪蕴遏，咳喘发热。病机险重。
炒牛蒡　前胡　杏仁　桔梗　蜜兜铃　淡芩　香薷　枳壳　冬瓜子
（复诊）脉微身热，喘急音哑，舌光绛，胎黄，脘腹痛胀。此阴虚于下，邪蕴于上，症属险迫。
炒枳实　瓜蒌　冬瓜子　苡仁　兜铃　炒牛蒡　桔梗　飞滑石　元参
（案63）湿热内蕴，分利不应，舌黄，脉数大，脘痞时痛，得呕乃宽，间有寒热。此中焦之病。拟泻心开解法。
姜川连　赤苓　熟半夏　枳实　柴胡　炒猴姜　青皮　金铃子　香附　炒神麴
（案64）舌转润，脉亦数大，但身热未退。营阴之邪达于卫分，尚恐传变。拟仲景太阳阳明两解法。
软白薇　玉竹　酒当归　葛根　淡芩　粗桂枝　白芍　炙草
（案65）清火而火不化，救阴而阴不回，势将痉厥。拟扶正清邪法。
台参须（一钱）　煨石膏（甘蔗汁拌炒，四钱）　炙草（五分）　炙龟板（四钱）　炒生地（三钱）　肥知母（炒，二钱）　风梗米（四钱）
（案66）病及两月，形瘦腹膨，脉郁数，舌黑，便泄。正气大伤，伏邪究未尽彻，难治。
汉独活　白芍　炒银花　柴胡　炒枳实　大豆卷　赤苓　炙草
（案67）伏邪病后，少腹尚有痛坠之形，小便时或不爽，汗泄频频，脉细数无神，舌红，胎黄薄。阴分已虚，湿热余氛逗留，调之非易。
金铃子　延胡　粉丹皮　赤苓　地骨皮　淡竹叶　甘草　细生地　茅根
（案68）徐，右。伏暑病经十日，脉来弦数，舌红，便泄，身热少汗。望其发疹转疟，渐次而解，症属纠缠可虑。
香青蒿　葛根　淡芩　赤芍　粉丹皮　大豆卷　连翘　炙草　茅根
复诊：疹虽未见，有转疟之象。
法半夏　赤苓　青蒿　赤芍　丹皮　净连翘　甘草　淡芩　竹茹　生鳖甲　净柴胡
（案69）张，右，五十。伏暑夹气郁，淹延三候，热势下午则甚，舌黄，脉数。诸恙并无增减，惟脘痞松解。药不见效，宜候高明再议。拟丹溪法，未识可否？
姜山栀　建曲　净连翘　米钩　制香附　粉丹皮　川芎　薄荷头　青蒿　省头草
（案70）第一案：重九日。伏邪瀰漫三焦，汗多不解，脉数，脘闷，便泄，气粗。最怕神昏痉厥。
淡豆豉（三钱）　黑栀（三钱）　枳实（一钱半）　大杏仁（三钱）　滑石（三钱）　净连翘（三钱）　前胡（一钱半）　全瓜蒌（三钱）　石菖蒲（一钱半）　米钩（三钱）　加芦根（一两）
又方，初十日：鲜生地（一两）　丹皮（一钱半）　野郁金（一钱半）　连翘（三钱）　大黄（酒炒，一钱半）　乌犀尖（一钱半）　赤芍（一钱半）
第三案，十一日：伏火劫阴入营，舌焦涸而强，神昏谵语，下后不解，症势最为险重。
乌犀尖（一钱半）　元参（三钱）　鲜生地（一两）　鳖甲（一两）　连翘心（三钱）　粉丹皮（一钱半）　郁金（一钱半）　淡芩（一钱半）　知母（一钱半）　加竹叶、茅芦根煎汤代水，另服紫雪丹五分。
又方，十二日：小川连（七分）　炒菖蒲（一钱半）　净连翘（三钱）　野郁金（一钱半）　黑栀（三钱）　绿芦荟（一钱）　真青黛（一钱）　淡芩（一钱）　元明粉（一钱）　酒当归（二钱）　酒大黄（二钱）　生甘草（五分）　龙胆草（酒炒，二钱）
又方，十三日：酒大黄（一钱半）　连翘（三钱）　生山栀（三钱）　黄芩（一钱）　小川连（七分）　炒菖蒲（一钱半）　郁金（一钱半）　薄荷头（六分）　生甘草（五分）　青黛（三钱）　元参心（三钱）　竹叶（廿片）　白蜜（三匙冲入）
另服万氏牛黄清心丸一粒，石菖蒲汁化。
（案71）凌，左。脉弦大少数，舌胎黄白微燥，身热汗少。伏邪未化，津液就燥。拟归葛饮意。
酒当归（一钱半）　葛根（一钱）　青蒿（三钱）　花粉（三钱）　淡竹叶　淡芩（一钱半）　炙甘草（五分）　赤芍（一钱半）　大豆卷（八钱）　姜皮（四分）　加竹叶（廿片）
（案72）左。复病身热，又将半月，脉细数，舌黄，咳嗽，小便不爽。正阴大伤，暑湿热三气蕴伏，最为可虑。
益元散　杏仁　冬瓜子　桑皮　地骨皮　细生地　木通　淡竹叶　苡仁　川萆薢　赤苓加芦根、西瓜翠
（案73）常，十二。吐泻之后，即起惊厥，是系夹虚慢惊风之症。刻诊：脉兀小无神，鼻冷舌强，身无大热，神气困倦。中虚伏热，调治甚为棘手，节届霜降，难防滋变。
软白薇　元参　净连翘　郁金　肥玉竹　远志炭　甘草　石菖蒲　米钩　天竺黄　薄荷头
第二案：幼年泻后，鼻冷脉小，烦躁身热，唇焦齿垢，舌胎黄厚，干强难伸。伏火内燔，阳症阴脉，最难调治。
乌犀尖　连翘　鲜生地　元参　野郁金　益元散
另服牛黄清心丸。
第三案：厥逆回，脉亦起，伏热有外达之机。但身热未退，时时烦躁，心肝风火不熄，尚恐反复。
乌犀尖　元参　鲜生地　连翘　石决明　软白薇　郁金　甘中黄
第四案：伏暑惊厥之后，内症虽平，身热不解。津液伤而汗难得，必待汗出，自然白疹布发，方有向愈之期。
青蒿　黄芩　花粉　甘草　粉丹皮　生首乌　连翘　郁金　杏仁　炒赤芍　薄荷头　葛花　茅根肉
（案74）何。邪伏三焦手少阳，无阴则何以化？
生鳖甲　米钩　粉丹皮　郁金　西羚尖　黑栀　连翘　青蒿　甘草　南花粉　大杏仁　前胡　加芦根
（案75）曹。湿热伏邪陷入厥阴，脉郁数，小便频数涩痛，兼有赤色成淋，左胁痛掣，不能转侧，身仍微热。症属棘手。姑拟疏泄肝邪，捷于应手乃妙。
龙胆草　柴胡　山栀仁　黄芩　童木通　金铃子　桃仁　旋覆花　新绛　青葱管
（案76）左，四旬。暑湿浊邪蕴结下焦，膀胱气化不行，肝经疏泄失职，以致少腹胀满作痛，小便涩而不利，脉来弦细。病经半月，正气渐虚，虽有对症之药，恐难见效。
炒苍术　肉桂　赤苓　猪苓　金铃子　福泽泻　滑石　青皮　延胡　寒水石　陈海蜇（漂淡一两）　大荸荠（净打六个，煎汤代水）
（案77）张，右，二十馀。伏邪深藏未达，少腹痛，寒热无汗，舌乾燥，脉弦数。津伤热郁，势在轻出重入之间。
净柴胡　赤芍　粉丹皮　枳实　酒延胡　金铃子　米钩　花粉　连翘　茅根肉
（案78）薛，右，二十六。伏邪，寒热往来，四肢厥冷，脘痛无形，脉弦数，舌燥，经水适来将止。病在厥阴少阳之间，势非轻浅。
净柴胡　赤芍　炙草　枳实　白薇　旋覆花　新绛　粉丹皮　归须　加葱管
第二案：邪留厥少两经，最怕纠缠滋变。
净柴胡　赤芍　粉丹皮　连翘　南花粉　软白薇　元参　金铃子　延胡　淡芩　炙草　茆根肉
第三案：厥阴之病减，少阳伏邪逗留艰出，纠缠可虑。
青蒿　黄芩　南花粉　丹皮　连翘　炙草　白薇　鲜生地　米钩　郁金　茆根肉
（案79）黄，左，九月二十三日。伏邪汗多，旬日不解，脉弦数，舌胎黄白，疹虽见，犹寒热往来。症属纠缠难愈。
炒牛蒡　连翘　大豆卷　黄芩　飞滑石　大杏仁　青蒿　花粉　米钩　净蝉衣　净柴胡
又诊，廿五日：汗疹畅彻，热犹不止，脉细数，舌淡白。正虚邪恋之象，总属纠缠难愈。
炒牛蒡　连翘　地骨皮　青蒿　花粉　炒枳实　赤芍　炙草　柴胡　茆根肉
甲戌八月廿七日钞至此。

霍乱  ***************************
（案1）霍乱，脉细肢冷，舌胎黄，呕逆气喘，烦躁。伏暑郁于内，阳气亦陷入厥阴、阳明，病甚危急。先服来复丹二十丸。
法半夏　赤苓　广藿香　米钩　益元散　炒木瓜　麦冬　乌梅炭　大豆卷　五味子　加连梗、荷叶　伏龙肝汤代水煎。
（案2）霍乱转筋，其势险而难测。
醋半夏　赤苓　益元散　藿香　炒木瓜　元精石　木通　淡竹叶　荷叶
另服来复丹廿粒。

疟疾  ***************************
（案1）暑疟将一月，寒热交争，汗多，脉细数，舌微黄，口苦欲呕，饮食甚少，兼有肢麻头眩。情形虚多邪少，拟和解扶正法。
青蒿　黄芩　醋半夏　赤苓　白夕藜　麦冬　炙草　制首乌　洋参　稆豆衣　荷叶边
（案2）伏暑类疟，小便不利。
柴胡　黄芩　淡竹叶　赤苓　小青皮　金铃子　山栀　甘草梢　滑石
（案3）久疟，脉弦细，舌微燥，两胁痛。伏邪在半表半里之间，宜和解通行。
柴胡　黄芩　天花粉　青皮　枳壳　丹皮　川芎　夕藜　桑叶　炙草
（案4）寒热，脉细数，舌纹裂胎白。正虚邪伏，望其转疟乃轻。
细柴胡　黄芩　炙甘草　槟榔尖　小朴　制半夏　茯苓　当归　加姜、枣
（案5）复病似疟，舌胎白，汗大泄，脉细身热，得之伤暑。
制半夏　赤苓　广藿香　小朴　木瓜炭　佩兰　滑石　青蒿
（案6）久疟，邪犹未彻，脉数口甘。尚宜疏解分清。
净柴胡　黄芩　法半夏　青皮　黑山栀　佩兰　滑石　淡竹叶　赤苓
（案7）疟邪化燥薄肺，咳嗽音哑，治在上焦。
冬桑叶　杏仁　冬瓜子　桔梗　肥玉竹　青蒿　黄芩　南沙参　花粉　生甘草
（案8）自夏入秋，咳嗽缠绵，但畏风，并不发热，白露后寒热交作，脉弦数，舌滑。总属伏邪为疟之象，不可认其虚损变端。仍宜和解表里。
旋覆花　苡仁　青皮　槟榔　茯苓　青蒿　知母　法半夏　小朴　炙草　桑叶　橘白。
（案9）右脉数大，但热无寒，是为瘅疟，兼有咳嗽。宜从肺胃两经调治。
嫩桂枝　杏仁　肥知母　小朴　青皮　煨葛根　黄芩　炙甘草　赤芍
（案10）伏邪久留，瘅疟无汗，舌光，脉小数。阴血不足之体，难任疏泄，法宜和解。
净柴胡　当归　青蒿　黄芩　丹皮　花粉　小青皮　炙甘草　赤芍
（案11）脉细涩数，寒热如疟，舌胎白浮腻，脘痞按痛。募原伏邪未达，防其中满。
尖槟榔　小朴　青皮　黄芩　草蔻仁　净柴胡　赤苓　半夏曲
（案12）疟邪未尽，足肿及膝，脉细数，舌白。症属纠缠。
柴胡　青皮　制半夏　黄芩　赤苓　炙甘草　小朴　川牛膝　木瓜　苡仁
（案13）疟后气虚发肿，自下及腹，小便通利。非湿也。
甜桂心　冬术　枳实炭　桑皮　茯苓　厚杜仲　苡仁　冬瓜子　杏仁　砂仁壳　川牛膝　木瓜
（案14）疟后转泻，舌黄纹裂，脉左细、右数大。暑邪内传，老年阴枯，燥剂不宜，此为难治。
东白芍　炙甘草　炒银花　赤苓　青防风　柴胡　枳实　鲜荷叶
（案15）疟根未断，腹渐胀满，脉微细。中虚邪凑之象，调之非易。
鸡内金　新绛　旋覆花　枳实　小青皮　冬白术　小朴　柴胡　赤苓　砂仁壳
（案16）三疟两月，经期即阻而不止，脉来细数。伏邪深入厥阴，一时难愈。
海南子　小朴　肥知母　黄芩　软白薇　小青皮　草果　乌鲗骨　茜草　石菖蒲
（复诊）三疟未止，兼以腹胀、咳嗽，脉左偏弦。难调之恙。
甜桂心　冬术　炒枳实　桑皮　茯苓　厚杜仲　苡仁　冬瓜子　杏仁　砂仁壳　川牛膝　木瓜
（复诊）　三疟虽乱，邪究未彻，脉虚而数，盗汗，咳嗽。似属转出肺经。拟和营卫法。
嫩桂枝　生白芍　炙甘草　大杏仁　制川朴　生牡蛎　小青皮　炒苡仁　冬桑叶　全当归　软白薇　肥玉竹
（案17）髫年。寒热日作，烦躁，神蒙，时有痉厥之势，脉弦数，汗出不至足。邪留少阳、厥阴之间，纠缠可虑。
羚羊尖　钩钩　黑山栀　丹皮　郁金　童木通　连翘　益元散　生甘草　石菖蒲　加竹叶
（案18）疟象雌雄，脉细数无力，舌胎黄腻，平素多痰而形体却瘦，汗泄食少。此湿热内蕴，阴分又不足，法宜缓调自愈。
法半夏　赤苓　小青皮　川朴　炒山栀　生牡蛎　冬术　福泽泻　佩兰　鹿含草　心会白　姜竹茹
（案19）陆。上呕下泻，疟势寒战热微，脉细，舌腻，痰多。中虚，湿矇混，症非轻浅。
炒茅术　防风　法半夏　豆卷　广藿香　陈皮　炙甘草　厚朴　生姜
（案20）久疟，结癖在于左胁，胀及半腹，寒热三日一至。怕延中满，难治。
炙鳖甲　青皮　尖槟榔　蔻仁　淡芩　法半夏　赤苓　炙甘草　柴胡　炒枳实　炒冬术　知母


卷中  ——————————————————————————————————————————————————————————————————————————————————————————

痢疾、泄泻  ***************************
（案1）下利，舌胎老黄，左脉数大，呕恶不食。暑邪伤胃，最险最危之候。
毛川连（姜汁炒）　熟半夏　赤苓　炒银花　黑石莲　石菖蒲　省头草　滑石
（案2）右脉数大，泄痢白积。此暑热内侵也。
银花炭　滑石　炒茅术　赤苓　青防风　广藿香　小朴　楂炭
（案3）泄痢不止，脉细，舌白，腹胀，面目浮肿，近加寒热如疟。正虚邪陷，症属难调。
甜桂心　赤苓　炒白术　猪苓　炙草　净柴胡　白芍　炒枳实　泽泻
（案4）久痢，脉弦数，形瘦，食减。阴伤邪陷，纠缠可虑。
白头翁　紫菀　独活　炙草　炒白术　炒银花　炮姜　党参
（案5）久痢，气机下陷，或泻或便血，脉微数无力，脾肾两伤矣。
炒熟地　炮姜　粉归身　白芍　鸡内金　菟丝子　黄耆　冬术
（案6）痢经两月，近加寒热，脉细数而兀，食减。气液皆伤，新邪外束，延久恐防不起。
净柴胡　独活　炒枳实　炙草　白芍　银花炭　楂炭　豆卷　紫菀
（案7）久痢，阴伤腹痛，此系肠膏竭绝，脉络枯涩，不宜再用香燥。
制首乌　丹参　稆豆衣　紫菀　漂苁蓉　全当归　郁金　白蒺藜
（案8）痢久，脉微，肢肿，食减。正气大伤，邪陷太阴，难治。
炒茅术　炮姜　制川附　独活　茯苓　炙甘草　小朴　荷叶蒂
（案9）久痢，气血两亏，风阳内动，慎之。
制首乌　当归　怀牛膝　桑叶　稆豆衣　西洋参　麦冬肉　炙草　丹皮
（案10）久痢，气血两伤，形瘦腹满，脉弦数，舌边红，胎黄。症难调治。
熟地炭　冬术炭　银花炭　炮姜炭　枳实炭　鸡内金　炒赤芍　紫菀茸
（案11）痢久，脾虚，清阳下陷，分利不应。转拟东垣益气法。
西党参　黄耆　炒茅术　升麻　柴胡　全当归　白芍　青木香　陈皮　炙草
（案12）久痢伤肾，清阳下陷，肛坠，大便不爽。调之非易。
炒熟地　升麻　炙甘草　猴姜　漂苁蓉　菟丝饼　杜仲　茯苓
（案13）久痢，便血，腹尚痛，小溲浊而不清。此湿热伤阴，穷则及肾也。
银花炭　当归　东白芍　茯苓　炙草　独活　阿胶　花粉　紫菀　旱莲草
（案14）痢后复发热，脉数大。阳明新感，法宜辛凉解表。
煨葛根　秦艽　豆卷　青蒿　飞滑石　净连翘　赤芍
（案15）痢后腹胀足肿，脉微欲绝，脾肾两败。症难图治。
制川附　茯苓　冬白术　白芍　炒枳实　上台参
另服济生肾气丸半斤。
（案16）痢后右足痿痹，行步维艰，脉细，面白形瘦。此系气血两亏，筋脉失养，宜从肝肾调治。
厚杜仲　狗脊　菟丝子　木瓜　怀牛膝　黄耆　青防风　炒苡仁　当归
另服虎潜丸。
（案17）痢后大便溏泄，腹胀足肿，纳穀则欲呕。此脾虚不能健运也。
冬白术　旋覆花　白芍　赤苓　法半夏　炒枳实　青皮　防风　竹茹
（案18）暑邪内陷，下痢不食，已经八日，脉沉细数无力，舌胎老黄，冷汗呕恶。噤口危疴，宜候高明裁酌。
毛川连（菖蒲同打炒）　醋半夏　赤苓　淡芩　黑石莲　赤芍　木瓜炭　甘草
（案19）下痢不食，脉虚，呕恶，有噤口之势。
小川连（姜汁炒）　法半夏　赤苓　黑石莲　石菖蒲　紫菀　楂炭　佩兰　广藿香　鲜荷蒂
（案20）泄泻脉数大，舌胎白。高年当此，慎勿忽视。
煨葛根　赤苓　银花炭　防风　白扁豆　炒木瓜　白芍　炙草　荷叶
（案21）脉细而迟，腹痛泄泻。此脾气虚寒也。
冬术　白芍　炙甘草　防风　茯苓　鸡内金　木香　菟丝子　杜仲　加姜、枣
（案22）久病后，面色痿黄，脉软弱无力。并非外邪有馀，乃气血两虚也，法宜调补。
西党参　茯苓　冬术　炙甘草　制首乌　稆豆皮　牛膝　粉归身　姜枣
另服六味丸。
（案23）沉。痢经旬日，胃不思纳，呃忒不止。
台参须　麦冬肉　北五味　白芍　炙草　醋半夏　茯苓　心会白　沉香　加柿蒂
第二案：痢少止，呃忒略平，但脉仍细弱无神力，倦卧，舌乾。邪轻而气液大伤矣，终防喘脱之变。
前方去柿蒂，加黑石莲
（案24）泻痢已缓，脉弦大，舌红，咳嗽，身有微热，耳聋出水。乃湿邪上郁清窍。拟和解少阳法。
冬桑叶　丹皮　甘菊　赤芍　炙甘草　青蒿梗　米钩　炒银花　苦丁茶　白薇　苦桔梗
（案25）噤口痢经月，外肢冷，舌红紫，自觉内热如燎，烦躁乾呕，少腹胀痛，脉微欲绝。此系暑毒陷厥阴，上下格拒，气液两夺，攻补难施之候，症甚危笃。
小川连　赤苓　法半夏　白芍　炒枳实　黑建莲　炮姜　炙甘草　乌梅　湖莲（一两）
（案26）脉软弱无力，舌淡光滑，嗳气食减，大便濡泄。脾胃两虚，勿得漫言肝气也。
西党参　赤苓　冬白术　炙甘草　心会白　熟半夏　砂仁　木香　加荷蒂
（案27）脬宫下坠。
西党参　炙甘草　冬白术　当归　绵黄耆　心会皮　柴胡　醋炒升麻
又方：菟丝子　杜仲　桑螵蛸　白芨　怀山药　沙苑蒺藜　黄耆　制首乌　鹿角霜
上诸品纳入猪脬中煎。
（案28）曹，右，二十。泄泻，脉微。势防厥变。
甜桂心　茯苓　福泽泻　猪苓　法半夏　冬白术　木瓜　广藿　佩兰
（案29）寒热泻痢，两月不已，腹膨足肿，色萎黄，食减。伏邪内陷，脾肾皆虚，难治。
西党参　炮姜　冬白术　炙草　厚杜仲　菟丝子　归身　白芍　苡仁　独活　鸡内金　紫菀
（案30）左，七旬。疟后转泻，舌黄纹裂，脉左细右数大。暑邪内陷，老年阴枯，燥剂不宜，此为难治。
银花炭　白芍　炙甘草　赤苓　炒枳实　青防风　柴胡
（案31）左，六旬。脉软数，不食，痢下无度，暑湿热内遏。三焦正虚邪陷，症属极险。
炒茅术　广藿　炒银花　楂炭　黑石莲　石菖蒲　赤苓　法半夏　紫菀　白头翁
（案32）伏邪淹缠日久，传为痛痢，脉细如丝。正虚显然，不可因循玩视。
炮姜炭（五分）　防风（一钱）　焦白术（二钱）　白芍（二钱）　炙甘草（五分）　炒党参（二钱）　赤苓（三钱）　木香（五分）　广藿（一钱）　加姜（一片）　枣（三个）
（案33）脉沉数，血痢无度。暑邪陷于下焦。拟通因通用法。
酒大黄（三钱）　赤芍（一钱）　枳实炭（一钱半）　楂炭（三钱）　全当归（一钱）　六一散（三钱）　红曲（三钱）　豆卷（三钱）　郁金（炒，一钱半）
（案34）王，左，十三。初起寒热便泄，传为痢疾。脉左多弦数，舌胎黄腻，腹痛无休，下皆红积垢滞，后重里急，伏邪下陷十日不止。幼年弱质，最怕淹缠、胃倒。刻下用药挽之不及，清之不应，若但调气去积，亦属潦草塞责。勉拟洁古法，冀扭转机关为幸。
酒大黄（一钱）　白芍（一钱半）　炙甘草（五分）　槟榔（八分）　酒当归（一钱）　炒豆卷（三钱）　楂炭（三钱）　炒银花（三钱）　红曲（三钱）　六一散（三钱）　野郁金（一钱半）
又方：酒川连（五分）　白芍（一钱半）　炒阿胶（一钱）　炙甘草（五分）　炒银花（三钱）　酒当归（一钱）　楂炭（三钱）
（案35）冬温内陷，下痢无度，舌灰黄，脉象歇止。症属棘手。
炮姜炭　紫菀　银花炭　楂炭　炙甘草　汉独活　青防风　苦桔梗　白茯苓　炒白芍　青木香　嫩白薇　小川朴　荷叶蒂

冬温  ***************************
（案1）冬温伤肺，咳嗽发热，得汗后脉犹数大，气喘痰鸣，头汗淋漓，时欲起坐。有正不胜邪之虑，症属棘手，勉方候裁。
旋覆花　杏仁　黑栀　豆卷　软白薇　玉竹　石膏　牛蒡　兜铃
（案2）冬温伤肺，势在方张。
蜜麻黄　杏仁　炙甘草　葛根　酒当归　炒苏子　黑栀　旋覆花　白薇
（案3）冬温寒束，舌纹裂无胎，咳痰气粗，壮热无汗。气液两虚之体，最为棘手。
蜜麻黄　杏仁　酒当归　炙甘草　玉竹　旋覆花　软白薇　炒苏子
（案4）冬温伤肺，咳嗽发热两候，未曾得汗，反见吐蛔、嗳气，舌光无胎，胸中搅扰，兀兀欲吐，脉左数右无神，肺邪未彻，内挟肝木乘胃。症情夹杂，难调。
小川连（姜水炒）　南沙参　麦冬肉　醋半夏　炒枳实　黄芩　地骨皮　紫菀　桑白皮　赤苓
二帖后减川连，加羚羊尖。
（案5）冬温，寒热咳嗽，脉细无神，捱过至节乃是。
旋覆花　杏仁　桑叶　白薇　法半夏　炒玉竹　当归　麦冬肉　苏子　炙草
（案6）冬温，发热无汗，咳嗽气逆，舌胎灰黄，脉弦数。表未解，里热已深。拟开肺胃两经之邪。
蜜麻黄　杏仁　炙甘草　石膏　黑栀　豆豉　葛根　软白薇
（案7）寒郁温邪，发热无汗，脉数大，舌胎黄白，咳痰色绿，目赤脘痞。肺胃经邪未彻，夹痰热以壅逆，防其昏喘。
蜜麻黄　杏仁　炙甘草　石膏　瓜蒌皮　炒蛤壳　江枳实　法半夏　黄芩
（案8）冬温邪火，心营肺肝皆受病。症属棘手。
鲜生地　元参　煨石膏　知母　生甘草　羚羊尖　白薇　炒黄芩　茅根　芦根
（案9）冬温一候，不得汗，脉弦数，舌焦燥纹裂，唇乾齿板，目红颧赤，脘腹痞硬而痛，音低气促。总属液枯邪陷，症情极为险重。
酒川连　瓜蒌　炒枳实　青皮　生麦芽　苦桔梗　芦根
（案10）冬温，咳嗽交加，微有寒热，舌乾燥，脉数。高年津液就燥，法宜轻清开肺。
软白薇　玉竹　旋覆花　杏仁　炒苏子　全当归　青防风　炙草
（案11）冬温蕴肺，咳嗽痰鸣，得汗不解，舌乾燥，脉虚数。老年气液俱亏，须防喘脱。
软白薇　玉竹　天花粉　桑叶　全当归　旋覆花　大杏仁　炒苏子
（案12）冬温，时毒发于面，寒热咳嗽，治在肺胃。
炒牛蒡　甘菊　生甘草　桔梗　淡豆豉　黑栀　荆芥　夏枯草　马勃　杏仁
（案13）寒郁温邪包裹肺络，病经十日，得汗身热不解。脉犹数大，咳嗽痰鸣，舌白燥，时有谵语神蒙之状。症属险重。
蜜麻黄　杏仁　煨石膏　知母　黑栀　淡豆豉　紫菀　连翘　白薇　玉竹　芦根
（案14）冬温，气血两燔。症属极险。
鲜生地　麦冬　煨石膏　知母　炙甘草　软白薇　元参　鲜竹叶
（案15）冬温，寒郁伤肺，发热无汗，右胁痛，舌裂涸，咳嗽气急，脉紧数，时形歇止。年老液枯，怕见昏喘。
蜜麻黄　杏仁　煨石膏　炙甘草　白薇　肥玉竹　兜铃　炒牛蒡　葛根　芦根
（案16）寒热似疟，脉缓弱，舌黄白腻厚。此冬温深伏，正虚不能托出，势防传变。
嫩桂枝　黄芩　柴胡　赤苓　制半夏　白薇　肥玉竹　炙草　豆卷　加姜、枣
（案17）谵语神蒙，腹满身重，难以转侧，痰鸣时增时减，舌焦唇燥。症属极险。
蜜麻黄　杏仁　炙甘草　石膏　软白薇　肥玉竹　知母
（案18）寒温错杂之邪，郁于肺卫，寒热咳嗽，舌黄。
旋覆花　杏仁　江枳壳　前胡　苦桔梗　淡豆豉　防风　炒牛蒡　黄芩　芦根
（案19）赵，右。寒郁冬温蕴肺，鼻塞气粗，咳嗽，脉数急，舌胎黄厚，时有错语，壮热无汗。病经旬日不解，势多传变。
蜜麻黄　杏仁　煨石膏　生甘草　苦桔梗　旋覆花　前胡　姜枳壳　桑皮　豆豉　葱白
（案20）左，二十四。脉数，壮热无汗，咳嗽胁痛，舌胎黄，中心剥光。温邪蕴于肺胃，其势方张。
煨葛根　豆豉　黑栀　杏仁　酒当归　枳壳　桔梗　白薇　连翘　鲜沙参　生甘草　茅根
（案21）口鼻见血，舌胎黄、中光烁，身无热，脉弦数，睾丸引痛。此冬温内蕴，外寒暴加也。
软白薇　元参　青木香　荆芥　黑栀　豆豉　米钩　旋覆花　茜草　茅根肉
（案22）初六。温邪十日，汗出不解，左脉小而无神，右脉弦数，舌胎乾燥，神识愦愦。年老液枯，火甚风生，势将痉厥。
羚羊尖　丹皮　净连翘　元参　郁金　细生地　米钩　乌犀尖（磨冲三分）
服二剂。初七加竹叶三十片、茅根肉一两。
初九复。液枯火烁，症属可虞。
煨石膏（五钱）　生甘草　酒芩　葛根　知母（三钱）　青蒿　细生地（五钱）　元参（三钱）　芦根
（案23）哮喘感温邪，痰声如曳锯，脉弦数，舌红胎黄，身热无汗。病经一候不解，怕有阳升喘急之变。
羚羊尖　钩钩　旋覆花　杏仁　软白薇　元参心　大贝　天竺黄　黄芩　枇杷叶
（案24）久患血淋，近感冬温而发热，右脉弦数，两足拘急。淋家不可发汗，阴虚邪恋，最为棘手，交春怕其滋变。
炙鳖甲　紫菀　净柴胡　枳实　当归顺　软白薇　丹皮　炒赤芍　茅根肉
（案25）温邪伤肺胃二经，脉滑数大，舌无胎，壮热咳嗽，心烦不得汗。急以开解，怕有昏喘之变。
蜜麻黄　杏仁　煨石膏　炙甘草　煨葛根　白薇　肥玉竹　连翘　甘菊
复诊：去连翘、甘菊，加当归
又：开解肺胃，二剂不得汗，舌胎起黄燥，脉大已衰，咳嗽痰鸣。盖汗乃血之液，必系年老津枯，所以未能取效。自宜清燥生津，内通肺气。
煨石膏　麦冬　鲜沙参　杏仁　炙草　桑叶　花粉　马兜铃　紫菀　炒牛蒡
又：去石膏，加海浮石、蝉衣。
（案26）神蒙气粗，语言难出，舌短不伸，脉细数无力。全属正虚邪陷，总为难治。
小川连　白薇　鸡子黄（一个，冲入）　阿胶　人中白　生白芍　玉竹
（案27）冬温蕴肺，血上溢，音哑咳呛，经久不已。
牛蒡　杏仁　苦桔梗　白薇　紫菀茸　夏枯草　甘菊　生甘草　兜铃　加芦根

伤寒  ***************************
（案1）伤寒漏底，身无大热，咳嗽气促，脉微，右伏模糊，脘腹反见痞结拒按。症非易疗。
旋覆花　杏仁　全瓜蒌　苡仁　独活　大豆卷　薤白　北细辛　葱白
一帖后加桂枝、当归、炙草。
（案2）伤寒漏底，呕吐黄水，咳嗽，身微热，舌白厚，脉细如丝。此夹阴夹虚两感。
蜜麻黄　细辛　淡川附　杏仁　炙甘草　茯苓　姜片
（案3）风寒两伤营卫，壮热无汗，脉数大，舌胎白燥，气喘痰鸣，咳逆鼻煽。急宜两解表里，防过冬至勿加昏喘为妙。
蜜麻黄　杏仁　煨石膏　甘草　软白薇　旋覆花　肥玉竹
（案4）右脉缓大，寒热恶寒甚，舌白，左胁刺痛。此寒伤太阳、阳明两经也，幸勿传变为吉。
嫩桂枝　小朴　炙甘草　葛根　大杏仁　旋覆花　白芍　白薇　姜　枣
（案5）脉数大，舌胎黄腻，呕逆身痛，壮热无汗。此寒伤太阳、阳明二经也。
蜜麻黄　葛根　杏仁　秦艽　广藿香　炒枳实　山栀　豆豉
（案6）脉急数不匀，身热无汗。此寒伤营之，慎勿忽视。
蜜麻黄　桂枝　炙草　杏仁　淡豆豉　黑栀　白薇　肥玉竹
（案7）入浴受寒，便起咳嗽，自冬及今，将交夏令，依然不定。背微恶寒，时有寒热，脉紧数不调。此邪深入少阴，非比皮毛肺病也。拟温散法从少阴托出其邪。
制川附　麻黄　北细辛　苡仁　霜桑叶　旋覆花　白薇　玉竹
（案8）邪陷入阴，先漏底，而后呃忒，病经两候。舌焦涸，喉间痰阻，腹中时痛。总属难挽，再从厥阴、阳明以泄错杂之邪。
金铃子　延胡　元参心　紫菀　青皮　白薇　白芍　旋覆花　钩钩　炒枳实　加青葱（三枝）
前方用大补阴丸。
（案9）伤寒漏底，无汗，脉兀数无力，舌红胎少，咳嗽不爽利。表邪内陷，夹伏冬温，症属险重。
苦桔梗　前胡　西羌活（五分）　柴胡（五分）　杏仁　生甘草　独活（五分）　枳壳　川芎（五分）　炒白芍　赤苓　陈茶叶（一钱半）　生姜　淡芩

肝风  ***************************
（案1）肝风上扰，头昏巅痛，加以神思恍惚。宜开怀怡悦为要。
生牡蛎　甘菊　稆豆衣　丹参　朱茯神　粉归身　远志　制首乌　女珍　枸杞子　柏子霜
常服莲心桂圆汤。
（案2）素有肝病，近因疡毒久延，正气已亏，以致肝阳上冒，脘痛气逆，脉虚神倦，时呕时厥。症属险重，勉拟通滞，冀其痛缓再商。
旋覆花　青皮　法半夏　郁金　代赭石　金铃子　延胡　白薇　甘草　石决明　葱管　竹茹
（案3）眩晕，汗泄，肢冷，睡中警惕，嘈杂善饥，脉左数。何非肝风之病，殊费调理。
石决明　龙齿　陈阿胶　白芍　鸡子黄　朱茯神　枣仁　杭菊炭　炙甘草　加金器同煎。
（案4）肝风痉厥之后，身有寒热，脉弦迟，舌乾燥，气动呃忒。此木邪挟相火上冲不制。拟丹溪法。
原生地　元武板　川黄柏　知母　软白薇　鸡子黄　阿胶
（案5）肝木不能条达，郁极乃发为颠，其中必有痰阻。
制半夏　朱茯神　远志　陈胆星　石决明　米钩　羚羊尖　橘红　石菖蒲　天竺黄　杭菊　郁金　竹沥　姜汁
另服白金丸，后服遂志丸。
（案6）舌素黄，脉大，不时面热，带下，齿血。此系胃热家湿热，更兼肝阳扰动也。
羚羊尖　山栀　石决明　赤苓　川石斛　车前子　芦根　淡竹叶　加野蔷薇根
（案7）肝风痉厥，脉弦细，肢麻逆冷，呃忒至则发痉。当此春令，又岁值风木司天，其势难平。
生牡蛎　枳实　生白芍　炙草　金铃子　制半夏　茯苓　新会皮　麦冬　鲜沙参　稆豆衣　杭菊　加竹茹
（案8）怀抱久郁，郁极而发，交春陡起痉厥，手握口噤，神气昏迷，脉郁数，舌胎黄薄，不时寒热。此肝风挟痰，扰逆心包也，症非易愈。
制半夏（竹沥炒）　朱茯神　远志　广橘红　天竺黄　枳实　石菖蒲　米钩　郁金　软白薇　金箔　生姜汁　竹沥
（案9）脉弦大，肢麻，心悸，时或头眩上气。年已八旬，精液就衰，肝木失所涵养，禀质又素系木旺。法宜潜阳熄风。
大熟地　元武板　阿胶　牛膝　全当归　生牡蛎　龙齿　云茯苓　杭菊　蒺藜　鸡子黄（冲调）
（案10）肝郁化火，脘腹痛，舌黄，脉弦数有力。法宜疏泄厥阴。
金铃子　延胡　黑栀　丹皮　小青皮　赤苓　钩钩
（案11）厥痛，或呕或泄，脉弦带涩，面色萎黄，兼之天癸淋漓。病因总起于肝，由气分而伤血分，久痛入络之机已露一斑矣。
旋覆花　新绛　乌鲗骨　茜草　小青皮　白薇　归须　鲍鱼乾
（案12）肝风头痛，久恙难平。
丸方：大熟地　归身　白蒺藜　杭菊　稆豆衣　生牡蛎　桑椹　金香附　茯神　茺蔚子　女贞子　橘叶
（案13）血虚风动，心悸怔忡，耳鸣头晕，时有嗳气，近又值崩漏之后。法宜调补。
生牡蛎　龙齿　清阿胶　杭菊　枸杞子　桂圆肉　制半夏　广皮　秫米　黑建莲　云茯神　竹茹
（案14）肝风入络，右臂痠麻，左脉弦大，头晕耳鸣，舌右半独麻。年老血虚，防成偏中，难治。
白蒺藜（三钱）　杭菊（三钱）　稆豆皮（三钱）　当归（一钱）　羚羊尖（一钱半）　炙乳香（一钱）　苡仁（三钱）　制首乌（四钱）　桑枝（一两）　片姜黄（一钱）
（案15）头痛而呕，眼泪，口歪，时或嘈杂，究不能多纳。无非肝阳扰逆之故。
羚羊尖（一钱半）　杭菊（二钱）　夏枯草（一钱四分）　炙草　白蒺藜（三钱）　法半夏（一钱半）　橘白（一钱半）　茯神（三钱）
（案16）肝风上扰包络，神明不安其位。
生牡蛎　龙齿　云茯神　杭菊　清阿胶　稆豆皮　枣仁　鸡子黄　加金银器同煎。
（案17）肝风扰络，带下不固。
生牡蛎　黄菊　湖莲肉　芡实　乌鲗骨　桑螵蛸　杜仲　黄柏　茯神　沙蒺藜　菟丝子　怀山药
上以淡蜜水丸，如桐子大。
（案18）耳聋出水，头痛而眩。此肝风上越，清窍被蒙也。
夏枯草　桑叶　苦丁茶　甘菊　石决明　白蒺藜　丹皮　丝瓜藤　连翘　荷叶边
（案19）四肢痠麻，头眩而痛。是系肝阳扰逆，至于脬宫下坠，实难调治。
沙蒺藜　杭菊　稆豆衣　丹皮　桑螵蛸　归身　牡蛎　菟丝子　白芨　厚杜仲　炙龟板
（案20）汗屡出，脉弦，头晕耳聋，心烦少寐，自觉气时上逆。风阳扰动不息，防过春分，渐能平复。
石决明　牡蛎　地骨皮　茯神　桑叶　枣仁　生白芍　炙草　绵黄耆　知母　青防风
（案21）肉瞤怔忡，肢麻头眩，汗泄频频。无非风阳扰动之故。
生牡蛎　龙骨　制首乌　茯苓　稆豆皮　杭菊　怀牛膝　桑叶　白芍
（案22）肝胆气火有馀，脘痞嗳气，时有嘈杂，脉弦大而数。拟温胆义，加以清泄和阳。
熟半夏　茯苓　广陈皮　桑叶　石决明　粉丹皮　枳实　杭菊　白薇　荷叶边　加竹茹
（案23）肝风扰逆，甚则痉厥，脉数不静，头眩，心悸，耳鸣，齿血。无非水不涵木，厥阳上升不制，宜清心寡慾为要。
生牡蛎　牛膝　稆豆皮　旱莲草　女贞子　细生地　茯神　金石斛　黑建莲　真金箔
（案24）素患便血，今交夏至，陡然痉厥，神迷，脉虚缓，肢节牵引，目上视，太息，语言无序。此血虚风动，扰乱心包，神魂失守之象。与痰火肝阳有馀之症迥别。拟救逆安神熄风法。
生牡蛎　龙齿　朱茯神　阿胶　杭菊　制远志　丹参　石菖蒲　枣仁　川贝　鸡子黄　白薇　加金银器同煎。
（案25）肺肾阴亏，由于肝阳扰动。
鲜百合　元参　人中白　女珍　旱莲草　粉丹皮　桑叶　麦冬肉　牛膝　石决明
（案26）素有肝风之恙，耳鸣头眩，足胫浮肿，今则周身肢节痠疼，是又挟暑湿为病也。从周痹例治之。
白蒺藜　防风　大豆卷　秦艽　杭菊　川萆薢　杜仲　牛膝　苡米仁　木瓜炭
（案27）脉弦数，舌乾燥，形瘦不食。此系肝郁伤中，阴虚生内热。情怀之病，非草木所能治。
黑栀　丹皮　川石斛　赤苓　麦冬肉　西洋参　橘叶　石决明
（案28）七情郁结伤肝，上则目失明，下则少腹胀。自宜怡悦开怀，非草木所能治。
白蔻壳　橘核　小青皮　茯苓　青木香　生牡蛎　荸荠　陈海蜇
（案29）中虚挟痰饮，心悸头眩，胃脘亦形阻塞。拟《外台》法。
古台参　白术　茯苓　法半夏　炒枳实　九香虫　福泽泻　淡乾姜
（案30）据述前日痧秽起因，至今并无寒热，脉郁数，短气不足以息，手足清，汗泄，舌灰干，少腹高突而痛，瘀浊时下，小便利，大便闭，下之不爽。此肝经气血两郁之象，须防痉厥致变。
金铃子　延胡　广郁金　桃仁　山楂炭　省头草　米钩　软紫菀
（案31）病因情志抑郁，郁则生火。现在脉细、汗泄、头眩。自宜怡悦开怀，不必逐枝节而求治。
霜桑叶　白薇　地骨皮　黄耆　冬术　青防风　赤芍　甘菊　牡蛎
（案32）风阳上越，汗多微热，脉浮大，头目昏晕。治以清泄少阳。
西羚尖　桑叶　肥玉竹　连翘　石决明　软白薇　甘菊　青蒿梗　苦丁　炙草
（案33）中虚木侮，呕止。当培土养肝。
西党参　茯苓　醋半夏　白芍　心会皮　益智仁　川椒（一分）　乌梅炭（一钱）　白蜜（三匙）
（案34）肝有风，脾有湿。自觉头重足轻，症可无虞，莫期速效。
白蒺藜　杭菊　白术　杜仲　稆豆皮　怀牛膝　萆薢　狗脊　米仁　法半夏　枸杞子　木瓜
（案35）髫龄肉脱，脉虚弦，不能纳穀者年馀，上下都曾见蛔。是系木邪乘土，方书所谓虫为下膈，容或有之。症难决断。
使君子　榧子肉　乌梅肉　新会白　鸡内金　法半夏　茯苓块　开口川椒
（案36）酒后著恼，忽起刺痛，时或咳嗽，痰带腥浊，小便亦觉不爽，脉左多弦大。极宜戒酒静养为是。
旋覆花　新绛　霜桑叶　丹皮　淡竹叶　丝瓜子　苡仁　蛤壳粉　青黛　川贝　甘草梢　竹沥　姜
（案37）厥痛甚剧。中虚木侮也。
开口吴茱萸（十五粒）　金铃子　枳实　法半夏　小青皮　赤苓　延胡　乌梅　大杏仁（七粒，另服）　大南枣（二枚，同打，和醋汤送下）
（案38）病后唇舌肢麻。此系阴液未复，肝风扰逆也。
白蒺藜（三钱）　杭菊（一钱半）　稆豆皮（三钱）　怀牛膝（四钱）　西羚尖（一钱半）　制首乌（四钱）　丹皮（一钱半）　全当归（一钱半）　白薇（一钱半）　桑叶（一钱半）　川石斛（三钱）
（案39）肢体麻木，延及于舌，时或嘈杂欲呕。此血虚风动、厥逆类中之萌也。
稆豆皮（三钱）　杭菊（二钱）　清阿胶（一钱）　麦冬（二钱）　白蒺藜（三钱）　女贞子（三钱）　石斛（三钱）　细生地（四钱）　洋参（一钱）　怀牛膝（四钱）　黑建莲（三钱）　牡蛎（三钱）
（案40）年逾五十，无端而舌强言蹇，眼目昏花。此类中之萌也。
大熟地（八两）　萸肉（三两）　麦冬肉（一两）　远志（一两）　石菖蒲（一两）　五味子（一两）　党参（三两）　川斛（三两）　杭菊（二两）　稆豆衣（三两）　灵磁石（一两）　辰砂（三钱）　炼蜜为丸。

类中风  ***************************
（案1）痰厥类中，胸脘清阳被阻，自述窒塞不舒，汤水难下，脉大，面右多肿。拟河间刘氏法。
酒大黄（三钱）　山栀（三钱）　风化硝（七分）　连翘（一钱半）　酒天虫（二钱）　苦桔梗（一钱）　黄芩（一钱）　薄荷（七分）　全虫（三只）　瓜蒌（四钱）　豆豉（三钱）　竹叶（廿片）　竹沥（一杯）　姜汁（三匙）
（案2）郑左，五十八。素有类风之恙，今感暑邪而发。刻下口噤不语，神昏，遗溺，脉弦数，肢振，舌白腻。内挟痰风鼓动，一时机窍闭塞，是名类中，虑其喘脱。
法半夏　赤苓　炒远志　橘红　石菖蒲　天竺黄　枳实　陈胆星　米钩　竹沥　姜汁
第二案：机窍已开，诸恙皆退，但舌胎黄白，两目微黄，脉弦细，口吐痰涎。暑热未清，夹身中素有之湿，瀰漫三焦，极宜小心调理。
法半夏　赤苓　益元散　藿香　泽泻　炒茅术　猪苓　绵茵陈　木瓜　佩兰
（案3）阳虚体肥之质，畏寒脉迟，手足不时振动。中虚挟风为患，势防类中。拟河间刘氏法。
大熟地（四钱）　麦冬（二钱）　山萸肉（二钱）　远志（一钱）　石菖蒲（一钱半）　巴戟肉（一钱半）　川石斛（二钱）　漂苁蓉（二钱）　黄菊（二钱）　五味子（五分）　制川附（五分）　洋参（姜水炒，二钱）

胃脘痛  ***************************
（案1）浊气上千，胃失下行为顺之常，以致脘痹与背相引而痛。拟通阳流气为先。
猴姜炭　建曲　金香附　杏仁　瓜蒌皮　法半夏　薤白　新会皮
（案2）七情郁结之病，宜自调适。脘胀寒热。拟逍遥越鞠法。
金香附　柴胡　黑山栀　建曲　赤苓块　小青皮　枳实　法半夏　竹茹
（案3）肝胃不和，脘痛气阻。
金香附　神麴　旋覆花　新绛　金铃子　小青皮　延胡　九香虫　甘菊　青葱管
（案4）气郁脘痛。拟丹溪越鞠法加减。
金香附　神麴　广藿香　茯苓　小青皮　法半夏　黑山栀　茺蔚子
（案5）肝阳扰乱，胃脘痛，呕逆微利。
制香附　神麴　净柴胡　枳实　东白芍　炙甘草　小青皮　法半夏　茯苓
上以苏梗汤泛丸。
（案6）气郁不条达，七情病也。肢麻乾呕，从肝胃论治。
法半夏　米钩　石菖蒲　远志　新会皮　炒枳实　赤苓　白蒺藜　广藿　竹茹
（案7）脉弦数，形瘦，食减，脘胁不时攻冲作痛。此木郁不条达，肝胃不和也。
西洋参　麦冬　法半夏　茯苓　金铃子　旋覆花　新绛　川石斛　橘叶　炒延胡
（案8）脘痛，欲嗳气频频。拟仲景胃虚客气上逆例。
旋覆花　代赭石　法半夏　茯苓　北沙参　新会皮　炙甘草　炒枳实
（案9）脘痛，脉细，纳食即痛而呕。胃寒也。
制半夏　茯苓　新会皮　炙草　吴茱萸　旋覆花　香附
（案10）脉虚弦，舌胎粉白，面色萎黄，纳穀欲呕。此胃阳式微，肝木乘侮也。
西党参　茯苓　法半夏　炙草　新会皮　吴茱萸　柿蒂　公丁香　生姜
（案11）脉大而迟，脘痛，纳穀则欲呕，肌肉日削。此胃中虚寒气上逆也。从肝胃两和法。
法半夏　茯苓　炙甘草　川斛　旋覆花　新绛　橘白　金铃子
（案12）脉空大而歇止，纳穀则脘痛而下利，恶寒微热，小便色黄。此中虚湿浊内阻也。症非易治。
粗桂枝　赤苓　法半夏　枳实　金香附　六神麴　蒌皮　淡豆豉　茅术　吴茱萸　姜山栀
又诊：痛利止，脉仍歇代，恶寒未去。此中下气虚之故。
制川附　熟地　西党参　炙甘草　粉归身　冬术　茯神　加姜、枣
（案13）脘痛多年，近加濡泄而呕。此胃气虚寒也。
甜桂心　炮姜　法半夏　炙草　云茯苓　新会皮　丁香　鸡内金　荷蒂
（案14）下手脉沉，便知是气，症见痞脘嗳气，头面时有痤疿，近日寒热如疟，经脉动惕。极宜宽怀为要，拟逍遥法。
净柴胡　归尾　东门芍　白蒺藜　江枳实　黑山栀　连翘
（案15）多年脘痛，纳穀则甚，得嗳气，腹鸣乃已，脉虚弦。法当温通，拟久痛入络意。
制香附　延胡　九香虫　青皮　旋覆花　金铃子　新绛　高良姜　青葱
（案16）吐泻之后，纳穀欲呕，右脉弦，四肢微麻，土伤木侮也。拟肝胃两和法。
醋半夏　赤苓　麦冬肉　木瓜　生白芍　川石斛　广藿　黄菊　荷叶　丝瓜叶
（案17）厥心痛与背相控，《内经》之肾心痛也。
甜桂心（三分）　苏梗（三钱）　法半夏（三钱）　茯苓（三钱）　川朴（一钱）　角沉香（八分）
（案18）范右，复诊。痛止后左脉弦，呕逆见蛔，厥阴之病无疑。上升之气从肝而出，一时未易和平。
旋覆花　新绛　延胡　青皮　金铃子　法半夏　茯苓　炒枳实　姜竹茹
（案19）胃脘胀满，脉沉细而迟，嗳气食少。此系怀抱抑郁，非草木所能治。
法半夏　茯苓　苏梗　青皮　金香附　瓜蒌皮　枳实　小朴　米钩
（案20）脘痛经久，近逆于胸，脉弦数有力，舌胎黄腻。此系肝气上撑，清阳窒痹，浊阴不降也。拟仲景胸痹例治之。
全瓜蒌　薤白　炒枳实　延胡　金铃子　法半夏　茯苓　橘红　姜山栀　竹茹

虚劳  ***************************
（案1）龈烂出血，脉来细数。此阴虚胃热也。
细生地　犀角　粉丹皮　元参　山栀炭　甘中黄　连翘　茅根肉　芦根　野蔷薇根
（案2）阴虚胃热，不必纷纷论治。
西洋参　麦冬　川石斛　牛膝　原生地　女贞子　茯神　旱莲草　地骨皮　骨碎补
（案3）胃热风动，近来少寐。乃阴虚目不瞑也。
川石斛　知母　酸枣仁　秫米　黄菊　桑叶　丹皮　青蒿子　茯神　法半夏　芦根
（案4）心肾不交，冲阳上逆。宜静养栽培为主。
炒熟地　龙骨　朱茯神　牡蛎　湖莲肉　沙蒺藜　杭菊　稆豆皮　芡实　枸杞　酸枣仁
（案5）胃不和，食艰下，少寐，心悸，梦泄频频。心肾不交故也。宜清心寡慾为要。
法半夏　秫米　稆豆皮　茯神　酸枣仁　生牡蛎　莲心　金樱子　远志　新会白
（案6）阴阳造偏，为寒为热已久，近加咳嗽欲呕，脉细数，形瘦，食减，便溏。虚损之病，难治。
软白薇　玉竹　桑叶　紫菀　粉丹皮　人中白　黄精　炙草　白芍
（案7）虚里跳动，脉来细数无神。阴虚阳浮，宗气泄也。
细生地　阿胶　元武板　枣仁　生白芍　稆豆皮　知母　朱茯神　川斛　黑建莲
（案8）阴虚阳浮，喘促汗泄，脉浮数而空。当此春令，尤属不宜。
大熟地　牛膝　五味子　麦冬　酒当归　紫菀茸　茯苓　桑叶
另服六味丸。
（案9）失血咳嗽俱平，近日寒热转重，脉细无力。并非新感时疟之象，乃因阳虚恶寒，阴虚发热也。症难调治，现在食减、哕逆，且从标治。右。
旋覆花　紫菀　南沙参　桑叶　茯苓　青蒿　麦冬肉　新会皮　白薇　炙草　竹茹
（案10）张，右，二十馀。咳血时发，近来入暮体热，肌肉渐削，脉弦数而驶。虚损之象日著，防血冒。
冬瓜子　苡仁　真青黛　蛤壳　紫菀茸　陈阿胶　炙草　鲜百合　湖藕　青蒿子　加西瓜翠衣

咳嗽  ***************************
（案1）久嗽不止，痰色带灰，脉弦头昏。此系痰饮聚于胃、关于肺，拟仲景法。
粗桂枝　茯苓　冬白术　炙甘草　旋覆花　真青黛　蛤壳　白蒺藜　菊花　枇杷叶（姜汁炒）
（案2）久嗽气喘，近来微有寒热，脉静细。宜用温通肺气法。
粗桂枝　杏仁　小川朴　苏子　炙甘草　旋覆花　半夏曲
（案3）久嗽，卫阳不固，劳则时有寒热，舌胎黄薄。虚多邪少，拟和解法。
粗桂枝　白芍　炙甘草　杏仁　软白薇　肥玉竹　紫菀　淡芩　姜、枣
（案4）久嗽不止，脉弦大，头痛，舌胎薄腻。虽未传及他脏，肺胃痰热亦难清化。拟清金泄木法。
西羚尖　苡仁　石决明　甘菊　旋覆花　丹皮　法半夏　桑叶　芦根　加竹茹
（案5）咳嗽鼻塞，乃肺气壅遏所致。
旋覆花　辛夷　苦桔梗　香芷　大杏仁　江枳壳　兜铃　丝瓜藤　甘草
（案6）久嗽，音哑，脉细。经雨所致，其气通于肾，难治之疴。
旋覆花　杏仁　马兜铃　细辛　炙甘草　法半夏　香薷　广皮　茯苓
（案7）微燥上薄，以致咳嗽、头晕。但体肥多湿之人，年登花甲，下虚上盛，法宜标本兼顾。
冬瓜子　米仁　桑叶　苏子　旋覆花　西羚尖　茯苓　煨天麻　半夏曲
（案8）面浮，咳嗽，气促，畏寒，长夏及冬，从未得汗，脉微弱而数，近来饮食大减。此由雨气伤肾，宜从仲景温散法。
制川附　麻黄　炙甘草　杏仁　旋覆花　北细辛　米仁
（案9）痰嗽多年，头汗至颈而还，气喘，足冷。此上盛下虚，法宜纳气归肾，以冀少安，其病根难脱矣。
大熟地（四钱）　萸肉（二钱）　怀山药（二钱）　茯苓（三钱）　粉丹皮（一钱半）　麦冬肉（二钱）　泽泻（一钱半）　紫石英（三钱）　牛膝（一钱半）　五味子（五分）　海浮石（二钱）　沉香（五分）
（案10）久嗽之脉，浮弦而数，舌光白，行走则气喘。是属中虚痰饮，聚于胃，关于肺。
西党参　茯苓　冬白术　炙草　熟半夏　麦冬肉　桑叶　心会皮
（案11）久嗽之脉，弦中带数，形瘦气促，著左眠则不适，近又右胸乳房刺痛。肺肝两病，所谓金木相仇也。计惟通络调治，扶持带病延年而已。
旋覆花　新绛　丝瓜子　桑叶　粉丹皮　柏子霜　橘叶白　炒米仁　归须
（案12）去冬呕血，旋起咳嗽，两月不止，脉歇结代，头汗，气喘，寒热无定时。肺邪久蕴，失治节之令，症属难治。
冬瓜子　百部　桑白皮　米仁　炒苏子　瓜蒌皮　白薇　牛蒡子　兜铃　芦根
（案13）病后咳呛气促，脉虚数。年老阴亏，肺胃失降，殊难脱体。
北沙参　麦冬肉　炒苡仁　桑叶　炙甘草　冬瓜子　苏子　制半夏　当归
（案14）痧后咳嗽，于今三年。脉细数兼涩，今春吐血频作，形肉日削，声嘶气促，著左眠则气升倍甚。肺伤在前，肝亢在后，金木相仇，防成上损。现交大暑，时有寒热，或系新感暑风。理宜先清外邪为是。
冬瓜子　苡仁　冬桑叶　滑石　鲜荷叶　炒丹皮　青蒿　西瓜翠衣
诊复：病状时轻时重，咳嗽寒热，久不能止，音嘶气促。总之肺气无权，肝反来侮也，有痧劳之象。
冬瓜子　阿胶　鸡子清　桑叶　生牡蛎　北沙参　地骨皮　囫囵玉竹　苹果　枇杷叶
（复诊）寒热咳嗽两减，宜和补之。
绵黄耆　防风　冬桑叶　玉竹　全当归　炒苏子　苡仁　生牡蛎　炙甘草　枇杷叶
（案15）老嗽多年，右脉大，喉痒。气分燥也，殊难霍然。
北沙参　麦冬　桑叶　苏子　黑芝麻　清阿胶　炙甘草　枇杷叶（蜜汁炒）　用鲜百合煎汤代水。
另服丸方：大熟地　茯苓　怀山药　丹皮　清阿胶　粉归身　蛤壳　麦冬　苏子　软紫菀
（案16）宿哮，感寒而发，寒热咳喘。
旋覆花　杏仁　杜苏子　麻黄　全当归　法半夏　广皮　桑叶　前胡
（案17）进桂枝二陈，咳嗽恶寒皆减，转拟《金匮》痰饮门中温通健脾蠲饮法。
云茯苓　桂枝　冬白术　杜仲　炙草　熟半夏　橘白　炒苡仁　生姜　红枣
后服丸方：大熟地　萸肉　怀山药　泽泻　云茯苓　制川附　丹皮　五味　麦冬肉　胡桃肉　西党参　杜仲
（案18）喘哮不得卧，背恶寒。宜用温通开降肺俞法。
北细辛　桂枝　旋覆花　杏仁　制半夏　云茯苓　广皮　炙甘草　苏子　白芥子
（案19）久嗽见血，脉虚软，形瘦，大便不实。无清寒止血理肺之义，惟栽培生气，扶持带病延年而已。
怀山药　苡仁　西党参　阿胶　软白薇　全当归　紫菀　云茯苓
（案20）久嗽之脉，细而虚，形瘦食少。幸未成损，其病根难脱矣！法宜调补金水两脏，不可再投清剂以伐生生之气。
北沙参　麦冬　全当归　熟地　炒米仁　怀山药　茯苓　川斛
（案21）高年久嗽，气促，脉来歇止。肺肾两虚，治宜补摄。
炒熟地　牛膝　麦冬肉　茯苓　怀山药　黄耆皮　青铅　五味
（案22）阴虚咳喘，脉细无神。拟金水六君煎意。
大熟地　当归　茯苓　炙草　心会皮　熟半夏　牛膝　炒苏子
（案23）久嗽见血，足胫肿，脉大，舌光纹裂，脘痞硬痛。拟泻心开结法，兼以清上。
小川连　枳实　瓜蒌皮　桃仁　冬瓜子　骨碎补　米仁　制香附
（案24）先咳嗽，继失血，自后咳呛不已，脉象弦数，左胁一痛，血即后见。此系肝郁伤络，木反侮金之候，极宜宽怀怡养为要。
旋覆花　新绛　冬瓜子　苏子　炒苡仁　粉丹皮　桑叶　蛤壳　桃仁泥　青黛　青葱
（案25）久嗽络伤，血溢，气喘，足冷。厥脱堪虞，勉拟景岳镇阴煎意。
熟地炭　麦冬　紫石英　苏子　制川附　炙甘草　当归　牛膝　苡仁
（案26）上旬之年，下元必败，脉歇止，上有痰喘气促。虽曰旧恙时发，理宜标本兼顾。
旋覆花　杏仁　法半夏　茯苓　西党参　五味　麦冬肉　熟地炭　炙甘草　紫石英　怀牛膝
（案27）老年气喘，脉左弦右细。下虚不摄，挟肝木以横逆，药难许效。
旋覆花　麦冬　北沙参　茯苓　法半夏　五味子　炙甘草　代赭石　加枇杷叶
（案28）凌。左脉弦数搏指，右脉较小，舌红胎黄，咳吐浊痰带血。肝火亢逆，肺失清肃之令，势非易愈。
丝瓜子（三钱）　米仁（一钱）　桃仁泥（二钱）　紫菀（一钱）　真川贝（三钱）　石决明（四钱）　桑皮（一钱半）　白薇（一钱半）　芦根（一两）　枇杷叶（五片）
（案29）虚邪恋肺，咳吐绿痰。是系肝经之热传肺，不可以喘逆为治。
真青黛　蛤壳　新会皮　茯苓　炙甘草　北沙参　麦冬肉　法半夏　枳实　加竹茹

血症  ***************************
（案1）吐血之脉，右数大，左关弦数上溢，此系操劳太过，扰动肝阳，以致冲脉为之撼摇，极宜静养为要。
犀角尖　丹皮　石决明　牛膝　旱莲草　细生地　白薇　湖莲肉　茅根
（案2）吐血后，脉动数不静，暂以清中焦营分之热。
细生地　丹皮　犀角尖　菊花　山栀炭　小川连　赤芍　白花茺蔚　藕节　茅根
（复诊）呕血频，脉数带弦不静，行动则气促咳呛。阴虚阳浮，春令尤宜防慎。
细生地　牛膝　丹皮　桑叶　女贞子　旱莲草　犀角　紫石英　甘菊　白花茺蔚　加芦根
（案3）去血过多，身热不退，脉芤数无力，舌涸中焦。此阴伤火迫所致，防其痉厥致变。
细生地　元参　旱莲草　毛姜　女贞子　犀角尖　丹皮　怀牛膝　茅根
（案4）秋燥上薄，吐血脉数。
冬瓜子　紫菀　桑叶　玉竹　白薇　丹皮　茜草　元参心　茅根
（案5）经络营卫受伤。
细生地　赤芍　全当归　川芎　片姜黄　川连　枳实　瓜蒌皮　桃仁　冬瓜子　骨碎补　米仁　制香附　苏子
（案6）先下血，继呕血，面白无华，脘腹反见痞满。内中尚有瘀积，防成血蛊，病起于暴，暂拟仲景法。
醋大黄　桃仁　全瓜蒌　赤芍　炒枳实　佩兰　䗪虫（七个，酒浸炒）
（案7）疠风胃烂呕血，不治。
制大黄　桃仁　鲜生地　甘草　人中白　炙乳没　狗脊　白蒺藜　续断
另服酒浸䗪虫。
（案8）外伤失血，微咳。
醋大黄　桃仁　炙乳没　赤芍　冬瓜子　全当归　丹皮　炒苡仁　加酒浸䗪虫
复诊：重伤失血之后，脉数不静，痰带微红，缓中补虚，咳嗽稍减，然究难脱体。
冬瓜子　米仁　桃仁泥　苏子　全当归　飞滑石　紫菀　降真香　茜草　红枣　加十大功劳
（案9）阳明胃病，上下失血，其色黑，脉小数。拟通络法。
炮姜炭　赤芍　白术炭　炙草　荆芥炭　旋覆花　新绛　白薇　当归
（案10）络伤血溢，宜清宜和。
冬桑叶　牛膝　酒当归　炙草　荆芥炭　旋覆花　新绛　白薇　白芍　女贞子　紫菀茸　茅根
（案11）吐血之后，目眩，脱力，脉弦浮缓大，并无气火有馀之象。是系肝阳扰逆，药宜静摄，肝肾同治。
原生地　牛膝　元武板　旱莲草　女贞子　石决明　丹皮　桑叶　黄菊　稆豆皮　软白薇　加茅根肉
（案12）脉数兼大，鼻衄。此燥火上薄阳络也。
山栀炭　白薇　冬瓜子　丹皮　生甘草　煨石膏　麦冬肉　冬桑叶　加茅针花
（案13）身热少汗，咳痰带血，腹痛，便泄不爽，小溲短赤而痛。暑邪蕴遏三焦，上冲于肺则咽痛，下注肠胃则泄泻，肺失下降之令，则膀胱气化不行，故小溲短赤而痛也。
杏仁（三钱）　连翘（二钱）　木通（一钱半）　赤苓（三钱）　酒芩（一钱半）　广皮（一钱）　赤芍（一钱半）　龙胆草（五分）　粉丹皮（一钱半）　姜山栀（三钱）
（复诊）身热汗少，咳痰见血，兼之腹痛，二便不爽，两脉郁数，舌胎中黄边白。暑湿之邪蕴遏三焦，腑中之气未能宣畅，总由肺失下降之令所致。法宜疏其结滞，使肺气下行，水道通而诸气之郁自解矣。
大杏仁（打，三钱）　连翘（三钱）　冬瓜子（三钱）　蒌皮（三钱）　滑石（三钱）　象贝（去心，三钱）　姜山栀（三钱）　广皮（盐水炒，一钱）　赤苓（三钱）　枳壳（一钱半）　薄荷（四分）　猪苓（二钱）　加芦根（去节，一两）

咽喉  ***************************
（案1）咽中如有物阻，病名梅核气，乃思则气结，七情之症也。药难许效。
老苏梗　茯苓　法半夏　厚朴　新会皮　夏枯草　米钩　大贝
（案2）咽痛得滋养而减，其为阴液不上承可知。再宗前意，合赵养葵补水生金之旨。
原生地　阿胶　鸡子清　麦冬　人中白　女贞子　旱莲　稆豆皮　湖藕　鲜百合
（案3）疫痧回后，喉腐增剧，咽饮妨碍，唇上亦麋。诊六脉沉弱兼数，是为痧毒结喉症。经两候元气被伤，非小恙也。拟用清搜化毒法。
大青叶　玳瑁　生牛蒡　马勃　连翘心　人中白　元参　人中黄　桔梗　鲜生地　淡竹叶　藿梗　大贝母
（案4）喉癣时发，脉细数，舌红，咳呛。此阴虚火炎所致，症属纠缠。
细生地　元参　人中白　丹皮　小木通　生甘草　桔梗　加鲜淡竹叶
（案5）咳血屡发之后，喉痹失音，左脉弦大。是系肝阳上扰、木反侮金之候，极宜静养为要。
西羚尖　元参　人中白　花粉　石决明　夏枯草　连翘　鲜百合
（案6）失音已久，咽痛，舌心光，脉细数。阴虚喉痹，难治。
马兜铃　杏仁　细生地　元参　夏枯草　人中白　桔梗　生甘草　木通　淡竹叶
（案7）肺痿失音，咽痛，脉微无神。症难调治。
北沙参　麦冬　夏枯草　桔梗　五味子　熟半夏　甘草　紫菀茸
张氏喉方，六味汤主治咽喉肿胀，不论红白，初起服一服后再加减：
桔梗　生甘草　防风　荆芥穗　殭蚕　薄荷

肺痈  ***************************
（案1）咳嗽，寒热，已经四十馀日，痰浊腥臭，腹如仰瓦，脉虚数。病在肺痈肺痿之间，非易疗也。
北沙参　苡仁　丝瓜子　桃仁　旋覆花　法半夏　桑叶　麦冬　苇茎　合欢皮
（案2）肺邪不早清理，致令壅遏成痈。脉数大，形瘦，胸中多气，寒热，咳嗽痰血腥臭。症势难调矣。
冬瓜子　苡仁　苦桔梗　兜铃　牛蒡子　生甘草　桃仁　桑白皮　黄芩　大贝　合欢皮　滑石　芦根
（案3）心下先痛，痛止后，即起咳吐痰血，已经两月矣。刻诊：尺脉数大无伦，舌光，身热，喘不得卧。外象似属肺痈，肝肾之火已动，症属难调。
甜瓜子　苡仁　桑叶　桃仁　桑白皮　地骨皮　紫菀　苦桔梗　茜草　生甘草　合欢皮芦根
（案4）久嗽，脉数大，痰血屡见。有肺痈之象，症非易愈。
甜瓜子　桃仁　桑白皮　米仁　大贝母　杏仁　茜草　苦桔梗　芦根


卷下  ——————————————————————————————————————————————————————————————————————————————————————————

鼓胀  ***************************
（案1）肿胀及腹，脉微而迟，溺黄，舌腻。此中虚失运，湿热内蕴，有单胀之忧。
绵茵陈　延胡　金铃子　青皮　炒枳实　生牡蛎　茅术　黑栀　神麴　制香附　鸡内金　泽泻
另服小温中丸。
（案2）脾泄经年，纳穀则痛胀，脉软无神。气虚失健运，防成中满，难调。
冬白术　木香　熟半夏　炮姜　云茯苓　西党参　炙甘草　鸡内金　砂仁　陈皮
（案3）素患脘痛而呕，自夏及冬，更兼濡泄，脉细数无神，形肉日脱。此系木邪侮土，脾胃受伤，防成中满难调。
冬白术　杜仲　西党参　炮姜　炙甘草　制川附　鸡内金　菟丝子　白芍　茯苓
另服肾气丸。
（案4）脉细数，舌淡而光，形瘦腹满，胃纳甚少。中州衰败，证属难调，勉拟温补中参以通络法。
制川附　茯苓　冬白术　白芍　西党参　旋覆花　新绛
（案5）风湿相搏，肿胀甚于下，大便泄，小便涩，脉来迟细。暂以分消。
官桂木　猪苓　炒茅术　泽泻　赤苓　大腹皮　广皮　桑皮　苓皮　防己　萆薢　秦艽
（案6）泻后足胫肿，食减力乏，脾胃两虚也。
北沙参　赤苓　冬白术　炙甘草　广皮　制半夏　苡仁　砂仁壳　木瓜
（案7）夏季赤白浊淋，继以便泄腹痛，已经三月矣。现诊：脉微数，根神已失，面黄足肿，饮食渐减。始由湿热下注，今则脾肾阳衰，将有中满之忧，症难调治。
制川附（八分）　冬术（二钱）　菟丝子（三钱）　赤苓（三钱）　生杜仲（三钱）　益智仁（一钱）　泽泻（一钱半）　川萆薢（二钱）　苡仁（三钱）
（案8）脉大，溺赤，舌白腻，眼白微黄，不时寒热，心下痞，纳食则欲呕。此湿热内阻，气化失司，防成黄疸难治。
淡豆豉　山栀　绵茵陈　桂枝　佩兰　炒茅术　泽泻　白猪苓
另服左金丸、赤苓。
（案9）脉左弦、右细，面白无华，当胸痛胀，上撑两胁，饮食渐减。此脾气伤残，浊阴上僭也。年周花甲，防成中满难调。
甜桂心　茯苓　冬白术　炙甘草　鸡内金　白芍　青皮
（案10）脉微，咳嗽、喘胀交加，将有中满之忧。暂用轻清，以开上焦。
大杏仁　苏子　冬瓜子　紫菀　旋覆花　大腹皮　苡仁　兜铃　桃仁　白莱菔煎汤代水。
（案11）寒热伤于肺，咳嗽，脉细，肿胀自上及下。症起于暴，拟开太阳法。
大杏仁　麻黄　莱菔子　苏子　葶苈子　大腹皮　广皮　茯苓皮　苡仁　水姜皮
（案12）病后咳嗽未除，肢体更加肿胀。此脾肺肾三脏失司之大病，症属难调。
冬白术　茯苓　炙甘草　桂木　生牡蛎　杜苏子　泽泻　炒苡仁　椒目
复诊：咳嗽肿胀已除，惟左足微肿，脉虚数不调。此脾肾虚寒也。
制川附（一钱）　牛膝（一钱半）　菟丝子（三钱）　杜仲（三钱）　川萆薢（二钱）　冬术（二钱）　茯苓（三钱）　木瓜炭（一钱半）　苡仁（四钱）
（案13）腹胀如鼓，脉微，便泄。暂拟开太阳法。
冬白术（二钱）　猪苓（一钱半）　赤苓（三钱）　泽泻（一钱半）　甜桂心（四分）　制川附　椒目（三分）　大腹皮（二钱）
（案14）腹胀已极，分利不应，脉来虚细。湿热内蕴，中焦阴虚，不堪攻伐，转拟养阴通腑法。
白猪苓　茯苓　清阿胶　泽泻　金铃子　延胡　滑石　米钩
通关丸先服，济生肾气丸后服。
（案15）脉沉细，面目浮肿，延及于腹，恶寒力乏。此寒湿相搏，卫阳失运也。
嫩桂枝　杏仁　大腹皮　广皮　茯苓皮　桑皮　椒目　独活　秦艽　豆卷　怀牛膝　姜皮
（案16）风伤于上，脉浮大，舌绛无胎，头面浮肿，延及于腹。症非易愈。
西羌活　秦艽　汉防己　防风　大腹皮　桑白皮　赤苓　砂仁壳　木香
（案17）肝积在左胁，脾虚不能运化，腹胀，足胫亦肿，或痛或泄。症非易治。
鸡内金　白芍　冬白术　枳实　茯苓　青皮　砂仁　菟丝子　杜仲　生牡蛎
（案18）脉沉迟，舌淡光滑，浮肿自足及腹，大便溏。脾肾阴阳两虚矣，拟真武法。
制川附（一钱）　茯苓（三钱）　冬术（一钱半）　白芍（二钱）　生杜仲（三钱）　菟丝子（三钱）　木瓜（一钱）　鸡内金（三钱）　姜渣（一钱）
另服济生肾气丸。
（案19）疟痢之后，足胫浮肿，脉微，食减。脾胃之阳式微也。
制川附（一钱）　冬术（二钱）　菟丝子（三钱）　杜仲（三钱）　茯苓（三钱）　鸡内金（三钱）　木瓜（一钱）　制半夏（一钱半）　砂仁壳（一钱）　姜、枣
（案20）肿胀自下及腹，小便却利。此肤胀也。
杏仁（三钱）　麻黄（五分）　大腹绒（三钱）　苡仁（四钱）　茯苓皮（三钱）　桑白皮（一钱半）　陈皮（一钱半）　杜苏子（三钱）
（案21）湿热内蕴，外触风邪，肿胀从下走腹，小便短涩而赤，脉数气逆。法宜表里分消。
桑白皮　茯苓皮　地骨皮　秦艽　大腹皮　大杏仁　防风　小川朴
另服小温中丸。
（案22）久患中满，今春又加呕逆，脉迟，舌白。此肝邪乘胃也，拟仲景法。
制半夏　茯苓　吴茱萸　陈皮　炙甘草　旋覆花　党参　代赭石　生姜
（案23）肿胀经年，自下及上，脉迟细，平昔好饮。此脾肾阳虚，湿邪氾滥也。拟开腑补脏参用。
嫩桂枝　白术　白猪苓　泽泻　赤茯苓　大腹皮　桑皮　车前子　牛膝
另服济生肾气丸。
（案24）面浮曰风，足肿曰水，风水相搏，一身患肿，兼以气急难卧，小溲短涩，最恐喘甚而败。
五加皮　茯苓　广皮　姜皮　白芥子　莱菔子　苏子　桑白皮　大杏仁　旋覆花　冬瓜子　小朴
（案25）年老中虚，足肿，食减。
制川附　木瓜　川牛膝　苡仁　川萆薢　生牡蛎　赤苓　杭菊花
（案26）湿热内蕴，囊肿及腹，有单胀之势。
金铃子　延胡　小青皮　滑石　大腹皮　尖槟榔　苦参　焦神麴
（案27）单腹胀大，脉反浮大且数，大便不实，小便色赤。病因左胁癖散成鼓，温补不宜早投，症属难调。
旋覆花　新绛　生牡蛎　青皮　鸡内金　海南子　赤苓　金铃子
（案28）湿热内蕴，单腹胀大如鼓，脉数，舌黄燥而裂。症非易治。
鸡内金　赤苓　炒茅术　泽泻　大腹皮　制香附　针砂　焦神麴　小朴　生牡蛎
（案29）木邪乘土，大有单腹胀满之形。
旋覆花　新绛　金铃子　延胡　鸡内金　生牡蛎　茯苓　小青皮　葱管
（案30）湿热壅肿，单腹大如鼓，舌胎黄，脉弦大，暂以分消。
炒茅术　滑石　白猪苓　泽泻　赤苓　小川朴　针砂　黑山栀　腹皮　制香附
（案31）左。湿热内蕴，腹胀如鼓，左脉弦数，小便色赤，面黄形瘦，有土败木贼之候。
金铃子　延胡　大腹皮　针砂　炒茅术　黄柏炭　桂心　制香附　赤苓　绵茵陈
（案32）右，七旬。高年胃弱肝强，左胁癖胀痛，食减，吐逆，脉弦硬，形瘦，便泄。虑其单胀。
金铃子　延胡　制半夏　茯苓　小青皮　鸡内金　白芍　炒枳实　加左金丸
第二案：呕逆虽止，痛泄不已，脉沉伏，寒热尚重，舌黄枯燥，渴饮频多。津液元气被劫，最虑风动厥逆之变。
小川连　吴萸　炙甘草　白芍　法半夏　炒枳实　木瓜　白扁豆　赤苓　青蒿　苦桔梗　钩钩
（案33）病后癖散成鼓，脉弦数。土败木贼，难治。
生牡蛎（五钱）　冬术（二钱）　鸡内金（三钱）　青皮（一钱）　小川朴（五分）　旋覆花（一钱半）　新绛（一钱）
（案34）肿胀自下及腹，已成水鼓。伤于湿者，下先受之，症属难调。
甜桂心　冬术　大腹皮　猪苓　福泽泻　桑白皮　广皮　川萆薢　杏仁　大豆卷　五加皮　苓皮
（案35）左。下水著寒湿之气，皮毛闭郁，遂致寒热，脉细，肢肿。症属缠绵难愈。
大杏仁　香薷　飞滑石　秦艽　大豆卷　法半夏　赤苓　防己　米仁
（案36）脾肾阳虚湿泛，将有中满之忧。
制川附（一钱）　炒白术（二钱）　淡乾姜（五分）　西党参（三钱）　茯苓（三钱）　炙甘草（五分）
（案37）风湿外侵，防其肿胀。
大豆卷　秦艽　青防风　藿香　法半夏　真茅术　杏仁　赤苓　腹皮　加生姜
（复诊）肿胀稍减，舌见黄燥，泻不止，微有寒热。此湿未去已生热，温燥之剂不宜投矣。症颇险重。
飞滑石　赤苓　福泽泻　猪苓　陈阿胶　粗桂枝　杏仁　小川朴
另服小温中丸。
（案38）癖散成鼓，难调之恙。脉弦细而郁，木邪剋土，气血两伤。暂以疏泄络痹。
旋覆花　归须　生牡蛎　青皮　鸡内金　尖槟榔　延胡　金铃子　赤芍　炒枳实　金香附　柴胡
（案39）脉细如丝，四肢浮肿，大便溏泄，小溲浑浊如米泔。产后起因，半载不健，变端叠出，实难调之恙，速宜断乳为要。
川萆薢　赤苓　泽泻　猪苓　冬术　益智仁　牡蛎　软白薇　狗脊　甘草梢　淡竹叶　木瓜
（案40）呕血之后，气失依归，以致周身浮肿，脉微，便溏。拟理阴煎意，症属难调。
西党参　炮姜　制川附　茯苓　冬术　炒熟地　炙草　归身炭

噎膈  ***************************
（案1）左脉浮弦，右细，纳食则噎膈痛胀。年逾花甲，精液枯藁，兼之肝木乘胃，极宜内观静养，屏除家务为要。拟丹溪法。
西党参（一钱半）　白蜜（一钱）　鸡距子（二钱）　牛乳（一杯）　法半夏（一钱半）　香梨汁（一杯）　藕汁（一杯）　生姜汁　韭菜汁（用根白捣，一杯）
（案2）肝郁伤阴，延及于胃。脉郁数带弦，舌胎据述常黄。年逾五旬，防成噎膈难调。
竹沥炒半夏　新会皮　牡蛎　赤苓　北沙参　旋覆花　麦冬肉　橘叶　新绛　青葱管
（案3）纳穀痛胀，已经半载矣。脉弦搏，舌胎黄，噫气不除，时吐酸水。年老中虚，肝木从而肆逆，土败木贼，将成噎膈，难治。
旋覆花　茯苓　代赭石　炙草　制半夏　北沙参　麦冬肉　广皮　枳实　竹茹
（案4）忧愁思虑，气结不舒，纳穀则欲噎，大便燥结，口中微有涎沫。防成噎膈，难治。
熟半夏　茯苓　广皮　薤白　大杏仁　北沙参　麦冬　瓜蒌皮　檀香
（案5）老年噎膈，痰多，脉虚弦。中气无权，肝乘土位。暂拟喻氏意，用仲景镇逆法。
西党参　茯苓　法半夏　炙草　新会白　旋覆花　藕汁　代赭石　姜汁
（案6）六旬之岁，春间骤起噎膈，口吐白沫，脉弦大而数。瘦人多火，肝强胃弱，极宜内观静养为要。
熟半夏　茯苓　石决明　麦冬　新会皮　西洋参　竹茹　加地慄
（案7）脉细而迟，呕逆不能纳穀，食则少时吐出，大便或泄，腹中雷鸣切痛。此系脾胃虚寒，殊非易治。
制川附　茯苓　熟半夏　炙草　冬术　炮姜炭　党参　橘白
（案8）脘痛脉微，朝食暮吐。此系火不生土，命门无蒸变之力，症难调治。
西党参　茯苓　法半夏　炙草　白蔻仁　公丁香　生姜　吴萸
另服金匮八味丸。

痰  ***************************
（案1）痰生于颈左，兼有寒热。症起于暴，暂用清疏。
夏枯草　天虫　净连翘　橘叶　象贝　大杏仁　防风　苦桔梗　前胡　花粉　钩钩
（案2）痰疬生于两颈，脉细数，咳嗽兼有寒热。肝肾阴亏，渐传于肺。药难取效。
大贝　牡蛎　夏枯草　甘菊　粉丹皮　元参心　连翘　花粉　橘叶
（案3）虚痰入络，右手不能举。药难见效。
法半夏　茯苓　夏枯草　乳香　片姜黄　蒺藜　天虫　石决明　枳壳　风化硝　炙甘草　橘红　加姜汁、竹沥
（案4）体肥多湿，湿生痰，痰生热，热则生风，以致痛痹。半年足痛之后，近又移于腰脊。背部高胀一块，如拳大，按之反不痛。所谓先痛而后肿者，气伤形也。此必流痰注于太阳，大抵怪症多属于痰，庶或近是。然非决而逐之，必难获效。
法半夏　赤苓　橘红　枳实　川萆薢　白芥子　天虫　防己　独活　炒苡仁　白蒺藜　竹沥　姜汁
另服指迷茯苓丸，后服控涎丹。
（案5）怀抱抑郁，气滞痰凝，以致神呆健忘。病涉心包，难许见效。拟大七气汤以治其标，白金丸以治其本。
老苏梗　小朴　法半夏　茯苓　石菖蒲　甜桂心　远志　钩钩
另服白金丸。
（案6）痰风鼓动，脉象洪数，面色紫黑，咳逆气促，经脉不时动惕。肺肝之病居多，必期脉息和平，方有好音。
西羚尖　茯苓　石决明　枳实　白蒺藜　陈阿胶　兜铃　（竹沥炒）半夏　钩钩　牛蒡子　飞青黛　加竹沥、竹茹、姜汁

痹痛  ***************************
（案1）风湿热三气杂至，发为行痹，四肢不时痠痛，脉弦大有力，舌根心独光。理宜节饮。
白蒺藜　甘菊　稆豆皮　牛膝　茅木炭　黄柏炭　狗脊　归须　赤芍　苡仁　川萆薢　生地（姜汁浸炒）
另服豨莶丸。
（案2）风湿热三气杂合而为痹，面部赤肿痹痛，舌黄，溺赤。法宜分消。
白蒺藜　甘菊　真茅术　黄柏　牛蒡子　金银藤　萆薢　连翘心　元参　黑栀　茺蔚子
（案3）高年气血两虚，风湿热合而为痹，周身关节痠疼。一时难以见效。
汉独活　防风　白蒺藜　当归　川牛膝　川萆薢　川芎　苡仁　木瓜　狗脊　干桑枝
另服豨莶丸。
（案4）风寒湿袭入肢节，足臂痛。此痹症也。
白蒺藜　川芎　片姜黄　当归　川萆薢　炒苡仁　防风　西羌活　桂枝　川牛膝　炙乳没　桑枝
复方：大熟地　当归　东白芍　川芎　绵黄耆　青防风　木瓜　炒苡仁　杜仲　川牛膝　金狗脊　蒺藜　干桑枝
（案5）始因寒热，左腿红肿且痛，继发白疹，至今肿退热止，筋脉犹牵掣不舒，脉细数无力。当从血虚风痹为治。
全当归　牛膝　川萆薢　木瓜　炙首乌　白蒺藜　米仁　炙乳没　杜仲　干桑枝
（复诊）痹痛已去，近来小有寒热，脉转微数，舌胎淡白兼黄。湿邪未尽，又著微寒，邪少虚多之象。法以温通和解。
粗桂枝　白芍　制川附　米仁　炙甘草　白蒺藜　杜仲　菟丝饼　木瓜　川萆薢　加姜、枣
（案6）周身不时痠痛，肤发紫斑，呕血乃退，如是者两三次矣。脉涩数，天癸仍通，宗缪仲醇治血义。
荆芥炭　紫菀　冬桑叶　茜草　青防风　全当归　赤芍　粉丹皮　白薇　冬瓜子　茺蔚子
（案7）禀质素弱，冲任不调，筋骨失所涵养，足冷且痛，腰脊痠软。一时难复。
大熟地　归身　厚杜仲　狗脊　菟丝子　制川附　米仁　炒木瓜
（案8）老年血衰风动，脉弦数，足膝时痛。拟丹溪法。
制首乌　木瓜　稆豆衣　牛膝　白蒺藜　酒当归　米仁　金狗脊
（案9）脊骨下椎板痛，脉来虚弱。肝肾阴亏，肾经病也。
大熟地　杜仲　菟丝子　柏子霜　鹿角胶　茯苓　补骨脂
（案10）脉细，腰脊时痛。此命门火衰也。
大熟地　归身　怀山药　山萸肉　菟丝子　鹿角胶　杜仲　补骨脂　胡桃　川附子
（案11）缺盆中痛，脉弦数。肺肝两络之病。
全瓜蒌　薤白　旋覆花　新绛　金铃子　延胡　枳实　青葱管
（案12）头面肿，四肢关节俱痛。此风湿相搏也。
西羌活　独活　白蒺藜　米仁　大豆卷　防己　防风　川牛膝　葱白
寒湿脚气方：
真茅术　黄柏　川牛膝　萆薢　防己　汉独活　米仁　飞滑石　木瓜　赤苓　桑枝胶　松节（煎汤代水泛丸）

腹痛  ***************************
（案1）腹中寒气雷鸣切痛而胀，少顷即无形，脉微细。拟金匮法。
制川附（一钱）　茯苓（三钱）　西党参（二钱）　川椒（三分）　法半夏（一钱半）　炙甘草（五分）　粳米（二钱）
（案2）腹痛，脉迟。是属虚寒。
甜桂心　白芍　旋覆花　木香　炙甘草　当归须　茯苓　小青皮　青葱
（案3）左，五十八。腹右积滞，蕴结板痛，舌光烁，寒热，脉弦，大便通而痛胀不减。乃夹血之症。
制大黄　桃仁　炒枳实　赤芍　金铃子　酒延胡　瓜蒌　山楂炭　米钩
第二案：积松痛减，饮食宜慎。
金铃子　延胡　山楂炭　丹皮　冬瓜子　全瓜蒌　米钩　炒枳实　加茅根肉
（案4）幼年。腹痛时发，左脉弦。肝脾积滞病也。
金铃子　延胡　小青皮　木香　山楂炭　鸡内金　芜荑　焦曲　米钩　使君子肉（五粒）
另陈皂荚一条烧灰存性，研细末，黄糖拌入，滚汤送下。
（案5）腹痛，便溏，脉细数，形瘦食减。肝脾肾三阴皆病，症属难调。
冬白术　茯苓　鸡内金　炙草　菟丝子　厚杜仲　白芍　木香　诃子

便血  ***************************
（案1）便血三年，脉细数，舌白，面无华色。血脱须补气，苦乏真参，恐难见效。
熟地炭　冬术炭　炮姜炭　醋归身　炙甘草　陈阿胶　生白芍　五味子　荷叶筋
（案2）王，右，十八。热移下焦，阴络受伤，血从便溢，脉细数，舌乾，身热不净，胃不思谷。久病正阴大亏，势难轻许无妨。
炒银花（三钱）　生首乌（五钱）　酒归身（一钱半）　生白芍（三钱）　甘草（五分）　鲜石斛（四钱）　炒阿胶（一钱）　酒黄芩（一钱）　茅根肉（一两）

消  ***************************
（案1）脉数带弦，饮一溲二，肌肉日削。症象似属上消，但舌绛无胎，耳鸣头眩，汗泄淋漓。总由肾阴枯涸，心肝之火偏旺，一水不能胜二火，症属难调。
生鳖甲　元武板　乌犀尖　元参　细生地　石决明　蝉衣　蛤壳粉　活蚌水煎。
复诊：消症经年，脉数大，舌胎黄，左手及足麻木。总由肝肾阴亏，胃火犹亢，拟景岳法。
大熟地　麦冬肉　煨石膏　元参　川石斛　桑螵蛸　花粉　鸡内金　牛膝　覆盆子
又诊：三消从产后而起，常进群阴之品，全不见效。形肉已脱，足胫及腹反增浮肿。此阴损及阳，将值夏令，恐其不克支持矣，勉拟仲景法候裁。
熟地炭　茯苓　萸肉炭　丹皮　福泽泻　沙蒺藜（鸡子黄拌炒）　山药　线鱼胶
（案2）五岁。暑热内蕴，积于肺，口渴饮水，小溲无度，身微热，无汗。此属肺消，幼年宜慎。
益元散　麦冬　寒水石　桑皮　香青蒿　覆盆子　花粉　桑螵蛸　加西瓜翠衣
（案3）三岁。髫龄质弱，形瘦，渴饮无度，饮一溲二。乃肾消大病，难治。
桑螵蛸（炙，三钱）　元武板（三钱）　金石斛（三钱）　鸡内金（炙，三钱）　麦冬肉（三钱）　覆盆子（炒，二钱）　大熟地（三钱）　煨石膏（二钱）
复诊：前法颇重，得小效，不必他求。
元武板　桑螵蛸　麦冬肉　覆盆子　鸡内金　羚羊尖　沧龙骨　云茯苓

浊淋  ***************************
（案1）湿热下注，小便后白浊点滴，脉沉，舌黄。法以分清。
川萆薢　黄柏　白知母　赤苓　石菖蒲　真茅术　远志　福泽泻
另服威喜丸。
（案2）久患小便淋滴，近带白浊绵绵，脉虚，舌白，恶寒。高年气化失职，暑湿下坠，拟开太阳法。
冬白术　桂枝　福泽泻　猪苓　赤苓　飞滑石　萆薢　车前子
（复诊）老年小便淋沥，开太阳不应，从肾关调治。
炒熟地　茯苓　怀山药　萸肉炭　泽泻　鹿角霜　丹皮　沙蒺藜　菟丝子
（案3）血淋痛涩，法以疏泄厥阴。
金铃子　延胡　细生地　木通　淡竹叶　杜牛膝　丹皮　两头尖　麝香　韭根白　茅根肉
（案4）由白浊传为血淋，脉细数兼弦，舌黄有刺，现痛涩成块。湿热败浊蕴塞精窍，尚宜通剂。
金铃子　延胡　山栀炭　萆薢　两头尖　韭根白　麝香　杜牛膝　丹皮
（案5）血淋经年，小便痛涩症，图治。勉拟加味逍遥法。
净柴胡　归须　粉丹皮　赤苓　黑山栀　生甘草　赤芍　细生地　卷柏　川牛膝
老年血淋，已经半载。小便涩数，几成癃闭，脉细无神。肝肾两伤，症难调治，从急则治其标义。
金铃子　延胡　韭根白　桂心　两头尖　杜牛膝　熟地　归尾　麝香　福泽泻
（案6）老年血淋，脉大。量难图治。
细生地　牛膝　旱莲草　丹皮　女贞子　元武板　木通　甘草梢　茅根
（案7）胞移热于膀胱，癃闭，溺血。症难调治。
金铃子　延胡　软白薇　紫菀　淡竹叶　两头尖　木通　甘草梢　丹皮　韭根白　茅根肉　杜牛膝（打烂，滚水浸，取汁冲入）
（案8）小便不通两日，少腹已见胀满，左尺脉弦大搏指。此系肝经湿热下注。
金铃子　延胡　川萆薢　牛膝　木通　小青皮　橘核　两头尖　乌药　韭根白
另服滋肾丸。
（案9）髫年。小便频数点滴，茎中痛，久服通剂不效。拟开膀胱气化。
甜桂心　茯苓　白术　猪苓　福泽泻　甘草梢　萆薢　益智仁　乌药　石菖蒲　加鲜淡竹叶
白浊方：
川萆薢　菟丝子　覆盆子　益智仁　炒远志　白茯苓　炒山药　生牡蛎　鸡内金
（案10）溺血成淋，痛涩不爽，脉细，寒热。乃难调之恙。
细生地　柴胡　淡竹叶　木通　川萆薢　车前子　延胡　金铃子　甘草　杜牛膝
（案11）小便浑浊如米泔，脉沉细，年老，防成劳淋。
益智仁（八分）　贝母（三钱）　赤苓（三钱）　猪苓（一钱半）　法半夏（一钱半）　潼蒺藜（三钱）　牡蛎（三钱）　菟丝子（三钱）　杜仲（三钱）　破故纸（一钱半）
复诊：下消之病，年老，难于图治。
桑螵蛸　炙龟板　覆盆子　怀山药　云茯苓　沧龙骨　金樱子　莲蕊须　药芡实
（案12）高年癃闭，小便淋滴不爽，少腹膨满，左关尺脉空弦。此肾虚挟热，无阴则阳无以化，症属难调。
大熟地　茯苓　怀山药　泽泻　粉丹皮　萸肉炭　牛膝　两头尖　韭根　车前子

瘕积疝痛  ***************************
（案1）少腹瘕聚不消，正虚难任攻伐。拟疏泄厥阴方。
金铃子　青皮　冬瓜子　米仁　两头尖　酒延胡　牛膝　韭根白　桃仁
（案2）瘕聚偏坠少腹之右，或隐或现，脉细无力。此下焦虚寒，浊气不舒也，法宜温通。
甜桂心　木香　韭菜子　乌药　赤苓　金铃子　延胡　尖槟榔　木瓜　吴萸
（案3）积聚在于少腹之左，近日攻冲作痛，饱食则安，饥则痛。年衰正虚，浊气欲上逆，宜温通泄浊法。
甜桂心　赤苓　白术　炙草　延胡　金铃子　当归（小茴拌抄）　生牡蛎　青葱
（案4）疝气上升，脘痛亦胀。中气无权，浊阴潜逆也，防有脚气攻心之累。
金铃子　赤苓　青木香　橘核　甜桂心　小青皮　槟榔　荔枝核（面裹煨）
（案5）癫症，淋经久难于除根。
小青皮　橘核　金铃子　延胡　金香附　尖槟榔　当归（小茴炒）　吴萸　葱白
（案6）左胁下有块，冲逆痛楚，匝月不止，得食更甚。此属五积中之肥气也。舌白腻，脉缓弱。法宜温通阳气以降浊邪。
高良姜　小朴　金香附　茯苓　法半夏　金铃子　青皮　九香虫　葱管

经水不调  ***************************
（案1）咳嗽，经停，脉细涩，形瘦。乾血劳，症难治。
冬瓜子　苡仁　海螵蛸　茜草　炒苏子　怀牛膝　当归　炙甘草　紫菀
（案2）停经三月，猝然行动如崩，兼之带下绵绵，头眩微痛。
旋覆花　新绛　海螵蛸　茜根　杭菊　东白芍　白薇　荆芥　葱管
（案3）年已十七，天癸未至，脉象数大有馀，不时面赤烘热，近来吐血数口，恐有倒经之累。
乌贼骨　茜草　制大黄（韭汁拌炒）　桃仁泥　软白薇　卷柏　牛膝　泽兰　白花茺蔚
（案4）天癸当止之年，反觉乱而多下，兼之肢麻，门带，左耳刺痛，脉两弦。无非血虚风动之故。
软白薇　桑叶　粉丹皮　杭菊　海螵蛸　稆豆衣　阿胶　旋覆花　新绛
（案5）素有痰疬之恙，更兼倒经，寒热遍体，时现紫斑。病属难调。
乌鲗骨　茜草　软白薇　丹参　茺蔚子　粉丹皮　桃仁　山楂炭　泽兰　川牛膝　降真香　荆芥
（案6）经水淋漓，腹痛。冲任不调故也。法宜和补宣通。
旋覆花　新绛　软白薇　楂炭　郁金　茺蔚子　丹参　金香附　荆芥　当归
（案7）血枯经止，喜其脉来和缓，又无寒热咳嗽等症，可保无虞。
海螵蛸　茜草　茺蔚子　当归　大熟地　甜桂心　泽兰　制香附　用益母膏捣丸
（案8）脉细数，经期错乱，不时寒热，腹痛。气血两虚、冲任不调故也。
乌鲗骨　茜草　旋覆花　新绛　大熟地　杭菊花　当归　稆豆衣
（案9）经停一载，脉来弦大，肌肉就削，微兼咳嗽。有风消之象，宜气血两通法。
乌鲗骨　茜草　全当归　苏子　怀牛膝　金香附　泽兰　桃仁泥　楂炭
（案10）脉细数，形瘦，经停半载，腹痛不休。此血枯经闭也。
海螵蛸　茜草　旋覆花　新绛　大熟地　甜桂心　当归　软白薇　牛膝　青葱管
（案11）先肿胀而后经水断，脉弦，舌无胎。岂是湿邪泛溢之病？姑拟气血两通法。
怀牛膝　当归　嫩桂枝　赤苓　炒赤芍　白猪苓　泽泻　乌鲗骨　茜草　金香附
（案12）经闭两年，渐加咳嗽，时有寒热，脉细数，形瘦。二阳之病延及心脾，前用《内经》血枯经闭法未得应手，症难图治。
大熟地　牛膝　全当归　紫菀　软白薇　茺蔚子　丹参　柏子仁　卷柏　清阿胶　枸杞子
（案13）经行先期而至，色黑，腹痛胀。
海螵蛸　茜草　茺蔚子　全当归　楂炭　炒延胡　川芎　大腹皮　泽兰　金香附
上以鲍鱼汤泛丸。
（案14）经停两月，食谷欲呕。此恶阻也。
法半夏　茯苓　心会白　炙甘草　老苏梗　北沙参　麦冬　白蒺藜　竹茹
（案15）营阴不足，经断逾载，络失所养，左肩胯结核累累，而为流痰虚损之象。宜平肝养血，佐以化痰。
制首乌　白芍　刺蒺藜　归身　云茯苓　粉丹皮　柴胡　心会皮　大生地（砂仁拌炒）　生牡蛎

崩漏  ***************************
（案1）崩漏时发，面黄浮肿，兼之脘痞胀满，脉虚，舌白。血去过多，气亦窒痹而不行，难治。
旋覆花　新绛　金香附　炮姜　九香虫　菊花炭　白薇　海螵蛸　茜草　青葱管
（案2）崩漏月馀不止，近加寒热如疟，脉弦数，舌胎滑腻。伏邪发动，症非易治。
荆芥炭　白薇　大豆卷　防风　青蒿　旋覆花　新绛　炒黄芩　青葱
（案3）崩后，脉数大。血虚风动之象。
女贞子　丹皮　旱莲草　牡蛎　软白薇　细生地　当归　稆豆衣　首乌
（案4）久崩，馀沥不清。宜丸药缓图。
大熟地（八两）　归身　东白芍（三两）　黄耆（酒炒，三两）　冬白术　清阿胶　炮姜　炙甘草　蕲艾　厚杜仲　川续断　加醋炒椿根皮　用蜜为丸。
（案5）天癸当止之年，崩漏淋漓不断，脉数无神，寒热，咳嗽。损伤已甚，调治殊难。
软白薇　紫菀　粉丹皮　桑叶　苡仁　乌鲗骨　茜草　粗桂枝　白芍　炙草
复诊：去桂枝，加玉竹
（附记）阴毛生八角蝨，用白眼果嚼融擦之，神效。或用桃仁嚼烂擦之亦可。

带  ***************************
（案1）四十。体肥，带下，头面四肢浮肿。多年之恙，自宜缓调。从脾虚湿浊下注治。
冬白术（三两）　米仁（三两）　川黄柏（一两）　牡蛎（三两）　厚杜仲（三两）　川萆薢（一两）　炮姜（五钱）　金狗脊（三两）　木瓜（一两）　云茯苓（一两）　椿根皮（一两）
另服威喜丸。
（案2）年老，血虚，形瘦，带下。宜从奇经调治。
大熟地（八两）　杜仲（盐水炒，三两）　煅牡蛎（三两）　归身（酒炒，三两）　菟丝子（三两）　云茯苓　狗脊（三两）　枸杞（三两）　湖莲肉（三两）　线鱼胶（蛤粉炒）　桂圆肉（煎汁冲入，四两）　量加白蜜为丸。沙苑子（鸡子黄拌蒸，四两）　茯苓（三两）
（案3）带下赤白，脉弦数，腹皮热。高年形瘦，肝与任脉为病，殊难调治。
乌鲗骨　茜草　金铃子　延胡　车前子　赤苓　丹皮
（案4）高年，气液两虚，带下绵绵不止，脉微，形瘦。调补殊难，幸勿期速效。
古台参　狗脊　云茯苓　续断　沙蒺藜　金樱子　莲心　莲蕊须　芡实　金石斛　稆豆衣　首乌
（案5）脉细数兼弦，形瘦，带崩，病经半载不痊，近来大便艰涩。总之精液内耗，风阳闪铄，病在奇经不和之故。古人云：久崩久带宜通宜清。拟方候正。
漂苁蓉（二钱）　白薇（一钱半）　黑芝麻（三钱）　玉竹（三钱）　柏子霜（三钱）　生首乌　当归（四钱）　稆豆衣（三钱）　杭菊（二钱）　福白蜜（调入，一钱）
（案6）张。带下，腰痛。奇经八脉不固。
桑螵蛸　杜仲　菟丝子　茯苓　炙鳖甲　软白薇　牡蛎　金狗脊　加胡桃肉（二枚）

怀娠  ***************************
（案1）怀娠五月，陡然腹胀，大便溏薄，脉弦细。症非易治，拟紫苏饮意。
大腹皮　桑皮　生杜仲　苏梗　冬白术　青木香　砂仁　全当归
（案2）怀娠八月，寒热如疟，近日但热无寒，前曾得汗下泻几回，脉数大，舌燥胎黄，兼之咳呛、口渴。当此秋燥之令，理宜和解清邪，以寓保胎之意为稳。
鲜沙参　知母　香青蒿　黄芩　白薇　煨葛根　炙甘草　天花粉　白芍　肥玉竹　冬桑叶　竹叶　枇杷叶
（案3）怀娠临月，咳嗽音嗄，脉右多弦大。难治之恙。
牛蒡子　兜铃　炙甘草　桔梗　大杏仁　肥知母　黄芩　元参心　糯米
（案4）二十岁。重身，伏邪虽转疟，脉至如潮涌，胎气必不能安，兼之咳嗽、口渴。上逼之机已显然矣。慎之。
青木香　黄芩　煨石膏　知母　炙甘草　冬桑叶　杏仁　旋覆花　白薇　地骨皮　香青蒿　竹茹　芦根
（案5）经停四月，有怀妊之象，现在寒热如疟，舌胎黄腻，脉左多弦数，兀兀欲呕，脘痛，腹膨，按软，时时气逆上撑。是系伏邪夹气郁为患，症属纠缠。
老苏梗　杏仁　大腹皮　赤苓　旋覆花　法半夏　小朴　淡黄芩　米钩　桑皮　加竹茹

产后  ***************************
（案1）产后瘀不行，身热泄泻，已经一候。脉数，舌红烁，四肢肿痛色赤。此系败血留经，兼挟伏邪风火，扭结为害，甚属棘手。勉方。
荆芥炭　防风　汉独活　白薇　大豆卷　炒赤芍　泽兰　山楂炭　川芎　炒银花　炙乳没　归须　炒苡仁　加荷叶筋
复诊：产后瘀留，身热气促，舌光，手足红肿，不得屈伸。将有郁冒痉厥之险，速候高明再议。
五灵脂　蒲黄　白蒺藜　桃仁　炒赤芍　炒银花　丹皮　犀角尖　泽兰　广郁金
（案2）产后即起寒热，脉搏数，咳嗽，肤肿，恶露早停。病机甚为不善。
嫩桂枝　小朴　大杏仁　苏梗　山楂炭　泽兰　炒荆芥　桃仁泥　白薇　炒苡仁
（案3）产后未曾满月，寒热缠绵不已，素有喘嗽之恙，近又增剧。症属棘手。
桂枝　赤芍　炙甘草　白薇　炒苡仁　旋覆花　桑叶　全当归　生姜
（案4）产后血气未复，肝脾不和。将值夏令，极宜静养。
鸡内金　牡蛎　软白薇　杜仲　金狗脊　冬白术　苡仁　木瓜炭　杭菊　稆豆衣
（案5）产后十朝，恶露虽行，寒热起，气促。须防郁冒神蒙之变。
香青蒿　白薇　大豆卷　苡仁　炒荆芥　冬瓜子　紫菀　白蒺藜　西瓜翠衣
（案6）产后起呕，呕止乃喘。是冲肺之危候。
旋覆花　杏仁　杜苏子　苏木　怀牛膝　全当归　沉香　紫石英
（案7）产后败血冲心，癫狂痉厥。症属甚险，勉方以冀万一。
荆芥炭　丹参　五灵脂　蒲黄　老郁金　茺蔚子　琥珀　细药珠　赤金　辰砂拌灯心
（案8）产后十朝，呕哕呃忒，脉虚，汗泄，神呆，呓语。此冲胃冲心之险症，立夏将交，防其厥脱。
台参须　左牡蛎　朱茯神　龙骨　熟地炭　甜桂心　炙甘草　紫石英　淮麦　红枣子
复诊：昨进救逆镇阴法，神气站定，呕哕与头痛少缓。再以前方增减。
台参须　牡蛎　龙骨　白芍　熟地炭　制川附　沉香　柏子仁　茯神
复诊：西党参　熟地　清阿胶　牡蛎　晋龙骨　柏子仁　枣仁　朱茯神
又：神魂不安，虚阳飞越，镇摄凝链，一定之法。
生牡蛎　龙齿　大熟地　丹参　怀牛膝　柏子仁　淮麦　炙甘草　红枣　五味子　辰砂　拌茯神
（案9）产后腹中绞痛，大便泄，小便少，恶露尚有流行。症属棘手，勉拟金匮法。
当归（小茴香炒，一钱）　煨生姜（一钱）　鲜羊肉（一两）　桂心（五分）　云茯苓（三钱）
复诊：交肉桂　茯苓　山楂炭　炙甘草　煨生姜　茺蔚子　白芍　全当归（小茴香拌炒）
（案10）产后气血两虚，头痛郁冒，恶露未清。补剂且缓。
茺蔚子　白薇　全当归　牡蛎　炒苡仁　荆芥炭　泽兰　嫩桂枝　丹参　东白芍　炙甘草　黄耆（酒炒）
（案11）产后，形寒，咳嗽，脉微，少腹痛，小便频数。病在奇经八脉，有蓐劳之候。
鹿角霜　桂枝　金狗脊　苡仁　菟丝子　厚杜仲　白薇　旋覆花　新绛　全当归（小茴香炒）
（案12）产后满月，先泻传痢，所下皆白积，脐之左瘕聚，攻冲作痛，痛止即无形，脉软弱，舌尖光，色白，汗泄。气血两亏，虚多邪少，虑其缠绵致困。
炒白芍　焦甘草　冬白术　炮姜炭　小青皮　青木香　云茯苓　山楂炭　荷蒂
（案13）产后寒热如疟，舌白，脉数促。未得汗，伏邪未彻也。营虚之体，百脉空乏，调之非易。
嫩桂枝　当归　白芍　炙草　小朴　尖槟榔　白薇
（案14）产后小便不禁，任脉失司，难调之恙。
菟丝子（三钱）　杜仲（三钱）　韭菜子　白芨（一钱半）　沙蒺藜（三钱）　粉丹皮（一钱）　茯苓（三钱）　益智仁（五分）　加黄丝绢（一块）
另服威喜丸。
（案15）产后将及一年，寒热缠绵不已，形瘦，腹痛。此属阳维为病，近加咳嗽，更不宜也。拟仲景当归建中汤意。
嫩桂枝　当归　白芍　炙甘草　软白薇　肥玉竹　阿胶　软紫菀　加姜枣、饴糖
复诊：产后寒热，将及一年，脉细数，腹痛则大便下，下后痛即止，前进当归建中汤，寒热轻，咳呛减，而腹痛依然。此虚中有滞也，转拟桂枝汤加减，以和营卫，旋覆花以通络，倘再纠缠不了，必成蓐损。
嫩桂枝　白芍　炙甘草　新绛　旋覆花　霜桑叶　白薇　当归须　紫菀　粉丹皮　茺蔚子　青葱
（案16）产后寒热咳嗽，呕血频仍，形瘦气促。有蓐劳之象。
软白薇　当归　陈阿胶　紫菀　霜桑叶　紫石英　麦冬　熟地炭　牛膝　加红枣、十大功劳
（案17）胎前足肿，产后两日，四肢悉肿，咳嗽气升，恶露流通，小便亦利，并无关于气血蕴滞也。宜温通开肺法。
旋覆花　杏仁　甜桂心　米仁　赤苓　怀牛膝　椒目　茺蔚子　泽兰　青木香　加桑枝
（案18）胎前浮肿，产后月馀不退，腹与两胫尤甚，脉沉细。脾肾两虚，调之非易。
冬白术　甜桂心　茯苓　炙草　厚杜仲　川牛膝　木瓜　萆薢
另服济生肾气丸。
（案19）胎前咳嗽，产后不已，脉细数而涩，时有寒热，声音渐哑，有蓐劳之象。
嫩桂枝　当归　紫菀茸　苏子　冬桑叶　苡米仁　炙草　软白薇　玉竹　陈阿胶　马兜铃
（案20）胎前浮肿，产后足胫不消，胃脘时痛。脾胃气虚，肝邪横肆也。
冬白术　赤苓　佩兰　米仁　川牛膝　木瓜炭　楂炭　萆薢　茺蔚子　炒枳实　广郁金
（案21）时邪热迫，半产，脉数大，舌黄，便泄。极为棘手，难防郁冒痉厥之险。
飞滑石　白薇　银花炭　赤苓　大豆卷　佩兰　楂炭　炒荆芥　益母草煎汤代水。
（案22）小产后，少腹痛胀，脉沉，舌白。瘀恶未净故也。
炒桃仁　归须　茺蔚子　泽兰　楂炭　郁金　丹参　炒延胡　炮姜
（案23）半产后起咳嗽，已经三月矣。近加寒热如疟，脉浮数，腠理空疏，外邪易袭，汗泄恶风。拟仲景营卫不和例治之，症难脱体矣。
嫩桂枝　白芍　炙甘草　白薇　霜桑叶　肥玉竹　米仁　旋覆花　加姜、枣
又：咳嗽起于半产后，寒热如疟，前进和营卫法，寒热已，嗽仍不止，汗泄，恶寒。卫外之阳不固，再拟仲景法加减。
嫩桂枝　白芍　制川附　牡蛎　炙草　大有耆　白薇　浮小麦　玉竹　红枣
（案24）吕。小产后尿脬下坠，经水淋漓，腰脊骨痛。冲任二脉不固，难调之恙。
粉丹皮　新绛　川续断　白薇　元武板　鹿角霜　当归　云茯苓
复诊丸方：大熟地　鹿角霜　补骨脂　菟丝子　厚杜仲　云茯苓　元武板　枸杞子　鹿角胶　柏子霜　白芨
（案25）钱。胎前咳嗽，肿胀，半产之后，恶露不行，更加寒热，神蒙，脉芤数，鼻煤气粗，有败血冲心之候，症属至险。
泽兰（二钱）　桂心（五分）　桃仁泥（三钱）　五灵脂（三钱）　丹参（一钱半）　生蒲黄（一钱半）　郁金（一钱半）　大腹皮（三钱）　炙桑皮（一钱半）　茯苓（三钱）　软白薇（一钱半）　楂炭（三钱）
（案26）三十岁。产后暑湿之邪溜于络，以致肢节肿痛，脉弦数，寒热。幸而恶露流通，症属纠缠可虑。
炒豆卷　泽兰　荆芥炭　楂炭　片姜黄　刺蒺藜　米仁　炒赤芍　防风　炙乳没　青木香　赤苓　加桑枝
（案27）伏邪寒热伤胎，产后身痛不能移动，两足日肿，手麻不举，舌胎黄腻，寒热依然，近加咳嗽。此属湿邪流入关节，但百脉空疏，消补两难，虑蔓延遍体肿胀则不治矣。
白杏仁　米仁　炙桑皮　秦艽　川萆薢　片姜黄　赤苓　青木香　木瓜　粗桂枝　生牡蛎　泽泻　加桑枝
（案28）经年寒热，产后匝月不已，形瘦，食减，腹痛，脉虚数。若加咳嗽，便成蓐劳。
粗桂枝　白芍　炙甘草　白薇　茺蔚子　肥玉竹　当归　稆豆衣　加姜、枣、饴糖


附方  ——————————————————————————————————————————————————————————————————————————————————————————

附方  ***************************
（方1）眼癣方
痒甚，如有虫上下，眼皮红。用野蔷薇花根打汁搽擦即愈。并治头面上及唇、口有疮，痒甚，出黄水，亦可调捺，立愈。又方，用蜈蚣一条，浸麻油内七日，取起在火上烧，滴下之油盛器内放地，出去火气，调搽亦愈。
（方2）洋菸断瘾方
四物饮：生甘草（一斤）　川贝母（一两，去心研细）　老生姜（四两）　赤砂糖（一斤）
先将上三味煎熬二三次，去渣，后以砂糖同药收膏，再以好洋菸五钱，调人收贮。如一钱瘾者，食药五钱，逐日减少，并以砂糖冲水代茶即断。如瘾极重者，取已煎之汁十杯，再煎至一杯，再服必效。有人二十馀年之瘾，照此戒断，切勿轻视。又方，用生甘草一味煎膏，调人烟中，吸食二三日，即渐不欲吸。此方最易，不伤人，并无烟痢之疾。瘾深者照法治之，一月即断。又方，每日用鳝鱼一二条，滴血冲酒，轻者吃四五十条，重者百馀条。饮此酒大补气血，依此饮之，不断自断，见烟自远。
（方3）乳岩秘验方
活蟹十四只，浸尿坑内半月许，待肉去尽，听壳再清水内漂净，取起风乾瓦上，炙灰存性；牡蛎四两煅灰。二味共研细末收好，每服三钱，陈黄酒随量送下，坚块自消。
