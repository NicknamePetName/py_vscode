
《四言举要类编》自序  ***************************
盖夫《四言举要》，出于月池翁，而其论原于崔真人，此推明《内经》一脉十变之法也。明五脏之平脉，分四季之时脉，通二十八之体状，别奇经八脉交加中外之理。可谓脉法尽之矣。《脉要精微论》曰：微妙在脉，不可不察。赵王曰：神存于心手之间，盖其难也。易氏曰：九窍皆见于外者，观其证之变，而有通塞之二候。九脏皆藏于内者，察其脉之动静，而有浮中沉三部。呜呼！其要微矣。余念上古良医治疾，未有不先诊脉者，自岐黄已然，辨人鬼，别男女，特其粗尔。微芒呼吸之间，而生死轻重系焉，如诊病人之色不变，而在死法中，此脉病而形不病也。故曰无数者同之，有数者异之，苟不明乎脉法，则同者多矣。叔和曰：天雨下降，沟渠溢满，圣人不能图也；脉络流溢，诸经不能复拘也。然则经脉明而诸证无不可察，亦可穷吾治之方矣。所见诸家脉诀行于世者，而世本绝不及《四言举要》之精切也。予读而珍之，推为脉法之全。盖启《内经》之钥，倒轩岐之箧，尽出其秘，以示人。而惜乎人之都不知读，岂不能读耶？能读之者，止李延、刘渊二贤，而不无歧解，非倒乱失次，即荒唐间杂，而其注又多有不善，以致脉学愈阐愈昧，求脉之道，愈超愈蹶，良由不解活法推源之故，因是类编注解，庶学者披卷瞭然，是为序。
（同治四年岁次乙丑仲秋　玄庵山人谨书）

考证诸书目  ***************************
黄帝素问　崔真人脉诀　孙真人千金方论
扁鹊难经　刘宗厚论证　李东垣医学发明
华佗脉经　陈无择论经　通真子脉要新括
金匮方论　朱丹溪论证　黎文涛决脉精要
张氏类经　杨仁斋脉论　张仲景伤寒论注
得效方论　王叔和脉经　戴同父脉诀刊误
巢氏病源　潘硕甫论脉　太仓公生死秘要
圣济经解　灵枢经　柳氏论证


正文  ——————————————————————————————————————————————————————————————————————————————————————————

类编名义  ***************************
类编名义：类编者，合两篇而汇其类，所以简而明也。两篇者，《崔紫虚脉诀》《李濒湖脉学》，总曰《举要》。举者，举其提纲挈领，包源若一之法。要者，其玄秘，须知精粹总括之妙。操觚者，执是编而习之，则庶乎其不差矣。

举要  ***************************
脉乃血脉，气血之先，血之隧道，气息应焉。
（脉者气血之神，邪正之鉴也。有诸中必形诸外，华元化曰：气血盛则脉盛，气血衰则脉衰；气血热则脉数，气血寒则脉迟；气血弱则脉微，气血平则脉缓是也。潘石甫曰：人身之血，犹夫水也；血中之脉，犹夫派也。派通则水源活，脉通则气血行。隧，伏道也，脉行伏道之中，其行也以息往来。然非呼吸不能行，故曰气息应焉。）
其象法地，血之府也，心之合也，皮之部也。
（脉者，如水潜行地中之象也。经曰：脉者血之府也。心主血而合脉，惟外可见者，如手鱼之络属阳明，此皮之部也。其色多青则痛，多黑则痹，黄赤则热，多白则寒，五色互见，则主寒热也。）
资始于肾，资生于胃。
（脉由气血而赋形者也，其水穀日进，脾胃酝酿，化其精微而为血，注之于脉，潜滋暗长，脉道得以充实，岂非资生于胃乎？熟腐水穀，游溢精气，全赖命门，一点真阳，岂非资生于肾乎？）
阳中之阴，本乎营卫。营者阴血，卫者阳气，营行脉中，卫行脉外，脉不自行，随气而至，气动脉应，阴阳之平，气如橐籥，血如波澜。血脉气息，上下循环。
（脉者非气非血，其犹气血之橐籥也，如大波之涣澜也。营属阴而主里，卫为阳而主表，故营在脉中，卫在脉外。是以经脉流通，必由乎气，相随上下，运行不息，而形体得以常存者，亦藉此之荣也。　）
十二经中，皆有动脉，惟手太阴寸口处决，此经属肺，上至鱼际，脉之大会，息之出入，一呼一息，四至为息。
（《难经》曰：十二经中，皆有动脉，独取寸口，以决夫五脏六腑死生吉凶之法，何谓也？曰：寸口者脉之大会，五脏六腑之所以终始也。出气曰呼，入气曰吸，一呼一吸，总名一息四至也。）
十二时辰，三千五百，一呼一吸，脉行六寸，日夜不停，病为取缺。
（十二辰，即十二支也，在月为建，在日为时，日以百刻为度，每一刻脉行一百三十五息，十刻脉行一千三百五十息，百刻脉行一万三千五百息。人之宗气，积于胸中，以行呼吸而通经脉也。凡一呼一吸，是为一息。脉气行六寸，十息脉气行六尺。其日行之数，当以周天二十八宿，宿，三十六分相因，以每日共得一千零八分之数为实，以一万三千五百息为法，除之则每十息，日行止七釐四毫六丝六忽不尽，此昼夜水漏下百刻之数，亦合人身脉度也。）
初持脉时，令仰其掌，掌后高骨，是为关上，关前为阳，关后为阴，阳寸阴尺，先后推寻。
（持诊也，要诊他人之脉，令仰其掌，以中指诊彼掌后高骨之间，是为关上，次下食指于关前，名曰寸口，再下无名指于关后，名曰尺泽。关前为阳，脉得寸内九分而浮，关后为阴，脉得尺内一寸而沉。以关在其中矣，其所以云尺寸者，以内外本末，对待为言，而分其右也。）
心肝居左。
（心脉居左寸，肝脉居左关。）
脾肺居右。
（肺脉居右寸，脾脉居右关。）
肾与命门，居两尺部。
（肾有两枚，分居两尺部，其中命门者，付诊于右尺也。）
其魄与神，皆见寸口，左主司宫，右主司府。
（《脉要精微论》曰：左外以候心，心藏神者也。内以候膻中，膻中者，心之宫城也。右外以候肺，肺藏魄者也。内以候胸中，胸中者肺之府也。
左大顺男，右大顺女，本命扶合，男左女右。）
男子为阳，左亦为阳，女子为阴，右亦为阴，故男脉左手偏大为顺，女脉右手偏大为顺。关前一分，入命之主，左为人迎，右为气口。
（《灵枢·终始篇》曰：阴者主脏，阳者主腑，阳受气于四末，阴受气于五脏，持其气口人迎，以知阴阳有馀不足，平与不平，天道举矣。《内经》以人迎之脉察六腑之阳，气口之脉察五脏之阴。《太阴阳明论》曰：太阴为之行气于三阴，阳明为之行气于三阳，皆言人迎为阳明之腑脉，故主乎于表。气口为太阴之脏脉，故主乎里。盖上古诊法有三，一以三部九候，以诊通身之病；一以太阴阳明，以诊脏腑之气；一以人迎气口，以诊阴阳之本也。）
肾命决断，两在关后，人无二脉，病死不愈。
（关后尺部也，二尺之间命门也。经曰：七节之旁，中有小心，正此之谓也。其中所藏，而蓄坎离之交媾，为生气之海，为元阳之窦，辟精血于子宫，司人生之寿夭。华元化曰：肾者精神之舍，性命之根。《十四难》曰：人有两尺脉，如树有根；人无两尺脉，如树之无根矣。）
男女脉同，惟尺则异，阳弱阴盛，反此病至。
（男女脉同，同于定位，惟尺则异，异于生育。男子为阳，脉当寸强尺弱；女子为阴，脉当寸微尺盛，反此则病。）
脉有七诊，曰浮中沉，上下左右，消息求寻。
（七诊者，然九候之中，而复有七诊之法也，如独大独小，独疾独迟，独热独寒，独陷下者，皆病脉也。谓其或在上或在下，或在左或在右之不同也。）
又有九候，举按轻重，三部浮沉，各候五动。
（《十八难》曰：三部者，寸、关、尺也；九候者，浮、中、沉也。诊脉惟在指法之巧，曰举曰按曰寻，大法轻手循之曰举，重手取之曰按，不轻不重，委曲求之曰寻。人臂长当疏排指，人臂短当密排指。五动者当从心肺俱浮，肝肾俱沉，脾在中州，则与叔和之守寸关尺，寄位以候五脏六腑者，正有相成之妙。）
寸候胸上。
（寸主上焦，故候胸膈以上至头之有疾。）
关候膈下。
（关主中焦，故候胸膈以下至脐之有疾。）
尺候于脐，下至跟踝。
（尺主下焦，故候于脐以下至足有疾。）
左脉候左，右脉候右，病随所在，不病者否。
（《难经》曰：脉有逆顺，男女有恆而反者何谓也？然男子生于寅，寅属木阳也。女子生于申，申属金阴也，故男脉在关上，女脉在关下，是以男子尺脉恆弱，女子尺脉恆盛，是其常也。反者，男得女脉，女得男脉也。男得女脉为不足，病在内（也），左得之病在左，右得之病在右，随脉言之也。女得男脉为太过，病在四肢，左得之病在左，右得之病在右，随脉言之，此之谓也。按寅申之说，他书无考，推越人之意，倘亦以男为阳为火，而火生在寅。女为阴为水，而水生于在申云耳。火炎上，故男脉盛在关上，水润下，故女脉盛在关下也。男得女脉者，谓寸弱而尺盛，此谓不足，病在内也。女得男脉者，谓寸盛而尺弱，此谓太过，病在四肢，非病在外之说也。盖男子以阳为主，女子以血本，非男女经脉有别也，从其阴阳，以察其盛衰也。）
浮为心肺。
（浮脉属阳，心为阳中之阳，肺为阳中之阴。）
沉为肾肝。
（沉脉属阴，肾为阴中之阴，肝为阴中之阳。）
脾胃中州，浮沉之间。
（脾胃属土，土居中也，浮沉之间，阴阳和平之脉也。谓浮中沉，候五脏之说，本乎天者亲上，本乎地者亲下。心肺居于至高之分，故应乎浮，肝肾处乎至阴之位，故应乎沉，脾胃在中，不离中部，大都脉代时宜，无太过无不及，自有一种雍容和缓之状，便是胃气之脉。）
心脉之浮，浮大而散。
（心合脉，心脉循血而行，脉者指法如六菽之重，按至血脉而得为浮，稍加力脉道粗者为大。又稍加力，脉道濡润者为散，乃心之带胃气而神应者也。）
肺脉之浮，浮涩而短。
（肺合皮毛，肺脉循皮毛而行，脉者指法如三菽之重，按至皮毛而得为浮，稍稍加力，脉道不利为涩。又稍加力，脉道不及本位为短，乃肺之带胃气而神应者也。）
肝脉之沉，沉而弦长。
（肝合筋，肝脉循筋而行，脉者指法如十二菽之重，按至筋而得为沉，稍加力脉道如筝弦者为弦，次稍加力，脉道迢迢者为长，乃肝之带胃气而神应者也。）
肾脉之沉，沉滑而濡。
（肾合骨，肾脉循骨而行，脉者指法如十五菽之重，按至骨而得为沉，举指来疾流利者为滑，次重按之，脉道无力为濡，乃肾之带胃气而神应者也。）
脾胃属土，脉宜和缓。
（脾胃合肌肉，脾胃脉循肌肉而行，脉者指法如九菽之重，按至肌肉而得，一种雍容和缓之气，乃胃气之常而神应者也。）
命为相火，左寸同断。
（命门名相火，付诊于右尺，而左寸心脉也。《灵兰秘典》曰：膻中者臣使之官，喜乐出焉。今考心胞，脏居［鬲］（膈）上，经始胸中，正值膻中之所，位居相火，代君行事，实臣使也。《内经》发明火义，而以君相明位四字为目，此四字个个著实，是诚至道之纲领，有不可不阐扬其精义者，亦何以见之。盖君道惟神，其用在虚，相道惟力，其用在实，故君之能神者，以其明也，相之能力者，以其位也。明者明于上，为化育之元主。位者位于下，为神明之洪基，此君相相成之大道，而有此天不可无此地，有此君不可无此相也，明矣。）
春弦夏洪，秋毛冬石，四季和缓，是为平脉，太过实强，病生于外，不及虚微，病生于内。
（春弦者肝脉也，东方木也，万物之所以始生也，其气来软弱，轻虚而滑，端直以长，故曰弦。反此者病，其气来实而强，此谓太过病在外，其气来不实而微，此谓不及病在中。夏洪者心脉也，南方火也，万物之所以盛长也。其气来盛去衰故曰洪，反此者病。其气来盛去亦盛，此谓太过病在外，其气来不盛去反盛，此谓不及病在中。
秋毛者肺脉也，西方金也，万物之所以收成也。其气来轻虚以浮，来急去散，故曰毛，反此者病。其气来毛，而中央坚两傍虚，此谓太过病在外。其气来毛而微，此谓不及病在中。
冬石者肾脉也，北方水也，万物之所以合藏也。其气来沉而坚搏，故曰石，反此者病。其气来如弹石，此谓太过病在外，其气来如数者，此谓不及病在中。）
春得为秋脉，死在金日，五脏准此，推之不失。
（人之脏气喜所生，而畏所克，如春令肝脏木旺之时，其脉当弦长，今反浮涩而短，是金来剋木。［期］（其）在庚申辛酉日，金旺之时必死，馀脏仿此。）
四时百病，胃气为本。
（人生所赖者水穀，故胃气以水穀为本。《终始篇》曰：邪气来也紧而疾，穀气来也徐而和，是皆胃气之谓。）
脉贵有神，不可不审，调停自气，呼吸定息。四至五至，平和之则，三至为迟，迟则为冷，六至为数，数则为热，转迟转冷，转数转热。
（医家调息之法，以自己呼吸而定他人之脉也。其法以一呼脉再动，一吸脉亦再动，呼吸定息，总名一息四至。闰以太息，谓之五至也。东垣曰：不病之脉，不求其神，而神无不在也。有病之脉，则当求其神，如六数七疾热也。脉中有力，即有神矣，为泄去其热则愈。三迟二损寒也，脉中有力，即有神矣，为散去其寒则安。若无力即无神矣，何以泄热而散寒乎？苟不知此，而泄去之散去之，神将何恃而生耶！）
迟数既明，浮沉分别。
（此诊脉辨证之法也，如上文迟数既明，则当别浮沉表里，相兼之用。如浮数表热，沉数里热，浮迟表虚，沉迟冷结，可谓脉法得之耳。）
浮沉迟数，辨内外因，外因于天，内因于人，天有阴阳，风雨晦明，人喜忧怒，思悲恐惊。
（外因于天者，天有六气，谓寒暑燥湿风火是也。内因于人者，如《阴阳应象大论》曰：心在志为喜，肝在志为怒，脾在志为思，肺在志为忧，肾在志为恐。此外尚有病悲者，曰肝悲哀动里则伤魂，悲伤于肝也。有病为惊者，曰东方色青，入通于肝，其病发惊骇，以肝应东方风木，风主震动，而连乎胆也。有曰阳明所谓甚则厥。闻木音则惕然而惊者，肝邪乘胃也。有曰惊则心无所倚，神无所归者，心神散失也。此肝、胆、胃、心，皆能病于惊也。由此观之，是情志之所伤，虽五脏各有所主，然其所由，则无不从心而发。《本神篇》曰：心憷惕思虑由则伤神，神伤则恐惧自失。《邪气脏腑病形篇》曰：忧愁恐惧则伤心。《口问篇》曰：悲哀忧愁则心动，心动则五脏六腑皆摇，可见心为五脏六腑之大主，而总统魂魄，兼该志意，故忧动于心则肺应，思动于心则脾应，怒动于心则肝应，恐动于心则肾应，所以五志惟心所使也。设能善养其心，居处安静，无为惧惧，无为欣欣，婉然从物，让而不争，与时变化，空诸所碍，则志意顺，精神专值，悔怒不起，魂魄不散，五脏调和，邪亦安从奈我哉！）
外因之浮，则为表证，沉里迟阴，数则阳盛。
（浮则为表，沉则为里，迟则为阴，数则为阳，此外因之纲领也。）
内因之浮，虚风所为，沉气迟冷，数热何疑？
（仲景曰：风则浮虚，沉潜水蓄，迟则为冷，数则热烦，此内因之纲领也。
浮数表热，沉数里热，浮迟表虚，沉迟里结，表里阴阳，风气冷热，辨外内因，脉证参别。脉理浩繁，总括于四，既得提纲，引申触类。
浮沉迟数，乃脉之纲领也。总结上文，下引《李濒湖脉学》诗抄八十二首。）
浮脉法天，轻手可得，汛汛在上，如水漂木。
浮脉（阳）
（浮脉举之有馀，按之不足《脉经》。如微风吹鸟背上毛，厌厌聂聂，如循榆荚《素问》。如水漂木崔氏，如捻葱叶黎氏。
浮脉法天，有轻清在上之象，在卦为乾，在时为秋，在人为肺。
《体状诗》：浮脉惟从肉上行，如循榆荚似毛轻，三秋得令知无恙，久病逢之却可惊。
《相类诗》：浮如木在水中浮，浮大中空乃是芤，拍拍而浮是洪脉，来时虽盛去时悠。
浮脉轻平似捻葱，虚来迟大豁然空，浮而柔细方为濡，散似杨花无定踪。
《主病诗》：浮脉为阳表病居，迟风数热紧寒拘，浮而有力多风热，无力而浮是血虚。
寸浮头痛眩生风，或有风痰聚在胸，关上土衰兼木旺，尺中溲便不流通。）
有力洪大，来盛去悠。

洪脉（阳）  ***************************
（洪脉指下极大《脉经》，来盛去衰《素问》，来大去长通真子。）
洪脉在卦为离，在时为夏，在人为心，《素问》谓之大，亦曰钩。滑氏曰：来盛去衰，如钩之曲，上而复下，应血脉来去之象，像万物敷布下垂之状。
《体状诗》：脉来洪盛去还衰，满指滔滔应夏时，若在春秋冬月分，升阳散火莫狐疑。
《相类诗》：洪脉来时拍拍然，去衰来盛似波澜，欲知实脉参差处，举按弦长愊愊坚。
《主病诗》：脉洪阳盛血应虚，相火炎炎热病居，胀满胃翻须早治，阴虚泄痢可愁虞。
寸洪心火上焦炎，肺脉洪时金不堪，肝火胃虚关内察，肾虚阴火尺中看。）
无力虚大，迟而且柔。

虚脉（阴）  ***************************
虚脉迟大而软，按之无力，隐指豁豁然空《脉经》。
《体状相类诗》：举之迟大按之松，脉状无涯类谷空，莫把芤虚为一例，芤来浮大似慈葱。
《主病诗》：脉虚身热为伤暑，自汗怔忡惊悸多，发热阴虚须早治，养营益血莫蹉跎。
血不营心寸口虚，关中腹胀食难舒，骨蒸痿痹伤精血，却在肾门两尺居。
虚甚则散，涣漫不收。

散脉（阴）  ***************************
散脉大而散，有表无里《脉经》，涣漫不收崔氏，无统纪，无拘束，至数不齐，或来多去少，或去多来少，涣散不收，如杨花散漫之象，产妇得之生，孕妇得之堕柳氏。
戴同父曰：心脉软散怔忡，肺脉软散汗出，肝脉软散溢饮，脾脉软散跗肿，此皆病脉也。肾脉软散，诸病脉代散，死脉也。
《体状诗》：散似杨花散漫飞，去来无定至难齐，产为生兆胎为堕，久病逢之不必医。
《相类诗》：散脉无拘散漫然，濡来浮细水中绵，浮而迟大为虚脉，芤脉中空有两边。
《主病诗》：左寸怔忡右寸汗，溢饮左关应软散，右关软散胻［胕］（跗）肿，散居两尺魂应断。
有边无中，其名曰芤。

芤脉（阳中阴）  ***************************
芤脉浮大而软，按之中央空两边实《脉经》。中空外实，状如慈葱《素问》。戴同父曰：营行脉中，脉以血为形，芤脉中空脱血之象也。
《体状诗》：芤形浮大软如葱，按之傍有中央空，火犯阳经血上溢，热侵阴络下流红。
《相类诗》：中空傍实乃为芤，浮大而迟虚脉呼，芤更带弦名曰革，血亡空革血虚虚。
《主病诗》：寸芤积血在于胸，关上逢芤肠胃痈，尺部见之多下血，赤淋红痢漏崩中。
浮小为濡，绵浮水面。

濡脉（阴）  ***************************
濡（音软）脉极软而浮细，如绵在水中，轻手相得，按之无有《脉经》。
《体状诗》：濡形浮细按之轻，水面浮绵力不禁，病后产中犹百药，平人若见是无根。
《相类诗》：浮而柔细知为濡，沉细而柔作弱持，微则浮微如散绝，细来沉细近于微。
《主病诗》：濡为亡血阴虚病，髓海丹田暗已亏，汗雨夜来蒸入骨，血山崩倒湿伤脾。
寸濡阳微自汗多，关中其奈气虚何，尺伤精血虚寒甚，温补真阴可起疴。
濡甚则微，不任寻按。

微脉（阴）  ***************************
微脉极细而软，按之如欲绝，若有若无《脉经》，细而稍长戴氏，气虚微则脉微《素问》。
《体状相类诗》：微脉轻微瞥瞥乎，按之欲绝有如无，微为阳弱细阴弱，细比于微略较粗。
《主病诗》：气血微兮脉亦微，恶寒热汗淋漓，男为劳极诸虚候，女作崩中带下医。
寸微气促或心惊，关脉微时胀满形，尺部见之精血弱，恶寒消瘅痛呻吟。
沉脉法地，近于筋骨。

沉脉（阴）  ***************************
沉脉重手按至筋骨乃得《脉经》，如石投水，必极其底。
沉脉法地，有渊源在下之象，在卦为坎，在时为冬，在人为肾。
《体状诗》：水行润下脉来沉，筋骨之间软滑匀，女子寸兮男子尺，四时如此号为平。
《相类诗》：沉帮筋骨自调匀，伏则推筋著骨寻，沉细如绵真弱脉，弦长实大是牢形。
《主病诗》：沉潜水蓄阴经病，数热迟寒滑有痰，无力而沉虚与气，沉而有力积兼寒。
寸沉痰郁水停胸，关主中寒痛不通，尺部浊遗并泄痢，肾虚腰及下元痌。
深深在下，沉极为伏。

伏脉（阴）  ***************************
伏脉重按著骨，指下裁动《脉经》，脉行筋下刊误。
《体状诗》：伏脉推筋著骨寻，指间裁动隐然深，伤寒欲汗阳将解，厥逆脐疼证属阴。
《相类诗》：见沉脉。
《主病诗》：伏为霍乱吐频频，腹痛多缘宿食停，蓄饮老痰成积聚，散寒温里莫因循。
食郁胸中双寸伏，欲吐不吐常兀兀，当关腹痛困沉沉，关后疝痛还破腹。
有力为牢，实大弦长。

牢脉（阴中阳）  ***************************
牢脉似沉似伏，实大而长微弦《脉经》。
《体状相类诗》：弦长实大脉牢坚，牢位常居沉伏间，革脉芤弦自浮起，革虚牢实要详看。
《主病诗》：寒则牢坚里有馀，腹心寒痛木乘脾，疝㿗症瘕何愁也，失血阴虚却忌之。
牢甚则实，愊愊而强。

实脉（阳）  ***************************
实脉浮沉皆得，脉大而长，微弦应指然《脉经》。
《体状诗》：浮沉皆得大而长，应指无虚愊愊弦，热蕴三焦成壮火，通肠发汗始安康。
《相类诗》：实脉浮沉有力强，紧如弹索转无常，须知牢脉帮筋骨，实大微弦更带长。
《主病诗》：实脉为阳火郁成，发狂谵语吐频频，或为阳毒或伤食，大便不通或气疼。
寸实应知面热风，咽疼舌强气填胸，当关脾热中宫满，尺属腰肠痛不通。
无力为弱，柔小如绵。

弱脉（阴）  ***************************
弱脉极软而沉细，按之乃得，举手无有《脉经》。
《素问》曰：脉弱以滑，是有胃气，脉弱以涩是谓久病，病后老弱见之顺，平人少年见之逆。
仲景曰：阳陷入阴，故恶寒发热，弱主筋，沉主骨，阳浮阴弱，血虚筋急。
柳氏曰：气虚则弱，寸弱阳虚，尺弱阴虚，关弱胃虚。
《体状诗》：弱来无力按之柔，柔细而沉不见浮，阳陷入阴精血弱，白头犹可少年愁。
《相类诗》：见濡脉。
《主病诗》：弱脉阴虚阳气衰，恶寒发热筋骨痿，多惊多汗精神减，益气调营急早医。
寸弱阳虚病可知，关为胃弱与脾衰，欲求阳陷阴虚病，须把肾门两尺推。
弱甚则细，如蛛丝然。

细脉（阴）  ***************************
细脉小于微，而常有细直而软，若丝线之应指《脉经》，《素问》谓之小。
《体状诗》：细来累累细如丝，应指沉沉无绝期，春夏少年俱不利，秋冬老弱却相宜。
《相类诗》：见微濡。
《主病诗》：细脉萦萦血气衰，诸虚劳极七情乖，若非湿气侵腰肾，即是伤精汗泄来。
寸细应知呕吐频，入关腹胀胃虚形，尺逢定是丹田冷，泄痢遗精号脱阴。
迟脉属阴，一息三至。

迟脉（阴）  ***************************
迟脉一息三至，去来极慢《脉经》，迟为阳不胜阴，故脉来不及。
《体状诗》：迟来一息至惟三，阳不胜阴气血寒，但把浮沉分表里，消阴须益火之源。
《相类诗》：脉来三至号为迟，小駃于迟作缓持，迟细百难知是涩，浮而迟大以虚推。
《主病诗》：迟司脏病或多痰，沉痼症瘕仔细看，有力而迟为冷痛，迟而无力定虚寒。
寸迟必是上焦寒，关主中寒痛不堪，尺是肾虚腰脚重，溲便不禁疝牵丸。
少駃于迟，缓不及四，二损一败，病不可治，两息夺精，脉已无气。

缓脉（阴）  ***************************
缓脉去来，少駃于迟《脉经》，一息四至戴氏，如丝在经，不卷其轴，应指和缓，往来甚匀张太素，如微风轻颭柳［稍］（梢）滑伯仁，如初春杨柳舞风之象杨玄操。
缓脉在卦为坤，在时为四季，在人为脾，阳寸阴尺，上下同等，浮大而软，无有偏胜者平脉也。
《体状诗》：缓脉阿阿四至通，柳［稍］（梢）嫋嫋颭轻风，欲从脉里求神气，只在从容和缓中。
《相类诗》：见迟脉。
《主病诗》：缓脉营里卫有馀，或风或湿或脾虚，上为项强下痿痹，分别浮沉大小躯。
寸缓风邪项背拘，关为风眩胃家虚，肾门濡泄或风秘，或是蹒跚足力迂。
浮大虚散，或见芤革。

革脉（阴）  ***************************
革脉弦而芤仲景，如按鼓皮丹溪，时珍曰：此即芤弦二脉相合，故均主失血之候。
《体状主病诗》：革脉形如按鼓皮，芤弦相合脉寒虚，女人半产并崩漏，男子营虚或梦遗。
《相类诗》：见芤牢。
浮小濡微，沉小细弱，迟细为涩，往来极难，易散一止，止而复还。

涩脉（阴）  ***************************
涩脉细而迟，往来难，短且散，或一止复来《脉经》，参伍不调《素问》，如轻刀刮竹《脉诀》，如雨沾沙通真子，如病蚕食叶。
涩主血少精伤之病，女人有孕为胎病，无孕为败血。
《体状诗》：细迟短涩往来难，散止依稀应指间，如雨沾沙容易散，病蚕食叶慢而艰。
《相类诗》：参伍不调名曰涩，轻刀刮竹短而难，微似秒芒微软甚，浮沉不别有无间。
《主病诗》：涩缘血少或伤精，翻胃亡阳汗雨淋，寒湿入营为血痹，女人非孕即无经。
寸涩心虚痛背胸，胃虚胁胀察关中，尺为精血俱伤候，肠结溲淋或下红。
结则来缓，止而复来。

结脉（阴）  ***************************
结脉往来，缓时一止复来《脉经》。
越人曰：结甚则积甚，结微则积微，浮结外有痛积，伏结内有积聚，结主阴盛之病。
《体状诗》：结脉缓而时一止，独阴偏盛欲亡阳，浮为气滞沉为积，汗下分明在主张。
《相类诗》：见代脉。
《主病诗》：结脉皆因气血凝，老痰结滞苦沉吟，内生积聚外痈肿，疝瘕为殃病属阴。
代则来缓，止不能回。

代脉（阴）  ***************************
代脉动而中止，不能自还，因而复动仲景，脉至还入尺，良久方来吴氏。
《体状诗》：动而中止不能还，复动因而作代看，病后得之犹可疗，平人却与寿相关。
《相类诗》：数而时止名为促，缓止须将结脉呼，止不能回方是代，结生代死自殊途。
《主病诗》：代脉原因脏气衰，腹疼泄痢下元亏，或为吐泻中宫病，女子怀胎三月兮。
数脉属病，六至一息，七疾八极，九至为脱。

数脉（阳）  ***************************
数脉一息六至《脉经》，脉流薄疾《素问》，数为阴不胜阳，故脉来太过，浮沉迟数，脉之纲领，《素问》《脉经》皆为正脉。
《体状诗》：数脉息间常六至，阴微阳盛必狂烦，浮沉表里分虚实，惟有儿童作吉看。
《相类诗》：数比平人多一至，紧来如数似弹绳，数而时止名为促，数见关中动脉形。
《主病诗》：数脉为阳热可知，只将君病火来医，实宜凉泻虚温补，肺病秋深却畏之。
寸数咽喉口舌疮，吐红咳嗽肺生疡，当关胃火併肝火，尺属滋阴降火汤。
浮大者洪，沉大牢实，往来流利，是谓之滑。

滑脉（阳中阴）  ***************************
滑脉往来流利，展转替替然，如珠之应指《脉经》，漉漉如欲脱。
《体状相类诗》：滑脉如珠替替然，往来流利却还前，莫将滑数为同类，数脉惟看息至间。
《主病诗》：滑脉为阳元气衰，痰生百病食生灾，上为吐逆下蓄血，女脉不调定有胎。
寸滑膈痰生呕吐，吞酸舌强或咳嗽，当关宿食肝脾热，浊痢㿗淋看尺部。
有力为紧，弹如转索。

紧脉（阳）  ***************************
紧脉往来有力，左右弹人手《素问》，数如切绳《脉经》，如转索无常仲景，如纫箪丝丹溪。诸紧为寒为痛，人迎紧盛伤于寒，气口紧盛伤于食，尺紧痛居其腹，沉紧疾在其腰。
《体状诗》：举如转索切如绳，脉象因之得紧名，总是寒邪来作寇，内为腹痛外腰疼。
《相类诗》：见弦实。
《主病诗》：紧为诸痛主于寒，喘咳风痫吐冷痰，浮紧表寒鬚发越，紧沉温里自然安。
寸紧人迎气口分，当关心腹痛沉沉，尺中有紧为阴冷，定是奔豚与疝疼。
数见寸口，有止为促。

促脉（阳）  ***************************
促脉来去数时一止复来《脉经》，如蹶之趣，徐疾不常黎氏。促主阳盛之病，促结之因，皆有气血痰郁饮食五者之别，一有留滞，则脉必见止矣。
《体状诗》：促脉数而时一止，此为阳极欲亡阴，三焦郁火炎炎盛，进必无生退可去。
《相类诗》：见代脉。
《主病诗》：促脉惟将火病医，其因有五细推之，时时喘咳皆痰积，或发狂斑与毒疽。
数见关中，动脉可候，厥厥动摇，状如小豆。

动脉（阳）  ***************************
动脉乃数脉见于关，上下无头尾，如豆大厥厥动摇《脉经》。
仲景曰：动则为痛为惊，阴阳相搏名曰动，阳动汗出，阴动发热，形冷恶寒，此三焦伤也。
成无已曰：阴阳相搏，则虚者动，故阳虚则阳动，阴虚则阴动。
庞安常曰：关前三分为阳，关后三分为阴，关位半阴半阳，故动随虚见。
《素问》曰：阴虚阳搏谓之崩。
《体状诗》：动脉摇摇数在关，无头无尾豆形圆，其原本是阴阳搏，虚者摇兮胜者安。
《相类诗》：见数脉。
《主病诗》：动脉专司痛与惊，汗因阳动热因阴，或为泄痢拘挛病，男子遗精女子崩。
长则气治，过于本位。

长脉（阳）  ***************************
长脉不大不小，迢迢自若朱氏，如循长竿末［稍］（梢）为平，如引绳为病《素问》。
《体状相类诗》：过于本位脉名长，弦则非然但满张，弦脉与长争较远，良工尺度自能量。
《主病诗》：长脉迢迢大小匀，反常为病似牵绳，若非阳毒癫痫病，即是阳明热势深。
长而端直，弦脉应指。

弦脉（阳中阴）  ***************************
弦脉端直以长《素问》，如张弓弦《脉经》，状若筝弦《脉诀》，按之不移绰绰，如按琴瑟弦巢氏，从中直过，挺然指下刊误。
戴同父曰：弦而软其病轻，弦而硬其病重，一手见曰单絃，两手见曰双弦，此寒痼之脉。
弦脉在卦为震，在时为春，在人为肝，轻虚以滑者平，滑实如循长竿者病，劲急如新张弓弦者死。
《体状诗》：弦脉迢迢端直长，肝经木旺土应伤，怒气满胸常欲叫，翳矇瞳子泪淋浪。
《相类诗》：弦来端直似丝絃，紧则如绳左右弹，紧言其力弦言象，牢脉弦长沉伏间。
《主病诗》：弦应东方肝胆经，饮痰寒热疟缠身，浮沉迟数须分别，大小单双有重轻。
寸弦头痛膈多痰，寒热症瘕察左关，右关胃寒心腹痛，尺中阴疝脚拘挛。
短则气病，不能满部，不见于关，惟尺寸候。

短脉（阴）  ***************************
短脉不及本位《脉诀》，应指而回，不能满部《脉经》。
戴同父曰：短脉只见尺寸，若关中见短，上不通寸，下不通尺，是阴阳绝脉必死。
《体状相类诗》：两头促缩名为短，涩短迟迟细且难，短涩而浮秋喜见，三春为贼有邪干。
《主病诗》：短脉惟于尺寸寻，短而滑数酒伤神，浮为血涩沉为痞，寸主头疼尺腹疼。

切脉论证  ***************************
一脉一形，各有主病，数脉相兼，则见诸证。
（总结上文下切脉论证。）
浮脉主表，里必不足，有力风热，无力血弱。
（浮脉属阳故主表，举之有馀，按之不足，浮而有力者则为风热，浮而无力者是血虚也。）
浮迟风虚。
（浮迟属阴，一息三至，浮迟兼见，风虚之候也。）
浮数风热。
（数脉属阳，一息六至，浮数兼见，风热之候也。）
浮紧风寒。
（紧脉如绳，左右弹指，浮紧兼见，风寒之候也。）
浮缓风湿。
（缓脉去来，少快于迟，浮缓兼见，风湿之候也。）
浮虚伤暑。
（举之迟大，按之无力，浮虚兼见，伤暑之候也。）
浮芤失血。
（中空外实，状似慈葱，浮芤兼见，失血之候也。）
浮洪虚热。
（洪脉来时，满指滔滔，浮洪兼见，虚热之候也。）
浮微劳极。
（微脉软细，按之欲绝，浮微兼见，劳极之候也。）
浮濡阴虚。
（浮而柔细，如绵在水，浮濡兼见，阴虚之候也。）
浮散虚剧。
（有表无里，涣漫不收，浮散兼见，虚极之候也。）
浮弦痰食。
（端直以长，状若筝弦，浮弦兼见，痰食之候也。）
浮滑痰热。
（往来流利，漉漉欲脱，浮滑兼见，痰热之候也。）
沉脉主里，主寒主积，有力食痰，无力气郁。
（沉脉属阴，故主里，按之有力，举之不足，沉而有力者，为痰饮食滞，寒冷积聚等症；沉而无力者，则病诸气愤郁也。）
沉迟虚寒。
（迟脉属阴，一息三至，沉迟兼见，虚寒之候也。）
沉数热伏。
（数脉属阴，一息六至，沉数兼见，热伏之候也。）
沉紧冷痛。
（紧脉如绳，左右弹指，沉紧兼见，冷痛之候也。）
沉缓水蓄。
（缓脉去来，少快于迟，沉缓兼见，水蓄之候也。）
沉牢痼冷。
（牢脉弦长，实大而坚，沉牢兼见，痼冷之候也。）
沉实热极。
（脉大而长，愊愊应指，沉实兼见，热极之候也。）
沉弱阴虚。
（沉细而柔，则为弱脉，沉弱兼见，阴虚之候也。）
沉细痹湿。
（细直如丝，应指无绝，沉细兼见，痹湿之候也。）
沉弦饮痛。
（端直以长，状若筝弦，沉弦兼见，饮痛之候也。）
沉滑宿食。
（往来流利，漉漉欲脱，沉滑兼见，宿食之候也。）
沉伏吐利，阴毒聚积。
（重按著骨，指下裁动，沉伏兼见，阴毒聚积也。）
迟脉主脏，阳气伏潜，有力为痛，无力虚寒。
（迟为阳不胜阴，故主脏，迟而有力者为冷痛，迟而无力者，虚寒之候也。）
数脉主腑，主吐主狂，有力为热，无力为痛。
（数为阴不胜阳，故主腑，数而有力者，为阳盛为实热，故主狂妄吐血等证；数而无力者，为口舌咽喉，风火牙痛之候也。）
滑脉主痰，或伤于食，下为蓄血，上为吐逆。
（数而流利谓之滑，但滑而数大者内热也。上则为心肺，头目咽喉之热，故主吐逆等证，下则为小肠膀胱二便之热，故主蓄血等证。若弦滑则脾肾受伤，多主阴虚痰火等证。）
涩脉少血，或中寒湿，反胃结肠，自汗吐逆。
（不论男妇，凡尺中沉涩者，艰于子嗣，正以血少精伤，故女人怀孕而得涩脉，则血不足以养胎，如无孕而得涩脉，将有阴衰髓竭之忧。景岳曰：凡脉见涩者，多由七情不遂，营卫耗伤，血无以充，气无以畅，故主自汗。在上则有反胃吐逆，在下则有便结伤湿之确证。）
弦脉主饮，病属胆肝，弦数多热，弦迟多寒。
（盖弦为木化，气通于胆肝，但弦而强劲者，脾土必伤，故主痰饮等证，弦数者为阳邪，多主热病，弦迟者为阴邪，多主寒病也。）
浮小支饮。
（凡咳逆倚息，气喘不得卧，其形若肿，脉见浮小者，此病支饮也。）
沉小悬痛。
（凡水饮后而水流在胁下，咳唾引痛，脉见沉小者，此病悬痛也。）
阳弦头痛，阴弦腹痛。
（阳弦阴弦者，谓寸为阳，尺为阴也，故寸部见之主头痛，尺部见之主腹痛。）
紧脉主寒，又主诸痛，浮紧表寒，沉紧里痛。
（景岳曰：紧脉多阴少阳，乃阴邪激搏之候，故主寒主痛，浮紧在表，为伤寒发热，沉紧在里，为胸腹胁痛之候也。）
长脉气平。
（长脉在时为春，在卦为震，在人为肝，肝主春生之令，天地之气至此而发舒。经曰：长则气治。月池翁曰：心脉长者神强气壮，肾脉长者蒂固根深，皆言平脉也。）
短则气病。
（经曰：短则气病，盖以气属阳，主乎充沛。若短脉独见，气衰之确兆也。然肺为主气之脏，偏与短脉，相应何也？经曰：平脉来厌厌聂聂如落榆荚，则短中自有和缓之象，气仍治也。若短而沉且涩，是气不治而病也。）
细则气少。
（《汇辨》云：大都浮而细者属之阳分，则见自汗气急等症，沉而细者属之阴分，则见下血血痢等症。）
大则病进。
（经云：形瘦脉大，多气者死，以其气方张也，或虽未病，而其脉大于诊者，所以逆知，病之必进也。）
浮长风痫。
（浮长风邪之脉也，故主风痰惊痫之候。）
沉短宿食。
（短脉有阳气不充，由胃气阨塞，不能条畅百脉，或因痰气食积阻碍气道所致也。）
血虚脉虚。
（经曰：血虚脉虚，血来虚微为不及，病在内也。）
血实脉实。
（经曰：血实脉实，血来实强为太过，病在外也。）
洪脉为热，其阴则虚。
（洪脉为热，屡下不解，谓之坏病，不可救治，洪为阳气满溢，阴气垂绝之脉也。）
细脉为湿，其血则虚。
（胃虚少食，冷涎泛逆，便泄腹痛，脚软自汗失精，皆有细脉，主于湿病，浮沉取之，在阳为气不足，在阴为血不足也。）
缓大者风。
（若脉形长大而来去宽纵不前，即张太素所谓如丝在经，不卷其轴之谓，是曰纵缓，病主于热，而主于风也。）
缓细者湿。
（缓细者，盖血虚气弱，不足以充，故为伤湿痹痛之病也。）
缓涩血少。
（肺之为脏，气多血少，故右寸见之为合度之诊，肾之为脏，专司精血，故右尺见之，为虚残之候。）
缓滑内热。
（夫脉之谓，而不甚有力者，皆浮滑、濡滑、微滑、缓滑之类，终非无力之比，滑为血实气壅之脉，悉属有馀。）
濡小阴虚，弱小阳竭，阳竭恶寒，阴虚发热。
（小，细也，浮细如绵曰濡，沉细如绵曰弱，濡主阴虚，阴虚则发热，弱主阳竭，阳竭则恶寒。）
阳微恶寒，阴微发热，男微虚损，女微泻血。
（阳微阴微者，谓浮为阳，沉为阴也，故浮微主恶寒，沉微主发热，男主劳极诸虚，女主崩中带下。）
阳动汗出，阴动发热，为痛与惊，崩中失血。
（惟夫阳欲降，而阴逆之，阴欲升而阳逆之，两者逆之，而成动脉之形著矣，故阳动不能卫于外者则汗出，阴动不能守于内者则发热，阴阳相搏，心脾不安，故为痛为惊，为崩中失血之候。）
虚寒相搏，其名为革，男子失精，女子失血。
（仲景曰：弦则为寒，芤则为虚，虚寒相搏，此名曰革，男子亡血失精，女子半产漏下。）
阳盛则促，肺痈疡毒。
（促为阳独盛，而阴不能和也，为怒气上逆，为胸满烦［燥］（躁），为血瘀发斑，为狂妄，为痈肿，诸实热之候。）
阴盛则结，疝瘕积郁。
（结为阴独盛，而阳不能入也，为七情所郁，为积聚疝瘕，为寒饮死血，为腹痛，为癫痫，诸留滞之候。）
代则气衰，或泻脓血，伤寒心悸，女胎三月。
（滑伯仁曰：无病而羸瘦，脉代者危脉也，若有病而气血作损，其气不能续者，只为病脉。又妊妇脉代，胎必三月。）
脉之主病，有宜不宜，阴阳顺逆，凶吉可推。
（诊切之要，顺逆为宝，若顺逆不明，则阴阳虚实，死生吉凶之法莫别也。）
中风浮缓，急实则忌。
（其证口噤不开，喉内无声，手足厥冷，而身不冷，两目上视，此其候也。）
浮滑中痰。
（此证类似中风，痰涎涌盛，昏迷不醒人事，口眼歪斜，惟喉内有声，是其候也。）
沉迟中气。
（中气，气厥也，如旷野新屋，绵绵乎属不满日之所，卒中天地不正之气，禀赋虚怯，邪以乘之，此谓阳神不聚，其死在阴也。）
尸厥沉滑，卒不知人，入脏身冷，入腑身温。
（华元化曰：邪客于手足少阴、太阴、足阳明之络，此五络皆会于耳中，上络左角，五络俱竭，令人身脉皆动，而形无知也。其状若尸，故名尸厥。鬄左角之发方寸，燔治饮以美酒一杯，不能饮者灌之立已。详此尸厥一证，乃外邪卒中之恶候。凡四时不正之气及山魔土煞，五尸魇魅之属，皆能犯之者，忽然手足厥冷，肌肤寒促，面目青黑，精神不守，或口噤妄言，痰涎壅塞，或旋运倒仆，不省人事，即名飞尸卒厥，或针或灸，如秦承祖灸鬼、华佗灸脱阳之法为妙。凡用药之法，当知邪之所凑，其气必虚，故以左角之血馀，用补五络之脱竭，其义可知。）
风伤于卫，浮缓有汗，寒伤于营，浮紧无汗。
（浮缓有汗者为伤风，风伤于卫也；浮紧无汗者为伤寒，寒伤于营也。）
暑伤于气，脉虚身热。
（暑病则伤气，而不伤形也。若微凉外感，则热伤心胞，必致恶寒发热，其脉则虚。）
湿伤于血，脉缓细涩。
（湿之为病，有出于天气者，伤于人皮肉筋脉之间，雨雾之属也。地气亦然，泥水之属也。有出于饮食者，酒酪之属也。在肌表则为发热、恶寒、自汗，在经络则为痹重，筋骨疼痛，不能转侧，四肢痿弱痠麻，为胕肿，为黄疸，为呕吐，为胀满，为便涩，为溏泄后重脱肛等证。凡肌表经络之病，湿由外而入者也。饮食气血之病，湿由内而生者也。此其在外者为轻，在内者为甚，是固然矣。然及其甚者，则未有表湿而不连脏也，里湿而不连经者，此论湿病之变也。）
伤寒热病，脉喜浮洪，沉微涩小，证反必凶。汗后脉静，身凉则安，汗后脉躁，热甚必难。阳病见阴，病必危殆，阴病见阳，虽困无害。上不至关，阴气已绝，下不至关，阳气已绝，代脉止歇，脏绝倾危。
散脉无根，形损难医。
（伤寒热病，未得汗、脉浮洪者为阳易已，沉微涩小者为阴难已。既得汗、脉沉小安静为顺，浮大躁疾者逆，故南阳首言：阳病见阴脉者死，阴病见阳脉者生。只此可推卒病之顺逆，可广诸病之死生。此著先机，至显至微矣。上不至关者，言尺脉上不能通于关，故阴气已绝，下不至关者，言寸脉下不能通于关，故阳气已绝。古人以代散为必死之脉，盖散为肾败之征，代脉为脾绝之候，加之形脱如削者为不治。）
饮食内伤，气口急滑。
（经曰：人迎紧盛伤于寒，气口紧盛伤于食，凡气口急滑而有力者，为宿停滞，涩伏模糊，则为寒冷伤脾。）
劳倦内伤，脾脉大弱。
（人之经营烦扰，则肢体转旋，而过于劳者，无不伤脾也。《太阴阳明论》曰：太阴为之行气于三阴，气口为太阴之脏脉。凡诊于气口，脉虚大者为气虚，弦细或涩者为血虚。若躁疾坚搏大汗出，发热不止者死，以里虚不宜复见表开泄也。）
欲知是气，下手脉沉，沉极则伏，涩弱久深。
（经曰：天之在我者德也，地之在我者气也，德流气薄，而生者也。又曰：百病生于气也，怒则气上，喜则气散，悲则气消，恐则气陷，寒则气收，炅则气泄，惊则气乱，劳则气耗，思则气结，九气主病异同。）
火郁多沉，滑痰紧食，气涩血芤，数火细湿。
（沉虽属里，未必尽为阴寒，但脉沉滑、沉数者，及有头痛身热，正属表邪，火郁所以脉沉也。）
滑主多痰，弦主留饮，热则滑数，寒则弦紧，浮滑兼风，沉滑兼气。食伤短疾，湿留濡细。
（痰饮之为病，必有所因而致之者，或热或寒，或风或气，或食伤，或湿气停滞之类，皆为痰之本也。凡治痰不治痰之本，非其治也，所以治其本而成痰者，而痰自清，正以痰非病之本，而痰为病之标耳。）
疟脉自弦，弦数者热，弦迟者寒，代散者截。
（疟疾之病，本由外感，《内经》论疟，无非曰风曰寒，其义甚明。察其症先发热而后寒者，寒病也；先战寒而后发热者，热病也。若阳阴倒乱，则寒热往来，其治以截者则已。故疟病自阴而渐阳，自迟而渐早者，重亦渐轻不见也。自阳而渐阴，自早而渐迟者，轻亦渐重愈甚也。凡感邪深者，其发必迟，而多至隔日，必使渐早渐近，方是佳兆。欲知其来，所知其本矣。）
泄泻下痢，沉小滑弱，实大浮洪，发热则恶。
（泄泻下痢，本属伤阴耗里之证，脉见沉小滑弱，乃为相宜。若实大浮洪，此邪盛正虚，加之发热则恶矣。）
呕吐反胃，浮滑者昌，弦数紧涩，结肠者亡。
（呕吐反胃之脉，浮滑大便润者顺，痰气阻逆，胃气未艾也。弦数紧涩，涎如鸡清，大便燥结者逆，气血枯涩，痰火郁结也。）
霍乱之候，脉代勿讶，厥逆迟微，是则可怕。
（霍乱乃卒然吐泻，而神气昏闷，脉有不续，而见代者，但俟里和，而脉自出矣，此非断绝者比，令勿惊讶。若四肢厥冷，是为阳衰阴盛，真元渐绝之象，则去生已远，恐骤脱难救。又安得不怕乎。）
咳嗽多浮，聚肺关胃，沉紧小危，浮濡易治。
（有声无痰谓之咳，有痰无声谓之嗽，有声有痰，此谓咳嗽者，其证非止聚于肺，而五脏皆有之，其愈关于胃气之有无也。）
喘急息肩，浮滑者顺，沉涩肢寒，散脉逆证。
（上气喘息低昂脉，浮滑手足温为顺，脉沉涩四肢寒者逆，上气脉散者死，谓其形损故也。历陈上气喘咳诸例，皆以软弱缓滑为顺，涩数坚大者逆，盖缓滑为胃气尚存，坚实为胃气告遗之脉也。）
病热有火，洪数可医，沉微无火，无根者危。
（热病本属阳证，脉当洪数为顺，若沉微者阴脉也。阳病见阴脉，病必危矣。）
骨蒸发热，脉数而虚，热而涩小，必殒其躯。
（骨合肾，肾能变蒸，轻则虚惊，蒸蒸而热，微汗耳冷，上唇生白泡，重则寒热往来，腹痛吐逆等证，脉数而虚者顺，热而涩小者逆，盖气血两虚，阴火日炽，必至不救。）
劳极诸虚，浮濡微弱，土败双弦，火炎急数。
（劳极一证，即东垣所谓内伤证也。凡疾病在人，有另因外感而受病于内者，则无非内伤，而东垣乃独以饮食失节，劳役不足之病为内伤，其故何也？盖外感内伤，俱有恶寒发热等证，外感恶寒者，即内伤寒也。内伤寒热者，即劳役也。伤寒以外邪有馀，多宜攻散，劳役以内伤不足，多宜温补，然此二者，病多相类，最易惑乱，故东垣特作内伤二字，以为外感之别。盖恐以劳役之伤，作伤寒之治，则必致误治矣。此其大要所当先辨。脉若两手弦劲，此木来剋土。如急数者，乃阴虚火炎之候也。）
诸病失血，脉必见芤，缓小可喜，数大可忧。
（阴血既亡，阳无所附，故脉则见芤，缓小则胃气可喜，若数大则邪盛方张，火烁真阴，诚为忧矣。）
瘀血内蓄，却宜牢大，沉小涩微，反成其害。
（瘀血内蓄，脉宜牢大者，以其可攻，而逐去之则安，若沉小涩微，则邪实正虚，难施峻猛之剂，安望速愈耶。）
遗精白浊，微涩而弱，火盛阴虚，芤濡洪数。
（遗精白浊，所主不异，凡有所注恋而梦者，此精为神动也。其因在心有欲事不遂而梦者，此精失其位也。其因在肾，在值劳倦即遗者，此筋力有不胜，肝脾之气弱也。有因用心思虑过度彻遗者，此中气有不足，心脾之虚陷也。有因湿热下流，相火妄动而遗者，此脾肾之火不清也。有无故滑而不禁者，此下元之虚，肺肾之不固也。有素禀不足而精易滑者，此先天元气单薄也。有久服冷利等剂，以致元阳失守而滑泄者，此误药之所致也。有壮年气盛，久节房欲而遗者，此满而溢者也。凡此之类，是皆遗精之病。凡治此者，亦当各求所因而致病，至若盛而溢者，只理饮食，调其和平，出得自然为固也。）
三消之脉，浮大者生，细小微涩，形脱可惊。
（三消者，三焦受病也。上消者大渴引饮，饮随渴以消津液。经曰：二阳为病发心脾，其传为风消，中消者多食善飢，飢随食以消瘦。经曰：心移热于（肺）脾，其传为［鬲］（膈）火消，下消者小便黄赤，为膏为淋，为便浊，面黑耳焦，日渐消瘦，其病在肾。此三症古人悉认为火证，然有实火者，以邪气有馀也。有虚火者，以其阴不足也。凡治消症，不辨虚实，未有不误者，宜深察之。）
小便淋闭，鼻头色黄，涩小无血，数大何妨。
（鼻头色黄，必主小便难，以中焦热燥肠胃，津液枯涸所致也。然必枯黄而不泽，若黄而明者，必有留饮，留饮以津液不行，穀气受郁而致黄也。如脉数大，而小便不利者，乃湿热所致，此气病而血不病也。若脉涩小而利者，乃营虚为淋，此伤血而不伤气也，二者故别之。）
大便秘结，须分气血，阳数而实，阴迟而涩。
（秘结一证，在古方书有虚、风、寒、热、湿、燥等秘，立名太繁，又无确据，不得其要，徒滋疑惑，不无为临证之害也。不知此证之当辨者惟二，曰阴结阳结而书之矣。盖阳结者邪有馀，宜攻宜泻者也，阴结者为正气不足，宜补宜滋者也，知斯二者，即知秘结之纲领矣。）
癫乃重阴，狂乃重阳，浮洪吉兆，沉急凶殃。
（癫狂既分阴阳，而脉皆取浮洪者，盖浮洪属阳，在狂病固属相宜，而癫疾乃阴病见阳脉者，均为吉兆之义，若沉急则阴邪盛极矣，故凶殃立至。）
痫脉宜虚，实急者恶，浮阳沉阴，滑痰数热。
（《别录》所载五痫，曰猪、鸡、牛、羊、马者，即今人之谓发羊吊也，乃痰涎壅塞之顽证，惊风之固疾也。缘其所由，有因受胎时，七情六慾惊怖，口腹所致者，发则眼直目牵，口噤流涎，肚膨发搐，项背反胀，腰脊强劲等候，宜取耳背后青纹脉，刺出血可除病之根矣。）
喉痹之脉，数热迟寒。
（喉痹一证，在古方书有十八证之辨，人悉指为火，然喉虽多由火，而复有阴证者，不可不察也。盖火有真有假，如真火者，脉必洪数，假火者，脉必迟弱也。）
缠喉走马，微伏则难。
（喉证则名目虽多，似有不必尽辨者，然亦有不可不辨者，如双乳蛾、单乳蛾及缠喉走马之类，有不同也。盖肿于咽喉两傍者为双蛾，肿于一边者为单蛾，若肿突而发于喉间者，多以刺出脓血则愈，此痈疖之属也。若缠喉走马，则满片红肿，多不成脓，亦不可刺，其证急，其害速，故有走马之名。喉乃丹田之标，证属手少阳，脉见微伏，则为难治。）
诸风眩晕，有火有痰，左涩血死，右大虚看。
（眩晕一证，虚者居其八九，而兼火兼痰者，不过十中一二耳，原其所由，则有劳倦过度而晕者，有飢饱失时而晕者，有呕吐伤上而晕者，有泄泻伤下而晕者，有汗过亡阳而晕者，眴目惊心而晕者，有焦思不释而晕者，有被殴被辱，气夺而晕者，有悲哀痛楚，大叫大呼而晕者，此皆伤其阳中之阳也。又有吐血衄血，便血而晕者，有脓血痈疽大溃而晕者，有金石破伤，失血痛苦而晕者，有男子纵欲，气随精去而晕者，有女子崩淋产难，去血过多而晕者，此皆伤其阴中之阴也。再若大醉之后，湿热相乘而晕者，伤其湿也。有大怒之后，本肆其强而晕者，伤其气也。有痰饮留中，治节不行而晕者，脾之弱也，此亦有馀之中不足也。至若老年精衰，劳倦日积，而忽患不眠，忽苦眩晕者，此营卫两虚之致然也。由此察之，虚实可辨矣。）
头痛多弦，浮风紧寒，热洪湿细，缓滑厥痰，气虚弦濡，血虚微细，肾厥弦坚，真痛短涩。
（头痛有各经之辨，凡外感头痛，当察三阳、厥阴，盖三阳之脉会于巅顶，故仲景《伤寒论》则为三阳有头痛，厥阴亦有头痛，而太阴、少阴，则有无头痛，为察脉辨证之法，则头脑额颅，三阳俱有所会，无不可痛焉。然太阳在后，阳明在前，少阴在侧，此有各经所主，亦外感之所当辨也，至若内伤头痛，则不得以三阳为拘矣。如《内经》所言，下虚上实，过在足少阴、巨阳及手少阴、少阳，皆有之矣。脑者阴也，髓者骨之充也，凡痛在头脑上，岂非少阴之病乎，此内证外证之异，不可不察也。）
心腹之痛，其类有九，细迟从吉，浮大延久。
（经曰：有寒滞而痛，有热郁而痛，有食积而痛，有虫积而痛，有瘀血而痛，有虚劳而痛，有中恶而痛，有痰癖而痛，有火毒而痛。脉若细迟，则为气减舒徐，厥邪欲退，理当从吉。设或浮大，正是邪气方张，难以捷效也。）
疝气弦急，积聚在里，牢急者生，弱急者死。
（疝气为病，凡少腹睾丸，为肿为痛，上作无时之属也。但疝症不一，如《内经》所谓，狐疝者，以其出入不常也。有言㿗疝者，以其颓肿不仁也，有冲疝者，以其自少腹上冲而痛也。有厥疝者，以结气在阴，而气逆为疝也，有疝瘕者，以少腹冤热而痛，出白者蛊疝也，有六经风气为疝者，感受四时之气，留滞而成也。有少阳疝者，脏腑不和，虚实不调也。此七者总皆疝之为义也。）
腰痛之脉，多沉而弦，兼浮者风，兼紧者寒，弦滑痰饮，濡细肾著，大乃肾虚，沉实闪肭。
（腰乃肾之府，肾与膀胱为表里，在经则属太阳，在脏则属肾，而又为冲任督带之要会，所以凡病腰痛者，多由真阴之不足也。二曰风痹寒湿者，风湿著腰而痛也。三曰劳役伤肾，四曰坠堕损伤，五曰寝卧湿地，表里寒热之异，知斯六者，庶乎尽矣，而治之亦无难也。）
脚气有四，迟寒数热，浮滑者风，濡细者湿。
（陈无择曰：脚气不专主一气，亦不专主在一经，兼有杂生诸病，未易分别，须寻经络之乾湿，再察脉息之虚实，以为治也。凡汗走注者为风胜，无汗挛急，掣痛者为寒胜，肿满重著者为湿胜，烦渴燥热者为暑胜，若四气兼中者，但察其多者为胜，以施治也。）
痿病肺虚，脉多微缓，或涩或紧，或细或濡。
（痿，坏也。人有久咳，肺受伤损，渐见形体消削，声嘶盗汗，喘不得卧，吐出紫血，痰稠腥秽，毛发焦枯，嗽时必忍气须臾，轻轻吐痰，始觉胸膈不疼，否则大痛难堪，气息欲绝奄奄者，此痨病成矣。其患本不可救，然治之得法，亦多有可生者，但察其胃气尚存，治犹可疗。疗之之法，救胃为主，培养兼行，安其正气，然后执拾馀邪，缓病缓医，补中有清，清中有补，勿伐勿助，若有若无，始能助效也。）
风寒湿气，合而为痹，浮涩而紧，三脉乃备。
（《痹论》曰：风寒湿三气杂至合而为痹也，其风气胜者为行痹，盖风善行而数变，成其为病，则走注历节，无有定所。寒气胜者为痛痹，以气血感寒，筋脉凝涩，留而不行，滞于经络为痛也。湿气胜者为著痹，以湿气伤其形体，而肢节沉重，或麻木不仁，留著不移也。）
五疸实热，脉必洪数，涩微属虚，切忌发渴。
（《论疾诊尺篇》曰：身痛而色微黄、齿垢黄、爪甲上黄，黄疸也。五疸者，黄疸、黄汗疸、酒疸、谷疸、女劳疸也。刘宗厚曰：按一身尽痛而黄者，湿气胜，其病在表。若不痛者，其病在里。烦［燥］（躁）者，热胜也，大渴不止者死。阳经受病，脉必洪数，其人战寒发热，阴经受病，脉必涩微，其人呕吐闷乱也。）
脉得诸沉，责其有水，浮气与风，沉石或里，沉数为阳，沉迟为阴。浮大出厄，虚小可惊。
（丹溪曰：水肿脉多沉，病阳水兼阳证，脉必沉数，病阴水兼阴证，脉必沉迟。仲景曰：病风水证，其脉自浮，病石水证，其脉自沉。《得效方》云：水肿脉浮大可保，虚小可惊。）
五脏为积，六腑为聚，实强者生，沉细者死。
（《难经》曰：病有积有聚，何以别之？曰：积，阴气也，聚，阳气也，故阴沉而伏，阳浮而动。气之所积名曰积，气之所聚名曰聚，积者五脏所生，聚者六腑所生，积发有常，其痛不离其部，聚发无常，留止无所，上下无定，因其病或动或静，知其名之为积为聚焉。）
中恶腹痛，紧细者生，脉若浮大，邪气已深。
（中恶一证，以其卒然倒仆，四肢厥逆，身直如尸，口鼻出血，心腹刺痛，反复不宁者，盖人气之与天气皆失守，则阳神不聚，阴鬼干人，致死之兆也。然天地间，万物万殊，莫非五行之化，人之脏气，鬼之干人，亦惟此耳。）
痈疽浮散，恶寒发热，若有痛处，痈疽所发，脉数发热，而痛者阳，不数不热，不痛阴疮，未溃痈疽，不怕洪大，已溃痈疽，洪大可怕。
（华元化曰：痈疽疮肿之作，皆五脏六腑，蓄毒不流，非独因营卫闭塞而发也。《灵枢经》曰：发内痈内疽者。其本经募上肉必浮肿，募中必时时隐痛，浮肿为痈，隐痛为疽，此即内痈内疽之征验也。）
肺痈已成，寸数而实，肺痿之形，数而无力，肺痈色白，脉宜短涩，不宜浮大。
（《金匮方沦》曰：热在上焦，因咳伤肺，为肺痿，肺痿之病，气口脉数而无力，其人口中触吐涎沫者也。若面白而口中辟辟燥咳，胸中隐隐而痛，寸口脉数而实者，此为肺痈之病也。脉宜短涩，乃肺之本脉也。若见浮大，则火来剋金却忌之。）
吐糊吐血，肠痈实热，滑数可知，数而不热，关脉芤虚，微涩而紧，未脓当下，紧数脓成，切不可下。
（陈远公曰：有腹疼口渴，左足不伸，伸则疼甚，手按之犹不可忍，人以为肠中生痈也。然肠痈大小肠之分，屈右足者，入肠生痈也，屈左足者，小肠生痈也。但大肠痈易治，小肠痈难医，以大肠可泻，小肠难泻也。然得法又何不可泻哉，盖大肠泻火，从糟粕而出，小肠泻火，从溲溺而泄也。）
妇人之脉，以血为本，血旺易胎，气旺难孕。少阴动甚，谓之有子，尺脉滑利，妊娠可喜，滑疾不散，胎必三月，但疾不散，五月可别，左疾为男，右疾为女，女腹如箕，男腹如釜。
（妇人之脉，以血为本，血旺则经调而子嗣，气旺则喘泛而难孕，身体之盛衰，无不肇端于此。《素问》曰：妇人手少阴脉动甚者妊子也。经曰：脉者血之府也，血盛则脉滑，故肾脉宜之。仲景曰：妇人脉滑疾而经断者为有孕。《圣济经》曰：天之德地之气，阴阳之至和，流薄于一体，因气而左动则属阳，阳资之则成男，因气而右动则属阴，阴资之则成女。是以胎有男女，则成有迟早，体有阴阳，则怀有向背。故男动在三月，阳性早也，女动在五月，阴性迟也。女胎肖母而怀，故母之腹，下大上小，如箕之覆也。男胎面母而怀，故母之腹，圆突如釜之覆也。此皆得理之谈，所当察也。）
欲产之脉，其至离经，水下乃产，未下勿惊。
（《难经》曰：脉一呼三至曰离经，一呼一至，亦曰离经。妇人慾产者，脉皆离经也，但夜半觉痛，日中即生，日中觉痛，夜半即生。《良方》云：孕妇人月腹痛，或作或止，名曰弄胎，非正产之候。或腹虽痛，而腰不甚痛，非正产之候。胎高未陷者，非正产之候。穀道未挺迸者，非正产之候。水脬未破，水血未出，非正产之候。水血虽出，而腹不痛，非正产之候。且令熟忍，不可坐草，务宜胆定安心，时际见机而待，此谓稳婆之任也。）
新产之脉，缓滑为吉，实大弦牢，有证则逆。
（新产，即产后也。产后气血两伤，脉贵和平，故脉缓滑为吉。若见实大弦牢，设有外证则逆。）
少儿之脉，六至为平，更察色证，与虎口纹。
（少儿三岁以下，气血未充。经脉未备，须看虎口三关纹色。其法以食指初节为风关，二节为气关，三节为命关。纹色在初节为轻，二节为重，三节则危。其色以紫为风热，红为伤寒，青为惊风，白为疳积，惟黄隐隐而淡红，此为常候。若三关多乱纹者为内吊，主腹痛吐泻身热不食。若上唇有白泡珠点者为变蒸。若纹直而细者，为虚寒少气多难愈。纹粗而显者多易愈。纹中有断续如流珠者为宿食，其纹自外向内者为外感，自内向外者为内伤。岐伯曰：阴络之色应其经，阳络之色变无常，随四时而行也。至三岁以上，以一指而定三关，即三部之诊也。其脉以六至为准，添则为热，减则为寒，浮长为风痫，浮数风热，浮紧风寒，浮迟风虚，沉短宿食，沉数热伏，沉紧冷痛，沉迟虚寒。如吐泻手足温则易已，手足寒则难已。其外腮赤，目眦红，呵欠顿闷，乍凉乍热，四肢厥冷，气粗声嘶，及耳背现红丝纹缕，脉来急数者，皆痘疹之候也。汤药这所忌者甚多，慎勿漫投，贻其咎也。）
奇经八脉，其诊又别。
（脉有奇常，十二经者常脉也，所见诸证皆平常无奇。其奇经八脉，交加中外，络绎诸经，所见诸证，皆忽起忽伏，脉亦倏去倏来，故谓之奇。旧说以为奇偶之奇，恐非至当。若尔则不应有阳阴维跷之偶矣。所谓督脉，督于身后诸阳，任脉，任于身前诸阴，冲为诸脉之海，又为血海。阳维，维络诸阳，主一身之表；阴维，维络诸阴，主一身之里。阳跷得足太阳之别。主一身左右诸阳，阴跷得足少阴之别，主一身左右诸阴，二跷皆起跟中，使人矫捷。带脉横束季胁，约束诸脉，为诸经之别贯，各有专司。盖人身之气血，常行于十二经，而后及八脉，若受邪则先伤八脉，而后传以六经。所以越人譬之沟渠，沟渠满溢，诸经不能复拘也。）
直上直下，浮则为督。
（督脉起于下极之俞，并于脊里，上至风府（项中央之脉，督脉也，名曰风府），入属于脑，阳脉之海也。其络循阴器合篡间，绕篡后，绕臀至少阴，与巨阳中络者，合少阴，上股内后廉贯脊，属太阳，起于目内眦，上额交巅，上入络脑，还出别下项，循肩髆内，挟脊抵腰中，入循膂，络肾，其男子循茎下至篡，与女子等少腹，直上者贯脐中央，上贯心，入喉上颐，环唇上系两目之内中央，其脉直上直下，而中央或尺寸，俱强直而浮者督脉也。）
牢则为冲。
（冲脉起于少腹之内胞中，为血之海也，其浮于外者，起于气街（即气冲在少腹），并足少阴之经（《难经》云：并足阳明之经以穴参之，足阳明挟脐各二寸而下行，与冲脉会于宗筋。足少阴挟脐五分而上行，《针经》所载冲脉在腹关元等穴，皆属少阴，非阳明），挟脐上行至胸中而散，冲脉任脉，皆起于胞中，上循背里，为经络之海，其脉直上直下，而中央牢脉者冲脉也。）
紧则任脉。
（任脉起于中极之下，以上毛际，循腹里上关元，至咽喉上颐，循面入目络舌，阴脉之海也。同足三阴并行腹里，其浮于外者，出毛际，循关元石门（即丹田）气海，而历三腕，循膻中至缺盆（缺盆之中，任脉也名曰天突），其脉横寸口边，丸丸紧细而长，或弦出寸口上鱼际，而丸滑者任脉也。）
寸左右弹，阳跷可决。
（阳跷起于跟内，出外踝，直上，循股外廉，循胁后胛，上行肩髆外，上挟口吻，至目内，上行发际，后入风池，其脉寸口左右弹，浮而细绵绵者阳跷也。）
尺左右弹，阴跷可别。
（阴跷起于然谷之后，上内踝之上，直上循阴股入阴中，循胸里入缺盆，上出人迎之前，入鼻属目内眦，至咽喉，交贯冲脉，其脉尺内左右弹，沉而细绵绵者阴跷也。）
关左右弹，带脉当决。
（带脉起于季胁，围身一周，如束带然，与足少阴会于十四椎（自上数下第十四椎），十二经与奇经七脉，皆周流上下，惟带脉横束如冲脉。冲、督、任三脉，同起而并行，一源而三歧，皆络带脉，其脉中部左右弹，而横滑者带脉也。）
尺外斜上，至寸阴维。
（阴维起于诸阴之交（诸阴皆交于胸），主持营血，其脉发于足少阴内踝，循股内廉，上行入少腹，会足三阴，上腹里（去腹中行四寸半），循胁会足厥于期门（直乳一寸半），上胸胁挟咽，与任脉会于颈，其脉从尺外斜上至寸，而沉实者阴维也。）
尺内斜上，至于阳维。
（阳维起于诸阳之会（诸阳皆会于头），主持卫气，其脉发于足太阳外踝，循膝外廉，上髀关抵少腹，别循胁筋斜上肘，会手足太阳，阳跷于臑俞上，循耳会督脉于气府，上脑空下至风池，与诸阳会于头，其脉从尺内斜上至寸，而浮者阳维也。）
督脉为病，脊强癫痫。
（督脉动苦，少腹上冲心而痛，不得前后，为冲疝，其女子不孕，癃痔遗溺，嗌乾卒口噤，背反张，瘛瘲腰脊强痛，不得俯仰，头重不举，大人癫疾，少儿风痫。）
任脉为病，七疝瘕聚。
（任脉动苦，少腹绕脐，引阴中切痛（入房太过，冲、督、任受伤多此），男子内结七疝，女子带下瘕聚，月事不以时下，腹皮急，腹中有气如指上抢心，不得俯仰拘急（志欲不遂，阴火上乘多此）。）
冲脉为病，逆气里急。
（冲脉动苦，逆气里急，气上冲咽喉不得息，喘息不得卧，腹中刺痛拘急，寒气客于冲脉，则脉不通，喘动应手，有寒疝痛，则上引胸中痛。）
带主带下，脐痛精失。
（带脉动苦，腹满腰溶溶，若在水中（溶溶，缓纵貌），腹纵如囊水伏，妇人腰痛，少腹痛，里急瘛瘲，牵引季胁下空软处，月事不调，赤白带下。）
阳维寒热，目眩僵仆。
（阳维动苦，寒热（阳维为病在表，故苦寒热而足太阳、少阳始终联附，故二经为病苦寒热），腰痛，痛上怫然肿。又腰痛不可以咳，咳则筋缩急，肌肉痹痒，皮肤痛，下部不仁，汗出而寒，羊痫倒仆（多发于日），手足相引，甚者不能言。若阳维不能维于阳，则溶溶不能自收持。）
阴维心痛，胸胁刺筑。
（阴维动苦，心痛（阴维为病在里，故苦心痛，阴维虽交三阴●●，与任脉同归，故心痛腹痛多属少阴●●●●维，任脉也），胁满腰痛，甚则悲以恐，癫疾，失音（多发于夜），肌肉痹痒，汗出恶风，身洒洒然。若阴维不能维于阴，则怅然失志。）
阳跷为病，阴缓阳急。
（阳跷动苦，纵缓不收，阴缓而阳急（阳跷脉急，当从外踝以上急，内踝以上缓），腰背痛，羊倒仆（多发于日），恶风偏枯，疮疡体痹，目嗔不得瞑。）
阴跷为病，阳缓阴急。
（阴跷动苦，拘急不弛，阳缓而阴急（阴跷脉急，当从内踝以上急，外踝以上缓），少腹痛，里急，腰痛相引阴中，男子阴疝，女子漏下不止，癫疝寒热（多发于夜），皮肤淫痹，风痉，目闭不得开。）
癫痫瘛瘲，寒热恍惚，八脉之证，各有所属。
（癫，颠倒错乱也。痫，有风痰邪气，惊搐兼虚也。其证有五畜配五脏，心痫其声如羊，肝痫其声如犬，脾痫其声如生，肺痫其声如鸡，肾痫其声如猪。发则卒然倒仆，口眼相引，手足搐搦。口吐涎沫，食顷乃苏。瘛主搐搦，狂病也；瘲主纵缓，风病也。）
平人无脉，移于外络，兄位弟乘，阳溪列缺。
（列缺在手腕后侧，上一寸五分。滑伯仁曰：以手交叉，当食指未，筋骨罅中是穴，此手太阴之络，从腕后别走阳明，直出食指内廉，出其端。凡人寸关尺三部不见脉。而脉见于列缺者，谓之反关脉，此经脉虚而络脉满也。）
病脉既明，吉凶当别，经脉之外，又有真脉。
（黄帝曰：见真藏脉曰死，何谓也？岐伯曰：五脏者皆禀气于胃，胃五脏之本也。脏气者不能自至于手太阴，必因于胃气，乃至于手太阴也。邪气胜则精气衰，胃气不能与之，故真藏之气独见者，病胜脏也，故曰死。）
肝绝之脉，循刀责责。
（肝绝之脉，中外弦劲而急，如循刀责责然，色青白不泽，乃余来剋木也。）
心绝之脉，转豆躁疾。
（心绝之脉，短促躁疾，如转豆累累然，色赤黑不泽，乃水来剋火也。）
脾则雀啄，如屋之漏，如水之流，如杯之覆。
（脾绝之脉，乍疏乍数，如雀啄食，连三五至一止复来，如屋之残漏，良久一滴，如水之堕流，点滴无伦，如覆杯之倾泻，去而不返也。色黄青不泽，乃木来剋土也。）
肺绝如毛，无根萧索，麻子动摇，浮波之滑。
（肺绝之脉，羽毛麻子浮波者，皆是飘浮无根之脉也。色白赤不泽，乃火来剋金也。）
肾脉将绝，至如省客，来如弹石，去如解索。
（肾绝之脉．沉实如弹石劈劈然，如省客之无常，如解索散乱面无序，色黑黄不泽，乃土来剋水也。）
命脉将绝，鰕游鱼翔，至如涌泉，绝在膀胱。
（命绝之脉，如鰕游鱼翔者，则脉浮泛于上，而乖违其就下之常也。涌泉者有升无降，有出无入，势甚汹涌，莫能遏御也。）
真脉既形，胃已无气，参察色证，断之以臆。
（既明真藏脉也，参察胃气之有无，则顺逆吉凶，生死之法，胸次瞭然心目矣。）
