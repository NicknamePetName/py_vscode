
右手足六经脉  ***************************
尺：手少阳三焦脉洪散而急，手厥阴胞络脉沉弦而散。
关：足阳明胃脉浮长而滑，足太阴脾脉沉软而滑。
寸：手阳明大肠脉浮短而滑，手太阴肺脉涩短而滑。

左手足六经脉  ***************************
尺：足太阳膀胱脉洪滑而长，足少阴肾脉浮濡而滑（一作沉濡）。
关：足少阳胆脉弦大而浮，足厥阴肝脉弦细而长。
寸：手太阳小肠脉洪大而紧，手少阴心脉洪而微实。
此阴阳六经脉之常体。及其消息盈虚则变化不测，运动密稀与天地参同，彼春之暖为夏之暑，彼秋之燥为冬之怒，四变之动、脉与之应者，乃气候之至脉也。

辨五脏内伤七情于气口说  ***************************
右手关前一分为气口者，以候人之脏气郁发与气兼并，过与不及。乘克传变必见于脉者，以食气入胃，淫精于脉，脉皆自胃出，故候于气口。经曰：五脏皆禀于胃，胃者五脏之本。气不能自致于手太阴，必因胃气而至，邪气胜胃气衰则病甚；胃气绝，真脏脉独见则死。

辨七情郁发五脏变病脉法  ***************************
春肝　弦　肝病　弦
夏心　洪　心病　洪
假如长夏脾脉濡，濡多胃少曰脾病，但濡无胃气者死。
秋肺　涩　肺病　涩
冬肾　沉　肾病　沉
天地草木无土气不生，人无胃气则死，胃气脉者利缓不迫之状也。
春　涩　秋　涩
夏　沉　冬　沉
若其（乘克相胜虽有胃气）而长夏有弦脉，微见者春必病，弦甚者为令病。
秋　洪　长夏　洪
冬　濡　夏　濡

辨五脏过不及之为病  ***************************
观夫太过不及之脉之大要，迫近而散不可失机，审而调之为上士矣，学者不可不察也。
春肝脉合浮细而长，太过则实强令人善怒、心忽、眩冒、喘疾；不及则微而虚，令人胸痛引背胁胠满。
夏心脉合洪而微实，太过则来去皆盛，令人耳热、肤痛为浸淫；不及则如鸟之喙，令人九窍不通，名曰重强。
长夏脾脉合沉而濡长，太过则如水之流，令人四肢不举；不及则来不盛去盛，令人心烦、上咳唾、下泄气。
秋肺脉合浮而短涩，太过则中坚旁虚，令人通气，背痛愠愠然；不及则毛如微，令人呼吸少气、喘有声。
冬肾脉合沉实而紧，太过则有如弹石，令人解，㑊背脊痛、少不能言；不及则来去如数，令人心悬如饥，䏚中清、脊痛少腹满、小便涩

辨五志脉  ***************************
人之五脏以配五行金木水火土，以养魂神意魄志，而生怒喜思忧恐，故因怒则魂门不安（弛张），木气奋激（克土），肺心乘之，脉见弦涩，涩者金也，应于（气口左关）。
喜则神廷融溢火气赫羲，肾水乘之，脉见沉散，沉者水也，应于（气口左寸）。
思则意舍不宁，土气凝结，肝木乘之，脉见弦弱，弦者木也，应于（气口右关）。
忧则魄户不闭，金气涩紧，心火（克水）乘之，脉见洪短，洪者火也，应于（气口右寸）。
恐则志室不遂，水气旋却，脾土（克火）乘之，脉见沉缓者，缓土也（或濡，濡亦土也），应于（气口左尺）。
此盖五情以不正侮所不胜，经所谓不恒其德，恃其能，乘而侮之，甚则所胜来复侮，反受邪，此之谓也。凡怒则魂门弛张，木气奋激，侮其脾土，甚则土之子金，乘其肝之侮土之隙虚来复母仇，克其肝木，是谓侮反受邪，肝脉反涩者金也，是犹吴王、夫差之争盟，侮楚空国，而出精锐悉行，越王乘其虚而伐之，遂以破吴，吴本侮楚，反为越破，侮反受邪，即此义也，脉应于气口左关弦涩。
其金木水火土皆仿此解。
凡悲则伤肺，故肺脉自虚，经曰：悲则气结脉虚，心火来乘，金气自虚，故悲则泪下，或因风寒、饮食之气上逆，留于胸中，留而不去，久为寒中，或曰肺金乘肝木而为泪，故悲则右寸脉虚。
凡惊则气乱，惊则肝气散乱，乘其脾土，故小儿惊则泻青，大人惊则面青者，肝血乱而下降，故青。其肝脉亦乱，一曰惊则肝气乘心，故大惊者，心脉易位，向里惊气入心者，多尿血也。脉应于气口左关散乱。
传授胜克流变，又当详而论之，故经云：五脏受气于其能生，传之于其所胜，气舍于其所生，死于其所不胜，如：
肝受气于心，传之于脾，气舍于肾，至肺而死。
心受气于脾，传之于肺，气舍于肝，至肾而死。
脾受气于肺，传之于肾，气舍于心，至肝而死。
肺受气于肾，传之于肝，气舍于脾，至心而死。
肾受气于肝，传之于心，气舍于肺，至脾而死。
则知肝死于肺，候之于秋，庚日笃，辛日死，舌卷囊缩，申酉时绝。
心死于肾，候之于冬，壬日笃，癸日死，面青如黑，子亥时绝。
脾死于肝，候之于春，甲日笃，乙日死，肉满唇反寅卯时绝。
肺死于心，候之于夏，丙日笃，丁日死，皮枯毛折，巳午时绝。
肾死于脾，候之于（四季长夏），戊日笃，己日死（齿长而枯，发无润泽），于（辰戌丑未）时绝。
凡一日之中又分五时，以别死时之早晏。如脾病，甲乙日、寅卯时死，以脾为土，死于属木之时也，木克土也。此内伤病之传次也，暴病不拘于此，或传化不以次入者，乃忧恐悲思喜怒惊七情并伤，于令不得以次传也，所以令人暴病暴卒也。此五脏传变之指要，学者不可不知。

辨六淫外伤六经受病于人迎说  ***************************
左手关前一分为人迎者，以候天之寒暑燥湿风火，中伤于人，其邪自经络而入，以迎纳之，故曰人迎。前人谓感邪皆自太阳始，此说似乎不然，考寻经义，皆言风善伤肝，自少阳胆经而入；热善伤心，始自手太阳小肠而入；湿善伤脾，自足阳明胃经而入；燥善伤肺，自手阳明大肠而入；寒善伤肾，自足太阳膀胱而入；暑善伤心胞络，自手少阳三焦经入。凡此皆同气相求、物以类聚之理，先表后里，先腑后脏，由浅及深也，以是知病所从来也。经云：修己以俟天，所以立命也。上古之人，调其脏气，而淫邪不入，今之人，七情扰其脏气，而六淫乘虚以伤之，故先列七情内伤之脉于前，而列六淫外感于后也。
足太阳伤寒脉，人迎与左尺皆浮紧而盛，浮者足太阳脉也，紧者伤寒脉也，盛者病进也。其症头项，腰脊痛强，无汗，恶寒。
足阳明伤湿脉，人迎与右关皆涩细而长（一作濡缓）。涩者足阳明胃脉也，细者伤湿脉也，湿伤气也，长者病实盛也。其症关节疼痛，重痹而弱，小便涩秘而黄，大便飧泄。
足少阳伤风脉，人迎与左关皆弦浮而散。弦者胆脉，浮者伤风脉也，散病至也，风气疏散腑气也。其症身热，恶风，自汗，项强，胁满。
足少阴伤寒脉，人迎与左尺皆沉紧而散。沉者肾脉，紧、伤寒脉也，数者病传也。其症口燥舌干而渴，不恶寒反发热，倦怠。
足太阴伤湿脉，人迎与右关皆濡细而沉。濡者脾脉，细者湿伤气化也，沉者病着也。其症身热足弱，关节酸痛，头痛身倦，四肢不举，冷痹胀满。
足厥阴伤风脉，人迎与左关皆弦弱而急。弦本肝脉，弱缓风脉也，急者病变也。其症自汗恶风而倦，少腹急痛。
手少阳伤暑脉，右尺与人迎皆洪虚而数。洪、三焦相火脉也，虚、暑热伤气也，数、病增也。其症身热恶寒，头痛状如伤寒，烦渴。
手厥阴伤暑脉，右尺与人迎皆沉弱而濡。沉，心胞络脉也；弱者伤于暑也；缓，病倦也。其症往来寒热，状如疟状，背寒面垢。
此以上分布六经外感六淫之脉也，余邪另叙，外此四气分列于左，以为宗兆，使学者易见了然。若其传变，自当依其六经别论详究，所伤随经说症，对症用药，施治以平为期。或燥热伤肺，心亦当依经推明理例调治。如四气兼并，六经交错，亦当随其脉证审处别白，或先或后，或合或并，在经在络入表入里，四时之动、脉与之应，气候以时、自与脉期，微妙在脉，不可不察，察之有法，从阴阳始，脉之有经，从阴阳生，此之谓也。
吾尝观洛书，火七在西方，金九在南位者，则西南二方为燥热之气明矣。离为兵戈，兑主杀伐，平治之世，生气流行，雨畅以时，兆民安乐，恶有是气？惟淆乱之世，生气消息，燥热逆行，五谷不登，山川焦旱，灾疫繁兴，予目壬辰首乱以来，民中燥热之气者，多发热，痰结咳嗽，医又不识时变，投半夏、南星等以益其燥热，遂至咳血、肾涎逆涌、咯吐不已、肌肉干枯而死者多矣！平人则两寸不见，两尺脉长至半臂，予于内外伤辨言之详矣，今略具数语以足成书，为六气全图。
手太阴伤燥者脉，右寸与人迎皆沉涩而数。沉者即上所谓两寸不见也，岁运使然。涩、燥气伤血脉也，数者热也，燥热兼甚而灼煎其肾水，故尺长大至半臂也。
手少阴伤热者脉，左寸与人迎皆沉数而短。沉者如庚子岁北政少阴司天阳明在泉两尺当沉细不见、两寸当浮大易见，反为两寸沉细不见、两尺至半臂浮大而易见也。数为热也；短，肺脉，燥金之象也，血气为燥热所伤，故短而不及本部也。其症前已详言之。
愚按：以上燥热二脉，乃丹溪指当时兵燹荒之年而言，若庚子岁北政少阴司天之年如此则为寸尺相反，经云尺寸反者死，其病必不可治，即未经治误，尺脉未长至半臂、但寸脉沉者，已寸反，亦必难治。若在卯酉之岁北政少阴在泉阳明司天之年，或南政子午岁少阴司天之年方为不反，果不反则病亦轻矣。前论丹溪指明壬辰岁乱之后，又以燥热并论，必在兵火炕旱之时，变乱之际。若平治之世，燥热分开。则热为火燥，为凉为清为次寒，为西北方之风气，此燥之本气也。未从热化者也。其受病之脉又当何如？惜丹溪止言其变，而未平列六淫外伤十二经之脉象、证病也，故另列心肺二经，并言燥热二气，而无小肠大肠之说矣。
人迎外感六淫，脉诀：浮盛伤风，紧盛伤寒，虚弱伤暑，沉细伤湿，虚数伤热，短涩燥，牢为寒燥。气口内伤七情，脉诀：喜则脉散，怒则脉激，忧则脉涩，思则脉结，悲则脉紧，恐则脉沉，惊则脉动。

辨不内不外五用乖违病症脉说  ***************************
察脉必以人迎、气口分内外伤之因者，乃学诊脉之要道也。所以脉赞云：关前一分人迎主之，然有三因，有内因外因，有不内不外因，故不可不详考之，于理自备。且如疲极筋力，尽神度量，饥饱失时，叫呼走气，房室劳伤，金枪踒折，虎狼蛇虫，毒蛊鬼疰，客忤鬼厌等溺水等症，外非六淫，内非七情，内外不收，必属不内不外。虽汉儒论曰：人迎紧盛为伤寒，气口紧盛为伤食。殊不知饮食入胃，能助发宿蕴，其所以应于气口者，正由七情郁发，因食助见，本非宿食能应于气口也。且如宿食，阳则脉见（浮大而微涩），阴则脉见（数而滑实）；宿食不化，脉则沉紧，成瘕脉则沉重，皆伤胃也。宿食窒塞，则上部有脉，下部无脉，其人当吐不吐者死。此等名症何曾应于气口？又如疲极筋力，其脉弦数而实，筋痛则脉动，皆伤肝也。凝思则脉滑，神耗则脉散，皆伤心也。吟诵耗气则脉濡而细，叫呼气走、脉散而急，皆伤肺也。房劳失精，两脉浮散，男子遗精，女子半产，弦大而革，皆伤肾也。言列明文，气口何与？况脏寒蛔厥，脉自微浮。及为肾滑，胃虚不食，其脉必缓亦有微濡。五饮停伏，浮细而滑。久蓄沉积，沉细而软，形虚自汗，脉皆微濡。挥霍变乱，脉沉伏僵。僵仆坠下，脉则浮滑。踒折伤损，瘀血在内，疝瘕癥癖，五内作痛，脉皆弦紧。中寒癥结，脉则迟涩。五精六聚，食饮痰气，留伏不散，隧道积滞，脉则促结。三消热中，尺脉洪大。癫狂神乱，关上洪疾。
气实脉浮，血实脉滑；气血相搏，脉亦浮实；妇人妊娠、脉亦和滑。

邪祟脉说  ***************************
凡为鬼祟附著之脉，两手皆见乍大乍小、乍长乍短、乍密乍疏、乍沉乍浮。阳邪未见，脉则浮洪；阴邪未见，脉则沉紧。鬼疰客忤，三部皆滑，洪大，溺，溺沉沉泽泽，但与病症不相应者，皆属五尸鬼邪遁疰之所为也。又如遁尸、尸疰，脉沉而不至寸或三部皆紧而急。如诊得此等脉，证虽与人迎气口相应亦当分数推寻三因交结，所谓俾内俾外，不内不外，亦内亦外，亦不内亦不外，脉理微妙在脉，艺虽难精，学然后知所因，此之谓也。然形于脉兆，堕于义数，未有不学而能者，未有学而不成者，宜留心焉。人如忽见异像，惊惑眩乱，脉多失次，急虚卒中，五脏闭绝，脉不往来，譬如堕溺，脉不可察。与夫金枪踒折，顿走气血，脉无准者。学者当看外症与足三阴之动脉，不必拘于手之脉也。

辨脉形名状  ***************************
浮者按之不足，举之有余，与人迎相应则风寒在经，与气口相应则营血虚损。沉者举之不足、按之有余，与人迎相应则寒伏阴经，与气口相应则血凝腹藏。迟者应动极缓，按之尽牢，与人迎相应则湿寒凝滞，与气口相应则虚冷沉积。数者去来促急，一息数至，与人迎相应则风热烦燥，与气口相应则阳盛阴虚。虚者迟大而软，按之豁然，与人迎相应则经络伤暑，与气口相应则营卫失本。实者举按有力、不疾不迟，与人迎相应则风寒贯经，与气口相应则气血壅脉。紧者转动无常、形如索绷，与人迎相应则经络伤寒，与气口相应则脏腑作痛。缓者浮大而软、去来稍迟，与人迎相应则风热入脏，与气口相应则怒极伤筋。洪者来之至大、去之且长，与人迎相应则寒壅诸阳，与气口相应则气攻百脉。细者指下寻之，往来如线，与人迎相应则诸经中湿，与气口相应则五脏凝涎。滑者往来流利，形如转珠，与人迎相应则风痰潮溢，与气口相应则涎饮滞留。涩者三五不调，如雨沾沙，与人迎相应则风湿寒痹，与气口相应则精汗血枯。弦者端直劲长，如张弓弦，与人迎相应则风走疰痛，与气口相应则积饮溢痛。弱者按之欲绝、轻软无力，与人迎相应则风湿缓纵，与气口相应则筋力痿弛。微者极细而软、若有若无，与人迎相应则风暑自汗，与气口相应则阳虚脱泄。芤者中空旁实、如按葱管，与人迎相应则邪壅吐衄，与气口相应则荣虚妄行。动者在关，如豆厥、厥动摇不行，与人迎相应则寒疼冷痛，与气口相应则心怯胆寒。
伏者沉匿不出、着骨乃得，与人迎相应则寒湿痼闭，与气口相应则凝思凝神。长者往来流利、出于本位，与人迎相应微则邪自愈，与气口相应则藏气治平。短者举按似数、不及本部，与人迎相应则邪闭经脉，与气口相应则积遏藏气。濡者轻手乃得，如按漂绵，与人迎相应则寒湿散漫，与气口相应则飧泄缓弱。革者芤弦实大、如按鼓皮，与人迎相应则中风暑湿，与气口相应则半产脱精（一作芤弦虚大，牢脉方实）。
散者有阳无阴、按之满指，与人迎相应则淫邪脱泄，与气口相应则精血耗败。结者往来迟缓、时止更来，与人迎相应则阴散阳生，与气口相应则积阻气节。促者往来悉数、时止复来，与人迎相应则痰壅阳经，与气口相应则积留胃腑。代者藏绝中止、余藏代动，无问所因，见此必死。
牢者沉伏而坚，弦长实大，与人迎相应则寒结疝瘕，与气口相应则木水乘脾。
愚按：丹溪止言革脉，不言牢脉，故以革为沉伏实大，将牢脉误作革脉，试思其又言革如鼓皮，可知革非沉伏而实者矣。夫如按鼓皮者，言浮大而按之则虚空之象也，故为失丧阴精营血之病。失血者脉必空虚，阴虚者脉必浮大。　《内经》、仲景已前论及，故仲景以芤弦相合之脉，名之曰革。若牢脉则牢固而坚，按之有力挺指，沉伏实大之象无疑矣，故病主寒邪凝结、燥屎内藏、疝瘕水气为痛之象。若失血伤精之病而见牢脉沉实之象，则病脉相反，必死。

辨七表脉病证  ***************************
浮为在表，人迎应风，气口为气，浮数主热（风热），浮紧为痛（风寒），浮迟为胀（中风）为喘，寸浮为呕为厥，右寸浮紧为满不食，浮实为内结，浮大为塞鼻，浮缓为痹不化，浮大而长为风眩癫疾，浮滑而疾为宿食为痰，浮大而涩为宿食滞气，浮短为肺伤气短，浮滑而缓为痰饮嗌痛，浮细而滑为伤饮心悸，浮滑紧疾为百合病，浮数为大便紧小便数，浮紧为淋为癃闭（浮而有力表实，无力表虚，浮迟中风，浮数风热，浮虚伤暑，浮芤失血，浮洪虚热，浮散劳极，寸浮风眩，风在胸，关浮土衰木旺，尺浮二便不通）。
芤脉主血，寸芤为吐血，微芤为衄血，关芤大便出血或为肠痈，尺芤小便出血为下部血虚脱血，芤弦为半产漏下，左寸芤为伤暑热，气血为邪伤，寸芤咯血咳血或为积血在胸，尺芤、赤淋、赤痢、赤白带下、血崩，三部芤、久病生，卒病死。
滑为阴气旺为痰，滑溢为吐为喘满，滑数为热咳嗽，沉滑为伏痰留饮，上滑为吐，下滑畜血，尺滑为血盛，女脉调则为胎不调则经闭，滑数为经热先期月行二次又为渴痢㿗淋，关滑肝脾热痰血热，滑短宿食，沉滑食痰，浮滑风痰，滑数痰火，弦滑痰饮胁痛，滑散湿痿痈，软滑实胃热数则热结，滑而浮大小腹痛，滑弱阴中小便痛，滑而大小不均、必吐、为病进为泄痢，寸滑、痰在膈、吐呕、吞酸舌强、咳嗽，右寸滑过部则溏泄、滑精、白浊、漏下，三部皆滑为鬼疰为湿痰流注、内疽。
弦为肝脉，弦数肝热，弦迟为寒，弦动为痛，为胁下饮，为疟脉，为水气，为中虚、营虚、土虚，为厥逆，为拘急发搐，为寒癖；弦紧为恶寒，为疝瘕，为带癖，为瘀血；双弦为胁下急痛，弦而钩为胁下刺痛，弦长为积随左右上下。
寸弦、头痛，膈多痰；左关弦，寒热癥瘕；右关弦、胃寒、心胸腹痛；尺弦、阴疝，脚拘挛。弦、为木盛之病，浮弦、支饮外溢，沉弦、悬饮内痛，疟脉自弦，弦数多热，迟主寒，弦大为虚细拘急，阳弦头痛，阴弦腹痛，单弦饮癖，双弦寒痼。若不食者为木盛土衰，水反克土难治。
实为气塞，寸实为呕吐，为痛，为咳嗽，为喘满、大便不禁；实紧为阴不胜阳，为腰痛；实浮为阳火郁结，狂言频吐，阳毒发斑，伤食便秘，气疼；寸实而热，风火咽痛，舌强，气填胸闷；关实、脾热中满；尺实、腰痛肠结，为一切太过之脉。血实气实则脉实兼数状为火，兼涩燥屎，兼浮上溢，在寸则为欲吐，兼沉弦则为牢脉、主有寒积，不可误为实脉，作热症治之。实脉当用寒下，牢脉当用温下。关前寸实为邪在上，当探吐，即上实下虚脉，为厥逆上部有脉、下部无脉，为宿食填胸，其人当吐不吐者死之类不可知。
紧为寒脉，为头痛、身痛、筋骨肉痛、为咳、为喘满，浮紧为肺有水，浮紧而滑为蛔动、为宿食、为吐逆，紧急为遁尸，紧数为寒热，浮紧似弦沉紧似牢，又紧为寒将热缚之脉，故人迎紧、伤寒，太阳气郁而发热头痛。气口为伤食，食郁脾阳则手足心发热，浮紧表寒，沉紧里寒，寸紧风寒喘咳、风痫吐痰饮，关紧、肝脾气结、心腹冷痛，尺紧、少腹痛阴寒疝瘕、奔豚、腰胁以下诸痛、中恶，浮紧、咳嗽，沉紧皆主死。
洪为阳脉，为热为烦，为气壅胀满、喘急烦渴，洪紧为痈疽，洪实为癫，洪大为祟，洪浮为阳邪来见，洪为阳盛阴虚、泄痢、失血，久病者大忌血亏火旺、胀满胃翻，寸洪、心火灼金、喘咳气壅、痰凑，关洪、肝火胃热、痰涎涌出，尺洪、肾水虚、相火盛，洪即大脉满指，经曰形瘦脉大、多见气者死，又曰脉大则病进。

辨八里脉病症  ***************************
微为虚甚为弱症，为衄为呕为泄，为大汗亡阳、盗汗伤液，为拘急、血脉不荣，为少气寒中、阳虚自汗、外寒、血虚内热，阳微恶寒，阴微发热，虚汗、劳热骨蒸、崩中，日久为白带、漏下，多时骨亦枯，为久虚之象。寸微气促心惊，关微胀满、脾虚肝血亏，尺微精血脱、消瘅、虚痛、胁腰以下虚疼喜按，足痿不用。
沉为里为阴，为寒为水，为癥瘕。沉而有力，为实，为积聚在里。沉弱为寒热，沉细为少气、肩臂不举，沉滑为风水，为实、重，沉紧为上热下寒，沉重而直前绝者为瘀血，沉重而中散为寒食成瘕，沉重不至徘徊者为遁尸，沉紧为悬饮，沉迟为痼冷，沉重为伤暑湿发热。又沉数为里热，沉迟为里寒，有力里实，无力里虚，沉则为气，又主水蓄，沉迟痼冷，沉数内热，沉滑食痰，沉涩气郁，沉弱寒热，沉缓寒湿沉紧冷痛，沉牢冷积，沉结寒痰、凝痹，寸沉痰水停胸、气郁，关沉中寒、胸腹痛，胁痛尺沉遗浊、泄痢、肾虚腰足下元虚冷、湿痹，缓属脾胃，浮大而软，三部同等无所偏盛为平，四季之脉形宜从容和缓，不疾不迟，为缓之平脉。即胃为气。若非其候，即为病脉。
缓为在下为风为寒，为弱痹，为疼为不仁，为气不足，为眩晕。缓滑为热中，缓迟为虚寒相搏，食冷则咽。又缓为营衰卫有余或风湿脾虚，上缓项强，下缓痿痹，分别浮沉、大小形状，以断病症，浮缓为风，沉缓为湿，缓大风虚，缓细湿痹，缓涩脾虚，缓弱气虚，寸缓风邪在表，头项背拘急痛，关缓风眩胃虚，尺缓风秘足弱，缓脉主土，在卦为坤（缓为卫盛营虚，缓大而慢）
涩主血少气郁，为伤液亡汗、热郁、气不足，为逆冷为下痢，为心痛，涩紧为寒湿痹痛，涩细为大寒，涩为伤精、反胃亡阳、汗雨寒湿入营血痹，女人有孕为胎病，无孕为经闭瘀滞，寸涩心虚胸痛，关涩胃阴伤胁痞，尺涩精血俱伤、溲淋、肠结下血，涩脉独见尺中，形同代者死。
迟为寒脉主阴病，为冷痛。迟涩为癥瘕、咽酸，迟滑为胀，迟缓为寒湿。迟脉为阳不胜阴，三至为迟，有力为缓，无力为涩，有止为结，迟甚为败。迟为阴盛阳衰，迟主脏病，有力冷痛无力虚寒，浮迟表寒，沉迟里寒，迟滑多痰，寸迟上寒，关迟中寒，胸胁腹痛，尺迟肾虚腰痛脚重、溲便不禁，疝瘕（迟小而实）。
伏为霍乱，为厥逆呕吐，疝瘕腹痛，为宿食停滞、老痰畜饮，水气积聚、气冲痈疽、毒脓胀痛一切疼痛。甚者又有单伏双伏之别，有为火邪内郁，而伏者阳极似阴，阴缚阳、水凌火之象也，寒里热之症也。寸伏食郁胸中、欲吐不吐、兀逆不止，关伏腹痛，尺伏疝瘕、泄痢。又有六脉沉伏、阴邪发厥、四肢逆冷者，亦有阳邪发厥、上实下虚者，亦有霍乱转筋、禁口腹痛者，有格阳之伏，格阴之伏。
弱为虚脉，为风热自汗，为阳虚气陷，又为阳陷入阴，为恶寒内热，筋劳骨痿蒸汗，心惊神怯。寸弱阳衰气馁，关弱肝脾两亏、胃气虚，尺弱阴虚两肾不足。脉弱兼滑为有胃气。弱即濡之沉者，弱主筋，沉主骨，阳浮阴弱、血虚筋急，气虚则脉弱，弱而兼涩则久虚。
濡为亡血、阴虚、丹田髓海不足，为无根本之脉，为自汗骨蒸、内热外寒、血崩带浊、下重、久痢湿痹、脾着、肉伤、暑湿。寸濡阳微自汗，关濡脾胃湿困、气虚中寒、血少，尺濡精血败耗、下元虚冷。久病濡主血虚、伤湿、痹痿。

辨九道脉症  ***************************
细为气血两亏之脉，又为湿气阴邪伤里，主病在内，为诸虚劳损、七情所伤、忧劳过度、神怯，为腹满、伤精汗泄，为虚寒泄痢，为积。细紧癥瘕积聚刺痛，细滑为僵仆、为痰热、为呕吐，细数为虚热，细迟虚寒，细而止隧道空虚、痰结走痛，细涩血枯精竭。寸细呕吐反胃吐衄咯血、肺气虚喘、心虚怔忡，关虚细胃虚腹胀、脾虚中湿、血不荣筋、骨蒸劳热，尺细丹田虚冷，脱阴遗精、泄痢。为久病必虚，有虚症脉细为顺，无虚症之象脉细则为逆。外感暴病皆不宜细，若细者气血已为邪伤也，邪盛正虚亦为逆，温热脉细为阴伤，亦为逆。
数为阳脉为热，有力实热，无力虚火，或为吐泄，为热痛。为烦渴、烦满，为阴不胜阳、火旺水亏、火热刑金。肺病秋浮，脉不宜数。浮数表热，沉数里热，气口数实为肺痈，虚数为肺痿，滑数痰火，涩数为气郁火结阴血伤、大便燥结、下血、小便赤浊、淋闭、热痹。寸数君火克金咳咯、吐脓血、吐衄血、口渴口舌生疮、咽喉痹痛、痛肺伤，关数肝脾胃火、尺数相火不静、肾水阴虚。数极为热入心胞、狂热烦躁。实数胃中热、热结燥屎谵语神糊。有止则为促脉。
动为阴阳相搏，阳动汗出，阴动则发热。阳虚则阳动，阴虚则阴动。动为虚，为形寒畏冷，三焦气伤，欲作战汗，为痛为惊，为痹为泄，为恐为痢，为筋病拘挛，为男子亡精，女子崩漏。妇人手少阴脉动甚者妊子也。阴虚阳搏谓之动。
虚为虚为寒，劳热骨蒸，脚弱筋骨痿，为身热伤暑。自汗怔忡惊悸，为阴虚发热、阳虚畏寒，为痿痹。寸虚血不荣心、神怯失眠，健忘失志，关虚脾不统血、血不归肝、脾困食不消化、腹胀不舒，尺虚骨蒸、痹痿，伤肾精血耗亡。
促为阳结、数中有止热中有滞，或为气滞，或血滞或为饮蓄，或食滞，或为痰滞，或为痈脓阻滞不行、血脉隧道阻滞难行、不能流利，故脉促促，促者将发斑。
结为阴滞、迟中有止，寒中兼滞，亦为气血、饮食、痰滞、积聚疝瘕、癥结、阴疽痰核凝结、湿痰流注痹痛、浮结，外有痛积。沉结内有积聚，结微则积微，结甚则积甚。脉结者恐阴毒发斑促结二脉，其因相同，惟促为阳热，结为阴寒，浮沉主病当参观之。
散为气血皆虚、根本脱离之脉，产妇得之则生易，孕妇得之则死易，诸病脉代散者死，散脉独见则危，肾脉软散则死。心脉浮大而散，肺脉短涩而散为平。若心脉软散则怔忡，肺脉软散则汗脱，肝脉软散为溢饮，脾脉软散为胻胕肿，尺脉软散为死脉，久病软散为绝脉。散大而软，按之无有，散而不聚，去来不定，至亦不齐，若散珠之无拘束。
代为绝脉，一脏气绝不至则止，须臾他脏代至，因而又动，止有定数，故为死脉。五十至一止者又为平脉，五十之内止者为代。平人见之必危，如病腹胁诸痛、泄痢吐泻、霍乱、中宫气塞、下元虚脱、气血暴损、不能自续者，代为病脉。凡脉当代者，或有可救，如伤寒心悸脉代者，复脉汤主之，又孕妇脉代，其胎三月，虽代无妨。代脉亦有生死之别，不可不知。
革为虚寒相搏，为亡血失精，为女子崩漏、半产，男子脱血营虚、梦遗泄、金枪暴损、房劳精脱，产后脱血、虚晕发厥、带浊日久、下元虚脱。又三部脉革，久病必危。
牢为寒积里实，为腹胁胀痛，为水气为木旺乘脾，为癫疝癥瘕，为阴病肠结燥屎，为寒凝血瘀，为伤寒里结，为寒湿痹痛，失血阴虚，脉牢不治。
长主有余，大小均平，迢迢自若为平脉，如引绳长竿则病胃经实热、阳毒发斑、癫痫痰气。长则身强木旺，为肝脉属木主春令，春木弦长柔细。
短为不足，为阴中伏阳，为三焦气壅，为宿食不消。寸短而滑数，为酒伤神，浮短血涩，沉短为痞；寸短头疼，尺短腹疼，关短寸尺不通，为阴阳绝脉。短为肺实属金，主秋气，秋脉浮短而涩。
以上皆本圣经，学者当熟读，令心开眼明识取体用，然后交结互究与夫六淫外感、五脏内伤，参以四时旺相、六气临岁南政北政，依各部推寻所因，必使了然无疑，方为尽善。其如随病分门诸脉证，尤当参对详审，如是精研，方可为医门本分之一。否则倚傍圣教，欺妄取财，轩岐之贼臣幸祈勉焉。按以上无长短牢三脉证，考李《濒湖脉学》以补之。

七表八里九道脉歌  ***************************
浮芤滑实弦紧洪，名为七表属阳宫，
微沉缓涩迟与伏（一作濡），细弱为阴八里同（一作濡），
细数动虚促结代，散革同归九道中，
在经在腑并在脏，识得根源为上工。

关前关后分阴阳诗  ***************************
掌后高骨号为关，傍骨关脉形宛然，
次第推排寸关尺，配合天地人三元，
关前为阳名寸口，尺脉为阴在关后，
阳弦头痛定无疑，阴弦腹痛何方走，
阳数即吐兼头痛，关微即泄腹中吼，
阳实应知面赤风，阴微盗汗劳兼有，
阳实大滑应舌强，关数脾热并口臭，
阳微浮弱定心寒，关滑食注脾家咎，
关前关后别阴阳，察得病源为国手。

定息数至分迟数诗  ***************************
先贤切脉论太素，周行一身五十度，
昼则行阳自阴出，夜则行阴自阳入。
昼夜各行二十五，上合天度为常则，
血荣气卫定息数，一万三千五百息，
此是平人脉行度，太过不及皆非吉，
一息四至平无他，更加一至身安和，
三迟二败冷为甚，六数七极热生疴，
八脱九死十归墓，十一十二魂先去，
一息一至元气败，两息一至死非怪，
我今括取作长歌，嘱汝心通并志解。

六极脉诗又名六绝脉  ***************************
雀啄连来四五啄，屋漏半日一点落，
弹石来硬寻即散，搭指数满如解索，
鱼翔似有一似无，虾游静中忽一跃，
寄语医人仔细看，六脉见一休下药。

辨男女左右脉法及脏腑所属  ***************************
昔炎帝之拯民疾参天地、究人事以立脉法，嗟乎！脉者先天之神也。故其昼夜出入，莫不与天地等。夫神寤则出于心而见于目，故脉昼行阳二十五度，寐则神栖于肾而息于精，故脉夜行阴亦二十五度。其动静栖息，皆与天地昼夜，四时相合。且以天道右旋而主施主化，故男子先生右肾，右属阳为相火，三魂降真气赤以镇丹田，故男子命脉在右手尺部；地道左迁而主受主乎成物，故女子先生左肾，左属阴，为血、为天癸，为七魄降真气，黑以镇子宫，故女子命脉在左手尺部。若男子病，右尺命脉好，虽危不死；女子病，左尺命脉好，虽危亦不死。天之阳在南而阴在北，故男子寸脉盛而尺脉弱，阳在寸、阴在尺也；地之阳在北而阴在南，故女子尺脉盛而寸脉弱，阳在尺、阴在寸也。阳盛阴弱天之道也，非反也，反之者病。男得女脉为不足，女得男脉为有余。左得之病在左，右得之病在右。男左女右，地之定位也，非天也。盖人立形于地，故从地化。楚人尚右者，夷道也，地道也。故男子左脉强而右脉弱，女子则右脉强而左脉弱。天以阴为用，故人之左耳目明于右耳目；地以阳为使，故人之右手足强于左手足。阴阳互用也，非反也。凡男子诊脉必伸左手，女子诊脉必伸右手。男子得阳气多，故左脉盛；女子得阴气多，故右脉盛。若反者，病脉也。男子以左尺为精腑，女子以右尺为血海，此天地之神化也。所以别男女、决死生者也。苟不知此则男女莫辨，生死茫然。故曰：男子命脉在右尺而以左尺为精腑，女子命脉在左尺而右尺胞络为血海。
肝为乙木，胆为甲木，王于春，色青，性暄主仁，音角，味酸臭臊，其华在目，养筋，液为泣，声呼，气为嘘，不足则悲，有余则怒，平脉弦，贼脉涩，死于庚申、辛酉日，绝于秋（《内经》肝之华在爪）。
心为丁火，小肠为丙火，王于夏，色赤，性热主礼，音徵，味苦，臭焦，其候于舌，养血液为汗，声笑气呵，主言，不足则忧，有余则笑不止，平脉洪贼脉沉，绝于冬，死于壬子、癸亥日。
脾为己土，胃为戊土，王于长夏、四季，色黄，性暑湿平和，主信而谦静，音宫，味甘臭香，其华在唇，养肉，液为涎，声为歌，气呵不足则痢，少气，有余则喘满、咳嗽，平脉缓，贼脉弦，绝于春之甲乙、寅卯日。
肺为辛金，大肠为庚金，王于秋，色白性燥凉，主义，音商，味辛，臭腥，候于鼻，养皮毛，液为涕，声哭，气呬，不足则怠，有余则涨溢，平脉浮短而涩，贼脉洪数，绝于夏之丙丁、午末日。
肾为癸水，膀胱为壬水，王于冬，色黑，性寒，主智，音羽，味咸，臭腐，候于口齿，养骨，液为唾，声呻，气吹欠，不足则厥恐，有余则肠泄，平脉沉滑，贼脉缓涩，绝于长夏四季，戊己巳午日。
论五脏浮沉迟数应病诗（左手心肝肾，右手肺脾命）　　
●心脏脉
沉数沉迟热梦腾，浮迟腹冷胃虚真，沉数狂言兼舌硬，沉迟气短力难成。　　
●肝脏脉
浮数风温筋搐抽，浮迟冷眼泪难收，沉数疾生常怒气，沉迟不睡倦双眸。　　
●肾脏脉
浮数便热兼劳热，浮迟重听浊来侵，沉数腰疼生赤浊，沉迟白带耳虚鸣。　　
●肺脏脉
浮数中风兼热秘，浮迟冷气泻难禁，沉数风痰并气喘，沉迟气弱冷涎停。　　
●脾脏脉
浮数龈宣兼盗汗，浮迟胃冷气虚膨，沉数热多生口臭，沉迟腹满胀坚生。
命脏脉（即心包络）
浮数精泄三焦热，浮迟冷气浊阴行，沉数浊多小便数，沉迟虚冷便频频。

诊脉截法断病歌  ***************************
心脉迢迢却似弦，头疼心热数狂颠，
男子腾空女惊跌，肾弦气满小肠疝。
心脉频频来得实，其人烦闷并气急，
若还止代更加临，壬癸死期是端的。
心脉微微嘈似饥，泻心补肾却相宜，
若其肝微能左痪，医人调理不须疑。
心脉迟迟须呕吐，沉加怒气痛牵连，
斯人偃息虽无恙，医者能调便与宜。
肝实眼翳能生疖，腹痛尤加于足酸，
更被醯酸来犯刺，调和补药便能安。
肝微内瘴共筋挛，失血吞酸头更旋，
洪应大肠能酒痢，肾微足冷定相连。
肝经带缓气须疼，食拒心头更刺酸，
止代庚申辛酉死，良医调理亦难安。
肝脉浮洪偏眼赤，刺酸盗汗定相随，
脉数更加潮热至，断然反胃定无疑，
肾微血脉不调匀，脚疼卫气不能升，
带下肝阴精不禁，肝微血败小便频。
肾缓腰疼尤腹痛，小便白浊色如霜，
止代若迟时戊己，其人必定命倾亡。
肾洪白浊耳蝉鸣，脚热尤加血不匀，
虚热作生虚且痘，沉腰浮主血虚人。
肾脉沉弦小便赤，头旋肠痛数兼淋，
血气不调浮腹胀，肝微兼应浊带行。
肺缓虚邪闭塞时，失声飒飒好猜疑，
缓带浮迟能吐泻，沉迟怒气痛难支。
肺洪劳倦兼痰热，潮热尤兼吐泻来，
大数中风兼鼻塞，丙丁止代已焉哉。
肺脉若来弦主嗽，寒痰气急喘呼呼，
更加头痛身潮热，此是沉疴大可虞。
肺实痰嗽胸中痛，劳伤寒热内痈形，
浮数大便能秘结，浮迟冷痢更来浸。
脾脉浮洪水积储，睡魔酣鬼每相如，
倦怠更加潮热至，其人脾困药能除。
脾脉迟弦主冷凝，朝朝食睡睡难醒，
浮在肺中应腹胀，沉弦有积腹中疼。
脾实胃经应热结，脾伤寒热困相浸，
胃翻酸水频频吐，才吃些儿便逼心。
脾脉微微胃不生，朝朝饮食拒心疼，
微涩脉来因腹胀，甲寅止代定归真。
命门弦大渴来浸，浊带男见即赤淋，
实脉转筋兼带浊，脉洪虚汗渴将临。
命门微细便频频，缓必膀胱冷气侵，
沉缓腰疼浮缓渴，数渴迟微小便频。

诊暴病歌  ***************************
两动一止或三四，三动一止只八朝。
以此推之定无失。暴病者，喜怒惊恐，
其气暴逆致六淫所侵，病生卒暴，损其胃气也。
胃气绝则死有日矣。两动一止者，乃胃将绝矣。
三动一止，胃气将欲尽矣。
犹待数日者，谷气绝尽方死也。

阴阳相乘覆溢脉关格脉辨  ***************************
《难经》曰：脉有太过不及，有阴阳相乘，有覆有溢，有关格者，何谓也？丹溪曰：阴乘阳则恶寒，阳乘阴则发热，关前为阳分，关后为阴分，阳寸阴尺也。阴上入阳分，尺上至寸部为阴乘阳曰溢脉，为外关内格，死。阳下入阴分，寸下至尺部为阳乘阴，曰覆脉，为内关外格，死。
盖关前为阳脉，当见九分而浮，过者曰太过，减曰不及。太过、不及皆病脉，遂上逆至寸为溢，为外关内格，此阴乘阳之脉也。经曰阴气太盛则阳气不得相营于阴，阴遂上出而溢于阳分，为外关内格，病因外闭而不得下，阴从而出以格拒其阳，此阴乘阳之理也。脉曰溢者，由水之满而溢于外也，关后为阴脉，当一寸而沉，过与不及皆病脉，遂下入于尺为覆，为内关外格，此阳乘阴也。经曰：阳气太盛则阴气不能相营于阳，阳遂下陷而覆于阴，尺之分，为内关外格者，内闭而不上，阳从外入以格拒其阴，此阳乘阴之理也。脉曰覆者，如物之由上而倾于下也，溢主阴邪格阳，覆主阳盛格阴。
真脏脉见，不病而死。

四季人迎寸口脉（寸口即气口）  ***************************
《甲乙经》云：人迎主外，寸口主中，两者相应俱往俱来若引绳而大小齐等，春夏人迎微大，秋冬气口微大，曰平脉。

《素问》六气主令气至脉（见至真要论）  ***************************
前岁十二月大寒至二月春分为初气，厥阴风木主令至，其脉弦（软虚而滑，端直以长，为弦之平脉，实强则病，微亦病，不直长亦病，不当其位亦病，位而非弦亦病）又云沉短而散。
春分至四月小满为二之气，少阴君火主令至，其脉钩（来盛去衰，如偃带钩为钩之平，来衰去盛则病，去来皆盛亦病，来去皆不盛亦病，不如偃带钩亦病，不当其位，位而不钩皆病）。
小满至六月大暑为三之气，少阳相火主令至，其脉浮大（浮、高也，大谓稍大于诸脉也，大浮甚则病，但浮不大、大而不浮皆病，不当其位、位而不浮大皆病，又云乍疏乍数、乍长乍短）。
大暑至八月白露为四之气，太阴湿土主令至，其脉沉（沉、位下也，按之乃得，沉甚则病，不沉亦病，不当其位、位而不沉皆病）又云紧大而长。
秋分至十月小雪为五之气，阳明燥金主令至，其脉短涩（往来不利为涩，往来不远为短，短涩甚则病，不短涩则亦病，不当其位、位不短涩亦病），又云浮大而长。
小雪至十二月大寒为六之气，太阳寒水主令至，其脉大而长（往来远为长，大甚则病，长甚亦病，长而不大、大而不长亦病，不当其位、位而不大长皆病）。

六气交变南政，北政脉  ***************************
（甲乙二干为南政甲己土运也，丙丁乙戊辛壬癸庚为北政，乙庚金运，丙辛水运，丁壬木运，戊癸火运也，皆合化也）
（南政）子午岁少阴司天厥阴在左，太阴在右，当两寸沉细不见，两尺浮大易见，反者死（反谓寸尺相反，浮大者反沉细，沉细者反浮大）。
（南政）卯酉岁少阴在泉，太阴在左，厥阴在右，当两尺沉细不见，两寸浮大易见，反者谓寸尺相反，死。
（北政）子午岁少阴司天厥阴在左，太阴在右当两尺沉细不见，两寸浮大易见，尺寸相反者死。
（北政）卯酉岁少阴在泉，太阴在左，厥阴在右，当两寸沉细不见，两尺浮大易见，尺寸相反者死。
（南北）丑未岁太阴司天，少阴在左寸，少阳在右尺，沉细不见，右寸左尺浮大易见，左右交反者死，少阴在左而交于右也。
（南北）辰戌岁太阴在泉，少阳在左，当右尺沉细不见，左尺浮大易见，少阴在右，当左寸沉细不见，右寸浮大易见，左右交反者死，少阴在右而交于左也。
（南北）寅申岁厥阴在泉，少阴在左，当左尺沉细不见，右尺浮大易见，太阳在右，当右寸沉细不见，左寸浮大易见，左右交反者死，少阴在左而交于右也。
（南北）巳亥岁厥阴司天（太阴太阳在左，当右寸沉细不见，左寸浮大易见），少阴在右当左寸沉细不见，左寸浮大易见，左右交反者死（少阴在右而交于左也）。
以上录丹溪法，惜其辰戌丑未寅申，但有南政图说而无北政左右间气。南北相同，但颠倒先后言之耳。恐有舛错，不能无疑，须当考究他本，因本版错误者，多不能了然。
《内经》以南政三阴在天，寸不应，在泉尺沉不应，少阴则皆不应，厥阴则右不应，太阴则左不应（皆言司天）。
以北政三阴在泉、寸不应，在天尺沉不应，少阴在泉则左右不应，厥阴在泉则右不应，太阴则左不应。
视少阴，间在左则左不应，右则右不应，南政则凡少阴所在皆不应，北政则少阴在下，寸不应，在上、尺不应，在者应、不在者不应也。又尺之不应，左右同寸之不应，诸不应者、覆手诊之则见矣。凡三年一差。
以上由大部旧本中选录，其本版残缺，吉人考正补之。
按西洋医生云，考究人身筋骨气血，据人一身之中大小骨共二百五十块，大小筋共五百条，大小肠共长三十二英尺，头脑重四十五安士，心高六英寸半，围大四英寸，皮有三重，毛窍共二百五十万孔，毛管长一英寸四分之一，以全身毛管接续一气应长九十英里。
每一点钟时呼吸一千次，大人周身血重三十镑（乙磅，准中国称十一两），每一分时血从心出入者得两安士半，计一日夜血由出入共七吨三苏古，约三分钟之久血能周身行满，以十六安士为一磅。
动脉由心脏左下房发出，即发血管与心左下房之扩张力逼赤血逆射于动脉管内，以指按人手腕头部颈部之脉，则知动脉之扩张，指头感其冲突之力则知脉搏之数迟、脉力之大小。其平均之数一分钟得七十二动，脉动之数与心房扩张收缩之数及发血管之弹力数皆相等。然其数亦有种种变动，如惊愕恐怖诱起精神之感动，则使脉搏急速。又幼儿之脉，一分钟常达于百四十动，老人之脉常减之六十动。呼吸次数，初生小儿一分时大约四十四次，少长二十六次，成人十六次，老十六次。平常人呼吸空气之量，大约五百立方仙迷（合日本尺三分三）。若强力呼吸可加三千二百立方仙迷，合共三千七百立方仙迷，谓之肺活量。小儿至长成渐渐加增三十五岁达于极点，老则渐渐减少，男子恒多于女子，此外有因业而异。
以上皆医学所当知故，附录于此，刘吉人识。

五脏脉过宫图说  ***************************
心经过宫图　心属火，故本宫脉洪。
微主心嘈饥，宜泻心补肾。若与肝同弦微，主左手不举。
数主心经烦热、头痛、夜狂言，舌强。与肾同弦，主小肠气痛。紧数主中风之证。
滑主呕吐，沉缓主胸胁怒气痛不利，大便滑。
实主烦闷气急，有止代者，壬癸日死。
肝经过宫脉图　其本脉属木，故本脉弦。
微为内瘴，其筋挛，胆虚失血，吞酸，头旋。与肾同微，主脚微冷。
浮洪数，目生赤。沉数，目赤痛赤，主痛风，刺酸，盗汗，潮热，反胃。
实主刺酸，数主反胃，窍热眼赤，盗汗，腹痛，手足酸。止代，庚辛日死。
缓主气疼，食拒心，刺酸肠腹。止代，庚辛、申酉日死。
脾经过宫脉图　脾属土，故脉缓濡。
洪滑，女得之主孕平和，又主倦怠、潮热、脾困。
实数主胃热、口臭、脾困，拒心刺酸，反胃，潮热潮寒。
微胃气不生，饮食不思，气胀不消，微涩腹胀。微止代，甲乙死。
弦主脾寒、好睡、浮弦腹胀，沉弦有积痛。止代，甲乙、寅卯日时死。
肺经过宫脉图　肺属金，故脉涩。
弦主嗽喘，浮数而弦，主头痛，气急，喘满，身热。
缓主虚邪鼻塞，浮迟吐泻，沉迟怒气痛。
实主寒热、痰涎、冷嗽、劳倦、胸痛。浮数秘结，浮迟泻痢。与肝同实数，或有伤痈。
洪主劳倦、潮热、痰嗽、吐泻。浮洪消渴，洪数中风、鼻塞。
肾经过宫脉图　肾属水，故脉实（一作滑）。
缓主腰腹痛，白浊。沉缓主吐。浮缓头痛，止代戊己日死。
洪，女得之主平和男孕。洪数，赤白浊、耳鸣、脚热、血脉不调。浮洪吐血，沉洪腰疼、虚热。
弦主小便赤，小肠气痛，头疼。数主热淋，浮数肠胀。与肝同弦微，劳浊，带下，位长为梦泄。
微主血脉不调，血带，阴汗湿，遗精不禁，卫气不升，脚冷痛，小便多。与脾同微，败血不止。
包络过宫脉图　包络为相火，故脉实。
弦主赤浊，带下。弦实数主赤淋，小便不通。
缓浮小便多，数主渴，沉缓腰痛、带下，数赤，主渴。
虚主转筋，白浊。
洪数主渴，虚汗。
洪数主渴，虚汗。
