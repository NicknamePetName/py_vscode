
序  ***************************
是书也，旧注多矣，复何为而作乎？曰：此《脉简》之所主也。凡欲彰至教，其义必有所主。古之言脉者，自《内》《难》以来，至于近代，名贤辈出，撰述如林，可谓详矣！然《内经》《难经》言脉，文皆散见，首尾不属；叔和《脉经》述古大备又浩博，而未易寻其绪；唐宋之世，脉无专家；元明以来，乃稍稍有讲之者，而其失不可胜言矣。今欲述诊法之正宗，指未流之歧路，岂可以无主之衷而漫然臆说乎？因思《辨脉平脉》者，仲景撰用古圣之精义，以为《伤寒杂病》之准也，是可主矣。于是屏去旧注，熟复正文，心有所会，辄记简端。盖自《脉简》之属稿，至于其成，三年之间，此书未尝一日释手也。其简端更番涂抹，五色迷离，几不可辨。一日捡旧注四五家校之，所说或异或同，不能尽合。然当时私心必有所见其实际，料他日必能手自施用者，乃敢记之，稍有游移，则愁阙焉。非敢妄逞私臆，强以为知，以自欺也。今又越一年矣，条列其文，命曰《周氏章句》，谓此特一家之言而已。虽未能发明圣理，庶几其征实而适用焉。亦以鸿爪所经数年昕夕讨论之苦，不欲遽付灰烬也，窃以质之有道者。
光绪癸巳上元后五日皖南建德周学海澄之书

绪言  ***************************
一二篇旧注，惟成无己、张隐菴、张令韶、魏荔彤皆依原文，如喻嘉言、张石顽、黄坤载皆别编次，以外则往往删去，斥为叔和妄作无论。此非出叔和也，即出叔和，岂遂妄乎？尝著论以辨之矣，兹不复赘。至于旧注，循文衍义，成氏所得为多，诸家或故作矜张，或好为穿凿，反诋成氏敷浅，是何意也？今则各就本文，领会真义，不为蹈袭，不炫新奇。
一二篇文义，本无难晓，惟其承接断续，前后伏映激射。单复详略之腠理，前人未有发之者，今则独详于此，使古人手指口授，抑扬俯仰，声情毕流，露于行间。
一此注句句踏实，必求于临诊治病确有实济，不肯有一字虚衍。五行八卦，每见他注于见不透处，便从太极图上驾过，此如唱鼓词者，于事势急迫，即有观音老母达救也。有志者，当共耻之。
一张隐菴、魏荔彤注《伤寒》，徐忠可注《金匮》，皆议论风生，煌煌大作。今但依文推衍，理明而止，或但疏其筋节，以见大意，不敢繁称博引，节外生枝，蹈经生浮夸积习。
一二篇乃《伤寒杂病》所通观，原序可知也。旧说多谓是专论伤寒，盖失之。
一中间每有前人言之娓娓而今且不从者，言之凿凿而今且存疑者，如荔彤、令韶解首章凡字，谓百病皆然，不独伤寒，亦可谓明通之识矣。今云「凡」者例词，道其常也，其变动不在此例。所以然者，彼但以「凡」字黏「脉」字「病」字说，今乃以「凡」字贯全句说也。次章「十七日，十四日」，旧注各异，皆质言之，今存其说而致疑焉，亦以反之于心不能见真也。余皆仿此。故今注异于前人者，并无立说之新奇，只是每下一字，必中有确见，非实可施用者，不敢著于篇。
一注说皆出管见，未尝一语袭旧，即或偶同，亦是暗合。缘作注之始，自严翻阅旧注之禁，注讫，拣校各家异同，不复甚加修改。士亦各明所得而已，岂必尽同。
一注中引他书，皆称书名；引本论，则但称经；引各家，皆称姓氏；引成注，则但曰注、曰原注，以示区别。
一正注之后，复加按语。以其一「按」字起，或并无「按」字者，是仍发明正义也；其以「又按」两字起者，乃别是一说，存参者也。


卷上辨脉法篇第一  ——————————————————————————————————————————————————————————————————————————————————————————

辨脉法篇章句  ***************************
辨脉平脉，仲景论百病之脉也，不专于伤寒。其文亦撰用古经，不皆自作。中间有数节连义者，有每节各义者，不可强与分合也。今依文考义为定章句如下。

第一章  ***************************
问曰：脉有阴阳者，何谓也？答曰：凡脉大浮数动滑，此名阳也。脉沉涩弱弦微，此名阴也。凡阴病见阳脉者生，阳病见阴脉者死。
此提唱阴阳，为一篇之大纲也。大纲者，法之大体也，其用之变化在人矣。玩两「名」字，便见阴脉阳脉只是举似之词，犹云此属于阳之类也，此属于阴之类也。阴阳可以分见，亦可以互见。苟大而兼涩兼迟，得不名阴乎？弦而兼数兼滑，得不名阳乎？故脉有阳中伏阴，阴中伏阳也。阴病阳脉，即虚劳脉大、下利脉滑皆是，岂可尽以为生？阳病阴脉，即温热脉静、感冒脉紧皆是，岂可尽以为死？扶阳抑阴，易之义也，即医之义也。经中言凡者，皆约略大概之意，道其常也，其变动不在此例。夫阴阳者，死生之关键，而察病审脉之准绳也。故自《内经》以来，莫不首辨乎此。
又按：《灵枢·动腧篇》曰：阴病而阴脉大者为逆，阳病而阳脉小者为逆。「五色篇」曰：病在脏，沉而大者易已，小为逆；病在腑，浮而大者，其病易已。二文可谓详密矣！然一曰阴脉大为逆，一曰沉而大易已，何也？盖其所谓大者不同也。脉形坚大固顽，阴之不化，空大亦真，阴之不充。惟其势鼓指盛大，乃为阴中有阳而有神耳。大抵脉以气见者为阳，脉以质见者为阴。

第二章  ***************************
问曰：脉有阴结阳结者，何以别之？答曰：其脉浮而数，能食，不大便者，此为实，名曰阳结也，期十七日当剧。其脉沉而迟，不能食，身体重，大便反硬，名曰阴结也，期十四日当剧。
脉有阴结阳结，非言脉也，言诊脉而可别其病之为阴结阳结也。问者盖以结为内实，当偏属阳，乃有阴阳之分，何耶？答言仍以前所论阴脉阳脉别之也。但脉无单见，且须兼察病情耳。阳结者，阳明气热也，故能食；阴结者，太阴液燥也，故不能食。气热者，液虽不足以濡之，而为阳火，为有馀，故曰此为实。液燥者，气亦不足以呴之，而为阴寒，为不足，故曰大便反硬。谓其内虚不当硬也，是寒极反见燥化也。浮为在表，沉为在里，此属气分血分也。数为在腑，迟为在脏，此属阳明太阴也。浮数，能食，不大便，阳证阳脉也。沉而迟，几于脾之真脏矣。不能食，身体重，脾阳不振可知也。二者虽阳结为顺，阴结为逆，而不早治，则皆当剧。当剧者，危之也。十七日十四日，谓阳结者，阳土合少阳相火而为病也，火与燥合，十七日火复得令，则火连入里，燥益甚矣。阴结者，阴土本气衰而从燥金之化也，母为子逆，十四日金复得令，既泄土气，而燥又胜湿，土愈虚矣。夫有馀者，得助而势炽，不足者，被折而气微，观于当剧之期，可以悟豫为用药之义矣。设阳结而误用辛散温补，则药入咽而病剧，岂待十七日乎？阴结而误用淡渗攻下，则亦药下咽而病剧，岂待十四日乎？十七日十四日，义本难晓，窃思阴结阳结者，化气之病也，则亦当以五行化气释之。一水二火三木四金五土，此五行始生之次也，故十七日当二火，十四日当四金矣。旧注无作此说者，未知是否。

第三章  ***************************
问曰：病有洒淅恶寒而复发热者何？答曰：阴脉不足，阳往从之；阳脉不足，阴往乘之。曰：何谓阳不足？答曰：假令寸口脉微，名曰阳不足。阴气上入阳中，则洒淅恶寒也。曰：何谓阴不足？答曰：假令尺脉弱，名曰阴不足。阳气下陷入阴中，则发热也。
上章言偏阴偏阳之证见于内者，此言阴阳互乘之证见于外者也。外证有本于内伤者，与外感相似，不可不察也。夫恶寒发热，外感之常也，何足惊之曰病有，怪之日而复？只以其病非伤风寒乃亦有此证，是可疑也。答言其病起于不足也，其寒热即阴阳之变也。微者，去来势小也，气不外鼓，又居寸口，故为阳不足；弱者，形体不壮也，精不内充，又居尺中，故为阴不足。人身之气，阴阳而已，彼有不足，此必乘之。乘之则彼负此胜，负者功用不彰，而胜者肆行无忌矣。恶寒而复发热，胜而能复，阴阳之气不能相无也。《内经》曰：有馀而往，不足随之；不足而往，有馀随之。尺中寸口，举类之词也，故曰假令，即浮沉亦是也。夫阴气上人，阳中微者，必化而为紧；阳气下陷，阴中弱者，必化而为数。此不言者，病本于不足也，推原未寒未热之先，诊脉而决，其必出于是也。故吾谓此章辨内伤之寒热也，若外感，则当举其脉之有馀者言之矣。
又按：内伤恶寒发热，其脉化紧化数，究与外感有馀之紧数不同，故以微弱为主脉。程氏条辨亦如此说。

第四章  ***************************
按；朱丹溪于病脉细涩者，概不用热药，甚为有见。
阳脉浮阴脉弱者，则血虚，血虚则筋急也。《脉经》作筋惕，即瘛掣是也。
阳脉寸口，阴脉尺中也。寸口脉浮，阳气外越，若阴脉不弱，是阳自有馀也。此尺中见弱，则阳浮乃阴虚不能吸引阳气归根也。阴不涵阳，则阳气扰耗津液，不必吐衄而血必虚矣。血虚则筋急者，推其极也，故病筋急。而诊其脉阳浮阴弱者，知其人血虚不能养筋也。筋急有属于寒者，有属于燥者。寒者血凝，气不足以呴之，其脉必弦紧；燥者血虚，气不足以生之，其脉必芤涩，即阳浮阴弱是也。
其脉沉者，荣气微也。
其脉赅阴脉阳脉言，「沉」字与「小」字义同，来去不大也。荣行脉中，荣者，血中之气也。荣气微者，脉中之气不能鼓盛，故脉沉下掣，去来势小也。原注径以荣为血，非是。见是脉者，急为温养元阳，蒸动津液；兼涩者，佐之疏络，以开其结，何至虚涸日甚，脉沉变浮，绝汗外泄而不可御乎？
其脉浮，而汗出如流珠者，卫气衰也。
荣行脉中，卫行脉外。在内者宜外充，则阴接于阳；在外者宜内济，则阳交于阴。内者益内，则内熄矣；外者益外，则外脱矣。外脱而在内者不能援之，则内之津液亦随之而俱外，其崩溃之势有不可收拾者，汗出如流珠涌出而不可止也。原注谓卫病甚于荣固已究，因荣气先竭，阳无所守，始至于此。故远行入房，久病脱血，及虚热误用发散者，多以此死。夫阴之维絷夫阳也，若朽索之驭六马，故君子慎密之也。观于此，知脉浮虽宜汗解，而浮而无根即不可汗，且宜防其自汗也。下节申戒荣微误治，正以明荣气之贵。其发热躁烦，即汗出流珠之渐也。
荣气微者加烧针，则血流不行，更发热而躁烦也。
《内经》言：陷下则徒灸之。陷下者，脉血结于中，中有著血，血寒故宜灸之。此荣微脉沉，不宜加烧针者，荣微之沉，必是形体薄弱，非气为寒束而不得出，脉来沉紧者比也。烧针与灸，皆所以散寒。今荣微方患内燥矣，何寒之可散？只愈伤其津液耳。凡血之所以行者，以其中有津液以淖之，始得流行无碍。若津液更为火灼，将所馀微血，有质无汁，积著经隧之中，不得推移，火气往来逼迫，内而脏腑，外而肌肉，皆如焚矣。故微数之脉不可灸，细涩之脉尤不可灸也。

第五章  ***************************
此二章申明阴阳不足，此尽其变而推其极也。
脉蔼蔼如车盖者，名曰阳结也。
蔼蔼者，应指宽泛，浑浑不清，而又来去怠缓，有似从容不迫也；如车盖者，宽泛而中央略坚，按之即芤也。此阳气上浮，结于胸中，不能下交于阴，故其脉即名阳结。《内经》曰：粗大者，阴不足阳有馀，为热中。又曰：浑浑革革，至如涌泉，病进而危。皆此类也。所以异于革脉者，革脉浮大而强，为阴僭于上；此浮大而软，浑浑不清，为阳壅于上，清肃之令不行也。
脉累累如循长竿者，名曰阴结也。
累累，紧实之意；如循长竿，形敛而劲也。此阴寒大盛，结于胸中，而不得阳气以调畅之，故其脉即名阴结。此阴结阳结皆属气分，与次章有形之病迥别。然寒痰凝聚，寒食停滞，亦往往见此脉，则阴结又不必专属气分耳。
按：二十八脉中，结脉取义，其形体当以此阴结累累如循长竿为正脉。若宽泛薄弱，脉不紧实，而缓来一止，是真气不续，为散而不为结矣。
脉瞥瞥如羹上肥者，阳气微也。
瞥瞥，《脉经》作潎潎，拍拍浮泛，薄散之极也；微者，几于无也。凡脉浮者为阴虚，此浮薄之极，而曰阳气微者，言不但阴虚，阳亦不能独存也。前谓脉浮汗出如流珠者，卫气衰，即此义也。
脉萦萦如蜘蛛丝者，阳气衰也。阳气，宋以前引者多作阴气，故知是误写。
阳气，《脉经》作阴气，是也。阴气，即荣气也；萦萦，指下旋绕，略有蠕动也；蛛丝，细极也。荣行脉中，荣盛则脉充，荣衰故细极也。上为脱气，此为脱血。凡暴大失血，见此脉者，恢复极难，为其焰已熄也。
脉绵绵如泻漆之绝者，亡其血也。
绵绵，软弱而怠缓不欲进之意也。徘徊指下，久而不去，而其去忽又瞥然如绝也，故曰如泻漆之绝。《内经》曰：弊弊绰绰，其去如弦绝者死。弊弊绰绰，濡滞难进，即绵绵也。绰绰本作绵绵。此元阳将脱之象，而仅曰亡血者，推其因也。凡久病失血，滑精，及妇人半产，漏下，临死多有此脉。盖人有阳脱于上而绝者，羹上肥也；有阴脱于下而绝者，蜘蛛丝也。此则阴先脱于下，离根之微阳上下无所依，不与阴并脱于下，而将越于上，故泛泛于指，不能回返，阴阳分绝，至数无常，所谓虾游怪脉者是矣。原注未畅。

第六章  ***************************
脉来缓，时一止，复来者，名曰结。脉来数，时一止，复来者，名曰促。脉阳盛则促，阴盛则结，此皆病脉。
缓对数言，即迟也，时偶也。复来，谓气仍续来，并于后至，未尝少一至也。代则不能自还，直少一至矣。结者，迟滞之谓也。促者，并迫之谓也。阳主嘘，阴主吸，故脉来者为阳，去者为阴。原注云阴气胜而阳不能相续，则脉来缓而时一止，是其止在吸入之后，少一呼而因以少一吸也，阳气之鼓动者微也。阳气胜而阴不能相续，则脉来数而时一止，是其止在呼出之后，少一吸而因以少一呼也，阴气之接引者微也。少一呼者，气结于内而不出；少一吸者，气迫于外而不入。揆斯二者，促之危于结也多矣，讵得曰阴盛为不足，阳盛为有馀，而忽之耶？

第七章  ***************************
此二章论阴阳俱盛而不和，一为至之不续，一为形之不续也。
阴阳相搏名曰动，阳动则汗出，阴动则发热。形冷恶寒者，此三焦伤也。
阴阳以二气言，二气俱盛而不和，则争而相激矣，故脉为之动也。凡阴阳不足而相乘者，阴气上入阳中，则阳不胜而恶寒，阳气下陷阴中，则阴不胜而发热，其脉始终微弱，不能坚博而动。今两强相搏，阴侵于阳，则阳气起而拒之，于是阳脉动而汗出矣。汗，阴液也，阳气迫而外泄也。阳侵于阴，则阴气起而拒之，于是阴脉动而发热矣。热，阳气也，阴气逼而外越也。阴脉阳脉，尺寸浮沉皆是也。其汗出发热，必先形冷恶寒者，何也？三焦者，原气之别使，三元之气所由上下出入之道也。伤者，抑遏其道，气行不畅，失厥常度，此所以形冷恶寒，而阴阳之所以相搏者也。初作此注，文甚衍长，已录入《脉简》矣。今撮其意为此，而原文遂不复录云。
经中凡言相搏者，有相争、相逆、相激、相迫之意，又有相合、相助之意。一作薄。薄，迫也。两者异气，即为相争、相迫；两者同气，即为相合、相助。如阴阳相搏，是阳侵入阴，阴侵入阳，彼此互相制胜，是相争也；寒虚相搏，是虚欲外越，寒欲内敛，两边逼向中间，是相迫也。皆以其异气也。刚柔相搏、高章相搏等文，则皆同气，谓彼既如此，而此又增之，是相合、相助也。而要之，皆不相和也。相和则合同无间，而无彼此之迹，无所见其相搏矣。
若数脉见于关上，上下无头尾，如豆大，厥厥动摇者，名曰动也。
若，假令也；关上，部中也；厥厥，坚搏也。动脉者，数而坚搏如豆，但见本关之上，上下不相通直。如寸动，则豆见于寸；关动，则豆见于关；尺动，则豆见于尺；三部俱动，则各有如豆，而不相贯，故曰无头尾。上节言动脉之因与证，此节言动脉之形象也。旧解谓但见关部者，非。
按：凡著书，不可有欺人之谈，其笔于书者，必其所施用，所亲验者也。后人昧于关上之文，谓动脉只见关部。庞安常曲为之说，谓动于关前三分为阳，动于关后三分为阴。戴同甫极称其得《难经》关前为阳、关后为阴之旨。吾不知此两人者，一生临诊，曾几见仅动关前三分，仅动关后三分之脉耶？张石顽变通其说，曰：阳动为左人迎，阴动为右气口。又曰：每见阳虚自汗之脉，多动于寸口；阴虚发热之脉，多动于尺中。是已心知旧说之非，而又未知其所以然，故屡更其说，冀有一合耳。凡脉有时见于寸，时见于关，时见于尺，时通见于三关，未有仅见于尺寸，而不得见于关，长短不诊关之说，李士材已辨之矣。亦未有仅见于关，而不得见于尺寸者也。动脉如豆，圆坚而滑，独擅部中，上下无倚。《脉诀》曰：不往不来，不离其处。又曰：三关指下碍沉沉。可谓形容尽致矣！戴氏转从而斥之改之，何也？《脉经》曰：左手寸口脉偏动，从寸口至关，从关至尺，三部之位处处动摇，各异不同。高鼓峰曰：动脉者，三部之脉厥厥动摇，圆疾如豆也。此言是矣！且庞氏曰：若当阳连寸动而阴静，法当有汗；当阴连尺动而阳静，法当发热。是庞氏未尝不以阴阳属尺寸。然吾不取其说者，彼以关为界，终是泥于关上，况连寸连尺，显于上下无头尾之义悖耶！

第八章  ***************************
阳脉浮大而濡，阴脉浮大而濡，阴脉与阳脉同等者，名曰缓也。
缓脉只是长而濡，条畅而柔和也。今言阴阳同等长，意自在其中。浮，言其气之扬也；大，言其势之盛，起伏高下有力也；濡，言其形体之和也。阴阳同等，彻上彻下，无有不调也。
又按：上阴脉阳脉指尺寸言，下阴脉阳脉指浮沉言。易思兰曰：来去如一，是为无病，亦同等之义也。
脉浮而紧者，名曰弦也。弦者，状如弓弦，按之不移也。脉紧者，如转索无常也。
缓脉必长，弦脉亦长，其分别处，全在一濡一紧。浮而紧者，浮候其形，牵引甚急也，按之挺亘指下，故曰不移。「脉紧者」二句，形容极妙。诸紧为寒，寒束于外，热郁于内，故来势盛而能振撼。若内外皆寒，则细紧而不能振撼矣。如转索无常者，非但如其索之急也，如转索时，其索之撼而左右弹也。首句借「紧」以形弦，下乃「弦紧」分写，盖恶其混也。

第九章  ***************************
前二章言短脉之类，此二章言长脉之类。自次章至此，皆论内伤之病，脉之吉凶也。
脉弦而大，弦则为减，大则为芤；减则为寒，芤则为虚；寒虚相搏，此名为革。妇人则半产漏下，男子则亡血失精。
此则弦之变脉也。弦，即如弓弦不移也；大者，形体宽大也；不移，则来去不远，是阳气衰损而为减。宽大则下空而为芤，减即阴僭于上而为寒，芤即血脱于内而为虚。上益寒则益劲，内益虚则益空，寒虚相搏，脉如鼓革，无论男女，皆主脱血之类也。夫人之体气，各有不同，其病因亦各有不同。有血虚而成燥热者，有血虚而成内寒者。亡血有因阳气躁扰而然者，则阴去阳留而成燥热；有因阳气衰弱不能流通收摄而然者，则气虚血脱而成内寒。故半产，漏下，亡血，失精，颇有热者，所谓阴虚生内热也，脉必浮数而散。其新病津液乍虚而血热者，更或有洪弦滑实之象，此血热气悍所致，不可误以为内实而攻之也。

第十章  ***************************
自此至末，皆论外感之病，脉之吉凶也。
问曰：病有战而汗出，固得解者，何也？答曰：脉浮而紧，按之反芤，此为本虚，故当战而汗出。其人本虚，是以发战以脉浮，故当汗出而解也。
脉浮而紧，按之反芤，此外寒甚，而内之真阳虚也。凡外为寒束，脉必紧数而实，此反芤，故为真阳虚不能蒸动津液以为汗也。服扶阳生津之剂，气从内动撑邪外出，故外寒甚而战，战则寒退而汗出，汗出则真阳透出重阴，阴邪无所容而病解矣。观「当战」字，必待善治之，意自在言外，非寻常发汗法所能解也。
若脉浮而数，按之不芤，其人本不虚。若欲自解，但汗出耳，不发战也。
浮数不芤，正外为寒束，真阳内郁之象。观「但汗出耳」句，是治之但用发散，以出其汗可矣，无馀法也。

第十一章  ***************************
问曰：病有不战而汗出解者，何也？答曰：脉大而浮数，故知不战汗出而解也。汗前脉大，本不虚也。汗后脉微，邪已去也。
此即上章次节之义，大者如实状，言来去远而有力，非大则为芤，又非大则病进也。
问曰：病有不战不汗出而解者，何也？答曰：其脉自微。此以曾经发汗，若吐、若下、若亡血，以内无津液。此阴阳自和，必自愈，故不战不汗出而解也。
此节以明寒邪在身，未有不汗出而解者也。所以不战不汗出而解者，非真不汗出也。其脉自微，微者，来去不盛，懦弱之类，紧之反，大之变也，必其人先日曾经发汗、或吐、或下、或亡血，外邪既去，津液内虚，正气未复，微觉寒热，似仍未解。越日或静卧以养其阴，或得食以充其胃气，阴阳自和，神清气爽而愈矣。故遂以为不战不汗出而解也，其实前发汗、若吐下、亡血时，邪已解耳。亡血，谓鼻衄，俗名红汗。

第十二章  ***************************
问曰：伤寒三日，脉浮数而微，病人身凉和者，何者？答曰：此为欲解也，解以夜半。脉浮而解者，濈然汗出也；脉数而解者，必能食也；脉微而解者，必大汗出也。
此承上章而广其义也。浮数而微，三脉并见，言浮数而按之形体柔软也，此邪气不内侵而阳盛又欲生阴也。夜半者，阴阳交济，除旧布新，此其时矣。且必当静卧以养其阴，可知也。然三脉亦有得一而解者，其解之由，各有不同。脉浮而解者，浮为邪浅在表，故当濈濈然微发其汗，始能尽解也。脉数本为邪盛，不当解而竟解者，必其人病中胃强能食。食入于阴，长气于阳，故脉数也。脉数固由能食，而病解仍由汗出，病中能食，故脉不为汗衰也。脉微者，必其人曾经大汗，如上章之义也。两「必」字是追溯之词，旧注于脉数不补明汗出，于脉微谓仍当大汗，皆失之。

第十三章  ***************************
问曰：脉病欲知愈未愈者，何以别之？答曰：寸口、关上、尺中三处，大小浮沉迟数同等，虽有寒热不解者，此脉阴阳为和平，虽剧当愈。
三处同等者，病在气分，经络无所阻滞，上下无所隔塞，寒热虚实无所夹杂，是正气未伤而邪有去路也，故外证虽剧而易治。《内经》谓脉之浮沉及人迎与寸口气大小等者，病难已。又曰：阴阳如一者，病难治。则又邪气之混一也。盖彼见弦强，此主缓弱也。
又按：同等云者，非俱大俱小，俱浮俱沉，俱迟俱数也，正谓不甚大不甚小，不甚浮不甚沉，不甚迟不甚数也，故曰阴阳和平。谓三处俱与平人同等，即人病脉不病之义也。
立夏得洪大脉，是其本位。其人病身体苦疼重者，鬚发其汗。若明日身不疼不重者，不须发汗。若汗濈濈自出者，明日便解矣。何以言之？立夏得洪大脉，是其时脉，故使然也。四时仿此。
此补上节之义，言三处同等，仍须得四时之顺也。病而身体疼重，是风邪夹湿证也。脉洪大，是湿仅在表，内无寒气与湿合邪，故病浅而易愈也。《伤寒论》曰：湿家发汗，不可令大汗如水淋漓，须濈濈微似汗为佳。
又按：人既病矣，脉必不能三处同等，亦必不能全顺四时，此处须有会心。《脉如》曰：如秋脉洪数，固为逆时矣。然其人病热，则正脉与病合，岂可断为必死？此类宜详思之。

第十四章  ***************************
问曰：凡病欲知何时得？何时愈？答曰：假令夜半得病，明日日中愈；日中得病，夜半愈。何以言之？日中得病夜半愈者，以阳得阴则解也，夜半得病明日日中愈者，以阴得阳则解也。
此浅病暂得而即愈者；然通于得阴得阳之义，则百病可由此而推矣。得阴得阳者，非坐而待也，其用药气味合和，从阴引阳，从阳引阴之法，从可会矣。此旨甚微，非熟于阴阳大论者不能知，非精于本草气味者不能用也。须是识得化气，如酸甘化阴、辛甘化阳之类。

第十五章  ***************************
趺阳浮涩主下利，少阴滑数主屎脓，即泄与痢之辨也。泄属脾，利属肾。
寸口脉，浮为在表，沉为在里，数为在腑，迟为在脏。假令脉迟，此为在脏也。
此与下章俱合寸口趺阳以测病也。「浮为在表」四句是发凡之词，「假令脉迟」二句是本节正义，以起下文也。脏腑以阴阳言，非正在腑在脏也。表里各有阴阳，阴阳又各有表里。
趺阳脉浮而涩，少阴脉如经也，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦，而浮才见，此为调脉，故称如经也。若反滑而数者，故知当屎脓也。
寸口脉迟，为在脏矣，果在何脏也，当以趺阳少阴参之。趺阳浮涩，少阴如经，病不在肾而在脾，法当下利。所以知其下利者，凡脉浮大者，气实血虚也。今见趺阳浮涩，趺阳，胃脉也，故知脾气不足、胃气虚也，是下利伤脾中津液也。然少阴病有下利证，此不在少阴者，今少阴脉才见弦浮，才见，略见也，是为调脉，故称如经，是邪气动脾而未动肾也。若下利而少阴脉反滑而数者，是邪热内郁而下陷，水竭火燔，其后必当屎脓，即便血之类也。凡血中有津，始能淖泽流通，下利伤津，血已燥矣，又为邪热逼动，故必屎脓。肠中本有滑涎，血杂涎下，似脓也。观此是下利伤阴，有成内寒，有成内热，与第九章所论亡血事同。少阴弦浮为调脉，未晓，或浮是滑也。
上言迟为在脏，此复言少阴滑数者，是由迟变来也。须知是时寸口趺阳，必俱变数。

第十六章  ***************************
前章病在脏而自下，此章病在表而妄下。治之俱当从中枢著意，前坚阴以举阳，此养阴以安阳。脉因前后度数如法，即一日一夜漏水百刻，荣卫五十度周于身是也。
寸口脉浮而紧，浮则为风，紧则为寒，风则伤卫，寒则伤荣，荣卫俱病，骨节烦疼，当发其汗也。
脉浮而紧，荣卫俱伤。卫为叶在表，荣为根在里。卫气者，人身之热气也；荣气者，人身之湿气也。风之为邪，善行而数变，得热则变热，得寒则变寒。若但风伤卫，是风得热而气不内敛，故身热而自汗。今寒复伤荣，则风亦化寒。卫气内郁，于是热气不得达于腠理，而窜于骨节则烦；荣气不得畅于经络，亦内凝于骨节，与热气相激而疼也。此邪盛而正亦实，两相格拒。治之当鼓动热气，使之外撑，逐邪四出也，此麻黄汤证也。荣病治卫，卫病治荣。
趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治，大便硬，气噫而除。今脉反浮，其数改微，邪气独留，心中则飢，邪热不杀穀，潮热发渴，数脉当迟缓。脉因前后度数如法，病者则飢。数脉不时，则生恶疮也。
汗出病愈，邪不内陷，则胃气如经矣。迟者，从容不迫也；缓者，形体柔和也。若寸口浮紧，而趺阳更浮而数，趺阳，胃脉也，胃气以降为顺，浮则上逆，是伤胃也。胃与脾表里，脾，太阴也，津液之宗。数则为燥，是阴虚而动脾也。此非风寒本病，乃当发汗而妄下，以致此也。妄下则邪气之在荣卫者内陷，内陷而阳气不振，其数脉当先见微，微脉却仍但浮，是津液大伤，虚阳上越也。其人必大便硬，气噫而除，是结胸、痞气之类也。所以然者，趺阳脉数本为动脾，今数更先由微变，故知脾元大伤，中焦不治，大便硬，气噫而除也。夫脉因妄下，由浮微而改浮数，是徒伤内之津液，而表之邪气独留。津液伤则虚热生，邪气与虚热相合，其内证则心中如飢，而又不杀穀不能食也，其外证则潮热发渴也。治之必使数脉复见迟缓，则真阳复生，胃气如经。寸口趺阳俱合常度，病者真飢能食，而病可愈矣。「数脉不时」二句，别是一事，是带叙。

第十七章  ***************************
师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时，夏月盛热，欲著复衣，冬月盛寒，欲裸其身。所以然者，阳微则恶寒，阴弱则发热。此医发其汗，令阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲著复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。
此因上章妄下而接叙妄汗、妄下变证之奇也。阳微则恶寒，阴弱则发热，二者迭更，各极其偏，不得和谐。上章荣卫内陷，脉反浮数，即此事也，此特甚焉。夏月天气热，地气冷；冬月天气冷，地气热。在人则肺主天气，脾主地气。今其人身之寒热，止随地气，是肺气败而无权，不能与天气相应也。所以然者，脾之中枢积而不转也。欲著欲裸，是据其情而言之，非真然也。
按：此奇病也。《素问》曾论及之，后来诸家医案中未见有夏寒冬热之迭见者。若但见其一者，则有之矣。窃意此必妄汗妄下后，又复妄加补腻，以致中枢郁结，肾气不升，肺气不降如此也，证属罕见，不敢强解。

第十八章  ***************************
脉浮而大，心下反硬。有热属脏者，攻之，不令发汗；属腑者，不令溲数。溲数则大便硬，汗多则热愈，汗少则便难。脉迟尚未可攻。属腑者下，当有「攻之」二字。经不言者，承上而省文也。
脉浮大者，当为表实里虚，今心下反硬，是热结于膈上也。属脏者，气分无形之病也。攻之，谓清之降之，如陷胸、泻心之类也；不令发汗，发汗则上焦之清气愈虚，下气愈逆愈壅，不得清肃矣。属腑者，肠胃有形之病，如阳明承气证是也。利水发汗，皆在所禁，为伤津也。热愈者，热益甚也，急攻之以驱其有形之滓，则内热清而痞结可去矣。若脉浮而迟，里气未实，是或阴结也，又未可攻。攻，谓攻下，与上属脏之攻义殊。此章以「有热」二字为骨。脉迟未可攻者，为无热也。旧解热愈俱谓热已解也，未合。或疑汗多汗少，「多少」二字误倒，非也，汗多固由误汗之太过，汗少更津虚而不能多耳。
按：心下硬是心下结急，为泻心证。胸中满是胸中胀闷，为陷胸证。而阳明证常兼此二者，以胃气上逆，而大肠又与肺表里，大便不通则气上壅遏也。
《伤寒论》曰：太阳与阳明合病，喘而胸满者，不可下，宜麻黄汤主之。此表气不宣以致里气郁也，义与此殊，亦可参看。阳明指经言，非在腑也。

第十九章  ***************************
此章当在篇末，考前后皆论妄治之害，不当以五脏绝证横决于中，故知错简。
脉浮而洪，身汗如油，喘而不休，水浆不下，体形不仁，乍静乍乱，此为命绝也。洪，一作滑。
浮而洪，气上涌沸而无根也。下五节，叙五脏绝证，有气越于上者，有气脱于下者，有气四散而不收者，总是阴阳两绝也。
又未知何脏先受其灾。若汗出发润，喘不休者，此为肺先绝也。
原注曰：汗出发润者，脱津也。喘不休者，脱气也。张石顽曰：肺为荣行脉中之第一关隘。脾气散精，上归于肺，绝，故精气四溃也。
阳反独留，形体如烟燻，直视摇头者，此为心绝也。
心为太阳，主血而藏神故也。
唇吻反青，四肢漐习习者，此为肝绝也。
唇吻四肢，皆脾所主。原注曰：漐习者，振动若搐搦，手足时时引缩也。真脏色证见于所胜之部，故为肝绝。
环口黧黑，柔汗发黄者，此为脾绝也。
黧黑者，水反侮也；柔汗，即汗出如油而不流者也；发黄者，面目如黄土，脾之真色也。
溲便遗失，狂言，目反，直视者，此为肾绝也。
溲，小便；便，大便。遗失，出而不知，少阴不藏，肾失其枢也。肾藏志，《内经》曰：狂言者是失志。目反，即戴眼，为太阳终证，太阳少阴表里也。直视者，瞳子属肾也。
五脏绝证，略叙梗概而未备也。更当考之《内经》。
又未知何脏阴阳前绝。若阳气前绝，阴气后竭者，其人死，身色必青。阴气前绝，阳气后竭者，其人死，身色必赤。腋下温，心下热也。
阴气后竭，则绝证见于阴；阳气后竭，则绝证见于阳。何者？阳去则阴独，阴去则阳孤，故彷惶无依，而绝证见也。《灵枢·小针解》曰：五脏之气已绝于内者，脉口气内绝，不至，其死也。内气重竭，无气以动，故静。五脏之气已绝于外者，脉口气外绝，不至，其死也。阳气反入，阴气有馀，故躁。《金匮要略》曰：六腑气绝于外者，手足寒，上气，脚缩。五脏气绝于内者，利不禁，下甚者，手足不仁。此亦其验也。

第二十章  ***************************
按：哕且衄者，卫气久郁，热力勃发，与胃中气血相激，而出于窍也。
寸口脉浮大，而医反下之，此为大逆。浮则无血，大则为寒，寒气相搏，则为肠鸣。医乃不知，而反饮冷水，令汗大出。水得寒气，冷必相搏，其人即噎。
浮大者，浮紧有力也。表邪宜汗，医反下之，复虚其内。脉续浮大，此浮大不得为邪在表矣。浮则无血，是伤液也；大则为寒，是伤气也。气伤内寒，寒复生气，气寒相搏，则为肠鸣，是寒燥内郁，无阳以化也。医见肠鸣脉大，更谓温毒内陷，饮以冷水，欲令大汗，岂知汗不得出，而水得寒气，冷必固结，胃气愈衰，其人即噎。噎者，呃也，大气无所发越而上逆也。
按：肠鸣必有腹痛，温毒内陷亦有此证，故饮冷水以发汗也，以治伤寒则戾矣。一寒中于表，一温发于里也，水得寒气，中焦更结，胃气上下不续，故噎也。
趺阳脉浮，浮则为虚，浮虚相搏，故令气噎，言胃气虚竭也。脉滑则为哕，此为医咎，责虚取实，守空迫血。脉浮，鼻中燥者，必衄也。
是时也，趺阳脉必浮。浮者，内虚也。内之津液愈虚，而气愈上涌，故令气噎。浮则伤胃，浮极，故胃气虚竭也，此寒变也。若趺阳脉滑，是又胃中虚热蕴结，而为哕矣。此必医见其寒，而又妄从而温补之。若此者，忽而责虚，忽而取实。《内经》曰：阴在内，阳之守也。今既妄下以伤阴，而又妄温之，阴虚而阳无所归，迫血妄行，未知从何道出。若脉浮，鼻中燥者，必从鼻中出而衄也。

第二十一章  ***************************
诸脉浮数，当发热而洒淅恶寒，若有痛处，饮食如常者，畜积有脓也。此文又见《金匮·疮痈篇》中。
当发热者，谓是表邪。风寒伤荣卫也，反但时时洒淅恶寒，或腹内或身中隐隐作痛，而有定处，饮食如常，此非外邪也。又病在血分，不在气分也。病在气分则发热于周身，病在血分则畜积于一处，如内而肺痈胃痈，外而疮疽是也。
《脉经》《病源》并作「而反洒淅恶寒」。又曰：欲知其脓已成未成，脉数而紧，脓未成也，紧去但数，脓为已成。

第二十二章  ***************************
脉浮而迟，面热赤而战惕者，六七日当汗出而解。反发热者，差迟迟，为无阳不能作汗，其身必痒也。
脉浮，邪气在表也；迟，里气衰也；面热赤，阳气不能四达而上越也；战惕，阳气跃跃欲出而力不能也。六七日邪气渐退，里气渐复，当可汗解矣。反加发热而无汗者，是里气仍未能复，脉且较迟于前。差，颇也。迟为阳气不足，故不能蒸动津液以作汗也。脉浮发热，邪气久徘徊于肌肤之间，怫郁而不得泄，其身必痒也，此麻桂各半汤证也。

第二十三章  ***************************
全章重在中焦不治。其上焦怫郁，
下焦不合，只是带叙，勿误作平列看。
寸口脉阴阳俱紧者，法当清邪中于上焦，浊邪中于下焦。清邪中上，名曰洁也，浊邪中下，名曰浑也。阴中于邪，必内慄也。表气微虚，里气不守，故使邪中于阴也。阳中于邪，必发热头痛，项强颈挛，腰痛胫痠。所谓阳中雾露之气，故曰清邪中上，浊邪中下。「法当」二字，直贯至此。言清邪中上，浊邪中下，各赅表里，非清邪中上即为阳中于邪，浊邪中下即为阴中于邪也。阴气为慄，足膝逆冷，便溺妄出。表气微虚，里气微急，三焦相溷，内外不通。上焦怫郁，脏气相熏，口烂蚀龈也。中焦不治，胃气上冲，脾气不转，胃中为浊，荣卫不通，血凝不流。若卫气前通者，小便赤黄。与热相搏，因热作使，游于经络，出入脏腑，热气所过，则为痈脓。若阴气前通者，阳气厥微，阴无所使，客气内人，嚏而出之，声嗢咽塞。寒厥相逐，为热所拥，血凝自下，状如豚肝。阴阳俱厥，脾气孤弱，五液注下。下焦不合，清便下重，令便数难，脐筑湫痛，命将难全。
此章文义颇难晓。喻嘉言指为温热病证，王孟英因之。窃以脉象及所列诸证测之，确系起于寒湿，非温毒也。想其人必是房室无度，寒暑不慎，饮食无节，起居不时，内气久虚，外邪久渍，溃入血分，复感新邪，而发病也。此邪之极杂，病之极深，治之极难者也。下章亦言脉阴阳俱紧而病浅，是在气分，由表渐入于里，治之，即由里渐出于表也。此章病在血分，内而脏腑，外而躯壳，无一非邪气所充塞，治内则遗外，治外则遗内，故卫气前通，阴气前通，俱有败证。当于病未剧时，清内疏外，阴阳两解，方为合法。然与寻常表里两解法又迥别，彼为实邪，为气分，此则表里俱病，虚实合邪，著眼宜在中焦不治数语。上有风寒，下有湿寒，上下逼向中焦，中焦郁结成热，故用热治以温之，则上寒既除，中热愈炽，而有卫气前通诸证矣；用寒治以清之，则中热愈郁，下寒愈深，而有阴气前通诸证矣。成注随文衍义，固解经之体宜然，但于义绪，未能提清耳。今既明其大义，复随文而衍之曰：寸口脉阴阳俱紧者，阴阳，赅尺寸浮沉在内，在法诸紧为寒，当是风寒之清邪中于上焦，湿寒之浊邪中于下焦。清邪中上，名曰洁也，浊邪中下，名曰浑也。上下各有表里。阴阳，表里也。里中于邪，其证必内慄也。所以然者，表虚则里气不守，而邪得乘间内入也。插一笔，申明清邪中上，亦有里证之故也。表中于邪，其证必发热，头痛，项强颈挛见于上也，腰痛胫痠见于下也。所谓阳中浊邪者，以寒湿不必地气上攻，即雾露亦是也。插一句，申明浊邪中下，亦有表证之故也。故曰清邪中上，浊邪中下也，是上下之表里皆邪矣。此段叙邪气中于上下表里之部分与其见证，为全章之前段。阴气不但为慄也，里气不守，邪入日深，旋见足膝逆冷，便溺妄出矣，是阳气内缩也。因前叙里证未备，补叙二句，所以不连叙于前者，此证非初起与内慄一时齐见，故不与阳证诸初起即见者并叙也。于此，见经文之叙次精矣。若此者，邪从上下四旁攒拥而来，表气渐虚，里气渐为邪气所束，而郁结逼急，不得流行，且将化热矣。上下皆邪则三焦相溷，《内经》曰：升降息则气立孤危。表里皆邪则内外不通，《内经》曰：出入废则神机化灭。邪周于外，脏气不得四达，但熏积于上焦，从胃口一线而出，口烂蚀龈。此变证之略见于外者，可知中焦不治，以致胃气上冲，已如此也，由是脾气不转，浊气浸渍胃中，不得升降，是内热将令血变也。周身荣卫为邪所据，血凝不流，是外寒又令血结也，其势不可为矣。此段叙邪气由浅入深，由寒化热，由气分据血分，句句在气机上立论。注意中焦为前后枢纽，是全章中权扼要处也，最宜著眼。治之者，若因外寒而用热药以疏外寒，则卫气前通而小便黄赤。药之热与内之热相结，内之热因药之热为使，以游于经络，出入脏腑，药热助虐，其气所过，即为痈脓。以血寒久结，得热骤开，不能复还原质，故热触之而即腐矣。若热而用寒药以清内热，则阳气厥微，愈不能振，阴不得阳以调和而蒸动之。阳在外，阴之使也，外无所使，腠理愈疏，客气易人。嚏而出之，声嗢咽塞，是胃中浊气全为寒束，略无出路，直上蒸肺。且药之寒与阳气之厥相逐，浊热内拥迫血，血之凝结于内者，不得融散而自下，状如豚肝矣。夫卫气前通，是阳自外越，非能通于阴也。阴气前通，是阴自内陷，非能通于阳也。此时真气已漓，阴阳表里不相顺接，脾气孤弱，中气下陷。前此内热久蕴，五脏不能藏精，精血久为蒸变，将见五液注下。下焦不合，清便下重，数而且难，是津液随中气之陷而下泄矣。津液泄尽，真元即脱，故脐下筑动而湫痛以死也。《内经》曰：大气入脏，腹痛下淫，可以致死，不可以致生，此之谓也。吁！始为外感，终成内伤，怪变杂沓，未死先腐，岂不悯哉！谁之咎哉？此病吾已两见，皆心力俱瘁人也。时俗指为劳损，实是寒湿杂病最重者，所谓风寒不醒成劳瘵也。其前后见证，一一皆与此合。其脉初起即沉细而紧，或沉而牢，起伏极小，带数而涩，化热则变数而滑，指下漉漉不续，最后沉细而滑如电掣，去死近矣。或一年或半年，辗转床褥，五液注下，脐筑湫痛而命尽矣。总因内气先伤，而寒湿之邪从下焦兜入、直捣元气巢穴，惉懘血分，遂浸淫至于不可为也。若仅清邪中上，不至摇动根株若此。

第二十四章  ***************************
脉阴阳俱紧者，口中气出，唇口乾燥，踡卧足冷，鼻中涕出，舌上苔滑，勿妄治也。到七日已来，其人微发热，手足温者，此为欲解。或到八日已上，反大发热者，此为难治。设使恶寒者，必欲呕也。腹内痛者，必欲利也。
此寒邪入里，虚阳上越也，亦以其人本寒，故至此，非外邪遽能夺主也。外假热而真内寒，故见诸证。勿妄治，非谓勿治也。七日八日，乃服驱寒回阳之剂而然，非束手待之也。微发热，手足温，真阳渐生于内也。反大发热，孤阳暴脱，不受热治也。亦如四逆证服汤后，脉微续者生，暴出者死。寒在上焦之里则欲呕，在下焦之里则欲利，是邪气与正气相拒也。治之得法，则紧去人安而病可愈矣。温脾则呕停，温肾则利止。
脉阴阳俱紧，至于吐利，其脉独不解。紧去人安，此为欲解。若脉迟，至六七日，不欲食，此为晚发，水停故也，为未解。食自可者，为欲解。
不于欲呕欲利之时，豫为善治，竟至吐利，恐其脉更紧而病不能解也。必紧脉去而吐利止，乃为欲解。若解后脉复变迟，至六七日不欲食，此为馀邪续发，无形之寒邪去，而有形之寒水停在也。必使水去胃阳复，食自可者，则全愈矣。
此与上章皆上下表里合邪，外感内伤一齐固结，缠绵不解，而轻重悬殊者。上是邪气直捣元根，盘踞血分；此是邪在气分，但内虚不能逐邪耳。治法于上证，宜在初见端倪时，急宣太阳之经气以疏表，驱下焦之寒湿以镇下，温命门之真阳以固元，清上焦之虚热以保肺，更兼益气、理气、养血、和血以建中枢，过腻过燥之品有一不可，宣固温清之法，又缺一不可也。久服，胸膈渐舒，腰膝渐健，斯其效矣。此则温中散寒即当奏功，但用药轻重进退宜有权衡，勿令太过不及，故曰勿妄治也。若径用表散，即顷刻汗出亡阳矣。

第二十五章  ***************************
当与第十章战而汗解义参看。
病六七日，手足三部脉皆至，大烦而口噤不能言，其人躁扰者，必欲解也。
「病」字是承上章，谓病寒、脉紧也。至六七日，寸口、趺阳、少阴三部脉皆盛至，所谓紧去也，是阳气内充也。大烦者，阳气已拥于膻中，急欲透出重阴也。口噤不能言，是寒邪与阳气相逼于经络也。其人躁扰，扬手掷足，是阳气渐达于四肢。《内经》所谓阴出之阳则怒是也。「其人躁扰」句用特笔，是著眼处。若无此，则脉盛而烦，即气脱于外也，口噤不言，即邪陷于内也。死生所判，须当识此。许叔微《本事方》卷八归耆建中汤、破阴丹两方案，与此义同。
若脉和，其人大烦，目重，睑内际黄者，此为欲解也。
若其人不躁扰者，必其脉紧去，又不过盛而和，是阴阳已平也。大烦者，阳乍开而外发也。目重者，目不欲开，阴欲合而内敛也。二证当先后迭见，非同时并见也。睑内黄者，中枢已运也，则表里皆和矣。上节是邪强正盛，力战而解。此是邪已衰而正渐复，故无口噤、躁扰格斗之象也。

第二十六章  ***************************
前两章为阳虚而伤寒，法重在阳。此与下章阴虚而伤风，法重在阴。
脉浮而数，浮为风，数为虚，风为热，虚为寒，风虚相搏，则洒淅恶寒也。
浮者，风为阳，邪在表也；数者，所谓出疾入迟，外实内虚也。风在表则生外热，真气虚则生内寒，以卫阳为风所累，不能内济故也。风虚相搏，阴阳不相顺接，则外证时时洒淅恶寒也。
按：此人阴虚而伤于风，挟寒而不甚者也。王冰曰：风薄则热起，热盛则水乾，水乾则肾气不营。凡风不挟寒，未有不即化热者，化热则如下章所云是矣。

第二十七章  ***************************
脉浮而滑，浮为阳，滑为实，阳实相搏，其脉数疾，卫气失度。浮滑之脉数疾，发热汗出者，此为不治。
此承上章而言，上为外热内寒，不过风邪鼓煽，阴阳不和，此则表里皆热，有阳无阴矣。浮为阳邪，滑为气实，数疾躁驶也。浮滑而躁驶，温热太盛，津液耗伤，卫气失其常度。得汗而脉静者生；脉仍躁驶，热不退而汗常出不禁者，此不治也，以卫气不能自固而津液将尽也。故凡病脉过指下，滑如电掣，按之即散者死，以其阴尽而阳脱也。
按：上言伤风，此言风温。风温，有伤风传化，有初病即成，未有不由于阴虚者也。「浮滑之脉数疾」句，为本章点睛。滑有阴阳相和，滑而条畅也；有阴中伏阳，紧而搏指，所谓动也；有液脱气驶，迅如电掣，无正形者，即此数疾是也。

第二十八章  ***************************
自第十章至此，皆论外感之病，脉之吉凶也。
伤寒，咳逆上气，其脉散者死，谓其形损故也。
伤寒，咳逆上气者，常也。《内经》曰：形寒寒饮则伤肺，逆气而上急。第寒则脉紧，不当散。散者，宽薄浮泛，不见边际，轻按即无也。肺为娇脏，或久咳，或内痈，致损其形也，形损则气无所归，故脉散而死也。散，《伤寒论》作数，音促，谓脉来并迫，有出无入也。或曰形损即肉脱也，亦通。
按：第十九章五脏绝证，恰与此接，故疑前为错简。


卷下平脉法篇第二  ——————————————————————————————————————————————————————————————————————————————————————————

平脉法篇章句  ***************************
平，读如骈，即辨脉也。盖三代秦汉之书，有名辨脉，有名平脉，仲景撰用古书，于是取之辨脉者，即名辨脉，取之平脉者，即名平脉，从其目，所以存古也。或谓无病之平脉者，非。
首章四言成韵，《伤寒》《金匮》中多有此体。而此章《脉经》引为仲景脉法，然则此体皆仲景自作与说者。又谓此章论脉法大义，当为辨脉平脉并言，故有移此章居辨脉之首者，亦有移平脉居辨脉之前者，此皆未深思也。夫平，即辨也。仲景分为二者，或是「辨脉」，古有其书，掇而录之，仍其旧名。至于「平脉」，或古有其书，或古无其书，仲景辑录众书，参以己说，故别为此名，附于后与。

第一章  ***************************
观为子条记，是下文诸篇，乃仲景自作也。
问曰：脉有三部，阴阳相乘。荣卫血气、在人体躬，呼吸出入，上下于中，因息游布，津液流通。随时动作，效象形容，春弦秋浮，冬沉夏洪，察色观脉，大小不同。一时之间，变无经常，尺寸参差，或短或长，上下乖错，或存或亡，病辄改易，进退低昂。心迷意惑，动失纪纲，愿为具陈，令得分明。以韵推之，相乘当作相从。
起二句，以阴阳提纲；次六句，言脉体之源流也；「随时动作」六句，言脉之随时不同也；「一时之间」八句，言脉之因病改易也；末四句，问词。进退，言脉之长短盛衰也。低昂，言前后俯仰，如寸浮尺沉、寸沉尺浮也。
师曰：子之所问，道之根源。脉有三部，尺寸及关。荣卫流行，不失衡铨。肾沉心洪，肺浮肝弦，此自经常，不失铢分。出入升降，漏刻周旋，水下二刻，一周循环，当复寸口，虚实见焉。变化相乘，阴阳相干。风则浮虚，寒则牢坚，沉潜水滀，支饮急弦，动则为痛，数则热烦。设有不应，知变所缘，三部不同，病各异端，太过可怪，不及亦然。邪不空见，中必有奸，审察表里，三焦别焉，知其所舍，消息诊看。料度腑脏，独见若神，为子条记，传与贤人。
自首至虚实见焉，亦言脉体之源流也；易春秋冬夏而言肾心肺肝者，四脏通于四气也；「变化相乘」八句，言脉之应病也；「设有不应」以下，是进推脉之应病，更无定象，勿谓不应。「中必有奸」，为察脉要诀，洵一篇之纲领也。「漏刻周旋」，详见《灵枢》及《难经》首章。

第二章  ***************************
师曰：呼吸者，脉之头也。初持脉，来疾去迟，此出疾入迟，名曰内虚外实也。初持脉，来迟去疾，此出迟入疾，名曰内实外虚也。
头者，纪数之名也。《内经》曰：脉之行也，以息往来。故以呼吸为脉之纪也。来去者，气之出入也。出入者，阴阳血气之内外也。来疾去迟，是出多人少，则气聚于外，故外实；来迟去疾，是出少人多，则气聚于内，故内实。外实者，阴之吸力微，故内虚；内实者，阳之鼓力微，故外虚也。，「初持脉」句宜著眼，盖察脉之神，全在有意无意之间，惟初持则指下乍来，心无成见，能得其真。若久持，或不免矜心作意，曲委揣摩，而反失其真矣。故诊脉久持而心神惉懘、真象倘恍者，即宜举指离脉，洗心凝神，重行按下，以审谛也。此章言诊脉须知来去出入、以察其神，洵秘诀也。

第三章  ***************************
问曰：上工望而知之，中工问而知之，下工脉而知之。愿闻其说。师曰：病家人请云，病人苦发热，身体疼，病人自卧。师到，诊其脉，沉而迟者，知其差也。何以知之？表有病者，脉当浮大，今脉反沉迟，故知愈也。假令病人云腹内卒痛，病人自坐，师到，脉之浮而大者，知其差也。何以知之？里有病者，脉当沉而细，今脉浮大，故知愈也。
自卧者，不能坐也。自坐者，不欲卧也。答意盖言脉而知之，亦多神妙，未可言下也。《千金方》引此文下续云：若不愈者，必死，以其脉与病反也。凡医者，须察证之盛衰，脉之顺逆，如脉顺病衰则愈，病甚脉反则死。一死一愈，其机甚微，脉而知之，岂曰下乎？夫四诊以望居首，以脉居末者，医师临证之次序也。后世昧于脉法者，每藉口于末，此章盖深辟其说矣。
师曰：病家人来请云，病人发热烦极。明日师到，病人向壁卧，此热已去也。设令脉不和，处言已愈。
发热烦极，有邪气胜而正气无主者，是真液受伤也。有正气盛于内，欲逼邪外出而相争者，所谓大烦口噤，不能言而躁扰者，为欲解也。方烦热时气迫于内，必欲向空而自发扬。今向壁卧，是邪退而神倦，欲自息养也。脉不和者，仅不和而无邪脉也，是阴阳未平也。或曰不和，当作自和。
设令向壁卧，闻师到，不惊起而盼视。若三言三止，脉之嚥唾者，此诈病也。设令脉自和，处言此病大重，当须服吐下药，针灸数十百处，乃愈。
此与上节皆言望必参以脉也。望不可专恃，明矣。诈病，有试医者，有因事者，此以言恐之，盖恶其试医也。若因事，当别有权衡。
师持脉，病人欠者，无病也。脉之，呻者，病也。言迟者，风也。摇头言者，里痛也。行迟者，表强也。坐而伏者，短气也。坐而下一脚《脉经》作膝者，腰痛也。《脉经》无「也」字。里实，护腹如怀卵物者，心痛也。
此节更言望之为法，止可于诊脉时藉以知其病之所苦，而不能知其病之原委与其浅深也。欠者，阴阳相引也。相引，即相和矣。呻者，病也，病当作痛。言迟者，风壅腠理，搏入肺中，呼吸喘粗故也。摇头言者，痛在上里也。行迟者，寒迫液凝，骨属不利也。气出丹田，气不足，故伏以就之。腰痛，由于里实，故下一脚以伸其气，痛在下里也。护腹如怀卵物者，心下牵引而痛也，旧解以里实属心痛，大谬。凡痛，有虚有实。实者，其痛胀闷，恆展其肢体以舒其气；虚者，其痛拘引，恆曲其胸腹以缓其经。况此节大义在观外以知内，又何得先言里实耶？
按：《伤寒论》曰：风温为病，脉阴阳俱浮，自汗出，身重，多眠睡，鼻息必鼾，语言难出。此言迟为风之义也。

第四章  ***************************
师曰：伏气之痛，以意候之，今月之内，欲有伏气。假令旧有伏气，当须脉之。若脉微弱者，当喉中痛似伤，非喉痹也。病人云，实咽中病，虽尔，今复欲下利。
痛，即病也，不可与喉中痛牵说。《内经》曰：天地之气，胜复之作，不形于诊也。《脉法》曰：天地之变，无以脉诊，此之谓也。故曰：伏气之病，以意候之，今月之内，欲有伏气。正描摩以意候之，谓某月之内天气不正，当有伏气也。假令旧有伏气，谓伏气欲发，发必动于经气，即可诊脉而知其发于何经也。若微弱者，少阴之病脉也。少阴当咽痛而下利，故可决其喉中似伤，且将下利也。余经仿此。伏气不见于脉，前人未经发明究竟，亦非全不见脉，但不能预决其发于何经也。故《难经》曰：温病之脉，行在诸经，未知何经之动也，各随其经所在而取之。即此义也。

第五章  ***************************
问曰：人病恐怖者，其脉何状？师曰：脉形如循丝累累然，其面白脱色也。
人病恐怖，是病也，非有所见也。脉形如循丝累累然者，肝胆气索也。胆寒，故常病自恐。《内经》曰：肾肝并小弦，欲惊。又曰：胆虚则恐，如人将捕之。
问曰：人不饮，其脉何类？师曰：脉自涩，唇口乾燥也。
水入于经，其血乃成。水之精化津，津载血以行者也。
问曰：人愧者，其脉何类？师曰：脉浮，而面色乍白乍赤。
愧者，恐与怒并也。脉浮，气不定也。

第六章  ***************************
问曰：经说脉有三菽六菽重者，何谓也？师曰：脉者，人以指按之如三菽之重者，肺气也；如六菽之重者，心气也；如九菽之重者，脾气也；如上二菽之重者，肝气也；按之至骨者，肾气也。
文本《难经》，注详《脉简》，此义诊内伤尤切，宜深究之。
假令下利，寸口、关上、尺中悉不见脉，然尺中时一小，见脉再举头者，肾气也。若见损脉来至，为难治。
下利，三部脉伏，惟霍乱有之。久利脉脱，即尺中再举头，其能生乎！窃思不见脉，盖谓三部盛大，不见应病之脉也，惟尺中时一小弱，且见脉再举头，头者，纪数之名也，谓脉来中止，复从首纪也，肾气不续，因下利而衰也。损脉者，动止频多，真气损也。臆说如此，未知合否。文义与上节不续，其第四章之错简欤？

第七章  ***************************
问曰：脉有相乘，有纵有横，有逆有顺，何也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。
五行之气，己强则乘人，己弱则为人所乘，故脉有相乘也。华佗曰：如火病入木，为难治，子不合乘母之逆也。观于纵横逆顺之名，其虚实难易可睹矣。

第八章  ***************************
问曰：脉有残贼，何谓也？师曰：脉有弦紧浮滑沉涩，此六者，名曰残贼，能为诸脉作病也。诸脉，一作诸经。
弦紧沉涩，阴也，阴盛则人病矣。浮滑，阳也，浮为内虚，滑为内热。亦有浮滑应指如电掣，按之即散者。《中藏经》以滑为虚，是也。
按：涩脉虽百病所忌，然虚细滑数，劳损已深，脉来时有艰难停止，是内之阴气犹欲挽留，阴未全绝，即阳未全散。至卫气奔逸，略无所恋，并此涩象而无之，则短期至矣。此前人所未道也。

第九章  ***************************
问曰：脉有灾怪，何谓也？师曰：假令人病，脉得太阳，与形证相应，因为作汤，比还，送汤，如食顷，病人乃大吐。若下利，腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故名灾怪耳。
脉有灾怪，非脉也，病也，亦非病也，乃病人所自作也，谓无妄之灾可怪者也。此病家不以情告医之过也。

第十章  ***************************
缺冬脉，当是脱简。
问曰：东方肝脉，其形何似？师曰：肝者，木也，名厥阴。其脉微弦濡弱而长，是肝脉也。肝病自得濡弱者，愈也。
自得者，不改其常也。若但濡弱而无弦，则肝不弦，是无胃气也。后仿此。
假令得纯弦者，死。何以知之？以其脉如弦直，是肝脏伤，故知死也。
但弦而不见濡弱，是肝之真脏也。
南方心脏，其形何拟？师曰：心者，火也，名少阴。其脉洪大而长，是心脉也。心病自得洪大者，愈也。
心脉洪大而长，心为肝子，长者肝脉，子不离母也。诸家只谓浮大而散，是泥于《难经》，而未喻其真也。
假令脉来微去大，故名反，病在里也。脉来头小本大者，故名复，病在表也。上微头小者，则汗出；下微本大者，则为关格不通，不得尿。头无汗者，可治；有汗者，死。
来微去大，即所谓来不盛、去反盛也。病在里者，阴盛也。脉来者，专指来之形势也，脉之动也。阳气前至，阴气后至，故有头有本。此头小本大，非阳虚阴实也，乃邪格于表，气来不能畅达，而郁于后也，故名复。上，寸口也；微，略也；头小者，汗出，阳虚不固，故见小弱。下，尺中也；本大者，关格不通，不得尿；阴燥气浮，故见盛大。《金匮要略》曰：浮者在后，其病在里，腰痛背强不能行，必短气而极。即此义也。此于脉来过指之时，分别首尾大小，以决表里、上下、虚实之病，是诊法之极细者。末二句，义似不续。若谓关格不通而头有汗，是阴气不得下通，而随阳气以上越也，则必脉来上头大、下本小矣。此节与夏脉不属，疑是第二章错简。
按：湿家下之，额上汗出，小便不利者，死；下利不止者，亦死。又「太阳篇」　：阴不得有汗。今头汗出，故知非少阴也。注云：少阴证，但头汗出，则死矣。仲景论头汗死证止此，其后条解者，即援为本节注脚。盖寒邪干心，本为贼邪，寒束于外，火郁于内，其根未拔；火越于上，寒逼于下，则根拨矣。头小本大，其脉为短，与长相反，是寒水凌心之象也。头汗不尿，是上竭下厥之候也。
西方肺脉，其形何似？师曰：肺者，金也，名太阴。其脉毛浮也，肺病自得此脉。若得缓迟者，皆愈；若得数者，则剧。何以知之？数者，南方火，火克西方金，法当痈肿，为难治也。
秋，揪也，敛之义也。人气乍敛，则外不能盛；而炎夏久汗，津液不充，则内不能实。毛浮者，略沉于夏脉，而浮候轻虚如毛，不及夏脉之洪大也。故《内经》曰：秋日下肤。非极浮薄中空，无根如毛之轻也。痈肿脉数，非难治；痈肿在肺，而肺脉数，则难治也。

第十一章  ***************************
问曰：二月得毛浮脉，何以处言至秋当死？师曰：二月之时，脉当濡弱，反得毛浮者，故知至秋死。　二月肝用事，肝脉属木，应濡弱，反得毛浮者，是肺脉也。肺属金，金来剋木，故知至秋死。他皆仿此。
此即《内经》所谓春胃有毛曰秋病，毛甚曰今病。又所谓脉不得胃气者，肝不弦是也。二月木气用事，反见金气，则木气已微，故至秋死也。不但此也，木气从水生，脉当兼沉，乃为有根。毛浮者，阴竭无根也。夏阳得令，气与时顺，故犹可持。至秋则气当内敛，而内无阴以接引之，故不能内济，而外脱以死也。若更见躁疾，夏即当死，不待秋矣。

第十二章  ***************************
师曰：脉，肥人责浮，瘦人责沉。肥人当沉，今反浮，瘦人当浮，今反沉，故责之。
李士材书，有谓肥人当浮，瘦人当沉，义各有当。

第十三章  ***************************
师曰：寸脉下不至关，为阳绝；尺脉上不至关，为阴绝。此皆不治，决死也。若计其馀命死生之期，期以月节克之也。
寸脉，是仅寸有脉也。下不至关，是尺无脉也，故为阳绝于阴。尺脉上不至关，仿此。两「绝」字，如「极」字之义，谓绝类离群而孤立也。不然上部无脉，下部有脉，是为有根，岂遽曰决死不治耶？盖凡脉之上下不至关者，有上越下脱，亦有上格下郁，何以别之？察其脉之有神无神而知之。期以月节克之者，月节五行之气与脏腑五行之气相感通者也。

第十四章  ***************************
师曰：脉病人不病，名曰行尸，以无王气。卒眩仆，不识人者，短命则死。人病脉不病，名曰内虚，以无穀神。虽困，无苦。
王气，即四时五行之王气，具于五脏者也。气当王而不能王，是根株已绝，脏气不能自主，故将卒眩仆，不识人，不能尽其天年而死也。卒者，不知何时，旦暮不保之意也。五色以候外，五脉以候内。内虚者，内无邪气也。穀神者，胃气也。「无」当为「有」，诸家曲说不足信也。果无穀神，犹得曰脉不病耶？

第十五章  ***************************
问曰：翕奄沉，名曰滑，何谓也？沉为纯阴，翕为正阳，阴阳和合，故令脉滑。关尺自平，阳明脉微沉，饮食自可。少阴脉微滑，滑者，紧之浮名也，此为阴实，其人必股内汗出，阴下湿也。《金匮》肾水者，腹大，脐肿，腰痛，阴下湿如牛鼻上汗，其足逆冷，面反瘦。
此反复以释滑脉之义也。翕，即《论语》翕如之义。《素间》曰：阴阳相过，名曰溜。溜，即滑也。相过者，由沉出浮，由浮入沉，是阳涵阴、阴透阳，脉之来也，自具起伏阖辟之致，故曰滑也。「关尺自平」四字尤为紧要，即阴脉与阳脉同等之缓脉是也。忽浮忽沉，若无正形，但见指下搏击，便非平脉矣，阳明脉微沉以下是也。阳明脉，关上也。胃中阳气充足，脉当浮盛，今微见沉，是阳气渐不充举矣。饮食自可者，阳未甚衰，自能消穀，而津液有馀，亦即由此，是胃阴渐盛于胃阳矣。少阴脉，尺中也。微滑者，似滑也。似滑者，以其非阴阳和合、关尺自平之滑，而应指坚搏，起伏有力，是紧而能浮，因亦名之为滑也。此阴气偏实而有馀，故独尺脉流利搏指也。阴有馀，而阳气不能升举而宣行之，则阴气不摄而下溜，而有股内汗，阴下湿诸证矣。股内阴下，阴气所行之部，水流湿故也。后世以尺滑主遗浊，是亦阴气有馀而下溢，阳气不能升摄也。漏久则阴气日枯，阳气日损，饮食日衰，脉且变涩矣。紧而滑者，即动脉也。

第十六章  ***************************
自首至此，皆论诊脉之
法与诸脉之所以然也。
问曰：曾为人所难，紧脉从何而来？师曰：假令亡汗若吐，以肺里寒，故令脉紧也；假令咳者，坐饮冷水，故令脉紧也；假令下利，以胃中虚冷，故令脉紧也。
此反复以明紧脉之义也。三个假令，自是发凡之例词，紧脉之原，固不止此，然大义已尽，客寒外袭与虚寒内生而已。汗吐而肺寒，是因汗吐伤阳，以致肺寒也；下利而胃冷，是因胃冷以致下利也。

第十七章  ***************************
此章揭明荣卫为脉之本，是后七章诸脉主病之根原也。
寸口卫气盛，名曰高；荣气盛，名曰章；高章相搏，名曰纲。卫气弱，名曰惵；荣气弱，名曰卑；惵卑相搏，名曰损。卫气和，名曰缓；荣气和，名曰迟；迟缓相搏，名曰沉。
此明脉之形势，本于荣卫，示人以察脉、决病之真诠也。前六者，人以不经见而怪之；后三者，人又以习见而忽之。夫卫为叶，荣为根；卫主外，荣主内；卫主脉之浮，荣主脉之沉；卫主脉之势，荣主脉之形。九者，只是从形势分见合见处，推见人身阴阳血气之盛衰。凡诊脉者，皆宜识此。卫气盛者，动势大也，来盛去衰，气扬于上，故曰高。荣气盛者，脉形充也，指下圆实，气壮于中，故曰章。二者并见，形壮势大，故曰纲，如网之纲也。卫气弱者，趯趯而来，去不大也，如有所怯而不敢进，故曰惵。《脉经》曰：脉来牒牒，按之不弹手是也。荣气弱者，软而薄也，故曰卑。卑，下也。所谓其脉沉者，荣气微是也。二者并见，形虚势陷，脉来短小，故曰损。损，减也，不足之谓也。卫气和者，不盛不弱，但不得荣气以敛之，则经络纵弛，故曰缓。缓者，宽松，有散之意焉。荣气和而不得卫气以鼓之，则津液壅窒，故曰迟。迟者，濡滞，有涩之意焉。二者并见，缓既重而难举，迟又怠不欲进，故曰沉。沉，犹陷也，滞也。
按：本篇如首章设有不应一段，与次章论出入，十章论头本，及此章论荣卫，皆诊法中无上妙义也。

第十八章  ***************************
自此至末，皆言各脉之主病也。脉之主病，原不止此，盖举其病之大者言之耳。
寸口脉缓而迟缓则阳气长，其色鲜，其颜光，其声商，毛发长；迟则阴气盛，骨髓生，血满，肌肉紧薄鲜硬；阴阳相抱，荣卫俱行，刚柔相搏，名曰强也。
此与下节合，寸口、趺阳以明阴阳血气强实太过之病变也。此缓而迟，与上章义同，非是荣卫相和也。卫和则缓，缓则阳气长，而其色鲜，颜光，声商，发长，阳主外也。荣和则迟，迟则阴气盛，而骨髓生，血满，肌肉紧薄鲜硬，阴主内也。此所谓阴阳相抱、荣卫俱行也。阳刚阴柔，二气相搏，其人似强，故名曰强也。虽然强矣，满于中而溢于外，至于色鲜，颜光，肌肉紧薄，未免有肥盛太过壅实之虞矣。
趺阳脉滑而紧，滑者胃气实，紧者脾气强，持实击强，痛还自伤，以手把刃，坐作疮也。
寸口脉缓而迟，固曰强矣。必趺阳脉亦缓而迟，乃为胃气如经而无患也。若滑而紧，滑者阳盛，故为胃气实；紧者，坚实之意也，阴盛，故为脾气强。胃实脾强，饮食倍进，气血愈实。本强矣，而又以实益之，是谓持实击强。本已髓生血满、肌肉紧薄鲜硬矣，后益者何所容耶？气血过实必壅，肌肉必见痹痛，其经络之中闷胀万状，必将持刃自伤，如有邪祟，而非祟也。《灵枢》所谓脉气辈至，即自啮舌、啮腮之类是也。坐如惊沙，坐飞之坐，谓无因而突然也。气争于脉外气分，则弃衣逾垣之事起矣。气争于脉中血分，则自啮自刃之灾作矣。其厥而卒倒者，气实内乘脏腑也。故凡色鲜，声商，肌肉紧薄鲜硬此等，其后病狂、病厥者，吾见屡矣。《金匮要略》曰：脉沉大而滑，沉则为实，滑则为气，实气相搏，则为卒厥。沉大，即紧之类也。

第十九章  ***************************
瘾疹身痒，是因风不得泄。而曰泄风者，在表而未内陷也。
寸口脉浮而大，浮为虚，大为实。在尺为关，在寸为格。关则不得小便，格则吐逆。
此与下节合，寸口趺阳以辨关格也。论曰：脉浮大者，气实血虚也。大者，来盛去衰也。血阴气阳，阴虚阳实则病根于阴，证见于阳。故实者在尺，是阳气下并而为关实者；在寸，是阳气上越而为格。关者，阴为阳扰，不得清肃下降也，格者，孤阳独行，厥气上逆也。《素问》曰：阴阳不相应，病名曰关格。
趺阳脉伏而涩，伏则吐逆，水穀不化，涩则食不得入，病名曰关格。
寸口浮大，关格之病已见矣。而趺阳之脉亦有关格，与寸口不同。伏者，沉之极也。阳气衰微，不能鼓动，故胃寒而吐逆，水穀不化也。涩则阴气郁结，中焦不畅，故食不得入。趺阳主胃，胃主中焦，中焦不通，则上下亦将隔绝矣，故亦名曰关格。前关格分主上下，此关格止主中焦，今谓之寒膈是也。
脉浮而大，浮为风虚，大为气强，风气相搏，必成瘾疹。身体为痒，痒者名泄风，久久为痴癞。此文又见《金匮·水气篇》中。
脉，趺阳也，承上节而言。趺阳脉亦浮大，与寸口同也。趺阳候阳，寸口候阴，阴阳二部皆见浮大，是一身上下气浮于表矣。气浮于表者，邪盛于表也。故浮为风虚，风邪耗液而荣虚也；大为气强，卫为邪鼓而气强也。风邪与卫气相搏，其即发者，必成瘾疹。身体为痒，痒者名泄风，谓风有所泄也。《内经》曰：外在腠理，名为泄风是也。若久而不泄，侵入荣中，则风与湿相搏，为痂癞矣，疥疮是也。世谓疥疮发于脾胃，正与此合。

第二十章  ***************************
寸口脉弱而迟，弱者卫气微，迟者荣中寒。荣为血，血寒则发热。卫为气，气微者心内飢，飢而虚满，不能食也。
此合下节，以明胃阳不足之脉证也。弱者，形无力也；迟者，势不振也。弱为气衰，故卫气微；迟为气滞，故荣中寒。荣主血，血寒者，卫气不能内温也；卫不内温，则必外越，故发热。卫主气，气微者，荣气不能内充也：荣不内充，则津涸而气亢，故心内苦飢，而又虚满不能食也。
趺阳脉大而紧者，当即下利，为难治。
不能食，则胃气益虚，而趺阳脉亦必迟而弱，不待言矣。若大而紧，大则为芤，紧则为寒，是不但阳虚于内，而且阴盛于内矣，故当即下利也。阴盛于内，则阳无根而难复矣。故凡病发热，胸满，不能食，而又下利，罕能愈者，是噤口利之类也。

第二十一章  ***************************
寸口脉弱而缓，弱者阳气不足，缓者胃气有馀，噫而吞酸，食卒不下，气填于膈上也。
此合下节，以明胃阳不宣之脉证也。前弱而迟，是阳衰于内；此弱而缓，是阳郁于内。弱者，应指无力，故为阳气不足。阳气者，卫外为固，发于肺者也。缓者，脉体柔软，故为胃气有馀。胃气者，水穀之津液，即荣气是也。荣强卫弱，胃气不能流通，而陷积于中焦，胃以降为功者也。今阳气不足，遏其胃气之外行，是犹瓶之窒其上口，而其下滴水不能漏也，故噫而吞酸，食卒不下。气填膈上者，胃中浊气不降而上蒸，使胸中痞满也。故凡治吞酸不宜用热药者，以其非阳虚也。寒湿上盛，阳为所遏，宣导之，斯愈矣。
趺阳脉紧而浮，浮为气，紧为寒。浮为腹满，紧为绞痛，浮紧相搏，肠鸣而转，转即气动，膈气乃下。少阴脉不出，其阴肿大而虚也。
趺阳，为胃之下腧，寒湿填于膈上，脉象变见于寸口。膈气若下，当诊趺阳与少阴矣。浮为气实，紧为血寒；气实于外，不能归根，故腹满；血寒于经，阻其隧道，故绞痛。此中焦肠胃之证，与噫而吞酸相因者也。浮紧相搏者，气与寒相逐也。相逐则有时肠鸣，而中焦气转矣。中焦气转，则上焦气动，而膈上气乃下矣。虽然，未可为病愈也。少阴，太溪也。若此脉不出者，是又寒湿之气下陷少阴，结于阴器，其阴必肿大而虚也。虚者，其中无物，一朝气上，旋覆消也，此寒疝证也。疝本于肝，今胃阳不运，不能驱除寒湿根株，以致气上下走而成此证者，盖胃气不宣，则肝气必郁，况寒湿下合那！昔人谓吞酸日久不治，必成臌胀，亦此意也。观此则治疝，必注意脾胃矣。

第二十二章  ***************************
寸口脉微而涩，微者卫气不行，涩者荣气不足。荣卫不能相将，三焦无所御，身体痹不仁。荣气不足，则烦疼，口难言。卫气虚，则恶寒，数欠。三焦不归其部，上焦不归者噫而醋吞，中焦不归者不能消穀引食，下焦不归者则遗溲。
此合下节，以明身痹之脉证也。《内经》曰：卫气不为痹，究竟卫气周行，则身不痹。故仲景必推本于卫气不行也。《内经》之意谓痹则卫气别行其道，其慓疾滑利不因痹而阻耳。微者，来去不大也。荣气不足，则经隧不利，故脉涩。荣气既滞，而卫气之力又不足以推荡之，则二气不调，失其常度，运行不周，三焦失养。其气不能渗于身，以温肌肉充腠理，而身体有痹而不仁者矣。身体既痹，则荣卫更衰矣，三焦更失其职矣。荣属于心，心液不足，则虚热内生，故烦而似疼，其状难言也。卫属于肺，肺主皮毛，故虚则恶寒。其数欠者，上下气不相续也。三焦虽是一气，而各有其部，即各有其职。不归者，失其常度也。上焦为开，中焦为枢，下焦为阖，皆气之所为也。既不得其气，能成其功用乎？故噫而醋吞，诸证见也。
趺阳脉沉而数，沉为实，数消穀。紧者，病难治。
若身痹之时趺阳脉沉而数，沉为内实，内实而数，是真气不能达于周身，而犹未衰于脏腑也，故消穀。消穀则食入于阴，长气于阳，而痹可治也。不数而紧则内寒，而真气不可恢复矣，故难治。一说紧者，沉数而紧也。紧为弦细之名，弦细而数，本为劳脉，在胃经水穀之海，多气多血，尤不宜如此枯索也，故难治，亦通。

第二十三章  ***************************
诸证多属肺痈。肺痈固多成劳损，而劳损不尽由肺痈，则此章之义似当以肺痈为主。四属断绝，所谓肺热叶焦，发为痿躄者也。
寸口脉微而涩，微者卫气表，涩者荣气不足。卫气衰，面色黄；荣气不足，面色青。荣为根，卫为叶，荣卫俱微，则根叶枯藁，而寒慄咳逆，唾腥吐涎沫也。
此合下节，以明劳损之脉证也。前言微者，卫气不行，不行者，以其衰也。卫衰面黄者，气不行则血滞，血滞则色黄；荣微面青者，血不足则肤夭，肤夭则色青；血虚且滞，青黄杂见。荣根卫叶，根里叶表，二气俱微，表里俱病，不但面色苍黄见于外，而且寒慄，咳逆，唾腥，吐涎沫，诸证生于内也。寒慄者，真火不足于三焦，而肾经寒水之气上犯心包也。咳逆者，寒水之气上犯于肺也，此卫气不温也。唾腥，吐涎沫者，津液上涌也，津液本藉大气以通行腠理者也。卫衰则荣索，其饮食既不能化津液以充肌肤，其肌腠固有之津液又将日渐内缩，随逆气而上出。体瘦甲错，即由于此，此荣气不润也。
趺阳脉浮而乳，浮者卫气衰，芤者荣气伤，其身体瘦，肌肉甲错。浮芤相搏，宗气衰微，四属断绝。
寸口微涩，而见上文诸证，则劳损已成，而趺阳脉必浮而芤矣。浮者，泛泛然而来去无力也，故为卫衰；芤者，按之内虚，故为荣伤。荣伤则无以充肌肉而润皮肤，必身体瘦而肌肉甲错矣。谓皴揭，如鳞甲参错也。浮芤相搏，气既不能生血，血愈不能养气，卫散荣败。宗气者，荣卫之所合也，积于胸中，以行呼吸而主一身之动静者也。将见宗气衰微，呼吸喘促，而四肢断绝，手足不用，著床不起矣。断绝者，谓血气不至其处也。

第二十四章  ***************************
寸口脉微而缓，微者卫气疏，疏则其肤空；缓者胃气实，实则谷消而水化也。谷入于胃，脉道乃行，水入于经，其血乃成。荣盛则其肤必疏。三焦绝经，名曰血崩。
此至篇末，皆以明厥之为病有表虚、里实、外寒、内热、乘腑、乘脏之不同也。疏，散也，气散不固，则力不盛，故脉微而肤空。胃气实者，湿热盛也，经络纵弛，故脉缓。湿热者，水穀之气也。谷消水化，故实也。凡人禀赋既偏，则水穀多从偏胜之气化，而胜者愈胜，弱者愈弱。此人卫气既疏，故水穀得胃气之消化偏助荣气，其荣益盛。荣盛者，体肥也。荣盛而卫气不足以运之，玄府必疏。气无所束，而三焦之升降出入者，散而失纪。气失其纪，则血失其道，何者？气既外散，即不内充，而血之藉气推行者，其力微矣，故津液菀为痰涎也。崩，坏也。世谓肥人多痰，又谓肥人多患类中风，即此义也。此节明厥之本起于气虚血实也，其后则血滞气壅而病成矣。厥成于阴虚者，津液不足也。此云血实者，非真血实也，痰涎自盛也。
趺阳脉微而紧，紧则为寒，微则为虚，微紧相搏，则为短气。
前节是厥病主脉，此下趺阳、少阴四节，变脉兼脉也。趺阳脉，候胃脘之阳气者也。前云胃气实，趺阳脉亦必缓，可知矣。若微而紧，是气本虚而血又寒。寒则血凝，气不能运。呼吸短气，是不但在表之卫气不足，而在里之宗气亦不足矣。宗气者，大气之行呼吸，主持一身之气机阖辟者也。
少阴脉弱而涩，弱者微烦，涩则厥逆。
少阴脉，候肾中真阴真阳之元气者也。弱者，真阴虚而生内热，故微烦，烦则有眩冒之事矣。涩者，脉道不通而气不接续也，故厥逆。厥逆者，四肢时时逆冷也，是气机愈不利而外寒内热之势成矣。合上节观之，始因血寒而气不运，继因气郁而内化热。《内经》曰：阳之气，以天地之疾风名之。郁久，则发暴。而又血凝经隧，使不得循其正道，逼迫交争，有不令人卒厥者乎？
趺阳脉不出，脾不上下，身冷肤硬。
不出者，伏而无脉也，是其气机已窒。脾涩不通，气不上下矣。身冷肤硬，所谓尸厥也。
少阴脉不至，肾气微少。精血奔，气促迫，上入胸膈。宗气反聚，血结心下，阳气退下，热归阴股。与阴相动，令身不仁，此为尸厥，当刺期门、巨阙。西医略论云：股阴动脉略与肾囊相对。
不至者，沉细不能应指也。肾气者，真阴之气也。真阴微少，则真阳无所涵养依恋，而精血奔，气促迫，上人胸膈。胸膈者，宗气之部也。下焦虚阳之气逼迫上焦，则宗气不得调畅，呼吸短促，有升无降，且血随气升，亦结于心下而不散矣。血，即痰涎之类也。《内经》谓大怒气逆，血菀于上，使人薄厥，亦此义也。宗气与血结聚心下，阳气之促迫上奔者，既不能上通，又不能四达，因退下而热归阴股。不行于阳，只动于阴，是血并于上，气并于下，上实下虚，心迷无知，而身不仁矣。扁鹊之治虢太子，即其事也。原注曰：刺期门者，以通心下结血；刺巨阙者，以行胸中宗气。
首节言气虚血实，厥之本也；次二节血实气壅，由寒化热，厥之机也；此二节气窒气乱，厥之成也。
寸口脉微，尺脉紧，其人虚损多汗。知阴常在，绝不见阳也。
寸为阳，微者，阳气衰；尺为阴，紧者，阴气盛。是其人内之真阳虚损，而外之卫阳又不能自固，而多汗以泄之。有阴无阳，故其脉如此。
凡人阴阳血气有偏实者，固必有偏虚。厥之为病，究不成于偏虚而成于偏实。偏实者，非阴气也，阳气积于一偏而无所泄，乃逼迫妄行而卒倒。此尺紧多汗，只是阳虚阴实，且汗多气泄，亦为虚损，不为厥也。故窃疑与前后论厥诸文不续也。意者，言阴实而阳有所泄，即至妄泄成损，亦不成厥，以反证厥之成于偏实耶。
寸口，诸微亡阳，诸濡亡血，诸弱发热，诸紧为寒。诸乘寒者，则为厥，郁冒不仁，以胃无穀气，脾涩不通，口急不能言，战而慄也。
诸，赅词，皆也，但也。言三部九候，皆但见此，不杂和他脉也。微者，来去不盛也，故为亡阳；濡者，浮而应指无力也，按之即芤，故为亡血；弱者，缓之甚也，形体纵弛而无所敛，是阴虚也，故发热；紧者，敛之甚也，阴盛而不得阳以和之，故为寒。诸，赅微濡弱而言也。寒，即紧也。言其人平日脉见微濡弱，是为内虚而亡阳亡血，发热，气血有妄行之势矣。忽乘之以寒，而脉见紧，是遏其气血之妄行者，使积于一偏而郁而不宣也，故遂厥而郁冒不仁矣。所以然者，由于胃无穀气，津液不充，脾涩不通，气机不利，故外寒乘之，即阳结于内，阴肆于外，而口急不能言，战而慄也。此节盖总束前文，以明厥之起于内虚，成于内实。其所以由虚变实，由于中焦不能健运也。然则厥病并非内寒，治厥者，但宣上焦之阳，开中焦之郁，镇下焦之逆而可矣。
《灵枢·胀论》曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五穀乃化。然后厥气在下，营卫留止，寒气逆上，真邪相攻，两气相搏，乃合为胀也。《素问·调经论》曰：气血以并，阴阳相倾，气乱于卫，血逆于经，血气离居，一实一虚。血气相失故为虚焉，血与气并故为实焉。气之所併为血虚，血之所併为气虚，血气并走于上，则为大厥。厥则暴死，气复反则生，不反则死矣。是胀与厥皆气之实而逆也，非虚而脱也。自脏腑而逆向外则为胀，自经络而逆向内则为厥。逆者，脉气并至也。曰逆、曰并、曰搏、曰争、曰菀、曰薄、曰煎，曰张、曰乱，皆厥之情也。明乎此，而厥之是实非虚，昭然若揭矣，气机乍窒而停故也。若虚而脱者，直谓之脱，不名厥也。故古人凡于气之逆而乱者，皆谓之厥，未闻虚损亦谓之厥也。
问曰：濡弱何以反适十一头？师曰：五脏六腑相乘，故令十一。
此因上节而推论也。濡弱既各有主病矣，何以反通十一头，俱宜兼濡弱耶？适，犹通也，宜也。头者，纪数之名，今谓之项，古谓之首。乘者，交和之义也。答言此是五脏六腑之本气自相乘，所谓胃气也，与正气亏虚、病脉之濡弱，自不同耳。须重读五脏六腑，意自显然。
问曰：何以知乘腑？何以知乘脏？师曰：诸阳浮数为乘腑，诸阴迟涩为乘脏也。
乘腑乘脏，厥之所以辨吉凶也。诸阳诸阴，以部位言，寸也、浮也、趺阳也，为诸阳；尺也、沉也、少阴也，为诸阴。浮数为阳脉，见于阳部，其气有外达之机，故乘腑即愈。迟涩为气血两亏，阴脉见于阴部，其气有内熄之势，故乘脏者危也。盖气机不转，始厥而继脱矣。
此上七章，固合寸口、趺阳、少阴三脉以决病矣。要之，寸口自为各病主脉，且趺阳、少阴脉变，寸口脉必无不变。所以偏诊者，欲藉旁证以审真耳。《内经》曰：气口独为五脏主。不亦宜乎。
按：二篇大义，是统冠《伤寒》《金匮》两书，非专以《伤寒》也。故「辨脉」所论，乃外感伤寒之事；「平脉」所论，乃内伤杂病之事。即如「辨脉」次章之论阳虚恶寒、阴虚发热，九章之论亡血失精，二十一章之论痈脓，皆以其脉与证有似伤寒，而因以辨其疑也。「平脉」之论膈、论痢、论疝、论痹、论厥，词旨显然。而前贤之注，索隐钩深，卒未有肯指明何病者，岂以道破便著滞相而不灵耶？仲景果何为作此惝恍无据之文也，且篇中多合寸口、趺阳以论断一病，前贤每离二脉而各类之，读之殊觉事理乖隔不全矣。宜其不能一一指明也，矇昧千秋，莫此为甚。不揣狂愚，僭为揭出，理不必深，但期征实，论不必高，但求适用，知我罪我，听之而已。
又按：拙注用意，固欲上协经旨，下征实事，不涉空谈也。独「平脉」第十七、十八章经文明言：荣和卫和，阴阳相抱，荣卫俱行。注乃谓非荣卫相和，不免可疑，谨再申之。盖经文措词以不盛不衰为和，和，即平也；相抱，幸其未离也；俱行，幸其无滞也，非合同而化之义也。《伤寒论》曰：病常自汗出者，此为荣气和。荣气和者，卫气不共荣气和谐也。复发其汗，荣卫和则愈。若以后世文理律之，岂有卫既不与荣和，而反得谓之荣和者耶？此经义之可据也。每诊身体肥健者，其脉往往指下通长圆润，非缓也耶。其起伏也，自沉从容上浮，自浮从容下沉，非迟也耶。其人一生无病，有病即死，恆多短命，罕至五十岁者。七年之内已诊四人，此人事之可据也。推原其故，荣卫果是相和，方脉未动之顷，指下当不见脉之圆管，既见圆管，即是脉中脉外气不相贯矣。又其来也，似不能极顶，其去也，似不能极底，起伏从容，实怠缓也。只因荣卫两平，不相轩轾，不相倾轧，故直谓之和耳。其实各行其道，两不融洽，已隐有涣散之机矣。其死多在四十后者，经曰：年四十而阴气自半也。故一旦或因忧思，或因劳倦，或饮食伤重，或六淫感深，以致两边轻重稍偏，即豁然溃决，不可收拾矣。此等人多是肉坚骨重，色鲜润而有浮光，声粗雄而少馀韵。经旨人事，尤堪互证矣。至于手刃作疮，乃以强益强，湿热增长，气血沸腾，此荣卫搏激之事也。即如遍身胀痒，抑搔不止，皮破血出；又如痈疽漫涣，不能作脓；或流清汁，以致于死，皆其类也。经特言其暴者。
又按：「辨脉」第十五章：「以少阴脉弦而浮才见，此为调脉，故称如经也」。注言未晓。今伏思之：当是以「少阴脉弦」，句；「而浮才见」，句；此为调脉，句。盖少阴下利，脉当微弱。今脉乃弦，而其弦又仅于浮分才见之，此因下利微泄下焦之阳，而真阴未动，本经沉分之脉自调也。第十六章：「荣卫内陷，其数先微，脉反但浮，其人必大便硬，气噫而除」一节，注中词义未畅，谨再申之。经盖推原表证妄下，荣卫内陷，其脉未遽数也，而先见微，其微复只见于浮。反，复也。但，只也。始终，只如此也。便硬气噫，津虚气结而痞也。又云：「本以数脉动脾，其数先微，故知脾气不治」者，是申明数则动脾之义，正以其数先微故也。下乃归到正面云：「今脉反浮，其数改微」者，谓今脉仍旧是浮，而其象已数而改微矣。此津液不复，虚阳外并，故曰邪气独留也。合观全文，脉在浮分，始终未改，只因气陷于内，而浮先见微，气复于表，而浮又变数耳。便硬气噫，是先浮微之见证。「心中则飢」以下，是今浮数之见证也。大抵太阳病妄下，有下利不止者，有大便反硬者，二者皆有寒有热也。利家，其初为协热，谓驱抑其热而下也；其继或传太阴而脉沉迟，或传少阴而脉沉细，是热尽而寒矣，必其人阳气不盛故也。有传为热利而便脓血者，必其人阳盛而又有湿故也。硬家，其初为结胸，为痞气，是气不随津液俱下，而结于上中焦也。其继或传阳明内实，或传本经畜血，由燥转热矣，必其人阳盛故也。此节论脉，始终见浮，是阳气未肯全伏，故津液未得遽还，虚阳遽还于表，脉变见数也。结末「恶疮」一语，可想见其气强血热之概矣。寒实结胸，必其人阳气不盛而又下药太寒，药去寒在，气津交沍。若不利者，再以热药下之；若下利不止者，当死。救之之法，热固之剂佐以宣通气化，如四逆白通辈。
