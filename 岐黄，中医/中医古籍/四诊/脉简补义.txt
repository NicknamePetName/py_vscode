

卷上·诊法直解  ——————————————————————————————————————————————————————————————————————————————————————————

求脉大指  ***************************
《灵枢·邪气脏腑病形篇》以缓、急、大、小、滑、涩立纲，而以微甚纬之，实开千古诊法之奥。后世有以浮、沉、迟、数分纲者，则其义浅而不备矣。今拟合二者，共十字，而仍以微、甚纬之，则但于十字中，纵横离合，而于二十八脉，不待拟议，而形状瞭然矣。然此特其形状耳，不足以尽脉理之妙也。滑氏曰：凡察脉，须识得上、下、去、来、至、止六字，详见卷二。则脉之妙蕴几于无遗。而讲脉学者，可得所宗主矣。盖求明脉理者，须将位、数、形、势四字讲得真切，便于百脉无所不赅，不必立二十八脉之名可也。位者，浮、沉、长、短也；数者，迟、数也；形者，虚、实、滑、涩也；势者，即滑氏所谓上、下、去、来、至、止也。四者为经，更纬之以微、甚、兼、独四字，百病之虚实寒热，全从此八字上分合剖析。每诊一人，即于各部中按此八字次第求之，反复寻之，则真假无遁情，而气分血分之病，亦到指便见矣。此真泄天地之秘者也。指到脉上，即心先拟其脉，浮耶，沉耶，在寸、在尺耶；继调其息，迟耶，数耶；继察其体，长耶，短耶，虚耶，实耶，滑耶，涩耶：审此三者指下必已有定象。即就定象，上揣其微耶，甚耶，独见一脉耶，兼见何脉耶，至此而象更定矣。于是，玩其上下起伏之盛衰，动止之躁静，而本原无不迸露矣。大抵诊脉，以察来去之势为最要，此阴阳嘘噏之机也。戴同甫分、合、偶、比、类五字说，与卢子由诊法十则，即畅论位、数、形、势四字义也，并见前编卷六。拙著《诊家直诀》即发明位、数、形、势、微、甚、兼、独八法，此篇特提大意而已。

审脉元机  ***************************
有是病即有是脉，脉在病后也。若夫病证未形，血气先乱，则脉在病先，诊脉而可以预知将来之必患某病也。如第三卷所论伏疾脉详矣。然犹一脉主一病，病虽未形，脉象已定，故可据脉以决病也。更有脉象未定，诊今日之脉，而可预决其明日之必变某脉，因亦今日，即可预决其明日之必变某证。此中机括，微乎其微，诚能透此，医也，仙矣。如今日脉沉，而来势盛去势衰，可知其明日必变浮也。浮者，病机外出也。今日脉浮，而来势衰去势盛，即知其明日必变沉也。沉者，病机内向也。迟而有力，知必变数；数而少神，知必变迟。服泻药而脉势不减，知来日之必进；服补药而脉力不增，知来日之必减。昨见火脉，今见土脉，来日亦必是生脉；昨见木脉，今见金脉，来日亦必是克脉。明乎此，则脉之与病，有顺有逆，而可预施防维，预知趋避矣。元机妙用，仍不离阴阳、五行、升降、生克之大义也。

三部九候大义  ***************************
寸、关、尺候，身之上中下者也，浮、中、沉候，经络脏腑之表里者也。此以脉之纵横之部位，主身之纵横之部位，理之至显而不易者。虽病之由上及下者，脉未尝不由浮而沉；病之由表而里者，脉未尝不由寸而尺。究之各有所主，则其中有必然，有或然，不可过泥，亦不容漫无分别也。故脉之自尺上涌于寸者，多主头目晕眩、胸膈痞满、咳嗽、呕逆之证。脉之自沉鼓盛于浮者，多主温病、内热、汗出、内实、便秘之类。寸弱尺强，下实上虚；沉强浮弱，表虚里实。《内经》曰：上竟上者，喉、胸中事也；下竟下者，少腹、腰股、膝胫、足中事也。又曰：寸口脉浮而盛者，病在外；沉而坚者，病在中。睹斯二者，其大义可知已。

气分血分直言  ***************************
气，无形也；血，有形也。气，动也；血，静也。动，则无形者形矣，静者之形，亦因动而见矣。然推其本，则气以动昭也，血以形显也。故候气者观其动，候血者观其形。夫脉之行也，以息往来，其动则气也，其管则血之质也。病在气分，候动之势；病在血分，候脉之形。气主呴之，血主濡之。血病当即累气，故候形者必兼审势；气病久乃累血，故察势者不必泥形。气虚血实，脉虽弱，而按之必有形；血衰气盛，脉虽空，而其来必有势。血气盛虚，分数各有多寡，总于形、势、微、甚辨之，可以按指便见也。浮、沉、迟、数，皆气也；缓、急、滑、涩，皆形也。风伤卫者，脉浮缓；寒伤营者，脉浮紧。又凡凝痰瘀血，其脉虽濡散，按之必有劲线，或有如珠粒。气之升降不利，无论脉形虚、实、大、小，其动也，疏密不匀，强弱不均，或寸弱于尺，或尺弱于寸，或应指少力，或中道而还。血盛者，脉形必厚；血虚者，脉形必薄；牢实与芤革可推也。气盛者，来势必盛；气衰者，来势必衰；濡弱与洪滑可例也。气周于外，血贯于中。故气寒而血为所束，脉即细紧；血虚而气无所归，脉即微散也。气郁与血结必殊，血虚与气弱不类，此分见者也；血热即见气脉，气寒则见血脉，此又互见者也。
血，有形者也，故脉以形见，血实形实，血虚形虚。气，有势者也，故脉以势见，气盛势盛，气衰势衰。病在气分，未尝不累及血分，究与正在血分者有别。如气热者，血未尝不奔逸，然清其气而血即平；若正入血分，则肿腐矣，但清其气无功也。气寒者，血未尝不凝滞，然温其气而血即通；若正入血分，则顽块矣，但温其气无功也。譬夫物近火，非不炙而温，究与为所焚者殊也；物入水，非不渍而湿，究与为所溃者殊也。故吾常谓病之在经络也，有气分，有血分。其在脏腑也，止可以在气分，而不可以在血分。前人每言病在某脏某腑血分者，仍指其经络也，或指其血为气累者也。果在血分，脏体坏而死矣。

十二经动脉辨  ***************************
《难经》开口便说十二经皆有动脉，人多滑口读过，究竟十二经之与动脉一耶？二耶？夫动脉者，气管也；经络者，血管也。大而在里，径行脏腑者为经；细而在表，互相连贯者为络。经络之中，所存者血。血之行也，充满推移，无分翁辟。不能动者也，谓之脉，而不得谓之动脉。动脉者，气管，其中无血。其动也，一翕一辟，以息往来。诸气运行，以动脉之为领率，以呼吸为之鼓激，与血管本是二物。王勋臣《医林改错》有荣总管、卫总管之说，即此也。但卫气散行于分肉腠理，气管非卫气也。人身之中，本有三气。《灵枢·邪客》曰：五穀人于胃也，其糟粕、津液、宗气分为三隧。宗气者，荣卫之所合，气之能动者也。故宗气积于胸中，出于喉咙，以贯心肺而行呼吸。脉之行也，以息往来，呼吸不已，故动而不止，常与营俱行于阴阳。营气者，泌其津液，注之于脉，化而为血，以奉生身，莫贵于此。卫气者，出其悍气之慓疾，而行于四未、分肉、皮肤之间而不休者也。营行脉中，卫行脉外。动脉者，宗气也；血脉者，营气也。血管之中，荣气帅血液而环流；气管之中，荣气并宗气而嘘吸。宗气之管与营气之管，两管并行，而不相离，亦不相注，有此经之血管，即有此经之气管，副之而俱行。王勋臣《医林改错》，家有其书，无庸赘述。近会稽赵晴初《医话稿》中，述主制群微一则，正与此合，录以备览。曰：人身湿热而已，热恆销湿，无以资养，则肤焦而身毁矣。故血者，资养之料也，血以行脉，脉有总曰络，络从肝出者二，一上一下，各渐分小脉，至细微。凡内而脏腑，外而肤肉，无不贯串，莫定其数。脉之状似机，其顺者因血势而利导之，斜者留血毋退，横者送血使进也。脉之力又能存血，不合则坏。合于痰乃克顺流，合于胆乃克凝滞，合于体性之气，乃启诸窍，导之无闭塞也。从心出者亦有二大络，一上一下，细分周身，悉与肝络同。所不同者，肝引血、存血，此专导引热势及生养之路耳。心以呼吸进新气，退旧气，直合周身脉与之应，少间不应，辄生寒热诸证。医者必从三部跃动之势，揣知病源，盖以此也。按：此文全与《内经》相合，但《内经》十二经脉分属五脏六腑，此则以心肝统之，而分达于脏腑耳。然《灵枢·邪客》曰：其馀脉出入屈折，其行之疾徐，皆如手少阴心主之脉行也。是《内经》已有此义矣。从肝出者血脉，从心出者气脉，即动脉也。以呼吸进新气，退旧气，即所谓以息往来者也。而细分周身，悉与肝络同。则吾所谓有此经之血管，即有此经之气管副之而俱行，岂臆说而无征者乎。下卷有「经脉续辨」引证更详确。

命门三焦说  ***************************
李濒湖自言著有《命门考》《命门三焦客难》二文，今皆不见。而其言曰以右肾为命门，越人之误也，是未识《难经》之旨也。兹录拙著《难经补义》《脉经札记》二篇以备考。
三焦命门之说，聚讼纷纷，后人无可复置喙矣，今据《难经》释之。命门为相火之本，肾间动气是也，其气与肾通。肾者，右肾也。少阳厥阴，皆相火游行之部，而出入之机则在右肾。故右肾非即命门也，其气之发动始于此也。命门居两肾之间，不但为真火之本，亦即为真水之源，故《内经》不立命门之名，而凡言肾之处，皆具真阳之义。此以见水火同居，相合无间，不似心肝脾肺四脏各具一气也。水之体阳，其在下也，动于左；火之体阴，其在下也，动于右。右肾非无水，而火为盛；左肾非无火，而水为盛也。三焦分诊于三部，其说似是而实非。《内经》言三焦手少阳之经脉，病证多矣。细绎其词，盖有两义：三焦者，本是腹内上中下三部之正名也，「营出中焦，卫出下焦」，「上焦如雾，中焦如沤，下焦如渎」等语，皆指腹内之上中下三部，非指手少阳经也。手少阳之经，所以系之三焦者，以其脉遍属三焦耳。亦如心脉之属心，脾脉之属脾，皆止一脉，非有三脉也。心脉属心，脉中之气即由心来，脾脉属脾，脉中之气即由脾来。手少阳之经遍属三焦，而实非有三脉，则其脉中之气不得分受于三焦，而必有一为之主。知此，斯知候于何部矣。其寸关尺三部分诊者，是候腹内上中下三部之三焦，是三焦之腑也。寸部候胸，关尺候腹，与手少阳经何与哉？命门之原气周行于三焦，而出入于右肾。手少阳受气于命门，而借径于右肾者也。命门，火也，三焦其焰之所及，右肾，其发焰之处也。手少阳受气于发焰之处，而非受气于其焰，则直以手少阳为命门之经可也。包络之经气通于心，故候于左寸；三焦之经气通于肾，故候于右尺。其原皆出于命门者也。故二经为表里，其不同候于一部者，何也？厥阴之经，受命门之气，达于包络，以代君火行事，二火同气，相得罔间，其气之动静，听命于心，而不必听命于命门矣。少阳受命门之气，虽遍属三焦，其气之盛衰，不听命于三焦，而仍听命于命门也。且少阳者，火之上升者也，上升者，其根在下；厥阴者，火之下降者也。下降者，其根在上。厥阴不降，则阴火上炎；少阳不升，则阳火下郁也。戴同甫作《脉诀刊误》力辨两尺皆肾，命门无经，三焦分候于寸关尺也。戴为名医，临证必多，其于手少阳经病分候三部，庸有当耶？是不可解也。
左属肾，右为子户，名曰三焦。原文详见第一卷「分配脏腑篇」。夫子户，命门也。命门之说，始于越人。予于《难经补义》中言之析矣。今读名曰三焦，益确然有以自信其前说之不诬也。盖命门之气，内通于右肾，外候于右尺，其经手少阳。此章已于两手寸部曰合于上焦，关部曰合于中焦，尺部曰合于下焦矣。复于右尺云名曰三焦者，见分候于三部者，三焦之腑；独候于右尺者，三焦之经。而三焦之经，实禀气于命门，其所以系之三焦者，以其脉遍属三焦而名之耳。故手少阳实为命门之经，而名曰三焦也。右尺实为命门之候，而名曰三焦也。
徐灵胎以冲脉之根为命门之处，此即肾间动气之义也。冲脉之根为命门之处，非冲脉之根即命门也。凡出入所由之谓门，男子以藏精，女子以系胞。男之施由此出，女之受由此人。其形如脂，众筋所结，其位在少腹，略近脊，高下与两肾平。其气贯阴阳，彻表里，而分为四隧：一注于太冲，达于五脏六腑，五脏六腑各有脉繫于太冲之脉，以受命门之气也；《灵枢·逆顺肥瘦》曰：冲脉者五脏六腑之海也，五脏六腑皆禀焉。一散于脏腑之外，空廓之处，充周于上中下之三焦也；一由手厥阴之经达于包络，以致于心，助君火之运用也；一由手少阳之经行于身，以温肌肉，通腠理也。其积于三焦者，亦渗溢于外，以行肌肉腠理，与手少阳同气同用。盛则俱盛，衰则俱衰。故即以手少阳为三焦之经也，此命门形气体用之大义也。其在脉也，必真火为之鼓激，而脉始动。脉管之形，则血之所成也。故以脉形之虚实，候真阴之虚实；以动势之盛衰，候真火之盛衰。至当而不易者也，奚分左右尺耶？

三关脉体考  ***************************
（反关脉、斜飞脉、臂外脉、叉脉、双弦脉）
世谓寸口正取无脉，覆手取之而得者，谓之反关脉。近武进费伯雄又有斜飞脉之说。张石顽曰：脉之反关者，皆由脉道阻碍，故易位而见。有一手反关者；有两手反关者；有从关斜走至寸而反关者；有反于内侧近大陵而上者；有六部如丝，而阳溪、列缺别有一脉大于正位者；有诸部细小不振，中有一粒如珠者。所谓从关斜走至寸而反关者，外斜脉也。所谓反于内侧，近大陵而上者，内斜脉也。所谓阳溪、列缺别有一脉大于正位者，似反关而非反关也，谓之臂外脉。盖诸处本有细络与手太阴脉通，而手太阴之正管，实由寸部透于反背，出于阳溪，趋于合谷。正管有阻，其气不能直达，则散溢诸络，迂道而达，非正管移于诸处也。《灵枢·邪客》曰：手太阴之脉出于大指之端，内屈，循白肉际至本节之后，太渊留以澹，外屈，上于本节下，内屈与阴诸络会于鱼际。数脉并注其气，滑利伏行壅骨之下，外屈出于寸口而行，上至于肘内廉，入于大筋之下，内屈上行臑阴，入腋下，内走肺，此顺行逆数之屈折也。此言手太阴脉，自大指外侧内屈，下鱼，抵太渊。太渊者，寸口，去本节甚远，但正直本节之后耳。复自太渊外屈上于本节下，此即所谓外斜脉。大指本节下，合谷穴处也。自合谷内屈，会阴诸络于鱼际，伏行壅骨之下。壅骨，大陵穴处也。外屈，出于寸口者，自伏而出，斜行与前抵太渊者会，此即所谓内斜脉也。此脉与外斜之脉出于合谷者，双歧如叉。《脉经》曰：从寸口斜入上者，名曰解。王冰谓：不合而歧出，如绳之解股是矣。外斜脉常与三关平等，而内斜脉常细。曾见有人时而内斜脉盛，时而外斜脉盛。其外斜脉盛无苦，而内斜脉盛即苦气逆、胸满。盖尝思之，其外邪脉盛无苦者，气行之正经也；内斜脉盛即有所苦者，此与手心主相会之络也，络不当盛，必木火逆横，致壅遏肺气不得畅耳。又有三部别有一细脉，自尺至寸，与正脉并行者。此细脉或与正脉平排并行，指下如引二线也；或行于正脉之上，浮之只见细脉，沉之始见正脉也；或行于正脉之下，按之隐隐有一细脉，自动于正脉之内也。此等最宜留心，若正脉中自见细线挺然指下者，为寒、为痰、为瘀、为疒征瘕。若别具一脉，动而流连，则是禀赋然矣。世谓双弦脉指下如引二线者死，未足为据。盖虽引二线，而指下来往流连者，乃是本象。其挺然指下，无来去者，即不二线，庸有济乎？
张石顽曰：反关脉较平人细小者为常，较平人反大者绝少，不可以为指下变异，谓之怪脉也。凡遇反关，殊异常脉，即须细询。其较之平时稍大，即为邪盛；较之平时愈小，即为气衰。仍以所见诸证参之。更有正取反取俱无脉，细寻却在手臂鼠肉之上者，亦反关之类也。但此脉已无常，似难凭脉，必须察其病证何如，元气何如，以断吉凶。此论极为精当。


卷上·诸脉补真  ——————————————————————————————————————————————————————————————————————————————————————————

诸脉补真  ***************************
补者，补元峰辑说中偏而未备者也，若专读此，则又疑其偏，议其未备矣。真者，所论皆从历验而来，无欺诳也。夫不肯受古人欺者，岂肯捏造以欺人耶！

数脉  ***************************
（下卷痹数篇合看）
元峰于数脉，集前贤诸论，已无遗憾矣。独于痹数一义，尚未畅发。夫痹者，血痹也，即俗所谓乾血劳也。《素问·平人气象论》曰：人一呼脉三动，一吸脉三动而躁，尺热曰病温，尺不热曰病风，脉涩日痹。《脉经》引《扁鹊脉法》曰：一息四至再动为一至。谓痹者，脱脉气。夫痹何以脉数，则以脱脉气故也。脉行十六丈二尺为一周，血痹则脉道阻塞，气行不周，不及十六丈二尺而又至矣，所谓离经也，故曰脱脉气也。数而细涩者，血液枯乾，脉管缩小故也。久则大气即卫气也。全不能外充而内陷，遂为大气入脏，腹痛下淫，脱泄而死。明乎此，则知虚劳脉数之故，全与热无涉，而所以治之者可得矣。

浮脉  ***************************
《金匮要略》曰：病人脉，浮者在前，其病在表；浮者在后，其病在里。此前后指尺寸言。腰痛背强不能行，必短气而极也。经凡单言浮者，皆有来盛去衰之意，若再盛则为洪矣。其浮而怠缓，应指无力者，乃气血两虚之候，或气虚之人患风湿，亦多见之。若再衰，则为涩，为散矣。总之，脉既曰浮，气多上升而不下降，形体亦多近薄，虽按之不似芤脉全空，而其主病，莫非上实下虚，阳强阴弱也。短气而极者，气逼于上而不纳也，阳嘘而阴不能吸，非陷下也。《难经》曰：前大后小，即头痛目眩；前小后大，即胸满短气。（此前后指脉来之首尾言。）此气郁于中，而不畅也。其义稍别，而亦自相通，皆脉力之能浮者也。
脉之由沉而浮也，阴气上升，从阴交阳也。阴之所以能上升，有阳气以鼓动之也。脉之由浮而沉也，阳气下降，从阳和阴也。阳之所以能下降，有阴气以吸引之也。浮为阳脉，有阴实而拒阳于外者，有阴虚而阳越于上者。阴实者，寒盛于内，治宜重用温散，或导其水，或攻其食，或行其瘀血凝痰，力开结塞，略加清肃，以助浮阳之内合也。如白通加胆汁是矣。阴虚者，阴力薄不能吸阳，宜温润填补精血，略佐辛热，从阴中透出和光，接纳阳气归根也，如桂附八味丸是矣。尝诊一工作，发热无汗，力作不休，数日疲惫求治，肌肤悗热，喘促低昂，脉仅在皮毛之间，趯趯不分来去，不分至数，一息几至十动，略按即无。此液竭而阴阳不交也，发汗必死矣。急用参附汤，再加温元养液，大剂投之，略加细辛以透阴阳。二鼓服药，黎明汗出如雨，见者惊惶。诊其脉，则来去分明，浮沉有力矣。依仲景法以桂枝加附子汤与之，一剂而安。此法前人医案中甚多，但施之力作之人而病外感则未见耳。其实正惟力作不休，邪热内灼，故致阴阳两竭也。《难经》谓：中风，阳浮而滑，阴孺而弱。湿温，阳浮而弱，阴小而急。伤寒，阴阳俱盛而紧涩。热病，阴阳俱浮，浮之而滑，沉之散涩。温病，行在诸经，各随所在而取之。是故浮为在表者，谓于浮分察其脉之变象，即可决其病之属于何邪。非浮脉即为表病，表病仅见浮脉也。又或人有谓浮候经，沉候脏。此说原不必泥，然《素间·示从容》曰：脉浮大虚者，是脾气之外绝，去胃，外归阳明也。此则明明谓脉浮而按之无根者，是脏阴尽竭，元根脱离，浮越于外，不能内济，而但游溢于经络之中而未散也。此非脉力之能浮，而脉气之仅在于浮也。诊得此脉，即大剂温元固下镇逆，犹虞其不返矣，而敢用表散乎！故外感虑其脉沉，沉者邪气去经，而内攻于脏也；内伤恶其脉浮，浮者真气去脏，而外越于经也。

沉脉  ***************************
沉者，脉位之沉也。前人论之悉矣。亦有来往之沉，则昔人言之而未尽也。王冰「脉要精微论」注曰：推筋按之寻之而下，脉沉下掣，是阴气有馀，故头项痛也。「下掣」二字，微妙可思，即经所谓来不盛，去反盛者也，亦谓之来徐去疾，来近去远。阳主嘘，阴主吸，吸力大而阳不能嘘之，则脉沉。此可到指而知也。若夫今日脉浮，而可测其明日之脉必变为沉。此何以知之？则于今日之脉，其势下掣知之，此病机内向之兆也。
沉有寒束于外，热郁于内者，沉紧而数盛有力也，治宜凉散。外寒而内热不盛者，沉紧而不数，是寒欲内陷也，治宜温散。无寒，但气虚下陷而沉者有三：宗气衰而不能鼓动，则多见沉弱；卫气衰而不能薰蒸，则多见沉紧；荣气耗竭，脉道滞而气不利。辨脉所谓其脉沉者，荣气微也，则必兼见迟涩，甚或细数矣。宗气者，动气也，出于肺，参耆主之；卫气者，热气也；出于命门，桂附主之；荣气者，湿气也，出于脾胃，归术主之。昔人谓补火即是补气，只说得卫气一边。

迟脉  ***************************
（迟数不并见）
张石顽曰：迟为阳气失运，胸中大气不能敷布之象。故昔人隶之虚寒，然多有热气内结，寒气外郁，而见气口迟滑作胀者。《脉经》曰：迟而滑者，胀。程郊情曰：迟脉有邪聚，热结腹满，胃实阻塞经隧而然者，症瘕痃癖，尤多见之。窃谓凡此类者，其脉必中手有力，按之必实。凡诊脉，必兼察体势，若至数虽迟，而其势强体厚者，不但可知其热郁于内，并可测其病之人于血分矣。经曰：迟为在脏。正以其病在血分也。在血分，则气行缓，故出入迟也。所以然者，腑分浅，脏分深也。东垣云：诸气化者，皆腑所主；诸有形血化者，皆脏所主。又先哲有言：湿温暑热初起，脉皆沉迟，此非虚寒也。湿热郁蒸之邪，口鼻吸入，从里而发，所以脉象模糊，至数不清，有类沉迟也。湿热熏蒸，脉体散漫，应指少力，经以缓为热者此也。夫从里而发，脉皆沉迟，以其深也。《内经》又言：躁者在手，静者在足，手经近，足经远也。《灵枢·经水篇》曰：手之阴阳，其受气之道近，其气之来疾。即此义也。腑数脏迟，其义不较然乎？向来医家叙病脉，有言尺迟寸数者，左迟右数者，沉迟浮数者，即仲景书亦往往寸口、趺阳、迟数并见。夫迟则皆迟，数则皆数，不但左右、尺寸、浮沉不能有二，即周身动脉俱不能少有参差。故「三部九候论」曰：九候之相应也，上下若一，不得相失。三部九候皆相失者死，上下左右之脉相应如参春者病甚，上下左右相失，不可数者死，中部之候虽独调，与众脏相失者死。又祟脉亦有两手迟数大小如出两人者。非死非祟，则决无之。诸书迟数两言者，仍指来势一躁疾一怠缓耳，非真至数有多寡不齐也。

虚实  ***************************
实，言脉体之厚也；虚，言脉体之薄也。无论何脉，凡轻诊如此，重按而体势不减者，即谓之实。轻诊如此，略按而体势顿减者，虽不全空，亦谓之虚。虽经云：邪气盛则实，精气夺则虚。究竟仍视所见何脉，如和缓而实，岂得曰邪？弦紧而实，乃真邪胜矣。大抵实脉多主血实，主病多在血分；虚脉亦主血虚，主病多在气分。其形体坚厚，而势之来去起伏不大者，血实气虚，气为血累者也，痰凝血结是也。形薄而又来去不大者，气血两虚，气不生血者也。夫濡、弱、芤、微、散、涩皆虚也，洪、动、滑、弦、牢、长、缓皆实也。二者本无专脉，只是贯于诸脉之中，后人因叔和专立虚实二脉，遂欲于诸脉之外，别求虚实之专象，而终不可得。张石顽独能知之，其言曰：二十八脉，但指下有力有神，皆谓之实；指下无力无神，皆谓之虚。庶乎近之。
《脉经》曰：关上脉涩而坚，大而实，按之不减，有力，为中焦实，有伏结在脾，肺气塞实，热在胃中。按之不减者，形之厚也，血之实也。有力者，势之盛也，气之实也。《内经》曰：脉弱以大，则欲安静，用力无劳也。弱，气虚；大，血虚。安静无劳以养阴也。由此观之，虚实虽各有阴阳，而实者多属阳，虚者多属阴。实不至于阳实，实犹未甚也。虚不至于阴虚，虚犹未甚也。

濡弱  ***************************
形体泡松，应指少力，浮则为濡，沉则为弱，其实俱主气血不足，并不能因浮沉分阴阳表里也。二脉和缓，略无弦紧之意，老人与病后及禀赋素薄者咸宜之；不似微脉之极细而薄，应指模糊，为气血两败之象也；又不似细脉之应指弦劲，为阴寒凝结之象也。但病后经汗吐下，乍见此脉，虽曰邪退，尤属正虚，急宜扶养。若渐见势微形细，便非佳兆。

细脉  ***************************
细者，阳气不充之候也。兼弦紧者，多见于浮，此元阳不足，阴寒盛于内外也。寒湿在内，风冷乘外，一身尽疼，兼以下利，必见此脉。兼滑数者，多见于沉，此热邪内郁，而正气不能升举畅达也。故伤寒时行病后，馀热未清，胸膈不畅，即见此脉。若病正炽时而见此脉，则邪在少阳也，三焦气结，而升降出入之机不利也。沉细而迟，实寒内痼；浮细而数，虚阳上越。因气寒而乍见脉细者，温之而可复；因血痹而渐见脉细者，劳损已成也，血液不生，为虚热所耗，而脉管缩小也。朱丹溪谓弦涩二脉，最难调治，予于细脉亦云。盖久病脉细，未有不兼弦涩者也，若更加之以数，则气血皆失其常矣。

散脉  ***************************
何梦瑶曰：大而散漫渗开，脉与肉无界限，名散脉。形本圆敛，今散漫不收，盖虚甚而四散者也。元廉夫曰：何氏又解秋脉，其气来毛，而中央坚两旁虚，曰虚者，是两旁散而中央不散也。然常见真元不足，肝木有馀者，其脉中央一线紧细，而两旁散漫，证属不治，又不可不知也。此说前人未道，而实为阅历之言。夫弦而中有劲线者，其病危；散而中有劲线者，其死近。秋脉毛而中央坚两旁虚者，乃脉之中央厚，而两旁渐渐薄也。散脉乃阴虚而阳无所恋，与亡阴之微脉一例。
《脉经》曰：滑而浮散，摊缓风。又曰：脉沉重而中散者，因寒食成瘕。脉直前而中散绝者，病消渴，一云侵淫痛。夫摊缓、消渴，为气虚血耗，见散宜也。寒食成瘕及侵淫痛，为气血凝滞，宜见弦涩，而云中散者，何也？又曰：关上脉襜襜大，而尺寸细者，其人必心腹冷积，症瘕结聚，欲热饮食。襜襜大，即散之义也。盖瘕痛日久，气行不畅，则旧血日耗，新血不生，血气不相荣故也。此必久病，非初病即有此象也。且既云散矣，又云沉重，云直前者，何也？此所谓散者，乃气过指下有混混浊大之形，不能条直圆敛。「脉要精微」以软而散与搏而长对言，正此义也。私尝参互考证，散脉亦分虚实。实者，指下虽无定形，应指却还有力，似结涩，而形体更见宽衍不聚也，即《脉经》诸条是也；虚者，浮薄模糊，软弱无力，即亡阴之微是也。又有一种喘脉，轻按应指虚大，有来无去，重按指下即空，动于两旁且漶漫，不似芤脉之有边际也，此元根不固，气散之象也。阴血虚燥不敛，即慎柔所谓虚洪者。

紧脉  ***************************
（左右弹）
元廉夫曰：紧脉，诸家皆谓与弦脉相似，非也。紧者，不散之谓也，其广有界限，而脉与肉划然分明者也。寒主收引，故脉道紧束，非弦之端直挺长也。仲景谓如转索，左右无常者，盖紧中兼见之脉，而非其正形也。元氏此说甚莹，究竟收引紧束，即是转索切绳之义。至于左右弹而无常者，脉体骤束，则气来振撼，此惟寒束于外，热气内盛者有之。若内外皆寒，则坚细而涩，不能左右弹也。《素问·示从容论》中前谓切脉浮大而紧，后申释曰：脉浮大虚者，是脾气之外绝，去胃，外归阳明也，二火不能胜三水，是以脉乱无常也。是明明以脉乱无常释紧矣。且二火不胜三水，是明明热为寒制矣。所谓脉乱无常，非谓至数疏数不一也，即左右弹是也，是紧脉固多兼左右弹也。而左右弹，则不必皆紧脉。《伤寒例》曰：脉至如转索者，其日死。《素问·大奇论》曰：脉至如交漆，交漆者，左右旁至也，微见，四十日死。《金匮要略》曰：脾死脏，浮之大坚，按之中如覆杯，絜絜状如摇者死。此非紧也，乃弦直。死阴之气，挺然指下，而来去大小不匀，应指高下无定位也，此死脉之左右弹也。《素问》曰：青，脉之至也，长而左右弹，有积气在心下支胠，名曰肝痹。《脉经》曰：脉直前左右弹者，病在血脉中，衃血也；脉后而左右弹者，病在筋骨中也。前后者，脉来之首尾也。左右弹者，应指动摇不定，气结不畅故也。又曰：脉前部左右弹者，阳跷也；中部左右弹者，带脉也；后部左右弹者，阴跷也。盖此经有病，即见此象。此病脉之左右弹也，皆非紧也。然虽非紧，而其脉体却必不软弱，必有劲直之象，惟神理不同，此全重在左右弹，与寒盛之紧脉主病不侔也。寒脉之左右弹者，形坚而气来踊跃也；死脉之左右弹者，形直而气来有出无入，大小不一也；痹脉之左右弹者，脉络滞涩不畅，气来曲屈而达，以致左右振撼不定也，其气似滑实非滑也。易思兰曰：有患膈满，寸关俱沉大有力，尺中三候俱紧，按之如摇摆之状，此乃寒湿深入经络，以致气血凝结。脉来牵引振撼，是痰血裹于气外，气滞于痰血之中，即痹而左右弹者也。

微脉  ***************************
（微与濡弱不同者，濡弱只是形体柔软，而微则极细极薄又无力也，与散相近。）
微为气血两虚之候，而考诸经旨，属血虚者尤甚。夫亡阴，亡阳皆有微脉。《灵枢·终始》曰：少气者，脉口人迎俱小，而不称尺寸也。阴阳俱不足，补阳则阴竭，泻阴则阳脱。如是者，可将以甘药，不可饮以至剂。《脉经》曰：脉小者，血气俱少。又曰：脉来细而微者，血气俱虚。凡浮而极薄，却非极细，应指元力而模糊者，亡阴之微也，推其极则羹上肥也。沉而极薄，且又极细，似见弦劲，应指无力，不甚模糊者，亡阳之微也，推其极则蜘蛛丝也。极细极薄者，血虚也。应指无力者，气虚也。（应指无力为弱脉，微乃弱之极，故更模糊也。）《脉经》曰：阳微则发汗，阴微则下利。（谓曾汗曾下也。）又曰：阳微则不能呼，阴微则不能吸，呼吸不足，胸中短气。《伤寒论》曰：脉微而恶寒者，此阴阳俱虚，不可更发汗，更吐，更下也。此大法也。
仲景「辨脉」曰：其脉沉者，荣气微也。加烧针则血流不行，更发热而躁烦也。《伤寒论·太阳篇》曰：微数之脉，慎不可灸。因火为邪，则为烦逆，追虚逐实，血散脉中。《脉经》曰：阴数加微，必恶寒而烦挠不得眠也。此皆久病血虚，以致脉体浮薄而软弱无力者也。「辨脉」曰：不战不汗出而解者，其脉自微。此以曾经发汗、若吐、若下、若亡血，以内无津液，此阴阳自和，必自愈。又曰：脉微而解者，必大汗出也。（谓必曾大汗出。）此卒病经汗吐下，邪去而正亦虚者也。又曰：病人脉微而涩者，此为医所病也。大发其汗，又数大下之，其人亡血。又曰：伤寒吐下后，发汗虚烦，脉甚微，八九日，心下痞硬，胁下痛，气上冲咽喉，眩冒，经脉动惕者，久而成痿。此过用汗吐下，津液大伤，以致化燥化热也，即加烧针与灸之流弊也。故曰：诸脉得数动微弱者，不可发汗，发汗则大便难，腹中乾，胃燥而烦，此皆亡阴之微也。
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止，脉不出者，通脉四逆汤主之。既吐且利，小便复利，而大汗出，下利清穀，内寒外热，脉微欲绝者，四逆汤主之。伤寒六七已，脉微，手足厥逆，烦躁，灸厥阴，厥不还者死。霍乱恶寒，脉微而复利，利止，亡血也，四逆加人参汤主之。此皆元阳大亏，寒毒太盛而脉微，虽当发汗下利后，津液必伤，而仍以回阳为急者也。故曰：寸口诸微亡阳，此微乃沉细之极，亡阳之微也。
统观诸义，凡脉见此，只宜辅正，断无攻邪，或养阴，或扶阳，总宜兼顾阴分，不可稍伤津液。故四逆本有甘草，而又有加人参之例也。少阴病，脉微细，但欲寐，此微字，只作沉字解。厥阴病，脉微缓，为欲愈，此只是微甚之微，非微脉也。既微矣，何所复见其缓耶？虽辨脉亦有寸口脉微而缓，趺阳脉微而紧之语，盖以微指来去不大，应指无力，非形体模糊之微也。仲景书中，此类甚多，后人都牵作微脉，大谬。大抵亡阴之微，病势缓而挽回甚难。亡阳之微，病势急而恢复稍易。若夫下利脉微弱为欲愈，及前所谓汗吐下后脉微而解者，不过脉体软薄应指无力，未至模糊欲绝也，仍是濡弱之甚者，非正微脉也。正微脉，必如羹上肥、蜘蛛丝者也。

芤革牢  ***************************
《脉诀》曰：两头有，中间无。戴同甫驳之曰：如是则寸脉下不至关为阳绝，尺脉上不至关为阴绝，死脉非芤脉也。此乃有意攻击之词耳。芤脉浮大而软，举指三关俱有，微按之则指下无，而但动于每指之两边矣，此《脉经》之义也。重按之则三指指下全无，而但动于食指名指之两头矣。此《脉诀》之义也。即寸尺本位，且无脉矣，岂但不至关耶。阴绝阳绝者，脉自不至关也，芤脉中间无者，按之使无也，岂可溷耶。王子享曰：如浮而大，按之于指面之下中断。语最明显。史载之又谓：芤脉如按环子内面，两头有，中间曲而缺，非谓绝也。此盖脉形宽大，指面不能尽压脉上，故但指内缺而不动，指尖之外犹曲而见动也。凡脉皆有微有甚，稍按之不及，中候而断者，芤之甚者也，为阴虚失精，亡血盗汗。按至中候而断者，仲景所谓芤而有胃气也。禀赋弱者，此为平脉，大病新瘥尤宜之，盖此即濡弱之脉也。
凡失精亡血，脉必芤，固矣。但芤而内外上下匀净如一，来往不大者，可峻用温润，以补其精血。若虽芤，而中有一细劲线，或寸关尺有一部独大而鼓指，或来去大小不匀，此即虚中夹实，宜察其在气在血，为寒为热，设法疏之、散之、攻之、驱之，攻补兼施。须量邪正虚实之浅深，以定其缓急轻重也。
芤脉浮而薄，但指下不见弦劲，不过血虚而气稍弱。若浮大弦急，则为革脉。仲景谓为虚寒相搏，盖阴寒之气僭居阳位，不但阴虚而阳更微，又以扶阳消阴，拨开阴翳为急，补血且从轻矣。
坚实者，脉体之实，血分之象宜在沉分；空虚者，脉体之虚，气分之象宜在浮分。革脉，则实反在上，空反在下，其空固血虚也，其实非血实，亦非气实，乃阴寒凝结自成形体，阻塞清道。非有形，亦非无形。如满天阴霾，雨泽不降，治之仍在气分。设法力透重阴，使阴气下降而内守，旋即益阳以收功。
至于牢脉，极沉而迟，挺长坚实，不见起伏来去，此阴冷固结之象，肝肾二经气冷血寒，宜以猛热急驱沉痼，然有气分血分之辨。在血分者，为症瘕积聚，有形之痞块，饮食寒冷之停滞，与夫久受寒湿，侵入筋骨者也；在气分者，即肝肾冷气，为疝痛，少腹引腰控睾也。其轻者，为胸腹气结，呼吸不畅也。徐东皋谓：牢脉按之不移，即《脉诀》所谓辨息难也。濒湖斥之，亦粗心而未之思矣。《素问·示从容》曰：浮而弦者，肾不足也。即革脉亡血失精之义也。又曰：沉而石者，肾气内著也。仲景肾著汤，治腰重冷病如带五千钱者，即尺脉牢而长，少腹引腰痛之义也。寒湿内结，不得阳气以升发之。
革浮坚，牢沉实，在外感寒热极盛之时得之。革即格阳，牢即关阴。盖尺寸阴阳也，浮沉亦阴阳也，溢于寸与溢于浮无异也，覆于尺与覆于沉无异也。其来势汹涌而形体滑大者，或汗或下犹可施治。若来势怠缓无神，徒见形体坚搏劲急，此死阴之气，非寻常虚寒可比，峻用温补，犹恐未能挽回也。大抵脉中，革与散之浮，牢与微之沉，皆虚实之极致，阴阳之偏绝，虽有神丹，百难救一。

长短  ***************************
长有来往之长，有形体之长。形体之长，弦缓相兼之谓也，稍劲即为弦矣。缓者，胃阳畅达也。缓而长者，中气充足，水火停匀，升降流通，五脏百脉，一无凝滞亏欠，故形体圆满，上下动静首尾如一。《内经》长则气治，即此义也。然有肝阳有馀，横满胸膈，两胁虚胀，头热目昏，神识不清，其脉弦而体不甚劲者，以其无寒也。是其形体全与长无异，惟来盛去衰，浮多沉少，且轻抚于皮毛之间，必隐然挺亘不移也。此似长非长者一也。又有形体通长，而其势怠缓，应指无力，全无精神，此为肝脾并至虚寒之败象也，张景岳所谓紧而无力者，此似长非长者又一也。又脉体素弱者，肝邪发时，如头痛、胸痛、疝痛、宿食停滞等证，往往不甚劲急，如所谓长而缓者，病在下是也。又风湿淫溢多见洪长，亦不劲急，皆病脉也。此又似长非长者，其类可推也。故形体之长，指下易见而主病甚多，难云全吉。惟来往之长，来高去深，动势从容宽绰者，最为吉象，即有兼脉，病亦轻浅。总之，无病之长，其浮中沉一律匀柔，余虽形体通长，而或浮或沉，必有一部按之挺然指下，无甚来去起伏之势也。
长有来往之长，则短亦有来往之短也。息之深深，达之亹亹，此所谓来往之长也。其短者，阳虚阴盛则嘘力微，脉沉而掣掣于肌肉之下；阴虚阳盛则吸力微，脉浮而跃跃于皮肤之上，只分动止而无甚来去之势也。亦有止萦萦于中候，而上不及浮，下不及沉者，此先天禀赋不足，或气郁而中枢升降不畅也。至于形体长短，已详见第四卷本条及本卷结脉、动脉条内矣，兹更以《内经》《脉经》证之。
「脉要精微论」曰：长则气治，短则气病。注曰：长者来往长，短者来往短。
「平人气象论」曰：寸口之脉，中手短者，曰头痛；中手长者，日足胫痛。此即所谓推而上之，上而不下，腰足清也；推而下之，下而不上，头项痛也。《脉经》亦曰：短而急者，病在上；长而缓者，病在下。
「至真要大论」曰：阳明之至短而涩，太阳之至大而长。注曰：来往不远是谓短也，来往远是谓长也。
《灵枢·终始》曰：平人者，不病也，脉口人迎应四时也，上下相应而俱往来也，六经之脉不结动也。少气者，脉口人迎俱小，而不称尺寸也。俱往俱来，不结不动，所谓长则气治也。不称尺寸，谓不称尺寸之常脉，即短则气病也。（脉口似指尺以下，尺部在内，气初出也，人迎似指寸以上，寸部在前，人与迎也。旧说似俱未允。已上《内经》。观此经义，长短盖皆以形体言之也，注乃多以来往释之，可见隋唐之间，医之于脉，犹以体察来往为务，至滑伯仁转以上、下、去、来、至、止六字为创获，盖自宋以后，其义微矣。）
脉紧而长过寸口者，注病。（尸注，即劳瘵也，血脉干竭，肝风上鼓。）
脉紧上寸口者，中风。风头痛亦如之。
脉弦上寸口者，宿食。降者，头痛。（紧而浮盛，宿食化热也。降者，浮盛稍减也。）
脉来过寸入鱼际者，遗尿。（风邪煽肺，气不下交，亦有肝心阳虚，脉细长而驶者。）
脉出鱼际，逆气喘息。（妇人血风，虚热搏之，脉亦如此，头痛颅胀，晕眩呕吐。）
短而数，心痛心烦。（水邪凌心，其势甚危。）
短疾而滑，酒病。（胃脉受伤，毒气内蕴而血乱也，吐血即死。）
浮短者，其人肺伤，诸气微少，不过一年，死，法当嗽也。
头痛目痛，脉反短涩者，死。（此阴脱也，凡耳暴聋，目暴无所见，并同此例。）
腹痛，脉反浮大而长者，死。（下血下利，日久沉困，忌此脉证。新痛因风，不拘此例。）
四肢厥逆，脉反浮大而短者，死。（与汗多，重发汗亡阳谵语，脉短者死，同义。）
尺脉牢而长，苦两胫重，少腹引腰痛，妇人腹满，阴中急。（此寒疝也。寒湿深痼于肝肾之血脉，更有少腹两旁大筋粗硬牵痛，下引睾丸及两股者。）
脉沉重而直前绝者，病血在肠间。（沉而不扬，弦细上驶，是血瘀积与热搏也。）脉沉重，前不至寸口，徘徊绝者，病在肌肉，遁尸。（短涩，伏寒在血。）脉累累中止，不至寸口，软者，结热伏留在小肠膜中。脉累累如贯珠，不前至，有风寒伏留在大肠。（已上《脉经》。）
统观经义，皆形体之长短也。长即弦紧之类，短即结动滑涩之类。揍其义约有数端：风邪鼓于上，长必见于寸口，兼寒则紧，兼热则洪；湿邪注于下，长必见于尺中，兼寒则牢，兼热则缓；阳损于上，头小本大，胸满短气；阴损于下，头大本小，头痛目眩；风热锢于表，发为疮疹，脉必三部长而兼洪；湿热蕴于里，发为肿痿，脉必三部长而兼缓；痰饮瘀血，格于中焦，发为喘逆，为结痛，脉必三部累累厥厥，断续不匀。及其败也，或溢或覆，或如引索，或如循长竿，或如循薏苡，或如麻子动摇，是皆长短之主病，且其病不皆轻浅也。盖长短之形体有二：有三部内见者，有三部外见者。三部外见者，即上鱼为溢，入尺为覆，是过于本位为长，不及本位为短之说也；三部内见者，即俱往俱来，不结不动，（三部齐起齐落，首尾如一。）是短则气病，长则气治之说也。后人每以过于本位、不及本位为词，而其义则又取气治气病之义。夫过于本位，岂气治耶？无怪窒而难通，而长短皆不诊关之说，凿而愈难也。至于来往之长短，经无明文，只见王注。窃尝考之，经凡言大小者，多指来去之盛衰，而言长短者，皆指形体之伸缩也。故王氏之说，于理虽精，而以之注经则犹未合。

弦脉  ***************************
弦为外阴内阳之象。东垣曰：脉弦皆阳气衰弱，伏匿于阴中。旧说外阳内阴者，非也。盖弦脉总见于浮，其沉弦者，牢也。弦既属浮，总是阴阳不和，肝邪上逆。在风寒外侵，诸证病之浅者，元阳未亏，虽见寒紧之象，不宜过用温药，转动内热也。其久病亡阳，下利而见弦者，为火土两败，非重用桂附，不可挽回。又有弦脉宽大，细按中间更有一条劲线，隐隐挺于指下，此或脾肾二脏有一偏竭，或脏腑中有死血凝痰，阳气不到之处。又有细紧有力，见于左手寸关之分，此为痰藏包络，防作颠厥；见于右手寸关之分，此为痰结胃脘，防作噎隔，且并防胸膈急痛如刀切，及洞泄注下。热则急痛，寒则注下也。见于两尺者，肝气入肾为疝痛，腰急不能俯仰也。大便久秘，有左关与右尺洪弦滑实者，肺燥肝热，大肠郁浊也。弦者，形之劲也，为有馀，当指下有力，若无力者，凶矣。有风寒外感之弦，有痰血聚积之弦，有情思郁结之弦，有肝阳亢逆之弦，有群阴瀰漫之弦。若此者，或在气，或在血，或在经，或在脏，或寒，或热，总是阴阳不和，互相格拒，乃致于此，故弦有实而无虚也。独有燥弦，非寒非热，津液耗竭，脾肺不濡，不能淫精于脉，饮食减少，大便秘结，肌肉消瘦，皮肤白屑，胸中窒窄，少腹拘急，偶尔阳越面赤，亦非肝邪。眩晕脉来，浮候弦劲，按之仍见濡弱，此津液不足，气不化精之故，如物乾则坚，湿则柔是也。芤脉按之空，此按之不空。过在肺脾气分，未动肝肾血分。气亢而津液被灼，故外感风温者，多见此象。即如仲景谓：寒伤营者，脉浮紧，浮紧即弦也；风伤卫者，脉浮缓，浮缓即燥弦之类也。所谓缓者，缓于紧，非更缓于常脉也。《内经》曰：风客淫气，精乃亡，邪伤肝也。王冰注谓：风胜则热起，热起则水乾，水乾则肾气不荣矣。李东垣曰：六脉中之下得弦细而涩，按之无力，此风热大损寒水，燥金之复也。即此义也。夫燥弦者，实非弦也，胃脉本长，胃燥故长者劲而似弦也。瘦人无病，不足为苦，但须体认，勿致有病。临诊与弦同治。燥弦宜生津调气，不可宣阳散阴也。

缓脉  ***************************
（与长脉参看）
缓为胃气脉，无论矣。有虚寒之败脉近于缓，风热时病之危脉近于缓，不可以不辨。虚寒之败脉，即张景岳所谓紧而无力者也，形体弦长，来去怠缓，颇似从容不迫者，但无起伏动荡之致耳。此肝脾并至，色见目青颧黄，去死近矣。风热时病而脉缓者，即经所谓滑而缓，曰热中是也。风温湿温，愈热愈缓，以风热为阳邪也，愈缓则津液愈耗。若不知清热养液，或误认湿重而燥之、利之，旋变涩疾虚散，不可为矣。《三指禅》谓：噎膈反胃，脉多见缓。可见缓为湿热化燥之象。昔人谓：六月见缓脉，为土剋水者，死。盖其形宽长，怠缓无流畅之象，此津液内虚，浮阳外鼓也，颇有气出不返之意。阴阳二气相失而不复相维故也。缓为阳脉，无阴以和之，荣卫离散，气与血分，故脉中不得遽见血家败象。（尝诊冬病腰痛，面色黑黄，肢体倦怠，脉两尺长缓，来去分明有力，独肺脉短弱，脾脉亦不及。其人立春病，春分死。此上衰而阳气熄于上，金衰而阴精涸于下也。水不生木则木虚，木者虚则喜贲，故至春即克脾肺，金又不足以制之，故病胸中结硬，下利不止，不能食也。木无水涵，则枯而生火，故临死脉如涌泉也，是独心之真脏矣。或曰：两尺见长，木侮水也。不知木乘水，以子犯母，水气未竭，脉气按之必紧。紧者，水气也。所危者，正以其缓而不紧耳。）

洪脉  ***************************
浮洪，表热多由阴虚；沉洪，里热多为寒束，前人言之矣。更有中洪之脉，浮沉俱见细弱，独中候形体宽大，应指有力，此主脾阳不足，中气不畅，胸满腹胀之证，大致病根总由于湿。兼数则热，兼迟则寒。湿寒而脉洪者，正以气郁中焦，阴霾充塞，阳气不得宣行通畅，清浊升降不分也。尝病湿热，过服寒凉，脉见中洪，因从燥土温火，佐以宣散而愈。东垣升阳除湿汤下，怠惰嗜卧，逆气上冲，其脉缓而弦急，按之洪大，皆中之下得之。此心火乘脾，脾土受邪也。又补气升阳和中汤治李正臣夫人，合目则遍身麻木，其脉六部皆中得弦，洪缓相合，按之无力。此阳气不行，湿气伏匿而作也。所谓心火乘脾者，即阳气不行，郁于中焦也。大抵洪脉本属大热，其热为寒湿所郁者，中间必隐带一分弦意也。若夫阴虚阳陷，内热蕴蒸，脉见浊洪，则不必兼弦矣。如杨慄山曰：温病邪从内发，其脉不浮不沉，中得洪长滑数，重浊不清，此津液枯乾，邪热蕴结不散，脉见中洪者也。高鼓峰曰：有一种脉，重按有力却不弦紧，从肌肉渗开，漫无界限，此近于浮洪豁大，是阴亡也。此即所谓喘脉，满指虚动，不见正形，不见边际。若按之有力，属实，是肝肾之血热；按之空豁无力，属虚，是肝肾之阴燥也。实宜苦寒，虚宜甘润。此阴虚之中洪脉也。又尝见阴虚内燥，阳陷入阴，血热沸腾，证见小便热赤，大便秘结，五心悗热，气短食少，脉来沉弦滑数，应指有力，实大异常。喻嘉言论热人血室曰：血热交併，则脉见洪盛是也。此阴虚之沉洪脉也。投清热养液，佐以宣疏，略兼健脾，提阳气出阴归阳，脉乃渐见和平。故叶天士曰：养阴不在补血，而在生津。王孟英谓为增水行舟之法也。凡洪大之脉，不宜空也，以其正气当盛也；不宜过实，以其邪气向外也；空则根不坚，实则邪内痼。

促脉  ***************************
《脉诀》曰：指下寻之极数，并居寸口曰促。杨仁斋曰：贯珠而上，出于鱼际。王子享曰：自尺上于寸口，促急有来无去。《素问·平人气象论》曰：寸口脉中手促上击者，肩背痛。《难经》上鱼为溢，即促之甚者，不必数中一止也。此日本元氏《辑要》说也。曰并居，曰上击，曰有来无去，皆气争于上而不下之义，《内经》所谓鼓且搏者类也，于促字义甚切。但与数中一止者，主病恐不相侔。数中一止者，阳气上盛而下虚，不能接续也。伤寒误下后见之。津液受伤，虚热鼓动，来去躁疾，时见一止，非有涌沸上争，源源不竭之势也，惟阴虚也，故阳盛也。张石顽谓：为阳邪将欲内陷，亦以其阴气不续也。气并于上而不下者，其主病轻则胸膈逆满，头眩气喘，重则癫厥或狂矣。「生气通天论」：阴不胜其阳，脉流薄疾，并乃狂。薄者，迫也；疾者，躁也；并者，阴阳并行一道也。形大势盛至于其极，血随气升奔逸于经隧之中，而百脉皆张矣，此乃洪之甚者也。伤寒太阳误下两条：（一日脉促胸满者，桂枝去芍药主之；一日利遂不止，脉促者，表未解也，喘而汗出者，葛根芩连汤主之。又一条曰脉促不结胸者，为欲解也，皆上击之。义非止歇也。）

滑涩动结促辨  ***************************
滑者，脉之浮沉起伏，婉转流利也，形体条畅，浮沉皆得。若来如电掣，略按即空，此滑不直手，元气将脱也。涩者，脉之将起未起之际，有艰滞难进之意，及其既至，亦颇有如掷如跃之时，但中间常于将来之顷，夹杂一二至，阻滞不畅耳。动脉全似滑脉：滑脉形体和软而有起伏；动则形体坚搏，指下如豆，躁疾鹘突，几于有来无去，起伏不明也。结脉即动脉之怠缓者，促脉即滑脉之兼洪者。此五脉，惟促脉主病气分居多，馀四脉则气血参半，而有寒热虚实之殊。滑主湿热，为痰饮，为宿食化热，为胃满不食，为多梦不眠，为里急后重，其主病多在肠胃与肝、包络之有馀，新病最为易治。若入血分，渐深则渐见弦劲矣。涩脉主血虚有热，液燥不濡之候，其脉多空而薄。结脉即涩脉之实者，凡凝痰瘀血，寒食停滞，以及久坐久思，气郁血滞之属于寒实者，悉主之。动主阴阳不和，寒热相争，气为血滞而不能畅之候，卒病久病皆有之。卒病者力劲，久病者力渐衰，而近结矣。

结脉  ***************************
「辨脉」曰：脉浮而数，能食，不大便者，此为实，名曰阳结；脉沉而迟，不能食，身体重，大便反硬，名曰阴结。此言证也，非言脉也。脉蔼蔼如车盖，名曰阳结；累累如循长竿，名曰阴结。又脉来缓，时一止复来，名曰结脉；来数，时一止复来，名曰促。阳盛则促，阴盛则结，大抵皆主阴阳偏盛之候。自叔和专取缓中一止之义，而结遂专属于阴矣。凡忧郁、痰水、积聚、寒湿之脉，莫不见结。其形坚急不舒，而往来难也。紧而难谓之结。《伤寒·厥阴篇》瓜蒂散证，手足厥冷，脉乍紧者，邪结在胸中「可吐篇」载此文，作脉乍结，是二脉相类之征也。紧为气中血寒，结为血中气滞。滞必兼寒，故结必见紧也。散而难，谓之涩。结主实，涩主虚。昔人有谓涩主凝痰瘀血等证者，皆结脉也。《内经》亦以涩主多血少气，微有寒，血寒而壅，气不足以行之。此正结脉之所出也。《内经》曰：六经之脉，不结动也。是结与动类也。《中藏经》论血痹曰：脉结而不流利，或如断绝者是也。是结为气郁于血也。史载之曰：脉气结而不匀，逐位间绝。又曰：结脉疾数而悬绝，累累如珠，而又不流利，与滑不同。但逐部位流通指下，如滴水起头是也。此全是仲景所说动脉形状。而此云结者，二脉形本相同，但动脉势急，结脉势缓耳。《脉经》曰：脉问来而急者，病正在心，症气也。夫略间而来急者，结脉也。西医谓脉之动者，心动也，心气不畅则脉息不调。故《脉经》曰：脉短而涩者，心痛。短而涩，即结脉也。诸痛疮疡，皆属于心。故又曰：外结者，痈肿；内结者，疝瘕也。总是血中气滞之候。

动脉（累累如珠）  ***************************
拙著「辨脉章句篇」文已录于前编矣，其有未尽余意，补著于此。前以阴阳相搏指浮沉，阴动阳动指尺寸是矣。继而历验所诊，又不必尽然。盖阴阳相搏，只是推明动脉之根，由于阴阳气血不和而相争也。所以不和而争者，阴阳不得其位也。阳抑于内，阴痼于外，故人病每多先形冷恶寒，而后发热，而后汗出。因三焦之气，不能达于周身，故形冷恶寒也。阴动者，沉分动也，阳抑在内，积不能平，而有发动欲透重阴之意也。阳气发动，故发热也。阳动者，浮分动也，是阳气渐达于外，而阴将退让矣，故汗出。汗者，阴气之所泄也。如是则阳伸于外，阴复于内，故人病每汗出而解也。动脉有见于一部者，有见于三部者，指下各有如豆，其形与弦相反也，而主病竟有同源者。尝诊一疟疾，正欲作寒矣，其脉左沉右浮，按之如珠，滚滚自尺上寸，左为尤甚，此肝脾气郁不和也。夫疟脉必弦者，以寒湿搏于表，腠理不通，其气束脉故弦。寒湿格于中，三焦不通，其气激脉，故动也。三焦者，少阳也，正疟邪之所据；形冷、恶寒、发热、汗出，正疟疾之形证。可知疟脉亦不必弦矣。
阳动汗出，阴动发热，盖相搏而动。动必有胜，胜必有复，故或寒已而热，或热已而寒，胜而能复，正其势均力敌然也。若本体有一虚，则其继必不能复，而其始亦不至于动矣。故前人谓阴阳相搏，虚者则动，其说非也。相搏即动矣，何待虚者？此虚字只可作「输」字看。本体不虚，猝致相争，乍胜乍负，相搏而动，此时其机甚危。阴动胜阳之时误服寒凉，遏其阳气，则气息奄奄，口不能言，急则一日，远则五六日而死；阳动胜阴之时误服燥热，伤其阴液，则汗不得出，烦躁若狂，或汗出不止，而亡阳暴脱矣。此和解之法所以贵也。和解者，清疏也，此时最易误认为热而用凉下，以其脉滑数而实也。夫动者，阴阳相敌而不相和也，和之而已，不可有所偏助也。）《伤寒论》曰：诸脉得数动微弱者，不可发汗。）
何梦瑶曰：数而跳突，名曰动。大惊多见此脉。此误会动为惊之说也。须知动为惊、为痛，均要从阴阳相搏上理会。夫大惊卒恐，脉多鹜暴，此喘而上争，来盛去衰，大类促脉，非动脉也，气虚神弱而常病恐惧者。平脉所谓如循丝累累然者是也，亦非动脉也。动者，阴阳不和，而力足以相敌，因而相战，致脉见搏击，漉漉如珠，不能条畅，成长直之形也。在新病，为寒湿格于三焦，故寒热相争；在痼疾，为痰涎格于胃与包络，故气血相激也。其为惊也，即如于睡梦中忽而惊掣之类也。其主痛亦必如《灵枢》所谓厥痛、痹痛，非寻常金疮跌仆痈肿者也。「生气通天论」曰：俞气化薄，传为善畏，及为惊骇。「阴阳别论」曰：二阳一阴发病，主惊骇。「大奇论」曰：脉至如数，使人暴惊。此皆动为惊之义，乃阴阳不和，无所见而身自惊惕者也。又所谓如惊痫状，时瘛瘲是矣。「大奇论」曰：肝脉鹜暴，有所惊骇。此有所见而惊，即何氏说也。惊定即脉静，非病也。又曰：肾肝并小弦为欲惊。此即平脉所云，乃气怯神虚所致。《灵枢·邪气脏腑病形》《素问·藏气法时》言肝胆病皆曰：虚则善恐，如人将捕之是也。至于肾为恐，肾水凌心则人善恐，此亦动脉所主也。阴阳无形之气相搏，则脉动，气与痰食诸有形之邪相搏，则脉亦动。私尝新定动脉主证曰：为寒热，为瘛瘲，为怔仲，为痹，为胃脘痛。（证不止此，详见前编。）
《脉经》曰：寸口脉偏动者，从寸口至关，从关至尺，三部之位，处处动摇，各异不同，此病以仲夏得之，桃花落而死。此动脉之正象，心火受制于寒水者也。《脉诀》谓：不往不来，不离其处，即无头尾也。三关指下碍沉沉，即厥厥也。可谓独得真相，戴氏斥之过矣。《脉经》又曰：脉累累如贯珠，不前至，有风寒在大肠，伏留不去。脉累累中止，不至寸口，软者，结热在小肠膜中，伏留不去。观此，则寒热内结皆见此脉，总是气郁血分，不得宣畅之象，据大肠小肠云云，则五淋、白浊、痢疾、后重亦当有见此脉者。至于心平脉亦曰累累如贯珠，肾平脉亦曰喘喘累累，只是滑利之义。若坚急搏指不移，如循薏苡子，则真脏死脉矣。故又曰：三部脉累累如贯珠，长病得之死。又有脉来圆散如粒，转转自尺上寸，却弱不任按，此真元虚寒，内有痰饮，中焦气不畅达，以致断续有痕，似动，似滑，似结，似涩。昔尝病后见此，一息三至。《三昧》所谓平动、不鼓、牒牒而去也，重剂温元，久而乃复。

涩脉  ***************************
涩有血燥，亦有气虚，故有虚涩，有实涩，有尺寸之涩，有浮沉之涩。自尺至寸，前进屡踬，此多由血液耗竭，经隧不利也。自沉至浮，外鼓迟难，此多由元阳衰弱，动力不畅也。又无论尺寸浮沉，来势艰滞，但见应指有力，即由于实；应指无力，即由于虚。且脉之涩也，乃于他脉中杂以数至之来难也，非每至必涩也。须察其不涩之至：滑耶，痰也；数耶，热也；迟耶，寒也；弦耶，郁也；结耶，血之凝也；微弱耶，气之衰也；细小躁疾耶，火燥而液耗也。再察其正涩之至，应指之有力无力，而虚实无不了然矣。若每至必涩，是脉乱而死矣。大抵涩脉属寒者多，倘兼见滑数，即防胃痈、肠痈、肺痈及恶疮肿也。其元阳衰惫，应指过于无力者，与代相近。但代脉平平而来，忽然一止，无中途来往之艰滞，一专气衰，一兼经阻也。
凡见于汗吐下后，及素善盗汗者，血虚之涩也。若《脉经》所谓涩而紧，痹痛；迟涩，中寒、有症瘕与宿食。脉紧而涩者，血壅之涩也。紧而涩者，全似结脉，但结从来去之怠缓上见，每至皆怠缓也；涩从来去之艰涩上见，不必每至皆艰涩也。结脉病在气分，宜温元开郁；涩脉病在血分，宜养液行瘀。前谓结主实，涩主虚，亦不必过泥。

滑脉  ***************************
经曰：脉弱以滑，是有胃气，命曰易治。既弱矣，岂得为胃气？病脉兼此，是有胃气也。又曰：缓而滑，曰热中。缓滑皆胃气脉也，而曰热中，此必动势盛大而不和平也。夫滑者，阳气之盛也，其为病，本多主热而有馀。故《脉经》曰：脉来疾者，风也。滑者，病食。滑躁者，有热。涩者，病寒湿。《难经》谓：滑者，伤热。涩者，中雾露，雾露即寒湿也。滑者，鬼疰。沉亦为注，紧而长过寸口者，亦为注。盖沉紧长滑，四脉并见也。滑疾者，胃热。迟而滑者，胀辟。大而滑，短气。短疾而滑，酒病。浮而细滑，伤饮。浮滑而疾，食不消，脾不磨。关上紧而滑者，蚘动。尺中沉而滑者，寸白虫。观此诸说，概由湿热。其言寒者，即《内经》阴气有馀之义，非真寒也。况病有表寒里热，有里寒表热，有表里俱热，故滑而多有兼脉也。滑自主热，其兼脉自主寒，非滑能正主寒也。又谓滑脉始为热，终为虚。所谓热者，血热也；所谓虚者，血虚也。津液为热所鼓荡，如长江大河滚滚不尽。热滑大义，已详上文矣。虚滑，即滑不直手，是津液竭尽，脉络空虚，气无所繫也。《素问·大奇论》曰：脉至如丸，滑不直手，按之不可得，是大肠气予不足也，枣叶生而死。《伤寒》不可下篇曰：脉浮而大，浮为气实，大为血虚，血虚无阴，孤阳独下阴部者，小便利而汗大出，津液四射，荣竭血尽，干烦而不得眠，血薄肉消而成暴液。医复以毒药攻其胃，此为重虚，客阳去有期，必下如污泥而死。《脉经》曰：脉浮而滑，其人外热，风走刺，有饮难治，此皆虚滑之义。正气无所归宿，涩极之幻相也。夫毒药攻胃者，是误虚为实，以滑为痰而攻之者也。有饮难治者，正气为痰饮格拒，不得归根，邪风游溢经络，一身流走刺痛，正气将散者也。《脉经》又谓：尺脉偏滑疾，面赤如醉，外热刺痛。正此义也。「辨脉」曰：浮滑之脉数疾，发热汗出者，不治。又温病之坏证，其掣如电，按之即散者也。

滑涩似动结  ***************************
滑为气血有馀，涩为气血不足，此滑涩正义也。湿热化痰，气郁血壅，此滑而兼于动者也。痰凝气聚，实寒相搏，此涩而兼于结者也。故于滑脉中分邪正，于涩脉中分虚实。《脉经》曰：涩而紧痹痛，迟涩中寒有症瘕，浮紧且滑直者，外热内冷，不得大小便。沉而滑，为下重，亦为背膂痛，气郁血滞之义显然。故吾常谓前人之言滑脉，多夹杂动脉在中。「平脉」曰：滑者，紧之浮名。《脉诀》曰：滑者，三关如珠动是也。言涩脉多夹杂结脉在中。杜光庭曰：涩谓秋中多结脉是也。更有动久气衰而近结，涩极气脱而似滑，具慧眼者自能剖析毫芒，肆应不惑。

滑涩并见  ***************************
（二脉主病相反相同）
《素间·脉要精微》曰：涩者阳气有馀也，滑者阴气有馀也。《灵枢；邪气脏腑病形》曰：滑者阳气盛，微有热；涩者多血少气，微有寒。《脉经》又以滑为多血少气，涩为少血多气。言若两歧，理实一贯。盖气之力大于血，血为其所鼓动而无所留滞，故滑为气盛也。血滞而气不足以行之，则血壅而见多矣，故涩为多血少气。犹曰：形瘦脉大，胸中多气者死。岂真有多气而死？正以气壅而不通耳。此《灵枢》之义也。血主濡之，气主呴之，气为阳热，能耗血者也。滑则津液充溢，热势不能耗之，故阴有馀也；涩则阴虚阳往，卫降荣竭，血液为壮火所灼，而不能充满流动矣，故阳有馀也。阴有馀，故多血少气；阳有馀，故少血多气也。此《素问》与《脉经》之义也。二脉相反，不能并见。「平人气象论」尺涩脉滑，谓之多汗。此指尺之皮肤，非并见于脉也。然《中藏经·虚实论》曰：诊其左右尺中，脉滑而涩者，下虚也。巢氏「肠痈候」曰：脉滑涩者，小肠痈出血者也。至于《难经》所谓热病之脉，阴阳俱浮，浮之而滑，沉之散涩者，其为并见，更属无疑。夫脉固有浮之拍拍击手似洪滑，沉之来难不调似涩，此主气热血虚也，华氏所论，其殆此耶；亦有浮之来难不调，沉之漉漉似滑疾，此气郁于血，血分热沸也，巢氏所论，其殆此耶。凡痈疽既已出血，浮滑沉涩者逆，沉滑浮涩者顺，但养液清热和荣卫，自复矣。且涩脉乃于他脉中杂以数至之来难也，若每至必涩，则脉乱死矣。故涩脉必有兼脉，其气弱血燥而虚涩者，兼见之脉多在软弱一边；其气郁血滞而实涩者，兼见之脉多在洪滑一边。方其涩时，脉气未能畅达，一达则涌沸而上也。此二脉所以多兼见也。又二脉主病略同，而有寒热虚实之相反。如宿食、凝痰、瘀血等证，寒则涩，热则滑；久则涩，新则滑；虚则涩，实则滑。故赵晴初曰：滑脉多主痰，以其津液壅盛也。然有顽痰阻塞气机，脉道不利，反见脉涩者。开通痰气，脉涩转滑，见之屡矣。即仲景论宿食脉，亦或言滑数，或言紧涩，寒滞冷积则涩，蕴热化痰则滑也。故《脉经》曰：脉紧而滑者吐逆，小弱而涩者胃反，胃反必吐逆也。而滑涩异脉者，实热与虚寒异本也。尺脉滑而疾为血虚，尺脉涩，下血下利多汗，下血必虚血也。而滑涩异脉者，涩为本脉，其滑而疾者，阴虚阳往，卫降荣竭，所谓阴虚生内热者也。《中藏经》以滑为虚，此其义也。

代脉  ***************************
经言：色黄者，其脉代。又言：但代无胃气曰死。是代为脾之本脉，只是软弱之义耳。夫脾脉何以软弱也，代脉又何以止歇也，人以为两脉，吾以为仍是一义也。盖人身之气，左升而右降，脏腑之气，肝肾升而心肺降，是皆脾气居中，为之转旋，上下更代之枢纽也。升之气于是终，降之气于是始，运动之机势至此而有脱卸，即至此而有停顿，故脉迟缓而软弱也。脾气一绝，升降不续，则止歇见矣。故止代者，脾之真脏也。
代脉大义，已具前说矣。《内经·脉要精微论》曰：数动一代者，病在阳之脉也，泄及便脓血。《脉经·扁鹊脉法》曰：细而沉，不瘛瘲即泄，泄即肠澼，澼即脉代，乍至乍不至，是皆出于久病，荣血伤败之象也。「三部九候论」曰：其脉代而钩者，病在络脉。「禁服篇」曰：代则乍痛乍止。《脉经·手检图》曰：脉来暂小暂大者，阳络也。动苦肉痹，应时自发，身洗洗也；脉来暂大暂小者，阴络也。动苦皮肤痛，下部不仁，汗出而寒也。其即《内经》病在络脉之义耶，是皆气血凝滞之象也。盖代只是止，须视其不止之至，败与未败，以定吉凶。故《脉经》曰：热病七八日，脉微细，小便不利，加暴口燥舌焦乾黑，脉代者死。又病疮，寒热瘛瘲，其脉代绝者死。又老人脉阴弱阳强，脉至而代，奇月死。又疟疾代散则死。又右手尺中神门以后脉阴虚者，肾虚也，脉代绝，时不至。肾虚者，命门火败也。此皆死脉，必别见败证败象，未尝专以代主死也。《周慎斋脉法》曰：杂病伤寒，老人脉见歇止者，俱将愈之兆。惟吐而见歇止脉者死。陈友松解之曰：吐见止脉，是元气竭于下，不能上供其泛逆也。赵晴初补之曰：将愈，脉见歇止，是和平脉中见歇止也。此又未尝专以代主死也。果见败象，不但忽止忽来，为气乱无常；即不见止，而平脉中忽见一二至，微弱无力，亦代脉之必死者也。《脉经》曰：关上脉滑，而小大不匀，是为病方欲进，不出一二日复欲发动，其人慾多饮，饮即注利，利止者生，不止者死。又曰：关上脉，时来时去，乍大乍小，乍疏乍数者，胃中寒热羸劣，不欲饮食，如疟状。合观二节，是阴阳不和，寒热夹杂之象。利止者，阳盛也；不止者，阴胜也。又曰：三部脉或至，或不至，冷气在胃中，故令脉不通也。即此义也。昔人谓妊娠脉多代，历诊未见止代者，但见滑疾流利中，偶有一二至应指少力耳。此象虽为血盛气壅，究宜细问有无气血痹痛、半产夙疾，或新下利亡血，及腰腹痠疼等事，恐或胞伤欲堕也。

促结涩代不同  ***************************
四脉皆有止而不同。促结之止，能自还者，本脏之气未伤，但为邪气阻碍，故其脉稍停，而仍自至于寸口，略远于前至，而并于后至也；亦有并于前至，远于后至者。代之止，不能自还，则本脏之气已绝，不能复至于寸口，故其脉停之有顷，直少一至，待他脏之气至，而后复动也。涩则或于迟脉中数至来略数，或于数脉中数至来略迟，所谓参伍不调也。数至不调谓之涩，一至不调谓之促结，一至独绝谓之代，不必拘于止有定数无定数也。如五动一止者，虽或间以十动十五动而止，亦皆谓之五动而止，以其皆在以五纪数之处也。（数脉，间以来迟为涩是也。迟脉，间以来数，亦为涩者，以其气不调也。）

伏脉  ***************************
（脱脉最难诊者，将伏将脱之际，故篇末详之。）
伏者，两手乍不见脉也，气闭也，非气脱也。然全身脉伏，则亦气闷而绝矣。故寸关之脉既伏，则尺中之脉不可伏也；头面之脉既伏，则心腹之脉不可伏也；两手之脉既伏，则趺阳太溪之脉不可伏也。既伏者，无可诊也。诊其不伏之处，涌盛上争，有踊跃之势者，伏脉也。旋引旋收，辙乱旗靡，在反掣之意者，脱脉也。世谓伏脉推筋著骨而始见，是犹有可见，只可谓为沉之甚者，《难经》曰：伏者，脉行筋下。此乃沉之甚者。故主积聚久病，不主尸厥、霍乱急病也。细之甚者，微之甚者，而不得谓之伏，伏则两手直不见脉也，主暴病实病。凡卒尸急痛者有之，若久病虚病不宜见此。故伤寒十三日以上不间，脉尺寸陷者危。陷者，突然脉沉小无力，此气欲脱也。《脉经》曰：伏者，霍乱。此气闭也。《难经》曰：遂入尺为覆，为内关外格，此阳乘之脉也。覆即伏也。诸家谓阴内闭而不出，阳外入以格拒之，非也。阳内闭而不出，阴外入以格拒之也。故曰：阳乘者，阳气陷入阴位也。故治伏者，只宜宣散，必无热补，以其外阴内阳，阳伏于内，实有物焉，而非虚也，故曰伏也。若内阴外阳，而至于无脉，是阴阳离绝，即脱矣。
《脉经》曰：心衰则伏，肝微则沉。此伏字，只是极沉而细者。然西医谓脉之动者，以心动也，故脉不动者，心无气也，故尸厥不知人，气复反则生，不反则死。又《内经》曰：肝脉骛暴，有所惊骇，脉不至，若瘖，不治自己。此亦心气乍失其所也。故吾常谓：伏者，有邪与正相迫，有正与正相迫。正与正相迫者，阴阳相争而不相下，并行一道，气机壅窒，不能旋转，如两人对行狭巷，牴触而各不得进也，此升降乍乱，大怒甚恐者有之。若二气有一偏盛偏衰，则让开气道，而不至于伏矣。邪与正相迫者，如大寒甚暑，中之者猝不知人，是邪气猛来，格拒于外，使正气不得通行也，此人元气必实。若不实者，必为邪气侵入，正气灭矣。故伏者，阴阳邪正力能相敌而然也。故伏脉无虚病，治伏脉无补法。即如伤寒有通脉四逆证，此元阳大伤，阴邪上掩人心也，伏而几于脱矣。药用辛热，补中仍寓宣散，此与房室感寒脉伏者治法相同，皆正气内怯而脉伏。伏脉之虚证也，且不能纯用温固，况其他乎？若不任宣散者，即真脱矣。故少阴病，下利不止，厥逆无脉，用白通汤加猪胆汁服之。脉微续者生，暴出者死，为其近于脱也。若果伏脉，何不可暴出乎？
前谓诊其身中有脉之处，涌盛上争者，伏也，旋引旋收者，脱也。此系指病气已定，寸口脉气已伏之后言之。若当病之乍起，寸口脉气未伏将伏之际，诊之指下，总是旋引旋收，渐渐退缩之象。此时膻中大气方乱，脱闭机括，本尚未定，其后有因闭而竟脱者，有本脱而生气一线未尽，犹可挽回者。若必欲于万难分辨之中，而曲为之辨，则惟以形细而弦，如丝发梗梗，有起伏者，闭之象也；形散而断，如麻子萦萦无起伏者，脱之象也。
《脉经》曰：头痛脉短者死。据《素问》：寸口脉中手短者，头痛。未尝言死也。此短必是脉止于关，不能上寸，且其势必是渐渐回缩，降入尺中。此阳气下脱，不能上达于脑也，不但头痛欲裂，亦必耳聋目昧，此脉正欲脱之候也，少迟诊之，即无脉矣。故凡久病，诊得伏脉短脉，恐是下脱，即宜详问神识清浊、二便秘泄，以及饮食眠睡，有无异常，以定吉凶。且脉之脱也，有霎然自脱者，有久闭而渐脱者。尝诊一妇，久病喘嗽，至冬即发，始犹能食能言也。一日，声微食减，便泄痰胶，肌热如焚，重抚灼手，呼吸逼迫，闷塞烦躁，喉如曳锯，午甚夜平，脉两寸如丝，两关后洪弦滑数，频下后气，不能自固，自觉头上或胸中不知何处缺少一件本体。此肺中为痰涎贮满，真气下陷，不能到肺也。始由外感，继伤真元，便滑气泄，脾已败矣。其脉必是由关渐缩，入尺而绝。辞之，寻殁。经曰自上损下，过脾则不治故也。亦有久服温补，痰阻上焦，或过服寒凉，热气骤折，以致三部无脉，退缩尺后，此伏脉之类。其脉必鼓搏有力，与脱脉之旋引旋收者不同也，而不善治之，将渐脱矣。大抵因寒热而脉伏者，为正伏脉，其证必郁于中而不畅；因下利而脉伏者，为兼脱脉，其证必陷于下而不固；因喘嗽而脉陷脉缩者，久伏致脱，上下气隔，阴阳已离也。

喘躁驶三脉  ***************************
三脉，前人皆以数赅之，殊不知三脉有兼数者，有馀之实脉也；不兼数者，不足之败象也。喘者，自沉而浮，有出无入，来势逼迫，至浮分即止而不见，其气之反吸也。气之来也，如吹管而不复吸入也，此命门元根上脱，久病虚羸、失血脱泄之人忌见之。其兼数而实者，为痰火湿热之病，应指振撼实大有力，出多人少也。《内经》曰：赤，脉之至也，喘而坚，有积气在中，时害于食，名曰心痹。又曰：脉至如喘，名曰气厥。气厥者，不知与人言，此皆实而喘者也。躁者，亦自沉而浮，（亦谓之疾。）来去如电掣，而不相连续。其来也，有顷而一掣，其去也，有顷而一掣，一息不过四五至，而无循环容与之意。在虚劳久病，与代、散同论，为其气不相接也；在新病实病，为痰凝气郁，与结、涩同论。大致是血液少而气燥热之象。驶者，自尺上寸，如箭之直而迅，（亦谓之駃，亦谓之弛。）而无浮沉起伏之势。在新病，惟风寒咳嗽喘促者，不足为忌；若久病劳嗽及病困而见者，多是元根欲脱也。又有来势略盛，而逊于喘，亦能吸入，惟应指时有战慄之意，如左右弹者，此主中气不足，为怔忡，为用力过度，为中焦停饮，为经络阻滞，为元阳衰惫。仲景曰：脉见转索者，即日死。旧解隶之紧脉，非也，紧脉如转索者，如其转之紧而劲也。此如转索，如其索之动，高下左右无定也，即喘脉之无神者也。

总说  ***************************
上二十七脉加喘、躁、驶三脉，凡三十脉。总以浮、沉、迟、数、虚、实、长、短八者为之提纲，得其纲则中有主宰，乃可应于无穷。故芤、革，浮也；牢、伏，沉也。代，迟也；促，数也。濡、弱、细、微，虚也；洪，促、牢、滑、动，实也；弦、缓，长也；动、结、滑、涩、紧、散，短也。沉而长者，实也；浮而短者，虚也。一脉有一脉之根原，一脉有一脉之主证，然形多相似，则原与证亦多相近。故芤、虚相似也，浮、洪相似也，微、散相似也，滑、促、动、短相似也，结、涩相似也，沉、紧、牢、实相似也，弦、长、缓相似也。芤、革本一脉，而以微甚分也。濡、弱本一脉，而以浮沉分也。此以其形言之也。推其根原，无非阴阳、血气、寒热、虚实而已。濡、弱、微、虚，气血俱虚也。芤，血虚也；迟，气虚也。伏，气闭也；代、散，气脱也。细、结，气血俱寒也。革，阴盛于上也。牢，阴盛于下也；长、短同有气郁，气横于气分则长，气结于血分则短也。滑、涩同主血分，血寒则涩，血热则滑，血虚则滑而芤，血实则涩而结也。促、洪，气热于气分也；动、滑，气热于血分也。浮、数，气热于气分也；沉、迟，气寒于血分也。弦、革，气寒于气分也；结、紧，气寒于血分也。细，血中气寒也；缓，血中气热也。濡、弱、微，气血俱虚，而有微甚之殊也。伏、代、散，俱属于气，而有脱闭之别也。散与结同主症瘕，正气未衰则结，正气既衰则散也。亦有乍病停滞而脉散者，则以气血新乱而未复也。此推其根言之也。是故脉之称名，有可以互通者。濡弱本可互称，细微亦可借用。缓而兼迟兼涩，则缓亦可言濡。弦而无力无神，则弦亦可言紧。浮与芤，濡与缓，本二脉也，而芤而缓亦可曰浮而濡。沉与实，滑与动，本二脉也，而沉而动亦可曰滑而实。此皆称名之可以出入者也。亦有必不可不细辨者：本濡弱也，而或以为微：本微细也，而或以为伏；弦而无力也，竟以为缓而有胃气；结而气郁也，竟以为涩而少血液。虚实既昧，攻补必差。故王叔和曰：谓沉为伏，则方治永乖；以缓为迟，则危殆立至。此又称名之不可移易者也。凡求脉，必先能辨其近似，而知其确然各有所主也，然后能得其会通，而知其浑然皆出于一也。无他，明其义理而已。义理何在？曰：阴阳、血气、寒热、虚实而已。其于病也，外六淫也，内七情也，何脏何腑何经也，其来路从何来，其去路从何去也。凡此皆于脉测之，脉法顾不重乎？以脉测病，更以病证脉，读书临诊，刻刻用心，何患不及古人耶？
病有相反而相似者，脉亦有相反而相似者。病相似者，寒极似热，热极似寒，实极似虚，虚极似实是也。脉则滑主痰，而痰亦见涩；弦主肝邪，而肝亦见濡；症疝脉紧牢，而亦有迟涩而散；元根不固，上气喘促，脉虚大也，而亦有应指洪实，来去分明；孕脉必滑利也，而亦有虚涩不调。又弦缓相反也，而风弦与热缓相似；滑涩相反也，而热涩与虚滑相似；传与散相反也，而抟而累累不续，即与散同论；洪与伏相反也，而尸厥霍乱，伏与洪同断；长与短相反也，而长而劲与短而抟，同主气逆气郁。有以无脉为病所者，若芤脉浮大，按之中空，内主精血之虚也；有以有脉为病所者，若紧脉浮数，按之内减，外主风寒之伤也。尺不上关，邪遏于上也；寸不下关，阳越于上也。凡此惟能察神者，澄心渺虑，洞澈隐微，不为所惑。仲景云：脉不空见，中必有奸。常有病浅而见危脉，病危而见平脉，下病而脉见于上，上病而脉见于下，右病而脉见于左，左病而脉见于右，变化万端，不可方物，惟在会心，难以言喻。
自然子评曰：予读诊书多矣，或剖析形状，或罗列主病，至于义理，阙焉无闻。即或道及，亦不过泛论阴阳血气而已。择焉不精，语焉不详，总由真境未明，胸无主宰，故字里行间，欲吐仍茹。此独一一紧靠本脉，从阴阳血气各透发其所以然之故，使读者恍然于脉象之所由变见，即晓然于各脉见证之所从来。盖推明各脉变象之根原，而所见之证，与治之之法，举赅其中，而不待他求矣。诚向来诊书独辟未有之境也。卷首诸篇，煌煌大文，如悬日月，固已揭出千古迷途矣。至如濡弱二脉，他人斤斤致辨，惟恐相紊也，此独径合为一。滑涩动结，世只知其相反也，此独畅论其相同，而其不同之处，以一二语醒之，便自豁然。又谓涩代二脉，只于止中见之，须察其未止之时，脉象何如，以定吉凶。芤革二脉，一为阴虚，一为阴盛，迥不相侔，尤为深中肯綮，拨去云雾而见白日，使人抚掌称快者也。非读书临诊，细心体察，孰能与于斯耶？世有知音，子岂阿好。

潜初诊脉部位  ***************************
左诊心肝肾，右诊肺脾命，而各系以所相表里之腑。凡脉一手单见者，以之两寸主上焦，两关主中焦，两尺主下焦；凡脉两手同见者以之。此相沿之定法也。然其中有变焉，不独命门一诊，聚讼纷纷也。前著「三部九候大义」不议及此者，彼述天下之通义，此据一人之创见也。五脏惟心无候，何则？脉以候邪，有邪始有候，心不受邪，故无脉可候也。心受邪则死矣，故心至有可候，已无所候之矣。故吾以左寸候包络，关候肝胆；右寸候肺，关候脾胃；两尺以形体候肾水，以动势候命火，不分左右也，此定位也。大小肠候两寸，亦候两尺，膀胱候尺，亦候两寸，此以证参之者也。三焦一经，旧说分三部候之。夫三焦为命门相火之所充周也，前于命门三焦说详之矣。其实命门为体，三焦为用，两尺正候命门本体，两寸关候命火之行于上中二焦者，皆以动势为主。命门三焦固相通，三焦亦不能板分三部也。凡如此者，非好为异说也，考之圣经，验之人事，而有以知其必然也。《素问》曰：肾脉喘喘，累累如钩，按之而坚，曰平。夫按之而坚，肾脉也，水也。喘喘累累如钩，心脉也，火也。心指包络，下同。繫于肾者，君火与相火同气也。《难经》亦曰：按之软，举指来疾者，肾也。非形势并见耶。大小肠之无定候，已见前编卷一陈修园、何西池之说矣。膀胱亦候两寸者，肾水凌心，膀胱之寒气凌之也。小便赤涩，心火之盛而下郁也。故左寸沉迟，膀胱必寒；左寸细数，膀胱必热。水之行也，肺气运之也。故右寸上涌，小便不调也；右寸弱陷，小便不禁也。故肺气充者，小便少而长，气足以摄之也；肺气虚者，频而短，气不足以摄之也。右寸沉实，而二便不通者，宣疏肺气即通矣；右寸浮弦，而二便不通者，清降肺气即通矣。《脉经》以膀胱候寸，以脾候尺，始未识也，更事既久，乃悟之矣。脾候尺者，《内经》所谓中气不足，溲溺为之变是也。如脾家湿热太甚，则克肾水，而两尺必滑而缓矣。肾受脾邪，阴血燥热，水沸渐涸，二便不调，遗精白浊强中，诸证蜂起，此危候宜急治者也。《脉诀》以尺滑主食注，（食即注下，《内经》谓之洞，亦曰暴食不洁，仓公谓之迵风。）为脾咎，戴氏斥之，不亦浅乎。夫女子经水不利，专候心肺之脉，义见「评热病论」。而《脉经》以膀胱肝肾之病，候于两寸者，不一而足，今其法失传矣，然明者犹能以理测之。至于三焦之经，其气伤于升降者，则逐位间隔，圆疾如豆。伤于出入者，则弦细而数，趯趯于中沉之分而不扬也。以脉之形势，而不以部位矣。吾于诊法，得力于滑氏之六字者最深，部位其浅焉者也。聊识于此，以备遗忘。（讲脉学者，须先明部位之有定，而后渐渐悟入部位之无定，则庶几矣。自古明贤，未尝全泥定位，亦未尝全弃定位也。）

五脏六腑性情脉  ***************************
脏腑性情，腑阳多含母精，脏阴多见子气。盖脏腑五行之相生也，从阳入阴，从阴入阳，如水生木，必肾生胆，胆生肝也。木生火，必肝生小肠，小肠生心也。火生土，必心生胃，胃生脾也。土生金，必脾生大肠，大肠生肺也。金生水，必肺生膀胱，膀胱生肾也。阴阳以相间而相和也。故属阳者，中含母精；属阴者，中藏子气。故胆虽阳也，以有水气，故力弱而微；肝虽阴也，以有火气，故力强而大。小肠脉洪而兼长，有木气也；心包络脉洪而兼缓，有土气也。张仲景曰：心脉洪大而长是也。胃脉脾脉虽不可单见，而胃缓而浮，脾缓而静，一含火热，一具金寒也。大肠浮而长，有脾土之气也。肺脉浮而短，有肾水之气也。膀胱沉而宽薄，有肺金之气也。肾脉沉而坚实，有肝木之气也。杜光庭曰：严冬尺脉要沉弦是也。此五脏六腑之本脉也。至于病变，亦以母子相乘者为多，以其气相亲也。而直克反侮者，重病死病乃有之，以其气相逆也。故肾病，有见肝脉，有见肺脉；肝病，有见心脉，有见肾脉；心病，有见脾脉，有见肝脉；脾病，有见肺脉，有见心脉；肺病，有见脾脉，有见肾脉。非必病气，自彼脏传来也，亦非必彼脏气来相干也，本脏之中，自具此气，病则气有所偏而易见耳。仲景有五行相乘、纵横逆顺之说，又有治未病之法，吾之明此为治未病之法，亦必审真而后可用。五脏互见其气，有不必病邪之相传也。如心病见肝脉，并非肝邪来犯，妄为泻肝，岂不诛伐无过耶？何以决其相传与非相传也？二脏脉气相应不相应也？相应者，脉气同见也，互见也；不相应者，二脏自见其本气而静也。同见者，如脾气干肺，肺部脾部同见脾脉也，治宜脾肺两泻；互见者，肺部见脾脉，脾部转见肺脉，或见他脏脉，而不自见其本脉也。此为舍己宫观，适他乡邦，治宜泻肺补脾。自见本气而静者，肺部虽微见脾脉，而脾部自静，无所太盛也。他脏仿此，此大法也。

弦钩毛石四时脉  ***************************
四脉惟弦之义最显，石与毛次之，钩最难解。石者，实也，沉而有力，往来不远，而有平静坚固之体也。人当盛暑，逐日泄汗，及秋而津液内虚矣。故脉体见薄，且新凉乍见，阳气乍衰，来势不能洪盛，故浮候其形，应指轻而如毛也。秋日下肤，稍按方能见，大非秋脉，仅见浮毛也。岂有秋脉反更浮于夏耶？夏脉洪也，而言钩者，所以形容来盛去衰之象也。盖冬脉之静固者，至此尽发，故其来之根深而长，如钩之柄也；其去不甚有力，不及来之深而长，如钧之曲也。阳盛而阴之吸力少也。《脉经》曰：万物洪盛，垂枝布叶，皆下垂如曲，故名曰钩。正以上盛极而下折也。是以钩之形状，脉之来去之势也，非以状脉之形也。故洪钩虽俱为夏脉之名，而实不同，洪但言其来盛，钩并绘其去衰也。杜光庭曰：洪钩夏脉居寸口，堪笑世人多不晓。脉若俱洪不带钩，钩不应时血常走。可识洪钩之为义矣。后人多以如握带钩释之。夫操带钩，死脉也。自尺而上聚寸口，头大尾空，按之顽梗而无起伏之势也，以脉喻带，以钩喻寸口之死硬也，岂夏钧之义耶？四脉惟夏钩纯以势见，馀脉皆形势并见。形，血也；势，气也。轻虚以滑，弦之势也；端直以长，弦之形也。轻虚以浮，毛之形也；来急去散，毛之势也。石，沉而搏。沉，形；搏，势也。钩则但曰来盛去衰，以势为形也。后人概泥形而遗势。故言弦者，疑轻虚以滑之不真也；言毛者，恶来急去散之不切也；言石者，议搏之太甚也。至于钩，亦以形概之，窒而难通，不得不以握钩含糊释之。无怪口中笔下，嗫嚅不清矣。

表里脉一  ***************************
论《难经》浮为在表，沉为在里，数为在腑，迟为在脏。
《难经》曰：浮为在表，沉为在里，数为在腑，迟为在脏。四者非主病之正脉也，乃表里脏腑之主脉也。故表病诊得表脉，其脉必于浮分见之，乃真在表而无疑矣；若不浮而沉，犹宜再审，恐其兼里也。里病诊得里脉，其脉必于沉分见之，乃真在里而无疑矣；若不沉而浮，犹宜再审，恐其兼表也。腑病诊得腑脉，必于数中见之，乃真在腑而无疑也；脏病诊得脏脉，必于迟中见之，乃真在脏而无疑也。腑病兼迟，必兼在脏可知也；脏脉兼数，必兼在腑可知也。是故浮沉迟数者，以定病之在表、在里、在腑、在脏也，非以主表里脏腑之病也。病固自有主脉也，病无定情，脉无单见，故亦有表病脉沉，里病脉浮，脏病脉数，腑病脉迟者，究竟亦必有其病不专在表、在里、在腑、在脏也。后人读书，死于句下，以为不问主病何脉，但以浮、沉、迟、数决脏腑表里之病，无怪异议蜂起也。抑吾更有说焉。《脉经》引扁鹊曰：脉一出一入为平。再出一入为少阴，三出一入为太阴，四出一入为厥阴。再入一出为少阳，三入一出为阳明，四入一出为太阳。出者为阳，入者为阴。夫出入者，来去也。一二三四者，远近也，迟数也。是故脉虽沉，而其势极欲浮而不得浮，是即邪据于表也。脉虽浮，而其势如不欲浮，是即正衰于内也。数则四出一入，是脉来之时多，而停于内者其时少，是气聚于阳也。迟则四入一出，是脉来之时少，而停于内者其时多，是气郁于阴也。聚于阳，故在腑也；郁于阴，故在脏也。此《难经》据其实者言之也。聚于阳，则阴不内敛，故为阴病也；郁于阴，则阳不外振，故为阳病也。此扁鹊据其虚者言之也。故张景岳谓：外感初起，脉多沉紧而数。殊不知其紧数即是浮也。久病虚羸，脉多浮而濡弱，殊不知其濡弱即是沉也。古人立言，只择其至正至广者立之规矩，至于变化，在临诊自求而已。若但如《素问》所谓脉太过病在外，岂无表虚腑虚耶？但谓脉不及病在中，岂无里实脏实耶？故浮沉迟数四者，绝不涉病脉，而但各从其气之本体以立之纲，使临诊者，各以其所见之脉合之，而无不合也。此古人之精到不可及也。夫不求阐明古人言中之意，而务为攻击，以为读书得间，此经生浮夸之习也。操司命之权者，亦出于此也，而岂可哉！而岂可哉！

表里脉二  ***************************
（论太过不及，人迎气口。）
「脉要精微」以脉强太过病在外，脉弱不及病在中。此「在」字当作「生」字解，谓病生于外邪，病生于内虚也。故曰：病在中，脉实坚；病在外，脉不实坚者，难治。表，言外感；里，言内伤。此表里之一说也。《脉经》曰：沉而弦急者，病在中；浮而洪大者，病在外；脉实者，病在中；脉虚者，病在外。此病字统指外邪，谓外邪内侵则脉沉实，邪浅未深则按之犹虚也。故又曰：病在中，脉虚；病在外，脉涩坚者，难治。前以脉形之强弱言，此以脉位之浮沉言也。此表里之又一说也。《灵枢·经脉篇》：阴经盛，则气口大于人迎；阳经盛，则人迎大于气口。所谓寸口主中，人迎主外也。汪石山曰：左脉不和，为病在表，为阳，主四肢；右脉不和，为病在里，为阴，主腹脏。此表里之一说也。王好古曰：伤寒以左为表，右为里；杂病以右为表，左为里。《慎柔五书》曰：尝观脾胃不足及久病之人，未有不左脉大过于右者。正东垣左脉克右脉之说，理势使然。况脾土一虚，肺金益衰，水涸木枯，枯木生火，焉得左脉不大于右。此表里之又一说也。其如是不同者，何也？盖病有外感，有内伤，有气分，有血分；病机有内向，有外向，有上行，有下行。如表病侵里，邪内陷则脉沉实；里病连表，邪涌盛则脉浮洪。气口主中者，内之邪气盛则气口大，阴气衰则气口小。人迎主外者，外之邪气盛则人迎大，阳气衰则人迎小。又如阳盛者，有阴虚，有阴不虚；阴盛者，有阳虚，有阳不虚。变化万端，未可概论。惟《灵枢》曰：阳病而阳脉小者为逆，阴病而阴脉大者为逆。二语最为周密，以脉测病，更以病证脉，斯推之而无不合矣。

表里脉三  ***************************
（论尺寸为表，关为里，并论病之表里。）
有脉之表里，有病之表里。脉之表里，如上二篇是也。病之表里，阴阳脏腑是也。然《脉经》曰：脉有表无里，邪之所止，得鬼病也。何谓有表无里？尺寸为表，关为里，两头有脉，关中绝不至也。寸脉下不至关，为阳绝；尺脉上不至关，为阴绝，死不治。又曰：审切寸口之脉，知绝不绝，前后去为绝。前后去者，上下分绝也。此皆以尺寸为表，关为里也。病之表里，亦有异者。《内经》曰：在内者，五脏为阴，六腑为阳；在外者，筋骨为阴，肌肉为阳。吾谓外感之六淫，在经络为表，在脏腑为里；内伤之五味，在肠胃为表，在肌肉筋骨为里，谓败气败血流于骨节筋会者也。刘河间谓：身表为远，里为近是也。总以初伤者为表，辗转渐入者为里而已。而脉以尺寸为表，关为里，其义难晓，不敢强解。岂以脾胃中焦为上下之枢，故为里耶？又有出为表，入为里，此即《难经》所谓呼者随阳出，吸者随阴入也。

表里脉四  ***************************
（申论左右表里）
王海藏曰：伤寒以左脉为表，右为里；杂病以右脉为表，左为里。予初诊不尽验，心以为此特一法耳，固不可拘也。近二年来，深察病情脉象有可得而言者。凡外感风寒湿之邪，深者皆系左脉沉细于右，浅者但两手浮弦，或右关前浮弦而已。外感暑热之邪，深者皆系左脉弱散于右，浅者但两手浮滑，或右关前浮大而已。温病之由于伏气内发者，前人皆以右大于左为词，谓邪从中道，胃气郁浊之故。以吾历诊春温、冬温、喉痧、疫疹诸症，凡右大于左，而左脉不甚细弱者，真阴未损，治之易愈；若左脉沉细而数，断续不匀，真阴已竭，十难救一。是当以左小于右，定正气之成败，不当专以左大于右，定邪气之微甚也。又诊夏行秋令，时疫有所谓瘪螺痧者，其证先见头痛心嘈，四肢麻冷，螺纹陷下，或吐或泻，旋即昏厥，重者即死，轻者醒后越一二日而死。醒后心中烦闷，其苦难言，而神识清明，额汗不止。其脉皆两手沉细，短伏关后，而左手尤甚，此天行肃杀之气，伤其心肝生阳之气，亦由其人生阳之本虚也。又诊水肿之人，阴邪极盛，亦莫不左脉沉小于右。此外一切大病久病，邪气深入者，莫非左陷于右；元气亏甚者，亦莫非左弱于右；其将愈也。则又右脉先盛，左脉后复，必待左脉复盛，乃为元根充固，其病可无虑反复矣。病气轻浅，左脉决不受伤，惟症瘕积聚，其病虽深，必随其经络之部位而见于脉，不能拘于此例也。由此观之，左里右表者，百病之通诊，伤寒岂能独异耶？故吾以左脉察邪气之浅深，即以左脉察元气之虚实，其脉象须各因病而定，不得专以大小二字赅之。寒邪以细而急为甚，热邪以薄而散为甚，阴虚以浮散而短为甚，阳虚以沉细而短为甚。其败也，总归于躁疾散断，全无神力而已矣。海藏之劈分伤寒、杂病者，彼盖以杂病为劳倦内伤也。由气分渐伤入血分，血伤而左脉败矣，故左为里也。寒为阴邪，先伤于阳，内传胃实，而右脉大矣，故右为里也。殊不知阳明证，乃阳气之内郁而盛，有撑邪外出之机，不得谓之寒邪内陷。寒邪陷者，少阴厥阴之寒证是也，是仍当在左手矣，况左右又有未可板分者。大凡病之始生也，属阳虚与寒盛者，左脉常沉小于右；属阴虚与热盛者，右脉常浮大于左。若沉小之极，而右脉亦陷，则胃阳绝矣。浮大之极，而左脉亦散，则肾阴绝矣。故喉痧之死脉，皆右关与左脉同其短数。瘪螺痧之治脉，皆右关缓滑有力，左脉虽伏而不见散断者也。左脉重尺，右脉重关。盛启东以新病之死生，主乎右手之关脉；久病之死生，主乎左手之关尺。义正如此。此皆取其偏重者言之也。若夫邪气之猝至，虽两手脉伏，尚不为凶。病久邪杂，阴阳脏腑俱困者，但一部脉坏，即为不吉，是又在于圆机应变者。


卷下·经义丛谈  ——————————————————————————————————————————————————————————————————————————————————————————

经脉续辨  ***************************
（凡讲脉学，须先识脉为何物，故一再致辨而不惮繁？）
前著十二经动脉辨，详矣，今更取《内经》及西医之论以质之。夫脉之动者，不待言矣，其不动者，在《素问·三部九候论》曰：以左手足上去踝五寸按之，右手当踝而弹之，其应五寸以上，蠕蠕然者不病。其应疾，中手浑浑然者病，中手徐徐然者病，其应上不能至五寸，弹之不应者死。此言针刺时，弹其经脉而使之动，以观其气之至不至也，非动脉也。《难经·七十八难》曰：先以左手厌按所针荣俞之处，弹而努之，爪而下之。其气之来，如动脉之状。即此义也。曰如动脉，则其脉之本不动可知也。「离合真邪论」曰：邪之去络入经也，客于血脉之中。经之动脉其至也，亦时陇起。是明明有动脉、血脉之分矣。《灵枢·经脉》曰：脉之卒然动者，皆邪气居之，留于本末。不动则热，不坚则陷且空，不与众同。曰：卒然动，则非常动可知也。「经脉别论」曰：食入于胃，浊气归心，淫精于脉，脉气流经，经气归于肺，肺朝百脉。如是，则经与脉之为二物也，不晓然乎？或曰：西医之论脉也，人身止有血脉，而无气之专脉，百脉皆由肺以聚于心，由心以达于四肢百骸。脉之动者，心动也。动则气推血行，愈行愈远。远则炭气盛，而血质渐坏矣，于是由回血管，复返于肺，以达于心。回血管者，即蓝色隐隐于皮肤之下者也。血既聚于心，由肺呼吸，以吐炭气而纳养气，于是血之质复精，而复外达于四肢百骸。如是环周不已，皆气行血中，非血自血，气自气也。人死，解而视之，有无血之管者，非本无血也，气尽，故血亦因之而尽也。是说也，吾未信之。夫人死气尽，血不推行，当壅脉中，何得血亦尽乎？盖气管本有细窍与血道通，所谓微丝管也。气在管中，充塞满溢，血不得渗入，气尽而血遂渗入矣。故死后，气管中有有血者，有无血者。且西医有曰吸液管者，吸摄食物之精液，以达于周身，与脉同路，其中无血，千支百派，散布大小肠夹膜之间，食后少顷，内有精液，始见如白丝，一切吸管，附近小肠，会合为一，名曰吸液总管。附脊骨上行，至颈骨第七节，即屈转而下，併入回血会管，达于心。此即王勋臣所谓卫总管者也。非气管而何？是故经者血脉也，脉者气脉也。血脉者不动，而气脉动者也。专就动脉之中分辨气血，则其形属血，其动属气，统合人身之脉分辨气血，则确有注气之脉、注血之脉而不紊者也。
《全体阐微》曰：脉管回管之外，更有一类，曰吸管，以其能吸摄津液也，全体皆有，分浅深二类。深者与脉管同路，浅者与回管同路。总吸管由第二腰骨右旁小肠处起，有众吸管来会，上行至总脉后，血总管也。展大如囊，中藏养汁；再上行，由膈总脉孔入胸膛，在肺中后峡间，在总脉上，总回管中，至第四背骨，岐分左右二总管，左者向背骨左，又上行食管左，至第四颈骨弯回而下，由左颈内回管，左锁柱骨下，回管合处透入腋下，上下大，中小，有时中处分为二，复合一，门扇甚多，此左总吸管也。除头右、心右、胸膛右、肺右、颈右及手肝等处，右吸管不入，其左诸吸管，莫不会入于此。其右总吸管，则接右诸吸管，至右锁柱骨回管会入。其左诸吸管，亦不入也。周身吸管，中藏明汁，稀而咸，有味，无色，或微黄。由总吸管分数大吸管，更分无数小吸管，以至微丝管，分散如网，无微不至。或彼此复，相併为大管，无论大小浅深，统会总吸管，入首臂回管止，以达于心也。
案：西书之意，谓总吸管由小肠发原，贴近脊骨，五脏六腑皆有细管来会，上行，由左右锁柱骨下透腋，分行两臂，周身无微不到。其出也，与脉管同路；其回也，与回管同路。气管、血管并行之说，不更信而有征耶？西医必谓动者血管，而吸管不动也，果何征耶？盖尝思之，吸液管之微丝管，必通于血管之微丝管，藉气之鼓激，送津液由微丝入血管，以滑利血之运行也。西医谓小儿疳疾、妇人乾血劳，皆吸液管病，是气亢津耗，不能透入血管也。二者脉象，皆见细数，吸管干涩，事理皎然。西医徒恃显微镜窥测，以赤者为血管，白者为液管，皆是据形言之。气之无形，遂不知之矣。又按：液管贴近脊骨，血管贴近液管，考之《内经》，是液管即督脉，血管即冲脉矣，回血总管当配任脉，所谓任脉通，太冲脉盛，月事以时下是也。气之发也，周身液管同时俱动，其回管则力衰不能动矣。《灵枢》曰：气之离脏也，卒然如弓弩之发，上于鱼以反衰，其馀气衰散以逆上，故其行微。即此义也。

荣行脉中、卫行脉外分诊法  ***************************
（附再辨动脉非血脉，附辨吐血）
前著气分血分，直言论气血分诊法悉矣，然皆在脉中者也。若所谓荣行脉中，卫行脉外者，又将何以诊之？《灵枢·经脉篇》曰：经脉者，常不可见其虚实也。以气口知之，此即所以诊荣也。又曰：循其本末，察其寒温，此即所以诊卫也。人身之气，湿热而已，荣主湿，卫主热，卫衰则身寒，故可据皮肤之寒温，候卫气之虚实也。本末者，尺肤上下也。《素问·通评虚实论》曰：经络皆实，是寸脉急而尺缓也。络气不足，经气有馀者，脉口热而尺寒也。经虚络满者，尺热满脉口寒涩也。夫经实而脉急者，脉有管以束之，气实于中，则脉绷急而挺起矣。络实而尺缓者，络散于肌肤者也，气实于中，则尺肤丰盛而膹起矣。络不足而尺寒者，卫不足以温之也，且寒有萧索之意，是消而著也。经有馀而脉热者，非经中真气有馀，乃脉外卫气侵入，且热有盛满之意，是大而强也。《脉经》亦曰：卫气先行皮肤，先充络脉，络脉先盛，故卫气已平，营气乃满，经脉乃大盛。由此观之，络气属卫，经气属营，不皎然乎。「论疾诊尺篇」曰：脉缓，尺之皮肤亦缓；脉急，尺之皮肤亦急；脉滑，尺之皮肤亦滑；脉涩，尺之皮肤亦涩；脉小，尺之皮肤亦减而少气；脉大，尺之皮肤亦盛而膹起。此所谓荣卫相应者也，刘若金《本草述》黄耆条下亦云：分肉腠理之间，可以征元气之充与否。若分肉腠理，一有不充，即是膻中之气化不足。由此观之，切脉口以候荣，按尺肤以候卫，又何疑乎？大抵荣卫相随，不宜偏胜。尝忆先哲有言，脉贵有根，尤贵有神，即如五脏绝脉，惟肺如风吹毛，空而无根，其他脏绝脉，沉候与尺部皆按之鼓指，分外坚搏，如弹石，如循刀刃，如雀啄，如操带钩，皆无神而似有根者也。其有根而死者，何也？盖木根深入地中而死者，不得气故也。凡木根虽下垂，而根上旁须四面旋绕，得四方之土气，气盛方能旁见侧出，枝叶四布。人之脉，隐于肌肉之内，不但下至尺，深至筋骨，亦必按之中间与肌肉相连一片，如是，则气血交纽，荣卫未离，谓之有气。有气便是有根。尝见阴亏之辈，以及年高之人，其脉若独然一条扛起，似与肌肉不相连络，阴与阳分，是无气也。此段议论，明白晓畅，发前人所未发，而荣卫之诊益皎然矣。老人皮著肉消，而脉独挺亘指下，与将死者脉如汤沸，势欲涌出皮肤之上，是非脉中之气盛也，乃脉中之气衰，而卫气陷之，脉中之气绝，而卫气乱之也。前人只言脉与肌肉太无分别，谓之散脉，而不知脉与肌肉太有分别，又谓之绝脉。以有偏绝，故有偏胜也。是故常人之身，脉中脉外之气，升降迟速，两相应者也。一有不应，荣卫乖离，而寒热往来之证作矣。古人所以诊脉，必兼诊尺者，正以调其荣卫也。仲景高章卑惵，以脉之浮主卫，沉主荣，脉之来主卫，去主荣，是阳升阴降，阳嘘阴吸之义也。故专就动脉以分荣卫，则脉体之浮沉、呼吸形势可分验之。分脉中、脉外，以验荣卫，则脉体之缓急，与尺肤之缓急，可合验之。合验于脉中，则分验其浮沉、呼吸形势也；分验于脉外，则合验其形体之缓急也。
荣卫虽相应，而不可相干。若宗气者，荣卫之所合也，外主呼吸，内主动脉。是动脉，本夹杂悍气在内，故能一动而周身悉应也。若在血管，则滞于有形，其应不能如是之神矣。（液亦极腻，但液管中虚，不似血管之满实也。）苟或悍气窜入血管，迫血妄行，血驶而无隙可泄，则为狂、为厥矣；有隙得泄，则为涌血、泄血，倾碗倾盆矣。狂者，血奔于大经之中，外行周身，而不得宁息者也。厥者，血迫于大经之中，内触脏腑，而气机乍窒者也。血上行，而遇隙则涌血；血下行，而遇隙则泄血。《内经》曰：卫气慓悍滑疾，见开而出，即此义也。又曰：有病怒狂者，此名阳厥。何以知之？阳明者常动，巨阳、少阳不动，不动而动，大疾。此其候也。观此则血脉断不可动，而动脉之决不能有血也。审矣，阳明常动者，是阳明之气脉见于侠喉两旁也。巨少气脉过颈者，不见于外，故不得动，非巨少无动脉也；其动大疾，是乱气窜人巨少之血脉故也。
叶天士于吐血暴证，急泄肺气，即泄卫之意也。近日盲医惑于陈修园邪说，谬托法古，重用姜桂，自矜卓识，而人已死矣。血证可任姜桂者，乃咳嗽带血，其血如丝如缕，因于下寒，血不归经，《素问》所谓脉急则血泄者也。暴血涌出，脉多洪弦滑数，挺亘如索。嗽血，脉多弦涩沉迟寒紧之象也。久嗽，火亢阴亏，脉变细数，即不可治。此荣气自病，非卫气之来干也。

奇经八脉体用病机治法  ***************************
夫冲、任、督三脉，为气血之海，气血先储于此，乃分注十二经也。带脉与二跷、二维，则纵横表里于十二经之间，以受十二经之满溢者也。《难经》谓八脉者，不拘于经也。譬之圣人图设沟渠，通利水道，以备不虞。天雨降下，沟渠满溢霶霈妄行，此时圣人不能复图也。此络脉满溢，诸经不能复拘也。故奇经八脉者，十二经储蓄之渊海，即十二经旋转之枢机，十二经充满壅实，得奇经以为之地，其气机始得旋转而通灵也。又谓冲督用事，则十二经不复朝于寸口。奇经者，异常之大脉，冲督又奇经之最大也，二脉壅实，是周身气机窒而不转矣。前人谓痉病，其脉直上下，即督脉壅窒之病也。十二经仰给于冲督，冲督空虚，十二经无所禀矣。是故十二经实，犹有奇经以融之，至奇经亦实，而周身气机皆窒矣，故为痉、厥、癫痫也；十二经虚，犹有奇经以济之，至奇经亦虚，而气血本原全匮矣，故为虚损劳极，不治也。此奇经八脉之体用也。
奇经八脉病候，历详《内经》《难经》《脉经》悉矣。张洁古《药注难经》，其于奇经治法，仍不外正经治法，今其书不存，而八脉之性情可测也。是故督脉行身之后，其性情在太阳、少阴之间，太阳行气，少阴藏精，而督脉统领精气者也。任脉行身之前，其性情在太阴、阳明之间，二脉主血，而任亦主血海者也。阳跷、阴跷行身之侧，与少阳、厥阴同性，二脉主筋，二跷亦主筋，故病缓急也。阳维主皮肤之气，行身之表；阴维主脂膜之气，行身之里，故病寒热内痛也。冲脉主三焦直行之气，病则或上逆，或下陷也。带脉主中焦横行之气，病则或湿热流于肝经，或湿寒流于肾府也，昔贤谓带脉主脾是矣。督脉为开，任脉为阖，二跷为枢。观《内经》论夜不能寐，阳不入阴必归于二跷，可知也。冲脉为开，带脉为阖，二维为枢，此则经无明文，以意逆而得之。故气寒伤督，血少伤任，郁结伤冲，弛缓伤带，而阴阳不和，开阖不利，上下不畅，表里不通，则二跷、二维伤矣。此奇经八脉之病机也。
督之治，多用鹿茸、附子、羌活、藁本，以通阳也。任之治，多用龟板、阿胶、熟地、枸杞，以养阴也。二跷之治，从柴胡例，通表里也。二维之治，从桂枝例，和营卫也。带之治，健脾而兼强肝也。冲之治，独有妙者。仲景治奔豚冲气不用白术，旧解谓其固气，其说已未甚明晰。而所以必取桂枝、细辛者，旧解谓其和肝散水，殊不知气有升降，有出入，横络出入不畅，而气始直升矣。桂枝、细辛以通横络也，是即三焦、膀胱应于腠理、毫毛之义也。前人谓奇经诸病，属于气郁、蓄热之有馀者易治，惟针砭为最捷。属于气虚血损之不足者难治，虽龟、鹿而无功。大凡损及奇经，其填补须用加倍法，非有他诀，即治实邪亦然。《难经》曰：其受邪畜热，砭射之。仲景曰：太阳病，服桂枝汤，反烦不解者，先刺风池、风府，却与桂枝汤则愈。张石顽《伤寒缵论》引内编曰：服桂枝汤不解而烦，本方加羌、辛、藁本，通其督脉则愈。即刺风池、风府之意也。此所谓加倍治法也，此奇经八脉之治法也。

脉有分看合看法  ***************************
所谓合看者，如脉浮而紧，即合为弦；脉弦而大，即合为革是也。所谓分看者，如弦脉有浮有紧，革脉有弦有大是也。由是浮主何证，紧主何证，即可知浮紧合之当主何证矣。弦主何证，如弦则为减，减则为寒也。大主何证，如大则为芤，芤则为虚也。即可知弦大合之当主何证矣。此入门之最捷法也。即如仲景脉浮而大，浮为气实，大为血虚。脉濡而紧，濡则卫气微，紧则荣中寒。是古人看脉决病，亦不离此法。

脉有三部九候合参法  ***************************
三部九候者，诊脉之定位也。故《素问》曰：知内者，按而纪之。谓轻重举按，以审浮中沉之变象也。知外者，终而始之。谓上下循扪，以审寸关尺之变象也。常法：左手三部配心肝肾，右手三部配肺脾命，而各系以所相表里之腑。《难经》又不分左右，不分三部，只以菽数之轻重，分主五脏。此法今世罕用。独余自临诊以来，每遇疑难莫决之脉，即以二法互参，而其真立见。如三菽之重者，肺脉也，其象与右寸同，即肺病矣。六菽之重者，心脉也，其象与左寸同，即心病矣。看其何脉，而决其何病也。又如九菽之重者，脾脉也，其象与两尺同，是水土同病矣。十二菽之重者，肝脉也，其象与左寸同，是木火同病矣。亦看其何脉，而决其何病也。且病之来踪去迹，指下猝难辨别者，一经审度及此，亦往往豁然自明。故知古人之定三部九候也，非三部自三部，九候自九候也。学者苟能悟透此理，则胸中开朗，万法莫不六通四辟矣，岂第一诊脉而已哉？又有两手同诊，以审迟速大小之相应不相应者。凡遇急病危病，觉两手脉来有异，即宜此法。此又两手六部之合参也。又凡初学诊脉察病者，先以两手六部十八候，分作十八等脉，再看何部脉同，何候脉异，以推其中之生克顺逆，而患者一身邪正，全局具在胸中矣。如此久久用熟，自然下指便见，无烦推测之劳，若起手不知剖析，只管鹘突恐终身无见真之日也。

读医须先识各经主脉主证  ***************************
尝谓学医者读经论，须是先将五脏六腑、十二经、内因、外因、不内外因，以及五脏相乘、六腑相乘各专证，一一类聚而详记之。读脉书，须是先将五脏六腑、十二经、内因、外因、不内外因，以及五脏相乘、六腑相乘各主脉，一一类聚而详记之，则胸中有主，临诊可以不惑矣，斯为捷法。凡证之变有万，无非各专证之所互乘也；脉之变亦有万，无非各主脉之所互乘也。今读《此事难知》，述东垣所论脉证大义，正与此合。因录于下，以备省览。
脉之相合，各有虚实，不可作一体视之。假令洪弦相合，洪客也，弦主也，子能令母实也；弦洪相合，弦客也，洪主也，母能令子虚也。馀脏可以类推。至于手足之经亦相合，假令伤寒脉浮紧而带洪者，即手经病也。余仿此。假令侮所不胜者，挟其势也，脉弦而入金之分，非挟火之势，则不敢以侵金之分。
治病无问伤寒、畜血、结胸、发黄等病诸证，并一切杂证，各当于六经中求之。谓如发黄证，或头痛、腰脊强、恶寒，即有太阳证也。或身热、目疼、鼻乾、不得卧，即有阳明证也。其馀诸经仿此。更有六经相流入者。如手阳明流入足阳明，是上流下也。本非足经病，当于手经中求之，是知治足经者非也。亦有下而流上者，更有支别流入者，有同邻为病者。邻者，表里相络者是也。（更有气类相感者，病在此经，本未传入彼经，而气息株连，致彼经亦不可得安。如素胃寒者，偶尔感冒，即口淡不思食也。叶天士亦谓病温热者，若肾水素亏，虽热邪未入下焦，每多先自仿惶矣。）有夫妇各相传者，即甲传己，脾传肾之类。假令腹痛，桂枝加芍药、大黄，何为不直用芍药、大黄，却于桂枝汤内加之？大抵治病必求其本，此腹痛知从太阳中来，故以太阳为本也。（必太阳证仍在也。）
观于东垣论脉与证治，则当先明主脉、主证、主治也，审矣。《内经》曰：先病为本，后病为标。有客气，有同气，谨察间甚以意调之。间者并行，甚者独行。客气者，谓既有先病，复感新邪而生后病。先者为主，后者为客也。同气者，谓久病变证，一气辗转滋蔓也。并行者，谓病势缓，则用多味，标本并治。独行者，谓本急独治本，标急独治标，不得多味，势分力缓也。如是者，设非明于各经主脉主证，则证变杂沓纷纭。何以见其为客气，为同气？孰当并行，孰当独行耶？

汗脉  ***************************
（正欲出汗，汗出不彻，发汗后脉证，皆引经文而申释之。）
「论疾诊尺」曰：脉盛而滑者，汗且出也。此即阳动则汗出之义。郁气盛发，鼓激津液外出，使荣卫和而邪去，是正汗法也。其初病，脉必沉紧；又有初脉浮紧，服药后，两手脉乍伏者；有沉不至伏，指下盛滑，频见止歇者，此欲得战汗也。若此者，有因阴虚乍复，有因阳虚乍充，是阴阳相交之机也。有因寒湿痰水将化，有因畜血将通，有因积食燥屎将下，是邪正相搏之机也。仲景谓：病六七日，三部脉皆至，其人大烦，口噤躁扰者，为欲解。此战汗形证也。曰脉皆至，是汗正出之时，其脉仍归于盛滑也。《伤寒论》曰：若汗之不彻，其人烦躁短气，身上腹中不知痛处，宜更发汗则愈。葛根汤主之。以脉涩故也。王汉皋曰：发汗后，其脉轻诊弱，重诊强，是仍有未出之汗，虽止之而不能止也。夫同一汗出不彻也，而脉一涩一强者，一则阳气能鼓汗自续出，《内经》所谓脉滑者，阴有馀，为多汗也；一则阳不能鼓，营气不盛，必待用药再发也。《温热论》曰：汗后，但诊其脉虚软和缓，虽倦卧不语，汗出肤冷，却非脱证；若脉急疾，躁扰不卧，肤冷汗出，便为气脱矣。大抵虚人病，鬚发汗者，全恃汗前预安其根，使汗后脉平形静，呼吸停匀。若汗出不止，或汗与大便并行，气喘不续，脉大不敛者，独参汤或生脉散、入参附救之。

亡阴亡阳脉证辨  ***************************
徐灵胎曰：亡阴亡阳，相似而实不同。一则脉微，汗出如膏，手足厥逆，而舌润；一则脉洪，汗热不黏，手足温，而舌乾。但亡阴不止，阳从汗出，元气散脱，即为亡阳矣。然当亡阴之时，阳气方炽，不可即用阳药，宜收敛阳气，不可不知也。亡阴之药宜凉，亡阳之药宜热，一或相反，无不立毙。标本先后之间，辨在毫发，举世更无知者，故动辄相反也。此论可谓切矣，然有不得不辨者。《内经》曰：阳气者，卫外而已固也。又曰：阴在内，阳之守也。阳脱者，必阴不能守，而后阳无所恋；阴脱者，必阳不能固，而后阴无所藏；二者存与俱存，亡与俱亡者也。故「辨脉」曰：脉浮而洪，汗出如油，喘而不休，形体不仁，此命绝也，是阴阳一时并脱之绝证也。若骤因发汗太过，腠理开泄，必阳先亡而阴随之。未有阴在内，而转先亡者也。徐氏以脉洪、肢温为亡阴，谓其所见皆阳证也，殊不知阳气外越即是亡阳；以脉微、汗冷为亡阳，谓其所见皆阴证也，殊不知阴液外泄即是亡阴。况且亡阴亡阳，以气液分，不专以寒热判，即如过汗亡阳，过下亡阴，亦不过各言所重。故凡先患寒下之证，阴凝于内，阳越于外，外热里寒，面赤足冷，如白通、四逆证，此过下而反宜用热者也。大热内结，气血沸腾，喘汗大作，津液妄泄，如人参、白虎、承气证，此过汗而反宜用凉者也。盖尝综而论之：以证则四肢厥逆即亡阳也；继见烦躁不得眠，是阴燥而阴又亡矣；身大热而无汗，或汗不止，《内经》谓为阳脉之极，即亡阴也；大汗不止，而身热，渐见厥逆，是阳绝而阳又亡矣。（先亡阴而后亡阳，温热病有之。）以脉则脉浮而洪，阳欲亡也；脉微如绝，阳已亡也。脉洪而按之无根，阴欲亡也；脉微而来如雀啄，阴已亡也。大抵先亡阳者，亡其阳之半，撤去阴之藩篱，然后阴亡，而阳即与之俱尽矣。先亡阴者，亡其阴之半，扰动阳之根株，然后阳亡，而阴即与之俱尽矣。其可及施治者，皆先亡其半之时也，其后阴阳同时并离，无从措手，而其证亦难剖析必阴必阳矣。（有经络之阴阳，有脏腑之阴阳，先亡其半者，是经络之阴阳也。）
亡阳药用热，是以热为主，亡阴药用凉，是以凉为主，非纯热纯凉也。仲景于白通、四逆证，皆有加胆汁、人尿例，旧解谓虑其格拒，故热因寒用也。殊不知此时真气已微极矣，尚有何力能格拒耶？只因亡阳者阴必摇，若用纯热以回阳，则阴又被灼，而阳更无根矣。观其云脉微续者生，暴出者死，不敢用纯阳之剂，正预虑及此耳。亡阴之治，不可专用纯凉，亦犹是矣。复脉救逆，皆其类也。（复脉救逆，是治伤阴，与亡阴尚隔一层。如汗后遂漏与恶寒者，桂枝附子汤主之，是亦伤阳之治也。）

外感夹内伤脉辨  ***************************
陶节庵曰：外感夹内伤者甚多。有因劳力辛苦，内伤血气，又兼外感寒邪，此为劳力伤寒。其脉必左手紧盛，右手虽数大而无力。其证必有骨髓痠疼、胁痛、微汗、头疼、微渴、倦怠懒言，必以温补兼发散药中求之。有下证者，宜缓下之。（宜于下药中佐以补气生津。）有痰挟外感者，左寸紧盛，右关洪滑，或寸脉沉伏，其证兼有喘嗽、头疼、骨节疼，即是夹痰伤寒。必以痰药兼发散药中求之，后以消痰降火之剂收功。（热痰必烦躁谵语，治宜清火。寒饮必胁痛呛咳，治宜温中。）有食郁夹外感者，其脉左右俱紧盛有力，其证必噫气有酸，恶闻食臭，或胃口作痛，心下痞满，恶心，或欲吐不吐。必以解表药为先，后以消食继之。（王叔和曰：食痹者，食物即痛也。伤热物则能食。东垣亦有冷热之辨，甚详。）若兼见胁痛胀满、体痛、气郁不舒、时自太息，左脉紧盛、右脉沉者，则知是夹气伤寒也。兼见心胸胁痛、小腹有痛处不移、烦渴、小便自利，则知是血郁内伤外感也。又有夹阴伤寒，脉沉、足冷、面赤、身热或躁，此冷极于内，逼其浮阳上升也。与阴虚戴阳又不同，急用麻黄附辛汤温散里寒。医者多不能识，误死甚众。有夹阴中寒，脉沉、足冷、面青、小腹绞痛，急以吴萸四逆汤温之。有直中三阴伤寒，初起无头疼身热，口不渴，反恶寒，肢冷躇卧，或兼腹痛吐泻，或战慄，面如刀刮，或吐涎沫，轻则理中汤，重则即是中寒，四逆汤温之。此陶氏条列，伤寒内虚之脉证悉矣。以予所诊，外感杂病挟虚者甚多。所谓虚者，阴虚者也。今将脉象分别处，略具于下，以备遗忘。
凡风寒湿寒从上从表受者，其脉之浮分，必有一层皮壳，指下微硬，两傍有边成线，起伏不大，应指微有力；略按则皮壳不见矣，其脉即渐窄，反不及上面之宽矣，却又两傍无边，散漫不能成线；再重按则不见脉矣。此外感寒轻，而内虚无邪者也。
若外感寒重者，即为伤寒。已略见前陶氏所论中，兹不复赘。但其脉浮分，皮壳甚厚，边线甚劲，按之不能即断耳。所谓浮分者，以指面初到脉上为准。凡寒重者，浮分多不见脉，故不可泥。
凡风寒湿寒从下受者，其脉之浮分，不见皮壳，或有边，或无边，应指无力，约略中线稍硬；略按则中线在指下渐劲，起伏不大，而脉形窄矣；再重按，则仅留中线如丝，指下梗梗，无起伏也。此下感于寒，而内虚无邪者也。所谓无邪者，无夹痰、夹食、夹宿疾、症瘕、疝痛等病也。有之，则必见甚滑、甚弦、甚涩、甚细，与新病与本体不相应之脉。痰食为新邪，多见于中候；症疝为痼疾，多见于沉候。见于浮分，与外感之寒合，其皮壳必更厚；见于沉分，与下受之寒合，其线必更劲。
凡久受风寒湿寒，渐渍筋骨之中，年深岁久，但觉遍身痠软，骨节不便，渐渐内侵脏络，时作呛咳，胃阳被抑，渐成痰饮，口淡食少，四肢胕肿，日久胁痛、背痛、胃脘痛、肩胛、髀腨尽痛，时发寒热，颇似外感，不禁风寒，不任劳苦，呼吸短气，大便溏泄，小便赤涩，面色痿黄，神识昏迷，直与劳损相同。若加感新寒，便作咳嗽喘促。医不知其寒湿深入骨髓，而仍用清肺，扑灭微阳，遂致哮逼不舒，下利不止而死矣。此病浸润渐渍，非一朝夕之故。寒湿深入骨髓，其脉必细而劲，不能浮，不能沉，此寒痹、湿痹之痼疾也。治法惟用极温散之峻药，略佐温补，缓服长服，使药力搜入筋膜骨髓，则里证渐化为表证，邪可托出，而病愈矣。而近世病家，往往责效于汤剂数帖之间，医家亦不能实抉其抵里，使病家深信，以成大功。可恨！
凡受风热，则阴虚之人刻不可堪，如伤暑相似。自觉外而周身，内而三焦、五脏，皆开散而不能合，大气无束，孔窍生烟，呼吸喘促，时时自汗。何者？阴虚则血液皆燥，不堪风热之灼也。其脉芤而散，与暑脉亦近，治法却不宜白虎，而宜葳蕤汤之类。
凡受湿热，则阴虚之人必更四肢软惰，胸膈痞闷，饮食不进，力咳痰稠，其脉转见长缓，来去从容，亦能有力。乍诊直是无病，而不知其人阴虚本脉，必是芤薄无力。今湿入而据其阴，斯芤薄变为缓软矣；热入而据其阳，斯无力变为有力矣；虽与平脉相近，而细审其来去往还之间，必有怠缓滞涩之意。又与常人阴分不虚者之伤风热，其脉更有难辨者。大抵重按必有不同：常人伤风热，其浮分铺散，而沉分如常流利也。阴虚伤湿热，其浮分当稍敛，而沉分必呆板不灵。热胜于湿，更浑浑不清也。

再论痹数之义  ***************************
郭元峰论虚数，拙著直解，补论痹数详矣。今读《伤寒》不可下篇二条，乃知气结者脉多数，不独痹也。爱录其文而释之曰：脉数者，久数不止，止则邪结，正气不能复，正气却结于脏，故邪气浮之与皮毛相得。脉数者不可下，下之则必烦，利不止。此谓脉数若真热者，当久按而不止，今重按久之而渐衰，是非真内热矣。止犹俗言有限，是数止见于浮也，因邪气盘结，搏于肌表，正气不得复其出入流行之常度，退避而内结于脏，故其脉之数，仅浮之与皮毛相得也。下之则伤在里之正气，而津伤气陷矣，故烦而利不止也。又曰：脉濡而弱，弱反在关，濡反在巅，浮反在上，数反在下。浮为阳虚，数为亡血；浮为虚，数为热；浮为虚，自汗出而恶寒；数为痛，振寒而慄。微弱在关，胸下为急，喘汗而不得呼吸，呼吸之中，痛在于胁，振寒相搏，形如疟状。医反下之，故令脉数发热，狂走见鬼，心下为痞，小便淋沥，小腹甚硬，小便则尿血也。此谓单持，关前见濡，关后见弱，总按浮上见浮，沉下见数。夫浮与数，主病非一也。今浮为虚，其证自汗出而恶寒，是表气不固也；数为痛，其证振寒而慄，是里气郁积不畅，以致内痛而慄也。夫脉则微弱见于三关，内证则胸中为急，呼吸牵引胁痛；外证则寒热如疟。此阳气不充，不能通行周身，而却结于脏，其象显然。医者正当调其荣卫，如东垣补中益气之意，乃反下之，津液愈伤，遂成胃虚之脉数，阳越之发热，而变见气脱血燥诸证矣。二条皆正气内结，而一浮数，一沉数者，前条是表有邪而内不甚热，其数乃邪气不得出路，逼迫不安所致，所谓邪气怫郁在表也，治宜建中、桂枝之类；后条表无邪，乃卫气衰微内陷，与内脏自起之微寒相搏也，确是补中益气证。二者皆与痹数相发，其脉虽速，而来去必短，迫促不舒，故数或读若促也。《金匮·水气篇》数脉即止，义正如此。徐注谓卫气止于下也，亦谓卫气不能外鼓，由于寒气内生，以致其脉来去逼迫，似有格拒，牴触而止，不得前耳。

数促音义并同  ***************************
自昔注释脉书者，未尝有数与促同之说。窃观《内经》、仲景书中，此义多矣。促者，蹙也，迫也。促脉者，起伏不大，而其势躁疾，《素问》所谓促上击者是也。数之音索者，一息六至，与迟相反，音促，则其义即同促矣。书中音索者，多与大并言，与迟对言。音促者，多与动并言，与微对言。《素问》曰：数动一代者，病在阳之脉也。仲景曰：大浮数动滑，此名阳脉也；沉涩弱弦微，此名阴脉也。后人误以数音索，而怪阴脉名中不列迟脉，亦未之思也。仲景曰：诸脉得数动微弱者，不可发汗。又曰：微数之脉，慎不可灸。又曰：伤寒咳逆上气，脉数者死。谓其形损也。又曰：脉微而数，中风使然。又曰：百合病，其脉微数。以上诸文，试以促义解之，于事理不更顺乎。且《金匮》曰：吸而微数，其病在中焦，实也。此非言脉也，而其义之为促，更皎然矣。孟子数罟不入洿池，读作促，注谓密也。夫密者，以其相逼相挤而言之也。促之为脉，来去暴跳，迫促不舒，亦正有密之义。后世以促为数中一止，遂专于止中求促，而不知止者，促脉之偶然也，非促脉之本义也。（按古人促止之说，当即《金匮》数脉即止之义，非脉之自止，乃脉之躁疾暴跳。似有物以止之，而不得来高去深，如鸟之踯躇于樊笼，故诗日蹙蹙靡所骋。是否？他日遇高明质之。）

再论散脉虚实  ***************************
上卷散脉条中，谓散有虚实。细读《内经》《脉经》散脉诸条，多主实证，则实散之义，不可不究也，试再论之。虚而散者，浮大而按之无根也，若如麻子，气已绝矣；实而散者，其脉但两边渗开，与肌肉无界限，故尝有浮候弦长，重按根脚铺宽，不能圆敛者，此血虚内有蕴热也。凡冬不藏精，伏温感新邪而发病者，其脉莫不如此。又有肝肾血少内热，元气不能摄纳，根本浮动，上气喘促，脉来浮候软弱，中沉散漫无边，应指振撼如喘状，是周身之气皆喘动矣。《内经》所谓软而散，喘而虚，皆是脉也。治宜得丹溪苦寒培生气之意，若例用咸温甘热，如肾气丸之类，温补下元，以冀摄纳，是促其期矣。试思有气血果寒，而脉形反能宽纵者乎？又有浮中涣散，重按却见弦细者，此下有久寒，而脾肺气郁，化为燥热也。治又宜温下，佐以清上，敛肃浮阳，使之内合。又有浮沉俱不见脉，独中候满指俱动，一片模糊，稍按指下即断如芤之伏，此肺肾之元气皆虚，而中枢不运，升降不利，浊气郁于中焦者也。治又宜脾肾阴阳同补，建中纳下并用是因虚而生实故也。凡风邪入中，皆令脉散。风善化热化燥，故入肺则气喘而脉散；入胃则呕哕而脉散；入肠则飧泄下血而脉散，所谓肠风也；入肝肾则或少腹胀痛，或泄泻癃秘，腰脊痠疼，此皆久风之化燥伤血者也。大抵虚散由于气血之败，实散由于气血之燥。故其主病，为温，为喘，为痿，为中暑，为痈疽疮疡癍疹。
上所论实散，皆指脉形宽泛者言之。更有脉体坚实，而指下断续，不见条直之形，似有无数麻豆乱击，却又不得为死脉者。以其起伏分明，应指有力，此痰结胸中，大气不能条畅者也。其主病，为咳，为痛，为隔噎，为痞满，为惊悸怔忡，为魇寐，为多梦纷纭。前之散近于洪，而不数不盛；此之散近于动，而不滑不疾。

脉弱非虚  ***************************
每见温热、伤寒、疟疾，其人凝痰瘀血阻于经络，宿食留饮塞于膻中，气机不能流利，大气不得旋转，而抑郁停结，脉来迟弱，应指无力，不知者以为邪实正虚，阳病阴脉，法在不治，　而其实非虚也。郁也，正气抑而不得伸也，去其壅，则脉盛矣。且气郁之弱，与气虚之弱，亦自不同。气虚者，无论是沉是浮，其体必薄，其势不甚内吸。气郁者，不见于浮，而见于中沉之分，其体按之不绝，而力能内吸，但为邪所阻，不得上挺耳。
前谓痰血食饮，是有形之邪也。亦有肝热横逆，胃湿薰蒸，肺气失其清肃，不得下降，致令胸痹，难于布息者，此无形之邪也。其脉亦濡弱，且不甚内吸，而其势总非颓然如不欲动者，甚或指下微见躁疾之意，此湿热之病也。湿热则筋络纵弛，脉体本缓，而气又郁结，宜其弱也。故仲景曰：诸弱发热，若寒而郁者，脉必紧涩矣。
马元仪《印机草》曰：三阳病，脉当浮大，而微弱不起者，以邪热抑遏，不得外达，非阳衰脉微之比，待清其壅，则脉自起矣。此可谓通明之论矣。但不指明阳衰之弱与抑遏之弱所以不同之真象，将使后人何所据，而见其孰为壅，孰为衰耶？张石顽亦有治伤暑停食，六脉虚涩模糊，因胸硬舌刺，而决其内实者。至于邪去则正亦虚，而脉转见弱，更为事理之宜，不足言矣。

弦动细滑皆少阳脉  ***************************
少阳为枢，百病惟少阳一经脉证变幻最多。世谓少阳居半表半里，此不必拘于部位言之也，当从半字上著想。所谓半者，以其杂也，凡病邪正相争，虚实相错，上下相间，内外相敌，寒热相侵，阴阳相搏，气血相乱，皆半之病也。凡脉兼见一阴一阳，一表一里，皆半之脉也。故人患六淫，二三日后邪气稍内，阴阳战矣，即属吵阳。其脉多弦细滑数，见于中沉之分。若热盛者，遂见动而大也。叶天士《温热论》曰：气病有不传血分，而邪留三焦，犹之伤寒之少阳病也。但数动与正伤寒不同，谓脉数而动，不似正少阳伤寒之弦细也，此可见少阳有动脉矣。夫弦动者，阴加于阳，细滑者，阳陷入阴，皆由膻中大气不能上下表里流通之象也，即三焦之郁而伤也。动者，其气如有所制不得出，而又急欲出者也。史载之曰：人有两胁下非时气痛不安，如生积聚，此为肝涎与血相搏，其脉必洪大沉实而有骨力。凡肝热生风而痛，脉当弦长，反洪大沉实者，此为涎伏之也。此弦动同胎之义也。车质中曰：滑之为脉，因其气不得舒，故脉轧轧如珠。故凡内热而寒伏之，则气郁勃于中，而脉见动矣。（上论弦动，下论细滑。）又有伤寒胸胁满闷，饮食不下，口苦颅胀，寒热时作，其脉细滑，见于中沉，指下趯趯来去不大。又有寒热病后，津液未复，浊痰未降，胸膈不舒，每日仍略见潮热，汗出口苦，其脉亦细滑。又有热入血室，神昏谵语，或目闭不语，肢堕如尸，此包络之津液，为热所灼而燥结，神机不能清利也，其脉亦细滑。此皆三焦伤之类也。其所以细滑，不似动脉坚大者。动脉，三焦之郁，郁于有形之湿热；细滑，三焦之伤，伤于无形之燥，或病后之馀热也。一津液壅而气鼓之，一津液燥而气陷之也，皆一阴一阳之兼脉也。夫阳虚而三焦之气不行者，其脉弦。阳盛而阴气制之，以致三焦之气不行者，其脉动。阴虚而阳气陷之，以致三焦之气不行者，其脉细滑。

释钩  ***************************
凡以软皮作管，而以水激入其中，管中空净无碍，则水能直达；若有阻滞，则必屈曲而进，而管亦为之屈曲矣。此有物挂碍于管内之两边者也，其形如蜿蜒；若阻闭于管之正中，气至即冲开，节节有闭，节节冲之，气行屡触，而管为之振撼矣，其形如战慄。故脉形之屈曲与脉势之振撼，皆湿热盛而痰多之人所常见之象，皆脉气因滞而激者也。凡两人以手引索而撼之，则其索之弹也，必不能正上正下，而或左或右矣。故左右弹者，紧脉之本象。寒气束于脉外者，与屈曲战慄，本非一类。前卷紧脉条内，有论蜿蜒屈曲之脉，附隶于左右弹者，以其相似而辨之，非以其同类而合之也。当时本从临诊体验得来，非袭取旧说也。今读张石顽书有曰：火盛之脉，若中宫有物阻碍，则关上屈曲而出，膈上有痰凝滞，则寸口屈曲而上，总谓之钩。如无阻碍，决无屈曲之脉矣。又解脉来悬钩曰：按之旁至，似有微曲之象。观于此说，脉之有屈曲也，不校然乎。第以此已即夏钩之脉，则有大谬不然者。《内经》以喘喘连属，其中微曲为心病脉；以前曲后居，如操带钩为心死脉。所谓曲者，乃指脉气之起伏循环，故《内经》谓钩脉者来盛去衰，如夏日万物既盛，皆垂枝布叶，下曲如钩也。盖脉气起伏，高深如一，其势圆转如环。钩脉去衰，不能及底，不似环之圆矣。钩即环之缺其一面者也，是主起伏之高深，非主形体之曲直也。喘喘连属，其中微曲，是其脉来连连上击，旋伏即起，仅微见其还返耳。前曲后居，如操带钩，前后以脉气之前至后至者，言是脉之初动，微有鼓伏，既应之后，即挺亘不移，以曲喻钩，以居喻带耳。曲与居对，居即不曲之谓也。且平心脉曰累累如连珠，病心脉曰喘喘连属，其中微曲，而平肾脉亦曰喘喘累累如钩，是钩也，曲也，显以其喘喘者言之也。喘喘者，未伏即起之象，加人之气喘，出多入少者。若果指脉形之屈曲，其曲决不能如钩之甚，经必不以钩名之矣。何者？天下自古无形，曲如钩之脉也，即病脉且无之，况为四时之正脉耶。且心病脉之，仅见微曲，心死脉之，竟至后居，皆以曲为善，以不曲为恶也。不察经文之意，而转加罪于曲，将必脉气有出无入，而后为正耶？自宋以来，讲脉者只论形不论势，故夏脉如钩一语，各名家皆未尝从来盛去衰上著想。且如石顽之说，无阻碍即无屈曲，然则夏脉之钩，乃有阻碍之病脉耶？上卷论四时弦钩毛石之文，作于五年之前，今复辨于此，以质之来者。冬脉如营，营乃牢固之义也。凡兵所驻日营盘，谓牢实盘踞也，此极浅之说，而遍读前书，只论冬石，未有议及营字之何义者，岂以其易晓，无待诠释耶？

说神  ***************************
脉贵有神，由来旧矣，其说约有数端：一曰应指有力也，一曰来去从容也，一曰来去如一也，（亦曰阴阳俱停，阴阳同等。）一曰形体柔和也。四者固俱本圣经，而皆有似是而非之处，不可以不辨。所谓有力者，谓其气来应指之际，充然有馀，而无怯然不进之象。若谓搏击滑大，失本意矣。所谓从容者，谓其来去中途和缓，而无一击即来，一掣即去，躁疾不安之象。若怠缓之脉，其气来至中途而不欲前，去至中途而即欲止，岂从容之谓耶？所谓如一者，来能高满于其分，去能深极于其底，而无来盛去衰与来不盛去反盛之嫌也。若来如釜沸，去如弦绝，则非是矣。形体柔和者，真气充于脉中，而脉管之四傍，又与肌肉相亲也。外紧中空，内结外散，均非是矣。独是四者之义，乃指平脉之神，非病脉之神也。病者，正气若虚，应指岂必有力，况乎阳盛阴衰，阴盛阳衰，血虚气实，气虚血实，又岂能来去从容如一而柔和耶？然则，何以见其神也？圣言神妙万物，平脉之神，尚难揣摹，病脉之神，孰能拟议？神不可言，言神所见之处可乎？前人谓应指有力，是脉既动之后也。吾谓神不在既动之后，而在方动之初。其来也，意似浩然涌出无力，倦不能来，与迫欲急来，不安于内之情；其去也，意似坦然折入无怠，不欲去，与应指即散，不见其去之象。如此则应指即令无力，即令不能从容如一而柔和，而神自卓然在也。来去二者之中，又以去为尤要。何者？去乃真阴之内吸也。若回折有势，如石投水，是阴气犹全，元根未撼，此察神于方动之顷也。《内经》曰：静者为阴，动者为阳。所谓静者，脉气方停，未来未去之间也。察其未来之先，停于下者之久暂，而知真阴之盈亏，即可知真阳嘘力之盛衰也；察其既来之后，停于上者之久暂，而知真阳之衰旺，即可知真阴吸力之强弱也。此察神于未动之始也。方来也，方去也，未来也，未去也，皆神所流露之处也。圣经未尝不明言之，但后人读书，不能领会，今略为拈出，以俟来哲之发挥，岂敢谓义尽于此耶？至于神之发源，生于胃气，本于命门，前人论之伙矣，不烦絮聒。

动脉有强弱  ***************************
（附释惊悸）
「辨脉」曰：阴阳相搏，名曰动。阳动则汗出，阴动则发热。《金匮》曰：寸口脉动而弱，动则为惊，弱则为悸。夫动者，紧滑并见之脉也。紧为阴强，滑为阳实。凡寒热邪正之相激，荣卫表里之不和，多见此脉，故曰阴阳相搏也。前于少阳脉篇详之矣，此固动之有力者。两强不肯相让而后动，何以有强有弱耶？盖凡脉，皆有邪盛与正虚之两途：动之形坚而力强者，邪盛也；动之力弱而形不坚者，正虚也。其病皆属于寒热与湿，皆在于心胆与三焦。热邪入心，则发为惊狂。此心火本盛，而寒水之气从外扑入，热积于心，不得舒发，故其脉动而搏，是两强激搏之所致也。心火自衰，寒水侵凌，阳气不伸，其脉累累如珠，应指无力，其病为怔忡、嘈杂之证，故曰悸也，是痰饮淫泆膻中之所致也。二者皆谓之心痹。其兼证，必面色黧黑，夜寐梦魇。治宜温宣心阳，散化水饮，三焦之气通利，膻中之位廓然，气化无格拒，脉象自无断续矣。窃尝综纪临诊以来所见动脉主证：在左寸，为惊悸，为梦魇；在右寸，为咳嗽，为喘促。在左关，为水气入肝，其证腰疼胁胀，冷气上冲胸中，此里证，见者多难治，表证则寒热往来如疟也，上为呕吐，下为淋浊。在右关，则为脾胃多痰，伤食呕酸，劳倦，目胞下垂，肢怠思卧。在两尺，为寒湿从下上犯，入于太阳少阴之经，髀腨胻足腰脊痠疼，甚者命火为寒湿所激而上冲，与心火相搏而为惊狂，下厥上冒，遂致两胫厥冷，两膝内痛，或内为疝气、白淫矣。三部皆动，是为疟疾，为痰饮肿胀，是三焦之气皆逆也。癫痫、症瘕积聚、疝气、奔豚、中风、痿痹、梦交、精浊、劳损，皆有见动脉者，其机总不外郁结与交争而已矣。郁者解之，争者和之，故吾谓动脉之治，宜从和解，但当细辨紧滑二脉之孰多孰少，以定用药寒热之轻重耳。《金匮》曰动曰弱云者，惊者，寒较多，则紧为甚；热较多，则滑为甚，是邪正相争也。悸者，邪气盛则形坚而力稍弱，正气衰则力弱而形亦不甚坚也。至于命火衰熄，寒水盛结之败候，其脉必形甚坚而力又甚弱，起不能高，去不能深，起伏之间有摇摆之状，如人之力弱举重者然，是元根已拔，其病必不止惊悸矣。详具《简摩》第四卷「动脉篇」补引诸文中，兹不复赘。本集动结滑涩诸篇、散脉虚实篇、少阳脉篇，亦皆可参观也。
惊者，语言举动躁急无次，变其常度也。《内经》曰：因于寒，起居如惊。又曰：三阳一阴，太阳脉胜，一阴不能止，内乱五脏，外为惊骇。又曰：二阳一阴发病，主惊骇、背痛、善噫、善欠，名曰风厥。又曰：少阳所至为惊躁、瞀昧、暴痛。《伤寒论》曰：伤寒脉浮，医以火迫劫之，亡阳，必惊狂，起卧不安者，救逆汤主之。此皆水火相激之事也。凡阴出之阳则怒，动者，怒之象也，故惊之证发于外。
《伤寒论》曰：发汗过多，其人叉手自冒心，心下悸，欲得按者，桂枝甘草汤主之。又曰：脉浮数者，法当汗出，若下之，身重心悸者，不可发汗。当自汗出，乃愈。所以然者，尺中脉微，此里虚，须表里实，津液自和，便自汗出愈。又曰：伤寒脉结代，心动悸者，炙甘草汤主之。代之为言弱也，结代即动之弱而无神者，此皆卫阳内陷，真火不扬之事也，故悸之证在于内。


卷下·脉象丛说十条  ——————————————————————————————————————————————————————————————————————————————————————————

脉象丛说十条  ***************************
（按此十条，或论脉体，或论诊法，或论病脉，皆前人未经畅发者。）

脉有两侧  ***************************
「脉要精微论」曰：尺内两傍，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。王冰云：两傍，两尺外侧也。李中梓曰：内外二字，诸家皆说两侧，此必脉形扁阔，或有两条，否则于义不通矣。观易卦六爻，自下而上，上三爻为外卦，下三爻为内卦，则上下之为内外不昭然乎？故内者，每部之后半部也；外者，每部之前半部也。李氏之解经，诚新颖矣，然脉实有两侧诊法，非扁阔与两条之谓也。凡指平按脉上，其形如此，及侧指内侧拍之，而其形如彼，及侧指外侧拍之，而其形又如彼矣。此可以脉之缓急滑涩，察病之虚实寒热。内侧主里，外侧主表，只可取以与正脉合参，不能专恃此以决病，亦不能如正脉之分二十八脉，各有主病也。吾每诊正脉微弱，侧诊弦而兼滑，则知有痰饮矣。其微弱，乃气虚，又为痰饮所困耳。又如外侧见弦，内侧见滑，便是表寒里热，与浮弦沉滑同断，余仿此。顷读《韩氏医通》有云：左寸指法，按如六菽之重，在指顶为阴，属心，在指节为阳，属小肠，馀部仿此。此即两侧诊法也。但不言侧指内、侧指外，而言指顶、指节，似从正面平按，未免蹈李氏扁阔、两条之消矣。

脉有内曲外曲  ***************************
「脉要精微论」曰：推而外之，内而不外，有心腹积也；推而内之，外而不内，身有热也。所谓外者，脉外近臂前廉，手阳明大肠脉之部也；所谓内者，脉内近大筋，手厥阴心包脉之部也。是脉形之弓曲，或外赢，或内朒也。寒结之，则脉形内曲，热鼓之，则脉形外曲，与小儿诊三关脉纹内外之法其义同。「阴阳别论」曰：阴阳结斜，多阴少阳，曰石水，少腹肿。向来注者，罔知斜曲之义。夫结者，坚而涩也；斜者，如弓之曲也。多阴少阳者，谓其斜之弓曲向内，近于少阴，而远于阳明也。石水、少腹肿，是为单腹胀，即心腹寒积之类也。张石顽诊赵明远曰：左手三部弦大而坚，从人迎斜内向寸，是为三阳经满溢，入阳维之脉也，当有颠仆不仁之虞。所谓斜内向寸者，必先外越，乃折而内向上寸也。三阳满溢，即《内经》身热之类也。
《脉经》曰：从尺邪入阳明者，大风、寒热也。大风，历风，亦曰寒热。详见「风论」。邪入少阴者，女子漏下赤白，男子溺血，阴痿不起，引少腹疼。是正气虚则内曲，邪气实则外曲也。《扁鹊脉法》曰：外勾者久癖也，内卷者十日以还。是又以内曲外曲，分食积之新久也。大抵脉之曲者，皆因于积，而又中气虚也。偏于热多则外撑，偏于寒多则内倚。尝诊一妇，病胃脘痛，过服泄气之剂，右脉内倚，藏于筋下，左手弦劲。问之，曰：左腹素有块也。用温元补中二剂而脉复常矣。惜相信不终，病讫未愈。

脉有两歧三歧  ***************************
凡人寸口之脉，本有三歧，而向无三动。三歧者：一由寸口直上白鱼也，一由寸口内入掌心也，一由寸口外上合谷也。详见《灵枢·邪客篇》。已录入前卷「三关脉体考」，兹不复赘。其动也，或见其一，或见其二，未见有三脉全动者。独见一脉，其形多粗；兼见二脉，必然一大一细；倘两脉并大，当有风火上壅之患矣。《脉经》曰：从寸口邪入上者，名曰解。脉来至，状如琴瑟弦，苦少腹痛，女子经月不利，孔窍生疮，男子病痔，左右胁下有疮。《内经》腰痛论有解脉之名。王冰曰：不合而歧出，如绳之解股也。斜入上者，内窜包络之脉也。诸证悉由火气刑金，肺、大肠之伤也。大抵木火盛而亢逆于金，乃见此脉。有乍见此脉者，热痰风火上壅无疑。即生而如此，其人亦必木火常干清道，如头晕、心烦、燥渴、秘结之类。此条与「三关脉体考」参看乃全。
又按：巢氏《病源候论·黄疸候》曰：人肘屈，前臂上有三歧脉，其中脉名手肝脉。病疸者，若此脉坏而不见，则不治。此言络脉，非动脉也。《脉经》曰：病疸，寸口近掌无脉，不治。此言动脉，非络脉也。解者，或误合为一，则失之。

脉有双线  ***************************
双线与两歧不同，上卷「三关脉体考」已言之矣。双线必一大一细，未见有两线并大者，或细脉加于大脉之上，或细脉伏于大脉之下，或两脉平行，大居细外，细居大外。尝诊寒湿脾败，下泻上喘，浮之细脉滑疾，重按大脉坚牢挺亘，无甚起伏，此虚阳外浮，死阴内结也。又尝诊身生疮疥，浮之细脉滑疾，重按大脉缓弱，此风热搏于表也。又尝诊下部生疮，浮之大脉散弱，重按细脉滑疾，此湿热深蕴于营分也。故据此以辨表里，尤为显然而无遁者。其在平人，细脉常弱于大脉，重按即不见也。此条与「三关脉体考」合看乃全。

脉有动摇  ***************************
此所谓动摇，是脉之本象，非加紧脉之因病而见也。扁鹊曰：少阳之脉，动摇六分，正月、二月王；太阳之脉，动摇九分，三月、四月王；阳明之脉，动摇三分，其至跳，五月、六月王；少阴之脉，动摇六分，七月、八月王；太阴之脉，动摇九分，九月、十月王；厥阴之脉，动摇三分，十一月、十二月王：此动摇之本于自然者也。夫常脉之动摇，人人所共有，亦人人所必有。必有动摇，而后见其气来之盛也。须于指下，脉来应指初回之际，细审之，自见矣。泰西有《审脉表》：凡脉之起，而将落未落旋转之际，必有振撼之迹。此气之嘘力大盛，与吸力两相激荡之势也。若紧脉，热为寒束，其动摇即在脉势初起之始，乃热力与寒相搏，脉形挺亘，故动摇之势益显，世遂以动摇专属之紧矣。（更有湿热痰盛，气郁而摇者，气不畅也；有肾热水沸，气喘而摇者，气不静也；有命火脱泄，气怯而摇者，气已无根，如人之力弱而举重也。）

脉有头本  ***************************
《内经》曰：脉之动也，阳气前至，阴气后至。「辨脉」曰：脉来头小本大者，名曰覆，病在表也。上微头小者，则汗出；下微本大者，则为关格不通，不得尿。盖脉之来也，自筋骨之分而上于皮肤之际，乍击于指，引阳气之前至也，谓之头；既应于指，而脉尚未去，横度指下，此阴气之后至也，谓之本；有来之初势有力，而旋即衰弱，不见脉气之横趋者，此头大本小也；有来之初势不甚有力，而旋见脉气涌涌续上者，此头小本大也。《脉如》曰：动前脉盛，气有馀；动前脉衰，气不足；应后脉盛，血有馀；应后脉衰，血不足。此正与头本之义相发明也。故头本者，就脉来之际分前后，以别阴阳气血，非谓来为头，去为本也。旧说有指为寸尺，指为浮沉者，皆未合云。

脉有俯仰  ***************************
平人之脉，寸浮尺沉，关脉在中。诊时食指略轻，名指略重，此常法也。若所谓俯仰者，或寸沉尺浮，是前俯后仰也；或寸更浮，尺更沉，是前仰后俯也。此三部之俯仰也。又有一部二部前后相为仰俯，此皆常有之事，业道者不可不知。《脉经》曰：从少阴斜至太阳者，阴维也。尺沉寸浮。动苦肌肉痹、痒、僵仆、羊鸣、手足相引，甚者失音不能言。从少阳斜至厥阴者，阴维也。尺浮寸沉。动苦癫痫、肌肉淫痹、汗出恶风，此前后俯仰之专脉也。二维有病，即见此脉。其实寻常诊脉，多用此法，以审气之升降强弱，奚必二维耶？又《内经》：阴阳结斜，多阴少阳。其义亦可通。此谓尺寸脉紧涩而倾斜，前仰后俯，浮少沉多，所谓肝肾并沉，为石水也。扁鹊曰：不俯不仰，不低不昂，此为平脉。此俯仰二字所本也。

脉有散漫无边  ***************************
脉体所以长直者，以有管束之也，无管则不成脉矣。故书以为脉而见散，其人必死，为其气不充也。乃寻究生平所诊，竟有生而脉体散漫，似其气充管中，又溢管外，不见边际者。此脉多见于关，亦有见于寸，独尺部尚未之见。盖尺部之内，肉多坚厚，寸关之分，皮薄肉淖，其脉管有因而宽弛者，浮沉俱无脉形，指下一片，满指俱动，起伏有力，长年如此，略无病苦，非禀赋之独殊耶？至于主病，则《脉经》有曰：关上脉襜襜大，而尺寸细者，其人心腹冷积，症瘕结聚，欲热饮食是也。至于患风热湿热者，脉多浑浑不清，中坚边散。又见有病后，馀热未清，浊气未降，胸膈痞闷，饮食少思，其脉来弦细，见于中沉之分，指下坚滑，而正形之外，却又有满指振撼之势，看似脉中之气溢于脉外，实则脉外细络，浊气膹郁膨急，因为脉气牵引而俱动也，谓之脉晕。诊此者，不可疑是散脉。经曰：来调四布，欲病水也。四布即晕也，欲病水者，湿浊壅盛也。此湿盛气滞，浑浑不清之脉也。

脉有隐伏不见  ***************************
伏脉谓之六阴。有极沉细者，有并沉细而无者，皆常脉也。但有一手如此者，有两手如此者，有六部正位如此，而尺泽之下仍见脉者。更有关尺见脉，而两寸独伏者，此当退一部诊之，以关为寸，以尺为关，以尺后为尺也。又尝诊皮急肉坚者，两尺脉藏肉下不见，诊时须审关脉后半部，是否深与尺通，再单指重按尺部，以意测之。

脉有无数细丝  ***************************
此痰脉也。气过指下，似觉拖带黏涎，宛然中有无数细丝，此心包络与肺胃之有痰也。必有嘈杂恼憹，呼吸不利之证。此余所身历者也。若常见此脉，且兼洪弦，又贪厚味，多房室，身肥项短，时觉骨节不便，胸膈不舒，眼目少神，梦寐不安，久必有类中风矣。此脉形势，介在滑涩之间，而实不可以滑涩名也。痰多气弱，故其形似滑，而其势甚涩也。王叔和以系水交驰为死脉，真阳尽，而脉中津液悉化为痰也。系水者，悬水多股，即无数细丝也。（《素问》：脉至如弦缕。缕字止言其细，非言其多也。不可强为援据。）其丝忽断忽续而不聚，故遂主死矣。


卷下·读脉杂说  ——————————————————————————————————————————————————————————————————————————————————————————

说至  ***************************
《内经》《脉经》论脉文中，有所谓「至」者，揆其义，不可以来至通也，私揣当训「沉搏」，与「动」字之义相近。前人未尝论及兹，请聚其文而观之。「经脉别论」曰：二阴搏，至肾，沉不浮也。此言少阴脉搏而沉，以肾气之本沉不浮，即所谓肾脉如石，其气沉以搏者也。故又曰：鼓阳至而绝，曰石。绝，极也，谓脉来沉搏之极也。盖并言搏至者，其义为沉，单言至者，且该沉搏矣。仲景曰：病六七日，三部脉皆至，其人躁扰者，为欲解也。此《内经》「阴出之阳则怒」之义也。《脉经》引扁鹊曰：附阳脉强，附阴脉弱，至即惊，实即瘛瘲。此谓凡平人脉，重按至沉，其形必弱，若不弱，而搏至紧实，即为诸病也。（《金匮要略》：动则为惊。）又《内经》曰：浑浑革至如涌泉。《脉经》曰：脉与肌肉相得，久持之，至者，可下之。是非沉搏之至，而可以来至之至通之耶。（《难经》损至之至，又别一义。）

说悬绝  ***************************
悬，远也，异也，甚也；绝，极也，绝类离群之意也。《内经》论脉有曰：悬涩、悬小坚者，即甚涩也，甚小坚也。曰盛喘数绝者，即盛喘而数极也。曰肝至悬绝急者，肝真脏脉至，异常之极弦也。其心至悬绝，脾至悬绝，肺至悬绝，肾至悬绝，四脏不繫本脉者，可例而知也。曰不悬绝而不繫脉象者，是浑言其不拘何脉，但不至异常之极也。曰弦急、悬不绝者，弦急之甚，而未至极也。悬犹轻，而绝至重，然凡单言绝者，其义往往或与悬同。单言悬者，其义亦往往赅绝在内。并言悬绝者，莫非极大极小，异常之逆脉也。若夫所谓绝不至，乃脉息之歇绝也。所谓如弦绝，如泻漆之绝，又脉形之断绝也。王冰于悬绝诸文，皆以如物之悬而断绝释之，恐未协耳。（《素问》此文甚多，不能备录，仅举其略如此。）

说伏鼓  ***************************
鼓者，鼓搏有力之谓也。而伏鼓二字连称，《素问·经脉别论》、「大奇论」屡见之，实不过去来之义耳。伏者，脉之去而伏也；鼓者，脉之来而鼓也。曰外鼓大者，即谓脉之来大也；曰沉鼓涩者，即谓脉之沉而来涩也。前人概以沉伏鼓搏释之，于上下文义，每阂而难通。是求深反浅，不知古文迂拙之体也。

说雍满  ***************************
「大奇论」有肾雍、肝雍、肾满、肝满之文。满之义为洪大，以脉言之；雍之义为壅实，亦以脉言之也。《甲乙经》作「痈」，后人遂以脏痈释之矣。夫满为势盛，而其形未尝不实；雍为形实，而其势未尝不盛。二者后世所谓弦大也。故主病为肿，为喘，而两胠满，为不得小便，为少腹满，体胻大，为痫瘛筋挛。古文迂拙如此，后人以二十八脉，印定眼目，遂少见而多怪矣。仲景高章卑惵，亦犹是也。

说微  ***************************
脉之微有二：形之微小也，力之微弱也，此皆作实字解。其作虚字解者，不甚之谓也。仲景书中微紧、微缓诸文，皆不甚之义，而后人每以微脉释之，方中行已致辨矣。《素问》春胃微弦曰平。王冰注曰：微似弦，不谓微而弦也。是必当时已有误解者，不然，此等浅文，何烦训诂耶！

说人迎气口  ***************************
李东垣谓：古法以侠喉两傍左为人迎，右为气口。彭用光以鱼际背骨缝中动脉，左为人迎，右为气口。其说虽新，而皆无据，且背后脉，仍与寸口脉通，有何分别？
人迎气口，聚讼纷纭，讫无济于实用，以余历诊所验，约有二端：其一即两手分诊法，是专指痿、厥、偏枯，虚损久病，荣卫积于一偏之所致也；其二当以关前关后分诊之。《内经》惟「动腧篇」确以人迎属之结喉。余如「至真要大论」言：人迎与气口大小相应，命曰平人。下即接叙尺寸不相应之事。「终始篇」言：少气者，脉口、人迎俱小，而不称尺寸也。此与「通评虚实论」脉虚者，不象阴也，文气相同。谓不称尺寸之常脉也，不但主中、主外，及春夏人迎微大，秋冬气口微大，俱干事理相合。即人迎盛紧伤于寒，气口盛紧伤于食，亦有合于尺寸之诊也。且一倍二倍三倍，分候三阴三阳之义，亦觉有著落矣。况内关、外格，更与《难经》覆溢之旨协耶。

说损至精消孤虚搏  ***************************
（至，极也，如人极马倦之极。）
《难经》：损脉，极迟，真阳内减，故曰损也；至脉，极数，真阴外薄，故曰至也。《素问·脉要精微》：有馀为精，不足为消。应有馀，不足为精；应不足，有馀为消。精即至之义也，故曰有馀；消即损之义也，故曰不足。精，非真有馀也，脉之应有馀，而正气实不足；消，非止不足也，脉之应不足，而邪气仍有馀也。「玉版要论」：搏脉痹躄，寒热之交。脉孤为消，气虚泄为夺血。孤为逆，虚为从。此谓搏脉乃主痹痛、痿躄、寒热交争之事，是气壅争于脉中也。若脉孤者，是细紧，不与肌肉相亲，《脉诀》所谓「寥寥入尺来」也，主阳气之虚，故曰消也。泄利为夺血，阴虚，脉见虚大，乃为与病相从。见孤者，是阳亦熄矣，得不谓之逆乎。「大奇论」：脉至如搏，血衄身热者死。脉来悬钩浮，为常脉。此谓血衄身热脉搏者，以其气血之逆乱也。若但脉来甚钩而浮，钩乃来盛去衰之夏脉也，此血热之常脉，不得谓之搏矣。以明搏脉坚击无胃气，与悬钩浮不同也。此数书，旧解多未轩豁，聊记所见如此，待质高明而正之。（旧有以脉孤为消气，虚泄为夺血，各五字作句者，未见允协。）

说浮沉  ***************************
浮沉之义有三：一以部位言，一以动力言，一以指法言。部位者，脉之在浮、在沉也；动力者，脉之盛大，来极于浮，去极于沉也；指法者，无论脉之在浮、在沉，而以指力初按至脉皮为浮，重按至脉底为沉。即如浮紧身痛，沉紧内痛，其实二病，脉俱在沉，将何以辨之？吾尝亲审其脉，凡见指力初到脉皮，即见绷急，重按至脉底，反见泡软，此即寒湿著于筋脉之身痛也。指力初到脉皮，脉形泡软，或微见绷急，而按至脉底，甚见坚实者，此寒湿结于脏腑之内痛也。更有脉皮绷急，脉底松软，中别挟一细线，此又寒束于外，而热气久郁，痰结于内也。故其证，表强而内喘满。凡脉书，证同脉异、证异脉同之处，均当推见其同中之异、异中之同如此。


卷下·脉法失传  ——————————————————————————————————————————————————————————————————————————————————————————

脉法失传  ***************************
脉学精要之义，失传者多矣。然其理其法，犹或散见于《内经》《难经》《伤寒》《金匮》《脉经》《千金方》诸书中，有志之士，犹有可考而见诸行事也。即至南政北政之少阴所在，其脉不应；人迎、气口之以一倍、二倍、三倍分主三阴三阳，法已失考。前人所说，皆不适用。然犹有议及之者，独有两法，仅于《内经》《脉经》及《仓公传》中，略见端倪。遍考百家，都无所述，盖遗忘之久矣。两法维何？一，三阴三阳法也；一，分界法也。分界者，即分三阴三阳之界也。两法或即一法，亦未可知，兹姑取经文条析而陈之。
《内经》之论三阴三阳者众矣。其在脉也，「至真要大论」曰：厥阴之至，其脉弦；少阴之至，其脉钧；太阴之至，其脉沉；少阳之至，大而浮；阳明之至，短而涩；太阳之至，大而长。是以风、寒、暑、湿、燥、火之六气言之也。《难经》曰：少阳脉至，乍疏乍数，乍短乍长；太阳脉至，浮大以长；阳明脉至，浮大而短；少阴脉至，紧细而微；太阴脉至，紧大而长；厥阴脉至，沉短而敦。是以阴阳之太少言之也。二者皆气化之事，其义皆有可寻，犹不得谓之失传。惟夫所谓一二三也者，以纪数之多寡也，以纪次之先后也。不曰少阳厥阴，而曰一阳一阴；不曰阳明少阴，而曰二阳二阴；不曰太阳太阴，而曰三阳三阴，其必有道矣。「经脉别论」曰：太阳脏何象，象三阳而浮也。揍其词义，是三阳之部，本不在浮，而此之太阳脏独至者，乃其象属于三阳，而又见于浮也。「阴阳别论」曰：鼓一阳曰钩，鼓一阴曰毛。鼓者，脉之来而击指也；钩者，来盛去衰之夏脉也；毛者，浮涩之秋脉也。二脉皆在于浮，而曰一阴一阳，是一之为数，属于浮矣。由是推之，中与沉亦当各有阴阳，二之数当属于中，三之数当属于沉矣。前所谓象三阳而浮者，是必三阳属沉，故以而浮作转语也。是阴阳之一、二、三，显有属于浮、中、沉者。《脉经》曰：寸后尺前，名曰关。阳出阴入，以关为界。阳出三分，阴入三分，故曰三阴三阳。阳生于尺，动于寸，阴生于寸，动于尺。夫关前为阳，关后为阴。自来说者，不过以为清浊高下之大义如此，岂必析为三分，分隶三阴三阳耶？《脉经》乃实指之，以故曰三阴三阳。两「三」字，决非漫然言之也，是阴阳之一二三，又有属于寸、关、尺者。果明此义，则夫所谓结阳者肿四肢，结阴者便血一升，再结二升，三结三升，二阳结谓之消，三阳结谓之隔，三阴结谓之水，一阴一阳结谓之喉痹，与夫三阴俱搏，二十日夜半死等文，皆当以部分之一二三辨之，而无与于阴阳之太少矣。遍考诸经，迄无证据，其如何按部决病之法，亦渺无可稽。王叔和九道之法，以九候分主足三阳与手足三阴，而独无手三阳，其配合部位，亦与常法歧异，此脉法之失传者一也。
分界之法，见于「仓公传」者有四事，而分三义。齐侍御史成案曰：所以知其后五日痈肿，八日呕脓死者，切其脉时，少阳初代，代者经病，病去过入，入则去，络脉主病。（言脉代者，先由经病，后过经深入，入则去经，而络脉主病矣。络谓脏腑所繫于身之络也。）当其时，少阳初关一分，故中热而脓未发也；及五分，则至少阳之界；及八日，则呕脓死。故上二分而脓发，至界而痈肿，尽泄而死，阳虚侯。相赵章案曰：法五日死。皆为前分界法。前即谓成案也。此二者，气口脉法之分界也。曹山跗案曰：五日死者，肝与心相去五分，故五日尽。尽即死矣。此似指五脏膜络相去之界也。宋建案曰：臣意见其色，太阳色干，肾部上及界要腰字。以下者，枯四分所，故以往四五日知其发也。此又面部之色界，《灵枢·五色篇》之义也。此三法者，今皆莫能用之，诸书亦无发明，独《脉经》引扁鹊论脉之文，偶露此义。曰：寸口中，后大前兑，至阳而实者，癖食。小过阳一分者，七日癖，二分者，十日癖，三分者，十五日癖，四分者，二十日癖，四分中伏不过者，半岁癖，敦敦不至，胃阴一分，饮餔饵癖也。此段词旨，殊不可晓，喻嘉言、程郊情、陈修园辈幸未得见，若得见之，必斥为妄语矣。殊不知《扁鹊脉法》之精真，有冠绝古今者。《脉经》所引扁鹊诸文，其词气颇与「仓公传」相近，渊源有自，夫岂诬也。卒以句奇语重，欲喻莫由，分界之法不明，五脏之死期无据矣。此脉法之失传者二也。
外此如扁鹊曰：出者为阳，入者为阴，一出一入，阴阳俱平，是为无病。二出一入为少阴，三出一入为太阴，四出一入为厥阴，二入一出为少阳，三入一出为阳明，四入一出为太阳。出入者，脉之来去也。出多入少则脉浮，为阴病；入多出少则脉沉，为阳病。《素问》曰：脉虚者，不象阴也。谓浮而按之不实也。《脉经》曰：妊娠得太阴脉为男，得太阳脉为女。太阴脉沉，太阳脉浮，是以太阴太阳为浮沉之通称也。综揽诸文，词若可通，而法难施用。窃以鄙见悬揣其义，有无足重轻者，有至关切要者。如一阳曰钩，一阴曰毛。苟得钩毛之真象，即不知一阳一阴之名可也。二出一入为少阴，二入一出为少阳。苟得二出二入之真际，即不知少阴少阳之名可也。独至三阴俱搏，决非手足太阴，右手之寸关也；二阴俱搏，决非手足少阴，左手之寸尺也。二阳结者，岂曰手足阳明，三阴结者，岂曰手足太阴。虽前贤莫不如此诠释，而返之私衷，总觉理有可疑，法不足据。再四思维，彼言三阴者，不必专指三阴，而或赅一阴、二阴言之也。言二阳者，不必专指二阳，而或连一阳二阳言之也。浮、中、沉之三阴三阳者，当以极浮为三阳，次为二阳，次为一阳，次为一阴，次为二阴，极沉为三阴也。寸关尺之三阴三阳者，当以关前最近为一阳，次为二阳，上为三阳，关后最近为一阴，次为二阴，下为三阴。所谓阳生于尺，动于寸，阴生于寸，动于尺也。《内经》三阴三阳之文，似当以此二义测之。仓公分界之法，亦当以此二法推之。又有关前为阳，浮曰一阳，中曰二阳，沉曰三阳；关后为阴，浮曰一阴，中曰二阴，沉曰三阴。又有寸为一，浮曰一阳，沉曰一阴；关为二，浮曰二阳，沉曰二阴；尺为三，浮日三阳，沉曰三阴。其曰三阴急者，沉候之三部俱急也。二阳结者，浮候之前二部俱结也。一阴一阳结者，寸部之浮沉皆结也。卒以经无明训，莫敢定见，苦心测度，终无实际，有志之士，所为抚断文而太息者也。


卷下·六气脉义  ——————————————————————————————————————————————————————————————————————————————————————————

六气脉义  ***************************
「五运行论」曰：天地之气，何以候之？（天，司天；地，在泉。）岐伯曰：天地之气，胜复之作，不形于诊也。脉法谓天地之变，无以脉诊是也。间气何如？（间气，左右四气。）岐伯曰：随气所在，期于左右，从其气则和，违其气则病。（从违指下文，六气本脉言。）不当其位者病，（见于他位。）迭移其位者病，（互易而见。）失守其位者病，（递克而见。）尺寸反者死，（子、午、卯、酉四岁有之。反者，岁当阴在寸而反见于尺，阳在尺而反见于寸。若尺独然，或寸独然，是不当其位非反也。）阴阳交者死，（寅、申、已、亥、辰、戍、丑、未八岁有之。交者，岁当阳在左而反见右，阴在右而反见左。若左独然，或右独然，是不当其位而巳，非交也。）先立其年，以知其气，左右应见，乃可以言死生之逆顺也。
上提纲天地间气，指逐年客气言。所谓不诊天地而诊问气者，非绝不诊天地也，谓当随六气周流四时，递迁以诊之，不得专以天地之气主诊一岁也。故曰随气所在，期于左右，岁半之前，天气主之，岁半之后，地气主之。是言病机，非言常人脉气如此也。三个「位」字，只作气字解，「反」与「交」，乃专就尺寸左右之位言也。「至真要论」曰：厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而涩；太阳之至，大而长。至而和则平，至而甚则病，至而反者病，至而不至者病，未至而至者病，阴阳易者危。
上六气脉，（已录前第二卷，今更叙此以起下文。）是合主气客气言也。如大寒之后，厥阴风木主之。其时六脉当弦矣，是主气也，岁岁不易也。若本岁客气加临少阴，则弦当兼钩，加临太阴，弦当兼沉矣。余类推。是客气也，如据主客二气当弦而钩，而见他气，即不当其位也。当弦而钩，而见他气，及他气主令，又见弦钩，即迭移其位也。他气者，子气母气皆是也。初气见短涩来克，二气又见大长来克，如此递往，即失守其位也。所谓位者，以一步之气言，非司天主寸，在泉主尺，间气分主左右，六气一时并见于六部也。
「至真要论」曰：论言人迎与寸口相应若引绳，小大齐等，命曰平。阴之所在，寸口何如？岐伯曰：视岁南北，可知之矣。北政之岁，少阴在泉，则寸口不应；厥阴在泉，则右不应；太阴在泉，则左不应。南政之岁，少阴司天，则寸口不应；厥阴司天，则右不应；太阴司天，则左不应。尺候左右，依此推之。诸不应者，反其诊则见矣。
义详下文。反其诊，旧解谓覆其手，又谓是反其尺寸，皆非也。覆手是诊反关脉，此不应非其脉易而出于反关也。反其尺寸，其不应者自在也。殊不知经文反其诊则见，谓反其诊而后见其不应也。后人改作反其诊则应，便难通矣。所谓反其诊者，谓反其平日之常法，而从客气上著想，则见诸脉皆隐隐合于客气，而此部独有不应也。经意乃以明不应云者，非脉之失其常气也，乃脉之不应客气也。
司天：是先立其年也。
子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。上，南也；下，北也。
司天左右间气，是面北而命其位也。位，左右也，左西右东。
上见厥阴，左少阴，右太阳；上见少阴，左太阴，右厥阴；上见太阴，左少阳，右少阴；上见少阳，左阳明，右太阴；上见阳明，左太阳，右少阳；上见太阳，左厥阴，右阳明。
在泉左右间气：是面南而命其位也。左东右西。
厥阴在上，则少阳在下，左阳明，右太阴。
少阴在上，则阳明在下，左太阳，右少阳。
太阴在上，则太阳在下，左厥阴，右阳明。
少阳在上，则厥阴在下，左少阴，右太阳。
阳明在上，则少阴在下，左太阴，右厥阴。
太阳在上，则太阴在下，左少阳，右少阴。
南政甲、已二岁，论脉则寸在南，尺在北。三阴司天，则两寸不应。（太阴司天，左寸不应；厥阴司天，右寸不应；少阴司天，两寸不应。）
三阴在泉，则两尺不应；（太阴在泉，右尺不应；厥阴在泉，左尺不应。少阴在泉，两尺不应。）
北政，丙、戊、庚、壬、乙、丁、辛、癸八岁，论脉则寸在北，尺在南。
三阴司天，则两尺不应。（太阴司天，右尺不应；厥阴司天，左尺不应；少阴司天，两尺不应。
三阴在泉，则两寸不应。（太阴在泉，左寸不应；厥阴在泉，右寸不应；少阴在泉，两寸不应。）
土运之岁，面南行令，木火金水运，面北受气，故分南北政也。其左寸、右寸、左尺、右尺之左右字，是直以在左者为左，在右者为右，不似左右间气，天泉两截，各分左右也，故此二节左右字，与前节间气左右字，微有不同。）
六气主客图说
六气有主位，有客位。主者，万古不易者也；客者，逐年递迁者也。
（并南政北政左右尺寸不应图）
「六微旨论」曰：显明之右，君火之位也。君火之右，退行一步，火气治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之：此六气主位之六步也。
又曰：少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之：此六气客位之次序也，与前主位太阴少阳互异。
又曰：相火之下，水气承之；水位之下，土气承之；土位之下，风气承之；风位之下，金气承之；金位之下，火气承之。君火之下，阴精承之。亢则害，承乃制，制则生化。外列盛衰，害则败乱，生化大病。此六气生制之精微，不从主位，不从容位，而专言其化者也。
五运主客图说
五运五行，配宫商角征羽，以阴阳分太少，相间而行。如甲为阳土，初运起土，即为太宫，次少商，次太羽，次太角，次少征而终矣。己为阴土，初运即为少宫，次太商，次少羽，次少角，次大征而终矣。余运仿此。
上五行之客气，分王四时，逐年递迁者也。如甲己年土运，即土居初，而依次推之。乙庚年金运，即金居初，而依次推之。其四运之中，各贯以初运，视其生克，察其太少，又合主运以参之，而万变莫外矣。
五运各以阳干为太过，阴乾为不及。太过者常先天，不及者常后天。若上见天符，阴乾亦为太过；若上见天刑，阳干亦为不及。（或曰二者平气，未是。）
木运临卯，（丁卯。）火运临午，（戊午。）土运临四季，（甲辰、甲戌、己丑、己未。）金运临酉，（乙酉。）水运临子。（丙子。）所谓岁会，气之平也。
土运之岁，上见太阴；火运之岁，上见少阳、少阴；金运之岁，上见阳明；木运之岁，上见厥阴；水运之岁，上见太阳。是天与会也，名曰天符。
上加天符，下临岁会，是为三合。名曰太一天符。乙酉岁，阳明司天之类是也。
阳干之岁，司地同气，曰同天符。
阴乾之岁，司地同气，曰同岁会。
干支俱与司地同气，阳干亦曰同天符。如甲辰年，太阴司地是也。阴乾亦曰同岁会。如癸巳年，少阳司地是也。其仅地支同天同地者，均无所纪。
土运之岁，上见少阳、少阴；火运之岁，上见厥阴。凡如此者，是天生运也，谓之相得。
土运之岁，上见阳明；火运之岁，上见太阴。凡如此者，是运生天也。以子临父，谓之不当位。
土运之岁，上见厥阴；火运之岁，上见太阳。凡如此者，是天不与会也，名曰天刑。
土运之岁，上见太阳；火运之虚，上见阳明。凡如此者，是运刑天也，谓之逆。
天符为执法，岁位为行令，太一天符为贵人。邪之中人也，中执法者，其病速而危；中行令者，其病徐而持；中贵人者，其病暴而死。（其气愈盛，其邪愈重。）位之易也何如？曰：君位臣则顺，臣位君则逆。逆则其病近，其害速；顺则其病远，其害微：所谓二火也。（旧说君火，君也；相火，臣也。）
按旧说，易位，六气客位之递迁也。少阴居少阳相火之位，则顺；少阳居少阴君火之位，则逆。窃谓此说非也。本文位之易也句，正承天符岁会说下，盖指非岁会非天符者言也。君位臣则顺，臣位君则逆者；司天为君，运为臣；所不胜为君，所胜为臣。君位臣，即司天胜运也。如金居天，木居运。臣位君，即运胜司天也。如木居天，金居运。所谓二火者，因五行火居其二，其气常亢而逆犯于天。举此以例余也。
又按：详所谓二火句，是合气化以言步位也。逐岁司气为君，司运为臣，臣奉君令，即使司运胜气，而其年气化，往往仍从司气之化，而不见司运之化。如此则步位之加临虽易，而气化犹顺也。惟二火主运之年，其气常亢，而胜于司气，是大逆矣。故民病较四运之年独多也。
按：初气初运，皆起大寒，此定法也。而吴草庐独言岁气起于子中，尽于子中。故子午之岁，冬至始燥金三十日，然后禅于寒水，以至相火，日各六十者五，而小雪以后，其日三十，复终于燥金，丑未寅申以下皆然。此一法也。车质中《伤寒第一书》又言：运气并起冬至，（径起冬至，与草庐首尾分得三十日不同。）其主气次序，不以厥阴风木为初气，而以太阳寒水为初气；（起冬至，即不得不初寒水。）不以少阳相火为四气，而以太阴湿土为四气。（少阳、太阴互易其位，则主客六气次序相同矣。）逐年客气，不重司天，而重司泉。每一气中，皆加在泉为之主宰。此又一法也。
按：运气者，五行化气之义也。所谓先立其年以知其气，本重在气字上。圣人特假此为的，使人有所据，以为讲明之地。故曰治病者，必明六化分治，五味五色所生，五脏所宜，乃可以言盈虚，病生之绪也。夫善言人者，必有验于天，此古圣所以发运气之义也。善言天者，必有验于人，后贤正当一一切合人身，方协立言本旨，况经明以天泉为人身之上下矣，其他不可例推乎？运气说中最难通者：一南政、北政也；一少阴所在，其脉不应也。前人议论虽多，无关实用者，言天而不切于人也。窃揣南政、北政，盖以禀赋之强弱言也。南政居北，北方风气刚强，以比禀厚者，土德最厚，故以甲己属之；北政居南，南方风气柔弱，以比禀薄者，四气递嬗无常，故以乙、丙、丁、戊、庚、辛、壬、癸属之。凡上热下寒，上虚下实，皆其例也。少阴君火，其象为少火生气，以比人身之正阳也。不应者，正气有权，脉有常象，不随客气转移也。少阴在天，即上盛也；在泉即下盛也。左右尺寸，是阴阳表里升降之词，阳阴之偏盛者也。且经文上言人迎、寸口相应，命曰平人，下即接叙阴之所在寸口何如？是阴之所在句，显系指元气之有偏者。不然，逐年司天在泉，必有一阴也，将终古无一人迎寸口相应之平人耶。至于运气，二者之异同，其在人身，当以五运为人身之本气，所谓五形之人也，六气则天地四时之气感于人身者也。《内经》谓天地相从，运居其中，而常先也。恶所不胜，归所和同，随运归从，而生病也。是言天地之气，随人身五气之盈虚而生病也。故五运只言太过不及，以人身之本气言也；六气分言天泉胜复，以时气之升降言也。如经言水运之年，太阳司天而为病者即是说。水形与体寒之人，伤于天之寒气也。黄帝既作甲子，而又通其义于医。其言曰：天地阴阳者，不以数推，以象之谓也。明数与象其达矣乎！
至于六气主客之义，正与五运六气之辨相同。详前运气主客图说中。盖作者立言，各随其意之所取而命之。故「六元正纪大论」以运气立言，则六气不复言主客矣；「至真要大论」以六气主客立言，则不复言五运矣。五运之病，言内伤也；六气之病，言外感也。主气之病，言内伤也；客气之病，言外感也。天泉，在内伤，则脏气之亢于上，郁于下也；在外感，则邪气之中于上，中于下也。有胜即有郁，在内伤，为脏气之相乘；在外感，为邪气之直中。有复即有发，此久病之转换也。在内伤，为虚实之夹杂；在外感，为邪气之传变。寒热虚实真假之难辨，莫甚于此矣。故运胜气为逆者，是元气之升降浮沉不与天气相应也，如仲景所谓夏欲得复衣，冬欲裸其体之类。气胜运为从者，即常人之畏寒、畏暑者也。其在于病，亦不过畏寒、畏暑之较甚耳。主胜为逆者，真脏之独见，如春得秋脉，夏得冬脉，秋得夏脉，冬得长夏脉，及春不沉，夏不弦，秋不钩，冬不毛之类。客胜为从者，邪气之外加四时外感之正病也。天符岁会，天气人气之相值也。如阴虚而伤于热，阳虚而伤于寒之类。易位者，不相值也，即常人之时气病也。然而圣人不直言其事，而必悬象于天者，气化之事，通于万物，探原立论，天地人物，举赅其中。其以干支为言者，亦借干支字义中所属之气化耳。今之用者，只当以五运之郁发与太过不及，为人身气化之升降盛衰也。六气之胜复，为天地气化之亢害承制也。此以运气对待言之也。若以主客对待言之，则又以主胜为人气内伤之病也，客胜为天气外感之病也。故所谓客气，奉天行令，主气不得行令者，言人身气化和平，当随四时之升降浮沉而不得别自独见，不顺于时之化也。是说也，管见所及，其有当于经旨否耶？高明当有以鉴之。
按：六气主客之外，又有六气标本之义，是亦发明气化病机脉象之传变也。气化之三阴、三阳，与经络之三阴、三阳，其义不侔。前人乃混合立论，殊昧本旨，爱录旧说而附辨之。
《素问·六微旨大论》云：少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明：所谓本也。本之下，中之见也；见之下，气之标也；本标不同，气应异象。《内经》此旨，深遂难测，（《内经》文义皆极浅，实后人有意求深，反致支离无当。）即王太仆所注，亦不过随文敷衍，未见透彻，唯张景岳本张子和之说而发挥之，洵足发蒙破扃，豁人心目也。具图于后，而胪其说焉。（以下见陈修园书。）
六经之气，以风寒热湿火燥为本，三阴三阳为标。本标之中见者，为中气。如少阳、厥阴为表里；阳明、太阴为表里；太阳、少阴为表里；表里相络，则彼此互为中气也。
脏腑经络标本者，脏腑居里为本，十二经居表为标，表里相络者居中为中气。所谓络者，表里互相维络，如足太阳膀胱经络于肾，足少阴肾经亦络于膀胱也。余经同此。
「至真要大论」曰：少阳、太阴从本，少阴、太阳从本从标，阳明、厥阴不从标本，从乎中也。何者？少阳、太阴从本者，以少阳本火而标阳，太阴本湿而标阴，标本同气，故当从本。少阳、太阴亦有中气，而不言从中者，少阳之中，厥阴木也，木火同气，木从火化矣，故不从中也。太阴之中，阳明金也，土金相生，燥从湿化矣，故不从中也。少阴、太阳从本从标者，少阴本热而标阴，太阳本寒而标阳，标本异气，故或从本或从标，而治之有先后也。少阴、太阳亦有中气，以少阴之中，太阳水也，太阳之中，少阴火也，同于本则异于标，同于标则异于本，故皆不从中气也。至若阳明、厥阴，不从标本从乎中者，阳明之中，太阴湿土也，亦以燥从湿化矣。厥阴之中，少阳火也，亦以木从火化矣。故阳明、厥阴不从标本，而从乎中气也。要之，五行之气，以木遇火，则从火化，以金遇土，则从湿化，总不离乎水流湿，火就燥，同气相求之义耳。然六气从化，未必皆为有馀，知有馀之为病，亦当知其不及之难化也。夫六经之气，时有盛衰，气有馀则化生大过，气不及则化生不前。从其化者，化之常，得其常，则化生不息；逆其化者，化之变，值其变，则强弱为灾。如木从火化也，火盛则木从其化，此化之太过也。阳衰则木失其化，此化之不前也。燥从湿化也，湿盛则燥从其化，此化之太过也。土衰则金失其化，此化之不前也。五行之气，正对俱然，此标本生化之理所必然者。化而过者宜抑，化而不及者不宜培耶。（上并见陈修园书。按：经文只论六气，未及六经，图下首署六经之气，便自界限不清，有昧正义。后图更以脏腑经络为标本，虽至理之可通，究非本义之所有，何得与六气标本并列耶？极意求合，反致轇轕不清，使读者不能得其真际也。谨附辨于下。）
按：标本之义，本无定指。六气之标本，以气化之正变言也；脏腑经络之标本，以人身气血运行之表里言也；病气之标本，以病之因与证言也，又以病之本证与变证言也。三者各有专指，不可互相牵合。即有时偶合，亦不可为典要者也。如病者伤于天之厥阴风木之气，而患少阳相火之热病，此自六气传化之木火也，于十二经之少阳、厥阴何与耶？病者，邪由少阳内传厥阴，或由厥阴外及少阳，此自十二经之表里也，于六气之木火何与耶？至若病因于寒，而见热证，因于热，而见寒证，与夫始热终寒，始寒终热，又自病气之传变也，于六气六经之阴阳何与耶？经所以重言标本者，是专指气化，欲人明于六气传化之机，庶几临治可以逆知病气将来之传变，而预防之。即有时病见假象，亦可以推明病气之本，然而对治之矣。故曰知标与本，用之不殆；明知逆顺，正行无问。不知是者，不足以言诊。故《大要》曰：粗工嘻嘻，以为可知，言热未已，寒病复始，同气异形，迷诊乱经，此之谓也。观于此言，经之正义，非以明六气传化，各有阴阳，欲临诊者，知其寒热真假乎，彼斤斤以六气扭合脏腑经络者，适背经而乱道耳。
又按：经所论标本中气之三阴三阳者，是直指六气之性情与其传化也。六气之性情，各有阴阳，阴阳又各有太少之不同也。如风以气言也，是为本，风之性有少阳，有厥阴，少阳、厥阴是直指风之性，不得复以少阳为火，厥阴为风也。有性情即有传化。有从少阳而见阳化者，有从厥阴而见阴化者，其必别之曰标。曰中气者，凡气之行，有体，有性，有传化。体即本也；性藏于体，所谓中也；传化，其标也。化阴化阳，原无定象。大概本气属阳者，中气化阳，而标化阴也。如木火之性属阳，则以阳为中气，而标为阴矣。本气属阴者，中气化阴，而标化阳也。如金水之性属阴，则以阴为中气，而标为阳矣。近于本者，为中气之化；远于本者，为标之化。此亦推其理之当然。至于气之传化不测，岂尽拘此，然不知其常，安知其变？经特明其常例，欲人有所据，以为讲明之地耳。或曰：风以少阳为中气，厥阴为标。少阳，火也；厥阴，风也。子谓不得复以少阳为火，厥阴为风，是何义也？曰：三阴三阳者，六气之性情也，本不得以少阳即火，厥阴即风，况今既以风为本矣，何得复以风为标耶？故知中、标之阴阳，皆据其性情，以指其传化之象也。经曰：风胜则动，热胜则肿，寒胜则浮，燥胜则乾，湿胜则濡泄，甚则水闭胕肿。此六气之象也。伤于风者，见动之象，少阳、厥阴，皆动象也；伤乾燥者，见干之象，大阴、阳明，皆乾象也。象也者，以其似也，以其类也。
又按：经云：三阴三阳者，引之可十，推之可百，引之可千，推之可万。又云：天地阴阳者，不以数推，以象之谓也。后世拘拘以六气牵合六经，并分析手足之六经，见其不合，即指为从化。（经文止论气化之常，尚未及其变也。）真穿凿支离，无当实用者也。盖尝综论经义，有方位之三阴、三阳，有气化之三阴、三阳，此其纲领也，而大旨不外于气与象之义。南面而立，阳明在前，其后太阴；太阳在后，其前少阴；少阳在侧，其内厥阴：此方位之说也。由是合之人身，前为阳明，后为太阳，两侧为少阳矣。凡从方位起义者以之，春气西行，始于东，为厥阴木；夏气北行，始于南，为少阳、少阴火；秋气东行，始于西，为阳明金；冬气南行，始于北，为太阳水：此气化之说也。由是合之人身，心为太阳，肝为少阳，肺为少阴，肾为太阴矣。凡从气化起义者以之。是故推之人身之形层，极表为太阳，次为阳明，次为少阳，次为太阴，次为少阴，最内为厥阴，此从方位之三阴、三阳变化而出者也。是故推之六气之标本，风为少阳、厥阴，是直指风气之性属于阳之少、阴之厥也；火为太阳、少阴，是直指火气之性属于阳之太、阴之少也；燥为太阴、阳明，是直指金气之性属于阴之太、阳之明也。此从气化之三阴、三阳变化而出者也。方位即所谓象也，气化即所谓气也。象，从气生者也。「至真要论」曰：从本者化生于本，从标本者有标本之化，从中气者以中气为化也。即继之曰：脉从而病反者，其诊何如？曰：脉至而从，按之不鼓，诸阳皆然。诸阴之反，其脉何如？曰：脉至而从，按之鼓甚而盛也。是故百病之起，有生于本者，有生于标者，有生于中气者，此即所谓标本不同，气应异象，是因气以成象者也。如厥阴之至，其脉弦者，厥阴之上，风气治之，弦为风脉矣。然风之中气少阳，而标厥阴，若从少阳之中化，厥阴之标化，脉皆不专弦也。何者？少阳、厥阴，乃风之性情所传化之象也。若复以厥阴为风，是六气标本无有不同矣。何为气应异象耶？是故以脉言之，所谓厥阴之至，其脉弦者，即风木之脉也；少阴之至，其脉钩者，即君火之脉也；太阴之至，其脉沉者，即湿土之脉也；少阳之至，大而浮者，即相火之脉也；太阳之至，大而长者，即寒水之脉也；阳明之至，短而涩者，即燥金之脉也。所谓本也，中标之三阴、三阳者，是直指其本性与传化也。少阴始阴也，太阴盛阴也，厥阴阴尽而阳欲动也，少阳稚阳也，太阳至阳也，阳明光之盛，气之馀也。故曰少阳脉至，乍数乍疏，乍短乍长；太阳脉至，浮大以长；阳明脉至，浮大而短；少阴脉至，紧细而微；太阴脉至，紧大而长；厥阴脉至，沉短而敦。此即三阴三阳太、少、厥、明之脉也，非六气之脉也。所谓中标也。（景岳亦云前分六气之性情，此言阴阳之盛衰。）阴阳之太、少、厥、明者，即气化之盛衰，而雅其名者也。上中下云者，非真有此定位也，量其传化之先后而名之也。故明于中气标本，而后病证可得其真假矣，脉象可得其虚实矣，治法可定其逆从矣。按：五运六气之外，又有九宫，出《灵枢·九宫八风篇》，讲运气者必深考之。
太一常以冬至之日，居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居玄委四十六日，明日居仓果四十六日，明日居新洛四十五日，明日复居叶蛰之宫，曰冬至矣。（此一岁周游九官也。）
太一日游，以冬至之日，居叶蛰之宫，数所在日，从一处至九日，复反于一，常如是无已，终而复始。太一移日，天必应之以风雨，以其日风雨则吉，岁美民安少病矣。先之则多雨，后之则多旱。（原作汗误。此逐日周游之九宫也。）
太一在冬至之日有变，佔在君；太一在春分之日有变，佔在相；太一在中宫之日有变，佔在吏；太一在秋分之日有变，佔在将；太一在夏至之日有变，佔在百姓。所谓有变者，太一居五宫之日，病风折树木，扬沙石。各以其所主占贵贱。因视风所来而占之。风从其所居之乡来，为实风，主生长养万物；从其冲后来，为虚凤，伤人者也，主杀，主害者。谨候虚风而避之。故圣人避虚邪之道，如避矢石然，邪弗能害。此之谓也。
正月朔日，太一居天留之宫，其日西北风，不雨，人多死矣。正月朔日，平旦北风，春，民多死。正月朔日，平旦北风行，民病多者十有三也。（十七字疑衍文。）正月朔日，日中北风，夏，民多死。正月朔日，夕时北风，秋，民多死。终日北风，大病死者十有六。正月朔日，风从南方来，命曰旱乡，从西方来，命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日，风从东南方行，春，有死亡。正月朔日，天和温，不风，籴贱，民不病；天寒而风，籴贵，民多病。此所谓候岁之风，贱伤人者也。二月丑，不风，民多心腹痛。三月戌，不温，民多寒热。四月已，不暑，民多瘅病。十月申，不寒，民多暴死。诸所谓风者，皆发屋折树木，扬沙石，起毫毛，发腠理者也。
民之岁皆同病者，此八正之候也。候此者，常以冬至之日，太一立于叶蛰之宫，其至也，天必应之以风雨者矣。风雨从南方来者，为虚风，贼伤人者也。其以夜半至也，万民皆卧，而弗犯也，故其岁民少病。其以昼至者，万民懈惰，而皆中于虚风，故万民多病。虚邪入客于骨，而不发于外，至其立春，阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。因岁之和，而少贼风者，民少病而少死。岁多贼风邪气，寒温不和，则民多病而死矣。
是故太一人徙立于中宫，乃朝八风，以占吉凶也。风从南方来，名曰大弱风。其伤人也，内舍于心，外在于脉，其气主为热。（太一徙立中宫，果在何日，经无明文。今历书神煞出游还位日期，与此不同。景岳以为土王用事之期，亦于数不合。窃思当是每徙一宫，必先入中宫，而后徙也，但未知其数耳。）
风从西南方来，名曰谋风。其伤人也，内舍于脾，外在于肌，其气主为弱。
风从西方来，名曰刚风。其伤人也，内舍于肺，外在于皮肤，其气主为燥。
风从西北方来，名曰折风。其伤人也，内舍于小肠，外在手太阳脉，脉绝则溢，脉闭则结不通，善暴死。
风从北方来，名曰大刚风。其伤人也，内舍于肾，外在于骨与肩背之膂筋，其气主为寒也。
风从东北方来，名曰凶风。其伤人也，内舍于大肠，外在于两胁腋骨下及肢节。
风从东方来，名曰婴儿风。其伤人也，内舍于肝，外在于筋纽，其气主为身湿。
风从东南方来，名曰弱风。其伤人也，内舍于胃，外在肌肉，其气主体重。
此八风，皆从其虚之乡来，乃能病人。三虚相搏，则为暴病卒死。两实一虚，病则为淋露寒热。犯其雨湿之地，则为痿。故圣人避风如避矢石焉。其有三虚而偏中于邪风，则为击骨偏枯矣。
黄帝曰：其有卒然暴死、暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。帝曰：愿闻三实。少师曰：逢年之盛，逢月之满，得时之和，虽有贼风邪气，不能危之也，命曰三实。
有一脉生数十病者，或痛，或痈，或热，或寒，或痒，或痹，或不仁，其故何也？曰：此皆邪气之所生也。真气者，所受于天，与穀气并而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。虚邪之中人也，洒淅动形，起毫毛而发腠理，其入深，内搏于骨，则为骨痹。搏于筋，则为筋挛。搏于脉中，则为血闭不通，则为痈。搏于肉，与卫气相搏，阳胜者则为热，阴胜者则为寒。寒则真气去，去则虚，虚则寒搏于皮肤之间，其气外发，腠理开，毫毛摇，气往来行，则为痒。留而不去，则痹。卫气不行，则为不仁。虚邪偏容于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛也。
上八风主病也，其义有二：自太一常以冬至之日居叶蛰之宫以下五节，是论民之岁皆同病者，主时行瘟疫之事，其风必扬沙石，折树木者也。太一徙立于中宫以下十一节，是论民之暴病暴死者，主中风偏枯之事。其所叙八风与前不同，不必扬沙石，折树木者也。至于寻常避风之法，以风来之头势为最厉，如遇大风猝至，急宜入户避之，在途即扪口鼻，并用力努挣，使阳气充于皮毛以御之。风过之腰，力稍缓矣。若旋风，气尤恶，而力尤劲，能刺人筋骨，坏人五脏，令暴死者也。又有隙风，是因有物以逼之，使其力坚锐，如矢石然。故《千金方》谓有墙十丈，不可卧其下，使人偏枯。其时有不病者，以血气之有虚有不虚也。经称三虚，其年衰，非谓衰老，谓生命与流年之剋制也。月空，义详《素问·八正神明论》中。失时之和，非时之气，所谓得四时之胜也。又「邪气脏腑病形篇」曰：邪气方乘虚时，及新用力，若饮食汗出，腠理开，而中于人也。风为百病之长，其变化能令人寒，能令人热，能令人燥，能令人湿，入胃则令人狂吐，入肺则令人狂咳，寒热洒淅，时时汗出。挟燥者，更痰厚如脓，气味腥浊，两胁胀痛，大便秘结，此燥气伏于肺中，《内经》所谓劳风法在肺下也。近有误以肺痈治之致死者。风能生虫，虫生怪证，久风不去，或虫生于肠胃，或虫生于血脉，而天下无名怪证作矣。大抵风性锐，其化最速。又风性动，其气易散。若伤之浅者，颇视寒湿为易开，一与痰血相纽，刺入经脉之中，斯不可拔耳。
