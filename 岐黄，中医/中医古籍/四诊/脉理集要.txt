
原序要略  ***************************
脉之为候，立有统属。医之心法，斯其至矣，统举其概，症应诊，言得统合之尽，大而无馀，属求其精，病见脉，言得属析之极，微而不紊，统之为制，一部之脉，上下之至，状同而兼；前后候之，属之为度，一脉之间，上下之至，状异而有，前后浮沉，两旁覆溢，八候之别，复又阐素问之妙奥。集脉理之精详，参先哲之至言，启后学之捷径。幸辅吾志久远，相传云尔。

统属诊法  ***************************
候病所在，逐部求之。平脉软滑，按部应时；病脉反是，小大独异，察部前后，上下之至，脉状同否，总属之异，统取其概，属细分位，六部五属，五脏所主，应乎五行，同异之气，气同合一，气异为二。火同炎上，异分两丁。（左寸心为丁火，小肠为丙火。）金同光腾，异分明暗，（右寸肺为辛金，大肠为庚金。）木同上达，异分枯荣。（左关肝为乙木，胆为甲木。）土同上耸，异分起伏。（右关脾为己土，胃为戊土。）水同润下，异分溢覆。（左尺肾为癸水，膀胱为壬水。）前后脉同求之统候，寸关用前两尺用后，脏腑之病，各脉应之。前后脉异，水之属候，上至应前，下之应后，同中有异，异者为逆，同有强弱，尤者为劣，有和兼乖，和顺乖逆，前病上升，后病下降，前后出部，后覆前溢，溢应上身，覆应下体，有脉偏行，两旁外内，其诊以指，推进推出，推出为外，推进为内，进为内侵，侵内腹胀，侵外身热。浮通主表，头面皮毛，经络筋骨，百节四肢；沉通主里，脏腑骨髓，口舌咽喉，大便小水；虚为不及，痒淋泄痿；实为有馀，热涌痛郁。且以统属，歧之为二，统属之法，一部两举，或以数部兼举大意，六部象同求所属，气洪心火炎，余可隅举。
浮候诸阳，主病在表，浮实邪盛，浮虚气少，浮大无力，内伤阳气，浮盛按衰，里虚表实，浮有按无，无根之［诮］（梢），两寸浮盛，风寒外召，关脉浮盛，腹胀溲涩，左尺浮盛，小便赤涩，右尺浮盛，浮促风秘，肝肾并浮，则为风湿。沉候诸阴主病在里。
沉实为积，沉虚少气，［甘］（寸）沉气郁，尺沉本位，喘嗽肺浮，转沉则卒，肝肾并沉，则为石水。
迟为阴盛，气血稽迟，迟实为痛，迟虚寒推，消中迟逆；夏忌沉迟，寸迟气少，尺迟血亏，左关胁痛，右食伤脾。
数为阳盛，气血燔灼，数实为热，数虚为燥，浮数有力，伤寒热燥，浮数无力，伤寒痰嗽，沉数有力，实［大］（火）内灼，浮数恶寒，或脉时数，且有痛处，皆主痈作，病退数时，未足为乐，数退症危，真元已脱，数按不鼓，虚寒相搏。微数禁灸，疏数难保，细数而虚，虚痨阴弱，兼沉骨蒸，兼浮喘作，加之汗嗽，喉痛俱恶，数宜伤寒，小儿妊疟。左寸数兮，或紧与数，俱主头疼，数仍吐恶，数短心痛，数虚口疮，数止为毒，数健为狂，右寸数兮肺金火燥，兼紧上疼，兼滑喘嗽，洪数弦紧，喘嗽亦作，沉数骨热，夏来最恶；左关数紧，主疼居胁，数止因怒，数长壮热，右关数紧，口臭而燥，浮而带数，易飢易饱；左尺逢数，赤尿淋浊，数止亦淋，数虚疮作，右尺数临，大便结燥。
滑为血聚，热痰孕吐，滑杂大小，吐泻伤腑，滑数痰盛，最嫌肌瘦，秋病浮滑，为子扶母，秋逢沉滑，冬月必死。左寸浮滑，晕（眩）之候，洪［数］（滑）为孕，左关同究，左尺脉滑，淋痛热蓄，滑弱阳痛，滑短崩漏，洪浮而滑，精气不固；右寸脉滑，痰火上升，沉细而滑，临晚骨蒸，沉紧而滑，咳嗽痰凝，关滑按涩，宿食中停，弦滑有孕，紧滑虫疼，短滑病酒，尺滑痢兴，和滑孕子，止滑凝经。
涩为血少，恶寒败血，带下遗精，盗汗痿泻，浮涩恶寒，沉涩阴逆，紧涩为痹，弦涩少血，涩甚多痰，最难扶济。寸沉弦涩，痰甚喘急；左关常涩，必患风气，右关逢涩，饮食少入；尺浮弦洪，兼涩脚气，尺沉涩虚，左右有异，左带遗精，右带泻痢。
实为气壅，热痛吐逆，脉实而满，四逆头热，春秋为顺，冬夏为逆。左寸脉实，咽千热腾，实火面热，烦躁体痛；左关脉实，腹痛胸膨，浮实而大，赤痛侵睛，沉实长大，壮热阳乘；左尺脉实，溲实涩腹痛。右寸脉实，气壅兼痰，关实消食，尺实便难。
虚为虚症，耗散气血，惊悸恍惚，倦痿汗泄，虚火阳亏，内伤发热，夏虚伤暑，身热汗痢。左寸虚晕，右寸下血；左关眼花，右关倦泄；尺虚寸搏，女人崩血，肝肾并虚，夭命将绝，左血右气，早宜补益。
洪为热候，虚实宜别。浮洪无力，虚火宜益，沉洪有力，实［大］（火）宜泻，洪急腹胀，洪滑痰热，洪数暴吐，必伤于热，洪为病进，脉宜转细。秋冬右沉，老人病逆，寸洪弦实，尺小汗泄，浮涩沉细，病分久暂。左寸逢洪，头疼心热，左关逢洪，四肢发热，左尺逢洪，溲涩热结，右尺逢洪，便燥足热，肺洪心微，疼居左胁，洪紧腹胀，洪虚晚热。
细为少气，脉因而敛，前大后细，头疼目眩，后大前细，气短而验，沉细候积，急小眦瘕，匀细五阴，男平女孕，朝细暮大，气血因凝，乍大乍小，邪祟相凌，数更细涩，不久归冥。寸关细虚，尺沉细涩，濡细胫清，兼缓偏坠，紧为寒痛，随位而别，寸上尺下，浮外内沉，痈疽紧洪，疝瘕紧细，盛紧胀食，浮紧寒热，头痛项急，无汗鼻窒。左寸浮紧，伤寒头痛，沉紧心气，左关浮紧，筋骨痛凝，沉弦胁议，左尺浮紧，腰足疼急，沉紧腹痛，小便短涩，浮紧沉涩，兼虚耳闭；右寸浮紧，头痛寒郁，浮紧而洪，邪伤喘息，沉紧而洪，咽痛粪秘，沉紧而滑，痰盛火炽，右关浮紧，腹胁胀气，沉紧腹痛，尺紧疝病。
缓为肤顽，风热湿痹，浮大伤风，头疼发热，有汗咳嗽，鼻流清涕，左寸浮缓，伤风表郁，沉缓心虚，神昏失措，左关浮缓，汗连背急，沉缓气虚，左尺缓痿，小便频数，女多月水；右寸浮风，沉缓亏肺，关缓胃气，尺缓足弱。
长为和平，心神肾寿。左关长溢，男痛女欲，右关滑吐，长紧胃凑，浮洪癫狂，沉细内积，伤寒脉长，阳明症候；左寸心闷，右寸痰郁；左关伏瘕，右关积聚，急痛洪滞，弦果滑酒，兼涩肉食，兼濡为气；左尺溲难，女为闭经，右尺洪长，大便燥结。
短为气病，阳不能升，寸短头痛，尺短胫清。
促为阳盛，狂怒五积。渐退则生，渐进病亟。
结为阴盛，阳无所从。浮结表寒，沉积其中，伤寒结代，悸动心宫，代为气衰，宜于风痛。
革为虚寒，血崩半产，伤精虚泻，病判久暂。
牢为里实，胃气不足，骨［病］（痛）疲痨，腹胀气促。
弦为气敛，寒热拘急，疟痨虚寒，积饮冷痹；弦而滑软，平和之至，十人九弦，斯之谓矣。弦多软少，为病之候，春弦主吉，秋弦木抑；浮弦有力，风邪外束，寒传少阳，弦长为积，弦数杂症，弦浮涩疟。左关弦滑，寒微热盛，右关虚弱，补剂方施；左弦濡涩，脊痛须知，浮沉弦涩，痰盛荣亏，沉小涩弦，虚汗淋漓，右洪弦急，火旺阴虚，痨症遇此，非药能除；左寸浮弦，按散失血，弦大按涩，为痫可决，右寸浮弦，按大痰热，浮洪弦虚，头痛气怯；左关逢弦，所兼有别，浮阳沉阴，内寒外热，浮阴沉阳，寒热反是，右关弦细，兼急为逆，肝乃刑脾，兼洪可治；尺弦沉涩，阴症寒厥，弦急为痛，随部而别，右关兼浮，痧发气逆，双弦为饮，兼出而细，关尺胁痛，寸为涎溢，动为体痛，劳惊崩泻，阳动汗出，阴动发热。
芤为失血，各验所出。左寸吐红，右衄溲咳，右血吐逆，左关淤血，左尺女崩，男为尿血，右尺逢芤，大便下血。
濡为汗候，表虚少气。左寸逢［泻］（濡），盗汗惊悸，左关逢濡，体虚无力，左尺逢濡，阳痿伤精，小便频数，女为血崩；右寸逢濡，自汗气怯，关濡停食，尺濡泄泻。
弱为弱候，内伤气血。寸寒尺热，老顺少逆，左寸逢弱，盗汗心悸，右寸逢弱，身寒短气；左关逢弱，筋软无力，右关逢弱，不能消食；左尺逢弱，骨疼酸体，小便频数，肾虚耳闭，右尺弱泻，兼涩失气。
散为血亏，表强里怯，浮洪兼散，夏月本脉，伤寒逢散，症忌嗽逆，滑散孕子，散多则逆，散如解索，产后宜益。
微为虚候，脉微绝产，左寸汗悸，左关膨胀，女左关崩，左尺浊带，男主精泄，兼涩经凝，尺大按微，病者则凶，右尺逢微，恶寒虚怯，关微停食，尺微虚泻。
伏为积滞，脉藏不出，伏细少气，伏数热厥，左寸逢伏，神不守舍，右寸逢伏，肺中痰结，关尺逢伏，皆积于内，统有未尽，参用属中，寸关候前，尺后相同。
为之为法，一部八候，前后浮沉，两旁溢覆。
左寸前位，心之所候，专司血脉，舌汗之属，浮涩弦参，表虚恶寒，痰嗽头晕，涩短溢弦，急细滑大，八者浮兼，俱主头痛，滑短相连，弦涩芤濡，兼沉泄汗，沉滑头昏，痰盛火炎，沉洪而健，头痛痰涎，沉弦虚短，不寐皆然，浮弦肥涩，热炽口乾，短滑崩血，尺涩云兼。
左寸后候，膻中宗气，凡诊浮分，弦大而涩，亏经伤卫，臂痛痰郁，弦涩脊软，弦大心跳，细涩芤短，皆为惊悸，浮大而滑，手心极热，沉分细涩，惊悸之类。
右寸前肺，皮毛腠理，应指浮兼，细短滑涩，浮洪溢寸，俱主头痛，浮弦上溢，肩背［服］（胀）急，浮涩弦洪，恶寒血衄，沉涩弦洪，虚实有异，虚嗽痰红，实痰凝滞，沉紧洪滑，沉弦短涩，嗽痰侵肺，短仍少气，芤为衄血，虚大鼻窒。右寸后候，胸中阳气，按浮弦涩，邪伤本位，胸膺主痛，沉短滑涩，沉滞弦肥，气短痰郁，沉弦实大，胸中壅窒，沉弦火虚，上焦痞急，火滑热痰，实胀虚痞。
左关前候，肝胆同部，肝主藏血，胁筋之内，如诊浮涩，虚弦短急，目眩荣亏，疼拘筋骨，浮弦洪涩，红胀侵目，沉细弦涩，肢麻胁胀，弦洪芤滑，皆为昏眩。
左关后候，中焦膈位，诊浮弦涩，病主偏坠，沉弦涩大，膈疼而热，短芤皆胀，属膈之类。
右关前胃，专司纳受，吐胀气短，口淡停滞，诊浮洪滑，短小弦涩，或浮溢关，恶哕伤食，浮涩弦大，面热时至，沉痛沉短，沉中弦涩，弱而胃虚，呕吐少食，沉弦涩细，胸满嗳气，沉短微涩，气疼居胃，沉涩弦大，审之虚实，兼虚腹胀，兼实消食，沉短口淡，沉滑宿滞，沉弦溢关，胃脘痛急，洪滑嘈杂，胃气之病。
右关后脾，专司运化，四肢气血，湿倦注下，诊逢浮涩，或兼弦候，肢体恶寒，倦怠少食，虚弦细涩，不耐寒食，沉小虚弦，肢倦无力，沉弦洪涩，水泻停滞，弱兼涩小，飢饱斯易，洪健易飢，洪涩食滞，沉逢短细，俱为少食，微芤痰红，芤甚崩痢，兼涩吐红，下血痢泻。
两尺前肾，水火左右，专司骨髓，腰耳精瞳，诊浮弦涩，俱为耳聋，沉而兼涩，弦大渴详，沉弦细弱，皆主滑精，沉急沉涩，均主腰疼，弱短弱涩，俱主耳鸣，缓细腰痛，芤乃日昏。
左尺后部，以候小腹，膀胱前阴，外臁膝足，如诊浮涩，或兼弦胕，膝足冷麻，右浮同候，弦沉长濡，偏坠之属，妊脉沉涩，必为胎漏，沉洪沉滑，沉大弦滞，均为淋浊，小儿赤涩，沉细兼涩，沉弦兼伏，沉涩或短，男为梦遗，女人白带，老者多尿，弦涩侵内，小腹块疼，芤为血尿，长覆凝经，沉微而涩，女为血淋。
右尺后部，后阴与腹，浮弦涩满，肛门肿毒，浮小短涩，脱肛痔漏，沉涩洪弦，冬兼其健，大便燥坚，沉小而弦，弦洪濡短，溏结之便，沉洪而滑，初兴之痢，沉短而涩，久痢不足，沉微与芤，下红脏毒，沉弦涩满，泻因食阻，短滑下红，足膝麻木，弱与弱涩，虚泻宜因，沉小虚涩，脾同泻后，沉短弱涩，损气宜补，腹中之候，需分左右。

脉诀总歌  ***************************
浮风虚暑滑胎痰，实壅弦劳迟主寒，洪数热多芤失血，涩微少血缓肤顽，紧痛沉里濡多汗，促结与伏郁痰看，短是气虚长是积，动惊牢弱骨疼酸，革崩半产细伤湿，散由血耗代将亡。

脉理详解辨  ***************************
求脉之象，奇偶为候。奇者单求，偶者对举，单求无配，代牢之类，对偶反正，浮表沉里。
脉之诊法，义理幽微，小儿男妇，大同小殊，辞难尽意，触类可推，庶为蒙引，毋惑他歧。
浮脉体泛，现于皮毛，轻按便得，如水之波。
浮者泛也，如水漂木之状。
沉轻按无，稍重应指，重按有力，犹石沉水。（浮按全无，中按微有，沉按至筋，骨间方应。）
沉者没也，重按至筋，骨间方有，力如石匿水之状。
迟脉来徐，呼吸三至。（一息三至。）
迟者慢也，减于平脉一至。
数脉来急，呼吸六至。（一息六至。）
数者急也，加于平脉一至。
滑体圆净，往来流利，荷上水珠，旋转无异。
滑者利也，应指圆净。
涩形迟短，来急去滞，至而带止，刮竹相似。
濇同涩，迟短不调，举要曰如雨沾沙涩难而转。
实乃充实，举按有力，浮中沉三候俱有力。
虚乃空虚，举按无力，浮中沉三候俱无力。
洪者倍常，大而满部，愊愊应指，肥于平脉一倍。
细者减常，一线之比，应指如线，瘦于平脉一倍。
紧者劲急，大而搏指，如转索状，即弦有力。
缓者纵缓，中软不急，如纬在经，即弦无力。
长为修长，如弦之直，通过本部，两头出指。
短为缩短，不及本位，喻之于龟，缩头曳尾。
短脉或前有后无，或无前有后，或中间有两头无，与长脉相反曰短。
结为交结，迟中暂止，一止复来而无常。
促为催促，数中暂止，一止复来而无常。
代为更代，动而中止，不能自还，良久复至，止数有常，非暂之比。（如十动一止，俱十动一止。）来自骨肉之分，升于皮毛之际，微转而止，悉有常数，由于一脏气绝，他脏更代而行。
牢本坚牢，沉弦大实，不上不下，牢守其位。
弦为琴絃，初中末直，其来挺然而不搏指。（即端直而长。）
革为皮革，浮大弦虚，应指平润如按鼓皮。（即外急中空。）
动乃动摇，短滑数备，上下不分，连动中位。
中乃一部之中，非中候关脉也。
芤乃草名，浮大无力，因按而知，中虚旁实。
浮按而软，重按则四旁皆有，中间空虚如芤草管。
外软中空之状，芤脉因按而后知也。
濡者不坚，浮细无力，按随指下，无头有尾。
濡［音］（者）软如帛，漫水之状。
弱软沉细，比虚不及，全无起伏，扶持不起。
散者不敛，浮中满指，按则分散，而不团聚，或类解索，散无统纪。
应指浮大，或二三至而无统纪，如解索之状。
微为微眇，较细不及，似有似无，蛛丝相类。（即应指极细。）
代为埋伏，骨外筋里，三按俱无，推筋可取。
浮中沉三按俱无，必推开其筋，诊方应指，而得其脉者也。

经络部位  ***************************
脉之所生，根于胃气，胃为脾腑，司纳饮食，饮食化精，上输心肺，输心生血，输肺生气，血阴气阳，流行脉至，阳卫精外，阴营脉里，脉从经中，犹水之注。（经者谓气血流行，经常不息也。）
正经十二，生发于心，由肺分布，手足头身，内属脏腑，腑阳脏阴，阴阳配合，循环无停。
手太阴经，肺脏所繫，起于中焦胃口，下出络于大肠，（络绕也。）还循膈出，上属于肺，（属会也。）从之肺系，横从腋下，（肩胁下曰腋。）下循臑内，（膊下前腋处为臑，肩肘之间也。）手厥阴前，（心经，）肘臂之内，（臑尽处为肘臂节也。）上骨下廉，（廉偶也、边也。）寸口鱼际，（寸口穴在寸脉陷中，鱼际穴在大指大节后内侧。）上大指端，（端秒也。）内侧乃竭支者出腕。（经之旁出大者为支臂，尽处为腕。）手阳明接。
臑［者］（音）儒，肱骨也。腕音宛，肘下骨。
手阳明经，内腑大肠，起于食指，内侧之端，循指上廉，歧骨之间，（内骨分处为歧骨。）上腕外侧，界两筋间，循臂上廉，肘外纹旁，臑外前廉，上⿰骨禹骨端，（⿰骨禹骨穴在肩两骨间陷处，腕宛中举臂有孔处。）肩前巨骨，缺盆下脏，（膺上横骨为巨骨，巨骨陷中为缺盆。）络肺下［鬲］（膈），属之大肠，支从缺盆，上颈贯颊。（头茎为颈，耳下曲处为颊。）挟口上唇，交人中穴。（人中穴在鼻下。）左从右达，右从左出，上挟鼻孔，足阳（明）接。
⿰骨禹音虞，肩前骨。
足之阳明，胃腑之经，起于内眦，（眦乃目角。）鼻外下行，夹吻屈转，相依下唇，承浆陷会，（承浆穴在唇下陷中。）却循顺行，颐后下廉，（腮下为颔，领下为颐。）人迎而横，（人迎穴在曲颊前一寸六分。）曲颊前上，耳前陷内，历鬓之前，上额颅际，直者人迎，结喉旁垂，缺盆下膈，属胃络脾，支者缺盆，行于乳内，挟脐直下，气街相接，（气街即气冲穴，在归来下鼠奚上一寸动脉应于宛中。）支者胃中，循腹中穿，气街脾关，（股外为髀，髀前膝上，为伏兔后交绞为髀关是也。）入膝膑中，（挟膝解中为膑。）䯒骨外廉，（胫股为䯒。）足跗上入，中指外边，支从胕出，足太阴接。
膑音宾，膝盖骨。髀音俾，股外也。䯒音行。胕音肤，足趾也。
足之太阴，脾脏之经，起大指内，白月之边，覈骨后上，（覈骨拐骨也。）内踝前廉，（足后跟两旁骨为踝。）腨内腨外，（踝上五寸为腨。）足厥阴前，行上循膝，股内前廉，（髀内为股。）入腹属脾，（脐上下为腹。）络胃上穿，贯膈挟嗌，（嗌与咽同义。）与舌相连，支者从胃，注［意］（心）终焉。
覈音核；踝音胯，足外也；臑音段；嗌音咽。
手少阴心，为心脏起，下落小肠，上属心系，支者从心，心系上溢，挟之咽喉，系之目系，直者从心，上肺横迁，出腋下循，臑内后廉，手厥阴后，肘臂内廉，上抵掌后，兑骨之际，（腕外踝为兑骨。）掌内后廉，小指内竭，交手太阳，不假支别。
手之太阳，小肠腑经，起小指端，手外侧行，上从腕出，踝中直步，臂内下廉，肘内侧月，两筋之内，臑外之后，上行肩解，肩脾交膂，（脊两旁为膂上，两角为肩下，成片骨为肩脾穴。）上入缺盆，络心循嗌，下抵膈胃，小肠属焉，支出缺盆，上颈曲颊，外眦入耳，支从颊䪼，抵鼻内眦，足太阳接。
䪼音拙。
足之太阳，膀胱腑经，内眦而起，上额循巅，（巅者顶也。）络脑下项，（颈上为脑，脑后为项。）肩膊内廉，（肩后之下为膊骨。）挟脊络肾，（椎骨为脊。）膀胱属焉，支者贯臀，（股下为臀。）入膕中穿，（膝后曲节处为胭。）一支上至，天柱分肩，（天柱骨在肩脾之上际会处也。）膊内贯胂，（夹脊骨也。）挟脊下焉，过臀髀枢，（即脾厌又名环跳穴。）髀外后廉，膕外臑内，外踝后缠，至小指外，足少阴连。
膕音国，胂音申。
足之少阴，肾脏之经，起小指下，趋足涌泉，（涌泉穴在足心陷中，屈足卷指宛在其中。）内踝前［侧］（出），转踝从边，跟中臑内，（跟，足跟也。）上膕内廉，股内后隅，脊膂中穿，属肾出络，膀胱值焉，直者从肾，贯肝膈出，入于肺中，循喉挟舌，支从肺行，注于胸中。
手之厥阴，心包经通，起于胸内，脏属膻中，（膻中穴在两乳之间，正值心前空处，以藏宗气，又曰天气，［亦曰］灵枢谓之气海是也。）历络三焦，（焦原也，胸为上焦，气之原也；膈为中焦，血之原也；腹为下焦，水之原也。灵枢经曰：上焦如雾，中焦如沤，下焦如渎云。）胸膈腹中，支从胸出，横行于胁，（腹旁为胁。）上抵腋下，（胁上为腋，）循臑中出，行手太阴，少阴经内，肘中下臂，行两筋中，入于掌内，中指乃竭，支别掌中，手少阳接。
手之少阳，三焦腑经，无名指端，外侧起焉，上行歧骨，腕臂外边，骨间肘外，臑外上肩，大椎之侧，（大椎穴在第一椎陷中。）缺盆一穿，络之膻中，三焦属焉，支从膻中，缺盆陷出，上行耳顶，耳上角折，下循耳前，从颊至䪼，支者耳后，入于耳内，出耳外眦，足少阳接。
足之少阳，胆腑之经，起外眦鬓，阳角后悬，耳后脑侧，下项循肩，肩颈缺盆，（肩井穴在肩上陷中。）下腋季胁，（胁中之骨为季骨穴。）后起髀厌，髀阳膝外，（髀外太阳、阳明之间。）辅骨之前，（䯒骨外为辅骨。）下抵绝骨，（外踝以上为绝骨）。外踝足跗，小次指兼，支从耳后，出走耳前，外眦人迎，颊车颈穿，缺盆合原，贯膈络肝，胆腑属焉，出胁气街，毛际髀厌，支从跗上，大指间迁，歧骨内出，足厥阴连。
足厥阴经，肝脏所属，起大指外，聚毛循跗，转内踝前，中封之所，（中封穴在内踝前一寸许陷中，仰足取之。）上踝八寸，足太阴后，自膕内廉，曲泉循股，（曲泉穴在辅骨下大小筋陷中，曲膝得之，即膝旁横头纹处也。）阴中环绕，肾囊左右，入小腹旁，挟之胃腑，属肝络胆，胁前喉后，会顽自额，（顽者颡也。）［外］（升）颠交督，（督脉。）支者目系，下颊环口，复贯膈脾，注肺乃伏，奇经督任，阴阳同宗，督起下极，（下极之俞两阴之间屏翳处也，两筋为纂内深之处。）上循脊中，（后上而前。）遇脑额鼻，齘交而终，（断交穴在上齿缝中。）任起中极，（中极下会阴之分也。）循脐腹中，胸喉上达，承浆乃穷。（承浆穴在口唇下中。）
齗音忻。
心居主官，神明出焉。膻中佐命，喜乐出焉。
膻中藏天之灵气，亦名气海。
肝将军官，谋略出焉。胆中正（官），智决出焉。
魂藏于肝，昼栖于目。
脾主转输官，运化出焉。胃仓廪官，纳受出焉。
思虑劳倦皆伤脾。胃为水穀之海。
肺相传官，治节出焉。大肠传道，变物出焉。
魄藏于肺。大肠为火脏。
肾作强官，技巧出焉。小肠受盛，化物出焉。
腰为肾［腑］（府），右水左火，为之命门。
脑。
脑为髓海，属肾，主膻中，在两乳之间。
膈膜。
膈膜在肺，下与胁腹周回相著如幕，以遮浊气，使不熏蒸上焦。
命门火。
命门火即相火，蒸化穀食，并代心君火行事者。
幽门。
幽门即胃之下腕，在大小肠之间，津液渗入膀胱，渣秽流入大肠矣。
气海。
气海一曰关元，在脐下二寸五分。
丹田。
丹田在脐下三寸。
眼。
人之初生，天一生水，先生黑睛，瞳人属肾，地二生火，两眦属心，天三生木，黑珠属肝，地四生金，白珠属肺，天五生土，眼胞属脾。
鼻。
结胎先长，鼻故曰鼻祖。

妊娠脉  ***************************
妊脉右关，紧滑为凭，吐伤不应，他例详评，左寸洪滑，六脉细匀，尺搏寸别，数无病因。（内因外因，不内外因。）中冲脉盛，（中冲穴在手中指端，去爪甲韭菜叶许处。）现一为真，男女须参，左肾右肺，肾盛生男，肺盛诞女，双胎阴阳，可以隅举，胎中有损，右关亦识，脉数洪微，亟宜调理，半产漏下，肺革尺涩，或右逢革，俱为不利，欲产之妇，脉多歇至，乍大乍小，乍疏乍密，或关弱甚，惊动怒急。

小儿脉纹  ***************************
小儿之诊，即举其纲，三岁以下，脉未悠扬，男左女右，虎口须观，食指三节，分为三关，初风、次气、末命所安，无病之候，纹不侵关，短少隐约，淡红淡黄，病者反是。色分数般，赤紫青黑，循次传关，红赤与紫，俱为热伤，青为伤风，红紫伤寒，深紫烦渴，青紫惊搐，青黑慢惊，纯黑恶候，有成其形，三观消息，鱼刺了乙，风惊急嗽，悬｜风惊，传气为泻，三者入命，脾风慢掣，水字风嗽，寒气为痰，滞阻弯弓。
风气食呃，呕吐之症，回曲疳积，纹川虫候，凡入命关，病多危笃，红为可医，黑为难救，流珠不续，透甲挂张，症危无纹，生枝俱亡。
｜音针。

小儿脉候  ***************************
小儿三岁，其脉初至，法以气口，诊取一指，细数平和，七至八至，热则太过，寒则不及，浮数浮紧，惊风可识，浮弦浮大，风寒外闭，浮迟潮热，浮实便秘，浮虚盗汗，浮微咳嗽，沉数内热，沉迟冷滞，沉洪腹痛，呕逆虫聚，沉细腹疼，中停乳食，沉滑吐逆，沉实积滞，沉紧腹疼，沉缓伤食，弦长肝气，濡虚泛气，促结虚惊，结伏物聚，细脉疳积，弦紧痫症，弦急客忤，微涩血痢，洪大而慢，食伤脾胃，迟细脾虚，滞积所致，弦实为疟，短小宿食，乳食吐逆，脉乱无忌，大小不匀，脾风弦急，泻痢浮大，一息二至，十至为乱，俱为不治。
十岁以上，稍排三指，尺寸所候，少壮无异，儿体纯阳，犹加详细，诊治虽同，切勿任意。

脉会  ***************************
正奇十四经脉俱同，独手太阴肺与经通百脉，会肺以候吉凶。

脉位  ***************************
脉之部位，举按有则，肺应皮毛，心平脉息，脾主肌［月］（肉），肝筋肾骨，应时浮沉，气形不悖。

气形  ***************************
气属于阳，出于胃海，应指软滑，冲灌百脉，形乃脏形，真阴应时，如肝属木（色青，）春弦为宜，心火夏钩（色赤，）来盛去衰，肺金秋色（色白，）即浮而涩，肾水冬石（色黑，）沉滑之义，脾土主缓（色黄，）旺于四季，尺寸相兼，本脉不失，气形交媾，气多为平，形多为病，形殒伤生。

来去  ***************************
来者为阳，气之出也；去者为阴，气之入也，来以候外，去以候内，虚小为平，实强为逆，来实去虚，外病可别，来小去大，病属乎内。

尺寸  ***************************
诊取掌前，偏于气口（即寸口也，）高骨内旁，是为关脉，寸阳据前，尺阴据后，义取尺泽（尺泽穴在肘内曲宛纹中，）一尺为尺，尺上一寸，寸部乃得，关为界限，阴阳交会。

上下  ***************************
寸关与尺，分列左右，每部二分，前后各半，前阳后阴，脉至应手，形如撞钟，调匀往复，上至为阳，自后前步，阳生于阴，皆阳之候，下至为阴，自前而后，阴生于阳，属阴之候。

前后  ***************************
一部两候，前后通融，左寸前心，后候膻中，关前肝胆，后与膈通，右寸前肺，后候胸中，右关前胃，后候脾宫，两尺前肾，后候腹中，兼候膀胱，大小肠同，小肠列左，大肠列右，三焦分寄，膈腹上胸，左病左察，右病右穷，寸主胸上，关主膈中，尺主腰腹，股膝足终。

至数  ***************************
诊取平旦，饮食未进，阳聚阴静，过目可审，医自呼吸，气之往复，一息四至五至，平候一呼一吸谓之一息，急忙之间，腋四五动亦谓平脉。

歇至（止）  ***************************
至者脉应，调匀则吉，止者暂息，是为歇止，止久有常，是谓绝气，歇至（止）主病，绝气不治。

阴阳  ***************************
脉之平候，中和之至，阳者太过，阴者不及。不及虚濡，微细短涩，太过紧张，弦洪滑类。

诊例  ***************************
举按疏密，临诊须详，瘦人脉浮，肥人脉藏，短人脉短，长人脉长，形小细应，形盛洪当，性缓脉软，性躁脉刚，左大男顺，右大女良，男宜寸盛，女宜尺强。

七情  ***************************
七情喜缓，悲短忧涩，思结恐沉，惊动怒急。

无脉  ***************************
无脉之候，有变有常，平人无脉，胃脘宜详，暴病无脉，气郁可治，可治者何，冷痛吐痢，忧食痰厥，折伤，经闭妊疟，伤寒之类。
久病无脉，气结则死，将死之候，月内可识，尺后三寸，其脉无矣。

反脉  ***************************
脉之反常，医之所忌，秋冬洪泛，春夏沉滞，老年太过，少壮不及，形盛脉征，胸中短气，身瘦肥大，胸中喘急，汗出躁盛，产后洪实，咳嗽沉伏，头痛短涩，虚痛弦坚，中气实急，喘息细微，痿痹紧急，中病脉虚，外病脉涩，心腹疼痛，失血泻痢，中恶金疮，浮洪俱忌，伤寒热症，腹大水气，中毒发狂，沉细不吉。

异脉  ***************************
脉与症异，吉凶须识，极虚盛候，虚大暂炽，有虚脉细，服寒搏指，极实羸伏，沉细疳摧，伤寒便秘，胃热脉迟，脉和人病，虽重无妨，人安脉恶，病入膏肓，脉调肉脱，末。（末下原缺）

怪脉  ***************************
真藏变形，涌泉雀啄，鱼翔虾游，弹石解索，转豆偃刀，逢之弗吉。

止脉  ***************************
平人脉止，须审年支，年支环列，三合分司，三分之义，犹立鼎足，申子辰水，土为之附，寅午戌火，玄卯未木，巳酉丑金，五行四局，次审年支，三合所属，属部逢止，是脏不足，年逢三合，不胜制伏，月支五分，五行正属（如寅卯属木之类，）合症相形，死期可卜。
真脏脉止，死期则殊，盖脉流动，五脏应之，五脏者心肝脾肺肾，其气见脉，有序有属，合乎五行，先天生数，法以水一，火二木三，金四土五，循环周始，五至小息，脏周乎一，五十大息，脏周乎十，五脏气全，五十无止，一脏气绝，则现乎止，止数有常，死期可拟，数止之法，从止数起，凡五为周，不及求止，止应何脏，是脏无气，自旺日平，不旺而死。

政脉  ***************************
南北之政，先立其年，十分五运，支立司天，土运甲己，金运乙庚，水运丙辛，木运丁壬，火运戊癸，土君余臣，司天分别，六化图推，阴阳之右，阳明治之，阳明之右，太阳治之，太阳之右，厥阴治之，厥阴之右，少阴治之，少阴之右，太阴治之，子午之上，少阴治之，丑未之上，太阴治之，寅申之上，少阳治之，卯酉之上，阳明治之，辰戌之上，太阳治之，己亥之上，厥阴治之，当岁年支，司天居中，南寸北尺，移位相从，南政面南，甲己土运，运尊湿土，喻君之政，少阴司天，两寸不应，少阴在泉，两尺不应，三阴居左，则左不应，三阴居右，则右不应，寸尺高下，少阴为定，北政四运，面北行政，少阴司天，两尺不应，少阴在泉，两寸不应，左右同前，天人相应，故脉沉细，或无俱顺，诸脉不应，反较诊之。（反其诊则，应之非覆乎以沉为浮，以小作大。）尺寸反死，（岁当阴脉在寸，反见于尺，尺之阴脉而移于寸，岁当阳脉在尺，反见于寸，寸之阳脉而移于尺，尺寸相反，主死，于子午卯酉四年矣。）阴阳交虚。（岁当阴脉在左，反见于右，右之阴脉而移于左，岁当阳脉在右，反见于左，左之阳脉而移于右，左右交错，主死，寅申巳亥辰戌丑未八年矣。）

胜负扶抑  ***************************
概论不胜，春弦涩期，弦涩气等，疾作秋时，无弦春病，无气死摧，脉兼所胜，气盛形微，亦为平状，形缓气匀，长夏为恙，失弦春病，失气死断，脉之子母，有扶有抑，子扶易愈，春弦而钩，母抑退迟，春弦滑流，胜负扶抑，以类推求。

各部不胜  ***************************
各部不胜，脏属求之，左关浮涩，左寸沉微，右寸洪数，尺中迟缓，右关弦急，木病非宜。

不胜期诀  ***************************
真脏之形，纯形无气，形阴气阳，水火有异，肝至劲急，如张弓弦，心至浮洪，弹石搏坚，肺至轻浮，吹毛颺然，肾至沉绝，解索而坚，脾至柔弱，疏数相兼，水流不鼓，屋漏不连，鸡距前小，鸟啄脱坚，肝绝庚辛，心绝壬癸，肺绝丙丁，肾绝戊己，脾绝甲乙，不胜为忌，月断死期，真脏气微，肝忧申酉，心畏亥子，寅卯刑脾，巳午刑肺，肾之所惧，辰戌五未。

虚数期诀  ***************************
细数无力，虚劳非宜，数而有间，月断死期，审独盛衰，三合相期，如心独盛，甲子辰危，数而无间，日断死期，旬余之内，如月而推。

真脏俱搏  ***************************
真脏俱搏，两手相同，势盛难制，三者齐攻，其一月支，三合结局，其二日支，纳音所属，（如甲子乙丑海中金之类。）俱所不胜，待相时助，其三日时，不应之母，子挟母势，齐攻则故。
真脏俱搏，所胜兼之，所胜势盛，生子相期，日乾三合，所胜堪悲。
真脏俱搏，不及兼之，死于三合，自旺日支。

上古三诊  ***************************
上古之诊，三法俱行，其一寸口（气口也，）参之人迎，（二穴在结喉旁各去一寸五分。）上下齐等，引绳曰平，偏盛为病，审在何经，人迎一盛，少阳病侵，二盛太阳，三盛阳明，寸口三盛，病分三阴，一厥二少，三太相承，手足经位，躁［前］（静）可究，兼躁在手，沉静在足，四盛以上，俱为死候，上曰格阳，下曰关阴，上下四盛，关格穴临。
其二分诊，十二经位，三才九候，（三才天地，人也九候，三三为九。）匀盛为吉，病者迟数，大小独异，肾泻虚补，或施针刺，其决死生，冲阳为主，（冲阳穴在足胕上五寸骨间动脉，）胕上五寸，无脉者死。
其三独取气口之位，尺寸之候，以判凶吉嗟哉传远，三废其二，惟有尺寸，独天其艺。
