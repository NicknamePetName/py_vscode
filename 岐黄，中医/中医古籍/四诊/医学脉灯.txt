
序  ***************************
[螽]无一验近今两载，当未全瘳。每见各医诊脉雅不相符，及翻阅名医《脉经》，始知叔和一书半属高阳伪诀，真伪莫分，是以诊视各异。爰将各书纂为一册，以便观览。后有学者展卷焉，而脉之理得已，不必他求可也。
时乾隆十四年己巳六月上旬浣枫常朝宣书


正文  ——————————————————————————————————————————————————————————————————————————————————————————

脉神（通一子著）  ***************************
脉者，血气之神，邪正之鉴也。有诸内必形诸外，故血气盛者，脉必盛；血气衰者，脉必衰；无病者，脉必正；有病者，脉必乖。矧人之疾病，无过表、里、寒、热、虚、实，只此六字业已尽之。六者之中，又惟虚实二字为最要。盖凡以表症、里症、寒症、热症，无不皆有虚实，既知表里寒热而复能以虚实二字决之，则千病万病可以一贯矣。且治病六法，无逾攻补，用攻用补，无逾虚实。欲察虚实，无逾脉息。虽脉有二十四名，主病各异。然一脉能兼诸病，一病能兼诸脉。其中隐微，大有玄秘，正以诸脉中亦有虚实之变耳。言脉至此，有神存矣。倘不知要，而泛焉求迹，则毫釐千里，必多迷误，故予特表此义。有如洪涛巨浪中，则在乎牢执舵杆；而病值危笃，则在乎专辨虚实。虚实得真，则标本阴阳，万无一失。其或脉有疑似，又必兼症兼理，以察其孰客孰主、孰缓孰急。能知本末先后，是即神之至也矣。
十二经
手太阳小肠，手阳明大肠，手少阳三焦；手太阴肺，手少阴心，手厥阴心包络；足太阳膀胱，足阳明胃，足少阳胆；足太阴脾，足少阴肾，足厥阴肝。
五脏正脉
肝脉弦，心脉钩，脾脉代，肺脉毛，肾脉石。
五脏平脉
肝脉来，弱弱招招，如揭长竿末梢，曰肝平（乃弦长而兼和缓柔软之象也）。
心脉来，累累如连珠，如循琅玕，曰心平。
脾脉来，和柔相离，如鸡践地，曰脾平。
肺脉来，厌厌聂聂，如落榆荚，曰肺平。
肾脉来，喘喘累累如钩，按之而坚，曰肾平。
五脏病脉
肝脉来，盈实而滑，如循长竿，曰肝病（盈实而滑，弦之太过也。长竿无梢，失和缓之意。此弦多胃少，故肝病）。
心脉来，喘喘连属，其中微曲，曰心病（至全曲，钩多胃少之象，故心病）。
脾脉来，实而盈数，如鸡举足，曰脾病（如鸡举足，虽不能如践地之和，亦不至如鸟距之疾，弱多胃少之象也）。
肺脉来，不上不下，如循鸡毛，曰肺病（不上不下，涩之象也。如循鸡羽，浮之象，毛多胃少，肺病将见也）。
肾脉来，如引葛，按之益坚，曰肾病（引葛者，牵引蔓之象也。按之益坚，则石多胃少，肾病矣）。
五脏死脉
肝脉来，急益劲，如张新弓弦，曰肝死（如新张弓弦，绝无胃脉也）。
心脉来，前曲后居，如操带钩，曰心死（前曲者，轻举而坚大；后居者，重按而牢实也；操带钩者，状其弹指之象，但钩无胃气矣）。
脾脉来，锐坚如鸟之啄，如鸟之距，如屋之漏，如水之流，曰脾死（鸟啄者，状其硬；鸟距者，状其急；屋漏者，乱也；水流者，散也。胃气全无，脾死必矣）。
肺脉来，如物之浮，如风吹毛，曰肺死（如物之浮，则无根；如风吹毛，则散乱。但毛无胃气，则肺绝矣）。
肾脉来，发如夺索，辟辟如弹石，曰肾死（索而曰夺，则互张而疾急，石而曰弹，坚劲而无伦矣。但石无胃气，故肾死）。
五脏真脉
真脉，即死脉也。不见胃气，乃名真藏脉。李士材云：凡真藏脉见者，肝至悬绝，十八日死。心至悬绝，九日死。肺至悬绝，十二日死。肾至悬绝，七日死。脾至悬绝，四日死。
真肝脉至，中外急，如循刀刃责然，如按琴瑟。
真心脉至，坚而搏，如循薏苡子，累累然。
真脾脉至，弱而乍数乍疏。
真肺脉至，大而虚，如毛羽中人肤。
真肾脉至，搏而绝，如弹石状，辟辟然。
冲阳
冲阳者，胃脉也（一曰趺阳，在足面大指间五寸骨间动脉是也）。凡病势危笃，当候冲阳，以验其胃气之有无。盖土为万物之母，资生之本也。故经曰：冲阳脉绝，死不治。
太溪
太溪者，肾脉也（在足后踝后跟骨上陷中动脉是也）。凡病势危笃，当候太溪，以验其肾气之有无。盖水为天一之元，资始之本也。故经曰：太溪绝，死不治。
太冲
太冲者，肝脉也（在足大指本节后二寸）。经曰：诊病人太冲脉，可以决生死。
同按：《难经》曰：上部有脉，下部无脉，其人当吐，不吐者死。此之谓也。

部位解  ***************************
左寸，心部也，其候在心与心包络，得南方君火之气，脾土受生，肺金受制，其主神明清浊。
右寸，肺部也，其候在肺与膻中。得西方燥金之气，肾水受生，肝木受制，其主情思善恶。
景岳曰：上二部，所谓上以候上也。故凡头面、咽喉、口齿、颈项、肩背之疾，皆候于此。
左关，肝部也，其候在肝胆。得东方风木之气，心火受生，脾土受制，其主官禄贵贱。
右关，脾部也，其候在脾胃。得中央湿土之气，肺金受生，肾水受制，其主财帛厚薄。
景岳曰：上二部居中，所谓候中焦也。故凡于胁肋、腹背之疾，皆候于此。
左尺，肾部也，其候在肾与膀胱、大肠。得北方寒水之气，肝水受生，心火受制，其主阴气之寿元。
右尺，三焦部也，其候在肾与三焦、命门、小肠。得北方天一相火之气，脾土受生，肺金受制，其主阳气之寿元。
景岳曰：上二部，所谓下以候下也。故凡于腰腹、阴道及脚膝之疾，皆候于此。
按：右尺候三焦，有驳之者云：寸候上焦，关候中焦，尺候下焦。命门候右尺，亦有辩之者云：命门在两肾水火之间，何先生亦主右尺候三焦与命门，其说何也（妙悟子附）？


正文·二十八脉  ——————————————————————————————————————————————————————————————————————————————————————————

二十八脉（出《诊家正眼》）  ***************************
浮脉、沉脉、迟脉、数脉、滑脉、涩脉、虚脉、实脉、长脉、短脉、洪脉、微脉、细脉、濡脉、弱脉、紧脉、缓脉、弦脉、动脉、促脉、结脉、代脉、革脉、牢脉、散脉、芤脉、伏脉、疾脉。

浮脉  ***************************
浮在皮毛，如水漂木，举之有馀，按之不足。
浮脉为阳，其病在表。寸浮伤风，头痛鼻塞。左关浮者，风在中焦。右关浮者，风痰在膈。尺部得之，下焦风客，小便不利，大便闭涩。
无力表虚，有力表实。浮紧风寒（景岳云：伤寒），浮迟中风，浮数风热，浮缓风湿（景岳云：湿滞），浮芤失血，浮短气病，浮洪虚热（景岳云：狂躁。萧通隐云：热极。又云：浮洪而实，热伤经络），浮虚暑惫，浮濡气败。
张景岳曰：虽浮为在表，然真正风寒外感者，脉反不浮。但其紧数而略兼浮者，便是表邪，其症必发热无汗，或身有痠疼，是其候也。若浮而兼缓，则非表邪矣。大都浮而有力有神者，为阳有馀。阳有馀，则火必随之，或痰见于中，或气壅于上，可类推也。若浮而无力空豁者，为阴不足。阴不足，则水亏之候，或血不营心，或精不化气，中虚可知也。以此等为表症，则害莫大矣。其有浮大弦硬之极，甚至四倍以上者，《内经》谓之关格。此非有神之谓，乃真阴虚极而阳亢无根，大凶之兆也。凡脉见何部，当随其部而察其症，诸脉皆然。
萧通隐曰：至若浮芤失血，浮革亡血；内伤感冒，而见虚浮无力；痨瘵阴虚，而见浮大兼疾；火衰阳虚，而见浮缓不鼓；久病将倾，而见浑浑革至，浮大有力。叔和亦云：脉浮而无根者死。然亦可以浮诊而用治表之剂乎？夫曰浮，多主表症；曰如浮，悉属内病。表里不明，生死系之矣。
李濒湖曰：寸浮头痛眩生风，或有风痰聚在胸，关上土衰兼木旺，尺中溲便不流通。
按：浮主在表，举世皆然，杀人多矣。因闻见不广，读书不多。若读二先生论浮脉一条而引伸之，则脉之全体大用无不明矣，尚何有杀人之罪乎（妙悟子）！

沉脉  ***************************
沉行筋骨，如水投石，按之有馀，举之不足。
沉脉为阴，其病在里。寸沉短气，胸痛引胁，或为痰饮，或水与血。关主中寒，因而痛结，或为满闷，吞酸筋急。尺主背痛，亦主腰膝，阴下湿痒，淋浊痢泄。
无力里虚，有力里实。沉迟痼冷（为精寒），沉数内热，沉滑痰饮（为宿食），沉涩血结，沉弱虚衰，沉牢坚积，沉紧冷痛，沉缓寒湿，沉伏霍乱。
张景岳曰：沉虽属里，然必察其有力无力，以辨虚实。沉而实者，多滞多气，故曰：下手脉沉，便知是气。气停积滞者，宜攻宜消。沉而虚者，因阳不达，因气不舒。阳虚气陷者，宜温宜补。其有寒邪外感，阳为阴蔽，脉见沉紧而数，及有头痛、身热等症者，正属邪表，不得以沉为里也。
萧通隐曰：沉而散，沉而代，沉而绝，沉而短，沉不鼓，久病与阳病，得此垂亡之候也。若沉而芤，沉而濡，沉而涩，沉而细，沉而结，主亡血伤精。六极之脉，诸如此类，概不得以沉属寒属痛，而混投温散之剂也。更有如沉之脉，每见表邪初感之际，风寒外束，经络壅盛，脉必先见沉紧，或伏或止。是又不得以阳症阴脉为惑，惟亟投以清表之剂（与景岳之说一也），则应手汗泄而解矣。此沉脉之疑似不可不辨也。
李濒湖曰：寸沉痰郁水停胸，关主中寒痛不通，尺部浊遗并泻痢，肾虚腰及下元痌。

迟脉  ***************************
迟脉属阴，象为不及，往来迟慢，三至一息。
迟脉主藏，其病为寒。寸迟上寒，心痛停凝。关迟中寒，症结筋挛。尺迟火衰，溲便不禁，或病腰足，疝痛牵阴。有力积冷，无力虚寒。浮迟表冷，沉迟里寒。迟涩血少，迟缓湿寒，迟滑胀满，迟微难安。
张景岳曰：不及四至者是也。乃阴盛阳亏之候，为寒为虚。浮而迟者，内气虚；沉而迟者，表气虚。迟在上，则气不化精；迟在下，则精不化气。气寒则不行，血寒则凝滞。若迟兼滑大者，多风痰顽痹之候；迟兼细小者，必真阳亏弱而然。或阴寒留蓄于中，则为泄为痛；或元气不荣于表，则寒慄拘挛。大都脉慢者，总由元气不充，不可妄施攻击。
萧通隐曰：迟与数，为阴阳对待之体，数六至，迟三至，息数甚悬。而缓与迟，又依稀相似，但迟只三至，缓得四至，虽略相似，主病则异。至离经之脉，则仅得二至，《内经》谓之少气。然迟主藏病，多属寒。浮迟表寒，沉迟里寒。有力冷痛，无力虚寒。或主不月，或见阴疝，或血脉凝滞，或症瘕沉痼，皆主阳虚阴盛之病也，而独有如迟之脉。凡人伤寒初起未解，遗热未清，经脉未充，胃气未复，必脉见迟滑，或见迟缓，亦可投以温中而益助馀邪乎？此虚实之不容不辨也。
李濒湖曰：寸迟必是上焦寒，关主中焦痛不堪，尺属肾虚腰脚重，溲便不禁疝阴牵。

数脉  ***************************
数脉属阳，象为太过，一息六至，往来越度。
数脉主腑，其病为热。寸数喘咳，口疮肺痈。关数胃热，邪火上攻。尺为相火，遗浊淋癃。
有力实火，无力虚火。浮数表热，沉数里热。阳数君火，阴数相火。右数火亢，左数阴戕。
张景岳曰：数脉有阴阳，今后世相传，皆以数为热脉。及详考《内经》，则但曰诸急者多寒，缓者多热，滑者阳气盛，微有热。曰粗大者，阴不足，阳有馀，为热中也。曰缓而滑者，曰热中。舍此之外，则无以数言热者。而迟冷数热之说，乃始自《难经》云：数则为热，迟则为寒。今举世所宗，皆此说也。不知数热之说，大有谬误。何以见之？盖自予历验以来，凡见内热伏火等症，脉反不数，而惟洪滑有力，如经文所言者是也。至如数脉之辨，大约有七，此义失真，以至相传遗害者，弗胜纪矣。兹列其要者如下，诸所未尽，可以类推。一外邪有数脉。凡寒邪外感，脉必暴见紧数。然初感便数者，原未传经，热从何来？所以只宜温散。即或传经日久，但见数而滑实，方可言热。若数而无力者，到底仍是阴症，只须温中。此外感之数，不可尽以为热也。若概用寒凉，无不杀人。一虚损有数脉。凡患阳虚而数者，脉必数而无力，或兼细小，而症见虚寒，此则温之且不暇，尚堪作热治乎？又有阴虚之数者，脉必数而弦滑，虽有烦热诸症，亦宜慎用寒凉。若但清火，必至脾泄而败（同按：今日庸医治虚损，多于清火杀人）。且凡患虚损者，脉无不数。数脉之病，惟损最多，愈虚则愈数，愈数则愈危，岂数皆热病乎？若以虚数作热数，则万无不败者矣。一疟疾有数脉。凡疟作之时，脉必紧数，疟止之时，脉必和缓，岂作即有火而止则无火乎？且火在人身，无则无矣，有则无止时也。能作能止者，惟寒邪之进退耳。真火真热，则不然也。此疟疾之数，故不可尽以为热。一痢疾有数脉。凡痢疾之作，率由寒湿内伤，脾肾俱损，所以脉数。但兼弦涩细弱者，总皆虚数，非热数也，悉宜温补命门，百不失一。其有形症多火，年力强壮者，方可以热数论治。然必见洪滑实数之脉，方是其症。一痈疡有数脉。凡脉数身无热，而反恶寒，饮食如常者，或身有热，而得汗不解者，即痈疽之候也。然疮疡之发，有阴有阳，可攻可补，亦不得尽以脉数者为热症。一痘疹有数脉。以邪毒未达也，达则不数矣。此当以虚实大小分阴阳，亦不得以数为热脉。一症癖有数脉。凡胁腹之下，有块如盘者，以积滞不行，脉必见数。若积久成疳，阳明壅滞，而致口臭牙疳发热等症者，乃宜清胃清火。如无火症，而脉见细数者，亦不得认以为热。一胎孕有数脉。以冲任气阻，所以脉数，本非火也。此当以强弱分寒热，不可因其脉数，而执以黄芩为圣药。
按：以上数脉诸症，凡邪盛者，多数脉，虚甚者，尤多数脉，则是热非热，从可知矣。
萧通隐曰：数脉息数辐辏，按举有力，主阳盛燔灼、侵剥真阴之实。病浮为在表，沉为在里，发表攻里，脉症相符，不难分别。惟是如数之脉，疑似真假之间，便有生死霄壤之殊，人多不知。夫数按不鼓，即为虚寒相搏之脉。数大而虚，则为精血销竭之脉。细疾若数，阴燥似阳之候也。沉弦细数，虚痨垂死之期也。又有快脉，即急脉，快急即如数，脉非真数也。若假热之病，误服凉剂，脉亦数也。每见举世医流，诊得息数急疾，竟不知新病久病，有力无力，鼓与不鼓之异，一概混投苦寒，遽绝胃气，安得不速人于死乎！徐东皋云：数候多凶，匀健略可，惟宜伤寒妊疟小儿。《濒湖脉学》云：数脉为阳热可知，只将君相火来医，实宜凉泻虚温补，肺病秋深却畏之。据此，亦尝有温补之者矣。若仅言只将君相火来医，则犹见之未扩也。夫独不有阳虚阴盛之重恙，反得洪数有力之实脉，急温桂附，旋即痊可者乎！余谨再引《内经》色脉篇论，以正其谬，以救其在，为时师下一痛针法。经言冬脉曰：其气来如弹石者，此为太过，病在外；其去如数者，此为不及，病在中。释云：来如弹石者，其至坚强，营之太过也；去如数者，动止疾促，营之不及也。盖数本属热，而此真阴亏损之脉，亦必急数。然愈数则愈虚，愈虚则愈数，而非阳强实热之数，故不曰数，而曰如数，则辨析之意深矣。此而一差，生死反掌。愚以为岂独数脉有相似者，即浮沉、迟缓、滑涩、虚实、弦紧诸脉，亦皆有相似者，又非唯脉然也。至症若如疟、如痰、如喘、如风、如淋等症，设非素嫺审辨，临事最撼心目，故庸浅者只知现在，精妙者疑似独明。为医之难，此关头矣。
按：数脉一症，不明于世久矣。余曾见痨瘵垂危脉数，而用三黄；潮热不解，咳嗽失血脉数，而用参苏饮者。率以数脉为热为实，误人不浅。予每遇此等脉候，辄用贞元饮或六味回阳等方而退。欲行此道者，当以二先生数脉之辨而玩味焉，庶免杀人之祸（妙悟子识）。

滑脉  ***************************
滑脉替替，往来流利，盘珠之形，荷露之义。
滑脉为阳，多主痰液。寸滑咳嗽，胸满吐逆。关滑胃热，壅气伤食。尺滑病淋，或为痢积，男子溺血，妇人经郁。浮滑风痰，沉滑痰食。滑数痰火，滑短气塞。滑而浮大，尿则阴痛。滑而浮散，中风瘫缓。滑而冲和，娠孕可喜。
张景岳曰：往来流利，如盘走珠，乃气实血壅之候，为痰逆，为食滞，为呕吐，为满闷。滑大滑数，为内热，上为心肺、头目、咽喉之热，下为小肠、膀胱、二便之热。妇人脉滑数而经断者，为有孕。平人脉滑而和缓，此营卫充实之佳兆。若过于滑大，则为邪热之病。又凡病虚损者，多有弦滑之脉，此阴虚然也。泻痢者，亦多弦滑之脉，此脾肾受伤也，不得通以火论。
萧通隐曰：滑脉平匀，乃得胃气之脉也。故经云：脉弱以滑，是有胃气。又云：滑者阳气盛，微有热，按之指下鼓击有力有神，如珠圆滑，替替不绝。男得此无病，女得此有胎，此真滑脉也。若病则属痰饮，浮滑风痰，沉滑食痰，滑数痰火，滑短宿食。寸滑呕吐，关滑蓄血，尺滑颓淋遗泄，亦脉症相应之脉也。而特有如滑之脉，骤诊亦得平和，不大不小，不见歇至，不见克胜，息数如常，只是平动不鼓，牒牒而去，稍按即无，此为元气已脱，仅存馀气留连藏府经脉之中，未尽断耳。先于死期旬日内便见此脉，乃绝脉也。虽有卢扁，亦难复甦。每见医者尚于此际，执以为痰，化气消痞，攻剂任投，只速其亡耳，抑何昧于生死之顿殊乎。
李濒湖曰：寸滑膈痰呕吐生，吞酸咳嗽舌强临，当关宿食兼寒热，渴痢癫淋向尺评。

涩脉  ***************************
涩脉蹇滞，如刀刮竹，迟细而短，三象俱足。
涩为血少，亦主精伤。寸涩心痛，或为怔忡。关涩阴虚，因而中热。右关土虚，左关胁胀。尺涩遗淋，血痢可决。孕而胎病，无孕血竭。
涩而坚大，为有实热。涩而虚软，虚火炎灼。
张景岳曰：为血气俱虚之候，为少气，为忧烦，为痹痛，为拘挛，为麻木，为无汗，为脾寒少食，为胃寒多呕，为二便违和，为四肢厥冷，男子为伤精，女子为失血，为不孕，为经脉不调。凡脉见涩滞者，多由七情不遂，营卫耗伤，血无以充，气无以畅。其在上，则有上焦之不舒，参伍不调，伤精亡血之病。为血痹，为寒湿入营，为心痛，为胁痛，为解㑊，为反胃，为亡阳，为肠结，为不月，为胎病，为溲淋，亦为气滞。经曰：脉弱以涩，是谓久病。然亦有不同者，或人赋禀经脉不利，或七情伤怀莫解，或过服补剂，以致血气壅盛；或饮食过度，不即运化；或痰多而见独涩；或久卧久坐体拘不运，此又非专主于伤精亡血之病也。至于虚痨，细数而涩，或兼结代，死期可十。凡诊此脉，须察病机，庶无谬治。
李濒湖曰：寸涩心虚痛对胸，胃虚胁胀察关中，尺为精血俱伤候，肠结溲淋或下红。

虚脉  ***************************
虚合四形，浮大迟软，及乎寻按，几不可见。
虚主血虚，又主伤暑。左寸心亏，惊悸怔忡；右寸肺虚，自汗气怯。左关肝伤，血不营筋；右关脾寒，食不消化。左尺水衰，腰膝痿痹；右尺火衰，寒症蜂起。
张景岳曰：虚脉，正气虚也，无力也，无神也。有阴有阳。浮而无力为血虚，沉而无力为气虚。数而无力为阴虚，迟而无力为阳虚。虚虽曰微濡迟涩之属，皆为虚类，然而无论诸脉，但见指下无神者，总是虚脉。《内经》曰：按之不鼓，诸脉皆然。即此谓也。故凡洪大无神者，即阴虚也；细小无神者，即阳虚也。阴虚则金水亏残，龙雷易炽，而五液神魂之病生焉，或盗汗遗精，或上下失血，或惊忡不宁，或咳喘劳热。阳虚则火土受伤，真气日损，而君相化源之病生焉，或头目昏眩，或膈塞胀满，或呕恶亡阳，或泻痢疼痛。救阴者壮水之主，救阳者益火之源。渐长则生，渐消则死。虚而不补元气，将何以复此，实死生之关也。医不识此，尚望其他焉。
李濒湖曰：血不营心寸口虚，关中腹胀食难舒，骨蒸痿痹伤精血，却在神门（神门者，尺脉也）两部居。

实脉  ***************************
实脉有力，长大而坚，应指愊愊，三候皆然。
血实脉实，火热壅结。左寸心劳，舌强气壅；右寸肺病，呕逆咽痛。左关见实，肝火胁痛；右关见实，中满气疼。左尺见之，便闭腹疼；右尺见之，相火亢逆。
实而且紧，寒积稽留。实而且滑，痰凝为祟。
张景岳曰：实脉邪气实也，举按皆强，鼓动有力。实脉有阴有阳，凡弦、洪、滑、紧之属，皆相类也，为三焦壅滞之候。表邪实者，浮大有力，以风寒暑湿外感于经，为伤寒瘴疟，为发热头痛、鼻塞头肿，为筋骨肢体痠疼、痈毒等症。里邪实者，沉实有力，因饮食七情内伤于藏，为胀满，为闭结，为症瘕，为瘀血，为痰饮，为腹痛，为喘呕咳逆等症。火邪实者，洪滑有力，为诸实热等症。寒邪实者，沉弦有力，为诸痛实等症。凡其在气在血，脉有兼见者，当以类求。然实脉有真假，真实者易知，假实者易误，故必问其所因，而兼察形症。必得其神，方是高手。
萧通隐曰：实脉浮沉皆得，大而且长，应指不虚。经云：血实脉实。曰脉实者，水穀为病。曰气来实强，是谓太过。盖实主火热有馀之病，或发狂谵语，或阳毒便结，或咽肿舌强，或脾热中满，或腰肠壅痛；或平人实大，主有痢疾，宜先下之；或疮疽脉实，急下之，以邪气在里故也。俱宜通肠发汗，亟解繁苛之火，不待再计矣。又有如实之脉，久病得此，孤阳外脱，脉必先见弦数滑实，故书云久病脉实者凶，其可疗以消伐之剂乎？更有沉寒内痼，脉道壅滞，而坚牢如实，此又不得概用寒剂，但温以姜、桂之属可也。又有真阴大亏，燎原日炽，脉见关格，洪弦若实，法几穷矣，尚可清凉乎？以上三症，皆如实脉，非正实脉也。
李濒湖曰：寸实应知面热风，咽疼舌硬气填胸，当关脾热中宫满，尺属腰肠痛不通。

长脉  ***************************
长脉迢迢，首尾俱端，直上直下，如循长竿。
长脉有馀，气逆火盛。左寸见长，君火为病；右寸见长，满逆为定。左关见长，木实之殃；右关见长，土郁胀闷。左尺见之，奔豚冲竞；右尺见之，相火专令。
萧通隐曰：长脉不大不小，迢迢自若，如循长竿末梢为平，如引绳、如循长竿为病。长有三部之长，一部之长。心脉长，神强气壮。肾脉长，蒂固根深。经云：长则气治，短则气病。长主于肝，短主于肺，皆平脉也。反此则为有馀之病，非阳毒癫痫，则阳明热深。若长而缓者，百病皆愈。大概虽主乎病，亦属轻浅之症。其有如长之脉，或鳏寡思色不遂，心肝两部，则洪长而溢鱼际，是皆七情为患，而非有病之脉也。或㿗疝而左尺偏长，是又宿疾留经，而非无病之脉也。或寒入经腑，六部细长不鼓，此非投以辛热不能蠲除也。若细长而鼓，又须清解，灵变在人耳。看得长脉多有兼见，不得偏执为悉无病。但病得此，终非死脉。老人两尺脉沉长滑实，寿可期颐，且征瓜瓞之盛。若短脉不及本位，应指而回，不能满部，主病为内虚，为喘满气促，为胃气弱，为头腹疼。诸病见短难治，为真气不足，是又与长为霄壤之判。
李濒湖曰：长脉迢迢小大匀，反常为病似牵绳，若非阳毒癫痫病，即是阳明热势深。

短脉  ***************************
短脉涩小，首尾俱俯，中间突起，不能满部。
短主不及，为气虚症。短居左寸，神心不定；短见右寸，肺虚头痛。短在左关，肝气受伤；短在右关，膈间为殃。左尺短时，少腹必疼；右尺短时，真火不隆。
李濒湖曰：短脉非于尺寸寻，不数不硬不滑真，浮为血涩沉为痞，寸主头疼尺腹疼。

洪脉  ***************************
洪脉极大，状如洪水，来盛去衰，滔滔满指。
洪为盛满，气壅火亢。左寸洪大，心烦舌破；右寸洪大，心满气逆。左关见洪，肝木太过；右关见洪，脾土胀热。左尺洪兮，水枯便难；右尺洪兮，龙雷燔灼。
张景岳曰：洪脉大而实也，举按皆有馀。洪脉为阳，凡浮芤实大之属，皆其类也。为血气燔灼，大热之候。浮洪为表热，沉洪为里热，为胀满，为烦渴，为狂躁，为斑疹，为头疼面热，为咽乾喉痛，为口疮痈肿，为大小便不通，为动血，此阳实阴虚、气实血虚之候。洪大至极，甚至四倍以上者，即是阴阳离绝，关格之脉也，不可治。
萧通隐曰：洪脉指下极大，来盛去衰，来大去长，体为阳，藏司心，时属夏，运主火也，为阳盛阴虚之病。若逢炎夏，诊有胃气，乃应时之脉也。若泄痢、失血、久嗽，及痞满反胃见之，增剧难瘥。或沉兼洪弦涩，主痰红火炽之症。若形瘦脉大，多气虚死。又曰：脉大则病进。若春秋冬月见之，治主升阳散火。若洪而有力，乃实脉非洪脉，须投寒凉，此皆相类，宜细别耳。又有如洪之脉，乃阴虚假热，阳虚暴症，脉虽洪大，按而无力，此又不得投以凉剂，致败胃气。又人临死，从阳散而绝者，脉必先见洪大滑盛，乃真气尽脱于外也，不可不察。
李濒湖曰：寸洪虚火上焦炎，肺脉洪时金不堪，肝火胃虚关内察，肾虚阴火尺中看。
按：夏脉洪大而散曰平，反得肾则水剋火为贼邪，难治。得脾则子扶母为实邪，得肝则母归子为虚邪，得肺则金凌火为微邪，俱易治。凡翻胃下痢、久嗽形瘦之人，俱忌洪脉。

微脉  ***************************
微脉极细，而又极软，似有若无，欲绝非绝。
微脉模糊，气血大衰。左寸惊怯，右寸气促。左关寒挛，右关胃冷。左尺得微，髓绝精枯；右尺得微，阳衰命绝。
张景岳曰：微脉纤细无神，柔弱之极，是为阴脉。凡细小虚濡之属，皆其类也。乃血气俱虚之候，为畏寒，为恐惧，为怯弱，为少气，为中寒，为胀满，为呕哕，为泄泻，为虚汗，为食不化，为腰腹疼痛，为伤精失血，为眩运厥逆。此虽气血俱虚，而尤为元阳亏损，最是阴寒之候。
李濒湖曰：寸微气促或心惊，关脉微兮胀满形，尺部见之精血竭，恶寒发热汗漓淋。
按：微者，阳气衰而阴气绝也。久病得之不可治，以正气将灭也；卒病得之或可生，以邪气尚未深重也。阳微恶寒，阴微发热，男为劳极诸虚，女为崩中带下之症。

细脉  ***************************
细直而软，累累萦萦，状如丝线，较显于微。
细主气衰，诸虚劳损。细居左寸，怔忡不寐；细在右寸，呕吐气怯。细入左关，肝阴枯竭；细入右关，胃虚胀满。左尺若细，泄痢遗精；右尺若细，下元冷惫。
萧通隐曰：细脉似微而常有，细直而软，若丝线之应指。宜于秋冬老弱，为血气两衰之病。或伤精泄汗，或湿气下侵，或泄痢脱阴，或丹田虚冷，或胃虚腹胀，或目眩筋痿。《脉经》云：细为血少气衰，有此症则顺，否则逆，故吐衄脉沉细者生。忧劳过度者脉亦细，治须温补。至有如细之脉，或因暴受寒冷，痛极壅塞经络，致血沉细不得宣达，是细不得概言虚，而可误施滋补，固结邪气也。又有痨怯困殆，脉见弦细而数。盖弦主气衰，细主血少，数主虚火煎熬，奄奄待毙。医于此尚欲清之平之，良可慨矣。
李濒湖曰：寸细应知呕吐频，入关腹胀胃虚形，尺逢定是丹田冷，泻痢遗精号脱阴。

濡脉  ***************************
濡脉细软，见于浮分，举之乃见，按之即空。
濡主阴虚，髓绝精伤。左寸见濡，健忘惊悸；右寸见濡，腾虚自汗。左关逢之，血不营筋；右关逢之，脾虚湿侵。左尺得濡，精枯血损；右尺逢之，火败命乖。
李濒湖曰：寸濡阳微自汗多，关中其赖气虚何，尺伤精血虚寒甚，温补真阴可起疴。

弱脉  ***************************
弱脉细小，见于沉分，举之则无，按之乃得。
弱为阳陷，真阴衰弱。左寸心虚，惊悸健忘；右寸肺虚，自汗短气。左关木虚，必苦挛急；右关土寒，水穀之疴。左尺弱形，涸流可征；右尺若见，阳陷可验。
萧通隐曰：濡、弱、微、细四种相类。濡脉极软，如水面浮绵，轻诊则得，重按无有；弱脉极软，重按乃得，轻诊无有。《脉学》云：浮细如绵曰濡，沉细如绵曰弱，浮而极细如绝曰微，沉而极细不断曰细。又云：轻诊即见，重按如欲绝者，微也；往来如线，而常有者，细也。仲景曰：脉瞥瞥如羹上肥者，阳气微；萦萦如蚕丝细者，阳气衰。此四脉者，虽形体不一，大较皆阴阳两亏，病从内得，或失精亡血，或泄汗伤湿，或气促心惊，或虚胀消瘅，或筋骨痿痹。老弱久病见之顺，少年春夏见之逆。治法皆宜调营益气，填精实髓，固脾健胃。急施拯救，方得全生。凡诊此脉，须察胃气多少，顶卜吉凶。
李濒湖曰：弱脉从来是气虚，弱堪重按血犹流，若兼涩象气交败，老病能调少壮忧。

紧脉  ***************************
紧脉有力，左右弹人，如绞转索，如切紧绳。
紧主寒邪，亦主诸痛。左寸逢紧，心满急痛；右寸逢紧，伤寒喘嗽。左关人迎，浮紧伤寒；右关气口，沉紧伤食。左尺见之，脐下痛极；右尺见之，奔豚疝疾。
急而紧者，是为遁尸；数而紧者，当主鬼击。
张景岳曰：急疾有力，坚搏抗指，有转索之状。凡弦数之属，皆相类也。紧脉阴多阳少，乃阴邪激搏之候，主为痛为寒。紧数在表，为伤寒发热，为浑身筋骨疼痛，为头痛项强，为咳嗽鼻塞，为瘴为疟。沉紧在里，为心胁疼痛，为胸腹胀满，为中寒逆冷，为吐逆出食，为风痫反张，为痃癖，为泻痢，为阴疝，在妇人为气逆经滞，在小儿为惊风抽搐。
萧通隐曰：紧脉形如转索无常，又如切绳，乃热为寒束之脉，故似急数而不甚鼓。暴病见之为腹痛身疼，寒客太阳，或主风痉痫症。在尺阴冷脉疝，在关心腹沉痛。在左紧盛伤寒，在右紧盛伤食。若中恶浮紧，咳嗽沉紧，皆主死，此脉与症反也。又有如紧之脉，乃伤寒阴症绝阳，七日九日之间得此脉。仲景云：脉见转索者即日死。盖紧属病脉非死脉，但以新久之异，便有生死之分，不可不察。
李濒湖曰：寸以人迎气口分，当关心腹痛沉沉，尺中见紧为阴冷，定是奔豚与疝疼。
按：凡中恶鬼祟之病而得浮紧，为邪方炽而脉无根；咳嗽虚实之症而得沉紧，为正已虚而邪已痼也，均在不治之例。

缓脉  ***************************
缓脉四至，宽舒和匀，微风轻颭，杨柳初春。
缓为胃气，不主于病，取其兼见，方可断症。浮缓风伤，沉缓寒湿。缓大风虚，缓细湿痹。缓涩脾薄，缓弱气虚。左寸缓浮，风邪所居；右寸缓涩，少阴血虚。左关缓浮，肝风内鼓；右关缓沉，土弱湿侵。左尺缓涩，精宫不反；右尺缓细，真阳极衰。
张景岳曰：缓脉和缓，不紧也。缓脉有阴有阳，其义有三：凡从容和缓，浮沉得中者，此自平人之正脉。若缓而滑大者多实热，如《内经》所言者是也。缓而迟细者多虚寒，即诸家所言者是也。然实热者必缓大有力，多为烦热，为口臭，为腹满，为痈疡，为二便不利，或伤寒温疟初愈而馀热未清者，多有此脉。若虚寒者必缓而迟细，为阳虚，为畏寒，为气怯，为疼痛，为眩晕，为痹弱，为痿厥，为怔忡健忘，为饮食不化，为惊溏飧泄，为精寒肾冷，为小便频数。女人为经迟血少，为失血下血。凡诸疮毒外症及中风产后，但得脉缓者皆易愈。
萧通隐曰：缓为脾脉，主乎中，应乎肌肉，阳寸阴尺，上下同等，不浮不沉，不大不小，不疾不徐，不微不弱，和缓有力，鼓指有神，如丝在经，不卷其轴。又如微风轻颭柳梢。蔡西山曰：意思忻忻，难以名状，四时五藏得此，为有胃气。其体属地天之交，阳中有阴，阴中有阳。藏司脾，时应长夏，主季土也。不分男女老弱，心身得此，志畅神和，百病得此，不治自愈。然缓有二：此有胃气雍容和缓之缓也，又缓弛之缓，缓纵之缓，缓弱之缓。缓弛者伤湿也，缓纵者风热也，缓弱者气虚也，缓而兼涩者血虚也。浮缓者风伤经络，沉缓者湿伤藏府。洪缓湿热，细缓寒湿。是皆有病之脉，而非缓脉也。尚有阴虚浮洪无力而缓，阳虚沉细无力而缓，是仅肖缓之体，而非得缓之神也。若弦居土位，缓临水宫，盖克脉也。看此缓脉，要察胃气多少，鼓击高下，来去迟速，便得真确，悟从心解，未可一诊了事也。
李濒湖曰：寸缓风邪项背拘，肝风内鼓胃家虚，神门泄濡或风秘，或是蹒跚足力迂。

弦脉  ***************************
弦如琴絃，轻虚而滑，端直以长，指下挺然。
弦为肝风，主痛主疟，主痰主饮。弦在左寸，心中必痛；弦在右寸，胸及头疼。左关弦兮，痰疟症瘕；右关弦兮，胃寒膈痛。左尺逢弦，饮在下焦；右尺逢弦，足挛疝痛。浮弦支饮，沉弦悬饮。弦数多热，弦迟多寒。弦大主虚，弦细拘急。阳弦头痛，阴弦腹痛。单絃饮癖，双弦寒痼。
张景岳曰：弦脉按之不移，硬如弓弦。凡滑大坚搏之属，皆其类也。为阳中伏阴，为血气不和，为气逆，为邪胜，为肝强，为脾弱，为寒热，为痰饮，为宿食，为积聚，为胀满，为虚劳，为疼痛，为拘急，为疟痢，为疝痹，为胸胁痛。《疮疽论》曰：弦洪相搏，外紧内热，欲发疮疽也。弦从木化，气通乎肝，可以阴，亦可以阳，但其弦大兼滑者便是阳邪，弦紧兼细者便是阴邪。凡藏腑间，胃气所及，则五藏俱安；肝邪所侵，则五藏俱病，何也？盖木之滋生在水，培养在土。若木气过强，则水因食耗，土为克伤。水耗则肾伤，土亏则胃损（凡久病而见弦脉，所以难治）。肾为精血之本，胃为水穀之本，根本受伤，生气败矣，所以木不宜强也。矧人无胃气曰死，故脉见和缓者吉，指下弦强者凶。盖肝邪与胃气不和，缓与弦强相左，弦甚者土必败。诸症见此，总非佳兆。
萧通隐曰：弦脉其状端直以长，若筝弦，从中直过，挺然指下。体为阳中阴，藏司肝，时属春，运主木也。经云：轻虚以滑者平，实滑如循长竿者病，劲急如新张弓弦者死。戴同父曰：弦而软者其病轻，弦而硬者其病重。纯弦为负死脉也，弦缓平脉也，弦临土位克脉也，弦见于秋反克脉也（木来侮金）。春病无弦，失主脉也，其病主诸疟。

动脉  ***************************
动无头尾，其动如豆，厥厥动摇，必兼滑数。
动脉主痛，亦主于惊。左寸得动，惊悸可断；右寸得动，自汗无疑。左关若动，惊及拘挛；右关若动，心脾疼痛。左尺见之，亡精为病；右尺见之，龙火奋迅。
萧通隐曰：动乃数脉，见于关上下，无头尾，如豆大，忽忽动摇。仲景曰：阴阳相搏，名曰动。阳动则汗出，阴动则发热，形冷恶寒，此三焦伤也。主病为痛为惊，为泄痢，为亡精，为失血。虚者倾摇，胜者自安，此皆病脉也。又有平人而动者，《太素》云：三部宽长是上贤，更于胆脉带长弦，豁然应指如龙动，翊赞明君万万年。又云：肾部忽然动滑时，为官必定有迁移，更看三部宽洪应，用意消详仔细推。《素问》曰：妇人手少阴脉动甚者，孕子也。是皆吉兆之脉也。
李濒湖曰：动脉专司痛与惊，汗因阳动热因阴，或为泄痢拘挛病，男子亡精女子崩。
按：凡两手寸脉动，为阳动，动则虚，虚则汗出。盖汗为心之液，而肺主皮毛也。两手尺脉动，为阴动，动则虚，虚则发热。盖肾水不足，相火虚炎也。

促脉  ***************************
促为急促，数时一止，如趋而蹶，进则必死。
促因火亢，亦因物停。左寸见促，心火炎炎；右寸见促，肺鸣咯咯。促见左关，血滞为殃；促居右关，脾宫食滞。左尺逢之，遗滑堪忧；右尺见之，灼热为定。
萧通隐曰：促脉乃数而一止，此为阳极亡阴，主痰壅阳经，积留胃府，或主三焦郁火炎盛，或发狂斑，或生毒疽。五积停中，脉因为沮，最不宜于病后（为气血不接续）。若势进不已，则为可危。五积者，血、气、痰、饮、食也。若此得之新病，元气未败，不必深虑。但有如促之脉，或渐见于虚痨垂危之顷，死期可卜；或暴作于惊遑造次之候，气复自愈。脱阴见促，终非佳兆；肿胀见促，不交之否。促脉则亦有死者矣。
李濒湖曰：促脉惟将火病医，其用有五（气、血、痰、饮、食五者）细推之，时时喘咳皆痰⿸疒灾，或发狂斑与毒疽。

结脉  ***************************
结为凝结，缓时一止，作行而怠，颇得其旨。
结属阴寒，亦因凝积。左寸心寒，疼痛可决；右寸肺虚，气寒凝结。左关结见，疝瘕必见；右关结形，痰滞食停。左尺结兮，痿躄之疴；右尺结兮，阴寒之楚。
张景岳曰：结脉脉来忽止，止而复起，总谓之结。旧以数来一止为促，促者为热，为阳极。缓来一止为结，结者为寒，为阴极。通谓其为气为血，为食为痰，为积聚，为症瘕，为七情郁结。浮结为寒邪在经，沉结为积聚在内，此固结促之旧说矣。然以予之验，则促类数也，未必热。结类缓也，未必寒。但见中止者总是结脉（更上一层楼，精切之至），多由血气渐衰，精力不继，所以断而复续，续而复断。常见久病者多有之，虚劳者多有之，或误用攻击消伐者亦有之。但缓而结者，为阳虚；数而结者，为阴虚。缓者犹可，数者更剧。此可以结之微甚，察元气之消长，最显最切者也。至如留滞郁结等病，本亦此脉之证应，然必其形强气实，而举按有力，此多因郁滞者也。有无病而一生脉结者，此其素禀之异常，无足怪也。舍此之外，凡病有不退，而渐见脉结者，此必气血衰残，首尾不继之候，速宜培本，不得妄认为留滞。
萧通隐曰：结脉缓而一止，止无常数。代脉动而中止，不能自还，因而复动，止有常数。《脉学》云：数而时止名为促，缓上须将结脉呼，止不能还方是代，结生代死自殊途。然代为气衰，固云死脉，而又宜于风家、痛极、孕妇、霍乱，是代亦有生者。至结脉虽云阴凝痰结、积聚痈肿、瘕疝诸病，每见脱血逢此，终不免于死者，是又不拘于常数。总之结脉多生，代脉多死耳。濒湖曰：脉一息五至，肺、心、脾、肝、肾五藏之气皆足。五十动而一息合大衍之数，谓之平脉。反此则止乃见焉，肾气不能至，则四十动一息。肝气不能至，则三十动一息。盖一藏之气衰，而代藏之气代至也。滑伯仁曰：若无病羸瘦而脉代者，危脉也。有病而气血乍损，气不能续者，只为病脉。伤寒心悸脉代者，复脉汤主之。妊娠脉代者，其胎百日。代脉之生死，不可不辨，而结代之所以不同。
李濒湖曰：结脉皆因气血凝，老痰结滞苦成吟，内伤血气外痈肿，疝瘕为殃病属阴。

代脉  ***************************
代为代禅，止有常数，不能自还，良久复动。
代主藏衰，危恶之候，脾土败坏，吐痢为咎，中寒不食，腹疼难救。两动一止，三四日死。四动一止，六七日死。次第推求，不失经旨。
萧通隐曰：代脉有二：代为气衰，固止有常数，此死脉也。经又云：黄脉代，此盖指脾脉而应于四时。遇春得胃气，而兼见微弦；遇夏得胃气，而兼见微洪；遇秋得胃气，而兼见微浮；遇冬得胃气，而兼见微石。此乃四时更代之代，而非死脉之代。此代之义，又不可不知。
李濒湖曰：代脉原因藏气违，腹痛泄痢下元亏，或为吐泄中宫满，女子怀胎三月期。

革脉  ***************************
革大弦急，浮取即得，按之乃空，浑如鼓革。
革主表寒，亦属中虚。左寸之革，心血虚痛；右寸之革，金衰气壅。左关遇之，疝瘕为祟；右关遇之，主虚为痛。左尺诊革，精空可必；右尺诊革，殒命为忧。女人得之，半产漏下。
萧通隐曰：革牢不同，革脉如按鼓皮，主病为亡血遗精，半产崩漏，胀满中风感湿诸症。牢脉似沉似伏，大而长微弦。扁鹊曰：牢而长者肝也。仲景曰：寒则坚牢。有牢固之象。徐东皋云：沉而有力，动而不移，牢之体也。主病为心腹疼痛，疝瘕，为气短息促，为皮肤著肿。是牢、革二脉，固判若天渊也。仲景曰：弦则为寒，芤则为虚，虚寒相搏，此名曰革。男子主亡精失血，女人主半产漏下。《脉经》曰：三部脉革，长病得之死，卒病得之生。濒湖曰：此即芤弦二脉相合，故均主失血之候。诸家脉书皆以为牢脉，故或有革无牢，有牢无革，混淆不辨。革浮牢沉，革虚牢实，形症皆异也。又牢为元气将绝者凶，牢忌阴虚失血之病，为虚病见实脉也，不可不辨。
李濒湖曰：革脉形如按鼓皮，芤弦相合脉寒虚，女人半产并崩漏，男子荣虚或梦遗。

牢脉  ***************************
牢在沉分，大而弦实，浮中二候，了不可得。
牢主坚积，病在乎内。左寸之牢，伏梁为病；右寸之牢，息贲可定。左关见牢，肝家血积；右关见牢，阴寒痞癖。左尺牢形，奔豚为患；右尺牢形，疝瘕痛甚。
萧通隐曰：牢实相类。牢脉沉而有力，动而不移，主阴寒凝固之象也。若实脉，则浮沉皆得，大而且长，指下鼓击，息数往来，动而能移，乃主阳盛实热之病。脉体固依稀相似，而主病则已悬甚，均一动也，只争移与不移，此徐东皋独得牢脉之神，识超千古矣。及阅方书，谓洁古实脉而投姜、附，此必非实脉，乃牢脉也，不容不细别之。
李濒湖曰：牢则寒深里有馀，腹心隐痛木乘脾，疝㿗症瘕何愁也，失血阴虚却忌之。

散脉  ***************************
散脉浮乱，有表无里，中候渐空，按则绝矣。
散为本伤，见则危殆。左寸之散，怔忡不寐；右寸之散，自汗淋漓。左关之散，当有溢饮；右关之散，胀满虫疾。居于左尺，北方水竭；右尺得之，阳衰命绝。
萧通隐曰：芤虚散不同，虚脉迟大而软，按之无有，隐指豁豁然而空。崔紫虚云：形大力薄，其虚可知，主伤暑，怔忡自汗，惊悸发热，阴虚腹胀，痿痹遗精，便泄诸症。经曰：血虚脉虚。又曰：气来虚微，为不及，病在内。又曰：久病脉虚者死。若芤脉则大如慈葱，与虚脉豁豁然空不同也。所谓散脉者，其形如杨花散漫，去来无定，息数难齐，无统纪，无约束，涣散不收，稍按则四散不聚。主病为溢饮，为血耗，为怔忡，为脱汗，为胻肿胕。产妇得之生，妊妇得之坠，平人见之死。《难经》曰：散脉独见者危。柳氏曰：散为血气俱虚，根本脱离之脉。若两尺见之，魂断归冥。心脉洪大微散，肺脉浮涩微散，独此不妨耳。此散与虚异，而虚又与芤异也。
李濒湖曰：左寸怔忡右寸汗，溢饮左关应软散，右关软散胀肿胕，散居两尺魂应断（无根本故也）。

芤脉  ***************************
芤乃草名，绝类慈葱，浮沉俱有，中候独空。
芤脉中空，故主失血。左寸呈芤，心主丧血；右寸呈芤，相传阴伤。芤入左关，肝血不藏；花现右关，脾血不摄。左尺如芤，火炎精漏；右尺如芤，便红为咎。
张景岳曰：芤脉浮大中空，按如葱管。芤为阳脉，凡浮豁弦洪之属，皆相类也。为孤阳脱阴之候，为失血脱血，为气无所归，为阳无所附，为阴虚发热，为头晕目眩，为惊悸怔忡，为喘急盗汗。芤虽阳脉而阳实无根（阴虚而阳无所附），总属大虚之候。
萧通隐曰：芤革不同。芤形大如慈葱，浮沉有，中央空。同父曰：营行脉中，脉以血为形，芤脉中空，脱血之象也。革脉则形按如鼓皮，虽体不同，大抵主病则皆失血、亡阴之症。
李濒湖曰：寸芤积血在胸中，关内逢之肠里痈，尺部见芤多下血，赤淋红痢漏崩中。

伏脉  ***************************
伏为隐伏，更下于沉，推筋著骨，始得其形。
伏脉为阴，受病入深。伏犯左寸，血郁之症；伏居右寸，气郁之疴。左关值伏，肝血在腹；右关值伏，寒凝水穀。左尺伏见，疝瘕可验；右尺伏藏，少火消亡。
张景岳曰：伏脉如有如无，附骨乃见。此阴阳潜伏，阻隔闭塞之候，或火闭而伏，或寒闭而伏，或气闭而伏，为痛极，为霍乱，为疝瘕，为闭结，为气逆，为食滞，为忿怒，为厥逆水气。凡伏脉之见，虽与沉微细脱者相类，而实有不同也。盖脉之伏者，以其本有如无，而一时隐蔽不见耳。此有胸腹痛剧而伏者；有气逆于经，脉道不通而伏者；有偶因气脱不相接续而伏者。然此必暴病暴逆者乃有之，调其气而脉自复矣。若此数种之外，其有积困延绵，脉本细微而渐至隐伏者，此乃残烬将绝之兆，安得尚有所伏？常见庸人诊此，无论久暂虚实，动称伏脉，而破气导痰等剂，犹然任意。此恐就道稽迟，而复行催牒耳。闻见略具，谅不至此。
萧通隐曰：伏脉深于沉，诊须推筋著骨，细寻方见。主寒凝经络脏腑，或霍乱吐泻，腹疼沉困，或宿食沉蓄，或老痰胶固，或厥逆重阴。散寒温里，急宜著力。伤寒太阳初症，得此最为吉兆，故濒湖曰：伤寒一手脉伏曰单伏，两手脉伏曰双伏，不可以阳症见阴为诊。乃火邪内郁，不得发越，阳极似阴故脉伏。必有大汗而解，如久旱将雨，六合阴晦，雨后庶物皆苏之义。又有夹阴伤寒，先有伏阴在内，外复感寒，阴盛阳衰，四肢厥逆，六脉沉伏，须投姜附，及灸关元，脉乃复出也。若太溪、冲阳皆无脉者必死。以上皆正伏脉也。又有如伏之脉，乃病久阴阳两亏，脉见断续沉陷，或隐或现，真气随亡，岂初病消散之比乎？此乃脉脱非伏脉也。至有暴惊暴怒暴厥亦见沉伏，少待经尽气复，不治当自愈。若人年四十以上，元气素虚，忽然昏愦不省人事，此为类中，非真中风也。喉声曳锯，六脉沉伏，惟急治以三生饮，加人参一两，亦有得生者。如遗尿汗泄口开目合，便不救矣。凡诊此伏脉，与如伏脉，当兼察病因，庶免在治。
李濒湖曰：伏为霍乱吐频频，腹痛皆因宿食停，蓄饮老痰成积聚，散寒温里莫因循。

疾脉  ***************************
疾为急疾，数之至极，七至八至，脉流薄疾。
疾为阳极，阴气欲竭，脉号离经，虚魂将绝。渐进渐疾，旦夕殒灭。左寸居疾，弗戢自焚；右寸居疾，金被火乘。左关疾也，肝阴已绝；右关疾也，脾阴消竭。左尺疾兮，涸辙难濡；右尺疾兮，赫曦过极。

各病宜忌脉（出《冯氏锦囊》）  ***************************
脉之主病，有宜不宜。阴阳顺逆，吉凶可推。中风之脉，却喜浮迟，坚大急疾，其凶可知。伤寒热病，脉喜浮洪，沉微涩小，症反必凶。汗后脉静，身凉则安，汗后脉躁，热甚必难。阳症见阴，命必危殆，阴症见阳，虽困无害。劳倦伤脾，脉当虚弱，自汗脉躁，死不可却。疟脉自弦，弦迟则寒，弦数则热，代散则难。泄泻下痢，沉小滑弱，实大浮数，发热则恶。呕吐反胃，浮滑者昌，沉数细涩，结肠者亡。霍乱之候，代脉勿讶，舌卷囊缩，厥伏可嗟。嗽脉多浮，浮濡易治，沉伏而紧，死期将至。喘息抬肩，浮滑是顺，沉涩肢寒，切为逆症。火热之病，洪数为宜，微弱无神，根本脱离。骨蒸发热，脉数而虚，热而涩小，必殒其躯。劳极诸虚，浮软微弱，土败双弦，火炎细数。失血诸症，脉必见芤，缓小可喜，数大堪忧。蓄血在中，牢大却宜，沉涩而微，速愈者稀。三消之脉，数大者生，细微短涩，应手堪惊。小便淋闭，鼻色必黄，实大可喜，涩小知亡。癫乃重阴，狂乃重阳，浮洪吉象，沉急凶殃。痫乃浮缓，沉小急实，但弦无胃，必死不失。心腹之痛，其类有九，细迟速愈，浮大延久。疝属肝病，脉必弦急，牢急者生，弱急者死。黄疸湿热，洪数便宜，不妨浮大，微涩难医。肿胀之脉，浮大洪实，细而沉微，岐黄无术。五藏为积，六腑为聚，实强可生，沉细难愈。中恶腹胀，紧细乃生，浮大何如，邪气已深。鬼祟之脉，左右不齐，乍大乍小，乍数乍迟。痈疽未溃，洪大脉宜，及其已溃，洪大最忌。肺痈之成，寸数而实，肺痿之症，数而无力。痈痿色白，脉宜短涩，数大相逢，气损血失。肠痈实热，滑数相宜，沉细无根，其死可期。

脉要歌（从《权舆》改正）  ***************************
脉有三部，部有三候。逐部先寻，次宜总究。左寸心经火位，脉宜流利洪强。左关肝胆，弦而且长。尺部膀胱，沉静弥良。右寸肺金之主，轻浮充畅为宗。脾胃居于关部，和缓胃气常充。右尺三焦连命，沉滑而实则隆。四时相代，脉状靡同。秋微毛而冬石，春则弦而夏洪。滑而微浮者肺恙，弦中兼细者脾殃。心病则血衰脉小，肝证则脉弦且长。大而兼紧，肾疾奚康。寸口多弦，头面何曾舒泰；关前若紧，胸中定是症殃。急则风上攻而头痛，缓则皮顽痹而不昌。微是厥逆之阴，数为亏损之阳。滑则痰涎而胸膈气壅，涩缘血少而背膊疼伤。沉是背心之气，洪乃胸胁之妨。若夫关中，缓则饮食必少，滑实胃火煎熬。小弱畏寒逆冷，细微食少膨胀。卫之虚者涩候，气之滞者沉当。左关微涩兮血少，右关弦急兮过劳。洪实者血结之瘀，迟紧者脾冷之殃。至于尺内洪大，则阴虚可凭。或微或涩，便浊遗精。弦者腹痛，伏者食停。滑兮小腹急胀，妇则病在月经。涩兮呕逆翻胃，弦强阴疝血崩。紧兮小腹作痛，沉微必主腰疼。紧促形于寸，此气满于心胸。紧弦见于关，斯痛攻乎腹胁。两寸滑数兮呕逆上奔，两关滑数兮蛔虫内啮。心胸留饮，寸口沉潜；脐腹成症，关中促结。左关弦紧兮，缘筋脉之拘挛；右关沉滑兮，因食积之作孽。

死脉歌（出《权舆》）  ***************************
雀啄连来三五啄，屋漏半日一点落。鱼翔似有又如无，虾游静中忽一跃。弹石硬来寻即散，搭指散乱为解索。寄语医家仔细看，六脉一见休下药。

矫世惑脉辨（汪石山）  ***************************
夫脉者，本乎营与卫也，而营行于脉之中，卫行于脉之外。苟脏腑和平，营卫调畅，则脉无形状之可议矣。或者六淫外袭，七情内伤，则脏腑不和，营卫乖谬，而二十四脉之名状，层出而叠见矣。是故风寒暑湿燥火，此六淫也，外伤六淫之脉，则浮为风，紧为寒，虚为暑，细为湿，数为燥，洪为火，此皆可以脉而别其外感之邪也。喜怒忧思悲恐惊者，此七情也，内伤七情之脉，喜则伤心而脉缓，怒则伤肝而脉急，恐则伤肾而脉沉，悲则气消而脉短，惊则气乱而脉动，此皆可以脉而辨其内伤之病也。然此特举其常，而以脉病相应者为言也。若论其变，则有脉不应病，病不应脉，变出百端，而难一一尽凭乎脉者矣。试举一二言之，如张仲景云：脉浮大，邪在表，为可汗。若脉浮大，心下鞕，有脉属脏者，攻之，不令发汗，此又非浮为表邪可汗之脉也。又云：促脉为阳盛，宜用葛根黄芩黄连汤。若脉促厥冷为虚脱，非灸非温不可，此又非促为阳盛之脉也。又曰：迟脉为寒，沉脉为里。若阳明脉迟，不恶寒，身体濈濈汗出，则用大承气，此又非诸迟为寒之脉矣。少阴病，始得之，反发热而脉沉，宜麻黄附子细辛汤汗之，此又非沉为在里之脉矣。凡此皆脉难尽凭之明验也。若只凭脉而不问证，未免以寒为热，以表为里，以阴为阳，颠倒错乱，而夭人寿者多矣。是以古人治病，不专于脉，而必兼于审证，良有以也。奈何世人不明乎此，往往有病，讳而不言，惟以诊脉而试医之能否脉之，而所言偶中，便视为良医，而倾心付託，其于病之根源一无所告，药之宜否亦无所审，惟束手听命于医，因循遂至于死，尚亦不悟，深可悲矣。彼庸俗之人，素不嗜学，固无足怪。奈近世士大夫家，亦未免狃于此习，是又大可笑也。夫定静安虑，格物致知，乃《大学》首章第一义，而虑者谓虑事精详，格物者谓穷致事物之理，致知者谓推及吾之所知。凡此数事，学者必尝究心于此矣。先正又言，为人子者不可不知医。病卧于床，委之庸医，比之不慈不孝。夫望闻问切，医家大节目也。苟临病之际，惟以切而知之为能，其馀三事，一切置而不讲，岂得谓知医乎！岂得为处事精详乎！岂得为穷致事物之理，而惟极吾之所知乎！且医之良，亦不专于善诊一节。凡动静有常，举止不妄，存心忠厚，发言纯笃，察病详审，处方精专，兼此数者庶可谓之良矣。虽据脉言证，或有少差，然一脉所主非一病，故所言未必尽中也。若以此而遂弃之，所谓以二卵而弃干城之将，乌可与智者道哉？姑以浮脉言之，《脉经》云：浮为风、为虚、为气、为呕、为厥、为痞、为胀、为满、为不食、为热、为内结等类，所主不下数十馀病。假使诊得浮脉，彼将断其为何病耶？苟不兼之以望闻问而欲的知其为何病，吾谓戛戛乎其难矣。古人以切居望闻问之后，则于望闻问之间，已得其病情矣。不过再诊其脉，看病应与不应也。若脉与病应，则吉而易医；脉与病反，则凶而难治。以脉参病，意盖如此，曷以诊脉知病为贵哉？夫《脉经》一书，拳拳示人以诊法，而开卷入首，便言观形察色，彼此参伍，以决死生。可见望闻问切，医之不可缺一也。噫！世称善脉莫过叔和，尚有待于彼此参伍，况下于叔和者乎！故专以切脉言病，必不能不致于误也，安得为医之良？抑不特此，世人又有以太素脉而言人贵贱穷通者，此又妄之甚也。予尝考其义矣，夫太者始也、初也，如太极太乙之太；素者质也、本也，如绘事后素之素。此盖言始初本质之脉也（破的语）。此果何脉耶，则必指元气而言也。东垣曰：元气者，胃气之别名。胃气之脉，蔡西山所谓不长不短，不疏不数，不大不小，应手冲和，意思欣欣，难以名状者是也。无病之人，皆得此脉。以此脉而察人之有病无病则可，以此脉而察人之富贵贫贱则不可。何也？胃气之脉，难以形容，莫能名状，将何以为贵贱穷通之诊乎！窃观其书名虽《太素》，而其中论述，略无一言及于太素之义。所作歌括，率多俚语，全无理趣。原其初意，不过托此以为徼利之媒，后世不察，遂相传习，莫有能辨其非者。又或为之语曰：太素云者，指贵贱穷通，禀于有生之初而言也。然脉可以察而知之，非谓脉名太素也。予曰：固也。然则《太素》之所诊者，必不出于二十四脉之外矣。夫二十四脉皆主病言，一脉见则主一病，贫贱富贵何从而察之哉？假如浮脉其诊为风，使太素家诊之将言其为风耶？抑言其为贵贱穷通耶？二者不可得兼。若言其为风，则其所知亦不过病也。若遗其病而言其为贵贱穷通，则是近而病诸身者尚不能知，安得谓之太素？则远而违诸身者必不能知之也。盖贵贱穷通，身外之事，与身之血气了不相干，安得以脉而知之乎？况脉之变见无常，是以今日诊得是脉，明日诊之而或非。春间诊得是脉，至夏按之而或否。彼太素者以片时之寻按，而断一生之休咎，殆必无是理。然纵使亿则屡中，亦是捕风捉影，彷彿形容，安有一定之见哉。噫！以脉察病尚不知病之的，而犹待乎望闻问，况能知其他乎？且脉兆于岐黄，演于秦越，而详于叔和，遍考《素》《难》《脉经》，并无一字言及此者，非隐之也，殆必有不可诬者耳。巢氏曰：太素者，善于相法，特假太素以神其术耳。诚哉言也，足以破天下后世之惑矣。又有善伺察者，以言甜人，阴得其实，故于诊按之际，肆言而为欺妄，是又下此一等，无足论也。虽然人禀天地之气以生，不能无清浊纯驳之殊。禀之清者，血气清而脉来亦清，清则脉形圆净，至数分明。吾诊乎此，但知其主富贵而已。若曰何年登科，何年升授，何年招财，何年得子，吾皆不得而知矣。禀之浊者，血气浊而脉来亦浊，浊则脉形不清，至数混乱。吾诊乎此，但知其主贫贱而已。若曰某时招财，某时破财，某时损妻，某时克子，吾亦莫得而知矣。又有形浊而脉清者，此谓浊中之清；质清而脉浊者，此谓清中之浊。又有形不甚清，脉不甚浊，但浮沉各得其位，大小不失其等，亦主平稳而无大得丧也。其他言有所未尽，义有所未备，学者可以类推。是则吾之所谓知人者，一本于理而已矣，岂敢妄为之说以欺人哉！噫，予所以著为是论者，盖以世之有言太素脉者，靡不翕然称美，不惟不能以理析，又从而延誉于人，纵使其言有谬，又必阴与之委曲影射，此所谓误己而误人者也，果何益之有哉？又有迎医服药者，不惟不先言其所苦，甚至再三询叩，终于默默，至有隐疾而困医者，医固为其所困，不思身亦为医所困矣。此皆世之通患，人所共有，故予不得不详论之，以致夫丁宁之意，俾聋瞽者或有所开发焉。孟子曰：予岂好辩哉，予不得已也。

妊娠脉  ***************************
妇人之脉，以血为本。血旺易胎，气旺难孕。少阴动甚，谓之有子。尺脉滑利，妊娠可喜。滑疾不散，胎必三月。但疾不散，五月可别。左疾为男，右疾为女。女腹如箕，男腹如釜。欲产之脉，其至离经，水下乃产，未下勿惊。新产之脉，缓滑为吉。实大弦牢，有证则逆。

天和脉（参后六十年运气诊治　出《轩岐究政》）  ***************************
天和脉只论三阴，南天高兮北泉深。太阴专主右尺寸，厥阴尺寸左边沉。少阴尺寸两不应，相交相反死相临。天和乃平脉也，诸阳为浮，诸阴为沉，故不言三阳。司天在泉，南政以天道言。甲己二岁论脉，则寸在南，而尺在北。三阴司天，则两寸不应。太阴司天，右寸不应。少阴司天，两寸不应。厥阴司天，左寸不应。三阴在泉，则两尺不应。太阴在泉，右尺不应。少阴在泉，两尺不应。厥阴在泉，左尺不应。北政以地道言，乙丙丁戊庚辛壬癸之岁，论脉则寸在北，而尺在南。三阴司天，则两尺不应。太阴司天，右尺不应。少阴司天，两尺不应。厥阴司天，左尺不应。三阴在泉，则两寸不应。太阴在泉，右寸不应。少阴在泉，两寸不应。厥阴在泉，右寸不应。不应者，皆为沉脉也。《绀珠经》曰：五行君火不用事，故南政少阴司天。君火在上，则两寸不应。司泉君火在下，则两尺不应。厥阴司天，君火在左，故左寸不应，司泉则左尺不应。太阴司天，君火在右，故右寸不应，司泉则右尺不应。北政少阴司天，君火在上，则两尺不应。司泉君火在下，则两寸不应。厥阴司天，君火在左，故左尺不应，司泉则左寸不应。太阴司天，君火在右，故右尺不应，司泉则右寸不应。凡不应者，谓脉沉而细，不应于手也。反之则沉为浮，细为大也。岁当君火在寸，而沉反见于尺。岁当君火在寸，而沉反见于尺；岁当君火在尺，而沉反应于寸。经曰：尺寸反者死。岁当君火在左，而沉反见于右；岁当君火在右，而沉反见于左。经曰：阴阳交者死。又曰：学诊之士，必先岁气，良有以哉。李南丰云：上与仲景、丹溪所说不同，然所论深得《素问》君火以退之旨，故从之。

《素问》六十年运气病治之纪  ***************************
壬辰、壬戌岁，上太阳（司天），中木运（太），下太阴（在泉），其化上苦温，中酸和，下甘温，药食宜也。主病眩掉瞑。
戊辰、戊戌岁，上太阳（司天），中火运（太），下大阴（在泉），其化上苦温，中甘和，下甘温，药食宜也。主病热郁。
甲辰、甲戌岁，上太阳（司天），中土运（太），下太阴（在泉），其化上苦热，中苦温，下苦温，药食宜也。主病湿下重。
庚辰、庚戌岁，上太阳（司天），中金运（太），下太阴（在泉），其化上苦热，中辛温，下甘热，药食宜也。主病燥闷满。
丙辰、丙戌岁，上太阳（司天），中水运（太），下太阴（在泉），其化上苦热，中咸温，下甘热，药食宜也。主病大寒。
凡此太阳司天之政，气化运行先天。此下总结辰戌年太阳司天六气之化也。凡子寅辰午申戌六阳年，皆为太过。丑戌酉未己卯六阴年，皆为不及。太过之气，常先天时而至，故其所生长收藏，气化运行皆早。不及之气，常后天时而至，故其气运行皆迟。如《气交变大论》曰：太过者先天，不及者后天。本篇后文曰：运太过则其至先，运不及则其至后，皆此义也。
丁卯、丁酉岁，上阳明（司天），中木运（少），下少阴（在泉），其化上苦小温，中辛和，下咸寒，药食宜也。主灾三宫。
癸卯、癸酉岁，上阳明（司天），中火运（少），下少阴（在泉），其化上苦小温，中咸温，下咸寒，药食宜也。主灾九宫。
己卯、己酉岁，上阳明（司天），中土运（少），下少阴（在泉），其化上苦小温，中甘和，下咸寒，药食宜也。主灾五宫。
乙卯、乙酉岁，上阳明（司天），中金运（少），下少阴（在泉），其化上苦小温，中苦和，下咸寒，药食宜也。主灾七宫。
辛卯、辛酉岁，上阳明（司天），中水运（少），下少阴（在泉），其化上苦小温，中苦和，下咸寒，药食宜也。主灾一宫。
凡此阳明司天之政，气化运行后天。此总言卯西年阳明司天，六气之化也。凡此卯酉十年，岁气不足，故气化运行后天。
壬寅、壬申岁，上少阳（司天），中木运（太），下厥阴（在泉），其化上咸寒，中酸和，下辛凉，药食宜也。病掉眩支胁惊骇。
戊寅、戊申岁，上少阳（司天），中火运（太），下厥阴（在泉），其化上咸寒，中甘和，下辛凉，药食宜也。病上热郁血溢泄心痛。
甲寅、甲申岁，上少阳（司天），中土运（太），下厥阴（在泉），其化上咸寒，中咸和，下辛凉，药食宜也。病体重胕痞饮。
庚寅、庚申岁，上少阳（司天），中金运（太），下厥阴（在泉），其化上咸寒，中辛温，下辛凉，药食宜也。病肩背胸中。
丙寅、丙申岁，上少阳（司天），中水运（太），下厥阴（在泉），其化上咸寒，中咸温，下辛温，药食宜也。病寒浮肿。
凡此少阳司天之政，气化运行先天。
丁丑、丁未岁，上太阴（司天），中木运（少），下太阳（在泉），其化上苦温，中辛温，下甘热，药食宜也。主灾三宫。
癸丑、癸未岁，上太阴（司天），中火运（少），下太阳（在泉），其化上苦温，中咸温，下甘热，药食宜也。主灾九宫。
己丑、己未岁，上太阴（司天），中土运（少），下太阳（在泉），其化上苦热，中甘和，下甘热，药食宜也。主灾五宫。
乙丑、乙未岁，上太阴（司天），中金运（少），下太阳（在泉），其化上苦热，中酸和，下甘热，药食宜也。主灾七宫。
辛丑、辛未岁，上太阴（司天），中水运（少），下太阳（在泉），其化上苦热，中苦和，下苦热，药食宜也。主灾一宫。
凡此、太阴司天之政，气化运行后天。
壬子、壬午岁，上少阴（司天），中木运（太），下阳明（在泉），其化上咸寒，中酸凉，下酸温，药食宜也。主病支满。
戊子、戊午岁，上少阴（司天），中火运（太），下阳明（在泉），其化上咸寒，中甘寒，下酸温，药食宜也。主病血溢上热。
甲子、甲午岁，上少阴（司天），中土运（太），下阳明（在泉），其化上咸寒，中苦热，下酸热，药食宜也。病中满身重。
庚子、庚午岁，上少阴（司天），中金运（太），下阳明（在泉），其化上咸寒，中辛温，下咸温，药食宜也。主病下清。
丙子、丙午岁，上少阴（司天），中水运（太），下阳明（在泉），其化上咸寒，中咸热，下酸温，药食宜也。主病寒下。
凡此少阴司天之政，气化运行先天。
丁巳、丁亥岁，上厥阴（司天），中木运（少），下少阳（在泉），其化上辛凉，中辛和，下咸寒，药食宜也。主灾三宫。
癸巳、癸亥岁，上厥阴（司天），中火运（少），下少阳（在泉），其化上辛凉，中咸和，下咸寒，药食宜也。主灾九宫。
己巳、己亥岁，上厥阴（司天），中土运（少），下少阳（在泉），其化上辛凉，中甘和，下咸寒，药食宜也。主灾五宫。
乙巳、乙亥岁，上厥阴（司天），中金运（少），下少阳（在泉），其化上辛凉，中酸和，下咸寒，药食宜也。主灾七宫。
辛巳、辛亥岁，上厥阴（司天），中水运（少），下少阳（在泉），其化上辛凉，中苦和，下咸寒，药食宜也。主灾一宫。
凡此厥阴司天之政，气化运行后天。
愚按：人秉天地之气以生，天人一理也。五运六气，阴阳之变，胜复之作，而人身应之。经曰：随其气所在，期于左右，从其气则和，违其气则病。迭移其位者病，失守其位者危，寸尺反者死，阴阳交者死。又曰：先立其年，以知其气。而主病之阴阳虚实，逆从生死，毋外此以为气诊矣。

奇经八脉（出《轩岐究政》）  ***************************
李濒湖曰：凡人一身有经脉络脉，直行曰经，旁行曰络。经凡十二，手之三阴三阳，足之三阴三阳是也。络凡十五，乃十二经各有一别络，而脾又有一大络，并任督二络，为十五也，共二十七气。相随上下，如泉之流，如日月之行，不得休息，故阴脉营于五脏，阳脉营六腑。阴阳相贯，如环无端，莫知其纪，终而复始。其流溢之气，入于奇经，转相灌溉，内温脏腑，外濡腠理。奇经凡八脉，不拘制于十二正经，无表里配合，故谓之奇。盖正经犹乎沟渠，奇经犹夫湖泽，正经之脉隆盛，则溢于奇经。故越人比之天雨降下，沟渠溢满，滂沛妄行流于湖泽，此发《灵》《素》未发之秘者也。八脉载在群书，略而不悉，医不知此，罔探病机，仙不知此难。安炉鼎云：奇经八脉者，阴维也，阳维也，阴跷也，阳跷也，冲也，任也，督也，带也。阳维起于诸阳之会，由外踝而上行于卫分；阴维起于诸阴之交，由内踝而上行于营分，所以为一身之纲维也。阳跷起于跟中，循外踝，上行于身之左右。阴跷起于跟中，循内踝，上行于身之左右，所以使机关之捷跷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上为诸脉之冲要，故曰十二经脉之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督主身后之阳，任冲主身前之阴，以南北言也。带脉横束诸脉，以六合言也。是故医而知乎八脉，则十二经、十五络之大旨得矣。仙而知乎八脉，则龙虎升降，玄牝幽微之妙窍得矣。两手脉浮之俱有阳，沉之俱有阴，阴阳皆实盛者，此为冲督之脉也。冲督之脉者，十二经之道路也。冲督用事，则十二经不复朝于寸口，其人皆恍惚狐疑不省，必当犹豫而两心也。两手阳脉浮而细微，绵绵不可知，俱有阴脉，亦复细绵绵，此为阴跷阳跷之脉也。此人曾有病鬼魅风死，若恍惚亡人为祸也。尺寸脉俱浮，直上直下，此为督脉，腰背强直，不得俯仰，大人颠病，小儿风痫疾。尺寸脉俱牢，直上直下，此为冲脉，胸中有病寒疝也。《难经》曰：奇经为病何如？然阳维维于阳，阴维维于阴，阴阳不能相维，则怅然失志，溶溶不能自收。阴跷为病，阳缓而阴急。阳跷为病，阴缓而阳急。冲脉为病，逆气而里急。督脉为病，脊强而厥。任脉之为病，其内若结，男子为七疝，女子为瘕聚。带之为病，腹满腰溶溶，若坐水中。阳维为病，苦寒热。阴维为病，苦心痛。此奇经脉之为病也。

举《脉诀》悖经之非（出《轩岐究政》）  ***************************
萧通隐曰：宋妄男子高阳生者，冒窃叔和，伪创《脉诀》，庸鄙差谬，大乖经旨。俗医习诵，遵为法程，终日咕譁，益增聋聩。虽阅多病，历多寿，虚实不识，生死无知，脉理竟昧，误世非浅。独奈相承胶固难拔，若肯回心翻悟，弃邪归正，依凭《内经》《脉经》正法，特究虚实，洞明生死，病必识脉，治必求本。轩岐微蕴，再彰今日，天下之幸，万世之庆也。今举其非者于后：《脉经》以浮脉，谓举之有馀，按之不足。《脉诀》乃谓寻之如太过。据此乃浮兼洪紧实之象，岂浮之体乎？谬一也。又《脉经》以沉脉，谓重按至筋骨乃得。《脉诀》乃谓缓度三关，状如烂绵。岂知沉尚兼迟数洪细，而误指烂绵之弱脉，为沉之体，谬二也。又《脉经》以迟脉，谓一息三至，去来极慢。《脉诀》乃为重手乃得。又曰隐隐，曰状且难。是又混迟而为沉为涩矣，岂迟之体乎？谬三也。又《脉经》以数为纲领正脉。《脉诀》妄立七表八里名目而遗数脉，只歌于九道，谬四也。又《脉经》以滑脉往来流利，如珠应指。《脉诀》乃云按之即伏，三关如珠，不进不退。此正《内经》所云：皮肤著脉，不往来者死，是岂滑之体乎？谬五也。又《脉经》以涩脉，为往来难，细迟短散。《脉诀》乃云指下寻之似有，举之全无。悖经甚矣，谬六也。又《脉经》以虚脉，为迟大而软，按之无力，隐指豁豁然空。《脉诀》乃谓寻之不足，举之有馀，此为浮脉，岂虚之体乎？谬七也。又《脉经》以实脉，为浮沉皆得，愊愊应指。《脉诀》乃言如绳应指来，又言证为小便不禁。是认脉为紧脉，而证为虚寒之证。妄甚矣，谬八也。又《脉经》以洪脉，为指下极大，宜于夏。《脉诀》乃云季夏宜之，秋季冬季，发汗通肠，俱非所宜。独不闻有舍时从证乎？谬九也。又《脉经》以紧脉，为数如切绳。《脉诀》乃云寥寥入尸来。是令脉将倒行耳，谬十也。又《脉经》以芤脉，中央空，两边实，病主失血。《脉诀》乃谓两头有，中间无，是脉从中而断截矣。又言主淋沥，气入小肠，与血症何反？误世不小，谬十一也。又《脉经》以缓脉，主营弱风虚湿脾之病。《脉诀》乃云为脾热口臭，反胃齿痛，梦鬼之症，支离枉诞，谬十二也。又《脉经》以弦脉，如张弓弦。《脉诀》乃云脉紧状绳牵，时时带数。此又混紧数为弦，大失弦体矣，谬十三也。又《脉经》以牢脉似伏，实大而长微弦。《脉诀》乃云寻之则无，按之则有。又云脉入皮肤辨息难，又以牢为死脉，皆舛妄害理，谬十四也。又《脉经》以濡脉极软，而浮细如绵，按之无有。《脉诀》乃云按之似有举还无。是又以微脉为濡，谬十五也。又《脉经》以弱脉为极软而沉细，按之乃得，举之无有。《脉诀》乃言轻手乃得。是又以濡为弱，谬十六也。又《脉经》以细脉，小于微而常有，细直而软。《脉诀》乃谓往来极微。与经大乖，谬十七也。又《脉经》以伏脉为重按著骨，指下才动。而《脉诀》乃云寻之似有，定息全无。谬十八也。又《脉经》以动脉为见于关上下，厥厥动摇。《脉诀》乃言寻之似有，举之还无，不离其处，不往不来，三关沉沉。含糊谵妄，谬十九也。又《脉经》以促脉，为来去数时一止复来。《脉诀》乃云并居寸口。不言时止，谬二十也。又《脉经》以结脉，为往来缓时一止复来。《脉诀》乃云或来或去，聚而却还。此与结何干？谬二十一也。又《脉经》与仲景以动为阳。《脉诀》之九道，则以动为阴。谬二十二也。又仲景以弦为阴。《脉诀》之七表，则以弦为阳。谬二十三也。又《内经》《难经》、仲景、《脉经》，皆以脉从阴阳对待而言，而《脉诀》则妄创七表八里九道之诡名。夫以表言之，则实脉非表也；以里言之，则迟脉非里也；而道更不知为何道也，谬二十四也。
以上二十四谬，举世习熟，无有觉其非者，兹特以经为案，以悖经为断，切有赖于同志之士焉。谨再考证诸书，以悉其谬。晦庵朱夫子曰：古人察脉非一道，今世惟守寸关尺之法，俗传《脉诀》，辞最鄙浅，非叔和本书。东杨柳贯曰：王叔和撰《脉经》十卷，为医家一经。今《脉诀》熟在人口，直谓叔和所作，不知叔和西晋时，尚未有歌括，此乃宋之中世人，假託以便习肄尔。河东王世相曰：诊候之法不易精也，轩岐微蕴，越人、叔和撰《难经》《脉经》，犹未尽泄其奥。五代高阳生著《脉诀》，假叔和之名，语多牴牾，辞语鄙俚。又被俗学妄注，世医家传户诵，茫然无所下手，不过藉此求食而已，于诊视何益哉？云间浅溥曰：晋太医令王叔和著《脉经》，其言可守而不可变，乃托叔和《脉诀》行，而医经之理遂微。盖叔和为世所信重，故假其名而得行耳。然医道之日浅，未必不繫此而衰之也。樱宁滑寿曰：脉之阴阳表里，以对待而为名象也。高阳生七表八里九道，盖凿凿也，求脉之明，为脉之晦。金陵戴起宗曰：脉不可以表里定名也，轩岐、越人、叔和皆不言表里，《脉诀》窃叔和之名，而立七表八里九道，为世大惑。脉之变化从阴阳生，但可以阴阳对待而言，各从其类，岂可以一浮二芤为定序，而分七八九之名乎？大抵因浮而见皆为表，因沉而见者皆为里，何拘于七八九哉？庐山刘立之以浮沉迟数为纲，以教学者，虽似捷径，然必由博反约，然后能入脉妙。若以此自足，亦画矣。朱丹溪曰：气口者脉之要会，故能知人命之死生。世之俗医，诵高阳生之妄作，欲以治病，其不杀人也几希。


跋  ——————————————————————————————————————————————————————————————————————————————————————————

跋  ***************************
先太父自应童试及习举子业，风檐辛苦，备尝之矣，然屡踬场屋。自订香枫书屋诗稿一卷，诗选一卷。岁乙丑随任云间，得肠澼症，嗣是邃心医学。尝谓医家首重切脉，犹作文首贵认题。所著《医方纂要》一卷，《医灯》四卷，即行付梓。而是书纂各家脉诀，参以己见。
