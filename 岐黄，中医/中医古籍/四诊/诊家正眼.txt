
序  ***************************
脉之治乱，生死攸分，讵云渺事，故《内经》云：微妙在脉，不可不察。自非深心精讨，未易入其阃奥。西晋王叔和集轩岐以来诸家名论，撰成《脉经》十卷，真可为万世指南。顾其文辞古邃，解之不易，诵之殊难。迨于六朝，有高阳生者，作为《歌诀》，伪托叔和之名，实与《脉经》大相刺谬。以其辞义肤浅，俗学便之，遂使伪诀满天下，脉法且晦蚀矣。虽辟之者，代有其人，奈习之日恬不知改。余用究心于今古脉书，详为徵考者四十余载，见地颇定，汇成是帙，较之曩刻差有进焉者矣。句句推敲，字字审确，凡前人未当之旨，本经言以正其失衡至理而简其讹行，使千载阴霾一朝见，睹从前泊于邪说者，今日始反正矣。颜曰：《正眼》，俾遵道者，无歧途之惑，庶乎为叔和之忠勋，后学之标的云尔。
云间李中梓士材甫自识

卷上  ——————————————————————————————————————————————————————————————————————————————————————————

脉之名义  ***************************
《内经》曰：人受气于谷，谷入于胃，以传于肺，五脏六腑，皆以受气。清者为营，浊者为卫；营行脉中，卫行脉外。（此明胃气为脉道之根，脏腑之本，气血之所自出也。凡人之生，皆受气于谷，万物资生之本也。凡谷之入，必先至于胃，万物归土之义也。坤土不敢自专，精微上输于肺，盖地道卑而上行也。肺为乾金，所受精微，下溉脏腑，盖天道下济而光明也。金土互输，地天交泰。清而上升者为营血，阴生于阳也；浊而下降者为卫气，阳根于阴也。营血为阴，故行脉中；卫气为阳，故行脉外也。）
（按：审察病状，以决死生，非指下了然，将安所凭藉乎？深慨世医不知脉为何物。若以为气乎，而气为卫，卫行脉外，则知非气矣；若以为血乎，而血为营，营行脉中，则知非血矣；若以为经隧乎，而经隧实繁，则知非经隧矣。然则脉果何物耶？余尝于此深思，久而始悟其微。古之“衇”，从血从[衇-血]，谓气血流行，各有分派而寻经络也。今之脉字，从肉从永，谓胃主肌肉，气血资生而永其天年也。夫人之生也，惟是精与气与神而已。精气即血气，而神则难见也。人非是神，无以主宰血气，保合太和，流行三焦，灌溉百骸，故脉非他，即神之别名也。神超于气血之先，为气血之根蒂，善乎！华元化云脉者，气血之先也。气血之先，非神而何？然神依于气，气依于血，血资于谷，谷本于胃，所以古之论脉者云：有胃气则生，无胃气则死。东垣亦曰脉贵有神，正指胃气也。是知谷气充则血旺，血旺则气强，气强则神昌，神之昌兴与否，皆以脉为征兆。故脉也者，实气血之主宰，即神之别名，此千古未剖之疑义也，特表而出之。）
气口独为五脏主  ***************************
黄帝问曰：气口何以独为五脏主？岐伯曰：胃者，水谷之海，六腑之大源也。五味入口，藏于胃，以养五脏气，气口，太阴也。是以五脏六腑之气味，皆出于胃，变现于气口。（气口者，六部之总称，非专指右关之前也。按《素问·经脉别论》云：食气入胃，经气归于肺。肺朝百脉，气归于权衡，权衡以平，气口成寸，以决死生。由是而知气口即寸口也。曰变现者，饮食所变之精微，咸显现于手太阴之气口，而阴阳盛衰之象，莫不从此见矣。）
（《难经》曰：十二经皆有动脉，独取寸口，何谓也？扁鹊曰：寸口者，脉之大会，手太阴之动脉也。肺为五脏六腑之华盖，位处至高，受百脉之朝会，布一身之阴阳，故《经》曰脏真高于肺，以行营卫阴阳者是也。是以十二经皆有动脉，独取肺家一经之动脉，可以决五脏六腑强弱吉凶也。）
脉辨至数  ***************************
《内经》曰：人一呼脉再动，一吸脉亦再动，呼吸定息脉五动，闰以太息，命曰平人。（一呼再动，一吸再动，则一息四至为平和之脉，若得五动即太过矣；惟当太息之际，亦为平脉。何也？凡人之呼吸，三息后必闰以一息之长，五息再闰，谓之太息。故曰闰以太息，亦应历家三岁一闰，五岁再闰之数也。惟其息长，故得五至以明，苟非太息，则仍是四至矣。）一呼脉一动，一吸脉一动，曰少气。（一呼一动，一吸一动，则一息之间仅得一至，脉之迟者也。迟主阴寒，阳气衰微之明征也。）一呼脉三动，一吸脉三动而躁，尺热曰病温；尺不热，脉滑曰病风。（一息六至其名曰数。阳盛阴衰，热之象也。尺热者，言尺后近臂有热，则必通身皆热。脉来数躁而体中发热，其病温也，明矣。数滑而身不热，当病内风。若使外感于风，宁有身不热之理乎？）一呼脉四动以上曰死，脉绝不至曰死。乍数乍疏曰死。（一呼四动，则一息八至矣，而况以上乎，而有不死者乎！脉绝不至，则运化息而机缄穷。乍数乍疏，则阴阳舛而揆度乱。三脉若见，不死安待！）
日夜五十营  ***************************
《内经》曰：一日一夜五十营，以营五脏之精，不应数者，名曰狂生。（营者，运也。经脉运行于身，一日一夜凡五十周，以运行五脏之精气。夫周身上下前后左右，凡二十八脉，其长十六丈二尺。宗气积于胸中，主呼吸而行经隧。一呼气行三寸，一吸气行三寸，呼吸定息，气行六寸。以一息六寸推之，则一日一夜凡一万三千五百息，通共计之当五十周于身，则脉行八百一十丈。其有太过不及而不应此数者，名曰狂生。狂者，妄也，犹言幸而生也。）所谓五十营者，五脏皆受气，持其寸口，数其至也。（五十营者，五脏所受之气也。持者，诊也。但诊寸口而数其至，则脏气之衰旺可知矣。）五十动而不一代者，五脏皆受气。（代者，止而复来也。脏有所损，则气有所亏，故不能运行也。若五十动而无一止，则终无止矣，五脏之气皆足，和平之象也。）四十动而一代者，一脏无气。（《难经》曰：吸者随阴入，呼者因阳出。今吸不能至肾，则至肝而还，故知一脏无气者，肾气先尽也。然则五脏和者气脉长，五脏病者气脉短。即此一脏无气，必先乎肾，则下文所谓二脏、三脏、四脏、五脏者，皆当自远而近，以次而短，而由肾及肝，由肝及脾，由脾及心，由心及肺，故病者，必气促而喘，仅呼吸于胸中数寸之间，真阴绝于下，孤阳浮于上，气短之极也。人之生死由乎气，气之聚散由乎阴，凡残喘尚延者，一线之气未绝耳。此脏气之不可不察也。）三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。予，犹与也。短期者，死期也，亦近也。言死期已近也。终始者，十二经各有绝气。先见，是名为始也。详见《灵枢·经脉》篇。所谓五十动而不一代者，以为常也，以知五脏之期。予之短期者，乍数乍疏也。（以为常者，无病之常脉也，因此可以知五脏之气。若欲决其死期，则在乍数乍疏也。不满十至而代，则乍数乍疏矣。非代脉之外，别有乍数乍疏也。）
诊贵平旦  ***************************
《内经》曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，乃可诊有过之脉。（营卫之气，一昼夜五十周于身，昼则行阳，夜则行阴，迨至平旦，复会于寸口。斯时也，夫曾著衣动作，阴气将尽而未动，阳气将盛而未散，饮食未进，谷气未行，故经脉未盛，而络脉调匀，气血未至于扰乱，乃可诊有过之脉。有过，犹言有病也。若饮食入胃，则谷气流行，直行之经，往往强盛，而横行之络，气先至者强，气未至者弱，经络之脉不能调匀，则气血之盛衰，未可尽凭矣。）
寸关尺之义  ***************************
《内经》曰：从鱼际至高骨，却行一寸，名曰寸口。从寸至尺，名曰尺泽。故曰尺寸。寸后尺前名曰关。（大指从鱼际穴至高骨，得一寸，故名为寸也。肘腕内廉尺泽穴至高骨得一尺，故名为尺也。正当高骨之上，乃尺与寸交界之际，故名关也。）扁鹊曰：尺寸者，脉之大要会也。从关至尺，是尺内，阴之所治也；从关至鱼际，是寸口内，阳之所治也。（要者，扼要也。会者，朝会也。尺寸皆肺之经脉，百脉皆来朝会，岂非扼要之所乎？肾肝为阴，处乎尺内。心肺为阳，处乎寸内。治，犹属也。言所属之部位也。）又曰：三部者，寸关尺也。九候者，浮中沉也。上部法天，主胸以上至头之有疾；中部法人，主膈以下至脐之有疾；下部法地，主脐以下至足之有疾。（上部法天，主上焦胸中之分，以至于巅顶，即寸部也；中部法人，主中焦膈中之分，即关部也；下部法地，主下焦腹中之分，以至于足膝，即尺部也。浮候法天，轻手候之，以察其表也；中候法人，不轻不重候之，以察其半表半里也；沉候法地，重手候之，以察其里也。每部各有浮中沉三候，则三部共九候矣。）
滑伯仁曰：诊脉之道，先调自己气息。男左女右，先以中指取定关位，却下前、后二指。初轻候消息之，次中候消息之，次重候消息之。自寸关至尺，逐部寻究。一呼一吸之间，脉行四至为率，闰以太息，五至为平脉也。其有太过不及，则为病脉，各以其部断之。（自己之气息调匀，则他脉之至数明辨，故凡诊必先调息也。男子属阳，故先诊左手；女子属阴，故先诊右手。掌后高骨正对关部，先以中指取定关部，然后下前后二指，则尺寸方准也。轻候消息，其名曰举；中候消息，其名曰寻；重候消息，其名曰按。一息四至，为和平之脉；若当太息，必以五至为和平也。太过者，洪大有力也；不及者，迟细无力也。各以五脏六腑所居之部位，察其微甚，审其从违，断其吉凶也。）
又曰：臂长则疏下指，臂短则密下指。三部之内，大小、浮沉、迟数同等，尺寸、阴阳、高下相符，男女、左右、强弱相应，四时之脉不相戾，命曰平人。其或一部之内，独大、独小、偏迟、偏疾，左右、强弱之相反，四时、男女之相背，皆病脉也。左脉不和，为病在表，为阳，主四肢；右脉不和，为病在里，为阴，主腹脏。（臂长者，脉亦长，故下指宜疏；臂短者，脉亦短，故下指宜密。同等者，不大不小、不浮不沉、不迟不数也。相符者，寸为阳、为高，常宜浮大；尺为阴、为下，常宜沉小也。相应者，左大顺男，右大顺女；男子寸盛而尺弱，女子尺盛而寸弱也。不相戾者，春弦、夏洪、秋毛、冬石也。此四者，平人无病之脉也。其或大小独见，迟数偏呈，左右相反，时令相戾，男女相违，皆知其为病脉也。左脉为人迎，故病在里，属阳，与四肢相应也；右脉为气口，故病在表，属阴，与腹脏相应也。）
又曰：察脉须识上下、来去、至止。不明此六字，则阴阳虚实不别也。上者为阳，来者为阳，至者为阳；下者为阴，去者为阴，止者为阴也。上者自尺部上于寸口，阳生于阴也；下者自寸口下于尺部，阴生于阳也。来者自骨肉之分而出于皮肤之际，气之升也；去者自皮肤之际而还于骨肉之分，气之降也。应曰至，息曰止也。（上下者，以尺与寸相比度也。阳生于阴者如左尺水，生左关木；左关木，生左寸心也。右尺火，生右关土；右关土，生右寸肺金也。阴生于阳者，右寸肺金，生左尺肾水也；左寸君火，分权于右尺相火也。来者，为气之升，主乎阳也；去者，为气之降，主乎阴也。《内经》以来盛去衰为钩脉，阳气盛满之象。若去来俱盛，钩之太过也；来不盛，去反盛，钩之不及也。应者，寻常应手之脉也。止者，歇至不匀之脉也，如促、结、涩、代之类。）
三焦分配三部  ***************************
岐伯曰：寸以射上焦，关以射中焦，尺以射下焦。扁鹊曰：三焦者，元气之别使也，主通行三气，经历于五脏六腑。华元化曰：三焦者，人身之三元之气也，总领五脏六腑、营卫经络、内外左右上下之气也。
（按：三说而细绎之，乃知脉本身中之元神，和会后天谷气，以周流于一身者也。盖元神附于肾间之动气，出于下焦，合水谷之精气，谓之营气；升于中焦，合水谷之悍气，谓之卫气；升于上焦，营行脉中，卫行脉外，其宗气积于胸中，名曰气海。故三焦者，统领周身之气，而分隶于胸膈腹，即分配于寸关尺，灼然无可疑者。乃滑伯仁承讹袭舛，而谓右尺乃手心主，三焦脉所出，何其不稽于古，不衷于理耶？）
重轻审察  ***************************
扁鹊曰：初持脉，如三菽之重，与皮毛相得者，肺部也；如六菽之重，与血脉相得者，心部也；如九菽之重，与肌肉相得者，脾部也；如十二菽之重，与筋平者，肝部也；按之至骨，举指来疾者，肾部也。（由是推之，不独以左右六部分候脏腑，即指下轻重之间，便可测何经受病矣。粗工不此之察，而专分六部，则脉中之微妙，可得而知耶！）
阴阳辨别  ***************************
岐伯曰：言人之阴阳，则外为阳，内为阴。言人身之阴阳，则背为阳，腹为阴。言人身脏腑中阴阳，则脏为阴，腑为阳。肝心脾肺肾五脏为阴，胆胃大小肠三焦膀胱六腑为阳。故背为阳，阳中之阳，心也；背为阳，阳中之阴，肺也。腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。此皆阴阳表里内外雌雄相输应也。（心肺皆居上而属阳，但心位乎南，故为阳中之阳；肺位乎西，故为阳中之阴也。肾肝皆处下而属阴，但肾位乎北，故为阴中之阴；肝位乎东，故为阴中之阳也。脾土位卑为阴，且为孤脏而居乎内，又不主时令，而寄旺于四季之末，故为阴中之至阴也。）
扁鹊曰：呼出心与肺，吸入肾与肝，呼吸之间，脾受谷味也，其脉在中。浮者，阳也；沉者，阴也。问心肺俱浮，何以别之？曰：浮而大散者，心也；浮而短涩者，肺也。问肾肝俱沉，何以别之？曰：牢而长者，肝也；举之濡，按指来实者，肾也。脾主中州，故其脉在中，是阴阳之法也。（呼出者，阳也，故心肺之脉皆浮也。心为阳中之阳，故浮而且大散也；肺为阳中之阴，故浮而兼短涩也。吸入者，阴也，故肾肝之脉皆沉也。肾为阴中之阴，故沉而且实也；肝为阴中之阳，故沉而兼长也。脾为中州，故不浮不沉，而脉在中也。）
《内经》分配脏腑定位  ***************************
《素问·脉要精微论》曰：尺内两旁，则季胁也。（季胁，小肋也。在胁下两旁，为肾所近之处也。）尺外以候肾，尺里以候腹。（尺外者，尺脉前半部也。尺里者，尺脉后半部也。前以候阳，后以候阴。人身以背为阳，肾附于背，故外以候肾。腹为阴，故里以候腹。所谓腹者，凡大小肠、膀胱，皆在其中矣。以下诸部，俱言左右，而此独不分者，以两尺皆主乎肾也。）中附上，左外以候肝，内以候鬲。（中附上者，言附尺之上而居乎中，即关脉也。左外者，言左关之前半部也；内者，言左关之后半部也，余皆仿此。肝为阴中之阳脏，而亦附近于背，故外以候肝；内以候鬲，举一鬲而中焦之鬲膜、胆腑皆在其中矣。）右外以候胃，内以候脾。（右关之前，所以候胃；右关之后，所以候脾。脾胃者，皆中州之官也，而以表里言之，则胃为阳，脾为阴，故外以候胃，内以候脾也。按寸口者，手太阴也。太阴行气于三阴，故曰三阴在手而主五脏。所以本篇止言五脏，而不及六腑。然胃亦腑也，而此独言之，何也？《经》所谓五脏皆禀气于胃，胃者，五脏之本也。脏气者，不能自至于手太阴，必因于胃气，乃至于手太阴也。故胃气当于此察之。又《五脏别论》云：五味入口，藏于胃以养五脏之气。气口亦太阴也，是以五脏六腑之气味，皆出于胃，变现于气口。然则此篇虽止言胃，而六腑之气亦无不见乎此。）上附上，右外以候肺，内以候胸中。（上附上者，言上而又上，则寸脉也。五脏之位，惟肺最高，故右寸之前以候肺，右寸之后以候胸中。胸中者，鬲膜之上皆是也。）左外以候心，内以候膻中。（心肺皆居鬲上，故左寸之前以候心，左寸之后以候膻中。膻中者，即心包络之别名也。按：五脏所居之位，皆五行一定之理。火旺于南，故心居左寸；木旺于东，故肝居左关；金旺于西，故肺居右寸；土旺于中，而寄位西南，故脾胃居右关。此即河图五行之次序也。）前以候前，后以候后。（此重申上下内外之义也。统而言之，寸为前，尺为后；分而言之，上半部为前，下半部为后。盖言上以候上，下以候下也。）上竟上者，胸喉中事也。下竟下者，少腹腰股膝胫足中事也。（竟者，尽也。言上而尽于上，在脉则尽于鱼际，在体则应乎胸喉也。下而尽于下，在脉则尽于尺部，在体则应乎少腹腰足也。按：此篇首言尺，次言中附上而为关，又次言上附上而为寸，皆自内以及外者，盖以太阴之脉从胸走手，以尺为根本，寸为枝叶也。故曰凡人之脉，宁可有根而无叶，不可有叶而无根。又按：内外二字，诸家之注皆云内侧、外侧。若以侧为言，必脉形扁阔，或有两条者乃可耳。不然，则于义不通矣。如前以候前，后以候后，上竟上，下竟下者，皆内外之义也。观易卦六爻，自下而上，以上三爻为外卦，下三爻为内卦，则上下内外之义昭然矣。或曰浮取为外，沉取为内，于义亦通。然如外以候肺，内以候胸中，外以候心，内以候膻中，是脏从外取，而腑从内候，则无是事矣。故不如从上下看为稳当也。）推而外之，内而不外，有心腹积也。（推者，察也，求也。凡诊脉必先推求于外。若但见沉脉而无浮脉，是有内而无外矣，故知其病在心腹之有积也。）推而内之，外而不内，身有热也。（推求于内，浮而不沉，则病在外而非内矣，惟表有邪，故身热也。）推而上之，上而不下，腰足清也。（清者，冷也。推求于上部则脉强盛，而下部则脉虚弱，此上盛下虚，故腰足清冷也。上下有二义，以寸、关、尺言之，寸为上，尺为下也。以浮中沉言之，浮为上，沉为下也。）推而下之，下而不上，头项痛也。（推求于下部，下部有力，上部无力，此清阳不能上升，故头项痛；或阳虚而阴凑之，亦头项痛也。）按之至骨，脉气少者，腰脊痛而身有痹也。（按之至骨，肾肝之分也。脉气少者，言无力也。肾水虚，故腰脊痛；肝血亏，故身有痹也。）
（愚按：五脏六腑以暨心包络，共成十二经，分配于脉之六部，自有定理，莫可变乱，第详玩《内经》，便昭然于心目矣。《内经》出胸、鬲、腹三字，以分上、中、下而配寸、关、尺也。然腑不及胆者，寄于肝部也；不及大肠、小肠、膀胱者，统于腹中也。高阳生以大小肠列于寸上，不知大小肠皆在下焦腹中，乃欲越中焦而候之寸上，误矣。彼不过因小肠之脉络于心，大肠之脉络于肺耳。然则肾之脉亦络于心，而遂于左寸候肾可乎？膻中为手厥阴经，即是心包（络。故《经》曰：外以候心，内以候膻中。又曰：膻中者，臣使之官，喜乐出焉。又曰：膻中者，心主之宫城也。又曰：心包络之脉，起于胸中，出属心。即此四段经文而细绎之，则膻中即是心包，心包实为心腑，昭确可据。而高阳生候于右尺，不亦妄乎！以丹溪之敏，亦以包络、膻中分为二候，况其他哉！《内经》明称左右皆肾，而命门居两肾之正中。考《明堂》《铜人》等经，命门一穴在督脉第十四椎下陷中，两肾之间，且脉之应于指下，为有经络，循经络朝会于寸口，而《内经》并无命门之经络，妄以穴名为脏，配列右寸，真是蒙昧千秋矣。三焦者，中清之腑，通行人身三元之气。三焦通，则周身之气皆通。故《经》曰：上焦如雾，中焦如沤，下焦如渎。王叔和分配于寸、关、尺，乃至当也。而高阳生分隶右尺，尤为谬妄。）
（《经》曰：尺内两傍，则季胁也。尺外以候肾，尺里以候腹。中附上，左外以候肝，内以候鬲；右外以候胃，内以候脾。上附上，右外以候肺，内以候胸中；左外以候心，内以候膻中。）
六气分合六部时日诊候之图  ***************************
（此六气分合六部时日诊候之图，乃余所自悟而自制，实六气至理，而古今所未发者。以平治之纪为例，若太过之纪，其气未至而至，从节前十三日为度；不及之纪，其气至而未至，从节后十三日为度。太过之岁，从左尺浮分起立春；不及之岁，从左关中分起立春。依次而推之，必于平旦，阴气未散，阳气未动，饮食未进，衣服未著，言语未吐之时，清心调息，逐部细究，则时令之病，可以前知。诊得六部俱平则已，若有独大、独小、独浮、独沉、独长、独短，与各部不同，依图断之，无不验者。假如左关中候脉独弦大，已知雨水后、惊蛰边有风热之病。盖弦主风，而大主热也；且左关又为风木之令故也。如右尺沉分，脉独缓滞而实大，已知芒种后、夏至边有湿热之病。盖缓滞主湿，而实大主热也。若缓滞而虚大，乃湿热相火为患。盖缓滞为湿，而虚大为相火也；且在沉分，沉亦主湿，又在相火之位故也。久病之人，六脉俱见浊滞，惟右寸中候脉来从容和缓，清净无滞，已知霜降后、立冬边必愈。盖中候而从容和缓，为胃气之佳脉；且右寸为肺金之位，土来生金故也。其余各部，俱仿此而精详之，百不失一也。然亦须三四候之确然不渝，无不验者。）
政运有不应之脉  ***************************
不应者，沉细之脉也。甚至极沉极细，几于不可见矣；第覆病者之手而诊之则见矣。凡值此不应之脉，乃岁运合宜，命曰天和之脉，不必求治。若误治之，反伐天和矣。
土运为南政。盖土位居中，面南行令故也。金、木、水、火四运，皆以臣事之，北面受令，故为北政。
甲、己二年为土运南政。如遇少阴司天，则两寸不应；厥阴司天，则右寸不应；太阴司天，则左寸不应。少阴在泉，则两尺不应；厥阴在泉，则右尺不应；太阴在泉，则左尺不应。
乙、丙、丁、戊、庚、辛、壬、癸八年，皆为北政。如遇少阴司天，则两尺不应；厥阴司天，则右尺不应；太阴司天，则左尺不应。少阴在泉，则两寸不应；厥阴在泉，则右寸不应；太阴在泉，则左寸不应。如尺当不应而反浮大，寸当浮大而反沉细，寸当不应而反浮大，尺当浮大而反沉细，是为尺寸反。《经》曰尺寸反者死。如右当不应而反浮大，左当浮大而反沉细，左当不应而反浮大，右当浮大而反沉细，是谓左右交。经曰左右交者死。
人迎气口  ***************************
黄帝曰：寸口主中，人迎主外，两者相应，俱往俱来，若引绳大小齐等。（寸口者，气口也，在右手关前一分，胃之部也，属湿土而为阴，故主在中之病；人迎脉在左手关前一分，胆之部也，属风木而为阳，故主在外之病。所谓相应者，往来大小若引绳之不爽也。）春夏人迎微大，秋冬气口微大，如是者命曰平人。（春夏主阳，故人迎之阳脉微大；秋冬主阴，故气口之阴脉微大。微大者，犹言略大也。）雷公曰：病之益甚，与其方衰如何？黄帝曰：内外皆在焉。（言表里俱当审察也。）切其脉口滑小紧以沉者，病益甚，在中；人迎大紧以浮者，病益甚，在外。（脉口，即气口也，气口为阴，故在中而主脏。人迎为阳，故在外而主腑。滑小紧沉，阴分之邪也。大紧以浮者，阳分之邪也。故病皆益甚也。）脉口浮滑者，病日进；人迎沉滑者，病日损。（脉口为阴，浮滑者，以阳加阴，故病日进。人迎为阳，沉滑者，阳邪渐退，故病日损者，渐减也。）脉口滑以沉者，病日进，在内；人迎滑盛以浮者，病日进，在外。（脉口人迎，经分表里，故沉滑则内痛增、浮滑则外病进也。）
脉之浮沉及人迎气口大小等者，病难已。（前言平脉，固自相应平等。此言病脉，则有内外阴阳之辨，不当平等。若俱浮则偏于阳，俱沉则偏于阳，故病难已，已者，止也。）病在脏，沉而大者，易已，小为逆；病在腑，浮而大者易已。（病在脏者为阴，阴本当沉，而脉大为阳气充也，故易已；若见小脉，则真阴衰而为逆矣。病在腑者为阳，阳病得阳脉为顺，故浮而大者病易已。故曰：阴症见阳脉则生，阳症见阴脉者死。）人迎盛坚者，伤于寒；气口盛坚者，伤于食。（人迎主表，盛坚为外感风寒；气口主里，盛坚为内伤饮食。）
按：按古称关前一分，人命之主。左为人迎，以察外因，右为气口，以察内因。凡人死生之机，吉凶之故，蔑不于是推求，以故上古，最为秘密，必歃血而后敢传，非粗工所与闻也。余虽不敏，请得而陈其概焉。夫寸关尺三部，各占三分，共成寸口。故知关前一分，正在关之前一分也，左关之前一分，属少阳胆部，胆为风木之司，故曰：人迎紧盛伤于风也，东方风木，主天地春升之令，万物之始生也。经曰：肝者，将军之官，谋虑出焉，与足少阳胆相为表里。胆者，中正之官，决断出焉。人身之中，胆少阳之脉，行肝脉之分外，肝厥阴之脉，行胆脉之位内，两阴至是而交尽，一阳至是而初生，十二经脉至是而终，且胆为中正之官，刚毅果决，凡十一脏，咸取决于胆。故左关之前一分，为六腑之源头，为诸阳之主宰，察表者不能外也。右关之前一分，属阳明胃部，中央湿土，得天地中和之气，万物所归之乡也。经曰：脾胃者，仓廪之官，五味出焉。土为君象，土不主时，寄王于四季之末，故名孤脏，夫胃为五脏六腑之海，盖清气上交于肺，肺气从太阴而行之，为十二经脉之始。故右关之前一分，为五脏之隘口，为百脉之根荄，察里者不能废也。况乎肝胆主春令，春气浮而上升，阳之象也，阳应乎外，故以候表焉。脾胃为居中，土性凝而重浊，阴之象也，阴应乎内，故以候里焉。若夫人迎违度，则生生之本亏，气口先拨，则资生之元废，古人以为人命之主，厥有旨哉。
脉分四时六气  ***************************
十二月大寒至二月春分，为初之气，厥阴风木主令。《经》云：厥阴之至其脉弦。春分至小满，为二之气，少阴君火主令。《经》云：少阴之至其脉钩。小满至六月大暑，为三之气，少阳相火主令。《经》云：少阳之至大而浮。大暑至八月秋分，为四之气，太阴湿土主令。《经》云：太阴之至其脉沉。秋分至十月小雪，为五之气，阳明燥金主令。《经》曰：阳明之至短而涩。小雪至十二月大寒，为六之气，太阳寒水主令。《经》曰：太阳之至大而长。
脉分四方  ***************************
东极之地，四时皆春，其气喧和，民脉多缓。
南极之地，四时皆夏，其气蒸炎，民脉多软。
西极之地，四时皆秋，其气清肃，民脉多劲。
北极之地，四时皆冬，其气凛冽，民脉多石。
东南卑湿，其脉软缓，居于高巅，亦西北也；西北高燥，其脉刚劲，居于污泽，亦东南也。南人北脉，取气必刚；北人南脉，取气必柔。东西不齐，可以类剖。
脉分五脏  ***************************
肝脉弦，心脉钩，脾脉代，肺脉毛，肾脉石。
五脏平脉  ***************************
肝脉来弱招招，如揭长竿末梢，曰肝平。（招招，犹迢迢也。揭，高举也。高揭长竿，梢必和软，乃弦长而兼和缓之义也。）
心脉来累累如连珠，如循琅玕，曰心平。（连珠、琅玕，皆状其盛满流利，而无太过不及之弊也。）
脾脉来和柔相离，如鸡践地，曰脾平。（和柔者，悠扬之意。相离者，不模糊也。如鸡践地，喻其缓而不迫，胃气之妙也。）
肺脉来厌厌聂聂，如落榆荚，曰肺平。（厌厌聂聂，涩之象也。如落榆荚，毛之象也。轻浮和缓，平和之象也。）
肾脉来喘喘累累如钩，按之而坚，曰肾平。（喘喘也、累累也、如钩也，三者皆心脉之阳也；而济以沉石，则阴阳和平也。）
五脏病脉  ***************************
肝脉来盈实而滑，如循长竿，曰肝病。（盈实而滑，弦之太过者也。长竿无梢，则失其和缓之意，此弦多胃少，故曰肝病。）
心脉来喘喘连属，其中微曲，曰心病。（喘喘连属，急数之象也。其中微曲，则犹未至于全曲，钩多胃少之象也。）
脾脉来实而盈数，如鸡举足，曰脾病。（实而盈数，如鸡之举足，虽不能如践地之和，亦不至如鸟距之疾，弱多胃少之象也。）
肺脉来不上不下，如循鸡羽，曰肺病。（不上不下，涩之象也。如循鸡羽，浮之象也。毛多胃少，肺金之病可见。）
肾脉来如引葛，按之益坚，曰肾病。（引葛者，牵连蔓引之意也。按之益坚，则石多胃少，肾病可见也。）
五脏死脉  ***************************
肝脉来急益劲，如新张弓弦，曰肝死。（曰劲曰急，强急不和也，比之新张弓弦，但得弦点，绝无胃气矣，安得不死？）
心脉来前曲后居，如操带钩，曰心死。（前曲者，轻举而坚大也。后居者，重按之而牢实也。操带钩者，状其弹指之象也。但钩无胃，其死必矣。）
脾脉来锐坚如乌之喙，如鸟之距，如屋之漏，如水之流，曰脾死。（乌喙者，状其硬也。鸟距者，状其急也。屋漏者，乱也。水流者，散也。冲和之气全无，中州之官已绝矣。）
肺脉来如物之浮，如风吹毛，曰肺死。（如物之浮，则无根矣。如风吹毛，则散乱矣。但毛无胃，肺气绝矣。）
肾脉来发如夺索，辟辟如弹石，曰肾死。（索而曰夺，则互引而疾急矣。石而曰弹，则坚劲而无伦矣。但石无胃，故曰肾死。按：《难经·十五难》与《内经》每多异同，或《内经》所有而《难经》则缺，或《难经》所载而《内经》则无。然《难经》亦必以《内经》为宗主，不知何故异同？若此，学者当以《内经》为主，无多歧也。）
五脏真脉  ***************************
（真脉，即死脉也。文有异同，义无差别，总之不见胃气之脉，但见本脏之脉，故曰真脉。）
真肝脉至，中外急如循刀刃，责责然如按琴瑟弦。
真心脉至，坚而搏，如循薏苡子累累然。
真脾脉至，弱而乍数乍疏。
真肺脉至，大而虚，如毛羽中人肤。
真肾脉至，搏而绝，如指弹石辟辟然。
凡持真脏脉者，肝至悬绝，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。
脉以胃气为本  ***************************
春胃微弦曰平，弦多胃少曰肝病，但弦无胃曰死。
夏胃微钩曰平，钩多胃少曰心病，但钩无胃曰死。
长夏胃微软弱曰平，弱多胃少曰脾病，但弱无胃曰死。
秋胃微毛曰平，毛多胃少曰肺病，但毛无胃曰死。
冬胃微石曰平，石多胃少曰肾病，但石无胃曰死。
蔡氏曰：不大不小，不长不短，不滑不涩，不浮不沉，不疾不迟，应手中和，意思欣欣，悠悠扬扬，难以名状者，胃气脉也。
脉贵有神  ***************************
东垣曰：有病之脉，当求其神。如六数七极，热也，脉中有力，即有神矣，为泄其热。三迟二败，寒也，脉中有力，即有神矣，为去其寒。若数极迟败，脉中不复有力，为无神也，而遽泄之去之，神将何依耶？故经曰：脉者，气血之先；气血者，人之神也。（按王宗正曰：诊脉之法，当从心肺俱浮，肾肝俱沉，脾在中州。即王氏之说，而知东垣所谓脉中有力之中，盖指中央戊己土，正在中候也。胃气未散，虽数不至于极，迟不至于败，尚可图也。故东垣之所谓有神，即《内经》之所谓有胃气也。）
神门脉  ***************************
两手尺中，乃神门脉也。王叔和云：神门决断，两在关后；人无二脉，病死不救。详考其论肾之虚实，俱于尺中神门以后验之。盖水为天一之元，万物赖以资始者也。故神门脉绝，即是肾绝，先天之根本既绝，决无回生之日也。而《脉诀》谓为心脉者误矣。彼因心经有穴名曰神门，正在掌后兑骨之端，故错认耳！殊不知心在上焦，岂有候于尺中之理乎？
反关脉  ***************************
脉不行于寸口，由列缺络入臂后，手阳明大肠经也。以其不正行于关上，故曰反关。必反其手而诊之，乃可见也。左手得之主贵，右手得之主富，左右俱反，富而且贵，男女皆然。
冲阳太溪  ***************************
冲阳者，胃脉也。一曰趺阳，在足面大指间五寸，骨间动脉是也。凡病势危笃，当候冲阳以验其胃气之有无。盖土为万物之母，资生之本也。故《经》曰：冲阳绝，死不治。
太溪者，肾脉也。在足内踝后，跟骨上陷中动脉是也。凡病势危笃，当候太溪以验其肾气之有无。盖水为天一之元，资始之本也。故《经》曰：太溪绝，死不治。
男女脉异  ***************************
朱丹溪曰：昔者轩辕使伶伦截嶰谷之竹，作黄钟律管，以候天地之节气。使岐伯取气口，作脉法，以候人之动气。故黄钟之数九分，气口之数亦九分，律管具而寸之数始形。故脉之动也，阳得九分，阴得一寸，吻合于黄钟。天不足西北，阳南而阴北，故男子寸盛而尺弱，肖乎天也；地不满东南，阳北而阴南，故女子尺盛而寸弱，肖乎地也。黄钟者，气之先兆，故能测天地之节候。气口者，脉之要会，故能知人命之死生。世之俗医，诵高阳生之妄作，欲以治病，其不杀人也几希！（参黄子曰：男子以阳为主，故两寸脉常旺于尺，若两寸反弱，尺反盛者，肾气不足也。女子以阴为主，故两尺脉常旺于寸。若两尺反弱，寸反盛者，上焦有余也，不足固病，有余亦病，所谓过犹不及也。）《脉经》曰：左大顺男，右大顺女。龙丘叶氏曰：脉者，天地之元性，故男女尺寸盛弱，肖乎天地，越人以为男生于寅，女生于申，三阳从天生，三阴从地长，谬之甚也。独丹溪惟本律法，混合天人而辟之，便千载之误，一旦昭然，岂不韪哉！
老少脉异  ***************************
老弱之人，脉宜缓弱。若脉过旺者，病也。少壮之人，脉宜充实。若脉过弱者，病也。然犹有说焉，老人脉旺而非躁者，此天禀之厚，引年之叟也，名曰寿脉。若脉躁疾，有表无里，则为孤阳，其死近矣。壮者脉细而和缓，三部同等，此天禀之静，清逸之士也，名曰阴脉。若脉细小而劲直，前后不等，可与决死期矣。
脉无根有两说  ***************************
以寸、关、尺三部言之，尺为根，关为干，寸为枝叶。若尺部无神，则无根矣。以浮、中、沉三候言之，沉候为根，中候为干，浮候为枝叶。若沉候不应，则无根矣。
女人脉法  ***************************
阴搏阳别，谓之有子。（谓尺中之阴脉搏大，与寸部之阳部迥别者，乃有子之象也。）阴虚阳搏，谓之崩。（阴血虚于下，则阳火亢于上。夫血为火迫，不得安其位，乃为崩漏。）手少阴脉动甚者，妊子也。（手少阴者，心脉也。动甚者，形如豆粒，急数有力也。心主血，血旺乃能成胎。心脉动甚，血旺之象，故当妊子。）
滑伯仁曰：三部脉浮沉正等，无他病而不月者，为有妊也。得太阴脉为男，得太阳脉为女。太阴脉沉，太阳脉浮。左疾为男，右疾为女。俱疾，为生二子。尺脉左大为男，右大为女。左右俱大，产二子。
左手沉实为男，右手浮大为女。左右手俱沉实，猥生二男；左右手俱浮大，猥生二女。
左右尺俱浮，为产二男；不尔，则女作男生。（谓一男一女之胎，女胎死而男胎生。）左右尺俱沉，为产二女；不尔，则男作女生。
妇人阴阳俱盛，曰双躯。（言左右两尺部俱大而有力也。）若少阴微紧者，血即凝浊。经养不周，胎则偏夭，其一独死，其一独生。不去其死，害母失胎。
何以知怀子之且生也？岐伯曰：身有病而无邪脉也。（有病，则腹痛拘急之类。无邪脉，谓无病脉也。）妇人欲生，其脉离经，夜半觉，日中则生也。（离经者，谓离于经常之脉，如昨小今大，昨涩今滑，昨浮今沉之类。夜半觉，日中生者，子午冲也。）
妇人经断有躯，其脉弦者，后必大下，不成胎也。（弦者，肝脉也。肝主疏泄。今见弦，则肝脉太过，不能藏血也。）
妇人尺脉微迟，为居经，月事三月一下。（微迟者，虚寒之诊也。居经犹云停经也，三月一下，为血不足也。）
妇人尺脉微弱而涩，少腹冷，恶寒，年少得之为无子，年大得之为绝产。
新产伤阴，出血不止，尺脉不能上关者，死。
小儿脉法  ***************************
小儿五岁以下，未可诊寸、关、尺，惟看男左女右虎口。
食指第一节寅位，为风关，脉见易治；第二节卯位，为气关，脉见为病深，第三节辰位，为命关，脉见为命危。
色紫为热，色脉伤寒，色青惊风，色白疳疾。惟黄色隐隐，为常候也。色黑者多危。脉纹入掌为内钩，纹弯里为风寒，纹弯外为食积。
五岁以上，以一指取寸、关、尺三部，六至为和平，七八至为热，四五至为寒。
半岁以下，于额前眉端发际之间，以名、中、食三指候之。儿头在左，举右手候；儿头在右，举左手候。食指近发为上，名指近眉为下，中指为中。三指俱热，外感于风，鼻塞咳嗽。三指俱冷，外感于寒，内伤饮食，发热吐泻。食、中二指热，主上热下冷。名、中二指热，主夹惊。食指热，主食滞。
诸病宜忌  ***************************
伤寒　未汗宜阳脉，忌阴脉。已汗宜阴脉，忌阳脉。
中风　宜浮迟，忌急数。
咳嗽　宜浮濡，忌沉伏。
喘急　宜浮滑，忌短涩。
水肿　宜浮大，忌沉细。
头痛　宜浮滑，忌短涩。
心痛　宜浮滑，忌短涩。
腹痛　宜沉细，忌弦长。
腹胀　宜浮大，忌沉小。
消渴　宜数大，忌虚小。
痿痹　宜虚濡，忌紧急。
癥瘕　宜沉实，忌虚弱。
癫狂　宜实大，忌沉细。
吐血　宜沉小，忌实大。
衄血　宜沉细，忌浮大。
脱血　宜阴脉，忌阳脉。
肠澼　宜沉小，忌数大。
下利　宜沉细，忌浮大。
霍乱　宜浮洪，忌微迟。
虚损　宜耎缓，忌细数。
堕伤　宜坚紧，忌小弱。
金疮　宜微细，忌紧数。
痈疽　宜微缓，忌滑数。
中恶　宜紧细，忌浮大。
中毒　宜洪大，忌微细。
新产　宜沉滑，忌弦紧。
带下　宜迟滑，忌急疾。
崩漏　宜微弱，忌实大。
䘌蚀　宜虚小，忌紧急。
怪脉  ***************************
雀啄　连三五至而歇，歇而再至，如雀啄食，脾绝也。
屋漏　良久一至，屋漏滴水之状，胃绝也。
弹石　从骨间劈劈而至，如指弹石，肾绝也。
解索　散乱如解绳索，精血竭绝也。
虾游　沉时忽一浮，如虾游，静中一跃，神魂绝也。
鱼翔　浮时忽一沉，譬鱼翔之似有似无，命绝也。
釜沸　如釜中水，火燃而沸，有出无入，阴阳气绝也。
七诊  ***************************
岐伯曰：察九候（寸上浮中沉三候，关上浮中沉三候，尺上浮中沉三候，共得九候也）独小者病，独大者病，独疾者病，独迟者病，独热者病，独寒者病，独陷下者病。（此言九候之中有独见之脉，而与他部不同，即按其部而知病之所在也。七者之中，既言独疾则主热矣，既言独迟则主寒矣，而又言独寒独热者，何也？必于阳部得洪实数滑之脉，故又言独热也。必于阴部得沉微迟涩之脉，故又言独寒也。独陷下者，沉伏而不起者也。）形肉已脱，九候虽调，犹死。（形肉脱者，大肉尽去也。脾主肌肉，为五脏之本，未有脾气脱而能生者。虽九候之中无独见之七诊，然终不免于死亡矣。）七诊虽见，九候皆从者不死。（从者，顺也。谓脉顺四时之令，顺五脏之常，及与病症为顺也。既得顺候，虽有独大、独小等脉，不至于死也。）
必先问明然后诊脉  ***************************
《素问·征四失》篇曰：诊病不问其始，忧患饮食之失节，起居之过度，或伤于毒，不先言此，卒持气口，妄言作名，为粗所穷，何病能中？（此言不问其症之所由生，先与切脉，未免模糊揣度，必不能切中病情矣。）
《素问·疏五过》篇云：凡未诊病者，必问尝贵后贱，虽不中邪，病从内生，名曰脱营。尝富后贫，名曰失精。（脱营也、失精也，皆阴气之亏损也。贵者忽贱，富者忽贫，未免抑郁而气不舒畅，则血因以滞，久则新者不生，故言脱、言失矣。）
（愚按：古之神圣，未尝不以望、闻、问、切四者互相参考，审察病情。然必先望其气色，次则闻其音声，次则问其病源，次则诊其脉状，此先后之次第也。近世医者，既自附于知脉，而病家亦欲试其本领，遂绝口不言，惟伸手就诊，而医者遂强为揣摩。若揣摩偶合，则信为神奇；而揣摩不合，则薄为愚昧。噫嘻！此《内经》所谓妄言作名，为粗所穷也，如是而欲拯危起殆，何异欲入室而反闭门耶！王海藏云病人拱默，惟令切脉，试其知否。夫热则脉数，寒则脉迟，实则有力，虚则无力，可以脉知也。若得病之由，及所伤之物，岂能以脉知乎！故医者不可不问其由，病者不可不说其故。苏东坡曰：我有病状，必尽告医者，使其胸中了然，然后诊脉，则疑似不能惑也。我求愈疾而已，岂以困医为事哉！若二公之言，可以发愚蒙之聋聩矣。）
持脉有道  ***************************
《素问·脉要精微论》曰：持脉有道，虚静为保。（切脉之道，贵于精诚，嫌其扰乱，故必心虚而无杂想，身静而无言动，然后可以察脉之微妙而不失病情也。保者，不失也。若躁动不宁，瞻顾不定，轻言谈笑，乱说是非，不惟不能得脉中之巧，适足为旁观者鄙矣。）
决死生  ***************************
黄帝曰：决死生奈何？岐伯曰：形盛脉细，少气不足以息者危。（身形肥盛，而脉形细弱，且少气不足以呼吸，则外有余而内不足，枝叶盛而根本拔也，故曰危殆。）形瘦脉大，胸中多气者死。（身形瘦削，而脉形洪大，且胸中多气者，阴不足而阳有余也。孤阳不生，故曰必死。）形气相得者生。（形盛者脉亦盛，形小者脉亦小，则形与脉相得矣。相得者，相合也。）参伍不调者病。（参伍者，数目也。言其至数不和匀，往来无常度，故知必病。）三部九候皆相失者死。（皆相失者，如应浮而沉，应大而小，违四时之度，失五脏之常矣。）上下左右之脉相应如参舂者病甚，上下左右相失不可数者死。（上下左右，即两手之三部九候也。参舂者，实大有力，如杵之舂，故曰病甚。若失其常度，至于急数而不可数，即八九至之绝脉也，安得不死？）中部之候相减者死。（众脏虽调，而中部之候独不及者，为根本败坏，安得生乎？）
辨七表八里九道之非  ***************************
戴起宗曰：脉不可以表里定名也。轩岐与越人、叔和，皆不言表里，《脉诀》窃叔和之名，妄立七表、八里、九道，为世大惑。夫脉之变化，从阴阳生，但可以阴阳对待而言，各从其数，岂可以一浮二芤为定序，而分七八九之名乎？大抵因浮而见者，皆为表；固沉而见者，皆为里，何拘七八九哉？
滑伯仁曰：脉之阴阳、表里，以对待而为名象也。高阳生之七表、八里、九道，盖穿凿矣。求脉之明，为脉之晦。
脉决死期  ***************************
（《素问·大奇论》）
脉至浮合，浮合如数，一息十至以上，是经气予不足也。微见九十日死。（浮合者，如浮萍之合，有表而无里也。如数者，似数而非数热之阳脉也，是经气衰极也。微见者，初见也。初见此脉，便可决其九十日而死。时季更易，天道变而人气从之也。十至当作七至。若果十至，则为绝脉，死在旦夕已，岂待九十日哉？故知错误无疑矣。）
脉至如火薪然，是心精之予夺也，草干而死。（脉如火然，是洪大之极也。但见本脏之脉，无胃气以和之，则知心精之已夺矣。夏为本令，犹未遽绝；至秋深而草干阳肃之候也。）
脉至如散叶，是肝气予虚也，木叶落而死。（如散叶者，浮飘无根也。肝木大虚，违其沉弦之常矣。秋风动而木叶落，金旺则木绝，故死。）
脉至如省客，省客者脉塞而鼓，是肾气予不足也，悬去枣华而死。（省者，禁也，故天子以禁中为省中。塞者，沉而不利也。鼓者，搏而有力也。伏藏于内而鼓搏，正如禁宾客而不见。独居于内而恣肆也，故曰如省客也。是肾阴不宁之故也。枣华去，则当长夏也。土旺水败，肾虚者不能支矣。）
脉至如丸泥，是胃精予不足也，榆荚落而死。（丸泥者，弹丸也。滑动有力，冲和之气荡然矣。春深而榆荚始落，木令方张，弱土必绝。）
脉至如横格，是胆气予不足也，禾熟而死。（横格者，如横木之格也。且长且坚，东方之真脏脉见矣。禾熟于秋，金令乘权，木安得不败。）
脉至如弦缕，是胞精予不足也，病善言，下霜而死，不言，可治。（弦缕者，如弦之急，如缕之细也。胞者，心包络也。言者，心声也。火过极而神明无以自持，则多言不休也。夫脉细则反其洪大之常，善言则丧其神明之守，方霜下而水帝司权，火当绝矣。）
脉至如交漆，交漆者左右傍至也，微见三十日死。（交漆者，泻漆也。左右傍至者，或左或右，不由正道也。微见此脉，以一月为期，必不禄矣。）
脉至如涌泉，浮鼓肌中，太阳气予不足也，少气味，韭英而死。（涌泉者，如泉之涌，浮鼓于肌肉之上，而乖违其就下之常，膀胱衰竭，阴精不能上奉，故少气耳。韭英新发，木帝当权，则水官谢事矣。）
脉至如颓土之状，按之不得，是肌气予不足也，五色先见黑，白垒发而死。（虚大无根，按之即不可得见，颓土之状也。肌气，即脾气，脾主肌肉也。黑为水色，土虚而水无所畏，反来乘之也。垒即蘽也，即蓬蘽也。蘽有多类，而白者发于春，当木旺之时，土安得不败？）
脉至如悬雍，悬雍者浮揣切之益大，是十二俞之予不足也，水凝而死。（悬雍者，喉间下垂之肉也。浮揣而极大，即知重按之而必空矣。浮短者，孤阳亢极之象也。十二俞，即五脏六腑十二经之所系也。水凝为阴盛之候，而孤阳有不绝者乎？）
脉至如偃刀，偃刀者浮之小急，按之坚大急，五脏菀热，寒热独并于肾也，其人不得坐，立春而死。（浮之小急，如刀口也。按之坚大急，即刀背也。菀者，积结也。五脏结热，故发寒热也，阳旺则阴消，故独并于肾也。腰者，肾之府。肾虚则不能起坐。迨立春而阳气用事，阴日以衰，安得不死？）
脉至如丸滑不直手，不直手者按之不可得也，是大肠气予不足也，枣叶生而死。（如丸者，短也。短而无根，大肠之金伤也。枣叶初生，新夏火旺，衰金从此逝矣。）
脉至如华者，令人善恐，不欲坐卧，行立常听，是小肠气予不足也，季秋而死。（华者，草木之花也，在枝叶而不在根株，乃轻浮而虚也。小肠之气通于心经，善恐、不欲坐卧者，心神怯而不宁也。行立常听者，恐惧多而生疑也。丙火墓于戌，故当季秋死。）
奇经八脉  ***************************
督脉　尺寸中央俱浮，直上直下。
（按：洁古云：督者，都也，为阳脉之都纲。其脉起于下极之俞，并于脊里，上至巅，极于上齿缝中龈交穴。其为病也，主外感风寒之邪。《内经》以为实则脊强，虚则头重。王叔和以为腰脊强痛，不得俯仰，大人癫病，小儿风痫。尺、寸、中央三部皆浮，且直上直下，为弦长之象，故主外邪。）
任脉　寸口脉紧细实长至关。又曰：寸口边丸丸。
（按：任脉起于中极之下，循腹上喉，至下龈交，极于目下承泣穴，为阴脉之都纲。其为病也，男子内结七疝，女子带下瘕聚。王叔和亦以为少腹绕脐引阴中痛。又曰：寸口丸丸主腹中有气如指上抢心，俯仰拘急。紧细实长者，中寒而气结也。寸口丸丸，即动脉也。状如豆粒，厥厥摇动，故主气上冲心。）
冲脉　尺寸中央俱牢，直上直下。
（按：冲脉起于气街（在少腹毛中两旁各二寸），侠脐左右上行，至胸中而散，为十二经之根本，故称经脉之海，亦称血海。《灵枢》云：冲脉血盛，则渗灌皮肤，生毫毛。女子数脱血，不荣其口唇，故髭须不生。宦者去其宗筋，伤其冲脉，故须亦不生。越人曰：冲脉为病，逆气而里急。东垣曰：凡逆气上冲，或兼里急，或作燥热，皆冲脉逆也。宜补中益气汤加知、柏。王叔和曰：冲督用事，则十二经不复朝于寸口，其人若恍惚狂痴。冲脉与督脉无异，但督脉浮而冲脉沉耳！）
阳蹻脉　寸部左右弹。
（按：阳蹻脉起于跟中，上外踝，循胁上肩，夹口吻，至目，极于耳后风池穴。越人曰：阳跷为病，阴缓而阳急。王叔和注云：当从外踝以上急，内踝以上缓。又曰：寸口脉前部左右弹者，阳跷也，苦腰背痛，癫痫僵仆，恶风，偏枯，㿏痹体强。左右弹，即紧脉之象。（㿏音顽，麻木也。））
阴蹻脉　尺部左右弹。
（按：阴蹻脉起于跟，上内踝，循阴，上胸至咽，极于目内眦睛明穴。越人曰：阴蹻为病，阳缓而阴急。王叔和注曰：当从内踝以上急，外踝以上缓。又曰：寸口脉后部左右弹者，阴蹻也，苦癫痫寒热，皮肤淫痹，少腹痛，里急，腰及髋窌下连阴痛，男子阴疝，女下漏下。张洁古云：蹻者，捷疾也。二蹻之脉起于足，使人蹻捷也。阳蹻在肌肉之上，阳脉所行，通贯六腑，主持诸表。阴蹻在肌肉之下，阴脉所行，通贯五脏，主持诸里。）
带脉　关部左右弹。
（按：带脉起于季胁，围身一周，如束带然。越人曰：带之为病，腹满，腰溶溶如坐水中。（溶溶，缓纵之貌。）《明堂》曰：女人少腹痛，里急瘛疭，月事不调，赤白带下。杨氏曰：带脉总束诸脉，使不妄行，如人束带而前垂。此脉若固，则无带下、漏经之症矣。）
阴维脉　尺外斜上至寸。
（按：阴维脉起于诸阴之交，发于内踝上五寸，循股、入小腹，循胁上胸，至顶前而终。叔和曰：若癫痫僵仆失音，肌肉痹痒，汗出恶风，身洗洗然也。又曰：阴维脉沉大而实，主胸中痛，胁下满，心痛。脉如贯珠者，男子胁下实，腰中痛，女子阴中痛，如有疮。）
阳维脉　尺内斜上至寸。
（按：阳维脉起于诸阳之会，发于足外踝下一寸五分，循膝，上髀厌，抵少腹，循头入耳，至本神而止。叔和云：苦肌肉痹痒，皮肤痛，下部不仁，汗出而寒，颠仆羊鸣，手足相引，甚者不能言。洁古云：卫为阳，主表。阳维受邪，为病在表，故苦寒热。营为阴，主里。阴维受邪，为病在里，故苦心痛。阴阳相维，则营卫和谐，营卫不谐，则怅然失志，不能自收持矣。）
李时珍曰：人身有经脉络脉，直行曰经，旁支曰络。经凡十二，手之三阴三阳，足之三阴三阳是也。络凡十五，乃十二经各有一别络，而脾又有一大络，并任、督二络，为十五也。共二十七气，相随上下，如泉之流，不得休息。阴脉营于五脏，阳脉营于六腑，阴阳相贯，如环无端。其流溢之气，入于奇经，转相灌溉。奇经凡八脉，不拘制于十二正经，无表里配合，故谓之奇。盖正经犹沟渠，奇经犹河泽；正经之脉隆盛，则溢于奇经。故秦越人比之天雨沟渠溢满，滂沛河泽。此《灵》《素》未发之旨也。又曰：阳维起于诸阳之会，由外踝而上行于卫分；阴维起于诸阴之交，由内踝而上行于营分；所以为一身之纲维也。阳蹻起于跟中，循外踝上行于身之左右；阴蹻起于跟中，循内踝上行于身之左右，所以使机关之蹻捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也；阳蹻主一身左右之阳，阴蹻主一身左右之阴，以东西言也；督脉主身后之阳，任、冲主身前之阴，以南北言也；带脉横束诸脉，以六合言也。
张紫阳云：冲脉在风府穴下，督脉在脐后，任脉在脐前，带脉在腰，阴蹻脉在尾闾前、阴囊下，阳蹻脉在尾闾后二节，阴维脉在顶前一寸三分，阳维脉在顶后一寸三分。凡人有此八脉，俱属阴神，闭而不开，惟神仙以阳气冲开，故能得道。八脉者，先天大道之根，一炁之祖，采之惟在阴蹻为先，此脉才动，诸脉皆通。阴蹻一脉，散在丹经，其名颇多，曰天根，曰死户，曰复命关，曰生死根。有神主之，名曰桃康，上通泥丸，下彻涌泉，倘能知此，使真气聚散，皆从此关窍，则天门常开，地户永闭，尻脉周流于一身，和炁自然上朝，阳长阴消，水中火发，雪里花开，身体轻健，容衰返壮，昏昏默默，如醉如痴。要知西南之乡，在坤地尾闾之前，膀胱之后，小肠之下，灵龟之上，乃天地逐日所生。炁根，产铅之地也。

卷下  ——————————————————————————————————————————————————————————————————————————————————————————

浮脉（阳）  ***************************
体象　浮在皮毛，如水漂木，举之有余，按之不足。
主病　浮脉为阳，其病在表。寸浮伤风，头疼鼻塞。左关浮者，风在中焦；右关浮者，风痰在膈。尺部得浮，下焦风客，小便不利，大便秘涩。
兼脉　无力表虚，有力表实。浮紧风寒，浮迟中风，浮数风热，浮缓风湿，浮芤失血，浮短气病，浮洪虚热，浮虚暑惫，浮涩血伤，浮濡气败。
（按：浮之为义，如木之浮水面也。浮脉法天，轻清在上之象，在卦为乾，在时为秋，在人为肺。《素问》曰：其气来，毛而中央坚，两傍虚，此谓太过，病在外；其气来，毛而微，此谓不及，病在中。又曰：太过则气逆而背痛，不及则喘，少气而咳，上气见血。又曰：肺脉厌厌聂聂，如落榆荚，曰肺平。肺脉不上不下，如循鸡羽，曰肺病。肺脉来，如物之浮，如风吹毛，曰肺死。王叔和云：举之有余，按之不足。最合浮脉之义。黎氏以为如捻葱叶，则混于芤脉矣。崔氏云：有表无里，有上无下，则脱然无根，又混于散脉矣。伪诀云：寻之如太过，是中候盛满，与浮之名义有何干涉乎？须知浮而盛大为洪，浮而软大为虚，浮而柔细为濡，浮而弦芤为革，浮而无根为散，浮而中空为芤，毫厘疑似之间，相去便已千里，可不细心体认哉？寸、关、尺俱浮，直上直下，或癫或痫，腰背强痛，不可俯仰，此督脉为病也。夫肺脏职掌秋金，天地之气，至秋而降，且金性重而下沉，何以与浮脉相应耶？不知肺金虽沉，然所主者实阳气也，况处于至高，为五脏六腑之华盖，轻清之用，与乾天合德，故与浮脉相应耳！）
沉脉（阴）  ***************************
体象　沉行筋骨，如水投石，按之有余，举之不足。
主病　沉脉为阴，其病在里。寸沉短气，胸痛引胁，或为痰饮，或水与血。关主中寒，因而痛结，或为满闷，吞酸筋急。尺主背痛，亦主腰膝，阴下湿痒，淋浊痢泄。
兼脉　无力里虚，有力里实。沉迟痼冷，沉数内热，沉滑痰饮，沉涩血结，沉弱虚衰，沉牢坚积，沉紧冷疼，沉缓寒湿。
（按：沉之为义，如石之沉于水底也。沉脉法地，重浊在下之象，在卦为坎，在时为冬，在人为肾。黄帝曰：冬脉如营，何如而营？岐伯对曰：冬脉，肾也，北方之水也，万物所以含藏，其气来沉以耎，故曰营。其气如弹石者，此为太过，病在外；令人解㑊，脊脉痛而少气不欲言。其气如数者，此谓不及，病在中，令人心悬如饥，胫中清，脊中痛，小腹痛，小便黄赤。又曰：脉来，喘喘累累如钩，按之而坚，曰肾平，冬以胃气为本。脉如引葛，按之益坚，曰肾病。脉来发如夺索，辟辟如弹石，曰肾死。杨氏曰：如绵裹砂，内刚外柔。审度名义，颇不相戾。伪诀妄曰：缓度三关，状如烂绵。则是弱脉而非沉脉矣。若缓度三关，尤不可晓。沉而细耎为弱脉，沉而弦劲为牢脉，沉而着骨为伏脉。刚柔浅深之间，宜熟玩而深思也。）
（夫肾之为脏，配坎应冬，万物蛰藏，阳气下陷，烈为雪霜，故其脉主沉阴而居里。若误与之汗，则如蛰虫出而见霜；误与之下，则如飞蛾入而见汤。此叔和入理之微言，后世之司南也。）
迟脉（阴）  ***************************
体象　迟脉属阴，象为不及，往来迟慢，三至一息。
主病　迟脉主脏，其病为寒。寸迟上寒，心痛停凝。关迟中寒，癥结挛筋。尺迟火衰，溲便不禁，或病腰足，疝痛牵阴。
兼脉　有力积冷，无力虚寒。浮迟表冷，沉迟里寒，迟涩血少，迟缓湿寒，迟滑胀满，迟微难安。
（按：迟之为义，迟滞而不能中和也。脉以一息四至为和平，若一息三至，则迟而不及矣。阴性多滞，故阴寒之症，脉必见迟也。譬如太阳隶于南陆，则火度而行数；隶于北陆，则水度而行迟。即此可以征阴阳迟速之故矣。伪诀云：重手乃得。是沉脉而非迟矣。又云：状且难，是涩脉而非迟矣。一息三至，甚为分明，而误云隐隐，是微脉而非迟矣。迟而不流利，则为涩脉；迟而歇止，则为结脉；迟而浮大且软，则为虚脉。至于缓脉，绝不相类。夫缓以脉形之宽纵得名，迟以至数之不及为义，故缓脉四至，宽缓和平，迟脉三至，迟滞不前，然则二脉迥别，又安足溷哉？以李濒湖之通达，亦云小快于迟作缓持，以至数论缓脉，是千虑之一失也。）
（王叔和曰：一呼一至曰离经；二呼一至曰夺精；三呼一至曰死；四呼一至曰命绝；此损之脉也。一损，损于皮毛；二损，损于血脉；三损，损于肌肉；四损，损于筋；五损，损于骨。是知脉之至数愈迟，则症之阴寒益甚矣。）
数脉（阳）  ***************************
体象　数脉属阳，象为太过，一息六至，往来越度。
主病　数脉主腑，其病为热。寸数喘咳，口疮肺痈。关数胃热，邪火上攻。尺为相火，遗浊淋癃。
兼脉　有力实火，无力虚火。浮数表热，沉数里热；阳数君火，阴数相火；右数火亢，左数阴戕。
（按：数之为义，躁急而不能中和也。一呼脉再动，气行三寸，一吸脉再动，气行三寸，呼吸定息，气行六寸。一昼一夜，凡一万三千五百息，当五十周于身，脉行八百一十丈，此经脉周流恒常之揆度也。若一息六至，岂非越其常度耶！火性急速，故阳盛之症，脉来必数也。伪诀立七表、八里而独遗数脉，止歌于心脏，此其过非浅鲜也。数而弦急，则为紧脉。数而流利，则为滑脉。数而有止，则为促脉。数而过极，则为疾脉。数如豆粒，则为动脉。古人云：脉书不厌千回读，熟读深思理自知。只如相类之脉，非深思不能辨别，非熟读不能谙识也。王叔和云：一呼再至曰平，三至曰离经，四至曰夺精，五至曰死，六至曰命绝。此至之脉也。乃知脉形愈数，则受症愈热矣。肺部见之，为金家贼脉；秋月逢之，为克令凶征。）
滑脉（阳中之阴）  ***************************
体象　滑脉替替，往来流利，盘珠之形，荷露之义。
主病　滑脉为阳，多主痰液。寸滑咳嗽，胸满吐逆。关滑胃热，壅气伤食。尺滑病淋，或为痢积，男子溺血，妇人经郁。
兼脉　浮滑风痰，沉滑痰食，滑数痰火，滑短气塞。滑而浮大，尿则阴痛；滑而浮散，中风瘫缓；滑而冲和，娠孕可决。
（按：滑之为言，往来流利而不涩滞也。阴气有余，故脉来流利如水。夫脉者，血之府也。血盛则脉滑，故肾脉宜之。张仲景以翕奄沉为滑，而人莫能解。盖翕者，浮也。奄者，忽也。谓忽焉而浮，忽焉而沉，摹写往来流利之状，极为曲至也。伪诀云：按之即伏，三关如珠，不进不退。与滑之名义，殊属支离。曰伏，曰不进不退，尤为怪诞。王叔和以关滑为胃家有热，伪诀以关滑为胃家有寒，叔和以尺滑为下焦蓄血，伪诀以尺滑为脐下如冰，何相反悖谬一至此乎？又考叔和云与数相似，则滑必兼数；而李时珍以滑为阴气有余，是何其不相合耶？或当以浮沉尺寸为辨耳。滑脉为阳中之阴，以其形兼数也，故为阳；以其形如水也，故为阳中之阴。大抵兼浮者毗于阳，兼沉者毗于阴，是以或热或寒，古无定称也。衡之以浮沉，辨之以尺寸，庶无误耳！）
涩脉（阴）  ***************************
体象　涩脉蹇滞，如刀刮竹，迟细而短，三象俱足。
主病　涩为血少，亦主精伤。寸涩心痛，或为怔忡。关涩阴虚，因而中热；右关土虚，左关胁胀。尺涩遗淋，血利可决；孕为胎病，无孕血竭。
兼脉　涩而坚大，为有实热。涩而虚软，虚火炎灼。
（按：涩者，不流利、不爽快之义也。《内经》曰参伍不调，谓其凝滞而至数不和匀也。《脉诀》以轻刀刮竹为喻者，刀刮竹则阻滞而不滑也。通真子以如雨沾沙为喻者，谓雨沾金石，则滑而流利；雨沾沙土，则涩而不流也。李时珍以病蚕食叶为喻者，谓其迟慢而艰难也。伪诀云指下寻之似有，举之全无，则是微脉而非涩脉也。王叔和谓其一止复来，亦有疵病。盖涩脉往来迟难，有类乎止，而实非止也。又曰：细而迟，往来难，且散者，乃浮分多而沉分少，有类乎散而实非散也。须知极软似有若无为微脉，浮而且细且耎为濡脉，沉而且细且耎为弱脉，三者之脉，皆指下模糊而不清爽，有似乎涩而实有分别也。肺之为脏，气多血少，故右寸见之，为合度之诊。肾之为脏，专司精血，故左尺见之，为虚残之候。不问男妇，凡尺中沉涩者，必艰于嗣，正血少精伤之故。如怀子而得涩脉，则血不足以养胎。如无孕而得涩脉，将有阴衰髓竭之忧。）
（大抵一切世间之物，濡润者则必滑，枯槁则必涩。故滑为痰饮，涩主阴衰，理有固然，无可疑者。）
虚脉（阴）  ***************************
体象　虚合四形，浮大迟耎，及乎寻按，几不可见。
主病　虚主血虚，又主伤暑。左寸心亏，惊悸怔忡；右寸肺亏，自汗气怯。左关肝伤，血不营筋；右关脾寒，食不消化。左尺水衰，腰膝痿痹；右尺火衰，寒症蜂起。
（按：虚之为义，中空不足之象也，专以耎而无力得名也。王叔和云：虚脉，迟大而耎，按之豁豁然空。此言最为合义。虽不言浮字，而曰按之豁然空，则浮字之义已包含具足矣。崔紫虚以为形大力薄，其虚可知。但欠迟字之义耳！伪诀云：寻之不足，举之有余，是浮脉而非虚脉矣。浮以有力得名，虚以无力取象。有余二字，安可施之虚脉乎？杨仁斋曰：状为柳絮，散慢而迟。滑伯仁曰：散大而耎。二家之言，俱是散脉而非虚脉矣。夫虚脉按之虽耎，犹可见也；散脉按之绝无，不可见也。虚之异于濡者，虚则迟大而无力，濡则细小而无力也。虚之异于芤者，虚则愈按而愈软，芤则重按而仍见也。王叔和《脉经》曰：血虚脉虚，而独不言气虚者，何也？气为阳，主浮分，血为阴，主沉分；今浮分大而沉分空，故独主血（虚耳！）
（夫虚脉兼迟，迟为寒象，大凡症之虚极者必挟寒，理势然也。故虚脉行于指下，则益火之原，以消阴翳，可划然决矣。更有浮取之而且大且数，重按之而豁然如无，此名内真寒而外假热，古人以附子理中汤冰冷与服，治以内真热而外假寒之剂也。）
实脉（阳）  ***************************
体象　实脉有力，长大而坚，应指愊愊，三候皆然。
主病　血实脉实，火热壅结。左寸心劳，舌强气涌；右寸肺病，呕逆咽疼。左关见实，肝火胁痛；右关见实，中满气疼。左尺见之，便闭腹疼；右尺见之，相火亢逆。
兼脉　实而且紧，寒积稽留。实而且滑，痰凝为祟。
（按：实之为义，邪气盛满，坚劲有余之象也。既大矣而且兼长，既长大矣而且有力，既长大有力矣，而且浮、中、沉三候皆然，则诸阳之象，莫不毕备焉。见此脉者，必有大邪大热，大积大聚，故叔和《脉经》云：实脉，浮沉皆得，脉大而长，微弦，应指愊愊然。又曰：血实脉实。又曰：脉实者，水谷为病。又曰：气来实强，是谓太过。由是测之，则但主实热，不主虚寒，较若列眉矣。故叔和有尺实则小便难之说。乃伪诀谬以尺实为小便不禁。奈何与叔和适相反耶？又妄谓如绳应指来，则是紧脉而非实脉之象矣。夫紧脉之与实脉，虽相类而实相悬。但紧脉弦急如切绳，而左右弹人手；实脉则且大且长，三候皆有力也。紧脉者热为寒束，故其象绷急而不宽舒；实脉者邪为火迫，故其象坚满而不和柔。以症合之，以理察之，不可混淆。）
（又按：张洁古惑于谬诀实主虚寒之说，而遂以姜、附施治，甚不可为训也。或实脉而兼紧者，庶乎相当。苟非紧脉，而大温之剂施予大热之人，其不立毙者几希矣！以洁古之智，当必是兼紧之治法无疑耳。）
长脉（阳）  ***************************
体象　长脉迢迢，首尾俱端，直上直下，如循长竿。
主病　长主有余，气逆火盛。左寸见长，君火为病；右寸见长，满逆为定。左关见长，木实之殃；右关见长，土郁胀闷。左尺见之，奔豚冲兢；右尺见之，相火专令。
（按：长之为义，首尾相称，往来端直也。在时为春，在卦为震，在人为肝。肝主春生之令，天地之气至此而发舒，脉象应之，故得长脉也。《内经》云：长则气治。李月池曰：心脉长者，神强气壮；肾脉长者，蒂固根深。皆言平脉也。如上文主病云云，皆言病脉也。《内经》云：肝脉来，软弱招招，如揭长竿末梢，曰肝平。肝脉来盈实而滑，如循长竿，曰肝病。故知长而和缓，即合春生之气，而为健旺之征；长而硬满，即属火亢之形，而为疾病之应也。旧说过于本位，名为长脉，久久审度，而知其必不然也。寸而上过，则为溢脉，寸而下过，则为关脉；关而上过，则属寸脉，关而下过，则属尺脉；尺而上过，则属关脉，尺而下过，则为覆脉。由是察之，然则过于本位，理之所必无。惟其状如长竿，则直上直下，首尾相应，非若他脉之上下参差，首尾不均。凡实、牢、弦、紧四脉，皆兼长脉，故古人称长主有余之疾，岂虚语哉。）
短脉（阴）  ***************************
体象　短脉涩小，首尾俱俯，中间突起，不能满部。
主病　短主不及，为气虚症。短居左寸，心神不定；短见右寸，肺虚头痛。短在左关，肝气有伤；短在右关，膈间为殃。左尺短时，少腹必疼；右尺短时，真火不隆。
（按：短之为象，两头沉下，而中间独浮也。在时为秋，在人为肺。肺应秋金，天地之气至是而收敛，人身一小天地，故蓄纳之象相应，而短脉见也。《内经》曰：短则气病。盖以气属阳，主乎充沛，若短脉独见，气衰之确兆也。然肺为主气之脏，偏与短脉相应，则又何以说也？《素问》曰：肺之平脉，厌厌聂聂，如落榆荚。则短中自有和缓之象，气仍治也。若短而沉且涩，而谓气不病可乎？高阳生以短脉为中间有，两头无，为不及本位。常衷之以至理，而知其说不能无弊也。盖夫脉以贯通为义，一息不运，则机缄穷，一毫不续，则穹壤判，岂有断绝不通之理哉？假使上不贯通，则为阳绝，下不贯通，则为阴绝。而戴同父云短脉只当见于尺寸，若关中见短，是上不通寸为阳绝，下不通尺为阴绝。据同父之说，极为有见。然尺与寸可短，依然落于阳绝阴绝矣，殊不知短脉非两头断绝。特两头俯而沉下，中间突而浮起，仍是贯通者也。叔和云：应指而回，不能满部。亦非短脉之合论矣。）
（李时珍曰：长脉属肝，宜于春；短脉属肺，宜于秋。但诊肺、肝，则长、短自见。故知非其时、非其部，则为病脉矣。）
洪脉（阳）  ***************************
体象　洪脉极大，状如洪水，来盛去衰，滔滔满指。
主病　洪为盛满，气壅火亢。左寸洪大，心烦舌破；右寸洪大，胸满气逆。左关见洪，肝木太过；右关见洪，脾土胀热。左尺洪兮，水枯便难；右尺洪兮，龙火燔灼。
（按：洪脉，即大脉也。如尧时洪水之洪，喻其盛满之象。在卦为离，在时为夏，在人为心。时当朱夏，天地之气酣满畅达，脉者得气之先，故应之以洪。洪者，大也，以水喻也。又曰钩者，以木喻也。夏木繁滋，枝叶敷布，重而下垂，故如钩也。钩即是洪，名异实同。《素问》以洪脉为来盛去衰，颇有微旨。大抵洪脉，只是根脚阔大，却非坚硬。若使大而坚硬，则为实脉而非洪脉矣。《内经》谓大则病进，亦以其气方张也。黄帝问曰：夏脉如钩，何如而钩？岐伯曰：夏脉心也，南方火也，万物所以盛长也。其气来盛去衰，故曰钩。反此者病。黄帝曰：何如而反？岐伯曰：其气来盛去亦盛，此谓太过，病在外；其气来不盛去反盛，此谓不及，病在中。太过则令人身热而肤痛，为浸淫；不及则令人烦心，上见咳吐，下为气泄。王叔和云：夏脉洪大而散，名曰平脉。反得沉濡而滑者，是肾之乘心，水之克火为贼邪，死不治。反得大而缓者，是脾之乘心，子之扶母，为实邪，虽病自愈。反得弦细而长者，是肝之乘心，母之归子，为虚邪，虽病易治。反得浮涩而短者，是肺之乘心，金之凌火，为微邪，虽病即瘥。凡失血、下利、久嗽、久病之人，俱忌洪脉。《经》曰：形瘦脉大多气者，死。可见形症不与脉合者，均非吉兆。）
微脉（阴）  ***************************
体象　微脉极细，而又极软，似有若无，欲绝非绝。
主病　微脉模糊，气血大衰。左寸惊怯，右寸气促。左关寒挛，右关胃冷。左尺得微，髓竭精枯；右尺得微，阳衰命绝。
（按：微之为言，无也。其象极细极软，古人以尘与微并称，便可想见其细软之极矣。张仲景曰：瞥瞥如羹上肥，状其软而无力也。萦萦如蛛丝，状其细而难见也。所以古人言其似有若无，欲绝非绝。惟斯八字，可为微脉传神。每见脉之细者，辄以细微二字并称，何言之不审耶？轻取之如无，故曰阳气衰；重按之而欲绝，故曰阴气竭。长病得之，多不可救，谓正气将次灭绝也；卒病得之，犹或可生，谓邪气不至深重也。李时珍云：微主久虚血弱之病，阳微则恶寒，阴微则发热。自非峻补，难可回春。）
（按：算数者以十微为一忽，十忽为一丝，十丝为一毫，十毫为一厘。由是推之，则一厘之少，分而为万，方始名微，则微之渺小盖可知已。）
细脉（阴）  ***************************
体象　细直而软，累累萦萦，状如丝线，较显于微。
主病　细主气衰，诸虚劳损。细居左寸，怔忡不寐；细在右寸，呕吐气怯。细入左关，肝阴枯竭；细入右关，胃虚胀满。左尺若细，泄痢遗精；右尺若细，下元冷惫。
（按：细之为义，小也，细也，状如丝也。微脉则模糊而难见，细脉则显明而易见，故细比于微稍稍较大也。伪诀乃云极细，则是微脉而非细脉矣。《脉经》云：细为血少气衰，有此症则顺，无此症则逆。故吐利、失血，得沉细者生。忧劳过度之人，脉亦多细，为自戕其气血也。春夏之令，少壮之人，俱忌细脉，谓其不与时合，不与形合也。秋冬之际，老弱之人，不在禁例。）
（大抵细脉、微脉，俱为阳气衰残之候。《内经》曰：气主煦之。非行温补，何以复其散失之元乎？尝见虚损之人，脉已细而身常热，医者不究其原，而以凉剂投之，何异恶醉而强酒？遂使真阳散败，饮食不进，上呕下泄，是速之使毙耳！《素问》云：壮火食气。少火生气。人非此火，无以运行三焦，熟腐五谷。未彻乎此者，安足以操司命之权哉？然虚劳之脉，细数不可并见，并见者死。细则气衰，数则血败，气血交穷，短期将至，虽和缓调治，亦无回生之日矣。）
濡脉（阴中之阳）  ***************************
体象　濡脉细软，见于浮分，举之乃见，按之即空。
主病　濡主阴虚，髓竭精伤。左寸见濡，健忘惊悸；右寸见濡，腠虚自汗。左关逢之，血不营筋；右关逢之，脾虚湿侵。左尺得濡，精血枯损；右尺得之，火败命垂。
（按：濡之为名，即软之义也，必在浮候见其细软。在中候沉候，不可得而见也。王叔和比之帛浮水面，李时珍比之水上浮沤，皆曲状其随手而没之象也。《脉经》言轻手相得，按之无有。伪诀反言按之似有举还无，是弱脉而非濡脉矣。濡脉之浮软，与虚脉相类，但虚脉形大，而濡脉形小也。濡脉之细小，与弱脉相类，但弱在沉分，而濡在浮分也。濡脉之无根，与散脉相类，但散脉从浮大而渐至于沉绝，濡脉从浮小而渐至于不见也。从大而至无者，为全凶之象；从小而至无者，为吉凶相半也。）
（浮主气分，浮举之而可得，气犹未败；沉主血分，沉按之而全无，血已伤残。在久病老年之人见之，尚未至于必绝，为其脉与症合也。若平人及少壮暴病见之，名为无根脉，去死不远矣。）
弱脉（阴）  ***************************
体象　弱脉细小，见于沉分，举之则无，按之乃得。
主病　弱为阳陷，真气衰弱。左寸心虚，惊悸健忘；右寸肺虚，自汗短气。左关木枯，必苦挛急；右关土寒，水谷之疴。左尺弱形，涸流可征；右尺若见，阳陷可验。
（按：弱之为义，沉而细小之候也。叔和《脉经》云：弱脉，极耎而沉细，按之乃得，举手无有。何其详且明也。伪诀反为弱脉轻手乃得，是濡脉之形，而非弱脉之象矣。夫浮以候阳，阳主气分，浮取之而如无，则阳气衰微，确然可据。夫阳气者，所以卫外而为固者也，亦所以运行三焦，熟腐五谷者也。弱脉呈形，而阴霾已极，自非见睍而阳何以复耶？《素问》云：脉弱以滑，是有胃气。脉弱以涩，是为久病。愚谓弱堪重按，阴犹未绝。若兼涩象，则气血交败，生理灭绝矣。仲景云：阳陷入阴，当恶寒发热。久病及年衰见之，犹可维持；新病及少壮得之，不死安待？柳氏曰：气虚则脉弱，寸弱阳虚，尺弱阴虚，关弱胃虚。）
紧脉（阴中之阳）  ***************************
体象　紧脉有力，左右弹人，如绞转索，如切紧绳。
主病　紧主寒邪，亦主诸痛。左寸逢紧，心满急痛；右寸逢紧，伤寒喘嗽。左关、人迎，浮紧伤寒；右关、气口，沉紧伤食。左尺见之，脐下痛极；右尺见之，奔豚疝疾。
兼脉　浮紧伤寒，沉紧伤食。急而紧者，是为遁尸。数而紧者，当主鬼击。
（按：紧者，绷急而兼绞转之形也。古称热则筋纵，寒则筋急。此惟热郁于内，而寒束于外，故紧急绞转之象，征现于脉耳！《素问》曰往来有力，左右弹人手，则刚劲之概可鞠。夫寒者，北方刚劲肃杀之气，故紧急中复兼左右弹手之象耳。仲景云：如转索无常。叔和曰：数如切绳。丹溪曰：如纫簟线。譬如二股三股纠合为绳之象，可见紧之为义，不独纵有挺急，抑且横有转侧也。苟非横有转侧，则《内经》之左右弹人，仲景之转索，丹溪之纫线，叔和之切绳，将何取义乎？伪诀云：寥寥入尺来。不知紧之义何居乎？盖紧脉之挺劲而急，与弦相类；但比之于弦，有更加挺劲之异，及转如绳线之异也。）
（中恶、祟乘之脉而得浮紧，谓邪方炽而脉无根也；咳嗽、虚损之脉而得沉紧，谓正已虚而邪已痼也，咸在不治之例。）
缓脉（阴）  ***************************
体象　缓脉四至，来往和匀，微风轻飐，初春杨柳。
缓不主病　缓为胃气，不主于病。取其兼见，方可断症。
兼脉主病　浮缓伤风，沉缓寒湿。缓大风虚，缓细湿痹。缓涩脾薄，缓弱气虚。右寸浮缓，风邪所居；左寸涩缓，少阴血虚。左关浮缓，肝风内鼓；右关沉缓，土弱湿侵。左尺缓涩，精宫不及；右尺缓细，真阳衰极。
（按：缓脉以宽舒和缓为义，与紧脉正相反也。在卦为坤，在五行为土，在时为四季之末，在人身为足太阴脾。经若阳寸阴尺，上下同等，浮大而耎，无有偏胜者。故曰缓而和匀，不浮不沉，不大不小，不疾不徐，意思欣欣、悠悠扬扬，难以名状者，此真胃气脉也。土为万物之母，中气调和，则百疾不生。凡一切脉中皆须挟缓，谓之胃气。但得本脏之脉，无胃气以和之，则真脏脉见，与之短期。又曰有胃气则生，无胃气则死。缓之于脉大矣哉！是故缓脉不主疾病，惟考其兼见之脉，乃可断其为病耳！岐伯曰：脾者土也，孤脏以灌四旁者也。善者不可见，恶者可见。其来如水之流，此为太过，病在外；如乌之喙，此为不及，病在中。太过则令人四肢沉重不举；不及则令人九窍壅塞不通。王叔和《脉经》云：脾旺之时，其脉大，阿阿而缓，名曰平脉。反得弦细而长者，是肝之乘脾，木之克土，为贼邪，死不治。反得浮涩而短，是肺之乘脾，子之扶母，为实邪，虽病自愈。反得洪大而散者，是心之乘脾，母之归子，为虚邪，虽病易治。反得沉濡而滑者，肾之乘脾，水之凌土，为微邪，虽病即瘥。高阳生伪诀以缓脉主脾热、口臭、反胃、齿痛、梦鬼诸症，出自杜撰，与缓脉何涉也。）
弦脉（阳中之阴）  ***************************
体象　弦如琴弦，轻虚而滑，端直以长，指下挺然。
主病　弦为肝风，主痛主疟，主痰主饮。弦在左寸，心中必痛；弦在右寸，胸及头疼。左关弦兮，痰疟癥瘕；右关弦兮，胃寒膈痛。左尺逢弦，饮在下焦；右尺逢弦，足挛疝痛。
兼脉　浮弦支饮，沉弦悬饮。弦数多热，弦迟多寒。弦大主虚，弦细拘急。阳弦头痛，阴弦腹痛。单弦饮癖，双弦寒痼。
（按：弦之为义，如琴弦之挺直而略带长也。在卦为震，在五行为木，在四时为春，在五脏为肝。经曰：少阳之气温和软弱，故脉为弦。岐伯曰：春脉肝也，东方木也，万物之所以始生也。故其气来濡脉弱轻虚而滑，端直以长，故曰弦。反此者病。其气来而实强，此为太过，病在外；其气来不实而微，此为不及，病在中。太过则令人善怒，忽忽眩冒而巅；不及则令人胸胁痛引背，两胁胠满。又曰：肝脉来濡弱迢迢，如揭长竿末梢，曰肝平。春以胃气为本，肝脉来盈实而滑，如循长竿，曰肝病。肝脉来急而益劲，如张弓弦，曰肝死。弦脉与长脉，皆主春令，但弦为初春之象，阳中之阴，天气犹寒，故如琴弦之端直而挺然，稍带一分之紧急也；长为暮春之象，纯属于阳，绝无寒意，故如木干之迢直以长，纯是发生之气象也。戴同父云：弦而耎，其病轻；弦而硬，其病重。深契《内经》之旨。两关俱弦，谓之双弦。若不能食，为木来克土，土已负矣，必不可治。《素问》云端直以长。叔和云如张弓弦。巢氏云按之不移，绰绰如按琴瑟弦。同父云从中直过，挺然指下。诸家之论弦脉，可谓深切著明矣。而高阳生乃言时时带数，又言脉紧状类绳牵，则是紧脉之象，安在其弦脉之义哉？）
动脉（阳）  ***************************
体象　动无头尾，其形如豆，厥厥动摇，必兼滑数。
主病　动脉主痛，亦主于惊。左寸得动，惊悸可断；右寸得动，自汗无疑。左关若动，惊及拘挛；右关若动，心脾疼痛。左尺见之，亡精为病；右尺见之，龙火奋迅。
（按：动之为义，以厥厥动摇，急数有力得名也。两头俯下，中间突起，极与短脉相类，但短脉为阴，不数不硬不滑也。动脉为阳，且数且硬且滑也。关前为阳，关后为阴。故仲景云：阳动则汗出。分明指左寸之心，汗为心之液，右寸之肺，主皮毛而司腠理，故汗出也。又曰：阴动则发热。分明指左尺见动，为肾水不足，右尺见动，谓相火虚炎，故发热也。因是而知旧说言动脉只见于关上者，非也。且《素问》曰：妇人手少阴心脉动甚者，为妊子也。然则手少阴明隶于左寸矣，而独见于关可乎？成无己曰：阴阳相搏，则虚者动，故阳虚则阳动，阴虚则阴动。以关前为阳，主汗出，关后为阴，主发热，岂不精妥！而庞安常强为之说云：关前三分为阳，关后三分为阴，正当关位，半阴半阳，故动随虚见。是亦泥动脉只见于关之说也。高阳生伪诀云：寻之似有，举之还无。是弱脉而非动脉矣。又曰：不离其处，不往不来，三关沉沉。含糊谬妄。无一字与动脉合义。詹氏曰：如钩如毛。则混于浮大之脉，尤堪捧腹。）
促脉（阳）  ***************************
体象　促为急促，数时—止，如趋而蹶，进则必死。
主病　促因火亢，亦因物停。左寸见促，心火炎炎；右寸见促，肺鸣咯咯。促见左关，血滞为殃；促居右关，脾宫食滞。左尺逢之，遗滑堪忧；右尺逢之，灼热为定。
（按：促之为义，于急促之中时见一歇止，乃阳盛之象也。黎氏曰：如蹶之趋，疾徐不常。深得其义。夫人身之气血，贯注于经脉之间，绵绵不息。脏气乖违，则稽留凝泣，阻其运行之机，因而歇止者，其止为轻。若真元衰惫，则阳弛阴涸，失其揆度之常，因而歇止者，其止为重。然促脉之故，得于脏气乖违者，十之六七；得于真元衰惫者，十之二三。或因气滞，或因血凝，或因痰停，或因食壅，或外因六气，或内因七情，皆能阻遏其运行之机，故虽当往来急数之时，忽见一止耳。如止数渐稀，则为病瘥；止数渐增，则为病剧。伪诀言并居寸口，已非促脉之义，且不言时止，尤为瞆瞆矣。）
（燕都王湛六，以脾泄求治，神疲色瘁。诊得促脉，或十四、五至得一止，或十七、八至得一止。余谓其原医者曰：法在不治。而医者争之曰：此非代脉，不过促耳，何先生之轻命耶？余曰：是真元败绝，阴阳交穷，而促脉呈形，与稽留凝泣而见促者，不相侔也。医者唯唯。居一月果殁。）
结脉（阴）  ***************************
体象　结为凝结，缓时一止，徐行而怠，颇得其旨。
主病　结属阴寒，亦因凝积。左寸心寒，疼痛可决；右寸肺虚，气寒凝结。左关结见，疝瘕必现；右关结形，痰滞食停。左尺结兮，痿躄之疴；右尺结兮，阴寒为楚。
（按：结之为义，结而不散，迟滞中时见一止也。古人譬诸徐行而怠，偶羁一步，可为结脉传神。大凡热则流行，寒则凝结，理势然也。夫阴寒之中，且挟凝结，喻如隆冬天气严肃，流水冰坚也。少火衰弱，中气虚寒，失其乾健之运，则气血痰食互相纠缠，运行之机缄不利，故脉应之而成结也。越人云：结甚则积甚，结微则气微。浮结者外有积痛，伏结者内有积聚。故知结而有力者，方为积聚；结而无力者，是真气衰弱，违其运化之常，惟一味温补为正治也。仲景云：累累，如循长竿，曰阴结；蔼蔼如车盖，曰阳结。王叔和曰：如麻子动摇，旋引旋收，聚散不常，曰结，主死。夫是三者，虽同名为结，而义实有别。浮分得之为阳结；沉分得之为阴结；止数频多，参伍不调，为不治之症。由是推之，则结之主症，未可以一端尽也。伪诀云：或来或去，聚而却还。律以缓时一止之义，几同寐语矣。）
代脉（阴）  ***************************
体象　代为禅代，止有常数，不能自还，良久复动。
主病　代主脏衰，危恶之候。脾土败坏，吐利为咎，中寒不食，腹疼难救。两动一止，三四日死；四动一止，六七日死。次第推求，不失经旨。
（按：代者，禅代之义也。如四时之禅代，不愆其期也。结、促之止，止无常数；代脉之止，止有常数。结、促之止，一止即来；代脉之止，良久方至。《内经》以代脉之见，为脏气衰微，脾气脱绝之诊也。惟伤寒心悸，怀胎三月，或七情太过，或跌打重伤，及风家痛家，俱不忌代脉，未可断其必死！滑伯仁曰：无病而羸瘦脉代者，危候也；有病而气血乍损，只为病脉。此伯仁为暴病言也。若久病得代脉而冀其回春者，万不得一也。《内经》曰：代则气衰。又曰：代散者死。夫代脉现而脾土衰，散脉现而肾水绝，二脉交见，虽在神圣，亦且望而却走矣。大抵脉来一息五至，则肺心脾肝肾五脏之气皆足也。故五十动而不一止者，合大衍之数，谓之平脉。反此，则止乃见焉。肾气不能至，则四十动一止；肝气不能至，则三十动一至；脾气不能至，则二十动一止；心气不能至，则十动一至；肺气不能至，则四、五动一止。戴同父云三部九候，每候必满五十动，出自《难经》，而伪诀五脏歌中，皆以四十五动为准，乖于经旨。伪诀又云：四十一止一脏绝，却后四年多殁命。荒疵越理，莫此为甚。夫人岂有一脏既绝，尚活四年之理哉！）
（历考《内经》，而知代脉之义，别自有说。如《宣明五气篇》曰脾脉代，《邪气脏腑病形篇》云黄者其脉代，皆言脏气之常候，非谓代为止也。《平人气象论》曰长夏胃微耎弱曰平，但代无胃曰死者，盖言无胃气而死，亦非以代为止也。如云五十动而不一代者，是乃至数之代也。若脉平匀而忽强忽弱者，乃形体之代，即《平人气象论》所言者是也。若脾旺四季，而随时更代者，乃气候之代，即《宣明五气》等篇所云者是也。脉无定候，更变不常，则均谓之代，各因其变而察其情，庶足穷其妙耳！）
（善化令黄桂岩，心疼夺食，脉三动一止，良久不能自还。施笠泽云：五脏之气不至，法当旦夕死。余曰：古人谓痛甚者脉多代。少得代脉者死，老得代脉者生。今桂岩春秋高矣，而胸腹负痛，虽有代脉，安足虑乎。果越两旬而桂岩起矣。）
革脉（阳中之阴）  ***************************
体象　革大弦急，浮取即得，按之乃空，浑如鼓革。
主病　革主表寒，亦属中虚。左寸之革，心血虚痛；右寸之革，金衰气壅。左关遇之，疝瘕为祟；右关遇之，土虚而疼。左尺诊革，精空可必；右尺诊革，殒命为忧。女人得之，半产漏下。
（按：革者，皮革之象也。表邪有余，而内则不足也。恰如鼓皮，外则绷急，内则空虚也。浮举之而弦大，非绷急之象乎？沉按之而豁然，非中空之象乎？惟表有寒邪，故弦急之象见焉；惟中亏气血，故空虚之象显焉。仲景曰：革脉弦而芤，弦则为寒，芤则为虚。虚寒相搏，此名为革。男子亡血失精，女人半产漏下。叔和云：三部脉革，长病得之死，卒病得之生。李时珍云：此芤、弦二脉相合，故均主失血之候。诸家脉书皆以为即牢脉也，故或有革无牢，或有牢无革，混而莫辨，不知革浮牢沉，革虚牢实，形与症皆异也。《甲乙经》曰：浑浑革至如涌泉，病进而色弊，绵绵其去如弦绝者死。谓脉来浑浊革变，急如泉涌，出而不返也。观其曰涌泉，则浮取之不止于弦大，而且数且搏且滑矣。曰弦绝，则重按之不止于豁然，而且绝无根蒂矣，故曰死也。王贶以为溢脉者，因《甲乙经》有涌泉之语而附会其说也，不知溢脉者，自寸而上贯于鱼际，直冲而上，如水之沸而盈溢也，与革脉奚涉乎？丹溪曰：如按鼓皮。其于中空外急之义，最为亲切之喻。）
牢脉（阴中之阳）  ***************************
体象　牢在沉分，大而弦实，浮中二候，了不可得。
主病　牢主坚积，病在乎内。左寸之牢，伏梁为病；右寸之牢，息贲可定。左关见牢，肝家血积；右关见牢，阴寒痞癖。左尺牢形，奔豚为患；右尺牢形，疝瘕痛甚。
（按：牢有二义，坚固牢实之义，又深居在内之义。故树以根深为牢，盖深入于下者也。监狱以禁囚为牢，深藏于内者也。仲景曰：寒则牢固，又有坚固之义也。沈氏曰：似沉似伏，牢之位也。实大弦长，牢之体也。牢脉所主之症，以其在沉分也，故悉属阴寒；以其形弦实也，故咸为坚积。若夫失血亡精之人，则内虚，而当得革脉，乃为正象。若反得牢脉，是脉与症反，可以卜死期矣。伪诀云：寻之则无，按之则有。但依稀仿佛，却不言实大弦长之形象，是沉脉而非牢脉矣。又曰：脉入皮肤辨息难。更以牢为死亡之脉矣，其谬可胜数哉！叔和《脉经》云：牢脉，似沉似伏、实大而长，微弦。可谓详且明矣。至伏脉虽重按之亦不可见，必推筋至骨，乃见其形，而牢脉既实大弦长，才重按之，便满指有力矣，又何以谓之似伏乎？脉之义幽而难明，非字字推敲，辗转审度，能无遗后学之疑哉！）
散脉（阴）  ***************************
体象　散脉浮乱，有表无里，中候渐空，按则绝矣。
主病　散为本伤，见则危殆。左寸之散，怔忡不卧；右寸之散，自汗淋漓。左关之散，当有溢饮；右关之散，胀满蛊坏。居于左尺，北方水竭；右尺得之，阳消命绝。
（按：散有二义，自有渐无之象，亦散乱不整之象也。当浮候之，俨然大而成其为脉也；及中候之，顿觉无力而减其十之七八矣；至沉候之，杳然不可得而见矣。渐重渐无，渐轻渐有。明乎此八字，而散字之义详明而散脉之形确著。故叔和云：散脉大而散，有表无里。字字斟酌，毫不苟且者也。崔氏云涣漫不收。盖涣漫即浮大之义，而不收即无根之义；虽得其大意，而未能言之凿凿也。柳氏云：无统纪，无拘束，至数不齐，或来多去少，或去多来少，涣散不收，如杨花散漫之象。夫杨花散漫，即轻飘无根之说也。其言至数不齐，多少不一，则散乱而不能整齐严肃之象也。然此又补叔和未备之旨，深得散脉之神者也。同父云：心脉浮大而散，肺脉短涩而散，皆平脉也。心脉耎散为怔忡，肺脉耎散为汗出，肝脉耎散为溢饮，脾脉耎散为胻肿，皆病脉也。肾脉耎散，诸病脉见散，皆死脉也。古人以代散为必死者，盖散为肾败之征，代为脾绝之诊也。肾脉本沉，而散脉按之不可得见，是先天资始之根本绝也。脾脉主信，而代脉歇止不愆其期，是后天资生之根本绝也。故二脉独见，均为危殆之候，而二脉交见，尤为必死之符。）
芤脉（阳中之阴）  ***************************
体象　芤乃草名，绝类慈葱，浮沉俱有，中候独空。
主病　芤脉中空，故主失血。左寸呈芤，心主丧血；右寸呈芤，相傅阴亡。芤入左关，肝血不藏；芤现右关，脾血不摄。左尺如芤，便红为咎；右尺如芤，火炎精漏。
（按：芤之为义，两边俱有，中央独空之象也。芤乃草名，其状与葱无以异也。假令以指候葱，浮候之著上面之葱皮，中候之正当葱中空处，沉候之又著下面之葱皮，以是审察，则芤脉之名象，昭昭于心目之间，确乎不可疑矣。刘三点云：芤脉何似？绝类慈葱，指下成窟，有边无中。叔和云：芤脉浮大而软，按之中央空，两边实。二家之言，其于芤脉已无遗蕴矣。同父云：营行脉中，脉以血为形。芤脉中空，脱血之象也。伪诀未明中候独空之旨，妄云：两头有，中间无。以头字易《脉经》之边字，则是上下之脉划然中断，而成阴绝阳绝之诊矣。又云：寸芤积血在胸中，关里逢芤肠胃痈。是以芤为蓄血积聚之实脉，非失血虚家之空脉矣。以李时珍之博洽明通，亦祖述其言以作主病之歌诀，岂非千虑之一失乎！伪诀又云：芤主淋沥，气入小肠。与失血之候，有何干涉？种种邪讹，误世不小，不得不详辨也。即叔和《脉经》云：三部脉芤，长病得之生；卒病得之死。然暴失血者脉多芤，而卒病得之死可乎？其言亦不能无疵也。至刘肖斋所引诸家论芤脉者，多出附会，不可尽信。）
伏脉（阴）  ***************************
体象　伏为隐伏，更下于沉，推筋著骨，始得其形。
主病　伏脉为阴，受病入深。伏犯左寸，血郁之愆；伏于右寸，气郁之殃。左关值伏，肝血在腹；右关值伏，寒凝水谷。左尺伏见，疝瘕可验；右尺伏藏，少火消亡。
（按：伏之为义，隐伏而不见之谓也。浮、中二候，绝无影响，虽至沉候，亦不可见，必推筋至骨，方始得见耳。故其主病，多在沉阴之分，隐深之处，非轻浅之剂所得破其藩垣也。在《伤寒论》中，以一手脉伏为单伏，两手脉伏为双伏，不可以阳症见阴脉为例也。火邪内郁，不得发越，乃阳极似阴，故脉伏者必有大汗而解，正如久旱将雨，必先六合阴晦，一回雨后，庶物咸苏也。又有阴症伤寒，先有伏阴在内，而外复冒寒邪，阴气壮盛，阳气衰微，四肢厥逆，六脉沉伏，须投姜、附及灸关元，阳乃复回，脉乃复出也。若太溪、冲阳皆无脉者，必死无疑。刘元宾云：伏脉不可发汗。为其非表脉也，亦为其将自有汗也。乃伪诀云：徐徐发汗。而洁古欲以附子细辛麻黄汤发之，皆非伏脉所宜。伪诀论形象妄曰：寻之似有，定息全无。是于中候见形矣，于伏之名义何居乎？）
疾脉（阳）  ***************************
体象　疾为疾急，数之至极，七至八至，脉流薄疾。
主病　疾为阳极，阴气欲竭。脉号离经，虚魂将绝，渐进渐疾，旦夕殒灭。左寸居疾，弗戢自焚；右寸居疾，金被火乘。左关疾也，肝阴已绝；右关疾也，脾阴消竭。左尺疾耶，涸辄难濡；右尺疾耶，赫曦过极。
（按：六至以上，脉有两称，或名曰疾，或名曰极，总是急速之形，数之甚者也。是惟伤寒热极，方见此脉，非他疾所恒有也。若劳瘵虚惫之人，亦或见之，则阴髓下竭，阳光上亢，有日无月，可与之决短期矣。阴阳易病者，脉常七、八至，号曰离经，是已登鬼录者也。至夫孕妇将产，亦得离经之脉，此又非以七、八至得名，如昨浮今沉，昨迟今数，但离于平素经常之脉，即名为离经矣。大都一息四至，则一昼一夜约一万三千五百息，通计之当五十周于身，而脉行八百一十丈，此人身经脉流行之常度也。若一息八至，则一日一夜周于身者当一百营，而脉遂行一千六百余丈矣。必至喘促声嘶，仅呼吸于胸中数寸之间，而不能达于根蒂，真阴极于下，孤阳亢于上，而气之短已极矣。夫人之死生由乎气，气之聚散由乎血，凡残喘尚延者，只凭此一线之气未绝耳！一息八至之候，则气已欲脱，而犹冀以草木生之，何怪其不相及也！）
脉法总论  ***************************
脉状繁多，未可以二十八字尽也。然于表里、阴阳、气血、虚实之义，颇能括其纲要矣。如《内经》之所曰鼓者，且浮且大也。曰搏者，且大且强也。曰坚者，实之别名也。曰横者，洪之别名也。曰急者，紧之别名也。曰喘者，且浮且数也。曰躁者，且浮且疾也。曰疏者，且迟且软也。曰格者，人迎倍大也。曰关者，气口倍大也。此二脉者，后世不深维《内经》之旨，而误作病名，不知病因脉得名也。曰溢者，自寸口上越鱼际，气有余也。覆者，自尺部下达臂间，血有余也。
如仲景论脉，曰纵者，水乘火，金乘木也。曰横者，火乘水，木乘金也。曰逆者，水乘金，火乘木也。曰顺者，金乘水，木乘火也。曰反者，来微去大，病在里也。曰覆者，头小本大，病在表也。曰高者，卫气盛也，阳脉强也。曰章者，荣气盛也，阴脉强也。曰纲者，高章相搏也。曰惵者，卫气弱也，阳脉衰也。曰卑者，荣气弱也，阴脉衰也。曰损者，惵卑相搏也。
《内经》十二，仲景十二，凡得二十四脉，未尝非辨证之旨诀，而世皆置若罔闻，则有惭于司命之职矣。虽二十八字亦已含藏诸义，然不详于二十四字之义，又安能入二十八字之奥哉？而尤不止此也。阴阳不可不分而剖，色脉不可不合而稽，尺肤不可不详而考，主病不可不谙而识，四者得，而持脉之道思过半矣。
《脉要精微论》云：微妙在脉，不可不察，察之有纪，从阴阳始，始之有经，从五行生，生之有度，四时为宜。彼春之暖，为夏之暑，彼秋之忿，为冬之怒，四变之动，脉与之上下。是以圣人持脉之道，先后阴阳而持之。若阳动阴静，阳刚阴柔，阳升阴降，阳前阴后，阳上阴下，阳左阴右。数者为阳，迟者为阴；表者为阳，里者为阴；至者为阳，去者为阴；进者为阳，退者为阴，其恒经也。或阴盛之极，反得阳象；或阳亢之极，反得阴征；或阳穷而阴乘之；或阴穷而阳乘之。随症更迁，与时变易，此阴阳之不可不分而剖也。岐伯曰：察脉动静而视精明，察五色，观五脏有余不足，六腑强弱，形之盛衰，以此参伍，决死生之分。又曰：形气相得，谓之可治；色泽以浮，谓之易已；脉从四时，谓之可治；脉弱以滑，是有胃气。《灵枢》曰：色脉与尺，如鼓桴相应。青者，脉弦；赤者，脉钩；黄者，脉代；白者，脉毛；黑者，脉石。见其色而不得见其脉，反得相胜之脉，则死矣；得相生之脉，则病已矣。又曰：精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧，不欲如蓝；黄欲如罗裹雄黄，不欲如黄土；黑欲如重漆色，不欲如地苍。此色脉之不可不合而稽也。《灵枢》曰：审尺之缓急、大小、滑涩，肉之坚脆，而病形定矣。目窠微肿，颈脉动，时咳，按之手足，窅而不起，风水肤胀也。尺肤滑而淖泽者，风也。尺肉弱者，解㑊安卧；脱肉者，寒热不治。尺肤涩者，风痹也。尺肤粗如枯鱼之鳞者，溢饮也。尺肤热甚，脉盛躁者，病温也。脉盛而滑者，病且出也。尺肤寒，脉小者，泄而少气。尺肤炬然，寒热也。肘所独热者，腰以上热；手所独热者，腰以下热。肘前狄热者，膺前热；肘后独热者，肩背热；臂中独热者，腰腹热。肘后粗以下三四寸热者，肠中有虫。掌中热者，腹热；掌中寒者，腹寒。鱼上有青脉者，胃中寒。尺炬然热，人迎大，当夺血。尺坚大，脉小，少气，悗有加，主死。又曰：脉急者，尺肤亦急；脉缓者，尺肤亦缓；脉小者，尺肤亦减而少气；脉大者，尺肤亦贲而起；脉滑者，尺肤亦滑；脉涩者，尺肤亦涩。此尺肤之不可不详而考也。《脉要精微论》曰：长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛。浑浑革至如涌泉，病进而色弊；绵绵其去如弦绝者，死。《平人气象论》曰：脉短者，头疼；脉长者，足胫痛。脉促上击者，肩背痛。脉沉而坚者，病在中；脉浮而盛者，病在外。脉沉而弱，寒热及疝瘕少腹痛。脉沉而横，胁下有积，腹中有横积痛。脉沉而喘，曰寒热。脉盛滑坚者，病在外；脉小实而坚者，病在内。小弱以涩，谓之久病；浮滑而疾，谓之新病。脉急者，疝瘕少腹痛。脉滑曰风，脉涩曰痹。缓而滑曰热中，盛而紧曰胀。臂多青脉，曰脱血。尺脉缓涩，谓之解㑊。安卧脉盛，谓之脱血。尺涩脉滑，谓之多汗。尺寒脉细，谓之后泄。尺脉粗常热者，谓之热中。此主病之不可不谙而识也。如上所述，不过大略耳。若欲达变探微，非精研《灵》《素》，博综百家不可也。许胤宗曰：脉之候幽而难明，吾意所解，口莫能宣也。口莫能宣，而笔又乌能写乎？博极而心灵自启，思深而神鬼将通，则三指有隔垣之照，二竖无膏肓之遁矣。