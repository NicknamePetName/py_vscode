
序  ***************************
夫判阴阳表里于点按，断寒热虚实于分寸，洵方技之切要，最所为难焉，故曰脉者医之大业也，今夫医士，孰不日诊百病，月处千方，而方其诊病者，讯脉象如何，浮沉数迟大小之外，鲜识别者，况于洪大软弱牢革之差，茫不能答，或一状而众医异名，或殊形而混为同候，此其故何也，盖尝究之，从前脉书，叔和而降，支离散漫，殆无统纪，如元明数家，乃不过因循陈编，缀缉成语，一二稽驳伪诀之误也，寸关尺三部，配五藏六府，内经仲景，未有明文，仓公虽间及此，其言暧昧，特十八难所论，三部九候，诚诊家之大经大法也，然迨至叔和，始立左心小肠肝胆肾，右肺大肠脾胃命门之说，王太仆，杨玄操，遂奉之以释经文，繁此以还，部位配当之论，各家异义，是非掊击，动辄累数百言，可谓蛋中寻骨矣，如其迟脉为腹痛为呕吐，微脉为白带为淋沥之类，靡不书而载，此皆不徒无益于诊法，抑乖理迷人之甚也，何则，已有此证，当诊其脉，以察其阴阳表里，虚实寒热，而为之处措，安可以万变之证，预隶之于脉乎，呜呼，谬悠迂拘之说，未有能排斥而甄综者，宜世医之不讲斯学也，简不猜谫劣，窃原本圣贤之远旨，纂辑诸家之要言，家庭所受，肤见所得，系之于后，编为一书，名曰脉学辑要，首以总说，次以各脉形象，又次以妇人小儿，及怪脉，以昭于及门，芟套烂之芜，汇众说之粹，虽未能如秦医诊晋侯，淳于察才人，于心中指下之玄理，或有攸发悟也，则判阴阳表里，断虚实寒热者，正在于斯耶，许参军有言曰，脉之候，幽而难明，心之所得，口不能述，其以难为易，固存乎其人哉，宽政七年乙卯岁春正月二十有七日丹波元简书。


卷上  ——————————————————————————————————————————————————————————————————————————————————————————

总说  ***************************
朱奉议曰，凡初下指，先以中指端，按得关位，掌后高骨为关，乃齐下前后二指，为三部脉，前指寸口也，后指尺部也，若人臂长，乃疏下指，臂短则密下指，（活人书）
汪石山曰，揣得高骨，厌中指于高骨，以定关位，然后下前后两指，以取尺寸，不必拘一寸九分之说也，（脉诀刊误附录）
案二说，原于脉经分别三关境界脉候篇。
杨仁斋曰，凡三部之脉，大约一寸九分，人之长者，仅加之，而中人以下，多不及此分寸也，究其精微，关之部位，其肌肉隐隐而高，中取其关，而上下分之，则人虽长短不侔，而三部之分，亦随其长短而自定矣，是必先按寸口，次及于关，又次及尺，每部下指，初则浮按消息之，次则中按消息之，又次则沉按消息之，浮以诊其腑，沉以诊其脏，中以诊其胃气，于是举指而上，复隐指而下，又复拶相进退，而消息之，心领意会，十得八九，然后三指齐按，候其前后往来，接续间断何如耳，（察脉真经）
徐春甫曰，脉有三部，曰寸，曰关，曰尺，寸部法天，关部法人，尺部法地，寸部，候上自胸心肺咽喉头目之有疾也，关部，候中自胸膈以下，至小腹之有疾也，脾胃肝胆，皆在中也，尺部，候下自少腹腰肾膝胻足之有疾也，大肠小肠膀胱，皆在下也，皆内经所谓上以候上，下以候下，而理势之所不容间也，其候岂不易验哉，（古今医统）
案此十八难，三部上中下诊候之法也，盖考内经，有寸口气口之名，而无并关尺为三部之义，难经昉立关尺之目，而无左右府藏分配之说，其有左右府藏分配之说，始于王叔和焉，十八难所谓三部四经，未必以左右定十二经之谓，只其言太简，不可解了，故左右部位挨配之说，诸家纷然，互为诋讼，要之凿空耳，三焦者，有名无状，所隶甚广，岂有以一寸部候之之理乎，小肠居下焦，假令与心为表里，岂有属诸寸位，候于上部之理乎，三部四经，全可解了，其言如此，不可以为准也，脉要精微论，尺内两傍，季胁也，一节，乃循尺肤之法，注家遂取难经寸关尺之部位，及三部四经之义，并用叔和左右分配之说以解释之，后贤奉为诊家之枢要，亦何不思之甚也，矧左为人迎，右为气口之类，率皆无稽之谈，不可凭也，详伤寒论言脉者，曰三部，曰寸口，曰关上，曰尺中，曰尺寸，曰阴阳，未有言左右者，乃与难经三部上中下，诊候之法符矣，夫仲景为医家万世之师表，孰不遵依其训乎，王叔和于分别三关境界脉候篇则云寸主射上焦，出头及皮毛竟手，关主射中焦，腹及腰，尺主射下焦，少腹及足，此叔和别发一义者，乃十八难三部诊法，而仲景所主也，今诊病者，上部有疾，应见于寸口，中部有疾，应见于关上，下部有疾，应见于尺中，此其最的实明验者，春甫之言，信为不诬焉，鹤皋吴氏脉语，亦揭此诊法云，正与素问以脉之上中下三部，诊人身之上中下三部，其理若合符节然，学者其可离经以狥俗乎哉，可以为知言而已，（难经原文无左右字面，后人却添此二字立说，竟失古义矣，）
王士亨曰，说脉之法，其要有三，曰人迎，在结喉两傍，取之应指而动，此部法天，二曰三部，谓寸关尺，在腕上侧，有骨稍高曰高骨，先以中指按骨，搭指面落处，谓之关，前指为寸部，后指为尺部，尺寸以分阴阳，阳降阴升，通度由关以出入，故谓之关，此部法人，三曰趺阳，在足面系鞋之所，按之应指而动者，是也，此部法地，三者皆气之出入要会，所以能决吉凶死生，凡三处，大小迟速，相应齐等，则为无病之人，故曰人迎趺阳，三部不参，动数发息，不满五十，未知生死，所以三者，决死生之要也，（全生指迷方）
案此三部诊法，本于仲景序语所立，为诊家之章程矣，尝验人迎脉，恆大于两手寸口脉数倍，未见相应齐等者，何梦瑶曰，人迎脉恆大于两手寸脉，从无寸口反大于人迎者，是言信然。
滑伯仁曰，凡诊脉之道，先须调平自己气息，男左女右，先以中指定得关位，却齐下前后二指，初轻按以消息之，次中按消息之，然后自寸关至尺，逐部寻究，一呼一吸之间，要以脉行四至为率，闰以太息，脉五至为平脉也，其有太过不及，则为病脉，看在何部，各以其脉断之，（诊家枢要）
又曰，三部之内，大小浮沉，迟数同等，尺寸阴阳，高下相符，男女左右，强弱相应，四时之脉不相戾，命曰平人，其或一部之内，独大独小，偏迟偏疾，左右强弱相反，四时男女之相背，皆病脉也，凡病之见，在上曰上病，在下曰下病，左曰左病，右曰右病也。
又曰，持脉之要有三，曰举，曰按，曰寻，轻手循之曰举，重手取之曰按，不轻不重，委曲求之曰寻，初持脉轻手候之，脉见皮肤之间者阳也，府也，亦心肺之应也，重手得之，脉附于肉下者阴也，藏也，亦肝肾之应也，不轻不重，中而取之，其脉应于血肉之间者，阴阳相适，中和之应，脾胃之候也，若沉中沉之不见，则委曲而求之，若隐若见，则阴阳伏匿之脉也，三部皆然。
汪石山曰，按消息，谓详细审察也，推，谓以指那移于部之上下而诊之，以脉有长短之类也，又以指那移于部之内外而诊之，以脉有双弦单絃之类也，又以指推开其筋而诊之，以脉有沉伏止绝之类也。
案脉经云，以意消息，进退举按之，脉要精微云，推而外之云云，石山释消息及推字者，本此也。
吴山甫曰，东垣著此事难知，谓脉贵有神，有神者有力也，虽六数七极，三迟二败犹生，此得诊家精一之旨也，节庵辨伤寒脉法，以脉来有力为阳证，沉微无力为阴证，此发伤寒家之蒙瞽也，杜清碧诊论曰，浮而有力为风，无力为虚，沉而有力为积，无力为气，迟而有力为痛，无力为冷，数而有力为热，无力为疮，各于其部见之，此得诊家之领要也，（脉语）
孙光裕曰，愚按有力，亦不足以状其神，夫所谓神，滋生胃气之神也，于浮沉迟数之中，有一段冲和神气，不疾不徐，虽病无虞，以百病四时，皆以胃气为本是也，蔡氏曰，凡脉不大不小，不长不短，不浮不沉，不涩不滑，应手中和，意思欣欣，难以名状者，为胃气，素问曰，得神者昌，失神者亡，以此，（太初脉辨）
滑伯仁曰，察脉须识上下来去至止六字，不明此六字，则阴阳虚实不别也，上者为阳，来者为阳，至者为阳，下者为阴，去者为阴，止者为阴也，上者，自尺部上于寸口，阳生于阴也，下者，自寸口下于尺部，阴生于阳也，来者，自骨肉之分，而出于皮肤之际，气之升也，去者，自皮肤之际，而还于骨肉之分，气之降也，应曰至，息曰止也。
又曰，诊脉须要先识时脉胃脉，与府藏平脉，然后及于病脉，时脉，谓春三月，六部中带弦，夏三月俱带洪，秋三月俱带浮，冬三月俱带沉，胃脉，谓中按得之脉和缓，府藏平脉，心脉浮大而散，肺脉浮涩而短，肝脉弦而长，脾脉缓而大，肾脉沉而软滑，凡人府藏脉既平，胃脉和，又应时脉，乃无病者也，反此为病，（府藏部位，滑氏原五难菽法为说，详见枢要，今不繁引，）
案府藏平脉，非指下可辨，盖胃者五藏六府之大源也，胃脉和平，正知府藏之和平，即是应手中和者，不必逐部寻究也。
陈远公曰，看脉，须看有神无神，实是秘诀，而有神无神，何以别之，无论浮沉迟数，涩滑大小之各脉，按指之下，若有条理，先后秩然不乱者，此有神之至也，若按指而充然有力者，有神之次也，其馀按指而微微鼓动者，亦谓有神，倘按之而散乱者，或有或无者，或来有力，而去无力者，或轻按有，而重按绝无者，或时而续，时而断者，或欲续而不能，或欲接而不得，或沉细之中，倏有依稀之状，或洪大之内，忽有飘渺之形，皆是无神之脉，脉至无神，即为可畏，当用大补之剂，急救之，倘因循等待，必变为死脉，而后救之晚矣，（辨证录）
又曰，平脉者，言各脉之得其平也，如浮不甚浮，沉不甚沉，迟不甚迟，数不甚数耳，人现平脉多是胃气之全也，胃气无伤，又宁有疾病哉，此脉之所以贵得平耳。
王士亨曰，人生所禀气血有变，故脉亦异常，有偏大偏小者，或一部之位无脉者，或转移在他处者，其形或如蛇行雀啄乱丝，如旋转于指下者，或有受气自然者，或有因惊恐大病忧恚，精神离散，遂致转移而不守也，此阴阳变化不测，不可以理推，若不因是，而得此脉者，非寿脉也。
祝茹穹曰，人一身以胃为主，一阳之气升于上，中实绯生物，其在脉中，难取形状，诊脉者，指下按之，浑浑缓缓，无形之可拟者，为平脉也，但觉有形，便是六淫阻滞，便是病脉耳，（心医集）
何梦瑶曰，四时之升降动静，发敛伸缩，相为对待者也，极于二至，平于二分，故脉子月极沉，午月极浮，至卯酉而平，观经文谓秋脉中衡，又谓夏脉在肤，秋脉下肤，冬脉在骨，则秋之不当以浮可言可知也，特以肺位至高，其脉浮，秋金配肺，故示言浮耳，夫秋初之脉，仍带夏象，言浮犹可，若于酉戌之月，仍求浮脉，不亦惑乎，夫于春言长滑，则于秋言短涩可知，于冬言沉实，则于夏言浮虚可知，书不尽言，言不尽意，是在读者之领会耳，（医碥）
案平脉不一，所谓不缓不急，不涩不滑，不长不短，不低不昂，不纵不横，此形象之平也，一息五至，息数之平也，弦洪毛石，四时之平也，而人之禀赋不同，脉亦不一其形，此乃禀受之平也，吾家君有平脉考一书，尝详及此云。
董西园曰，脉者血之府也，血充脉中，缘气流行，肢体百骸，无所不到，故为气血之先机，凭此可以察气血之盛衰，疾病未形，脉先昭著，故云先机，所谓脉者，即经脉也，若专以经为脉，则反遗言气血，但言血则遗气，但言气则遗血，故以脉明之，凡邪正虚实寒热，凭此可推而得焉，（医级）
又曰，瘦者肌肉薄，其脉轻手可得，应如浮状，肥者肌肉丰，其脉重按乃见，当如沉类，反者必病，浮大动数滑，阳也，人无疾病，六部见此，谓之六阳脉，非病脉也，其人禀气必厚，多阳少阴，病则多火，沉弱涩弦微，阴也，人无所苦，六部皆然，谓之六阴脉，其人禀气清平，多阴少阳，病则多寒，但六阴六阳之脉，不多见，偏见而不全见者，多有之。
吴幼清曰，五脏六腑之经，分布手与足，凡十二脉，鱼际下寸内九分，尺内七分者，手太阴肺经之一脉也，医者于左右寸关尺，辄名之曰此心脉，此脾脉，此肝脉，此肾脉，非也，手三部皆肺藏，而分其部位，以候他藏之气焉耳，其说见于素问脉要精微论，而其所以然之故，则秦越人八十一难之首章发明至矣，是何也，脉者血之流派，气使然也，肺居五藏之上，气所出入之门户也，脉行始肺终肝，而复会于肺，故其经穴，名曰气口，而为脉之大会，一身之气，必于是占焉，（吴文定公集赠邵志可序）
何梦瑶曰，脉之形体，长而圆，如以水贯葱叶中，有长有短，有大有小，有虚有实，有缓有急，脉之行动，如以气鼓葱叶中之水，使之流动也，有浮有沉，有迟有数，有涩有滑。
柳贯曰，古以动数候脉，是吃紧语，须候五十动，乃知五藏缺失，今人指到腕骨，即云见了，夫五十动，岂弹指间事耶，故学者当诊脉问证，听声观色，斯备四诊而无失，（道传集，濒湖脉学引）
汪石山曰，脉经云，浮为风，为虚，为气，为呕，为厥，为痞，为胀，为满不食，为热，为内结等类，所主不一，数十馀病，假使诊得浮脉，彼将断其为何病耶，苟不兼之以望闻问，而欲的知其为何病，吾谓戛戛乎其难矣，古人以切，居望闻问之后，则是望闻问之间，已得其病情，不过再诊其脉，看病应与不应也，若病与脉应，则吉而易医，脉与病反，则凶而难治，以脉参病，意盖如此，曷尝以诊脉知病为贵哉，夫脉经一书，拳拳示人以诊法，而开卷入首，便言观形察色，彼此参伍，以决死生，可见望闻问切，医之不可缺一也，岂得而偏废乎。
张景岳曰，脉者血气之神，邪正之鉴也，有诸中，必形诸外，故血气盛者，脉必盛，血气衰者，脉必衰，无病者，脉必正，有病者，脉必乖，矧人之疾病，无过表里寒热虚实，只此六字，业已尽之，然六者之中，又惟虚实二字为最要，盖凡以表证里证，寒证热证，无不皆有虚实，既能知表里寒热，而复能以虚实二字决之，则千病万病，可以一贯矣，且治病之法，无逾攻补，用攻用补，无逾虚实，欲察虚实，无逾脉息，虽脉有二十四名，主病各异，然一脉能兼诸病，一病亦能兼诸脉，其中隐微，大有玄秘，正以诸脉中，亦皆虚实之变耳，言脉至此，有神存矣，倘不知要，而泛焉求迹，则毫釐千里，必多迷误，故予特表此义，有如洪涛巨浪中，则在乎牢执柁干，而病值危难处，则在乎专辨虚实，虚实得真，则标本阴阳，万无一失，其或脉有疑似，又必兼证兼理，以察其孰客孰主，孰缓孰急，能知本末先后，是即神之至也矣，（脉神草）
又曰，据脉法所言，凡浮为在表，沉为在里，数为多热，迟为多寒，弦强为实，微细为虚，是固然矣，然疑似中，尤有真辨，此其关系非小，不可不察也，如浮虽属表，而凡阴虚血少，中气亏损者，必浮而无力，是浮不可以概言表，沉虽属里，而凡表邪初感之深者，寒束皮毛，脉不能达，亦必沉紧，是沉不可以概言里，数为热，而真热者未必数，凡虚损之证，阴阳俱困，气血张皇，虚甚者，数必甚，是数不可以概言热，迟虽为寒，凡伤寒初退，馀热未清，脉多迟滑，是迟不可以概言寒，弦强类实，而真阴胃气大亏，及阴阳关格等证，脉必豁大而弦健，是强不可以概言实，微细类虚，而凡痛极气闭，营卫壅滞不通者，脉必伏匿，是伏不可以概言虚，由此推之，则不止是也，凡诸脉中皆有疑似，皆有真辨，诊能及此，其必得鸢鱼之学者乎，不易言也。
又曰，治病之法，有当舍证从脉者，有当舍脉从证者，何也，盖证有真假，脉亦有真假，凡见脉证有不相合者，则必有一真一假，隐乎其中矣，故有以阳证见阴脉者，有以阴证见阳脉者，有以虚证见实脉者，有以实证见虚脉者，此阴彼阳，此虚彼实，将何从乎，病而遇此，最难下手，最易差错，不有真见，必致杀人，矧今人只知见在，不识隐微，凡遇证之实，而脉之虚者，必直攻其证，而忘其脉之真虚也，或遇脉之弦大，而证之虚者，亦必直攻其脉，而忘其证之无实也，此其故正以似虚似实，疑本难明，当舍当从，孰知其要，医有迷途，莫此为甚，余尝熟察之矣，大都证实脉虚者，必其证为假实也，脉实证虚者，必其脉为假实也，何以见之，如外虽烦热，而脉见微弱者，必火虚也，腹虽胀满，而脉见微弱者，必胃虚也，虚火虚胀，其堪攻乎，此宜从脉之虚，不从证之实也，其有本无烦热，而脉见洪数者，非火邪也，本无胀滞，而脉见弦强者，非内实也，无热无胀，其堪泻乎，此宜从证之虚，不从脉之实也，凡此之类，但言假实，不言假虚，果何意也，盖实有假实，虚无假虚，假实者病多变幻，此其所以有假也，假虚者，亏损既露，所以无假也，大凡脉证不合者，中必有奸，必先察其虚，以求根本，庶乎无误，此诚不易之要法也。
又曰，真实假虚之候，非曰必无，如寒邪内伤，或食停气滞，而心腹急痛，以致脉道沉伏，或促或结一证，此以邪闭经络而然，脉虽若虚，而必有痛胀等证可据者，是诚假虚之脉，本非虚也，又若四肢厥逆，或恶风怯寒，而脉见滑数一证，此由热极生寒，外虽若虚，而内有烦热便结等证可据者，是诚假虚之病，本非虚也，大抵假虚之证，只此二条，若有是实脉，而无是实证，即假实脉也，有是实证，而无是实脉，即假实证也，知假知真，即知所从舍矣。
又曰，又有从脉从证之法，乃以病有轻重为言也，如病本轻浅，别无危候者，因见在以治其标，自无不可，此从证也，若病关藏气，稍见疑难，则必须详辨虚实，凭脉下药，方为切当，所以轻者从证，十惟一二，重者从脉，十当八九，此脉之关系非浅也，虽曰脉有真假，而实由人见之不真耳，脉亦何从假哉。
陈士铎曰，脉有阴阳之不同，王叔和分七表八里，似乎切脉分明，不知无一脉无阴阳，非净为阳而沉为阴，迟为阴而数为阳也，阴中有阳，阳中有阴，于中消息，全在临症时察之，心可意会，非笔墨能绘画耳。
董西园曰，浮为表证，法当表汗，此其常也，然亦有宜下者，仲景云，若脉浮大，心下硬有热，属藏者攻之，不令发汗者是也，脉沉属里，治宜从下，而亦有宜汗者，如少阴病始得之，反发热而脉沉者，麻黄附子细辛汤微汗之是也，脉促为阳盛，当用葛根芩连清之矣，若促而厥冷者，为虚脱，非灸非温不可，此又非促为阳盛之脉也，脉迟为寒，当用姜附温之矣，若阳明脉迟，不恶寒，身体濈濈汗出，则用大承气汤，此又非迟为阴寒之脉矣，四者皆从症，不从脉也，至若从脉舍症之治，如表证宜汗，此常法也，仲景曰，病发热头痛而脉反沉，身体疼痛者，当先救里，用四逆汤，此从脉沉为治也，（此条若无头疼，乃可竟从里治，否则尚宜斟酌，）里实用下，此常法也，如日晡发热者，属阳明，若脉浮虚者，宜法汗，用桂枝汤，此从脉浮为治也，结胸证具，自当以大小陷胸治之矣，若脉浮大者不可陷，陷之则死，是宜从脉证，而酌解之也，身疼痛者，当以桂枝发之，若尺中迟者，不可汗，以营血不足故也，是宜从脉而调其营矣，此四者，从脉不从证也。
朱丹溪曰，凡看脉，如得恶脉，当覆手取，如与正取同，乃元气绝，必难治矣，如与正取不同，乃阴阳错综，未必死，（丹溪纂要）
高武曰，人或有寸关尺三部脉不见，自列缺至阳溪脉见者，俗谓之反关脉，此经脉虚，而络脉满，千金翼，谓肠脉逆，反大于寸口三倍，叔和尚未之及，而况高阳生哉，（针灸聚英，案所引千金翼，今无考，）虞天民曰，此地天交泰，生成无病之脉耳，学者可不晓欤，（医学正传）张路玉曰，脉之反关者，皆由脉道阻碍，故易位而见，自不能条畅如平常之脉也，有一手反关者，有两手反关者，有从关斜走至寸，而反关者，有反于内侧，近大陵而上者，有六部原如丝，而阳溪列缺，别有一脉，大于正位者，亦有诸部皆细小不振，中有一粒如珠者，此经脉阻结于其处之状也，（诊宗三昧）
案至真要论云，诸不应者，反其诊则见矣，王启玄注曰，不应者，皆为脉沉，脉沉下者，仰手而沉，覆其手则沉为浮，细为大也，陶节庵云，病人若平素原无正取脉，须用覆手取之，脉必见也，此属反关脉，诊法与正取法同，若平素正取有脉，后因病诊之，无脉者，亦当覆手取之，取之而脉出者，阴阳错乱也，宜和合阴阳，如覆取正取，俱无脉者必死矣，此为良法，王陶所说，今验之，极如其言，脉伏甚者，亦当以此法诊得焉。
医学纲目，载开宝寺僧，衣钵甚厚，常施惠于人，孙兆重之与往还，一日谓孙曰，某有一事，于翁约赏罚为戏，可否，孙曰，如何为赏罚，侩曰，若诊吾脉，若知某病，赏三十千为一筵，若不中，罚十千归小僧，孙曰，诺，与之诊，左手无脉，右手有脉，遂寻左手之脉，乃转左臂上，动摇如常，孙曰，此异脉也，医书不载，脉行常道，岂有移易之理，往昔少年为惊扑，震动心神，脉脱旧道，乍移臂外，复遇惊扑，不能再归，年岁长大，气血已定，不能复移，目下无病尔，僧曰，某襁褓而扑背几死，固宜脉失所，某亦平生无病，亦不曾诊脉，闻公神医试验之，果神医也，，按此疑因惊扑为反关之脉者，世亦间有焉，姑附于斯。
董西园曰，老者气血已衰，脉宜衰弱，过旺则病，若脉盛而不躁，健饭如常，此禀之厚，寿之征也，若强而躁疾，则为孤阳，少壮者脉宜充实，弱则多病，谓其气血日盈之年，而得此，不足故也，若脉体小而和缓，三部相等，此禀之静，养之定也，惟细而劲急者，则为不吉，故执脉审症者，一成之矩也，随人变通者，圆机之义也，肥盛之人，气盛于外，而肌肉丰厚，其脉多洪而沉，瘦小之人，气急于中，肌肉浅薄，其脉多数而浮，酒后之脉必数，食后之脉常洪，远行之脉必疾，久飢之脉必空，孩提襁褓，脉数为常也。
叶文龄曰，脉经云，性急人脉躁，性缓人脉静，夫脉乃气血之运，而行于呼吸者也，血禀偏胜，必多缓，阴之静也，气禀偏胜，必多急，阳之躁也，以此只可论人之气血，孰为不足，不可以性情，而谓躁静者也，（医学统旨）
陈无择曰，经云，常以平旦阴气未动，阳气未散，饮食未进，经脉未盛，络脉调匀，乃可诊有过之脉，或有作为，当停宁食顷，俟定乃诊，师亦如之，释曰，停宁俟定，即不拘于平旦，况仓卒病生，岂待平且，学者知之，（三因方）
徐春甫曰，无脉之候，所因不一，久病无脉，气绝者死，暴病无脉，气郁可治，伤寒头风，痰积经闭，忧惊折伤，关格吐利，气运不应，斯皆勿忌。
沉朗仲曰，久病服药后，六脉俱和，偶一日诊，或数或细，或虚弱，或变怪异常，即当细问起居之故，或因一夜不睡而变者，或因劳役恼怒，或因感冒风寒，各随其所感而治之，（病机汇编）


卷中  ——————————————————————————————————————————————————————————————————————————————————————————

浮  ***************************
十八难曰，浮者，脉在肉上行也。
滑伯仁曰，浮，不沉也，按之不足，轻举有馀，满指浮上，曰浮，（诊家枢要）
张介宾曰，大都浮而有力有神者，为阳有馀，阳有馀，则火必随之，或痰见于中，或气壅于上，可类推也，浮而无力空豁者，为阴不足，阴不足，则水亏之候，或血不营心，或精不化气，中虚可知也，若以此等为表证，则害莫大矣，其有浮大弦硬之极甚，至四倍以上者，内经谓之关格，此非有神之谓，乃真阴虚极，而阳元无根，大凶之兆也。
张路玉曰，浮脉者，下指即显浮象，按之稍减而不空，举之泛泛而流利，不似虚脉之按之不振，芤脉之寻之中空，濡脉之绵耎无力也，浮为经络肌表之应，良由邪袭三阳经中，鼓搏脉气于外，所以应指浮满也，故凡浮脉主病，皆属于表，但须指下有力，即属有馀客邪，其太阳本经，风寒营卫之辨，全以浮缓浮紧分别，而为处治，其有寸关俱浮，尺中迟弱者，营气不足，血少之故，见太阳一经，咸以浮为本脉，一部不逮，虚实悬殊，亦有六脉浮迟，而表热里寒，下利清穀者，虽始病有热，可验太阳，其治与少阴之虚阳发露不异，凡病久而脉反浮者，此中气亏乏，不能内守也，若浮而按之渐衰，不能无假象发见之虞，又杂症之脉浮者，皆为风象，如类中风痱之脉浮，喘咳痞满之脉浮，烦瞑衄血之脉浮，风水皮水之脉浮，消瘅便血之脉浮，泄泻脓血之脉浮，如上种种，或与证相符，或与证乖互，咸可治疗，虽内经有肠澼下白沫，脉沉则生，脉浮则死之例，然初起多有浮脉，可用升散而愈，当知阴病见阳脉者生，非若沉细虚微之反见狂妄躁渴，难于图治，（医通）

芤  ***************************
王士亨曰，芤脉之状，如浮而大，于指面之下中断。
张三锡曰，芤，草名，其叶类葱而中空，指下浮大而无力者是也，亡血阴虚，阳气浮散之象也，血为气配，阴血既伤，阳无所附，故有此脉，诸失血过多，及产后多见，（四诊法）
刘三点曰，芤，浮而无力，（理玄秘要）
张介宾曰，浮大中空，按如葱管，芤，为孤阳脱阴之候，为失血脱血，为气无所归，为阳无所附，芤虽阳脉，而阳实无根，总属大虚之候。
案芤脉，考古今诸说，大抵有三义，有谓浮大而软，案之成两条，中间空者，王叔和，崔嘉彦所说是也，有谓浮沉有力，中取无力者，李士材，张路玉所说是也，有谓浮而按之无力者，王士亨，张三锡所说是也，内终无芤脉，考诸仲景书，曰，脉弦而大，弦则为减，大则为芤，减则为寒，芤则为虚，又曰，脉浮而紧，按之反芤，此为本虚，又曰，脉浮而芤，浮为阳，芤为阴，又曰，趺阳脉浮而芤，浮者卫气衰，芤者营气伤，此皆浮而无根之谓，而非谓他之体状也，浮沉有，而中取无者，董西园，黄韫兮，尝辨无其脉，极是矣，其按之中央空为两条者，即是双弦之脉，于常患瘕聚人，间见之耳，巢源积聚候，诊得心脉，沉而芤，时上下无常处，此盖以中央空而两边有为义者，周礼医圣阶梯云，先君菊潭翁尝曰，吾老医也，从来不见芤脉，此盖眩于诸家谬说，而不求诸古经故也。

滑  ***************************
孙思邈曰，按之如动珠子，名曰滑，滑，阳也，（千金翼）
滑伯仁曰，滑，不涩也，往来流利，如盘走珠。
张介宾曰，往来流利，如盘走珠，凡洪大芤实之属，皆其类也，乃气实血壅之候，为痰逆，为食滞，为呕吐，为满闷，滑大滑数，为内热，上为心肺头目咽喉之热，下为小肠膀胱二便之热，妇人脉滑数而经断者，为有孕，若平人脉滑而和缓，此自荣冲充实之佳兆，若过于滑大，则为邪热之病，又凡病虚损者，多有弦滑之脉，此阴虚然也，泻利者亦多弦滑之脉，此脾肾受伤也，不得通以火论。
案伤寒论，以滑为热实之脉，曰，脉反滑，当有所去，下之乃愈，曰，脉滑而疾者，小承气汤主之，曰，脉浮滑，此表有热里有寒，曰，脉滑而厥者，里有热也，曰，脉滑而数者，有宿食也，此皆为阳盛热实之候，然虚家有反见滑脉者，乃是元气外泄之候，学者可不细心体认哉。

洪  ***************************
严三点曰，洪，如春潮之初至，按之[忄留][忄留]然，（脉法微旨，案字书，[忄留]，懰同，怨也，于义难叶，当是溜溜之讹，）
吴山甫曰，洪，犹洪水之洪，脉来大而鼓也，若不鼓，则脉形虽阔大，不足以言洪，如江河之大，若无波涛汹涌，不得谓之洪。
张介宾曰，洪，大而实也，举按皆有馀，洪脉为阳，凡浮芤实大之属，皆其类也，为血气燔灼，大热之候，浮洪为表热，沉洪为里热，此阳实阴虚，气实血虚之候，若洪大至极，甚至四倍以上者，是即阴阳离绝，关格之脉也，不可治。
张路玉曰，洪脉者，既大且数，指下累累如连珠，如循琅玕，不似实脉之举按逼，逼滑脉之耎滑流利也，洪，为火气燔灼之候，仲景有服桂枝汤，大汗出大烦渴不解，脉洪为温病，又屡下而热势不解，脉洪不减，谓之坏病，多不可救，洪，为阳气满溢，阴气垂绝之脉，故蔼蔼如车盖者为阳结，脉浮而洪，身汗如油为肺绝，即杂病脉洪，皆火气亢甚之兆，若病后久虚，虚劳失血，泄泻脱元，而见洪盛之脉，尤非所宜，惟惛浊下贱，脉多洪实，又不当以实热论也。
董西园曰，洪，火象也，其形盛而且大，象夏之旺气，火脉也，若以浮大有力为洪脉，则沉而盛大者，将非洪脉乎，故脉见盛大，即当以洪脉论也。
案滑氏以来，以钩洪为一脉，予谓洪以广而言，钩以来去而言，虽俱属于夏脉，不能无异，当考素难之文，张路玉特有洪钩似同，而实不类之说，而其言含糊不明，又案脉经一说，并孙思邈，及近代何梦瑶辈，皆以浮大为洪脉，故董氏辨之，是也。

数（附疾）  ***************************
王叔和曰，数，脉去来促急，（一曰，一息六七至，一曰，数者，进之名，）
吴山甫曰，数，医者一呼一吸，病者脉来六至，曰数，若七至八至，则又数也，九至十至，十一至，十二至，则数之极矣，七至曰甚，八至已为难治，九至以上，皆为不治，若婴儿纯阳之气，则七至八至，又其常也，不在大人之例。
徐春甫曰，沉数有力，实火内烁，沉数无力，虚劳为恶，杂病初逢，多宜补药，病退数存，未足为乐，数退证危，真元以脱，数按不鼓，虚寒相搏，微数禁灸，洪数为火，数候多凶，匀健犹可。
张介宾曰，五至六至以上，凡急疾紧促之属，皆其类也，为寒热，为虚劳，为外邪，为痈疡，滑数洪数者多热，涩数细数者多寒，暴数者多外邪，久数者必虚损，数脉有阴有阳，今后世相传，皆以数为热脉，及详考内经，则但曰，诸急者多寒，缓者多热，滑者阳气盛，微有热，曰粗大者，阴不足阳有馀，为热中也，曰缓而滑者，曰热中，舍此之外，则并无以数言热者，而迟冷数热之说，乃始自难经，云数则为热，迟则为寒，今举世所宗，皆此说也，不知数热之说，大有谬误，何以见之，盖自余历验以来，凡见内热伏火等证，脉反不数，而惟洪滑有力，如经文所言者，是也。
薛慎斋曰，人知数为热，不知沉细中见数为寒甚，真阴寒证，脉常有一息七八至者，但按之无力而数耳，宜深察之，（伤寒后条辨）
汪石山曰，大凡病见数脉，多难治疗，病久脉数，尤非所宜，（医按）
萧万舆曰，数按不鼓，则为虚寒相搏之脉，数大而虚，则为精血销竭之脉，细疾如数，阴燥似阳之候也，沉弦细数，虚劳垂死之期也，盖数本属热，而真阴亏损之脉，亦必急数，然愈数则愈虚，愈虚则愈数，此而一差，生死反掌，（轩岐救正论）
张路玉曰，数脉者，呼吸定息，六至以上，而应指急数，不似滑脉之往来流利，动脉之厥厥动摇，疾脉之过于急疾也，数为阳盛阴亏，热邪流薄于经络之象，所以脉道数盛，火性善动而躁急，故伤寒以烦躁脉数者为传，脉静者为不传，有火无火之分也，人见脉数，悉以为热，不知亦有胃虚，及阴盛拒阳者，若数而浮大，按之无力，寸口脉细数者虚也。

疾  ***************************
滑伯仁曰，疾，盛也，快于数而疾，呼吸之间，脉七至，热极之脉也。
李士材曰，六至以上，脉有两种，或名曰疾，或名曰极，总是急速之形，数之极也，是惟伤寒热极，及劳瘵虚惫人，方见此脉，阴髓下竭，阳光上亢，有日无月，可与之决死期矣，必至喘促声嘶，仅呼吸于胸中数寸之间，而不能达于根蒂，真阴极于下，孤阳亢于上，而气之短已极矣，一息八至之候，则气已欲脱，而犹冀以草木生之，何怪其不相及，（诊家正眼）
张路玉曰，疾脉，有阴阳寒热真假之异，如疾而按之益坚，乃亢阳无制真阴垂绝之候，若疾而按之不鼓，又为阴邪暴虐，阴阳发露之征，尝考先辈治按，有伤寒面赤目赤，烦渴引饮，而不能咽，东垣以姜附人参，汗之而愈，又伤寒畜热内盛，阳厥极深，脉疾至七八至以上，人皆误认阴毒，守真以黄连解毒，治之而安，斯皆证治之明验也，惟疾而不躁，按之稍缓，方为热证之正脉，脉法所谓疾而洪大，苦烦满，疾而沉细，腹中痛，疾而不大不小，虽困可治，其有大小者难治也，至若脉至如喘，脉至如数，得之暴厥暴惊者，待其气复自平，迨夫脉至浮合，一息十至以上，较之六数七疾八极更甚，得非虚阳外骛之兆乎。
案疾者，乃数之甚也，故脉经脉诀，并不别举之，吴山甫云，疾，即数也，所谓躁者，亦疾也，所谓駃者，亦疾也，考伤寒论，脉若静者，为不传，脉数急者，为传，躁，乃静之反，云躁亦疾也者，固是也，千金方论脚气云，浮大而紧駃，最恶脉也，或沉细而駃者，同是恶脉，今验之病者，脚气恶证，脉多数疾，而来去甚锐，盖是駃之象，则似不可直以駃为疾也。

促  ***************************
高阳生曰，促者，（速也，迫也，近也，）阳也，指下寻之极数，并居寸口，曰促，渐加即死，渐退即生，（脉诀）
杨仁斋曰，促者，阳也，贯珠而上，促于寸口，出于鱼际，寻之数急，时似止而复来。
王士亨曰，促脉之状，自尺上下寸口，促急有来无去，此荣卫无度数，阴气促阳也。
黄星阳曰，促者，促于寸口，出于鱼际，寻之较急，似止而复来，（济世丹砂）
方龙潭曰，夫促脉者，脉之疾促，并居寸口之谓也，盖促者数之胜，数者促之源，先数而后促，此至数之极也，脉经曰，六至为数，数者，即热证，转数转热，正此谓也，（脉经直指）
案辨脉法，并王氏脉经，以促为数中一止之脉，非也，素问平人气象论曰，寸口脉，中手促上击（甲乙经，击字作数，）者，曰肩背痛，此促，急促之义，故脉诀为并居寸口之谓，今详促无歇止之义，脉诀为得矣，仲景论促脉四条，曰，伤寒脉促，手足厥逆者，可灸之，此盖虚阳上奔，脉促于寸部也，曰，太阳病，下之后，脉促胸满者，桂枝去芍药汤主之，若微恶寒者，去芍药加附子汤主之，曰，太阳病，桂枝证，医反下之，利遂不止，脉促者，表未解，喘而汗出者，葛根黄连黄芩汤主之，（钱天来伤寒溯源集曰，脉促者，非脉来数，时一至复来之数也，即急促，亦可谓之促也，）曰，太阳病，下之其脉促，不结胸者，此为欲解也，胸满也，喘而汗出也，结胸也，皆为邪盛于上部，故脉急促于寸口者，非数中一止之义也明矣，后汉荀悦申鉴云，气长者以关息，气短者其息稍升，其脉稍促，其神稍越，此乃为数促于寸口之义，虽非医家之言，亦可以为左证矣。
周寅卿医说会编云，罗谦甫，治赤马刺，食炙兔内伤，视其脉，气口大二倍于人迎，关脉尤有力，乃用备急丸，大黄巴豆之剂，及无忧散，上吐下利，始平复，（案出卫生宝鉴）项彦章，治食马肉，服大黄巴豆，病转剧，其脉促，宜引之上达，次复利之，以彻余垢而出，（案出医史）所谓上部有脉，下部无脉，其人当吐者是也，夫伤物一也，而治之不同，药之有异何哉，由乎脉之异而已，天下之医，治病有不由脉，以有限之药，应无穷之病者，吾不知其何谓也，举此一端，以证其弊，学医君子，其不可不尽心焉。
吴山甫曰，上鱼者，上于鱼际也，世人常有此脉，不可一例论也，有两手上鱼者，有一手上鱼者，若平人神色充实，而有此脉者，此天禀之厚，元气充满，上溢于鱼也，其人必寿，若人素无此脉，一旦上鱼者，此病脉也，难经云，遂上鱼为溢，脉经云，脉出鱼际，逆气喘急，史记，济北王侍人韩女得此脉之类是。
案上鱼，乃是并居寸口之甚者，故附于此。

弦  ***************************
王叔和曰，弦脉，如张弓弦，（出脉经注）
严三点曰，弦，如筝弦，长过指而有力。
王文洁曰，弦，一条而来，按之不移，举之应手端手端直弦，曰弦，（脉诀图注评林）
李中梓曰，素问云，端直以长，（玉机真藏）叔和云，如张弓弦，巢氏云，按之不移，绰绰如按琴瑟弦，同父云，从中直过，挺然指下，诸家之论弦脉，可谓深切著明矣。
高鼓峰曰，弦如弓弦之弦，按之勒指，胃气将绝，五藏无土，木气太甚，即真藏脉，凡病脉见之即凶，（已任编）
吴山甫曰，双弦者，脉来如引二线也，为肝实，为痛，若单絃，只一线耳。
徐忠可曰，有一手两条脉，亦曰双弦，此乃元气不壮之人，往往多见此脉，亦属虚，适愚概温补中气，兼化痰，应手而愈，（金匮要略论注）
黄韫兮曰，脉经谓弦脉举之无有，按疟脉有浮弦者，未尝举之有无也，经曰，疟皆生于风，惟生于风，故其脉浮弦，且头疼如破也，即脉经伤寒条中，亦有阳明中风脉弦浮之语，则所谓弦脉举之无有，疑其误也，（脉确）
案弦脉大要有三，有邪在少阳者，（疟邪亦在少阳，故金匮云，疟脉自弦，）有血气收敛，筋脉拘急者，（腹痛，胁痛，痃气疝㿉，故多兼见弦脉，）有胃气衰败，木邪乘土者，（虚劳多见弦细数是）辨脉，弦为阴，脉诀，弦为阳，并非也，又案张路玉曰，寸弦尺弦，以证病气之升沉，夫弦可亘三部而诊得之，岂有寸弦而关尺见他脉，尺弦而寸关见他脉之理乎，故今不取也。

紧  ***************************
王叔和曰，紧脉，数如切绳状，（一曰，如转索之无常，，案一曰见辨脉法，）
案紧之一脉，古今脉书，无得其要领者，皆谓与弦相似，予家君尝曰，素问，仲景，所谓紧脉，必非如诸家所说也，盖紧，即不散也，谓其广有界限，而脉与肉划然分明也，寒主收引，脉道为之紧束，而不敢开散涣漫，故伤寒见此脉也，乃不似弦脉之弦絙三关，端直挺长也，矧于数脉之呼吸六七至，无彷彿也，如转索，如切绳，戴氏辈虽巧作之解，而不知转索切绳，原是谬说，按金匮曰，脉紧如转索无常者，有宿食，（脉经，作左右无常，）此谓其脉紧，而且左右夭矫，如转索无常者，有宿食之候也，非谓紧脉，即其状如转索无常也，叔和乃误读此条，于辨脉法则云，脉紧者，如转索无常也，亦何不思之甚也，而更又生一说，于脉经则云，数如切绳状，去紧之义益远矣，后世诸家，率祖述叔和，故尽不可从也，呜呼，紧脉之义，从前模糊，幸赖家君之剖析，得阐发古贤之本旨，孰不遵守乎哉，（伤寒例云，脉至如转索者，其日死，紧脉，岂尽死脉乎，）
案孙光裕曰，经文未尝言紧，内经曰急，未有紧脉之名，此失考耳，平人气象论云，盛而紧，曰胀，示从容论，切脉浮大而紧，又灵枢禁服篇，紧为痛痹，且急有二义，有弦急，有数急，皆与紧脉不相干焉。

沉  ***************************
王叔和曰，沉脉，举之不足，按之有馀，（一曰，重按之乃得，）
王士亨曰，沉脉之状，取之于肌肉之下得之。
黎民寿曰，沉者，阴气厥逆，阳气不舒之候，沉与浮对，浮以阳邪所胜，血气发越而在外，故为阳主表，沉以阴邪所胜，血气困滞不振，故为阴主里，（决脉精要）
吴绶曰，沉，诊法，重手按至筋骨之上，而切之，以察里证之虚实也，若沉微沉细沉迟沉伏，无力，为无神，为阴盛而阳微，急宜生脉回阳也，若沉疾沉滑沉实，皆有力，为热实，为有神，为阳盛而阴微，急宜养阴以退阳也，大抵沉诊之法，最为紧关之要，以决阴阳冷热，用药生死，在于毫发之间，不可不仔细而谨察之，凡脉中有力，为有神，为之可治，脉中无力，为无神，为难治，（伤寒蕴要）
张介宾曰，沉，虽属里，然必察其有力无力，以辨虚实，沉而实者，多滞多气，故曰，下手脉沉，便知是气停积滞者，宜消宜攻，沉而虚者，因阳不达，因气不舒，阳虚气陷者，宜温宜补，其有寒邪外感，阳为阴蔽，脉见沉紧而数及有头疼身热等证者，正属邪表，不得以沉为里也。
萧万舆曰，每见表邪初感之际，风寒外束，经络壅盛，脉必先见沉紧，或伏或止，是不得以阳证阴脉为惑，惟亟投以清表之剂，则应手汗泄而解矣，此沉脉之疑似，不可不辨也。
何梦瑶曰，浮沉有得于禀赋者，趾高气扬之辈，脉多浮，镇静沉潜之士，脉多沉也，（又肥人多沉，瘦人多浮）有变于时令者，春夏气升而脉浮，秋冬气降而脉沉也，其因病而致者，则病在上（人身之上部也）在表在府者，其脉浮，（上表府皆属阳，浮脉亦属阳，阳病见阳脉也，）在下在里在藏者，其脉沉也。

伏  ***************************
十八难曰，伏者，脉行筋下也。
王叔和曰，伏脉，极重指按之，著骨乃得。
戴同父曰，伏脉，初下指轻按不见，次寻之中部，又不见，次重手极按，又无其象，直待以指推其筋于外，而诊乃见，盖脉行筋下也，若如常诊，不推筋以求，则无所见昧者以为脉绝也，芤脉因按而知，伏脉因推而得，伏与沉相似，沉者重按乃得，伏者重按亦不得，必推筋乃见也，若重按不得，推筋著骨全无，则脉绝无，而非伏矣，（脉诀刊误）
张介宾曰，如有如无，附骨乃见，此阴阳潜伏，阻隔闭塞之候，或火闭而伏，或寒闭而伏，或气闭而伏，为痛极，为霍乱，为疝瘕，为闭结，为气逆，为食滞，为忿怒，为厥逆水气，伏脉之体，虽细微，亦必隐隐有力，凡伏脉之见，虽与沉微细脱者相类，而实有不同也，盖脉之伏者，以其本有如无，而一时隐蔽不见耳，此有胸腹痛剧而伏者，有气逆于经，脉道不通而伏者，有偶因气脱，不相接续而伏者，然此必暴病暴逆者，乃有之，调其气，而脉自复矣，若此数种之外，其有积困延绵，脉本细微，而渐至隐伏者，此自残烬将绝之兆，安得尚有所伏。
吴又可温疫论云，温疫得里证，神色不败，言动自如，别无怪证，忽然六脉如丝，微细而软，甚至于无，或两手俱无，或一手先伏，察其人不应有此脉，今有此脉者，缘应下失下，内结壅闭，营气逆于内，不能达于四末，此脉厥也，亦多有过用黄连石膏诸寒之剂，强遏其热，致邪愈结，脉愈不行，医见脉微欲绝，以为阳症得阴脉，为不治，委而弃之，以此误人甚众，若更用人参生脉散辈，祸不旋踵，宜承气缓缓下之，六脉自复。

革  ***************************
徐春甫曰，革，为皮革，浮弦大虚，如按鼓皮，内虚外急。
李东璧曰，诸家脉书，皆以为牢脉，故或有革无牢，有牢无革，混淆不辨，不知革浮牢沉，革虚牢实，形证皆异也，（濒湖脉学）
何梦瑶曰，弦大迟而浮虚者，为革，如按鼓皮，内虚空而外绷急也。
案仲景曰，脉弦而大，弦则为减，大则为芤，减则为寒，芤则为虚，寒虚相搏，此名为革，妇人则半产漏下，男子则亡血失精，因此观之，时珍辨诸家之误为得矣，王士亨曰，革脉如涌泉，谓出而不返也，此原脉要精微，浑浑革至之革为义，恐与此不相干焉。

牢  ***************************
孙思邈曰，牢脉，按之实强，其脉有似沉伏，名曰牢，牢，阳也，（千金翼，案千金方，牢，作革，误也，）
杨玄操曰，按之但觉坚极，曰牢，（难经注）
沉氏曰，似沉似伏，牢之位也，实大弦长，牢之体也，（濒湖脉学）
李中梓曰，牢，在沉分，大而弦实，浮中二候，了不可得，按牢有二义，坚固牢实之义，又深居在内之义也，故树以根深为牢，盖深入于下者也，监狱以禁囚为牢，深藏于内者也，伏脉虽重按之，亦不可见，必推筋至骨，乃见其形，而牢脉既实大弦长，才重按之，便满指有力矣。
张路玉曰，叔微云，牢则病气牢固，在虚证绝无此脉，惟风痉拘急，寒疝暴逆，坚积内伏，乃有此脉，固垒在前，攻守非细，设更加之，以食填中土，大气不得流转，变故在于须臾，大抵牢为坚积内著，胃气竭绝，故诸家以为危殆之象云。
案革者，浮坚无根之极，牢者，沉坚有根之极，当以此辨之。

实  ***************************
王叔和曰，实脉，大而长微强，按之隐指愊愊然，（一曰，浮沉皆得，，按愊愊，诀脉精要，作幅幅，注云，广以若布帛饰修其边幅也，东璧云，幅幅，坚实貌，）
黎民寿曰，脉之来，举指有馀，按之不乏，浮中沉皆有力，而言之也。
吴山甫曰，实，中取之，沉取之，脉来皆有力，曰实，实而静，三部相得，曰气血有馀，实而躁，三部不相得，曰里有邪也。
滑伯仁曰，实，不虚也，按举不绝，迢迢而长，动而有力，不疾不迟，为三焦气满之候，为呕为痛，为气塞，为气聚，为食积，为利，为伏肠在内。
何梦瑶曰，结实之谓实，如按猪筋，又如葱中水充实。
张介宾曰，实脉有真假，真实者易知，假实者易误，故必问其所因，而兼察形证，必得其神，方是高手。
张路玉曰，消瘅鼓胀，坚积等病，皆以脉实为可治，若泄而脱血，及新产骤虚，久病虚羸，而得实大之脉，良不易治也。
陈远公曰，实脉，不独按指有力，且不可止抑之状，非正气之有馀，乃邪气之有馀也，邪气有馀，自然壅阻正气矣。

微  ***************************
王叔和曰，微脉，极细而软，或欲绝，若有若无，（一曰，小也，一曰，按之如欲尽，）
严三点曰，微，如蜘蛛之度微丝，按之无力而动摇。
滑伯仁曰，微，不显也，依稀轻细，若有若无，为气血俱虚之候。
李东璧曰，轻诊即见，重按如欲绝者，微也，仲景曰，脉瞥瞥，如羹上肥（案肥，谓羹面肥珠，瞥瞥然，光彩不定者也，）者，阳气微，萦萦如蚕丝细（案伤寒论，作蜘蛛丝，）者，阴气衰，长病得之死，卒病得之生。
李士材曰，筭数者，以十微为一忽，十忽为一丝，十丝为一毫。
张路玉曰，微脉者，似有若无，欲绝非绝，而按之稍有模糊之状，不似弱脉之小弱分明，细脉之纤细有力也。
何梦瑶曰，古以微属浮，细属沉分，微为阳衰，细为血少，本集各脉，皆直指本义，故以细甚无力为微。
董西园曰，微为气血不足之象，以指按之，似有如无，衰败之况也，凡脉之不甚鼓指，脉体损小者，即是微脉，若至有无之间，模糊影响，证已败矣，虚极之脉也。

涩  ***************************
王叔和曰，涩脉，细而迟，往来难且散，或一止复来。
王太仆曰，涩者，往来时不利，而蹇涩也，（脉要精微论注）
玄白子曰，参伍不调，名曰涩，如雨沾沙，短且难，（相类脉诀）
戴同父曰，脉来蹇涩，细而迟，不能流利圆滑者，涩也，与滑相反，如刀刮竹，竹皮涩，又为竹刀刮而竹涩，遇节则倒退，涩脉往来难之意，如雨沾沙，沙者不聚之物，雨虽沾之，其体亦细而散，有涩脉往来散之意，或一止复来，因是涩不流利之止，与结促代之止不同。
周礼曰，涩，不滑也，虚细而迟，如雨沾沙，若六七支针，一宗戳上来也，滑为血有馀，涩为气浊滞也，滑涩者，以往来察其形状之难也，（医圣阶梯）
何梦瑶曰，涩，糙涩也，与滑相反，往来黏滞者是。
张景岳曰，往来艰涩，动不流利，为血气俱虚之候，凡脉见涩滞者，多由七情不遂，营卫耗伤，血无以充，气无以亏，其在上，则有上焦之不舒，在下则有下焦之不运，在表则有筋骨之疲劳，在里则有精神之短少，凡此总属阳虚，诸家言气多血少，岂以脉之不利，犹有气多者乎。
张路玉曰，涩脉，良由津血亏少，不能濡润经络，所以涩涩不调，故经有脉涩，曰痹，（平人气象）寸口诸涩亡血，涩则心痛，（脉要精微）尺热脉涩为解㑊，（平人气象）种种皆阴血消亡，阳气有馀，而为身热无汗之病，亦有痰食胶固中外，脉道阻滞，而见涩数模糊者，阴受水穀之害也。
案脉要精微云，滑者，阴气有馀也，涩者，阳气有馀也，故后世诸家，类为气多血少之脉，而景岳辨之详矣，路玉亦云，食痰胶固中外，脉道阻滞，今验不啻食痰为然，又有七情郁结，及疝瘕癖气，滞碍隧道，而脉涩者，宜甄别脉力之有无，以定其虚实耳，，又案涩脉，古无一止之说，叔和则云，或一止尔，后世脉书，多宗其说，而明清诸家，有不及止之义者，盖叔和下或字，则涩之止，不必定然，然涩之极，或有一止者，则其言不止，亦不可必也。
吴又可瘟疫论云，张昆源之室，年六旬，得滞下，后重窘急，旦三四十度，脉常歇止，诸医以为雀啄脉，必死之候，咸不用药，延予诊视，其脉参伍不调，或二动一止，或三动一止，而复来，此涩脉也，年高血弱，下利脓血，六脉结涩，固非所能任，询其饮食不减，形色不变，声音烈烈，言语如常，非危证也，遂用芍药汤，加大黄三钱，大下纯脓成块者，两碗许，自觉舒快，脉气渐续，而利亦止，数年后，又得伤风咳嗽，痰涎涌甚，诊之又得前脉，与杏桔汤二剂，嗽止脉调，凡病善作此脉，大抵治病，务以形色脉证参考，庶不失其大段，方可定其吉凶也，，刘松峰瘟疫论类编云，涩脉，不过不流利，非有歇止，此说欠妥，又云，如此说来，是结脉，近于代脉之象，岂可以涩脉当之，涩脉原无歇止，与滑字相对，（案松峰盖不读脉经，故云涩脉无歇止，）

细（一曰小）  ***************************
王叔和曰，细脉，小，大于微，常有但细耳，（沉际飞本脉经，但，作直，非，）
吴山甫曰，小脉，形减于常脉一倍，曰小，脉经首论脉形二十四种，有细而无小，今之小，其即古之细乎。
李东璧曰，素问，谓之小，王启玄言如莠蓬，（见脉要精微注）状其柔细也，脉诀，言往来极微，是微反大于细矣，与经相背，脉经曰，细为血少气衰，有此证则顺，否则逆，故吐衄得沉细者生，忧劳过度者，脉亦细。
李中梓曰，细之为义，小也，微脉则模糊而难见，细脉则显明而易见，故细比于微，稍稍较大也。
何梦瑶曰，小与大相反，一名细，细甚无力，名微，大小有得于禀赋者，世所谓六阳六阴也，（生成脉大者，名六阳脉，小者，名六阴脉，）有随时令变异者，时当生长则脉大，当收敛则脉小也，有因病而变异者，邪有馀则脉大，（邪气壅满）正不足则脉小也，（血气衰少）
张路玉曰，细为阳气衰弱之候，伤寒以尺寸俱沉细，为太阴，为少阴，内经如细则少气，脉来细而附骨者积也，尺寒脉细，谓之后泄，头痛脉细而缓为中湿，种种皆阴邪之证验，但以兼浮兼沉，在尺在寸，分别而为裁次。
案灵素仲景，细小互称，至滑氏始分为二小，不大也，细，微眇也，遂以细为微，凡脉诀以降，细微混同者，皆不可凭也。

软  ***************************
（即濡，又作耎软，施政卿云，集韵，软，濡，同呼同用，）
王叔和曰，软脉，极软而浮细，（一曰，按之无有，举之有馀，一曰，细小而软，软一作濡，曰，濡者如帛衣在水中，轻手相得，）
刘复真曰，濡，迟而全无力，又曰，濡，揍指边还怯怯，（理玄秘要）
滑伯仁曰，濡，无力也，虚软无力，应手散细，如绵絮之浮水中，轻手乍来，重手却去。
李东璧曰，如水上浮沤，重手按之，随手而没之象，又曰，浮细如绵，曰濡，沉细如绵，曰弱，浮而极细如绝，曰微，沉而极细不断，曰细
李士材曰，濡脉之浮软，与虚脉相类，但虚脉形大，而濡脉形小也，濡脉之细小，与弱脉相类，但弱在沉分，而濡在浮分也，濡脉之无根，与散脉相类，但散脉从浮大，而渐至于沉绝，濡脉从浮小，而渐至于不见也，从大而至无者，为全凶之象，从小而至无者，为吉凶相半也，浮生气分，浮举之而可得，气犹未败，沉主血分，沉按之而全无，血已伤残，在久病老年之人见之，尚未至于必绝，为其脉与症合也，若平人及少壮暴病见之，名为无根脉，去死不远矣。

弱  ***************************
王叔和曰，弱脉，极软而沉细，按之欲绝指下。
戴同父曰，极耎而沉细，如绝指下，扶持不起，不能起伏，不任寻按，大体与濡相类，濡细软而浮，弱脉则细软而沉，以此别之，病后见此脉为顺，平人强人，见之为损为危。
滑伯仁曰，弱，不盛也，极沉细而软，怏怏不前，按之欲绝未绝，举之即无，（黎居士云，怏，怼也，情不满足也，）
李东璧曰，弱，乃濡之沉者，脉诀，言轻手乃得，黎氏譬如浮沤，皆是濡脉，非弱也，素问曰，脉弱以滑，是有胃气，脉弱以涩，是谓久病，病后老人，见之顺，平人少年，见之逆。

虚  ***************************
王叔和曰，虚脉，迟大而软，按之不足，隐指豁豁然空。
周正伦曰，虚，不实也，无力为虚，按至骨无脉者，谓之无力也，（医圣阶梯）
张介宾曰，虚脉，正气虚也，无力也，无神也，有阴有阳，浮而无力为血虚，沉而无力为气虚，数而无力为阴虚，迟而无力为阳虚，虽曰，微濡迟涩之属，皆为虚类，然而无论诸脉，但见指下无神，总是虚脉，内经曰，按之不鼓，诸阳皆然，即此谓也，故凡洪大无神者，即阴虚也，细小无神者即阳虚也。
何梦瑶曰，虚不实也，虚甚则中空，名芤，虚实亦有得于生成者，肉坚实者，脉多实，虚软者，脉多虚也，亦有变于时令者，春夏发泄，虽大而有虚象，秋冬敛藏，虽小而有实形也，若因病而异，则大而实，（不特壅满，而且积实，）小而虚者，（不特衰小，而且空虚，）可验正邪之主病，（俱盛邪盛，俱衰正衰，）大而虚，（气有馀血不足，如葱中少，俱吹之使胀也，）小而实者，（血能充，而气衰不鼓，）可验阴阳之偏枯。
案黄韫兮曰，濒湖引内经云，气来虚微，为不及，病在内，愚按虚脉浮大无力，微脉浮细无力，大中不能见细，则虚不可兼言微矣，今考内经，谓气来不实而微，为不及，不实者，细无力之谓也，故可言微，濒湖硬以不实，改作虚字，误，是说似是而实非也，虚乃脉无力之统名，不必浮大无力之谓也。

散  ***************************
崔紫虚曰，涣漫不收，其脉为散，（四言举要）
戴同父曰，散，不聚之名，仲景曰，伤寒咳逆上气，其脉散者死也，难经曰，浮而大散者，心也，最畏散脉独见，独见则危矣。
滑伯仁曰，散，不聚也，有阳无阴，按之满指，散而不聚，来去不明，谩无根柢，为气血耗散，府藏气绝，主虚阳不敛。
何梦瑶曰，大而盛于浮分，名洪，大而散漫渗开，脉与肉无界限，名散，脉形本圆敛，今散漫不收，盖虚甚而四散者也。
案何氏又解秋脉，其气来毛而中央坚，两旁虚，曰虚散也，惟两旁散，而中央不散也，予尝见真元不足，肝木有馀者，其脉中央一线紧细，而两傍散漫，病属不治，亦不可不知也，因附似于此。

缓  ***************************
孙思邈曰，按之依依，名曰缓。
王太仆曰，缓者，谓缓纵之状，非动之迟缓也，（平人气象论注）
吴山甫曰，缓，状如琴絃久失更张，纵而不整，曰缓，与迟不同，迟以数言，缓以形言，其别相远矣，（案王叔和曰，缓脉去来亦迟，小駃于迟，故吴氏有此言焉，）若脉来不浮不沉，中取之，从容和缓者，脾之正脉也，浮而缓，曰卫气伤，沉而缓，曰荣气弱，诸部见缓脉，皆曰不足，谓其不鼓也。
张介宾曰，缓脉，有阴有阳，其义有三，凡从容和缓，浮沉得中者，此自平人之正脉，若缓而滑大者，多实热，如内经所言者是也，缓而迟细者，多虚寒，即诸家所言者是也，然实热者必缓大有力，多为烦热，为口臭，为腹满，为痈疡，为二便不利，或伤寒温疟初愈，而馀热未清者，多有此脉，若虚寒者，必缓而迟细，为阳虚，为畏寒，为气怯，为疼痛，为眩晕，为痹弱，为痿厥，为怔忡健忘，为食饮不化，为骛溏飧泄，为精寒肾冷，为小便频数，女人为经迟血少，为失血下血，凡诸疮毒外证，及中风产后，但得脉缓者，皆易愈。
案缓者，弛也，不急也，吴氏以琴絃为喻，为是矣，仲景曰，寸口脉缓而迟，缓则阳气长，又曰，趺阳脉迟而缓，胃气如经也，乃知缓与迟，其别果相远也。

迟  ***************************
王叔和曰，迟脉，呼吸三至，去来极迟。
滑伯仁曰，迟，不及也，以至数言之，呼吸之间，脉仅三至，减于平脉一至也，为阴盛阳亏之候，为寒为不足。
吴山甫曰，迟，医者一呼一吸，病者脉来三至，曰迟，二至一至，则又迟也，若二呼二吸一至，则迟之极矣，阴脉也，为阳虚，为寒，观其迟之微甚，而寒为之浅深，微则可治，甚则难生，乍迟乍数，曰虚火。
张路玉曰，迟脉者，呼吸定息，不及四至，而举按皆迟，迟为阳气失职，胸中大气，不能敷布之候，故昔人咸以隶之虚寒，浮迟为表寒，沉迟为里寒，迟涩为血病，迟滑为气病，此论固是，然多有热邪内结，寒气外郁，而见气口迟滑作胀者，讵可以脉迟，概为之寒，而不究其滑涩之象，虚实之异哉，详仲景有阳明病脉迟，微恶寒，而汗出多者，为表未解，脉迟头眩腹满者，不可下，有阳明病，脉迟有力，汗出不恶寒，身重喘满，潮热便硬，手足濈然汗出者，为外欲解，可攻其里，又太阳病脉浮，因误下而变迟膈内拒痛者，为结胸，若此者热邪内结之明验也。
董西园曰，脉之至也，由乎气之缓急，故必以息候之，一呼一吸为一息，一息中得四至之半，乃为和平之脉，若一息三至，气行也缓，阴之象也，一息六至，气行也疾，阳之象也。
案程应旄曰，迟脉，亦有邪聚热结，腹满胃实，阻住经隧而成者，又不可不知，（出阳明病篇注）今验有症瘕痃气，壅遏隧道，而见迟脉者，是杂病亦不可以迟概而为寒也，，又案人身盖一脉也，故其见于三部，虽有形之小大浮沉不同，然至数之徐疾，必无有异，验诸病者为然矣，而仲景书或云，尺中迟，或云关上数，后世脉书，亦云寸迟为某病，尺迟主何证之类，比比皆然，此予所未尝亲见，窃疑理之所必无也，附记以俟明者。

结  ***************************
十八难曰，结者，脉来去时一止，无常数，名曰结也。
孙思邈曰，脉来动而中止，按之小数，中能还者，举指则动，名曰结。
王士亨曰，结脉之状，大小不定，往来不拘数至，时一止，主气结不流行，腹中症癖，气块成形，或因大病后，亡津液亡血，或惊恐神散，而精不收，或梦漏亡精，又多虑而心气耗也，若无是因，则其人寿不过一二年。
方龙潭曰，结者，气血之结滞也，至来不匀，随气有阻，连续而止，暂忽而歇，故曰结，又谓三动一止，或五七动一止，或十动二十动一止，亦曰歇，此歇者，不匀之歇至也，其病不死，但清痰理气自可。
钱天来曰，结者，邪结也，脉来停止暂歇之名，犹绳之有结也，凡物之贯于绳上者，遇结必碍，虽流走之甚者，亦必少有逗遛，乃得过也，此因气虚血涩，邪气间隔于经脉之间耳，虚衰则气力短浅，间隔则经络阻碍，故不得快于流行，而止歇也，（伤寒溯源集）
张介宾曰，脉来忽止，止而复起，总谓之结，旧以数来一止为促，促者为热，为阳极，缓来一止为结，结者为寒，为阴极，然以予之验，则促类数也，未必热，结类缓也，未必寒，但见中止者，总是结脉，多由血气渐衰，精力不继，所以断而复续，续而复断，常见久病者多有之，虚劳者多有之，或误用攻击消伐者亦有之，但缓而结者，为阳虚，数而结者，为阴虚，缓者犹可，数者更剧，此可以结之微甚，察元气之消长，最显最切者也，至如留滞郁结等病，本亦此脉之证应，然必其形强气实，而举按有力，此多因郁滞者也，又有无病而一生脉结者，此其素禀之异常，无足怪也，舍此之外，凡病有不退而渐见脉结者，此必气血衰残，首尾不继之候，速宜培本，不得妄认为留滞。
张路玉曰，结为阴邪固结之象，越人云，结甚则积甚，结微则气微，言结而少力，为正气本衰，虽有积聚，脉结亦不甚也，而仲景有伤寒汗下不解，脉结代心动悸者，有太阳病，身黄脉沉结，少腹硬满，小利不利，为无血者，一为津衰邪结，一为热结膀胱，皆虚中挟邪之候，凡寒饮死血吐利腹痛，癫痫虫积等，气郁不调之病，多有结脉，尝见二三十至内，有一至接续不上，每次皆然，而指下虚微，不似结脉之状，此元气骤脱之故，峻用温补自复，如补益不应，终见危殆。
案结脉，始出于灵枢终始篇，及十八难，而辨脉法，以缓来一止为结，以数来一止为促，乃与仲景本论之旨左矣，（详见促脉）况缓数对言，此乃以缓为迟者，尤属谬误，张景岳单以结脉为遏止之总称，盖有所见于此也，予前年治一贾人瘟疫，其脉时止，其子寻病，亦脉结，因试连诊其三子，并与父兄一般，此类尽有之，景岳素禀之说，亦不复诬也。

代  ***************************
王叔和曰，代脉，来数中止，不能自还，因而复动，脉结者生，代者死。
杨仁斋曰，代者，阴也，动中有止，不能自还，因而复动，由是复止，寻之良久则起，如更代之代。
楼全善曰，自还者，动而中止复来，数于前动也，不能自还者，动而中止，复来如前，动同而不数也，（医学纲目）
李士材曰，代者，禅代之义也，如四时之禅代，不愆其期也，结促之止，止无当数，代脉之止，止有常数，结促之止，一止即来，代脉之止，良久方至，内经以代脉之见，为藏气衰微，脾气脱绝之诊也，惟伤寒心悸，怀胎三月，或七情太过，或跌仆重伤，及风家痛家，俱不忌代脉，未可断其必死，钱天来曰，代，替代也，气血虚惫，真气衰微，力不支给，如欲求代也，止而未即复动，若有不复再动之状，故谓之不能自还，又略久复动，故曰因而复动。
张景岳曰，代，更代之义，谓于平脉之中，而忽见耎弱，或乍数乍疏，或断而复起，均名为代，而代本不一，各有深义，如五十动而不一代者，乃至数之代，即根结篇所云者是也，若脉本平匀，而忽强忽弱者，乃形体之代，即平人气象论所云者是也，又若脾主四季，而随时更代者，乃气候之代，即宣明五气等篇所云者是也，（此言藏气之常候，非谓代为止也，）凡脉无定候，更变不常，则均谓之代，但当各因其变，而察其情，庶得其妙。
案代脉，诸说不一，然景岳所论，尤为允当矣，史记仓公云，不平而代，又云，代者，时参击，乍疏乍大也，张守节正义云，动不定，曰代，可以确其说也，盖动而中止，不能自还，因而复动者，乃至数之更变，而仲景叔和所云者，即代脉中之一端也，若其为止，有常数者，似泥于经文焉，李士材曰，善化令黄柱岩，心疼夺食，脉三动一止，良久不能自还，施笠泽云，五藏之气不至，法当旦夕死，余曰，古人谓痛甚者脉多代，少得代脉者死，老得代脉者生，今柱岩春秋高矣，而胸腹负痛，虽有代脉，安足虑乎，果越两旬，而柱岩起矣，予家君近治一老人，症块发动，引左胁而痛，绵连不已，药食呕变，其脉紧细而迟，左脉渐渐微小，遂绝止者，二三十动许，覆手诊之亦然，又渐渐见出如故者良久，又绝止如前，用附子建中汤，加吴茱萸，视疗十馀日，痛全愈，而脉复常，是代之最甚者，正见李氏之言信然矣，，又案伤寒论不可下篇云，伤寒脉阴阳俱紧，恶寒发热，则脉欲厥，厥者脉初来大，渐渐小，更来渐渐大，是其候也，又王海藏阴证略例云，秦二好服天生茶，及冷物，积而痼寒，脉非浮非沉，上下内外，举按极有力，坚而不柔，触指突出肤表，往来不可以至数名，纵横不可以钜细状，此阴证鼓击脉也，一身游行之火，萃于胸中，寒气逼之，搏大有力，与真武四逆等药，佐以芍药茴香，酒糊丸，使不僣上，每百丸，昼夜相接八九服，凡至半斤，作汗而愈，亦世罕有也，以上据景岳言，皆代之属也，故举似于此，杨玄操曰，难经言止，灵枢言代，按止者，按之觉于指下而中止，名止，代者，还尺中，停久方来，名曰代也，其止代虽两经不同，据其脉状，亦不殊别。
董西园曰，脉因动静而变，故安卧远行，脉形有别，无足怪也，若顷刻之动静，不必远行，即转身起坐，五十步间，其脉即见数疾，坐诊之顷，随即平静，即换诊举手，平疾必形，一动一静，无不变更，此种脉候，非五尸祟气之相干，多真元内，虚之明验，惟其内气无主，脏气不治，而后经脉之气，瞬息变更，将见厥晕僵仆之候，故此种脉情，恆有伏风内舍，经络痹留，或火动于中，或饮发于内者，动则气役于邪，而脉随气变也，此皆因邪之善行数变，以致鼓水扬燃，又为虚中挟实之候，当求其因而调之，庶可转危为安，（案脉之变动，亦代之类也，故附于此，）

动  ***************************
王叔和曰，动脉，见于上关，无头尾，大如豆，厥厥然动摇，（伤寒论云，阴阳相搏，名曰动，阳动则汗出，阴动则发热，形冷恶寒，数脉见于关上，上下无头尾，如豆大，厥厥动摇者，名曰动，）
王士亨曰，动脉之状，鼓动而暴于指下不常，气血相乘，搏击而动也。
何梦瑶曰，数而跳突，名动，乃跳动之意，大惊多见此脉，盖惊则心胸跳突，故脉亦应之而跳突也，仲景曰，若数脉见于关，（观若字，则关是偶举可知，非动脉止见于关也，）上下无头尾，（状其圆而突耳，非真上不至寸下不至尺也，）如豆大，厥厥动摇者，名曰动。
黄韫兮曰，仲景伤寒论云，数脉见于关上，上下无头尾，如豆大，厥厥动摇者，名曰动，愚按两上字，其一乃后人误添者，当是数脉见于关上下。
经曰，女子手少阴脉动甚者，妊子也，手少阴属心，是寸有动脉矣，王叔和著脉经，不知两上字，其一乃衍字，因曰动脉见于关上，遂今后之论脉者，皆曰动脉只见于关，与经不合矣。
张路玉曰，动，为阴阳相搏之脉，阳动则汗出，阴动则发热，然多有阴虚发热之脉，动于尺内，阳虚自汗之脉，动于寸口者，所谓虚者则动，邪之所凑，其气必虚，金匮有云，脉动而弱，动则为惊，弱则为悸，因其虚，而旺气乘之也。
案脉诀论动脉，含糊谬妄，时珍已辨之，然犹言止见于关，尔后诸家亦多依之，至何梦瑶，黄韫兮，初就若之一字，为之解释，极为明备，可谓千古卓见矣。

长  ***************************
高阳生曰，长者，阳也，指下寻之，三关如持竿之状，举之有馀，曰长过于本位，亦曰长。
王士亨曰，长脉之状，指下有馀，如操带物之长，禀赋气强胜血而气拥，其人寿，若加大而数，为阳盛内热，当利三焦。
李东璧曰，长脉不大不小，迢迢自若，（朱氏）如循长竿末稍为平，如引绳，如循长竿为病，（素问，）实牢弦紧，皆兼长脉。
李士材曰，迢迢首尾俱端，直上直下，如循长竿，长之为义，首尾相称，往来端直也，长而和缓，即合春生之气，而为健旺之征，长为硬满，即为火亢之形，而为疾病之应也。
何梦瑶曰，长，溢出三指之外，按寸口之脉，由胸中行至大指端，非有断截，本无长短可言，然脉体有现有不现，不现者，按之止见其动于三指之内，现者，见其长出于三指之外，则长短宜分矣，（高鼓峰云，有形体之长，有往来之长，往来之长，谓来有馀韵也，案高说甚善，长短本言形体，而凡脉之以神气悠长为贵者，固可因此说，而想见其状矣，）
张路玉曰，伤寒以尺寸俱长，为阳明受病，内经又以长则气治，为胃家之平脉，若长而浮盛，又为经邪方盛之兆，亦有病邪向愈，而脉长者，仲景云，太阴中风，四肢烦疼，阳脉微阴脉涩而长者，为欲愈，又有阴气不充，而脉反上盛者，经言寸口脉中手长者，曰足胫痛，是也。

短  ***************************
高阳生曰，短者，阴也，指下寻之，不及本位，曰短。
滑伯仁曰，短，不长也，两头无中间有，不及本位，气不足以前导其血也，为阴中伏阳，为三焦气壅，为宿食不消。
孙光裕曰，凡诊当细认，不可视其短缩为不足，不可断其短小为虚弱，但阴中伏阳，不能舒畅，有短小之象，不能接续，有累累之状，曰短。
张路玉曰，尺寸俱短，而不及本位，不似小脉之三部皆小弱不振，伏脉之一部独伏匿不前也，经云，短则气病，良由胃气阨塞，不能条畅百脉，或因痰气食积，阴碍气道，所以脉见短涩促结之状，亦有阳气不充而脉短者，经谓寸口脉中手短者，曰头痛，是也，仲景云，汗多重发汗，亡阳讝语，脉短者死，脉自和者不死，戴同父云，短脉只当责之于尺寸，若关中见短，是上不通寸为阳绝，下不通尺为阴绝矣，曷知关部从无见短之理，昔人有以六部分隶而言者，（案李士材辈是，）殊失短脉之义。
何梦瑶曰，歉于三指之中为短，长短有得于禀赋者，筋现者脉恆长，筋不现者，脉恆短也，有随时令变异者，则春脉长而秋脉短也，有因病而变异者，则邪气长而脉长，正气短而脉短也。
案千金方，论脚气曰，心下急气喘不停，或自汗数出，或乍寒乍热，其脉促短而数，呕吐不止者死，盖促短而数者，验之病者，其脉之来去，如催促之，短缩而数疾，此毒气冲心，脉道窘迫之所致，乃为死证，是短脉之最可怖者，故附于此。


卷下  ——————————————————————————————————————————————————————————————————————————————————————————

妇人  ***************************
孙思邈曰，凡妇人脉，常欲濡弱于丈夫。
张路玉曰，古人虽有女子右脉常盛，及女脉在关下之说，要非定论，其病惟经候胎产，异于男子，他无所殊也。
案何梦瑶曰，古谓男脉左大于右，女脉右大于左，验之不然，盖人之右手，比左手略大，脉亦应之，而右大于左，不论男女皆然也，惟男两尺恆虚，女两尺恆实，差不同耳，此说亦未必也。
素问腹中论，帝曰，何以知怀子之且生也，岐伯曰，身有病，而无邪脉也，张景岳注曰，身有病，谓经断恶阻之类也，身病者脉亦当病，或断续不调，或弦涩细数，是皆邪脉，则真病也，若六脉和滑，而身有不安者，其为胎气无疑矣。
平人气象论曰，妇人手少阴动甚者，任子也，王太仆注云，手少阴，谓掌后陷者中，当小指动而应手者也，滑氏抄云，动甚，谓脉来过于滑动也，（全元起，作足少阴，王宇泰准绳，从之，）张景岳曰，凡妇人怀孕者，其血留气聚，胞宫内实，故脉必滑数倍常，此当然也，然有中年受胎，及血气羸弱之妇，则脉见细小不数者，亦有之，但于微弱之中，亦必有隐隐滑动之象，此正阴搏阳别之谓，（阴阳别论）是即妊娠之脉，有可辨也，又胎孕之脉数，劳损之脉亦数，大有相似，然损脉之数，多兼弦涩，胎孕之数，必兼和滑，此当于几微中，辨其邪气胃气之异，而再审以证，自有显然可见者。
又曰，启蒙云，欲产之妇脉离经，离经之脉认分明，其来小大不调匀，或如雀啄屋漏应，腰疼腹痛眼生花，产在须臾却非病。
何梦瑶曰，脉经云，尺脉按之不绝，妊娠也，（羸弱之妇，不必脉皆滑实，但按尺中应指源源不绝，便是，滑伯仁谓三部浮沉正等，无他病而不月，为胎妊，亦此意，）其脉离经，（经，常也，与常日脉异者，是，一说离经，谓歇至及大小不匀，如雀啄者是，）而腹痛引腰背，为欲生也，（腹不痛，痛不引腰背，俱未产，当静待之，）
董西园曰，凡素有积气瘕气之体，每于怀娠之后，多见腹痛，其脉皆数急，则积瘕与胎胚，分别甚难，宜考其素来情状，然后酌治，庶不致误，更有虚损阴虚之候，脉亦动数滑疾，经闭不行，状类怀娠，凡此之候，与妊娠几微之别耳，但妊娠之脉，滑数中自有和气可观，虚损之数急，非空小而急，或细劲而弦，皆属无神之诊，柔和气象，断不可见，若积聚挟实之候，脉多沉著，其起居饮食，自与劳损妊娠之爱憎动静不同，其形色精神，亦迥然各别，独是虚损之体，复有怀娠者，诚几微之别，不可不留心讨论者也。
案离经之脉，脉诀云，欲产之妇脉离经，沉细而滑也同名，临产之脉，岂尽沉细而滑乎，刘元宾，李晞范，张世贤辈，皆引难经一呼三至，一吸三至，验之率如其言矣，（陈自明妇人良方，亦引难经，）戴同甫，以离其寻常之脉，昨小今大，昨浮今沉之类，为离经之脉，而排刘李二氏之说，却非也，戴又云，诊其尺脉，转急如切绳转珠者即产，是或然，今试妊妇届生产之期，破浆之时，大抵脉一息七八至，既欲分娩之际，脉反徐迟，验数十人皆然，薛立斋云，欲产之时，觉腹内转动，即当正身仰卧，待儿转身向下时作痛，试捏产母手中指，中节或本节跳动，方与临盆即产矣，正可心实据也。

小儿  ***************************
刘方明曰，保生论，小儿三岁已后，或五百七十六日外，皆可诊两手脉，一指定三关，（幼幼新书，张路玉曰，三关，谓寸关尺三部，）
王宇泰曰，候儿脉，当以大指衮转寻三部，以关为准，七八岁移指少许，九岁次第依三关部位寻取，十一十二岁亦同，十四十五岁，依大方脉部位诊视，（幼科准绳）
案程若水云，初生芽儿一块血，也无形证也无脉，（医彀）今试小儿生下，周身无脉动，及乳潼一进，而脉才现，至其现则可诊候，亦何必三岁也。
张介宾曰，凡小儿形体既具，经脉已全，所以初脱胞胎，便有脉息可辨，故通评虚实论曰，乳子病热，脉悬小者，手足温则生，寒则死，乳子病风热，喘鸣肩息者，脉实大也，缓则生，急则死，此轩岐之诊小儿，未尝不重在脉，亦未尝不兼证为言也，故凡诊小儿，既其言语不通，尤当以脉为主，而参以形色声音，则万无一失矣，然小儿之脉，非比大人之多端，但察其强弱缓急，四者之脉，是即小儿之肯綮，盖强弱可以见虚实，缓急可以见邪正，四者既明，则无论诸证，但随其病，以合其脉，而参此四者之因则左右逢源，所遇皆道矣，再加以声色之辨，更自的确无疑，又何遁情之有，此最活最妙之心法也，若单以一脉，凿言一病，则一病亦能兼诸脉，其中真假疑似，未免胶柱，实有难于确据者矣。
曾世荣曰，宣和御医戴克臣云，五岁儿，常脉一息六至，作八至者，非也，始顺镂版之际，误去六字上一点一画，下与八字相类，致此讹传，默庵张氏脉诀亦云，小儿常脉一息，只多大人二至为平，即六至也，（活幼口议）
案脉经，脉诀，诸本并作八至，不可断为镂版之讹，然以六至为平者似是，后世幼科书，率以六至为中和之脉，五至四至为迟，七至八至为数，盖宗曾氏之说耳。
陈飞霞曰，小儿三五岁，可以诊视，第手腕短促，三部莫分，惟以一指候之，诚非易易，内经诊视小儿，以大小缓急四脉为准，予不避僭越，体其意，竟易为浮沉迟散，而以有力无力，定其虚实，似比大小缓急，更为明悉，后贤其体认之，（幼幼集成）

怪脉  ***************************
弹石
王叔和曰，弹石者，辟辟急也，（张世贤曰，辟辟，逼迫貌，）
黎民寿曰，弹石之状，坚而促，来迟去速，指下寻之，至搏而绝，喻如指弹石，此真肾脉也。
解索
王叔和曰，解索者，动数而随散乱，无复次绪也。
黎民寿曰，或聚或散，如绳索之解，而无收约。
雀啄
王叔和曰，雀啄者，脉来甚数而疾，绝止复顿来，（又曰，长病七日死，）
黎民寿曰，若雀啄食之状，盖来三者，而去一也，脾元穀气，已绝于内，肠胃虚乏无禀赋，而不能散于诸经，则诸经之气，随而亡竭矣。
屋漏
王叔和曰，屋漏者，其来既绝，而时时复起，而不相连属也，（又曰，长病十日死，）
吴仲广曰，屋漏者，主胃经既绝，穀气空虚，其脉来指下按之极慢，二息之间，或来一至，若屋漏之水，滴于地上，而四畔溅起之貌也，（诊脉须知，案雀啄，屋漏，原出十五难，）
虾游
王叔和曰，虾游者，苒苒而起，寻复退没，不知所在，久乃复起，起轻迟，而没去速者，是也。
吴仲广曰，其来指下，若虾游于水面，泛泛不动，瞥然惊霎（察病指南，决脉精要，霎，作插，）而去，将手欲趁，沓然不见，须臾于指下又来，良久准前复去，又如虾蟆入水之形，瞥然而上，倏然而去，此是神魂已去，行尸之候，立死也。
鱼翔
（叔和脉赋，作鱼跃）
王叔和曰，鱼翔者，似鱼不行，而但掉尾动头，身摇而久住者，是也。
黎民寿曰，其脉浮于肤上，不进不退，指下寻之，其首定而未缓，摇时起时，下有类乎鱼之游于水，此阴极而亡阳，则不可期以日矣，故夜半占日中死，日中占夜半死也。
釜沸
王叔和曰，三部脉，如釜中汤沸，朝得暮死，夜半得日中死，日中得夜半死。
黎民寿曰，釜沸之状，如汤涌沸，指下寻之中央起，四畔倾流，有进有退，脉无息数，夫阴在内，阳为之守也，阳数极而亡阴，则气无所守，故奔腾而沸涌，气亡则形亡，此所以为必死也。
右七死脉，原于察病指南，略举数说，黎氏精要，更增偃刀，转豆，麻促二脉为十怪脉，吴氏脉语，採素问大奇论，浮合，火薪，散叶，省客，交漆，横格，弦缕，委上，悬壅，如丸，如春，如喘，霹雳，及难经关格覆溢，而揭二十四首，张氏诊宗三昧，亦博稽经文，以评论之，余谓决死生，王氏诊百病死生诀，及扁鹊诊诸反逆死脉要诀等篇，已审且悉矣，大抵医家能诊得恆脉，则诸怪异脉，皆可不须辨而知也，故兹不逐一汇次云。
王中阳曰，鰕游雀啄，代止之脉，故名死脉，须知痰气关格者，时复有之，若非谙练敭历，未免依经断病，而贻笑大方也，盖病势消烁殆尽者，其气不能相续，而如鰕游水动屋漏点滴，而无常至者死也，其或痰凝气滞，关格不通，则其脉固有不动者，有三两路乱动，时有时无者，或尺寸一有一无者，有关脉绝骨不见者，或时动而大小不常者，有平居之人，忽然而然者，有素禀痰病，而不时而然者，有僵仆暴中而然者，皆非死脉也，学者当细心参探，（泰定养生主论）
薛立斋曰，尝治雀啄屋漏之类，若因药饵克伐所致，急用参耆归术姜附之剂，多有复生者，不可遂弃而不治也。
陈远公曰，死亡之脉全在看脉之有神无神，有神者有胃气也，无神者无胃气也，故有胃气，虽现死脉而可生，无胃气，即现生脉而必死，又在临症而消息之也，又曰，死亡之脉，现之于骤者易救，以藏府初绝，尚有根可接也，倘时日久，虽有人参，又何以生之于无何有之乡哉，有无可如何者矣。
