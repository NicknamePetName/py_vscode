
序  ***************************
石阳黄韫兮，著《脉确》一书，或从而叩其义，韫兮曰：医凭乎脉，而脉衰乎理，从来医家论脉，不患其言之无理，而患其言之于理甚精，以之测病，而所谓精者，终未确也。夫脉以测病，不确岂能无误？浮游沉塞，起伏传变，全寄之乎三指，轻取重按，反复呼吸，实有毫厘千里之判，微乎，渺乎，确诚未易言矣！碄于脉学，究心已久，尝以轩岐之经为主，而于诸贤论脉之书，采其理之的然可信者，而据以为确，间有未的，则证之于经，复出己意，以旁探博求，其所谓确者，第识见有限，窃恐自以为确，而终未必其能确也。倘高明于其未确者，更加校正，则幸甚矣。韫兮之言若此。岁壬戌，余以母病，延之来淮，出视是书，山阳医士李铸九见之，深为折服。晚年其学益进，余复携其帙至真洲，以示李乔年。乔年亦世医也，谓余曰：是书实足发蒙启瞆，先生既刊行《伤寒论翼》矣，曷极付剞劂，附之于后，俾得表里印证，厥功岂不伟哉？余曰：诺。因次述其语，以弁简端。
乾隆丙寅小春歙州程崟识

正文  ——————————————————————————————————————————————————————————————————————————————————————————

脉原  ***************************
气口者，手太阴肺经之动脉，而五脏六腑之气，于此候之也。盖人以气生，营卫之气，先天也；水谷之气，后天也。先天后天之气，脉皆主之。故饮入于胃，其精气自脾归肺；食入于胃，其精气自心归肺。肺布饮食之精气于诸脏腑，而后血气充，营卫调，诸脏腑之气，各随其经，同营卫之气，而呼吸朝之于肺。故手太阴肺经，乃诸脏腑之气所聚也。圣人于气口，候其盛衰，泄天地化育莫测之秘，岂不神乎？
脉名  ***************************
王叔和《脉经》，有浮、芤、洪、滑、数、促、弦、紧、沉、伏、革、实、微、涩、细、软、弱、虚、散、缓、迟、结、代、动二十四名。叔和以后诸家，又增长、短、牢、疾、大、小共三十名。按察病以脉，必辨之精确，而后见之明，不至游疑而无主。据经之论脉，不止三十名，如鼓、搏、喘、横之类，今亦未窥其奥，不敢采入。即三十名，尚有可删者，如《脉经》谓浮细为软，沉细为弱，是软以浮细辨，弱以沉细辨也。然经曰：长夏胃微软弱曰平。使软弱皆细脉，细则气少，经何以谓为长夏之平脉乎？又曰：软弱有石曰冬病。石，沉脉也。软弱而沉，是水之侮土也。使软脉果以浮细辨，经何谓以沉言乎？由是观之，凡脉柔而无力者，概谓之软弱，非浮细、沉细之谓。今以软弱附于细，以存其旧也。仲景曰：弦则为寒，芤则为虚，虚寒相搏，此名曰革，男子亡血失精，女子半产漏下。据此，则革脉即芤之兼弦者。芤主阴虚病，革亦主阴虚病，今以革附于芤也。沉伏实大，《千金翼》谓之牢，主寒主痛，是即沉脉而有力者，今附于沉。经一脉有数名者，如秋脉谓之毛，又谓之浮，非二脉也。是疾脉即数，大即洪，小即细也，今删软、弱、革、牢、疾、大、小七名，定为二十三脉。盖脉以候病，其可去取者，不加详辨，则名目愈多，脉理愈晦，故不敢避僭妄之讥也。
脉类  ***************************
脉者，阴阳之气也。有浮即有沉，有大即有小，有迟即有数。故吴草庐、滑伯仁、李濒湖皆以对待编之。今欲其易于分别，凡以浮辨者为一类，以沉辨者为一类，以浮沉合辨者为一类，不以浮沉辨，而以至数辨者为一类，不以浮沉至数辨，而以形辨者为一类。
寸关尺脏腑部位  ***************************
经：尺内两旁，则季胁也（肋骨尽处名季胁）。尺外以候肾，尺内以候腹。中附上（越人谓之关），左外以候肝，内以候膈，右外以候胃，内以候脾。上附上（越人谓之寸口），右外以候肺，内以候胸中，左外以候心，内以候膻中（膻中在两乳之间）。前以候前，后以候后。上竟上者（关以上），胸喉中事也。下竟下者（关以下），少腹、腰股、膝胫、足中事也。推而外之，内而不外（外浮也，内沉也），心腹疾也。推而内之，外而不内，身有热也。推而上之，上而不下，腰足清也。推而下之，下而不上，颈项痛也。按之至骨，脉气少者，腰脊痛而有痹也。
《脉经》：从鱼际至高骨，却行一寸，其中名曰寸口。从寸至尺，名曰尺泽，故曰尺寸。寸后尺前，名曰关。阳出阴入，以关为界，阳出三分，阴入三分，故曰三阳三阴。阳生于尺，动于寸；阴生于寸，动于尺。寸主上焦，头及皮毛竟手；关主中焦，腹及腰；尺主下焦，少腹及足。
经于寸关尺分部，以候五脏，而六腑止及胃者，盖五脏先天之气，赖后天水谷之气以养之也，余腑不及者，统于脏也。盖肾开窍于二阴，小肠、膀胱属前阴，大肠属后阴，则肾统乎大肠、小肠、膀胱也。胆附于肝，则肝统乎胆也。三焦不统于脏，故于寸内候胸中，关内候膈，尺内候腹。胸中，上焦也；膈，中焦也；腹，下焦也。且五脏者，身之主也，外则耳、目、鼻、口、四肢、皮毛、肌肉；内则筋骨、脉络、气血、精神、魂魄，皆其所司也。故人之一身皆可病，而病入脏者死，见真脏脉者死，此所以经之论脉，惟详五脏也。四时之脉，有胃气者生，无胃气者死，此所以经之论脉，而六腑止及胃也。
经论脉，不以六腑配五脏，而王叔和《脉经》，以心与小肠候在左寸，肺与大肠候在右寸，肝胆候在左关，脾胃候在右关，肾与膀胱候在左尺，又谓左尺属肾，右为子户，名曰三焦。又谓肾与命门，俱出尺部。其书前后，多自相矛盾，疑不尽出于叔和。世但辟高阳生《脉诀》，而不知《脉诀》亦实本于《脉经》也。至右尺主三焦命门之误，李濒湖辨之详矣。
经论脉不及腑，腑病何以候之耶？曰：腑病辨之于症，而以脏脉候内外之因。假如头角耳前后痛，往来寒热，此胆经之病症也；而肝脉浮紧，则胆经之风寒；肝脉弦数，则胆经之痰火也。假如胸中胀闷，上焦之病症也，而肺脉滑数，则上焦之痰火；肺脉沉迟，则上焦之寒气也。
寸关尺，经有外候内候之说。王太仆曰：外谓外侧，内谓内侧。李士材曰：外谓前半部，内谓后半部，二说皆有可议者。试即尺论之，外以候肾，内以候腹。假令肾病腹不痛，而其脉外侧见病脉，内侧见平脉乎？前半部见病脉，后半部见平脉乎？即使如此，而一指举按之间，所谓外侧内侧，前半后半之界，能划然清乎？今据经曰：推而外之，内而不外，有心腹积也；推而内之，外而不内，身有热也。外指浮，内指沉，沉而不浮，故有心腹积；浮而不沉，故身有热。由是观之，则所谓外候内候，指沉浮而言也明矣。盖五脏六腑之气，朝于脉口，而各有所辨于寸关尺之间，此天地生人神化莫测之妙。圣人知其故，而于寸关尺浮沉以候之。浮，阳也；沉，阴也。以脏腑论，则脏阴而腑阳；以脏腑之气论，则脏气清而腑气浊。清气上升，浊气下降，脉之见于寸关尺者，五脏六腑之气，脏气清，故浮候之，腑气浊，故沉候之也。胃亦腑，何为又浮以候之乎？曰：五脏皆禀气于胃者也。五脏之脉，有胃气者则平，是五脏之清气，皆胃气之所散布也。脾受胃之清气，则胃为脾之主也，故浮候胃，而沉候脾也。
赵继宗曰：心肺居上，为阳为浮；肝肾居下，为阴为沉；脾居中州，半阴半阳，半浮半沉。当以左寸为心，右寸为肺；左尺为肝，右尺为肾；两关为脾。按赵氏之说，可谓妄矣！夫寸关尺之部位，皆手太阴肺经之动脉也，圣人于此分候脏腑，此其故，惟圣人知之。而其所以然之故，圣人终不得明言之也。赵氏不自知其量，而创论欲异于圣人，抑何妄乎。至褚澄谓女人之脉，当以左寸为命门，左关为脾，左尺为肺，右寸为肾，右关为肝，右尺为心，则其妄更甚矣。
《脉经》：心肺俱浮，然浮而大散者，心也；浮而短涩者，肺也；肝肾俱沉，然牢而长者，肝也；按之软，举指来实者，肾也；脾者中洲，故其脉在中。按此，皆论心肺肝肾与脾之脉体，非论寸关尺。而凡浮者为心肺脉，沉者为肝肾脉也。王宗正不察，为之说曰：诊脉之法，当从心肺俱浮，肝肾俱沉，脾在中州之说。王叔和独守寸关尺，分部位以测五脏六腑之脉，非也。按宗正，以叔和独守寸关尺为非，不知执心肺俱浮，肝肾俱沉之说，亦非也。今即守寸关尺论之，假如气虚痰郁，而两寸俱沉之脉，岂以其沉，而遂谓肝肾之乘心肺乎？失血伤精，而关尺俱浮之脉，岂以其浮，而遂谓心肺之乘肝肾乎？若使不守寸关尺，将不论何部浮，而皆以为心肺病乎？不论何部沉，而皆以为肝肾病乎？况同一浮也，心病肺不病，不论部位，其何以辨乎？同一沉也，肝病肾不病，不论部位，其何以辨乎？且使心肺俱以浮候，肝肾俱以沉候，经何为又分心肺肝肾，与脾胃之部乎？夫脉以候病也，守寸关尺以候之，尚不能洞悉其精微。若不守寸关尺，则茫然而无据矣。经曰：脉者，血气之先。血气者，阴阳也。故脉有三部俱浮者，阳盛也，非三部之浮，皆心肺脉也。三部俱沉意，阴盛也，非三部之沉，皆肝肾脉也。当以部位辨之，又以脉之本体辨之。假如浮，必浮洪来盛去衰者，心也；假如沉，必沉而弦长者，肝也。
经但言尺外以候肾，尺内以候腹，而叔和则以两尺兼候膀胱，吴鹤皋、李士材辈，则以左尺兼候小肠与膀胱。其意皆欲补经之所不及，不知经之论脉，惟详五脏者，盖以五脏能统乎六腑也。即如伤寒、头痛、腰痛、项强，此膀胱经之病症也，而其脉不候于左尺，而候于左寸。愚故曰：腑病辨之以症，而以脏脉，辨内外之因也。由是观之，则以左尺候肾，兼小肠与膀胱，以为补经之所不及，可以不必矣。且一部候两脉，犹有浮沉阴阳之可辨；至一部候肾与小肠、膀胱之脉，试问何以确辨其为肾脉，为小肠脉，为膀胱脉乎？
诊法  ***************************
经：诊以平旦者，阴气未动，阳气未散，饮食未进，经脉未盛，络脉调均，气血未乱，故乃可诊有过之脉。
经：人一呼脉自动，一吸脉自动，呼吸定息，脉五动，闰以太息，命曰平人。按：一呼一吸为一息，脉四动。然呼吸之间，必有一息长者，谓之太息，犹岁月之有闰，故脉五动。四动、五动，平脉也。若三动则为不及，六动则为太过，皆病脉也。《难经》曰：呼出心与肺，吸入肾与肝。按：呼吸之气，系卫气。吸非吸入，乃吸起也。盖卫气出下焦，而主之于肺。肺自下焦吸起，而呼出于鼻。一呼一吸，卫气流行，昼夜循环，周而复始。故气譬则火，火之气，不通则不发。人之气，不通则病。呼之气，犹火之气出而不入者也。《难经》呼出心与肺，吸入肾与肝之说似误。
崔紫虚《四言脉诀》：脉有七诊，曰浮、中、沉、上、下、左、右，消息求寻。按：初持脉轻手于皮毛间，候其表，曰浮；次稍重手于肌肉间，候其半表半里，曰中；次重手按至筋骨间，候其里曰沉。上谓上部，下谓下部，左谓左三部，右谓右三部，合为七诊。又经有七诊，谓独大、独小、独疾、独迟、独寒、独热、独陷下也。
《四言脉诀》又有九候，举按轻重。按：轻下指曰举，重下指曰按。寸关尺，每部有浮中沉三候，合为九候。又经有九候，《脉经》曰：九候者，每部中有天地人也。按：经所谓天地人，另指头与手足三部之动脉，不指寸关尺也。
经：持脉有道，虚静为保。（内虚则心不纷，外静则心不扰。）春日浮，如鱼之游在波。（浮非浮脉，乃浮起也。春日阳气升，其脉浮起然如鱼之在波，虽浮起而不甚浮也。）夏日在肤，泛泛乎万物有余。（夏日阳气盛，万物有余。故其脉浮大在肤。）秋日下肤，蛰虫将去。（秋日阳气降，蛰虫将去，故其脉渐沉而下肤。）冬日在骨，蛰虫周密，君子居室。（冬日阳气伏，蛰虫周密，君子居室，故其脉亦沉而在骨。）知内者，按而纪之。（脉合内之脏腑，其盛衰按脉而纲纪之，是谓知内。）知外者，终而始之。（四时阴阳之气，终而复始。以脉之阴阳，合四时之阴阳，是谓知外。）此六者持脉之大道。
平脉  ***************************
经：平人之常气禀于胃。胃者，平人之常气也。春胃微弦曰平，夏胃微钩曰平，长夏胃微耎弱曰平，秋胃微毛曰平，冬胃微石曰平。按：经所谓胃气，在“微”字上体认，若弦则胃少，弦甚则无胃，惟微弦则其气和，故曰平。余仿此。
经：春脉如弦。春脉者，肝也，东方木也，万物之所以始生也。故其气来耎弱，轻虚而滑，端直以长，故曰弦。反此者病。夏脉如钩。夏脉者，心也，南方火也，万物之所以盛长也。故其气来盛去衰，故曰钩。反此者病。秋脉如浮。秋脉者，肺也，西方金也，万物之所以收成也。故气来轻虚以浮，来急去散，故曰浮。反此者病。冬脉如营。冬脉者，肾也，北方水也，万物之所以合藏也。故其气来沉以搏，故曰营。反此者病。（营者，内守之意。）脾者，土也，孤脏以灌四方者也。善者不可得见，恶者可见。按：脾脉之善者，即胃气四时见于弦钩毛石之间，故曰善者不可得见。若脾胃受伤，则恶者可见矣。
《脉经》：春肝脉弦细而长曰平，夏心脉浮大而散曰平，长夏脉大阿阿而缓曰平，秋肺脉浮涩而短曰平，冬肾脉沉耎而滑曰平。按：《脉经》之说，与经合参，则脉理精且备矣。
凡脉不大，不小，不数，不迟，不滑，不涩，不短，不长，浮沉正等者，平脉也。
凡病人脉不大不小，浮沉正等而缓者，为阴阳平，病将愈也。
《四言脉诀》谓春弦夏钩，秋毛冬石，为平脉。不知弦钩毛石，有胃气始为平脉，若但弦，但钩，但毛，但石，即病脉也。滑伯仁《诊家枢要》谓长夏四季脉，迟缓为平，本《脉经·脾胃部》德则为缓，恩则为迟之说。不知一息四至，闰以太息，则五至，此脾胃之平脉也；三至为迟，则主寒主虚，病脉也。
朱丹溪曰：男子寸盛尺弱，女子尺盛寸弱。按：寸为阳，男子阳盛，故寸盛；尺为阴，女子阴盛，故尺盛，此男女尺寸之平脉也。《脉法赞》：左大顺男，右大顺女。按：男子本气旺血虚，左主血，左大于右，是血足也，血足则阳不至独元矣；女子本血旺气虚，右主气，右大于左，是气足也，气足则阴有所统摄矣。且男子阳，故左大，女子阴，故右大，此男女左右之平脉也。丹溪《格致余论》以左右指医者手之左右，谓右大顺男，左大顺女，其说似牵强。
凡人肥脉沉，人瘦脉浮；人长脉长，人短脉短；人大脉大，人小脉小，顺也，反此则逆。
病脉  ***************************
五脏病脉。扁鹊曰：脉长而弦，病出于肝。脉大而洪，病出于心。脉下坚上虚，病出于脾。脉涩而浮，病出于肺。脉小而挛，病出于肾。
四时病脉。经：春不沉，夏不弦，秋不数，冬不涩，是谓四塞。（如春水旺，其脉弦。然春初之时，兼冬脉，而沉弦，则水生木，母子之气相通也。若弦而不沉，是不得母气，故曰塞。塞则病矣。）参见曰病。（如春脉弦，参见他脉。则他脏之气乘肝也。）未去而去曰病。（如春脉弦，未交夏之时，便不见弦而见钩，是肝气不足，未当去而即去也。）去而不去曰病。（如春脉弦，入夏已深，仍见弦不见钩，是肝气有余，当去而不去也。）复见曰病。（如春脉弦，或秋时复见弦脉，是肝之乘肺也。）
三部病脉。《脉经》：寸脉浮大而疾者，名曰阳中之阳（寸，阳部也，浮大疾，阳脉也，故曰阳中之阳），病苦烦满，身热头痛，腹中热。寸脉沉细者，名曰阳中之阴（沉细阴脉也，见寸阳部，故曰阳中之阴），病苦悲伤不乐，恶闻人声，少气，时汗出，阴气不通，臂不能举。尺脉沉细者，名曰阴中之阴，病苦两胫酸痛，不能久立，阴气衰，小便余涩，阴下湿痒。尺脉滑而浮大者，名曰阴中之阳，病苦小腹痛，满不能溺，溺即阴中痛，大便亦然。寸脉壮大，尺中无有，此为阳干阴，其人苦腰背痛，阴中伤，足胫寒。尺脉牢而长，关上无有，此为阴干阳，其人苦两胫重，少腹引臀痛。
上鱼际病脉。《脉经》：脉入鱼际者遗尿；脉出鱼际者，逆气喘息。
外内久新病。《脉经》：脉盛滑坚者，病在外；脉小实而坚者，病在内。脉小弱而涩者，谓之久病；脉浮滑而疾者，谓之新病。
六病脉，《脉经》弦紧滑涩浮沉，此六脉为残贼，能为诸经作病。
主诸病脉  ***************************
外邪脉，浮主风，迟主寒，紧主寒，缓主湿，细主湿，沉主湿，虚主暑。
内邪脉，数主火，洪主火，实主火，长主热，滑主热。滑主痰，主食。弦主痰，主食。弦主痛。紧主痛。牢主痛。短主痛。促结主痛，主久积。涩主痛，主痹。动主痛，主惊。代主痛，主泄。实主胀。紧主胀。微主胀。细主胀，主吐。伏主吐。
外邪兼见脉，浮紧主风寒，浮迟主风寒，浮缓主风湿，浮细主风湿，沉迟主寒湿。
外邪内邪兼见脉，浮洪主风火，浮数主风火，浮弦主风痰。浮滑主风痰，风热。浮长主风热，风痫。迟滑主胀。迟涩主瘕。紧滑主吐。紧涩主痹。缓滑主热中。
气虚脉，滑主气虚，代主气虚，沉无力主气虚。
血虚脉，涩主血虚，芤主血虚，洪主血虚，浮无力主血虚。
气血两虚脉，微主气血两虚，散主气血两虚，虚主气血两虚，细主气血两虚。浮迟无力，主气血两虚。沉数无力，主气血两虚。
可治病脉  ***************************
《脉经》：凡脉浮大数动长滑为阳，沉微弦弱短涩为阴。阳病见阴脉者，过也；阴病见阳脉者，顺也。按：脉之说，本仲景《伤寒论》。在伤寒症，则阳病见阳脉者顺，阴病见阳脉者亦顺。若内伤病，阴病见阳脉者，又为逆也。经曰：阴病而阴脉大者为逆，如虚劳失血之病，喜沉细阴脉，忌洪数阳脉是也。《脉经》不辨误。
经：脉从阴阳，病易已。按：男子阳，左脉大为从。女子阴，右脉大为从。春夏阳，脉浮大为从。秋冬阴，脉沉细为从。外感病，阳症见阳脉为从，阴症见阳脉亦为从。内伤病，阳症见阳脉为从，阴症见阴脉亦为从。
《四言脉诀》：脉贵有神。李东垣曰：脉之不病，其神不言，当自有也；脉既病，当求其中神之有无焉。如六数七极，热也，脉中有力，即有神也。三迟二败，寒也，脉中有力，即有神也。热有神，当泄其热，则神在焉。寒有神，当去其寒，则神在焉。寒热之脉，无力无神，将何药而泄热去寒乎？按：东垣以脉中有力为神，固是也。然所谓神者，即胃气也。经曰：脉弱以滑，是有胃气。又曰：滑则从，涩则逆。故五脏骨肉，滑利可以长久。以此与脉中有力合参，则得之矣。滑伯仁谓东垣“脉中有力”之“中”字，乃浮中沉之中，其意盖谓脾居中州，以中候有力为神。然则沉脉者，其神将何以候之乎？伯仁误矣。
诸可治病脉  ***************************
（皆出扁鹊及叔和《脉经》，其症未备者，摘崔紫虚《四言脉诀》数条补之。）
长病三部脉细而耎者生，三部脉弦而数者生。
中恶腹大，四肢满，脉大而缓者生，脉紧细而微者生。
中风脉浮缓者生。
风病不仁痿蹶，脉虚者生。
伤寒热盛，脉浮大者生；已得汗，脉沉小者生。
温病三四日以下，不得汗，脉大疾者生。
谵言妄语，身热，脉洪大者生。
癫病，脉实坚者生，脉搏大滑者，久久自已。
痫病脉虚者生。
四肢厥逆，脉沉细而长者生。
骨蒸劳热，脉数而虚者生。
咳嗽脉浮耎者生。
衄血脉小弱滑者生。
吐血脉滑者生，小弱滑者生。
上气喘息低昂，脉滑手足温者生。
呕吐反胃，脉沉滑者生。
消渴脉数大者生，沉小者亦生。
消痹脉实大，病久可治。
腹痛不得息，脉细小迟者生。
积聚，脉坚急强者生。
腹胀满，脉浮大者生。
水病脉浮大耎者生，水病腹大如鼓，脉实者生。
病泄，脉缓时小结者生。
肠澼下白沫，脉沉者生。肠澼下脓血，脉滑大者生。肠澼下脓血，脉沉小流连者生。
䘌蚀阴肛，脉虚小者生。
妇人瘕聚，脉弦急者生。
妇人漏下赤白不止，脉小虚滑者生。
产后脉沉小滑者生。
金疮出血，脉沉小者生。
跌仆内有血，腹胀满，脉坚强者生。
死脉  ***************************
真脏死脉。经：真肝脉至，中外急，如循刀刃，责责然如按琴瑟弦。真心脉至坚而搏，如循薏苡子，累累然。真肺脉至大而虚，如以毛羽中人肤。真肾脉至，搏而绝，如指弹石，辟辟然。真脾脉至，弱而乍数乍疏，见真脏乃死，何也？五脏皆禀气于胃，胃者五脏之本也。脏气不能自至于手太阴，因胃气乃至于手太阴。（肺朝百脉，故脏气必先会于手太阴，而后行于诸经也。）故经谓五脏各以其时自为而至于手太阴，皆胃气为之也。（五脏各以其时，自为弦钩毛石之象，因胃气而至于手太阴之脉口。）若邪气胜者，精气衰，胃气不能与之俱至于手太阴，故真脏之气独见。独见者，病胜脏也，故曰死。按：五脏之气为阴，胃气为阳，五脏有胃气，则其脉和，如微弦微钩之类是也。若无胃气，但见弦钩等本脏之脉，曰真脏。见真脏则阳气绝，故死。
四时贼邪死脉。经：五邪所见，春得秋脉，夏得冬脉，长夏得春脉，冬得长夏脉，名曰阴出之阳，不治。按：所谓阴者，真脏也，故死。《脉经》谓夏脉沉耎而滑者，为肾乘心，水克火，十死不治。不知夏月停水停痰之人，其脉有沉耎而滑者，未必即为死病也。且滑为阳脉，沉耎而滑，是有阳也，有阳者亦不死也。经所谓夏得冬脉，乃沉而坚硬，如指弹石，纯阴无阳者也。又谓长夏脉弦细而长，为肝乘脾，木克土，十死不治。不知长夏病疟之人，其脉多弦细而长者，未必即为死病也。且长为阳脉，弦细而长，是有阳也，有阳者亦不死也。经所谓长夏得春脉，乃弦而坚硬，如循刀刃，纯阴无阳者也。《脉经》之说误。李士材曰：一岁之中，脉象不可再见。如春宜弦而得洪脉者，至夏必死。得涩脉者，至秋必死。得沉脉者，至冬必死，为真脏之气先泄也，当其时不能再见矣。按：士材之说，本《脉经·死脉要诀篇》，然亦有不可泥者。经以春不沉谓之塞，则春得沉脉，未可即以为死脉也。春脉弦，未交夏之时，便得钩脉，经谓未去而去者病，亦未可即以为死脉也。又当以病症合辨之，庶几始确。且所谓真脏者，纯阴无阳之脉也，非夏脉钩，或见于春时，即为真脏也。又当以有神无神细辨之，庶几始确。大抵惟春得秋脉而涩者，乃经所谓贼邪，为不宜耳。余仿此。
三部死脉。《脉经》：尺脉上不至关，为阴绝；寸脉下不至关，为阳绝，死不治。上部有脉，下部无脉，其人当吐，不吐者死。上部无脉，下部有脉，虽困无害。所以然者，如树之有根也。按：上部无脉，下部有脉，若其脉微细如丝，按之无有者，此肾脏将尽未尽之气也，亦死。
形盛形瘕死脉。经：形盛脉细，少气不足以息者死；形瘕脉大，胸中多气者死。
死脉名状。脉如屋漏雀啄者死。（屋漏者，脉一来忽绝，久又来也；雀啄者，脉来疾时绝，又一来也。）脉来如弹石，去如解索者死。（弹石者，急而劲也；解索者，散乱无结也。）脉如鱼翔虾游者死。（鱼翔虾游者，脉浮而无根也。）脉如涌泉者死。（涌泉者，燥乱而有来无去也。）脉一息二至以下，八至以上者死。
诸病死脉  ***************************
（皆出扁鹊及叔和《脉经》。其症未备者，摘崔紫虚《四言脉诀》数条补之。）
长病三部脉虚而涩者死，实而大者亦死。（愚按：急数者亦死。）中恶的紧大而浮者死。中风脉坚大急病者死。风病不仁痿蹶，脉紧疾急者死。伤寒热盛，脉沉小者死。已得汗，脉浮大者死。温病三四日以下，不得汗，脉细小者死。谵语妄语四逆，脉沉细微者死。癫病，脉小而坚急者死；沉细者亦死。痫病，脉急实者死。四肢厥逆，脉反浮大而短者死。头痛，脉短涩者死。骨蒸劳热，脉涩小者死。（愚按：脉洪数者亦死。）久嗽，脉坚大者死；脉沉紧者死。咳且溲血脱形，脉小劲者死。（愚按：弦涩而数者亦死。）衄血不止，脉大者死。（愚按：血不止，脉急数者亦死。）吐血，脉实大者死；紧强者死。吐血而咳上气，其脉数有热不得卧者死。上气脉数者死；上气喘息低昂，脉涩四肢寒者死。上气面肿肩息脉大者死。呕吐反胃，脉弦数紧涩者死。消渴，脉细小浮短者死。消瘅病，久脉悬小坚急者死。腹痛，脉反浮大而长者死。积聚，脉虚弱者死；沉小者死。腹胀满而喘，脉反滑而沉者死；脉虚小者亦死。水病，脉沉细虚微者死；水病腹大如鼓，脉虚者死。病泄，脉浮大数者死；脉紧急者死。肠澼下脓血，脉浮大紧者死。身热脉悬绝及涩者死。䘌蚀阴疘，脉紧急者死。妇人瘕聚，脉虚弱者死。妇人漏下赤白不止，脉大紧实数者死。产后脉实大紧弦急者死，寸脉焱疾不谓者死。金疮出血，脉浮大者死。跌仆内有血腹胀满，脉小弱者死。
奇经  ***************************
奇经八脉，亦候于手太阴肺经者也。李濒湖《奇经八脉考》，极其详悉。然非神而明之，莫能洞窥其奥，晓然于指下也。要之用针用炙，则奇经之病，必求奇经之穴以治之。至于用药，则奇经之表里寒热虚实。而脏腑之脉，可以测之，则亦可以统之也。故兹编姑阙而不录。
内经切脉之图  ***************************
脉理作为歌，便诵习也。其以浮沉至数辨，及不以浮沉至数辨者，各从其类，欲其易分别也。浮沉等脉，即用浮沉等字之韵，欲其不混淆也。脉之应病，以《内经》为主。《内经》未详者，以《脉经》补之。《脉经》未详者，以历代明医之说补之。欲其简而诀也。有是脉，即有主是病之由。复逐句笺释于其下，欲其明且畅也。较前人脉赋脉诗，颇有胜处。有志医学者，由此入门。虽曰捷径，实为正路矣。
脉以轻乱辨者曰浮，轻手便得，如木浮水上。其以浮辨者曰洪。浮大来有力，去无力曰虚。浮大，按之无力曰芤。浮大，无力，按之中央空，两边实曰散。浮大无力，至数不齐，涣漫不收曰微。浮细无力，按之如欲绝，若有若无，凡六脉。
浮  ***************************
（《内经》谓之毛）
浮脉轻手得，如木水中浮。（浮，秋脉也。春夏冬见之，则病脉也。然在秋轻虚以浮，来急去散，则为平脉。若中央坚，两边虚，此谓太过；细而微，此谓不及，亦病脉也。）有力表邪清涕嗽，恶寒发热令人愁。（风邪自皮毛入，皮毛合肺，肺开窍于鼻，肺恶寒，金寒则生水，故鼻流清涕。风邪迫肺，则气逆，故嗽。肺主卫，风邪入则皮毛闭，固卫气不能温外，故恶寒。肺与心皆在上，肺邪传心则心火郁。心主营，营行血脉，故一身发热。仲景谓冬月寒伤营，则发热恶寒无汗；风伤卫则发热恶风有汗，此固然矣。然四时感冒者，亦发热恶寒，必用表药而愈。盖表药其味皆辛，辛开毛孔，散火郁。毛孔开，则卫气外达，火郁散则营血内安，营卫调和，则汗出而寒热解矣。）寸主头疼开腹满，尺司癃闭好推求。（自胸至头寸主之。诸阳经起于头，风邪自皮毛深入，则归经，故头痛。肝、脾与肾，俱脉常沉，今脉浮，乃阳之乘阴也，阳盛则热。木之性，寒则凋，热则旺。肝木旺，则克脾土。脾虚则不欲食，而腹满。肾窍于二阴，其性恶燥，热胜则血燥，而大肠不润，故闭；气燥而膀胱不化，故癃。癃者，小便不利也。）浮紧伤寒浮虚暑，（寒伤营，营行脉中，寒气动急，故脉紧。暑伤气，伤气故脉虚。）浮缓风湿自宜搜。（湿气濡滞，故脉缓。凡头重、身重、腿膝痛、浮肿、大便溲、小便黄者，风湿症也。）浮滑风痰浮数热，（滑主痰，带浮则为风痰；数主热，带浮则为风热。）无力须将血弱谋。（阳盛故脉浮，阴虚故无力。遇此等脉，不宜轻用表药。）
洪  ***************************
（《内经》谓之钩，又谓之大。）
应指虽浮大，来盛去衰便曰洪。（洪，夏脉也。春秋冬见之，则病脉也。然在夏来盛去衰如钩，则为平脉。若来盛去亦盛，此为太过；来不盛，去反盛，此为不及，亦病脉也。如钩者，浮候之，来盛下垂，曲如钩状，去衰，则又柔和矣。故为平脉。）真阴不足，邪气相攻。（人之正气，阴阳相配者也。阴阳和，则无病。阴不足，则阳盛。阳盛则生火。火者，偏胜之气也。偏胜之气，为邪气。邪气即邪火。）寸洪身热兼肤痛，咳唾烦心亦可穷。（阳盛，故身热。火不得泄，故肤痛。火泻肺，故咳唾。心恶热，故烦。）呕与胀，察阙中。（胃喜清凉而恶热。呕者，火上炎也，火郁而不散也。）尺虚宜壮水，泄痢不宜逢。（尺脉洪，相火旺也，宜壮水以制阳光。若泄痢尺脉洪者，难治。）
李濒湖，谓洪脉非夏升阳散火宜。愚按：新病身强，及洪见寸关者，升阳数火可也。若久病身弱，及洪见两尺者，又宜以滋阴降火为是。
虚  ***************************
（濒湖引《内经》云：气来虚微为不及，病在内。愚按：虚脉，浮大无力；微脉，浮细无力。大中不能见细，则虚不可兼言微矣。今考《内经》，谓气来不实而微，为不及。不实者，细无力之谓也，故可言微。濒湖硬以不实故作虚字，误。）
虚来浮大软无力，夏月逢之暑病居。（暑病发热有汗脉虚者，宜清暑益气。若阴热恶寒无汗，脉浮数而不虚者，宜清暑解表。）寸虚自汗多惊悸，（虚脉主气血虚，正气虚则邪气实，邪气实便是火，火食气则表虚。汗者，心之液也，血所化。表既虚，则营亦不固。血随火化，外泄于表，为自汗。心藏神，血虚则神失所养，故多惊。火气冲心，故跳动而多悸。）关主中宫胀不舒。（血虚肝郁则胀。脾胃虚，中气不足亦胀。）潮热骨蒸痿候尺，（阳气终巳，阴气始午。阴虚则交午时阴分，而阳气并之。阳胜则外越为肌肤热，内烁为骨髓热。热在骨，谓之骨蒸。日如潮水之应时而至，谓之潮热。骨枯髓竭，足不任身，谓足骨痿。）却怜久病定亡躯。
芤、革  ***************************
（芤而弦曰革。主阴虚失血，与芤同。今附于此。《脉经》，谓芤脉浮大而软，按之中央空，两边实。旧谓前后为两边者，固非矣。李士材以浮沉为两边，亦不是。有力谓之实，浮中沉相去无几。岂有浮候实，沉候实，而中候独见其空者乎？据《内经》论浮脉云：其气来毛，中央坚，两旁虚，此谓太过。由是推之，则两边指两旁也。盖芤脉浮大而软，按之两旁浮实，而中央独陷下，此血不充之象，故主失血诸症。）
轻手乱之浮大软，重按中空边实芤。（芤，草名，中空如葱。血行脉中，失血者其脉中空，故以芤比之。）寸关吐衄肠痈病，尺部崩淋便血流。（吐血、衄血、肠痈、血崩、血淋、大便下血等症，皆阳盛阴虚也。惟阳盛，故其脉浮大；惟阴虚，故其脉中空。）
散  ***************************
有表无里大而散，至数不齐。杨花无定空中泛，左寸怔忡，右寸自汗。（散主气实血虚。心主血，血虚则心神恍惚不宁，曰怔忡。气实者，邪气实也。邪气实则热，热则气泄故自汗。）左关温饮兮，（阴虚生内热，胃热则津液耗，而发渴，渴多饮，渗入肌肤肠胃之外，谓之温饮）右关食痹，胻肿亦堪断。（胃热则不和，不和则不消谷，因而痞闷，曰食痹。胻，足肿也。胻明肾经，下循胫外廉。冒热，故胻肿。）尺为血大虚，两尺如斯终专算。（经以医脉散为血少，载同父曰：肾脉散诸病脉代散，皆不可治也。）
微  ***************************
重手按之如欲绝，若有若无极其微。微属阴阳虚弱候，（惟阴阳皆虚，故其脉见若有若无之象，而名之曰微。）恶寒发热汗霏霏。（阳虚则生寒，阴虚则生热，阳不外固，阴不内守则多汗。）寸微衄血惊兼喘，关主中寒拘急泥。（气血虚则中寒，寒则心下拘急，拘急不宽畅也。）尺中厥逆元阳损，（阳火生于阴精，阴精虚则阳火弱，阳火弱则手足寒，而为厥。阴阳不交气上冲而为逆也。）女子崩中带下亏。
脉以重取辨者曰沉，重按始得，其以沉辨者曰伏，重按之着骨乃得。凡二脉。
沉、牢  ***************************
沉（《内经》谓之石，又谓之营。）牢（牢即沉脉，长大弦而有力者，主寒主痛，与沉同，今附于此。）
按始有则为沉。（沉，冬脉也，春夏秋见之，则病脉也。然在冬，其气来沉以搏，则为平脉。若来如弹石者，此谓太过；其去如数者，此谓不及，亦病脉也。）寸沉胸胁痛，水气膈间停。若居关与尺，腹背及腰疼。（沉主阴，阴盛则克伐元气。故三部得沉者，皆主痛，宜温之，有水气者，宜利之。）沉缓寒湿沉数热，沉滑当知痰食真。沉如无力，气虚甚明。（沉有力为实邪，故主寒主积。沉无力，则气虚也。崔紫虚《四言举要》云：沉牢痼冷，沉实热极。愚按：牢脉沉而长大有力，实脉沉取亦长大有力，同一沉取长大有力，何以辨其为痼冷、热极乎？）
伏  ***************************
何以谓之伏，推筋按至骨。伤寒欲汗阳邪解，厥逆脐疼温药服。（濒湖曰：伤寒一手伏，曰单伏，两手伏，曰双伏，不可以阳症见阴为诊，乃火邪内郁，不得发越。阳极似阴，故脉伏，必有大汗而解，不可发表。又有夹阴伤寒，先有伏阴在内，外复感寒，阴盛阳衰，四肢厥逆，六脉俱伏，须投姜附及炙关元，脉乃复出。若太溪冲阳，皆无脉者，必死。）寸司呕吐关司痛，尺部疝瘕利水谷。（霍乱、呕吐、腹痛、男子疝、女子瘕聚，痛甚者，其脉多伏，暴泄者，脉亦多伏。）
脉以浮沉合辨者曰实，大而长，浮沉皆得。凡一脉。
实  ***************************
实脉大而长，浮沉皆有力。风热蕴蓄深，谵语发狂疾。（邪气盛则实，浮有力，表实也，沉有力，里实也。所以然者，由风邪深入，郁而发热，热甚，则丧其神守，故谵语，更甚，则发狂。所谓重阳者，狂也，左手脉实者，宜发之，右手脉实腹满者，宜下之。）寸实呕吐频，心胸苦气逆。积聚腹疼候在关，大便不通候在尺。
（濒湖曰：《脉诀》言尺实，小便不禁，与《脉经》尺实，小腹痛，小便难之说何反？洁古不知其谬，药用姜附，愈谬矣。愚按：《脉诀》所言，亦出《脉经》。《脉经》云：尺脉实，小腹痛小便不禁，宜服当归汤加大黄一两，据用大黄，则脉经以尺实为热明矣，洁古用姜附，可谓大误。但虚寒不足之症，火不能摄水，则小便不禁，此系实热，而《脉经》何以亦有小便不禁之言？意者热渴饮多，大便闭塞，水独归膀胱，则小便数，小便数，则不及溺之，即自出，亦谓为小便不禁耶？）
脉以至数辨者，曰迟，一息三至；曰缓，一息四至；曰数，一息六至；曰结，缓时一止；曰促，数时一至；曰代，止有常数；还入尺中，良久方来。凡六脉。
迟  ***************************
一息三至，号之曰迟。浮迟寒在表，沉迟作里医。有力无力皆寒症，抑阴扶阳不用疑。寸迟心痛吐酸水，（寒气攻心，故痛。胃虚而寒气客之，则水入于胃，不输于脾，停于胃脘，水得寒气熏蒸变而为酸，此为寒症，故《脉经》治以附子汤、茱萸汤。然此症亦有热者，肝移热于胃，土受木制，不能胜水，水得木味，蕴而成酸。经所谓诸呕吐酸，属于热是也，当清热燥湿，此以脉之滑数辨之。）关尺寒疼厥可知。（阴气盛，则从足五指至膝上寒，谓之寒厥。）迟涩癥结，（迟涩则血虚寒，血虚寒则凝滞不行，结成癥结。）迟滑胀宜。（滑主气虚，主食积。气虚则寒，寒则气收，故胀。寒饮食积于肠胃，亦作胀。）
缓  ***************************
缓脉均均来四至，贵无偏胜耎而和。（缓主脾胃，又主风湿。在四季之月，不大不小，浮沉同等，耎而和者，平也。若三部不齐，则为偏胜。或又兼他脉者，病脉也。不在四季之月，他脉中带缓者，胃气也。若独见缓者，病脉也。）肌肉不仁缓在寸，（风气之伤人，多在上。寸部，心肺也，心主血脉，肺主皮毛，风邪入皮毛，客血脉，故肌肉之间，不知痛痒，曰不仁。）关知脾胃食难磨。（风气通肝，肝气移之于脾胃，脾胃实，故不欲食，实者，邪实也。）尺为脚弱下身肿，（湿气之伤人，多在下，湿濡筋，故脚弱，湿渗肌肤，故下肿。）小便难而余沥多。（湿积下焦，蕴而成热。湿热壅滞，则膀胱之气不化，故小便难，有余沥也。）浮缓为风沉缓湿，若逢缓滑热为疴。（经以缓而滑，为热中，李士材以缓滑为湿痰误。）缓涩营虚缓细痹，（风寒湿三气，皆能为痹。风胜为行痹，寒胜为痛痹，湿胜为着痹。脉缓细者，主风湿痹。）推详三部自无讹。
数  ***************************
一息六至称为数，只有儿童独安乐。（儿童以六至为平脉，外此皆为火。）浮沉实数散且清，（浮数有力，为实火在表，宜散。沉数有力，为实火在里，宜清。）无力为虚宜补药。（数而无力，虚火也，宜补气，或益火之元。）寸为喉舌疼，呕吐嗽烦渴。（胃口当心，亦寸主之，胃有火，故呕吐，火迫肺，故为嗽，为烦，肺金燥，故渴。）关中消谷易于饥，（胃有火，则消谷善饥。）尺部恶寒气淋作。（《脉经》谓：尺脉数，恶寒，小便黄赤。又曰：少阴脉数，男子气淋。盖肾为阴，属水，阴虚而阳凑之，内热故外恶寒，火伏水中，故小便黄赤，甚则膀胱之气不化，小便不利，痛而为淋。）
结  ***************************
（《脉经》载扁鹊之言曰：脉有表无里者死，经名曰结。何谓结？脉在指下，如麻子动摇，按如麻子动摇者，轻取之，则散乱无纪，重按之，则不可得，故曰有表无里，乃肾绝也，与缓时一止之结不同。）
缓时止，谓之结，阴盛阳衰凝气血。（气，温血行血者也，气虚不能温血，则血寒，气虚不能行血，则血滞，血寒而滞则结，血结气亦结矣。）浮为痛积外相攻，沉为痛积内相迫。
促  ***************************
数时一止何其促。阳有余，阴不足，痰火煎熬，或为喘嗽，或斑毒。（肉上红紫成片者，斑也，黑斑难治。痈疽，皆毒也。）
代  ***************************
动而中止不能还，止有常数斯名代。不是伤寒心悸多，即有腹疼泄痢害。久病固为凶，（扁鹊曰，脉五来一止，不复增减，或七来一止，不复增减者，经名曰代，死。）平人亦脏败。（《灵枢》曰：一日一夜五十营，以营五脏之精。所谓五十营者，持其脉口，数其至也。五十动而不一代者，五脏皆受气，四十动一代者，一脏无气，三十动一代者，二脏无气，二十动一代者，三脏无气。十动一代者，五脏无气，予之短期。据《脉经》，谓四十动一止，四岁死，三十动一止，三岁死，二十动一止，二岁死，十动一止，岁内死，五动一止，五日死，此亦概言之也，不必泥。）女胎三月余，见之不为碍。（旧谓胎三月，其脉代，按胎脉有五月七月亦代者，当于两尺候之。如胎来或九至，或十至一止，良久方来，又九至或十至一止，良久方来，此所谓有常数也。再来，或九至或十至不止又于十二至，或十五至一止，但有常数，皆是代脉。代之止有常数，乃信也，土主信，此脾胃之气至也。土为万物之生气，脾胃乃五脏之生气，生气至，故有胎也。且天一生水，次生火木金土，而五行备。胎之初结，乃天一之水也，次生火木金土。而五脏之气全。五脏之气全，故脉代也。代又何以为死脉？以生数论，五脏之气全，应天五生土之数，故其脉代。以成数论，有形之后，则营卫之气与天地之昼夜周流，而无一息之止者也。五脏无气，独胃气尚在，故其脉亦代。然此胃气，乃油尽之灯，故不久必死。）
脉不以浮沉至数辨，而以形辨者。曰弦，直而长，如按弓弦。曰紧，往来有力，左右弹人手，如转索无常。曰长，迢迢自若，如揭（长）竿末稍。曰短，不能满部，两头缩缩。曰细，直而耎，应指指如丝线。曰涩，细而往来难。应指如轻刀刮竹。曰滑，往来前却，流利如珠。曰动，大如豆，厥厥摇动。凡八脉。
弦  ***************************
（《脉经》谓弦脉举之无有。按：疟脉有浮弦者，未尝举之无有也。经曰：疟皆生于风，惟旺于风，故其脉浮弦，且头疼如破也。即《脉经》伤寒条中，亦有阳明中风脉弦浮之语，则所谓弦脉举之无有，疑其误也。）
挺然在指下，端直似弓弦。（弦，春脉也，夏秋冬见之则病脉也。然在春软弱而滑，平脉也。若而实强，此谓太过。不实而微，此谓不及，亦病脉也。）夏秋则主疟相缠。（风寒暑湿之气皆为疟，其脉皆强。惟夏秋患疟者甚多，冬春亦间有之。）弦数热，弦迟寒，寸弦头痛膈多痰。（弦主痰，痰随厥气上升，故头痛。）关若癥瘕胃气逆，（血凝气滞，久而坚硬，在脐旁，曰癥瘕。胃中寒气，冲塞心下曰逆。）尺当㿗疝脚拘挛。（㿗疝者，睾丸肿痛，上连小腹也。盖肝脉络阴器，主㿗疝。或寒，或湿，或热，或虚，或气分，或血分，临症以脉之迟数强弱辨之。肝主筋，肾主骨，筋束骨者也。寒则筋急，故拘挛。拘挛者，屈伸不利也。）
紧  ***************************
（《内经》谓之急）
左右弹手其力强，状如转索名为紧。（紧主寒，浮紧表寒，沉紧里寒。）人迎主伤寒，还把风痫诊。（左手寸关之间曰人迎，人迎紧，主伤寒、头痛、恶寒、发热。风气通肝，木得风则动摇，故身瘛瘲。肝火鼓动心火，火炎神越，故卒不知人，吐涎沫，曰风痫。）气口主伤食，喘嗽亦宜审。（右手寸关之间曰气口，气口紧，主伤食，心下苦满。肺恶寒，寒则气逆，故为喘与咳。《脉经》曰：紧为实。以上皆实邪，故其脉紧。）关尺见紧时，痹疝极其准。（经谓青脉之至也，长而右左弹人手，有积气在心下支胠，名曰肝痹，得之寒湿，与疝同法。）
长  ***************************
迢迢自若指间长，倘带搏坚便失常。（长脉在春，乃肝脉也。软弱如揭长竿末稍，曰肝平。实而滑，如循长竿，曰肝病。按：长则气治；若应指搏坚而不软弱，则气不治矣。）伤寒传变，阳明可详。（伤寒二三日，脉长，目痛鼻干，不得眠，阳明病也。）左寸足疼舌卷缩，（经曰：寸口脉长，曰足胫痛。按：左寸心为阳，主血脉，长主有余之病。上余有则下不及，血脉不通，故足胫痛。肾脉挟舌本，舌为心苗，心火盛则水急，水急则舌本缩，而舌卷不能言矣。）右寸分明唾血伤。（肾主唾，其脉入肺中，循喉咙，血随火升，故唾血。）关中少气髀如折，（长本肝脉，木邪克土，故脾虚中气不足。股内曰髀，胃脉之所下，胃虚故髀痛如折。又脾有邪，其气亦留于两髀。）尺则腰痛不可当。（火盛则水衰，腰为肾府，肾空则腰痛。）
短  ***************************
本位不能及，缩缩其形短。（短则气病，若秋时肺脉短涩，乃平脉也。）滑短酒伤浮短嗽，寸主头疼尺腹满。（短主不及之病。酒伤与嗽，则气不及也。上不及则头疼，下不及则腹满也。）
细、濡、弱  ***************************
细（《内经》谓之小）濡（同软）弱（《脉经》以浮细为软，沉细为弱。岂细脉无浮二候，独于不浮不沉候之乎？而《内经》何以有沉细之说也？且经曰：脉弱以滑，是有胃气。滑者，流利如珠之谓。若以沉细为弱，则沉细如丝之中，不能见滑矣。且《脉经》既以沉细为弱，而论肺痿，何以又有浮弱之言乎？今据《内经》以弦脉软弱为肝之平脉，则所谓软弱者，无力之谓，不得以浮细为软，沉细为弱矣。况软弱所主之病，大概与细同。今附于此。）
直软如丝细，劳伤损血气。（细主气血两虚。）身汗来，心慌至。（浮细属阴虚，多盗汗；沉细属阳虚，多自汗。汗多心虚故慌。）寸须呕吐关须胀，（脾胃虚寒，上则呕吐，下则腹满。）尺属骨蒸痢与痹。（骨蒸久痢，皆属肾虚，故脉细。痹为寒湿之阴邪，故脉亦细。）
涩  ***************************
往来难，细短涩，轻刀刮竹形容切。血少气有余，寸涩心疼神亦怯。（胃属阳明，多血多气，其上口当心。血虚，则气凑之；气血攻冲，则当心而痛。阳明又主惊，惊气归心，故神怯。）关中胁胀胃虚呕，（肝藏血，属厥阴，其脉布胁肋，血少气胜，故胁肋胀。胃为水谷之海，血少则燥，气胜则逆，燥则血枯，逆则气上，故不纳水谷而呕吐也。）尺部肠枯五心热。（血虚则肠枯涩，血虚而相火动则肝热；肝热下移之于母，则肾热；上移之于子，则心热。肾之脉起于足心，心之脉入于手心，故手足心热。）妇女当为经不通，或为胎病宜区别。（血养胎，故脉涩。）
（崔紫虚谓涩主自汗，濒湖、士材皆宗之。愚按《内经》云：涩者，阳有余也。阳气有余，则为身热无汗，当以经言为是。）
滑  ***************************
流利如珠便是滑。多汗阴有余，风痰更可察。（经曰：滑者，阴气有余也。阴气有余，为多汗，身寒。滑脉主风，又主痰。）寸滑吞酸咳嗽呕，（滑又主热，胃中湿气与热气熏蒸，蕴而成酸，停在胃脘，故吞酸。湿热生痰，故咳嗽及呕吐。）当关积热掌中发。（食积胃，胃生热，胃热上熏则包络与心肺皆热。包络之脉，入掌中，肺脉行其前，心脉行其后，故掌中就热。经所谓掌中热者，腹中热是也。）痢疾㿉癃尺部者，（滑又主宿食，食积成痢。㿉者，睾丸肿大，痛连小腹也。癃者，小便不通。《脉经》谓尺滑当溺血也。）女子或为经闭煞。（《脉经》谓尺脉滑，女子经脉不利。按：滑为血有余，若滑而结，及浮滑迟滑者，蓄血也。不然则是胎脉。）
动  ***************************
（仲景《伤寒论》曰：数脉见于关上，上下无头尾，如豆大，厥厥摇动者，名曰动。愚按：两上字，其一乃浚人误添者，当是数厥见于关上下。经曰：女子手少阴脉动甚者，妊子也。手少阴属心，是寸有动脉矣。又曰：阴虚阳搏谓之崩。肾之阴，阳搏之故，见崩症是尺有动脉矣。王叔和著《脉经》，不知两上字，其一乃衍字，因曰动脉见于关上，遂令谈之论脉者，皆曰动脉只见于关，与经不合矣。）
动脉如豆形，数而厥厥动。阳动出汗兮，惊痛堪忧。（成无己曰：阴阳相搏，则虚者动。按：阴搏阳则阳虚，阳虚故出汗。经谓肝主惊，阳明主惊。按胆附于肝，肝气强者胆大，肝气弱者胆小，胆小当有畏惧之心，故易惊，此惊之生于内者也。阳明属土，土性静，故闻木水声惕然而惊，此惊之生于外者也。由是观之：则自惊者属肝，物触而惊者属阳明，然而惊则皆归于心也。阴阳相搏，阴邪胜故痛。）阴动发热兮，血崩为重。（阳搏阴，则阴虚，阴虚故发热。阳邪盛，迫血妄行，故崩。）
胎脉  ***************************
尺脉滑疾，心脉动来，三部浮沉脉正等，五十不止确为胎。疾而按散兮，其胎三月;但疾不散兮，五月可猜。沉则为男浮则女，阴阳推测贵三才。（女子以血旺为本，尺脉当滑。然滑属血，阴也；疾属气，阳也；滑而疾，是阳之交阴也。女子心脉当沉，今阴阳相搏，而其脉动，是阴之交阳也。阴阳相交，而三部之脉，无偏浮偏沉，五十不止，无或结或促，其为胎也明矣。三月之胎，其形未实，故其脉按近而散。五月之胎，其形渐实，故其脉按之不散。而其疾如故者，盖疾为阳气，万物得天地之阳气以生成，阴必得母之阳气以长养也。沉阴脉，何以反为男？浮阳脉，何以反为女？盖男胎得阳气多，胎得阳气多，则母之阳不足，阴有余矣。阴有余，阳不足，故其脉沉。女胎得阴气多，胎得阴气多，则母之阴不足，阳有余矣。阳有余，阴不足，故其脉浮。亦犹故为男，阴多于阳，且阴外而阳内也。虽为女，阳多于阴，且阳外而阴内也。疾与滑，何以不主病？盖疾而不滑，则为阴虚火盛；滑而疾，则非病矣。尺既滑而疾，则寸之动，亦非病矣。脉经辨男女法：左手沉实为男；右手浮大为女；左右手俱沉实，生二男；俱浮大，生二女；又左尺脉偏大为男；右尺脉偏大为女；左右俱大，生二子。）
皖和王文藻（侣芹）先生精抄《脉确》一册，并附论脉文三篇，字迹秀丽，点校甚工，庚申冬日，江达臣，张增葊，观于甘庐同题。

附  ——————————————————————————————————————————————————————————————————————————————————————————

送戴原礼还浦阳序  ***************************
（明）宋濂
医之为道至矣。周官有疾医，视万民四时之病：春之痟首，夏之痒疥，秋之疟寒，冬之嗽咳。分而治之，验其状而制其禄。后世官寝失职，故于其术，每择之不精。吾同县戴原礼，从朱先生彦修学，治疾往往多奇验。原礼从叔仲章，六月患大热，面赤口谵语，身发红斑。他医投以大承气汤，而热愈极。原礼脉之，曰：“左右手皆浮虚无力，非真热也。张子和云：‘当解表而勿攻里’，此证似之，法当汗。”遂用附子、干姜、人参、白术为剂，烹液冷饮之，大汗而愈。槠概方氏子妇，疟后多汗，呼媵人易衣不至，怒形于色，遂昏厥若死状。灌以苏合香丸而苏，自后闻人步之重，鸡犬之声，辄厥逆如初。原礼曰：“脉虚甚，重取则散，是谓汗多亡阳，正合经意。”以黄芪、人参日补之，其惊渐减，至浃旬而安。松江诸仲文，长夏畏寒，身常挟重纩，食饮必热如火，方下咽，微温则呕。他医授以胡椒煮伏雌之法，日啖鸡者三，病逾亟。原礼曰：“脉数而大且不弱。刘守真云：‘火极似水’，此之谓矣。椒发阴经之火，鸡能助痰，只以益其病尔。”以大承气汤下之，昼夜行二十余，顿减纩之半。复以黄连导痰汤，益竹沥饮之，竟瘳。姑苏朱子明之妇，病长号，数十声暂止，复如前。人以为厉所凭莫能疗。原礼曰：“此郁病也。痰闭于上，火郁于下，故长号则气少舒。经云：‘火郁则发之’是已。”遂用重剂涌之，吐痰如胶者无算，乃复初。乐原忠妻，因免乳后，病惊，身翩翩然，如升浮云之上，举目则室庐旋运，持身弗定。他医饮以补虚治惊皆无验。原礼曰：“左脉虽芤且涩，神色不动，是因惊致，心包络积污血尔，法宜下之。”下积血如漆者一斗，即愈。留守卫吏，陆仲容之内子，病热，妄见神鬼，手足瞤动。他医用黄连清心汤，不中。原礼视之，曰：“形瘦而色不泽，乃虚热耳，法当以李杲甘温除大热之法为治，即经所谓‘损者温之’者也。”服人参、黄芪而安。他若此者甚众。夫医之为道，本于《素问》《内经》。其学一坏于开元，再坏于大观。习俗相仍，绝不知究其微指，唯执一定之方，类刻舟而求剑者，人訾之，则曰我之用此，不翅足矣，又恶事《内经》为。宋之钱仲阳，独得其秘于遗经，而扩充之。金之张刘李诸家，又从而衍绎之，于是《内经》之学大明。刘之学，朱先生得之最深。大江以南，医之道本于《内经》，实自先生发之。原礼乃其高弟弟子，其传授有要，故察证无不中。服其剂者，沉疴豁然如洗。昔司马迁作《仓公传》，载其应诏所对，自齐御史成至公乘项处，凡二十有三，书治病之状甚具。予仿此义，稍陈原礼疗疾，奇中者系之首简，若周官疾医，四时治证之概，知言者，必有所择焉。
赠医师葛某序  ***************************
古之医师，必通于三世之书。所谓三世者，一曰《针灸》，二曰《神农本草》，三曰《素女脉诀》。《脉诀》所以察证，《本草》所以辨药，《针灸》所以祛疾，非是三者，不可以言医。故记礼者有云：“医不三世，不服其药也。”传经者既明载其说，复斥其非，而以父子相承，三世为言，何其惑欤？夫医之为道，必志虑渊微，机颖明发，然后可与于斯，虽其父不能必传其子也。吾乡有某，三世业医，专事大观之方，他皆弗之省。又有朱聘君，家世习儒，至聘君，始以医鸣，医家诸书，则无不精览。一少年，病肺气上，喀喀鸣，喉中急则唾，唾血成缕。某曰：“此瘵也，后三月死。”聘君曰：“非也。气升而腴，中失其枢，火官司令，烁金于炉，是之谓‘肺痿’。治之生。”已而果然。一六十翁，患寒热，初毛洒淅，齿击下上，热继之，盛如蒸甑。某曰：“此痰也，不治将瘥。”聘君曰：“非也。脉淫以芤，数复乱息，外强中干，祸作福极，是之谓‘解亦’。药之则瘳，不药则剧。”已而果剧，治乃愈。一女妇，有哕疾，每吐涎数升，腥触人，人近亦哕。某曰：“此寒哕也，法宜温。”聘君曰：“非也。阳阴未平，气苞血聚，其势方格，靡有攸处，是之谓‘恶阻’。在法不当治，久则自宁且生男。”言后辄验。夫某之医三世矣，聘君则始习为之，而优劣若是，医其可以世论耶？昔之名医众矣，若华元化、张嗣伯、许智藏，其治证，皆入神，初不闻其父子相传也。自传经惑于是非，使礼经之意，晦而不白，三千年矣。世之索医者，不问其通书与否，见久于其业者，则瞀瞀焉从之，人问其故，则曰是记礼者。云尔也，其可乎哉！葛生某淮之钜族也，明于医，三世之书，皆尝习而通之。出而治疾，决死生，验瘥剧，若烛照，而龟卜无爽也者，士或不能具药，辄注之不索其偿，士君子翕然称之，名上丞相府，赐七品服，俾提举诸医官，有疾者，遂倚之以为命。呜呼！若葛生者，其无愧古之医师者欤？
赠医师贾某序  ***************************
医之为道，难言矣。必审诊以起度量、立规矩、称权衡、合色脉，表里、有余、不足、顺逆之法。复参其人之动静，与其息之相应，然后从而治之。非洞明应世群书之得失，不足与于斯。《黄帝内经》，虽疑先秦之士，依仿而托之，其言深，其旨邃，以弘其考辨，信而有征，是当为医家之宗。下此则秦越人和缓，无书可传。越人所著《八十一难经》，则皆举《内经》之要，而推言者也。又下此，则淳于意、华佗之《熊经鸱顾》，固亦导引家之一术。至于刳腹背、湔肠胃，而去疾，则涉于神怪矣。意之医状，司马迁备志之，其所谓“回风杳风”者，今人绝不知为何证，况复求于治疗之深旨乎？又下，则张机，机之《金匮玉函经》，及《伤寒诸论》，诚千古不刊之典。第详于六气所伤，而于情欲食饮、罢劳之所致者，略而弗议。兼之文字错简，亦未易以序次求之也。又下此，则王叔和，叔和纂岐伯、华佗等书，为《脉经》。叙阴阳内外，辨三部九候，分人宁气和，条陈十二经络，洎夫三焦五脏六腑之病，最为著明。惜乎为妄男子，括以肤陋之脉歌，遂使其本书，不盛布于世也。又下此，则巢元方，其《病源候论》，似不为无见，但言风寒二湿，而不著湿热之文，乃其失也。又下此则王冰，冰推五运六气之变，撰为《天元玉策》，周详切密，亦人所难，苟泥之，则属滞而不通矣。又下此，则王焘、孙思邈。思邈以绝人之识，操慈仁恻厚之心，其列《千金方翼》，及工害人之祸，至为愤切。后人稍闯其藩垣，亦足以其术鸣。但不知伤寒之数，或弗能无遗憾也。焘虽暗劣，《外台秘要》，所言方证符禁灼灸之详，颇有所祖述。然谓针能杀生人，而不能起死人者，则一偏之见也。又下此，则钱乙、庞安时、许叔微。叔微在《准绳尺寸》之中，而无所发明。安时虽能出奇应变，而终未离于范围。二人皆得张机之粗者也。惟乙深造机之阃奥，而撷其精华，建为五脏之方，各随所宜。肝有相火，则有泻而无补；肾为真水，则有补而无泻，皆启《内经》之秘。世概以婴孺医目之，何知乙之浅哉？其遗书散止，出于阎孝忠所集者，多孝忠之意，初非乙之本真也。又下此，则上谷张元素、河间刘完素、睢水张从正。元素之与完素，虽设为奇梦异人，以神其授受，实闻乙之风而起者。若从正则又宗完素者也。元素以古方新病，决不能相值，治疾一切不以方，故其书亦不传。其存于今者，皆后来之所传会。其学则东垣李杲深得之。杲推明内、外二伤，而多注意于补脾土之说，盖以土为一身之主，土平则诸脏平矣。从正以吐、汗、下三法，风、寒、暑、湿、火、燥六门，为医之关键，其治多攻，其剂多峻厉，不善学者杀人。完素论风、火之病，以《内经》病机气宜十九条，著为《元病式》，简奥粹微，有非大观局诸医，所可仿佛，究其设施，则亦不越补、攻二者之间也。嗟乎！自有《内经》以来，医书之藏有司者，凡一百七十九家，二百九部，二千二百五十九卷。他未遑深论，即今所论者言之。世之医师，果能尽心于斯否乎？脱或未尽心于斯，则夫起度量，立规矩，称权衡，合色脉之属，焉能察而行之，不至以人命为戏也，几希矣。虽然亦有要焉，逆与顺之谓也。曰升降，曰浮沉，吾则顺之；曰温凉，曰寒热，吾则逆之。果能此道矣，则去夫先医之所治，虽不中，不远矣。乌伤，贾思诚，濂外弟也，尝同濂，师事城南闻先生，学治经。久之复受医说于彦修宋先生，治疾有奇验。荐绅间多为赋诗，而属濂以序。濂为直疏历世群书之得失，而勖思诚以学者如此。