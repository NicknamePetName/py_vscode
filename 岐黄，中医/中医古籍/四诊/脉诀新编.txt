
序一  ***************************
余自弱岁病病多，因绝意进取，稍涉猎岐黄家言，于乡之前辈以医鸣者无不结识，乐与讲论方脉。姻丈刘笃生先生，固早以医著，而时相过从者也。其言医，循循然有法度，为余述辨证审脉之要，无少隐。余既宿尚斯道，先后问学于贺子儒、宾锦堂两先生门下。卒业后，客游无所遇，乃僦居邑廛，以行其志。岁恆不归故乡，遗老之素所稔识者，遂不获亟见。民国己卯春，先生袖所著《脉诀新编》来县寓，嘱为之序。予受而读之，先生殚精斯业，及嘉惠来学之苦心，于此具见。窃自惊叹，以久荷知爱如余者，乃今始得知先生之深为，至足愧也。古今来集脉学之大成者，必推王叔和。叔和为西晋太医令，撰类《脉经》十卷，其言皆祖述《黄帝内经灵枢》《素问》，而翼之扁鹊、仓公、华佗、张仲景、皇甫士安之论。宋林亿称其若纲在纲，有条不紊，使人占外以知内，视死而别生，诚非过誉。世所诵习之叔和《脉诀》，皆后人所假託，碔砆乱玉，莫此为甚。乃自《脉诀》出而《脉经》隐，业医者至不知有《脉经》。即或得见是书，大都避艰深而习固陋，每下愈况，良可浩叹。今观先生所编新诀，于沉微垣所定旧本，择其可从者仍之，其纰缪者则辞而辟之，不少假借最要者，如确定寸关尺诊候藏腑之支配，纠正谬妄，一以《脉经》为断。又融会《难经》六府六藏之说，推论三焦为外府，配包络为外藏，于五行之顺逆从化，一一贯通。尤为独具只眼，洵习脉学者之初步阶梯也。若进而窥其深，则《脉经》俱有。循是以求，思过半矣。或谓近代之谈新医学者，倡言科学化，力辟阴阳五行之说，俱谓寸口切脉为不足凭。不思《内经》明言：经脉为里，支而横者为络，络之别者为孙。与西人动脉居里，静脉在表，及微血管之说一一吻合。又云：经脉者，常不可见，其虚实也，以气口知之。是《内经》已明示人以寸口切脉矣。即以脉象而论，紧为伤寒，虚为伤暑；虚则无力，紧如转索，亦与科学所谓热涨冷缩之理相符。推而言之，有诸内者必形诸外，因病异象，以象候病，本隐以之显，泛应而曲当，学者其潜心体察，勿自乱其意焉可也。余于斯道一管之窥，乃所谓虽不能至而心向往者。读先生是篇，不觉怦然有所兴感，辄书此以答先生。若以「质诸当世。高明君子，则吾岂敢。
民国辛巳抄秋湘潭周章鸾顺堂氏敬题

叙二  ***************************
房兄笃生先生，幼与余同学时，即奋志进取，慨然思力学以致用。长习医木，勤乃日精。于岐黄、越人、仲景之书，靡不洞悉。数十年来，日则出外临症，夜则挑灯兀坐，手不释卷，老且不衰，故于脉诀之孰偏孰正、孰是孰非，知之最审，今遂有是书之编也。夫是书之编，以王叔和所著之《脉经》所配部位确当，而沉微垣诬其粗鄙谬误，妄为规正，后世盲从，习焉不察，一误再误，良可痛心。至越人《难经》，文义高古，读者不易通晓。张氏增缀图注，而图注之中不无简略之弊焉。他若李濒湖二十七脉、崔紫虚四言脉诀，以及《奇经八脉》等书，论次虽精，于理解有未详尽，且歌括韵语多不叶音，经先生一併汇集考正成书，错误悉为删改，缺略悉为补充，辨义审音，添解补注，阐前人未阐之蕴，启后人未启之缄。洵《脉诀》之完书，校仇之善本矣。况近世业医之徒，多一知半解，各承家技，面墙而立，涉海迷津。而古今方脉诸书，千绪万端，非潜心有素，决不能收由博返约之效。今有如先生学识与老成经验，纂要钩玄，去讹校正，不为枕秘，以付手民，公诸世用，其裨益于天下业医者岂浅鲜哉！余不仅为天下业医者幸，而要为人命造福者一大幸，脉诀的即治病如神，脉学真则活人无算。先生自幼所蕲之学，不特表见于世，且以垂范济世于无穷云。
堂弟刘本洪菊生氏序

自叙  ***************************
余忆弱冠弃书时，索居无所事，思欲循习一艺，而未知所择。一日，先父禄亭公诏而训之曰：昔范文正公有言，不为良相，必为良医。良医者，济世之要道也。汝不可因弃书而无所执业。遂遣余从学于刘君时若先生门下。逾两月返家，先父询以初习何书？余答曰：入门便读《脉诀规正》。先父亦颇知医理，谕曰：脉理为治疗之本，固当引为先务。为医者，于望闻问切四诊，原不可缺一。余归馆后，即潜心考察诸书，细究脉理。按《脉诀规正》一书，系沉微垣先生所著。然其论理多近于偏，至辟王叔和先生所定脉位大肠、小肠、胞络、三焦、命门之配，指为伪诀，归咎于高阳生先生窃其名而作。及阅《四言脉诀》，内载辩妄。盖沉之偏实承李中梓先生撰论之误。吁！一误再误，沿袭至今，脉脉相传，只说遵称《内经》，竟无一人剖白。其孰真孰伪，不但不知《灵》《素》候法，且与十二经藏府脉位之配合大相刺谬。余心恨数十年以王叔和先生之苦心孤诣，立论著书，确确凿凿，大中至正，竟遭后世之伪辩，反致承讹袭谬。此余今日不得不为考正其理，首列简端，为业医家者切正其指归也。至于内附李濒湖之二十七脉、崔紫虚四言脉诀，以及《奇经》、越人《图注难经》，详订考据。有增损数字者，有更改全篇者，有补缺略者，有添音义者，有增加未尽其理者，一一附载是书，俾令习医之人一览瞭然，真伪立辩，是则余考正补注之私意也。质之当世，高明君子以为然否？


卷一  ——————————————————————————————————————————————————————————————————————————————————————————

李中梓沉微垣脉位原图  ***************************
（图缺）
尺内两旁则季胁也，尺外以候肾，尺里以候腹。中附上，左外以候肝，内以候膈；右外以候胃内以候脾。上附上，右外以候肺，内以候胸中，左外以候心，内以候膻中。
余按李氏上图，左寸候心、膻中，关候肝与膈中，尺候肾及腹中小肠膀胱；右寸候肺及胸中，关候脾与胃，尺候肾及腹中大肠。所配六部，仅得脾与胃候、肾与膀胱候，其部位上下与藏府表里相当，余皆错配。欲遵《内经》候法，岂可令脉位混淆如此乎？不思《内经》候法言其概，叔和候法言其详。《内经》只言上中下之候病，叔和则备述藏府十二经络之候疾，原不可混为一谈。第欲取便初学，则叔和候法实为惟一无二之门径。惜后世之言脉者，大都阴奉阳违，遂致真理几晦。而先生一片苦心转遭耳食者之盲目讪谤，殊为可叹。兹将叔和先生《脉经》所载（两手六脉所王五藏六府阴逆顺第七篇）原文摘要录后，以备考覈。
其脉法赞云：肝心出左，脾肺出右，肾与命门，俱出尺部。魂魄合神，皆见寸口。左主司官，右主司府，左大顺男，右大顺女（下略）。
其分配六部云：心部在左手关前寸口是也，即手少阴经也，与手太阳为表里，以小肠合为府，合于上焦，名曰神庭，在鸠尾下五分。
肝部在左手关上是也，足厥阴经也，与足少阳为表里，以胆合为府，合于中焦，名曰胞门，在太仓左右三寸。
肾部在左手关后尺中是也，足少阴经也，与足太阳为表里，以膀胱合为府，合于下焦，在关元左。
肺部在右手关前寸口是也，手太阴经也，与手阳明为表里，以大肠合为府，合于上焦，名呼吸之府，在云门。
脾部在右手关上是也，足太阴经也，与足阳明为表里，以胃合为府，合于中焦脾胃之间，名曰章门，在季肋前一寸半。
肾部在右手关后尺中是也，足少阴经也，与足太阳为表里，以膀胱合为府，合于下焦，在关元右。左属肾，右为子户，名曰三焦
今考运气合藏府十二经络图、订正脉位图、及左右三部藏府图、寸关尺定位图，确定不易之理，一以贯之，并考正《脉诀》论于后。

运气合藏府十二经络图  ***************************
（图缺）
（附：运气合藏府十二经络歌）
医明阴阳五行理，始晓天时民病情。五运五行五气化，六气天地阴阳生。火分君相气热暑，为合人之藏府经。天干起运地支气，天五地六节制成。注：学医业者，必要明天地、阴阳、五行之理，始晓天时之和不和，民之生病之情由也。人皆知五运化自五行、五质、五气也，而不知六气化自天地、阴阳、六质、六气也。六质者即经曰木火土金水火，地之阴阳也，生长化收藏下应之也。六气者即经曰风暑湿燥寒火，天之阴阳也，三阴三阳上奉之也。是以在地之火分为君火、相火，在天之气分为热气、暑气，为合人五藏六府、包络、十二经也。天干阴阳合而为五，故主五运。甲化阳土，合人之胃，己化阴土，合人之脾。乙化阴金，合人之肺，庚化阳金，合人大肠。丙化阳水，合人膀胱，辛化阴水，合人之肾。丁化阴木，合人之肝；壬化阳木，合人之胆。戊化阳火，合人小肠；癸化阴火，合人之心。相火属阳者，合人三焦，相火属阴者，合人包络。此天干合人之五藏六府、十二经也。地支阴阳合而为六，故主六气。子午主少阴君火，合人之心与小肠也；丑未主太阴湿土，合人之脾与胃也；寅申主少阳相火，合人之三焦包络也；卯酉主阳明燥金，合人之肺与大肠也；辰戌主太阳寒水，合人之膀胱与肾也；巳亥主厥阴风木，合人之肝与胆也。此地支之合人五藏六府十二经也。天数五，而五阴五阳，故为十干；地数六，而六阴六阳，故为十二支。天干之五必得地支之六以为节，地支之六必得天干之五以为制，而后六甲成岁。气备，故一岁中运以七十二日五位分主之，六气以六十日六部分主之。

订正王叔和藏府脉位图  ***************************
（图缺）
左寸浮以候小肠，沉以候心。左关浮以候胆，沉以候肝。左尺浮以候膀胱，沉以候肾。右寸浮以候大肠，沉以候肺。右关浮以候胃，沉以候脾。右尺浮以候三焦，沉以候包络。寸主上焦，候胸中至头之有疾。关主中焦，候膈中至脐之有疾。尺主下焦，候腹中至足之有疾。前以候前，后以候后。上竟上者，胸喉中事也。下竟下者，少腹腰股膝胫足中事也。

左右三部藏府图  ***************************
（图缺）

寸关尺左右定位之图  ***************************
（图缺）

考正《脉诀》论（刘本昌）  ***************************
圭斋欧阳公曰：切脉于手之寸口，其法自秦越人始，盖为医者之祖也。乃採摘岐黄《内经》，发《灵》《素》之旨，设为八十一难，不待切脉、望色、听声、写形，即知病之所在。后世脉理由此而起。至晋·王叔和著《脉经》十卷行世，迨后诸家力为辩妄，诬称伪诀，沿袭错误已数百年矣。余考清，沉微垣所著《脉诀规正》，其辩妄言晋王叔和始以脉鸣世，撰有《脉经》，可谓详切。惜其误以大小肠候之两寸，致谬于本朝。高阳生窃其名，杜撰《脉诀》，配以左心小肠肝胆肾，右肺大肠脾胃命，作歌成帙。人咸谓其浅近易于诵习，竟不知以假乱真，而《脉经》几隐晦也（沉辨止）。又按明李中梓以崔嘉彦四言脉诀撰为新著，其辩妄谓高阳生托王叔和之名者也：自伪诀讹传，脉法久晦，虽辟之者代有其人，奈习之者恬不知改。余（李中梓）欲起而正之。固知微尘无足岳之能，滴露乏添江之力。然天下万世，岂无明眼？虽信余言或不及信伪诀，而信伪诀何如其信《内经》耶？今以《内经》脉法为图，因以数言正其疵误，但细心阅之，则凫胫蛇足自当立辩。图中列左寸之心候膻中，左关之肝候膈中，左尺之肾候小肠膀胱，右寸之肺候胸中，右关之脾候胃中，右尺之肾候大肠，此《内经》之三部候法也。府不及胆者，寄于肝也。不及大小肠膀胱者，统于腹中也。至伪诀（李中梓指王叔和）以大小肠配于寸上，以三焦列于左尺，以命门列于右尺，及乎厥阴膻中竟置而不言，不可不为辨，使后学有确然可遵之法也。夫寸主上焦以候胸中，关主中焦以候膈中，尺主下焦以候腹中，此人身之定位，古今之通论也。大小肠皆在下焦腹中，伪诀越中焦而候之寸上，有是理乎？滑伯仁见及此，以左尺主小肠膀胱前阴之病，右尺主大肠后阴之病，可称千古只眼云云（李中梓辨止）。今余仍遵叔和，未敢与沉、李苟同者，请申其说。
盖叔和所配脉位，其于藏府表里经穴一一贯通，章章可考。如左寸心配小肠，以心与小肠相表里也；左关肝配胆中，以肝与胆相表里也；左尺肾配膀胱，肾与膀胱相表里。右寸肺配大肠，肺与大肠相表里，右关脾配胃中，脾与胃相表里；右尺胞络配三焦，胞络与三焦相表里。其言表里者，谓十二经之表里也。越人晰言藏府之配合，三十八难推言藏五府六之理，意谓三焦一府，其经属手之少阳，此府不同各府之在内，而属在于气冲之分。府也者，内焉五，外焉一，所以言府有六也。三十九难又推言府五藏六之说，以三焦不属于五藏，故言府有五焉。以肾有两藏，故言藏有六焉。所谓两脏者，其左为肾、右为命门。今即其说而引申之，直可定其左为肾、右为手厥阴包络，恰配手少阳三焦。
盖三焦、包络，一外府一外藏，以十二官为凭，亦确合二十经之数也。夫脉之应于指下者，必内藏府而外经络，循经而朝于寸口。考《素问·灵兰秘典》曰：心者，君主之官，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃音，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，技巧出焉。三焦者，决渎之官，水道出焉。膀胱者，州都之官，津液藏焉，气化则能出矣。所谓膻中者何？包络是也。观此包络一藏配三焦之府，以足十二经脉之数，其来已久，非创说也。至于心配小肠，肺配大肠，均配合在下之府，则又有说。越人《三十五难》曰：经言：心荣肺卫，通行阳气，故居在上；大肠小肠传阴气而下，故居在下，所以相去而远也。沉、李辟妄，言经络相为表里，诊候自有部位，其说尤为乖谬。不思诊候部位者，原欲知藏府表里病情属何经络也，岂可离弃一切，空谈部位哉！况辩文于厥阴膻中竟置而不言，而《脉诀》以命门寄诊右尺，包络之位究未尝遗却膻中部位。夫命门寄诊，藉此决人生死，併合左手心肝肾、右手肺脾命，以成六脉之名。命脉非正经正脏无待言矣。越人反复详言，瞭如指掌，沉李竟以为非而置辩。若依彼心配膻中而诊，是君相二藏并位，位虽近心而职司下部，况膻中为气海，其气聚之海在两乳间，而生气之海则在脐下一寸三分。夫真心为君火，包络为相火，三焦为气之父，心胞为血之母，二经相为表里，岂有舛谬哉。今改右尺为包络藏，命门为寄诊部，以别诸家之辩妄，安配三焦之府位确无疑义。兹以相生、相剋、相制之理证之。
夫相生者右尺少火生右关脾土，右关脾土生右寸肺金，右寸肺金生左尺肾水，左尺肾水生左关肝木，左关肝木生左寸心火，心火又生少火，所谓生生不绝，此相生之义也。相剋相制者，左寸心火克右寸肺金，赖金之子水相制也；左关肝木克右关脾士，赖土之子金相制也；左尺肾水克右尺少火，赖火之子土相制也，是对待不移之理。此相剋相制之义也。再举所辨三部，心与小肠，肺与大肠，包络与三焦，取十二经表里原络，先主后客之确据再证之：心经里之原穴神门，小肠表之络穴支正，小肠表之原穴腕骨，心经里之络穴通里；肺经里之原穴太渊，大肠表之络穴偏历，大肠表之原穴合谷，肺经里之络穴列缺，三焦表之原穴阳池，心经里之络穴内关，心经里之原穴大陵，三焦表之络穴外关是矣。二十五难曰：有十二经，五藏六府十一耳，其一经何等经也？夫十二经者，心、肝、脾、肺、肾、胆、胃、大肠、小肠、膀胱、三焦，更加包络，共十二经也。十二经中除在外之循经，凡有三百零四正穴，彼反以十二正经不列于六部正位，讹配心与包络同诊。夫心为藏，包络亦为藏，心配包络，即藏配其藏，非配其府也。又讹配肺与胸中，肝与膈中，将大小肠、膀胱、两肾列于两尺，使正经错乱无容身之地。盖脉有六脉，人所共知之，恰好六部，一藏一府，天然配合十二经脉，以知表里阴阳虚实之病情，彼何加入无经络之胸中膈中，使大小肠逼至下部，挤两尺之候多端，其理可通乎？抑有经络可凭乎？但彼心与膻中及大肠于右尺，小肠于左尺，位虽讹配，而名犹在十二经之内。若胸中膈中无藏府表里之配合，居于经外而强为藏府者，有是理乎？开言遵《内经》之候法，以压天下后世，不知秦越人採摘《内经》，发《灵》《素》之旨，岂扁鹊《难经》不知《内经》为法，欲贻误后人乎？若沉、李辟论中述《内经》寸部候上焦至头之有疾，关部候中焦至腹中之有疾，尺部候下焦至足之有疾，此《内经》本指胸中、膈中、腹中，上中下三焦之候法，而言非为左右六部十二经藏府脉位而言。后世不揣，承讹妄辨，使王叔和、高阳生有功不著，反受庸俗之诬辩，实不知此候法矣。
吁，数百年来往往注书言脉者，皆称伪诀，至彼尺外以候肾、尺里以候腹，王注外谓外侧，里谓内侧。李注外谓前半部，里谓后半部。若谓外侧、内侧为是，则脉有两条；若谓前半部、后半部为是，则脉截断矣。此候肾候腹难为后世法。叔和评以浮沉候之，伊亦有辩言。谓《脉诀》左寸浮以候小肠之脉，沉以候心之脉，设或单浮则心脉无矣。经曰心脉绝，死不治。心脉可以一日无乎？余谓此辩若借设，或难罄其言。夫人身之疾病切脉虽知，实无真藏形迹，不过十二经脉上朝于寸口可诊，岂有络于不经之胸中膈中，而不能络于在经之大肠小肠乎？若谓不然，只可头疾诊乎头，足疾取乎足脉乎？然沉微垣五行图中，六脉亦列相火于右尺。李中梓四言脉中，有命脉将绝之文，五脏本脉有右尺相火与心同断之句。审若是，则命脉究于何部可诊？彼辟命门无经络，妄配右尺，而其配在右尺者为相火，因包络属火同气，连位寄此，决人生死也。前辩大小肠在下焦腹中，不宜越中焦而候寸上，何以又言阳维脉从左手足少阴肾经斜至寸上手太阳小肠之位，岂非心脉当配小肠乎？何辩文矛盾若此！
余细玩诸家所辩，其言各殊，其用则一。而惟沉、李辟辩，词理颠倒，真令人如堕五里雾中，故不得已而辩也。

内景真传图  ***************************
（图缺）
脑者髓之海，诸髓皆属于脑，故上至脑下至尾骶，髓则肾主之。膻中者即包络，名气海，在两乳间，气所居焉。穴在脐下一寸三分，能分布阴阳气之生源，命之主也。故为人父母者不可损也。膈膜者，在心肺之下，肝肾之上，贴于脊，膈间周围遮幔如幕下垂，以蔽浊气，不至上熏心肺。
胃者、水穀之海。饮食入胃，由脾运化而传送大小肠。故经曰：胃阳弱而百病生，脾阴足而万邪息。
贲门者、胃之上口，下以透膈，即太仓胃口也。
幽门者、谓幽微隐秘之深处，水穀由此传人小肠，下至阑门，乃泌清别浊而转入大肠，清渗于膀胱而通藏府焉。
人之一身，藏府经络，百骸九窍，尽皆贯通。故外有感伤，内有传变。今绘小图以便熟玩。

内景真传说  ***************************
前贤于人身之经络，部分重见叠出，而于内景则略之。华佗虽有内照图，然亦有难辨而未悉者。余故考而分别之。前自气管以下联络皆藏也。后自食管以下，联络皆府也。口之上下谓之唇，名曰飞门，言其动运开张，如物之飞也。口内居者为舌，舌乃心之苗，其舌本又属脾肾二经。舌下有二隐窍，名曰廉泉，动而津液涌出，下通于肾。如肾水枯涸，津液不能上潮，则口乾燥矣。其上下齿牙为户门，虽属手足阳明二经，而其本又属于肾，以其肾主骨也，故曰齿乃骨之馀。其喉间如小舌之垂下者，名曰悬壅，乃发生之机也。再下又有会厌，居吸门之上，其大如钱，为声音之关。薄而易起，音快而便；厚而迟起，音慢而重。项前硬管，谓之喉咙，主气。经曰，喉以侯气，即肺管也。管有十二节，长七寸，下连于肺。经曰：肺为相傅之官。形如华盖，六叶两耳，上有二十四孔，主藏魄。心居肺下，形如未开莲花，其位居中而前。经曰：心为君主之官。上有七窍三毛，主藏神，周旁有脂膜裹之，是为心包络。近下另有膈膜一层，周围张大黏连胸脊之前后，以遮膈下之浊气，不使上薰心肺也。其膈膜之上谓之膻中，即包络。经曰膻中为气之海，乃清气所居之地，而为上焦主持呼吸而条贯百脉者也。心发四系，一系上连于肺，一系从左透膈膜而下通于肝，肝如春木甲柝之象。经曰肝为将军之官，主藏魂。肝凡七叶，而胆附于肝之短叶。胆为清净之府，有上口而无下口，又谓之青肠，一系从右透膈膜而下通于脾。脾如马蹄掩于太仓之上，太仓即胃也。经曰脾胃为仓廪之官，主磨水穀，其位居中，主藏意，一系透膈膜循脊直下而通于肾。肾有二枚，形如豇豆，色紫黑，后著脊第十四节两旁筋膂间。经曰肾为作强之官，主藏精与志。左一枚阴水居焉，右一枚相火居焉，其中正谓之命门，经曰七节之旁，而有小心者是也，乃人身立命之根本。此言五藏及包络外藏皆统而相连者也。喉咙后管名曰咽门，以咽物也。嚥下为胃管，长一尺三寸，下连贲门，即胃之上口也。下以透膈，乃太仓胃口也。胃又谓之黄肠，与脾相为表里。脾为运化之原，胃为藏纳之府，主腐熟水穀，合变化为中焦。胃之下口为幽门，谓幽微隐秘之处，水穀由此而传人小肠，小肠承受化物，经曰小肠为受盛之官，化物出焉。又谓之赤肠。其下口谓之阑门，谓阑住水穀，泌清别浊而分入大肠、膀胱也。其泌之清者前以渗人膀胱，膀胱与小肠脂膜相连，无上口而有下口。小肠泌之清者从而渗入之，其中空虚，善受湿气，故津液藏而化为溺。经曰膀胱为州都之官，气化则能出矣。又谓之黑肠。下口有管直透前阴而溺出焉。其泌之浊者，后以转入大肠而为粪。大肠积叠十六曲，故又名回肠，又名为白肠，二藏咸禀下焦决渎之气，传导秽滓从直肠而出肛门。直肠在肛门之上，长七寸。肛门又名魄门，人死魄从此则去。此言六府皆统而相连者也。

《内经》五藏六府十二官论  ***************************
《灵兰秘典》曰：心者、君主之官，神明出焉（心者，一身之主，故为君主之官。其藏神，其位南，有离明之象，故曰神明出焉）。肺者、相傅之官，治节出焉（位高近君，犹之宰辅，故为相傅之官。肺出气，调则藏府诸官听其节制，无所不治，故曰治节出焉）。肝者、将军之官，谋虑出焉（肝为震卦，壮勇而急，故为将军之官。肝为东方龙神。龙善变化，故曰谋虑出焉）。胆者、中正之官，决断出焉（胆性刚直，故为中正之官，刚直者善决断。肝虽勇，决非胆不断，故曰决断出焉）。膻中者，臣使之官，喜乐出焉（膻中青，心主之官城，因其贴近君主，故称臣使。沉氏曰：按十二藏内有膻中而无包络，十二经内有包络而无膻中，乃知膻中即包络也包络即膻中也。况喜笑属火，此云喜乐出焉，其代心君也明矣）。脾胃者、仓廪之官，五味出焉（胃司受纳、收藏之职，脾司运化转输之官。一府一藏，二官相为表里，故统为仓廪之官。二官相合，输布运化，而知五味，故曰五味出焉）。大肠者、传导之宫，变化出焉（大肠居小肠之下，主出糟粕，故名变化传导也）。小肠者、受盛之官，化物出焉（小肠居胃之下，受盛胃之水穀而分泌清浊，水液渗于膀胱，糟粕归于大肠，故曰化物出焉）。肾者、作强之官，技巧出焉（肾处北方，属水而主骨，宜为作强之官。水能化生万物，故曰技巧出焉）。三焦者决渎之官，水道出焉（上焦如雾，中焦如沤，下焦如渎，三焦气治则水道疏通，故名为决渎之官）。膀胱者、州都之官。津液藏焉，气化则能出矣（膀胱位居卑下，故名为州都之官。水穀循下焦而渗入膀胱。盖膀胱有下口而无上口，津液之藏者皆由气化渗入，然后能出而为溺，故曰气化则能出焉）。凡此十二官者，不得相失，失则为病（失则不能相使而疾病乃作矣）。故曰主明则下安，主不明则十二官危（主者、首主之官也。主明则十二官奉令承命，而君主不明则诸臣旷职，自上及下，相使之道不通，即不奉命而危矣）。

十二经藏府手足阴阳表里图  ***************************
（图缺）

三焦图  ***************************
（图缺）
前之三焦形式狭小，不能尽悉，复绘此图以备观览。
《中藏经》曰：三焦者，乃人身最关要之府，与手厥阴心包络相为表里。人之三焦如天地之三元，总领五藏六府、营卫经络、内外左右、上下之气，三焦通则内外、左右、上下、藏府经络皆通。其于周身灌体，和内调外，荣左养右，导上宣下，莫不由此而运用之。故诊脉入式歌云：三焦位居上下中，藏及胞络皆相应。应者，运动周流不息之谓也。

膻中胞络辩  ***************************
包络者，包心之络也。《内经》十二官有膻中无包络，十二经有包络无膻中。《灵枢》叙经络篇内亦有包络无膻中。然曰动则喜笑不休，正与十二官内喜乐出焉相合，岂非包络即膻中，膻中即包络乎？况十二经络内，包络凡九穴，左右十八穴，起天池而终中冲，是内有藏府经络之据。不知古人设两名色何也？后之学者，当知包络即膻中为是。

五藏生成喜恶色味之图  ***************************
（图缺）

命门图  ***************************
（图缺）
赵氏《医贯》曰：命门在人身中对脐附脊，自上数下第十四椎，自下数上第七椎。经曰：七节之旁而有小心是也。此处各开一寸五分，乃是两肾，左肾属阴水，右肾属阳水。阴水生肝木，阳水生少火，少火生脾土。少火即相火也。少火虽由君火生来，其实自命门发源也。又曰：人身各具一太极，太极在人身正象两肾之形。其两肾中间有穴为命门，静则合乎水，动则变乎火，一动一静而真阴真阳生焉，实人身之根本也。即太极动而生阳，静而生阴之意。夫太极一动一静而生水木火土金，命门一动一静而生肾肝心脾肺，此生成自然之理。赵氏图两肾象太极，发前人之所未发也。男女交媾，其中有白膜煽动吸嘬，而精从此生矣。
赵氏曰：两肾俱属水，左为阴水，右为阳水，中间是命门，命门右边小白圈是相火之穴，左边小黑圈是阴水之穴。此一水一火俱无形，日夜潜行不息，息则无生矣。

藏府十二时流注图  ***************************
（图缺）
歌曰：肺寅大卯胃辰宫，脾巳心午小未中，膀申肾酉心胞戌，亥三子胆丑肝通。

五行相生应脉图  ***************************
（图缺）
此五行生成之理也。金木水土皆一，惟火有二。君火不主令，相火代之。右尺者，相火也。夫火能生万物，此火存，所以能生脾土则生；此火灭，所以不能生脾土则死。是以前贤多以此部断生死，故名之曰命门。

四时五藏平脉图  ***************************
（图缺）
歌曰「春中若得四季脉，不治多应病自除」者，是微邪也。赋云「春得脾而莫疗，反以微邪为可畏」，何也？是春中独见脾脉也。春乃肝令而不见肝木之脉，是木自衰矣。木衰则土盛，土盛则生金，金来剋木，故可畏也。若春中脉得微弦带缓，是本脉尚存，虽脾上乘之，则为微邪，不足虑也。若本脉全无，独见脾脉，是则为害，余藏仿此。

四时五藏邪脉图  ***************************
（图缺）
歌曰：顺候是无邪，四时同若此。贼脉问五行，反候终言死。虚则补其母，实则泻其子。克彼是微邪，不治病自愈。

十四穴动脉图  ***************************
（图缺）
膻中（在两乳中间，属任脉。经曰：膻中为气海。乃气聚之海，非生气之海。生气之海在脐下一寸五分。膻中宜灸不宜针〕
三焦（上焦在心下下膈，中焦在胃中脘，下焦在脐下。经曰：上焦如雾，气之源也；中焦如沤，血之源也；下焦如渎，水之源也）
期门（穴在乳下两肋端，有动脉是穴）
丹田（在脐下三寸，《难经·疏》丹田即关元，乃元气之根本也）
人迎（左手关前一分是也。《脉经》曰：人迎紧盛伤于寒。乃在左手关上前一分也）
气口（右手关前一分是也。《脉经》曰：气口紧盛伤于食。乃在右手关上前一分也）
冲阳（二穴在左右两足跗上五寸陷中，有动脉是穴，属足阳明胃经。人病危殆，寸关尺三部皆无，可去冲阳、太冲，太溪三脉诊之，如存，尚有可生之意，即树无叶而有根也）
太冲（二穴在左右两足大趾本节后三寸陷中，有动脉是穴，属足厥阴肝经）
太溪（二穴在左右两足踝后，跟骨间陷中，有动脉是穴，属足少阴肾经）

五藏之腧皆繫于背图  ***************************
（图缺）
人身经络穴道繁密，难以记取，今将五藏六府诸腧绘成小图，为初学入门者一目瞭然，便知某藏在某处也。
肺腧在第三椎，厥阴心包腧在第四椎，心腧在第五椎，督腧在第六椎，膈腧在第七椎，肝腧在第九椎，胆腧在第十椎，脾腧在第十一椎，胃腧在第十二椎，三焦腧在第十三椎，肾腧在第十四椎，气海腧在第十五椎，大肠腧在第十六椎，关元腧在第十七椎，小肠腧在第十八椎，膀胱腧在第十九椎，中膂腧在第二十椎，白环腧在二十一椎。
以上诸藏府穴腧皆夹脊两旁，各开一寸五分。故经曰背为五藏之腧。凡痈疽大疮生于背，人咸为恶症，以其内连藏府故也。

《内经》三部九候脉法  ***************************
《三部九候论篇》帝曰：愿闻天地之至数，合于人形血脉，通决死生，为之奈何？岐伯曰：天地之至数始于一，终于九焉。一者天，二者地，三者人，因而三之。三三者九，以应九野。故人有三部，部有三候，以决死生，以处百病，以调虚实而除邪病。帝曰：何为三部？岐伯曰：有下部，有中部，有上部。部各有三候，三候者，有天有地有人也。必指而导之，乃以为真。上部天，两额之动脉（在额两旁，动应于手，足少阳脉气之所行也）。上部地，两颊之动脉（在鼻孔下两旁近于巨髎之分，动应于手，足阳阴脉气之所行也）。上部人，耳前之动脉（在耳前陷中，其动应于手少阳脉气之所行也）。中部天，手太阴也（谓肺脉在掌后寸口中，是谓经乘动应于手也）。中部地，手阳明也。（谓大肠脉在手大指次指岐骨之间，合骨之分，动应于手也）。中部人，手少阴也（谓心脉在掌后锐骨之端，神门之分动应于手也）。下部天，足厥阴也（谓肝脉在毛际外，羊矢下一寸半陷中，五里之分，卧而取之动应于手也。女子取太冲，在足大指本节后二寸陷中是也）。下部地，足少阴也（谓肾脉在足内踝后跟骨上陷中太溪之分，动应于手也）。下部人，足太阴也（谓脾脉在鱼腹上趋筋间直五里，下箕门为内股之分，沉取之乃得动应于手也。候胃气者，当取足跗上冲阳之分，穴中动脉乃应于手也）。故下部之天以候肝，地以候肾，人以候脾胃之气，中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气。三部者，三而三之，合则为九。九分为九野，九野为九藏（以是应天地之数）。故神藏五，形藏四，合为九藏（所谓神藏者，肝藏魂，心藏神，脾藏意，肺藏魄，肾藏志也。以其皆神气居之，故曰神藏五也。所谓形藏者，皆如器，外张虚而不屈，合藏于物，故云形藏也。四者，一头角、二耳目、三口齿、四胸中也），九候之相应也。上下若一，不得相失。一候后则病，二候后则病甚，三候后则病危，所谓后者应不俱也（张澹初曰：此古圣慎重之讼。通身候转，病无隐焉。今则废其二，只以气口一诊，犹尔舛谬，故录此以备学者览焉）。

持脉手法  ***************************
滑伯仁曰：诊脉之道，先调平自己气息，男子先诊左手，女人先诊右手，而以己之中指按对彼之掌后高骨，是为关位。若不见脉，其人脉在手之上侧，须遍寻而得之，名曰反关脉。此亦百中之偶一耳，姑举以备可预知而存之矣。既得关位，却齐下名、食二指。其人臂长，疏排其指；臂短，密排其指。初以食指轻按寸上浮以消息之，次中按以消息之，次重按以消息之。上竟以消息之，下竟以消息之，推而外以消息之，推而内以消息之，然后中关名（无名指也）尺，一一类此以消息之。复以三指合总以消息之，两手六部皆如是以消息之。要以一呼一吸之间，脉行四至为率。呼出心肺，吸入肝肾，脾居其中，故五至而得胃气为平脉也。其有太过不及，即是病脉。看其八脉应于何指，而为病不越乎八要也。外观形色，悉望、闻、问、切之情，乃以各部参断而忠告之。如轻言谈笑，乱说是非，左右瞻顾，举止忽略者，乃庸下之医，仁人君子弗为也。

诊脉三要  ***************************
滑伯仁曰：诊脉之要有三：一曰举，二曰按，三曰寻。轻手得之曰举，重手取之曰按，不轻不重，委曲求之曰寻。初持脉轻手候之，脉见皮毛之间者，阳也，腑也，亦心肺之应也。重手按之，脉伏于肉下者，阴也，藏也，亦肝肾之应也。不轻不重而取之，其脉应乎血肉之间者，阴阳相适中和之应，脾胃之候也。若浮中沉之不见则委曲而求之，若隐若见，则阴阳伏匿之脉也。六脉皆然，今一一细陈之，庶使学者无遗蕴焉。
肺合皮毛，肺脉循皮毛而行。持脉指法如三菽之重，按在皮毛而得者为浮；稍稍加力，脉道不利者为涩；又稍加力，不及本位者为短，乃肺之带胃气而神应者也。
心合血脉，心脉循血脉而行。持脉指法如六菽之重，按至血脉而得者为洪；稍稍加力，脉道粗者为大；又稍加力，脉道阔软者为散，乃心之带胃气而神应者也。
脾合肌肉，脾脉循肌肉而行。持脉指法如九菽之重，按至肌肉如微风轻颭柳梢之状为缓；次稍加力，脉道敦厚者为大，乃脾胃之王气而神应者也。
肝合筋，肝脉循筋而行。持脉指法如十二菽之重，按至筋，而脉道如筝弦相似者为弦；次稍加力，脉道迢迢者为长，乃肝之带胃气而神应者也。
肾合骨，肾脉循骨而行。持脉指法如十五菽之重，按至骨上而得者为沉；次重按之，脉道无力为弱，举指来疾流利者为滑，乃肾之带胃气而神应者也
以上五藏之平脉，务宜究熟。一遇病脉，自然可晓。经曰：先识经（常也）脉而后识病脉，正此之谓也。

诊家枢要  ***************************
经曰：脉者，气血之先也。气血盛则脉盛，气血衰则脉衰，气血热则脉数，气血寒则脉迟，气血微则脉弱，气血平则脉治。又人长则脉长，人短则脉短，性急人则脉急，性缓人则脉缓。男子左手脉大，女子右手脉大。男人尺脉常弱，女人尺脉常盛。又室女、尼姑与老人之脉皆濡而弱。此皆是其常也，反之者则为逆耳。

脉察六字  ***************************
经曰：上、下、来、去、至、止六字，为脉之神机也。不明六字，则阴阳虚实不别也。上者为阳，下者为阴；来者为阳，去者为阴；至者为阳，止者为阴。上者自尺部上于寸口，阳生于阴也，下者自寸口下于尺部，阴生于阳也。来者自骨肉之分而出于皮毛之际，气之升也。去者自皮肤之际而还于骨肉之分，气之降也。应曰至，息曰止也。

反关脉  ***************************
反关脉者，不行于寸口，由肺列缺穴斜刺臂侧入大肠阳溪穴而上食指，故名反关。有一手反关，有两手反关，此得于有生之初，非病脉也。其三部定位，九候浅深与平常应见寸口无异。《脉经》谓之弟乘兄位。故崔紫虚四字脉歌曰：平人无脉，移于外络，兄位弟乘，阳溪列缺。此脉千百人中仅一耳。

无脉候  ***************************
夫无脉之候，所因不一。久病无脉，气绝者死。暴病无脉，气郁可治。伤寒风痛，痰积经闭，忧惊折伤，关格吐利，运气不应，斯皆无忌。

脉贵有神  ***************************
东垣曰：不病之脉，不求其神而神无不在也。有病之脉，则当求其神之有无，谓如六数七极，热也，脉中有力即有神矣，为泄其热。三迟二败，寒也，脉中有力即有神矣，为去其寒。若无力即无神矣，将何恃耶？苟不知此而泄之、去之，神将何以而生耶？故曰：脉者、气血之先也，气血者、人之神也。

常变四诊法（张介宾）  ***************************
持脉之道，须明常变。凡众人脉有素大素小、素阴素阳者，此其赋自先天，各成一局也。邪变之脉，有倏缓倏疾、乍进乍退者，此其病之骤至，脉随气见也。故凡诊脉者，必须先识藏脉而后可以察病脉；先识常脉，而后可以察变脉。于常脉中可察人之器局寿夭，于变脉中可察人之疾病吉凶。诊家大要当先识此。凡诊病之法，固莫妙于脉。然有病脉相符者，有脉病相左者，此中大有玄理。故凡值疑似难明处，必须用四诊之法详问其病由，兼辨其声色，但于本末先后中正之以理，斯得其真。若不察此，而但谓一诊可凭，信手乱治，亦岂知脉证最多真假，见有不确，安能无误？且常诊者知之犹易，初诊者决之甚难，此四诊之所以不可忽也。故《难经》以切居四诊之末，其意深矣。陶节庵亦曰：问病以知其外，察脉以知其内，全在活法二字，乃临症切脉之要诀也。此义惟汪石山言之最详，并附于后卷。

从脉从症法（张介宾）  ***************************
从脉从症之法，乃以病有轻重为言也。如病本轻浅，别无危候者，但因见在以治其标，自无不可，此从症也。若病关藏气，稍见疑难，则必须详辨虚实，凭脉下药，方为切当。所以轻者从症，十惟一二；重者从脉，十当八九。此脉之关系非浅也。虽曰脉有真假，而实由人见之不真耳，脉亦何从假哉！

从舍辨（张介宾）  ***************************
凡治病之法，有当舍症从脉者，有当舍脉从症者何也？盖症有真假，脉亦有真假。凡见脉症有不相合者，则必有一真，一假隐乎其中矣。故有以阳症见阴脉者，有以阴症见阳脉者，有以虚症见实脉者，有以实症见虚脉者，此阴彼阳，此虚彼实，将何从乎？病而遇此，最难下手，最易差错。不有真见，必致杀人。矧今人只知见在，不识隐微。凡遇症之实而脉之虚者，必直攻其症而忘脉之真虚也。或遇脉之弦大而症之虚者，亦必直攻其脉则忘其症之无实也。此其故正以似虚似实，疑本难明，当舍当从，孰知其要，医有迷途，莫此为甚。余尝熟察之矣，大都症实脉虚者，必其症为假实也；脉实症虚者，必其脉为假实也。何以见之？如外虽烦热而脉见微弱者，必大虚也。腹虽胀满而脉见微弱者，必胃虚也。虚火虚胀，其堪攻乎？此宜从脉之虚，不从症之实也（其有本无烦热而脉见洪数者，非火邪也；本无胀滞而脉见弦强者，非内实也；无热无胀其堪泻乎？此宜从症之虚，不从脉之实也。凡此之类，但言假实，不言假虚，果何意也？盖实有假实，虚无假虚。假实者，病多变幻，此其所以有假也；假虚者，亏损既露，此其所以无假也。大凡脉症不合者，中必有奸，必先察其虚以求根本，庶乎无误。此诚不易之要法也）。

九候虽调肌肉大脱者不治  ***************************
此岐伯欲人以脉合形也。盖形肉者，脾所主也。脾为中土，土者万物之母。观其形肉脱则脾坏于内而根本丧矣，即使九候虽调，犹未免于死也。形可以忽视乎哉！

男女异脉辨  ***************************
男子以阳为主，两寸之脉常旺于尺。若寸弱尺盛者，肾不足也。肾不足则火盛，遗精、淋浊、阴虚发热、咳嗽等症作矣。女人以阴为主，两尺之脉常旺于寸。若尺弱寸盛者，上焦有馀也，上有馀下则亏，冲任不调，月事不准、崩带等症作矣。故不足固病，有馀亦病，过犹不及也。

老少异脉辨  ***************************
老弱之人，脉宜缓弱，若过旺者，病也。少壮之人，脉宜充实，若脉过弱者，亦病也。然尤有说焉：有老人脉旺而非躁，此天禀之厚，引年之叟也，名曰寿脉。若脉躁疾，有表无里，此孤阳也，其死近矣。有少年脉细而和缓，三部皆同，此天禀之静，清逸之士也，名曰清脉。

五藏六府歌  ***************************
《素问》曰：五藏者，藏精气而不泄，故满而不能实。六府者，传化物而不藏，故实而不能满。
心藏歌
心藏身之精，小肠为弟兄（心者一身之本，主藏精神，灵机莫测，应变无穷，主宰万事，无不是心经之运，故曰身之精，与小肠合，为之表里，故曰弟兄）。象离随夏旺，属火向南明（心为君火，象在离位，随夏而旺。向南而明，火之位也）。任物无纤巨，多谋最有灵（任、承任也。纤、细也。巨、大也。心本虚灵，应事无迹，图谋事物，最是神灵。千绪万端，不问钜细，自能灵机应变）。内行于血海，外应舌将荣（心主血，肝藏血。肝虽为血海，实由心经运行于肝也。舌乃心之苗，故外应之能荣，动而知味也）。七孔多聪慧，三毛上智英（上智之人，心有七孔三毛，以通神明，自然聪颖智慧。若下愚者，未必有也）。反时忧不解，顺候脉洪平（反时音，反其当时之脉也。心属火位，脉当浮洪，是为平脉。若反其时，脉当浮洪反得沉濡而细，是水剋火也。故忧之，不能解救矣）。液汗通津润，声言爽气清（心之液为汗，顺则通活津润。心之声为言，顺则气和言语清爽）。味苦颜赤色，喜黍恶炎蒸（经云，其味苦，其色赤，其喜黍，其恶热是也）。伏梁秋得积，如臂系脐萦（心之积名曰伏梁，如手臂在脐上，环脐萦结而病。以秋庚辛曰得之，何也？乃肾病传心，心当传肺，肺以秋令适王，王者不受邪，心复还肾，肾不肯受，故留结为积。久不已，令人心烦）。顺视鸡冠色，凶看瘀血凝（心属南方火位，视其色如鸡冠者顺，于瘀血黑结者逆。乃水来剋火，故曰凶）。诊时须审委，细察在精诚（言诊脉之时，必审之委曲、细察病源，要精诚不致差误也）。实梦忧惊怪，虚翻烟火明（心气实则热，热则故梦惊恐怪异之事，心气虚则怯，怯则火炎，故梦烟火光明之事）。称之十二两，大小与常平（心重一十二两，附著于脊之第五椎，居肺下膈上，中有七孔三毛，盛精汁三合，主藏神，大小常等。《素问·灵兰秘典》曰：心者君主之官，神明出焉）。小肠广二五，三丈一尺零（小肠大二寸半，径八分之少半，长三丈一尺。盛谷二斗四升，水六升三台合之大半，后附于脊，左环回积叠十六曲。《素问·灵兰秘典》曰：小肠者，受盛之官，化物出焉）。
肝藏歌
肝藏应春阳，连枝（同气也）胆共房（肝属木应春而发生，阳和之象也。与胆为表里。胆附于肝之短叶，故曰共房）。色青形象木，位列在东方（肝之色青象木，位在东方，属甲乙也）。含血荣于目，牵筋爪运将（含、藏也。肝藏血而为血海，开窍于目，筋爪属肝，皆血之荣养运用也。故曰目得血而能视，掌得血而能握，指得血而能拾，足得血而能步）。逆时主恚（音悔，恨也）怒，顺候脉弦长（肝经不顺则常多恚怒，如得弦长之脉斯顺候也）。泣下为之液，声呼是本乡（泣泪者。肝之液。呼者，肝之声。本乡者，出于本藏也）。味酸宜所纳，麻麦应随粮（酸者肝之味，得酸则喜纳。麻者，肝之谷，故曰随粮。一曰麦，盖麻麦皆肝之谷也）。实梦山林树，虚看细草芒（肝实则梦山林大树，肝虚则梦细草芒芒）。积因肥气得，杯覆胁隅（音虞，陬角也）旁（肝之积曰肥气，在左胁下，如覆杯。以季夏戊己日得之，何也？乃肺病传肝，肝当传脾，脾以季夏适王，王者不受邪，肝复还于肺，肺不肯受，故留结力积。久不愈，令人发咳逆㾬疟，连岁不己）。翠羽身将吉，颜同枯草殃（观其颜色，如翠羽之青者吉，如枯草之色者殃）。四斤馀四两，七叶两分张（肝重四斤四两，左三叶右四叶，附著于脊之第九椎，主藏魂。《素问》曰：肝者、将军之官，谋虑出焉）。胆长三寸许，三两三铢囊（胆长三才，重三两三铢，藏于肝之短叶。胆有上口而无下口，故曰囊。《素问》曰：胆者、中正之官，决断出焉〕。
脾藏歌
脾藏象中坤，安和对胃门（脾属中央戊己土，在卦为坤，在时为四季。与胃相和而为表里，故曰对门）。旺时随四季，自与土为根（脾属土，旺于四季辰戍丑未之月，每季旺十八日，故用令记谓土王用事）。味甘涎是液，藏意色黄敦（土之味本甘，其液乃化为涎。主藏意，黄乃土之色，敦厚乃土之性）。磨谷能消食，荣身本在温（脾胃为饮食之藏府。脾胃和则能消磨五穀，荣养身体。本在温暖，不宜大寒，故土暖则万物生，土寒则万物死）。应唇通口气，连肉润肌臀（脾之华在唇之口舌，故曰应唇。脾气通于口，则知五味。以养肌肉，肉分气实，则肌臀肥泽）。形广长三五，膏凝散半斤（脾重二斤三两，扁广三寸，长五寸，有散膏半斤裹之。主藏意，温五藏。《灵兰秘典》云：脾胃者，仓廪之官，五味出焉）。顺时脉缓慢，失则气连吞（脾脉本和缓，如春风舞柳曰顺。如脉来连连凑指，如鸟吞食之状，即雀啄屋漏之意，乃脾气衰也，故曰失）。实则歌欢乐，虚争饮食分（歌乐皆发于脾胃，实则气血充满，故梦歌欢虚则脾胃空虚，故梦争食）。湿多成五泻，肠响若雷奔（脾喜燥而恶湿，如受湿过多，则湿寒相搏，故脾胃雷鸣如奔响而泄泻也。五泻注见《难经》）。痞气冬为积，皮黄四体昏（脾之积名曰痞气，在胃脘，覆如盘，大小不一，以冬壬癸日得之，何也？此乃肝病传于脾，脾当传于肾，肾以冬月适王，王者不能受邪。故脾复还于肝，肝不肯受，因留结而为积。久不愈，令人四肢不能收，发为黄疸，饮食不为肌肤）。二斤十四两，三斗五升存（胃重二斤十四两，大一尺五寸，径五寸，长二尺六寸。其形扁屈，盛谷二斗，容水一斗五升而满。一日常消水穀五升，七日消尽水穀则死。《内经》曰：平人七日不食则死，即此谓也）。
肺藏歌
肺藏最居先，大肠通道宣（肺为五藏之华盖，居于最上，故曰最先。大肠为之府，主传导诸物）。象兑随秋旺，金属五行牵（在卦为兑，在时为秋，在五行属金，居西方之位也）。皮与毛相应，魂将魄共连（肺主气，外应于皮毛，故皮毛者肺之属也。肝藏魂，肺藏魄，《内经》：阳动阴静则魂游于魄，阴动阳静则魄游于魂，故曰共连也）。鼻闻香臭辨，壅塞气相煎（鼻乃肺之窍，肺气利则能辨物之香臭；肺气病则鼻气壅塞而不宽也）。语过多成嗽，疮浮酒灌穿（肺主气，语言过多则伤中气，恐成劳嗽。经曰：叠言朗诵则伤气是也。酒乃湿热之物，过多则湿热之气薰蒸于肺，肺气既伤，则多生疹鼻或酒刺而浮于面者也）。猪膏凝者吉，枯骨命难痊（肺本西方庚辛，金也，其色白如猪膏之白，光润滑泽者曰吉，不欲如朽木枯骨之白，神离气散也曰凶）。本积息贲患，乘春右胁边（肺之积名曰息贲，在右胁下，大如覆杯。以春甲乙日得之，何也？乃心病传肺，肺当传肝，肝以春适王，王者不受邪，肺复还心，心不肯受，故留结为积。久不已，令人洒淅寒热喘嗽，肺气壅塞）。顺时浮涩短，反即大洪弦（肺得浮涩而短，是本位顺脉。若洪大而弦，反候也。大洪乃心脉，火剋金也。兼弦是肝木乘肺金，气大弱也，故凶）。实梦兵戈竟，虚行涉水田（肺属秋金，主肃杀之令，故肺实则梦兵戈争竟之事。虚则梦涉水田者，金水母子相亲也）。三斤三两重，八叶散分悬（肺重三斤三两，六叶两耳，凡八叶四垂如盖，附著脊之第三椎。中有二十四孔，行列分布，以通诸藏之气，故肺为五藏之华盖。主藏魄，《素问》曰：肺者，相傅之官，治节出焉）。大肠广四寸，三丈一尺连（大肠重二斤十二两，大四寸，径一寸寸之少半，长二丈一尺，受谷一斗，水七升半，主传导糟粕。《素问》曰：大肠者，传导之官，变化出焉。又名回肠，以其周回叠积，故曰回）。
肾藏歌
肾藏对分之，膀胱左共宜（肾有两枚，相对而垂于腰之两旁，左为肾，右为相火，有水火之异焉。膀胱是其府也）。旺冬身属水，位北定无欺（肾属水，旺于冬，位居北方，为壬癸水也）。包络居于右，三焦附在斯（左为肾，为阴水，主藏志，右为包络，为阳水，三焦是其府；中间为命门，主藏精，附诊于右尺）。两耳通为窍，须骨髓其滋（肾之窍通于耳，其司在听，须骨皆属肾，故人须早白者、肾虚也。骨痿髓空者，肾败也）。味咸归藿豆，精志自相随（咸者、肾味，故喜而归之。藿、菜也。豆、五穀之一也，皆肾之谷也。肾藏精与志，故精志而自然相随而无病也）。沉滑当时本，浮缓厄在脾（肾脉本当沉滑是平，若遇浮缓，乃脾脉，是土来剋水，为贼邪，故厄也）。色同鸟羽吉，形似炭煤危（肾属北方，主癸水，其色本黑，然要黑如鸟羽者，光彩明润也，故曰吉。不欲如煤者，黑暗而灰滞也，故曰危）。冷即多成唾，焦烦水易亏（肾属水藏，喜温而不喜寒。如寒冷过多则火衰，火衰则水盛而多唾。焦枯烦躁，心火盛也，火盛则水亏而多渴）。奔豚脐下积，究意骨将痿（肾之积名曰奔豚，在于小腹，上至心下，若豚之状，或上或下，奔走无时，故曰奔豚。以夏丙丁日得之，何也，乃脾病传肾，肾当传心，心以夏适王，王者不受邪，肾复还于脾，脾不肯受，故留结为积。久不愈，令人喘逆少气，骨痿）。实梦腰难解，虚行涉水湄（音眉，水隒也。腰者，肾之府。肾实则精血留聚，故梦腰有所繫；肾虚则精竭而水亏，故梦溺于水湄）。一斤馀二两，腰脊对相垂（肾有两枚，形如豇豆，重一斤二两，附著于脊之十四椎下，各开一寸半。主藏精与志。《素问》曰：肾乃作强之官，技巧出焉）。膀胱是其府，九两零二铢，纵横广九寸，肾下少腹居（膀胱重九两零二铢，纵广九寸，居少腹大肠之侧。小肠下口，乃膀胱上口，水液由是渗入焉。所以膀胱有下口而无上口，盛溺九升九合。《素问》曰：膀胱乃州都之官，津液藏焉，气化则能出矣）。

诊脉赋  ***************************
经曰：荣行脉中，卫行脉外，故脉者为血气之前，所以主宰荣卫而不可须臾失也。脉字从月、从永者，谓得此可永岁月也。古脉字从血、从[派]，所以使气血各依分派而行经络也。医家由此以识经络虚实，藏府之寒热。由虚实寒热以定药之君臣佐使，补泻温凉。故先哲曰：脉理通乎神明，乃医家之首务也。若诚能精于脉，则吉凶生死无不知矣。
欲测病兮死生，须详脉兮有灵（欲推测诸病之生死，则详诊六部之脉，必有灵验也）。左辨心肝之理，右察脾胃之情（左手寸部诊心脉，关部诊肝脉；右手寸部诊肺脉，关部珍脾脉）。此为寸关所主（心肝脾肺四藏主于两手寸关部也），肾即两尺分并（肾有两枚，垂于腰之两旁，左为肾，属水；右为胞络，属火。故肾独在左尺部分诊也，命门寄诊右尺）。三部五藏易识（三部、寸关尺也，五藏、心肝脾肺肾也，此则容易认识。七诊九候须究心焉），七诊九候难明（七诊者，一静其心，存其神也；二忘外意，无思虑也；三均呼吸定其气也；四轻指于皮肤之间，探其府脉也；五稍重指于肌肉之间，取其胃气也；六再重指于骨上，取其藏脉也；七详察脉之往来息数也。九候者，三部之中各取溪中、沉三法，三而三之。为之九候也。《内经》七诊九候法云：七诊者宜平旦，则如井之晨清且聚一也，阴气未动二也，阳气未散三也，饮食未进四也，经脉未盛五也，络脉调匀六也，气血未乱七也，故乃可诊。至于仓卒病患，又不必拘于此论矣。九候者，三部各有浮中沉三候，三而三之为之九候也。浮以候表，头面皮毛汗腠之属也；沉以候里，藏府二便骨髓之属也；中者，无过不及，非表非里而无病之可议，中庸，所谓天下之正道也，反之者病）。
昼夜循环，荣卫须有定数（血为荣，气为卫。荣行脉中，卫行脉外，一昼一夜，行阳二十五度，行阴二十五度，荣卫共行五十度周于身，故曰有定数也。详见《难经》）。男女长幼，大小各有殊形（男子属阳，面南受气，寸强尺弱。女子属阴，面北受气，寸微尺盛。老人脉濡而缓，幼人脉数而急，肥人脉常沉，瘦人脉常浮，故各有殊形也）。复有节气不同，须知春夏秋冬（五日为一候，三候十五日为一气，三气四十五日为一节，二节九十日为一季，四季为一岁，故一岁之中有三百六十曰、七十二候、二十四气。八节四季之令，与夫春温、夏热、秋凉、冬寒之气候各有不同也）。建寅卯月兮木旺，脉弦长以相从（正月建寅，二月建卯，乃足少阳胆经与足厥阴肝经木旺之时，二经相为表里，木当春而发生也，故其脉来弦而长。然弦长中要带和缓为有胃气。余藏仿此）。当其巳午，心火而洪（四月为巳，五月为午，乃手太阳小肠经与手少阴心经火旺之时、二经相为表里，火性炎上，故其脉来洪大也）。脾属四季，迟缓为宗（四季乃辰戍丑未之月也。当此之月，乃足太阴脾经与足阳明胃经土旺之时，二经相为表里，土性厚重，所以寄旺于四季，故其脉来和缓而迟也）。申酉是金为肺，微浮短涩宜逢（七月为申，八月为酉，乃太阴肺经与手阳明大肠经金旺之时，二经相为表里。肺居在上，其体轻浮，故其脉来短涩而微浮）。月临亥子，是乃肾家之旺，得其沉细而滑，各为平脉之容（十月为亥，十一月为子，乃足少阴肾经与足太阳膀胱水旺之时，二经相为表里。水性下流，故其脉沉细而滑）。既平脉之不衰（言诊五藏之脉，四时随经所旺而不衰，故为之平也），反见鬼兮命危（如春见短涩，夏见沉细，秋见洪大，冬见迟缓，四季见弦长，皆谓鬼贼相剋之脉，故为相反而危殆也）。儿扶母兮瘥速（若心见迟缓，肝见洪大，肺见沉细，肾见长弦，是子来扶养于母，亦相生之道也。虽病易瘥，何也？经曰：从前来者为实邪，从后来者为虚邪。又曰：虚则补其母，实则泻其子。今心见脾脉，肝见心脉，是从前来之实邪也，故泻之而愈），母抑子兮退迟（谓肾病传肝，肝病传心，心病传脾，脾病传肺，肺病传肾，为母来传子病虽不死，稽迟难愈。详见《难经》）。得妻不同夫治，生死仍须各推（我克者为妻。假如心得肺脉，肝得脾脉，谓夫得妻脉也。然妻来乘夫，虽不为正克，生死各有推断也，解见下文）。假如春得肺脉为鬼，得心脉乃是肝儿，肾为其母，脾则为妻（五行木火土金水，相生者也；木土水火金，相剋者也。假如春属肝木，见肺金脉，为克我之鬼贼也；见心脉，为我生之子也；见肾脉，为生我之母也；见脾脉，为我乘之妻也。其夏秋冬三季皆仿此而推详。见五邪图）。春得脾而莫疗，冬得心而不治，夏得肺而难瘥，秋得肝亦何疑（青得脾而莫疗者，盖言春中不见肝脉而独见脾者，春乃肝木主令发生之时，而不见本藏之脉，是肝木自衰矣。又独是脾土之脉，恐土旺生金，金来刑木，故可畏也。若春令脉弦而带和缓，为木胜土之微邪，不足虑也。其夏秋冬之时仿此而推）。此乃论四时休旺之理，明五行生剋之义（此二句结上文之意），举一隅而为例，则三隅而可知也（隅、角也。言一隅既明，诸隅可知也；一理既明，诸义可推也）。

诊脉入式歌  ***************************
左心小肠肝胆肾（左者左手也，此言左手寸关尺之三部也。左寸心与小肠动脉所出，左关肝与胆动脉所出，左尺肾与膀胱动脉所出。歌句不言膀胱，盖由字多，包括不尽。此三部，寸属火而主温，温主发热。肝属木而主风，风主战慄。尺属水而主寒，寒主恶寒温。风寒在表，是上有水也，治可汗之。每部一藏一府，府脉主浮，藏脉则沉，其取按之法，当依《难经》菽数。假令心部按六菽之重而得者心脉也浮于六菽音，小肠脉也。本部浮沉适中，悉之一息五至，此为平脉，不必更深求分别藏府之脉。馀部仿此。洁古曰，假令病人发热无汗。恶寒，脉浮。紧，乃寒伤荣，可用麻黄汤主之。如战慄恶风，有汗，脉浮缓，乃风伤卫，可用桂枝汤。如往来寒热，是尺寸脉交，以小柴胡汤两和之。如发热战慄，葛根解肌汤主之。如战慄脉浮弦，小青龙汤主之。如战慄恶寒，脉沉弦、大青龙汤主之。如恶寒脉沉迟、麻黄附子细辛汤。以上皆解表之法），右肺大肠脾胃命（昌按：右尺命门无藏府之配，寄诊决人生死，故曰命门实包络三焦之位。右者、右手也，此言右手寸关尺之三部也。右寸肺与大肠动脉所出，右关脾与胃动脉所出，右尺胞络与三焦动脉所出。歌句不言包络、三焦，亦因包括不尽也。此三部寸属金而主燥，燥主大便难；关属土而主湿，湿主腹满痛；尺属相火，而主小便赤涩，湿燥热在里，是下有火也，治可之下。洁古曰：假令病人大便难，脉沉数，小承气汤主之；如腹满痛甚而脉沉数，大承气汤主之；如小便赤痛，大便腹满痛，亦此药主之；如小便腹痛而不满，调胃承气汤主之；如大实证，为不大便是也；如小便赤大便难，胀满，宜大承气汤主之。以上皆攻里之症也。芒硝辛润，治大便燥而难，厚朴、枳实治腹满痛，大黄治大便不通，及小便赤涩。假令有表里者，先解表后攻里也。如病人大便难、发热，谓之温燥，先解表，左宜桂枝，后攻里，右宜承气汤。如战而腹满痛，谓之风湿，左宜桂枝汤，右宜承气汤。如恶寒自汗，小便赫痛，宜桂枝麻黄汤，右宜承气汤。凡六气之病，脉与症相得者生，相反者死。色脉亦然。临病人持诊之时，宜细详消息。此亦大约之言，不可执泥，印定眼目以误病焉）。女人面北受气看，寸关尺部同断病（男子面南受气，两寸向南，两尺向北，故寸脉常盛，尺脉常弱。女子面北受气，两尺向南，两寸向北，故寸脉常弱尺脉常盛。诊得男子得女人脉为不足，女人得男子脉为太过，皆病也。是故女人尺脉与男子尺脉常相反，其三部之候症，男女得病同断之，详见《难经》）。心与小肠居左寸，肝胆同归左关定（心与小肠脉同居左手寸口，肝与胆脉同居左手关中也）。肾居左尺合膀胱（肾与膀胱脉同居左手尺部也），用意调和审安靖（承上文左手三部而言也）。肺与大肠居右寸，脾胃脉从关里认（肺与大肠之脉同居右手寸口，脾与胃脉同居右手关中）。右尺胞络并三焦，用心仔细须寻趁（包络与三焦同居右手尺部，命门亦寄诊于此。言医人仔细寻察病人之脉也）。若诊他脉覆手取，要自看时仰手认（此言以手诊脉之法也。若诊他人之脉，必要覆著手取；要看自己之脉，必仰著手认也）。
三部须教指下明，九候瞭然心里印（三部者、寸关尺也。寸为上部，关为中部，尺为下部。上部法天，候胸中以上至头之有疾也；中部法人，候膈以下至脐之有疾者；下部法地，候脐以下至足之有疾也。三部之中各得浮中沉三候。浮于上为阳，以候表；沉于下为阴，以候里；不浮不沉，上下之间谓之中，阴阳相半，以候胃气。诊脉之际，必教三部指下分明，九候瞭然印于心，何愁疾之不瘥也）。大肠共肺为传送（经云：大肠者、传导之官，变化出焉。能传化糟粕而出也。肺不能传送，大肠乃肺之府，故连言之），心与小肠为受盛（经云小肠者，受盛之官，化物出焉。心不能化物、小肠乃心之府，故连言之），脾胃相通五穀消（脾胃者，仓廪之官，五味出焉。脾近于胃而膜相连，故能相通变化，而五穀消矣。《内经》曰：肝之穀麦，心之谷黍，脾之谷粱，肺之谷稻，肾之谷豆，是五穀以配五藏，学者当知），膀胱肾合为津庆（膀胱者、州都之官，津液藏焉，气化则能出矣。肾主五液，膀胱与肾连合而津液流通，乃为身之庆也）。三焦候法上下中，藏及胞络皆相应（三焦者、上中下之三焦也。上焦在心下，下膈，胃上口，主纳而不出。中焦在胃中脘，不上不下，主腐熟水穀。下焦在脐下膀胱上口，主分别清浊，出而不纳。是三焦也，主持诸气，徒有上中下之名而无其形，其经属手之少阳而为外府。叔和于本文上下俱言一藏一府，在于寸关尺中，以候上中下之病，至于心包少火、三焦相火、命门亦相火也，同气连枝，寄位于此部，决人生死。而膻中穴为气海，生气海在脐下一寸三分，故曰相应）。肝胆同为津液府，能通眼目为清净（肝之窍开于目，而胆附于肝，故肝胆之润则津液自生，上通眼目，清明净亮也）。智者能调五藏和，自然察认诸家病（言高明上智之土自能调和五藏六府，察认诸家之病也）。
掌后高骨号为关，骨下关脉形宛然（掌之后高骨，乃手腕骨也。关脉见此骨下）。次第推排三部脉，配合天地人三元（下指先定准关脉，为之三部，然后排上下二部。上部法天，即寸也；中部法人，即关也；下部法地，即尺也，是以譬之三元）。关前为阳名寸口，关后为阴名尺泽（关以上谓之前，属阳，名寸口；关以下谓之后，属阴，名尺泽。关界乎中也。《难经》曰：从关至尺泽穴当一尺，故名曰尺，为阴之所治也。从关至鱼际穴当一寸，故名曰寸，为阳之所治也。又阴得尺中一寸，阳得寸内九分，始终一寸九分，故曰尺寸也）。关前关后别阴阳，察脉根源应不忒（关前为阳，关后为阴，浮脉为阳，沉脉为阴。浮主于表，沉主于里。此言尺寸俱有浮沉阴阳，非止寸口独有浮，尺部独有沉也。知乎此，则察病根源岂有差忒哉）。一息四至号平和，更加一至亦无疴（一呼一吸为一息。一息之间脉来四至为平和，若得五至亦无病也。经曰：呼出心与肺，吸人肝与肾，脾受穀气于中，在呼吸之间也）。三迟二败冷危困，六数七极热生多（一息三至曰迟，二至曰败，皆阴太过而阳不及，由寒冷之所致也。一息六至曰数，七至曰极，皆阳太过而阴不及，由热之所致也），八脱九死十归墓，十一十二绝魂嗟（一息八至，是阳覆于阴也，阴不胜阳则脱。一息九至是阳阐于阴也，无阴则死。十至亦然。十一、十二至皆是阴阳并绝之死脉也）。一息一至著床害，两息一至死非怪（一息一至、两息一至者，总皆阴阳并绝之死脉，故曰非怪）。迟冷数热古今传，《难经》越（越人）度（法度）分明载（迟则为冷，数则为热，冷则为阴，热则为阳，人之脉一息四至五至为平，六至以上皆为之热，二至以下皆为之冷。而秦越人《难经》内其法度己载之明白矣。此二句总结上文之意）。
热积生风冷生气，用心指下叮咛记（热积多则生风，冷积多则动气，此则重伸冷热之意也。总之，叮咛医家要用心于指下，审察寒热虚实之理也）。春弦夏洪秋似毛，冬石依经分节气（春季肝木主令，其脉当弦；夏季心火主令，其脉当洪；秋季肺金主令，其脉当浮涩而短曰毛；冬季肾水主令，其脉当沉细而滑，曰石。然四季之脉，必依经旨合节气而见为顺也，反而为病矣）。阿阿缓若春杨柳，此是脾家居四季（阿阿，宽舒之貌，言脾脉譬如春之杨柳，其风和，其枝嫩，动摇宽舒缓慢，则是脾之正脉。然脾经旺于四季，辰戌丑未之月各主十八日，当此之时，土王用事而脾家更健壮也）。在意专心察细微，灵机晓解通玄记（此言为医者必专心在意，沉潜体悟脉理之精微，则识病之应变灵机自然晓悟之，岂不通玄哉）。
浮芤滑实弦紧洪，名为七表属阳宫（此七脉者，皆属乎表阳也）；微沉缓涩迟并伏，濡弱为阴八里同（此八脉者皆属乎里阴也）；长短虚细促动结，代革同归九道中（此九脉者属乎阴阳相半，如长动促阳也，短虚细结代革阴也）；更有数牢散三脉，二十七脉名须穷（数字牢者、阳也。散者、阴也）。血荣气卫定息数，一万三千五百通（血为荣，气为卫，荣行脉中，卫行脉外，昼夜周流运行不息。一日一夜，呼吸定息通计一万三千五百息也）；昼夜八百一十丈，呼吸定息六寸行（凡人之呼一吸为一息，脉行六寸，昼夜以一万三千五百息算之，共行八百一十丈也）。十二经络周流遍，一十六丈二尺零（十二经络始于手太阴肺经，终于足厥阴肝经，共长十六丈二尺，昼夜循环五十度算之，得八百一十丈。按、下言某病主某脉）。浮风芤血滑多痰（浮主风者，风气浮荡也。芤主血虚失血，血属阴，阴道当之，故中间空也。滑主血多，随气壅上为痰），实热弦劳紧痛间（实主气实有热，血随气行，气血俱热也。弦主劳伤，气血拘敛也。紧主邪搏，气血沸乱，故痛也）。洪热微寒脐下积（洪乃气血燔灼，表里热极。微乃气血虚寒，脐下冷积，作痛作泻），沉因气痛缓皮顽（沉为气郁于里，故疼痛。缓若非时得之，则气血不运，故皮肤顽痹麻木也）。涩则伤精阴血败（涩主精血枯燥，男子得之房劳伤精；女子有胎得之，为胎中少血作痛；无孕得之，为瘀血滞也），又闻迟冷伏格关（迟为阳虚里寒，多见冷症。伏乃阴阳潜伏，主关格闭塞也）。濡多自汗偏宜老（濡主气血衰疲，阳虚自汗。老人气血已衰，故宜。壮年气血强壮，故危），弱脉精虚骨体酸（弱脉主真元精气虚极，骨髓空虚故作痠痛。若年老之人得之，亦无妨也）。长则气理短则病（长则气血有条理而不乱，虽有病易治。短则气血衰少，又主酒病，因酒多伤神故也。诸病见短难治），细为气乏代衰然（细本元气不足，精血虚乏也。代乃元气衰极，他藏代至死脉也），促为热极结为积（促乃阳盛而阴不相济，热蓄于里也。结乃阴盛而阳不相入，内外邪滞为积也），虚惊动脱血频来（虚主气血俱虚，故多恍惚惊悸；又主伤暑自汗；动亦虚劳之脉，主脱而崩中，带下泄痢，血分之疾也）。数则心烦大病进（数乃热极之脉也，主心烦发狂，大热之症。大为邪盛，气血虚弱，不能相制，故病进也），革为精漏血虚寒（革乃变易血气去留常度，男子不交精泄，女子崩中漏下，有孕为半产，总之虚寒怪脉也）。牢坚里急心腹痛（牢为邪气在里，故里急心腹疼痛也），散似杨花气不全（散乃真气离散之意，故知气不全也）。按半弦而若紧，欲识涩而似微，浮芤其状相反，沉伏殊途同归。洪与实而形同彷彿，濡与弱而性带依稀。滑动体殊不一，革牢按之似疑。缓比迟之小快，结促指下疾迟。虚散薄而无力，代则歇而中止（各脉形状俱详申于后。但此等脉体有相类者，有相反者，有主病相同者，有主病相异者，总在医家临期审辨而施治之。又诸脉相类歌曰：浮似芤，芤则中断浮不断。浮似洪，力薄为浮厚者洪。浮似虚，轻手为浮无力虚。滑似动，滑珠朗朗动混混。滑似数，滑利往来数至多。实似革，革按不移实长大。弦似紧，弦言有力紧言象。洪似大，大按无力洪有力。微以涩，涩短迟细微如毛。沉似伏，伏极其沉深复深。缓似迟，缓均迟之仍小快。迟似涩，迟息三至涩短难。弱似濡，濡力柔薄弱如无。结促代，结缓促数止无定，代歇有常命鲜回。散似大，散形缓慢里全无，大则其中还翕翕）。
先辨此情，后论其理，更复通于药性，然后可以为医（此言为医者既能辨诸脉之精，又能论五行生剋之理，更复通于药性温凉补泻之法，斯乃可以为医也）。既已明其诸脉，须知疾之所有（既明诸脉之形，则主病之寒热虚实无不知矣）。寸脉急而头痛，弦为心下之咎。紧是肚痛之微，缓即皮顽之候。微微冷入胸中，数数热居胃口。滑主痰多，涩而血少。胸连胁满只为洪，滑而莫瘥项引背。痛多缘沉紧而不谬（此一节论寸口诸脉之主病也），更过关中浮缓不飧。紧牢痛满，喘急难痊。弱以数兮胃之虚热，弦以滑兮胃之食痰。微涩心下胀满，沉兮膈上吞酸。弱即宜为虚视，沉实须作食看。下肿缘濡（濡脉），女萎散疗之在急，水症因伏（伏脉），牵牛汤泻则令安（此一节论关中诸脉之主病也）。尔乃尺中脉滑，定知女经不调；男子遇此之候，必主小腹难消。伏脉谷兮不化，微即腹痛无憀（音聊，赖也〕。数缘内热便壅（大小便壅塞也），迟是寒于下焦。胃冷呕逆涩候，腹胀阴疝弦牢。紧则痛居其腹，沉乃疾在其腰。濡数浮芤皆主小便赤涩，细详如此之候何处能逃（此一节论尺部诸脉之主病也）。若问女子何因，尺中不绝，胎脉方真（不绝，谓脉滑而流利不绝也。肾居尺部，男子藏精，女子系胞，若脉滑而流利必有孕矣）。太阴洪而女孕，太阳大而男娠（太阴指右手，谓手足太阴皆在右手也。太阳指左手，谓手足太阳皆在左手也）。若遇俱洪而当双产，此法推之其验若神（若两手俱洪，谓阴阳俱盛，必双胎也）。月数断之，各依其部；假令中冲若动，此乃将及九旬（《灵枢经》曰：中冲应足阳明胃经，少冲应手太阳小肠，太冲应手阳明大肠。故知中冲主三四个月，少冲主五六个月，太冲主七八个月。今则中冲足阳明胃脉滑疾而动，知受孕三月矣。余经仿此）。患者欲知生死，须详脉之动止（此言要知患者之生死吉凶，须详脉之动状也。此以下论诸脉之死候也）。弹石劈劈而又急（劈劈，逼迫之貌。弹石之脉，若坚硬之物击于石上，劈劈然寻之却散绝，此肾气已绝，胃气空虚也），解索散散而无聚（解索之脉，犹解乱索之状，指下数动，乍疏乍数，无复次序。缘精枯血竭，心脾两绝也）。雀啄顿来而又住（雀啄之脉，犹雀啄食连连，凑指且坚且锐，忽然顿绝，良久复来。此肝经绝也），屋漏将绝又复起（屋漏之脉，状如屋上之水残漏于地，良久一滴，四畔测起无力。此皆脾胃衰绝，心脉败也）。虾游冉冉而进退难寻（虾游之脉者，虾之游水始则冉冉不动，少焉瞥然惊跳而去，杳然不见，良久指下又准前来。此脾胃两绝，魂离魄散也），鱼翔澄澄而迟疑掉尾（鱼翔，犹鱼之在水中，头身贴然不动而尾悠摇之状，良久倏然沉没。此心气已绝，荣卫两亡，五藏俱败也）。釜沸之脉涌如羹，一占此脉旦夕死（釜沸之脉出皮肤，有出无入，涌涌如羹上波。旦诊夕死，夕诊旦死，藏气绝矣）。嗟乎，遇此之候定不能起，总有丸丹天命而已（此结上文之意，见此七种脉则不可治也）。复有困重沉沉，声音劣劣，寸关虽无，尺犹不绝。往来息均，踝中不歇。如此之流，何忧殒灭（沉沉是神昏也，劣劣是少气也，息均是脉息调匀也。踝中不歇，是足太溪之脉动而不也。流、类也。殒灭是殁灭。言上七脉一见则不可治也，若遇此类之病尚可治之，须参耆大补之）。经文具载，树无叶而有根；人困如斯，垂死乃当更治（此结上文之意，详十四难，经下谓人之有尺，如树之有根，虽沉困犹可治也）。

濒湖二十七脉歌  ***************************
此李时珍《奇经八脉》内者。其理精详，其词简要，诸家脉莫妙于此，故摘入之。
浮（阳也）
浮脉举之有馀，按之不足（《脉经》），如微风吹鸟背上毛，厌厌（音掩）貌，如循榆荚（软滑貌。《素问》），如水上漂木，如捻葱叶（黎氏浮脉法：天有轻清在上之象，在卦为乾，在时为秋，在人为肺。又谓之毛。太过则中坚旁虚，如循鸡羽，病在外也。不及则气来毛微，病在中也。《脉诀》言寻之如太过，乃浮兼洪紧之象，非浮脉也。补注：浮为在表，然真正风寒外感者，脉反不浮，但其紧数略兼浮者便是表邪）。
体状诗
浮脉惟从肉上行，如循榆荚似毛轻。三秋（秋三月）得令知无恙，久病逢之却可惊。
相类诗
浮如木在水中浮，浮大中空乃是芤（口，平声）。拍拍（搏也）而浮是洪脉，来时虽盛去悠悠（远也）。浮脉轻平似捻葱，虚来迟大豁（音阔开也）然空，浮细而柔方为濡（音儒，软也），散似杨花无定踪（音从，迹也。浮而有力为洪，浮而迟大为虚，虚甚为散浮而无力为芤，浮而柔细为濡）。
主病诗
浮脉为阳表病居，迟风数热紧寒拘，浮而有力多风热，无力而浮是血虚。寸浮头痛眩生风，或有风痰聚在胸，关上土衰兼木旺，尺中溲（音骚，溺也）便不流通（浮脉主表，有力表实，无力表虚，浮迟中风，浮数风热，浮紧风寒，浮缓风湿，浮虚伤暑，浮芤失血，浮洪虚热，浮散劳极。补：无力血虚）。
沉（阴也）
沉脉重手按至筋骨乃得（《脉经》），如绵里砂，内刚（硬也）外柔（杨氏），如石投水，必极其底（沉脉法地，有渊泉在下之象，在卦为坎，在时为冬，在人为肾。又谓之石，亦曰营。太过则如弹石，按之益坚，病在内也。不及则气来虚微，去如数者，病在中也。《脉诀》言缓度三关状如烂绵者非也。沉有缓数及各部之沉，烂绵乃弱脉，非沉脉也）。
体状诗
水行润下脉来沉，筋骨之间软滑匀，女于寸兮男子尺，四时如此号为平。
相类诗
沉帮（裨帖也）筋骨自调匀，伏则推筋著骨寻，沉细如绵真弱脉，弦长实大是牢形（沉行筋间，伏行骨上，牢大有力，弱细无力。补注：其有寒邪外感，阳为阴蔽，脉见沉紧而数，及有头痛身热等症者，正属表邪，不得以沉为里也）。
主病诗
沉潜（音前。沉行也）水蓄阴经病，数热迟寒滑有痰，无力而沉虚与气，沉而有力积并寒。寸沉痰郁水停胸，关主中寒痛不通。尺部浊遗并泄痢，肾虚腰及下元痌（音同，痛也。沉脉主里，有力里实，无力里虚，沉则为气，又主水蓄，沉迟痼冷，沉数内热，沉涌痰食，沉涩气郁，沉缓寒湿，沉紧冷痛，沉牢冷积，沉弱寒热。补注：沉伏吐利，霍乱为病，沉而有力，气积症瘕）。
迟（阴也）
迟脉一息三至，去来极慢（《脉经》。迟为阳，不胜阴，故脉来不及，《脉诀》言重手乃得，是有沉无浮，一息三至，甚为易见。而又曰隐，隐曰状且难，是涩脉矣。其谬可知）。
体状诗
迟来一息至惟三，阳不胜阴气血寒，但把浮沉分表里，消阴须益火之原。
相类诗
脉来三至号为迟，小駃（与快同）于迟作缓持。迟细而难知是涩，浮而迟大以虚推（三至为迟有力为缓无力为涩有止为结迟甚为败浮大而缓为虚。黎氏曰：迟，小而实。缓，大而慢。迟为阴胜阳衰，缓为卫盛营弱，宜别之）。
主病诗
迟司藏病或多痰，沉痼（音固，久病也）症瘕仔细看。有力而迟为冷痛，迟而无力定虚寒。寸迟必是上焦寒，关主中寒痛不堪，尺是肾虚腰脚重，溲便不禁疝牵丸（肾子也。迟脉主藏，有力冷痛，无力虚寒，沉迟里寒，浮迟表寒，沉迟里寒。补注：大都脉来慢者，总由元气不充，不可妄施攻击也）。
数（阳也）
数脉一息六至（《脉经》），脉流薄（迫少也）疾（数为阴不胜阳，故脉来太过。浮沉迟数，脉之纲领，《素问》《脉经》皆为正脉。《脉诀》立七表八里，而遗数脉，止温于心藏，妄甚矣）。
体状诗
数脉息间常六至，阴微阳盛必狂烦。浮沉表里分虚实，惟有儿童作吉看。
相类诗
数比平人多一至，紧来如数似弹绳。数而时止名为促，数见关中动脉形（数而弦急为紧，数见关中为动，流利为滑，数甚为弦，数而时止为促）。
主病诗
数脉为阳热可知，只将君相火来医。实宜凉泻虚温补，肺病秋深却畏之。寸数咽喉口舌疮，吐红咳嗽肺生疡。当关胃火併肝火，尺属滋阴降火汤（数脉主府，有力实火，无力虚火，浮数表热，沉数里热，气口数实肺痈，数虚肺痿。补注：有力实热，无力虚疮，数至七八，邪盛虚多）。
滑（阳中阴也）
滑脉往来前却流利，展转替替（音剃，待也）然，如珠之应指（《脉经》），漉漉（音鹿，竭也）如欲脱（滑为阴气有馀，故脉来流利如水。脉者、血之府也。血盛则脉滑，故肾脉宜之。气盛则脉涩，故肺脉宜之。《脉诀》言按之即伏，三关如珠，不进不退，是不分浮滑沉滑尺寸之滑也，今正之）。
体状（并）相类诗
滑脉如珠替替然，往来流利却还前，莫将滑数为同类，数脉惟看至数间（滑则如珠，数则六至）。
主病诗
滑脉为阳元气衰，痰生百病食生灾。上为呕吐下蓄血，女脉调时定有胎。寸滑膈痰生呕吐，吞酸舌强或咳嗽。当关宿食肝脾热，渴痢痜（音颓。痜疝，阴病）淋看尺部（滑主痰，饮浮滑风痰，沉滑食痰，滑数痰火，滑短宿食）。
《脉诀》言关滑谓寒，尺滑脐似水，与《脉经》言关滑胃热尺滑蓄血，妇人经病之旨相反。补注：两寸滑者其热在上，两尺滑者其热在下。
涩（阴也）
涩脉细而迟，往来难，短且散，或一止复来（《脉经》），参伍不调（《素问》），如轻刀刮竹（《脉诀》），如雨沾沙（通真子），如病蚕食叶（涩为阳气有馀，气盛则血少，故脉蹇滞而肺脉宜之。《脉诀》言指下寻之似有，举之至无，与《脉经》所云绝不相干）。
体状诗
细迟短涩往来难，散止依稀应指间。如雨沾沙容易散，病蚕食叶慢而艰。
相类诗
参伍不调名曰涩，轻刀刮竹短而难。微似杪（音藐小也）芒（通茫）微软甚，浮沉不别有无间（细迟短散，或时一止曰涩，浮而软细曰濡，极细而软，重按若绝曰微，沉而柔软曰弱）。
主病诗
涩缘血少或伤精，反胃亡阳汗雨淋。寒湿入营为血痹，女人非孕即无经。寸涩心虚痛对胸，胃虚胁胀察关中，尺为精血俱伤候，肠结溲淋或下红（涩主血少精伤之病。女人有孕为胎病，无孕为败血。杜光廷云，涩脉独见尺中，形同代者为死脉。补注：涩见妇女，经必不调，涩见孕妇，胎必难保，两寸浮涩，则为自汗，两尺沉涩，气血大败）。
虚（阴也）
虚脉迟大而软，按之无力，隐指豁豁然空（《脉经》。崔紫虚云，形大力薄，其虚可知。《脉诀》言，寻之不足，举之有馀，止言浮脉，不言虚状。杨仁斋言，状似柳絮散慢而迟。滑氏言散大而软，皆是散脉，非虚也）。
体状（并）相类诗
举之迟大按之松，脉状无涯（音崖，穷尽意也）类谷空。莫杷芤虚为一例，芤来浮大似慈葱（虚脉浮大而迟，按之无力，虚为血虚。芤脉浮大，按之中空，芤为脱血。浮散二脉见浮脉）。
主病诗
脉虚身热为伤暑，自汗怔忡惊悸多。发热阴虚须早治，养荣益气莫蹉跎（失时也）。血不荣心寸口虚，关中腹胀食难舒。骨蒸痹痿伤精血，却在神门两部居（经曰，血虚脉虚。曰气来虚微，为不及，病在内。曰久病脉虚者死。补注：虚有阴阳之分。病咳嗽、劳热、盗汗、惊悸、遗精失血，皆属阴虚；病头目昏、眩膈塞膨胀，亡阳泄痢，皆属阳虚）。
实（阳也）
实脉浮沉皆得，脉大而长，微弦，应指愊愊（音逼，有力也）然（《脉经》。愊愊，坚实貌。《脉诀》言如细应指来，乃紧脉，非实脉也）。
体状诗
浮沉皆得大而长，应指无虚愊愊强，热蕴三焦成壮火，通肠发汗始安康。
相类诗
实脉浮沉有力强，紧如弹索转无常。须知牢脉帮筋骨，实大微弦更带长（浮沉有力为实，弦急弹指为紧，沉而实大，微弦而长为牢）。
主病诗
实脉为阳火郁成，发狂谵语吐频频（急也）。或为阳毒或伤食，大便不通或气疼（音彤，痛也）。寸实应知面热风，咽痛舌强气填胸。当关脾热中宫满，尺实腰肠痛不通（经曰：血实脉实。曰脉实者，水穀为病；曰气来实弦，是谓太过，病自外也。《脉诀》曰：尺实小便不禁，与《脉经》尺实小腹痛，小便难之说相反。洁古不知其谬，认为虚寒，药用姜附，愈误矣）。
长（阳也）
长脉不大不小，迢迢（音条，高貌）自若（朱氏），如循长竿末稍为平。如引绳，如循长竿为病（《素问》。长脉有三，在时为春，在人为肝，在症为有馀之病。又曰心脉长，神强气壮；肾脉长，蒂固根深。经曰：长则气治，皆言平脉也。补注：内句长则气治，治理也。谓气调理而不乱也）。
体状（并）相类诗
过于本位脉名长，弦则非然但满张。弦脉与长争较远，良工尺度自能量（实、牢、弦、紧皆兼长脉）。
主病诗
长脉迢迢大小匀，反常为病似牵绳。若非阳毒癫痫（音閒，风病也）病，即是阳明热势深。（长主有馀之病。补注：人得长脉本为无病，有病必有兼也。疟脉弦长，肝病弦直硬长，痫脉浮而长）。
短（阴也）
短脉不及本位（《脉诀》）应指而还，不能满部（《脉经》。滑伯仁云：短脉两头无，中间有，不及本位，乃气不足以前导其血也。戴同父云，短脉只见尺寸，若关中见短，上不通寸，下不通尺，是阴阳绝脉，必死矣。故关不诊短。黎君士云：长短未有定体。诸脉举按之附过于本位者为长，不及本位者为短。长脉属肝宜于春，短脉属肺宜于秋，但诊肝肺，长短自见。补注：短脉只见尺寸，关不诊短，非也。不过尺寸，不能满部）。
体状（并）相类诗
两头缩缩名为短，涩短迟迟细且难。短涩而浮秋见喜，三春为贼有邪干（涩、微、动、结，皆兼短脉。补注：短涩属肺，三春属肝，金剋木也）。
主病诗
短脉惟于尺寸寻，短而滑数酒伤神，浮为血止沉为痞，寸主头疼尺腹疼（以曰：短则气病。短主不及之病，滑氏曰：短脉为阴中伏阳，为三焦气壅，为宿食不消。补注：思虑伤脾，气结脉短。元气衰败，脉必短小）。
洪（阳也）
洪脉指下极大（《脉经》），来盛去衰（《素问》），来大去长（通真子。洪脉在卦为离，在时为夏，在人为心。《素问》谓之大，亦曰钩。滑氏曰来盛去衰，如钩之曲，上而覆下，应血脉来去之象，象万物敷布下垂之状。詹炎举言如环珠者，非。《脉诀》云：季夏宜之，秋冬季发汗、通肠，俱非洪脉所宜）。
体类诗
脉来洪盛去还衰，满指滔滔（音叨，大貌）应夏时，若在春秋冬月分，升阳散火莫狐疑。
相类诗
洪脉来时拍拍然，去衰来盛似波澜，欲知实脉参（音森）差（音此，平声，不齐等也）处，举按弦长愊愊坚（洪而有力为实，实而无力为洪）。
主病诗
脉洪阳盛血应虚，相火炎炎热病居，胀满胃翻须早治，阴虚泄痢可踌躇（犹豫也）。寸洪心火上焦炎，肺脉洪时金不堪，肝火胃虚关内察，肾虚阴火尺中看（洪主阳盛阴虚之病，泄痢失血，久嗽者忌之，经曰：形瘦脉大，多气者死。曰脉大则病进。补注：举按长大曰洪，主热极，烦渴目赤，口疮，躁狂，痈肿，二便艰难。若洪大至极者，阴阳离绝，谓为死也）。
微（阴也）
微脉极细而软，按之如欲绝，若有若无（《脉经》），细而稍长（戴氏。《素问》谓之小，又曰气血微则脉微）。
体状（并）相类诗
微脉轻微瞥瞥（音别，暂见也）乎，按之欲绝有如无。微为阳弱细阴弱，细比微兮略较粗（轻诊即见，重按如欲绝者，微也。往来如线而常有者，细也。仲景曰：脉瞥瞥如羹上肥者，阳气微；萦萦如蚕丝细者，阴气衰。长病得之死，卒病得之生）。
主病诗
气血微兮脉亦微，恶寒发热汗淋漓。男为劳极诸虚侯，女作崩中带下医。寸微气促或心惊，关脉微时胀满形。尺部见之精血弱，恶寒消（三消）瘅（音旦，瘅成为消中，亦劳病也）痛呻吟（微主久虚血弱之病。阳微恶寒，阴微发热。《脉经》云：崩中日久为白带，漏下多时骨亦枯。补注：阳微主胃寒呕逆，饮食不化，阴微主精血不足，微而涩兮，主便浊遗精）。
紧（阳也）
紧脉来往有力，左右弹人手（《素问》）。如转索无常（仲景），数如切绳（《脉经》），如纽箅（长硬貌）线（丹溪。紧乃热为寒束之脉，故急数如此。要有神气，《素问》谓之急。《脉决》言寥寥入尺来。崔氏言如线，皆非紧状。或有浮紧为弦，沉紧为牢，亦近似耳）。
体状诗
举如转索切如绳，脉象因之得紧名。总是寒邪来作寇，内为腹痛外身疼。
相类诗（见弦脉）
主病诗
紧为诸痛主于寒，喘咳风痫吐冷痰。浮紧表寒鬚发越，沉紧温散自然安。寸紧人迎气口分，当关心腹痛沉沉，尺中有紧为阴冷，定是奔豚与痛疼（诸紧为寒为痛。人迎紧盛伤于寒，气口紧盛伤于食，尺紧痛居其腹。中恶浮紧，咳嗽沉紧，皆主死症。补注：浮紧主头痛，头重，身痛，脊强，咳嗽，鼻塞，寒热往来。沉紧主心痛，胁疼，胸膨，腹胀，泄痢，痜疝，吐逆，痞闷）。
缓（阴也）
缓脉去来小快于迟（《脉经》），一息四至（戴氏），如丝在经，不卷其轴，应指和缓，往来甚匀（张太素）。如初春杨柳舞风之象（杨玄操），如微风轻颭（音拈，风动物貌）柳梢（滑伯仁）。
浮脉在卦为坤，在时为四季，在人为脾。阳寸阴尺，上下同等，浮大而软，无有偏盛者，平脉也。若非其时，即为有病。缓而和匀，不浮不沉，不疾不徐，不微不弱者，即为胃气。故杜光廷云：欲知死期何以取，古贤推定五般土。阳上须知不遇阴，阴上遇阴当细数。详《玉函经》。
体状诗
缓脉阿阿四至通，柳梢嫋嫋（音鸟，长弱风动貌）颭轻风，欲从脉里求神气，只在从容和缓中。
相类诗（见迟脉）
主病诗
缓脉营衰卫有馀，或风或湿或脾虚。上为项强下痿痹，分别浮沉大小区。寸缓风邪项背拘，关为风眩胃家虚。神门濡泄或风秘，或是蹒（音盘）跚（音珊，无力行也）足力迂（音纡，迂曲不行。浮缓为风，沉缓为湿，缓大风虚，缓细湿痹，缓涩脾虚，缓弱气虚。《脉诀》言缓主脾热，口臭，反胃，齿痛，梦鬼之病，出自杜撰，与缓脉无关）。
芤（阳中阴也）
芤（音口，平声）脉浮大而软，按之中央空，两边实（《脉经》），中空外实，状如慈葱（芤，慈葱也。《素问》无芤名。刘三点云：芤脉何以绝类慈葱？指下成窟有边无中。戴同父云：营行脉中，脉以血为形，芤脉中空。脱血之象也。《脉经》云：三部脉芤，长病得之生，卒病得之死。《脉诀》言：两头有，中间无，是脉断截矣。又言主淋漓，气入小肠，与失血之候相反，真误事不小）。
体状诗
芤形浮大软慈葱，按之旁有中央空，火犯阳经血上溢，热侵阴络下流红。
相类诗
中空旁实乃为芤，浮大而迟虚脉呼。芤更带弦名曰革，芤为亡血革血虚。
主病诗
寸芤积血在于胸，关内逢芤肠胃痈，尺部见之多下血，赤淋红痢漏崩中（补注：芤主失血伤营，气无所附，气短似喘，阳脱无根）。
弦（阳中阴也）
弦脉端直以长（《素问》），如张弓弦（《脉经》），按之不移，绰绰如按琴絃，状若筝弦（《脉经》），从中直过，挺然指下（《刊误》）。
弦脉在卦为震，在时为春，在人为肝。轻虚以滑者平，实滑如循长竿者病，劲急如新张弓弦者死。池氏曰：弦紧而数为太过，弦紧而细为不及。戴同父曰：弦而软，其病轻；弦而硬，其病重。《脉诀》言：时时带数，又言状如绳索，皆非弦象，今削之。
体状诗
弦脉迢迢端直长，肝经木旺土应伤。怒气满胸常欲叫，翳矇（目疾）瞳子泪淋浪。
相类诗（又见长脉）
弦来端直似丝絃，紧则如绳左右弹，紧言其力弦言象，牢脉弦长沉伏间。
主病诗
弦应东方肝胆经，饮痰寒热疟缠身。浮沉迟数须分别，大小单（单絃）双（双弦）有重轻。寸弦头痛膈多痰，寒热症瘕察左关。关右胃寒心腹痛，尺中阴疝脚拘挛（弦为木盛之病。浮弦支饮外溢，沉弦悬饮内痛。疟脉自弦，弦数多热，弦迟多寒，弦大主虚，弦细拘急。阳弦头痛，阴弦腹痛，单絃饮癖，双弦寒痼。若不食者。为木来剋土，必难治。补注：诸病脉弦多不吉利）。
革（阴也）
革脉弦而芤（仲景），如按鼓皮（丹溪）。
仲景曰：弦则为寒，芤则为虚，虚寒相搏，此名曰革。男子亡血失精，妇人半产漏下。《脉经》曰：三部脉革，长病得之死，卒病得之生。时珍曰：此即芤弦二脉相合也，故均主失血之候。诸家脉书皆以为牢脉，故或有革无牢，有牢无革，混淆不辨。不知革浮牢沉，革虚牢实，形证皆异也。又按：《甲乙经》曰：浑浑革革，至如涌泉，病进而危。弊弊绰绰，其去如弦绝者死。谓脉来浑浊，革变急如涌泉，出而不返也。王贶以为溢脉，与此不同。
体状（并）主病诗
革脉形如按鼓皮，芤弦相合脉寒虚，女人半产并崩漏，男子营虚或梦遗。
相类诗（见芤牢脉）
牢（阴中阳也）
牢脉似沉似伏，实大而长，微弦（《脉经》。扁鹊曰：牢而长者肝也。仲景曰：寒则牢坚。有牢固之象。沉氏曰：似沉似伏，牢之位也。实大弦长，牢之体也。。《脉诀》不言形状，但云寻之则无，按之则有，云脉入皮肤辨息难。又以牢为死脉，皆孟浪谬辑）。
体状（并）相类诗
弦长实大似牢坚，牢脉常居沉伏间。革脉芤弦自浮起，革虚牢实要详看。
主病诗
寒则牢坚里有馀，腹心寒痛木乘脾，疝痜症何瘕愁也，失血阴虚却忌之（牢主寒实之病，木实则为痛。扁鹊曰：软为虚，牢为实。失血者脉宜沉细，反浮大而牢者死，虚病见实脉也。《脉诀》言骨间疼痛，气居于表。池氏以为肾病传于脾。皆谬妄不经）。
濡（阴也）
濡（音儒）脉极软，而浮细如帛在水中，轻手乃得，按之无有（《脉经》）。如水上浮沤（音欧，羹上泡也。如帛浮水中，重手按之随手而没之象。《脉诀》言按之似有举还无，是微脉，非濡也）。
体状诗
濡形浮细按须轻，水面浮绵力不禁。病后产中犹有药，平人若见似无根。
相类诗
浮而柔细知为濡，沉细而柔作弱持。微则浮微如欲绝，细来沉细近于微（浮细如绵曰濡，浮而极细如绝曰微，沉细如绵曰弱，沉而极细不断曰细）。
主病诗
濡为亡血阴虚病，髓海丹田暗已亏。汗雨夜来蒸入骨，血山崩倒湿侵脾。寸濡阳微自汗多，关中其奈气虚何。尺伤精血虚寒甚，温补真阴可起疴（音阿，病也。濡主血虚之病，又为伤湿。补注：脉濡而散，主阳虚冷汗）。
弱（阴也）
弱脉极软而沉细，按之乃得，举手无有（《脉经》。弱乃濡之沉者，《脉诀》言轻手乃得，黎氏云譬如浮沤，皆是濡脉，非弱也。《素问》，曰脉弱以滑，是有胃气。脉弱以涩，是谓久病。病后老弱见之顺，平人少年见之逆）。
体状诗
弱来无力按之柔，柔细而沉不见浮；阳陷入阴精血弱，白头犹可少年愁。
相类诗（见濡脉）
主病诗
弱脉阴虚阳气衰，恶寒发热骨筋痿，多惊多汗精神减，益气调营急早医。寸弱阳虚病可知，关为胃弱与脾衰。欲求阳陷阴虚病，须把神门两部推（弱主气虚之病。仲景曰：阳陷入阴故恶寒发热。又云，弱主筋，沉主渭，阳浮阴弱，血虚筋急。柳氏曰：气虚则脉弱，寸弱阳虚，尺弱阴虚，关弱胃虚。补注：又主胃寒逆冷，真元内伤）。
散（阴也）
散脉大而散，有表无里（《脉经》），涣漫不收（崔氏），无统纪，无拘束，至数不齐，或来多去少，或去多来少，涣散不收，如杨花散漫之象（柳氏。戴同父曰：心脉浮大而散，肺脉短涩而散，平脉也。心脉软散怔忡，肺脉软散汗出，肝脉软散溢饮，脾脉软散胻肿，病脉也。肾脉软散，诸病脉代散，死脉也。《难经》曰：散脉独见则危。柳氏曰：散为气血俱虚，根本脱离之脉，产妇得之生，孕妇得之堕）。
体状诗
散似杨花散漫飞，去来无定至难齐。产为生兆胎为堕，久病逢之不必医。
相类诗
散脉无拘散漫然，濡来浮细水中绵，浮而迟大为虚脉，芤则中空有两边。
主病诗
左寸怔仲右寸汗，溢饮左关应软散，右关软散胻胕（音夫，胫也）肿，散居两尺魂应断。
细（阴也）
细脉小于微而常有，细直而软若丝线之应指（《脉经》《素问》谓之小。王启玄言如莠蓬状，其柔细也。《脉诀》言往来极微。是微反大于细矣，与经相背）。
体状诗
细来累累（音雷，端于贯珠）细如丝，应指沉沉无绝期。春夏少年俱不利，秋冬老弱却相宜。
相类诗（见微脉）
主病诗
细脉萦萦（旋绕也）血气衰，诸虚劳损七情乖，若非湿气侵腰肾，即是伤精汗泄来。寸细应知呕吐频，入关腹胀胃虚形，尺逢定是丹田冷，泄痢遗精号脱阴（《脉经》曰：细为血少气衰，有此症则顺，否则逆，故吐衄沉细者生。忧劳过度者脉亦细）。
伏（阴也）
伏脉重按著骨，指下才动（《脉经》），脉行筋下（《刊误》。《脉诀》言寻之似有，定息全无。殊为舛谬）。
体状诗
伏脉推筋著骨寻，指间才动隐然深。伤寒欲汗阳将解，厥逆脐痛症属阴。
相类诗（见沉脉）
主病诗
伏为霍乱吐频频，腹痛多缘宿食停，蓄饮老痰成积聚，散寒温里莫因循。食郁胸中双寸伏，欲吐不吐常兀兀（不动貌），当关腹痛困沉沉，关后疝疼还破腹（伤寒一手脉伏曰单伏，两手脉伏曰双伏，不可以阳症见阴脉为诊，乃火邪内郁，不得发越，阳极似阴，故脉伏也。有大汗而解，正如久旱将雨，六合阴晦，雨后万物皆苏之义。又有夹阴伤寒，先有伏阴在内，外复感寒，阴盛阳衰，四脚厥逆，六脉沉伏，须投姜附及灸关元，脉乃复出也。若太溪冲阳皆无脉者，必死。《脉诀》言徐徐发汗，洁古以附子细辛麻黄汤主之，皆非也。刘元宾曰伏脉不可发汗。补注：伏脉无分寒火，寒症常有伏脉，火症亦有伏脉。初病见伏脉者尚可治也，久病见伏脉者无可治也）。
动（阳也）
动乃数脉，见于关，上下无头尾，如豆大，厥厥（发石也）动摇（《脉经》。仲景曰：阴阳相搏名曰动。阳动则汗出，阴动则发热，形冷恶寒，此三焦伤也。成无己曰：阴阳相搏则虚者动，故阳虚则阳动，阴虚则阴动。庞安常曰：关前三分为阳，关后三分为阴，关位半阴半阳，故动随虚见。《脉诀》言寻之似有，举之还无，不离其处，不往不来，三关沉沉。含糊谬妄，殊非动脉。詹氏言其形鼓动如钩毛者，尤谬。补往：动脉寸关尺皆有，不过如豆粒，两头俯，中间高起。若全无，是阴阳不通，死脉也）。
体状诗
动脉摇摇数在关，无头无尾豆形圆。其原本是阴阳搏，虚者摇兮胜者安。
相类诗
主病诗
动脉专司痛与惊，汗因阳动（阳动则汗出）热因阴（阴动则发热），或为泄痢拘挛病，男子亡精女子崩（仲景曰：动则为痛为惊。《素问》曰，阴虚阳搏谓之动。又曰：妇人手少阴脉动甚者，妊子也〕。
促（阳也）
促脉来去数，时一止复来（《脉经》），如蹶（音厥，失足也）之趋，徐疾不常（黎氏。《脉经》但言数而止为促，《脉诀》乃云并居寸口，不言时止者谬矣。数而止为促，缓而止为结，何独寸口哉）。
体状诗
促脉数而时一止，此为阳极欲亡阴，三焦郁火炎炎盛，进必无生退可生。
相类诗（见代脉）
主病诗
促脉惟将火病医，其因有五细推之，时时喘嗽皆痰积，或发狂斑与毒疽（促主阳盛之病。促、结之因皆有气、血、痰、饮、食、五者之别，一有留滞则脉必见止也。补注：寸口促紧主气满胸膛，关中促紧主脐腹成症）。
结（阴也）
结脉往来缓，时一止复来（《脉诀》言或来或去，聚而却还。与结无关。仲景言累累如循长竿曰阴结，蔼蔼如车盖曰阳结。《脉经》又有如麻子动摇，旋引旋收，紧散不常曰结，主死。此三脉名同实异也。补注：结脉有阴阳之分。浮为阳结，属阳虚，其病可治；沉为阴结，属阴虚，其病难医）。
体状诗
结脉缓而时一止，独阴偏盛欲亡阳，浮为气滞沉为积，汗下分明在主张。
相类诗（见代脉）
主病诗
结脉皆因气血凝，老痰结滞苦沉吟，内生积聚外痈肿，疝瘕为殃病属阴（结主阴盛之病。越人曰：结甚则积甚，结微则积微，浮结外有痛积伏结，内有积聚）。
代（阴也）
代脉动而中止，不能自还，因而复动（《仲景》），脉至还入尺，良久方来（吴氏。脉一息五至，肝心脾肺肾五藏之气皆足，五十动而一息，合大衍之数，谓之平脉。反此则止乃见焉。肾气不能至，则四十动一止，月于气不能至，则三十动一止。盖一藏之气衰而他藏之气代至也。经曰：代则气衰。滑伯仁曰：若无病嬴瘦脉代者，危脉也；有病而气血乍损，气不能续者代，为病脉。伤寒心悸脉代者，复脉汤主之；妊娠脉代者，其胎百日。代之生死，不可不辨）。
体状诗
动而中止不能还，复动因而作代看，病者得之犹可疗，平人却与寿相关。
相类诗
数而时止名为促，缓止须将结脉呼，止不能回方是代，结生代死自殊途（促、结之止无常数，或二动一止，或三五动一止即来；代脉之止有常数，必依数而止，还入尺中，良久方来）。
主病诗
代脉原在藏气衰，腹疼泄痢下元亏，或为吐泻中宫病，女子怀胎三月兮。
《脉经》曰：代散者死。主泻及便脓血。天都张澹初曰：促、结、代三脉，人多难辨，今剖明于后，庶使学者临期有本，不致茫然矣。夫迟缓之脉，而时一止者为结；数滑之脉、而时一止者为促；二脉之止无规则，或数至一止，或数十至一止；或十几至一止，或二十几至一止，或三五至一止，参前落后，原无一定之止是也。结者、阴也，阴盛则结，主气血凝滞，老痰积聚，胸满等症。促者、阳也，阳盛则促，主痰嗽喘满，痈疽郁热等症。二脉虽时一止，大抵为病脉，非死脉也。惟代者真死脉也。刻期而定致至而止，如四十动一止者，后必至四十而再一止，决不爽至也。是为一藏无气，刻期而死矣。故歌曰：五十不止身无病，数内有止皆知定，四十一止一藏绝，四年之后多亡命。三十一止即三年，二十一止二年应。十动一止一年殂，更观气色兼形症。此缓者。又急者歌曰：两动一止三四日，三四动止应六七，五六一止七八朝，次第推之自无失。
戴同父曰：脉必满五十动出自《难经》，而《脉诀》五藏歌皆以四十五动为准，有乖经旨。柳东阳曰：古以动数候脉，是吃紧语。须候五十动，乃知五藏缺失。今人指到腕臂，即云见了，夫五十动岂弹指间事耶？故学者当诊脉问症，听声观色，脉备四诊而无失。


卷二  ——————————————————————————————————————————————————————————————————————————————————————————

《医林改错》藏府图  ***************************
（图缺）
直隶玉田县王清任，将亲见诸脏腑显隐之形，绘于《医林改错》书中，曰：此书非治病全书，乃记藏府之书也。其中尝有不实不虚之处，后人倘遇机会亲见藏府，精察增补，抑又幸矣。
会厌左右气门卫总管荣总管气府血府记
欲知藏府体质，先明入气出气与进饮食之道路。古人谓舌根后名曰喉者，候也，候气之出入，即肺管上口是也。喉之后名曰咽，咽者、嚥也，咽饮食入胃，即胃上口是也。谓咽以纳食，吸以纳气，为千古不易之定论。自《灵枢》至今，四千年来无人知其错而改正者。如咽，咽饮食入胃，人所共知；惟喉，候气之出入一节，殊欠明白。不知肺两叶大面向背，上有四尖向胸，下有小片亦向胸，肺管下分为两杈，入肺两叶，每权分九中杈，每中权分九小杈，每小杈长数小枝。枝之尽头处，并无孔窍，其形彷佛麒麟菜。肺外皮亦无孔窍，其内所存皆浮白沫。肺下实无透窍，亦无行气之二十四孔。先贤论吸气则肺满，呼气则肺虚，此等错误不必细辩。人气向里，吸则肚腹满，大非肺满；大气向外，呼则肚腹虚小，非肺虚小。出气入气，吐痰吐饮，唾津流涎，与肺毫无干涉。肺管之后，胃管之前，左右两边凹处有气管两根，其粗如筋，上口在会厌之下，左曰左气门，右曰右气门，痰饮津涎由此气管而出。古人误以咳嗽喘急哮吼等症为肺病者，因见其症自胸中来。再者，临症查有外感用发散而愈，有燥痰用清凉而愈，有积热用攻而愈，有气虚用补中而愈，有阴亏用滋阴而愈，有瘀血用逐瘀而愈，洋洋得意，立言著书，以为肺病无疑。不知左气门、右气门两管，由肺管两傍下行至肺管前面半截处，归併一根如树，两杈归一本，形粗如筋，下行入心，由心左转出，粗如笔管，从心左后行，由肺管左边过肺入脊前，下行至尾骨，名曰卫总管，俗名腰管。自腰以上向腹长两管，粗如筋，上一管通气府，俗名鸡冠油，如倒提鸡冠花之状。气府乃抱小肠之物，小肠在气府是横长，小肠外气府内乃存元气之所。元气即火，火即元气，此火乃人生命之源，食由胃入小肠，全仗元气蒸化。元气足则食易化，元气虚则食难化，此记向腹之上一管、下一管，大约是通男子之精道、女子之子宫。独此一管，细心查看，未能查验的确，所以疑似，以俟后之业医者倘遇机会，细心楂看，再补卫总管。对背心两边有两管，粗如筋，向两肩长，对腰两管连两肾，腰下有两管通两胯，腰上对脊正中有十一短管连脊。此管皆行气，行津液，气足火旺，将津液煎稠者，稠者名曰痰。气虚火衰，不能煎熬，津液必稀，稀者名曰饮。痰饮在总管，以管中之气上攻下行，过心由肺管前气管中出左右气门。痰饮津液本气管中物，古人何以误为肺中物？因不知肺管前有气管相连而长，止知痰饮津涎自胸中来，便疑为肺中物，总是未亲见脏府之故。手握足步，头转身摇，用行舍藏，全凭此气。人气向里，吸则气府满，气府满则肚腹大；气向外呼，则气府虚，气府虚则肚腹小。卫总管行气之府，其中无血。若血归气府，血必随气而出，上行则吐血衄血，下行则溺血便血。卫总管之前相连而长，粗如筋，名曰荣总管，即血管，盛血，与卫总管长短相等。其内之血由血府灌溉。血府即人胸下膈膜一片，其薄如纸，最为坚实，前长与心口凹处齐，从两胁至腰上顺长如坡，前高后低，低处如地池中，存血即精汁所化，名曰血府。精汁详胃津门条下。前所言会厌，即舌后之白片。乃遮盖左右气门之物也。
津门津管遮食总提珑管出水道记
嚥下胃之一物，在禽名曰嗉，在兽名曰肚，在人名曰胃。古人画胃图，上口在胃上名曰贲门，下口在胃下名曰幽门，言胃上下两门不知胃是三门；画胃竖长，不知胃是横长，在腹是平铺卧长。上口贲门向脊，下底向腹，下口幽门亦在胃上；偏右胁向脊门之左寸许，另有一门名曰津门。津门上有一管，名曰津管，是由胃出精汁水液之道路。精管一物最难查看，因上总提遮盖。总提俗名胰子，其体长于贲门之右，幽门之左，正盖津门。总提下前连气府接小肠，后接提大肠。在胃上后连肝，肝连脊，此是膈膜以下，总提连贯胃、肝、大小肠之体质。饮食入胃，食留于胃，精汁水液先由津门流出入津管，津管寸许外分三杈，精汁清者入髓府化髓，精汁浊者，由上杈卧则入血府随血化血，其水液由下杈从肝之中间穿过入脾。脾中间有一管，体相玲珑，名曰珑管。水液由珑管分流两边入出水道。出水道形如鱼网，俗名网油。水液由出水道渗出泌入膀胱，化而为尿。出水道出水一段体楂最难。自嘉庆二年看脏腑时，出水道有满水铃铛者，有无水铃铛者，于理不甚透彻。以后诊病查看久病寿终之人，临时有多饮水者，有少饮水者，有不饮水者，故后其水仍然在腹。以此与前所看者参考，与出水道出水一节，虽然近理，仍不敢为定准。后以畜较之，遂喂遂杀之畜，网油满水铃铛；三四日不喂之畜杀之，无水铃铛，则知出水道出水无疑。前言饮食入胃食留于胃，精汁水液自津门流出，津门既孔如筋大，能向外流精汁，水液浠粥，岂不能流出津门？虽孔如筋大，其处胃体甚厚，四围挤靠缩小，所以水能流出而食不能出。况胃之内津门之左一分远，有一疙瘩，形如枣大，名曰遮食，乃档食于水之物。待精汁水液流尽，食方腐熟，渐入小肠，化而为粪。小肠何以化食为粪？小肠外有气府，气府抱小肠，小肠外、气府内乃存元气之所，元气化食。此处与前气府参看，化粪入大肠自肛门出，此篇记精汁由胃出津门生精生血；水液由珑管出水道，入膀胱为尿；食由胃入小肠，元气蒸化为粪之原委也。
昌按：上卷所绘叔和十二经脏腑表里图，确确凿凿不可改易。今王清任之新图所增左气门右气门、血府、卫总管、荣总管、津门津管、总提、遮食、珑管、出水道，皆由亲见藏府所得而知，故绘图立记以补前人所未备。图中不见包络、三焦斯为阙点，而小肠暗藏于气府，胆附于肝，无容辩驳。第后代注家强辩《难经》三焦有名无状之讹，故馀篇首立《脉诀》论，阐明包络三焦，评以一外府一外藏，确无疑矣。

四言脉诀  ***************************
四言脉诀始自汉张仲景平脉法，宋崔嘉彦衍之，明李时珍删补，及李中梓又补其缺略删其差讹，复加注释，固已文简义赅矣，然犹有与经义不合者，今皆删去，其未备者补之。
脉为血脉，百骸贯通。大会之地，寸口朝宗。
脉者血脉也。血脉之中气道行焉，五脏六腑以及奇经，各有经脉气血流行，周而复始，循环无端。百骸之间，莫不贯通，而总会之处则在寸口。夫寸口左右手六部皆肺之经脉也，何以各经之脉，皆于此取乎？肺如华盖，居于至高，而诸藏府皆处其下，各经之气无不上黛于肺，故曰肺朝百脉，而寸口为脉之大会也。
诊人之脉，令仰其掌，掌后高骨，是名关上。
凡诊脉者，令病人仰手，医者覆手诊之，掌后有高骨隆起，是即关部也。先将中指取定关部，方下前后二指于尺寸之上也。病人长则下指宜疏，病人短则下指宜密。
关前为阳，关后为阴。阳寸阴尺，先后推寻。
从鱼际至高骨却有一寸，因名曰寸；从尺泽至高骨有一尺，因名曰尺。界乎尺寸之间名曰关。关前寸为阳，关后尺为阴。寸候上焦，关候中焦，尺候下焦。经曰：身半以上同天之阳，身半以下，同地之阴也。先后者，为先候寸部，次候关部，又次候尺部也。推者推其理，寻者寻其象，各察其得何脉也。
小肠与心，左寸之应。惟胆与肝，左关所认。膀胱及肾，左尺为定。大肠及肺，右寸昭彰。胃与脾脉，属在右关。胞络三焦，右尺班班。
此遵《内经》脉法分配脏腑于两手也。小肠与心脉皆在左手寸上，胆与肝脉皆在左手关上，膀胱及肾脉皆在左手尺上。大肠与肺脉皆在右手寸上，胃与脾脉皆在右手关上，胞络与三焦脉皆在右手尺上。
男子之脉，左大为顺。女子之脉，右大为顺。男尺恆虚，女尺恆盛。
左为阳，故男子宜左脉大也；右为阴，故女人宜右脉大也。寸为阳尺为阴，故男子尺虚，象离中虚也；女人尺盛，象坎中满也。
关前一分，人命之主。左为人迎，右为气口。
关前一分者，寸关尺各有三分共得九分。今曰关前一分，仍在关上，但在前之一分也。故左为人迎，辨外因之风。以左关乃肝胆脉，肝为风藏，故曰人迎紧盛伤于风。右为气口，辨内因之食以右关，乃脾胃脉。胃为水穀之海，脾为仓廪之官，故曰气口紧盛伤于食。勿以外因兼求六气，勿以内因兼求七情也。或以前一分为寸上，岂有左寸之心可以辨风，右寸之肺可以辨食乎？
命门寄肾，在右关后。人无此脉，必死不救。
《难经》曰：上部无脉，下部有脉，虽困无能为害。夫脉之有尺，犹树之有根，枝叶虽枯藁，根本将自生。盖右尺属少火，为生命之源，故为根本之脉而称命门也。若无此脉，则根本绝，决无生理。
脉有七诊，曰浮中沉，上下左右，七法推寻。
浮者轻下指于皮毛之间，探其府脉也，表也。中者略重指于肌肉之间候其胃气也，半表半里也。沉者重下指于筋骨之间，察其藏脉也，里也。上者，即上竟上者，胸喉中事也，即于寸内前一分取之。下者，即下竟下者，少腹、腹股、膝胫、足中事也，即于尺内后一分取之。左右者，即左右手也。凡此七法，名为七诊。。别有七诊，谓独大、独小、独寒、独热、独迟、独疾、独陷下也。
又有九候，即浮中沉，三部各三，合而为名。每候五十，方合于经。
每部有浮中沉三候，合寸关尺三部，算之共得九候之数也。夫每候必五十动者，出自《难经》，合大衍之数也。乃伪诀四十五动为准，乖于经旨。必每候五十，凡九候共得四百五十，两手合计九百，方与经旨相合也。
五藏不同，各有本脉。左寸之心，浮大而散。右寸之肺，浮涩而短。肝在左关，沉而弦长。肾在左尺，沉石而濡。右关属脾，脉象和缓。右尺相火，与心同断。
此言五藏各有平脉也。必知平脉而后知病脉也。
若夫时令，亦有平脉。春弦夏洪，秋毛冬石。四季之末，和缓不忒。
此言四时各有平脉也。然即上文五藏之脉，大同小异也。春者，东方肝木也，未始发荣，有干无枝则近于劲，故曰弦，即弓弦也。夏者，南方心火也，万物畅茂，垂枝布叶，皆下曲如钩，钩即洪之别名，亦即上文之大也。秋者，西方肺金也，草木黄落，有枝无叶，则类于毛，即上文之浮涩也。冬者，北方肾水也，极寒之时，水凝如石，故名为石。土旺于四季之末各十八日，脾土在中而兼五行也。和缓之义详见下文。
太过实强，病生于外。不及虚微，病生于内。
外因风寒暑湿燥火六气之邪，脉必洪大、紧数、弦长、滑实而太过矣。内因喜怒忧思悲恐惊七情之伤，脏必虚，微细弱、短涩、濡芤而不及矣。
四时百病，胃气为本。
胃为水穀之海，资生之本也，故曰有胃气则生，无胃气则死。胃气脉者，缓而和匀，不浮不沉，不大不小，不疾不徐，意思欣欣悠悠扬扬，难以名状者也。不拘四季，一切百病皆以胃气为本。
凡诊病脉，平旦为准。虚静凝神，调息细审。
经曰：常以平旦，阴气未动，阳气未散，饮食未进，经脉未盛，络脉调匀，气血未乱，乃可诊有过之脉。又曰：诊脉有道，虚静为宝。言无思无虑，以虚静其心，惟凝神于指下也。调息者，医家调匀自己之气息。细审者，言精细审察，不可忽略也。
一呼一吸，合为一息。脉来四至，平和之则。五至无疴，闰以太息。三至为迟，迟则为冷；六至为数，数即热证。转迟转冷，转数转热。
医者调匀气息，一呼脉再至，一吸脉再至，呼吸定息脉来四至，乃和平之准则也。然何以五至亦曰无疴？平人之气息时长时短，凡鼓三息，必有一息之长，名为太息。如历家三岁一闰，五岁再闰也。言脉必以四至为平，五至便为太过，惟正当太息之时亦曰无疴，此息之长非脉之急也。若非太息，正合四至也。正于性急之人，五至为平脉，不拘太息之例。盖性急脉亦急也。若一息而脉仅三至，即为迟慢而不及矣，迟主冷病。若一息而脉遂六至，即为急数而太过矣，数主热病。若一息仅得二至甚而一至，则转迟而转冷矣。若一息七至甚而八至九至，则转数而转热矣。一至二至，八至九至，皆死脉也。
迟数既明，浮沉须别。浮沉迟数，辨内外因。外因于天，内因于人。天有阴阳，风雨晦明。人喜怒忧，思悲恐惊。
浮脉法天，候表之疾，即外因也。沉脉法地，候里之病。外因者，天之六气。。风，风淫木疾。。寒，阴淫寒疾，。暑，阴淫暑疾，。湿，雨淫湿疾。。燥，晦淫燥疾。。火，阳淫火疾是也。内因者，人之七情，喜伤心，怒伤肝，忧思伤脾，悲伤肺，恐伤肾，惊伤心也。
浮表沉里，迟寒数热。浮数表热，沉数里热。浮迟表寒，沉迟冷结。
此以浮沉迟数四脉提诸脉之纲也。脉象虽多，总不外此四脉。浮主表证，沉主里证，迟为寒，数为热。浮而且数表有热也，沉而且数里有热也，浮而且迟寒在表也，沉而且迟寒在里也。
浮脉法天，轻手可得，泛泛在上，如水漂木。有力洪大，来盛去悠，无力虚大，迟而且柔，虚极则散，涣漫不收。有边无中，其名为芤。浮小为濡，绵浮水面。濡甚则微，不任寻按。更有革脉，芤弦合看。
此以浮脉提纲，又取洪虚散芤濡微革七脉之兼乎浮者，统汇于上也。。浮脉法天，轻清在上，故轻手即见，与肉分相应，如木之漂于水面也。。洪脉者，如洪水之洪，有波涛汹涌之象，浮而有力，来盛去哀，即大脉也，即钩脉也。。虚脉者，浮而无力，且大且迟也。。散脉者，亦浮而无力，但按之如无，比于虚脉则更甚矣，若杨花飘散之象。。芤脉者，芤草中空，状加葱管，浮沉二候易见，故曰有边，独中候豁然难见，正如以指著葱，浮取得上面之葱皮，中取正在空处，沉按之又著下面之葱皮也。无中者，非中候绝无，但比之浮沉则无力也。若沉微绝无是无胃气矣。旧说以前后为两边，与芤葱之义不合。。濡脉者，浮而小且软也。。微者，浮而极小极软，比于濡脉则更甚矣，「欲绝非绝似有若无」八字可为微脉传神。。革脉者，浮而且弦且芤，浮多沉少，外急内虚，状如皮革。仲景曰：弦则为寒，芤则为虚，虚寒相搏，此名曰革。革脉、牢脉，皆大而弦。革则浮取而得，牢则沉候而见也。旧以牢革为一脉者非。
沉脉法地，如投水石。沉极为伏，推筋著骨。有力为牢，大而弦长。牢甚则实，愊愊而强。无力为弱，柔小如绵。细直而软，如蛛丝然。
此以沉脉提纲，而取伏牢实弱细五脉之兼乎沉者，统汇于下也。。沉脉法地，重浊在下，故重按乃得，与筋骨相应，如石之坠于水底也。。伏脉者，沉之极也，伏于下也。沉脉在筋骨之间，伏脉则推筋著骨，然后可见也。。牢脉者，沉而有力，且大且弦且长也。。实脉者，浮中沉三候皆有力，更甚于牢脉也。。弱脉者，沉而极细软也。。细脉者，沉细而直且软也。
迟脉属阴，一息三至。缓脉和匀，春柳相似。迟细为涩，往来极滞。结则来缓，止而复来。代来亦缓，止数不乖。
此以迟脉提纲，而缓涩结代四脉之兼乎迟者统汇于下也。。迟脉者，往来迟慢，为不及之象。。缓脉者，一息四至，往来和匀，春风微吹柳梢，此确喻也，即胃气脉也。。涩脉者，迟滞不利状，如轻刀刮竹。旧一止复来者，非也。。结脉者，迟而时有一止也。。代脉者，迟而中止，不能自还，且止有定数，如四时之有禅代，不愆其期也，故名曰代。
数脉属阳，一息六至。往来流利，滑脉可识。有力为紧，切绳极似。数时一止，其名为促。数如豆粒，动脉无惑。
此以数脉提纲，而取滑紧促动四脉之兼乎数者，统汇于下也。。数脉者，往来急数，为太过之象。。滑脉者，滑而不滞，如珠走盘也。。紧脉者，紧急有力，左右弹手。切绳者，喻其紧，亦喻左右弹也。。促脉者，数而时有一止，如疾行而蹶也。。动脉者，形如豆粒，厥厥动摇，两头俱俯，中间高起，故短如豆粒。旧云上下无头尾，则上不至寸为阳绝，下不至尺为阴绝，是死绝之脉，非动脉也。仲景云：阳动则汗出，阴动则发热，由是则寸尺皆有动脉，谓独见于关者，误矣。
别有三脉，短长与弦。不及本位，短脉可原。过于本位，长脉绵绵，长而端直，状类弓弦。
此短长与弦三脉，非浮沉，迟数可括，故别列于此。。短者短缩之象。。长者相引之象。。弦者劲而端直之象。按戴同父曰：关不诊短。若短脉见于关上，是上不通寸为阳绝，下不通尺为阴绝矣。
一脉一形，各有主病。脉有相兼，还须细订。
前所载者，皆脉之形象。然有所主之病，有相兼之脉，更须细加考订。此以下至女胎三月句，凡有十三节，各明其脉主某病，而相兼之脉尽在其中矣。
浮脉主表，府病所居。有力为风，无力血虚。浮迟表冷，浮数风热，浮紧风寒，浮缓风湿。
六府属阳，其应在表，故浮主府病也。浮而有力，则知风邪所干。邪气盛则实，有馀之象也。浮而无力，则知阴血亏损，正气夺则虚，不足之象也。脉浮主表，脉迟主冷，浮迟兼见则为表冷也。浮脉主风，数脉主热，浮数兼见则为风热也。紧脉为寒，浮紧兼见则为风寒也。缓脉主湿，浮缓兼见则为风湿也。
浮虚伤暑，浮芤失血，浮洪虚火，浮微劳极，浮濡阴虚，浮散虚剧，浮弦痰饮，浮滑痰热。
暑伤气，气虚则脉虚，故浮虚为伤暑也。失血之脉必芤，如吐血下血之类，芤脉自兼浮，非浮脉兼芤也。洪主火，洪而兼浮，知为虚火。微为气血俱虚，故主劳极，此亦微脉自兼浮也。血属阴，其应在下，濡脉按之而软，故为阴虚。散者，散亡之义，虚极所致，剧即极也。弦者，风木之象，浮亦为风，故为痰饮，乃风痰也。滑主痰证，滑本阳脉而又兼浮，则炎上之象，故为痰热也。
沉脉主里，为寒为积。有力痰食，无力气郁。沉迟虚寒，沉数热伏，沉紧冷痛，沉缓水蓄。
五藏属阴，其应在里，故沉主里病也。沉者，阴象也；积者、藏病也，故为寒积。沉而有力，有馀之象，必有形之物凝滞于内。沉而无力，不足之象，乃无形之物郁结于中。沉、迟皆偏于阴，所以虚寒沉冷数热，故热伏于里也，紧主诸痛，亦主于寒，得之沉分，非冷痛乎？湿家得缓沉，位居里，当水蓄矣。
沉牢痼冷，沉实热极，沉弱阴亏，沉细虚湿，沉弦饮痛，沉滑食滞，沉伏吐利，阴毒积聚。
仲景曰：寒则坚牢，有牢固之义，故云痼冷。牢脉自在沉分，非兼见也。实脉为阳热之极也，实则三候皆强，不独沉分也。按之无力为弱脉，故曰阴亏。细为不足，亦主湿侵，故曰虚湿。弦本主饮，亦主诸痛。滑虽主痰，若在脾部而沉分见之为食滞也。寸伏则吐，尺伏则利，在阴证伤寒则为阴毒积聚耳。
迟脉主藏，阴冷相干，有力为痛，无力虚寒。
五藏为阴，迟亦为阴，是以主藏，乃阴冷相干也。迟而有力，则因寒而凝滞，是以为痛。迟而无力，中空显然，故当虚寒。
数脉主府，主吐主狂，有力实热，无力虚疮。
六府为阳，数亦为阳，是以主府。吐者、阳气亢逆也，狂者、热邪传里也。数而有力，实热可知，数而无力，虚疮可断。
滑司痰饮，右关主食，尺为蓄血，寸必吐逆。
滑为痰脉，右关沉滑知有食停。两尺见之，蓄血可察。两寸见之，吐逆难免矣。
涩脉少血，亦主寒湿，反胃结肠，自汗可测。
尺中见涩，血少精伤也。关中见之，脾虚不能胜湿也。血液枯竭，上为反胃，下为结肠也。而寸见涩，则为自汗。盖汗乃心之液，而肺主皮毛也。
弦关主饮，木侮脾经。阳弦头痛，阴弦腹疼。
木旺者脉必弦，木旺必来侮土，土虚不能制湿，而痰饮之证生焉。阳弦者，寸也，寸主上焦，故当头痛。阴弦者，尺也，主下焦，故当腹痛。
长则气治，短则气病，细则气衰，大则病进。
补注：治、理也，谓气血条理而不乱也。长乃肝之平脉，故曰气治。经曰：如循长竿末梢为平。如循长竿为病。短虽肺之平脉，若非右寸及秋令见之即为病矣。脉以和平为贵，细者不及而气衰，大者太过而病进也。
浮长风痫，沉短痞塞，洪为阴伤，紧主寒痛，缓大风虚，缓细湿痹，缓涩血伤，缓滑湿痰。
浮风长火，风火相搏则肝病而痫生。沉阴短虚，虚寒相合，则气滞而痞生。洪即大脉，火之亢也，阳亢者，阴必伤。紧为寒脉，浮分则表为寒束而痛；沉分则里为寒滞而痛缓为虚。而大为风，缓大并至，故曰风虚。缓者，湿气停滞；细者，虚气不行而痹生焉。涩见即为血伤，挟缓则转伤也。滑见即为湿痰，挟缓则愈湿矣。
涩小阴虚，弱小阳竭。阳微恶寒，阴微发热。阳动汗出，为痛为惊。阴动则热，崩中失血。虚寒相搏，其名为革，男子失精，女人漏血。
涩自主血虚，兼小而愈虚矣。弱脉自然小，此非兼脉。但弱脉见则阳气愈竭矣。微者大虚之脉，故在阳分见则气虚而恶寒，在阴分见则血虚而发热。寸动名阳，汗出者，心肺之证。惊气入心，气滞则痛，亦心肺也。尺动名阴，热者，肾水不足。崩中失血，皆肾经失闭蛰封藏之本也。仲景论革脉云：弦则为寒，芤则为虚，虚寒相搏，此名为革，男子亡血失精，女人半产漏下。
阳盛则促，肺痈热毒，阴盛则结，疝瘕积郁。代则气衰，或泄浓血（补注：下症见之，勿作死脉）。伤寒霍乱，跌打闷绝。疮疽痛甚，女胎三月。
数而有止为促，岂非阳盛乎？肺痈热毒皆火极所致者。迟而有止为结，岂非阴盛乎？疝瘕积郁皆阴气凝滞也。至于代脉，真气衰败而后见也，泄浓血者，见之必死，惟伤寒心悸，或霍乱昏烦，或疮疽痛极，或跌打损伤，或怀胎三月，此五者见之弗作死脉也。
脉之主病，有宜不宜，阴阳顺逆，吉凶可推。
病有阴阳，脉亦有阴阳，顺应则吉，逆见即凶。此以下至其死可测句，凡二十六节，详分某病见某脉吉，某病见某脉凶也。
中风之脉，动喜浮迟，坚大急疾，其凶可知。
中风者多虚脉，以浮迟为顺。若反坚疾，决无生理。
浮滑中痰，沉迟中气。尸厥沉滑，卒不知人。入藏身冷，入府身温。风伤于卫，浮缓有汗。寒伤于营，浮紧无汗。暑伤于气，脉虚身热。湿伤于血，脉缓细涩。（此一节补中痰中气尸厥伤风伤寒暑伤气湿伤血）
伤寒热病，脉喜浮洪，沉微涩小，证反必凶。汗后脉静，身凉则安；汗后脉躁，热甚必难。阳证见阴，命必危殆；阴证见阳，虽困无害。
此节皆言伤寒顺逆也。虽受寒邪，传里必热，故曰：热病病即属热，脉以浮洪为吉，若沉微涩小，是证与脉反，故凶。汗后邪解便当脉静身凉，若躁而热，所谓汗后不为汗衰，不可治矣。阳证而见沉涩细弱微迟之阴脉，则脉与证反，命必危殆。阴症而见浮大数动洪滑之阳脉，虽若反症，在他症忌之，独伤寒为邪气将解之象，病虽困苦，无害于命也。
劳倦内伤，脾脉虚弱。汗出脉躁，死证可察。饮食内伤，气口脉滑。
劳倦伤脾，故脾脉虚弱为顺也。若汗出而脉反躁疾，则逆矣，安得不死。
疟脉自弦，弦数者热，弦迟者寒，代散则绝。
疟者风暑之邪客于风水之府，木来乘土，脾失转输，不能运水穀之精微，遂多停痰留饮。弦应风木，又主痰饮，无痰不成疟，故曰疟脉自弦。数热迟寒，自然之理。独见代散二脉则命必绝矣。
泄泻下痢，沉小滑弱；实大浮数，发热则恶。
泻痢则虚，宜见沉小滑弱之脉，若反见实大浮数之脉，则身必发热，而成恶候矣。
呕吐反胃，浮滑者昌；弦数紧涩，结肠者亡。
呕吐反胃，脾虚有痰也，浮为虚，滑为痰，是其正象，可以受补，故曰昌也。若弦数紧涩而血液枯竭，遂致粪如羊屎，必死不治。
霍乱之候，脉代勿讶；厥逆迟微，是则可嗟。
霍乱之脉，洪大为佳，若见代脉，因一时清浊混乱，故脉不接续，非死脉也。微细而舌卷囊缩者，不可治也。
嗽脉多浮，浮濡易治；沉伏而紧，死期将至。
嗽乃肺疾，脉浮为宜，兼见涩者，病将退也。若沉伏与紧，则相反而病深矣，不死何待。
喘息抬肩，浮滑是顺；沉涩肢寒，均为逆证。
喘证无非风与痰耳，脉以浮滑为顺，若反沉涩而四肢寒者，必死不治。补注：阳喘多实，风与痰也；阴喘多虚，寒与虚也。
火热之证，洪数为宜，微弱无神，根本脱离。
热证而得洪数，乃正应也。若见微弱，脉证相反，根本脱绝，药饵不可施矣。
骨蒸发热，脉现数虚；热而涩小，必殒其躯。
骨蒸者，肾水不足，壮火僭上，虚数二脉其正象也；若见涩小之脉，所谓发热脉静，不可救耳。
劳极诸虚，浮软微弱；土败双弦，火炎则数。
虚症宜见虚脉，若两手脉弦，谓之双弦。弦乃肝脉，右关见之是肝木乘脾，故曰土败。火热太过，脉必极数，甚而七至。劳症之脉，六至以上更不可治。
失血诸证，脉必现芤，缓小可喜，数大堪忧。
芤有中空之象，失血者宜尔也。缓小亦为虚脉，顺而可喜；若数且大，谓之邪盛，可忧也。
蓄血在中，牢大却宜，沉涩而微，速愈者希。
蓄血者，有形实症，牢大之脉，脉证相宜。倘沉涩而微，是挟虚矣，既不能自行其血，又难施峻猛之剂，安望其速愈耶？
三消之脉，数大者生；细微短涩，应手堪惊。
渴而多饮为上消，消穀善飢为中消，渴而便数有膏为下消。三消皆燥热太过，惟见数大之脉为吉耳。细微短涩，死不可救。
小便淋闭，鼻色必黄；实大可疗，涩小知亡。
鼻头色黄必患小便难，六脉实大者，但用分理之剂必愈；若逢涩小，为精血败坏，死亡将及矣。
癫乃重阴，狂乃重阳，浮洪吉象，沉急凶殃。
癫狂二症皆以浮洪为吉，取其病尚浅也，若沉而急，病已入骨，虽有扁仓，莫之能疗矣。
痫宜浮缓，沉小急实；或但弦急，必死不失。
痫本风痰，脉必浮缓，自应然也。若沉小急实，或虚而弦急者，肝之真藏脉见矣，安望其更生耶？
喉痹之脉，数热迟寒，缠喉走马，微伏者难。
诸风眩晕，有火有痰，左涩死血，右大虚看。
头痛多弦，浮风紧寒，热洪湿细，缓滑厥痰。气虚血软，血虚微涩，肾厥弦坚，真痛短涩（真痛者，真头痛也，朝发夕死，夕发朝死）。
大便燥结，须分气血，阳数而买，阴迟而涩。
遗精白浊，微涩而弱，火盛阴虚，芤濡洪数。
心腹之痛，其类有九，细迟速愈，浮大延久。
九种心腹之痛，皆宜迟细，易于施疗；如浮而大，是为中虚邪盛，不能收捷效也。
腰痛之脉，多沉而弦，浮兼者风，紧兼者寒，弦滑痰饮，濡细肾看，大乃肾虚，沉实闪肭。
脚气有四，迟寒数热。浮滑者风，濡细者湿。
痿病肺虚，脉多微缓，或涩或紧，或细或濡。风寒湿气，合而为痹，浮涩而紧，三脉乃备。
疝属肝病，脉必弦急，牢急者生，弱急者死。
肝主筋，疝则筋急，故属肝病也。肝脉弦急是其常也。疝系阴寒之咎，牢主里寒之脉，亦其常也。如且弱且急，必有性命之忧。
黄疸湿热，洪热便宜，不妨浮大，微涩难医。
湿蒸热壅，黄疸生焉，洪数也，浮大也，皆所宜也。一见微涩，虚衰已甚，必食少泻多，无药可疗矣。
肿胀之脉，浮大洪实，细而沉微，岐黄无术。
水肿胀满属有馀之证，官见有馀之脉，浮大洪实是矣。沉细而微，谓之证实脉虚，难言生矣。
五藏为积，六府为聚，实强可生，沉细难愈。
积聚皆实证也，实脉强盛是所当然，沉细为虚之诊，真气败绝，不可为矣。
中恶腹胀，紧细乃生，浮大为何，邪气已深。
中恶者，不正之气也，紧细主吉，浮大则凶也。
鬼祟之脉，左右不齐，乍大乍小，乍数乍迟。
鬼祟犯人，左右二手脉象不一，忽大忽小，忽数忽迟，无一定之脉形也。
痈疽未溃，脉宜洪大。及其已溃，洪大始戒。
未溃属实，洪大为正脉也。若溃后则虚矣，仍见洪大脉，则为邪实，最所忌也。
肺痈已成，寸数而实。肺痿之形，数而无力。肺痈色白，脉宜短涩；数大相逢，气损血失。肠痈实热，滑数可必，沉细无根，其死可测。
肺痈而寸口数实，知脓已成矣。肺叶焦痿，火乘金也，是以数而无力。肺痈肺痿得白色者，肺之本色，得短涩者，肺之本脉。若逢数大是谓火来乘金。克我者为贼邪，血败坏之诊也。肠痈、实也，沉细、虚也，证实脉虚，死期将至矣。
妇人有子，阴搏阳别，少阴动甚，其胎已结。滑疾不散，胎必三月。但疾不散，五月可别。左疾为男，右疾为女，女腹如箕，男腹如釜。
此一节女科胎前之脉也。阴搏阳别者，寸为阳，尺为阴。言尺阴之脉搏指而动，与寸阳之脉迥然分别，此有子之诊也。或手少阴心脉独动而甚，心藏主血，故胎结而动甚也。动者，往来流到之动，非厥厥如豆之动也。疾即数也。滑而且数。按之不散，三月之胎也。滑脉不见而但疾不散，五月之胎也。左为阳，故左疾为男胎；右为阴，故右疾为女胎。女胎腹形状如箕之圆也，男胎腹形状如釜之上小而下大也。昌按：阴搏阳别作寸阳之脉不搏指，迥然分别之义不合，何手少阴心脏独动而甚，此有子之诊也？宜作右寸肺脉不搏指，与左寸心脉之盛迥然分别也。
欲产之脉，散而离经。新产之脉，小缓为应。实大弦牢，其凶可明。
此一节产中之脉也。散而离经，离经者，离乎经常之脉也。胎动于中，脉乱于外，势之必至也。产后气血两虚，见小缓之虚脉为吉，若见实大弦牢，凶可知矣。
奇经八脉，不可不察。直上直下，尺寸俱牢。中央坚实，冲脉昭昭。胸中有寒，逆气里急。疝气攻心，支满溺失。
奇经者，无表里配偶之经也。八脉者，阳维也，阴维也，阳跷也，阴跷也，冲也，督也，任也，带也。直上直下，弦长相似。尺寸俱牢，亦兼弦长，是以有逆气里急之证，疝气攻心，气逆而里急也。支满者，胀也。溺失者，冲脉之干肾也。此以下七脉皆奇经脉也。
直上直下，尺寸俱浮，中央浮起，督脉可求，腰背强痛，风痫为忧。
直上直下则弦长矣，尺寸俱浮，中央亦浮，则六部皆浮。又兼弦长，故其见证皆属风象。大抵冲脉主里，督脉主表也。
寸口丸丸，紧细实长，男疝女瘕，任脉可详。
寸口者，统寸关尺三部也。丸丸、动貌。紧细实长，寒邪盛而实也。男疝女瘕，即少腹绕脐下切痛也。
寸左右弹，阳跷可决；尺左右弹，阴跷可别；关左右弹，带脉之诀。
左右弹，紧脉之象也。阳跷主阳络，故应于寸；阴跷主阴络，故应于尺；带脉如束带之状，在人腰间，故应于关。
尺外斜上，至寸阴维；尺内斜上，至寸阳维。
从右手手少阳三焦斜至寸上手阳明大肠之位，是阴维脉也。从左手足少阴肾经斜至寸上手太阳小肠之位，是阳维脉也。斜上者，不由正位，而上斜向大指名为尺外，斜向小指名为尺内，斜邪在阳维阳跷则发痫，痫动而属阳。邪在阴维阴跷则发癫，癫静而属阴故也。
脉有反关，动在臂后，别由列缺，不干证候。
反关脉者，脉不行于寸口，由列缺络入臂后手阳明大肠之经也，以其不顺行于关上，故曰反关。有一手反关者，有两手反关者，此得于有生之初，非病脉也。令病人覆手诊之方可见耳。
经脉病脉，非已昭详，将绝之形，更当度量。
经常之脉，主病之脉，皆明于前矣。而死绝之脉，亦不可不察也，分列于后。
心绝之脉，如操带钩。转豆躁疾，一日可忧。
经曰：脉来前曲后踞，如操带钩，曰心死。前曲者，谓轻取则坚强而不柔；后踞者，谓重取则牢实而不动，如持革带之钩，全失冲和之气，但钩无胃，故曰心死。转豆者，即经所谓如循薏苡子累累然状，其短实坚强，真藏脉也。又曰心绝一日死。
肝绝之脉，循刃责责，新张弓弦，死在八日。
经曰：真肝脉至，中外急，如循刀刃。又曰：脉来急益劲，如新张弓弦，曰肝死。又曰肝绝八日死。
脾绝雀啄，又同屋漏，一似水流，还如杯覆。
旧诀曰：雀啄连来四五啄，屋漏少刻一点落。若水流，若杯覆，皆脾绝也。经曰脾绝四日死。
肺绝维何，如风吹毛，毛羽中肤，三日而号。
经曰：如风吹毛曰肺绝。又曰真肺脉至，如以毛羽中人肤，皆状其但毛而无胃气也。又曰肺绝三日死。
肾绝伊何，发如夺索，辟辟弹石，四日而作。
经曰：脉来如夺索，辟辟如弹石肾死。又曰肾绝四日死。旧诀云：弹石硬来寻即散，搭指散乱如解索。正此谓也。
命脉将绝，鱼翔虾游，至如涌泉，莫可挽留。
旧诀云：鱼翔似有又似无，虾游静中忽一跃。经云：浑浑革至如涌泉，绵绵其去如弦绝，皆死脉也。

太素脉法  ***************************
岐黄脉法，候病死生。太素脉法，阴阳贵清。清如润玉，至数分明。浊脉如石，模糊不清。小大贫富，涩滑穷通，长短寿夭，详推错综。

奇经八脉脉病歌  ***************************
奇经八脉者，阳维阴维，阳跷阴跷，冲任督带，不与十二经共贯也。
奇经八脉者，在十二经脉之外，无藏府与之配合，故曰奇。李时珍曰：凡人一身有经脉，有络脉，直行曰经，旁支曰络。经凡十二，手之三阴三阳，足之三阴三阳是也。络凡十五，乃十二经各有一旁络，而脾经又有一大络，并任督二络为十五络也。其二十七气，相随上下，如泉之流，如日月之行，不得休息，故阴脉荣于五藏，阳脉荣于六府，阴阳相贯如环无端，莫知其纪，终而复始。其流益之气入于奇经，转相灌溉，内温藏府，外濡腠理。奇经凡八，不拘制于十二正经，无表里藏府配合，故谓之奇，盖正经犹夫沟渠，奇经犹夫湖泽，正经之脉隆盛则溢于奇经，故秦越人比之天雨降下，沟渠满溢，滂沱妄行，流于湖泽。此发《灵枢》未发之秘也。。故阳维起于诸阳之会，由外踝之金门穴而上行于卫分。。阴维起于诸阴会，由内踝之筑宾穴而上行于荣分，所以为一身之纲维也。夫人身之经络繁密，二脉能于阴交阳会之处，加一系缚，举纲齐目，而阴阳斯得维持之力矣。。阳跷之脉起于足跟，循外踝上行于身之左右。。阴跷之脉起于足跟，循内踝上行于身之左右，所以使机关之跷捷也。二脉以躁内外分阴阳者，外踝属太阳，内踝属少阴也。。督、任、冲者，皆起于会阴穴，一源而三派。督脉循脊而行于身后，为阳脉之总督，故曰阳脉之海。任脉亦起于会阴，循腹而行于身前，为阴脉之承任，故曰阴脉之海。冲脉亦起于会阴，前行于腹，后行于背，上行于头，下行于足，以至溪谷肌肉无处不到，为十二经络上下之冲要，故曰十二经脉之海。带脉横围于腰，状如束带，所以总束诸脉者也。是故阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督主身后之阳，冲任主身前之阴，以南北言也。带脉横束诸脉，以六合言也。钱塘潘楫曰：医而知乎八脉，则十二经、十五络之大旨得矣。仙而知乎八脉，则龙虎升降，玄牡幽微之窍妙得矣。
阳维为病苦寒热（张洁古曰：阳主卫、主气、主表，阳维受邪，为病在表，故表病苦寒热），阴维为病苦心痛（阴主荣、主血、主里，阴维受邪，为病在里，是荣合血，血合心，故苦心痛）。阳跷为病，阴缓而阳急（《难经》）曰：阳跷、阳之络也，故阴缓而阳急，其，阳病而阴不病也）。阴跷为病，阳缓而阴急（阴跷、阴之络也，故阳缓而阴急，是阴病而阳不病也。又曰癫痫瘛瘲，寒热恍惚，癫属阴，目闭俯首，阴急而阳缓也；痫属阳，目直僵仆，阳急而阴缓也。瘛者，挈也，筋脉挈向里拘，阴病而阳不病也。瘲者，缝也，筋脉纵从外弛，阳病而阴不病也。寒则气收敛，从里从阴；热则气散漫，从表从阳。恍者，目前恍然若有所见，阳病也；惚者，胸中恍惚若有所失，阴病也。二经为病，总之分阴阳缓急之义也）。冲之为病，气逆则里急（冲脉为五脏六腑十二经脉之海，其气不顺，血不和，则胸腹之气循经壅逆而上，故里急矣）；督之为病，脊强而折厥（督者，总督诸阳，与太阳合行于背，故督为诸阳之总，太阳为诸阳之长，故风邪伤阳，表先受之，所以脊强反折而癫痫。其脉起自会阴，由长强贯脊上行，过颠顶至龈交而终，凡二十七穴）。任之为病，则男疝而女瘕聚（任者，承任诸阴，与冲脉并行于腹，故腹属阴，背属阳也。男子病疝，女子瘕聚者，盖七疝之发，必在前阴小腹之间，任脉所经之地，虽属肝经，未有不以任为原者。瘕者，假也；聚者，气聚则坚，气散则平，亦似疝之时作时止之意，多属气聚血凝经滞也。其脉起自会阴，上循脐腹，过咽喉至承浆而终，凡二十四穴。经曰：女子以冲任为主，故冲任调则月事以时下，男女交媾而成孕，产则上为乳汁。又曰：女子二七而天癸至，任脉通，太冲脉盛，月事以时下；七七任脉虚，太冲脉衰，天癸竭，地道不通而无子，所以妇人全赖冲任也。男子以督任为主，滑伯仁曰：任督二脉，一源而二岐，一行于身前，一行于身后，犹夫天地之子午，可以分可以合，分之以见阴阳之不离合，之混沦，之无间，一而二，而一者也。李时珍曰：任督二脉，人身之子午也，乃丹家阳火阴符升降之道，坎水离火交媾之乡，人能通二脉，则百脉交通。。《黄庭经》曰皆在心内运天经，昼夜存之自长生。天经，乃吾身之黄道，呼吸往来于此也，鹿运尾闾，能通督脉；龟纳鼻息，能通任脉，故二物皆得长寿。此数说皆丹家河车妙旨，而药物火候自有别传。奇经八脉之精详，见李时珍《八脉考》。而医家不可不览焉）。带主带下，腹胀满而腰溶溶（杨氏曰：带脉总束诸脉，不使妄行。如人束带而前垂，故名带。妇人恶露随带脉而下，故谓之带下。张子和曰：任、督、冲三脉同起而异行，一源而三岐，皆络于带脉。因诸经往来上下，遗热于带脉之间，客热郁抑，白物满溢，随溲而下，绵绵不已，是为白带。一有此病，则腹胀满，腰溶溶如坐水中状）。脉则尺外斜上，至寸阳维（脉自尺至寸皆斜于外，是自内出外，阳之象也），尺内斜上，至寸阴维（脉则自尺至寸，皆斜上于内，是自外入内，阴之象也）；寸左右弹，阳跷可决（寸以候阳，寸之左右皆有弹石搏手之意是阳跷脉也），尺左右弹，阴跷可别（尺以候阴，尺之左右皆有弹石搏手之意，是阴跷脉也）；关左右弹，带脉当则（带脉围腰一周，不上不下，故关应之，所以关左右弹者是带脉也）。直上直下，浮则为督，牢则为冲，紧则为任（《灵枢经》曰：冲为五脏六腑之海，任、督为阴阳之络，三脉直行上下，发源最中，故见脉亦直上直下。即三部以长透之义，若直上直下而浮者，则气张扬，阳之象也，故属督；若直上直下而牢者，则体坚实，有馀之象也，故属冲；若直上直下而紧者，则势敛束，亦阴象也，故属任）。八脉脉症，医所当恁（音饪，俗言如此也。言医于此，八脉并八脉之病症，当留心体恁焉）。

诊四时生克脉歌（以四时为主得脉）  ***************************
春得秋脉定知死，死在庚申辛酉里（人之脏气喜所生而畏所克，如春季木旺之时，其脉当弦长，今见浮涩而短，是肺脉也，为金来剋木，期在庚申辛酉金旺之日必死也）；夏得冬脉亦如然，还与壬癸为斯尔（夏季火旺之时，其脉当洪，如得沉细，是肾脉也，为水来剋火，则在壬癸亥子水旺之日必死也）；严冬诊得四季脉，戊己辰戍是其厄（冬季水旺之时，其脉当沉细，如得迟缓，是脾脉也，为土来剋水，期在戊己辰戌丑未土旺之日必死）；秋得夏脉亦同前，为缘丙丁相刑剋（秋季金旺之时，其脉当浮涩，如得洪大，是心脉也，为火来剋金，期在内丁巳午火旺之日必死也）；季月季夏得春脉，克在甲寅病应极（季月是辰戌丑未之月，季是六月，皆土旺之时，其脉当迟缓，如得弦长是肝脉也，为木来剋土，期在甲寅乙卯木旺之日必死也），直逢乙卯亦非良，此是五行相鬼贼（若逢乙卯日，亦为木剋土也。以上皆五行相剋之理。然临病之时，又在观形察色审症，看脉中有胃气无胃气以断吉凶也）。

诊四时虚实脉歌（以时为主）  ***************************
春得冬脉只为虚，更宜补肾病自除（经曰：从后来为虚邪，从前来者为实邪。又曰，虚则补其母，实则泻其子。假如春令得沉石之肾脉者，五行水能生木，是母来生我也，谓之从后来之虚邪也。经又曰：不应至而至谓之太过，应至而不至谓之不及，太过者为实，不及者为虚。故虚则补其母，谓补肾水以生肝木，其病自除）；若得夏脉缘心实，还应泻子自无虞（假如春得夏令洪大之脉者，五行以木能生火是母去生子也，为之从前来之实邪，实则泻其子，谓泻其心火自愈，故虽病而无虞）。夏秋冬脉皆如是，其间生克细推之（言春季生克虚实之理既明，而夏秋冬三时仿此而推）。所胜为微不胜贼，在前为实在后虚（我胜彼者为微邪，彼胜我者为贼邪，在我前者为实邪，在我后者为虚邪，正经为正邪，此五邪也，详见《难经》并前图中）。春中若得四季脉，不治多应病自除（如春中诊得四季脾土之脉为微邪，谓木胜土，我胜彼也，不治自愈）。

形色脉体相应歌（以色为主）  ***************************
形健脉病号行尸，形病脉健亦将危（形健脉病者，谓身体健旺无病之人，其脉见代散，或脉无根，或六脉与人不相应，则不久即病，病即死，故曰行尸。形病脉健者，谓人有久病在身，形容羸瘦，精神枯稿，盗汗不食，滑泄不止，虚损劳极而脉反见洪数有力亦死也）；色脉相生病自己，色脉相胜不须医（经言见其色而不得其脉，反得相胜之脉者，死；得相生之脉者，病自己。盖四时之色、脉以相生为主，假令色红，病热痰火癍疹等症，其脉当浮洪而大，此为色脉相应，即不然或得色青、脉弦大，此亦为生我者，或得色黄脉缓大，此亦为我生者，虽病无能为害。若得脉沉细，此为克我者，故色脉相胜不须医，此之谓也）。长短肥瘦老幼体，细心诊候莫违时（如长人脉宜疏长，短人脉宜短促，肥人脉宜沉，瘦人脉宜浮，老人脉宜濡弱，幼人脉宜急数，此为体脉相宜，曰无病；若相违相反，体脉不应曰病）。

《脉经》观病察色生死候歌  ***************************
欲愈之病目眦黄（胃气行也），眼胞忽陷定知亡（五脏绝也），耳目口鼻黑色起，入口十死七难当（肾乘胃也，即水乘土）。面黄（土色）目青（木色）手乱频，邪风在胃丧其身（木剋土也）。面黑目白命门败，困极八日死来侵（先青后黑，即《素问》回则不转，神去则死意）。面色忽然望之青，进之如黑卒难当（肝肾绝也）。面赤目白怕喘气，待过十日定存亡（火剋金也）。黄黑白色起入目，更兼口鼻（杂色入于口鼻）有灾殃（水乘脾也）。面青目黄午时死，余候须有两日强（木剋土也，看过二日而断死生）。目无精光（神少）齿龈黑（脾绝也，肝绝也），面白（少血也）目黑（肾虚也）亦灾殃（肺肾绝也）。口如鱼口不能合（脾绝），气出（火胜迫肺）不返命飞扬（肝肾先绝）。肩息（气喘也）直视及唇焦，面肿苍黑也难逃。妄语错乱及不语，口臭元知寿不高（心绝）。人中尽满兼唇青，三日须知命必倾（木剋土也）。两颊颧赤心病久，口张直气命难停（脾肺绝也）。足趹趾肿膝如斗，十日须知难保守（脾绝）。项筋舒展定知殂（督脉绝也），掌内无纹也不久（心包络绝）。唇青体冷及遗尿（膀胱绝也），背面饮食四日期（肝绝）。手足爪甲皆青黑，许过八日定难医（肝肾绝也）。脊疼（脾也）腰重（肾也）反覆难，此是骨绝五日看。体重（脾也）溺出（肾也）时不止，肉绝六日便高判。手足甲青呼骂多，筋绝九日定难过。发直如麻半日死（小肠绝也），寻衣癫语十知麽（心绝）。

诊伤寒脉歌  ***************************
伤寒热病同看脉，满手透关洪拍拍，阳症浮紧数弦洪，七日之中便脱厄。忽然微细慢沉沉，直至伏时重候逆。大凡此症问途程，沉数洪微定消息（夫伤寒者，乃冬月严寒之时，人之不谨，触冒寒邪，即病者名为伤寒，不即病寒邪藏于肌肤之中，至春变为瘟病，夏变为热病。此二症名虽不同而其六经传变则一也，故曰伤寒热病同看脉。初得病一日，在足太阳膀胱经，脉即浮紧；渐至三关洪大拍拍然。伤寒有阳症有阴症，如脉浮紧洪大，症则头疼身热，面赤烦躁，脊强体重为阳症，阳脉顺也。至七日传经尽，邪气散则愈矣。如见阳症而脉忽见微细，沉伏，此阳症见阴脉也。《活人书》曰：阳症见阴脉者死，阴症见阳脉者生。故诀云大凡看阴症阳症之程途，是诊脉之沉数洪微，便可消息矣）。热病诊得脉浮洪，细小徒费用神功。汗后脉静当便瘥，喘热脉乱命应终（言伤寒热病脉当浮洪为顺，今诊得微细而小者，乃阳症见阴脉也，主死。如伤寒发汗之后，邪气已散，热退身凉，脉当平静，其病愈矣。今既汗之后反喘急大热，狂闷脉乱不食者，名阳交阴者，死。沉氏曰：伤寒一症，《素问》虽载而未详，至汉张仲景出，发《素问》所未发，治伤寒三百九十七法，一百一十三方，条分缕析无不详备，故仲景为伤寒之鼻祖。其后，人有成无己、吴蒙斋、陶节庵等出，则伤寒之精详全备，又何加焉。业此道者，当通览之）。

辨伤寒伤风脉歌  ***************************
伤寒伤风何以判，寒脉紧涩风浮缓，伤寒恶寒风恶风，伤风自汗寒无汗。阳属膀胱（足太阳膀胱经）并胃（足阳明胃）胆（足少阳胆），阴居脾（足太阴脾）肾（足少阴肾）更连肝（足厥阴肝）。浮长弦细沉微缓，脉症先将表里看（此论伤寒与伤风之病。伤寒者，伤于寒邪也；伤风者，伤于风也。如伤寒，脉必紧涩，恶寒无汗，宜散邪发表为主，麻黄汤之类是也。伤风脉必浮缓，恶风自汗，宜散寒实表为主，桂枝汤之类是也。然伤寒有六经传变、阴阳表里之不同，初得病，一日太阳膀胱经，脉必浮；二日阳明胃经，脉必长；三日少阳胆经，脉必弦；四日太阴脾经，脉必细；五日少阴肾经，脉必沉；六日厥阴肝经，脉必微缓。故吴蒙斋《伤寒赋》曰：太阳则头疼身热脊强，阳明则目痛鼻乾不眠；少阳耳聋胁痛，寒热呕而口为之苦；太阴腹满自利，尺寸沉而津不到咽；少阴舌乾口燥，厥阴烦满囊拳。一二日可发表而散，三四日宜和解而痊，五六日便实方可议下，七八日不解又复再传）。

诊杂病生死脉症歌  ***************************
中风口噤迟浮吉，急实大数命魂殂（风中经络则筋急，筋急故口噤不能开，脉得浮迟者吉。浮则主风，迟则主寒，乃风寒在经络，可解散而愈；若得急实大数之脉，乃阳脉也，阳热之极则阴必弱，故经曰阴虚则病，阴绝则死）。鱼口气粗难得瘥，面赤如妆不久居（鱼口者，如鱼之口张而不合也，乃脾气绝矣。何以见之？盖唇口内自皆属于脾，脾绝则筋引长而不收，故如鱼口之开张。气粗者，呼由气骤，有出无入，肺气绝也。面赤如妆者，心气虚，阳气绝也。阳气虚则真色泄于外，阳气绝则火气浮于上，故面赤如妆知必死矣）。发直如麻口吐沫，喷药闷乱岂复甦（发者血之馀，心绝则血败而发直，枯焦如麻矣。涎者脾之液，脾绝则不能收敛痰涎，故痰沫从口上溢也。咽喉为水穀之道路，今胃中为风痰所扰，闷乱顿绝，故药不能下咽，岂有望其甦醒者哉）。咽喉拽锯水鸡响，摇头上窜气长嘘（咽喉中为痰壅塞不能达下，故如拽锯声，如火鸡鸣，乃气绝不能通达也。摇头者，阳气不能主持也。上窜者，肝风内甚筋急也。气长嘘者，有出无入也。俱真气失散，死之候也）。面青黑暗并泻血，撒手遗尿藏气孤（经曰：肝之色青，肾之色黑。青欲如苍壁之泽，不欲如蓝；黑欲如乌羽，不欲如煤。今青黑色暗，是肝肾绝矣，真气下脱，藏气不固，故泻血。脾绝则撒手，肾绝则遗尿，皆死候也），眼合口开不须治，汗出如珠不可苏（眼合口开，皆脾绝也。汗出如珠，乃荣卫相离，腠理开泄，故汗出如珠，凝而不流也。以上皆中风死候）。。胀满浮大是出厄，虚小命殂须努力（胀满即膨胀也，由阳气外虚，邪气内积，脉浮大则邪在表，故易愈。脉虚小则正气虚，邪侵于内，故难愈。经曰：浮大宜发表，是开鬼门也。虚小宜利小便，是洁净府也）。。下痢微小却为生，脉大浮洪无瘥日（下痢脉浮洪，是邪气盛，内热甚，则气血日渐消耗，故重。微小是邪气少，内热轻，则气血难于消耗，脾胃易于复元，故轻）。。恍惚之病发癫狂，其脉实大保安吉（恍惚之病是心不宁也，心不宁则火盛心虚，心虚则神不守舍，故发癫狂。若得实牢滑大之脉，是阳症见阳脉，故吉；若得沉细微小之脉，是阳症见阴脉也，故凶）。。消渴脉大数者轻，虚小病深厄难脱（消渴者，口渴饮水不止也，乃肾水亏乏，胃中有热，津液亡竭。如得浮大数脉，乃顺其脉候也；如得虚小微涩之脉，乃反其脉候也。此外如少阴症，自利而渴，脉多沉；中暑而渴，脉多虚；产后而渴脉多弱，难专以虚小为渴之凶脉也，不可不知）。。水气浮大得延生，沉细应当是死期（水气者，水肿病也，由脾胃不能制水，则水溢于四肢头面而为肿满。若得浮大之脉，是心生脾、火生土也，故生；若得沉细之脉，是肾水旺，水愈旺则火必衰，难以生脾土矣，故死）。。霍乱之候脉微迟，气少不语大难医，三部浮洪必救得，古今课定更无疑（人之冷热不调，寒暑交集，扰乱于肠胃之间，致饮食难以运化，壅塞不通，而为上吐下泻，心腹绞痛，扰乱不宁，为之霍乱吐泻。后六脉微迟细小，呼吸气少，口不欲言，此为吐伤正气，故难愈。若脉浮洪有力，为正气未伤，故易愈）。。鼻衄吐血沉细宜，忽然浮大即倾危（经曰：心生血，肝藏血，脾统血，肺运血，肾纳血，血得热则行，得冷则凝。血不自行，随气而行，从鼻中出曰衄血，从口中出曰吐血，皆阴虚阳盛故也。若得沉细之脉，是阴气尚实，肾水尚旺，易愈；若得浮大数实之脉，是阴气虚，肾水少，以至火盛剋金，故难瘥）。。心腹痛脉沉细宜，浮大弦长命必殂（通则不痛，痛则不通，凡心腹痛，皆痰饮食积气滞不通之故。气滞不通，则经络闭塞，而流畅之迟，故脉沉细微小；如浮大弦长，症脉相反也，故凶。沉氏曰：心腹痛病原不一，故经分为九种。总之以脉症参合而施治之）。。头痛短涩应须死，浮滑风痰必易除（头乃诸阳之会，其痛原非一端，如得短涩之脉，是气虚血少，诸阳不足，故凶；如得浮滑之脉，浮则为风，滑则为痰，以驱风邪清痰火则愈）。。内实腹胀痛满盈，心下牢坚呕吐频，手足烦热脉沉细，大小便涩死多真（内实者，心内结实不通也；牢坚者，心下满硬胀痛也；兼之呕吐，手足烦热，大小便闭结，此为五实。实者为有馀之症，脉当弦、滑、洪、紧、数、大为顺；今脉反沉细，是阳症见阴脉也，故死）。。内外俱虚身冷寒，汗出如珠胃呕番，忽然手足脉厥逆，更兼泻痢定难全（内外是表里也。表里皆虚，身冷，汗出，作呕，手足逆冷，泄泻，此为五虚。虚者，正气不足，此恶候也。浆粥入胃，泻止则生，不止则死）。。上气浮肿肩息频，浮滑之脉即相成，忽然微细应难救，神功用尽也无生（即前水气浮大者生，沉细者死之意）。。咳而尿血羸瘦形，其脉疾大病难任（心生血，与小肠合为表里。今咳嗽尿血，身体瘦怯，是房劳虚损之甚，乃阴虚肾水枯竭，水不能制火，心火亢甚而热传于小肠，故尿血也。脉疾大者难治，是阴虚得阳脉也。亦有下部脉浮弦急者，是风邪入少阴而尿血，易治）。。失血之脉沉弱吉，忽遇实大死来侵（大凡失血，皆是阴虚，脉沉、弱、细、小而吉者，是阴气尚实，火不亢甚。若实、大、牢、数，是阴虚极而阳亢甚也，故死）。。上气喘急候何宁，手足温暖脉滑生；若得沉涩肢逆冷，必然归死命须倾（肺主气，为诸五藏华盖，最喜清虚，不欲窒凝。若人调摄失宜，或风寒暑湿相侵，致气逆上冲而喘急，或中脘停痰挟火而喘急，脉得滑，手足温者生，涩而四肢寒者死）。。咳嗽惟有浮大生，形盛脉细沉伏冥（冥，归冥也。咳嗽之症，其病不一，如浮则为风，紧则为寒，数则为热，细濡为湿，弦则为劳，滑则为痰，涩则少血，弱则气虚，各视其部而见症也。脉要浮大易愈，沉细伏小皆难愈。盛字当作衰字。形衰脉细小而虚之极也，故难愈）。。上部有脉下部无，其人当吐不吐死（经曰：上部有脉，下部无脉，其人当吐，不吐者死。何也？此症属食伤太阴，寒凝脾胃，致胸中痞塞不通，则气郁而不伸矣。所以上下隔绝，故尺部无脉也，必得吐以伸达之，其气复得宣通则愈。如自不吐，必须瓜蒂散，或盐汤探吐之，以免夭折之患也。或探吐之而更不吐者死）。。中恶腹胀紧细生，若得浮大命逡巡（中恶者，乃人平素调摄失宜，精神衰弱，以致鬼邪恶气卒中也，令人心腹胀满刺痛，闷乱欲死，脉得紧细而微者生，紧大而浮者死。《脉经》曰：中恶之候脉亦不等，有卒中恶毒，吐血数升脉沉数者死，浮大疾快者生。亦有卒中腹大肢满，脉缓大者生，紧大而浮者死）。。金疮血盛虚细活，急实大数必危身（金疮者，刀斧箭伤之类也。伤后血去既多，脉宜虚小微细为吉，急实大数为凶。总之与诸失血同）。。凡脉尺寸紧数形，又似铁直吐转增，此为蛊毒急须救，若逢数软可延生（夫蛊者有数种，或妖魅变感，或伊人巫师种毒，或淫情约期，种时未览，久则随气血变化，如虫如蛊，形象不一。发则令人心腹搅痛，如有物咬，或腹皮胀大如抱瓮，发热烦躁，或好食一物。此病有缓有急，急者数月而死，缓者引延岁月，游走腹内，侵食血肉，筋骨羸瘦，耗尽气血，致食藏府而死。若脉数软，邪气未盛，尚可调理；脉弦急紧数者，死之速也）。。中毒洪大病应生，细微之脉必危倾，吐血但出不能止，命应难返没痊平（中毒者，乃误食砒霜水银菌药，一切有毒杀人之物也。脉洪大为毒在府，或可治；脉沉细为毒在藏，难治。如血上行而吐，心肺坏也，必死。沉氏曰：诸失血脉宜微细，惟中毒吐血脉宜洪大）。。大凡要看生死门，太冲脉在即为凭。若动应神魂魄在，歇止于休命不停（此言诸病危殆，寸关尺脉俱无，可将太冲脉诊之。若应神而动，尚有可生之机；若止而不动，死无疑也。太冲脉在足大趾本节上一寸五分陷中，有动脉是穴，乃足厥阴肝经之所在，男女可决死生）。

诊妇人脉歌  ***************************
妇人尺脉宜常盛（女人面北受气，两寸在北，两尺在南，故尺脉宜常洪盛也），右手脉大亦为顺（女人受阴气而生，人之左手为阳，右手为阴，右手脉大，从其阴类也）。两尺微涩或沉绝，肝部沉迟皆经病（妇人两尺司肾与督任之脉，诊得微为虚，涩为血少，沉细为寒为虚，更兼肝脉沉迟，肝为血海，今肝脉沉迟为寒，为气血不充，故主经病）。经病闭绝或愆（过也）期，当患少腹引腰痛（经脉既闭绝愆期，故少腹与腰时有疼痛，或经来时疼痛，或有瘀块）。少阴浮数小便淋（足少阴属尺，诊得浮数，浮为风，数为热，乃风热入于膀胱，故淋闭而病也），若或弦紧疝瘕症（弦则为疝为积，紧则为痛，故诊肝肾见弦紧，知有是症也〕。肝脉弦长出鱼际，此为血盛思男境（诊得肝脉弦长出寸口而上鱼际，为肝血盛溢而有思男之意。故经曰：男子精盛则思欲，女人血盛则怀胎）。

诊妇人有妊脉歌  ***************************
肝为血兮肺为气，血为荣兮气为卫，阴阳配偶不参差，两藏调和当受孕（肝藏血，肺主气，血为荣属阴，气为卫属阳。妇人受孕，心肝肺两藏气血调和，周身阴阳调和停好，无一毫参差偏盛之处，则当受孕也）。血衰气旺定无孕，血旺气衰应有体（妇人怀孕必以经血调匀为主，或血旺气衰尚能成孕，如血衰气旺必难于妊也）。寸微关滑尺带数，流利往来似雀啄，胎儿之脉已见形，数（犹过也）月怀胎犹未觉（妇人寸脉微小，呼吸五至而匀，关脉滑，尺脉数而不绝，且往来流利，连连凑指有似雀啄之状，非雀啄脉也，乃血旺气衰，则经谓阴搏阳别，为之有子，受胎一两月就未觉也。池氏曰：寸微为气衰，尺数为血旺，关滑为血多气少，正合前血旺气衰应有体之意。昌按：寸微，指右寸肺脉之微，还欲左寸心脉之旺，故诀云手少阴动盛，其胎已结。又云：阴搏阳别，指阳脉有所分别，左大右小，血旺气衰之言也）。三部浮沉按不绝，尺内不止真胎妇（寸关尺三部浮沉按之流利不绝，此是气血调和，阳施阴化之象；更兼尺脉滑疾不止，真妊妇脉也）；滑疾不散胎三月，但疾不散五月母（脉按之滑疾不散者，胎元三月形始成矣。但疾不散不滑者，胎元五月形已成矣。《灵枢经》曰：中冲应足阳明胃脉，若滑疾不散者，主三四月；少冲应手太阳小肠脉，若疾而不散者，主五六月；太冲应手阳明太阳脉，主七八月）。左疾（左手疾实滑大）为男右（右手疾实滑大）为女，流利相通速来去，两手关脉大相应，胎形已见同前语（妇人怀胎谓之重身，小儿胎气之脉已见于母脉中，所以左手滑疾而实，往来流利不绝为男；右手滑疾而实，流利不绝为女。两手关脉大相应者，即前左疾为男右疾为女相符合也）。诸阳为男诸阴女，指下分明常记取（左手为阳为男，右手为阴为女，此二句总结分诊男女之脉也）。夫乘妻兮纵气雾（补注：昌按，纵横顺逆四脉，皆以左右六部脉位为主，如心得沉、肝得浮、肾得缓，是克我者，为夫乘妻），妻乘夫兮横气助（如肺得弦、脾得沉、肾得洪，是我克者，为妻乘夫）；子乘母兮逆气参（补注：下文有注，如心得弦、肝得滑、肾得浮，是生我者，为子乘母，余谓不然。左手脉逆是我所生者来乘，如心得缓、肝得洪、肾得弦，为子乘母也），母乘子兮顺气护（补注：下文如肺得滑、脾得浮、肾得弦，是我生者，为母乘子。余按右手脉顺是生我者来乘，如肺得缓、脾得洪、心得弦，为母乘子。原注：仲景曰：脉有相乘，水行乘火，金行乘木曰纵，谓资其气乘其所不胜也；火行乘水，木行乘金曰横，逆其气乘其听胜也；水行乘金，火行乘木曰逆，谓子至于母其气逆也；金行乘水，木行乘火曰顺，谓母加子其气顺也。凡胎气必纵横顺逆四气以荣养之力能成胎也）。左手带纵两个男，右手带横一双女；左手脉逆生三男，右手脉顺产三女（左手脉纵者，如心得沉脉，肝得浮脉，肾得缓脉，皆夫乘妻也，上下直看，往来流利不绝，气血之盛，故生两男。右手脉横者，如肺得弦脉，脾得沉脉，肾得洪脉，皆妻来乘夫也，推之横看，满指无间，气血之盛，故生两女。左手脉逆者，如心得弦脉，肝得滑脉，肾得浮微脉，皆子乘母也，自下溢上，往来流利，气血盛极，故生三男。右手脉顺者，如肺得滑脉，脾得浮脉，肾得弦脉，皆母乘子也，自上流下，往来疾速，气血盛极，故主三女）。寸关尺部皆相应，一男一女分形证（寸关尺部皆相应者，谓两手六部脉中皆滑大疾实，应手流利不绝，此为气血阴阳俱旺，故知生一男一女也）。往来三部通流利，滑数相参皆替替，阴搏阳别脉得明，过期不月胎成聚（三部脉往来流利不绝，滑数相参，乃阳施阴化之象；而尺寸少阴动甚，别有阳脉搏手，更问月事过期不来，乃胎孕无疑矣）。信期逾月胎成聚，身热脉疾无所苦，嗜卧恶食呕吐频，精神结在其中住（胎成之为脉，必滑数流利而疾，其人身体无病似病之状，或时头痛，肢体无力，嗜卧懒食，或闻食即吐，此乃精血结聚其中以荣养胎气也，故外不能支持而似病矣）。

诊妊妇下血及胎动不安脉歌  ***************************
血下如同月水来，漏尽胞干主杀胎，亦损妊母须忧虑，急进神丹救得回（夫胎漏下血者，其缘不一，有因误食伤胎之物而下血者，有因持重损伤而下血者，有因房劳太甚损伤荣卫而下血者，有因大怒伤肝，肝火妄动而下血者，轻则漏浆，重则漏血。治法有二，因母病以致胎动下血者，但治其母而胎自安；因胎不坚以致母病者，但治其胎则母得愈）。心腹急痛面目青，冷汗气绝命必倾，血下不止胎冲上，四肢逆冷定伤生（怀孕之妇，必须珍重调理，如或伤损之轻，急宜调理温养自愈；或伤损之重，必下血不止，心腹急痛，面目青色，冷汗气急，更兼四肢逆冷者死）。堕胎举重或倒仆，致胎死在其母腹，已损未出血不止，冲心闷乱母魂孤（言孕妇堕胎，或因举动，或因跌仆而致胎死母腹。既死之后，其胎必离其处，随血而下，则母无妨。如伤损之后下血过多，其胎未下，以致血乾气弱，则胎上冲心胃，而母必死）。有时子死母身存，或是母亡存子命，牢紧弦强滑者生，沉细而微妇泉定（凡妊妇之脉宜牢紧弦滑有力，不宜沉细微小，此四句论下上生死之别也）。

诊妊妇欲产及产难脉歌  ***************************
欲产之脉号离经，沉细而滑也同名，夜半觉来应分诞，来朝日午定知生（离经者，是脉离其常处也。脉一呼三至，一吸三至，呼吸六至。六至者，疾之之脉也。此缘胎元将产，气血流畅之速，故疾数而六至也。亦有沉细而滑疾，呼吸一二至者，亦曰离经。杨氏曰：既是将产，气血流畅，而脉疾数，六至曰离经，何以又沉细而滑亦曰离经？曰人之气血藏府，殊非一等，此乃胎元将产，气血聚于冲任下元，故不能应于脉也，但滑疾数疾可见气血流畅之象，再加腰痛必欲产矣，故夜半觉必知来日午可生。如腹痛而腰未痛者，是转胎，未必就产）。身重体热寒又频，舌下之脉黑复青，反舌上冷子当死，腹中须遗母归冥（孕妇有产难之患，皆平素将息失宜，或气血虚弱，所以临产艰难；或惊动太早，而胞浆先破下而乾涸，连日不产也。既是难产，则气血耗费，以致身体寒热，舌青黑而死，乃阴阳两虚，心气将绝。经曰：阳虚恶寒，阴虚发热，故寒热交作而战慄也。舌乃心之苗，舌上青黑，冷者水剋火也，故知子母俱死也）。面赤舌青细寻看，母活子死断定然；唇口俱青沫又出，母子俱死总高判（赤面舌青者，赤属心，青属肝，为木火相生，心血流通，故知妊妇不死，若唇口俱青而又吐沫者，唇口属脾，青色见之，为木来剋土，主脾胃气绝而母子俱死矣。沫者，脾之涎，脾绝不能收故也）。面青舌赤沫又频，母死子活自分明；不信若能看应验，寻之先哲不虚陈（产难生死之验全以面舌候者，盖五藏精华皆聚于面。舌乃心之苗也，面青知母死，舌赤知子活，面赤知母活，舌青知子死，面舌唇口俱青，则母子俱死矣。自身重体热至此病不以脉候而知生死者，以临产脉乱不可定也，故察脉不可知矣）。

诊新产生死脉歌  ***************************
新产之脉缓滑吉，实大弦急死来侵（缓滑之脉乃脾胃气和，故吉；实大弦急，乃肝木乘脾，故凶。然产后气血虚弱，理宜缓弱，若实大弦急，乃反候也）；若得重沉小者吉，忽来牢坚命不停（新产之妇，气血虚损，脉沉细微小，脉症相合也；若牢坚有力，是为相反也）。寸口涩疾不调（曰）死，沉细附骨不绝（曰）生（产后见涩脉而疾急者，乃血损过多而火炎也，故死。沉细附骨又不绝，乃阴实根固之象，故生）。审看症候分明记，常将此念注心经（言医家须审察此症，记取分明，庶临症不致茫然也）。

孕妇伤寒歌  ***************************
妇人怀孕得伤寒，不与寻常治法看；表症里症须当察，热极不止胎不安。试用仲景护胎法，谵狂烦衄各般参（此论妊娠伤寒也，一见此症，其胎必损，妊妇亦危急，用仲景护胎法可保，不可不知。陶节庵《伤寒全生集》曰：妊妇伤寒须要安胎为主，兼以伤寒治之。如专用发表攻里之剂，损动胎气，而妊妇亦难保。其间表里传变，谵语狂热，烦躁衄血，大小便秘结等症，俱照寻常伤寒治，只无伤动胃气）。

诊产后伤寒脉歌  ***************************
产后因得伤寒证，脉细四肢暖者生；忽然洪大肢逆冷，须知其死莫能停。
凡寻常伤寒，脉宜洪大；但产后气血亏损，脉宜微细为顺，勿以阳症见阴脉为论。《伤寒全生集》曰：产后伤寒不可轻易汗下，盖气血亏损故也。然多有诸症类似伤寒者，必参详脉症，勿孟浪施治。有产时伤力发热者，有去血过多发热者，有恶露不尽发热者，有早起劳动发热者，有饮食停滞发热者，一概状类伤寒。要在详审，不可骤用发表攻里之剂，伤损气血，以致噬脐难追。又曰：大抵此数症皆有发热恶寒头痛等症，状类伤寒，实非伤寒也，若一误治，则杀人甚速。

小儿面部图  ***************************
（图缺）
钱仲阳曰：小儿半周两岁为婴儿，三岁四岁为孩儿，五岁六岁为小儿，七岁为龆，八岁为龀，九岁为童子，十岁为稚子，十六岁成丁，始为男子。
左腮属肝经，其色青者为顺，白者为逆。右腮属肺经，其色白者为顺，赤者为逆。额上属心经，其色赤者为顺，黑者为逆。鼻准属脾经，其色黄者为顺，青者为逆。颊下属肾经，其色黑者为顺，黄者为逆。

看小儿脉纹法则  ***************************
令人抱儿对立于向光之处，以左手握儿食指，以我右手拇指推儿三关察其形色，细心体认，亦惟辨其表里寒热虚实足矣。世人好异，不从实地用功，以此为浅近之谈，不屑留意，不知临证能辨此六者便为至高之手。盖表里清则知病之在经在府，而汗下无误；寒热明则知用寒远热，用热远寒，或寒因寒用，热因热用，因事制宜，用无不当；虚实辨则知大虚有盛候，大实有羸状，不为假证眩惑，凡真虚真实易知，假虚假实难辨，真假既明则无虚虚实实之患。于此切要关头不知体会，但以不经之言欺世诳俗，谓何者为人惊，何者为畜惊，不特欺人，而且自欺；不特无益治疗，而且误人生命，是谁之咎哉？凡看指纹，以我之大拇指侧面推儿食指三关，切不可覆指而推。盖螺纹有火剋制肺金，纹必变色。又只可从命关推上风关，切不可从风关推出命关，此纹愈推愈出，其纹在先，原未透关，今误推而出之，大损肺气。慎之戒之。

诊小儿虎口指纹三关图  ***************************
（图缺）
手太阴旁支至此交通商阳，手阳明经起此。
风关，次指第一节；气关，次指第二节；命关，次指第三节也。虎口叉手处也。男先盾左手，次指内侧，女先看右手次指内侧。

小儿指纹形象二十种图  ***************************
（图缺）

诊小儿虎口三关部位脉纹形色歌  ***************************
初生小儿诊虎口，男从左手女右看。次指三节风气命，脉纹形色隐隐安。形见色变知有病，紫属内热红伤寒；黄主脾病黑中恶，青主惊风白是疳。风关病轻气关重，命关若见病多难。大小曲紫伤滞热，曲青人惊走兽占。赤色水火飞禽扑，黄色雷惊黑阴痫，长珠伤食流珠热，去蛇吐泻来蛇疳。弓里感冒外痰热，左斜伤风右斜寒。斜形枪形生痰热，射指射甲命难全。纹见乙字为抽搐，二曲如钩伤冷传。三曲如虫伤硬物，水纹咳嗽吐泻环；积滞曲虫惊鱼骨，形似乱虫有蛔缠。脉纹形色相参合，医者留神仔细观（凡初生小儿有疾病者，须视虎口叉手处脉纹之形色，以决病之生死轻重。男先看左手次指内侧．女先看右手次指内侧。初节曰风关，次节曰气关，三节曰命关。其纹色红黄相兼，隐隐不见则为平安无病，若纹色紫属内热，红属伤寒，黄为伤脾，黑为中恶，青主惊风，白主疳症。纹在风关主病轻，气关主病重，若过命关主病危难治。又当视其纹形大小曲弯。色紫者主伤食、内热，色青者主人惊及走兽惊，色赤者主水火飞禽所惊，黄主雷惊，黑主阴痫。如指上纹形一点红色名曰流珠纹，主内热。圆长者名曰长珠形，主饮食伤。上尖长下微大者，名曰去蛇形，主伤食吐泻。上大下尖长者名曰来蛇形，主湿热成疳。弓反里者形弯向中指，主感冒寒邪。弓反外者，形弯向大指，主内热痰盛。斜纹向左者，其纹斜向中指，主伤风；纹斜向右者，其纹斜向大指，主感寒。针形者，直若悬针微短，枪形者，直射如抢微长，皆主痰热。透关射指射甲，其纹直射指甲、指端，主脾气大败，病危不起，二者俱属不治。乙字纹似乙字，主惊风抽搐。二曲如钩，主伤生冷；三曲如虫，主伤硬物。水纹形似小字，主咳嗽。环形联络如环，主疳病。曲虫纹如弯虫，主积滞。鱼骨纹如鱼刺，主惊热。纹形如乱虫者，主蛔虫缠扰。习幼科者，必以此纹色合参，留神诊察，始不误矣）。

三关部位歌  ***************************
初起风关证未殃，气关纹现急须防，乍临命位诚危急，射甲通关病势彰。

浮沉分表里歌  ***************************
指纹何故乍然浮，邪在皮肤未足愁，腠理不通名表证，急行疏解汗之投。
忽尔关纹渐渐沉，已知入里病方深，莫将风药轻相试，须向阳明里证寻。

红紫辨寒热歌  ***************************
身安定见红黄色，红艳多从寒里得，淡红隐隐本虚寒，莫待深红化为热。
关纹见紫热之征，青色为风古所称，伤食紫青痰气逆，三关青黑祸难胜。

淡滞定虚实歌  ***************************
指纹淡淡亦堪惊，总为先天禀赋轻，脾胃本虚中气弱，切防攻伐损胎婴。
关纹涩滞甚因由？邪遏阴荣卫气留，食郁中焦风热炽，不行推荡更何求。

纹形主病歌  ***************************
腹疼纹人掌中心，弯内风寒次第侵，纹向外弯痰食热，水形脾肺两伤阴。

诊小儿虎口三关脉歌（此文少者亦便于诵读）  ***************************
小儿三岁下，虎口看三关。初节风关位，次则气关联，三节为之命，男左女右观。紫热红伤寒，青惊白是疳，黑时因中恶，黄即困脾端。淡红淡黄者，斯为无病看。

看小儿人迎气口脉歌  ***************************
小儿三岁方凭脉，一指三关定数息（小儿三岁以前有病，看虎口三关，三岁以后方看掌后高骨，以一指定寸关尺三部，人小臂短故也。一息六至为平，七八至为热，十至为困）。迟冷数热古今传，浮风沉积须当识。左手人迎主外感，右手气口主内疾。外候风寒暑湿侵，内候乳食痰积滞。洪紧无汗是伤寒，浮缓有汗伤风至。浮洪多是风热盛，沉细缘因乳食积。沉紧腹中痛不休，弦紧喉间喘气急。紧促之脉痘疹生，紧数之际惊风致。虚软吐泻作慢惊，滑则为痰弦疟痢。芤为失血上下分，弦急客忤君须记。软而细者为疳虫，实而数者为便闭。大小不匀为恶候，二至为殃三至卒，五至为虚四至损，六至平和曰无疾。七至八至病尤轻，九至十至病势极，十一十二死无疑，此诀万中无一失。

观小儿形色断病歌  ***************************
察儿形色，先分部位。左颊青龙属肝，右颊白虎属肺，天庭高而离阳心火，地角低而坎阴肾水。鼻在面中，脾应唇际。红色见而热痰壅盛，青色露而惊风惊悸。如煤之黑为痛，中恶逆传（子乘母）；似橘之黄伤食，脾虚吐利。白乃疳痨，紫为热炽，青遮口角难医，黑掩太阳不治。年寿赤光，多生脓血，山根青黑，频见灾危。朱雀（红色赤脉也）贯于双瞳，火入水乡；青龙（青色肝木也）达于四白（肺金也，眼四角白珠），肝乘肺部泻痢。而戴阳（红色）须防咳嗽，而拖蓝（青色木乘金）可忌疼痛。方殷面青而唇口撮，惊风欲发；面赤而目窜视，火光焰焰。外感风寒，金气浮浮；中藏积滞，乍黄乍白，疳积连绵，又赤又青。邪风瘛瘲，气乏囟（音信）门成坑，血衰头毛作穗。肝热眼生眵（音鸱，目汁凝也）泪，脾冷流涎滞颐。面目虚浮，定腹胀而上喘；眉毛频蹙，必腹痛而多啼。风气二池（眉上眼下）如黄土则为不祥；左右两颊（音筴，面旁也）如青黛则为容忤。风门（耳前也）黑主痛而青为惊，方广（眉梢也）光滑吉而昏黯凶。手如数物兮肝风将发，面若涂朱兮心火似炎。坐卧爱暖兮风寒之入，伸缩就冷兮烦热之攻。肚大脚小脾欲困而成疳，目瞪（直视也）口张势似危而必毙。噫，五体以头为尊，一面惟神可恃。况乎声有轻重之不同，啼有乾湿之顿异。病之初作必先呵欠，火之大发忽然惊啼。口传秘诀，医家当记。

观小儿形色死症歌  ***************************
眼生赤脉（红块也），下贯瞳人（赤脉属心，瞳人属肾，乃心火胜水，水乾则不能生木，致肝肾俱绝，故知必死）。囟门肿起，兼及作坑（囟者，精神之门户，热盛气壅则肿，热微气脱则陷也）。鼻乾黑燥（火剋金也），肚大青筋（木剋土也）。目多直视，睹不转睛（大肠绝也）。指甲青黑（肝绝也），忽作鸦声。虚舌出口，啮齿咬人（心气散则舌出不能收，肾气绝则齿嚼咬人也）。鱼口气急（脾绝也），啼不作声（肺绝也）。蛔虫既出，必是死形（胃气绝也），用药速救，百无一生。

诊杂病脉法  ***************************
中风脉浮，滑兼痰气，其或沉滑，勿以风治。或浮或沉，而微而虚，扶危治痰，风未可疏。浮迟者吉，急疾者殂（中风脉宜浮滑或浮迟，此风实有痰壅滞也。若洪大急疾，重按无力必殂）。类中因气，身凉无痰，脉必沉虚，八味为最。类中因痰，形肥脉滑，膏粱之人，痰治无差。类中因火，便结便黄，色赤脉数，火治为良（类中风者，虽似中风实非中风也，如中暑、中湿、中痰、中火、中气、食厥等症，俱类中风，医宜临症参详。如中气以八味顺气汤，中痰以二陈汤，中火以清热导痰汤，此其大法也）。
寒伤太阳，浮紧而涩，及传而变，名状难悉。阳明则长，少阳则弦。太阴入里，迟沉必兼。及入少阴，其脉遂沉。厥阴热深，脉伏厥冷。在阳当汗，次利小便，表解里病，其脉实坚。此其大略，治法详看。至于大法，自有仲景（夫伤寒自有本科之书，今集此脉为初学诊视不致错认）。中寒紧涩，阴阳俱盛，法当无汗，有汗伤命（阳紧寒在上焦作吐，阴紧寒在下焦自利。阴阳俱紧，上下俱受寒也，法当无汗，反自汗者，亡阳不治）。
伤风之脉，阳浮阴弱，邪在六经，或弦而数（阳浮，卫中风也；阴弱，荣气弱也，邪在六经弦数）。
暑伤于气，所以脉虚，弦细芤迟，体状无馀（脉虚而微弱，或浮大而散，或隐不见。微弱隐伏皆虚类也）。暑热病剧（音屐，甚也。为盛暑时得热病也），阴阳盛极，浮之而滑，沉之散涩，汗后躁大，死期可刻（得汗后脉躁大者固死，入里七八日来脉不躁数而涩小者亦死）。
瘟脉无名，随见诸经。未汗宜强，虚缓伤生（瘟脉随各藏腐所见而治，未汗脉强急者生，虚缓者死。已汗表症不退，脉强急者死，或入里腹腹痛甚不痢者死）。
湿脉濡缓，或兼涩小，入里缓沉，浮缓在表。若缓而弦，风湿相搅（浮缓湿在表，沉缓湿在里，或弦缓或浮缓，为风湿相搏也）。脉紧而涩，或浮而弦，或芤而虚，是为燥症（涩脉主燥症，风燥兼浮而弦，血燥兼芤而虚）。
虚火浮数，实火洪大，随其所见，细数为害（脉浮洪数无力为虚火，脉沉实大有力为实火。如洪数见左寸为心火，见右寸为肺火，见左关为肝火，见右关为脾火，见两尺为肾经命门火）。
内伤劳役，豁大不禁；若损胃气，隐而难寻。内伤饮食，滑疾浮沉。内伤劳食，数火涩侵。右关缓紧，寒湿相寻；右关数缓，湿热兼临。数又微代，伤食感淫（内伤者，谓劳役之后而伤饮食，或更有房劳。内伤轻者右关沉滑，伤重者气口浮滑。右寸气口脉急大而数，时一代而涩者，涩乃肺之本脉。代者，元气不相接续，此饮食失节，劳役过甚，大虚之脉也。右关脾脉数中显缓，且倍于各藏，此劳役轻而伤饮食，湿热重也。数多燥热，缓多湿热，若脾脉数大，时微缓一代者，饮食不节，寒温失所也）。下手脉沉，便知是气，沉极则伏，涩弱难治。其或沉滑，气兼痰饮（此段论气恼或兼痰饮）。
诸症失血，皆见芤脉，随其上下，以验所出。大凡失血，脉贵沉细；设或浮大，后必难治（此段论诸失血脉宜沉细芤小，不宜浮大洪数。若肠澼下血，脉弦绝则死，滑大则生。去血过多，身热者死。脉极虚芤迟，为亡血失精）。
偏弦为饮，或沉弦滑，或结芤伏，痰饮中节（一手弦为偏玄，两手弦为双弦，惟肺经有饮必加喘。王隐君曰：痰脉多滑，有浮滑、沉滑、弦滑、微滑、实滑之别。如浮滑风痰，沉滑寒痰，弦滑痰饮，微滑虚痰，实滑膈有稠痰，宜吐。久得脉结芤涩伏，乃痰饮胶固中脘，阻滞脉道，难治）。
郁脉皆沉，血芤气涩。湿郁缓沉，热乃数极。痰郁弦滑，滑紧因食。郁甚则滞，或结代促（六郁脉皆沉．甚则伏结代促，惟有胃气可治。在上见寸，在中见关，在下见尺，左右皆然）。
虚脉弦大，劳损而虚。大而无力，阳衰易扶；数而无力，阴火难除。寸弱上损，浮大里枯。尺寸俱微，五劳之躯。血羸左濡，气怯右推，左右微小，气血无馀。
痨瘵脉数，或涩细如，潮汗咳血，肉脱者殂（虚损者，因虚而有伤损也。虚劳者，因虚而不禁劳，因劳而愈虚也。痨瘵者，劳之极也。即五劳六极也。痨者、牢也，言其病已牢痼而不可解也。诸虚脉多寸关弦大而尺微涩，有火则尺亦大。大者正气虚而邪盛，弦者中寒也。大而无力者，阳气虚也；大数无力者，阴血虚也；左右微小者，必成痼冷。痨症骨蒸潮热，盗汗咳血，或泄或不泄，惟肉脱甚，脉数细而涩者死）。
眩晕之候，下虚上实，风浮寒紧，湿细暑虚。痰弦而滑，瘀芤而涩，数大火邪，虚大久极。先理痰气，次随症治。
头痛阳弦，浮风紧寒，热必洪数，湿细而坚。气虚头痛，虽弦带涩。痰厥则滑，肾厥坚实（六经皆有头痛之病，总之脉宜浮滑弦紧，不宜涩小虚短。故诀云：头痛短涩应须死，浮滑风痰若易除）。
眼本火病，心肝洪数，右寸关见，相火上冲（左寸脉洪数，心火炎也；关弦而洪，肝火盛也；右寸关俱弦洪，肝木挟相火之势而来，侮己所不胜之金，而制己所胜之土也）。
耳病肾虚，其脉迟濡。浮大为风，洪动火贼，沉涩气凝，数实热塞。若久聋者，专于肾责。暴病浮洪，两尺相同，或两尺数，阴虚火冲（若左寸洪数，心火炎也。两尺洪数，相火炎也，其人心梦遗耳鸣或聋）。
右寸洪数，鼻衄鼻齄（音樝，鼻上疱也），左寸浮缓，鼻涕风邪。口舌生疮，脉洪疾速。若见脉虚，中气不足（经曰：左寸洪数心热，右寸浮数肺热。左关弦数胆虚甚，洪而实肝热。右关沉实脾胃有实热，兼洪数者口疮，或为木占、重舌。脉虚者为中气不足）。
齿痛肾虚，尺濡而大。火炎尺洪，疏摇豁坏。右寸关数，或洪而弦，此属肠胃，风热多涎（尺洪大而虚者，肾虚齿痛。动摇疏豁者，相火上炎也。右寸关数洪，或弦而洪者，肠胃中有风热也）。
痛风沉弦，肝肾被湿。少阴弱浮，风血掣急。或涩而小，酒后风袭。风寒湿气，合而为痹，浮涩而紧，三脉乃备（脉浮而缓属湿，为麻痹；脉紧而浮属寒，为痛痹；脉涩而紧，属死血之痹，不知痛痒。脉浮而涩属气虚，关前得之麻在上体，关后得之麻在下体）。
斑疹沉伏，或散或无。阳浮而数，火见于躯；阴实而大，热蒸在肤（滑伯仁曰：脉者血之波澜，故发斑；或血散于皮肤，故脉伏；火盛于表，故阳脉浮数；下焦实热，故阴脉实大）。
咳嗽所因，浮风紧寒，数热细湿，房劳涩难。右关微涩，饮食伤脾；左关弦短，肝极劳疲（音皮，劳力也）。肺脉浮短，咳嗽与期。五藏之嗽，各视本部。浮紧虚寒，沉数实热，沉滑多痰，弦湿少血。形盛脉细，不足以息；沉小伏匿，皆是危脉；惟有浮大，而嗽者生。外症内脉，参考称停（咳嗽者，春乃春升之气，夏是火炎于肺，秋是湿气伤脾，冬是风寒外束。形盛脉细，手足逆冷者死）。
霍乱吐泻，滑而不匀，或微而涩，代伏惊人。洪滑多热，弦滑食论（右关滑，霍乱吐泻。脉涩、弦、代、伏虽因痰食阻滞，不可遽以断死，总之以滑大为吉）。
心痛微急，痛甚伏入，阳微阴弦，或短又数。紧实便难，滑实痰积。心痹引背，脉伏而大，寸沉而迟，关急数锐（阳微，虚在上焦，所以心胸痹痛者，心痛者阴脉弦故也。胸痹之病，喘息咳嗽。胸痹痛短气，寸口脉沉而迟，关上小紧而数）。
腹痛关脉，紧小急速，或动而弦，甚则沉伏。弦食滑痰，尺紧脐腹。心腹痛脉，沉细是福。浮大弦长，命不可复（脉细小紧急，腹中刺痛。尺脉紧实，脐及小腹痛，宜利。若尺脉伏紧小腹痛，有瘕痛。故诀云：心腹痛脉沉细宜，忽然浮大即倾危）。
疟脉自弦，弦数多热，弦迟多寒，弦微虚乏。弦迟宜温，紧小当下，弦浮吐之，弦紧汗发。亦有死者，脉散且歇（疟脉多弦，弦紧宜发汗，弦大宜吐，弦实宜浮，审脉时宜消息之）。
痢脉多滑，按之虚绝，尺微无阴，涩则少血。沉细者生，洪弦死决（肠澼下痢，最忌身热脉大，亦忌四肢厥冷脉浮绝）。
痞满滑大，痰火作孽。弦伏中虚，微涩衰劣（痞满者，胞中多是痰火，故寸滑且大。右关迟弦或伏者，肝乘脾土，土虚生涎，气郁不舒。微涩者，气血虚也。微则气衰多烦，涩则血少多厥）。
泻脉自沉，沉迟寒侵，沉数火热，沉虚滑脱。暑湿缓弱，多在夏月，微小者生，浮弦死别（犯五虚症者亦死）。
吞酸脉形，多弦而滑。或沉而迟，胸有寒饮。或数而洪，膈有痰热（时吐酸水，欲成反胃）。
五疸实热，脉必洪数，其或微涩，症属虚弱（疸者，面目遍身黄肿也。其症有五，曰黄汗，曰黄疸，曰酒疸，曰谷疸，曰房劳疸。因阳明经内蓄湿热，或因渴饮水，或有自汗浴水，或失飢伤饱，或醉饮房劳而然。凡疸症，寸口脉近掌后无脉，口鼻黑色者不治）。
水肿之症，有阴有阳。阴脉沉迟，其色青白，不渴而泻，小便清涩。脉或沉数，色赤而黄，粪燥溺赤，兼渴为阳。沉细必死，浮大无妨（阳脉必见阳症，阴脉必见阴症。沉细，水愈盛而不可制，浮大则，心火生脾土，水可制矣。故诀云：水肿浮大是出厄，虚小命殂须努力）。
胀满脉弦，脾制于肝。洪数热胀，迟弱阴寒。浮为虚胀，紧则中实。浮大可生，虚小危急（大抵以关为主）。
遗精白浊，当验于尺，结芤动紧，一症之的。微数精伤，洪数火逼。亦有心虚，寸短左小。脉迟可生，急疾便夭（急疾浮虚，时时遗精者死）。
腰痛之脉，必沉而弦。沉为气滞，弦（大）损肾元。或浮而紧，风寒所缠。湿伤濡细，实闪挫然。涩为瘀血，滑痰火煎。或引背痛，沉滑易痊。
疝脉弦急，积聚所酿。察其何部，肝为本藏，心滑肺沉，风疝浮荡。关浮而迟，风虚之恙。阳急为瘕，阴急疝状。沉迟浮涩，疝瘕寒痛，痛甚则伏，或细或动。牢急者生，弱急者丧（疝本肝经病，脉弦则卫气不足而恶寒，紧急则不欲食，弦紧相搏则为寒疝。三阳急为瘕，三阴急为疝，心脉浮滑则病心风疝，太阳脉浮则病肾风疝，少阳脉浮则病肝风疝）。
脚气之脉，浮弦而风，濡湿迟寒，热数且洪，紧则因怒，散则忧冲，细乃悲过，结气所攻。两尺不应，医必无功（左尺不应难痊，寸口无常不治）。
消渴胃病，心滑而微，或紧洪数，阳盛阴惫。血虚濡散，劳则浮迟。浮短莫治，数大易医（诀云：消渴脉数大者活，虚小病深厄难脱。盖由平时不自保养，纵欲嗜酒，炙脍无度，或服丹石，遂使水涸，心火燔炽，五藏燥渴，故饮水无度而渴也）。
便结之脉，沉伏勿疑。热结沉数，虚结沉迟。若是风燥，右尺浮起（老人虚弱大便结，脉雀啄者不治）。
两胁疼痛，脉必双弦。紧细弦者，多怒气偏；沉涩而急，痰瘀之愆（此段论胁痛脉）。
淋病之脉，细数何妨。少阴微者，气闭膀胱。女人见之，阴中生疮。大实易治，虚涩其亡（大而实者生，虚细涩者死）。
小便不通，浮弦而涩。芤则便红，数则黄赤。便难为癃，实见左尺（小便绝不通者为闭，淋漓来者为癃，总之膀胱热极，故脏实也）。
五积属阴，沉伏附骨，肝弦心芤，肾沉滑急，脾实且长，肺浮喘促。实强者生，虚弱者卒。六聚属阳，发时按部（此段论五积六聚之脉，宜实强有力，不宜虚弱无神）。
中毒洪大，微细必倾。尺寸数紧，钗直吐仍，此患蛊毒，急救难停（钗直者，脉直如钗也）。
喘息脉沉，肺胀停水，气逆填胸，脉必伏取。沉而实滑，身温易愈；身冷脉浮，尺涩难补（《脉经》曰：脉浮滑而手足温者生，脉沉涩而四肢寒者死）。
嘈杂嗳气，审右寸关，紧滑可治，弦急则难。两寸弦滑，留饮胸间。脉横在寸，有积上拦（右寸关脉紧而滑者，为之嘈杂。右关弦急，欲作反胃者难治。寸脉横者，膈间有积拦挡也）。
呕吐无他，寸紧滑数。微数血盛，单浮胃薄。芤则有瘀，最忌涩弱（脉阳紧阴数，其人食已则吐，紧小多寒，滑数痰火，微数血虚，必胸中冷。关浮胃虚，呕而嗳气不食，恐怖即死。芤带紧者有瘀逆。脉紧涩小弱，自汗者死）。
呃逆甚危，浮缓乃宜，弦急必死，结代促微（弦急者，木剋土也，故难治。结代促微，元气衰也）。
反胃噎膈，寸紧尺涩。紧芤或弦，虚寒之厄。关沉有痰，浮涩脾弱。浮弱气虚，涩小血弱。若涩而沉，七情所搏（寸紧主胸满不食，尺涩为下元虚，命门火衰，不能生脾土，脾虚不能运化而成反胃。紧芤迟者，胃寒也，弦者，胃虚也，关脉沉大，有痰也。浮涩，脾不能磨食也，故朝食暮吐，暮食朝吐。脉紧而涩者难治）。
痉脉弦直，或沉细些。汗后欲解，脉泼如蛇。伏坚尚可，伏弦伤嗟（痉脉来，按之筑筑然而弦，直上直下，或沉细迟。若发汗后脉泼泼然如蛇，暴腹胀大为欲解。如脉反伏弦者，为必死之症）。
癫痫之脉，阳浮阴沉。数热滑痰，狂发于心。惊风肝痫，弦急可寻。浮病府浅，沉病藏深（阳症脉必浮长，阴症脉必沉细。虚弦为惊为风痫，沉数为热，滑疾为痰。脉滑大为病在府，易治；脉沉涩为病入藏，难治。诀云：恍惚之病发癫狂，其脉实牢保安吉，寸关尺部沉细时，如此未闻人救得。所谓实牢者，即滑大也）。
祟脉无常，乍短乍长。大小促结，皆痰为殃。遁户脉紧，与症相妨（邪祟之脉，长短、大小、促结无常，凡五尸鬼邪遁症，病症与脉全不相应也）。
惊悸怔忡，寸动而弱。寸紧胃浮，悸病仍作。饮食痰火，伏动滑搏。浮微弦濡，忧惊之过。健忘神亏，心虚浮薄（寸口脉动而弱，动为惊，弱为悸。寸口脉紧，胃趺阳脉浮，胃气虚，是以惊悸。趺阳脉微而浮，浮则为虚，微则不能食，此恐惧之脉忧迫之所致也）。
喉痹之脉，两手洪溢，上盛下虚，脉忌微伏（尺脉微伏者死，实滑者生）。
汗脉浮虚，或濡或细，自汗左寸，盗汗在尺（男女平人，脉虚弱微细者，必有盗汗。）
痿因肺燥，脉多浮弱。寸口若沉，发汗则错。足痛或软，专审于尺。滑痰而缓，或沉而弱（《脉经》曰：寸口脉不出，反为发汗，则唇燥而小便难，大便如烂瓜豚膏，此因误汗伤津液而致肺燥也）。
厥症之脉，沉细为寒，沉数为弱，滑实痰顽。气虚弱微，身冷必难（卒厥尸厥，寸口沉大而滑，不知人事，唇青身冷为入藏即死；如身温和，汗自出为入府而病自愈）。
尺沉而滑，恐是虫伤，紧急莫治，虚小何妨（尺脉滑沉者寸白虫，洪大者蛔虫）。
求嗣之脉，专责于尺。右尺偏旺，火动好色。左尺偏旺，阴盛非福。惟沉滑匀，易为生息。微涩精清，兼迟冷极。若见微濡，入房无力。女不好生，亦尺脉涩（两尺沉滑者，不可妄用药饵，反燥精血。若火旺者降火，阴虚者补阴，两尺俱微者，阴阳相补。精冷者宜温中壮阳，精清者宜补脾补精，精射无力入子宫者宜补气。女人尺脉微涩者绝产）。

诊妇人脉法  ***************************
经病前后，脉欲如常（凡妇人脉比男子更濡弱者，常也。脉如常虽月经或前或后，或多或少，或一月未来者，亦不成经病）。寸关虽调，尺绝痛肠（虽寸关如常，而尺绝不至，或至亦弱小者，主小腹冲任有积痛，主抢心，月水不利）。沉缓下弱，来多要防。微虚不利，间月何妨（若脉沉缓，为下虚弱。月经来多须防治之。若脉微虚不利，其经二月一来，俗云间月也）。浮沉一止，或微迟涩，居经三月，气血不刚（若三部浮沉一止，寸关微涩微，则胃气虚，涩则津血不足，或尺微而迟，微则无精，迟则阴中寒，此为血不足也）。三月以上，经闭难当（若过三月以后而不通，是为经闭，速宜调治。或曾坠胎及产多者，谓之血枯）。心脾病发，关伏寸浮，心事不足，此症可忧（经曰：二阳之病发心脾，有不得隐曲，女子不月。原心事不足，心脾两伤，致脾不磨谷，故肺金失养而气液不行，肾水不旺而血益日枯。初时参前参后，淋沥无时；脾胃衰甚，变为溏泄身肿，面无颜色，而乾血痨瘵等症作矣，故女子多有之）。少阳卑沉，少阴脉细，经前病水，水分易瘳（少阳脉卑下沉，而少阴脉细而微，为经水不利，血化为水，瘀水闭塞胞门，名曰水分。此先病水而后经断，故病易治）。寸脉沉数，趺阳微弦，少阴沉滑，血分可愁（寸脉沉而数，数为阳实，沉为阴结；趺阳脉微而弦，微则胃气弱，弦则肝盛脾。少阴脉沉而滑，沉为在里，滑则为实为壅，沉滑相搏，血结胞门，经络不通，名曰血分。先断经而后病水，故病难治）。寸浮而弱，潮烦汗出。寸洪数虚，火动痨疾（寸浮而弱，浮为气虚，弱为血少，主潮烦汗出。男子尺脉虚数，而寸沉微者为痨；女子寸脉虚数，而尺脉沉微者为痨。痨者汗出潮咳，与男子阴虚火动一般）。趺阳浮涩，吞酸气窒。腹痛腹满，脉浮且紧。少阴真之，疝瘕内隐（趺阳脉浮而涩，浮则气滞，涩则有寒，食入腹满，吞酸，喜噫其气时，下腹中冷痛。又曰：浮则肠鸣腹满，紧则腹痛，若少阴脉见浮紧，则为疝瘕腹痛）。带下崩中，脉多浮动，虚迟者生，实数者死（崩带脉浮而动，浮则为虚，动则为痛，或崩带或阴户脱下）。少阴滑数，气淋阴疮（少阴脉滑数，或为气淋，或阴中生疮）。弦则阴痛，或挺出肠（少阴脉弦，则阴户掣痛，白肠挺出如核）。
妇人妊娠，以血为本。血旺易胎，气旺难孕。妊娠初时，寸微五至，三部平匀，久按不替，胎必三月。阴搏于阳，气衰血旺，脉正相当。肝横肺弱，心滑而洪，尺滑带散，久按益强。或关滑大，代止尤忙。渴且脉迟，其胎必伤。四月辨质，右女左男，或浮或沉，疾大实兼。左右俱盛，胎有二三，更审经脉，阴阳可参。但疾不散，五月怀耽。太急太缓，肿满为殃。六七月来，脉喜实长，沉迟而涩，堕胎当防。脉弦寒热，当暖子房。八月弦实，沉细非良，少阴微紧，而胎一伤。劳力惊仆，胎血难藏。中心闷痛，色青必亡。足月脉乱，反是吉祥（妊娠初时脉平，而见寸脉微小，呼吸五至，浮沉正等，按之不绝，无他病而不月者，孕也，必三月而后尺数。若寸关调而尺脉绝者，经病也。《素问》曰：阴搏阳别，谓之有子。言尺寸少阴动甚，别有阳脉搏手心主血脉，肾为胞门故也。然血为阴，气为阳，血旺气衰，亦阴搏阳别之义。故诀云：肝为血兮肺为气，血为荣兮气为卫，阴阳配偶不参差，两藏调和当受孕。血衰气旺定无妊，血旺气衰应有娠。寸微关滑尺带数，流利往来似雀啄；胎儿之脉已见形，数月怀耽犹未觉。又云：两手关脉大相应，胎形已见同前语。前诀中俱以左肝右肺分气血衰旺，又以尺寸分气血，寸微为气衰，尺数为血旺。关滑者，滑为血多气少也，然尺脉滑疾带散带代，如雀啄少停者，乃胎气盛，闭塞故也，此时若作渴，脉迟，欲为水肿，复腹痛者，胎必堕。《脉经》曰：孕妇三个月脉宜尺滑，带散带数。若五个月，脉喜疾而不散，若太急为紧为数者，必漏胎；太缓、沉、迟者必堕胎；浮者必腹胀满而肿，为之子肿。六七月脉宜实大、牢、弦，若沉细而涩者，亦当防堕。若丹田气暖，胎动者可救，胎冷若水者难治。脉弦，发热恶寒，其胎逾腹，腹痛，小腹如扇，子藏闭也，宜热药温之。少阴脉微而紧，血养不周，双胎一死一有胎动，或因倒仆，或因惊恐，或因劳力，或因食热，或因房事，轻则漏而重则下血，如同月水，血乾胎死。而气无血制，上冲心腹闷痛，面目唇舌青色者，子母俱死。此不独七八个月然，十个月内皆宜慎之。总之未产脉宜实、大、牢、强，不宜沉、细、迟、涩也。足月身热脉乱者产兆也）。
临产六至，脉号离经，或沉细滑，若无即生。浮大难产，寒热又频，此是凶候，急于色征。面颊唇舌，忌黑与青。面赤母活，子命必倾；若胎在腹，子母俱冥（脉一呼六至，或一呼一至曰离经，经者，常也，言离其常处也。人之呼吸，一日一夜一万三千五百息，脉行八百一十丈，周而复始，从初起之经再起。今因胎下，胃脉已离常络之处，不从所起之经再起，故曰离经将产也。或沉细而滑，亦为将产，乃藏本脉见也。若沉而如无者即产，缘胎元下堕，奔急痛楚，气血错乱，故脉不应也。一产后脉即复矣。若脉浮大，必难产，再加身重体热，寒热频作，此凶症也。急看面舌气色，逐胎救母为要。盖面乃心之华，舌乃心之苗，面赤者，心血流通，故母活。舌青则肝虚不摄血，故浆包早破而胎不能转动，故母死。虽面舌唇口俱黑，黑者肾水克心火，故子母俱死。虽面赤舌青，若胎不出，母命必危）。
产后缓滑，沉细亦宜，实大弦牢，涩疾皆危（产后以胃气为主。缓滑者，脾胃和也；实大弦牢，木剋土也。沉细亦宜者，产后虚弱，脉症相合也。涩疾危者，产后下血过多，心虚气绝也。故诀云：寸口涩疾不调曰死，沉细附骨不绝曰生）。

矫世惑脉辨（汪石山）  ***************************
夫脉者，本乎营与卫也，而营行脉之中，卫行于脉之外。苟藏府和平，营卫调畅，则脉无形状之可议矣。或者六淫外袭，七情内伤，则藏府不和，营卫乖谬，而二十四脉之名状层出而叠见矣。是故风寒暑湿燥火，此六淫也，外伤六淫之脉，则浮为风，紧为寒，虚为暑，细为湿，数为燥，洪为火，此皆可以脉而别其外感之邪也。喜怒忧思悲恐惊者，此七情也，内伤七情之脉，喜则伤心而脉缓，怒则伤肝而脉急，恐则伤肾而脉沉，悲则气消而脉短，惊则气乱而脉动，此皆可以脉而辨其内伤之病也。然此特举其常，而以脉病相应者为言也。若论其变，则有脉不应病，病不应脉，变出百端而难一一尽凭乎脉者矣。试举一二言之，如张仲景云：脉浮大，邪在表为可汗；若脉浮大，心下硬，有热，属藏者攻之，不令发汗，此又非浮为邪表可汗之脉也。又云：促脉为阳盛，宜用葛根黄芩黄连汤，若脉促厥冷为虚脱，非灸非温不可，此又非促为阳盛之脉也。又曰：迟脉为寒，沉脉为里，若阳明脉迟不恶寒，身体濈濈汗出，则用大承气，此又非诸迟为寒之脉矣。少阴病始得之，反发热而脉沉，宜麻黄细辛汤汗之，此又非沉为在里之脉矣。凡此皆脉难尽凭之明验也。若只凭脉而不问证，未免以寒为热，以表为里，以阴为阳，颠倒错乱，而夭人寿者多矣。是以古人治病不专于脉，而必兼于审证，良有以也。奈何世人不明乎此，往往有病，讳而不言，惟以诊脉而试医之能否脉之，而所言偶中，便视为良医，而倾心付託，其于病之根源一无所告，药之宜否，亦无所审，惟束手听命于医，因循遂至于死，尚亦不悟，深可悲矣。彼庸俗之人，素不嗜学，固无足怪，奈近世士大夫家，亦未免狃于此习，是又大可笑也。夫定静安虑，格物致知，乃大学首章第一义。而虑者，谓虑事精详；格物者，谓穷致事物之理；致知者，谓推及吾之所知。凡此数事，学者必尝究心于此矣。先正又言；为人子者，不可不知医。病卧于床，委之庸医，比之不慈不孝。夫望闻问切，医家大节目也，苟于临病之际，惟以切而知之为能，其馀三事，一切置而不讲，岂得谓知医乎？岂得为处事精详乎？岂得为穷致事物之理而推极吾之所知乎？且医之良，亦不专于善诊一节，凡动静有常，举止不妄，存心忠厚，发言纯笃，察病详审，处方精专，兼此数者，庶可谓之良矣。虽据脉言证或有少差，然一脉所主非一病，故所言未必尽中也，若以此而遂弃之，所谓有二卵而弃干城之将，乌可与智者道哉。姑以浮脉言之。《脉经》云：浮为风，为虚，为气，为呕，为厥，为痞，为胀，为满不食，为热，为内结等类所主，不下数十馀病，假使诊得浮脉，彼将断其何病耶？苟不兼之以望闻问而欲的知其为何病，吾为戛戛乎其难矣。古人以切居望闻问之后，则于望闻问之间已得其病情矣，不过再诊其脉，看病应与不应也。若脉与病应则吉而易医，脉与病反则凶而难治。以脉参病，意盖如此，曷以诊脉知病为贵哉！夫《脉经》一书，拳拳示人以诊法，而开卷入首，便言观形察色，彼此参伍，以决死生。可见望闻问切，医之不可缺一也。噫，世称善脉，莫过叔和，尚有待于彼此参伍，况下于叔和者乎？故专以切脉言病，必不能不致于误也，安得为医之良？抑不特此，世人又有以《太素脉》而言人贵贱穷通者，此又妄之甚也。予尝考其义矣，夫太者、始也，初也，如太极太乙之太素者，质也，本也，如绘事后素之素，此盖言始初本质之脉也。此果何脉耶，则必指元气而言也。东垣曰：元气者，胃气之别名。胃气之脉，蔡西山所谓不长不短，不疏不数，不大不小，应手中和，意思欣欣难以名状者是也。无病之人，皆得此脉。以此脉而察人之有病无病则可，以此脉而察人之富贵贫贱，则不可。何也？胃气之脉，以难形容，莫能名状，将何以为贵贱穷通之诊乎？窃观其书名虽太素，而其中论述略无一言及于太素之义，所作歌括率多俚语，全无理趣。原其初意不过托此以为激利之媒，后世不察遂相传习，莫有能辨其非者。又或为之语曰：太素云者，指贵贱穷通，禀于有生之初而言也。然脉可以察而知之，非谓名太素也。予曰：固也。然则太素之所诊者，必不出于二十四脉之外矣。夫二十四脉皆主病言，一脉见则主一病，贫贱富贵何从而察之哉？假如浮脉，其诊为风，使太素家诊之将言其为风耶，抑言其为贵贱穷通耳？二者不可得兼。若言其为风，则其所知亦不过病也。若遗其病而言其为贵贱穷通，则是近而病诸身者尚不能知，安得谓之太素，则远而违诸身者必不能知之也。盖贵贱穷通，身外之事，与身之血气了不相干，安得以脉而知之乎？况脉之变见无常，而天之寒暑不一，故四时各异，其脉必不能久而不变，是以今日诊得是脉，明日诊之而或非；春间诊得是脉，至夏按之而或否，彼太素者，以片时之寻按而断一生之休咎，殆必无是理。然纵使亿则屡中，亦是捕风捉影，彷彿形容，安有一定之见哉？噫，以脉察病，尚不知病之的，而犹待乎望闻问，况能知其他乎？且脉兆于岐黄，演于秦越，而详于叔和。遍考《素》《难》《脉经》，并无一字言及此者，非隐之也，殆必有不可诬者耳。巢氏曰：太素者，善于相法，特假太素以神其术耳。诚哉言也，足以破天下后世之惑矣。又有善伺察者，以言饴人，阴得其实，故于诊按之际，肆言而为欺妄，是又下此一等，无足论也。虽然人禀天地之气以生，不能无清浊纯驳之殊，禀之清者，血气清而脉来亦清，清则脉形圆净，至数分明，吾诊乎此，但知其主富贵而已，若曰何年登科，何年升授，何年招财，何年得子，吾皆不得而知矣。禀之浊者，血气浊而脉来亦浊，浊则脉形不清，至数混乱，吾诊乎此，但知其主贫贱而已，若曰某时招悔，某时破财，某时损妻，某时克子，吾亦莫得而知矣。又有形浊而脉清者，此谓浊中之清；质清而脉浊者，此谓清中之浊；又有形不甚清，脉不甚浊，但浮沉各得其位，大小不失其等，亦主平稳而无大得丧也。其他言有所未尽，义有所未备，学者可以类推。是则吾之所谓知人者，一本于理而已矣，岂敢妄为之说以欺人哉。噫，予所以著为是论者，盖以世之有言太素脉者，靡不翕然称美，不惟不能以理析，又从而延誉于人，纵使其言有谬，又必阴与之委曲影射，此所谓误已而误人者也，果何益之有哉！又有迎医服药者，不惟不先言其所苦，甚至再三询叩，终于默默，至有隐疾困医者，医固为其所困，不思身亦为医所困矣。此皆世之通患，人所共有，故予不得不详论之，以致夫丁宁之意，俾聋瞽者或有所开发焉。孟子曰：予岂好辩哉，予不得已也。

太素大要（彭用光）  ***************************
论贵贱，切脉之清浊；论穷通，切脉之滑涩；论寿夭以浮沉，论时运以衰旺，论吉凶以缓急，亦皆彷彿《灵枢》虚实攻补，法天法地法人之奥旨。。凡人两手清彻如无脉者，此纯阴脉主贵；有两手俱洪者，此纯阳脉主富。
