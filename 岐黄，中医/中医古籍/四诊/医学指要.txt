
陈序  ***************************
医之为言，意也。必求其意之所在而后得其用。意之所凭，病在于脏腑，不可得而见，审于声、色、形、气之间。差之毫釐，谬以千里，又何从识病者之源，进针砭而抉膏肓也？夫不明脉不可以言医，不明理不可以言脉，而非善读书又不能明理。乃庵蔡君为湘南名宿，壮岁困于场屋不得志，所纂有《四书诠考汇钞》，数典精详，便于考覈，而集诸氏之奥义，间出己见，以定其指归。潇湘文物之地，不少明于理学者，求如乃庵之沉酣淹博，殆亦不可多得。顾其生平弱而多病，后遂由儒习医，研求要道，折肱于兹。凡诸戚好有束手之症，求其诊治，无不应手而瘥。遂举其得力之处，著为《医学指要》一书，藏之巾笥久矣。予守土龙邑，即耳其名。己巳岁，移篆湘西，始得与乃庵握手。明年升任都梁，延来官舍，朝夕共处，深悉其为人孝友正直，可佩可钦。嗣乃以事辞归，予依依不忍舍去。尝为余言其兄嫂节孝而其侄早世，殊为憾事，余作传表之。呜呼，理莫重于伦常！若乃庵者明理如是，岂独以明医重乎？顾余尝谓：病者不得已而求医，医者又莫识其病之所从生，妄为猜测，功归于己，过任于天，甚可叹也。乃庵举数十年之阅历，笔而成书。就其所见之理，发乎医，阐其名，医之蕴，神乎脉。知医者得所参考，可无歧途之虞；不知医者，亦藉以粗识脉理与夫经络内外之相因，而不为庸庸者所误也，功亦巨哉！所著《四书诠考汇钞》，卷轴浩繁，刻难竣事。是编则卷轴无多，而阅者瞭如指掌，余亟怂恿付梓。书成，乃庵在省作札，问序于余。余曰：乃庵以理学为医学，其为名医也何待言？读其书而识其精神之所寄，医特其一端也。然非乃庵之明理，何能明医？非乃庵之善读书，又何能明理？范文正等为医于为相，是亦仁术也哉！因弁数言以表作书之意，并乃庵生平及与余相交莫逆之由，邮缄以寄之，是为序。
嘉庆十七年岁次壬申孟冬月既望之二日授奉直
大夫知湖南宝庆府武冈州事同学弟陈佐拜撰

周序  ***************************
人身一小天地也。天有五运六气之殊，地有四方燥湿刚柔之异，人有禀赋厚薄强弱之分，故或感天时而病，或触地气而病，或缘七情而病，致病之由不一，而莫不各有所因。业医者非洞悉乎天时、地气、人事之理，安能审表里、寒热、虚实之辨？此和、缓之不世出，而岐、轩之传罕能窥其秘也。壬申岁，予秉篆长沙幕中，沉君春庭与攸邑蔡君乃庵交契往来款洽，予因得晤蔡君，接挹之顷，蔼然和霁，溢于眉宇，知其蕴蓄者深矣。春庭谓予曰：蔡君天资英敏，学博才赡，壮岁困于场屋不得出。所学以利济斯世，益潜心于四子之书，以穷理尽性。研经之暇，旁及于岐、轩诸书。所著有《四书汇钞》《医学指要》，予心志之。嗣蔡君以二书进质，予反复玩味，讲义阐幽显微，集诸家之说，使圣贤经旨、程朱注释昭如日星，时复自出心得，多所发明。其医学一编，上二卷详脏腑、经络、骨度内外相因之理；中二卷明脉诀体象、主病兼病，集各家要旨；末卷浑举病证治法，并伤寒、妇女、小儿脉要。虽不知医者，览是书而病情诊治之方灿若列眉。呜呼！自《灵》《素》以来，方书无虑汗牛充栋，顾《灵》《素》之旨奥，非肤学所能窥，而百家之说繁，恐目力有不及。于长沙、河间、东垣、丹溪外，时获善本，但其中不无坚持臆见，互相牴牾，入主出奴，以致后学不得其要领，临证眩惑。蔡君惟于天人性命之理，一以贯之，故能折衷群书，斟酌尽善，而于人身之血气、阴阳、顺逆、盛衰瞭然于心，又何表里、寒热、虚实之不立辨也哉？持此以诊百病，无不随手而愈。人谓蔡君技进乎道，而不知蔡君之以理学为医学也。讲义卷轴浩繁，待梓行世。是书予与同寅陈顾庐、顾南垣、羊亦星趣令付刊，以公诸世，俾后之业医者得所程式，以拯生人之疾厄，济斯民于仁寿，其利济曷有既耶！抑予闻范文正公以不得为良相愿为良医自期，诚谓调燮阴阳，参赞天地，医之治人与相之治国等是。蔡君虽不获策名筮仕，亦何异于相之宏化寅亮也哉！兹因剞劂成帙，披阅之下，书此以弁其端，并质之沉君，其首肯予言否？
嘉庆壬申小春月授奉政大夫知湖南澧州直隶州年家同学弟周如冈拜题

贺序  ***************************
《周礼》医师一职，隶诸天官，亦以保合太和，调理元气。医之为道至大，义至精也。顾自苗父俞拊而后，医书汗牛充栋，而世俗射利之夫，因各挟其一知半解以冀中于万一。乃庵先生品学纯粹，为攸邑名诸生。因以其读书之馀讲求岐黄之术，平日拯患救难，本诸圣贤济物利人之心，故其保全者甚多。松于辛未夏相识武冈馆舍。脉理精蕴，总以明乎虚实为要。松谨佩为不易之理，因将曩时粗学大概，就正半载，谬承先生朝夕指画，即出所纂《医学指要》一书示教，益知先生之折肱于兹者，乃得理学之真传，并非世俗凡医所能窥门墙而升堂奥也。语曰：上医医国，其次医人。如先生之理道淹通而仁心为质者，其医人矣乎？又岂仅医人矣乎！
时嘉庆壬申年小春后学贺松龄友乔氏谨识

顾序  ***************************
许允宗云：古之上医，要在视脉，病乃可识，而视脉必先理明。黄庭坚诗「治病不蕲三折肱」，以此知扁鹊、秦和，非漫言神存心手间也。蔡君乃庵，湛深经术，为楚南名诸生。余初奉命来楚，抵省会，辄为同寅称道。不置，旋于幕友王仁山家观所著《四书诠考汇钞》，一洗从前坚僻之说，而入深出显，典制亦较详核，尤为后学津梁。余既览其书，因刊序卷前，嗣是簿书鞅掌中间数年。今冬来省，复出所著《医学指要》问序于余。曰：前讲义得椽笔以垂不朽，惜浩繁难猝授梓。此书付镌，非借名言而勿传。嗟乎！乃庵医道，既亲见其为良矣，惟本理学为医学，自非望色听声者所能希其万一。兹幸同寅周井叔、陈顾庐、羊亦星、张石泉、施怡斋表彰而镌传之，庶使留心医学者，奉此书为圭臬，如亲皇甫先生之面命，有以济斯世而同登寿域焉尔。
时嘉庆壬申小春月金陵愚弟顾烺圻拜撰

羊序  ***************************
医道有相道焉，何言之？相以燮理阴阳，医以关系性命，其事则异，其理则同，均须握要以图，始足称良者也。乃庵蔡君，南楚攸邑名诸生。辛未夏，余之任技彝，相遇于都梁署中，纵谈三日夜，欢茹平生。始知其品醇，其学富。案头著有《四书汇钞》一部，甫卒业。义理渊遂，当必不胫而走。继复出其所著《医学指要》一编，余反复卒读，言简意赅，其所指人身脏腑、经络、骨度、脉原、脉象、主病兼病，以及妇科、幼科诸要旨，发前人所未发，实后学之津梁。余不知医，读是编而已觉瞭然于心目矣。蔡君诚寓相道于医道中也，倘执是编以成相业，亦谁曰不宜？明年同人以是编授梓，问序于余，余不敢以不文辞，漫书数言以弁其首。
嘉庆十有七年岁次壬申小春滇南愚弟羊拱辰顿首拜序

自序  ***************************
医之所繫，重矣哉！其道至巨，其理至微，不求其要，则茫然莫识指归。甚矣，要之不可不讲也，顾要之为言一也，非由万何以会于一？要之为言约也，非由博何以反乎约？此而欲得其要，不綦难哉？予薄植多病，由稚而冠而壮，其濒于危殆者屡矣，幸赖茶陵陈姻丈学周先生精于岐黄，多方调理，均荷安痊，併力劝学医，传授脉法。予补弟子员后，无意功名，遂殚心于医学，研究真谛，博採良方，阅今三十年于兹矣。窃见病有内伤、外感之殊，罔非本诸脏腑，验诸形骸，表里、阴阳尽见于脉，而脉之要不越虚实两端，爰举体验所及，辑成《医学指要》一编。盖欲详究脉理之精蕴，实于脏腑、经络，内外相因，惟能明乎虚实所在，则诊治始得其要也。迩来得阅贺鸿磐先生所纂图注，临安沉希文先生所录传本，悉与管见相符合，颇有相长之益。己巳夏，于湘西署中得竭见陈刺史，自愧菲材，猥蒙青顾，云天高谊，出人意表。越明年，荣升都梁，奉命相随，遂与其弟喜人八□，暨学友贺云冈大兄，朝夕讲求于脉理治法之要。卓乎若得其指归，因举是编重为参订，将欲质同志而未果。刺史见而悦之，慨然趣为付梓，诸同志亦踊跃以襄厥成。噫，前人医家言汗牛充栋，予岂敢以是编为后学之津梁哉！亦何敢以此举为射利之具哉！惟愿从事于医者，咸知其理微，其道巨，于脉理病源悉综其要，而无泛骛寡当之弊，是则予之素志也夫。刺史名佐，字顾庐，西江望族，仕楚有年，多政声，生平乐与人善。是编出以问世，倘邀世之士君子谬加许可，则刺史之功居多。
嘉庆十七年壬申岁小春既望二日蔡贻绩乃庵氏自识

凡例  ***************************
一　是书本欲详究脉要，必先列其脏腑、经络者，明乎脉之原也；必浑举其按证施治者，推其脉之用也。
二　是书所列内伤、外感证治，亦惟使知切求脉要，非为处方用药而然也。所以不详及各色名目，以古书班班可参，兹固不烦赘述焉。
三　是书伤寒脉证互举，以其证变百出而阴阳、寒热、真假，以及类证、危证总于脉之虚实辨之而已，至其逐种名目，亦可详稽古书，观者幸勿以挂一漏万讥之也。
四　是书妇科惟举其调经胎产，以妇人所重在是，而脉之要，所当急讲也。
五　是书幼科惟举其内伤、外感，能明乎脉证之要，则从前纰谬不辨自明。至痘疹之脉证尤当求其要也，故并详之。
六　是书参伍错综，无非穷究脉要，诸凡精义奥旨，概不加连圈而只用单圈，欲使便于浏览，庶不至以文害辞，以辞害意云尔。


卷一  ——————————————————————————————————————————————————————————————————————————————————————————

脏腑系属图说  ***************************
脏腑内景，各有区别。故咽喉二窍，同在一脘，异途施化。喉在前主出，咽在后主吞。喉系坚空，连接肺本，为气息之路，呼吸出入，下通心肝之窍，以激诸脉行气之要道，以行肌表脏腑者也。咽系柔空，下接胃本，为饮食之路，水穀同下，并归胃中，乃粮运之关津，以司六腑之出纳者也。二道并行，各不相犯，盖饮食必历气口而下。气口有一会厌，当饮食方咽，会厌即垂，厥口乃闭，故水穀下咽，咽不犯喉。若言语呼吸则会厌开张，故当食言语，则水穀乘气送入喉脘，遂呛而咳矣。
喉下为肺，两叶白莹，谓之华盖，以覆诸脏，虚如蜂窠，下无透窍，故吸之则满，呼之则虚。一呼一吸，本之有源，无有穷也。乃清浊之交运，人身之槖钥。
肺之下为心，心有系络，上繫于肺，下乃灌注，其象尖长而圆，其色赤，其中窍数多寡不同，上通于舌，下无透窍。心之下有心包络，即膻中也，象如仰盂，心即居于其中，九重端拱，寂然不动。凡脾胃肝胆，两肾膀胱，各有一系，繫于包络之旁以通于心。此间有宗气积于胸中，出于喉咙，以贯心脉而行呼吸，即如雾者是也。如外邪干犯，则犯包络，心不能犯，犯即死矣。此下有膈膜与脊胁，周流相著，遮蔽浊气，使不得上熏心脉。
膈膜之下有肝，肝有独叶者，有二三叶者，其系亦上络于心包，为血之海，上通于目，下亦无窍。肝短叶中有胆附焉，胆有汁，藏而不泻。此喉之一窍也，施气运化，薰蒸流行，以成脉络者如此。
咽至胃，长一尺六寸，通谓之咽门。嚥下是膈膜，膈膜之下有胃，盛受饮食而腐熟之。其左有脾，与胃同膜脂[月曼]相连，色如马肝赤紫，形如刀镰，闻声则动，动则磨胃，食乃消化。胃之左有小肠，后附脊膂，左环回周叠横，其注于回肠者，外附脐上，共盘十六曲。右有大肠，即回肠，当脐左回周，叠积而下，亦盘十六曲。广肠附脊，以受回肠。左环叠积下辟，乃滓秽之路。广肠左侧为膀胱，乃津液之府。五味入胃，其津旋上升，精者化为血脉，以成骨髓。津液之馀流入下部，得三焦之气施化，小肠渗出，膀胱渗入，而溲便注泄矣。凡胃中腐熟水穀，其精气自胃口之上口曰贲门传于肺，肺播于诸脏，其滓秽自胃之下口曰幽门传于小肠，至小肠下口曰关门，泌别其汁，清者渗出小肠，而渗入膀胱，滓秽之物则转入大肠。膀胱赤白莹净，上无所入之窍，止有下口，其出其入全假三焦之气化施行，气不能化则关格不通而为病。如入气不化则水归大肠而泄泻，出气不化则闭塞下窍而为癃闭矣。此咽之一窍，资生气血，转化糟粕而出入者如此。
三焦者，上焦如雾，中焦如沤，下焦如渎，有名无形，主持诸气，以象三才，故呼吸升降，水穀腐熟皆待此通达，与命门相为表里。上焦出于胃口，并咽以上，贯膈而布胸中，走胁循太阴之分而行，传胃中谷味之精气于肺，肺播于诸脉，即膻中气海所留宗气是也。中焦在中脘，不上不下，主腐熟水穀，泌糟粕，蒸津液，化其精微，上注于肺脉，乃化为血液，以奉生身，即肾中动气，非有非无，如浪花泡影是也。下焦如渎，其气起于胃下脘，别回肠，注于膀胱，主出而不纳，即州都之官，气化则能出者，下焦化之也。肾有二，精所舍也，生于脊膂十四椎下，两旁相去各一寸五分，形如豇豆相併，而曲附于脊外，有黄脂包裹，里白外黑，各有带二条，上条繫于心包，下条系屏翳穴，后趣脊骨。两肾一属阴，一属阳，命门即在两肾各一寸五分之间，当一身之中。经曰：七节之旁有小心是也，名曰命门，是为真君主，乃一身之太极，两肾以为安宅也。其右旁有一小窍，即三焦之䘁穴也。三焦是其臣使之官，禀命而行，周流于五脏六腑之间而不息，名曰相火，此先天无形之火，与后天有形之心火不同。其左旁有一小窍，乃真阴真水气也，亦无形。上行脊至脑为髓海，泌其津液，注之于脉，以荣四肢，内注五脏六腑，以应刻数，随相火而潜行于周身，与两肾所主后天有形之水不同。但命门无形之火在两肾，有形之中为黄庭，故曰五脏之真，惟肾为根。人之初生，受胎始于任之兆，惟命门之一点先具而后有肾，则与命门合，二数备，是以肾有两岐而命门居于其中也。由是肝心脾肺相继而生，五脏成而百骸备矣。可见命门真火者立命之本，为十二经之主，肾无此则无以作强而技巧不出矣，膀胱无此则三焦之气不化而水道不行矣，脾胃无此则不能蒸腐水穀而五味不出矣，肝胆无此则将军无决断而谋虑不出矣，大小肠无此则变化不行而二便闭矣，心无此则神明昏而万事不能应矣。夫既为立命之门，则此火乃人身之至宝，而世人不知保养此火，医者不知温养此火，是安望其有生气也？然命门之火乃水中之火，相依而永不相离也。火之有馀，缘真水之不足也，毫不敢去火，只补水以配火，壮水之主以镇阳光。火之不足因见水之有馀也，亦不必泻水，就于水中补火，益火之源以消阴翳，是为同气相求，斯易以入也。今之医者，知风寒暑湿之为客气，而漫不加意于主气何也？即有言固主气者，亦专以脾胃为一身之主，焉知坤土为离火所生，而艮土又为坎水所生也！吾知为仙为佛，不过克全此火而归之耳。

改正内景之图  ***************************
心系七节，七节之旁中有小心，以肾系十四椎下，由下而上亦七节。
冲任皆起于胞中而上行于背里，即子宫也，为男子藏精之所，为女子于此受孕，因名胞。旧图有精道循脊背过肚门，且无子宫命门之象，皆误也，今改正之。

三焦图  ***************************
三焦者，决渎之官，水道出焉。是经少血多气。
《中藏经》曰：三焦者人之三元之气也，主升降出入，统领五藏六府、营卫、经络、内外、左右、上下之气。三焦通，则内外左右上下皆通。其于周身灌体，和内调外，营左养右，导上宣下，号曰中清之府，莫大于此也。形色最赤，总护诸阳，非无状而空有名者也。

经络贯通说  ***************************
脏腑经络与周身相贯通，故视其外应，各得其本乎内者之所由矣。如头面者，六阳脉之会也。足太阳膀胱之经脉上额，交巅，入络脑，其经筋一结于完骨，一结于枕骨。手太阳小肠之经脉，别颊上䪼，外络颧，其经筋上结于完骨，下结于颔间。足阳明胃之经脉从颊车循发际至额颅，其络脉络于头项，其经筋合于頄。足少阳胆之经脉，上头角抵䪼，下加颊车，其经筋上额角交巅上，下走于颔上，结于頄。手少阳三焦之经脉至䪼交颊，其经别别于巅，其经筋当曲颊。手阳明大肠之经脉上颈贯颊，其络脉上曲颊，其经筋上颊结于頄，上左角络头下右颔。此六阳脉之循于头面者也。手足阴脉，惟肾之经筋结于枕骨。肝之支脉从目系下颊里，肝之经脉从目繫上头额，与督脉会于巅。盖督脉亦上额交巅入络脑也。
枕骨之脉凡三，阳维经脉入发际循枕骨，肾之经脉结于枕骨，膀胱之经筋亦结于枕骨。
完骨之脉凡二，膀胱之经筋结于完骨，小肠之经筋亦结于完骨。
巅之脉凡五，膀胱之经脉交于巅，三焦之经脉别于巅，肝与督脉会于巅，胆之经脉交于巅。
上额之脉亦五，督脉同膀胱上于额，肝脉出于额，胃脉至于额颅，胆脉上于额角，眉属此二经，而眉心曰阙，应肺。
颊之脉凡四，小肠之经脉别于颊，大肠之经脉贯于颊，肝之经脉下于颊，三焦之经脉交于颊。
曲颊之脉凡二，三焦之经脉当曲颊，大肠之经脉上曲颊。
颊车之脉亦二，胃之经脉循颊车，胆之经脉加颊车。
䪼（切拙）之脉凡三，小肠之经脉上于䪼，三焦之经脉到于䪼，胆之经脉抵于䪼。
頄之筋凡四，胃之经筋合于頄，胆之经筋结于頄，大肠结頄，阳维入頄（音葵求同）。
颔之筋凡三，小肠之经筋结于颔，大肠之经筋下右颔，胆之经筋下走颔出颐颔中。
颐之脉凡二，胃之经脉循于颐后，胆之经筋出于颐中。
头脑之脉凡四，膀胱与督脉络于脑，胃之络脉、大肠之经筋络于头，而小肠一脉独络于颧也。
发际之脉凡二，胃之经脉循于额前，阳维之经脉入于脑后。
面之脉凡四，任之经脉循于面，心之络脉出于面，胆之经别散于面，阳明之脉营于面。
耳目之脉，《内经》曰：耳者，宗脉之所聚也，宗脉者，百脉一宗，肺所主也。百脉之血气，水穀所生，胃所主也，故胃中空则宗脉虚，虚则耳鸣。胆之经脉，起于目锐眦，上抵头角，下耳后，从耳后入耳中，出走耳前，至目锐眦。三焦之经脉系耳后，出耳，上角，其支者从耳后入耳中，走出耳前，亦至目锐眦。盖耳目之上下前后，惟手足少阳之经脉往来为多。胃之经脉出耳前，包络经别出耳后，膀胱经脉至耳，上角，小肠支脉入于耳中，大肠之经脉入耳合于宗脉。
目者，亦宗脉之所聚也。膀胱之经脉起于目内眦，其经筋为目上纲。胃之经别系目系，其经筋为目下纲。胆之经脉起目锐眦，其经别系目系，其经筋结于目眦，为外维。小肠、三焦之支脉并至目锐眦，其经筋皆属目外眦。心之经脉系目系，合目内眦。肝之经脉连目系。督脉起目眦。跷脉属目内眦。任脉入目下而络承泣。
口鼻之脉，《内经》曰：口鼻者，气之门户也。经脉循行于口鼻者凡八，一曰胃，其经脉起于鼻之交頞中，循鼻外，挟口环唇交承浆，其经别循咽出于口，其经筋挟口结于鼻。一曰大肠，其经脉挟口交人中。左之右，右之左，上挟鼻孔。一曰小肠，其经脉别颊，上䪼，抵鼻至目内眦。一曰肝，其经脉从目系下颊里环唇内。一曰任，其脉别络口唇。一曰督，其脉上颐环唇。一曰阴跷，其脉入頄鼻之旁。一曰阳跷，其脉与胃脉会于口吻，循行于鼻旁，八脉循行于口鼻之外者如此。
齿舌之脉，阳脉入齿故刚，阴脉系舌故柔。足阳明胃脉入上齿中，手阳明大肠脉入下齿中。心之络脉系舌本，肝之经筋络舌本，脾之经脉连舌本、散舌下，肾之经脉挟舌本。
咽喉之脉。咽之脉五，心之经脉从心系上挟咽系目系。脾之经别结于咽贯舌中。胆之经别贯心以上挟咽，出颐颔中。胃之经别上通于心，循咽出于口。小肠经脉络心循咽下膈。喉之脉七，心之经别由心中上走喉咙，包络经别由三焦出循喉咙，肾之经脉入肺中循喉咙挟舌本，肝之经脉循喉咙之后上入颃（切杭）颡。肺之经别上出缺盆循喉咙，大肠经别上循喉咙入缺盆。胃之经脉下人迎循喉咙入缺盆。胃之络脉上络头项合诸经之气，下络喉嗌。
颈项之脉，脑后为项，两旁为颈，经脉循行于项者凡五，膀胱经脉上额交巅入络脑，还出别下项，是从前而上，入而复出，从后而下者也。胃之络脉上络头项，下络咽嗌，是从后而上，从前而下者也。膀胱经别从膂出于项。肾之经别从舌出于项。膀胱经筋挟脊上项，肾之经筋挟膂上项，督脉从目内眦上额交巅下项，阳维脉从背外肩髀项旁上头，后会督脉于风府哑门穴。
经脉循行于颈者凡四，胃之经脉从颐后出大迎循颊车，是从上而下，下而复上者也。大肠支脉从缺盆上颈贯颊，是从下而上者也。小肠支脉从缺盆循颈上颊。胆之经脉从颊车下颈合缺盆，是胆与小肠，颊与颊车，一上一下之有别者也，此其起止上下，出入先后而莫可混同也。
胸腹之脉，《内经》曰：胸腹者，藏府之郭也。而膈者，胸腹之界畔，经脉之总关也。经脉之循行上下于胸膈腹者凡十有五。肺者百脉之始也，其经脉起于胃之中焦，下络大肠，还循胃口上膈，其经筋上结于缺盆，下结于胸里。其次为大肠之经脉上出督脉之大椎，下入缺盆，络肺下膈，其经别循行于膺乳。其次为胃经脉之支者从缺盆下膈络脾，其直者从缺盆下乳内廉，下挟脐入气街中；其络脾之支起于胃口，下循腹里至气街中而合，会冲脉而上行，会任脉于承浆者，胃脉之环唇者也。其大络名曰虚里，贯膈络肺，出左乳下。其经筋从阴器上腹而四布，至缺盆而总结。其次为脾之经脉，从膝股内前廉入腹络胃，而络胃之支复从胃而上膈，其大络四布于胸胁，其经筋从阴器上腹结于脐，循腹里结于肋。其次为心之经脉，从心系下膈络小肠，其经筋挟乳里上结胸中，下繫于脐。其次为小肠之经脉，入缺盆络心，循咽下膈抵胃属小肠之分。其次为肾经脉之支者，从肺出络心注胸中，其经脉与膀胱交络。肾络膀胱，膀胱络肾，肾与膀胱为表里故也。十二经脉，惟膀胱脉不行于胸膈腹。其次为包络之经脉，起于胸中，下膈历络三焦。其支者循胸中出胁，其经筋由腋散于胸中。其次为三焦之经脉，入缺盆布膻中，散络心包，下膈。其络脉外绕于臂，内注于胸中，其经别上入缺盆，下走三焦，散于胸中。其次为胆之经脉，从缺盆以下胸中，贯膈络肝，循胁里出气街。其直者循胸腹过季胁，行带脉五枢维道居髎（切料）。其经别循腹里，其经筋繫于膺乳，结于缺盆。其次为肝之经脉，过阴器抵小腹，挟胃络胆，贯膈注肺，肺肝所以为终始也。任脉起于毛际，循腹内行会于冲脉，循腹外行至于咽喉。督脉循腹里，与任脉会于关元之间，与冲脉会于腹气之街。冲脉者起于腹气之街也。带脉者起于季胁，周回一身，如束带然，是总束一身之脉者也。
腰背之脉，腰背界限分在脊骨，自大椎而下十四节为背，自尾骶（切邸）而上七节为腰。而督脉循行上下于二十一节，其下而上者，循篡上少腹贯脐中央，入喉上颐，环唇系目。其上行而下者从目内毗上额交巅，下项挟脊抵腰中，下至篡，环转周身前后，应天道之绕地环转，以总督一身之阳。十四节之下七节之上，其间为性命之门，故名曰命门，乃督脉之穴也。夫循行于背脊之中者，督脉也。而脊骨之左右各开一寸五分，膀胱之经脉也。其脉从大椎循肩髀，内挟脊抵腰中，从腰中挟脊贯臂，下膕此夹督脉之第一行。五脏之腧穴所由出者也。脊骨之左右各开三寸，膀胱之支脉也。其脉从膊内左右别下，贯脾挟脊，内过髀枢，下合膕中，此夹督脉之第二行，循京骨至小指外侧者也。腰背之脉凡五行。经曰：五藏之腧出于背。背中大腧在抒骨之端，肺腧在三焦之间，心腧在五焦之间，膈腧在七焦之间，肝腧在九焦之间，肾腧在十四焦之间，皆挟脊，相去三寸所（左右各开中行一寸五分），则欲得而验之，按其处应在中而痛解，乃其腧也。灸之则可，刺之则不可。夫五藏之腧皆出于足太阳之经者，五行之生本乎天一之水，膀胱为水府而应于督脉，此阴阳水火之气交也。经曰：腰脊者身之大关节也。故养生之大法在督，而其至要在腰脊。盖五藏皆繫于背，腰脊竖立则背脊正直，背脊正直则四体五官皆正。四体五官皆正，则五藏之系无有不顺正而和畅矣。
腋胁之脉，肩下曰腋，腋下曰胁，胁之尽处曰季胁，季胁之下曰䏚，侠骨两旁虚软处之名也。肺之经脉从肺系横出腋下，其经筋从胃之贲门下抵乎胁。心之经脉从心系上肺下出腋下，其经筋从肘之内廉上入于腋。包络经脉循胸中出胁下腋三寸，上抵腋下，其经筋自肘内廉上臂阴结于腋下，下散前后，挟胁。胆之经脉循胁里出气街，其直者从缺盆下胁，循胸过季胁，其经筋上乘䏚季胁上，走胁前廉繫于膺乳，结于缺盆，其直者上出腋。脾之大络出胆经之渊液穴下，四布于胸胁，其经筋从脐循腹里结于肋。小肠之经筋自肘内锐骨之后入结于腋下。带脉与足少阳交于季胁之下。阴维脉与足厥阴交于乳下二肋端缝，此经脉循行于腋于胁于䏚于季胁者，凡七也。
肩手之脉。经脉行于手者六，阴脉内行，故手三阴肺、心、包络脉皆行于腋臑肘臂腕掌之内也。阳脉外行，故手三阳大肠、小肠、三焦脉皆行于肩臑肘臂腕掌之外也。肺脉从肺系横出腋下，循臑内下肘中，循臂内入寸口上鱼，循鱼际出大指之端。其支者从腕后出食指之端，其经别入掌中，其经筋下结于鱼后，上结肩前髃。心脉从心系上肺下出腋，下循臑内后廉，下肘内循臂内后廉抵掌后锐骨之端，入掌内后廉出小指之端。包络脉从胸中出胁，下腋三寸，上抵腋，下循臑入肘中，下臂入掌中，循中指出其端。其支者别掌中，循无名指出其端。肺脉行包络脉之前，心脉行包络脉之后，包络脉行肺脉心脉之中，此三阴脉止于大指、小指、中指三指之端，而皆出于腋下者也。大肠脉起于食指之端，出合谷循臂上廉入肘外廉，上臑外前廉，上肩出髃骨之前廉。小肠脉起于小指之端，循手外侧上腕出髁中，循臂骨下廉出肘内侧，循臑外后廉出肩解，绕肩胛交肩上。三焦脉起于无名指之端，循手表腕出臂外，上贯肘，循臑外上肩而交出足少阳胆脉之后。大肠脉行三焦脉之前，小肠脉行三焦脉之后，三焦脉行大肠小肠脉之中，此三阳脉起于食指、小指、无名指三指之端而皆出于肩上者也。肺之经脉出大指，肺之支脉出食指，三焦经脉出中指，三焦支脉出无名指，是一脉而行于两指者也。肺之支脉出食指内廉，大肠经脉出食指上廉，心脉出小指内侧，小肠脉起小指外侧，包络脉出无名指内侧，三焦脉起无名指外侧，是一指而有两脉者也。
股足之脉。经脉行于足者六，阴脉三，曰脾、肾、肝，阳脉三，曰胃、胆、膀胱，内阴而外阳，此手足之所同者也。脾脉起于大趾之端，循趾内侧过核骨后，上内踝前，循腨内胫后，由膝股内前廉入腹。肾脉起于小趾之下，斜趋足心，循内踝之后入跟中。由腨内、膕内、股内后廉贯脊。肝脉起于大趾丛毛之下，循足跗上廉，由内踝上膕内廉，循股阴入毛中。脾脉行肝脉之前，肾脉行肝脉之后，肝脉行脾脉肾脉之中，此三阴脉行于股足之内者也。胃脉循腹里以下髀关抵伏兔，由膝膑中循胫外廉下足跗入次趾外间，其本支别支一自下巨虚穴下入次趾外间，一别循跗上入大趾次趾间出其端。膀胱脉从腰中挟脊贯肾过髀枢，循髀外入膕中，贯腨内出外踝之后，循京骨至小趾外侧。胆脉绕毛际入髀厌中，循髀阳出膝下，由外辅骨之前下抵绝骨之端，出外踝，循足跗入四趾之间。其支者别于跗上，入大趾之间，循大趾岐骨内出其端，还贯爪甲出三毛。胃脉行胆脉之前，膀胱脉行胆脉之后，胆脉行胃脉膀胱脉之中，此三阳脉行于股足之外者也。脾与胃，肝与胆，肾与膀胱，内外相对，表里交通，足与手无以异也。
二阴之脉。《内经》曰：肾开窍于二阴。肝肾经脉同行于膕，过二阴之前后，肾之经脉则出膕外廉，上股内后廉，贯脊属肾络膀胱。肝之经脉则上膕内廉，循阴股入毛中，过阴器，抵小腹挟胃，属肝络胆。肝肾之经筋，虽并循阴股结于阴器，足少阴之筋起于小指之下合于足太阳，足厥阴之筋起于大指之上络于诸筋，起止有不同者也。脾胃之经筋亦并结于阴股，聚于阴器，虽与肝肾同处，然结与循、聚与结有不同者也。凡此经脉之循行起止结聚，不可不细辨也。经曰：前阴者，宗筋之所聚，太阴阳明之所合也。前阴后阴之间有穴名会阴者，乃任、督、冲三脉同出之源，一源而三岐也。任脉上毛际，循腹里，会冲脉于气街。督脉由毛际之下，横骨内之中央，女子入系廷孔，男子循阴器合篡间，绕篡后合膀胱于尾闾。经曰：冲脉者，经脉之海也，主渗灌溪谷，与阳明合于宗筋，阴阳总宗筋之会（阴阳即以上诸脉），会于气街而阳明为之长。阳明者胃脉也，心脾之所资生者也。若夫肺开窍于鼻，肝开窍于目，肾开窍于耳，心开窍于舌，脾开窍于唇口，以及肺主皮毛，肝主筋，肾主骨，心主血脉，脾主肌肉四肢，其内外相因之理无不昭然若揭也矣。

骨度名位  ***************************
《内经》曰：骨为干，脉为营。夫十二经脉之在身，无处不周流贯通，虽爪甲毫毛不可忽视。《灵枢》序经脉固为详明，如曰起，曰支，曰别，曰中，曰横直，曰侧斜，曰廉际，曰上下前后表里内外，曰循行抵挟，曰趋走屈却，曰过还历至，曰环绕布散出入交会，曰连繫，曰属络，曰贯注，曰间，曰会，曰从，曰端，不熟于骨度名位，而欲求其辨别详明，未可拟议而能知者也。
经曰：治病必求于本。故欲知脉者不可不知身。身者，经脉、经络、经别、经筋、奇经八脉之本也。头为身之首，头之顶曰巅。顶之中央有穴名百会，诸阳之会也。颠之前曰囟（音信），囟前发际下曰额颅，一曰颡。两旁曰头角。两太阳之骨曰鬓骨，颠之后曰脑后骨，其下曰枕骨，枕骨之下、耳之后曰完骨，众骨之合为脑。经曰：脑为髓之海。
夫面为藏府肢节之部，五色之辨。经曰：十二经脉，三百六十五络，其血气皆上于面而走空窍。目者司视之窍也。上下眼皮曰胞，为目之外卫，上下眼弦曰纲（一名睑，一名睫），司目之开阖。眼角曰眦，外决于面者曰锐眦，在内近鼻者曰内眦，上曰外眦，下曰内眦。黑白珠曰目睛，入脑之系曰目系。目上之骨曰眶（一名眉稜骨），目下之骨曰䪼。
耳者司听之窍也。耳门曰蔽，耳轮曰郭。曰颊，耳前也。曰客主人，胆经之穴名也（在耳前之起骨）。曰曲颊（曲如环形受颊车骨尾之钩者），曰颊车（下牙床骨尾形如钩上控于曲颊之环），耳前上下之骨也。颧（音权）者，面两旁之高骨。耳门之内，上通脑髓，耳门之骨，两骨合钳，上即曲颊，下即颊车。
鼻者，司臭（气好）之窍也。鼻之梁曰頞（音遏），鼻两旁曰頄（音逵，近门牙之骨者），鼻之尽处曰准（音拙）头，鼻之窍曰孔，两孔之界骨曰鼻柱，内窍曰颃颡（在口内上齶），外窍曰畜门。
口者司言食之窍也。口端曰唇，四周曰吻，口角后曰颐，颐后曰顑（音坎，俗呼为腮，在颊前空软处）。下唇之末曰颏（音孩，俗名下巴壳，上载牙齿），上唇之中曰人中，下唇之中曰承浆。颏之下结喉之上，两侧曰颔（在两旁虚软处），齿本曰齘，颔之后曰大迎，胃之穴名也。
舌者司味之窍也。舌根曰舌本，小舌曰悬雍垂。
会厌者（覆喉管之上似皮似膜）声音之户也，发声则开，咽食则闭。
咽者饮食之路也，居喉之后。喉者，声息之路也，居咽之前。喉咙者，肺之系也。咽嗌者，胃之系也。结喉者，喉之管头也，瘦人见于皮下，肥人隐于肉中。结喉两旁曰人迎，亦胃之穴名也。头下两旁为颈，颈前为喉，颈后为项。项下之骨三，直历项下名曰柱骨，其下曰大椎骨（即骨脊第一节），两肩端之骨曰髃（音鱼），两肩后之骨曰肩胛（音夹），肩内之骨曰肩膊（音博），其臼接臑骨上端，其外捲曲翅骨者，肩后之稜骨也。
夫背自大椎骨以下，尽尻骨之上端，凡二十一节，名曰骨脊，上载两肩，内系肺肝。其两旁诸骨附脊，横叠而弯，合于前则为胸胁。胁骨一名肋骨，季胁者，胁之尽处。季胁之下，夹骨两旁，其名曰䏚（音秒，侠脊两旁虚软处肾外当䏚）。踝骨之上，腰下两旁，其肉曰胂（音砷）。胂下尻（邱刀切，考，平声）旁之大肉曰臀，两旁直上曰膂（音吕，膂者如藕中之经绪），膂上两角为肩解，下曰膝解（连缀肢节曰解）。脊骨之下，肛门之后，其骨名曰尻骨（男子周布九窍，女子周布六窍），一名尾骶。肛门者，大肠之下口也。喉下之骨三，横列喉下，其在下者名上横骨，两旁之骨名拄（音主）骨，横卧于两肩之前，内接横骨，外接肩解。两陷中曰缺盆。缺盆之外，拄骨之下曰胸。两旁高处曰膺。蔽心骨曰鸠尾，两旁曰岐骨，胸胁交分之扁骨曰骹。胸下边肋曰凫骨。缺盆以下九寸曰[骨曷]骭。两乳中间曰膻中，其下曰腹，腹下曰脐，脐下曰小腹（一名少腹），下曰毛际，两旁曰气街。前阴曰阴器，男曰茎垂，女曰廷孔。两阴之间，两股相合之缝，前自水道后至穀道，名曰篡。环绕阴器曰毛中。男子两丸曰睾（音高）丸。经曰：前阴者，宗筋之所聚，太阴阳明之所合也。夫一身之骨皆弯合于前，惟上下横骨弯合于后。上横骨，外接拄骨，关键两肩之内，为两肱之枢机，咽喉之关也。下横骨外连髁骨，关键两臀之内，为两股之枢机，肠胃之关也。肩下胁上曰腋，肩肘之间曰臑，臑之尽处曰肘，肘以下曰臂。肘内高骨曰锐骨。臂之尽处外侧高骨亦曰锐骨（一名髁骨）。掌骨之后尽处曰腕。掌骨曰壅骨，掌中曰手心，掌外曰手背。手掌之面大指之下，肉形隆起如鱼，谓之鱼。而内侧白肉际曰鱼际，肺之穴名也。大指食指两骨之间曰合谷（俗名虎口），大肠之穴名也。手指五，曰大指，曰小指，曰中指，曰大指次指（即食指），曰小指次指（即无名指）。
臀下膝上曰股，股之大骨曰髀（音彼），骨上端如杵名髀枢。上接踝骨之臼，其臼名髀厌。杵臼相交之外侧曰髀阳，即胆经之环跳穴也。踝骨之面曰髋（音宽，妇人骨俗名交骨），形如楗柱（横宽如楗，两末垂下如柱），居尻之前，与尻骨成鼎足之形，为坐之主骨也。髀骨下端如杵，接于胻（音桁）骨，其骨三名，一名胫，一名成，一名骭（音干）。髀胻之交名曰膝。膝上盖骨曰膑（宾去声）骨，形圆而扁，覆于髀胻两骨相交之上。膝外侧两高骨曰连骸。内外之骨突出者曰辅骨，内曰内辅，外曰外辅。腨膝上之肉隆起似兔伏，曰伏兔。伏兔后曰髀关。膝后屈处如侧凹曰膕。其下曰踹（音短，即脚肚）。骨下两旁之高骨曰踝（音怀），在外为外踝，上曰绝骨，足三阳大络之会处也。在内为内踝，胻前曰然谷，足少阴肾经之穴名也。足大指内侧骨形圆突者曰核骨。足小指之后外踝下之前曰京骨。跟骨者，上承胻辅二骨者也。足背曰跗（一名足趺），底曰踵，中曰足心。爪甲之后为三毛。横纹之后为丛毛。夫手足之指数同而节数不同。近掌曰本节，由本节而次数之曰二节，三节，有异同焉（手足之大指皆三节，足之小指亦二节，手足之中三指皆三节，手之小指亦三节）。指甲曰爪甲。两骨曰歧骨，此手足之所同名者。凡此皆经络起止循行之处，故圣人谨详周身骨度名位，所以视人经络之在于身者以此，此经脉、经络、经别、经筋、奇经八脉之阶梯也。学者由此熟读经文，细玩图注，则经络之条理贯通，思过半矣。

藏府总论  ***************************
《内经》曰：藏府之在胸胁腹里之内也，各有次舍，异名而同处，一域之中，其气各异。所谓藏者，心、肝、脾、肺、肾、包络是也，六者为阴，阴气主内，故沉以候藏。府者，胆、胃、大肠、小肠、膀胱、三焦是也，六者为阳，阳气主外，故浮以候府。
十二经脉者，外络形身，内连藏府，而肺胃为藏府之总系者也。肺管刚空，藏之系也。喉主天气，故胆附于肝，是以凡十一藏皆取决于胆也。胃管柔空，府之系也。咽主地气，故脾连于胃，是以脾为孤藏以灌四旁者也。
夫咽喉为藏府之门户，主开阖而司出纳者，肺胃也。肺者大气之主也，繫于脊之第三椎，居于胸中，象太虚之清，与手足阳明同气，其属金，其色白，其恶寒，开窍于鼻，司呼吸。吸则入，呼则出。呼之气短，吸之气长，病在呼，呼出心与肺，上焦也。呼之气长吸之气短，病在吸，吸入肾与肝，下焦也。呼吸气均短，是脾胃之气阻塞中焦，阴阳不得升降也。经曰：诸气膹郁，皆属于肺。肺气盛则脉大，脉大则不能偃卧。卧而喘者，是肾藏之水气上客于肺也。风邪客肺而二便病者，是肺气不能调和于下也。调气之法，必别阴阳。阴气少而阳气盛则热而烦满，阳气少而阴气多则身寒如从水中出。气盛身寒，得之伤寒；气虚身热，得之伤暑。
夫百病生于气也，怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结。九气不同，生病各异，怒则气逆，甚则呕血及飧泄，故气上矣。喜则气和志达，营卫通利，故气缓矣。悲则心系急，肺布叶举而上焦不通，营卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。热则腠理开，营卫通，汗大泄，故气泄矣。惊则心无所倚，神无所归，虑无所定，故气乱矣。劳则喘且汗出，外内皆越，故气耗矣。思则心有所存，神有所归，正气留而不行，故气结矣。
肺者，气之本，魄之处也。而营气者，宗气（即大气也）积于胸中，出于喉咙，以贯心脉（心主包络），而行呼吸。一呼一吸为一息，昼夜一万三千五百息为一周，此气之行于脉中，循脉度环转者也。卫气者，大气积于胸中，出于肺，循喉咙而行呼吸。呼出而周身之毛窍皆阖，吸入而周身之毛窍皆开，此气之行于脉外而司开阖者也。三焦少阳之气，通会于周身之腠理。膀胱太阳之气，总六经而统营卫，与肺同主皮毛者也。太阳也，少阳也，营气也，卫气也，宗气大气也，皆胃中后天水穀之气，本乎肾中先天之一气者也。然而肺为肾母，肾纳肺气，故曰：肺者，大气之主也。
心者五藏六府之主也。繫于脊之第五椎，居于肺下，如日丽天。其属火，其色赤，其恶热，开窍于耳舌，是以心和则舌知味，夜卧闻声而心知也。夜卧之时，五官皆不用事，惟耳能听。目为心使不可远，而耳则能与外物相接于不见，盖善生心源，恶生气海，善恶之念皆生于所感。感于善则心静，感于恶则心动。动则为火，火淫于上则肺金受伤；火淫于下，则肝木失藏。惟动静以敬，则心源自清，气海自定。外事不能扰，邪欲不能作，言行不乱而肺金以全，宠辱不惊而肝木以宁。肝得所藏而魂自安，肺得其职而魄自宁。魂魄安宁，则喜怒明，治节理，惊悸怔忡之病皆无矣。夫心高居清宫，本不受邪，所病者皆由于喜怒哀乐之不和也。然心为神明之主，心正则五藏六府皆正，心不正则五藏六府皆危。故曰：心者，五藏六府之主也。
心主包络者，心藏之宰辅也。包绕绵络其心，故名包络。其系下连肝胆脾肾三焦，上连心肺，居于膻中。经曰：膻中者，心主之宫城也。夫膻中为气之海，清净之府也。浊气上干，则胸膈为尘埃之乡，此心所以不和。风火上炎，则胸膈正燎原之地，此心所以不宁。分理三焦所以和心也，安靖肝胆所以宁心也。外邪干犯，止及包络，不能犯心，盖膻中为君主之外藩，包络为君主之内藩，内外夹辅君主，故曰心包络者，心藏之宰辅也。包络之下有膈膜，与脊胁周回相著，遮蔽浊气，所谓膻中也。膻中之下又有膈膜，前齐鸠尾，后齐脊之十一椎，左右随胁之长短。自鸠尾斜著于脊，是为肝胆之居也。夫时行瘟疫之邪，其气乃从口鼻入于膜原，故多发于少阳阳明，久而流入于太阳，此吴又可所以有达原、三消、承气诸方也。
肝者风木之藏也，繫于脊之第九椎，居于胁中。其系从膻中之左透膈而下，其属木，其色苍，其恶风，开窍于目，与胆同主春升生发之气，令应东方，位居震巽，有风雷之象。经曰：风气通于肝，雷气通于心。风动木萌，雷起火发，阳和布化，生物之道宜然。一旦火炎风狂，则为心肺之灾。于是神明昏乱，输调失职，营卫错行，经络失次，非平抑狂邪，升散风热难于调和矣。经曰：天食人以五气，地食人以五味。五气入鼻，藏于心肺。肺为风府，呼吸之门，温散肺气，所以升发于上也。五味入口，藏于肠胃，胃为谷海，根基之地，疏通胃气所以降泻于下也。六经惟肝为难治，其本阴，其标热，其体木，其用火。木盛则生风，火旺则水亏，或收或散，或逆或从，随所利而行之，调其中气，使之和平，是治肝之法也。若培养之法，下滋肾阴，上补心血，雨润风和则木得其养矣。经曰：在志为怒。善怒之性不可救药，是在君子克治之功也。夫木者，温则发生，寒则摧萎，温和发散则条畅，软萎郁抑则捲曲。故曰：肝者风木之藏也。
胆者，附于肝，与三焦同气者也。四时之气，少阳主春，其气半出地外，半在地中。人身之气亦如之，躯壳之里，藏府之外两界之隙地，所谓半表半里，乃少阳所主之部位也。人之一身，风寒在下，燥热在上，湿气在中，火游行其间，六气和平，百骸皆理，惟亢害淫胜，然后为病。胆主甲木，为五运六气之首，胆气升则五藏六府之气渐升；胆气不升，木气散入土中而胃阳受困，则飧泄肠澼不一而起矣。前贤言：三阳经惟少阳为难治，何也？太阳行身之后属寒水，阳明行身之前属燥金，少阳行身之侧属相火，与三焦手足同气，后先同行与厥阴为表里，近后则寒，近前则热，上犯包络则心烦而悸，下归厥阴则痛引胸胁，从阴化寒，从阳化热，故其为病，阴阳错杂，寒热混淆，其脉往来无定，盛衰无常。治少阳者，当图机于阴阳疑似之辨，及仲景少阳制方之旨加减之法所云：上焦得通，津液得下，胃气因和，尽之矣。夫肺与肝，主十二经脉之终始，胆与三焦，主十二辰之终始。晦朔之理，阴之初尽即阳之初生，所以厥阴病热是少阳使然也。故曰：胆者，附于肝，与三焦同气者也。
两肾者，蛰藏水火者也，繫于脊之十四椎，居于背脊之两旁。其系自膻中，循脊直下，当胃两旁与脐平。其属水，水中之阳气为火，其色赤，其恶燥，上窍于耳舌，下窍于二阴。夫藏司水火，窍开上下，惟肾为然。水亏则火炎于上，火亏则水淫于下，滋阴以降火，所以补心肝也，补阳以行水，所以补脾胃也。火盛则水耗，水盛则火熄，泻火以救水所以补膀胱也，泻水以救火所以补三焦也。经曰：少阳属肾（少阳三焦也），肾上连肺，故将两藏。盖肾为水藏，主司出纳，肺气下降于肾，肾纳肺气，蒸动水之真阳而为火，出温三焦，而三焦承领槖钥，分布于上、中、下，随行变化，此三焦所以为相火，而两肾实相火之原也（两肾中间名命门，是督脉穴名）。两肾之火藏于水，如坎卦一阳陷二阴之中，如火之蓄于炉，如虫之藏于蛰。故曰：两肾者，蛰藏水火者也。
胃者，五藏六府之海也。胃与肺同途异在。心肺居胸中，心主居膻中，肝胆居胁中，胃历胸胁而居腹中。胃之上口名曰上脘，下即贲（音焚）门。胃之下口名曰下脘，下即幽门。胃之中曰中脘。三焦之气皆出于胃，不亦重乎。经曰：有所劳倦，形气衰少，穀气不盛，上焦不行，下脘不通，则胃气热。热气薰胸中，故内热。肺处上焦，主气以下布者也。土虚不能生金则肺薄，而浊气不能达于下脘，地气不升，天气不降，清气陷下，浊气逆上，故内热。此言气虚之劳也。经曰：足阳明之脉病，畏人与火，闻木音则惕然而惊，病甚则弃衣而走，登高而呼，逾垣上屋，妄言骂詈，不避亲疏，或至不食数口，或肉食倍常，此胃热内郁，可下而已也。不得卧而息有音者，是阳明之逆也。胃不和则卧不安，和胃可已也。经曰：九窍者，五藏主之。五藏皆得胃气，乃能通利。头痛耳鸣，九窍不利，肠胃之所生也。凡窍于上者，犹天之有日月星辰也，迟留伏逆则为病。窍于下者，犹地之有江河湖海也，氾滥壅塞则为病。胃气一伤，则上下诸病以生。按《素》《灵》凡论各经，必兼胃府贵重之也。五藏六府，惟胃易于受邪，故胃病居多。经曰：安穀则昌，绝谷则亡，饮食自倍，肠胃乃伤。人身赖以生者莫贵于谷。胃居中州，官司仓廪。胃气一败，百药难施，而藏府皆无所禀。故曰：胃者，五藏六府之海也。
脾者为胃行其津液者也。脾与胃以膜相连，同居腹中，繫于脊之十一椎。其系从膻中之右透膈而下，其属土，其色黄，其恶湿，其喜文采音乐。闻声则动，动则磨胃，饮食乃化，运行水穀之精气，上归于肺，通调水道，下输膀胱。经曰：脾为之使，此之谓也。脾者，土也。火乃土之母，火亏不进食者法当补火，如鼎釜之下无火终不熟也。经曰：诸湿肿满，皆属于脾。湿之为病，有出于天气者，雨露是也，有出于地气者，泥水是也，有出于饮食者，酒浆生冷是也，有出于人事者，汗衣卧地澡浴不干是也。所因虽异，悉由脾气之虚。清之利之所以治湿热也，燥之温之所以治寒湿也，升之散之所以治湿气之流注也。夫脾与胃为表里，其病不同。盖贼风虚邪六府受之，饮食不节，居处不时，五藏受之。阳邪入六府则身热不时卧，上为喘呼。阴邪入五藏则膜（音嗔，胀也）满闭塞，下为飧泄，久为肠澼。伤于风者，上先受之，上行极而下阳病也。伤于湿者，下先受之，下行极而上阴病也。脾病不能为胃行其津液，四肢不得禀水穀气，则筋骨肌肉皆无气以生，四肢不用也。故曰：脾者为胃行其津液者也。
小肠者，心气下降之道路也，后附于脊之左，前附于脐上，回运环十六曲，居于小腹。胃之下口乃小肠之上口，于此受盛糟粕而传入大肠也。东垣曰：手阳明大肠、手太阳小肠皆属足阳明胃。大肠主津，小肠主液，大肠、小肠受胃之阳气，乃能行津液于上焦，溉灌皮毛，充实腠理。若饮食不节，胃气不充，大肠、小肠无所禀气，故津液涸竭而病生焉。小肠液竭，则耳聋目黄、颊肿、颈颔肩臑肘臂诸痛作矣。调理胃府，所以治小肠也。经曰：心为牝藏，小肠为之使，故病心疝者少腹当有形也。小肠为丙火，心为丁火，心热泻小肠，釜底抽薪之义也。故曰：小肠者，心气下降之道路也。
大肠者，肺气下降之道路也。大肠亦名回肠。小肠后附脊左，大肠前当脐左。小肠回运环十六曲，大肠回运环反十六曲。小肠之下口乃大肠之上口，名曰阑门。于此泌别清浊，水液渗入膀胱，滓秽流入大肠。大肠末名广肠，附脊，直受大肠，其尽处为肛门，又名魄门，滓秽之所由出也。夫饮食之物，有入必有出。肺伤于上，胃病于中，肠枯于下，出入之枢机不行，则齿痛、颈肿、目黄、口乾、鼽衄、喉痹、耳鸣诸证作矣。调理肺胃，亦所以治大肠也。人身上下七门，唇为飞门，齿为户门，会厌为吸门，胃为贲门，太仓下口为幽门，大、小肠会为阑门，下极为魄门。《难经》谓之七冲门。其气皆从下而冲上。天地之气能升然后能降，清阳不升则浊气不降。经所谓地气上为云，天气下为雨。故曰：大肠者，肺气下降之道路也。
三焦者一气之流行者也，与足少阳均司相火。经曰：少阳属肾，三焦也。盖三焦属于两肾之中，命门穴之下，脊骨之三椎，故名三焦。椎亦名焦也。其位正与膀胱相对，其气生于肾阴，从下而上通会于周身之腠理。腠者三焦通会元真之处，为气血所注；理者是皮肤藏府之纹理也。其气归于有形之部署，乃分而为三，上焦出胃上口，主宣五穀味，熏肤，充身，泽毛，若雾露之溉，故曰上焦如雾。中焦亦并胃中，出上焦之后，主蒸精液，化其精微，上注于肺，本心神化赤而为血（经曰：以奉生身，莫贵于此），故曰中焦如沤。下焦在胃下口，别走于回肠，注于膀胱而渗入焉，主济泌别汁以行决渎，故曰下焦如渎。经曰：诸腹胀大，皆属于热；诸病胕肿，皆属于火，传而为水。盖少阳相火为游部，上佐天施，下佐地生，通行于诸经。肾者，胃之关也，关门不利，则聚水而从其类，故肾经受邪，则下焦之火气郁矣。火郁之久必发，于是相火氾滥其水，水从火溢，上积于肺，而为喘呼不得卧；散于阴络而为胕肿；随五藏之虚者，入而聚之而为五藏之胀。故曰：上焦不治，水溢高原，中焦不治，水停中脘，下焦不治，水蓄膀胱。《平脉篇》曰：三焦不归其部，上焦不归者，噫而醋吞（噫气吞酸）；中焦不归者，不能消穀引食；下焦不归者则遗泄。上焦司降，心肺主之；下焦司升，肝肾主之；中焦司升降，脾胃主之。上焦也，中焦也，下焦也，一气也，出于肾，由于胃，后先殊途，上中下同归。故曰：三焦者，一气之流行者也。
膀胱者，上应肺金，下应三焦，外应腠理毫毛者也。居于小腹之下，与小肠脂膜相连，外主肤表，内主小便，有下口而无上口，其渗入之窍与周身之毛窍同开闭。三焦热盛则窍塞，当泻热以补水。经曰：无阴则阳无以化。膀胱虚则便数，当补阳以生阴。经曰：无阳则阴无以生。开发肺窍，清泻肺热皆所以治膀胱也。治上者清其源也，治下者决其流也。肺气不治则三焦之气不行，不得决渎而出，膀胱之气无由而化，譬如滴水之器，上窍闭则下窍自塞，上窍开则下窍自通。其渗入之义，从此可想。故曰：膀胱者，上应肺金，下应三焦，外应腠理毫毛者也。
经曰：肺合大肠，大肠者皮其应。心合小肠，小肠者脉其应。肝合胆，胆者筋其应。脾合胃，胃者肉其应。肾合三焦膀胱，三焦膀胱者腠理毫毛其应。此五藏内合于六府，六府外应于形身，阴内而阳外也。夫五藏之部位象乎天地，心部于前，象朱雀；肺部于右，象白虎；肝部于左，象青龙；肾部于后，象螣蛇；脾居中央，象在太虚之中，大气举之也。

营卫要论  ***************************
《内经》曰：营气之道，内谷为宝。谷入于胃，乃传之肺，流溢于中，散布于外。精专者，行于经隧，常荣无已，终而复始，是谓天地之纪，故气从太阴出，注手阳明，上行注足阳明，下行至跗上，注大指间与太阴合；上行抵髀，从髀注心中，循手少阴出腋下臂，注小指合手太阳上行，乘腋出䪼内，注目内眦，上巅下项，合足太阳；循脊下尻，下行注小指之端，循足心注足少阴；上行注肾，从肾注心，外散于胸中，循心注脉，出腋下臂，出两筋之间，入掌中出中指之端，还注小指次指之端，合手少阳；上行至膻中，散于三焦，从三焦注胆，出胁，注足少阳，下行至跗上；复从跗注大指间合足厥阴，上行至肝，从肝上注肺，上循喉咙入颃颡之窍，究于畜门。其支别者，上额循巅下项中，循脊入骶，是督脉也，络阴器，上过毛中，入脐中；上循腹里入缺盆，下注肺中，复出太阴，此营气之所行也，逆顺之常也。《内经》曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经，是故房至毕为阳，昴至心为阴，阳主昼，阴主夜。故卫气之行，一日一夜五十周于身。昼日行于阳二十五周，夜行于阴二十五周，周于五藏，是故平旦阴尽阳气出于目，目张则气上行于头，循项下足太阳，循背下至小指之端；其散者别于目锐眦，下手太阳，下至手小指之间外侧；其散者别于目锐眦，下足少阳，注小指、次指之间，以上循手少阳之分，侧下至小指之间；别者以上至耳前，合于颔脉，注足阳明，以下行至跗，上入五指之间；其散者从耳下下手阳明入大指之间，入掌中；其至于足也，入足心出内踝，下行阴分复合于目，故为一周。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为一周。
卫气之留于腹中，蓄积不行，菀蕴不得，常所使人胸膈胃中满，喘呼逆息。其气积于胸中者，泻大迎、天突、喉中。积于胸中者，泻三里与气街。上下皆满者，上下取之，与季肋之下一寸，重者鸡足取之。鸡足者，以足缓伸缓缩如鸡足之践地，盖以疏阳明之经脉，以通卫气之所出也。《内经》曰：五藏者，所以藏精神魂魄者也，六府者所以受水穀而化行物者也，其气内营于五藏而外络于支节。其浮气之不循经者为卫气，其精气之行于经者为营气。故曰清者为营，浊者为卫，营在脉中，卫在脉外，营周不休，五十而复大会，阴阳相贯如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰：日中而阳隆为重阳，夜半而阴隆为重阴。故太阴主内，太阳主外，各行二十五度，分为昼夜。夜半为阴隆，夜半后而为阴衰，平旦阴尽而阳气受矣。日中而阳隆，日西而阳衰，日入阳尽而阴受气矣，夜半而大会。平旦阴尽而阳受气，如是无已，与天地同纪。夫卫，阳气也，营，阴气也，营卫二气皆胃中之穀气所生也。阳气长，其色鲜，其颜光，其声商，毛发长；阴气盛，骨髓生，血脉满，肌肉紧。二气得其和平，皆由脾胃盈馀之所致也。
膀胱太阳之气总六经而统摄营卫，为营卫之外藩，主一身之表。表气强壮，卫固营守，邪气无由而入也。风，阳邪也，寒，阴邪也。邪之中人，各从其类，中风则卫受之，伤寒则营受之。营卫者，乃风寒始入之两途也。仲景曰：阳浮而阴弱，营卫之脉也，用桂枝汤者，解肌固表、调和营卫也，此营卫之一节也。若《平脉篇》曰：卫气盛名曰高（高者长盛也，脉随指有力上来，卫气盛也），营气盛名曰章（章者，分明也，脉随指有力下去，营气盛也），章高相搏名曰纲（纲者营卫俱有馀撬繫有㼐搅之意也），卫气弱名曰惵（音垤，惵者恍惚也，脉随指无力上来，卫气弱也），营气弱名曰卑（卑者缩下也，脉随指无力下去，营气弱也）。惵卑相搏名曰损（损者营卫俱不足，有消缩之意也）。卫气和名曰缓，营气和名曰迟，迟缓相搏，名曰强（迟以候胃，缓以候脾，迟缓相搏言合一也）。缓则阳气长，迟则阴气盛，阴阳相抱，营卫俱行，刚柔相得，名曰强也（阳气长者胃气有馀也，阴气盛者脾气充足也，阴阳相抱言和洽也，营卫俱行言周流也，刚柔相得言二气和平也，此皆由脾胃盈馀之所致也。如此则其人之强健可知也，故曰强也）。阳脉浮而无力，濡脉也。阴脉沉而无力，弱脉也。其脉弱者，营气微也，营微则血虚，证则发热筋急，其脉濡者，卫气衰也，卫衰则气虚，证则恶寒汗出，此以浮、沉、濡、弱为候营卫不足之诊法也。夫营即血中之精粹者也，卫即气中之慓悍者也，以其定位之体而言则曰气血，以其流行之用而言则曰营卫。营卫不明，何以诊人之脉、治人之病也？

三焦要论  ***************************
《内经》曰：营行脉中，卫行脉外。三焦必仰赖营卫之气，乃能行于腠理。故言三焦必兼营卫，而其脉亦与营卫同辨。六脉浮沉俱紧则邪中上下二焦。雾露之邪中于上焦则脉浮紧，其证发热头痛，项强，颈挛，腰痛，胫酸。寒邪中于下焦则脉沉紧，其证阴气为慓，足胫逆冷，便溺妄出，三焦相混，内外不通。上焦不治，口烂蚀龈；中焦不治，血凝自下，状如豚肝；下焦不阖，里急坠痛，圊便数窘，命将难全也。六脉弱而迟则中焦病矣。弱则阳微，迟则脾中寒，其证心内飢，飢而虚满不能食。中焦者，脾胃主之。胃主纳穀，脾主化谷，阳微中寒，脾胃俱病，故心内虽飢，飢而虚满不能食也。
六脉弱而缓，缓以候胃。缓为胃气有馀之象，其证噫而吞酸，食卒不下，气填于膈上，胃强脾弱，故能食不能消化。胃有宿食则郁而生热，故吞酸而噫，食卒不下则热气胀闷于膈上也。
六脉微而缓则三焦绝经，其证名曰血崩。微则卫气疏，缓则胃气实。卫疏则表空虚，胃实则营气盛。营愈盛而卫愈疏，血愈多而气愈少，气不能制血，血不能归经，故血妄行而崩也。
六脉微而涩则三焦无所仰赖，不得归其部。微则卫气不行，涩则营气不逮，营卫不能相将而行则三焦无所仰赖，其证身体痹不仁。卫不足则恶寒数欠，营不足则身烦疼痛，口难言语。浊气不降则噫气而吞酸，上焦不归也；升降失职则不能消穀引食，中焦不归也；清气不升则不能约束而遗弱，下焦不归也。卫气衰，面色黄，营气衰，面色青，三焦不足之色也。

十二经脉  ***************************
《内经》曰：经脉者，所以处百病调虚实，不可不通。人身经脉十二，手三阴三阳，足三阴三阳。阴脉止于手者，故心曰手少阴，肺曰手太阴，包络曰手厥阴，此手之三阴，从藏走手。阴脉起于足者，肾曰足少阴，脾曰足太阴，肝曰足厥阴，此足之三阴，从足走腹。
少阴者初阴也，太阴者，至阴也，两阴交尽曰厥阴。阳脉起于手者，三焦曰手少阳，小肠曰手太阳，大肠曰手阳明，此手之三阳，从手走头。阳脉止于足者，胆曰足少阳，膀胱曰足太阳，胃曰足阳明，此足之三阳，从头走足。少阳者初阳也，太阳者盛阳也，两阳合前曰阳明。夫心、肝、肺、肾、包络、胆、胃、大肠、小肠、膀胱、三焦，盖以名有形之藏府也。手足三阴三阳盖以名无形之六气也。
十二经脉曰是动者，是六气所生之病也。六气动于藏府之外，而藏府囚于六气之中，此病在躯壳，其经证见于外者，外因也。曰是主者，是藏府所主之病也。在藏曰主肺、主脾、主心、主脉、主肾、主肝，在府曰主津、主液、主气、主血、主骨、主筋，此病在藏府而各有所主。其经证见于内者，内因也。曰寸口人迎者，所以候藏府之盛虚也。曰以经取之者，治之以本经之药也。形气病于内，诸证见于外，盛虚应于脉，于是圣人立形定气，为经脉十二篇，视人各有所候也。
善诊者，察证按脉，先别阴阳。而阴阳之气，昼夜流行，与天同度。故气始于寅时，由胃之中脘上注于肺，卯注大肠，辰注胃，巳注脾，午注心，未注小肠，申注膀胱，酉注肾，戌注包络，亥注三焦，子注胆，丑注肝，寅复注肺，所谓肺朝百脉者也。盖肺脉起于胃之中脘，其支者出食指之端交于大肠脉。而大肠脉起于食指之端，其支者挟鼻孔交于胃脉。而胃脉起于鼻，其支者出足大指之端交于脾脉。而脾脉起于足大指之端，其支者注心中交于心脉。而心脉起于心中，其支者出小指之端交于小肠脉。而小肠脉起于小指之端，其支者至目内眦交于膀胱脉。则膀胱脉起于目内眦，其支者至足小指交于肾脉。而肾脉起于足小指，其支者注胸中交于包络脉。而包络脉起于胸中，其支者出无名指之端交于三焦脉。而三焦脉起于无名指之端，其支者至目锐眦交于胆脉。而胆脉起于目锐眦，其支者循足大指出三毛交于肝脉。而肝脉起于大指丛毛之际，其支者贯膈注肺以交于肺脉。此经脉十二篇次之大法也。凡交经授受，俱属支脉，别络十五，皆因其原。经曰：经络之相贯，如环无端，此之谓也。古之治病者，必通十二经脉，不通经脉而能已人之疾者，盖寡矣。
肺之经脉主病
肺手太阴之脉起干中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口上鱼，循鱼际出大指之端；其支者从腕后直出次指内廉出其端。是动则病肺胀满膨膨（腹胀）而喘咳，缺盆中痛（缺盆，胃穴也，肺之阳气不能通布故痛），甚则交两手而瞀（音茂，两手相交低目俯首），此为臂厥（皆肺之阳气不能通布也）。是主肺所生病者，咳上气喘（肺气病也），渴（全不能生水也），烦心（心脉上于肺也〕，胸满，臑臂内前廉痛（脉循此）厥，掌中热（臂冷厥，掌中热，手中心主包络脉之部分，肺脉行少阴心主脉之前，故掌中热也）。气盛有馀则肩背痛（肺俞在肩背，因气而动于俞，所谓气伤痛也），风寒汗出中风小便数（不时为数）而欠（短少为欠），气虚则肩背痛寒（气虚则畏寒不能通布则痛），少气不足以息，溺色变（气虚不能化也）。
大肠经脉主病
大肠手阳明之脉起于大指次指之端，循指上廉出合谷两骨之间，上入两筋之间，循臂上廉入肘外廉，上臑外前廉，上肩，出髃骨之前廉，上出于柱骨之会上，下入缺盆，络肺，下膈，属大肠；其支者从缺盆上颈贯颊入下齿中，还出挟口交人中，左之右，右之左，上挟鼻孔。是动，则病齿痛颈肿。是主津液所生病者，目黄，口乾（火热盛），鼽（音裘）衄，喉痹、肩前臑痛，大指次指痛不用。气有馀则当脉所过者热肿，虚则寒慄不复（盛则人迎大三倍于寸口，虚者人迎反小于寸口也，此可以验大肠之虚实也）。
胃之经脉主病（阳明者午也）
胃足阳明之脉，起于鼻之交頞中，旁约太阳之脉，下循鼻外，上入齿中，还出挟口环唇下交承浆，却循颐后下廉出大迎，循颊车上耳前，过客主人，循发际至额颅。其支者从大迎前下人迎，循喉咙入缺盆，下膈属肾络脾；其直者从缺盆下乳内廉，下挟脐入气街中；其支者起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗入中指内间（按经文内中指内间、中指外间、中指不用，皆是足大指之次指，不是中指）；其支者下廉三寸而别，下入中指外间，其支者别跗上入大指间出其端。是动则病洒洒振寒（阳明者午也，阳盛而阴气加之故也），善呻（阳气郁而欲伸出之），数欠（阳欲引而上也）、颜黑（阴气加于上此病在阳明之气）。病至则恶人与火，闻木声则惕然而惊（阳明之脉病也），心欲动（胃络上通于心故也），独闭户塞牖而处（阴阳相薄故也），甚则欲上高而歌，弃衣而走（阳盛则四肢实而热盛于身故也），贲响腹胀（阳明之脉循腹里，水火相激故贲门中有声及胀，此阳明之气厥逆于经而为此诸证），是为骭厥。是主血所生病者，狂疟温淫（有病气而不及于经者，有病在气而见经证，有经气之兼病者，有病气而不及于经者故也），汗出（胃气热而蒸发水液之汁也），鼽（音裘）衄（胃经之热上行也），口喎唇胗（唇疡也。胃脉挟口环唇），颈肿喉痹，大腹水肿，膝髌肿痛，循膺乳气街、股伏兔、骭外廉、足跗上皆痛（皆阳明经脉之为病也），中指不用。气盛（于外）则身以前皆热，其有馀于胃（于内）则消穀善飢，溺色黄（胃热下入膀胱也）。气不足则身以前皆寒慄，胃中寒则胀满（盛则人迎大三倍于寸口，虚则人迎反小于寸口也）。
脾之经脉主病
脾足太阴之脉起于大指之端，循指内侧白肉际，过核骨后上内踝前廉，上腨内，循胫骨后交出厥阴之前，上膝股内前廉，入腹属脾络胃，上膈挟咽，连舌本，散舌下；其支者复从胃别上膈注心中。是动则病舌本强（太阴气病也），食则呕，胃脘痛（脾脉络胃故也）腹胀善噫（寒气客于胃也〕，得后与气（得大便与屁）则快然如衰（病衰也），身体皆重（太阴之湿气也〕。是主脾所生病者，舌本痛（脾病湿热），体不能动摇（即上体重而甚也），食不下（脾气不行也），烦心（脾脉注心中也），心下急痛（即胃脘痛也），溏（便溏）瘕（瘕积〕泄（泄泻），水闭黄疸（皆湿热为病也），不能卧（胃不和则卧不安也），强立，股膝内肿厥（脾主四肢，脉行股膝），足大指不用（盛则寸口大三倍于人迎，虚则寸口反小于人迎也）。
心之经脉主病
心手少阴之脉起于心中，出属心系，下膈络小肠；其支者从心系上挟咽，系目系；其直者复从心系却上肺，下出腋下，循臑内后廉，行手太阴心主之后，下肘内，循臂内后廉抵掌后锐骨之端，入掌内后廉，循小指之内出其端。是动则病咽乾心痛（心主手厥阴包络之脉，行手太阴肺脉手少阴心脉之中间，肺脉行心主之前，心脉行心主之后，少阴之上君火主之，故动则病此），渴而欲饮（少阴之气盛也）是为臂厥。是主心所生病者，目黄（心系上繫于目心火盛故黄），胁痛，臑臂内后廉痛，掌中热痛（心脉所循之部分也，盛则寸口大再倍于人迎，虚则反小于人迎也）。
小肠经脉主病
小肠手太阳之脉起于小指之端，循手外侧上腕，上髁中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心循咽，下膈，抵胃，属小肠；其支者从缺盆循颈上颊，至目锐眦，却入耳中；其支者别颊上䪼，抵鼻，至目内眦，斜络于颧。是动，则病咽痛，颔不可以顾，肩似拔，臑似折（皆手太阳之气逆为病也）。是主液所生病者，耳聋目黄，颊肿，颈、颔、肩臑、肘臂外后廉痛（小肠主液耳聋等证，皆小肠之液枯而为病也。盛则人迎大再倍于寸口，虚则反小于寸口也）。
膀胱经脉主病
膀胱足太阳之脉起于目内眦，上额交巅。其支者从巅至耳上角。其直者从巅入络脑，还出别下项，循肩膊内挟脊抵腰中，入循膂，络肾属膀胱；其支者从腰中下挟脊，贯臀，入膕中；其支者从膊内左右别下贯胛，挟脊内，过髀枢，循髀外，从后廉下合膕中，以下贯腨内，出外踝之后，循京骨，至小指外侧。是动，则（头痛病冲）目似锐，项如拔，脊痛，腰似折，髀不可以曲，膕如结，腨如裂，是为踝厥（病在太阳之气也）。是主筋所生病者，痔（太阳之气生于膀胱水中而为诸阳主气阳气者柔则养筋故是主筋所生病为痔。经云：筋脉横解肠澼为痔，盖太阳所生之筋膀胱所生之脉横逆而为痔也），疟（经络沉以内薄则为疟）狂癫疾，（厥逆于下则为癫为狂）头囟项痛，目黄泪出，鼽衄，项、背、腰、尻、膕腨脚皆痛，小指不用（皆经脉所循之部分而为病也，盛则人迎大再倍于寸口，虚则反小于寸口也）。
肾之经脉主病
肾足少阴之脉起于小指之下，趋于足心，出于然谷之下，循内踝之后别入跟中，以上腨内，出膕内廉，上股内后廉，贯脊，络肾属膀胱；其直者从肾上贯肝膈入肺中，循喉咙，挟舌本；其支者从肺出络心注胸中。是动则病飢不欲食（少阴之上君火主之，少阴是动为病则上下之气不交故为飢不欲食等证），面如漆柴，（少阳属肾而肾为生气之原面如漆柴少阳之气不升也），咳唾则有血，渴渴而喘（少阴之生气不上交于肺而肺气上逆也），坐而欲起（躁动之象），目䀮䀮如无所见（精气不升也），心如悬若飢状（即气不交之故），气不足（于下）则善恐，心惕惕如人将捕之（气不足于上也），是为骨厥。是主肾所生病者，口热舌乾咽肿（肾主藏精，少阴肾藏主气厥于下），上气嗌乾及痛，烦心，心痛（肾主藏精，精液不能上滋，故有诸证），黄疸，肠澼，脊股内后廉痛，痿厥嗜卧，足下热而痛（水不上济则火盛于上，故有口热烦心等证，肾之生气厥逆于下，故为骨厥痿厥诸证矣。盛则寸口大再倍于人迎，虚则反小于人迎也）。
包络经脉主病
心主手厥阴心包络之脉起于胸中，出属心包络，下膈历络三焦。其支者循胸中出胁下腋三寸，上抵腋下，循臑内，行太阴、少阴之间入肘中，下臂，行两筋之间入掌中，循中指出其端；其支者别掌中，循小指、次指出其端。是动则病心中热，臂肘挛急，肢肿（经气病于外也），甚则胸胁支满，心中憺憺大动，面赤目黄，喜笑不休（有馀于内也）。是主脉所生病者，烦心，心痛，掌中热（心主血而包络代君行令，故主脉心烦之证，盖自内而外也。盛则寸口大一倍于人迎，虚则反小于人迎也）。
三焦经脉主病
三焦手少阳之脉起于小指次指之端，上出两指之间，循手表腕出臂外两骨之间，上贯肘，循臑外上肩而交出足少阳之后，入缺盆，布膻中，散络心包，下膈，循属三焦；其支者从膻中上出缺盆，上项，系耳后，直上出耳上角，以屈下颊至䪼；其支者从耳后入耳中，出走耳前，过客主人前交颊至目锐眦。是动则病耳聋（少阳之上相火主之，是故动则病此），浑浑焞焞（耳中之声如水之流如雷之行），嗌肿喉痹（与上诸证皆相火之有馀于上也）。是主气所生病者，汗出（阳加于阴故也）目锐眦痛，颊肿，耳前、肩臑、肘臂外皆痛，小指次指不用（皆经脉所循之部分而为病也，盛则人迎大一倍于寸口，虚则反小于寸口也）。
胆之经脉主病
胆足少阳之脉起于目锐眦，上抵头角下耳后，循颈行手少阳之前至肩上，却交出手少阳之后入缺盆；其支者从耳后入耳中，出走耳前，下目锐眦后；其支者别锐眦，下大迎，合手少阳，抵于䪼，下加颊车，下颈合缺盆以下胸中，贯膈络肝属胆，循胁里，出气街，绕毛际横入髀厌中；其直者从缺盆下腋，循胸过季胁下，合髀厌中以下循髀阳，出膝外廉，下外辅骨之前，直下抵绝骨之端，下出外踝之前，循足跗上入小指次指之间；其支者别跗上入大指之间，循大指歧骨内出其端，还贯爪甲出三毛。是动则病口苦，善太息，心胁痛不能转侧（少阳之气不升也），甚则面微有尘，体无膏泽（少阳主初阳之生气，故胆气升十一藏之气皆升，经云：精明五色者气之华也，《平脉篇》云：阳气长则其色鲜，其颜光，毛发长，少阳之动气为病则厥逆不升，故甚则如此也），足外反热（火逆于下也），是为阳厥（皆为阳气厥逆之所致也）。是主骨所生病者，头痛，项痛，目锐眦痛，缺盆中肿痛，胁下痛，马刀侠瘿，汗出（自头痛至膝踝痛者，乃足少阳经脉所循之部分为病也，血脉留滞为马刀侠瘿也，阳加于阴为汗出也，少阳行身侧故本篇多用外字），振寒慄（阳逆于下也），胸胁肋髀、膝外至胫绝骨外踝前及诸节皆痛，小指、次指不用（肝主筋，筋会于骨，是少阳经气所荣，故诸节皆痛也。实则人迎大一倍于寸口，虚则反小也）。
肝之经脉主病
肝足厥阴之脉起于大指丛毛之际，上循足跗上廉，去内踝一寸，上踝八寸交出太阴之后，上膕内廉，循阴股入毛中，过阴器，抵小腹，挟胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者从目系下颊里环唇口；其支者复从肝别贯膈，上注肺。是动则腰痛不可以俯仰（此与下嗌乾、面脱色，皆为厥阴从少阳中气之化，厥阴之化气病也），丈夫㿉疝，妇人少腹肿（此厥阴之木气病也），甚则嗌乾，面尘脱色。是主肝所生病者，胸满呕逆（食气入胃，散精于肝，行气于经，肝气厥逆不能行散穀精，故为此病），飧泄（肝主疏泄，肝气虚故为飧泄、遗溺也），狐疝（随经脉昼夜出入之疝也）闭癃（肝气实也，盛则寸口大一倍于人迎，虚则反小于人迎也）。此十二经为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。

十六络脉  ***************************
《内经》曰：经脉十二者，伏行分肉之间，深不可见。其常见者，足太阴过于外踝之上，无所隐故也。诸脉之浮而常见者，皆络脉也。六经络，手阳明、少阳之大络起于五指间，上合肘中。脉之卒然盛者，皆邪气居之，不与众同，是以知其何脉之动也。凡诊视络脉，脉色青则寒且痛。赤则有热。胃中寒手鱼之络多青矣，胃中有热鱼际络赤，其暴黑者，久痹也。其有赤、有黑、有青者，寒热气也。其青短者少气者也。
肺之络脉主病
手太阴之别（别者谓十二经脉之外别有络脉）名曰列缺，起于腕上分间（手太阴之络起于手腕之列缺穴，分间者，谓与经脉于此间而相分也），并太阴之经（谓与经脉而并行也），直入掌中，散于鱼际（谓入鱼际而散于皮肤也）。其病实则手锐掌热（气盛于外也），虚则欠㰦（与呿同，张口也），小便遗数（气虚于内也），取之（取其穴而灸之）去腕寸半（即列缺穴也），别走阳明也（谓太阴之络从此而别走于阳明也）。列缺穴在腕后侧上一寸五分，两手交叉，当食指末筋骨罅中，主治偏头风痛，遍身风痹麻木，痰壅气堵，口噤不开等证。实则以火泻之，虚则以火补之。以火补者，毋吹其火，须其火自灭也；以火泻者，疾吹其火也。灸三壮，针二分，留三呼。
心之络脉主病
手少阴之别名通里，去腕一寸半，别而上行，循经入于心中，系舌本，属目系（经别并经而行也）。其实则支膈（膈间若有所支而不畅也〕，虚则不能言（心主言，所言必用舌，心气虚则舌本不用，故不能言也）。取之掌后一寸，别走太阳也。通里穴在腕侧后一寸陷中，主治声哑心烦极甚，怔忡不宁，四肢肿痛，头腮面颊红肿，倦言数欠，咽喉疼痛，气息不通，虚损不思食，暴喑，面无润泽。支膈，泻之；不能言，补之炙三壮，针三分。
包络络脉主病
手心主之别名曰内关，去腕二寸，出于两筋之间，循经以上繫于心包络。心系实（包络与心系相通）则心痛，虚则头强（包络主行血脉，脉气虚故病此也），取之两筋间也（按：十二经别皆阴走阳，阳走阴，此不曰别走少阳，或脱简也）。内关穴在掌后去腕二寸两筋间，与手少阳外关穴相抵，盖手心主之络，别走手少阳也。主手中风热，失志，心痛，目赤，支满，肘挛。心暴痛，泻之；头强，补之。灸三壮，针五分。
小肠络脉主病
手太阳之别名曰支正，上腕五寸，内注少阴（注少阴之别络）；其别者（别行者）上走肘络肩髃。实则节弛肘废（小肠主液，实则津液留滞而不能润泽于骨），虚则生肬（气虚不行故也），小者如指痂疥（即皶痤之类，气郁所生也），取之所别也。支正穴在腕后五寸，主风虚惊恐，悲愁癫狂，五劳，四肢虚弱，肘臂挛急，难以屈伸，手掌不握，十指尽痛热，病腰颈痛，项强。节弛肘废，泻之；生疣小如指痂疥，补之。灸三壮，针三分。
大肠络脉主病
手阳明之别名曰偏历，去腕三寸，别入太阴（入太阴之别经）；其别者上循臂，乘肩髃，上曲颊，偏历（偏历于齿）；其别者入耳（耳中）合于宗脉。实则龋（齿痛）聋，虚则齿寒痹隔（气寒所致痹闭阻隔也。盖手阳明主行气血于皮肤以温肌肉，虚则寒气不能行于外也），取之所别也。偏历穴在腕三寸，主肩膊肘腕痠疼，大指、次指不用，皮肤麻木不仁，面颊腮肿，耳鸣耳聋，齿痛鼻衄，癫疾多言。齿痛耳聋，泻之；齿寒痹膈，补之。灸三壮，针三分，留七呼。
三焦络脉主病
手少阳之别名曰外关，去腕二寸，外绕臂注胸中合心主（合心主之大络）。病实则肘挛，虚则不收（手少阳厥阴之主筋也），取之所别也。外关穴在腕后一寸两骨间，与内关相对，主治耳聋浑浑焞焞无闻，五指尽痛不能握物，手臂不能屈伸。实则肘挛，泻之；虚则不收，补之。灸三壮，针三分，留七呼。
膀胱络脉主病
足太阳之别名曰飞扬，去踝七寸，别走少阳（足少阴之络）。实则鼽窒，头背痛（别走足少阴之络，并经脉而循行于头背），虚则鼽衄，取之所别也。飞扬穴在外踝骨上七寸，主治痔肿痛，体重起坐不能，步履不收，脚腨痠肿，战慄不能久立久坐，足指不能屈伸，目眩痛历节风，逆气癫疾，寒疟。实则鼽窒、头背痛，泻之；虚则鼽衄，补之。灸三壮，针三分。
胆之络脉主病
足少阳之别名曰光明，去踝五寸，别走厥阴（络之〕，下络足跗。实则厥（少阳胆为甲木，主初阳之气，实则不能上升而逆于下也），虚则痿躄，坐不能起（胆气虚则不能运行周布，故如此），取之所别也。光明穴在外踝上五寸，主治筋痠胻疼，不能久立，热病汗不出，卒狂。实则足胻热，身体不仁，善啮颊，泻之；虚则痿躄，坐不能起，补之。灸五壮，针六分，留七呼。
胃之络脉主病
足阳明之别名曰丰隆，去踝八寸，别走太阴（足阳明之络起于足外踝，上胫骨外廉之丰隆穴，并经脉而循行胫骨外廉，上络头项合诸经之气。夫十五络之气血皆本于胃府水穀之气所生，是以胃络与诸经之气相合）；其别者循胫骨外廉，上络头项，合诸经之气，下络喉嗌。其病气逆，则喉痹卒痛，实则狂颠（气厥于下），虚则足不收，胫枯（血气虚也），取之所别也。丰隆穴在外踝上八寸，下胻外廉陷中，主治厥逆，大小便难，身体怠情，腿膝痠，屈伸难，胸痛如针刺，腹痛如刀切，风痰头痛，风逆四肢肿，足青身寒，喉痹不能言，高登而歌，弃衣而走，见鬼好笑。气逆则痹卒痛，实则狂癫，泻之；虚则足不收，胫枯，补之。灸三壮，针三分。
脾之络脉主病
足太阴之别名曰公孙，去本节之后一寸，别走阳明（之络），其别者入络肠胃。厥气上逆则霍乱，实则肠中切痛（气实有馀），虚则鼓胀（气虚不足），取之所别也（虚实证则肠胃所生之病也）。公孙穴在足大指本节后一寸内踝前，主治寒疟，不嗜食，痫气，好太息，寒热汗出，病至则喜呕，呕已乃衰，头面肿起，烦心狂言多饮。胆虚厥气上逆则霍乱，实则肠中切痛，泻之；虚则鼓胀，补之。灸三壮，针四分。
肾之络脉主病
足少阴之别名曰大钟，当踝后绕跟，别走太阳（之络）；其别者（上行者）并经脉上走于心包络，下外贯腰脊。气逆则烦闷（手少阳三焦、手厥阴包络之气皆本于肾藏之所生也，水气上乘于心则烦闷），实则闭癃（膀胱之气不化故也），虚则腰痛（腰为肾之府也），取之所别也。大钟穴在足跟后踵中大骨上两筋间，主治呕吐，胸胀喘息，腹满便难，腰脊痛，少气淋沥，洒淅，腰脊强，嗜卧，口中热，多寒欲闭户而处，少气不足，舌乾，咽中食噎不得下，善惊恐不乐，喉中鸣，咳唾，气逆烦闷。实则闭癃，泻之；虚则腰痛，补之。灸三壮，针三分。
肝之络脉主病
足厥阴之别名曰蠡沟，去内踝五寸，别走少阳（之络）；其别者经胫（足胫）上睾（睾丸）结于茎。其病气逆则睾肿卒疝，实则挺长，虚则暴痒，取之所别也。蠡沟穴在内踝上五寸，主治疝痛，小腹胀满，暴痛，如癃闭，数噫恐悸，少气不足，悒悒不乐，咽中闷如有息肉，背拘急，不可俯仰，小便不利，脐下积气如石，足胫寒痠，屈伸难，女子赤白带下，月水不调。气逆则睾丸卒病，实则挺长，泻之；虚则暴痒，补之。灸三壮，针三分，留三呼。
任脉之络主病
任脉之别名曰尾翳，下鸠尾，散于腹。实则腹皮痛，虚则痒搔，取所别也（任脉别络出于下极，并经而上，复下于鸠尾穴，以散于腹）。
督脉之络主病
督脉之别名曰长强，挟脊上项，散于上下，当肩胛左右，别走太阳（之络），入贯膂。实则脊强，虚则头重。高摇之、挟脊之有过者，取之所别也（脊强头痛皆经脉之为病也，虚实者本气之虚实，有过者，有过之脉，邪气之所客也，尚御公曰：以有过之脉总结于督脉之后，盖申明虚实者乃本气之虚实非邪实也。夫络脉与经脉交相顺逆而行也，当知十二络脉虽循经并行亦皆往来顺逆者也）。长强穴在脊骶骨端，计三分，伏地取之。主治肠风下血，久痔瘻，腰脊痛，狂病，大小便难，头重洞泄，五淋下部疳蚀，小儿囟陷，惊癎瘛瘲，呕血惊恐，失精，瞻视不正，慎冷食房劳。灸十三壮，针三分。
脾之大络主病
脾之大络名曰大包，出渊下三寸，布胸胁（脾之大络起于腋下六寸许，出九肋间季胁端之大包穴前，曰足太阴之别，盖言经也，此曰脾之大络，盖言藏也。十二经脉曰足太阴之别脉，合脾藏经气而言也，故其病证兼是动所生而言之也。脾之大络循脾经之大包而四布于胸胁，故病如下所云然）。实则身尽痛，虚则百节尽皆纵，此脉若罗络之血者，皆取之脾之大络脉也（若罗络之血者，谓大络之血气散于周身之孙络。支而横者为络，络之别者为孙。皮肤若罗纹之纵横而络于身也。夫脾之有大络者，脾主为胃行其津液，灌溉于五藏四旁，从大络而布于周身，是以病则一身尽痛，百骨皆纵而血络如罗纹，络于周身也。足太阴脾藏有二络，其病证不同有如此）。大包穴在渊液下三寸，布胸胁中出九肋间。主治胸胁中痛，喘气。实则身尽痛，泻之；虚则百节尽皆纵，补之。灸三壮，针三分。
胃之大络主病
胃之大络名曰虚里，贯膈络肺出于左乳下，其动应衣，脉宗气也。盛喘数绝者，则病在中结而横有积矣。虚里者，左乳之下动脉也，此脉乃胃府之所出，所以候宗气者也。五藏之脉资生于胃而胃气之通于五藏者，乃宗气也。宗气者，胃府五穀所生之气，积于胸中，上出喉咙，以司呼吸，行于十二经隧之中，为藏府经脉之宗。故曰：宗气，其动应衣，脉宗气者，谓乳下之应衣而动者，此宗气所出之脉也。如喘盛而虚里之脉数绝者，宗气病于膻中也。如虚里之脉结而有止者，虚里之横络有积聚也。如虚里之脉绝不至者，胃府之生气绝于内也。乳之下其动甚而应衣者，宗气欲泄于外也。

十二经别  ***************************
络脉之所谓别者，谓从经脉而别也。经别之所谓正者，谓经脉之外，别有正经，非支络也。夫人之一身，经络多歧而病证因以各别，则治法不可混同也。经正未言病证，学者于经脉络脉经别中，察其异同，证之形身，庶受病之原可知也。《经别》曰：人之所以生，病之所以成，人之所以治，病之所以起，此之谓也。然其出入交合，循行上下，头绪纷纭，不易疏也。兹乃遵《灵枢》编次，分为二篇，可以与经脉络脉互相证其病之所以起焉。知所以起则知所以治矣。
足之经别
足太阳之正别入于膕中，其一道下尻五寸，别入于肛，属于膀胱，散之肾，循膂当心入散；直者从膂上出于项，复属于太阳，此为一经也。足少阳之正至膕中，别走太阳而合，上至肾，当十四椎，出属带脉；直者系舌本，复出于项合于太阳，此为一合。成以诸阴之别，皆为正也。
足少阳之正绕髀入毛际合于厥阴。别者入季胁之间，循胸里属胆散之，上肝贯心，以上挟咽，出颐颔中，散于面系，目系，合少阳于目外眦。足厥阴之正别跗上，上至毛际合于少阳，与别俱行，此为二合也。
足阳明之正上至髀，入于腹里，属胃，散之脾，上通于心，上循咽，出于口，上额颅，还系目系，合于阳明也。足太阴之正，上至髀，合于阳明，与别俱行，上结于咽，贯舌中，此为三合也。
《阴阳离合论》曰：阳予之正，阴之为主，少阴之上名曰太阳。太阴之前名曰阳明，厥阴之表名曰少阳。盖三阳之经正合于三阴。故曰成以诸阴之别是以三阳之别，外合于三阴之经而内合于五藏三阴之别，止合三阳之经而不合于六府也。夫阴阳六合，始于足太阳而终于手太阴，复散之太阳，盖亦周而复始也。
手之经别
手太阴之正，指地别于肩解，入腋走心，系小肠也。手少阴之正别入于渊液两筋之间，属于心，上走喉咙，出于面，合于目眦，此为四合也。
手少阳之正，指天别于巅，入缺盆，下走三焦，散于胸中也。手心主之正别下渊液三寸，入胸中，别属三焦，出循喉咙，出耳后，合少阳完骨之下，此为五合也。
手阳明之正，从手循膺乳，别于肩髃，入柱骨，下走大肠，属于肺上循喉咙，入缺盆，合于阳明也。手太阴之正，别入渊液，少阴之前，入走肺，散之太阳，上出缺盆，循喉咙，复合阳明，此六合也。
足太阳之脉，循膂络肾，膀胱之经别，则别入于肛属膀胱，散之肾。足少阴肾脉，贯脊属肾，络膀胱，其经别至膕中别走太阳而上至肾，又出属带脉，而复出于项。手少阴心脉，起于心中，出络心系，下膈络小肠，其经别入于渊液两筋之间，属于心。手厥阴心包络之脉，起于胸中，出属心包，下膈历络三焦，而经别下渊液三寸，入胸中，别属三焦。手太阴肺脉起于中焦，下络大肠，还循胃口，上膈属肺。其经别入渊液少阴之前，入走肺，散之太阳。此经脉与经别出入不同，交相逆顺而行者也。

十二经筋  ***************************
《内经》曰：诸筋者，皆属于节。人身三百六十五节，腰脊者，身之大关节也；肢胫者，人之管以趋翔也；膝者，筋之府也，茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯仰不便，趋翔不能也。夫阳明主润宗筋，宗筋主束骨而利机关者也。然而治筋骨之病，当以阳明为本。故曰：治痿独取阳明，以诸筋皆藉胃府之津液以濡养也。《周礼》以辛养筋，辛能散能润能横行者也。《内经》曰：筋病毋多食酸，辛胜酸，多食辛则筋急而爪枯。盖手足阴阳之筋，秉三阴三阳之气而生，应天之四时，岁之十二月，其为病亦应时而生，非由外感也。故十二经筋皆言痹病，而分四时孟仲季。
膀胱经筋主病
足太阳之筋起于足小指，上结于踝，斜上结于膝，其下循足外侧结于踵，上循跟结于膕；其别者结于腨外，上膕中内廉，与膕中并上结于臀，上挟脊，上项；其支者别入结于舌本；其直者结于枕骨上头下颔结于鼻；其支者为目上纲，下结于頄（音仇）；其支者从腋后外廉结于肩髃（音偶）；其支者入腋下，上出缺盆，上结于完骨；其支者斜上出于頄。其病小指肢跟肿痛骨膕挛，脊反折，项筋急，肩不举，腋支缺盆中纽痛不可左右摇。治在燔针劫刺，以知为数，以痛为输，名曰仲春痹也（输与腧同）。十二经筋亦如经脉之起于手足而经络于形身之上下，足太阳之筋起于至阴穴间，循脉而上经于头。其支者亦如经脉之支别，从经筋而旁络也。小指肿痛，膕挛脊反折，项筋急，此经筋之为病也。肩不举，腋支缺盆中纽痛不可左右摇，筋骨为阴病，在阴者名曰痹，痹者血气留闭而为痛也。
胆之经筋主病
足少阳之筋起于小指、次指，上结外踝，上循胫外廉，结于膝外廉；其支者别起外辅骨，上走髀，前者结于伏兔之上，后者结于尻；其直者上乘䏚季胁，上走胁前廉，繫于膺乳，结于缺盆；直者上出腋，贯缺盆出太阳之前，循耳后上额角交巅上，下走颔，上结于頄；支者结于目眦为外维。其病小指次指支转筋，引膝外转筋，膝不可屈伸，膕筋急，前引髀，后引尻，即上乘䏚季胁痛，上引缺盆膺乳，颈维筋急，从左之右，右目不开，上过右角并跷脉而行，左络于右，故伤左角，右足不用命，曰维筋相交，治在燔针劫刺，以知为数，以痛为输，名曰孟春痹也。足少阳之筋起于窍阴穴间而上循于头目，皆并脉而经于骨也。维筋者，阳维之筋也。维者为一身之纲，维从左之右，右之左，下而上，上而下，左右上下交维，故命曰维筋相交，此足少阳之筋交于阳维之经筋而为病也。
胃之经筋主病
足阳明之筋起于中三指，结于跗上斜外，上加于辅骨，上结于膝外廉，直上结于髀枢，上循胁脊。其直者上循骭结于髀。其支者结于外辅骨合少阳；其直者上循伏兔，上结于髀，聚于阴器，上腹而布至缺盆而结上颈，上挟口，合于頄下，结于鼻上，合于太阳。太阳为目上纲，阳明为目下纲；其支者从颊结于耳前。其病足中指肢胫转筋，脚跗坚，伏兔转筋，髀前肿㿉疝，腹筋急，引缺盆及颊，卒口僻，急者目不合，热则筋纵目不开，颊筋有寒则急引颊移口，有热则筋弛纵缓不胜收。故僻治之以马膏，膏其急者，以白酒和桂以涂其缓者，以桑钩钩之，即以生桑炭置之坎中，高下以坐，等以膏熨，急颊且饮美酒，啖美炙食，不饮酒者自强也，为之三拊而已。治在燔针劫刺，以知为数，以痛为输，名曰季春痹也。足阳明之筋起于厉兑穴之外间，循髀股而上经于头，结于口鼻耳目之间，目不开合者，太阳寒水主气而为开，故寒则筋急而目不合，阳明燥热主气而为合，故热则筋缓而目不开。凡口移口僻诸证皆当辨寒热也。
脾之经筋主病
足太阴之筋起于大指之端内侧，上结于内踝；其直者络于膝内辅骨，上循阴股，结于髀，聚于阴器，上腹结于脐，循腹里结于肋，散于胸中，其内者著于脊。其病足大指支内踝痛，辅筋痛，膝内辅骨痛，阴股引髀而痛，阴器纽痛，下引脐两胁痛，引膺中脊内痛。治在燔针劫刺，以知为数，以痛为输，名曰孟秋痹也（孟当作仲）。足太阴之筋起于隐白穴间，循股膝而上于胸腹，其内者著于脊，其病在经筋之部分而为痛也。
肾之经筋主病
足少阴之筋起于小指之下，并足太阴之筋斜走内踝之下，结于踵，与太阳之筋合而上结于内辅之下，并太阴之筋而上循阴股结于阴器，循脊内，挟膂上至项，结于枕骨，与足太阳之筋合。其病足下转筋及所过而结者皆痛及转筋，病在此者，主癎瘛及痉，在外者不能俯，在内者不能仰。故阳病者腰反折不能俯，阴病者不能仰。治在燔针劫刺，以知为数，以痛为输，在内者熨引饮药，此筋折纽，纽发数甚者不治，名曰仲秋痹也（仲当作孟）。足少阴之筋起于足小指之下，斜趋涌泉穴，上循阴股结于阴器，内挟膂至项结于枕骨，与足太阳之经相合。余伯荣曰：足少阴之筋与足太阳之经上合于颈项，此藏府阴阳之气交也。病在外在阳者，病太阳之气，故腰反折不能俯，在内在阴者，病少阴之气，故不能仰。如伤寒病，在太阳则有反折之痉强，在少阴则有蜷卧矣。
肝之经筋主病
足厥阴之筋起于大指之上，上结于内踝之前，上循胫，上结内辅之下，上循阴股，结于阴器，络诸筋。其病足大指支内踝之前痛，内辅痛，阴股痛，转筋，阴气不用，伤于内则不起，伤于寒则缩入，伤于热则纵挺不收，治在行水清阴气。其病转筋者治在燔针劫刺，以知为数，以痛为输，命曰季秋痹也。足厥阴之筋起于大敦穴，循胫股而结于阴器，络诸筋。阴器乃宗筋之会，厥阴主筋，故连络于三阴三阳之筋也。厥阴风气从火化，故有寒热之分。厥阴木气本于水，故有行水之法。厥阴之气清而诸证悉愈矣。
小肠经筋主病
手太阳之筋起于小指之上结于腕，上循臂内廉结于时肘锐骨之后，弹之应小指之上，入结于腋下；其支者后走腋后廉，上绕肩胛，循颈出走太阳之前，结于耳后完骨；其支者入耳中，直者出耳上，下结于颔，上属目外眦。其病小指支肋内锐骨后廉痛，循臂阴入腋下，腋下痛，腋后兼痛，绕肩胛引颈而痛，应耳中鸣，痛引颔，目瞑良久乃得视，颈筋急则为筋瘻颈肿，寒热在颈者，治在燔针劫刺，以知为数，以痛为输，其为肿者复而锐之本，支者上曲牙循耳前属目外眦，上颔结于角。其病当所过者支转筋，治在燔针劫刺，以知为数，以痛为输，名曰仲夏痹也。手太阳之筋起于少泽穴，循臂肘肩项而上结于耳颔目眦之间。本支者本于直者而支行也。本筋与支筋皆属于目外眦，筋之分行而复连络也。
三焦经筋主病
手少阳之筋起于小指、次指之端结于腕，上循臂结于肘，上绕臑外廉，上肩走颈合手太阳；其支者当曲颊入系舌本；其支者上曲牙循耳前属目外眦，上乘颔结于角。其病当所过者即支转筋，舌卷，治在燔针劫刺，以知为数，以痛为输，名曰季夏痹也。手少阳之筋起于关冲穴，循腕臂肘臑而上肩颈。其支者当曲颊处入系耳本。又其支者上曲牙循耳前属于目外眦，复上乘颔，结于额角。
大肠经筋主病
手阳明之筋起于大指、次指之端结于腕，上循臂上结于肘外，上臑结于髃；其支者绕肩胛挟脊，直者从肩髃上颈；其支者上颊结于頄，直者上出手太阳之前，上左角络头下右颔。其病当所过者支痛及转筋，肩不举，颈不可左右视，治则燔针劫刺，以知为数，以痛为输，名曰孟夏痹也。手阳明之筋起于商阳穴，循腕臂肘臑结髃，绕肩挟脊上颈，结于頄，络于颔。
肺之经筋主病
手太阴之筋起于大指之上，循指上行结于鱼后，行寸口外侧，上循臂结肘中，上臑内廉，入腋下出缺盆结肩前髃，上结缺盆，下结胸里，散贯贲合贲下抵季胁。其病当所过者支转筋痛，甚成息贲，胁急吐血，治在燔针劫刺，以知为数，以痛为输，名曰仲冬痹也。手太阴之筋起于少商穴，循臂肘，上臑入腋出缺盆，结于肩之前髃，上结于缺盆，下结于胸里，散贯于胃脘之贲门间，合于贲门而下抵季胁。十二经筋合阴阳六气，气逆则为喘急息奔，血随气奔则为吐血也。
包络经筋主病
手心主之筋起于中指与太阴之筋并行，结于肘内廉，上臂阴结腋下，下散前后挟胁；其支者入腋散胸中结于贲。其病当所过者支转筋，前及胸痛息贲，治在燔针劫刺，以知为数，以痛为输，名曰孟冬痹也。手心主之筋起于中冲穴与手太阳之筋并行，循腋胁散胸中而结于胃脘之贲门间，故成息贲也。
心之经筋主病
手少阴之筋起于小指之内侧，结于锐骨，上结肘内廉，上入腋交大阴挟乳里结于胸中，循胸下繫于脐。其病内急，心承伏梁下为肘纲。其病当所过者支转筋筋痛，治在燔针劫刺，以知为数，以痛为输，其承伏梁唾脓血者，不治。经筋之病，寒则反折筋急，热则筋纵挺不收，阴痿不用，阳急则反折，阴急则俯不伸，焠刺者，刺寒急也。热则筋纵不收，无用燔针，名曰季冬痹也。手少阴之筋起于少冲穴间，循肘腋交于手太阴之筋，挟乳里结于胸中，循胸下繫于脐，心承伏梁者，如梁之伏于心下而上承于心也。其承伏梁而唾脓者病在心藏，故不治。筋急筋纵寒热可以辨矣。反折不伸阴阳可以辨矣。盖少阴本阴而标阳，故有寒热阴阳之证也。
经脉、络脉、经别、经筋中，百病具备，病固有微而实显，知其微者间不容发。古称良医者莫不先明经络，不明经络而徒求治法，是不寻根本而求枝叶，何以救急而扶危？故曰：治病必求于本。李士材曰：古人艺精而试，今人艺试而精；古人法治病，今人病合法。君子以仁寿为己任，非熟通经络无由也。
手三阴三阳歌诀
手太阴肺少阴心，心之包络为厥阴，太阳小肠三焦少，阳明乃是大肠经。
足三阴三阳歌诀
足太阴脾少阴肾，厥阴原以肝经定，太阳膀胱少阳胆，胃为阳明各相应。


卷二  ——————————————————————————————————————————————————————————————————————————————————————————

先天根本论  ***************************
夫元黄未兆，天一之水先生。胚体未成，两肾之元先立。盖婴儿未成，先结胞胎，其象中空，一茎直起，形如莲蕊。一茎即脐带，莲蕊即两肾也。而氤氲一点元阳之为命者，寓于中焉。水生木而后肝成，木生火而后心成，火生土而后脾成，土生金而后肺成，五藏既成，六府随之，四肢乃具，百骸乃全。《仙经》曰：借问如何是元牝，婴儿初生先两肾。未有此身先有两肾，故肾为脏腑之本，十二脉之根，呼吸之主，三焦之源，而人资之以始者也。故曰：肾水者，先天之根本也。一点元阳寓于两肾之间是为命门。盖一阳居二阴之间，所以位乎北而成乎坎也。人非此火，无以运行三焦，腐熟水穀。《内经》曰：少火生气。《仙经》曰：两肾中间一点明，逆为丹母顺为人。
夫龙潜海底，龙起而火随之。元阳藏于坎府，运用应于离宫，此生人之命根也。乃知阳火之根本于地下，阴火之源本于天上。故曰水出高源，又曰火在水中。夫水火者，阴阳之征兆，天地之别名也。独阴不生，孤阳不长。天之用在于地下，地之用在于天上，则天地交通，水火混合而万物生焉。古之神圣，察肾为先天根本。故其论脉者曰：人之有尺，犹树之有根，枝叶虽枯藁，根本将自生。伤寒危笃，寸口难稽，犹诊太溪以卜肾气。
夫精也者，水之华也，神倚之如鱼得水，气依之如雾覆渊，神必依物，方有附丽，精竭神散，势之自然，方其为婴儿也。未知牝牡之合，而勃然能作，精之至也。纯纯全全，合于天方，溟溟清清，合于无沦，年十六而真精满，始能生子。精泄之后，乾破而为离，真体已亏，不知节啬，则百脉空虚，不危何待。世有以固精采补者，是大不然。男女交接，必扰其肾，外虽不泄，精已离宫，必有真精数点，随阳之痿而溢出，如火之有烟焰，岂能复返于薪哉！是故贵寡欲。然损精伤肾，是非一端。若目劳于视，精以视耗，耳劳于听，精以听耗，心劳于思，精以思耗，体劳于力，精以力耗，随事节之，则精与日俱积矣。是故贵节劳。
肾司闭藏，肝主疏泄，二脏皆有相火，其系皆上属于心。心，君火也，怒伤肝而相火动，则志泄者用事，而闭藏者不得其职，虽不交合，精已暗耗矣。是故贵息怒。
酒能动血，饮酒则身面俱赤，是扰其血也。数月不近色，精已凝厚，一夜太醉，精随薄矣。是故宜戒酒。
经曰：精不足者补之以味。然膏粱之味未必生精，恬淡之味最能益精。《洪范》论味，而曰稼穑作甘。世间之物惟五穀得味之正。淡食五穀，大能养精。经曰：胃为水穀气血之海，化荣卫而润宗筋。又曰：阴阳总宗筋之会，而阳明为之长。故胃强则肾充而精气旺，胃病则精伤而阳事衰也。《灵枢》曰：生之来谓之精。此先天元生之精也。《素问》曰：食气入胃，散精于五脏，此水穀日生之精也。然日生之精，皆从元气所化而后分布其脏，盈溢则输之于肾，故曰：五脏盛乃能泄。若饮食之精遇一脏有邪，则一脏之食味化之不全，不得与元精俱藏而时自下矣。故肾之阴虚则精不藏，肝之阳强则气不固。若遇阴邪客于窍，与所强之阳相感则精脱而外淫矣。阳强者，非真阳之强，乃肝之相火强耳。夫五脏俱有火，惟相火之寄于肝者，善则发生，恶则为害，独甚于他火。其阴器既宗筋之所聚，凡人入房强于作用者，皆相火充其力也。若遇接内与阴气合，则三焦上下内外之火翕然下从，百体元府，悉闭其滋生之精，尽会于阴器以跃出，岂止肾所藏者而已哉！
有年老弥健，或问其故，曰：曾读《文选》，石韫玉而山晖，水怀珠而川媚。于斯二语，悟得葆精之道，故足于精者百疾不生，穷于精者万邪蜂起。先哲洞窥其本，力免固全，遇症之虚者，亟保北方以培生命之本。水不足者，壮水之主以制阳光，六味丸是也；火不足者，益火之元以消阴翳，八味丸是也。只于年力方刚、尺脉独实者，微加炒枯知柏抑其亢炎。奈昧者遂为滋阴上剂，救水神方，不问其实而概投之，不知知母多则肠胃滑，黄柏久则肠胃寒，阳明受贼，何以化荣卫而润宗筋？髓竭精枯，上消下泄而幽潜沉冤，此皆守河间有热无寒之论，丹溪阳常有馀之说，贻祸如此其烈耳。致《求正录》云：朱刘之言不息则轩岐之泽不彰。诚斯道之大魔，亦生人之厄运也。虽其言未免过激，然亦补偏救弊之一片苦心也。

后天根本论  ***************************
夫人堕地一声之后，命曰后天。后天之根本，脾胃是也。脾胃属土，土为万物之母，《易》曰：至哉坤元，万物资生。是以胃者卫之源，脾者荣之本，脾胃者即后天元气也。《针经》云：荣出中焦，卫出上焦。然胃为阳，益之必以辛，脾为阴，补之必以甘，辛甘相合，脾胃健而荣卫通。经曰：脾胃者，仓廪之官，五味出焉。又曰：食入于胃，散精干肝，淫气于筋；浊气归心，淫精于脉；脉气流经，气归于肺。饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。是知水穀入胃，洒陈于六腑而气至焉，和调于五脏而血生焉，行于百脉，畅于四肢，充于肌肉而资之以为生者也。故曰：安穀者昌，绝谷者亡。盖人生一日不再食则飢，七日不食则肠胃竭绝而死矣。
人之有脾胃犹兵家之有饷道也，饷道一绝，万众立散，脾胃一败，百药难施。上古圣人见土为后天之根本，故其著之脉者曰：四时以胃气为本。有胃气则生，无胃气则死。是以伤寒当危困之候，诊冲阳以察胃气之有无。冲阳应手则回生有日，冲阳不应则坐而待毙矣。东垣先生深窥经旨，独著《脾胃论》以醒提聋瞶。其言胃中元气盛则能食不伤，过时而不飢，脾胃俱旺，能食而肥，脾胃俱虚不能食而瘦。善食而瘦者，胃伏火邪于气分则能食，脾虚则肌肉削。或曰血实气虚则体易肥，气实血虚则体易瘦也。
凡七情牋其内，六气攻其外，皆足以致虚。惟饮食与劳倦两端，其关尤大。经曰：饮食自倍，肠胃乃伤。又曰：水穀之寒热，感则害人六腑。夫饮者，水也，无形之气也。经曰：因而大饮则气逆，或为喘咳，或为水肿，或为呕吐之类。食者，物也，有形之血也。经曰：因而饱食，经脉横解，肠澼为痔。或为胀满，或为积聚，或为吐利之类。此所谓饮食伤也。经曰：有所劳倦，形气衰少，穀气不盛，上焦不行，下脘不通，胃气热，热气熏胸中故内热。又曰：劳则气耗，劳则喘息汗出，内外皆越，故气耗矣。有所劳倦，皆损其气，气衰则虚火旺，旺则乘脾。脾主四肢，故因热无气以动，懒于言语，动则喘乏，表热自汗，心烦不安，此所谓劳倦伤也。
盖人受水穀之气以生，所谓清气、营气、卫气皆胃气之别名也。胃为水穀之海，五脏六腑皆受灌输。若起居失度，饮食失节，未有不伤脾胃者也。脾胃一伤，元气必耗，心火独炎。心火即下焦阴火，心不主令，相火代之，火与元气势不两立，一胜则一负，阴火上冲，气高而喘，身热而烦，脾胃之气下陷，穀气不得升浮，是春生之令不行，无阳以护其营卫，乃生寒热。经曰：劳者温之，损者温之。又曰：温能除大热，最忌苦寒，反伤脾胃。东垣于劳倦伤者立补中益气汤，纯主甘温，兼行升发，使阳春一布，万物敷荣。易老于饮食伤者立枳术丸，一补一攻，不使通化，但使胃强不复伤耳。此皆炎黄之忠荩，后进之标的也。罗谦甫更发其旨，故云脾虚少食，不可克伐，补之自然能食，是则更有法焉。东方之仇木宜安，恐木实则侮土而厥张也。西方之子金宜顾，恐子虚则窃母以自救也。
若夫少火，实为生气之元，故中央之土虚者则有补母之论存焉。许学士云：肾虚不能化食，譬如釜中水穀，下无火力何能熟耶？严用和云：房劳过度，真阳衰弱不能上蒸脾土，中州不运以致饮食不消，胀满痞塞，须知补肾。肾气若壮，丹田火盛，上蒸脾土，土温自治矣。统而论之，脾具坤顺之德，有乾健之运，坤德或慙，补土以培其卑监，乾健稍弛，益火以助其转运。此东垣、谦甫以补土立言，学士、用和以壮火垂训，土强则出纳自如，火强则转输不怠。火为土母，虚则补其母，此治病之常经也。世俗一遇脾胃虚滞，便投曲、卜、楂、芽、香、砂、枳、朴，甚而黄连、山栀，以为脾胃良方，而夭枉者不可胜数矣，不知此皆实则泻子之法。因脾胃有积聚实火，元气未衰，邪气方张，用破气之剂以泻肺金主气之藏，若虚而伐之则愈虚，虚而寒之且遏绝真火生化之元矣，有不败其气而绝其谷乎？最而异者，以参、术为滞闷之品，畏之不啻砒毒，独不闻经云虚者补之、劳者温之，又曰塞因塞用乎？又不闻东垣云：脾胃之气实则枳实、黄连泻之，虚则白术、陈皮补之乎？又不闻丹溪云：实火可泻，芩、连之属；虚火可补，参、耆之属乎？凡饮食初伤，壅成湿热，元气未败，黄连、楂、曲暂其宜也。但土喜暖而恶寒，过剂则脾阳愈弱而转化愈难矣。至若病稍日久，元气必虚，阳气不充，阴寒为祟，反服黄连，无异于入井而反下石耳。经曰：饮食劳倦，损伤脾胃，始受热中，末受寒中。则始宜清热，终宜温养，灼然有辨，岂无先后次第者乎？且圣人治未病，不治已病。故既济之象曰：君子以思患而预防之。随之象曰：君子以嚮晦入晏息。颐之象曰：君子以节饮食。岂非明饮食劳倦之足以伤生耶？故养生家尤亟于养气，行欲徐而稳，言欲定而恭，坐欲端而直，声欲低而和，常于动中习静，使此身常在太和元气中。《长生秘典》曰：内劳神明，外劳形质，俱足夭折，惟房劳为甚，为其形与神交用，精与气均伤也。语云：修养不如节劳，服药不如忌口。斯言颇切理要，诚能使土强而脏腑俱安，则后天之根本不损，营卫中和而长有天命矣。

水火立命论  ***************************
夫人何以生，生于火也。人生于寅，寅者火也，火，阳之体也。造化以阳为生之根，人生以火为命之门。儒者曰：天开于子，子为元。医者曰：人生于水，肾为元。孰知子为阳初也，肾为火藏也。阴生于阳，故水与火为对名。而火不与水为对体。其与水为对者，后天之火，离火也。其不与水为对者，先天之火，乾火也。夫乾、阳之纯也，夫阳、火之生也，夫水、火之原也。后天之火有形而先天者无形，有形之火水之所克，无形之火水之所生。然取水者，迎月之光而不迎其魄何也？魄，阴也，而光借于日则阳也，水不生于水而生于火明也。故其藏于水也，其象在坎，一阳陷于二阴之中而命门立焉。盖火也，而肾水寄之矣，而其生于火也，其象在乾，纯阳立于离卦之先，左旋而坎水出焉，右旋而兑水纳焉。盖水也，而阴阳之火则分而寄之矣，此所谓后天中之先天也。阳生阴寄，运于三焦，水升火降，所谓既济，故养生莫先于养火。奈何世之人并不究其由来，惟知气血则曰气阳血阴，惟知脏腑则曰脏阴腑阳，即知水火者不过离心坎肾而已。孰知气血更有气血之根，阴阳更有真阴真阳之所，水火更有真水真火之原也。凡暴病而卒死，绝处而得生者，皆在乎根本真处而得之，非泛泛在乎气血间也。学者能明水火为气血之根，水火为真阴真阳之所，芎、归辛窜仅可调荣，难补真阴真水；苓、术、甘草仅可调卫，难补真阳真火；即炮姜、炙草仅可温中难到肾经，其为水火真阴真阳之宝者，惟仲景八味而已。故不求真阴真阳而欲求生者，用四君、四物以补真阴真阳者，并不达水火立命之本真阴真阳之至理者也。

调护水火论  ***************************
经曰：精气夺则虚，又曰：邪之所凑，其气必虚。虚者，空也，无也。譬诸国内空虚，人民离散，则盗贼蜂起，镇抚为难。若非委任贤智，安靖休养以生息之，安可保其无事也？病之虚者亦犹是已。经曰：不能治其虚，安问其馀？盖言虚为百病之本，宜首举以冠诸症也。然充足空虚者气血也，化生气血者水火也，水火者生身之本，神明之用也。《灵枢》曰：水之精为志，火之精为神，然水火宜平不宜偏，宜交不宜分。火性炎上故宜使之下，水性就下故宜使之上。水上火下名之曰交，交则为既济，不交则为未济。交者生之机，不交者死之征也。如消渴症不交，火偏虚也，水气症不交，水偏盛也。少火者，阳也气也，与水为对待者也。水为阴精，火为阳精，二物匹配，名曰阴阳和平，亦名少火生气。如是则诸病不作，可得长生矣。倘不善摄养，以致阴亏水涸，则火偏胜，所谓阴不足则阳必凑之，是为阳盛阴虚，亦曰壮火食气，是知火即气也，气即火也。东垣云：火与元气不两立。盖水火既济，火即为真阳之气，及其偏也，则即阳气而为火矣，始与元气不两立，而成乖否之象焉。故戴人曰：莫治风，莫治燥，治得火时风燥了。苟能解此，则已达阴阳水火之原，曲畅旁通，何施不可。但重养阴者，谓人之一身，水一而已，火则二焉，阳常有馀阴常不足，自老至少所生疾病靡不由于真阴不足。况节欲者少，嗜欲者多，以致阴水愈亏，阳火愈旺。奈阴道难长，峻补亦无旦夕之功，故补阴之品自少至老不可一日间断。其补阳之药，劝戒谆谆，虽然性禀不同，阳盛人补阴固宜，阴盛人补阳尤要。况阴从阳长，单滋阴分徒伤胃气，反绝后天生化之源。要知纯阴之药则多肃杀闭藏之气，何有阳和化育之功哉。况天地以阳为生之根，人生以火为命之门。天开于子而阳生焉，是子为阳之本而为先天。人生于寅而火兆焉，是寅为火之母而为后天。火者生之本也，阳者火之用也。故曰：天非此火不能化生万物，人非此火不能有生。天之阳气能交于下，地之阴气能交于上。人之真火能藏于下，则真水能布于上。阳施阴化之气克昭，气血和平之长日旺。盖阴阳之精互藏其宅，阴中有阳，阳中有阴，故心火也而含赤液，肾水也而藏白气。赤液为阴，白气为阳，循环往来，昼夜不息，此常度也。
苟不知摄养，纵恣情欲，亏真阴，阳无所附，因而发越上升，此火空则发之义，是周身之气并于阳也。并于阳，阳愈盛而阴愈亏，由是上焦发热，咳嗽生痰，迫血吐衄，头痛烦躁，胸前骨痛，口乾舌苦，五心烦热，潮热骨蒸，小便短赤，此其候也。久则孤阳不能独旺，无根之火岂能长明。经所谓：壮火蚀气。气亦弱矣，而阳亦虚焉。由是饮食不化，泄泻无度，丹田不暖，筋骨无力，梦遗精滑，眩晕自汗，卒倒僵仆，此其候也。然少阴脏中，重在真阳，阳不回则邪不去。厥阴脏中，职司藏血，血不养则脉不起。故治之者，阳甚虚补阳以生阴，使阴从阳长也；阴甚虚补阴以配阳，使阳从阴化也。阴阳调和，百病消解。若以偏重或阴或阳执见，则不惟设药以救偏，而反增偏害之至矣。

乙癸同源论  ***************************
古称乙癸同源，肾肝同治，其说维何？盖火分君相。君火者居乎上而主静，相火者处乎下而主动。君火惟一，心主是也，相火有二，乃肝与肾。肾应北方壬癸，于卦为坎，于象为龙，龙潜海底，龙起而火随之。肝应东方甲乙，于卦为震，于象为雷，雷藏泽中，雷起而火随之。泽也，海也，莫非水也，莫非下也。故曰：乙癸同源。东方之木无虚，不可补，补肾即所以补肝。北方之水无实，不可泻，泻肝即所以泻肾。至于春升龙不现则雷无声，及其秋降雷未收则龙不藏。但使龙归海底，必无迅发之雷，但使雷藏泽中，必无飞腾之龙，故曰肾肝同治。
东方者天地之春也，勾萌甲坼，气满乾坤。故在人为怒，怒则气上而居七情之升，在天为风，风则气鼓而为百病之长。怒而补之，将逆而有壅绝之忧；风而补之，将满而有胀闷之患矣。
北方者，天地之冬也，草黄木落，六宇萧条。在人为恐，恐则气下而居七情之降，在天为寒，寒则气惨而为万象之衰。恐而泻之，将怯而有癫仆之虞；寒而泻之，将空而有涸竭之害矣。
然木既无虚又言补肝者，肝气不可犯，肝血自当养也。血不足者，濡之水之属也，壮水之源，木赖以荣。水既无实又言泻肾者，肾阴不可亏而肾气不可亢也。气有馀者伐之，木之属也，伐木之乾水赖以安。夫一补一泻，气血攸分，即泻即补，水木同府。总之，相火易上，身中所苦，泻木所以降气，补水所以制火，气即火，火即气，同物而异名也。故知气有馀便是火者，愈知乙癸同源之义矣。然时医多执肝常有馀之说，举手便云平肝。殊不思经曰：东方木也，万物所以始生也。《圣济经》云：四时之所化始于木，十二经之所养始于春，女子受娠一月，是厥阴肝经养之。肝者乃春阳发动之始，万物生化之源，故戒怒养阳，使先天之气相生于无穷，是摄生之切要也。盖春属肝木，乃吾身升生之气，此气若有不充，则四脏何所禀承，如春无所生，则夏长秋收冬藏者将何物乎？五行之中惟木有发荣畅茂之象，水火金土皆无是也。使天地而无木，则世界黯淡其无色矣。培之养之，犹恐不暇，而尚欲剪之伐之乎？故养血和肝，使火不上炎，则心气和平而百骸皆理。况肾主闭藏，肝主疏泄，是一开一阖也。俗云肝有泻无补，不知六味地黄汤、七宝美髯汤等剂皆补肝之药也，人特习而不察耳。

辨宗气卫气营气  ***************************
《灵枢》曰：五脏者，所以藏精、神、魂、魄者也；六腑者，所以受水穀而化行物者也。其气内于五脏而外络肢节，其浮气之不循经者为卫气，其精气之行于经者为营气。阴阳相随，外内相贯，如环之无端。故经曰：治病之道，气内为宝，真万古医者之格言也。《灵枢》曰：审察卫气为百病母。盖人身之中惟气而已。宗气者，丹田先天之大气也，犹天地之有太极也。卫气者，健运周身之阳气也，犹太极之动而生阳也。营气者，根中守固之阴气也，犹太极之静而生阴也。天地间惟气以为升降，而水则从气者也。故天包水，水承地，一元之气升降于太虚之中，水不得而兴也。故潮之往来，常随气耳，非潮自能然也。人身亦惟以气为主，而血则犹水，不可以血即为营气也。彼谓血即为营者非经旨也。《灵枢·营卫生会篇》谓营气化血以奉周身。则营气始能化血，焉可以血为营耶？故气而云宗者，元气之宗也。气而云卫者，固表而捍外也。气而云营者，守营而固中也。宗气也，营气也，卫气也，可不细辨欤？

化源论  ***************************
经曰：资其化源。又曰：治病必求其本。又曰：诸寒之而热者取之阴，诸热之而寒者取之阳，所谓求其属也。垂训谆谆，无非专重本源耳。苟舍本从标，不惟不胜治，终亦不可治。故曰：识得标只取本，治千人无一损。如脾土虚者，温暖以益火之源；肝木虚者，濡润以壮水之主；肺金虚者，甘缓以培土之基；心火虚者，酸收以滋木之宰；肾水虚者，辛润以保金之宗，此治虚之本也。木欲实金当平之，火欲实水当平之，土欲实木当平之，金欲实火当平之，水欲实土当平之，此治实之本也。金为火制，泻心在保肺之先；木受金残，平肺在补肝之先；土当木贼，损肝在生脾之先；水被土乘，清脾在滋肾之先；火承水制，抑肾在养心之先，此治邪之本也。金太过则木不胜而金亦虚，火来为母复仇；木太过则土不胜而木亦虚，金来为母复仇；水太过则火不胜而水亦虚，土来为母复仇；火太过则金不胜而火亦虚，水来为母复仇；土太过而水不胜而土亦虚，木来为母复仇，皆亢而承制，法当平其所复，扶其不胜。经曰：无翼其胜，无赞其复。此治复之本也。至于阴阳生克，虚实真假，意会无穷，难可言尽。即六淫易著，然风兼寒当从温散，兼热当从辛凉寒。独寒当从温补，兼湿当从温渗，中暑当从清解，伤暑当兼益气，湿外受当从发散，内生当从燥渗。湿寒温散，湿热清利，燥本枯藁之象，大半火烁金水受伤然亦有阴寒太过，津液收藏，犹肃杀凛冽之后，阳和之水皆成坚冰燥裂矣。火之原，原在水中，而与元气势不两立，故有火者必元气伤者半，阴水亏者半，正治益炽，从治乃息。惟骤受外邪者，暂行清利。但六淫皆为客气，未有不乘内伤，伤多伤少，孰实孰虚，标本既明，轻重乃别，斯无误矣。

尊生救本论  ***************************
经曰：精神内守，病安从来？又曰：邪之所凑，其气必虚。不治其虚，安问其馀，可知虚为百病之由，治虚为去病之要。故风寒外感，表气必虚；饮食内伤，中气必弱；易感寒者，真阳必亏；易伤热者，真阴必损。正气旺者，虽有强邪亦不能感，感亦必轻，故多无病，病亦易愈。正气弱者，虽即微邪亦得易袭，袭则必重，故最多病，病亦难瘥。治之者，明此标本轻重之道，以投顾主逐客之方，则重者轻而轻者愈。要知精神内长于中，邪气自解于外，精神耗散于内，即我身之津液气血无所主宰，皆可内起为火为痰而成邪，岂必待外因所致哉。倘不知此，徒知或从表以发散，或从里以克削，现在已有之虚不为补救，未来无形之邪妄肆祛除，有是病者病受何妨，无是病者正气益困，以致精神疲惫，性命昏沉，若不急为猛省，峻加挽救之功，何以续一息于垂绝？奈俗以虚极不可大补，些小调益，何异深沉海底，轻舒一臂之力以望救溺之功哉？况有复加峻削寒凉者，更似入井而反下石耳！且诸病不论虚实，未有不发热者，然此热非从外来，即我所仗生生之。少火，有所激而成壮火，为壮热也，故壮火即由少火之变。少火非火，乃丹田生生真元之阳气，一呼一吸赖以有生，即人之受胎先禀此命。经曰：一息不运则机缄穷，故此火也，气也，皆为无形有神有情，而为生身之至宝，是真阳之宗也，元气之本也，化生之源也，长生之基也，命门坎宫是其宅也。蒸腐水穀，化生精华，得其平则安其位，万象泰然，生生无穷。失其平，则离其位而为旺火，反为元气之贼。浮游乎三焦，蒸烁乎脏腑，炮炽乎肌肉而为病矣。不治此火，则何以去病？然欲去此火，更何以得生？则有因所因以调之、安之、从之、抚之以平而已，则火不去而安全无恙，病既退而元气无伤，则火原为我用之至宝矣。若恶其热而灭其火，非灭火也，是灭气也。以无形无情之药妄攻无形有情之气，欲不受伤，其可得乎？但火空则发，若不大为填塞其空，焉可御其乘空炎上之势？若欲火退而后补，孰知火之为害甚速，而与元气不两立，所谓壮火蚀气，火炽气日消亡，且火之为用，每挟风木之象，力穷乃止，止则火息，阳亡脱症俱备方议补之，已无受补之具矣。况有进浓云骤雨之药益令龙雷妄炽，以速焚烁之害哉！倘禀受壮盛，或从寒凉折之而愈者，但病愈之后，必真气渐衰，精神不长。纵先天真元不足者，若从本调治，则病去之后发生之势日隆，后天之长反旺。故曰：识得标只取本，治千人无一损，正重此也。今人勿察其源，仅从肤见，以寒治热，以热治寒，阴阳真假之象，从治、正治之宜，顾本穷源之要，置之勿问，以致夭枉日多，先后俱薄矣。学者不可不潜心默会其旨乎？

诸病求源论  ***************************
人之有生，初生两肾，渐及脏腑。五脏内备，各得其职。五象外布而成五官，为筋为骨，为肌肉皮毛，为耳目口鼻、躯壳形骸。然究其源，皆此一点精气神遁变而凝成之也，犹之混沌未分，纯一水也。水之凝成处为土为石为金，皆此一气化源，故水为万物之原，土为万物之母。然无阳则阴无以生，故生人之本，火在水之先也。无阴则阳无以化，故生人之本，水济火之次也。经所谓阳生阴长，而火更为万物之父者此耳。是以维持一身，长养百骸者，脏腑之精气主之。充足脏腑，固注元气者，两肾主之。其为两肾之用，生生不尽，上奉无穷者，惟此真阴真阳二气而已。二气充足其人多寿，二气衰弱其人多夭，二气和平其人无病，二气偏胜其人多病，二气绝源其人则死。可见真阴真阳者所以为先天之本，后天之命，两肾之根，疾病安危皆在乎此。学者仅知邪袭而不知乘乎内虚，仅知治邪而不知调其本气，仅知本气而不知究其脏腑，仅知脏腑而不知根乎两肾，即知两肾而不知由乎二气，是尚未知求本者也。何况仅以躯壳为事，头痛救头，脚痛救脚，而不知头脚之根在脏腑者，何以宰司命之任而体好生之道欤？故先哲云：见痰休治痰，见血休治血，无汗不发汗，有热莫攻热，喘生无耗气，精遗勿涩泄，明得箇中趣，方是医中杰。真求本之谓也。

脏腑心肾贵贱论  ***************************
夫贵脏而贱腑，书未讲明，医多忽略，视为寻常而不推究，以致轻重标本不知其所矣。以脏腑统而言之，则脏如一家之主人也，各藏其神、魂、意、魄、志，为神明之用，以运用于上，传注于下，此所谓劳其心者也。腑如一家中之奴婢，块然无知者也，承接上令，各司乃职，溲便糟粕，传运启闭，此所谓劳其力者也。劳力者但劳其形骸而不耗其神气，重浊象地，浊阴养之，如藜藿之民习以为常，虽劳庸何伤也？故多无病，病而易治。劳心者，所耗皆其精华而非糟粕，轻清象天，多动少静，七情之为害惟多，阴精之上奉实少，况如膏粱子弟体质娇嫩，劳易伤，伤难复也，故易多病，病亦难治。以五脏指而言之，惟心肾两家更劳，犹一家中之主父主母，离坎互为其配，水火互为其根，盖神明之用无方无体，诚难言也。然枢机万物，神思百出者，非心之用乎？更曰：思之为害甚于欲，以劳心过极并及于肾，肾藏志也，所以有无子责乎心、发白责乎肾之语，以其阴精上耗也。离阴既耗乎上，坎水岂能独充乎下？况节欲者少，嗜欲者多，上下更有分消者乎？故其病更多更深而尤难治也。故脏者，藏也阴也，宜藏而不宜见。经曰：阴者真脏也，见则为败，败必死也。又曰：五脏者藏精气而不泻也，六腑者传化物而不藏也，故脏无泻法。至于肾者，尤为主蛰封藏之本，精之处也，有虚无实，更无泻之之理矣。

真阴真阳论  ***************************
人身之阴阳相抱而不脱，是以百年有常，故阳欲上脱，阴下吸之不能脱也；阴欲下脱，阳上吸之不能脱也，盖阴阳互为其根。阴根于阳，阳根于阴，无阳则阴无以生，无阴则阳无以化。从阳而引阴，从阴而引阳，各求其属而穷其根。人知气血为阴阳，而不知火为阳气之根，水为阴血之根，犹日为火之精，故气随之，月为水之精，故潮随之也。人身心肝脾肺肾五行具存，而所以运行于五脏六腑之间者，有无形之相火行阳二十五度，无形之肾水行阴二十五度，而其根则原于先天太极之真，此所以为真也。一属有形，便为后天，而非真矣，非根矣。要之天包地外，地处天中，天地一太极也。人以一阳陷于二阴之中，阴中有阳，男子阴内阳外，女子阳内阴外，人之一太极也。然二者阴也，后天之形；一者阳也，先天之气。神自气化，气本于天，故生发吾身者即真阳之气也。形以精成，精生于气，故立吾身者即真阴之精也。经曰：女子二七天癸至，男子二八天癸至。又曰：人年四十而阴气已半。丹溪乃谓：阳常有馀阴常不足。不知天癸未至本由乎气，而阴自半亦由乎气，是形虽属阴而气则从阳也。阳来则生，阳去则死。阳全阴固，阳脱阴败。故经云：阳气者，若天与日，失其所则折寿而不彰。可见人生仗此一点真阳而为运行不息，孰谓阳常有馀而以苦寒之味伐之乎？
天癸者，天一所生之真水也，在人身是谓元阴，即曰元气。人之未生，此气根于父母，谓之先天元气；人之既生，此气蕴于吾身，谓之后天元气。但气之初生，真阴甚微，及至既盛，精血乃旺。然必真阴足而后精血化，是真阴在精血之先，精血在真阴之后，是先天之真阴为后天精血之根也。若以天癸即精血论，则女子七七、男子八八而天癸绝，其周身之精血，何以仍运行于荣卫之中，而未尝见其枯竭也？夫阴阳者虚名也，水火者实体也。寒热者天之淫气也，水火者人之元气也。淫气凑邪，可以寒热药攻之，真元致病，即以水火之真调之。然不求其属，投之不入。先天水火原属同宫，火以水为主，水以火为原，故取之阴者，火中求水，其精不竭；取之阳者，水中寻火，其明不熄。彼误认水火为心肾，无怪后人之懵懂也。
至人有偏阴偏阳者，此气禀也。大阳之人虽隆冬身不著绵，口常饮水，色欲无度，大便数日一行，芩、连、知、柏恬不知怪。大阴之人虽暑月不离复衣，饮食稍凉，便觉腹痛泄泻，参、术、姜、桂时不绝口，一有欲事，呻吟不已。两等人者，各禀阴阳之一偏者也。则人之受病以偏得之，用药必救其偏，以寒治热，以热治寒，此方士之绳墨也。然而苦寒频进而积热弥炽，辛热一投而沉寒益滋者何耶？此不知阴阳之属也。经曰：诸寒之而热者取之阴，诸热之而寒者取之阳，所谓求其属也。故云：寒之不寒是无水也，热之不热是无火也。无水者，壮水之主以镇阳光，无火者，益火之原以消阴翳，达至理于绳墨之外也。且以脏腑脉病论之，六腑者表也，阳也，五脏里也，阴也；表之脉阳也，里之脉阴也；关前阳也，关后阴也；病之热者阳也，病之寒者阴也；症之躁者阳也，症之静者阴也。而有假阴假阳者多以误人。如大热发躁，口渴舌燥，非阳症乎？视其面色赤，此戴阳也，切其脉尺弱而无力，寸关豁大而无伦，此系阴盛于下，逼阳于上，假阳之症，以假寒之药从其性而折之，顷刻平矣。如恶寒身不离复衣，手足厥冷，非阴症乎？视其面色滞，切其脉涩，按之细数而无力，此系假寒之症，寒在皮肤热在骨髓，以辛凉之剂温而行之，一汗而愈。凡此皆真气之不固，故假者得以乱其真。假阳者，不足而示之有馀也；假阴者，有馀而示之不足也。故河间曰：夏热太甚，林木流津，火极似水也。冬寒太甚，流水冰坚，阴极似阳也。
夫阴脉有沉有数有紧，仲景统以微细言之，盖沉必重按始得，紧数亦在沉细中见，不似阳症浮大而紧数也。薛氏曰：人知数为热，不知沉细中见数为寒甚。真阴寒症脉常有七八至者，但按之无力而数耳，宜深察之。经曰：亢则害，承乃制也。如冬至阴盛极，阳生承之，此所谓阳盛亢则害，阴承乃制之。然冬至一阳生，当渐向暖和，何为腊月大寒冰雪反盛？夏至一阴生，当渐向清凉，何为三伏溽暑酷热反炽乎？曰：此将来者进，成功者退，隐微之际未易以明也。盖阳伏于下则逼阴于上，井水气蒸而坚冰至也；阴盛于下则逼阳于上，井水寒而雷电合也。今人病面红口渴，烦躁喘咳者，谁不曰火盛之极，抑莫知其为肾中阴寒所逼耳，以寒凉之药进而毙者，不知其几矣，冤哉！
总之，阴阳之理变化无穷，而治法之要，有扶阳抑阴之微权，有以阳生阴之妙用，不独滋阴养阳为燮理阴阳之道也。如补阳用参耆之属，补阴用归地之属，补真阴真阳，不求之气血而求之水火。阳虚则恶寒，以辛温散之，阴虚则发热，以甘温调之。古人立方，义固显然。若夫治血必先理气，血脱益气，以阳统乎阴，血随乎气，务使阳生阴长，故补血一汤以黄耆为君而当归为臣也。又如失血热甚欲绝者则有独参汤，以有形之血不能速生，几微之气所当急固，盖阴阳之妙原根于无也。至于阳气下陷者用味薄气轻之品，若柴胡、升麻之类举而扬之，使地道左旋而升于九天之上；阴气不降者，用感秋气肃杀而生之品，若瞿麦扁蓄之类抑而降之，使天道右旋而入于九地之下。此东垣补中益气汤开万世无穷之利，不必降也，升清则浊自降矣。夫圣人裁成天地之化，补相天地之宜，于用药之下，按阴阳而分寒、热、温、凉、辛、甘、酸、苦、咸之辨。凡辛甘者属阳，温热者属阳，寒凉者属阴，酸苦者属阴。阳主生，阴主杀，司命者欲人造杀而就生，甘温者用之，辛热者用之，使共跻乎春风生长之域，一应苦寒者俱不轻用，不特苦寒不轻用，至于凉者亦少用，盖以凉属秋气，万物逢秋不长矣。呜乎，医可不明乎阴阳之道哉！

五运六气举要  ***************************
《内经》曰：五运阴阳者，天地之道也。古人有言，不明五运六气，检遍方书何济？然理奥词微，卒难悟解，学者所当切究也。夫五运六气，天道之常变在焉。四时之常者，春温夏热秋凉冬寒是也。一日之常者，朝凉午热夕温夜寒是也。四时之变者，冬有非时之温，夏有非时之寒，春有非时之凉，秋有非时之暖。一日之变者，或朝温而午寒，或夕凉而夜热，时日之常变如此也。而地气又有不同者，西北高燥多寒，东南卑湿常温。经曰：至高之地，冬气常在，至下之地，春气常在。崇高则阴气治之，汗下则阳气治之，此之谓也。故方土不齐，寒暄不等，而病亦因之而异。善言理气者，随机观变，方达古人未发之旨耳。夫运气之理，小大不遗，虽有微疴，罔不由期。若时行疫病，尤为最紧者，兹各明其大要。惟愿医者先知受病之因，不致妄投汤药，误人性命，斯可矣。

运气举原  ***************************
夫五运者，天干之阴阳合而为五也。甲己合为土运，化阳土合胃，化阴土合脾也。乙庚合为金运，化阴金合肺，化阳金合大肠。丙辛合为水运，化阳水合膀胱，化阴水合肾。丁壬合为木运，化阴木合肝，化阳木合胆。戊癸合为火运，化阳火合小肠，化阴火合心。属相火，阳火合三焦，阴火合包络，相火代君火而行令者也，此五运合藏府之义也。六气者，地支阴阳合而为六也。子午主少阴君火，合心与小肠，丑未主太阴湿土，合脾与胃，寅申主少阳相火，合三焦包络，卯酉主阳明燥金合肺与大肠，辰戌主太阳寒水合膀胱与肾，巳亥主厥阴风木合肝与胆，此六气合藏府之序也。五运之节令，以二十四气五分分之，为五运之五位也。初运木，大寒日交；二运火，春分后第十二日交；三运土，芒种后十日交；四运金，处暑后七日交；终运水，立冬后四日交，此五运节令之序也。六气之节令，以二十四气六分分之，为六气之六步也。初之气厥阴自大寒至惊蛰，二之气少阴自春分至立夏，三之气少阳自小满至小暑，四之气太阴自大暑至白露，五之气阳明自秋分至立冬，终之气太阳自小雪至小寒，此六气节令之序也。
若夫运有主运者，主运行四时之常令也。木火土金水各一气，木之气风布春初之运也，火之气热暑布夏二之运也，土之气湿布长夏三之运也，金之气燥布秋四之运也，水之气寒布冬终之运也。气有主气者，亦四时之常令也。厥阴风木主春初之气也，少阴君火主夏二之气也，少阳相火主盛夏三之气也，太阴湿土主长夏四之气也，阳明燥金主秋五之气也，太阳寒水主冬六之气也。而客运则以所化，统主本岁中气，运为初运，五行相生，以次输取。如甲巳年土运统之，以土起初运，土生金为二运，金生水为三运，水生木为四运，木生火为五运，馀四运皆仿土运起之。乙丁己辛癸属阴乾，为五阴年，主五少不及之运也。甲丙戊庚壬属阳干，为五阳年，主五大太过之运也。平运者司天与运同气也，平气之运正大寒日交，不及之运大寒后十三日交，太过之运大寒前十三日交。木曰发生，火曰赫曦，土曰敦阜，金曰坚成，水曰流衍，此名太过也。木曰委和，火曰伏明，土曰卑监，金曰从革，水曰涸流，此名不及也。木曰敷和，火曰升明，土曰备化，金曰审平，水曰静顺，此名平气也。客气司天，在泉间气乃加临主气，六位之客气也。司天者，天之气，在泉者，地之气，左右者阴阳之道路也。司天之左右，面北而定其位。如子午之年少阴司天，左太阴右厥阴也。卯酉之年阳明司天，左太阳右少阳也。寅申之年少阳司天，左阳明右太阴也。巳亥之年厥阴司天，左少阴右太阳也。辰戌之年太阳司天，左厥阴右阳明也。丑未之年太阴司天，左少阳右少阴也。在泉之左右，面南而定其位。如子午之年阳明在泉，左太阳右少阳也。卯酉之年少阴在泉，左太阴右厥阴也。寅甲之年厥阴在泉，左少阴右太阳也。巳亥之年少阴在泉，左阳明右太阴也。辰戌之年太阴在泉，左少阳右少阴也。丑未之年太阳在泉，左厥阴右阳明也。阴阳之气由下而升上，故以在泉起之。从在泉之左间由司天之右间至于司天，从司天之左间由在泉之右间终于在泉。在泉之左间为客初气，司天之右间为客二气，司天为客三气，胜之常也。司天之左间为客四气，在泉之右间为客五气，在泉为客六气，复之常也。经曰：岁半以前，天气主之，岁半以后，地气主之，上下交互，气交主之。盖司天之气始于地之右，在泉之气本乎天之左。天地之气互相感召，又非独天主上半岁，地主下半岁也。且五运有齐化兼化，五运之中运统主一岁。甲曰太宫（土齐木化），丙曰太羽（水齐土化），戊曰太征（火水齐化），庚曰太商（金火齐化），壬曰太角（木金齐化），此五太过之年也。太过则旺，胜己者畏其旺，反同其化，名曰齐化。乙曰少商（火金兼化），丁曰少角（金兼木化），己曰少宫（木兼土化），辛曰少羽（土兼木化），癸曰少征（水兼火化），此五不及之年也。不及则弱，胜己者乘其弱来同其化，名曰兼化也。六气有正化对化，六气之客气同化一岁。厥阴风木司巳亥（亥木正化，巳木对化），少阴君火司子午，太阴湿土司丑未，少阳相火司寅申，阳明燥金司卯酉，太阳寒水司辰戌，寅午未酉戊亥为正化。正化者，司化令之实，主有馀也。子丑卯辰巳申为对化，对化者，司化令之虚，主不足也。至于岁会者，谓本运临本支之位也。如丁卯岁木运临卯，戊午岁火运临午，乙酉岁金运临酉，丙子岁水运临子，此是四正。甲辰甲戌己丑己未，土运临四季，此是四维也。天符者，谓中运与司天之气相符也。如丁巳丁亥木运（厥阴），木司天也，戊子戊午（少阴）戊寅戊申（少阳）火运，火司天也。己丑己未（太阴）土运，土司天也。乙卯乙酉（阳明）金运，金司天也。丙辰丙戌（太阳）水运，水司天也。太乙天符者，谓天符之年，又是岁会，是天气运气岁支三者俱会也。如己丑己未，中运之土与司天土同气，又土运临丑未也。乙酉中运之金与司天金同气，又金运临酉也，戊午中运之火与司天火同气，又火运临午也。同天符同岁会者，谓在泉之气与中运之气同一气者也。阳年曰同天符，如壬寅壬申木运（厥阴），木在泉也，甲辰甲戌土运（太阴），土在泉也。庚子庚午金运（阳明），金在泉也，阴年曰同岁会，如辛丑辛未水运（太阳），水在泉也，癸卯癸酉癸巳癸亥火运（少阴少阳），火在泉也。夫邪之中人在天符之年，名曰中执法，是犯司天之气也。天气阳也，阳性速，故其病速而危也。在岁会之年，名曰中行令，是犯在泉之气也。地气阴也，阴性徐，故其病徐而持也。在太乙天符之年，名曰中贵人，是犯司天在泉之气也，天地之气俱犯，故其病暴而难治也。君相二火虽属同气相得，然有顺逆之嫌，君火在上相火在下为顺，顺则其病小也。相火在上君火在下为逆，逆则其病大也。

运气总纪  ***************************
《内经》曰：天以六为节，地以五为制。周天气者六期为一备（六气一备），终地纪者五岁为一周（五运一周）。君火以明（子午司天），相火以位（巳亥在泉），五六相合而七百二十气为一纪（十五日为一气），凡三十岁千四百四十气，凡六十岁而为一周。不及（五少之运）太过（五太之运）斯皆见矣。甲己之岁土运统之（甲己化土），乙庚之岁金运统之（乙庚化金），丙辛之岁水运统之（丙辛化水），丁壬之岁，木运统之（丁壬化木），戊癸之岁火运统之（戊癸化火）。子午之岁，上见少阴（少阴君火司天，阳明燥金在泉），丑未之岁，上见太阴（太阴湿土司天，太阳寒水在泉）寅申之岁，上见少阳，（少阳相火司天，厥阴风木在泉），卯酉之岁，上见阳明（阳明燥金司天，少阴君火在泉），辰戌之岁，上见太阳（太阳寒水司天，太阴湿土在泉），巳亥之岁，上见厥阴（厥阴风木司天，少阳相火在泉）。少阴所谓标也（子午司天之始），厥阴所谓终也（巳亥司天之终）。厥阴之上，风气主之（风木），少阴之上，热气主之（热火），太阴之上，湿气主之（湿土），少阳之上，相火主之（火热），阳明之上，燥气主之（燥金），太阳之上，寒气主之（寒水），所谓本也。是真元一气化而为六也。气有馀则制己所胜而侮所不胜（如木剋土而及侮金之类），其不及则己所不胜侮而乘之，己所胜轻而侮之（如金克本而土反凌木之类）。侮反受邪（始于侮彼求胜终则己反受侮），侮而受邪，寡于畏也（无所畏惮，不能自保），所以贵有承制也。相火之下（火亢金害），水气承之（水制木生）；水位之下（水亢火害），土气承之（土制金生）；土位之下（土亢水害），风气承之（木制火生）；风位之下（木亢土害），金气承之（金制水生），金位之下（金亢木害），火气承之（火制土生）；君火之下，阴精承之（水承火亢）。亢则害承乃制，制则生化（如火位于上而无承制则太过矣，少生气则不及矣，有承制木生于下，则火生而不亢矣）。盖六气各专一令，专令者常太过，过极则为亢，亢甚则害作。故各有所承乃以制其亢甚为害也。制其太过则以生其不及，则亢害者可化为和平矣。夫五行之妙用，在于相剋，承乃制，正所以转五运而调六气也，此理气之精义，神而明之，自处处人，保身守家之道亦在其中，盖道无不在也。兹总六十岁中运司天，生克同气，而又分为六纪。
司天生中运
（甲子）火生土，（癸巳）木生火，（辛卯）金生水；（甲午）火生土，（癸亥）木生火，（辛酉）金生水；（甲寅）火生土，（乙丑）土生金，（壬辰）水生木；（甲申）火生土，（乙未）土生金，（壬戊）水生木，此十二年天气生运，以上生下，名曰顺化，为相得之岁也。
司天克中运
（庚子）火剋金，（已巳）木剋土，（丁卯）金剋木；（庚午）火剋金，（已亥）木剋土，（丁酉）金剋木；（庚寅）火剋金，（辛丑）土剋水，（戊辰）水剋火；（庚申）火剋金，（辛未）土剋水，（戊戌）水剋火，此十二年天气克运，以上克下，名曰天刑，为不相得之岁也。
中运生司天
（壬子）木生火，（辛巳）水生木，（己卯）土生金，（壬午）木生火，（辛亥）水生本，（己酉）土生金；（壬寅）木生火，（癸丑）火生土，（庚辰）金生水；（壬申）木生火，（癸未）火生土，（庚戌）金生水，此十二年运生天气，以下生上，名曰小逆，主微病也。
中运克司天
（丙子）水剋火，（乙巳）金剋木，（癸卯）火剋金；（丙午）水剋火，（乙亥）金剋木，（癸酉）火剋金；（丙寅）水剋火，（丁丑）木剋土，（甲辰）土剋水；（丙申）水剋火，（丁未）木剋土，（甲戌）土剋水，此十二年运克天气，以下克上，名曰不和，主病甚也。
气运相同
（戊子）运气皆火，（丁巳）运气皆木，（乙卯）运气皆金；（戊午）运气皆火，（丁亥）运气皆木，（乙酉）运气皆金；（戊寅）运气皆火，（己丑）运气皆土，（丙辰）运气皆水；（戊申）运气皆火，（己未）运气皆土，（丙戌）运气皆水，此十二年运气皆同，皆天符也，虽曰同气，不无偏胜亢害焉。
子午之纪
（甲子、甲午）上少阴火司天，中（太宫）土运合化，下（阳明）金在泉
（庚子、庚午）上少阴火司天，中（太商）金运合化，下（阳明）金在泉
（壬子、壬午）上少阴火司天，中（太角）木运合化，下（阳明）金在泉
（丙子、丙午）上少阴火司天，中（太羽）水运合化，下（阳明）金在泉
（戊子、戊午）上少阴火司天，中（太征）火运合化，下（阳明）金在泉
南政年，脉两寸不应　北政年，脉两尺不应
五行惟土为火，土运所以为南政也，南面行令则名南政。南政年脉不应，宜南面以观之也。金木水火四运皆为北政，北面受令则名北政，北政年脉不应，宜北面以观之也。而政运之脉有不应者，盖以少阴所居之处言之也。谓少阴所在，脉乃沉细不应于诊。经曰：少阴之至其脉钩。脉不应者谓脉不钩也。凡值此不应之脉乃岁运合宜，命曰天和，不必求治，若误治之反伐天和矣。
丑未之纪
（己丑、己未）上太阴土司天，中（少宫）土运合化，下（太阳）水在泉
（乙丑、乙未）上太阴土司天，中（少商）金运合化，下（太阳）水在泉
（丁丑、丁未）上太阴土司天，中（少角）木运合化，下（太阳）水在泉
（辛丑、辛未）上太阴土司天，中（少羽）水运合化，下（太阳）水在泉
（癸丑、癸未）上太阴土司天，中（少征）火运合化，下（太阳）水在泉
南政年脉左寸不应　北政年脉右尺不应
寅申之纪
（甲寅、甲申）上（少阳）相火司天，中（太宫）土运合化，下（厥阴）木在泉
（庚寅、庚申）上（少阳）相火司天，中（太商）金运合化，下（厥阴〕木在泉
（壬寅、壬申）上（少阳）相火司天，中（太角）木运合化，下（厥阴）木在泉
（丙寅、丙申）上（少阳）相火司天，中（太羽）水运合化，下（厥阴）木在泉
（戊寅、戊申）上（少阳）相火司天，中（太征）火运合化，下（厥阴）木在泉
南政年脉左尺不应　北政年脉右寸不应
卯酉之纪
（己卯、己酉）上阳明金司天，中（少宫）土运合化，下（少阴）火在泉
（乙卯、乙酉）上阳明金司天，中（少商）金运合化，下（少阴）火在泉
（丁卯、丁酉）上阳明金司天，中（少角）木运合化，下（少阴）火在泉
（辛卯、辛酉）上阳明金司天，中（少羽）水运合化，下（少阴）火在泉
（癸卯、癸酉）上阳明金司天，中（少征）火运合化，下（少阴）火在泉
南政年脉两尺不应　北政年脉两寸不应
辰戌之纪
（甲辰、甲戌）上太阳水司天，中（太宫）土运合化，下（太阴）土在泉
（庚辰、庚戌）上太阳水司天，中（太商）金运合化，下（太阴）土在泉
（壬辰、壬戌）上太阳水司天，中（太角）木运合化，下（太阴）土在泉
（丙辰、丙戌）上太阳水司天，中（太羽）水运合化，下（太阴）土在泉
（戊辰、戊戌）上太阳水司天，中（太征）火运合化，下（太阴）土在泉
南政年脉右尺不应　北政年脉左寸不应
巳亥之纪
（己巳、己亥）上厥阴木司天，中（少宫）土运合化，下（少阳）相火在泉
（乙巳、乙亥）上厥阴木司天，中（少商）金运合化，下（少阳）相火在泉
（丁巳、丁亥）上厥阴木司天，中（少角）木运合化，下（少阳）相火在泉
（辛巳、辛亥）上厥阴木司天，中（少羽）水运合化，下（少阳）相火在泉
（癸巳、癸亥）上厥阴木司天，中（少征）火运合化，下（少阳）相火在泉
南政年脉右寸不应　北政年脉左尺不应

治法要略  ***************************
诸气在泉，风淫于内（风乃木气），治以辛凉（金能胜之），佐以甘苦（过于辛恐反伤其气也），以甘缓之（木性急），以辛散之（风邪胜故散之）。
热淫于内（热乃火气），治以咸寒（水能胜之），佐以甘苦（甘所以防咸之过，苦所以泄热之实也），以酸收之（火生于木，酸以收火归原也），以苦发之（热郁于内，故以苦发之也）。
湿淫于内（湿乃阴土之气），治以苦热（苦能燥湿，热能和阴），佐以酸淡（酸从木化），以苦燥之（苦从火化），以淡泄之。
火淫于内，治以寒冷（火甚于热，冷甚于寒），佐以苦辛（甘辛以助冷之散，辛以散火，苦以泄火），以酸收之，以苦发之。
燥淫于内（燥为金气），治以苦温（火能胜之，苦温从火化故也。燥而中寒，胜之者宜之，金乃清凉之气故也），佐以甘辛（燥则气结于内，故当辛甘发散），以苦下之。
寒淫于内（寒为冰气），治以甘热（甘从土化，热从火化，土能制水，热能胜寒），佐以苦辛（苦辛亦热品也），以咸泻之（伤寒内热宜之），以辛润之（伤寒内燥宜也），以苦坚之（伤寒内热见血宜也）。
司天之气，风淫所胜，平以辛凉（在泉言治，司天言平。治有攻去之义，平则调和之也。风胜平以辛凉，金能平木也），佐以苦甘（佐以苦甘，则苦不至于燥急也），以甘缓之（木性急也），以酸泻之（木气升而不降也）。
热淫所胜，平以咸寒（水能平火也），佐以苦甘（苦泻而甘缓也），以酸收之（收其浮热也）。
湿淫所胜，平以苦热，佐以酸辛，以苦燥之（湿而热者），以淡泄之（湿而不热）。湿上甚而热，治以苦温，佐以甘辛，以汗为散而止（《金匮要略》曰：腰以下肿当利小便，腰以上肿当发汗乃愈，此皆治水湿之要诀）。
火淫所胜，平以咸冷（水能胜火），佐以苦甘（苦泻热甘缓急），以酸收之（正气外越），以苦发之（火郁于内），以酸复之（火炎水耗）。热淫同。
燥淫所胜，平以苦温（苦而温，则燥得其润），佐以酸辛（酸生液辛润燥），以苦下之（燥甚非苦下不除）。
寒淫所胜，平以辛热（辛能散寒，热能回阳），佐以苦甘（苦以济辛热，甘以和辛热），以咸泻之（伤寒入胃则为里热，故必以泻之）。
治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，各安其气，必清必静，则病气衰去，归其所宗，此治之大体也。病有久新，方有大小（大剂可治新病，不可治久病），有毒无毒，固宜常制矣。大毒治病（大寒大热及燥湿偏胜之毒气），十去其六（止可攻病，中病则止，过则伤正，故病去其六即止也），常毒治病，十去其七，小毒治病，十去其八，无毒治病，十去其九（无毒之药亦不可太过，所谓久而增气，物化之常也；气增而久，天之由也）。穀肉果菜，食养尽之，无使过之，伤其正也。不尽行复如法（如病不尽，复以药食治养如前法）。
毒药攻邪，五穀为养，五果为助，五畜为益，五菜为充，气味合而服之以补精益气。此五者有辛酸甘苦咸，各有所利，或散或收，或缓或急，或坚或软，四时五藏病随五味所宜也。脾病者宜食粳米饭、牛肉、枣葵，心病者宜食麦、羊肉、杏、薤，肾病者宜食大豆黄卷、猪肉、慄、藿，肝病者宜食麻犬肉、李、韭，肺病者宜食黄黍、鸡肉、桃、葱。五味所禁，辛走气，气病无多食辛，咸走血，血病无多食咸，苦走骨，骨病无多食苦，甘走肉，肉病无多食甘，酸走筋，筋病无多食酸。苏子瞻曰：药能治病，不能养人；食能养人，不能治病。此深知《内经》之言也。

运气论  ***************************
五运有太过有不及。太过者甲丙戊庚壬五阳于也。不及者，乙丁己辛癸五阴乾也。王冰曰：苍天布气，尚不越乎五行，人在气中，岂不应乎天道，故随气运阴阳之盛衰，理之自然也。经曰：不知年之所加，气之盛衰，虚实之所起，不可以为工。虽然运气之理亦不可泥，又有内外两因随时感触，虽当太过之运亦有不足之时，不及之运亦多有馀之患。倘专泥运气，能无实实虚虚，损不足而益有馀乎？况岁气之在天地亦有反常之时，故冬有非时之温，夏有非时之寒，春有非时之凉，秋有非时之暖，犯之者病。又如春气西行，秋气东行，夏气北行，冬气南行。卑下之地春气常行，高阜之境冬气常在。天不足西北而多风，地不满东南而多湿。百里之内晴雨不同，千里之外寒暄各别。方土不齐而病亦因之。虽然西北固厚，安能人人皆实；东南固薄，安得人人皆虚。且如久旱则亢阳，久雨则亢阴。阳盛人耐秋冬而不耐春夏，喜阴寒而恶阳暄；阴盛人耐春夏而不耐秋冬，喜晴明而恶阴雨，此乃天气变常，人禀各异，又为法外之遗也。善言运气者，随机观变方得古人未发之旨。缪仲醇曰：五运六气者，虚位也。岁有是气至则算，无是气至则不算。既无其气焉得有其药乎。无益于治疗，有误乎来学。将以施之治病，譬如指算法之稀奇，谓事物之实有，岂不误哉。其云：必先岁气者，谓此年忽多淫雨，民病多湿，药须用二术苦寒以燥之，佐以风药。风能胜湿，此即必先岁气之谓也。其云：无伐天和者，即春夏养阴秋冬养阳。春夏禁用麻黄桂枝，秋冬禁用石膏、知母、芩连、芍药，此即毋伐天和之谓也。然尚有舍时从症之时也。谓不明五运六气，检遍方书何济者，正指后人不明五运六气之所以而误于方册之所载，依而用之，动辄成过，则虽检遍方书亦何益哉？故张仲景、华元化、越人、叔和并未尝载有是说，即六经治法之中亦并无一字及之。且见性理所载，元儒草庐吴氏，天之气运之中亦备载之，益信其为天运气数之法，而非独医家治疗之书也。况流传既久，天地人物，气化转薄，亦难以同年而误矣。故宜知之者以明天气、岁气、立法之常也。不可执之者以处天气、岁气、法外之变也。天有寒暄早晚之不同，人有盛衰时刻之迥别，岂可以干支司岁一定之数，以定无穷时刻盛衰之变哉！
天地六气歌
厥阴风木天风化，少阴君火天热化，太阴湿土天雨化，少阳相火天暑化，阳明燥金天清化，太阳寒水天寒化。
交六气节令歌
大寒初气春分二，小满三兮大暑四。秋分交著五之初，小雪为终六之次。
逐年主气歌
初气厥阴二少阴，三四少阳太阴寻。五六阳明并太阳，主气岁匕以次轮。
逐年客气歌
厥阴太阴与少阴，少阳阳明并太阳。客气之行各不同，岂能岁岁如其常。子午太阳为初气，丑未初气厥阴章。寅申初气少阴火，卯酉初气太阴强。辰戌少阳相火初，巳亥初气阳明当。初气既明以次数，由初至终如指掌。三为司天终为泉，合之五运察灾祥。
司天歌
子午少阴为君火，丑未太阴临湿土。寅申少阳相火旺，卯酉阳明燥金所。辰戌太阳寒水边，巳亥厥阴风木主。初气起地之左间，司天在泉对面数。
左右间气歌
初气地左二天右，三为司天岁半周。四为天左五地右，终气在泉岁半后。
巳亥起、厥阴，顺数看其年上是何字，即其年分之司天前二位是初气，一位是二气，本位司天三气，后一位四气，二位五气，后三位在泉是终气。
六十年六气主病例
甲子甲午　庚子庚午　丙子丙午　戊子戊午　壬子壬午（十年）
初气（太阳水生木，始大寒寅初初刻，终惊蛰子初四刻）
上年巳亥大寒以前温暖，蛰虫出，此时乃冰霜复降，阳气郁，民得寒病腰痛，至二月初炎暑初起，中外疮疡。
二气（厥阴木生火，始春分子正初刻，终立夏戌正四刻）
风木客加君火主，司天君火未盛，寒气时至，木火应时，民气和，人病淋，目瞑、目赤，气郁于上而热，君火为病也。
三气（少阴君火合相火，始小满亥初初刻，终小暑酉初四刻）
客气君火司天加相火上，火极水复，热极寒生，寒气时至，二火交炽，人病气厥，心痛寒热，更作咳喘目赤。
气交（夏至后，立秋前）上火下金，水火寒热持于气交，热气生于上，清病生于下，寒热凌犯而争于中，人病咳喘、血溢、血泄、喷嚏、目赤、眦疡、寒厥、胃心痛、腰痛、腹大、嗌乾、肿上。
四气（太阴土，主客同，始大暑酉正初刻，终白露未正四刻）
湿土盛，溽暑至，大雨时行，寒热互至，大病寒热，嗌乾、鼻衄、黄疸、饮发。
五气（少阳火剋金，始秋分申初初刻，终立冬午初四刻）
畏火临，暑反至，阳乃化，万物乃长，乃荣，民乃康，时寒气热，阳邪盛也，民病温。
终气（阳明金生水，始小雪午正初刻，终小寒辰正四刻）
金客加水主，金主收，燥令行，五行之馀火内格，寒气数举，人病肿上、咳喘、血溢、肋下连少腹作寒。
乙丑乙未　丁丑丁未　己丑己未　辛丑辛未　癸丑癸未（十年）
初气（厥阴木主客同，巳初初刻，卯初四刻）
客主皆风，寒乃去，湿土司天，风湿相搏，风胜湿。雨后时风伤肝，人病血溢、筋络拘强、关节不利、身重筋痿。
二气（少阴火主客同，卯正初刻，丑正四刻）
客主皆君火，大火气正，太阴司天，湿蒸相薄，雨时降，火盛气热，大病瘟疠大行，远近咸若。
三气（太阴土主火土客，寅初初刻，子初四刻）
客土主火，湿气降，地气腾，雨时降，寒随之，太阳在泉，起而用事故也。寒凝湿滞，人病身重、跗肿、胸腹满。
气交天湿气下降，地寒气上腾，主气湿土，客气相火，土气稍温，物以之成。人病寒湿、腹满胕肿、痞逆、寒厥、拘急。
四气（少阳火生主土，子正初刻，戌正四刻）
客相火，主湿土，火土合气，溽蒸上腾，天气为之痞隔，然太阳在泉，寒风随发，以湿遇火，湿化不流，惟白露阴布，以成秋令。
五气（阳明金主客同，亥初初刻，酉初四刻）
客主皆金，惨令行，寒露下，霜早降，寒气及体，人病皮腠。
终气（太阳水主客同，酉正初刻，未正四刻）
客主皆寒，水寒大举，湿大化，水坚冰，阳光不治。
丙寅丙申　戊寅戊申　庚寅庚申　壬寅壬申　甲寅甲申（十年）
初气（少阴火主生客，申初初刻，午初四刻）
君火司气兼相火司天，风胜寒来不杀，君相二火合气，温病乃起，气拂于上，血溢、目赤、咳逆、头痛、血崩、肋满、肤腠中疮。
三气（太阴土主生客，午正初刻，辰正四刻）
湿土用事，主气君火反郁，主客相生，民乃康，湿热为病，热郁于上，咳逆、呕吐、疮发于中，胸嗌不利，头痛身热，昏愦脓血。
二气（少阳火主客同，巳初初刻，卯初四刻）
客主皆相火交炽，发为热病，热中聋瞑、血溢、脓疮、鼻衄、咳呕、渴、欠、喉痹目赤、善暴死。
气交火盛则水复，风热参布，太阴横流，寒乃时至，凉雨并起，火盛于外，民病寒中、外热、发疮疡、内寒为泄满，热盛寒复则水火交争，人病寒热、疟、吐、泄、怫郁、肿变色。
四气（阳明金主土生，卯正初刻，丑正四刻）
客金主土，以间而化，土金相生，民气和平。燥胜肺病胸满，湿胜脾病身重。
五气（太阳水主金生，寅初初刻，子初四刻）
寒水客加金主，水寒金敛，阳乃去，寒乃来，人避寒邪，君子固密。
终气（厥阴木主水生，子正初刻，戌正四刻）
木用事，主水生之，时当闭藏而风木动，风为阳，阳气不闭藏，心痛而咳。
丁卯丁酉　己卯己酉　辛卯辛酉　癸卯癸酉　乙卯乙酉（十年）
初气（太阴土主木克，亥初初刻，酉初四刻）
主风客湿，风阳湿阴为患，木剋土，土剋水，脾肾受伤，病中热胀、面目浮肿、善眠、鼻衄、嚏、呕、溲黄赤，甚则淋。
二气（少阳火主君火，酉正初刻，未正四刻）
相火用事于春分后，主气君火，二火交炽，臣位于君，民病疫疠暴死。
三气（阳明金主火克，甲初初刻，午初四刻）
金用事，凉乃行，然主火当令，燥热交合至三气之末，主太阴客太阳，燥极而泽矣，阳盛时行金令，民病寒热。
气交金司天，下火克之，阳专令，火盛，金火相持，胜复互作，阴阳扰乱，人病咳、嗌塞、寒热发暴、振慄癃闭。
四气（太阳水主土克，午正初刻，辰正四刻）
水用事于湿，土王时，寒雨降，四气后，在泉君火所主，而寒水临之，水火相犯，人病暴仆、振慄、谵妄、嗌乾、心痛、痈疮、疟疾、骨痿、便血。
五气（厥阴木主金克，巳初初刻，卯初四刻）
风木用事，得在泉火温，春令反行，草木反荣，人无病。
终气（少阴火主水克，卯正初刻，丑正四刻）
少阴火用事，阳气布，候反温，蛰虫见，水不冰，人病温。
戊辰戊戌　庚辰庚戌　壬辰壬戌　甲辰甲戌　丙辰丙戌（十年）
初气（少阳火主木生，寅初初刻，子初四刻）
客火主木，风火相搏，人病温疠、身热头痛、呕吐疮疡。
二气（阳明金主火克，子正初刻，戌正四刻）
金用事，大凉至而火气抑，清寒滞于中，阳气不行，人病气郁中满。
三气（太阳水克主火，亥初初刻，酉初四刻）
水用事，寒气行，寒水侮阳，人病寒反热中，痈疽注下、心热瞀闷，不治者死。
气交寒盛火郁，郁极必发，夏至后相火旺时，寒水之客胜其主，交于四气，则太阴用事，湿化大布，寒湿之气持于气交，人病肌肉痿、足痿不收、濡泄血溢。
四气（厥阴木克主土，酉正初刻，未正四刻）
木客加土主，风湿交争，木值大暑时，木能生火，人病大热，脾土受伤，病少气、肉痿、足痿、注下赤白。
五气（少阴火克主金，申初初刻，午初四刻）
君火用事，阳复化，以土在泉而得火化，物乃长成，人亦无病。
终气（太阴土克主水，午正初刻，辰正四刻）
土在泉，湿令行，风木非时相加，多病胎产。
己巳己亥　辛巳辛亥　癸巳癸亥　乙巳乙亥　丁巳丁亥（十年）
初气（阳明金克主木，巳初二刻，卯初四刻）
金用事，寒肃杀气至，金旺伤肝，人多筋挛。
二气（太阳水克主火，卯正初刻，丑正四刻）
以水客加主火，其气必应阳复化，客寒外加火应，人病热中。
三气（厥阴木生主火，寅初初刻，子初四刻）
木司天用事，风时举，风木之病，泣出耳鸣眩掉。
气交木在上，风生高远，火在下，炎热从之，土气得温，湿化行，风甚则燥甚，燥胜则热复，风燥火热，胜复更作，热病行于下，风病行于上。
四气（少阴火生主土，子正初刻，戌正四刻）
火客加土主，湿热大行，人病黄疸胕肿。
五气（太阴土生主金，亥初初刻，酉初四刻）
客土主金，燥湿更胜，沉阴乃布，寒气及体，风雨乃行。
终气（少阳火主水克，酉正初刻，未正四刻）
相火在泉，阳大化，时寒气热，其病温疠。


卷三  ——————————————————————————————————————————————————————————————————————————————————————————

二十八脉指要  ***************************
夫脉之体象不同，其名亦因以异。以部位名之者，浮沉是也；以至数名之者，迟数是也；以有力无力名之者，虚实是也。脉之大纲大法在于是矣。凡病之所在，在藏在府，在经在络，在表在里，在半表半里，诊脉之浮沉迟数有以辨之也。凡病之见证，或阴或阳，或寒或热，或虚或实，或不虚不实，诊脉之浮沉迟数中有力无力有以明之也。今仿刘立之之法，以浮、沉、迟、数、虚、实六脉条列于前，为诊家升堂之道路。仿仲景法，以缓疾诸脉择其对待，次第于后，为诊家入室之门户。仿李士材博採前贤诸说，详贯于下，务求精确，有所依准，以得其要而已，学者宜熟玩之。
浮脉
体象　浮行皮下，如水漂木，举之有馀，按之不足。
主病　浮阳主表，风淫六气。左寸浮者，膻中邪气，右寸浮者，胸中邪气。中焦受邪，浮见两关，右胃左胆，分别而观。左尺浮大，足太阳病，右尺浮长，手阳明病。二便之病，多在两经，风淫两寸，便亦不行。
兼证　浮缓风湿，浮数风热，无力表虚，有力表实。浮紧风寒，浮散虚竭，浮滑风痰，浮弦风饮，浮迟表冷，浮洪阳盛，浮涩亏阴，浮濡暑侵。
集要　浮脉法天，有轻清在上之象。然浮虽主表而风寒重伤者，脉反不浮，但其紧数而略兼浮象便是表邪，其证必发热无汗，或身有疼酸，即其候也。若浮而兼缓则非表邪矣。大抵浮而有力为阳有馀，阳有馀则火必随之，或痰见于中，或气壅于上，可类推也。若浮而无力空豁者，为阴不足，阴不足则水亏之候，或血不营心，或精不化气，中虚可知也。若以此等为表证则害莫甚矣。至有寸关尺俱浮，直上直下，或癫或痫，腰背强痛，不可俯仰，此督脉为病也。又有浮大弦硬之极，甚至四倍以上者，则经谓之关格，此非有神之谓，乃真阴虚极，而阳亢无根，大凶之兆也。且须知浮而盛大为洪，浮而软大为虚，浮而柔细为濡，浮而弦芤为革，浮而无根为散，浮而中空为芤，毫釐疑似之间不可不细心体认也。夫肺藏职掌秋金天地之气，至秋而降，且金性重而下，何以与浮脉相应？盖肺金虽沉而所主者实阳气也，况处于至高，为五藏六府之华盖，轻清之用与乾天合德，故与之相应耳。
沉脉
体象　沉行肉里，如虫藏蛰，轻手不见，重取可得。
主病　沉阴主里，七情气食。左寸沉者，心病可识，右寸沉者，肺病可测。沉见两关，病在脾肝。浮为胃胆，同部分看，或为肝郁，或为脾寒。两尺见沉，肾藏之厄，左为水涸，右为火熄，水火不盛，心肺亦病。
兼证　沉迟里冷，沉数里热。无力里虚，有力里实。沉紧冷痛，沉伏闭郁。沉涩痹气，沉滑痰食，沉缓寒湿，沉弦饮疾。
集要　沉脉法地，有渊泉在下之象。然沉虽主里，要必察其有力无力以辨虚实。沉而实者多滞气，故曰下手脉沉便知是气。气停积滞者宜消宜攻。沉而虚者，阴阳不达，因气不舒，阳虚气陷者宜温宜补。其有寒邪外感，阳为阴蔽，脉见沉紧而数，及有头痛身热等证，正属表邪，不得以沉为里也。又须知，沉而软细为弱，沉而弦劲为牢，沉而著骨为伏，刚柔浅深之间宜熟玩而深思也。夫肾之为藏，配坎应冬，万物蛰藏，故其脉主沉阴而居里，若误与之汗则如蛰虫出而见霜，误与之下则如飞蛾入而见汤，此叔和入理之微言也。若沉滑而濡，此沉而有胃气，是肾平脉也。若沉滑而少濡和，此沉多胃少，是肾病脉也。沉主冬令，若阳明关脉微沉而不滑，是失正阳，为胃不和。若少阴尺脉微滑而不濡，是失纯阴，为肾不和。胃不和其人饮食仅自可也。肾不和其人股内汗出，阴下湿也。《难经》曰：如三菽之重与皮毛相得者，肺部也。六菽之重与血脉相得者，心部也。九菽之重与肌肉相等者，脾部也。十二菽之重与筋平者，肝部也。按之至骨举之来疾者，肾部也。此以皮之浮、脉之浮而别心肺之浮也，以筋之沉、骨之沉而别肝肾之沉也，脾主肌肉而肌肉在皮脉筋骨之间，故以候脾也。
迟脉
体象　迟脉属冷，不及之势，往来迟慢，一息三至。
主病　迟寒主藏，阴冷相干，有力寒痛，无力虚寒。
兼证　浮迟表冷，沉迟里冷，有力实积，无力虚冷。
集要　迟为阳不胜阴，乃阴盛阳亏之候，为寒为虚。浮而迟者，里气虚，沉而迟者，表气虚。迟在上则气不化精，迟在下则精不化气。气寒则不行，血寒则凝滞。若迟兼滑大者，多风痰顽痹之候。迟兼细小者，必真阳亏弱而然。或阴寒留蓄于中则为泄为痛，或元气不营于表则为慄为挛。大都脉来迟慢者，总由元气不充，不可妄施攻击，盖阴性多迟滞，故阴寒之证脉必见迟。凡阴寒之病见阳热之脉则吉，谓邪气自里之表，欲汗而解也。阳热之病见阴寒之脉则凶，以邪气自表入里，正虚而邪盛也。夫脉以一息四至为和平，若一息二、三至则迟而不及也。迟而不流利则为涩，迟而歇止则为结，迟而浮大且软则为虚。至于缓脉绝不相类，缓以脉形之宽纵得名，迟以至数之不及为义，故缓脉四至，宽缓和平，迟脉三至，迟滞不前。此二脉之不容混也。
数脉
体象　数脉属阳，太过之势，脉流疾薄，一息六至。
主病　数热主府，数细阴伤，有力实热，无力虚疮。
兼证　浮数表热，沉数里热，有力实热，无力虚热。
集要　数为阴不胜阳，故脉来太过，然数脉有阴有阳。《内经》曰：诸急者多寒，缓者多热，滑者阳气盛微有热，粗大者阴不足阳有馀，为热中也。曰缓而滑者为热中，舍此之外并无以数言热者。后世皆以数为热脉，则泥于《难经》所云数则为热、迟则为寒之说，故举世宗之。乃自历验以来，凡见内热伏火等证，脉反不数，而惟洪滑有力，如经文所言者是也。至于数脉之辨大约有七。一外邪有数脉，凡寒邪外感，脉见紧数。然初感便数者，原未传经，邪自外来，所以只宜温散。即或传经日久，但见数而滑实，方可言热，到底乃是阴证，只是温中，此外感之数不可尽以为热也，若概用寒凉，无不杀人。一虚损有数脉，凡患阳虚而数者，脉必数而无力，或兼细小，而证见虚寒，此则温之且不暇，尚堪作热治乎？又有阴虚之脉必数而弦滑，虽有烦热等证，亦勿妄用寒凉，若但清火，至令脾泄而败。且患虚损者脉无不数，愈虚则愈数，愈数则愈虚，岂数皆热病乎？若以虚数为热，治则万无不败者矣。一疟疾有数脉，凡疟作之时脉必紧数，疟止之时脉必和缓，岂作即有火而止即无火乎？能作能止者，惟火邪之进退耳，真火真热则不然也。此疟疾之数不可尽以为热也。一痢疾有数脉，凡痢疾之作，率由寒湿内伤，脾肾俱亏，所以脉数。但兼弦涩细弱者总皆虚，数非热数也，悉宜温补命门，百不失一。其有形症多火，年力强壮者，方可以热数论治，然必洪滑实数之脉方是其证。一痈疡有数脉，凡脉数身无热，而反恶寒，饮食如常者，或身有热而得汗不解，即痈疽之候也。然疮疡之发有阴有阳，可攻可补，亦不得尽以脉数者为热证。一症瘕有数脉，凡胁腹之下有块如盘者，以积滞不行，脉必见数。若积久成疳，阳明壅滞而致口臭牙疳发热等证者，乃宜清胃泻火，如无火证而脉见细数者，亦不得认以为热也，一胎孕有数脉，以冲任气阻，所以脉数，本非火也，此当以强弱分寒热，不可因其脉数而即以为热，而以黄芩为圣药也。又痘证有数脉，以邪毒未达也，达则不数矣。此当以虚实大小分阴阳，亦不得以数为热也。夫数之为义，躁急而不能中和也，火性急速，故阳盛之证脉来必速数而有力也，故须知数而弦急则为紧数，而流利则为滑数，而歇止则为促数，而过极则为疾数，如珠粒则为动。肺部见之则为金家贼脉，秋日逢之为克令，凶脉也。总之邪盛者固多数脉，虚甚者亦多数脉，当审察形气，随证施治可也。
虚脉
体象　虚合四形，浮大迟软，及乎寻按，几不可辨。
主病　虚主诸虚，虚因有三，六气外伐，七情内侵，不内不外，劳倦已深。左寸见虚，劳神伤心。右寸见虚，损气伤金。虚见两关，土木伤残。虚见两尺，肾气虚寒。
兼证　浮为气虚，沉为血虚，迟为阳虚，数为阴虚。
集要　虚之脉有阴有阳，为无力为无神为正气虚也。故但见指下无神者总是虚脉。《内经》曰：按之不鼓，诸阳皆然，即此谓也。大凡洪大无神者即阴虚也，细小无神者即阳虚也。阴虚则金水亏残，龙雷易炽，而五液神魂之病生焉，或盗汗遗精，或上下失血，或惊怔不宁，或咳喘劳热皆其证也。阳虚则火土受伤，真气日损，而君相水源之病生焉，或头目昏眩，或膈寒胀满，或汗多亡阳，或泻利疼痛皆其证也。救阴者壮水之主，救阳者益火之源。虚而不补，阳气将何以复，此实生死之关也。李士材曰：大凡证之虚极者必挟寒，理势然也，故虚脉行指下，则益火之源以消阴翳，可划然决矣。更有浮取之而且大且软，重按之而豁然如无，此名内真寒而外假热，古人以附子理中汤冰冷与服，以治其证也。而张璐曰：人之一生以胃气为本，凡久虚不愈诸药不效者，惟有益胃补肾两途。然当先培中土使药气四达，则周身之机运流通，水穀之精微敷布，何患其药之不效哉。喻嘉言曰：虚劳病至于亡血失精，阴血枯藁，难为力矣，急宜建其中藏，使饮食增而阴血旺，故但用稼穑作甘之味生其精血，而酸辛咸苦在所不用，舍是无良法也。故参术苓草之甘温所以为四君子也。观此可知，虚脉之为治，其要尽于是矣。夫虚之为义，专以软而无力得名。而虚之异于散脉者，则虚按之虽软犹可见也，散脉按之绝无，不可见也。虚之异于濡脉者，虚则迟大而无力，濡则细小而无力也。虚之异于芤脉者，虚则愈按而愈软，芤则重按而仍见也。至王叔和《脉经》云血虚脉虚，而独不言气虚何也？气为阳主浮分，血为阴主沉分，惟因浮分大而沉分空，故独主血虚耳。学者欲知虚脉之诊，于此不悉得其要哉。
实脉
体象　实脉有力，长大而坚，应指愊愊，三候皆然。
主病　实主诸实，实火成狂，谵语频频，阳毒为殃。两寸见实，心肺火热，咽疼舌强，胸臆气塞。左关木热，热盛生风，右关土热，火炎中宫。两尺见实，肠痈不通。
兼证　实而且紧，寒积稽留。实而且滑，痰凝作祟。
集要　实脉属火而邪气实也，有阴有阳，为三焦壅滞之候。表邪实者浮大有力，以风寒暑湿外感于经，为伤寒瘴疟，为发热头痛，为鼻塞头肿，为筋骨肢体痠疼痈毒等证。里邪实者，沉实有力，因饮食七情内伤于藏，为胀满，为闭结，为症瘕，为瘀血，为痰饮，为腹痛，为喘呕咳逆等证。火邪实者，洪滑有力，为诸实热等证。寒邪实者，弦紧有力，为诸痛滞等证。凡其在气在血，脉有兼见者当以类求。然实脉有真假，真实者易知，假实者易误。故必问其所因，而兼察形证，必得其神也。夫实之为义，专以长大有力而得名，以邪气盛满，坚动有馀之象也。盖既大而且兼长，而且有力，而且三候皆然，则诸阳之象莫不毕备焉。见此脉者，必有大邪大热大积大聚。故叔和曰：血实脉实。又曰：脉实者水穀为病。又曰：气来实大，是为太过。由是测之，则但主有馀，不主不足，较若列眉矣。若紧脉之与实脉虽相类而实相悬。但紧脉弦急如切绳，而左右弹人手，实脉则且大且长，浮中沉三候皆有力也。紧脉者，寒为热束，故其来绷急而不宽舒。实脉者，邪为火迫，故其象坚满而不和缓。以证合之，以理察之，不可混淆也。
濡脉
体象　濡脉极软，按之不得，如水上沤，如水中帛。
主病　濡主阳微，亦主卫气。寸部见濡，汗出惊悸，左关见濡，木气不升，右关见濡，土气不行，尺部见濡，温补可征。
集要　濡主阴虚，为髓竭阴伤，为健忘惊悸，为腠虚自汗，为血不荣，为脾虚湿侵，为精血枯损，为真火衰残。濡之为义，在浮候见其细软，而中候沉候不可得而见也，叔和比之帛浮水面，时珍比之水上浮沤，皆状其随手而没之象耳。濡脉之浮软与虚脉相类，但虚脉形大而濡脉形小也。濡脉之细小与弱脉相类，但弱在沉分而濡在浮分也。濡脉之无根与散脉相类，但散脉从浮大而渐至于沉绝，濡脉从浮小而渐至于不见也。从大而至无者大凶之象，从小而至无者为吉凶参半也。夫浮主气分，浮候之而无力，阳气微也。然气犹未败故浮举之而尚可得。沉主血分，沉按之而无力，阴气衰也。然惟血已衰残，故沉按之而至全无，此在久病年老之人尚未至于必绝，若平人及少壮暴病见之名为无根，慎与为治也。
弱脉
体象　弱脉极软，按之无力，浮取不见，沉取乃得。
主病　弱主阴虚，亦主营气，不止发热，筋急不利。寸中见弱，心肺薄削，关中见弱，土衰木落，尺中见弱，肾水将涸。
集要　弱主阳陷，为真气衰陷，为怔忡健忘，为自汗短气，为土寒不运，为精冷，为火衰。弱之为义，沉而细小之候也。叔和《脉经》曰：弱脉极软而沉细，按之而得，举之无有，可谓详且晰矣。曰极软，明其无力也，曰极软而沉，明其沉而无力也。曰沉，明其在阴分也，沉以候阴，沉而无力是血虚也，是营气微也。故仲景云：脉绵绵如泻漆之绝者，亡其血也。曰按之乃得，举手无有，则浮分绝无矣。夫浮以候阳，阳主气分，浮取之而如无则阳气衰微，礁然可据。彼阳气者，所以卫外而为固者也，亦所以运行三焦腐热五穀者也。弱脉形见而阴霾已极，自非见睍而阳何以复耶。按《素问》云：脉濡以滑，是有胃气。脉弱以涩，是为久病。窃思弱可重按，阴犹未绝，若兼涩象则气血交败生理灭绝矣。而仲景云：阳陷入阴，当恶寒发热。久病及年衰见之犹可继持，新病及少壮得之不死安得。柳氏云：气虚则脉弱，寸弱阳虚，尺弱阴虚，关弱胃虚。亦皆诊治之切要，不可不知也。
牢脉
体象　牢脉极沉，实大而长，似沉似伏，非伏之藏。
主病　牢脉中实，坚积为殃，肥气奔豚，息贲伏梁，心肺肾肝，各有其方，脾积如盘，在胃之疆。
集要　牢主坚积，病在乎内，为伏梁，心之积也。起于脐上，止于心下为奔豚，肾之积也。下发于小腹，上至于心下为息贲，肺之积也。发于右胁之下为肥气，肝之积也。发于左胁之下脾之积，在胃脘则为痞满之类也。他如为痃癖，为疝瘕，为瘀血，莫非积也。夫牢有二义，为坚固牢实之义，又沉潜在里之义也。沉氏曰：似沉、似伏，牢之位也。实大弦长，牢之体也。牢脉所主之证以其在沉分也。故悉属阴寒以其形弦实也，故咸为坚积。若其失血亡阴之人，则内虚而当得革脉，乃为正象，如反得牢脉，是脉与证违，可以卜死期矣。至叔和《脉经》云：牢脉似沉似伏，实大而长，微弦而牢，脉既实大弦长，才重按之便满指有力矣，又何以谓之似伏平，盖伏脉虽重按之，必推筋至骨乃见其形，何可混也。此学者所当细审者耳。
革脉
体象　革如鼓皮，脉弦而芤，不见于沉，惟见于浮。
主病　革脉中虚，男女异病。亡血伤精，男子之应，半产漏下，妇人之应，或云表邪，斟酌体认。
集要　革主表寒中虚之候，革者皮革之象也。表亦有馀而内则不足也，恰如鼓皮，外则刚急内则空虚也。浮举之而弦，大非刚急之象乎。沉按之而豁然，非中空之象乎。惟表有寒邪，弦急之象见焉，惟中亏气血，故虚空之象见焉。仲景曰：革脉弦而芤，弦则为寒，芤则为虚，虚寒相搏，此名为革。男子亡血失精，女子半产漏下。时珍云：此芤弦之脉相合，故均主失血之候，而诸家皆以为即牢脉也，混而莫辨。不知革浮牢沉革虚牢实，脉形与病证皆异也。按《甲乙经》曰：浑浑革至如涌泉，病进而色弊，绵绵其去如弦绝者死。谓脉来浊乱不明，如皮革之坚硬，急如涌泉，出而不返也。其曰涌泉，则浮取之不止于弦大而且数且搏矣。曰弦绝，则重按之不止于豁然而且绝无根蒂矣，故曰死也。王贶以为，溢脉者，因其有涌泉之喻而附会其说也。不知溢脉者，自寸而上贯于鱼际，直冲而上，如水之汛而盈溢也，与革脉奚涉乎？朱丹溪曰：如按鼓皮。其于中空外急之义，最为亲切之喻耳。
微脉
体象　微脉无力，细软有别，似有似无，欲绝非绝。
主病　微为不显，阳气衰残，阴乘于阳，洒淅恶寒。
集要　微主久虚之候。仲景曰：脉索索如蜘蛛丝者，阳气衰也。阳微则恶寒，阴微则发热，是必有须于峻补也。凡脉紧无汗，洒淅恶寒发热者是伤寒也。脉缓有汗，洒淅恶寒发热者是中风也。寸脉微，洒淅恶寒者，为阳不足，阴气上乘主于阳中，是阳不足以胜阴而与阴俱化也。尺脉微发热者，为阴不足，阳气下陷入于阴中，是阴不足以胜阳而从阳化之也。按士材曰：数以十微为一忽，十忽为一丝，十丝为一毫，十毫为一釐。由是推之，则一釐之少分而为万，方始名微，则微之渺少难见，盖可知已。
散脉
体象　散脉涣漫，有表无里，浮如杨花，沉不见矣。
主病　散为不聚，元气已伤，如木无根，败叶飘扬。
集要　散主本伤，见则危殆。为气血俱虚根本脱离之脉，为怔忡不卧，为自汗淋漓，为溢饮，为胀满，为水竭，为阳消，皆其候也。散有二义，为自有渐无之象，亦散乱不整之象也。当浮候之，俨然大而成其为脉也；及中候之，顿觉无力而减其十之七八矣；至沉候之，杳不可得而见矣。渐重渐无，渐轻渐有，明乎此八字而散脉之象详明，而散脉之义确著。故叔和《脉经》曰：散脉大而散，有表无里。而柳氏云：无统纪，无拘束，至数不齐或来多去少涣漫不收，盖言散乱而不能整齐之意，此又补叔和未备之旨，深得散脉之神者也。戴同父云：心脉大而散，肺脉短涩而散皆平脉也。心脉软散为怔忡，肺脉软散为汗出，肝脉软散为溢饮，脾脉软散为胻肿，皆病脉也。肾脉软散诸病脉代散，皆死脉也。古人以代散为必死者，岂以散为肾败之征，代为脾绝之诊也。肾脉平沉，而散脉按之不可得见，是先天资始之根本绝也。脾脉主信而代脉歇止，不愆其期，是后天资生之根本绝也。故二脉独见，均为危殆之候，而二脉交见，尤为必死之期耳。
伏脉
体象　伏隐筋下，更下于沉，推筋至骨，方可得寻。
主病　伏离于阳，抱病在阴，消阴补阳，伏起于沉。
集要　伏为阴阳潜伏阻隔闭塞之候，或火闭而伏，或寒闭而伏，或气闭而伏，为痛极，为霍乱，为疝瘕，为闭结，为气逆，为食滞，为忿怒，为厥逆水气，皆其候也。伏之为义，隐伏而不见之谓也。浮中二候，绝无形声，虽至沉候，亦必重按著骨方得见耳。然伏脉之见虽与沉、微、细、脱相类而实有不同也。盖脉之伏者，本有如无而一时隐蔽不见耳。有胸腹痛剧而伏者，有气逆于经脉道不通而伏者，有偶尔气脱不相接续而伏者，此必暴病，乃有之调其气而脉自复矣。若此外而有积困绵延，脉本细微而渐至隐伏者，即是灯烬将绝之兆，安得尚有所复。常见庸医诊此，无论久暂虚实，动称伏脉，而破气导痰等剂任意妄投，是真恐其就道稽迟而复行催牒耳。按士材曰：伏脉主病多在沉阴之分隐深之处，非轻浅之剂所能破其藩垣也。李濒湖曰：伤寒以一手脉伏为单伏，两手脉伏为双伏，不可以阳证见阴脉为例也。火邪内郁不得发越，乃阳极似阴也。故脉伏者必有大汗而解，正如久旱将雨，必先六合阴晦一回，雨后庶物咸苏也。又有阴证伤寒，先有伏阴在内而外复感邪，阴气壮盛，阳气衰微，四肢厥逆，六脉沉伏，须投姜附以灸关元，阳乃复回脉乃复出也。若夫太溪冲阳皆无脉者，不可治矣。刘元宾曰：伏脉不可发汗，为其非表脉也，亦为其将自有汗也。而洁古欲以附子、细辛、麻黄发之，非伏脉所宜也。详究其旨而伏脉诊治之要不可得而明之哉。
芤脉
体象　芤是草名，形如慈葱，浮沉俱有，中按则空（中空非全无也）。
主病　芤主血病，营不宜实，固卫调营，血则归经。
集要　芤为孤阳脱阴之候，为失血脱血，为气无所归，为阳无所附，为阴虚发热，为头晕目眩，为惊悸怔忡。此虽为阳脉而阳实无根，总为太虚之候也。芤脉之象，叔和脉经曰：浮大而软，按之中央空两旁实。刘三点曰：指下有窟，有边无中，意涉于晦，学者难明，惟士材以其与葱无异，义乃晰矣。盖以指候葱，浮候之著上面之葱皮，中候之正当葱中空处，沉候之又著下而之葱皮，以是审察，可知空必有边，其边实冇边，即此意也。而芤脉之义亦确乎其不可疑矣。戴同父云：营行脉中，脉以血为形，芤脉中空，脱血之象也。张会卿曰：芤为阳脉，凡浮豁弦洪之属皆相类也。而芤虽阳脉，阳实无根，总属大虚之候。观此，则芤脉诊治之要亦可得而明矣。
缓脉
体象　缓是平和，往来甚匀，微风轻扬，杨柳初春。
主病　缓为胃气，不主于病，察其兼见，方可论定，浮缓风证，沉缓湿证，坚大热证，涩小痹证。
集要　缓脉之象，王叔和、戴氏、杨元操、滑伯仁状之详且尽矣。李士材曰：缓脉以宽舒和缓为义，若阳寸阴尺，上下同等，无有偏胜者，和平之象也。故曰：缓而和匀，不浮不沉，不大不小，不疾不徐，意思欣欣，悠悠扬扬，难以名状者，此真胃气脉也。凡一切脉中皆须挟缓，谓之胃气。盖缓主脾脉，土为万物之母，中气调和则百病不生矣。夫脾为土藏，位居中央，孤藏以灌四旁者也。不得中和之气则有太过不及之分，当知药味之有两宜也。脾脉来如水之流者，此为太过，病在外则宜食苦以燥之，脾脉来锐坚如鸟之喙者，此为不及，病在中则宜食咸以滋其润泽，使行灌溉。经曰：脾色黄宜食咸，脾苦湿，急食苦。此之谓也。总之缓脉之义有三，凡从容和缓浮沉得中者，此是平人之正脉。若缓而滑大者多实热，如内经所言者是也。缓而迟细者多虚寒，即诸家所言是也。实热者必缓大有力，多为烦热，为口臭，为腹痛，为痈疡，为二便不利。或伤寒瘟疟初愈而馀热未清者，多有此脉。虚寒者必缓而迟细，为阳虚，为畏寒，为气怯，为头痛，为眩运，为痹弱，为痿厥，为怔悸健忘，为饮食不化，为鹜溏飧泄，为精寒肾冷，为小便频数，女人为经迟血少，为失血下血，及中风产后皆有此脉。经言：一切脉中皆须挟缓，谓之胃气。但得本藏之脉，无胃气以和之则真藏脉见，与之短期。又云：有胃气则生，无胃气则死，缓之于脉大矣哉。
疾脉
体象　疾非经常，形象速急，七至八至，数至于极。
主病　疾为阳火，其病不一，脉号离经，阴气欲竭，伤寒热甚，脉不忌疾，余病得之，皆为不吉。
集要　疾为阴竭阳极之候，或名曰疾，或名曰极，总是急速之形，数之甚者也。是惟伤寒发热方见此脉，然必洪数滑数有力，方可以热论治。如见涩数细数无力则急宜温补，故东垣南阳伤寒，脉急疾七八至皆主大温取效，须与热极当别也。若虚劳之人，亦或有之，则阴精下竭，阳光上亢，如有日无月矣。阴阳易病者，脉常七八至，号为离经，此二者咸在不治之例。至于孕妇将产，亦得离经之脉，此又非以七八至得名，如昨浮今沉，昨迟今数，但离于平素经常之象，即名为离经矣。夫脉一息四至，则一昼一夜，约一万三千五百息，而脉得八百一十丈，此人身经脉流行之常度也。若一息八至，则违运行之常矣，必至喘促声细，仅能呼吸于胸中数寸间而不能达于根蒂，真阴极于下，孤阳亢于上，而气之短已极矣。夫人之生由于气，凡残喘之尚延者，祗凭此一线之气未绝耳。一息八至之候，则气已欲脱而犹冀以草木生之，何怪乎不相及也。
促脉
体象　促脉来去，徐疾不常，数时一止，如趋偶伤。
主病　促为阳火，五因为祸，左寸脉促，心火炎灼。右寸脉促，肺鸣喀喀。左关脉促，血滞火伏。右关脉促，非狂即毒。两尺脉促，火盛水涸。
集要　促为火亢物停之候。促为之义，于急促中时见一歇止，为阳盛之象也。其因有五，或因气滞，或因血凝，或因胶痰，或因积饮，或因食壅，皆能阻遏其运行之机，故惟当往来急数之时忽见一止耳。如止数渐减则为病瘥，止数渐添则为病剧矣。夫人身之血气贯注于经脉之间者，刻刻流行，绵绵不息，藏气乖违，则稽留凝泣，阻其运行之机因而歇止者，其止为轻。若真元衰惫则阳弛阴涸，失其揆度之常因而歇止者，其止为重。然促脉之故得于藏气乖违者十之六七，得于真元衰惫者十之二三也。
结脉
体象　结为凝滞，缓时一止，徐行而怠，颇得其旨。
主病　结属阴凝，气滞之征。结见左寸，温温液液，结见右寸，咳唾呃逆。结见左关，肝胆血郁。结见右关，脾胃痰食。结见两尺，阴寒之厄。
集要　结为迟滞中时见一止也。越人曰：结甚则积甚，结微则气微，浮结者外有痛积，伏结者内有积聚，故知结而有力者方为积聚，结而无力者是真气衰弱，违其运化之常，惟一味温补为正治也。仲景云：累累如寻长竿曰阴结，蔼蔼如车盖曰阳结。《脉经》云：如麻子动摇，旋引旋收，聚散不常，曰结，不治。夫是三者虽同名为结而义实有别。浮分得之为阳结，沉分得之为阴结。止数频多参伍不调为聚散不常。由斯测之，则结之主证未可以一端尽之也。夫热则流行，寒则停滞，理势然也。人生少火衰微，中气虚寒，失其乾行之健，则气血痰食互相纠缠，而运之机缄不利，故脉滞迟乃成结也。张会卿曰：结脉多由血气渐衰精力不继，所以断而复续续而复断。久病者有之，虚劳者有之，误用攻击消伐者有之，留滞郁结者有之，素禀异常无病者亦有之。但迟而结者为阳虚，数而结者为阴虚，不可不辨也。
紧脉
体象　紧如切绳，来往有力，又如转索，左右弹击。
主病　紧主寒邪，亦主诸痛。浮紧伤寒，沉紧冷痛。人迎紧盛，伤寒切中。气口紧盛，伤食施用。
集要　紧乃阴邪搏激之候，气为寒束，寒性敛缩阳不得伸，故脉来刚急而形如绞缚也。《要略》所谓寒令脉急是也。《素问》曰：往来有力，左右弹人手。盖寒乃北方刚劲萧杀之气，故紧急中复兼左右弹手之象也。紧劲而急，与弦脉相类，但比之于弦有更加劲挺及转索之异。按绳索之转，以两股三股纠合而成之者，不独直有刚劲之象，亦且左右有转侧之形也。程知曰：紧为寒邪方盛，直细中有转动急疾之意故谓如转索耳。张仲景曰：弦者状如弓弦，按之不移也，紧者如转索无常也。张锡驹曰：弦紧之分在移与不移耳，此不可不举而别之也，紧之所主在表，为伤寒发热，为浑身筋骨疼痛，为胸腹胀满，为中寒逆冷，为吐逆食出，为风痛反张，为痃癖，为泻痢，为阴疝。在妇人为气逆经滞，在小儿为急惊抽搐，皆其候也。诊治之要岂他求哉。
弦脉
体象　弦脉端直，弓弦新张，按之不移，指下挺长。
主病　弦为阴脉，阴盛痰饮。弦为木脉，木侮土甚。寸弦乘阳，则为头痛。尺弦乘阴，则为腹痛。
集要　弦乃阳中伏阴之候，为气血不和，为气逆，为邪胜，为肝强，为脾弱，为寒热，为痰饮，为宿食，为积聚，为胀满，为虚劳，为疼痛，为拘急，为疟痢，为疝痹，为胁痛，皆其候也。弦从木化，气通乎肝，可阴可阳。但其弦大兼滑者便是阳邪，弦紧兼细者便是阴邪，弦而大为太过，弦而细为不及。弦而软其病轻，弦而硬其病重。凡藏府间胃气所及，五藏俱安，肝邪所侵，则五藏受病也。盖木之滋生在水，培养在土，若木气过强则水耗土伤。水耗则肾亏，土伤则胃损。肾为精血之本，胃为水穀之海，水穀不化精血不盛，生气败矣，所以木不宜强也，矧人无胃气则死。故脉见和缓者吉，指下弦强者凶，诸病皆然也。夫弦之为义，如琴絃之挺直而略带强也。岐伯曰：春脉肝也，东方木也，万物之所始生也，故其气来濡弱，轻虚端直以长，故曰弦。又曰，肝脉濡弱，迢迢如揭长竿末梢，曰肝平。春以胃气为本，肝脉来盈实而滑，如循长竿，曰肝病。肝脉来急而益劲，如新张弓弦，曰肝死。弦脉与长脉皆主春令。但弦为春初之象，阳中之阴，天气犹寒，故如琴絃之端直而挺然，犹带一分之紧急也。长为暮春之象，纯属乎阳，绝无寒意，故如木干之迢直以长，纯是发生之气象也。若两关俱弦，谓之双弦，若不能食，木来剋土，土已败矣，必不可治。
长脉
体象　长脉迢迢，直下直上，如循长竿，盈实滑象。
主病　长则气治，和匀非病。长而硬满，反常之应，阳毒癫痫，阳明热证。
集要　长主有馀，亦为气逆火盛之候。为木强，为土郁，为奔豚中竞，为相火专令，皆其候也。长之为义，首尾相应，往来端直也。在时为春，在人为肝。肝主春生之令，天地之气至此而发舒，脉象应之，故候得长脉也。《内经》曰：长则气治。人之肝脉得春和之气者，寿之征也，脾脉得中和之气者，富贵之应也。李月池曰：心脉长者神强气壮，肾脉长者蒂固根深，皆长脉之平者。凡实牢弦紧皆兼长象，故古人称长脉主有馀之疾也。《内经》曰：脉来软弱迢迢，如揭长竿末梢，曰肝平。脉来盈实而滑如循长竿，曰肝病。软弱者，柔和之象也；迢迢者，起伏之象也；长竿末梢长而软也。若盈实而滑则无软弱之象也，如循长竿则无迢迢之象矣，故知长而和缓，即合春和之气而为健旺之征。长而硬满，即属火亢之形而为疾病之应也。旧说过于本位为长脉，不知寸而上过则为溢脉，寸而下过则为关脉，关而上过则为寸脉，关而下过则为尺脉，尺而上过则为关脉，尺而下过则为覆脉，由此察之，则过于本位，理之所必无，惟其状如长紧，则直上直下，首尾相应，非他脉之首尾不均。此凡实牢弦紧诸脉皆兼长脉，古人称主有馀之疾，岂虚语哉。
短脉
体象　短脉缩缩，首俯尾俯，应指而回，不能满部。
主病　短则气病，尺寸是真。寸主头痛，尺主腹屯。短而滑数，为酒伤神。
集要　短主不及，为气虚之候，为心神不定，为肺虚头痛，为肝气有伤，为膈间不利，为少腹痛，为真火衰，皆其候也。短之为义，两头俯下而中间独浮也。在时为秋，在人为肺。肺应秋金天地之气至是而收敛，故蓄纳之象相应而短矣。《内经》曰：短则气病。盖以气属阳主乎充沛，若短脉独见，气衰之征兆矣。然肺为主气之藏，偏与短脉相应则又何以说也。《素问》曰：肺之平脉，厌厌聂聂，如落榆荚，则短中有和缓之象，气应治也。若不上不下，则往来涩滞，无厌厌聂聂，润泽动摇之象矣。轻薄而虚，如循鸡羽，如落榆荚，不疾不徐，虚中有实之象矣，而谓气不病乎？按同父云：短脉只见于尺寸，若关中见短，上不通寸，下不通尺，为阴阳绝脉而不治。而高阳生以短为中间有两头无，其说不能无弊。盖脉以贯通为义，一息不运则机缄穷，一毫不续则穹壤判，岂有断绝不通之理哉。假令上不贯通则为阳绝，下不贯通则为阴绝矣。殊不知短脉非两头断绝，特两头俯而沉下，中间实而浮起，仍是贯通者也。李时珍曰：长脉属肝宜于春，短脉属肺宜于秋，但诊肺肝则长短自见，故知非其时、非其部则为病耳。凡涩结微弱皆兼短象，故古人称短脉主不足之疾也。
洪脉
体象　洪脉似大，来盛去衰，状如洪水，滔滔而来。
主病　洪为实热，去来有别。去衰来盛，脉之无病；来盛去盛太过之脉；来衰去盛，不及之脉。肤痛浸淫，太过之证。咳唾气泄，不及之证。
集要　洪脉为阳，乃血气燔灼火热之候。浮洪为表热，沉洪为里热，为痰渴，为烦渴，为狂躁，为癍疹，为头疼面热，为咽乾喉痛，为口疮痈肿，为大小便不通，为痛血，此阳实阴虚，气实血虚之候。若洪大至极，甚至四倍以上者，是即阴阳离绝，关格之脉也，为不可治。洪之为义，《素问》曰：来盛去衰。万物之所以盛长也，反此者病。来盛去亦盛此为太过，病在外，来不盛去反盛，此谓不及，病在中。夫洪脉只是盛满，却非坚硬，若使大而坚硬则为实脉而非洪脉矣。古人钩洪二字名夏脉，颇有微旨，钩者以木喻也，夏木繁滋，枝华敷布畅遂，下垂有如钩也。《五气篇》曰：心脉钩。以火喻也，火气炎盛而秒，则环转有如钩也。洪者以水喻也，脉之来盛去衰，有如洪水漂流之象也。凡失血下血，久嗽久病之人俱忌洪脉。经曰：形瘦脉大，多气者死。可见形瘦不与脉合者，均非吉兆耳。
动脉
体象　动脉不一，浮滑而急，厥厥动摇，形如豆粒。
主病　动为速甚，寸尺有别。阳乘于寸，阳动发热。阴乘于尺，阴动汗出。阴阳互乘，发热汗出。按之不鼓，阳衰之切。汗出恶寒，形冷无热。
集要　动有阳盛阳虚之候，阳盛之动动而有力也，阳虚之动动乃扰乱也，为痛，为惊，为自汗，为拘挛，为心脾疼痛，为心突精失，皆其候也。动之为义，以厥厥动摇急速有力得名也。厥厥者，谓似有根之动摇，动而不移，非若滑脉之流动动而不居也。动脉似数，惟上下无头尾如豆大，厥厥动摇，故名动也。然以两头俯下，中间突起，则又极与短脉相类。但短脉为阴，不数不硬不滑也，动脉为阳，且数且硬且滑也。关前为阳，关后为阴。故仲景云：阳动则汗出。分明指左寸之心，汗为心之液，右寸之肺主皮毛而司腠理，故汗出也。又曰：阴动则发热。分明指左尺见动为肾水不足，右尺见动为相火虚炎，故发热也。因是而知，旧说以动脉只见于关上者非也。且《素问》曰：妇人手少阴心脉动甚者，妊子也。则手少阴非左寸乎，而谓动独见于关乎，此不可不辨也。
滑脉
体象　滑脉替替，往来流利，盘珠之形，荷露之义。
主病　滑司痰病，关主食风，寸候吐逆，尺便血脓。
兼证　浮滑风痰，沉滑痰食，滑数痰火，滑短气结。滑而浮大，风热之疾。滑而浮散，风虚之疾。滑而冲和，胎孕可决。
集要　滑乃气虚血虚之候，为呃逆，为食滞，为呕吐，为满闷，为痰饮。滑大滑数为内热，上为头目咽喉心肺之热，下为小肠膀胱二便之热。妇人滑脉数而经断者为有孕。若平人脉滑而和缓，此是营卫充实之兆。若过于滑大则为邪热之病。又凡为虚损者多有弦滑之脉，此阴虚而然也。泻痢者亦多弦滑之脉，此肾肝受伤也，不得概以火论也。滑之为义，往来流利而不滞涩也。阴气有馀，故脉来流利如水，盖脉者血之府也。血盛则脉滑，故肾脉宜之。夫滑脉为阳中之阴以其形兼数也，故为阳。以其形如水也，故为阳中之阴。大抵兼浮者毗于阳，兼沉者毗于阴。是以或寒或热，古无定称也。衡之以浮沉，辨之以尺寸，庶无误耳。
涩脉
体象　涩脉往来，如刀刮竹，迟细而短，三象审度。
主病　涩虚湿痹，尺精血伤，寸汗津竭，关膈液血。
兼证　涩而坚大，实热炎灼。涩而软弱，虚火乃作。
集要　涩为阴虚，乃血气俱虚之候。为少气，为忧烦，为痹痛，为拘挛，为麻木，为无汗，为脾寒少食，为胃寒多呕，为二便不和，为四肢厥冷，男子为伤精，女子为不孕，为经脉不调。凡脉见涩滞者，多由七情不遂营卫耗伤，血无以充气无以畅。其在上则有上焦之不舒，在下则有下焦之不运，在表则有筋骨之疲劳，在里则有精神之短少。凡此总属阳虚，诸家言气多血少，岂以脉不流利，犹有气多者乎。涩之为义，不流利不爽快之谓也。《内经》云参伍不调，谓其凝滞而至数不和匀也。《脉诀》以如刀刮竹为喻者，正谓其阻滞而不滑也。通真子以如雨沾沙为喻者，谓水沾金石则滑而流利，雨沾沙土则涩而不流也。须知极细极软，似有若无为微脉，浮而且细且软为濡脉，沉而且细且软为弱脉，三者之脉皆指下模糊而不清爽，有似乎涩而实有别也。肺之为藏，气多血少，故右寸见之合体之诊。肾之为藏，专司精血，故左尺见之为虚残之候。不问男女，凡尺中沉涩者必难于嗣，正以血少伤精之故。如怀孕而得涩脉，则血不足以养胎，如无孕而得涩脉，将有阴衰髓竭之忧。大抵凡物之体濡润者则必滑，枯藁者则必涩。故滑为痰饮，涩止阴衰，理有固然，无足异者。
细脉
体象　细如丝线，直软难见，较显于微，似微而非。
主病　细主劳损，宜培其本。左寸细者，补肝生心。右寸细者，培土生金。两关见细，土湿木枯。两尺见细，阴阳殊涂。
集要　细主气衰，为诸虚劳损，为怔仲不寐，为呕吐气怯，为肝阴衰，为胃虚胀，为泻利遗精，为下元冷惫，皆其候也。细之为义，小也细也，状如丝也。微脉则模糊而难见，细脉则显明而易见，故知比于微则稍稍较著也。脉理曰：细为血少气衰，有此证则顺，无此证则逆，故吐利失血得沉细者生。忧劳过度之人脉亦多细，为自伐其气血也。春夏之令少壮之人俱忌细脉，谓其不与时合，不与形合也。秋冬之际老弱之人不在禁例。大抵细微之脉俱为阳气衰残之候。《内经》曰：气主煦之。非行温补何以复其散失之元阳乎？尝见虚损之人，脉已细而身常热，医者不究其原，而以凉剂投之，遂使真阳散败，饮食不进，上呕下泄，是速之使去耳。《素问》曰：壮火食气，少火生气。火即气也，火壮则能耗散元气，少火则能生长元气。人非少火无以运行三焦，熟腐水穀，未彻乎此者，安足以操司命之权哉。然虚劳之脉，细数不可并见，并见者不治。细则气衰，数则血败。气血交穷将何以济，惟带和缓则投治或有回生之日也。
代脉
体象　代脉中止，不能自回，因而复动，良久方来。
主病　代则气衰，下元已亏。腹疼泻痢，脾土败矣。吐泻交患，胃中寒矣。伤寒心悸，气血惫矣。怀胎之诀，已三月矣。
集要　代主藏衰危急之候，为脾败，为吐利，为中寒，为腹痛，两动一止，三四日死。四动一止，六七日死。次递推求，不失经旨也。夫代者，禅之义也。如四时之禅代，不息其期也。结促之止，止无常数，代脉之止，止有常数。结促之止，一止就来，代脉之止，良久方至。《内经》以代脉为藏气衰微，脾气脱绝之诊也。惟伤寒心悸，怀胎三月，或七情太过，或跌打重伤，及风家痛家俱不忌代脉，未可断其必死也。滑伯仁曰：无痛而羸瘦，脉代者危候也，有病而气血乍损只为病脉，此为暴病言也。若久病得代脉，而冀其回春万不能耳。《内经》曰：代则气衰。又曰：代散者，死。盖代脉见而脾土衰，散脉见而肾水绝。二脉交见，虽神圣亦当望而却走矣。夫脉来一息五至则五藏之气皆足，故五十动而不一止者，合太衍之数，谓之平脉。反此则止乃见焉。肾气不能至则四十动而一止。肝气不能至则三十动而一止。脾气不能至则二十动而一止。心气不能至则十动而一止。肺气不能至则四五动而一止。同父云：三部九候，每候必满五十动，出自《难经》。而伪诀五藏歌中皆以四十五动为准，乖乎经旨矣。柳东杨曰：古人以动数候脉是吃紧语，须候五十动乃知五藏缺。今人指到腕臂即云见了，夫五十动岂弹指间事邪。故学者当诊脉问证听声察色，斯备四诊而无失耳。按代脉之义，自叔和、仲景俱云：动而中止，不能自还，因而复起，脉代者，死。又曰：脉五来一止，不复增减者，死。经名曰：代脉七来，是人一息半时不复增减，亦名曰代，正死不疑。故太仆之释代脉，亦云动而中止，不能自还，因而复动，由是复止，寻之良久，乃复强起为代，故后世以结促代并言之为止脉，岂足以尽其义哉。夫缓而一止为结，数而一止为促，其至或三或五或七或八至不等，然皆至数分明起止有力，所主之病有因气逆痰壅而为间隔者，有因血气虚脱而为断续者，有因生平禀赋多滞而脉道不利者，此皆结促之谓也。至于代脉之辨则有不同，如五十动而不一代者乃至数之代，即《灵枢·根结篇》所云是也。若脉本平匀而忽强忽弱者乃形体之代，即《平人气象论》所云：长夏胃微软弱曰平。但代无胃曰死者，乃言胃气去而真藏见者死，非谓代为止也。又若脾主四季，而随时更代者，乃气候之代，即《宣明五气》篇所云：脾脉代。《邪气藏府病形篇》所云：黄者，其脉代，皆言藏气之常候，非谓代为止也。凡脉无定候，更变不常则均谓之代，各因其变而察其情，庶得其妙。设不明此，将于脉象之吉凶究茫然莫知所辨矣，又乌足以言诊哉。

脉法总论  ***************************
夫脉状繁多，未可以二十八字尽也，然于表、里、阴、阳、虚、实之义已能括其纲要矣。即凡脉有奇情变象，要不外此二十八之形致耳。故《内经》之所云：鼓者，且浮且大也。曰搏者，且浮且疾也。曰疏者，且迟且软也。曰格者，人迎倍大也。曰关者，气口倍大也。此二脉者，后世不深维《内经》之旨而误作病名，不知病因脉得名也。曰溢者，自寸口上越鱼际，气有馀也。覆者，自尺部下达臂间，血有馀也。如仲景《脉论》曰纵者，水乘火，金乘木也。曰横者，火乘水，木乘金也。曰逆者，水乘金，火乘木也。曰顺者，金乘水，木乘火也。曰反者，来微去大，病在里也。曰覆者，头大本小，病在表也。曰高者，卫气盛也，阳脉强也。曰章者，营气盛也，阴脉强也。曰纲者，高章相搏也。曰惵者，卫气弱也，阳脉衰也。曰卑者，营气弱也，阴脉衰也。曰损者，惵卑相搏也。又有曰坚者，实之别名也。曰横者，洪之别名也。曰急者，紧之别名也。凡诸此类，即含藏于二十八脉之中，根乎阴阳，形诸体象，无非诊治之切要也。而犹不止此也。阴阳不可不分而剖，色脉不可不合而辨，尺肤不可不详而考，王病不可不谙而识，四者得而持脉之道思过半矣。
凡脉之诊，阳动阴静，阳刚阴柔，阳先阴后，阳上阴下，阳左阴右。数者为阳，迟者为阴；表者为阳，里者为阴；至者为阳，去者为阴；进者为阳，退者为阴其常经也。或阴盛之极反得阳象，或阳盛之极反得阴征，或阳穷而阴乘之，或阴穷而阳乘之，随证更迁与时变易，此阴阳之不可不分而剖也。岐伯曰：察脉动静而视精明，察五藏，观五色，有馀不足，六府强弱，形之盛衰，以此参伍，决死生之分。又曰：形气相得谓之可治，色泽以浮谓之易已，脉从四时谓之可治，脉弱以滑是有胃气。《灵枢》曰：色脉与尺，如桴鼓相应。青者脉弦，赤者脉钩，黄者脉代，白者脉毛，黑者脉石，见其色而不见其脉，反得相胜之脉则死矣，得相生之脉则生矣。又曰：精明五色者，气之华也。赤欲如白裹朱不欲如赭，白欲如鹅羽不欲如盐，青欲如苍璧不欲如蓝，黄欲如罗裹雄黄不欲如黄土，黑欲如重漆色不欲如地苍。此色脉之不可不合而稽也。《灵枢》曰：审尺之缓、急、大、小、滑、涩，肉之坚脆而病形定矣。目窠微肿，颈脉动，时咳，按之手足凹而不起，风水肤胀也。尺肤滑而淖泽者风也，尺肤滑者风痹也，尺肤粗如枯鱼之鳞者溢饮也，尺肤热甚脉盛躁者病湿也，脉甚滑者病且出也，尺肤寒脉小者泄而少气也，尺肤炬然热也。腰以上热、手前独热者，腰以下热、肘前独热者，膺前热、肘后独热者，肩背热、臂中独热者，腰腹热、肘后粗以下三四热者，肠中有虫。掌中热者腹中热，掌中寒者腹中寒。鱼上有青脉者胃中寒。尺炬然热，人迎大当夺血，尺坚大脉小少气晚有加，主死。又曰：脉急者尺肤亦急，脉缓者尺肤亦缓，脉小者尺肤亦减而少气，脉大者尺肤亦贲而起，脉滑者尺肤亦滑，脉涩者尺肤亦涩，此尺肤之不可不详而考也。《脉要精微论》曰：长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛，浑浑革至如涌泉，病进而危毙，绵绵其去如弦绝者，死。《平人气象论》曰：脉短者头疼，脉长者足胫痛，脉促上击者肩背痛，脉沉而坚者病在中，脉浮而盛者病在外，脉沉而弱寒热及疝瘕少腹痛，脉沉而横胁下有积，腹中有积横痛，脉沉而喘为寒热。脉盛滑而坚者病在外，脉小实而坚者病在内。小弱以涩谓之久病，浮滑而疾谓之新病。脉急者病瘕少腹痛，脉滑曰风，脉涩曰痹，缓而滑曰热中，盛而紧曰胀，臂多青脉曰脱血。又脉缓涩谓之解㑊安卧，脉盛谓之脱血。尺涩脉滑谓之多汗，尺寒脉细谓之后泄，尺脉粗常热者谓之热中，此主病之不可不谙而识也。若由此而欲穷变探微，非精研《灵》《素》，博宗百家不可也。许礽宗曰：脉之候，幽而难明，惟博极而心灵自启，思深而鬼神将通，则三指有隔垣之照，二竖无膏肓之遁矣。若夫病濒于死，脉候多怪，其运三五至而歇，歇而再至，如雀啄食者，脾绝也。良久一至，如屋漏滴水之状者，胃绝也。从骨间劈劈而至，寻而即散，如指弹石者，肾绝也。散乱如解绳索者，精血竭绝也。沉时忽一浮，如虾游静中一跃者，神魂绝也。浮时忽一沉如鱼翔之似有似无者，命绝也。脉息有出无入，如釜中之水，火燃而沸者，阴阳气绝也。凡此所述，脉系生死，可得其概矣。苟能触类而引伸之，将融会贯通，而全体大用，必无不明，庶无惭惭于司命之职也。

奇经八脉  ***************************
奇经八脉之名，散见《灵素》，无篇次可考，其名曰任，曰督，曰阴跷阳跷，曰冲，曰带，日阴维、阳维。任者任于前，督者督于后。阴跷为足少阴之别，阳跷为足太阳之别，冲为诸脉之总会，带为诸脉之总束。阴维则维络诸阴，阳维则维络诸阳。盖脉有奇常，十二经脉者常脉也。人之气血常行于十二经脉。经脉满溢流入他经，别道而行则名奇经，以其不拘于常也。兹录集各脉经文、诊法、主治，取八脉交会之义，编为次第，而不列于十二经脉之下，列于二十八脉者，以便于初学，恐其眩目而惑心也。
任脉（诊治）
寸口丸丸，紧细实长，男疝女瘕，任脉可详。任下鸠尾，散于腹皮，实则皮痛，虚则痒奇。
集要　《素问》曰：任脉起于中极之下，以上毛际，循腹里，上关元，至咽喉，上颐循面入目。《灵枢》曰：任脉、冲脉皆起于胞中，上循腹里，为经络之海。其浮而外者循腹上行，会于咽喉，别而络口唇。按任脉为阴脉之妊养，诊其脉，寸口脉丸丸而紧细实长，至关是也。其所主病，男子内结七情，女子带下症瘕。叔和以为绕脐引阴中痛。又曰：寸口丸丸，主腹中有气，如指上抢心，俯仰拘急。丸丸动貌，状如豆粒，厥厥动摇，故主气上冲心，紧细实长，中寒而气结也。
督脉（诊治）
尺寸俱浮，直下直上，中央浮动，督脉之象，脊强而厥，五痓可想，身柱三灸，比药为良。
集要　《素问》曰：督脉者，起于少腹以下骨中央，女子入系廷孔。其孔，溺孔之端也，其络循阴器、合篡间、绕篡后，别绕臂，至少阴与巨阳，中络者合少阴，上股内后廉贯脊属肾，与太阳起于目内眦，上额交巅，上入络脑，还出别下项，循肩膊内侠脊，抵腰中，入循膂络肾。其男子循茎下至篡，与女子等，其少腹直下者，贯脐中央，上贯心入喉，下颐环唇，上系两目之下中央，女子廷孔之端，即男子阴器合篡间也。男子精孔溺孔合併之处是合篡间也。女子胞孔溺孔合併之处是孔廷之端也。故曰：与女子等。《灵枢》曰：颈中央之脉督脉也，名曰风府。督者都也，为阳脉之都纲。任者妊也，为阴脉之妊养。督任冲三脉虽有言胞中不言胞中者，实未尝不起于胞中也。胞中者谓男女丹田之通称也。在女子谓之女子胞，在男子即精室也。按督脉为阳脉之都纲，诊其脉，尺寸脉中央俱浮，直上直下是也。其所主病为外感风寒之邪。《内经》以为实则脊强，虚则头重。叔和以为，腰脊强痛，不能俯仰，大人癫病，小儿风痫皆其候也。
跷脉（诊治）
脉涉于足，因以跷名，一阴一阳，分别宜精，寸左右弹，阳跷可决；尺左右弹，阴跷可别。
集要　左右弹，紧脉之象也，阳跷主阳络，故应于寸。阴跷主阴络，故应于尺。
阴跷
集要　《灵枢》曰：跷脉者，少阴之别，起于然谷之后，上内踝之上，直上循阴股入阴，上循胸里入缺盆，上出人迎之前，入頄，属目内眦，合于太阳，阳跷而上行，气并相还则为濡目，目气不荣则目不合，按阴跷者以其所行阴经也，起于足少阴肾经。张洁古曰：跷者，捷疾也。二跷起于足，使人跷捷也，阳跷在肌肉之上，阳脉所行贯通六府。阴跷在肌肉之下，阴脉所行贯通五藏。阳跷主表，阴跷主里，越人曰：阴跷为病，阳缓而阴急。叔和注云：当从内踝以上急，外踝以上缓，凡癫痫寒热，皮肤淫痒，少腹痛裹腰。及髓窌下连阴痛，男子阴疝、女子漏下皆其候也。
阳跷
集要　《难经》曰：阳跷脉者，起于跟中，循外踝上行入风池。盖起于跟中，上外踝，循胁上肩，夹口吻，至目极于耳后风池穴也。越人曰：阳跷为病，阴缓而阳急。叔和注曰：当从外踝以上急，内踝以上缓，凡腰背痛，癫痫、僵仆、恶风、偏枯痹痛体强皆其候也。
冲脉（诊治）
直上直下，尺寸俱牢，中央坚实，冲脉昭昭，胸中有寒，逆气里急，疝气攻心，支满溺失。
集要　《素问》曰：冲脉者，起于气街并于少阴之经，夹脐上行至胸中而散。《灵枢》曰：请言气街，胸气有街，腹气有街，头气有街，胫气有街，故气在头者止之于脑，气在胸者止之膺与背俞，气在腹者止之背俞。冲脉在脐之左右之动脉者，气在胫者止之于气街与承山踝上。又曰：冲脉者，十二经之海。与少阴之大络起于肾下，出于气街是起于腹气之街也。名曰气街，谓气所行之道路也。冲脉血盛则渗溢皮肤生毫毛，女子数脱血，不荣其口唇，故髭鬚不生。宦者去其宗筋，伤其冲脉，故须亦不生。按冲脉与督脉无异，但督脉浮冲脉沉耳。直上直下弦长相似，尺寸俱牢亦兼弦长，是以有逆气里急之证，疝气攻心，逆急也。支满者，胀也，溺失者，冲脉之邪干肾也。越人曰：凡逆气上冲，或兼里急，或作燥热，皆冲脉逆也。宜补中益气汤加炒柏炒连知母以泄冲脉。凡秋冬厥逆，气上冲咽不得息，而喘息有音不得卧，宜调中益气汤加吴茱五分，若夏月有此乃大热之证，治法不同。叔和云：冲督用事，则十二经不复朝于寸口，其人若恍惚痴狂也。
带脉（诊治）
带脉在腰，脉应于关。关左右弹，带脉可探。小儿㿗疝，女子经病，小腹腰脊，痛绕脐行。
集要　《灵枢》曰：足少阴上至膕中，别走太阳而合，上至肾，当十椎出，属带脉。《难经》曰：带脉者起于季胁，回身一周。按带脉者，足少阳胆经之穴名也。总束诸脉使不妄行，在人腰间，如人束带而前垂故名。其应于关，此脉若固则无带下漏经之病矣。带之为病，越人曰：腹满腰溶溶如坐水中，明堂曰：女人少腹痛、里急瘛瘲、月事不调、赤白带下、血崩、久而成枯者，宜涩之，血闭久而成竭者宜破之。破血有三治，始则四物入红花调黄耆肉桂，次则四物入红花调鲮鲤甲、桃仁、肉桂，童便煎服。末则四物红花调易老没药散可也。
阴维阳维（诊治）
脉名同维，分阴分阳，自尺至寸，内外宜详，尺外斜上，至寸阴维；尺内斜上，至寸阳维。
集要　从右尺外斜至寸上是阴维脉也。从左尺内斜至寸上是阳维脉也。斜上者不由正位而上，斜上大指名为尺外，斜上小指名为尺内。邪气在阳维、阳跷则发痫，痫动而属阳。邪气在阴维、阴跷则发癫，癫静而属阴故也。越人曰：阳维为病苦寒热，阴维为病苦心痛。张洁古曰：卫为阳主表，阳维受邪为病在表，故苦寒热。营为阴主里，阴维受邪为病在里，故苦心痛。李濒湖曰：阳维之脉与手足三阳相维，而足太阳少阳则终始相联附者，寒热之证。惟二经有之，故阳维为病亦苦寒热。寒热之在表而兼太阳证者，有汗当用桂枝，无汗当用麻黄。寒热之在半表半里而兼少阳证者，当用小柴胡加减治之。若夫营卫惵卑而病寒热者，黄耆建中及八物汤之类主之。阴维之脉虽交三阴而行，实与任脉同归，故心痛多属少阴、厥阴、任脉之气上冲而然。暴痛无热，久痛无寒，按之少止者为虚，不可近按者为实。凡寒痛兼少阴及任脉者四逆汤，兼厥阴者当归四逆汤，兼太阴者理中汤主之。凡热痛兼少阴及任脉者金铃散、延胡索散，兼厥阴者失笑散，兼太阴者承气汤主之。若营血内伤，兼夫任冲手厥阴者，则宜四物、养荣、妙香之类，因病治之，庶乎其不差矣。
阴维
集要　《难经》曰：阴维起于诸阴交。叔和曰：阴维主病癫痫、僵仆、失音、肌肉痹痒、汗出恶风、身洒洒然也。又曰：阴维沉实而大主胸中满，心痛如贯珠者，男子胁下实腰中痛，女子阴中痛如有疮。
阳维
集要　《难经》曰：阳维起于诸阳之会。叔和曰：阳维主病，肌肤痹痒而痛，下部不仁，汗出而寒，颠仆羊鸣，手足相引，甚者不能言也。

脉要歌括  ***************************
脉有三部，部有九候，逐部先寻，次宜总究。左寸心经火位，脉宜流利洪强。左关肝胆，弦而且长。尺即膀胱，沉静弥良。右寸肺金之主，轻浮充畅为宗。脾胃居于关部，和缓胃气常充。右尺三焦连命，沉静而实则隆。四时相代，脉状非同。秋微毛而冬石，春则弦而夏洪。滑而浮洪者肺恙，弦中兼细者脾殃。心疾则血衰脉小，肝证则涩见弦长。大而兼紧，肾疾难当。
寸口多弦，头面何曾舒泰。关前若紧，胸中定是症殃。急则风上攻而头痛，缓则皮顽痒而不良。微是厥逆之阴，数为亏损之阳。滑则痰涎而胸膈气壅，涩缘血少而背膊疼伤。沉乃背心之痛，洪为胸胁之妨。若夫关中缓则饮食必少，滑实胃火煎熬，小弱胃寒逆冷，细微食少膨胀。卫之虚者涩候，气之滞者沉当。左关微涩兮血少，右关弦急兮过劳。洪实兮血瘀之结，迟紧兮脾冷之殃。至于尺内洪大则阴虚可凭，或微或涩便浊遗精。弦者腹痛，伏者食停。滑兮小腹急痛，滞则病在月经。涩为呕逆翻胃，弦强阴疝血崩。紧乃小腹作痛，沉微必主腰疼。要之紧促形于寸，此气满于心胸，紧弦见于关，斯痛攻乎腹胁。两寸滑数兮吐逆上奔，两关滑数兮，蛔虫内啮。心胸留饮，寸口沉潜，脐腹或症，关中促结。左关弦紧兮缘筋脉之拘挛，右关沉滑兮因食积之作孽。
脉有浮沉迟数，诊必挈要寻端。浮而无力为虚，有力为邪所干。浮大伤风兮浮紧伤寒。浮数虚热兮浮缓风涎。沉缓滑大兮多热，沉迟紧细兮多寒。沉实须知积滞，沉弦气病淹淹。沉迟有力，疼痛使然。迟弦数弦兮，疟寒疟热之辨，迟滑洪滑兮，胃冷胃温之愆。数而有痛，恐发疮疡。若兼洪滑，热甚宜凉。阴数阴虚必发热，阳数阳强多汗黄。脉有七情之伤而有诸气之逆。怒伤于肝者，其脉促而气上冲。惊伤于胆者，其气乱而脉动掣。过于喜者伤于心，故脉散而气缓。过于思者伤于脾，故脉短而气结。忧伤于肺者，脉必涩而气沉。恐伤于肾者，脉当沉而气怯。若脉促而中气消，因悲伤则心象急。伤于寒者脉多迟，其人必致气收。伤于热者脉大数，其人必主气泄。
脉体既明，脉证须彻。浮多虚而表显，沉乃实而里决。滑是多痰，芤固失血。濡散总因虚而冷汗，弦紧共为寒而痛切。洪则躁烦，迟为冷别。缓则风而木顽，实则胀而秘结。涩兮血少而寒，长兮痫而又热。短小元阳必败，坚强患乎满急。伏因痛痹伏藏，细弱真阳内伤。结促惟虚断续，代云变易不常。紧急或缘泻利，紧弦症痞相妨。数主心烦，大为病进。上盛则气高，下盛则气胀。大是血虚之候，细为气虚之恙。浮洪则外证推测，沉弦惟内疾斟量。阳芤兮吐衄立至，阴芤兮下血须防。盛滑则外疼可别，实紧则内疾多伤。弱小涩微为久病，浮数滑疾是新殃。沉而弦紧，痃癖内痛，脉来缓滑，胃热须凉。长而滑大者酒病，浮而缓濡者湿伤，坚而疾者为癫，迟而伏者必厥。洪大而疾则发狂，紧滑而细为呕吵。脉洪而疾兮因热结以成痈，脉微而涩兮必崩中而脱血。阴阳皆涩数知二便之艰难，尺寸俱虚微明精血之内竭。
脉见危机者死，只因指下无神。不问何候，有力为神，按之则隐，可见无根。盖知元气之存必见力和而缓，邪气之至力强而峻。弹石为硬，来即去解索则散乱无绪，屋漏半晌而落，雀啄三五而住。鱼翔似有似无，暇游静中一跃。更有鬼贼虽如平类，土败于木真弦可畏。是亦危机，因无胃气，以此而推，五藏不异。诸逢此者，见几当避。
宜忌括略：伤寒病热兮，洪大易治而沉细难医。伤风咳嗽兮，浮濡可攻而沉牢当避。肿胀宜浮大癫狂忌虚细。下血下痢兮浮洪可恶，消渴消中兮实大则利。霍乱喜浮大而畏微迟，头疼爱浮滑而嫌短涩。肠癖脏毒兮不怕沉微，风痹足痿兮偏嫌数急。中痰中风缓滑则生，心腹作痛沉细为良。喘急浮洪者危，咳血沉弱者康。脉细软而不弦洪知不死于中恶，脉微小而不数急料无忧于金疮。吐血鼻衄兮诚不喜其实大，跌仆损伤兮是则畏其坚强。痢疾身热而脉洪其灾莫测，温病体烦而脉细此患难当。水泻脉大者可怪，亡血脉实者不祥。病在中兮脉虚为害，病在外兮脉涩为殃。腹中积久而脉虚者死，身表热甚而脉静者亡。阳证而见阴脉病势入深，阴证而见阳脉虽困无妨。汗后脉静而身凉知为易已，汗后脉躁而热甚识其将丧。蓄血之候，牢大可攻，骨蒸之馀，虚数可降。淋宜实大，涩小不利。疝必脉弦，牢急非见。藏为积兮府为聚，实强生兮沉细亡。新产之脉，小缓可喜，虚劳之脉，细数堪伤。凡此有宜有忌，吉凶可辨，而在为诊为治，仔细以详。


卷四  ——————————————————————————————————————————————————————————————————————————————————————————

脉义之要  ***************************
《内经》曰：上焦开发，宣五穀味，熏肤充身泽毛，若雾露之溉，是谓气。中焦受气取汁变化而赤是谓血。壅遏营气，令无所避是谓脉。然则，脉固主宰乎气血，所以行气行血者也，要实本乎穀气也。《内经》曰：人受气于谷，谷入于胃，以传于肺，五脏六腑皆以受气。清者为营，浊者为卫，营行脉中，卫行脉外。此明胃气为脉道之根，藏府之本，血气之自出也。夫人之生皆受气于谷，万物资生之本也。凡谷之入必先至于胃，万物归土之义也。坤土不能自专，精微上输于肺，盖地道卑而上行也。肺为乾金，所受精微，下溉藏府，盖天道下济而光明也。金土互输，地天交泰，清而上升者为营血，阴生于阳也。浊而下降者为卫气，阳根于阴也。营血为阴，故行脉中，卫气为阳，故行脉外也。是故华元化云：脉者气血之先也。而《内经》论脉则曰：有胃气则生，无胃气则死。正以胃气为脉之根蒂也。故东垣亦曰：脉贵有神。此可知脉有本原，诚为诊治之大要也。

脉度之要  ***************************
（明寸关尺人迎寸口气口及常变与独之体总现乎表里虚实之间）
《内经》曰：从鱼际至高骨却行一寸名曰寸口，从寸至尺名曰尺泽，故曰尺寸，寸后尺前名曰关。大指从鱼际穴至高骨后一寸，故名为寸也。肘腕内廉尺泽穴至高骨后一尺，故名为尺也。扁鹊曰：尺寸脉之大要会也。从关至尺是尺内，阴之所治也；从关至鱼际是寸口内，阳之所治也。上部法天，主胸以上至头之有疾；中部法人，主膈以下至脐之有疾；下部法地，主脐以下至足之有疾。浮脉法天，轻手按之以察其表也；中候法人，不轻不重按之以察其半表半里也；沉候法地，重手按之以察其里也。寸为阳为高，常宜浮大，尺为阴为下，常宜沉小。左脉不和为病在表，为阳，主四肢。右脉不和，为病在里，为阴，主腹藏。关前一分，人命之主。左为人迎以察外因，右为气口以察内因。寸关尺三部各佔三分，共成寸口，故知关前一分。左关之前一分属少阳胆部，胆为风木之司，故曰人迎紧盛，伤于风也。东方风木主天地春升之令，万物之始生也。经云：肝者将军之宫，谋虑出焉，与足少阳胆相为表里。胆者中正之官，决断出焉。人身之中胆少阳之脉行肝脉之分外，肝厥阴之脉行胆脉之位内，两阴至是而交尽，一阳至是而初生，十二经脉至是而终。且胆为中正之官刚毅果决，凡十一藏咸取决于胆，故左关之前一分为六府之源头，为诸阳之主宰，察表者不能外也。右关之前一分属阳明胃部，胃为湿土之司，故曰气口坚实者伤于食也。中央湿土得天地中和之气，万物所归之乡也。经曰：脾胃者，仓廪之官，五味出焉。土为君象，土不主时，寄旺于四季之末故名孤藏。胃为五藏六府之海，其精气上交于肺，肺气从太阴而行之，为十二经脉之始，故右关之前一分为五藏之隘口，为百脉之根荄，察里者不能废也。况乎肝胆行春令，春气浮而上升，阳之象也，阳应乎外故以候表焉。脾胃为居中，土性凝而重浊，阴之象也，阴应乎内，故以候里焉。若人迎违度，则发生之本亏，气口先拨，则资生之元壤，古人以为人命之主，厥有旨哉。然又须知气口即寸口也。黄帝曰：气口何以独为五藏主。岐伯曰：胃者水穀之海，六府之大源也，五味入口，藏于胃以养五藏气。气口亦太阴也，是以五藏六府之气，皆出于胃变见于气口。气口，六部之总称，非专指右关之前也。《难经》曰：十二经皆有动脉，独取寸口，何也？寸口者，脉之大会，会于手太阴之动脉也。肺为五藏六府之华盖，位处至高，受百脉之朝会，布一身之阴阳。故经曰：藏真高于肺，以行营卫阴阳者是也。是以十二经皆有动脉，独取肺家一经之动脉，可以决五藏六府之强弱吉凶也。要之决寿夭则存乎肺，肺主气也。决伤食则存乎胃，胃主食也。何莫非系乎右之关前也。至于察脉须明其常变，凡脉有素大素小，素阴素阳者，此其赋自先天，各成一体也。而邪变之脉，有倏缓倏疾乍进乍退者，此其根于病本，随气各异也。故凡诊视必须先识藏脉，而后可以察病脉，先识常脉，而后可以察变脉。于常脉可以察人之器局寿夭，于变脉可以察人之吉凶生死。至于男以阳为主，若寸反弱于尺者，肾气不足也；女以阴为主，若寸反旺于尺者，上焦有馀也。有馀不足，固皆病也。老弱之人脉宜缓弱，若脉旺者，病也。然有脉旺而非躁疾，此乃天禀之厚引年之征也，名为寿脉。如脉见躁疾，有表无里则为孤阳，死期近矣。而少壮之人脉宜充实，若脉见微弱，病可知矣。其有脉细而和缓三部同等，此天禀之静清逸之士也，名曰阴脉。如细小而劲直前后不等，短期必矣。肥人当沉而反浮，瘦人当浮而反沉，亦自可以类推耳。而又有其要者则在独见其真也。独之为义有在于部位者，谓诸部无恙。惟此独乖处藏奸，此其独也。有在于藏气者，不得以部位拘也。如诸见洪者皆是心脉，诸见弦者皆是肝脉。肺之浮，脾之缓，肾之石，五藏之中各有一脉。五脉互见，独乖者病，乖而弦者即本藏之有馀，乖而弱者即本藏之不足，此藏气之独也。若脉体之独者如经所云：独小者病，独大者病，独疾者病，独迟者病，独热者病，独寒者病，独陷下者病，此脉体之独也。要此三者之独亦总归于独大、独小、独疾、独迟之类，但见其一，即得其病之本矣。故经曰：得一之精以知死生。又曰：知其要者一言而终，不知其要流散无穷，正此之谓也。然综而观之，则表里虚实四字尤为脉之切要者矣。表，阳也，腑也。凡六淫之邪袭于经络，而未入胃府及藏者皆属于表也。里，阴也，藏也。凡七情之气郁于心腹之内不能散越，及饮食之伤留于藏府之间不能通泄，皆属于里也。虚者元气之自虚，精神耗散，气力衰竭也。实者邪气之太实，由于正气之本虚，邪得乘之，非元气之自实也。故虚者补其正气，实者泻其邪气。经曰：邪气盛则实，精气夺则虚。此大法也。然而大实有羸状误补益疾，至虚有盛候妄泻含冤。阴证似乎阳清之必毙，阳证似乎阴温之转伤。此非察于阴阳脉络之微，鲜不误矣。诸凡疑似之际，大抵证不足凭，当参之于脉，而脉又不足据，则必取诸沉候，彼假证之发见皆在表也，故浮取脉而脉亦假焉。真证之隐伏皆在里也，故沉候脉而脉乃见耳，此特为之提纲挈领以为诊视入门之准。而医之大要已可睹矣，学者宜深玩之。

脉有浮中沉三按之要  ***************************
（明上中下三部专求互证之义）
夫经所言上中下者，寸关尺之部位也。内外者，浮沉之部位也。掌后高骨为关，中部也；关前为寸，上部也；关后为尺，下部也。皮肤取而得之谓之浮，外也；肌肉取而得之谓之沉，内也。右寸浮以候胸中，沉以候肺。左寸浮以候膻中（即心主包络），沉以候心。右关浮以候胃、沉以候脾。左关浮以候胆、沉以候肝。左尺浮以候膀胱（洪大是膀胱），中以候小肠（脉圆是小肠），沉以候肾。右尺浮以候三焦（洪大是三焦），中以候大肠（脉直是大肠也），沉以候肾。肾有两枚，均司水火而有水火之别，故两尺以候肾。经曰：肾合三焦膀胱，盖膀胱为肾之水府，三焦为肾之火府。故左尺以候膀胱，右尺以候三焦。三焦之气生于肾，从下而上分隶于胸膈腹。而候于右尺者，乃其所居之定位，而又候于上中下三部者，乃其游行之部署也。是以寸候胸中主上焦也。关候膈中主中焦也。尺候腹中主下焦也。
若夫膈膜之脉亦有诊焉，内固不在府，外亦不在经，所谓半表半里似也，非是也。时行瘟疫之邪气不由皮毛而入，故不在经府。其邪之入也自口鼻而入于膜原，伏于背脊之前肠胃之后，经所谓横连膜原，治之以胆膜原，故其脉或在左关或在右关，其名曰动，其象如豆大，上下无头尾，其动数而不移（即厥厥动摇之动，此动脉不可以概二十八脉之动），膈膜有病之诊也。
然诊脉之法贵于圆通。肺与大肠为表里，心与小肠为表里，则尺寸可以互相印证。肺与膀胱同主腠理，则右寸左尺亦可以互相印证。夫麻黄为肺家喘药而仲景用以解太阳之邪，硝黄为肠胃主药而《局方》用以泻心经之火，即此乃知可以印证也。而治法亦于此可推矣。如浮主皮肤之病，中主肌肉之病，沉主筋骨之病，此虽不以藏府之部位言，实浮中沉之确义，诊家之切要也。《内经》曰：寸口主中，人迎主外，两者相应，俱往俱来若引绳。然盖寸口者右寸之前也，人迎者左关之前也，主中主藏也，主外主肌也。十二经脉之流行始肺终复由肝注肺，故曰两者相应，俱往俱来若引绳。然又曰：寸口人迎大小齐等。春夏人迎微大，秋冬寸口微大，名曰平人。盖齐等则藏府无有偏胜，微大则应时而旺，四时之脉，独诊肺肝者，肝藏属木生火，统主春夏。肺藏属金生水，统主秋冬，此以候平人之无病也。又曰：人迎大一倍于寸口，病在足少阳，一倍而躁，病在手少阳。人迎二倍，病在足太阳，二倍而躁，病在手太阳。人迎三倍，病在足阳明，三倍而躁，病在手阳明。寸口大于人迎一倍，病在足厥阴，一倍而躁，病在手心主。寸口二倍，病在足少阴，二倍而躁，病在手少阴。寸口三倍，病在足太阴，三倍而躁，病在手太阴。盖藏气盛则寸口大于人迎。府气盛则人迎大于寸口。虚则皆见其小，此以候藏府之盛虚也。如一盛泻胆以补肝，二盛泻膀胱以补肾，可以类推。夫经脉之次第，肺始而肝终。寸口人迎之盛虚则由肝以及肺，胆附肝为甲木故也。其序不可紊而气脉之贯通如此，所以寸口又为六府之总称也。
《内经》曰：气口何以独为五藏主？曰：胃者水穀之海，六府之大源也。是以五藏六府之气味皆出于胃，变见于气口，故曰：气口紧盛伤于食，人迎紧盛伤于风。人迎者肝胆脉也，肝胆主风。气口者脾胃脉也，脾胃主食。人迎、气口乃左右关部之前一分也（关脉一部分为三分，仍在关上，但在前之一分耳）。若夫脉口，两寸之口以候经络之气者也。《内经》曰：上部天，两额之动脉（额之两旁，足太阳膀胱脉所行）上部地，两颧之动脉（鼻之两旁近巨胜之分，足阳明胃脉所行），上部人，耳前之动脉（耳前麴车下陷中，手太阳小肠脉所行）。中部天，手太阴也（两手气口之动脉，肺脉所行），中部地，手阳明也（合谷之分动脉，大肠脉所行），中部人，手少阴也（锐骨端之动脉，心脉所行）。下部天，足厥阴也（毛际外气街下五里之分动脉，肝脉所行），下部地，足少阴也（足内踝后太溪之分动脉，肾脉所行），下部人，足太阴也（鱼腹上越两筋间箕门之分动脉，脾脉所行）。故下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气。夫经脉环络一身，故候法不独寸关尺。
而十二经脉独称九候者，神藏五形藏四也。神藏五者，心藏神，肝藏魂，肺藏魄，脾藏意，肾藏志也。形藏四者，大肠、小肠、膀胱、胃皆藏有形之物也，合为九藏，惟胆无出入，三焦包络皆无所藏，故不论也。而九候之外，又有谓之冲阳太冲者，与九候中之太溪同为足之三动脉，皆古脉法之切要者。冲阳者，胃脉也（在足背上中间）。太溪者，肾脉也（在足内踝后跟）。太冲者，肝脉也（足大指本节后）。凡病危笃，当候冲阳以验胃气，候太溪以验肾气，候太冲以验肝气，绝者不治。然百脉籍养于胃，冲阳不衰，虽危犹可治也。若似有似无为阳虚，重按似紧为中寒耳。且夫在经者在藏府之外，在府者在藏府之内，如太阳经也，膀胱府也。在经之脉洪缓不一，总皆浮也。在府之脉或浮数而团或沉实而长。
《平脉》篇曰：脉浮为在表，沉为在里，数为在府，迟为在藏。夫浮者皮肤取而得之脉也，故主表。沉者筋骨取而得之脉也，故主里。数者一息六至之脉也，故为阳，府属阳故主之。迟者一息三至之脉也，为阴，藏属阴故主之。而程知曰：躯壳之外营卫为表，躯壳之内藏府为里，故以浮沉别之。诸阳虽皆属府，诸阴虽皆属藏，当以迟数别之。然伤寒之传变亦有数而入藏，迟而入府者，熟读经文自知也。
若夫脉之来去疾迟，所以诊表里虚实法也。来者自骨肉之分而出于皮肤之际，气之升而上也，此阳脉也，故以候表。去者自皮肤之际而还于骨肉之间，气之降而下也，此阴脉也，故以候里。疾者脉数疾有馀也，故以候实。迟者脉徐迟不足也，故以候虚。虚为正虚，实为邪实。出来疾入去迟，为表实里虚，出来迟入去疾，为表虚里实。经曰：来者为阳，去者为阴。疾为阳太过也，迟为阴不及也。表实里虚者阴不及而阳太过也，表虚里实者阴太过而阳不及也。来去出入者脉之大关键也。表里虚实者病之大纲领也。知内外之阴阳而辨其孰为虚孰为实者，诊家之切要也。凡此明藏府之定位、内外之定候、表里之定情，皆为《内经》之要旨，学者盖可忽乎哉。

脉有藏府六经之要  ***************************
（明六经平脉病脉及阴阳五行相乘之义）
《内经》曰：平心脉来，累累如连珠（言滑利如珠连绵相贯），如循琅轩（言温润而柔滑二象，喻其盛满流行，无太过不及之象也），曰心平，夏以胃气为本。平肺脉来，厌厌聂聂（涩之象也），如落榆荚（毛之象也。言轻浮和缓为和平之象也），曰肺平，秋以胃气为本。平肝脉来，软弱招招（言乍起乍伏之象也），如揭长竿末梢（长而软也。此喻其弦长而兼和缓柔软之象），曰肝平，春以胃气为本。平脾脉来，和柔相离（言悠悠扬扬，时一代也），如鸡践地（鸡之行也，举足独缓。鸡足四爪，践地四布，此形容脾脉之灌溉四藏，和缓而四布也〕，长夏以胃气为本。平肾脉来，喘喘累累（沉实是生动之象）如钩（如水流而回转之象），按之而坚（不空虚也。此言心肾同象，心主血肾主水故也）曰肾平，冬以胃气为本（言四时脉应手中和，意思欣欣难以名状者，胃气脉也）。此五藏平脉之切要也。
《内经》曰：病心脉来，喘喘连属（急数之象），其心微曲（尚未至于全曲，钩多胃少之象也），曰心病。病肺脉来，不上不下（涩之象也），如循鸡羽（浮之象也，毛多胃少，肺金之病将见），曰肺病。病肝脉来，盈实而滑（弦之太过），如循长竿（长竿无梢则失其和缓之意），曰肝病（弦多胃少故病）。病脾脉来，实而盈数，如鸡举足（举足非如践地之和，亦不至于鸟距之疾，弱多胃少之象也），曰脾病。病肾脉来，如引葛（牵连引蔓之象），按之益坚（肾多胃少），曰肾病。此五藏病脉之切要也。
《内经》象曰：太阳脉至，洪大以长；少阳脉至，乍数乍疏，乍短乍长；阳明脉至，浮大而短。又曰：厥阴之至其脉弦，少阴之至其脉钩，太阴之至其脉沉。故太阳脉浮，浮缓中风，浮紧伤寒，脉浮而紧风寒症具，当两解之。阳明浮长，其病在经，阳明长洪在经热甚，阳明脉实其热入府。少阳为病，其脉必弦，若阳气微结，其脉则细（凡脉细脉沉脉紧皆阳热郁之症，可见阳气一结，不但阳症似阴，阳脉亦似阴矣）。太阴沉迟，阴邪脉也，沉迟而数，阳症必见。少阴沉细，阴邪脉也，沉细而数，阳症当辨（人知数而热，不知沉细中见数为寒甚，真阴寒症脉尝有七八至者，但按之无力而数耳，宜深察之）。厥阴微细，阴邪脉也，邪从阳化，阳症当辨，此六经脉象之切要也。
《内经》曰：心脉急甚者为瘛瘲（心为火藏，寒甚故瘛瘲），微急为心痛引背，食不下（微则薄于宫城之分，食气入胃，浊气归心，心气逆，故食不下也）。缓甚为狂笑（心气有馀。心藏神，神有馀故笑不休），缓为伏梁，在心下（心下有馀之积），上下行时唾血（心主血，热则上益而时唾）。大甚为喉吤（心气盛，故喉中吤然有声），微大为心痹引背（心气逆于心下），善泪出（心气行于上，则心精随气上凑于目）。小甚为善哕（呃逆也，心藏虚则火土之气弱，故善哕），微小为消瘅（三消之症，心肺主上消，脾胃主中消，肝肾主下消）。滑甚为善渴（阳气盛而有热盛于上，故渴），微滑为心疝引脐，小腹鸣（小腹当有形也）。涩甚为喑，微涩为血溢（心主言，心气少故喑，血多故溢于上），维厥（四维也。阳气少，故手足四维厥冷也），耳鸣癫疾（心开窍于耳，心气虚故耳鸣癫疾）。
肺脉急甚为癫疾（寒甚故也。所谓重阴则癫），微急为肺寒热（皮寒热也，寒在皮毛也），怠惰，咳唾血引腰背胸，若鼻息肉不通（肺主气，此皆肺气虚寒之所致）。缓甚为多汗（热甚故也），微缓为痿瘻（肺热叶焦则为痿也），偏风（身偏枯不用），头以下汗出不可止（腠理开故也。头以下者，颈项胸背之间，肺之外部也）。大甚为胫肿，微大为肺痹引胸背（大主多气少血。气盛于下，则为胫肿，微盛于上，则为肺痹引胸背也），起恶日光（阴血少，故恶日光，金畏火也）。小甚为泄（气血皆虚故也。肺与大肠相表里也），微小为消瘅（肺主津水之生源也）。滑甚为息贲上气（阳气盛故如此），微滑为上下出血（血随气行者也）。涩甚为呕血（血留不行，故为呕血），微涩为鼠瘻在颈肢腋之间（寒热病也），下不胜其上，其应善痠矣（痠者，阴寒而痠削不能行。肺主气而发原在下，少气有寒，则下不胜其上矣）。
肝脉急甚者为恶言（肝主语，在志为怒，肝苦急，故急甚为恶言）微急，为肥气在胁下，若覆杯（皆有馀之气也）。缓甚为善呕（食气入胃，精散于肝，缓主多热，热则肝气逆也），微缓为水瘕痹（亦饮食所积也）。大甚为内痈（大主肝气盛，则郁怒而不得疏达故也），善呕衄（肝气逆于上也），微大为肝痹阴缩（肝气逆于下也），咳引小腹（肝脉抵小腹，上注肺。咳引小腹者，经气逆于上下也）。小甚为多饮，微小为消瘅（木火盛故如此）。滑甚为㿉疝（气盛而热故也），微滑为遗溺（肝主疏泄，肝气盛，故遗溺）。涩甚为溢饮（饮留于四肢，则经脉阻滞，故脉涩），微涩为瘛挛筋痹（肝气虚而有寒，故如此，肝主筋也）。
脾脉急甚为瘛瘲（瘛者急而收引，瘲者纵而懈弛。脾主四肢，故急甚为瘛瘲），微急为膈中食饮入而还出，后沃沫（脾有寒不能运化饮食，故为膈中。不能游溢津液上归于肺，四布于皮毛，故涎沫从口出也）。缓甚为痿厥，微缓为风痿（皆四肢瘫痪而不为所用），四肢不用，心慧然若无病（病在外而不及于中）。大甚为击仆（四肢不举，若击之而仆地也）。微大为疝气，腹里大，脓血在肠胃之外（皆有馀之积聚也）。小甚为寒热（血气虚也），微小为消瘅（不能为胃行其津液故也）。滑甚为㿉癃（湿热则为疝㿉为小便闭癃），微滑为蛊毒蛔蝎腹热（湿热则生虫也），涩甚为肠㿉（脾气虚而有寒）。微涩为内㿉，多下脓血（多血少气故也）。
肾脉急甚为骨癫疾（阴寒太甚故也），微急为沉厥奔豚（正气虚寒则为沉厥，虚气反逆故为奔豚），足不收（阴寒在下），不得前后（肾开窍于二阴，气虚不化故如此），缓甚为折脊（督脉属肾，贯脊，缓则督脉懈弛，故折脊也），微缓为洞，洞者食不化，下溢还出（肾气缓故如此）。大甚为阴痿（阴器不举），微大为石水（肾水也），起脐以下至小腹，腄腄然上至胃腕（水泛而土败也），不治。小甚为洞泄（肾气虚也），微小为消瘅（精血不足）。滑甚为癃㿉（肾有热则为小便癃闭，为睾丸肿㿉），微滑为骨痿，坐不能起（热伤肾气也），起则目无所见（热伤骨精也）。涩甚为大痈（血气阻滞故也），微涩为不月，沉痔（气血不行故也）。诸急者多寒（寒气收劲故急），缓者多热（热气散弛脉缓），大者多气少血（宗气营气行于脉中，卫气行于脉外，故大主多气），小者气血皆少，滑者阳气盛，微有热，涩者多血少气，微有寒（按《内经》曰：涩者阳气有馀。言阳气受伤，故脉涩也；滑者阴气有馀也，言血随气行，阴血沸腾，故脉滑也），此六经病脉之切要也。
要之，各藏各经，无非气血阴阳之相周通也，则阴阳五行之相乘可弗辨哉。夫阴脉不足阳往从之，阳脉不足阴往乘之。如寸脉微名曰阳不足，阴气上乘入于阳中，则洒淅恶寒。尺脉弱名曰阴不足，阳气下陷于阴中则发热。此内伤不足阴阳相乘，有休止之恶寒发热也。若脉紧无汗，洒淅恶寒发热者，是伤寒也。脉缓有汗，洒淅恶寒发热者，是中风也。皆外感有馀，风寒中伤营卫，无休止之恶寒发热也。至于水乘火、金乘木，乘其所胜是相剋也，名曰纵。火乘水、木乘金，乘所不胜是反侮也，名曰横。水乘金、火乘木，子乘其母是倒施也，名曰逆。金乘水、木乘火，母乘其子是相生也，名曰顺。五藏之脉，肝弦、心洪、脾缓、肺浮、肾沉，五藏各见本脉自无病也。若见他脉，以此推之，纵者病甚，横者病危，逆者病虚，顺者病实也。金、木、水、火皆生于土，故不言乘尔。凡此皆诊视之要旨，明于《内经》，学者苟能深究焉，则藏府六经之间，宁有遁情哉。

脉有本脉变脉真藏之要  ***************************
（明纵横顺逆及有胃气无胃气之义）
心、肝、脾、肺、肾五藏，其中各有本象平脉，各有淫情病脉，各有真藏死脉，三者均要心领神会。本脉维何？一如肝藏微弦，心脏微钩，脾脏微缓，肺脏微毛，肾脏微石。本象各现于本部者为本脉，若现于别脏部位，当以顺逆纵横论之。凡顺逆纵横即变脉也。变脉维何？诸书言生剋制化，暗包夫妻、母子、顺逆、纵横在内。经曰：上下者（指标脉本脉言），万物之终始，左右者（右左指经脉络脉言），阴阳之道路（指脏神腑气言）。又曰：五脏相通移（指顺脉言）。又曰：变化相移（指纵脉言），以观其妙。又曰：从其气则和（指纵顺言），违其气则病（指横逆言），不当其位者病（言鬼贼入宫也），迭移其位者病（言飞弱坐虚也），失其位者危（指本脉失位言），尺寸反者死（指逆脉言），阴阳交者死（指横脉言）。先立其年（是言司天在泉），以知其气（言主气客气），左右应见（天泉定而应与不应分矣，当应而见则吉，不当应而见则凶），然后可以言生死之顺逆（以逆为死脉，以顺为生脉，大意已见，虽只举顺逆而纵横自寓其中）。以上经文皆是指顺逆纵横而言。顺者，心部与右肾部得肝脉、肝部得左肾脉、左肾部得肺脉、肺部得脾脉、脾部得心与右肾脉是也。逆者，心部与右肾部见左肾脉、左肾部见脾脉、脾部见肝脉、肝部见肺脉、肺部见心与右肾脉是也。纵者，心部见肝脉、肝部见心脉、左肾部见肝脉、肝部见左肾脉、肺部见脾脉、脾部见肺脉、右肾部见脾脉、脾部见右肾脉是也。横者，心部见肺脉、肺部见心脉、肝部见脾脉、脾部见肝脉、左肾部见右肾脉、右肾部见左肾脉是也。
平人忽得全顺之本脉者，清秀主身荣名贵，愚浊主发财见喜。病人忽变全顺之本脉者，可以不药自愈。平人忽得全逆之纯脉者，病象主危，平象主重病非灾。病人忽变全逆之纯脉者死，不治。平人忽得全纵之本脉者，清秀主青云稳步，愚浊主时运亨通。病人忽变全纵之病脉者，此为勿药有喜。平人忽得全横之本脉者，清秀主重病非灾，愚浊主死。病人忽变全横之病脉者，救之有法，仅可万死一生。然而得全脉者少，犯三者多。全者易治，不全者难治。
凡临症无论大小轻重，均要凝神细思，握定经络标本顺逆纵横，以核妥病症之伤中专吞，合併新久，分脏分府，审虚审实。择取七方中对症之一如法施治，自然应手取效。如或万无生理，可不必用心于无益之地。间或稍能施巧，务宜详据六脏之脉象。以弦多胃少为肝病，弦甚曰今病，但弦无胃曰死。钩多胃少为心病，钩甚曰今病，但钩无胃曰死。毛多胃少为肺病，毛甚曰今病，但毛无胃曰死。石多胃少为左肾病，石甚曰今病，但石无胃曰死。虚浮濡涩为右肾病，搏硬曰今病，忽散无胃曰死。虚涩坚快为脾病，舂硬曰今病，乍疏乍数，软散无胃曰死。此乃《内经》要紧真秘，最宜熟味。至于脉象去来之间，或夹二象三象，中含阳气，冲蓄而温柔者为静，名曰有胃气，症虽危险，不死。若是二、三象全带阴硬合现，名曰胃少。若只一象独见，无兼而躁者，名曰无胃，乃真脏死绝之脉。经曰：阴气者，静则神藏，躁则消亡（阴气指六阴藏之元神真气）。饮食自倍（一餐能吃两餐，除中之症作矣），脾胃乃伤（将绝）。若脉来纯急，如两指用力转豆，块圞坚硬，上戴尖锐，微舂似笠顶者，此心家真脏脉也。如纯弦，硬若长木正身，中夹急促而外形粗涩，似刀斫砍，此肝家真脏脉也。如风烁摆灯焰，倏灭倏明，似无似有，往来不耐指按者，此肺家真脏脉也。如纯急，若手指弹石，越按越觉楞涩，此左肾真脏脉也。如慢则似断似续，动若鱼翔虾游，知其逝而不觉其返，急则势如迸泉，自井底不流水中涌出，到水面即一圈而散，皆右肾真脏脉也。至于脾家真脏，书云：雀啄屋漏，水流覆杯，犹觉似是而非，形容尚未尽善。经云：乍数乍疏，拟议何其神也。粤稽滑动数脉，名曰三阳开泰，象之甚美者也，胡为竟与死脉并看，要须于乍字深味。凡脉连来几至，圆活转动，形情似数，非本性之善，乃如灯将灭而复明。又来几至疏离涣散，楞涩舂硬，如鸟之距，如鸟之啄，又若鸡之举足，此乃元阳谷气垂绝象，脾家之真脏脉也。以上六种真象，无论心、肝、脾、肺、肾，独现于脾部者为最，心与右肾绝，遇壬癸日时死；肝绝，庚辛日时死；脾绝，甲乙日时死；肺绝，丙丁日时死；左肾绝，戊己日时死。凡六脏绝脉各现于本位者，心与右肾现丙丁日时死，肝现甲乙日时死，脾见戊己日时死，肺见庚辛日时死，左肾见壬癸日时死。以上如系暴病或为误医，胃气脏真俱为药邪吞併，以致脉现真象者的准此期。
若于久病则不然，每多应在当令日内，时日亦可如前而定，更须兼察夹护。夹护者，即当迎送之令脉也。假如脾脏真脉或现于本部，或现于别部，春季宜防三月内，别部应戊己日时，本部应甲乙日时。假如肝脉尚未重损而可送，心脉犹未全惫而可迎，此为夹护得力，三月可以无碍。如心脉虽未大损而可送，肺脉全坏不能迎，此为夹护已伤，的于六月殒命，别部应戊己日时，本部应甲乙日时，九月、十二月之脉理同推。其馀心肝肺肾五脏真脉，理可类推。然必以馀脉虽损未现真象，惟此一脏独见者方准此断。若是别有两部三部兼带此脏真脉，更属确而且的。如或两脏三脏同绝，数经真脉杂现则难决定期。间有内久因病，形肉尽削，脉虽不现真脏，亦死。其馀暴病，间或夹带一二纵横，宜于症治用方举要说内参究。至于寿夭穷通，无不显著于脉象，大抵清秀奇特者贵，和缓停匀者富，神气流通者福，胃气强旺者寿，断续不匀者夭，滞涩短促者贫，横逆带轻者贫贱，横逆带重者贫而且夭，全横全逆者，必遭凶祸死刑。纵顺夹少者富，纵顺夹多者福而兼寿，全纵全顺者必主富足贵显，未发者心宜洪盛圆通，已发者肝宜长弦流利。脾主财禄，肾主嗣续，凡此应验，理有固然，学者宜于脉细求之也。

藏府验于形体括略  ***************************
人身形体之于藏府，内外相应，其验不爽，医者所宜析究也。夫心者君主之官，神明出焉。是心为生之本，神之变也，其充在血脉，而心之合脉也，其荣色也，其主肾也（制则化生）。心合小肠，小肠者亦脉其应也。肺者相傅之官，治节出焉。是肺为气之本，魄之处也，其充在皮，而肺之合皮也，其荣毛也，其主心也。肺合大肠，大肠者亦皮其应也。肝者将军之官，谋虑出焉。是肝为罢（音疲）极之本，魂之处也，其充在筋，而肝之合筋也，其荣爪也，其主脉也。肝合胆，胆者亦筋其应也。脾者仓廪之官，五味出焉。是脾为营之居也，其充在肉，而脾之合肉也，其荣唇也，其主肝也。脾合胃，胃者亦肉其应也。肾者作强之官，技巧出焉。是肾主封蛰藏之本也，精之处也，其充在胃，而肾之合骨也，其荣发也，其主脾也。肾合三焦、膀胱，三焦膀胱者，腠理毫毛其应也。若胆为中正之官，决断出焉。膻中为臣使之官，喜乐出焉。胃为水穀之海，五味出焉。大肠为传道之官，变化出焉。小肠为受盛之官，化物出焉。三焦为决渎之官，水道出焉。膀胱为州都之官，津液藏焉，气化则能出矣，是皆名曰器，能化糟粕，转味而出入者也。其华在唇、四白，其充在肌也。是故面赤，心之色也；好喜，心之志也；脐上动气，心之部位也；胸膈间痛，心之宫城也；舌色红，心开窍于舌也；口乾心烦，心之热也；惊悸怔忡，心神不安也；发狂昏冒，心实而热乘之也；悽然好悲，心虚而神怯也。面白，肺之色也；好悲，肺之志也；右胁动气，肺之部位也；咳动肩背，肺之腧也；胸痹而痛，肺之府也；洒淅恶寒，肤痛汗出，肺主皮毛也；咳嗽，唾痰，喷嚏流涕，喘呼气促，气短不续，肺气虚也。面青，肝之色也；好怒，肝之志也；左胁动气，肝之部位也；右胁下痛引小腹，肝脉所循也；抽搐昏黑，肝主风也；耳聋不聪，肝与胆为表里也；目䀮䀮无所见，肝开窍于目，虚故也；如有人将捕之，肝虚则胆薄也。面有微尘，胆之色也；体无膏泽，木郁不能敷荣也；善太息，木气不舒也；善呕，呕有苦，长太息，心中惔惔恐人将捕之，邪在胆；逆在胃，胆气泄则口苦，胃气逆则呕苦；数唾，胆有邪也。嗌中吤吤然，胆为相火也。膻中包络代心行事，面赤本色也。气舒则喜乐，不舒则悲愁，膻中为气海也。手心热、臂肘挛急、腋肿，外因也。胸胁支满、心中憺憺大动，目黄，喜笑不休，有馀也。面黄，脾之色也；忧思，脾之志也；当脐中有动气，脾之部位也；病则食少，脾主味也；倦怠乏力，脾主四肢也；腹满肠鸣，痛而下利，脾主腹也，此皆脾虚之症。身体沉重，腹胀便闭，脾主肉也，此为脾实之症也。腹满，胃实也；飢不受穀食，胃虚也；胀满，胃中寒也；消穀善飢，胃中热也；寒慄鼓颔，胃气虚也；当心而痛，胃脘痛也；脐以上皮热，胃中热也；脐以下皮寒，肠中寒也；胃寒肠热，胀且泄也，胃热肠寒，小腹痛胀而疾飢也。能食而脉浮数有力，与三阳热症同见者，阳结便闭也。不能食而脉沉迟有力，与三阴寒症同见者，阴结便闭也。便硬腹痛，胃实也；先硬后溏，腹缩脾虚也。噎膈反胃，气道阻隔也，久病老弱，血液乾枯也。当脐而痛不能久立，此大肠病也。小腹痛，乃小肠病也。膀胱移热于小肠，则下不得小便，上为口疮；控睾引腰脊上冲心，邪在小肠也。当耳前热，苦寒甚，若独有上热甚，小肠之脉上颊入耳中交肩上也。面黑，肾之志也；恐，肾之忐也；脐下动气，肾之部位也；腹胀喘不得卧，肾主水也；溲便不利，肾开窍二阴也；少腹满，背与骨痛，肾主骨，膀胱为表里也；呵欠，肾主欠也。心主飢，肾邪上乘于心也；足寒，肾气厥也。腹气满，小腹尤坚，不得小便，窘迫，三焦病也。三焦病，气满于皮肤中，轻轻然而不坚。下焦病，实则癃闭，虚则遗溺，闭则点滴不出，小腹胀痛，癃则勤出无度，茎中涩痛。三焦主气，癃闭、气实也；遗溺，气虚也。小腹偏肿而痛，以手按之即欲小便而不得，肩上热，膀胱病也。小便之赤白，主乎里之寒热也。赤者为热，若平素浅红淡黄，则为阴虚也。白者为寒，若平素白浑如米泔则为湿热所化也。此皆五脏六府之必应，昭然若揭矣。而《内经》有曰：五脏六腑，肺为之盖，巨肩陷，咽候见其外。五脏六府，心为之主，缺盆为之道，䯏骨有馀，以候[骨曷]骭。肝主为将，使之候外，欲知坚固，视目小大。脾者主为卫，使之迎粮，视唇好恶，以知吉凶。肾者主为外，使之远听，视耳好恶，以知其性。胃为之海，广骸大头张胸，五穀乃容。鼻队以长，以候大肠。唇厚人中长，以候小肠。目下窠大，其胆乃横。鼻孔在外，膀胱漏泄。鼻柱中央起，三焦乃约。又曰：头者，精明之府，头倾视深，精神将夺矣。背者，胸中之府，背曲肩随，府将坏矣。腰者，肾之府，转摇不能，肾将败矣。膝者，筋之府，屈伸不能，行则偻附（依附而行），筋将惫矣。骨者，髓之府，不能久立，行则振掉，骨将惫矣。手屈而不伸者其病在筋，伸而不屈者其病在骨。肺心有邪，其气留于两肘。肝有邪，其气留于两腋。脾有邪，其气留于两髀。肾有邪，其气留于两膕。又曰：邪之中人，或中于阴，或中于阳，上下左右，无有恆常。其中人也，方乘虚时及新用力。若饮食汗出，腠理开而中于邪，中于面则下阳明，中于项则下太阳，中于颊则下少阳，其中膺背两胁，亦中其经（膺属阳明，背属太阳，胁属少阳）。中于阴者，当于背胻始（手臂足胻之阴属三阴经）。臂与胻，其阴皮薄（臂外侧属三阳内侧属三阴经），其肉淖（柔软）泽（光润），故俱伤于风，独伤其阴。又曰：从腰以上，手太阴阳明主之；从腰以下，足太阴阳明主之。伤于风者，上先受之，伤湿者，下先受之，盖人身八万四千九毛窍，应呼吸为开合而风邪随处可入，故圣人避风如避矢石焉。此举邪之所伤归于藏府，症之所发验于形体，而内外相因之理皆《内经》所阐明者，大要如此。学者寻绎经旨，触类推求，诊治不皆确然有据也哉。

诊外感内伤脉举要  ***************************
凡人之病，内伤外感，虽症有可验而脉实宜审，得其要者，治乃有济矣。夫外感无非六淫，如风脉浮缓。而喻嘉言曰：中风之脉必有所兼，兼寒则浮紧，兼热则浮数，兼痰则浮滑，兼气则浮涩，兼火则盛大，兼阳虚则脉微，兼阴虚则脉数或细如丝，虚滑为头痛，迟缓为营卫衰，虚浮迟缓，正气不足，自可补救，急大数疾，邪不受制，必危无疑。若数大未至急疾尚有可救者。寒脉浮紧，三阳脉浮大有紧有数，三阴脉沉小有紧有数。而仲景于三阴统以微细言之，盖沉必重按始得，紧数亦在沉细中见，不似三阳脉浮大而紧数也。暑脉浮濡，暑乃天之气，系清邪，所以中手少阴心经，其症多与伤寒相似。但伤寒脉必浮盛，伤暑脉必濡弱为不同耳。盖寒伤形，表邪外盛，故脉大而有馀；暑伤气，元气耗伤，故脉虚而不足。
湿脉濡滞，经曰：肝肾并沉为石水，并浮为风水，水在皮肤故脉浮。脉浮恶风，恶寒不渴，名风水。脉沉，腹满不喘，水积胞中，坚满如石名石水。脉沉迟，发热胸满，身肿，汗如柏汁名黄汗。脉沉迟且喘名正水。脉浮，胕肿如泥，按之没指，其腹如鼓，不恶风不口渴名皮水。阳水沉数，阴水沉迟。
躁脉迟数，经曰：诸涩枯涸，干劲皲揭，皆属于燥，乃肺与大肠阳明燥金之气也。肝血不足，风热甚而金燥心火烁肾，消烁肾脂，令肾枯燥。仲景曰：脉浮而数，名曰阳结；脉沉而迟，名曰阴结，脉结而代，皆躁脉也。即以阳结阴结明之。《平脉篇》曰：其脉浮而数，能食不大便者此为实，名曰阳结（阳能消穀故能食）。其脉沉而迟，不能食，身体重，大便反硬名曰阴结（阴不能消穀故不能食）。又曰：脉蔼蔼如车盖者，名曰阳结也（浮数中有拥上之象）。脉累累如循长竿者（沉迟中有直引强硬之象），名曰阴结也。阳结者偏于阳而无阴以生液，阴结者偏于阴而无阳以生液，皆于脉之浮而数、沉而迟如车盖、如循长竿辨之也。凡病后伤液多有此症，或润窍以导之，或软坚以下之，乃不至于窘苦万状也。
若关格一候，非可以外感之燥症概之也。关格之脉有以尺寸候者，如云浮大之脉在于尺为关阴，关闭阴气，不能施化，故不得小便。浮大之脉在于寸为格阳，格拒阳气，不能宣通，故吐逆。浮为正气虚，大为邪气实，此一候也。有以内外候者，如云脉上来微小，下去反大，名曰反；脉上来益大，下去微小，名曰覆。反者病在里，为阴盛；覆者病在表，为阳盛。阳盛则病格，阴盛则病关，阴阳盛极不相交通，则病关格，此又一候也。有以冲阳候者，如云冲阳脉伏则尺寸之阴阳不升降，故吐逆，水穀不入，名曰格；冲阳脉涩则三焦之元气不流通，故不得小便，名曰关，此又一候也。其症头无汗者，阳未离阴，可治；头有汗则阳已上脱，不可治，此不得视为燥者也。
火脉洪长，朱丹溪曰：气有馀便是火也。其脉洪大而长，虚火外炎；脉浮细而数，虚火内灼；脉沉细而数，六淫之外感，其脉有如此者。若夫内伤，则有七情之脉。凡喜伤于心者，气缓而脉散；悲则气消而脉短；怒伤于肝者，气上冲而脉促；惊伤于胆者，气乱而脉动掣；忧伤于肺者，气沉而脉涩；思伤于脾者，气结而脉短；恐伤于肾者，气怯而脉沉，此大较也。
而饮食劳倦所宜辨也，其诊皆在右关。右关浮而有力，为饮食伤胃，饮食伤形为有馀，故脉浮而有力。右关沉而无力，为劳倦伤脾，劳倦伤气为不足，故脉沉而无力。若寒气在内，腹满绞痛，肠鸣洞泄则胃脉浮紧，亦属内伤。如寒气在外，骨筋烦痛，六脉浮紧，是外感也。
而食厥气厥亦宜辨也。人有忽然厥逆（手足逆冷），口不能言，肢不能举者，名曰食厥。食填太阴，抑遏肝胆之气不得上升，两实相搏，痛连胸膈，阳气不舒，手足逆冷，下焦隔绝，尺脉不至，若作中风中气治之危可立待。经曰：上部有脉，下部无脉，其人当吐不吐者危，宜先以盐汤吐之，再行消食导气之剂，此法大胜。惟如人有厥逆，痰壅口噤，脉伏者，身温为中风，身冷为中气，中风多痰涎，中气无痰涎，以此为辨。暴怒暴喜，忧愁不已之人气多厥逆，往往得中气之症，因怒而得者为多，局方用乌药顺气散治之，不可作中风治。然而中风多挟中气，内因七情得者法当调气，外因六淫得者，于调气中依所感六淫治之，宜用八味顺气散，此严氏之法也。若元气虚弱者，又当变而通之，《玉机微义》论之详矣。
抑又有宜辨者，则为疝瘕之脉。《内经》曰：肾脉大急沉，肝脉大急沉皆为疝。心脉搏滑急为心疝（少腹当有形也）。肺脉沉搏为肺疝（肺脉当浮，沉搏寒气也）。三阴急为疝，三阳急为瘕。肾脉小急，肝脉小急，心脉小急不鼓，皆为瘕（小急为虚寒，不鼓为血不流，故内凝为瘕也），此疝与瘕之有可辨者也。
若六郁者，其症与脉不又有辨欤。滑伯仁曰：郁者结聚而不得发越，当升者不得升，当降者不得降，当变化者不得变化，所以传化失常而病见矣。气郁者，胸膈痛；湿郁者，周身痛或关节痛，遇阴寒即发；痰郁者，动则气喘，寸口沉滑；热郁者，昏冒便赤，脉浮数（六郁不言风寒者，风寒郁而为热也）；血郁者，四肢无力，能食；食郁者，嗳酸腹饱不能食，寸口紧盛。六者之中以气为主，气行则郁散矣，此则内伤外感所兼有之症，不可不知也。要之，凡此内伤外感有症有脉，病本轻浅别无危候，但因其症，以治其标，无不可也。若病关藏气，稍见疑难须辨虚实，凭脉用药方为切当。轻者从症，十惟二三，重者从脉，十常八九，此脉之关系非浅也。
夫治病之法有舍症从脉者，有舍脉从症者，迷途莫此为甚。如外烦热而脉见微弱者，必虚火也。腹胀满而脉见微弱者，必胃虚也。虚火虚胀，其堪攻乎？此当从脉之虚，不当从症之实也。如无烦热而脉见洪数者，非邪火也。如无胀满而脉见弦强者非内实也，无热无胀其堪泄乎？此当从症之虚不当从脉之实也，盖实无假实，虚无假虚，凡此可以类推。然真实假虚之说岂曰必无。或寒邪内伤，或食停气滞而心腹急痛者，则脉或沉或伏或促或结，胀虽似虚，此假虚也。或四肢厥逆或恶寒畏风，内有烦热便结等症而脉见滑数者，症虽似虚，亦假虚也。治伤寒者每以阴脉作伏脉，不知伏脉之体虽细，必隐隐有力，况伤寒明明有症，岂容任意胡猜，草菅人命哉。虽然，脉症尤宜审其顺逆也。暴病之脉浮洪数实者为顺，久病之脉微缓软弱者为顺。暴病而沉微细弱，久病而浮洪实数皆为逆也。有馀之病浮洪紧数为顺，不足之症和缓柔软为顺。有馀而微涩细弱，不足而洪大浮数亦皆逆也，明乎此，则欲愈之脉症必能知矣。凡病人发热身疼、脉反沉迟者，是阳症而见阴脉，为难愈也，若其人有恬然嗜卧之状，热除身轻之意，其脉沉而迟者为欲愈也。何以知之，表有病者脉当浮大，今反沉迟，是无表脉，故知欲愈也。凡此诊脉之切要明辨以晰，学者可勿熟玩而深求哉。

脉有内外候之要  ***************************
人身中脏腑既具，自有经脉络脉冲贯。主六腑之络脉，细而浮，为阳为表，取之以察腑合之病症；主五脏之经脉，粗而沉，为阴为里，取之以决元真之有亡。浮指轻探肘端肌肉之间得络中之阳象乃腑脉，沉指重按肘旁筋骨之界得经中之阴神乃脏脉。腑者，府也，以其能受能盛，犹之朱门大厦故曰府。脏者，藏也，言神不能自藏，须假他物以藏之，譬如幽居密室，故曰脏。腑以表名，言其表彰于用也，脏以里名，言其收敛于内也。细体外候胃内候脾二语，知分脏内腑外，的系经文正旨。于是因从而正之曰，下附上，左内以候水肾，外以候腹中，右内以候火肾，外以候命门。中附上，左内以候肝，外以候膈，右内以候脾，外以候胃。上附上，左内以候心，外以候膻中，右内以候肺，外以候胸中。寸、关、尺正经脉之两傍，即经所云季胁脉也。季胁乃奇经八脉之络，邪犯奇经，则参差倚斜，现于正经左右，上面无病亦不现也。于是分心、肝、肺、脾、肾六神脏，于内候分胸中、膻中、腹中、命门为四形脏，统辖胆、胃、大肠、小肠、膀胱、包络六腑。于外候胆、候膈中胃、候右关，包络寄候膻中，小肠寄候命门，大肠、膀胱寄候腹中。则《内经》九脏六腑之旨昭著于内外二候之中，十二经十五络之义，三部九候之法分明于六指之下矣。《内经》言：形脏有四，有注为骨、脉、胆、女子胞者，有注为耳、目、齿、头角者，其说不一。《内经》已分骨脉于合，分胆于腑，女子胞系命门，安得又入形脏。且女子以胞为脏，则男子岂不止有形脏也，甚为可笑。况脏之为言藏也，竟以耳目头角之显露为藏，更为可笑。用以数十年辛苦而得诸试验者，特为阐扬经旨，愿以质之同人焉。

脉有经络之要  ***************************
脉有体象，宜细参求。如先分诊，一指独按，寸关尺脉之形象俱皆强旺，有力不急。后来总诊，三指齐按，或于中候间有力量不足，而沉按则更力微气弱，甚有全然不到寸关者，当以分诊之力量为假，宜作神亏虚病治。假若先分诊，独按力量强旺可爱，后来总诊三部齐按，其力量仍如此，当以分诊之力量为真，宜作神强实病医。然所言强旺非谓其急硬扛指也，甚言胃气与神气相失，离奇欠贯，疲惫迟涣，结涩仓惶是也。若形象长硬如棍，坚锐如刀，力大如舂碓，搏击如张弦，俱属纯寒纯冷之象，切勿误认为有力而妄行攻伐也。如或浮指轻取，则有指尖络脉，沉指重按，绝无指端经脉，此系脏神为腑气所并。如或象代、结、革、迟、细、弦、涩、坚、硬、长、搏，尚不过为虚为寒，若系一味浮薄微恍，断续软散，或急促硬散，俱系真元绝惫，脏神已为腑气所吞，甚难医治，必大方重剂而药力猛，方可挽救也。如或形肉脱尽者，必不治。初病得此脉虽轻亦重。假如浮指轻候不见指尖络脉，沉指重按总现指端经脉，此为腑气归脏，如同叶落归根，生气收藏之谓也。加以和缓停匀，轻舒流动，皆为体旺无病，如或带滑带数，俱属脏气太过，宜作火旺实强治。如带迟弦紧急，细弱硬涩，均属脏真火亏，宜作神伤虚损医。初病人如得此脉，虽重可治。若浮部指尖络脉高厚，或有一部及一候不符，即当留神细察。本部沉候指端另有一脉在下，安静和缓，此不过外因天时六淫所干，其病在腑，务宜细心审的，果系六气中何气，因风带弦，因寒带紧，因暑浮洪而虚，因湿缓大而涩，因燥洪数，因火滑数，仍存各象，是病起于枝叶，法当正治，即取时贤方中之对症一汤，攻其标邪而病自已。病去然后养体无妨，即经云：从外之内者，治其外。又曰：从外之内而盛于内者，先治其外而后调其内是也。如或沉候不见指端脏脉，止有浮部一按候尽薄而欠圆，此无力无神，是病起于七情，内损脏真，须要细察本部之正脉，可是本经病脉否，不然又要探的本脉飞在何部，或躔强或坐虚，又须细辨本部，的系何脏之客脉加临，可遵顺逆纵横条内，分虚损善恶制方，急救本脏以退逆横，必俟本经凶症悉除，主回脉转，而象渐现渐宽者乃腑脉，或象渐现渐厚者乃标脉，均可另更攻伐之剂以靖外邪，庶可保全性命。即经云：从内之外者调其内。又曰：从内之外而盛于外者，先调其内而后治其外是也。如无腑脉标脉现，不可妄动攻伐。除此，有一种外不因于天时之六淫，内不因于人事之七情，或脏或腑偶然一时无情之生克，以致夫妻母子转盼参商，自相胜负，更互为病，名曰不内外因，症惟此种最轻，脉当取其独大、独小、独浮，独沉、独滑、独数、独疾、独迟、独弦、独紧、独微、独涩者为病脉，认的经络，泻其太过，补其不及，有邪攻邪，有积去积。小其方，缓其制，取专经对症之品，或宜补七攻三，或宜攻七补三，或宜攻补均施，或宜先攻后补，或宜先补后攻，或宜专攻或宜专补，引之以嚮导，济之以活法。此即经云：中外不相及，则治主病者是也。凡此皆为按脉施治之要，学者宜熟念之。

脉分脏腑经络之要  ***************************
经曰：心藏神，肺藏气，肝藏血，脾藏肉，肾藏精与智。六脏之道皆出于经隧以行血气，故神智六者，有馀不足而百病生焉。神有馀则笑不休，神不足则悲。气有馀则喘咳上气，不足则息短少气。血有馀则怒，不足则恐。形有馀则腹胀泾溲不利，不足则四肢不用。志有馀则腹胀、飧泄，不足则厥。精有馀则少腹胀，茎中痛，赤白癃闭，不足则少腹引痛，腰脊强疼，机关不利。又云：肝脉满，肾满，肺满皆实，即为肿。肺之壅，喘而两胠满。肝壅两胠满，不得小便。肾壅，脚下至少腹满，胫有大小髀（音彼）䯒（音杭），大跛易偏枯。心脉满大，痫瘛筋挛。肝脉小急，痫瘛筋挛。肝脉鹜暴，有所惊骇（直急急乱皆曰鹜），脉不至，若喑，不治自已。肾脉小急、肝脉小急，心脉小急不鼓，皆为瘕。肾脉肝脉并沉为石水，并浮为风水，并虚为死，并小弦欲惊。肾脉大急沉，肝脉大急沉皆为疝。心脉滑急为心疝。肺脉沉搏为肺疝（阴气作痛为疝）。
三阳（指太阳）急为瘕，三阴（指太阴）急为疝。二阴（指少阴）急为痫厥，二阳（指阳明）急为惊。肝脉外鼓，沉为肠澼（肠澼，泄痢也。外鼓，沉，指脾藏标脉。言此标脉当作胃府络脉看，不言脾藏内候，即包本脉和缓在内，学者要知此等閒文即系脉关窍，最宜细玩），久自已（府藏之脉所以易愈，是知包函脾脉和缓之意）。肝脉小缓为肠澼，易治。肝脉小缓则肝气强旺，知为经淫入络之腑病，小缓又为二象兼见之印证。肾脉小搏沉，为肠澼下血，小搏沉乃三象兼见之印证。肠澼下血系肾脏阴病，须要小心仔细，血温身热者死。误作腑病阳症医治，致其元气外越故身热，阴火内躁故血温，知为肾脏惫绝，必死也。心肝澼亦下血，两脏总断一句，不言脉象，即隐然在上文小搏沉也。二脏同病者可治。其脉小沉涩为肠澼，分而言之，如心脉小沉涩为心澼。肝脉小沉涩为肝澼，合心肝二脉俱带小沉涩，为少阴厥阴并病，纯阴脉象，甚为难治，其身热者死，误以阳症治故必死，热见七日死。胃脉沉鼓涩，纯阴寒冷之象，胃外鼓大，此指胃之外邪标脉，亦见纯阴寒象。详究胃内胃外二语，不惟脏脉有根盘，标本及数象兼见之殊，即腑脉亦有根盘，标本及数象兼见之别，细心领会诊脉关窍在是。心脉小坚，此足征离阳失柄，阴冷侵陵，背膈偏枯。男子发左，女子发右，不喑舌转可治。脉至而搏，血衄身热者，脉来悬钩，浮为常脉，脉至如喘，名曰暴厥。暴厥者不知与人言，纯阴脉象乃虚冷之症，脉至数脉兼阳象，使人暴惊，见症亦轻，三四日自已。阳脉阳症，故可不药自愈。人咸以数脉为凶，曷不以此证之，脉至浮合，浮合如数，仓卒探之有似乎数，细心领会实是弱急，乃神气脱离之象，医要用意。
一息十至已上是经气予不足也，微见九十日死。脉至如火薪然，即前所谓形如灯焰之闪灼是也，是心经之予夺也，草乾而死。象如吹毛，乃肺之真脏脉现，其应在秋。脉至如散叶，所谓软散脉是也，是肝气之予虚也。脉至塞而鼓，乃死硬草脉之象，是肾气予不足也，悬去（沉指无根）枣华而死。脉至如丸泥，形如豆之坚硬，死顽死圞，若燥土之枯涩，是胃精予不足也，榆夹落而死。脉至如横格，形如板木横格上下，难去难来，乃结脉，无气无神之变象，是胆气予不足也，禾熟而死（即秋初时）。脉至如弦缕，即新张弓弦之象，是胞精予不足也，病善言，下霜而死，不言可治。心神不乱则无妄言，虽弦且喜中带绵缕之软，善于调治则死硬不现，尚有可起之机。脉至如交漆，谓脉象如急流旋水，乍分乍合，急射合撞硬转，交后圆作，四圆而散，交漆者，左右傍至也，微见三十日死。脉至如涌泉，所谓硬散脉象是也，浮鼓肌中，太阳气予不足也，少气者韭英而死。脉至如秃土，谓脉象散乱，难于寻按捉摸也，按之不得，是肌气予不足也，乃脾气惫坏之互词，五色先见黑白，垒发而死。脉至如悬瓮，其象轻似实而重即空，轻似聚而重似散也，悬瓮者，浮揣切之益大，是二俞之予不足也，水凝而死。悬瓮即肾真石脉之变体，死应在冬。脉至如偃刀，谓形如刀之坚锐是也，乃肝脏死绝真脉。偃刀者浮之小急，按之坚大急，五脏苑熟，小急坚，大急阴象，虽有兼象，犹万物茂极已熟，势将枯藁也，寒热独并于肾也。阴水严凝为寒，阴火酷烈为热，两相吞併，真精暗损矣。如此，其人不得坐，不得起床，立春而死。脉至如丸，滑不直指，轻按似豆之直留而下，形似丛聚而不圆转，重按则形象顿失全不当手矣。不直指者，按之不可得，是大肠气予不足也，枣生而死。脉至如华者，形如花瓣大放，似丛而实松散，轻取似有，重按全无，此乃胃神两失也。令人善恐，不欲坐卧，行立常听（间忒），是小肠气予不足也，季秋而死。季秋，九月也。心与右肾之元真既惫，则依傍命门之腑难立，火库归戌，乃脏腑表输应之理。以上悉皆《内经》辨别脏腑之数象兼见主病，真脏脉与腑气吞脏脉之必死定期。玩此则分脏经腑络为两诊，确乎其有据矣。而六脏有真象，与夫吞脏之腑脉亦有真象，腑象迟，脏象速，均不可忽也。

脉分有力有神有胃气之要  ***************************
凡脏脉去无力形象浮薄者，悉属元真虚弱无疑矣。如或浮而且大更属营气不足，法宜温中养胃。浮小又兼脏精虚惫，法宜峻补脾胃。浮涩系阴经元阳不足，宜于扶阳队中少加补血益阴之品。浮微本于真精不足，而元真无倚无藏，以致二阳暴露，药忌辛香燥烈，切恐精液重损，则元真二气反逐药性而散，故方宜太缓而味尚甘温，久则本液自生真精随复，二阳渐收渐旺矣。如带浮搏弦硬，均系阴寒动克元真，宜于峻补，大方内加入辛香燥烈发散之品，加麻黄、附子、细辛，小建中汤是也。浮洪系阳中真阴不足阴血虚损不能翕和其阳，以致阳气独盛，治法不可抑阳，只宜偏补真阴，则水火自相既济。如或浮急、浮结、浮涩、浮紧、浮革，均系脏真耗损，元阳困惫，凝成纯阴冷象，方宜重大燥补，药忌阴润凝滞，以建立中气为主，选择突将飞骑急救其元，是正法也。至于躁脉，后人误拟为燥，故立汤有滋燥养营之名，立言有滋阴降火之论。施于真浮元越，阳元津枯，可谓冤沉海底。躁指脏神舞跳不安，因于元真丧惫，务要细心分察，或于诸般浮象动中忽然踊跃舞跳，状异乎象，宛如豆爆相似，名曰阳躁，乃阳中之真阴亏损，不能吸引下交于肾。或于诸般沉象静中忽然踊跃舞跳，状异乎象，亦如豆爆相似，名曰阴躁，系阴中之真阳虚损，坠陷于下，不能呼阴精上媾于心。二者均属阳虚阴弱，元真衰颓。起于大惊大怖、大惧大恐，伤肾动心，或并病而为梦遗，或直中而为自泄，或于初病未困之先，或于大病既愈之后，实因一念之魔，曰妄动，曰神交，至扰元神真精，皆能令脉现躁。察的浮沉兼带，分清脏腑受病，淫情根蒂虚实始末，吞併因由，果系阳躁，宜于保阴队中加入安神镇惊，补真助元之品；果系阴躁，宜于扶阳剂内加入宁魂奠魄，退阴提阳之味，关锁阴精，填益骨髓，则躁象自除，神气自交，诸病不作矣。
凡诊脉，无论粗细强弱，均以指端罗纹来往自然，形迹以过指者为真元阳气，以耐寻按者为有力，以得六脏正象者为有神。于中暗蓄和缓生机者为有胃气，纵带虚损中伤症，虽危急不死。如或倚斜短促，脉独不上指心罗纹，时或恍惚如灯焰间耳，依稀中羽毛，轻重寻按，有时似觉乍遇，浮沉捕捉，久候似难再获，皆为阳气脱离，胃神惫绝，猝难回生也。若是形迹大过，得强急搏坚，结紧涩革之鼓指者，又系纯阴无阳，此乃切要之元机，医者不可不知也。
脉象之关紧要者莫如胃气。经曰：四时百病，胃气为本。何等明切。无奈后人妄指胃气为神气，大失旨矣。夫胃为水穀之海，凡饮食入胃，赖水火二气泌蒸化生五味。味中之清气精液，上升于肺叶华盖之下，将胃中精气聚化成液，滴入血海，滋血养气，贯运于脉中，而各归本脏，培养灵根，填补精髓，内强筋骨，外润皮肉，名曰营气。以其源发于胃，故又名胃气。以胃中之精液生于穀，又曰穀气。神气者，指六脏中所藏真神而言。心神之象钩，肝神之象弦，脾神之象缓，肺神之象毛，肾神之象左石右动。如胃中谷气盛，则营卫充而六脏元神自足，征应于脉象，心旺则微钩，肝旺则微弦，脾旺则和缓，肺旺则微毛，左肾旺则微石，右肾旺则舒软。若胃中谷气减少，则营气亏而六脏元神自弱，征应于脉象，心亏则钩多胃少，肝亏则弦多胃少，脾亏则弱急舂硬，肺亏则毛多胃少，左肾亏则石多胃少，右肾亏则虚浮恍涩。假若元真两惫，则龙雷之火散于外，釜底寒阴起于内，饮食入胃，辄饱胀呃逆，回酸吐哕，完穀不化，尽显火力不能泌蒸之症，以致胃气尽绝，六脏真神独见。《内经》曰皆真脏，即死脉也，绝脉也。如此分胃分神，何等透彻，诚于钩多胃少，弦多胃少，毛多胃少，石多胃少，弱急舂硬，虚浮恍涩之时，骤建真元，急退寒阴，庶龙雷关锁不扰，斯尽善矣。如或认脉欠的，邪正猜疑，虚实无惫，补泻妄施，则龙雷熯燎于上，釜底寒生于下，穀气断绝于中。一八但钩无胃，但弦无胃，但毛无胃，但石无胃，急散无胃，软散无胃，虽岐黄之圣，恶能断鳌立极于无有之乡哉。

脉有先天后天之要  ***************************
察精气神之隐微无过乎脉象，分脉象中之平病死，不离乎精气神三者，大要又在先天后天。苟能留心细察，则寿夭穷通，吉凶邪正，无不蕴蓄其中矣。先天乃人身元精、元气、元神，后天系人身凡精、凡气、凡神。元精主氤氲，凡精主交媾。元气主升降，凡气主呼吸。元神主恬淡，凡神主欲虑。元神主悟性，凡神司记性。元气藏皮肉，凡气发皮外。元精冲脏腑，凡精润皮毛。先后两旺，气色均善；先后两惫，气色俱凶。先天独用，有气无色曰困；后天独用，有色无气曰惫。脉象中之先天后天元神至，则体象虚灵，为六脏脉中之主宰。凡神现则体象圆活，为六脏冲和之本脉。元气至则轻舒冲和，凡气至则力强活健。元精至则流畅圆通，凡精至则停匀润泽。元精失则枯涩搏坚，凡精失则浮躁瞤惕。元气失则断续参差，凡气失则短缩滞缺。元神失则飘摇闪走，凡神失则慌忙急促。先天为脉中主宰，动应指心，后天为脉象濡润，温柔软款。三元并失，脉象中空而软散。三凡并失，脉象中急而硬散。先后俱丧，为脏真绝脉。先天为阳火，后天为阴火，脉象之大要，阳舒阴惨，阳静阴躁，阳软阴硬，阳和阴烈，阳通阴滞，阳聚阴散，阳滑阴涩。先天秉父母之所锺，受天地之滋长。后天赖五穀之栽培，假五味之滋灌。饱于谷则伤，合于味则泄，纵于欲则损，恣于情则漏。过于漏则精竭，精竭则气脱，气脱则神离，神离则后天尽矣。后天既丧，先天岂能独存也。夫先天犹山泽也，后天犹草木也，草木非出泽不能滋长，山泽无草木不能阴藏。诚能融会先天后天入脉，自于医道神矣。


卷五  ——————————————————————————————————————————————————————————————————————————————————————————

症治举要  ***************************
（详指伤中合併及运气之义）
古云：伤寒为诸病之祖，劳瘵为虚损之宗。盖伤寒，外感之重者也；劳瘵，内伤之重者也。内伤以肝肾虚损者为阴虚劳，以心脾右肾虚损者为阳虚劳。肺气损而嗽者为劳伤，心肺并损而热咳者为劳瘵。又或微兼内伤时未能辨脉用药，并致水火亏损而阴虚劳作矣，或致火土同败而阳虚劳起矣。保治弗能如法，久渐肝肾废残，不能纳诸经之气，气逆而肺受之，咳嗽生矣。嗽久则津液尽化为痰，而肺经清肃之令不行，则龙雷阴火无济，必暗动而为潮热矣。热嗽咸集，虚并至而劳已成矣。此略举虚劳大概，而精微妙用，贵乎临症会通。
先哲有言：凡治内伤虚损，如奉鲁哀朝，惟道以法祖，其旨深矣。若夫外感，以两经伤中而平等者为并病，以二三经轻重而差等者为合病。《伤寒》要治，赖仲景祖述岐黄，著论阐发，立三百九十七法，以穷一百一十三汤之用。又著《卒病论》指明暴中阴症。经曰：西北之气，散而寒之，散言发汗，即解表也，寒言凉泻，即攻里也。东南之气，收而温之，收言急收回邪犯本脏之元真，温言药宜热补，以驱其阴寒也。所谓同病异治者，同病指东西南北之伤中言，异治指散寒收温之方法言也。盖西北高厚，陵居而苦风寒，人身腠理缜密，夏秋略热则亢，春冬微寒辄冰。伤之感之，多属邪实热病，症依次序传经，药可计日施治。间有症符传病，内中微别，两感治疗颇不相侔。东南卑薄，山多湿重，岚瘴之乡，湿郁甚燥，倏寒倏热，乍湿乍燥，气蒸迫汗，腠理疏㿔（音洞），先因情欲劳损致正虚而关门失堵，复由沐雨栉风招外邪以乘间直入，中之者多，伤之者仅见千百中一二。故每见阴寒冷症，若只谨守一日太阳，二日阳明，定期遵其一日、二日发表而散常法，有不误人者鲜矣。且东南之人，鱼米嗜炙，劳多逸少，加之以酒为缘，无分昼夜，以色为常，不满冠笄。先元后乾，未盈即虚，离日坎月，不圆而缺，以致腑娇脏空，神疲气弱，五淫之邪皆能深中，岂独寒之为然耶？经曰：或其传化有不以次，正谓此也。每见东南之人，所感多属合邪为病。病既越乎祖病之外，汤又何不可以变祖方而施治也？须知六气首推风寒，可分可合可兼。分则独伤独中，合则两伤两中，兼则夹带暑湿燥火。因此暑湿躁火必要假合风寒，两贼附一，才能透皮毛，开腠理，干筋骨，乱气血，犯腑脏，变脉象，而伤人中人煞人也。
凡欲治疗伤中暴卒，先将各经本脉病脉，真脏死脉，或在本部，或夹顺逆纵横，摸认准的，次将腑络标本精详，然后于仲景祖病论中，各经伤病、中病、合病、并病、坏症辨别，临诊俱要细审邪犯何经，病止何地，药兵进所必由之路，贼邪走决冲犯之乡，尽皆一一筹画。何经气足脉实，可以假道而驱邪，邪去料正无用补。何经脉虚神困，先调重兵以把守，致邪贼不敢内侵，务使邪气一攻直去，可免流连冲返灾及他经也。或只除邪而正自足，或只养正而邪自服。四气中或风挟何气为病，或寒带何气为病，或风寒合引数气为病，或风邪乘虚直中，或寒邪乘虚直中，或风寒乘虚直中。因怒中肝，手足麻痹筋挛亦中肝。因房劳中肾，梦遗泄精亦中肾，大喜过乐亦中肾。因忧中心，惊惧怔忡亦中心，诸般失血亦中心，经期产后亦中心，寝魇猛跌亦中心。因悲中肺，斗闹喊喝亦中肺。因恐中脾，食寒饮冷亦中脾，泄泻下利亦中脾，食饱房劳亦中脾。凡此皆经文令不得以其次之隐衷也，宜于伤寒条内，截其后汤后法，视病之合併轻重，节取对症加减施治，乌有不效者乎。
经曰：补上下者从之。从者言顺其病性，以热治热，即用热不远热之法。治上下者逆之，逆者言反其病情，以寒治热，即用寒不远热之法。以寒热盛衰而调之者，调言其以和平为正，毋使太过不及也。人身中五脏所藏之精神，犹树木本根，腑脉脏脉犹树木正干，外现病症，犹树木上之枝花，花有结子实花，似真阳症热病也，有不结子虚花，似假阳症冷病也。是枝花荣枯，即枝花亦不得而自主也。其所以主之者，在乎本根。而病症之虚实生死，即病症亦不得而自主也。其所以主之者，在五脏中之胃气神气。凡病机权变转换处皆曰症。症者，证也。务必取诸脏腑之虚实邪正，以即证其病之虚实邪正，庶几万无一失。若只徒分某症为虚，某症为实，是望见花叶而弃根柢，则千百中直一二验耳。
经曰：必先岁气，毋伐天和。言攒一岁之和气在，是故此不可攻伐。曰无盛盛，下盛字言既受天时之实邪而病，上盛字戒医者无再补以助其实。曰无虚虚，下虚字言既受天时之虚邪而病，上虚字戒医者无再攻以益其虚。曰无致邪，有邪弗攻为致。曰无失正，误损真元为失。凡病症虽有千形万状，脉象不过虚实邪正死绝而已。如遇此经脉虚，则所发之症皆出于此经之正虚。如遇彼经脉实，则所发之病皆出于彼经之邪实。正虚急补正元，邪实速攻邪气。
经曰：上取下取，言病在上，取法乎下，病在下，取法乎上，以别邪气清浊。内取外取，言内索本脏经脉，外求腑标络脉之病。以求其过，言细求发病根源。能毒者以厚药，言治虚虚实实重病，用药贵取大毒，以其味厚气猛，力能大攻大补。不胜毒者以薄药，言即系小虚小实之病，药亦宜乎气味均薄，取其温补清凉胜病而已。其所言正虚者，乃五脏神气内夺也。假如左手三部脉象细如蛛丝，迟微无力，断续无常，隐显不一，又或有腑无脏，右关尺两部反见搏坚急躁，疾涌如奔马，圆实若转豆，轻按有馀，重按不足。奔马系孤阳无阴，转豆似心脏脉绝，喜在部位均有兼夹明显，孤阳为寒阴克战，脉因亡血著象，时畏寒时昏躁，似热实非热，似渴实无味，间或喜怒无因，有时寻死欠计。药忌重辛散阳，重燥伤阴，偏火枯水，偏气竭血，偏于扶阳则孤阳依附失所，偏于补阴则将灭之阳受劫，皆非翕阳和阴之道。法宜生津补虚，津生则精血自生，虚补则阴平阳秘，药之性味取能扶阳强阴。即书云：养阴则不滞不寒，强阳则不燥不热是也。宜于补阳队中加入鹿茸、鹿胶、人参、巴戟、枸杞、苁蓉、北味、乌梅、饴糖、乳汁之类。如或亢极隔药，服补辄生躁闷，甚至喉焦舌烂，肿痛异常，又当于法中加法，引以黄连、猪胆汁、藕汁、梨汁、童便、竹沥生兑冷服。
经曰：治寒以热，凉而行之，治热以寒，温而行之，治温以清，冷而行之，治清以温，热而行之，因事制宜，贵乎与病适当。假如右关右尺之脉俱和缓有神，左关左尺之脉均微弱无力，法当阴阳平补。如左关尺脉俱微弱或迟慢无力，右关尺脉胃足神旺微带滑数，虽系阴亏水弱，亦不可妄行滋阴降火以伤其阳，恐阳损难于猝复也。假如五经脏脉俱和缓温柔，神旺胃足，六腑络脉亦带滑数有力，方敢大攻大泻。如或左右关尺脉神胃两虚，微弱迟小，虽属水火阴阳均衰，又不宜阴阳平补，理应先救真脏，自然阳生阴长。如或两关尺脉右弱左强，水旺火亏，又不容不偏补火土急救真元也。假如两经、三经合病，内中有虚有实，虚甚者法当先补虚，必俟虚经脉回然后治其实。略虚者法宜虚实并治，补泻兼施。
假如右关脉浮紧，左关脉浮弦，或左关脉浮紧，右关脉浮弦沉指，肝脾及各部脏腑脉均带真滑真数者，此为少阳阳明合病，风寒停滞中焦，勿拘所现病症，皆以大青龙汤主之。如右关脾部不见沉指脏脉，皆并现于腑而浮或弦硬涩小，或微急虚恍，此脾经已属重伤。加之心肝肾命诸部脏脉失其乳哺，皆惶惶错乱，或微或紧或弦或硬或急，责在脾气垂绝，症必四肢软弱，元阳陷下，气之出入升降不相接，辰巳时病增，渴爱饮滚而不耐多，饮后辄渴仍如故，面色枯黄准头紫赤，上眼皮现折卓，曰难开，即开瞳神无移，不耐久睁，上下唇口或枯燥，或红色光亮。枯燥者口必无涎，红亮者口必多涎。无涎者危，多涎者略轻。甚有腹胀洞泻，完穀不化，呃逆噫嚏。病原起于大恐或贪食饮冷，或泻后，或大病体未复，即劳伤醉饱而成斯病者，急宜多服立元汤。俟本经脏脉回，然后能更他方以除其病。
如右寸肺部不见沉指脏脉，皆并现于腑而浮或硬涩而微，或毛多胃少，此肺经已属重伤，加之各部脏脉俱于虚弱中皆带毛象，此肺经垂绝之候，症必声嘶口渴，喘咳气逆，唾如寡蛋，肌肤消瘦，丝丝汗出，透体如珠，胶凝黏手，小便短少，胸膈胀满，饮食难下，不能坐卧，俯仰维艰，肺俞独寒，阙中黑暗，面白唇青，毛枯发藁，有时赤燥。寅卯时病重热甚，此乃肺痿之症作矣。病原起于忿闷忧郁，过于悲哀，斗闹喊喝之后，即继以煎炒厚味，醉饱房劳所致。急宜多服立魄汤。俟本经及各脏腑脉回，才能另更他方以除其病。
假如两经三经合病，内中并无虚脉，只有得全实邪侵犯腑合，即径行攻邪泻实之法。凡属实热者，乃五脏六腑胃神过甚，气血有馀，加以当令淫邪从皮毛客入肌肤，由合及腑，郁遏脏中，强阳盛气不得舒泻，故实也。治实大概，木郁宜达，火郁宜发，土郁宜夺，金郁宜泄，水郁宜折。又必先其所因，毋助真过，毋抑假盛，毋愆期使，大过生灾，毋失势使不及莫救。如果外挟风邪，宜于治郁队中加入桂枝、防风、苏叶、枳壳、藁本、独活、秦艽、乾葛、柴胡、白芍、水葱之类。果挟寒邪，宜于治郁队中合入麻黄、细辛、前胡、杏仁、羌活、苍术、菖蒲、川乌、附子、炮姜、肉桂、生姜、吴萸、川椒、荜茇、澄茄之类。果挟暑邪，宜于治郁队中合入人参、香薷、乾葛、炙草、白术、黄耆、砂仁、扁豆、藿香、麦冬、北味、青皮、陈皮、半夏、升麻、苍术、当归、黄柏之类。果挟湿邪，宜于治郁队中合入苍术、羌活、茵陈、茯苓、厚朴、白术、黄柏、香附、枳实、郁金、元胡、麻黄、草蔻、白蔻、川乌、草乌、首乌、荆芥、神麴、山楂、黑姜、青蒿、仙茅、遗粮、北味之类。果挟火邪，宜于治郁队中合入大黄、芒硝、黄柏、黄连、黄芩、栀仁、莲子心、胆草、石莲、元参、苦参、豆根、人中黄、芦荟、沉香、木香、檀香、川楝之类。果挟燥邪，宜于治郁队中合入天冬、麦冬、生地、竹沥、梨汁、藕汁、荷汁、姜汁、薄荷汁、荆汁、白蜜、元胡、郁金、知母、贝母、人参、元参、地骨皮、人乳、羚羊、犀角之类。
假如六部本脉停匀，有似和缓不急，宜加细察，系何脏略带真滑真伏真数真实真牢，便是此脏阳郁，复加浮指轻按，腑标络象，果系六气中何气，六郁内何郁，亦如前条别类加减以消息之。更宜加察岁运之司天在泉，天政地政，主气客气，司天之左间右间，在泉之左间右间，以天干化气为中运，地支本音为岁气，以定上下之位，推算平气太过不及之纪。平气之岁，木曰敷和，火曰升明，土曰备化，金曰审平，水曰静顺。不及之岁，木曰委和，火曰伏明，土曰卑监，金曰从革，水曰涸流。太过之岁，木曰发生，火曰赫曦，土曰敦阜，金曰坚成，水曰流衍。不及之岁，其数生，水一火二木三金四土五。譬如物类初萌，不堪旱潦风霜。太过之岁，其数成，水六火七木八金九土十，譬如物类坚实，可耐霜雪飘暴。平气之岁，其数中，水合一六，土和五十，火归二七，木符三八，金涵四九，五十蔟攒，九六冲和，雨顺风调，寒暑适中，人安物阜，自具氤氲太和景象。此天地气运自然之理也。故五行各有本初之气，各有更革之气。本初正气也，更革邪气也。正气有定例，邪气无定时。有间客气搏换为邪气者，有间主气骤发为邪气者。经曰：非其位则邪，当其位则病（言胜本先受微邪所伤，犹未现象时，当邪气主令其症必发矣）。古人于此，深致意焉。甲己化土，五十同途。乙庚化金，四九为朋。丙辛化水，一六同宗。丁壬化木，三八为友。戊癸化火，二七同道。除阴年阳年内之平气而外，中有阳年化气太过者，有阴年化气不及者，皆非中和之正，悉能为殃。如犯孤虚空亡者危。经曰：乘年之虚，则邪甚也；失时之和，亦邪甚也；遇月之空，亦邪甚也（即太阴消灭）。重感于邪，则病危矣，所谓感邪而生病也。六甲之年，敦阜之纪，岁土大过，湿气盛行，其邪乾水，左肾为孤。六乙之年，从革之纪，岁金不及，炎火盛行，其邪干金，肺脏为虚。六丙之年，流衍之纪，岁水太过，寒气盛行，其邪干火，心与右肾为孤。六丁之年，委和之纪，岁木不及，燥金盛行，其邪干木，肝脏为虚。六戊之年，赫曦之纪，岁火太过，炎火盛行，其邪干金，肺脏为孤。六己之年，卑监之纪，岁土不及，风气盛行，其邪乾土，脾脏为虚。六庚之年，坚成之纪，岁金太过，燥气盛行，其邪干木，肝脏为孤。六辛之年，涸流之纪，岁水不及，湿气盛行，其邪乾水，左肾为虚。六壬之年，发生之纪，岁木太过，风气盛行，其邪乾土，脾脏为孤。六癸之年，伏明之纪，岁火不及，寒气盛行，其邪干火，心与右肾为虚。兼犯四时主客空亡则不治。主气空亡，即春土夏金秋木冬火四季月水是也。若与客气同到，必死不救。客制主生者病轻，主制客生者病危。大凡起病日时最忌干支化气，与主制客犯符合。经曰：从其气则和，违其气则病，不当其位者病，迭移其位者病，失守其位者危，尺寸反者死，阴阳交者死。先立其年，以知其气，左右应见，乃可以言生死之顺逆。故岁运不及者，宜补孤虚，用攻药凉药有犯岁气。太过者宜损淫邪，用补药热药者有犯运气。平治者，虽可随症攻补，亦宜中病即止，无令药剂太过不及者以犯之。经曰：司气以热，用热无犯。司气以寒，用寒无犯。司气以凉，用凉无犯。司气以温，用温无犯。间气同其主无犯，异其主可小犯之。太乙天符者，至尊之贵人也，中之犯之，其病暴而死。天符同天符者，犹执法之相传也，中之犯之其病速而危。岁会同岁会者，犹行令之方伯也，中之犯之其病徐而迟。中者邪之所中，气虚而邪得所凑。犯者药之所犯，伤损而正气致失。中固由天，而犯全在人，医者不可不慎。如遇岁运太过不及之所中所犯病轻，如值当令旺季，救治得法，可获半死半生。若犯孤虚空亡，乃不治之症也。即或不加不临，无太乙天符，无天符，无岁会及无同天符，无同岁会者，虽为平治之年，药亦不宜过犯，以逆其政令。经曰：无失天信，无逆气宜，无翼其胜，无赞其复，是谓至治。先明天时，次察地利，又次察人情日用，辨别东西南北，兼理水土厚薄，抑扬性情急缓。至于年齿老少，秉赋虚实，形质肥瘦，天时旱潦，风寒邪正，以及先苦后乐，先乐后苦，富贵贫贱不同，藜藿膏粱适异，外显病症虽符，内用治疗宜别。医者欲万举万全，其于脉象虚实岂可忽乎！

诊治六部虚实  ***************************
六部之脉，必有虚实，辨症用方，自无差谬。如左寸心脉，三按有力为实，其外症必口燥舌乾，烦闷癫狂，汗如流水，面似桃花，小便短少，宜黄连泻心汤、麦冬汤、三黄汤、竹叶石膏汤。如左寸心脉，三按无力为虚，其外症多怔忡健忘，宜养心汤、归脾汤、茯苓补心汤。如左关肝脉，三按有力为实，其外症必恶风怕寒，遍体疼痛，发热头疼，宜麻黄汤、桂枝汤，或平肝饮、吴苓饮，或清脾饮，或逍遥散。如左关肝脉，三按无力为虚，其外症必双目多泪，两足乏力，眼睛时痛，女子经来少，必差后宜补肝饮或三阴煎，或大补血汤、补元煎，或四物汤，或七宝美髯丹。如左尺肾脉，三按有力为实，其外症必小便癃闭，不时淋沥，常带红赤，或眼中如流火，宜知柏四物汤，或知柏地黄汤。如左尺肾脉，三按无力为虚，其外症必男子头晕，腰痛心冲，两足无力，双目瞶瞶，不时流泪，夜间尿涌，遗精败浊，女子崩带，腰痛眼朦，时脚痹而底疼，时经水而不通，宜归肾丸，或左归丸、左归饮，或大补元煎，或地黄饮、补血汤，或还少丹，或五味子散。如右寸肺脉，三按有力为实，其外症必胸胀满，鼻衄血，夹背汗流，宜香苏散、四七汤，有热脉数泻白散，或清脾饮，或黄芩竹叶石膏汤。如右寸肺脉，三按无力为虚，其外症不时汗出如珠，头昏若倒，语言蹇涩，气脱亡阳，女子带淫白浊崩漏，宜参耆汤，或补中益气汤，或耆附四君汤、耆附六君汤。如右关脾脉三按有力为实，其外症必齿牙常痛，面常浮肿，夜难安卧，腹时疼痛，善飢善饱，宜泻黄散或竹叶石膏汤，或清胃散，或小承气汤，或正气散，或香砂平胃散，或保和丸，或养胃汤。如右关脾脉，三按无力为虚，其外症必不时泻泄，四肢难举，面黄目暗，宜术附汤，或四君汤，或桂附四君汤，或补中益气汤，或参苓白术散，或耆附六君汤，或真武汤。如右尺肾脉，三按有力为实，其外症必梦遗淋沥，女子多淫秽，育儿多癣疥，宜元麦地黄汤，或六味地黄汤，或一阴煎。如右尺肾脉，三按无力为虚，其外症必脾胃吐泻，梦遗滑精，宜右归丸、右归饮，或黑锡丹、硫黄丸，或桂附丸、耆附丸。学者按脉审症，如此而泻，如此而补，庶无误矣。
心脉实用方
黄连泻心汤　研细末，或五分或一钱。
麦冬汤　麦冬　白苓　净风　黄芩　竹叶
三黄汤　黄连　黄柏　黄芩　栀仁　大黄
竹叶石膏汤　人参　麦冬　半夏　石膏　竹叶　甘草　粳米　姜（引）
心脉虚用方
养心汤　人参　黄耆　当归　川芎　茯神　茯苓　半夏　五味　远志　枣仁　柏子（去油）　肉桂
一方　无耆、桂、苓、志、芎、夏，有生熟二地、麦冬。
归脾汤　人参　黄耆　当归　白术　茯神　远志　枣仁　龙眼　木香　甘草　姜　枣（引）
茯苓补心汤　人参　白苓　当归　川芎　白芍　熟地　前胡　苏叶　半夏　陈皮　甘草　姜　枣（引）
肝脉实用方
麻黄汤　麻黄　桂枝　杏仁　甘草
桂枝汤　白芍　桂枝　甘草
平肝饮
吴苓汤　吴萸　白苓
清脾饮　柴胡　青皮　黄芩　白术　白苓　半夏　川朴　草果　甘草　姜　枣（引）
逍遥散　当归　白芍　白术　白苓　柴胡　薄叶　川朴　姜（引）
肝脉虚用方
补肝饮
四阴煎　沙参　麦冬　白芍　白苓　百合　生地　甘草
三阴煎　当归　熟地　酒芍　枣仁　人参　炙草
大补血汤（即补血汤）　人参　淮药　熟地　当归　枣皮　杜仲　枸杞　甘草
补元煎（即大补元煎）　人参　当归　熟地　川芎　白芍　茯神　枣仁　麦冬　陈皮　五味　栀仁　甘草
四物汤　当归　川芎　白芍　熟地
七宝美髯丹　何首乌　白苓　当归　淮膝　枸杞　菟丝　固脂
忌铁，重用枸杞、杜仲。
肾脉实用方
知柏四物汤　当归　熟地　川芎　白芍　知母　川柏
知柏地黄汤　熟地　淮药　白苓　枣皮　丹皮　泽泻　知母　川柏
或加淮膝、金钗木通，择而用之。
肾脉虚用方
归肾丸　熟地　淮药　白苓　当归　枣皮　枸杞　菟丝　杜仲
左归丸　熟地　淮药　川膝　枣皮　枸杞　菟丝　鹿胶　龟胶
左归饮　熟地　淮药　白苓　枣皮　枸杞　甘草
大补元煎　人参　淮药　熟地　当归　枣皮　杜仲　枸杞　甘草
地黄饮　熟地　巴戟　苁蓉　白苓　枣皮　远志　五味　麦冬　熟附　肉桂　石斛　菖蒲
入薄叶，姜、枣（引）。
补血汤　熟地　当归　川芎　白芍　人参　茯神　枣仁　麦冬　陈皮　五味　栀仁　甘草
还少丹
五味子散　五味　吴萸　姜　枣（引）
肺脉实用方
香苏散　苏叶　香附　陈皮　甘草
四七汤　白苓　川朴　半夏　苏叶　姜　枣（引）
泻白散　桑皮　地骨　粳米　甘草
清肺饮　连翘　川芎　白芷　黄连　黄芩　荆芥　桑皮
黄芩竹叶石膏汤
肺脉虚用方
参耆汤　人参　黄耆
补中益气汤　人参　黄耆　白术　当归　陈皮　升麻　柴胡　炙草
耆附四君子汤　人参　白术　白苓　黄耆　熟附　甘草
耆附六君子汤　人参　白术　白苓　半夏　陈皮　黄耆　熟附　甘草
脾脉实用方
泻黄散　防风　藿香　栀仁　石膏　甘草
竹叶石膏汤
清胃散　升麻　黄连　当归　生地　丹皮　石膏　石斛
小承气汤　川朴　枳实　大黄
正气散　藿枝　苍术　川朴　白苓　半夏　陈皮　桔梗　苏叶　白芷　腹皮　神麴　甘草
香砂平胃散　苍术　川朴　陈皮　藿香　砂仁　神麴　甘草
保和丸　神麴　山楂　白苓　半夏　连翘　菔子　麦芽
养胃汤　苍术　川朴　白苓　半夏　陈皮　藿枝　草果　人参　甘草　姜　枣（引）
一方　有熟附八分。
脾脉虚用方
术附汤　熟附　生姜　白术　甘草　大枣
四君子汤　耆附六君子汤　补中益气汤
参苓白术散　人参　白苓　白术　淮药　薏仁　莲肉　砂仁　桔梗　扁豆　甘草　枣（引）
桂附四君子汤　人参　白苓　白术　熟附　肉桂　甘草
真武汤　白芍　白术　白苓　熟附　甘草　姜（引）
命门脉实用方
元麦地黄汤　即地黄汤重用丹皮、元参、麦冬。
六味地黄汤　熟地　淮药　白苓　枣皮　泽泄　丹皮
一阴前　熟地　生地　白芍　麦冬　牛膝　丹参　甘草
命门脉虚用方
右归丸　熟地　淮药　当归　枣皮　枸杞　菟丝　杜仲　鹿胶　肉桂　熟附
右归饮　熟地　淮药　熟附　枣皮　枸杞　肉桂　杜仲　甘草
黑锡丹　黑铅　硫黄（各二两）
将锡溶化，渐入硫黄，俟结成片，倾地上出火毒，研至无声为度。治阴阳不升降，上盛下虚。
硫黄丸
桂附汤　肉桂　熟附
耆附汤　黄耆　熟附　姜（引）

诊病方脉总论  ***************************
夫病有表里，症有寒热，脉有虚实，方有补泄，神而明之，存乎人耳。如外感乃六淫之脉，必左关部浮大有力，左尺寸俱带浮洪，其外症必头疼发热，恶寒怕冷，或腰疼而咳嗽，或善喷而流涕，务宜汗之散之。如咳嗽，参苏饮加麻茸，或金沸草散，或半夏温肺散，或小青龙汤，或苏沉九宝汤。兼阴虚者，茯苓补心汤去地黄。遍体疼痛，五积散少用当归，加羌活、防风之属，或苍防败毒散，或麻黄桂枝汤。
而内伤七情者，必右关部浮大有力，右寸肺脉沉而涩，或三五不调，其外症不思饮食，或吐泻，或饱胀，胸腹不快，吐酸，面黄而白，宜正气散加砂仁、桂枝，或神麴、山楂之属。右寸关浮而无力，按之虚空无力者，宜补中益气汤加净风，或健中汤，或真武汤加桂枝，或桂附六君汤，或归脾汤，或调中益气汤。右寸按之有力者，宜四七汤，或香苏散。且如右手肺脾二脉浮空无力，按指无神，其外症恶寒发热，遍体疼痛，神思昏倦，面色微黄，无论老幼，初寒皆系不足，一概寒凉勿用，发表少投，宜补中益气汤加桂附，建中汤用饴糖，连进多服，或真武汤加桂枝、粉葛，或理中汤加椒、耆、熟附，渴甚略加粉葛，汗多倍用黄耆，头痛加蔓京、白芷，体痛倍熟附、白术，或加菟丝、淮药、枣肉，或加五味、巴戟、金毛，阳弱加附子、肉桂、固脂，阴虚加枸杞、熟地、苁蓉。若气口脉浮中沉按指有力，真真伤食无疑，宜不换金正气散加砂仁、楂肉，香砂平胃散倍神麴。腹痛泻泄以五苓饮，痞满饱胀以养胃汤，或补中益气汤，或藿香正气散，或枳术丸，或保和丸，或香砂六君汤。且如左手肝肾二脉三按无力，其外症热发于午夜之间，肌消于骨肉之际，咳嗽不已，吐血交作，此为真阴亏损，阳火煎熬，宜茯苓补心汤去半夏加淮药，或四物汤去地芎加淮药、菟丝，或地黄汤去丹皮、泽泄，加龟（胶、板）、鹿（胶、茸）、苁蓉，或七宝美髯丹加淮药、金狗，或还少丹，或养荣汤去陈（皮）芍（药）而加苁蓉、淮药，或添淮（药）附（子）而倍五味术耆，脾虚要去地黄，遗泄须加龙骨。若人迎脉浮中沉按指有力，断断外感无疑，宜五积散、麻黄汤、半夏越婢汤，次以小柴胡汤加桂枝、粉葛。再热不退，以败毒散加芩连。舌色黑渴不饮，则以大承气汤倍大黄。又如左手三部浮数有力，右手三部浮数无神，其外症头疼发热，遍体疼痛，口渴欲饮，俯仰难安，坐卧不宁，此气虚劳力感寒也，宜黄耆建中汤加菟丝、淮药、术附之类以调之。右手三部按指有力，左手三部略按无神，其外症头目昏疼，腰疼足软，口燥舌乾，言语蹇涩，神思昏瞶，此肾气虚惫之症也，宜左归丸、左归饮及当（归）、地（黄）、枸（杞）、杜（仲）、菟丝加黄耆之类以理之。至若两手三部有力，两尺更觉有神，其外症身重如山，热大如炉，扬手掷足，掀衣去被，狂言不已，饮冷不休者，此真内有燥粪，急宜攻之下之。凡此审病验症，按脉取方，如此而下，如此而汗，如此而温，庶无虚虚实实之误矣。
病症方脉扼要用方
参苏饮　人参　白苓　半夏　陈皮　前胡　枳壳　桔梗　粉葛　木香　甘草
加麻茸。
金沸草散　旋覆花（一名金沸草）　麻黄　白芍　半夏　前胡　荆芥　甘草　姜（引）
半夏温肺汤　半夏　陈皮　白芍　杏仁　五味　北辛　肉桂　乾姜　甘草
小青龙汤　麻黄　桂枝　白芍　半夏　五味　乾姜　北辛　甘草
苏沉九宝汤　麻黄　桂枝　杏仁　苏叶　桑皮　陈皮　腹毛　甘草
茯苓补心汤
五积散　当归　川芎　白芍　白苓　半夏　陈皮　桔梗　枳壳　苍术　川朴　麻黄　桂枝　乾姜　甘草　加羌活　防风
苍防败毒散　桔梗　川芎　白苓　枳壳　羌活　独活　柴胡　前胡　苍术　防风　薄叶　姜（引）
麻黄桂枝汤　麻黄　桂枝　杏仁　白芍　甘草
藿香正气散　藿香　苍术　白苓　川朴　半夏　陈皮　桔梗　苏叶　腹毛　白芷　神麴　甘草　加砂仁　桂枝　楂肉
补中益气汤　加净风。
建中汤　熟地　白芍　白苓　生姜　桂枝　饴糖
真武汤　白苓　白芍　白术　熟附　甘草　姜（引）
加桂枝。
桂附六君子汤　六君子汤加熟附、肉桂。
归脾汤
调中益气汤　人参　黄耆　苍术　陈皮　升麻　柴胡　木香　甘草
四七汤　香苏散
补中益气汤　加肉桂、熟附。
建中汤
真武汤　加桂枝、粉葛
理中汤　人参　白术　乾姜　甘草
加熟附、黄耆、川椒。渴，加粉葛；汗，倍黄耆；头痛，加蔓荆、白芷；体痛，倍熟附、白术，或加菟丝、淮药、枣皮，或加五味、巴戟、金毛；阳弱，加熟附、肉桂、固脂；阴虚，加枸杞、熟地、肉苁蓉。
不换金正气散　苍术　白苓　川朴　半夏　陈皮　藿香　甘草　加砂仁　楂肉
香砂平胃散　倍加神麴。
五苓饮　白术　白苓　猪苓　泽泄　肉桂
养胃汤
补中益气汤　加砂仁。
正气散
枳术丸　白术　枳实
荷叶烧饭和丸。加砂仁。
保和丸
香砂六君子汤　茯苓补心汤
四物汤
地黄汤　除丹皮、泽泄，加龟胶、鹿胶、肉苁蓉，或龟板、鹿茸。
七宝美髯丹　加淮药、金狗。
还少丹　熟地　淮药　淮膝　巴戟　枸杞　杜仲　白苓　枣皮　远志　五味　楮实　小茴　苁蓉　石菖蒲
加楂肉，蜜丸。
人参养荣汤　人参　黄耆　白术　白苓　熟地　当归　白芍　肉桂　五味　远志　陈皮　甘草　姜　枣（引）
或去陈皮、白芍，加肉苁蓉、淮药，或添淮药、熟附，倍用五味、黄耆、白术。脾虚，除熟地；遗泄，加龙骨。
五积散　麻黄汤
半夏越婢汤　麻黄　半夏　石膏　甘草　姜　枣（引）
小柴胡汤　人参　半夏　柴胡　黄芩　甘草　姜　枣（引）
加桂枝、粉葛。
败毒散　桔梗　白苓　川芎　枳壳　羌活　独活　柴胡　前胡　薄叶　姜（引）
大承气汤　大黄　芒硝　川朴　枳实
黄耆建中汤　白芍　肉桂　黄耆　甘草　姜　枣（引）
左归丸
左归饮　倍当归、熟地、枸杞、杜仲、菟丝，加黄耆。

诸血指要  ***************************
夫人之血生于心，藏于肝，统于脾，宣布于肺，施泄于肾，灌溉一身。则知血既统于脾，脾实生化之本，而治失血之症，宜以调理脾胃为主。虽云血来多因火迫，而火宜导以归源，期血乃归经。苟妄用寒凉，则反激浮火逆上，且伤胃气，而脾愈不能统血也矣。夫血有因于外感者，经曰：岁火太过，炎暑流行，肺金受刑，民病血溢血泄，是火气能使人失血也。太阴司天，寒淫所胜，民病呕血、血泄、鼽衄、善悲，是寒气能使人失血也。太阴在泉，湿淫所胜，民病血见，是湿气能使人失血也。少阴司天，水火寒热，持于气交，热病生于上，冷病生于下，寒热凌犯而争于中，民病血溢血泄，是寒热凌犯，能使人失血也。太阴司天，初之气风湿相搏，民病血溢，是风湿相搏能使人失血也。岁金太过，燥气流行，民病咳逆血溢，是燥气能使人失血也。此六气俱能使人失血者也。
若其由于内伤者，忧闷伤心则面赤而心中躁扰，血来鲜红，左寸脉必涩而芤也。怒气伤肝则胁疼而血来多紫，入水必沉，左关脉必急而芤也。劳碌思虑伤脾，则面目萎黄，四肢困倦，血来必多，入水半浮半沉，右关脉必弱而芤也。忧思抑郁伤肺，则胸前膨胀，面无光泽，血来少而或淡红，入水必浮，右寸脉必浮涩而芤也。如火盛烁金，则乾咳无痰，痰中时带血星，或如脓臭，或如肉屑，或如红丝，右寸脉必浮数而芤也。淫欲伤肾，亏损真阴真阳，血逆上行，入水亦沉，两尺脉必微弱而芤也。此五志七情，皆能使人失血者也。又有饮食伤胃，仓猝血来，或夹咳夹痰，右关脉必浮缓而芤也。要之血行清道则出于鼻，血行浊道则出于口。咳血衄血出于肺，呕血出于肝，吐血出于胃，痰涎血出于脾，咯血出于心，唾血出于肾。耳血曰衈。鼻血曰衄。齿血（牙缝出血〕舌血（舌上无故出血如线不止，或如簪孔者，宜香薷汁日三服，外以槐花炒末乾掺之）亦曰衄。肌肤出血曰血汗。鼻口俱出曰脑衄。九窍俱出曰大衄。胸前有一孔常出血水，名曰心漏（用鹿茸去毛酥炙，附子炮去皮脐，盐花共末，枣肉为丸，每服三十丸，空心酒下。此治肾虚腰痛亦神）。
便血清者属营虚有热，浊者属热与湿，色鲜者属火，色黑者火极。血与泄物并下属有积，或络脉伤也。尿血因房劳过度，阴虚火动。营血妄行，血色黑黯，面色枯白，尺脉沉迟者，此下元虚冷，所谓阳虚阴必走也。有呕吐紫血者，《原病式》云，此由热甚销烁，以为稠浊。热甚则水化制之，故赤兼黑而紫也。汗血者由太喜伤心，喜则气散，血随气行也。凡下血先见血后见便为近血，自大肠来。先有便后见血为远血，自肺胃来。肠胃本无血，由气虚肠薄，故渗入而下出也。善治者于外感则顺时气而调之，于内伤则虽因各经之火而消息之，要必以脾胃为主也。尝观先哲之言，血上行为逆，其治难，下行为顺，其治易。究之实火之血，调气为先，虚火之血，养正为急，要莫不以脾胃药收功也。按归脾一方，乃心肝脾三经之主剂，远志、枣仁补肝以生心火，茯神、龙眼补心以生脾土，参、耆、术、草补脾以壮阳气，木香者香先入脾，总欲使血归于脾，故以归脾汤名。是健脾之阳，有三善焉。盖脾中之阳气旺，则如天清日朗，而龙雷潜伏。脾中之阳气旺，则胸中窒塞之阴气，如太空不留纤翳。脾中之阳气旺，则饮食运化精微，复能生其阴血。况地气必先蒸为湿，然后上升为云。若土无蒸而不湿，则地气于中隔绝矣，天气有不清明乎。且万物以土为根，元气以土为宅，可不重欤？至其土旺生金，金以生水，犹其理之显然者也。彼徒泥知柏地黄为滋阴降火，将以寒凉纯阳之气味，吸引阴邪上逆，必致胸膈滞碍，饮食日减，滑泄以作。且阴气久居于上，势必龙雷之火应之于下，燔炽莫遏矣。仲景云：阳旺能生阴血。盖言人之真阳盛旺，自能化生阴血，此八味地黄之所由立也。张璐曰：人生以胃为本。凡久虚不愈，诸药不效者，惟有益胃补肾两途。然当先培中土，使药气四达，则周身之机运流通，水穀之精微敷布，何患其药不效哉。喻嘉言曰：虚劳病至于亡血失精，精血枯藁，难为力矣，急宜建其中藏，使饮食增而阴血旺，故但用稼穑作甘之味，生其精血，而酸辛咸苦，在所不用，舍是无良法也，故参苓术草所以为四君子也。外此而张景岳有温甘纯静之用，冯楚胆有脾胃为主之论，皆得其要也。即或血为火逼，而暴吐暴衄，不得不与为暂止，亦当思时珍之用童便，必乘热而饮，勿以冷进也。俗传回轮汤一法，于理难通。盖人惟饮食之精华，存为气血之资，而其渣滓化为秽浊，降于二阴，此固脏府所不容之物，何至使反诸中而生精血乎。彼无知者不足怪，往往以明理之人，亦奉为金丹，此不可解也。予诊治血症，获济甚众，故特阐明于此。

伤寒脉要  ***************************
夫伤寒之脉，表里虚实宜急辨也。初持轻手候之，脉见皮肤之间便得，曰浮，是太阳经脉也。有力者主寒邪在里，无汗为寒伤营血，表实宜汗之。无力者主风邪在表，有汗为风伤卫气，表虚宜实之。重手候之，脉附于肌肉之下筋骨之间而得，曰沉，是三阴经脉也。三阴经俱是沉脉，要在指下有力无力细分之，有力者主热邪在里，为里实，宜下之。无力者主寒邪中里，为里虚，宜温之。不轻不重取之，脉应于血肉之分，阴阳相半曰中，中者半表半里是也。若见微洪是阳明经脉也，主邪在表多里少，宜解肌。若见弦数是少阳经脉也，主邪在半表半里，宜和解。盖阴阳表里虚实寒热俱在浮中沉三按中分，有力者为阳、为实、为热，无力者为阴、为虚、为寒。若浮中沉之不见，则委曲求之，若隐若见，乃阴阳伏匿之脉也。然三脉中有进退焉，脉大者邪气胜为病进，脉缓者胃气和为邪退，又有伏脉焉，一手无脉曰单伏，两手无脉曰双伏。如病初起，头痛发热恶寒而脉伏者，缘阴邪陷于阳中不得越发，此欲汗而当攻之，使邪气退而正气复，脉自至而病自除也。若七八日以来，别无刑剋症候，或昏冒不知人事，或脉全无者，此欲汗而勿攻之，回阳之吉兆也。又有可解不可解焉，脉浮紧在表者，以汗解之，脉沉实在里者以下解之，脉沉迟而无力者以温解之。然又有浮而宜下者，则因大便难也。沉而宜汗者，则因表有热也。又有歇至焉，如阴寒直中阴经，温之而断续者是也。又有躁乱焉，因汗下后脉当静今反盛者是也。
夫伤寒之脉，浮大动数滑为阳，沉涩弱弦微为阴。而其弦紧浮滑沉涩六者，为残贼之脉。伤寒先入皮肤肌肉，次入筋骨肠胃，专以浮中沉迟数辨其阴阳寒热及表里虚实而断之。诸浮为在表属阳，诸沉为在里属阴，诸迟为在脏属寒，诸数为在府属热。杂病以弦为阳，伤寒以弦为阴。杂病以缓为弱，伤寒以缓为和。伤寒以大为进病，以缓为邪退，以缓为胃气。寸口阳脉中或见沉细无力者，为阳中伏阴，尺部阴脉中或见沉数有力者，为阴中伏阳。寸口数大有力为重阳，尺部微而无力为重阴。寸口细微如丝为脱阳，尺部细微无力为脱阴。寸脉弱而无力，切忌发汗，尺脉弱而无力，切忌轻下。初按来疾去迟，名曰内虚外实，去疾来迟名曰内实外虚。尺寸俱同，名曰缓，缓者和而生也。汗下后脉静者生，躁乱身热者死，乃邪气胜也。温之后脉来歇止者，正气脱而不复生也。纯弦之脉名曰负，负者死。按之解索者名曰阴阳离，离者死。阴病见阳脉者生，阳病见阴脉者死。寸脉下不至关为阳绝，尺脉上不至关为阴绝，此皆不治。脉来蔼蔼如车盖者名曰阳结，脉来累累如循长竿者名曰阴结，脉瞥瞥如羹上珠者为阳气微，脉萦萦如蜘蛛丝者为阴气衰，脉绵绵如泻漆之绝者亡其血。脉来缓，时一止复来者曰结。脉来数，时一止复来者曰促。阳盛则促，阴盛则结，此皆病脉。至于两手洪急紧盛为夹食，右手脉空虚，左手脉紧盛，为劳力。左手脉紧盛，右手脉洪滑，或寸沉伏，身热恶寒隐隐头痛，喘咳烦闷，胸胁腹痛为夹痰。左手脉紧涩，右手脉沉数，心胸胁下少腹有痛处，为血郁，此皆脉症相因，不可不察也。按阴脉本沉而亦有紧有数，仲景惟以微细言之，盖沉脉必重按始得，紧数亦在沉细中见，不似阳症浮大而紧数也。陈氏曰：人知数为热，不知沉细中见数为寒甚。真阴寒症，脉常有七八至者，但按之无力而数耳。故曰脉数为热，浮数为表热，沉数为里热，数而有力为实热，数而无力为虚热，况沉细乎。若初病便谵语发热，六部无脉，而大指之下寸口之上有脉动者，此鬼脉也，不得混为反关脉也。此诊伤寒之大要也。

伤寒阴阳表里脉症指要  ***************************
夫伤寒有汗下温之法，必按脉验症而用之，不容谬也。太阳者阳症之表，阳明者阳症之里，少阳者三阳三阴之间，而太阴少阴厥阴又居于里，总谓之阴症也。发于外则太阳为之首，发于内则少阴为之先。太阳恶寒，少阴亦恶寒。但太阳之脉多浮，少阴之脉沉细，自异也。凡发热恶寒，身体疼痛，或自汗或无汗，是为表症，可汗。不恶寒反恶热，口燥咽乾，壮热腹满，小便如常，大便秘结，是为里症，可下。厥冷囊缩，自利烦躁，而无身热头痛，是为阴症，可温。浮洪紧数，此表病之脉；沉实滑数，此里病之脉；微细缓弱，此阴病之脉。在表者，邪传于营卫之间；在里者，邪入于胃府之内。胃府之下，少阳居焉。若传之阴，则为邪气入藏矣。夫营与卫，固为表也，胃府亦可以为表。然以藏府而分之，则在府为表，在藏为里。若合营卫藏府而分之，则表者营卫之所行，里者胃府之所主，而藏则又深于里矣。审脉问症，随经用药，岂可忽哉。经曰：伤寒六七日，目中不了了，无表症。脉虽浮，亦有可下者，以六七日不大便故也。假使大便不难，其敢轻下乎？少阴病，亦有发汗者，以少阴本无热，今反发热，而表犹未解，故用温药微取其汗也。假使身不发热，其敢轻汗乎？阴症四逆法当用温，但四逆汤用姜附，四逆散用枳柴，一寒一热并主四逆，固不侔矣。然传经之邪与阴经受邪，初病便厥者不同，四逆散用药寒，主先阳后阴也；四逆汤用药热，主阳不足而阴有馀也。至于阳极发厥，阴极发厥，阴症似阳，阳症似阴，差之毫釐，谬以千里，学者尤当深思之耳。要之风寒初入，或先太阳寒水之经，此经本寒标热，便有恶风恶寒，头痛脊强，发热之症，若在他经则无此症矣。若无头痛恶寒，脉又不浮，此为表症罢而在中。中者何，即半表半里之间，乃阳明少阳之分也。盖二经不从标本，从乎中也。过此则邪入里为热实，脉不浮而沉，按至筋骨之间方得。如脉来沉实有力，外症则不恶风寒而反恶热，谵语大渴，或潮热自汗，或扬手掷足，揭去衣被，五六日不大便，是邪热传入胃府，属里而有燥粪也，宜大柴胡汤下之而愈矣。若脉来沉迟无力，此为直中阴经，真寒症之阴脉，其症无头痛，无身热，初起怕寒，手足厥冷或战慄，蜷卧不渴，或腹疼呕吐泄泻，或口出涎沫，面如刀刮，乃阴经自中之寒，不从阳经传入，故不在传经热症治例。更当看其外症如何。若腹满咽乾属太阴，舌乾口燥属少阴，烦满囊缩属厥阴，此三者俱是阳经传入阴经之热症，脉沉实有力，急当攻里下之。如下后利不止，身疼痛，脉反沉细无力，又当救里温之，此权变之法也。三阴传经热症，与三阴直中寒症，脉虽沉，而有力无力要当分别，证异而治各不同矣。惟以浮中沉三脉分察其症，则缘症以明治，庶可以得其要矣。

浮中沉脉形主病指要  ***************************
浮者，下指于皮肤之上，轻按便得。而邪初入足太阳经，病在表之标，可发而去之。然惟浮紧有力，无汗恶寒，头项痛，腰脊强，发热此为寒伤营。表实宜发表，冬用麻黄汤，春夏秋用羌活冲和汤，去地黄，加紫苏、藿香，渴加石膏、知母，无渴不宜加。若浮缓无力，有汗恶风，头项痛，腰脊强，发热，为风伤卫，表虚宜实表，冬用桂枝汤，春夏秋用加减冲和汤，腹痛小建中汤，甚者桂枝大黄汤。止汗退邪，必加凉药于中，庶免斑出黄生之患也。中者，下指不轻不重，略按至皮肤之下肌肉之间乃得，谓之半表半里症也。然惟长而有力，即微洪脉也。此为阳明在经，其症微有头痛，眼眶痛，鼻乾不得眠，发热无汗，用葛根解肌汤。若渴而有汗不解，或经汗过渴不解者，用白虎汤加人参，无渴不可用。若脉弦而数，此为少阳经病，其症胸胁痛，耳聋，寒热，呕而口苦，两阳交中，故名曰少阳，俱用小柴胡汤加减。若两经合病，则脉弦而长，以小柴汤加葛根芍药。缘胆无出入，有三禁，只宜和解表里也。沉者，下指重按至肌肉之下筋骨之际乃得为沉，脉至此方分阴阳而辨其寒热也。盖沉数有力，则为阳明之本。表症解而热入于里，恶寒头痛悉除，反觉怕热，欲揭衣被，扬手掷足，谵语狂妄躁渴，或循衣摸床，五六日不大便，轻则大柴胡汤，重则三承气汤，用以泄去胃中燥粪即愈。若沉迟无力为寒，外症无头痛身热，不渴，初起怕寒，厥冷蜷卧，或兼腹满胀痛，吐泄，或战慄，面如刀刮，或口吐白沫冷涎，或小便清白，或大小腹痛，皆是阴经自中真寒症，轻则理中汤，重则姜附四逆汤温之也。此于浮中沉三者，可以得汗下温之大要焉。

伤寒三阳三阴指要  ***************************
夫伤寒症候，传变不一，要当审其病在何经，以施汗下温三法也。而三阳三阴，究未可以日数拘矣。仲景所云：一日太阳，二日阳明，三日少阳，四日太阴，五日少阴，六日厥阴，此特言传经次第，由阳入阴之大概耳。要之伤于寒邪而即发者是为正伤寒，惟在太阳经，则脉必尺寸俱浮，其症恶寒发热，头项痛，腰脊强者，以其脉上连风府故也。在阳明经，则脉必尺寸俱浮长，其症身热目疼，鼻乾不得眠者，以其脉夹鼻络于目故也。又曰：不恶寒而作渴为在经，不恶寒反发热，自汗出，大便难，为在府也。在少阳经则脉必尺寸俱浮弦，其症胸胁痛，耳聋，口苦舌乾，往来寒热而呕者，以其脉循胁络于耳故也。若在太阴经，则脉必尺寸沉细也，其症腹痛咽乾，手足自温，直中者或腹痛自利不渴，以其脉布胃中络于喉故也。在少阴经，则脉必尺寸俱沉，其症口燥舌乾而渴，直中者，恶寒口中和，默默欲寐，腹痛或咽痛，以其脉贯肾络于肺，系舌本故也。在厥阴经，则脉必尺寸俱沉而微缓，其症烦满囊缩，直中者，唇青舌卷不欲食，或吐蛔，以其脉循阴器络于肝故也。若其邪入阳明胃府，则潮热自汗，谵语发渴，不恶寒反恶热，揭衣去被，扬手掷足，或发斑黄狂乱，五六日不大便，此乃阳热既极，阴气消亡之候，不可不以大承气下之，以承领其一线之阴，使阴气不尽为阳所劫，因而得生矣。
夫伤寒之邪，实无定体，或入阳经气分，则太阳为首，或入阴经血分，则少阴为先，而其脉以浮而有力无力，则知表之虚实；沉而有力无力，则知里之寒热；中而有力无力，则知半表半里之缓急。故阳盛阴虚，则邪乘虚而入于里，下之则除其内邪而愈。若误汗，则竭其津液而死矣。阴盛阳虚，则邪得客于胰理而未能入，汗之则散其外邪而愈。若误下则邪尽入里而凶矣。观此不可以知脉症治法之大要乎？
按：经文三阳传经，先太阳，次阳明，后少阳，论伤寒者皆宗之。不知太阳行乎身之后，阳之表也，阳明行乎身之前，阳之里也，少阳行乎身之侧，半表半里也。如前所云：焉有传里已后方传半表半里者哉？此固所宜亟正也。惟三阳热邪传至三阴，藏府入里为尽，无所复传，故言三阴无传经也。如再传者是足传手经也。若云传足不传手者，俗医之谬也。盖伤寒者，乃冬时感寒即病之名。冬乃坎水司事，其气严寒，时则太阳少阴正司其令，触冒之者，则二经受病。其次则足少阳厥阴，继冬而司春令，而亦受伤何也？春木之令，起于大寒节，正当十二月中，至春分后方行温令，故风寒亦能伤之。足阳明太阴，中上也，与冬时无预，而亦伤之何也？土无定位，寄旺于四季，能终始万物，则四时寒热温凉之气皆能伤之也。故表邪伤里，必归于脾胃而成燥粪矣。手之六经，主于夏秋，故不伤之。足之六经，盖受伤之方分境界也。若言伤足不伤手则可，以为传足不传手则不可耳。况风寒之中人营卫，昼夜循环，无所不至，岂间于手经哉！伤寒传变之大要举此可推，学者宜细究之。
若夫瘟疫症，亦多类伤寒，而其初起，舌即有轻黄苔现，非若伤寒黄苔，两边犹红也。且症则恶食不恶寒，又无头疼或呕吐酸臭，是乃分别之切要也，况右手关脉滑大可辨。盖时感瘟疫，感天地之戾气，邪自口鼻入内，不客藏府，舍于伏脊之内，去里不远，附近于胃，乃表里分界，是为半表半里，《针经》所谓横达膜原是也。凡邪在经为表，在胃为里，今邪在膜原，正当经胃交界之所，病之所发恶食，或懔懔怯寒，甚则肢厥，阳气郁极，而通则厥回而中外皆热。始而怯寒，既而发热，非若伤寒发热而并恶寒也。且其为变，往往至急至危，尤有大异于伤寒者，此又不可不辨之也。

伤寒症治指要  ***************************
夫伤寒症治，仲景方法具详，医宜得其要也。如太阳主表，为一身之外藩，综六经而统营卫。风为阳邪，故伤卫，寒为阴邪，故伤营。卫受邪则有汗或有咳，鼻流清涕，乃为虚邪，故用桂枝汤或参苏饮加荆防主之。营受邪则无汗，恶寒发热，头痛脊强，乃为实邪，故用麻黄汤、羌活汤、香苏散等主之。营卫俱受邪，俱无汗，皆为实邪，大青龙主之。然太阳之症，头项强痛，恶寒发热，脉必浮紧，而有受邪重伤，脉伏而附骨，重按乃得，沉紧之至，是须重用发散之剂而脉始见也。若单恶寒，不头痛项强，而惟腹痛脉代者，则又为直中阴经矣，此又不可不知。如阳明主里，内候胃中，外候肌肉，而有病经病府之分。如云身热烦渴，目疼鼻乾不得眠，不恶寒反恶热者，此阳明经病也。若潮热谵语，手足肢下濈然汗出，腹满痛，大便硬不得解者，此阳明府病也。而其候有三：经脉则有邪已传阳明而表尚未罢，兼见头痛恶寒无汗之太阳症者；有太阳之邪已尽，悉传阳明，但见大热有汗，心烦不眠，口渴引饮之阳明府者；有阳明之邪未已，复转少阳，兼见胸膈痛，寒热往来，口苦而呕，目眩耳聋之少阳症者。

伤寒阴症阳症指要  ***************************
凡读仲景书，须将伤寒与中寒分别辨明，庶不使阴阳二症混谬也。夫邪之所凑，岂有定所，不必拘以六日传毕六经而方愈。故仲景立法，在表发汗，在中和解，在里攻下。惟于邪之所在而驱散，不过使邪退而正气俱行耳。彼凡阳症寒邪，自外入内，由皮毛及肌肤，次及筋骨而达肠胃，必先入太阳寒水之经，便有恶风怕寒，头痛脊强诸症，是为表症，脉浮紧无汗为伤寒，以麻黄汤主之，得汗即解。若无头痛恶寒，脉又不浮，此为表罢而在中，中者何？表里之间也。乃阳明少阳之分，脉不浮不沉在乎肌肉之间皮肤之下也。脉洪而长即阳明脉也，外症鼻乾不眠，用葛根汤以解肌。脉弦而数，即少阳脉也，外症胁痛耳聋，寒热往来而口苦，以小柴胡汤和之。盖阳明、少阳不从标本，从乎中治也。若有一毫恶寒，尚在表也，虽入中还当散邪，过此邪入里为寒热，脉沉实洪数有力，外症不恶寒而反恶热，谵语大渴，掀衣，气粗，扬手掷足，四肢躁热，身轻易于转侧，六七日不大便，此为热入里而肠胃燥实也，轻则大柴胡汤，重则三承气汤，大便通而热愈矣。
若在阴症，初起便怕寒，手足厥冷，或战慄身静，气短少息，目不了了，水浆不入，二便不禁，喜向壁卧，闭目不欲见人，唇口不红不渴，腹痛腹满，呕吐泄泻，或口流涎沫，面惨息冷，引衣自覆，身重难于转侧，不发热而脉沉迟，或弦数无力，此自阴经受寒，即真阴症，不从阳经传入热症治例，更当看外症何如，轻则理中汤，重则姜附汤、四逆汤以温之，不可少缓。经所谓：发热恶寒者，发于阳也，无热恶寒者，发于阴也，此法人皆知之。至于发热面赤烦躁，揭去衣被，脉大无力者，人多不知，误作阳症，妄投寒凉，死者多矣。不知阴症不分热与不热，无论脉之浮沉大小，但指下无力，重按无力者便是伏阴，急用五积散通解表里之寒。惟内有沉寒，必须姜附温之，倘作热治而用寒凉，则渴愈甚而躁愈急，岂得生乎？此宜取脉不取症也。
夫六府属阳，阳经受寒，邪先发于太阳，五藏属阴，阴经受寒，邪先发于太阴。阳经发病必先疏表清利邪热，阴经发病必须温托扶正祛邪。藏邪无泻法，故伤寒者，由皮毛而后入藏府，初虽恶寒发热而终为热症。中寒者直入藏府，始终恶寒而并无发热等症。一则发表攻里，一则温中散寒，两途判然明白。
要之伤寒发热者，阴寒既郁而成热，遂从乎阳，传变不一。中寒不发热者，阴寒一定而不移，则不变也，外寒所受皆同。惟里之有火无火，所以为伤为中则异耳。治阴症以救阳为主，治伤寒以救阴为主。然伤寒纵有阳虚当治，必看其人血肉充盛而阴分可受阳药者，方用回阳。若面熏舌黑，身如柴枯，一团邪火内燔者则阴已先尽，焉敢回阳，益劫其阴邪。《伤寒论》曰：阴症得阳脉者生，阳症得阴脉者死，人皆奉其言，未尝绎其义。夫正虚邪旺，久而不痊，但与扶正则邪自除，此必见虚衰之阴脉也。正气实者多见阳脉，正气虚者多见阴脉。症之阳者，假实也，症之阴者，真虚也。陈氏曰：凡察阴症，不论热与不热，惟凭脉用药，百不失一。不论脉之浮沉大小，但重按无力便是伏阴，忌用寒凉，犯之必死。然则沉小者，人固知为阴脉，不知浮大亦有阴脉也。但内伤元气者，脉皆无力，不可不辨耳。是知诸病千变万化，只虚实二字尽之，不独伤寒一症也。故凡气实而病者，攻邪无难，挟虚而病者，不补其正，邪何能退！奈何有伤寒无补法之语，以致虚症因而束手待毙，良可叹也。独不观仲景为伤寒之祖，立三百九十七法，脉症之虚寒者百有馀条，定百一十七方，用参者三十，用桂附者五十馀，即东垣、丹溪、节菴亦有补中益气、回阳返本、温经益元等汤，未尝不补也。况今人挟虚伤寒者十常六七，虚症类伤寒者十有八九。医者每因一语所误，虚而不补且复攻之，危亡立待。殊不知发散而汗不出者，津液枯藁阴气不能外达也。人知汗属于阳，升阳可以解表，不知汗生于阴，滋水即所以发汗也。清解而热不退者，阳无阴敛阴不足也。人知寒凉可以去热，不知养阴即所以退阳也。元阳中虚，以致阴寒内袭者，壮元阳即所以散外寒也。脾胃正虚而元阳不能藏纳，以致馀热潮热不已者，补脾胃即所以敛浮阳也。陶节菴曰：得其要易于拾芥，脉症与理而已矣。

伤寒寒热二症阴阳二厥指要  ***************************
夫伤寒变症不一，而寒热二症，所当急辨也。凡脉数者或饮水者，或烦躁动扰者皆属热症。若脉迟者，或新咳嗽者，或水液清澈而尿不涩者，或手足厥冷者，或大便完穀不化身凉不渴者，皆属寒症。但手足厥冷，亦有阴阳偏陷，不能宣行，是以阳气蓄积于内，不能营建四肢，所谓热深厥亦深者，又宜细察。惟气虚甚者，其脉沉细，手足厥冷，身倦息微而懒言动，虽身热而不渴者是也。此为中气太虚肤腠疏豁，故外寒内冷，得以感中，不分经络，惟当温补也。
若其厥证，又所当辨。况三阴三阳，阳脉在五指，阴脉聚足心，集于膝下膝上，故经曰：阳气衰于下，则为寒厥，阴气衰于下，则为热厥。盖阳气衰则阴气盛，自足心至膝而俱冷，是谓阴厥，然过膝者多不治。阴气衰则阳气胜，故必热自五指而至足心，是谓阳厥。然热极反兼寒化，即所谓热深厥亦深，故阳厥必热极而发厥，兼以脉数，昏愦烦渴，身复时温，便秘厥冷者是也，宜承气汤下之。阴厥必身不热而便不秘，脉迟微细，而不渴，引衣自盖，下利者是也，宜四逆汤治之。然有阳厥极深，至于身冷脉微欲绝，为热极而将死，急以大承气汤下之则厥愈者，所谓寒药反能生脉而令身暖也。若误以热药助其阳，则阴气暴绝，阳亦必绝而死矣。如阴已先绝，而阳亦将绝，于此时而复下之，则阴阳俱绝而亦死矣。可不细辨欤？至于阴症似阳者，则如面目赤而引饮，脉来七八至，按之则散者，此无根之脉也。并有夹阴中寒，面色青而脉沉，厥冷，舌卷囊缩，下利清穀，里寒外热者，或身痛脉沉，及脉微欲绝厥冷者，并用四逆汤加减主之，皆不可视为阳症也。又凡身热面赤眼红，六脉无力，或豁大而空者，此下元虚惫，阳浮于上，谓戴阳之症也。阳已戴于上，若再加表散或寒凉，则孤阳浮越，危亡立至矣。故陶节菴以人参附子等药收归阳气于下源而加葱白透表以散外邪，此顾本逐客之妙用也。

伤寒阴毒真假及格阳格阴并两感指要  ***************************
夫阴毒病者，肾经虚寒，真假宜辨。或伤生冷，或感寒邪，或汗吐亡阳，以致手足指甲皆青，腹中绞痛，四肢逆冷，虚汗恍惚，掷声呕吐，倦怠身痛，六脉沉微或尺衰寸盛，或沉细而急者，必用温和补气之药，通其内外以复阳气。若俱不效，乃死症也。五日内可治，六七日不可治。然阴症而见阴脉人易知之，或至反常则不易晓。如发热面赤，烦躁饮冷，揭去衣被，而其脉反大，若误认为阳症，妄投寒凉，死者多矣。必须审察其脉，但见指下无力，按至筋骨全无力者，是有伏阴在内，所以逼阳于外，所谓阳欲暴脱者，外显假热也，此宜急与六味地黄大剂。如或下部恶寒足冷，上部渴甚燥极，或欲饮而反吐，即于六味地黄中加肉桂五味，甚则加附子冷饮，下咽即愈矣。且举伤寒口渴一症言之，邪热入于胃府，消耗精液故渴，恐胃汁干，急下之以存津液。其次有但云欲饮水者，不可不与，不可多与，并无治法。医乃妄投芩、连、知、柏、麦冬、花粉、五味、石膏、知母之类，此皆以有形之水，沃其无形之火，徒使水与火争，安能滋肾中之真阳耶？若以六味地黄服之，其渴立愈，何至传及少阴而成燥实坚之症乎！既成燥实坚之症，仲景不得已而以承气下之，此权宜之霸术。所为谆谆，有虚人老弱人之禁，故以大柴胡汤代之。陶氏以六乙顺气汤代之，岂以二汤为平易乎？代之而愈，所损亦多矣，况不愈者十之八九哉。苟用六味地黄大剂服之，取效虽缓，其益无穷也。况阴虚发热者，小便必少，大便必实，其前症口渴烦躁与伤寒无异，彼之承气者，不过因亢则害，下之以存真阴之气耳。今直探其真阴之原而补之，如亢旱而甘霖一施，土木皆濡，顷刻为清凉世界矣。若肾水既虚，复经一下，万无可生之理矣，慎之，慎之。此赵氏之创论，实探本穷源之学也。且夫阳盛格阴，阴盛格阳二症，至为难辨。盖阴盛极而格阳于外，外热而内寒，阳盛极而格阴于外，外冷而内热，经所谓重阴必阳，重阳必阴，重寒则热，重热则寒是也。当于小便分之，便清者外虽躁热而中必寒，便赤者外虽厥冷而内实热。再看口中燥润，舌胎浅深，盖舌为心苗，邪在表则未生胎，邪入里而津液搏结，则生胎而滑，胎白者丹田有热，胸中有寒，在半表半里也。热入渐深，则燥而涩，热烁于胃矣，宜用承气、白虎。若热甚口乾舌黑，乃肾水乘于心火，热益深而病笃矣。然亦有胎黑属寒者，必舌无芒刺，口有津液也，而要宜以脉之有力无力细辨之耳。至于两感于寒而病者，必死之候也。如一日太阳与少阳俱病，则发热恶寒，头痛口乾，烦躁而渴。二日阳明与太阴俱病，则腹痛身热，谵语不食，睡卧不宁。三日少阳与厥阴俱病，则胁痛耳聋，囊缩而厥，水浆不入，不省人事。总为阴阳共病，表里俱伤，府藏之气不得通于上下，营卫之精不得行于内外。病至六日，六经俱绝，不可救治。然何为而两感也？如太阳与少阴俱病，则太阳府也，邪自肾俞而入，少阴藏也，邪自鼻息而入，鼻气通于天，故寒邪无形之气，从鼻而入，肾为水藏，物以类聚，故肾受之。经曰：天之戾气，感则害人五藏，内外两感，府藏俱病，欲表之则有里，欲下之则有表，表里既不能一治，故曰两感者不治。然所禀有厚薄，所感有浅深，虚而感之深者必死，实而感之浅者犹有可治。表症多者，先解其表，里症多者，先攻其里。所谓治有先后，要在临症变通，但得其宜，亦多无害耳。

伤寒类症凶症指要  ***************************
凡症有类伤寒者，如胸膈赤肿疼痛，头疼身痛，发热恶寒，宜荆防败毒散加瓜蒌子、黄连、黄芩、元参、紫金皮、赤芍、白芷、升麻。如症有表复有里者，防风通圣散加瓜蒌子、黄连、紫金皮。如表症已退，大便燥实者，凉膈解毒散加瓜蒌子、枳壳、桔梗、紫金皮、赤芍。又宜以稜针刺肿处出血。如胸膈肿痛而兼半表半里者，柴胡桔梗汤加瓜蒌子、紫金皮、赤芍服之。凡耳中策策痛者，是风入肾经也，不治则变恶寒发热，脊强臂直，如痉之状，名黄耳伤寒，宜小续命汤去附子，加殭蚕、天麻、羌活、独活，次用荆防败毒散加细辛、白芷、蝉蜕、黄芩、赤芍、紫金皮。
又有解㑊伤寒，解者肌肉解散，㑊者筋不束骨，其症似寒非寒，似热非热，四体节骨解散，懈惰烦疼，食不知味是也。原其所因，或伤酒，或中湿，或感冒风寒，或房事过度，或妇人经水不调，血气不和，症与痧症相似，实非痧病也。宜先用热水醮搭臂膊，而以苎麻刮之，宜服苏合香散。
又有痧病者，惟岭南烟瘴之地，阴毒砂风，水弩射工，蝈、短狐、虾鬚之类，俱能含砂射人。被其毒者，则憎寒壮热，百体分解，似伤寒初发之状。彼土人治法，以手扪痛处，用角筒入肉，以口吸出其砂，外用大蒜捣膏，封贴疮口即愈。诸毒惟虾鬚为最，若不早治，十死八九。其毒深入于骨，如虾鬚之状，其症类于疔肿，彼地有鸂鶒等鸟专食以上诸虫。故以此鸟毛粪烧灰服之，及笼此鸟于病者身畔吸之，其砂闻气自出而愈也。
更有大头伤寒者，发于鼻额，红肿，以至两目肿甚而不开，额上面部皆赤肿者属阳明也。或壮热气喘，口乾舌燥，咽喉肿疼，而脉来数大者，用普济消毒饮主之。如内实热盛，用通圣消毒饮。若发于耳之上下前后，并头角红肿，此属少阳也，或肌热，日晡热，寒热往来，口苦咽乾，目疼胁下满，宜小柴胡加花粉、羌活、荆芥、连翘、芩、连主之。若发于头上并脑后项下，及目系赤肿者，此属太阴也，宜荆防败毒散主之。若三阳俱受邪，并于头面耳目鼻者，宜普济消毒饮，外以清凉救苦散敷之。治法宜先退热消毒，虚人兼扶元气，胃虚宜助胃气，候其大便内结而热甚，方以大黄下之，拔其毒根，此缓急得宜，不可不知也。
若夫伤寒凶候，尤不可忽，至如四五六日，狂言直视，小便遗失者，肾绝也。直视摇头，形体甚黑者，肾水剋火而心绝也。大小肠痛极者，小肠为心府，大肠为肺府，火剋金而肺将绝，因乃汗出如油，喘而不休也。爪甲青黑，不省人事，面青作搐，舌卷囊缩者，肝脾肾绝也。大便似死血甚黑者，或水穀不化，药食直下，环口黎黑，唇反者，脾绝也。伤寒以阳为主，若手冷如冰，足冷过膝，皮肉瞤动，自汗无度，是阳已脱也。阳先绝色青，阴先绝色赤，并皆不治。若头重视身，天柱骨倒，元气已败，必死。大便浊，气极臭者，阴毒过六七日者死。但欲寐而息高者死。汗油发，直喘不休者死。寸尺俱虚热不止者死。大发湿家汗则痉，热而痉者死。目睛正圆者死。卵缩入腹，脉见离经者死。瘥后小便涩有血，名内外疮，若黑靥不出脓者死。热盛躁极，不得汗出，是阳没极死。舌上黑胎生芒刺，刮不去而易生者死。鼻衄自汗者死。胃寒发呃，丁香、茴香、柿蒂、良姜汤调服，如脉不出加胆汁合生脉散，其脉又不出或暴出者死。大肉脱去者死。凡此至凶之候，临症所当审也。学者慎毋忽诸。

合病并病及两感瘟疫指要  ***************************
赵嗣真曰：愚尝疑合病并病之难明也久矣，今始释之。合病者，二阳经或三阳经同受病，病之不传者也。并病者，一阳经受病，又过一经，病之传者也。且如太阳阳明并病一症，若并而未尽，是传之未过，犹有表症。仲景所谓：太阳症不罢面色赤，阳气拂郁在表不得发越，烦躁短气是也，犹当汗之，麻黄桂枝各半汤。若并之已尽，是为传过。仲景所谓：太阳症罢，潮热手足汗出，大便难而谵语者是也，法当下之以承气汤。是知传则入府，不传则不入府。所以仲景论太阳阳明合病，止出三症如前，于太阳阳明并病，则言其有传变如此也。又三阳互相合病，皆自下利，仲景谓太阳阳明合病，则主以葛根汤，太阳少阳合病，主以黄芩汤，少阳阳明合病，主以承气汤。至于太阳少阳并病，其症头项强痛，目眩，如结胸，心下痞硬，当刺大椎、肺俞、肝俞，不可汗下。但三阳合病，仲景无背强恶寒语句，虽别有口燥心烦，背微恶寒，乃属太阳症，而非三阳合病也。三阳若与三阴合併，即是两感，所以三阴无合病例也。太阳阳明者，本太阳病，若汗若下，若利小便，亡津液，胃中燥、转属阳明，大便难，为脾约是也，若恶寒，升麻葛根汤，不恶寒反恶热，白虎汤，谵语者调胃承气汤，喘而胸满者不可下，麻黄汤。太阳少阳者，本太阳病不解传入少阳，头项强急，胁下硬满，乾呕不能食，目眩，往来寒热，脉沉紧者，小柴胡汤。少阳阳明者，本少阳病，因发汗利小便后胃中燥实，大便难，调胃承气汤。正阳明者，乃胃家风盛气实也，大柴胡汤、大小承气汤，按轻重而用之。三阳合病，腹满身重，难以转侧，谵语遗尿，口中不仁，白虎汤。口燥舌乾不仁，背恶寒，同太阳阳明、少阳阳明、正阳阳明无表症者，俱可下。惟恶寒者，为太阳阳明合病，未过经为属表，可发汗。盖在经则汗，过经则下也。阳明少阳合病，必下利，其脉不负者顺，负者逆也。互相剋贼曰负。脉滑而数者，有宿食也，宜下之，大承气汤。此为合病并病诊治之大要，不可忽也。
赵嗣真曰：仲景论两感为必死之症，而复以治有先后，发表攻里之说，继之者，盖不忍坐视，而欲观其万一之可治也。仲景云：太阳与少阴俱病，则头痛为太阳邪盛于表，口乾而渴为少阴邪盛于里也。阳明与太阴俱病，则身热谵语为阳明邪盛于表，不欲食腹满为太阴邪盛于里也。少阳与厥阴俱病，则耳聋为少阳邪盛于表，囊缩为厥阴邪盛于里也。夫三阳之头痛身热耳聋，救表宜汗也。三阴之腹满咽乾囊缩而厥，救里宜下也。《活人》书引下利，身疼痛，虚寒救里之例，而欲施于烦渴，腹满，谵语囊缩，实热之症，谓宜先救里以四逆汤，后救表以桂枝汤，不亦谬乎。盖仲景所谓发表者葛根麻黄汤是也，所谓救里者调胃承气是也。如《活人》言救里救表，是以救为攻，岂不相悖，将藏府何由而通，营卫何由而行，其不坐以待毙者鲜矣。噫，两感病固为不治之症也，然用药之法，助正除邪之理，学者不求定法于胸中，而执《活人》一书，其害人更不浅矣。
若夫疫病，乃时行不正之气，从口鼻而入，老幼相染，缘人正气既虚，邪得乘机而入，表症见者，人参败毒散，半表半里者，小柴胡汤，里症具者，大柴胡汤下之。而其症变不一，多有至速至危之候，尤宜参脉症而施治，以平为期而已耳。学者总宜细审毋忽。

伤寒变温病热病指要  ***************************
赵嗣真曰：按仲景论，谓冬月冒寒，伏藏于肌肤而未即病，因春温气所变则为热。夫变者，改易之义也。至此，则伏寒各随春夏之气改变为温为热，既变之后，不得复言其为寒也。仲景所谓春分以后，秋分节前，天有暴寒，为时行寒疫是也。三月四月，其时阳气尚弱，为寒所折，病热则轻；五月六月阳气已盛，为寒所折，病热则重；七月八月阳气已衰，为寒所折，病热亦微。是知时行寒疫与温热二病，所论阳气盛衰时月则同。至于论暴寒之寒与伏寒已变之寒，自是相违矣。仲景又云：其病与温及暑病相似，但治有殊者，要在辨其病源，寒热温三者之殊，则用药之冷热判然矣。夫温病乃是冬时感寒所得，至春变为温病也。经曰：温病之脉，行在诸经，不知何经之动，随其经之所在而取之。如太阳症头痛恶寒，汗下后过经不愈，诊得尺寸俱浮者，太阳病温也。如身热目疼，汗下后过经不愈，诊得尺寸俱长者，阳明病温也。如胸胁痛，汗下后过经不愈，诊得尺寸俱弦者，少阳病温也。如腹满咽乾，诊得尺寸俱沉细，过经不愈者，太阴病温也。如口燥舌乾而渴，诊得尺寸俱沉，过经不愈者，少阴病温也。如烦满囊缩，诊得尺寸俱微缓，过经不愈者，厥阴病温也。是故随其经而取之，随其症而治之。如发斑乃温毒也，治温大抵不宜发汗，过时而发不在表也，已经汗下亦不在表也。经曰：发热不恶寒而反渴者，温病也，其热自内达外，无表症明矣。若伤暑与伤寒，俱有热，如误以伤寒治之则不可。盖寒伤血，热伤气，伤寒则外，恶寒而脉浮紧，伤暑则不恶寒而脉虚，此为异耳。经曰：脉盛身寒，得之伤寒，脉虚身热，得之伤暑，治宜小柴胡汤，渴加知母、石膏，或人参白虎汤。天久淫雨，湿合大行，苍术白虎汤。若元气素弱而伤之重者，清暑益气汤。凡此皆举其要而言之，无非欲人按脉审症，以善其治也。学者宜切究之。

妊妇伤寒指要  ***************************
经曰：有故无殒也，大积大聚不可犯也，损其大半而止，过则杀也。且妊妇伤寒，保胎宜阿胶散。大抵妊妇伤寒，仲景无治法，最宜避忌诸药，不可以寻常例视之。凡有表症宜汗者，用羌活冲和汤加当归、芍药、柴胡、苏叶之类，速散表邪，毋使入内，是即安胎之第一义。若里实热症，大便不通而燥渴者，则亦当用大黄芍药，须用酒制，更兼芎归以护之，则无损于胎矣。设或真寒脉伏厥冷者，则用姜桂附子，用大黄甘草制之乃无害也。如有大寒大热之症，不急除去反足以损胎，故曰有故无殒，但中病即已，毋过其剂。外用井泥、青黛、伏龙肝末调匀涂于孕妇脐下二寸许，干则再涂，以保其胎也。惟肠胃虚寒而畏寒泄泻者忌之。若夫产后伤寒，不可轻易汗下，恐产时伤力。其发热者，有因去血过多或恶露不尽，或三日蒸乳，或早起劳动，或饮食停滞，俱有发热恶寒，状类伤寒，不可便用发表攻里之药。但产后恶露不尽发热恶寒者，必胁肋胀满，连大小腹有块作痛。饮食停滞发热恶寒者，必有嗳气作酸，恶闻食臭，胸膈饱闷，右关脉紧盛。若蒸乳发热恶寒者，必乳间胀硬疼痛，令产妇揉乳汁通，其热自除，不药而愈矣。若系产后不谨，虚中感冒者，当以四物汤加入风药，尤宜审其正气之虚实，邪感之轻重以汗之。至于热邪传里，燥渴便秘而脉见沉实，热甚谵语者，重则下之，用四物汤加柴胡、黄芩、熟大黄、枳实，轻则蜜导。下后用四物加乾姜少许，参术大用以温补其血气。如热邪传至半表半里，用四物合小柴胡汤主之。然当产后气血太虚，诸病宜以大补为主，虽有杂症，以末治之，况汗下乎，是在临症者细审之。又妇人有热入血室之候，亦当分辨。如妇人中风，发热恶寒而经水适来，得之七八日，热除，脉迟身凉，胸胁满，如结胸状，谵语者，此为热入血室，当刺期门，随其实而泻之。伤寒发热而经水适来，昼日明瞭，暮则谵语，如见鬼状，此为热入血室，无犯胃气及上中二焦，必自愈。或中风七八日，续得寒热，发作有时，经水随断者，此为热入血室，其血必结，故如疟状，宜小柴胡汤。或阳明病，下血谵语，此为热入血室，但头汗出者，刺期门，随其实而泻之，濈然汗出而愈。夫妇人热入血室有二，而经水适来二条，不言治者，盖以经水方来，热气乘虚而入，经血止则热亦出矣。故不可用汗下药，犯其胃气及上中二焦。如胸满谵语，此内实也，刺期门以泄之。若经水适断，续得寒热，其血必结，故用小柴胡汤。若阳明热入血室，此男子失血之症，但当刺以泻热耳，此皆不可不明者也。至若劳复之为坏症者，如男子病新瘥，妇人与之交，曰阳易；妇人病新瘥，男子与之交，曰阴易。男子阴肿小腹痛，妇人里急连腰痛，眼昏，四肢拘急为女劳复者，此皆为不治之症也已。

辨伤寒中寒假热假胀之要  ***************************
凡霜降以后，春分以前，天气严寒，调理不谨，或中其邪，头疼壮热，名为伤寒。其馀三季，虽寒而不严，少有真伤寒之病也。然冬月严寒，何伤寒多而中寒者少，三季微寒，何伤寒无而中寒者偏多？盖冬主闭藏，天之阳气，人之阳气，并伏于内，所以外虽严寒，不能直入。乃名为伤当从表散，表能里和，无拘三阴传变。若在春夏天之阳气，人之阳气升浮在外，即有发热者，乃虚阳浮表也，其脉必沉细而无神，宜补中气以敛虚阳。有头痛者，虚上冒上也，其脉必浮大而无力，宜温下元以藏龙火，此引火归原之法，以治假热之症也。
更有假胀者，凡人中气充足，健运不息，何有胀满之处？若胃虚不能纳食，则有虚饱之患，脾虚不能化谷，则有倒饱作胀之处。更有下元虚极，无根脱气，上乘胸次，盖肾主纳气，肺主出气，肾虚不能闭藏，则气竟出而不纳，肺虽司出气，气奔大迫，有出无归，肺亦胀满，是胁胸膈之间，胀闷难状，甚有攻刺冲心，大痛欲绝，此惟宜以补为消，从塞因塞用之法。
心脾不足者，大补心脾，以使中气运行则快，若肾经虚寒者，温补下元，使真气封藏乃愈，此纳气藏源之法，以治假胀之症也。如不知此，一加消克顺气，益令虚气无依，上攻喘促而死。然气病用气药而不效者，缘气之藏者无以收也。肺主气，肾藏气，故古人用补肾药加肉桂、五味子以收浊气下归也。总之，表热多由里阳外越，上热皆由下火上乘，虽有外邪感触，亦不过初受发病之端。况《玩经》云：邪之所凑，其正必虚。可见外邪感袭亦由虚召。至于春夏阳气浮越，尤易正气外泄，倘不知此，轻投寒剂，则外浮耗散之阳，何自而归，内存几希之阳，复加扑灭，重则暴亡，轻则中满。奈何近医不识病情，凡五六月发热概云瘟病，伤寒稍见红点即云时行瘟疹，投以寒凉，误人多矣。至于口乾烦渴，喜冷浩饮，似属实热，然究其源，若非胃汁乾枯，即系肾水燥藁，所以引水自救也。冰水入胃，津液愈凝，寒入丹田，虚火益上，虽系龙雷，亦能焚焦草木，故面赤眼红，牙焦舌燥，六脉洪数，竟似有馀，投以寒凉，必致烦躁狂扰，津液燥竭而死。若能求源从治，用水中补火，热药凉饮之方，二三剂后，自然假阳之症潜消而真寒之症自退。不知此而以寒凉误投者更多矣。惟真伤寒，实热便秘等候者，则从寒凉利下，先标后本可也。然须辨症的确，务审可寒则寒，可下则下，必期中病，否则杀人如剑，慎之。

评《伤寒论》  ***************************
夫人之有生者，皆精、气、神具备而成之也。气足而神生，气弱而神困矣。气化而精生，气虚而精散矣。经曰：精者，身之本也。故藏于精者，春不病温。要知外邪之触，必乘正气之虚。治之者，乘其表邪初客，急为疏解，使无深入以伤于里，继以调和之剂则表邪散而中气和，自可相安无恙。若外感少内伤多，只须温补不必发散，正气得力，自然推去寒邪。盖元气极虚之人，虽即微邪易为感受，惟使正气一旺而健行，则微邪不攻而自退。若不顾正气之虚，而徒以逐邪为事，则元气转伤，邪反乘虚伏匿而为病矣。况有毫无外感，因劳而发热者，谓之劳发，只须补中，尤忌疏解。即有头痛恶风、口渴等候，须知头痛者非虚火上浮，即血虚作痛也，恶风者阳虚不能卫表也，口渴者藏府津液不足，则肾虚引水自救也。以脉消息，病无遁情，不论浮沉大小，但重按无力，便非实症。奈何泥于前人多岐，传经支离等语，凡有发热头疼，即用古方太阳经药重加发散，津液耗亡，欲不口乾发热，其可得乎？复谓阳明经症见矣，忍飢以虚其里，疏散以虚其表，化源之生机既绝，阴道之消烁日深，欲不胁痛耳聋，其可得乎？复谓少阳经症见矣，柴芩和解之剂一投，引邪深入之害实大，以致脾虚气弱，欲不腹满咽乾，其可得乎？复谓太阴经症见矣，重为峻攻其里，脾阴愈耗，欲不口乾大渴，便秘烦躁，其可得乎？复谓少阴经症见矣，寒凉峻利之药一投，肝肾之阴愈藁，欲不烦满舌卷囊缩，其可得乎？尚谓厥阴经症见矣，不知种种症候，皆由调治失宜，以令邪气日深，正气日消所致。直至手足厥冷，脉细欲绝，乃认虚寒，方议温补，已无及矣。故古人伤寒类方，初则麻黄、葛根、柴胡等汤，继则调胃、大、小承气、回阳急救、温经益元等汤，重用参耆苓桂术附，以追失散之元阳。殊不知寒凉久进，热药难温，克消久投，补药难挽，奈何后人不详此旨，徒遵上古证治真伤寒之旧则，引治今人禀赋虚弱者之类同。凡遇本元虚损，发热口乾，烦躁，正气不足之症，以作外邪深入有馀之治，纵得苟延残喘，而不至精神消耗殆尽者，未之有也。盖古人传经总论，不过明其寒邪自阳及阴，由表入里。然邪之所凑，岂有定位，况阴阳相关，表里相应，表病不解，里亦随病，阳病不除，阴亦随伤，此表里阴阳本气为病之必然，岂必待有邪传遍所致乎？故始或因外邪感袭者亦有之，然继则累及阴阳，本气自病矣，故名伤寒。复名病热伤寒者，已往之病原，病热者现在之实害，寒既为热，则所伤之寒，早已消弭。经既曰：藏于精者，春不病温。原由阴精不足，而致病热病温，今既病而阴精愈消愈竭，此时虽寒邪消散，奈真阴正气受伤，更热更损，莫可发生，以制阳光，故久热不已耳。岂寒邪既由表入里而为热，复能变寒，由里出表，再传而为二候、三候乎？此必无之理也。若能以外邪为始病之因，以阴阳本气自病，为继病之实，善为调之适之，则何有大热不解之候也。如始终以寒邪为实症，传变为定期，反覆攻逐，是犹缚妻子以为贼，指路人以为父，何其冤哉。抑皆未究治热之所由来而不达。经所谓「阳强不能密，阴气乃绝，阴平阳秘，精神乃治」之至理也。况天人一理，相生所以相继，相剋所以相成。故天之火，深藏于水土之中。凡井水气蒸，土中温暖则地表清肃，犹人之丹田元阳封固，则火不浮游于上，中宫脾元充足，则火不散越于表。盖火之藏纳不外乎水土之中，故发热者即我身内之火。因正气虚而不能按纳，致邪乘虚而激出之，乃阴阳本气反常之变，实非外来之火也。凡遇客邪一退，脾元虚者调中以敛阳，阴中水虚者补水以配火，阴中火虚者补火以藏源，则故物仍归，病斯愈矣。如不知此，竟以火为外邪，重汗以亡其阳，阳无归源之力矣；重下以耗其阴，阴无配阳之能矣。复加寒凉，峻削脾元，益伤肌表之浮阳，何能敛纳？将此身内必要之火驱灭必欲其尽，将此有限之精气神磨灭必欲其完，以有形之猛剂攻无迹之阴阳。况火者生身之始，而精气神亦因之以生者也。试思人与物，不热则无气矣，故气生于火，而火即气之祖也。今但恶火之为热而清之，独不思火去而气亦绝矣。此特表而出之，愿学者务求要领，无事支离，必详虚实，无拘故套，既知百病之来莫不乘虚而入，则以正虚为本而外邪为标，保精气神以治客病，则客病退而正气无伤矣。惟初病正气尚旺，客病牢固者，急为驱逐勿致蔓延。若一概瞻顾因循，犹似闭门留寇，岂其治乎。

别症论  ***************************
凡治适病者易，治失病者难。今工者尽难，盖知虚实之变幻，寒热真假之不齐也。庸者反易，盖不知虚虚实实之利害，阴阳造化之深微，常多一时之偶中也。丹溪曰：医者临机应变，如对敌之师，操舟之工，自非随时取中，宁无愧乎？洁古云：运气不齐，古今易辙，旧方新病，难相符合。许学士云：予读仲景书，守仲景法，未尝守仲景方，乃为得仲景心也。故医术之要，先寻大意，大意既晓，则条分缕析，脉络分明。《内经》曰：知其要者，一言而终，不知其要，流散无穷。历观名论，皆以别症为先，嗟嗟别症甚未易也。脉有雷同，症有疑似，水火亢制，阴阳相类，大实有羸状误补益疾，至虚有盛势反泻含冤。阴症似乎阳清之必毙，阳症似乎阴温之转伤。盖积聚在中，实也，甚则嘿嘿不欲语，肢体不欲动，或眩晕眼花，或泄泻不实，皆大实有羸状。正如食而适饱，反倦怠嗜卧也。脾胃损伤，虚也，甚则胀满而食不得入，气不得舒，便不得利，皆至虚有盛候。正如飢而过时，反不思食也。脾胃虚寒，真阴症也，阴盛之极往往格阳，面目红赤，口舌破裂，手扬足掷，语言错妄，有似乎阳，正如严冬惨肃而水泽腹坚，坚为阳刚之象也。邪热未解，真阳症也，阳盛之极，往往发厥。厥则口鼻无气，手足逆冷，有似乎阴，正如盛夏炎热，而林木流津，津为阴柔之象也。大抵症既不足凭，当参之脉理，脉又不足凭，当取诸沉候久候。彼假症之发现皆在表也，故浮取脉而脉亦假焉，真症之隐伏皆在里也，故沉候脉而脉可辨耳。且脉之实者始终不变，脉之虚者乍大乍小，适当乍大之时便以为实，适当乍小之时便以为虚，岂不误甚。必反复久候，则虚实之真假判然矣。然脉辨已真，犹未敢恃，更察禀之厚薄，病之久新，医之误否，合参共究，自无遁情。且脏之发也类于腑，血之变也近于气。调气者主阳而升，调血者主阴而降，差之毫釐，失之千里。要知医为司命，功专去病以长生，慎勿舍生而治病。未大虚而过加温补，所误不至伤生，继以寒凉投之其功愈效。若不足误加寒凉克削，犹死者不复生，断者不可续，纵加温补莫可挽回。试思古云：阳气一分不尽则不死，诚然也。

伤寒用药举要  ***************************
夫发表之药用温，攻里之药用寒，温里之药用热者何也？盖表既有邪，则为阳虚阴盛，温之乃所以扶阳，阳有所助而长，则阴邪所由以消，故用辛甘温之剂发散为阳，此发表之药宜温也。里既有邪，则为阴虚阳盛，寒之，乃所以助阴而抑阳，阳受其抑则微，而真阴所由以长，故用酸苦之剂涌泄为阴，此攻里之药宜寒也。阴经自受寒邪则为脏病，主阳不足而阴有馀，故用辛温之剂，以助阳抑阴，此温经之药宜热也。表有邪不汗，其邪从何而去？里有邪不下，其邪从何而出？脏有寒不温，其寒何自而除？此三者乃伤寒用药之大要也。然而五剂之药医所当识，如表汗用麻黄无葱白不发，吐痰用瓜蒂无豉不涌。去实热用大黄无枳实不通，温经用附子无干姜不热，甚则以沉清水加葱白煎之。竹沥无姜汁不能行经络，蜜导无皂角不能通秘结。非半夏姜汁不能止呕吐，非人参竹叶不能止虚烦。非小柴胡不能和解表里，非五苓散不能通利小便。非天花粉乾葛不能消渴解肌，非人参麦冬五味不能生脉补元。非犀角地黄不能止上焦之吐衄，非桃仁承气不能破下焦之瘀血。非黄耆桂枝不能实表间虚汗，非茯苓白术不能去湿助脾。非茵陈柏皮不能除黄疸，非大承气不能制发狂，非枳桔不能除痞满，非陷胸汤不能开结胸。非羌活冲和不能治四时之感冒身痛，非人参败毒散不能治春温。非四逆汤不能救阴厥，非人参白虎不能化斑，非理中乌梅不能治蛔厥。非桂枝麻黄不能治冬月之恶寒，热随汗解，非姜附汤不能止阴寒之泄利，非大柴胡不能除实热之妄言。阴阳咳嗽，上气喘急，用加减小青龙，分表里而汗下，此用药之大法，不可不知也。
若夫两感伤寒，用冲和灵宝汤取微汗可愈。如不愈，表症多而甚急者，方可用麻黄葛根汤解之。表解如里症多而甚急者，先以调胃承气汤下之。如阴经自中，病发热下利身痛，脉沉细无力，不渴，倦卧昏重者，又当先救里温之，回阳救急汤分表里寒热而治，此权变大法也。古云：两感虽为死症，犹有可救之理，若发表攻里一误则枉死者多，良可痛矣。至于劫病之法亦有不可忽者，如伤寒发狂奔走，人难制伏，先于病人处坐火一盘，用醋一碗倾于火上，其烟冲鼻，入内即安，方可察其阳狂阴躁，亲切用药，庶无差也。
若病初起，头痛发热恶寒方除，以后登高而歌，弃衣而走，大渴欲死，脉来有力者，乃因邪热传里，阳盛发狂，此为阳狂，当用寒药下之，凡见舌卷囊缩者，不治。若病初起无头痛，身微热，面赤戴阳，烦躁，脉来沉微无力，欲坐卧泥水中者，乃因寒极而发躁，即阴症似阳，此为阴躁，当用热药温之。凡见厥冷下利、谵语者，不治。医者不察脉之虚实，妄以为阳虚上膈而躁，误为实热反与凉药，使渴愈甚躁愈急，则气消而成大害矣。
又如伤寒腹中痛甚，将凉水一盏与病人饮之，其痛稍可者属热痛，当用凉药清之。清之不已，或绕脐硬痛，大便结实烦渴，属燥屎痛，急用寒药下之。如食积腹痛，同此治法。惟小腹硬痛，小水自利，大便黑，身目黄者属蓄血痛，用寒剂加行血药，下尽黑物自愈，此三者皆痛随利减之法也。若饮水后愈加作痛属寒痛，当用温药和之。和之不已，或四肢厥冷，腹痛呕吐泄泻，急用热药救之可也。
又如伤寒直中阴经，真寒症甚重而无脉，或吐泻脱元而无脉，将好酒、姜汁各半盏与病人服之，其脉来者可治。当察其脉用药，不拘脉浮沉大小，但指下出见者生，如脉不出则死。又当问其有何痛处，若有痛症，要知痛甚者脉必伏，宜随病制宜。尤当问其平素有反关脉否，反关用覆手取之，脉必见也。若素无反关，因病诊之无正脉，用覆手取之而脉出者，阴阳错乱也，宜和其阴阳。如正取覆取俱无脉者，必死无疑。总之伤寒虽变症百出，必须详其脉之有力无力，以明其虚实之要，斯为良法耳。
要方备览
升麻发表汤　即麻黄汤加减，无汗用。
麻黄（四分）　桂枝　甘草（各三分）　杏仁（去皮尖）　白芷　防风（各八分）　升麻（五分）　羌活　川芎（各一分）　姜　葱（引）
一法　加豆豉。
若发热恶寒，头痛无汗而喘，去升麻，加乾葛；身体痛，去杏仁，加苍术、白芍；身痒面赤者，以不得汗出，去白芷、杏仁，加柴胡、白芍；胸满，加枳壳、桔梗。感寒甚重，服不作汗，宜再服二三剂，汗仍不出必死也。
疏邪实表汤　即桂枝汤加减，有汗用。
白术　赤芍（各一钱）　桂枝（三分）　防风　川芎　羌活（各八分）　甘草（三分）
若汗不止，加黄耆；喘，加柴胡、杏仁，姜、枣引。一法加饴糖二匙。
羌活冲和汤　以代麻黄桂枝青龙各半等汤，此太阳经之神药也，治杂症亦神效。
川芎　防风　苍术（各八分）　羌活　黄芩　地黄（各一钱）　白芷（八分）　细辛　甘草（各三分）　姜枣（引）　一法加葱白汁
若胸满，去地黄，加枳壳、桔梗；夏，加石膏、知母，名神术汤，如服此不作汗，加苏叶；喘，加杏仁，汗后不解，宜再服。汗下兼行，加大黄乃釜底抽薪之法。若春夏秋感冒，亦有头痛恶寒、少热自汗，脉浮缓，宜实表，去苍术、细辛，加白术；若汗不止，加黄耆、白芍。
柴葛解肌汤　即葛根汤加减，治足阳明胃经症，若阳明府满则别有治法。
柴胡　乾葛　黄芩　芍药（各一钱）　羌活　白芷（各八分）　桔梗（七分）　甘草（三分）　姜　枣（引）
一法　加石膏一钱。
无汗恶寒甚者，去黄芩，加麻黄，春少加；夏秋，去麻黄，加苏叶。
柴胡双解饮　即小柴胡汤加减，治足少阳胆经症。
柴胡（一钱二分）　黄芩　陈皮（八分）　芍药　人参　半夏（各五分）　甘草（三分）　姜　枣（引）
若小便不利，加茯苓；胁痛，加青皮；寒热似疟，加桂枝；痰多，加瓜蒌仁、贝母；渴，加花粉、知母；齿燥无津液，加石膏；嗽，加金沸草；虚烦，加淡竹叶、炒粳米；若少阳与阳明合病，加乾葛、芍药；妇人热入血室，加当归、红花；男子热入血室，加生地；呕，加姜汁、竹沥；如无表症，热胜者，加大黄，甚则加芒硝。
桂枝大黄汤　即桂枝汤加减，治足太阴脾经症。
柴胡　大黄　芍药（各一钱）　桂枝　甘草（各五分）　枳实（八分）　姜　枣（引）
若腹满不恶寒而呕者，去甘草，加大腹皮。
加味理中汤　即理中汤加减，治足太阴脾经脏寒症。
乾姜　肉桂（各四分）　白术（一钱）　人参　陈皮　茯苓（各八分）　甘草（三分）　姜　枣（引）
若厥冷消渴，气上冲心，飢不饮食，食即吐蛔，腹痛大便实者加大黄、蜜少许利之。呕吐加半夏、姜汁。倦卧沉重，利不止，少加熟附，利后身痛者急温之，加熟附。自利腹痛，入木香磨姜汁调和之。
茵陈将军汤　即茵陈汤加减，治足太阴脾经症脉沉实者。
大黄　山栀　黄芩（各一钱）　茵陈　厚朴　枳实（各八分）　甘草（三分）　姜　灯心（引）
若大便自调者，去大黄、厚朴，加大腹皮利，以小便清为效。
导赤散　即五苓散加减，此小水不利，小腹满，下焦蓄热，或引饮过多，或小便赤涩而渴，脉沉数者宜用。惟汗下亡津液与阳明汗多者不宜服。
茯苓　栀子　白术（各一钱）　泽泄　猪苓（各八分）　甘草　桂枝（各三分）　滑石（五分）　姜　灯心（引）
身目黄者，加茵陈；水结胸症，加木通、灯心。若得病起无热，但谵语烦躁不安，精采不与人相当，此汤治之。
六乙顺气汤　治伤寒热邪传里，大便结实，口燥咽乾，怕热谵语，揭衣狂妄，扬手掷足，斑黄阳厥，潮热自汗，胸腹满硬，绕脐疼痛等症悉皆治之。能代大小承气、三乙承气、调胃承气、大柴胡、大陷胸等汤，神效药也。
大黄（一钱二分）　枳实　黄芩　厚朴　柴胡　芒硝　芍药（各一钱）　甘草（三分）
凡伤寒过经及老弱并血气虚人，或妇人产后，有下症，或下后不解，或表症未除里症又急，不得不下者，用此汤去芒硝下之最妙。煎法，先将水煎滚三沸，后入药煎至八分。又法，临服入铁锈水三匙，调服立效，取其沉重之义，最能坠热开结有神，此千金不传之秘方也。
如神白虎汤　即白虎汤加减，治身热渴有汗不解，或经汗过渴不解，脉微洪宜用。
石膏（二钱）　麦冬　知母　栀仁（各一钱）　人参（五分）　甘草（三分）　五味（九粒）　姜　枣（引）
一法　加淡竹叶十片。
若心烦，加竹茹；大渴，背恶寒，去栀仁，加花粉，无渴不加。
三黄石膏汤　治阳毒发斑，身黄如涂朱，眼珠如火，狂躁欲走，六脉洪大，燥渴欲死，鼻乾面赤齿黄，过经不解，已成坏症，此表里皆热，实由热在三焦，闭塞经络，津液荣卫不通故也。又治汗下后三焦生热，脉洪谵语，昼夜喘息，鼻衄身目俱黄，狂妄，通用此汤，治之如神。
石膏（三钱）　麻黄　香豉（各五分）　黄连　黄柏　黄芩　栀仁（各一钱）　姜　枣（引）
一法　入细茶叶。
三黄巨胜汤　治阳毒发斑，狂乱妄言，大渴叫喊，目赤脉数，大便燥实，上气喘急，舌卷囊缩难治者，权以此劫之。
即三黄石膏汤内去麻黄、香豉，加大黄、芒硝是也，姜、枣引。一法临服入泥浆清水二匙。
冲和灵宝汤　治两感伤寒，头痛恶寒发热，口燥舌乾，以阳先受病多者，以此探之即愈。
羌活　黄芩　柴胡（各二钱）　白芷　防风　乾葛　川芎（各八分）　地黄　石膏（各钱半）　甘草　细辛（各三分）　姜　枣（引）
一法　入黑豆一撮。
桃仁承气对子　即桃仁承气汤加减治热邪传里，热蓄膀胱，其人如狂，小水自利，大便黑，小腹满痛，身目黄，谵语燥渴，为蓄血症，脉沉有力，宜此下之。未服前而血自下者，为欲愈，不宜服。
桃仁（去皮尖）　大黄　芒硝　柴胡（各一钱）　芍药　枳实　当归（各八分）　青皮（五分）　桂枝　甘草（各三分）　姜（引）
一法　入苏木。煎汁三匙，调服。
消斑青黛饮　治热邪传里，里实表虚，血热不散，热气乘于皮肤而为斑，轻则如疹子，重则如锦纹，重甚则斑烂皮肤，俱宜此汤治之。
人参　青黛　黄连（各五分）　犀角（磨）　知母　柴胡　元参　栀仁　地黄（各一钱）　石膏（一钱五分）　甘草（三分）　姜　枣（引）
一法　临服入苦酒一匙，调服。大便实者，去人参，加大黄。
生地芩黄汤　治鼻衄成流久不止，或热毒深入，吐血不止者，或去血过多，错语失神，撮空闭目，不知人事者宜用此。
地黄（一钱五分）　黄芩　黄连　栀仁　柴胡（各一钱）　桔梗　芍药　川芎（各八分）　犀角（磨）　甘草（三分）　枣（引）
一法　临服入茅根捣汁，磨京墨调服。无茅根，藕汁亦可。鼻衄外用水湿纸札于鼻中。
加味犀角地黄汤　治烦躁，漱水不下咽者，属上焦有瘀血宜用。
犀角（磨。如无，用升麻）　生地（一钱五分）　芍药　桔梗　当归　陈皮（各八分）　甘草　红花（各三分）　丹皮（八分）　姜（引）
一法　临服入藕汁。
回阳救急汤　即四逆汤加减，治寒邪直中阴经真寒症。初起无身热头痛，止恶寒，四肢厥冷，战慄，腹痛吐泻，不渴，引衣自盖，倦卧沉重，或手指甲唇青，口吐涎沫，或至无脉，或脉来沉迟无力者宜用。
熟附　乾姜　人参（各五分）　茯苓　白术（各一钱）　官桂（四分）　甘草（三分）　陈皮　半夏（各七分）　五味（九粒）　姜（引）
若无脉，加猪胆汁一匙；泄泻不止，加升麻、黄耆；呕吐涎沫或小腹痛，加盐炒吴萸；呕吐不止，加姜汁。
回阳返本汤　治阴盛格阳，阴极发躁，微渴面赤，欲坐卧于泥水中，脉来无力，或全无欲绝者宜用。
熟附　乾姜　人参（各五分）　脑茶　甘草（各三分）　五味（九粒）　麦冬（一钱）　陈皮（七分）
澄清水煎。
一法　临服入蜜五匙，冷服取汁。面戴阳者下虚也，加葱七茎，黄连少许。
温经益元散　治因汗后大虚，头眩振振欲擗地，肉瞤筋惕及发汗太多，卫虚亡阳，汗出不止，或下后利不止，身体疼痛者宜用。
人参　肉桂　甘草（各四分）　熟地　生地　白术　当归（各一钱）　白芍　陈皮　黄耆　茯苓（各八分）　姜　枣（引）
一法　加糯米一撮，煎服。若饱满，去地黄，加枳壳；利不止，去地黄、当归，加炒白术、升麻、陈壁土；呕吐，加姜汁、法半夏；汗后恶风寒，去生地、肉桂，加桂枝、饴糖；头痛，加川芎、羌活；有热，去肉桂；瘦人，去芍药。
柴胡百合汤　治瘥后昏沉发热，口渴，错语失神，及食复、劳复、百合等症悉宜用。
柴胡　生地　黄芩（各一钱）　知母　百合　陈皮　人参（各八分）　甘草（三分）　姜　枣（引）
若头微痛，加羌活、川芎；胸中烦躁，加栀仁；呕吐，入姜汁、炒半夏；食复，加枳实、黄连；产后乾呕，谵语失神，呻吟睡不安者，加黄连、犀角；心惊悸，为血虚，加当归、茯苓、远志；咳嗽，加杏仁；痰甚，加瓜蒌仁、贝母；劳复时热不去，加乌梅、姜汁；虚汗，加黄耆、枣仁；胸中虚烦，加竹茹、竹叶；疲倦，加白术；腹鸣，加煨姜。
如圣饮　治刚柔二痉，头摇口噤身反张，手足挛搐，头面赤，项强急等症宜用。
羌活　防风　川芎　白芷　芍药　当归（各八分）　乌药（七分）　柴胡　黄芩（各一钱）　半夏　甘草（各四分）　姜（引）
一法　临服入姜汁、竹沥，温服。有汗是柔痉，加白术、桂枝；无汗是刚痉，加麻黄、苍术；口噤咬牙，大便实者，加大黄。
逍遥汤　治瘥后血气未平，劳动助热，复还于经络，因与妇人交而复发者谓之劳复，因受淫欲而无病，人反得病者谓之阴阳易。予曾见舌出数寸而死者多矣。此症最难治，宜用此方。
人参　知母　地黄　柴胡（各一钱）　甘草　韭根（各三分）　黄连（五分）　犀角（磨）　滑石（一钱五分）　竹青　姜　枣（引）
一法　临服烧裤裆末一钱五分，调服，以汗出为效，如无效再服，以小水利，阴头肿即愈。
升阳散火汤　治叉手冒胸，循衣摸床，谵语昏沉，不省人事，名曰撮空症。小便利者可治，不利者难治。
人参　当归　芍药（各八分）　黄芩　麦冬　白术　柴胡（各一钱）　陈皮　茯神（各八分）　甘草（三分）　姜　枣（引）
一法　入金首饰煎。若有痰，加姜汁、炒半夏；大便燥，谵语发渴，加大黄。
再造散　治头痛发热，项脊强，恶寒无汗，用发药二三剂，汗不出者，此阳虚不能作汗，名无阳症。庸医不论时令，妄用麻黄重药及火劫取汗，误死多矣。
黄耆　人参（各一钱）　桂枝　熟附　细辛　甘草　煨姜（各三分）　防风　川芎　羌活（各八分）　枣（引）
一法　加芍药。若夏月，加黄芩、石膏。
黄龙汤　治心下硬痛，下利纯清水，谵语发渴身热，此利因热邪传里，胃中燥屎结实使然，宜急下之。名曰热结利症。身有热者宜用，无热者用前六乙顺气汤。
大黄　芒硝（各一钱）　厚朴　人参　枳实　当归（各八分）　甘草（三分）　姜　枣（引）
一法　加桔梗。若年老气虚者，去芒硝。
调荣养卫汤　即补中益气汤加减，治头痛身热恶寒微渴，濈濈然汗出，身痛脚腿痠疼无力，沉倦，脉空浮无力，此因劳力内伤气血，外感寒邪，名劳力感寒症，宜用辛甘温药则愈。有下症者，大柴胡汤下之则缓。前症若大发其汗则轻变重矣。
人参　黄耆　当归　羌活　防风　白术　陈皮（各八分）　柴胡　地黄（各一钱）　甘草　细辛（各三分）　川芎（七分）　姜　枣
一法　加葱白一茎。若元气不足者，须知至阴之下求其升，加升麻少许；口渴，加花粉、知母；喘嗽，去升麻，加杏仁；汗不止，去细辛、升麻，加芍药；饱闷，去地黄、黄耆、甘草，加枳壳、桔梗；痰盛，去防风、细辛，加瓜蒌仁、贝母；腹痛，去耆、术，加芍药和之。
导赤各半汤　治伤寒心下不硬，腹中不满，大小便如常，身无寒热，渐变神昏不语，或睡中独语一二句，口舌唇焦，舌乾不饮水，稀粥与之咽，不与则不思，形如醉人。此热传手少阴心也，心火上而逼肺，所以神昏，名越经症。
人参　黄连　茯神（各六分）　栀仁　黄芩　麦冬　知母（各一钱）　甘草（三分）　滑石（一钱五分）　犀角（磨）　姜　枣（引）
一法　加灯心一握。
益元汤　治有身热无头痛，不烦，梗作躁闷而赤，饮水不得入口，此元气虚弱，无根虚火上炎，名戴阳症。庸医呼为热症，而用凉药误死多矣。
熟附　乾姜　黄连　人参（各五分）　甘草　陈艾（各三分）　知母　麦冬（各一钱）　五味（九粒）　姜　枣　加葱（二茎，引）
一法　入童便三匙，冷服。
桂苓饮　治初起无热，谵语烦躁不安，此因热结膀胱，名如狂症。庸医呼为发狂，妄用下药，误死多矣。
猪苓　泽泻　白术　黄柏（各八分）　甘草　桂枝　苏叶（各三分）　栀仁　知母（各一钱）　姜（引）
一法　加滑石一钱。微汗为效。
当归活血汤　治无头痛恶寒，止身热发渴，小便利，大便黑，口出语无伦，此内传心脾二经，使人昏迷沉重，名挟血如见祟症。庸医认作热症而用凉药，误人多矣。
当归　人参　柴胡（各八分）　地黄（一钱）　赤芍　枳壳　桃仁泥　红花　乾姜　甘草　桂心（各三分）　姜（引）
一法　入酒三匙。三贴后去桃仁、红花、乾姜、桂心，加白术、茯苓。
加味导痰汤　治痰症，憎寒壮热，头痛昏沉迷闷，上气喘急，口出涎沫，此因内伤七情，以致痰迷心窍，神不守舍则生痰，名挟痰如鬼祟痰症。类伤寒与此同治法。
茯苓　白术　桔梗（各八分）　南星　枳实（各七分）　半夏　陈皮　黄连　瓜蒌仁　贝母（各五分）　黄芩（一钱）　甘草（三分）　姜　枣（引）
一法　入竹沥姜汁，温服。
加减调中饮　治食积类伤寒，头疼恶寒发热，气口脉紧盛，但身不痛为异耳。
苍术　厚朴　陈皮　枳实　白术　神麴　山楂（各八分）　黄连（五分）　草果（四分）　甘草　乾姜（各三分）　姜（引）
一法　用木香磨汁入服。若腹痛，大便实，加大黄，去白木、草果、乾姜、山楂、神麴；心中兀兀欲吐者，与乾霍乱同治，法用滚水一碗，入盐一撮，皂荚末五分探吐。
加减续命汤　治脚气类伤寒，头痛身热，恶寒肢节疼，便闭呕逆，脚软，屈弱不能转动。禁用补剂及淋洗。
防风　苍术　白术　川芎　防己　羌活（各八分）　麻黄（四分）　白芍（一钱）　桂枝　甘草（各三分）　姜　枣　灯心（引）
一法　入姜汁。若暑中三阴，患必热，脉数，去麻、桂，加黄芩、黄柏、柴胡；寒中三阳，患必冷，脉迟，加熟附；起于湿者，脉弱，加牛膝、木瓜；起于风者，脉浮，加独活；元气弱，加人参；大便实，加大黄。
芩连消毒汤　治天行大头病，发热恶寒，头项肿痛，脉洪，喉痹痰热。
黄芩　柴胡（各一钱）　桔梗　川芎　防风　羌活　枳壳（各八分）　甘草（三分）　连翘　射干　白芷　黄连（各七分）　荆芥（三分）　姜（引，或鼠黏子一撮）
一法　入竹沥、姜汁。先服，可加大黄；利后，去大黄，加人参、当归。
六神通解散　治时行，三月后谓之晚发，头痛身热，恶寒脉洪数。先用冲和汤，不愈，后服此。
麻黄（四分）　甘草　细辛（各三分）　石膏　滑石　黄芩（各一钱）　川芎　羌活　苍术（各八分）　姜（引）
或加豉，葱白。
独活汤　治伤风温热等症。
羌活（一钱）　独活　枳壳　防风（各八分）　人参　麻黄（泡二次）　茯苓（七分）　细辛　菊花　甘草（各三分）　蔓荆（五分）　姜（三片）　薄荷（五叶，引）
解肌汤　治瘟毒天行，头痛壮热，春感青邪，发热而渴，不恶寒。
乾葛（一钱）　桂枝（三分）　黄芩　芍药（各一钱）　麻黄（四分）　甘草（三分）　枣（引）
如不解，再服取汗。
凡伤寒祖方，如麻黄汤、桂枝汤、大小青龙汤、大小柴胡汤、三承气汤等以及五积散、败毒散、参苏饮之类，方书无不详列，故不赘述。兹所载者，恐人所易忽而备及焉。


卷六  ——————————————————————————————————————————————————————————————————————————————————————————

补药得宜论  ***************************
夫虚者宜补，然亦有不受补者，乃补之不得其当也。必须察脉用药，不可问病执方。六脉一部，或大或小之间便有生克胜负之别。一方分两，或减或加之中便有重此彼轻之殊。脉有真假，药有逆从。假如六脉洪大有力者，此真阴不足也，六味地黄汤。右寸更洪更大者麦味地黄汤。如洪大而数者，人谓阴虚阳盛，而用知柏地黄汤则误矣。如果真阳盛实，则当济其光明之用，资始资生而致脉有神，疾徐得次以循其常经矣。惟其真阳不足，假阳乘之，如天日不彰，而龙雷之火妄炽，疾乱变常也，宜六味加五味子、肉桂，助天日之阳光以逐龙雷之假火。
若至弦数细数，则更系真阴真阳亏损，便当重用六味少加桂附，类既可从，承乃可制，火既制而阴易长矣。况脉之微缓中和，胃之气也，不微而洪大，不缓而弦数，近乎无胃，用此既补真阴以息假阳，复借真火以保脾土，此补肾中真阴真阳之至论也。
更有劳心运用太过，飢饱劳役失调，以致后天心脾气血亏损者，设以根本为论，从事补肾则元气反随下陷，化源既绝于上，肾气何由独足于下，纵下实而上更虚矣。故凡如六脉浮大无力者，此中气不足，荣阴有亏而失收摄元气之用，宜于温补气血之中加以敛纳之味，如养荣汤加五味子，更宜减去陈皮是也。六脉沉细无力者，此元阳中气大虚，大宜培补中州，温补气血。盖脾胃既为气血之化源，而万物之滋补亦必仗脾胃运行而始得。故古方诸剂必用姜枣，即此义也。况中气既虚，运行不健，故用辛温鼓舞，使药力自行。药力不劳于脾胃之转输，如归脾汤之用木香，十全汤之用肉桂是也。轻则人参理中汤，重则附子理中汤，不得杂一阴分之药，盖阳可生阴，阴能化阳耳。
如六脉细数，久按无神者，此先天后天之阴阳并亏也，早服八味地黄汤，晚服人参养荣汤去陈皮，或十全大补汤去川芎，生地换熟地可也。如两寸洪大两尺无力者是上热下寒，上盛下虚也，宜八味地黄汤加牛膝、五味子，服至尺寸俱平而无力，则照前方另煎参汤冲服。如两尺有力，两寸甚弱者，此元气下陷，下实上虚也，宜补中汤升举之。地既上升，天必下降，二气交通乃成雨露，此气行而生气不竭矣。先天之阳虚补命门，后天之阳虚温胃气。先天之阴虚补肾水，后天之阴虚补心肝，盖心为血之主，而肝为血之藏也。然更重乎太阴，盖脾者荣之本，血之统，化源之基也。其一味之中，与脉有宜有禁，宜者加之，禁者去之。如应用十全大补汤而肺脉洪大者，则芎、耆应去而麦味应加者也。盖芎辛而味升，耆味虽甘，气厚于味，故功专脾肺而走表也。六脉无力则十全最宜。倘无力服参者，耆术倍加，止用当归勿用地芍，盖重于补气，则归为阴中之阳，地芍为阴中之阴耳。至于地黄一汤，依脉轻重变化，百病俱见神功。但六脉沉微，亡阳之症切宜忌之。盖虽有桂附之热，终属佐使，而地茱一队阴药乃系君臣，故能消阴翳之火也，其熟地重可加至二三两，山茱只可加至三四钱，盖酸味独厚，能掩诸药之长，况过酸强于吞服便伤胃气矣。此特取数端以证变化之无尽，学者类推之而自得其神矣。

治法提纲  ***************************
夫治病者当知标本。以身论之，外为标内为本，阴为标阳为本。六腑属阳为标，五脏属阴为本，脏腑在内为本，十二经络在外为标。以病论之，人之元气为本，病之邪气为标，先受病机为本，后受病症为标，故治病必求其原而先治其本，古圣之至论。但急则治其标，缓则治其本，后哲之变通。然病在于阴，毋犯其阳；病在于阳，毋犯其阴，犯之者是谓诛伐无过。病之热也当察其源，火果实也，苦寒咸寒以折之；若其虚也，甘寒咸寒以摄之。病之寒也亦察其源，寒从外也，辛热辛温以散之，动于内也，甘温以益之，辛热辛温以佐之。
经曰：五脏者藏精气而不泻也，故曰满而不能实，是有补而无泻者，此其常也。脏偶受邪则泻其邪，邪尽即止，是泻其邪非泻脏也。脏不受邪毋轻犯也。世谓肝无补法，知其谬也。六腑者，传道化物糟粕者也，故曰实而不能满。邪客之而为病乃可攻也，中病乃已，毋尽剂也。
病在于经则治其经，病流于络则及其络，经直络横相维辅也。病从气分则治其气，虚者温之，实者调之。病从血分则治其血，虚则补肝补脾补心，实则为热为瘀，热则清之，瘀者行之。因气病而及血者先治其气，因血病而及气者先治其血。因证互异宜精别之，病在于表毋攻其里，病在于里毋虚其表。邪之所在，攻必从之。受邪为本现症为标，五虚为本五邪为标。如腹胀由于湿者其来必速，当利水除湿则胀自止，是标急于本也，当先治其标。若因脾虚渐成胀满，夜剧昼静，病属于阴，当补脾阴，夜静昼剧，病属于阳，当益脾气，是病从本生，本急于标也，当先治其本。举一为例，余可类推矣。
病属于虚宜治以缓，虚者精气夺也。若属沉痼亦必从缓，治虚无速法，亦无巧法。盖病已沉痼，凡欲施治宜有次第。如家贫年久，室内空虚，非旦夕间事也。病属于实，宜治以急，实者邪气胜也，邪不速逐则为害滋蔓，故治实无迟法，亦有巧法。如寇盗在家，宜开门急逐即安，此病机缓急一定之法也。故新病者阴阳相乖，补偏救弊宜用其偏；久病者阴阳渐及，扶元养正宜用其平。若久病误以重药投之，徒增其竭绝耳。
至于药性之温者，于时为春，所以生万物者也。药性之热者，于时为夏，所以长万物者也。药性之凉者，于时为秋，所以肃万物者也。药性之寒者，于时为冬，所以杀万物者也。夫元气不足者须以甘温之剂补之，如阳春一至生机勃勃也。元气不足而至于过极者，所谓太虚必挟寒，须以辛热之剂补之。如时际炎蒸，生机畅遂也。热气有馀者须以甘凉之剂清之，如凉秋一至，溽燔如失也。邪气盛满而至于过极者，所谓高者抑之，须以苦寒之剂泻之，如时值隆冬，阳气潜藏也。故凡温热之剂均为补虚，寒凉之剂均为泻实。然元气既虚，但有秋冬肃杀之气，独少春夏生长之机。虚则不免于热，倘不察虚实便以寒凉之剂投之，是病方肃杀而医复肃之矣，其能久乎？故无阳则阴无以生，无阴则阳无以化，盖物不生于阴而生于阳。如春夏生而秋冬杀也。如向日之草木易荣，潜阴之花卉易萎。经曰：阴阳之要，阳密乃固，此言阳密则阴亦固，而所重在阳也。又曰：阳气者若天与日，失其所则折寿而不彰，故天运当以日光明。此言天之运、人之命俱以阳为本也。古人莫不喜阳而恶阴，即丹溪主于补阴亦云实火可泻，芩连之属，虚火可补，参耆之属。今人但知有火，而不分虚实，喜用寒凉者，是欲使秋冬作生长之令，春夏为肃杀之时。令斯民折寿而不彰乎。

治疗大法指要  ***************************
夫虚实者诸病之根本也，补泻者治疗之纲纪也。经曰：邪之所凑，其气必虚。凡言虚者精气夺也，凡言实者邪气胜也。是故虚则受邪，邪客为实。经曰：邪气盛则实，精气夺则虚者此耳。倘邪重于本则以泻为补，是泻中有补也。本重于邪则以补为泻，是补中有泻也。且升降者病机之要括也，升为春气，为风化，为木象，故升有散之之义。降为秋气，为燥化，为金象，故降有敛之之义。如饮食劳倦则阳气下陷，宜升阳益气，泻利不止宜升阳益胃，郁火内伏宜升阳散火，因湿洞泄宜升阳除湿，此类宜升之者也。如阴虚则水不足以制火，火空则发而炎上，其为症也，咳嗽多痰，吐血鼻衄，头疼齿痛，口苦舌乾，骨蒸劳热，是谓上热下虚之候，宜用麦冬、贝母、枇杷叶、白芍药、牛膝、五味子之属以降气。气降则火自降，而气自归源，更之益以滋水添精之药以救其本，则诸症自瘳，此类宜降之者也。
更有塞因塞用者，如脾虚中焦作胀，肾虚气不归源，以致上焦逆满，用人参之甘以补元气，五味子之酸以敛虚气，则脾得建运而胀自消，肾得敛藏而气自归，上焦清泰而逆满自平矣。通因通用者，如伤寒挟热下利或中有燥粪，必用温胃，承气下之乃安。伤暑滞下不休，得六一散清热除积乃愈。然治寒以热，治热以寒，此正治也。如热病而反用热攻，寒病而反用凉剂，乃从治也。盖声不同不相应，气不同不相合。大寒大热之病必能与异气相拒，善治者乃反其佐以同其气，复令寒热参合，使其始同终异也。如热在下而上有寒邪拒格，则寒药中入热药为佐。《内经》云：若调寒热之逆，冷热必行，则热药冷服；下膈之后，冷体既消，热性随发。寒在上而上有浮火拒格，则热药中入寒药为佐；下膈之后，热气既散，寒性随发，情且不违而致大益，病气随愈，呕吐皆除，所谓寒因热用，热因寒用，使同声易于相应，同气易于相合而无拒格之患。经曰：必先其所主而后其所因也。用热远热者是病本于寒，法应热治，所投热药仅使中病，毋令过焉，过则反生热病矣。用寒远寒者是病本于热，法应寒治，所投寒剂仅使中病，毋令过焉，过则反生寒病矣。故益阴宜远苦寒以伤胃，益阳宜远辛散以逆气，祛风勿过燥，清暑毋轻下，产后忌寒凉，滞下忌敛涩。
然天地四时之气行乎六合之间，人处气交之中亦必因之而感。春气生而升，夏气长而散，长夏之气化而软，秋气收而敛，冬气藏而沉，人身之气自然相通，其生者顺之，长者敷之，化者坚之，收者肃之，藏者固之，此药之顺乎天者也。春温夏热，元气外泄，阴精不足，药宜养阴。秋凉冬寒，阳气潜藏，勿轻开通，药宜养阳，此药之因时制用，补不足以和其气者也。然既戒勿伐天和而又防其太过，所以体天地之大德也。昧者舍本从标，春用辛凉以伐肝，夏用咸寒以抑火，秋用苦温以泄金，冬用辛热以涸水，谓之时药，殊失《内经》顺逆之理。夏月伏阴，冬月伏阳，推之可知矣。然而一气之中初同末异，一日之内寒燠迥殊，且有乖戾变常之时。大暑之候而得寒症，大寒之候而得热症，症重于时则舍时从症，时重于症则舍症从时。六气太过为六淫，六淫致疾为客病，以其天之气从外而入也。七情动中为主病，以其人之气从内而起也。此用药权衡主治之大法，万世遵守之常经，虽圣哲复起莫可变更也。
然有性禀偏阴偏阳又当从法外之治。假于性偏阴虚，虽当隆冬，阴精亏损，水既不足，不能制火，阳无所依，外泄为热或反汗出，药宜滋阴，设从时令误用辛温，势必立毙。假如性偏阳虚，虽当盛夏，阳气不足，不能外卫，其表虚不任风寒，洒淅战慄，思得热食及御重裘，是虽天令之热亦不足以敌真阳之虚，病属虚寒，药宜温补，设从时令误用苦寒亦必立毙。故变通合宜之妙，存乎其人。
且人禀天地之气以生，而强弱莫外乎天地之运气。当天地初开，气化浓密，则受气常强及其久也，气化渐薄则受气常弱，故上古之人度百岁乃去，今则七十称古稀矣。盖天地运气渐薄，人亦因之，以致血气精神亦应因之渐衰，故用药消息亦必因之渐变，不可执泥古法，轻用峻利。况近世之嚣竟日深，斵丧牋贼，难解难遏，于是元气转薄，疾病丛生，虚多实少。临症施治，专防克伐，多事温补，痛戒寒凉。抵当、承气日就减少，补中、归脾日就增多，此今日治法之急务也。设使病宜用热亦当先之以温，病宜用寒亦当先之以清。纵有积滞宜消，必须先养胃气，纵有邪气宜祛，必须随时疏散，不得过剂以损伤气血。气血者，人之所赖以生者也。气血充盈则百邪外御，病安从来。气血一亏则诸邪辐辏，百病丛生。世大之病十有九虚，医师之药百无一补，岂知用药一误，则实者虚，虚者实，是死于药而非死于病也。且古人立方既有照胆之朗识，复尽活人之苦心，有是病方下是药，分两多而药味寡，譬如劲兵专走一路，则足以破垒擒王矣。后人既无前贤之识见，徒存应世之游移，分两减而药味多，譬犹广设攻围，以庶几于一遇。嗟乎，品类既繁，攻治必杂，病之轻者因循而愈，病之重者岂能一得乎？然药虽有大力之品，终属草木之华，必藉人之正气为倚附，方得运行而获效。如中气馁极，虽投硝黄不能迅下也，荣阴枯藁，虽投羌麻不能得汗也，元阳脱尽，虽投热药不觉热也，真阴耗极，虽投寒药不觉寒也，正气重伤，虽投补药不觉补也。非医者立见不移，病人专心守一，焉有日至功成之益哉。

用方举要  ***************************
古人所制诸方，何尝不可圆而用之也。盖方必详其所治之症，为宜对症用之也。然有所加减于其间则即示以变通之妙焉，是其体则方而用则圆也。故无论症不尽乎方之所指，固当有加有减，即症是相当而势有孰轻孰重之分，则方亦有孰君孰臣之宜，安得拘泥古方而不知所善用也。今窃略举一二以广体方用圆之义。试以四逆一汤言之，炙草二两，炮姜一两，人参五钱，生附子五钱，方也。若病者左关左尺脏脉平等，右关右尺弦急乃逆脉，此系右肾真阳衰弱，譬如天气苦寒室无火而寒自生，本非左肾阴寒动剋火土之比，火虽亏弱尚未离宫，阳即困乏犹未浮越，唇舌虽欠润犹未至枯燥，手足虽憎寒犹未至厥冷，可以如汤分两，易熟附子甚妥。若加口角流涎、手足厥冷，明见内招外犯，阴寒略重，宜用炮姜为君，熟附次之，人参甘草又次之。若是舌润多涎，元阳受湿，仍君甘草，必犯呕吐，宜乎偏重姜附以救真元可也。若气冷四肢逆厥，如坐泉水中，牙关紧闭，颈筋粗大，左右手关脉尺脉俱见浮革，急梗横逆形象显著，此乃真元将灭，纯阴冷症，一切润药概不宜入，恐引阴寒上干，清道窒塞则吐泻之症作矣，宜用生附子为君。如或上唇红枯，舌本无胎，肉黑微渴而润者生，若干涩如钩，凿而渴甚，渴喜饮滚，不耐多饮，饮后辄渴仍如故，此系元亏津惫，手足微温，懒食少气，理合偏补元阳，方取人参为君，炙草次之，姜附又次之，兼补真阳以生元阳，用之何其圆也。又如六味地黄一汤，若病者左手关尺脏脉洪涩或浮弱无力，右手关尺真缓实，此乃火强土旺水亏阴损，宜本方地黄为君。如左手关尺脏脉稍平，独右关脏脉细弱者，宜用山药为君，地黄制干少用。如挟痰湿而小便欠利者，宜用茯苓为君。若右关脾脉缓滑或浮数力盛，挟火而小便短赤者宜用泽泻为君。如右手关尺脏脉沉数有力，左手关尺脏脉微弱少神，此乃火旺水亏宜用丹皮为君。若右手关尺脏脉和缓力盛，独左关肝脉微弱，或阔漫少神，其人平日手足间筋挛，上齶舌根夜燥，两胁常紧，如痛似胀，此因血虚致肝气不收宜用枣皮为君，用之又何其圆也。其馀古汤能仿此二意变换，自见圆活之法耳。既见圆活，更引之以向道，济之以权宜，施之以法度，则用无不当，当无不效矣。
至于《内经》方法，至神至化，至圆至活，大小缓急奇偶复七方是也。仲景因创一百一十三方，悉遵法制，后代称为祖方。医者临症谛视合併直中，邪正久暂，採大小缓急奇偶复七方之一，对脉主治，品味分配，君臣佐使，制轻制重，制战制守，制分制合，制攻制和，赢输操纵在我范围，药力在彼，务期有当而已。如病直中一经，宜取君一臣一，奇其制也，择专经对症之药一味为君，重其分两曰大方。又要另拣二味与君同性同气者，分两减半为臣以辅君，不用佐以牵制其雄入之势，不用使恐先动把关拒敌之兵，专取飞骑猛将，勇往直前，攻其无备，出其不意也。若病伤乎两经，名曰并病，病者两经两症平现，犹二雄并争一国，方取君二臣四，偶其制也，择取专经对症之药二味，一味君此经，一味君彼经，彼此二味务要分两均重为大方，又要另拣二味与君同性同气者，分两减半为臣，以辅彼君，以攻彼经之邪，辅此君以攻此经之邪，亦不用佐使。如遇危险逆症，宜将君臣药品分作数罐另煎，退火稍冷和服，其效尤速。至于合病，又有两经三经之别，假如两经合病，有一经病重而症多，有一经病轻而症少，方取君二臣三，奇其制也，专经对症之药二味，一味君此经，一味君彼经，彼此二味分两俱要均重为大方，又择与此君同气二味，分两折半为臣，辅此君以攻病症重经之邪，又拣与彼君同气一味，分两折半为臣辅彼君，以攻病症轻经之邪，亦不用佐使，义同。三经合病，若有两经病症平现而重多，一经病症稍差而轻少，宜于并病方内，增入二臣，分攻其最轻，即君二臣六是也。如一经症独重两经症轻而平等者，即宜更用君一以治其独重，以四臣分攻平等之两轻，乃君一臣四之偶制也。如或一经病症重多，一经病症略少，又一经病症最轻，宜用君一臣二以治其重经，用君一臣一以治其略少，用君一臣一以治其最轻，亦君二臣四之偶制也。然而并病合病，重者固多而轻者亦复不少，重者方制可如前订，稍轻者又当小其方偶其制，若君二臣六之类是也。病轻者宜增佐于方内，假如先前病重，服大方重剂后而病症渐次减轻者，亦可与小方轻剂。凡治头面、耳、目、口、鼻、齿、舌、齶、手、胸、背、肺、心、肝、胆、咽、喉、膈、包络、胸中、膻中之病，方宜奇制，经曰：近者奇之之谓也。凡治脾、胃、两肾、命门、丹田、腹中、大小肠、膀胱、阴股、膝、足、大、小便道之病者，方宜偶制，经曰远者偶之之谓也。
发表不远热者，以清邪干犯，肌表腠理得缓则开，而汗汁易于渗泄，庶外邪可以假汗直去而解散也。攻里不远寒者，以浊邪蕴蓄肠胃，膀胱之火热郁毒得寒则煞，可以便于乘势而斩关夺门也。汗者不可以奇，恐清阳因汗散越，以致魄汗淋漓，亡阳乱语之症作矣，故分两品味俱宜偶制，以留恋其阳，毋犯重阳是也。下者不可以偶，防清阳随药力下坠，溺陷难升致生肠滑飧泻、痎疟肠澼之病起矣，故分两品味俱宜奇制，以提挈其阳，勿犯重阴是也。补上治下制以缓者，药品众而气味薄，分两轻而性力缓，及丸散服药之类，取其药性轻清易于上浮也。补下治下制以急者，药品少而分两重，气味厚而性力沉，及骨角金石之类，取其力猛势重易于下走也。经曰：近而奇偶制小其服也，远而奇偶制大其服也。大则数少，小则数多，多则九之，少则二之。九为老阳，刚强已极，譬如用其大方。二为柔阴轻弱之至，譬如用轻小方。二为之中，量远近，制轻重，配奇偶，以为大方、小方，活法神且化矣。大则补阳补气补火之数宜奇，壮阴壮水壮火之数当偶，此方法中之秘窍也。如或四经五经驳杂互相为病，气宜补而血亦喜扶，火宜清而水亦当养，病惟此种最轻，少则九味十一味，多则十馀味二十味，或一二汤，或三四汤，合而用之皆曰复方。复者重也，汤不厌含，药不嫌众也。
凡物有隧道者亦名曰复。因时取义，于一剂药中兼疗数经病症，一方法内统制升降浮沉。七方惟此，不用细解，今人动手便是，尤嫌其过于重复耳。至若向导一法，又不可不继七方而亟讲也。假如直中一病，就取直达本经一味自兼嚮导便可，其馀合病并病，以及诸经杂病则不然。当取诸药味之咸者入肾。故《内经》治一切肾病，以咸散之，以咸收之，以咸补之，以咸泻之，以咸软之，以咸温之，以咸燥之。如味不咸者要取直捷入肾，补火补水须制之以盐，或入盐同煎。若要取其入肾清火除热，宜制之以童便或用童便参服。凡药味辛辣者即能入肺，故《内经》治一切肺病以辛散之，以辛收之，以辛缓之，以辛燥之，以辛清之，以辛温之，以辛凉之，以辛补之，以辛泻之。如味不辛者要取直捷入肺，须制之以姜汁，或用竹沥参服。凡药味之酸者即能入肝，故《内经》治一切肝病以酸散之，以酸收之，以酸缓之，以酸燥之，以酸温之，以酸清之，以酸凉之，以酸补之，以酸泻之。如味不酸者宜制之以醋。凡药味之苦者能入心，故《内经》治一切心病以苦散之，以苦壮之，以苦缓之，以苦燥之，以苦清之，以苦温之，以苦凉之，以苦收之，以苦泻之，如味不苦者宜炮令致苦以补之，或入黄连、胆汁以泻之。凡药味甜者能入脾，故《内经》治一切脾病以甘散之，以甘壮之，以甘缓之，以甘燥之，以甘清之，以甘温之，以甘凉之，以甘补之，以甘泻之，如或味欠甘欲其补脾，宜制以蜂蜜调之，以饴糖、人乳或炒黏米、糯米同煎。欲其清胃则参之以生蜂蜜、梨汁、藕汁、竹沥，取其味性相投，故曰：稼穑作甘也。此为同气相求。
又以品味色赤者入心，色青者入肝，色白者入肺，色黄者入脾，色黑者入肾，此为同类相得。心合血，心与包络为表里，三者有病，治宜用苦赤同法。肝合筋，肝与胆为表里，三者有病，治宜用酸青同法。脾合肉，脾与胃为表里，三者有病，治宜用甘黄同法。肺合皮毛，肺与大肠为表里，三者有病，治宜用辛白同法。左肾合精，右肾合骨，左肾与膀胱为表里，右肾与小肠为表里，六者有病，治宜用咸黑同法。至于药味性情，有专入一经者，取之为君固妥，亦有能入两经三经者，用以为君则不受本方统辖，用以为臣为使，则不服君药节制，势必离奇撒野别生祸端，全在用法圆通，毋徒执拘为贵。凡治腑合之病，先将人本脏本腑品味会炼成阵，预煎令熟后取直达病所一味，投入数滚即起，取其生性轻浮，力能上行外走，引经之法也。如病者手足通身逆冷，牙关紧闭，胸膈间寒涎凝结．不省人事，速用艾灸关元，拦阻阴寒来路，急投辛香热燥峻补之品，浓煎滚服，斩关之法也。如治下焦，中焦脏寒，上热假症，宜将峻补脏气药品浓煎退火，如冰冷服。又或细末为丸，裹以甘寒外壳，药过咽胸全无苦燥，偷关之法也。如喉舌已为阴火燥烈，疱肿溃痛，热补入口，倍增其苦，先将补药熬煎后入黄连些少，数滚即起，或入猪胆汁几点，将喉舌阴火假掩，使剂中雄兵猛将安然乘势直下，瞒关之法也。如胸膈为痰涎凝阻，药不能入，急取生半夏、生南星、牙皂、细辛、生矾、朱砂、姜汁、竹沥之类，视病重轻，择取两味，细末水调灌入，外用姜葱捣炒，或烧酒拌淬红灰，包熨胸背，俟其一吐，稍开，旋以正药急投，闯关之法也。经曰：奇之不去则偶之，是为重方，偶之不去则反佐以取之，所谓寒热温凉，反从其病也。如遇吐血、衄血、呕血、崩产及诸般失血过多，百药罔效，脉因亡血尽见代芤濡弱，捉摸甚难，法取细料薄纸或湖绵，蘸收本血，晒焙毋拘，速以烧灰调入养气补血安血药内，重用人参，无不应手取效。又如盗汗淋漓，诸方难收，速用净青布拭体，收其本汗晒乾，再抹，如此多次，方用滚水沃布，取汗煎药，数服即收。又如素因酒损致病，诸药不能投效，宜取酒煎立效。如小儿呕泄拒药，尤宜讲究。若嗜酒则用酒调丸药，自然投合矣。如不喜酒，又当别询所好，旋取所好和药必效，盖亦藉嚮导以收从治之勋，假因缘而获万全之效也。至于药有宜于食前服者，取其腹内空虚，药力易于直下，施盖以食，可免犯上之弊，治下法也。药有宜于食后服者，先取其穀气实腹，使药后住胸中，借下焦火力隔胃薰蒸，气性易于挽上，就势飞达巅顶，治上法也。药有宜于食远服者，取其不飢不饱，药往胃中，易于达膈疗胁，运行四肢，调中法也。以上所言尽皆关系法之一字，加配于七方十剂前后中间，岂不至通至灵，至圆至活至易于效验，至极其稳当。犹武候之用兵，能制胜而不行险，斯为可宗可法也欤。

调经扼要  ***************************
《脉经》曰：妇人寸关调如故，而尺脉绝不至者，月水不利，当患小腹引腰痛，气滞上攻胸臆也。又云：尺脉来而断绝者，月水不利。又云：脉来状如琴絃，若小腹痛，主月水不利，孔窍生疮。又云：尺脉滑，血气实，月水不利。凡妇人之脉总宜肝肾有神，不宜肺部太旺，此所云月水不利者，谓其差前差后之不调也。夫女子以血为主，天真气降，壬癸水合，肾气全盛，血脉流行，常以三旬一见，以象月盈则亏，故曰月经。其来也有信，其去也有时，方能育子。若差前而来多，必左肝肾脉同旺，右肺脉紧实，此气血盛而火有馀也，宜芩附四物汤内用生地酒洗，再加丹参、丹皮。差后而来少，必左肝肾脉不足，右寸尺无神，此气血不足也，宜十全大补汤、补血汤或左归九、右归丸，或归脾汤，多服可也。未行而先腰腹疼痛者，由七情忧郁所致，必两寸沉涩有力，宜七制香附丸，或香苏饮合芎归汤加丹参、淮膝，或茯苓补心汤除地黄加香附，或四七汤，或小温经汤最妙。行过而腹痛者，由去血过多而血海空虚也，必肝肾部及右尺寸均无力，宜十全大补汤或归脾汤、补血汤服之。
至于数月不行，经年不至者，均气血虚也，必两尺浮弱，两寸短涩，宜补血汤合参附汤，或十四味建中汤，或十全大补汤，或补元煎、举元煎择而服之。若破气破血则正气愈不足，邪气更留之而经水愈不行矣。有月前十日而来少，月后十日又不多者，此非有馀，乃经血错乱妄行之所致也，宜八珍汤、十全大补汤，或补元煎、归脾汤，切不可用耗气清凉之品耳。有紫黑成块者，必两寸脉同旺，而两尺脉同衰，略带浮数，皆由赋性躁急，淫欲过度，宜芩附四物汤内用生地加丹皮、丹参，或知柏地黄汤除枣皮易当归，加丹参、香附。间有两寸不旺而两尺不足者，略带迟缓，其来也亦见黑象，此寒凝气滞，非有火也，宜理中汤或十全大补汤加熟附、砂仁。若带浊下者，缘湿热气虚而起，右寸关濡弱而两尺亦衰，用补中益气汤加白苓、黄芩酒炒，或调中益气汤加净风白苓，或防风除湿汤，或举元煎加淮药、龙骨，总宜温中大补血气。崩漏者全属气虚下陷，间有湿热，以末治之。故日华先生云：气升则无下陷之忧也。必右寸微弱，肝肾衰虚，宜大补血汤或补中益气汤，或举元煎、补元煎，或阿艾四物汤加炙耆、炙草。间有血热，脉必带数，均加酒芩或六味地黄汤亦可。头目昏眩，气血虚也，腰背痠疼，气血虚而兼火兼郁也。兼火郁者右寸沉涩，宜补中益气汤加砂仁，或调中益气汤加砂仁、茯苓，或八物汤加砂仁，或十全大补汤。五心烦热者，由心火陷于脾家，忧思抑郁于内，必左肝脉弦紧，两尺微弱，宜逍遥散加丹参、丹皮、麦冬，或柴芍地黄汤加丹参、麦冬。目如针刺脚底刀刮者，因纵慾无度，肾水亏乏故也，必肝肾两脉弱而无力，或间有结代之象，宜左归丸、左归饮或右归丸、右归饮，七宝美髯丹加炙耆，连进可愈。双足乏力者，此脾虚也，必右关虚而无力，宜补中益气汤，或四君汤加耆附，或归脾汤，或黄耆六君汤服之即愈。学者能依方脉照病证加减，叠进则功效必多矣。
调经用方
芩附四物汤　生地　当归　川芎　白芍　香附　黄芩　加丹参　丹皮
十全大补汤　熟地　当归　川芎　白芍　人参　黄耆　白术　白苓　肉桂　甘草
补血汤　左归丸
右归丸　归脾汤
七制香附丸
香苏散合芎归汤　香附　苏叶　陈皮　当归　川芎　甘草　加丹参　淮膝
茯苓补心汤　除淮地，加香附。
四心汤
小温经汤　熟地　当归　川芎　白芎　白术　砂仁　香附　小茴（炒）　黄芩　羌活　白芷　桂枝　柴胡　枳壳　甘草　姜（引）
若血气刺心，腹痛难忍者，加元胡、乾漆炒五分。
补血汤合参附汤　熟地　当归　川芎　白芍　陈皮　茯神　枣仁　五味　麦冬　栀仁　人参　熟附　甘草
十四味建中汤　人参　黄耆　白术　白苓　熟地　当归　川芎　白芍　半夏　麦冬　肉桂　苁蓉　熟附　甘草
举元煎　黄耆　白术　升麻　甘草
补元煎　人参　淮药　熟地　当归　枣皮　杜仲　枸杞　甘草
八物汤（即八珍汤）
知柏地黄汤　除枣皮，用当归，加丹参、香附。
十全大补汤　加熟附、砂仁。
理中汤　人参　白术　乾姜　甘草
补中益气汤　人参　黄耆　白术　当归　陈皮　升麻　柴胡　甘草　加白苓　酒芩
调中益气汤　人参　黄耆　苍术　木香　陈皮　升麻　柴胡　甘草　加净风　白苓
防风除湿汤　防风　白苓　苍术　陈皮　厚朴　半夏　甘草
大补血汤　熟地　当归　川芎　白芍　人参　茯神　枣仁　麦冬　陈皮　栀仁　五味　甘草
阿艾四物汤　熟地　当归　川芎　白芍　白术　黄芩　阿胶　砂仁　香附　艾药　粳米（煎）　加炙耆　炙草
地黄汤　熟地　淮药　白苓　枣皮　泽泄　丹皮
逍遥散　当归　白芍　白术　白苓　柴胡　川朴　薄叶　姜（引）　加丹参　丹皮　麦冬
柴芍地黄汤　即地黄汤加柴胡、白芍，加丹参、麦冬。
左归饮　右归饮
黄耆六君子汤　人参　白术　白苓　半夏　陈皮　黄耆　甘草

胎产扼要  ***************************
《内经》曰：妇人阴搏阳别，谓之有子。又曰：手少阴脉动甚者，妊子也。《脉经》曰：妊娠初时寸微小，呼吸五至，三月而尺数也，脉滑疾，重以手按之散者，胎已三月也。脉重手按之不散，但疾不滑者，五月也。又曰：三部脉浮沉正等，按之不绝者，妊娠也。又曰：寸微关滑尺数，流利往来雀喙者为有妊也。又法妊娠四月欲知男女，左疾为男，右疾为女，俱疾为生二子。又法尺脉左大为男，右大为女，左右俱大产二子（大者如实状）。妇人怀妊离经，其脉浮，设腹引腰痛为欲生也。俱离经者不病。又法妇人慾生，其脉离经（不同常度，如昨大今小，昨缓今数之意），半夜觉日中则生。妇人已产脉宜小实、沉细、缓滑、微小，忌浮虚、实大、弦急、牢紧，此皆妊娠之脉要，学者所当切究也。若其诊治则方书可考。书云：胎前清热与养血，月分依经善调燮。一足厥阴二少阳，三四包络三焦决。五脾六胃七肺经，八手阳明成窍穴。九肾十膀神气完，半产须防三七月。又曰：胎前必先以安胎为主，驱邪次之，盖胎固则病自安，邪退则病自痊。予览斯言，何其切而当欤！然女子善怀忧，疑易起，故尝有子悬、子气、子肿、子烦、子嗽、子淋、子痫、子喑、恶阻、转胞、胎漏、堕胎之见，种种恶状怪候，皆由七情之火而妄动，五味之偏而不节耳。甚则纵劳纵欲，任性任能，耗散元阳，亏损真阴，若不审其虚实，明其表里，妄投发表，妄施攻伐，其不致杀人也几希。故善治者，但见其胎气不和，凑上胸腹，心胁俱疼者名曰子悬，必右寸实大，左关不足，宜紫苏饮加生姜或芩术汤。妊娠数月以来，双足浮肿，或流黄水，喘闷不食者，名曰子气，此任脉素受风邪兼抑郁感寒，必右寸沉实，宜天仙藤散加白苓。胎中挟水遍体浮肿者名曰子肿，必右关浮虚，土不制水，宜六君汤除半夏、甘草，加桑皮、淮药。受妊五月，心惊胆怯，烦闷不休者名曰子烦，必左寸洪实，宜竹叶汤或麦冬汤。不时咳嗽，由邪火上冲，名曰子嗽，必右寸有力，宜紫菀汤加淮药、沙参。房劳虚损，触动相火，小便淋沥者，名曰子淋，必左关虚怯，左寸洪数，宜安营散除木通，加淮药、杜仲。偶受风寒，角弓反张，口流涎沫，昏不知人，名曰子痫，必左肝肾虚弱，两寸略旺，宜八物汤除地黄，加粉葛、防风，或羚羊角散。受妊三五月，忽失音不语，名曰子喑，此胞络系绝，不须服药，分娩后自能言语。受妊一月，饮食不纳，哕呕频作者名曰恶阻，必肝脾两脉浮数而滑，此秽恶之气留住子宫，而胃中痰火冲溢上焦，俟百日内自安，宜二陈汤加黄芩酒炒。胎压一边，脐下急痛，小便欲出不出者名曰转胞，必左关尺弱，右肺脾虚，宜参术饮除半夏，加淮药、杜仲。受妊数月，不时血来，名曰胎漏，必右寸浮虚，左肝肾微弱，宜举元煎加阿胶、淮药、杜仲，或阿艾四物汤加炙耆、文蛤杵碎酒炒。受妊三月而胎下，或七月而胎下名曰堕胎，必右关尺冲任两脉浮数而弱，两寸浮数无神，由于淫火日炽真阴亏损故也，宜千金保胎散加熟地、当归、麦冬，热甚者芩术汤。盖妇人天癸未行属少阳，既行属厥阴，已绝属太阴。胎产之病治厥阴者是祖化之源也，切不可汗下利小便也，汗则痞满，下则伤脾，利小便则亡津液。尤宜禁忌饮食，少于房事，其庶平安矣。
凡胎前宜以和气饮为主。左肝肾虚重用淮药、杜仲。
胎前用方
紫苏饮　当归　川芎　白芍　人参　陈皮　苏叶　腹毛　甘草　姜（引）
一方　有香附，无人参。
芩术汤　黄芩　白术
天仙藤散　天仙藤（即青木香酒拌略炒）　苏叶　陈皮　香附　乌药　木瓜（加）　甘草　姜（引）
或加苍术。
六君子汤　加桑皮、淮药，去半夏、甘草。
竹叶汤　白苓　净风　麦冬　黄芩　人参　竹叶（五片）
煎。
麦冬汤　白苓　净风　麦冬　黄芩　竹叶
紫菀汤　紫菀　天麦　桑皮　杏仁　桔梗　竹茹　甘草　加淮药　沙参
安荣汤　人参　当归　麦冬　细辛　滑石　木通　灯芯　甘草
除木通，加淮药、杜仲。
参术饮　熟地　当归　川芎　白芍　人参　白术　半夏　陈皮　甘草　姜（引）
除半夏，加淮药、杜仲。
八物汤　熟地　当归　白芍　川芎　人参　白术　白苓　甘草
除熟地，加净风、粉葛。
羚羊角散　当归　川芎　白苓　茯神　薏仁　甘草　杏仁　羚羊角　枣仁　加皮　净风　独活　木香　姜（引）
举元煎　黄耆　白术　升麻　甘草
阿艾四物汤　熟地　当归　川芎　白芍　白术　黄芩　阿胶　砂仁　香附　艾叶　粳米
煎。
一方　加蒲黄（炒）、陈皮、杜仲（盐水炒）、续断、甘草，去艾叶。
千金保胎散　熟地　当归　人参　白术　陈皮　黄芩　香附　续断　杜仲（盐水炒）
一方　惟用续断、杜仲二味为末糊丸，山药为糊。
一方　去人参，加砂仁、川芎、阿胶、艾叶、益母草、枣肉为丸。
二陈汤　陈皮　半夏　白苓　甘草
加黄芩酒炒用。

小儿诊法  ***************************
小儿非无脉可诊，虚实不易定耳，不若以指纹之可见者，与面色病候相印证，此望切两兼之意。按十二经脉始于太阴肺，其支者从腕后出食指之端，以交于阳明大肠脉，即此指纹是也。夫指纹与寸关尺同一脉也。但由旁支，脉体差小耳，苟神明于用，则与寸关尺互相印证，而又闻声察色，其病情自可得矣。稽古《内经》乳子之病有二，曰病热，曰中风。病热之脉宜浮洪忌沉细，中风之脉宜实大忌急数。若大而缓，乃胃气存而邪气退，则在所不忌，此经训言简意切，总括无馀者也。然小儿自弥月以至三岁，诊之为难，故宋孝子钱仲阳乃始明指纹之法，以食指分为三关，第一节寅位为风关，第二节卯位为气关，第三节辰位为命关。位则自上而下，邪则自浅而深，证则自轻而重。纹见寅关，邪气初入，纹见卯关，邪气正盛，纹见辰关，邪气充盛。设透关射甲则邪无所容，如亢龙之象矣。然纹之所见，总以活动红润为吉，滞涩黑黯为凶，不得徒执冲上辰关，遂为不救耳。且又当以浮沉分表里，红紫辨寒热，淡滞定虚实。如指纹红黄隐隐，乳子无病之诊。指纹若浮，邪尚在表，速宜疏散。指纹若沉，邪已入里。但浅而半沉，往来寒热，则邪尚在经，治宜解肌泻火。若深而极沉，则邪已入府，急须攻下救里。倘见身热，犹以风药治之，此病在内而治其外，不特邪不能服，适足燥其阴血，愈增其困也。如指纹红鲜，由血滞也，此寒邪初入皮毛之应，无论内寒外热，初病久病，一见此纹，总以寒症施治。若纹色淡莹，中气弱也，淡而兼红，虚寒之应也。惟纹见深红，由寒闭汗孔，腠理不通，寒化为热矣。若热壅经络纹必见紫，紫为热盛，千古定论也。至于肝胆受邪，指纹必青，此伤风候也。但可以风热目之，不可云惊风以误人。如紫而兼青者是为伤食。盖饮食有形之物阻抑中焦，壅遏脾气，不能宣布，故风木乘其困而侮之，所以痰气上逆也，疏通壅滞，令其流利，则病愈矣。惟青而兼黑者，此风痰实热固结中焦，脾气抑郁之至，急宜攻下，庶有生机，误认惊风百无一救耳。若夫小儿禀赋阳虚，面色㿠白，唇舌淡莹者，指纹四时皆淡，即有病之时，亦止淡红淡青淡紫而已。淡红为虚寒，淡青为虚风，淡紫为虚热。无论新病久病总归于虚，切勿误投攻伐致成莫救。如指纹涩滞，全无活泼流利之象，此由饮食风热相搏，是为实证，急宜荡涤，去其菀莝则可愈也。若三关纯黑，推之不动，或硬如木直，或间如黑子，最危最恶不可治矣。若其纹形主病皆可详推，如纹入掌中则为腹痛，知掌心为包络所主，知胃之大络入心则知治法矣。至若纹如弯弓，内外有别，弯向中指为内，此外感风寒，治之犹易。惟弯向大指为外，此内伤饮食，治之稍难。其有纹形如水字者，此食填太阴，阻塞中焦，阴阳之气不得升降，治之宜宣通也。此皆诊视指纹之切要也。然小儿诊法，尤有要焉。夫《内经》以大小缓急诊视小儿，亦浮沉迟数之意。盖大即浮洪类也，小即沉细类也，急即数，缓即迟也，不若易以浮沉迟数之为得乎？再以有力无力，辨其阴阳表里寒热虚实。此至显明、至平易、至确当，诚诊视小儿不易之妙法也。第手腕短促，惟以一指候之，诚非易易事。然保赤之道，亦在心诚求之而已矣。兹採明白易晓者四条，录之以示为准则。如脉之主病，浮脉主表病在外，沉脉主里病在内，迟脉主藏病为寒，数脉主府病为热，四至五至为迟为不足，浮迟外寒，沉迟内寒，有力实寒，无力虚寒，此一要也。又如脉之主证，浮而有力为风热，无力为阴虚；沉而有力为痰食，无力为气滞；迟而有力为疼痛，无力为虚寒；数而有力为实热，无力为疮疡，此一要也。又如脉证之有虚实，浮洪壮热，表之实也，浮濡大汗，表之虚也，沉而有力，痰凝食滞结于里也，沉而无力，气滞于中不运化也，迟主虚寒诸痛多实，数主实热疮疡多虚，此亦一要也。又如脉证之有宜忌，脉浮身热阳邪居表，应从汗解，如沉细身凉，则无论表里，不堪攻伐。凡面腮红、大便秘、小便黄、渴不止、上气急、足心热、眼红赤，七者皆属热证，忌用温补。面㿠白、粪青白、肚虚胀、眼珠青、吐泻、无热、足胫冷、睡露睛，七者皆属寒证，忌用清凉，此亦一要也。凡此指纹脉证，皆小儿诊视之切要，学者所当熟识也。按此而精求治法，则左右逢原，自可得心而应手矣。

痘位脉证总要  ***************************
小儿出痘，自头面以及周身，各有藏府所属部位，治者须详察部位以定吉凶。如额先见点者是毒发于心也，颏先见点者毒发于肾也，左颊先见点者毒发于肝也，右颊先见点者毒发于肺也，鼻先见点者毒发于脾也。项背腰臀足踹，太阳经所属也；头颅眉眶胸乳牙龈，阳明经所属也；左右额角耳前腋胁，少阳经所属也；中腕两肘四肢，太阴经所属也；脐腹手足心内廉足跟，少阴经所属也；头项小腹，男妇阴器，厥阴经所属也。至于包络，乃周身脂膜之络，联属百骸藏府者也，周身发痘俱从此出，故无一定部位也。凡痘疮，手足常要和暖，不宜大热大寒。寒热太甚，则水火偏胜而残矣。如病人六府闭结、狂妄烦躁、口乾作渴，其脉洪数沉紧者是也。手足热，本病也。若手足冷，阳极似阴，谓之阳厥，下之勿疑，宜承气化毒汤。或曾经吐泻，其脉沉细微弱者，虚也。手足冷，本病也。若手足热，乃阴极似阳，谓之阴燥，宜补之，回阳化毒汤温之。此痘之大要也。至其间变态错出，临证察脉用药施治，要在人之神而明之已耳。若夫水痘似正痘，外候面赤唇红，眼光如水、咳嗽喷嚏，涕唾稠黏，身热，二三日始出，明净如水泡，此发于脾肺二经，由湿热而成也。其颗易胀易靥，不似正痘之浆难满，而痂难收也。若温之则痂亦难落，变成烂疮，切忌姜椒辛辣并沐浴冷水，犯之则成疮疥水肿，自始至终惟小麦汤为准，此又不可不辨者也。

麻疹证治总要  ***************************
麻疹乃胎元之毒伏于六府，感天地阳邪火旺之气，毒起于胃，热流于心，终始之变，肾则无证，藏府之伤，肺则尤甚。初起之候，咳嗽喷嚏，鼻流清涕，眼泪汪汪，两胞浮肿，身热二三日或四五日，如见点于皮肤之上，形如麻粒，色如桃花，间有类如痘大者，此麻疹初发之状也。胃脉浮洪者加减升麻，心脉浮洪者加减凉膈，肺脉浮洪者加减荆防败毒。凡麻疹出贵透彻，宜先用升发，使毒尽达于肌表。若过用寒凉，多致毒气内攻，喘闷而不可治。若已出透者，又当加清利之品以去馀热，庶免疹后诸证。
麻疹属阳邪，热甚则阴分受伤，血为所耗。而出没之后须以养血为主，可保万全，此首尾治疹之大法。至于临时权变制宜，亦惟神而明之而已。
若夫瘾疹法脉，则又当辨。瘾疹者，乃心火灼于肺金，又兼外受风湿而成也，发必多痒，色则红赤，隐隐于皮肤中，故名瘾疹（俗名风丹）。其脉六部浮大，浮为风虚，大为气强，强者热也，风热相搏，必成瘾疹。身体为痒，痒者肌虚，热气外薄故也。经曰：泄风，盖诸痒为虚，血燥不荣肌腠，故痒也。治法先用加减羌活散疏风散湿，继以加味消毒饮清热解毒，表里清而疹自愈耳。
至若斑与疹又宜辨也，轻如蚊点为疹，重若锦纹为斑。疹为风邪，发于太阴肺经，客于皮毛；斑为热毒，发于阳明胃经，蕴于肌肉，表里藏府，治法天渊。夫疹为风邪，法当宣扬，大忌苦寒遏其宣发；斑为热毒，法当清火，大忌温补助其毒势。若其阴证发斑，其脉微，其色淡红，隐隐见于肌表者，此胃气极虚，误服寒凉，立见危殆矣。此皆医之切要，所关学者，能勿思临证之宜细审哉。
附方：羌活散：羌活、前胡、薄荷、防风、川芎、枳壳、桔梗、蝉蜕、连翘、甘草、赤苓，姜引。加味消毒饮：荆芥、防风、牛子、升麻、甘草、赤芍、山楂、连翘。

小儿征病说  ***************************
验诸小儿病症，一岁二岁脏气未满者，固不可以诊定，三岁四岁血气靡定者，亦未可以脉论，务宜察面鼻部位，以所现之气色而辨别虚实邪正。然面上部位当依《灵枢》所指，黄帝曰：庭者首面也，指天庭穴管头面事也。阙上者，咽喉也，指稍下天庭分许，管咽喉中也。关中者肺也，指又下关上分许在眉尖之上，管肺与胸中事也。下极者心也，指在两眉尖中间名曰印堂，乃心经离阳所主，管胸膻膈中事也。直下者肝也，指又下印堂分许在山根年寿之间，管腹中事也。肝左者胆也，谓胆寄于肝，故附征于肝部之旁也。下者脾也，指准头又曰明堂，乃面王也，管脾胃及诸脏之善恶也。方上者胃也，指附于准头之旁，内即鼻隧迎香，乃胃家善恶之应也。中央者大肠也，指人中管大肠也。夹大肠者肾也，指上口唇上，乃人中之两旁，左管左肾也，右管右肾也。面王以下者小肠也，指人中上截鼻间之间，管小肠也。当肾者脐也，指在口唇下承浆上，乃膀胱子处之应也。
征气之色有六，青为肝气，赤为心气，黄为脾气，白为肺气，黑为左肾气，红紫为右肾气。青欲如苍璧不欲如蓝，赤欲如白裹朱不欲如赭，黄欲如罗裹雄黄不欲如黄土，白欲如鹅羽不欲如盐，黑欲如重漆色不欲如地苍，红欲如珊瑚不欲如涂朱。大凡各色现于部位以相生相旺者为顺。如脾部得红黄色，肺部得豕胶之白色，肝部得鸟羽之青色，心部得鸡冠之赤色，左肾部得乌羽之黑色，右肾部得石榴之红色是其正也。以相剋相战者为逆，如脾部得青黑色，肺部得赤青色，肝部得白黄色，心部得白黑色，左肾部得黄色，右肾部得丹纸之色，是其逆也。生旺者吉，逆克者凶，理则然也。
若五色主病大概可推，青为感冒风寒，重青为伤风，青白为伤寒，青黑为阴寒，黑滞为寒痛，孤黄独赤为欲痉，沉浊杂紫为伤食，红黄隐隐为无病，红黄气深为胃寒，上下唇俱带紫红色似肿而厚者，为真阳上浮虚症，必壮热渴汗，宜于养阴队内大补真阳，以生元阳，如口唇紫色更加肿而枯燥者，此则不惟真阳浮越，且兼脾元损惫，津液不润可知，急宜大补真元，加入生津补液，方是正治。若误认作阳症，清之凉之，及敷脐退热等法必致不救矣。如上下唇口俱带红，气薄润如常，面上脏腑部位别无青黑气色，此为火旺胃实，可攻、可伐、可清、可泻者也。
凡小儿总宜气色隐隐红黄，为得胃气、神气所养。又有一种同经异治，最难用药，后先标本，尤宜精究。如下唇所现之气或青、或白、或红紫而枯燥者，皆是火浮脾虚。而上唇薄带红黄真气，此系胃实火旺，见其下唇所现是色，法宜先补脾家脏真，必俟脾气强壮方可清解胃热，庶免以轻变重。若见下唇所现是气，即于补脾队内略加清胃之品，一举而两功并收。其馀肝虚胆实，肺虚大肠实，心虚包络实，左肾虚膀胱实，右肾虚小肠实，俱宜仿此以消息之。至于手上关筋之虚实与面部气色无异同，看法将小儿食指侧面正筋分作三截，以左手近指甲一头辰内候膻中，正卯位候心，卯内候胆，正寅位候肝，寅内候腹中。近虎口一头，以入掌心横纹正位候左肾，以右手食指侧面正筋候胸肺，正位候脾，内候胃，正位候右肾。俱宜以气色善为腑实，腑实其病在合。以色恶气善为腑困，腑困其病在里，以气色俱恶为脏虚，脏虚其病在神。凡气色以青浅为外邪，深黑为脏惫，浮粗为外感，沉散为不足，紫滞为伤食，青白为多痰，赤润为火毒，红紫为疳积，血色不冲和为气滞。推之欲其活动如轻云之过太虚，推后喜其聚敛若霓虹之沉水底，总以扒得动为活，不动力死。扒来而间或凝结如珠亦危，此其要也。其馀病症与大人治疗无异。独于惊风一症原无经旨，皆后人因象取名，妄拟混呼。由是讹以传讹，谬增症治耳。夫惊者骇也，恐怖也，懵然触其不备之谓也。前哲云：小儿阳常有馀，言其气浮而暴，非真阳有馀，乃气躁也。小儿阴常不足，言脏元之未满，非真阴不足也。故小儿因脏腑神气不固，心怯胆小，偶睹奇形怪象，突闻骤震大呼，以及鸡犬牛马之奔弛，能令小儿致惊。惊则真元恍惚，寤寐不宁，作热作搐，恐挟外感，即于养脏安神队中兼带发散自愈。如无外感，则取大人宁静之精神，安镇小儿扰攘之气魄，所谓同气相求，以为翕聚之机也。溯诸本旨，今人所云急惊即伤寒门中刚痉。刚痉原系阳症，起于淫邪侵犯腑合，发热口渴，手足抽掣，角弓反张，形状类风，宜遵正治。有风治风，见痰治痰，发热退热，畏寒除寒，略重者须于刚痉条内节取祖方治之。今人所云慢惊即伤寒门中柔痉，柔痉本属阴症，因于胎元不足，有发热不发热者，有口渴不口渴者，反张抽掣较刚痉差缓，宜遵反治，急须分经温补，先救脏真，则痰搐寒热可不治而自愈矣。间有内外病因，须要微存寒热风痰，不可尽彻，必俟脏气大回，凶症悉减，方可更药去之。今人所云慢脾，即伤寒门中亡阳坏症，筋惕肉瞤是也。明见机兆一至，急取四将四逆或真武等汤救之。凡治真元衰惫，要在病症未及全现之先，庶可挽回千百中之一二。如病尽发而后药之，势必万无可及矣。至有吐泄并作，非关阳腑呕泄者，更宜急补火土。间有半阴半阳病症夹杂者，亦宜稳守阴尽回阳，方可更行清凉，以尽拔病本耳。又有一种小儿，胎元充足，脏气强旺，生来面部关筋气色俱善，纵冒重感均属淫邪暴病，如果仅在合分皮毛血肉骨骼之间，尚与脏腑无咎，不可乱投药饵，恐其引邪入内，宜遵推拿之法即安。但或气色不善，不可妄推脏气，若经推散，病势顿剧，卒难生聚，慎之慎之。列图于下以便需用者之採择焉。
推法，先取生姜水葱捣碎，巾裹揪出自然汁三盏暖热，用二大拇指醮汁，先从眉心双推二十四下，次从眉心分推左右至太阴太阳九下，次从天庭步步下至承浆各穴，掐一下以代针法。更于太阴太阳二穴或发汗或止汗，次将两耳下垂尖掐而揉之，次将两手捧头而摇之以顺其气，次看寒热，向手推三关六腑，运八卦，分推胸口，并揉脐，挨委中毕，再揉井肩，至于别穴看症再加揉法。
推三关退六腑运八卦，男女俱在左手，以男左女右分论大误。
儿眼翻上者，将大指甲在小天心向掌心一掐即平。又眼翻上者将大指甲在小天心向总筋一掐即平。
凡推上三关十下，必须退下六腑三下以应之，宜轻。如退下六腑十下，当轻轻推上三关三下以应之，庶为补泻得宜。
推往手背一头为上，推往五指尖梢为下。三关阳也，此处为阳极阴生之地。女阴道，故从阴生处推上为凉为泻。六腑阴也，此处为阴极阳生之地。男阳道，故从阳生处退下为凉为泻。
诀曰：肾水一纹为后溪，推上为清下补之。小便闭赤清之妙，肾虚便速补为宜。心肝脾肺四脏在上，故以推上为补，推下为泻。肾脏在下，故以推下为补，推上疏通水道而小便自清，故为泻。反此必推之不验。
凡惊搐来，急于大墩穴拿之，或鞋带穴对拿。如小儿溺死，在大墩穴按之无脉，再按解溪穴又无脉，不必医治。若二处稍有，急以参附大方救之即苏。凡惊搐来时儿身往前仆，即将委中穴向下掐住，身便正。若身往后仰，即将膝上鬼眼穴向下掐住，身便正。

望形色审苗窍  ***************************
小儿惟以望为主，问继之，闻又次而切则无矣。盖望形审窍自知其病。五脏之苗窍，形见于头面之间，舌乃心之苗，红紫心热也，肿黑心火极也。鼻准与牙床乃脾之窍，鼻红燥，脾热也，惨黄脾败也，牙床红肿，热也，破烂，脾胃火也。唇乃脾胃之窍，红紫，热也，淡白，虚也，如漆黑者，脾胃将绝也，口右扯，肝风也，左扯脾之痰也。鼻孔肺之窍，乾燥，热也，流清涕，寒也。耳与齿乃肾之窍，耳鸣，气不和也，齿如黄豆，肾气绝也。目乃肝之窍，勇视而睛转者风也，直视而不转睛者，肝气将绝也。
以目分言之又属五脏之窍。黑珠属肝，纯是黄色，凶症也。白珠属肺，色青，肝风侮肺也。淡黄色，脾有积滞也。老黄色，乃肺受湿热，疸症也。瞳人属肾，无光采又兼黄发，肾气虚也。大角属大肠，破烂，肺有风也。小角属小肠，破烂，心有热也。上皮属脾，肿，脾伤也。下皮属胃，青色，胃有寒也。上、下皮睡合不禁，露一线缝者，脾胃虚极也。
面有五位，五脏各有所属。额属心，离火也。左腮属肝，震木也。右腮属肺，兑金也。唇之上下属肾，坎水也。五脏，里也，六腑，表也。小肠心之表，小便短黄涩痛，心热也，清长而利，虚也。胃乃脾之表，唇红而吐，胃热也；唇惨白而吐，胃虚也；唇色平常而吐作，伤胃也。大肠肺之表，闭结，肺有火也；肺无热而便闭，必血枯不可通；下脱肛，肺虚也。胆乃肝之表，口苦，肝旺也；闻声作吓，肝虚也。膀胱肾之表，居脐下气海之右，筋肿筋痛，肾水之寒气入膀胱也。
面有五色：一曰红，红病在心，面红者热。一曰青，青病在肝，面青者痛。一曰黄，黄病在脾，面黄者脾伤。一曰白，白病在肺，面白者寒。一曰黑，黑病在肾，面黑而无润泽，肾气败也。望其色，若异于平日，而苗窍之色与面色相符，则脏腑虚实无有不验者矣。

脐风说  ***************************
凡小儿初离母胎时，当以暖护为第一紧要。三朝内外必须时时检点，谨防脐风，如过一七外则此症无忧矣。如小儿两眼内角挨眉心之下，山根年寿之间微起黄色，状类鸡胵里之皮，则儿口含乳吞吃之间必较先前略松，此即脐风初起征兆。急将儿左手小指曲著，醮点姜葱热汁重揉外劳宫，随用灯火于囟门、眉心、人中、承浆、两手大指少商穴，每穴一灸，脐轮六灸，未落脐带即于带口燃之或灸之，如脐带已落，即于脐心一灸，共十三灸，则风止寒散而黄皮渐退矣。如过期治缓，则黄色侵入鼻准而儿口紧撮，侵入人中两旁则拘急囊缩，侵入明堂则舌强难乳，侵入天庭则两目直视，鼻孔黑煤而死矣。凡此皆系初浴儿时欠细心之故也。因其扎脐绳松，则儿之元气真血俱从此处走泄，兼以拭水未尽，一经风袭则生寒。风寒假气血之玄关而变为劫庐之捷迳，由脐入腹，郁生顽痰。肝脏，风木也，挠之则鸣。肝窍通于目，征位应乎山根，故微黄初发起于目之两内角，连及山根之间。木病必逆传于上，脾开窍于口，故黄色侵鼻而口随撮矣。土病必逆传于水，肾之苗发宗筋，征应在人中之两旁，故黄色侵入则囊缩矣。肾统周身筋骨，故现拘急。水病必逆传于心，舌乃心之苗，征应在明堂。故黄色侵入则舌强短缩，真火发越故筋惕肉瞤。风火交煽，故躁扰不宁，闪扑呱呼，咬舌嚼指，势所必至。心病必逆传于金，肺窍通于鼻孔，征位应在天庭，若黄色侵入则鼻孔黑燥，汗透如珠。金再逆回于木，肺传之肝则两目圆直上视。六脏绝，六腑尽，九窍闭，筋骨弛硬而死矣。以上诸症均系小儿临危必有之候，不独脐风为然也。学者察之。

病须知机与大人可参  ***************************
黄帝问曰：愿闻病机何如。岐伯对曰：诸风掉眩，皆属于肝。诸寒收引，皆属于肾。诸气膹郁，皆属于肺。诸湿肿满，皆属于脾。诸热瞀瘛，皆属于火。诸痛痒疮，皆属于心。诸厥固泄，皆属于下。诸痿喘呕，皆属于上。诸禁鼓慄，如丧神守，皆属于火。诸痉项强，皆属于湿。诸逆冲上，皆属于火。诸胀腹大，皆属于热。诸躁狂越，皆属于火。诸暴强直，皆属于风。诸病有声，鼓之如鼓，皆属于热。诸病胕肿，疼酸惊骇，皆属于火。诸转反戾，水液浑浊，皆属于热。诸病水液，澄澈清冷，皆属于寒。诸呕吐酸，暴注下迫，皆属于热。谨守病机，各司其属。有者求之，无者求之，盛者责之，虚者责之。必先五胜，疏其血气，令其调达而致和平。又云：黑色现于明堂，大如拇指者，其人必暴死。夫明堂本属心火正位，黑乃左肾寒水真色，今无故而逆加天庭，必其人相火已损，不能暖散寒邪，君火已伤，难于照伏阴翳，宜急施参附姜桂大方重投，至黑色收尽为度，庶令将灭之阳火复明，已动之寒阴归位耳。凡医诊视病者，务必大燃火炬，将气色二字睈（音逞）的。如远观面目鼻唇红明闪烁，鲜艳可爱，而口渴壮热，近覸皮内肉气黯滞青恍，此系真阳浮越，纯阴凶急之机，宜用四将四逆遵法收之，十中可挽一二。若误认作阳症，汗之下之以除烦解躁，清之凉之以止渴退热，转瞬必变气喘痰鸣，颈大筋粗，肉瞤筋惕，手足抽掣，两目⿰虫敢矊，上[疒/君/巾]，呃逆而死矣。如远观面目鼻唇黑滞䱒䱂，色恶不堪，近覸皮内肉气动隐红黄，浓睡神安，倦食懒言，此乃元真搏聚，雷敛龙伏，不过外感风寒蕴蓄火毒，纯阳之机兆也，急宜发散以除烦渴，攻里而解燥热，自获安愈。若误认为虚，妄投参术，势必病上加病而致重实矣。经曰：诸寒之而热者取之阴，诸热之而寒者取之阳，所谓求其属也。其馀大小病症无不各有机兆，如或面色青者乃阴寒为痛之机，面色赤者真元外越之机，面色黑者劳损之机，面色黄者脾胃受伤之机，面黄色而鲜明者胸中有留饮之机，鼻头色青者胸中有寒痰之机，鼻头色微黑者胸中有阴寒，鼻头色黄者脾胃有痰积，鼻头色白者病因亡血。鼻色红活，鼻气黄润，乃是阳火生土；鼻色紫赤鼻气枯红，即系阴火燥土。凡看面图部位，青如翠羽，赤如鸡冠，黄如蟹腹，中白如豕膏，黑如乌羽，红如石榴子，乃气色俱善之生机也。若青如草滋，赤如衃血，黄如枳实，白如枯骨，黑如烟煤，红如丹纸，乃色枯气脱之杀机也。又以面黄目青、面黄目赤、面黄目黑者为生机。面青目赤、面赤目白、面青目黑、面黑目白、面白目青者为杀机。声呼而手频握者，肝病之机。时笑时忧而怔忡者，心病之机。歌唱而哕者，脾病之机。哭泣时咳者，肺病之机。呻吟战慄者，肾病之机。声音如向瓮中言者，中湿之机。语言微小，后语似难接续者，气夺之机。语言失谨，不顾廉耻者，神乱之机。语声寂寂然喜惊呼者，骨节间受病之机。语声喑喑然不彻者，胸膈间受病之机。语声啾啾然细而长者，头脑中受病之机。首身先俯欲言、强仰、言未尽声、中忽带嗳哊而侧向者，腰腹股节间受病之机。声中重浊者，痰病之机。鼻中言语者，寒病之机。语言蹇涩者，风病之机。语言疾愤者，火躁之机。语言断续者，脾病之机。胸中闷乱者，呕之机。腹内烦冤者，泻之机。壮热者痉之机。燥闷者汗之机。眸睛恍惚、侧观上瞬、似无一定瞩物者，痰病之机。安眠气静，遍体微热，日重夜轻状似蠃弱者，实症之机。躁扰不歇，身半以上热，身半以下冷，头生瘠疽，喉舌肿溃，夜重日轻者，阴症之机。凡病初来诊其邪犯之所如止在络脉，经脉安静，此犯腑之机也，治在腑合，即俗云脑痛救脑，脚痛救脚，其病立愈。如或脉止有浮无沉，错乱参差，又或急硬坚搏，似棍如刀，病虽在腑，内淫犯脏之机已现，急早施补养以救脏真，庶可保全。若误作腑合病治，直逼邪气之深入，速催脏气之丧亡也。更有一种肌肥肉厚之小儿，内气光白，外色红艳，体质丰而皮毛脆媆，貌雄伟而神瞳黯䱂，无时口角流涎，沫沾衣襟即损，此系痰胎，先天生来火土不足，三元秉赋欠充，乃纯阴惨恶之机。伤比酒色尤甚，非假参附姜桂拔尽本原阴毒，病发即不治矣。凡病无大小，各有机兆。学者不可不察之也。


幼科扼要  ——————————————————————————————————————————————————————————————————————————————————————————

幼科扼要总论  ***************************
幼科之病难而易，幼科之疾易而难。夫易者何？盖乳臭之子无所忧郁，无所亏损，不过外感风寒、内伤饮食而已。又难者何，痛痒不知寒热不晓，不过昼夜啼哭而已。矧肌肤之柔脆肠胃之娇嫩，重寒不能投大暖，重热难以用清凉，务要细观其颜色，详察其证候，其庶几乎。若欲尽凭关断，吾恐失之远矣。何也？风气命三关，曰病在风关易治，气关亦要踌躇，若通于命十难救济。子尝见幼稚其无病而冲上命关者不知凡几，业今子复生子何竟无害也，故虽有紫红赤热，青惊白寒，黄属脾积，黑中恶气之断，而务要辨其外感内伤，审其寒热虚实。察眼目黑白之分明，听声音轻重之嘹亮，再睹颜色之黑白黄紫，肌肤之肥瘦强弱，尤审大便之紧松，小便之赤白。啼哭则辨其有泪无泪，睡卧则看其眼闭眼开，头发则喜密黑，肌肉最忌肥重，不可绵衣过暖，肥甘恣食。盖幼稚阳气既足，阴血未全，若过暖必损真阴，恣食必伤脾胃，此丹溪先生之大戒也。故能辨内伤外感以察其寒热虚实，则治疗之法无馀蕴矣。盖外感必流涕而咳嗽，发热翕翕不已，手背热大手心热微，外而畏风，内而思食，小便长而大便利者，此外感也。紫黑之体用荆防败毒散，或参苏饮去木香，或藿香正气散。热大者或柴葛桂枝汤加白苓、净风。肥白色者，小青龙汤内除北味加白苓，或金沸草散，或半夏温肺汤，或麻黄附子细辛汤。汗多补中益气汤、黄耆建中汤。热久不退者四神汤，或十味人参汤，或柴芍六君汤加粉葛。四肢发厥而泄者名曰寒厥，理中汤加附子白苓或七味白术散。内伤饮食者，肚腹胀大，不思饮食，小便混浊，大便溏泄，热来乍大乍小，手心热大，面色黄滞，常有泻泄，不时呕吐，此内伤也，通用藿香正气散去腹毛加砂仁，或不换金正气散。作呕者，藿香养胃汤去甘草。呕兼泄者亦用养胃汤除川朴，或附子理中汤加白苓，或七味白术散，有寒均加桂枝。健脾退热者用参苓白术散，或四神汤、四君子汤，或柴芍六君子汤加淮药，或黄耆六君汤。蛔虫出者，椒梅理中汤。紫黑之体热不退者，荆防败毒散加麦芽、楂肉，或连翘败毒散。有汗而元气虚者，补中益气汤加神麴、白苓、酒芍。肥白之体悉是痰象，一概寒凉勿用，初起桂苓甘术汤，或真武汤加桂枝，重寒加北辛，有热略加粉葛，有湿防风除湿汤，此乃辨内伤外感之大略耳。至若实证虚证自形于外，一望而知为实证者，小便赤、大便紧、口弦红眼眵多，口渴甚，饮水不休，眼目纯红，热大如炉，不欲言语，皆实证也。虚证者，大便常溏，小便带白，口弦不红，眼无眵泪，口不渴，即渴饮水亦少，睡则眼开，热来乍大乍小，面色㿠白，两眼无神，此虚证也。啼哭无泪者必有痛，发黄面白者尽为痰，皆诊治之切要也。而运用之妙惟存乎一心耳。
幼科用方
荆防败毒散　桔梗　荆芥　净风　白苓　川芎　枳壳　羌活　独活　柴胡　前胡　薄叶　姜（引）
参苏饮　人参　白术　半夏　陈皮　前胡　枳壳　桔梗　粉葛　木香　甘草
除木香。
藿香正气散　藿香　苍术　白苓　川朴　半夏　陈皮　桔梗　苏叶　腹毛　白芷　神麴　甘草
柴胡桂枝汤　桂枝　白芍　柴胡　粉葛　甘草
小青龙汤　麻黄　桂枝　白芍　半夏　五味　乾姜　北辛　甘草
除五味，加白苓。
半夏温肺汤　半夏　陈皮　白芍　杏仁　五味　北辛　肉桂　乾姜　甘草
金沸草散　麻黄　白芍　半夏　前胡　荆芥　旋覆花　甘草　姜（引）
麻黄附子细辛汤
补中益气汤　人参　黄耆　白术　陈皮　升麻　柴胡　甘草　当归
黄耆建中汤　白芍　肉桂　黄耆　甘草　姜　枣（引）
四神汤　当归　川芎　白芍　乾姜
十味人参汤　人参　白术　白苓　半夏　陈皮　柴胡　黄芩　粉葛　甘草　姜　枣（引）
柴芍六君子汤　人参　白术　白苓　半夏　陈皮　柴胡　白芍　甘草
加粉葛。
理中汤　白术　人参　乾姜　甘草
加熟附，白苓。
七味白术散　人参　白术　白苓　藿香　木香　粉葛　甘草
如无气滞吐泻，则减去木香、藿香。
正气散　去腹毛，加砂仁。
不换金正气散　苍术　白苓　川朴　半夏　陈皮　藿香　甘草
藿香养胃汤　藿香　苍术　川朴　白苓　陈皮　草果　半夏　炙草　乌梅　人参
又名人参养胃汤。
参苓白术散　人参　白苓　白术　淮药　米仁　莲肉　砂仁　桔根　扁豆　甘草　姜　枣（引）
四君子汤　柴芍六君子汤加淮药。
六君子汤　黄耆六君子汤
椒梅理中汤　人参　白术　乾姜　川椒　乌梅　甘草
荆防败毒散　加麦芽、山楂。
连翘败毒散
补中益气汤　加神麴、白苓、白药（酒炒）。
桂苓甘术汤　肉桂　白术　白苓　甘草
真武汤　白芍　白术　白苓　熟附　甘草　姜（引）
加桂枝。重寒，加细辛；有热，略加粉葛。
防风除湿汤　白苓　防风　白术　藿香　陈皮　川朴　半夏　苍术　甘草
