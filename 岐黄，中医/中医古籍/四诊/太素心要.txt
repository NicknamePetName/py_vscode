

卷上  ——————————————————————————————————————————————————————————————————————————————————————————

太素心照诀  ***************************
凡人六部，若皆得均净调和，不绝不长，不大不小，不高不散，各归次位，併为吉脉，便知是安乐人。若论根基、虚实、灾祸，各属本位断之。假若如寸口脉不好，不得祖父根基。肝脉不好，不得兄弟、朋友、子孙力。肾脉不好，一生无收拾，奔波无衣食。若无病人，其脉忽然变易，必然灾来祸至，病困临身。如有一部或来或不来者，皆为鬼脉。凡有灾祸过去未来者，亦依此推。若论生克旺相，祸福之期，并依六十花甲子纳音断之，又将寸关尺三部分为初中末三限，以断其平生休咎外，年运兴衰、祸福无穷，不能尽述，略举数事以为例，在乎圆机达变之士以类而推详。

诊候歌  ***************************
日中看相貌，灯下听声音，脉与声相似，言之若吐金。
凡脉先取相貌，次听声音，本是贵人，若得伏脉必灾，贱人若得贵脉，必至有灾害也。
又　少年嫌伏弱，老病怕洪浮，男用气为主，女用血为头。

诊脉歌  ***************************
指下先须自息心，浮中沉里要推寻，寸关尺部分轻重，豆菽纤毫义理深。

五行脉歌  ***************************
金形流利似明珠，木软长条水滑濡，或大极时知是火，土形和缓浊而殊。
金形者，脉来指下分明，如一点明珠一般，乃是金形，肺脉也。木形者，其脉如木梢而长弦，即肝脉也。水形者，脉软而滑濡，内外分明，即肾脉也。火形者，其脉一如放弹指下，洪而盛，似草中火发，即是心脉也。土形者，其脉来去温然而缓，指下或似弦硬，涩涩独而纯者，是脾胃脉也。

四时脉  ***************************
春则肝弦心脉洪，肺毛脾缓肾濡居。夏当心大脾还缓，肺短肝长滑似珠。秋则肺浮肝却细，心匀肾弱候脾虚。冬季肾沉肝止紧，心脾俱缓细毛殊。

脏腑配十时脉  ***************************
肺脉寅时卯大肠，辰至传来到胃仓，巳脾心午相承接，未却流行到小肠，申在膀胱酉在肾，戌临焦膈亥胞当，子胆丑肝传已遍，依前寅位复元乡。

五阳配天干  ***************************
浮应庚辛滑戌巳，实出壬癸甲乙弦，大洪为应丙丁见，此是五阳真妙言。

五阴配地支  ***************************
微忧申酉沉亥子，缓主寅卯涩四季，伏逢巳午更为殃，五阴之脉为正例。

断例歌  ***************************
察脉先须问五行，四时相剋与相生，更将表里分明断，用意推寻生死名。五行表里要相生，大抵脉全最要精，定得秋冬春夏正，自然下指见分明。
五行即金木水火土。凡诊脉下，须存心定息，然后辨认四季、五行、旺相、逆顺，七表八里，虚实轻重，相剋相生，有病无病。如得旺相之脉，主有喜气。春三月，肝脉洪弦；夏三月，心脉微洪而弦；秋三月，肺脉毛细而弦；冬三月，肾脉沉微而弦，是四季旺相之脉。独脾脉为四季之主，每季寄旺一十八日，春则弦而缓；夏则洪而缓；秋则毛而缓；冬则沉而缓。假如秋得濡弱而沉，即为冬脉，乃母生子也。若不得见冬脉，主少子也，即有小灾危，一云子克母，主父子不和。若见弦长，为妻剋夫。若见洪大，为夫克妻，主有灾祸。若见微沉而缓，乃母生子也。仍于四季月下，更将急慢加之。
又　春散秋收及夏长，冬来体脉要潜藏，季月之中寻胃气，却将灾福细推详。

五行相貌脉  ***************************
五色形容看，金人肺脉强，更将流利断，逆顺把心量。

阴阳相反  ***************************
八八男儿看反因，尺中浮大寸中沉，女年七七阳中盛，此法推之不换金。
老人之脉，八八六十四岁，左右寸口脉浮，即是顺。若见寸口脉而细者，乃反脉也，便是病。女人七七四十九岁，左右手尺中沉而细者，即是反脉也，浮则为顺。

老人之脉  ***************************
老人之病脉微迟，纵病连年尚可医，若然洪盛来三部，命入黄泉不用疑。
老人须要六脉弱而微为顺，有病易治，浮而洪大为反，有病难治。

少年之脉  ***************************
少年之脉紧而刚，纵遇凶殃也不妨，只愁克弱来三部，魂灵必定入泉乡。
少壮之脉，要洪大而刚，有力之脉即为顺，有病易治。若见沉细克弱之脉，即为反，有难治。
年克月
年克月为灾，忧惊更失财，若非遭重病，定有哭声哀。
月克年
月克年为喜，加官更得财，子孙田宅进，百福凑门来。
年月日和同
年月日和同，官高有赠封，纵饶进小疾，不久便亨通。
年月生脉
平生无疾病，今忽有灾迍，恶事须然至，加年日渐临。
脉生年月
子孙须喜庆，自己却沉沦，不用忧家业，须防病失神。
六阳脉
六脉纯阳无造化，寻常求事至亨通，君子得之由自可，小人得此是灾凶。
六阴脉
六脉纯阴定静时，一生富贵少人知，若还阳脉微微动，不是灾生死勿疑。

太素脉前分吉凶赋  ***************************
太素之脉，医家所宗，非惟审病之可否，殆且知人之吉凶，表里详明独造渊源之妙，贤愚默定深穷善恶之钟。原夫人有富贵、贫贱，脉有阴阳、虚实，心和而气舒，脉各应而无戾，心忧而气丧，脉亦乖而多失，所遇既已，或异其候，自然不一，故兹太素能原始，以要终定尔。平生须推幽而验显，观夫心脉洪而秀，肝脉宽以弦，脾脉缓而既大，肺浮而且圆，肾如物之坠泽，命若珠之在渊，急数得所兮，无大无小，轻重应指兮，不后不前。九位调匀，无涩濡之惑，失一生荣贵，主名利之兼全。是心为父母，脾乃田宅之宫，子孙福庆所属肝中，肺主妻妾，肾同才库，惟有命门独为寿数。得力则富贵可必，失位则孤贫，有素脾伤，于胆灼之，珠玉无闻，肺制于心，定主鸳鸯再娶。大抵凡欲审脉，莫先轻易，宜接三部而审九候，象五行而分四时。木旺则春至为喜，火炎则夏来最奇。夫以秋冬之应也，亦应金水以言之。惟五土之休旺，在四季以迁移，审象而推候，既明则昏，旦应时而定气，不失于毫釐，是知散如撒砂，则命必卑微，聚如荆棘，则心多毒害。沉伏残忍，比和康泰，左肾如带土也，流离堪悲。脾胃若受水也，孤单无奈，又岂若黄冠缁布，形多现于明珠，象简金章，体多浮于华盖，又须按尺寸而知先后，审强弱而言其盛衰，寸强而富贵可必，尺弱而贫贱可知。若论病原，请详叔和之诀。如按宗旨，常稽思邈之言。伟贤哉！休咎虽本乎人，灾祥实应于脉，深有妙理，尤宜探索，苟能深意以研穷人之祸福，须详脉理之玄机。咸精白。

太素微论  ***************************
原夫天地一太极，人身天地也。故五行在天地间，自天一生水，水生木，木生火，火生土，土生金，金复生水。三阴三阳所以归根，至如太玄，以金木水火土五行相剋者，《洛书》之数也。《河图》以相生而成，《洛书》以相剋而成，人身亦然。人禀天地之气而生，五行之中隐于五脏，见于六脉。自肾水生肝木，木生心火，火生三焦相火，相火生脾土，脾土生肺金，金复生肾水，皆是相生而成。且如水生木，是水为母，木为子，土见水而克之，故怒而剋水，母被鬼伤，子来立救，相生、相剋、相转无穷，此乃人身之太极也。故善脉者，切造化之功，体阴阳之理真，一动之微，穷万化之实。虽脉六部，交应万珠，医家七表八里九道相攻参论，深切著明，其书数十家，至千万气，纤细备具，罔有惑焉。而究所用，互有得失。卒有未尽其机要，太始、太玄之外者，而不知在天地间。众人之五行，在人之中。一人之五行，其气有散有转。散者，难以明，转者易以见古之君子于脉而有得焉。平旦阳气未盛，阴气未散，饮食未进，六脉调匀，一举之间而知其人平生如何，富贵贫贱，寿夭正邪，如辨黑白，如数一二，心之不难，无不明瞭。噫！此无他，知于理而已。故夫太素者，以心为立命心君也，一身之主也。以小肠为迁移，盖智心之所知也。以胆为福，得胆乃得肝之气，为心之母。心肝为官禄，得天者厚也。以肺为月，孛父母之相，初气取自出焉。以大肠为妻子，得肺之气，配为初气也。以胃为财帛，得胃之馀气。以脾为田宅，滋养万物者也。以三焦为仆马，相火受命于心，以攻之无不通者。且夫心脉属火，性炎而促，至不满九，用止于八。乾一、兑二、离三、震四、巽五、坎六、良七、坤八，九则又为乾矣。人遇之则为元阳之数，孤贫无比，尚何言至数之多也。心主吉凶，以定出身造化兼升论立初年气数。其脉浮洪，指下若一，数而止，大人得之，其心高明，刚健纯粹而已；小人遇之，其性轻躁，当有盲聋之疾，下元不固。二数而止，至性和悦，心事平坦，美爱敬人，人当敬之，达则伊传，贫则曾颜，纯乎君子，无毫末之私也。三数而止，主性聪明，机敏爽霁，待人接物，曲美尽其情，文章之士，忠孝之人。四数而止，主性躁暴，不能容易，持家严肃，与人诚信，心口相应，急直无利己损人之心，亦主聪明文章之士，终未免喜怒不常。五数而止，主聪明机变，多学多能，善说辨激，摆合纵横，但处不定，介乎君子小人之间，常有奔兢，易于动摇，非九流之士则游侠之人也。六数而止，主性愚顽，无智耕役荷担之人，或男而无谋，或狠而好斗，愚夫、愚妇也。八数而止，主性迂缓，柔和容物，纳汗怜孤，念寡轻财，好德存仁弘义乐道，安贫不与人交，亦不欺人，非君子长者之士，则山林隐逸之人。若更如珠之走，明明净净，则又福德深厚，逍遥八极之表，出乎尘俗者也。肝脉主五十岁以前气数，其脉沉弦。若五十而止者，须位至三公，承祖父馀泽。四十而止者，参佐之职。三十而止者，位止守令。二十而止者，杂职散官。往来如珠之清利，主风宪之权。兼肺脉滑者，主生杀之柄。若佐三部至数而极者，力扛九鼎，位镇一方，为上将，掌判生死、建节、阃奥、割土、封侯。至数次者，亦掌百夫之印。脾胃之脉，主五十岁以后晚年气数。其脉微缓得五十至者，为上富。三十至者，为中富。二十至，为下富。其至不及但得大体明净，亦主康裕。浮而应者，有财无田。沉而应，主有田而财。浮沉俱应，田财双美。若见洪缓，主受祖产。缓而涩者，主得妻财或主妻子得力。若见滑脉，主不肖破家之子，淫荡之妻，自身鄙不能自立。乍弦乍躁，主身贫困。左寸之脉，洪而实，初得父母天地也。所得者厚，厚而寿。所失者薄，促而夭。三焦洪缓，心脉洪弦，君臣庆会，有官者迁转，无官者奇遇。心脉洪缓，三焦洪弦，君臣失位，主有异事。六脉俱受母气者，主得父母之爱异于他子。六脉子归母腹，主得子母怜悯，干蛊兴家。六脉和平，兄友弟恭，长幼有序。设若其脉指下奔涌，六部俱弦，心应坎艮，愚浊顽蠢，则为军贼，主斩手分尸，徒刑笞刺，大小不定，有官失贼，常人官讼，斯乃脉返则所主不及矣。六部之中，如一脉受伐，一经受绝，如脾部得弦长浮大者，可卜其死之日，以日时加之受克，得母气可求功名，得子气可求财利，在乎智者之善，推则万无一失矣。古者王冰所述。

太素定初中末主取卦行运秘诀  ***************************
夫太素脉者，当以轻清重浊为约。故轻清者，为阳为富贵；重浊者，为阴为贫贱。其卦自乾一、兑二、离三、震四、巽五、坎六、艮七、坤八，定三丸为则。乾者，元也。男子以肝木一候间取，合其卦以诀，初主二十五岁以前气数；一候中取，合其封以诀。中主二十五岁以后气数，以定功名之高下。以右关脾脉一候间取，合其卦以诀，初主二十五岁以前气数；一候中取，合其卦以诀，主五十岁以后晚年气数，以别鎡基之盛衰，且如诊得一数则是乾卦行运，主事二十五岁。二数即当兑卦行运，主事二十五岁，余要仿此。大抵男子宜行东南震巽离坤是也，在乎收敛归藏为得其宜。如男子宜行西北，女子且行东南，为之晦滞相背，奔驰功名反复有成败，故男子即以心沉取为此身，以验德性。盖乾兑之象，其性温和宽大，胸襟平垣。震乃口快心直，不受激触。巽离之象，其性爽，灵台光霁。坎艮之象，其性热毒不常，每有利己损人之心。坤象，其性温纯，有藏疾纳污之心。依此参考，决无差殊。则如轻清之脉，以指按肉，纯粹温润，应指分明，六脉不克，若源之长，澄净之中如包藏珠玉，亦无断续，纵有小疾，亦无大害，其清不浊，为人禀性中和，智识明敏，禄位高权，斯乃轻清之脉也。重浊者，应指不明如撒干砂，满指皆是，前大后小，息数混杂，克归本身，为人性狠，执毒愚卤，离祖成败不一，斯乃重浊之脉也。故肥壮之人，脉宜沉细，按之至骨。瘦弱之人，脉浮而大，应指至骨，乃为合庆。女人即以肺脉沉细为出身，辨验卦数以诀德性，定其生克，兼以心脉考，但不过反此看之，是其法也。候脉，君子苟能精微，则无施而不可矣。

脾部见物色有所伤  ***************************
脾胃弦时苍翠色，忽然洪大内为殃，沉滑定是黑神祟，浮涩须知白色伤。
凡脾得弦脉者，是吃清翠所伤，令人身热体重，形目疼痛，腰背气滞，寒热之病也。其脉若洪大者，即多内伤；其脉沉细者，乃是饮水所伤；其脉若浮而涩者，白物所伤。

脾部见味伤  ***************************
脾脉虚涩定腥膻，逆沉迟滑黏腻涎，紧短腌臢并硬物，小虚曾被冷浆缠。
凡脾部脉，若来虚而涩者，乃腥膻物所伤。而大滑而迟者，是中有客涎。脉短而洪紧者，是醃藏硬物所伤或即冷浆等物，此即令人头痛体热，四肢虚汗，骨节疼痛，应此脉也。

心部  ***************************
●心脏所主　父母　朱雀　瘟司　公司
心化火主血，为父母，为帝王，其藏主少阴经，其腑小肠手太阳经，应于舌，朝于少冲穴，为井，在神为朱雀，为瘟司，位在己午方。其脉本浮洪，若来急数则为逆，逆则为忧，主父母不安，公事有惊，口舌官司，至病，主身热口渴，饮水头疼，睡卧不安，小便赤热淋闭。
●脏腑脉
心本浮洪而实，沉则为贼，夏旺冬绝，主人性急。
小肠脉本微洪而浮，夏旺冬绝，主人性巧。
●五阴五阳吉凶克应之日　五阳浮滑实弦洪清、五阴微沉缓涩伏浊
浮　主财　庚辛日
洪　主子孙　丙丁日
滑　忧病　戊己日
实　主喜　壬癸日
弦　平安　甲乙日
涩　手足病　辰戌丑末日
微　忧病　申酉日
缓　孝服　寅卯日
沉　水火厄　亥子日
伏　主死厄　巳午日
清　喜　在外二八日
浊　忧　在内三五七日
已上五阳五阴论五行生剋之理，仍于四时日辰上推求休囚、旺相以通五脏，稽及人事，余加清浊二字，以清为贵，以浊为忧。若或未明，宜自少意消息。
●性情之脉
心脉频来促，为人无始终，万般皆好学，到老却成空。
又　心脉不调匀，为人多喜嗔，平生常俭约，利己损他人。
又　心脉来粗大，好游并好閒，平生多强会，不信世艰难。
●智惠之脉
心脉柔和流利长，聪明智慧足文章，更看六部沉无碍，出世天然不可量。
●贵人之脉
心脉分明紧秀洪，此人必定位三公，更寻三部俱无绝，至老须持权柄雄。
心脉若得紧秀而洪，其人必定位至三公。上贵之脉，须审三部九候，调匀不绝，有此脉，其人尊贵须至将相。若春夏得紧秀而洪则喜，秋冬得之反为灾也。
●四营脉
心部轻清应在神，聪明须作庙堂人，旺看甲乙无留滞，二七年来贵显荣。
又　南方钧脉要推详，倘若浮洪是本乡，洪大迢迢均且润，此人必定位星郎。
又　寸脉洪秀息均匀，体脉相宜是贵人，春得弦洪宜在夏，转官添职喜重新。
●喜庆之脉
春得弦洪喜可裁，但看初夏喜方来，若非转职并婚娶，即是生儿及进财。
又　火来金位不安全，秋来加职永无逆，三宜福德兼财惠，为官高迁在三春。
又　当春心脉似洪弦，却看清明后与前，须见转官多喜事，脉来宽缓一生贤。
春脉若洪而紧者，为喜，此乃春木旺相之脉，至四六月见，喜。其脉若来实缓分明，是贵人之脉也。
又　火土微沉到此年，其人喜庆足文才，更加洪滑时时应，出入求财必得全。
●为官进退之脉
禄位先看左寸来，分明流利弼天才，沉沉寸口之君退，厨灶移来入正台。
●阴阳贵贱之脉
心脉纯阳主有名，纯阴一世不聪明，阳中阴见官多失，阴内阳生是贵人。
又　心脉纯阳富贵全，纯阴贫贱不堪言，阴中阳见终身富，阳内阴生祸晚年。
又心脉匀匀指下来，平平不去更无回，君子加官三七见，常流妻子必生灾。
又　丙丁洪絃动至关，定知武职作文官，若是庶人来应指，必因灾咎在牢关。
●士人之脉
心脉来时紧又长，一生劳役费心肠，若见匀洪并秀润，容仪体貌必文章。
●贫困之脉
指下轻浮又小迟，一生运蹇不须疑，若遇浮高与沉细，要求官职定应无。
又　粗细纷纷似拨砂，心中无定意奸邪，匀和不见无形状，贫贱之中定不差。
●孤独之脉
心脉频来息不和，乖衰气运定堪嗟，为人至老常孤独，子死妻亡自主家。
又　丙丁沉来动至微，此人应是少亲儿，性毒沉吟多毒害，求财常有鬼神随。
●灾福之脉
水来土位定知源，夏末秋初定入泉，若遇木来侵此位，其人安乐十馀年。
●先贫后富之脉
心脉分明缓细频，先来粗涩后调匀，须然今日为贫士，争奈他年作富人。
●先富后贫之脉
洪大宽缓是富人，若求官职事徒为，忽然突起于心部，富后须贫不用疑。
夫心脉若得洪而大，是平和之脉。若宽缓而慢，其人无官有财。心脉突起，必主先富后贫也。
●灾福之脉
心脉濡弱细推之，年内须忧病厄危，若乃伏迟须见死，分明动起莫狐疑。
又　丙丁沉滑最堪忧，官事常常也不休，父母须防残疾死，少年必定走他州。
又　丙丁濡滑更微迟，得病今年莫怨谁，若也似毛终是死，神功千万莫来医。
又　火来逢火自难猜，须有忧惊更见灾，沉微决定灾将至，家中人死泪双筛。
又　心脉急死出公司，沉细忧加父母低，口舌临身二七见，但防缜密在旬几。
●夏见冬脉
夏初用指不须深，脉见浮洪是本心，若还沉滑来相剋，因掩无门仔细看。
又　夏得心脉事无忧，若见肝脾不用愁，只怕肾来将火克，冬到还须哭墓头。
●惊忧之脉
惊忧之脉起于心，散数微浮起泛沉，相剋颠狂投指乱，便将急慢定灾临。
凡脉若来撞指，必主词讼文书之事也。
又　面部紫黄三部数，狂言乱语若邪神，忽然实大并带滑，险暗虚惊不悟陈。
●又兼见性情
离宫滑实不均匀，性毒人兼狡诈心，必是忧官刑害至，若逢结脉定增惊。
又　忽然无脉少精神，须有忧疑惊更深，天性细沉多毒害，更知心腹似荆林。
心者，五藏之主也。其中浮而大，是旺相之脉。忽然无脉，是心中有忧疑须见精神恍惚。心脉沉细者，是不顺之脉，主心不明之事兼腹中毒害如荆棘及有忧惊。
●心脉顺逆　小肠附数七五
心脉喜浮洪，安知五藏通，滞沉兼滑实，时逆命须终。弦应当无病，神凝缓脉同，忽然浮涩短，邪气入心中。弦数应风热，微沉怯外风，实长胸膈壅，脉伏至阴冲。微怯心还恐，弦长关不从，动看三十五，丙丁问来纵。

肝部  ***************************
脏腑所主　庙中　青龙　贵人
肝化木，主风，为宰相，属脏，足厥阴经。其腑胆，是少阳经，应于眼，朝于大敦穴，为井。在神为青龙，为庙中，位在寅卯方上，其脉本弦。来数则为逆，逆则忧灾，六亲灾病，贵人不喜，妇人喜，气不吉。病则为眼目昏痛，转筋挛缩，中风瘫痪，牙疼胁痛，肠风下血，身体麻木，诸风之症。
●脏腑脉
肝脉弦长而实浮，则为贼，春旺秋绝，主人慈善。
胆脉微长而芤，春旺秋绝，主人聪明。
●五阴五阳吉凶克应之脉
浮　主厄危　庚辛日
洪　父母进喜　丙丁日
滑　财禄喜　戊己日
实　子孙喜　壬癸日
弦　兄弟喜　甲乙日
涩　手足疾　辰戌丑未日
微　金石厄　申酉日
沉　血光忧　亥子日
缓　厄难　寅卯日
伏　子孙忧　已午日
清　喜在外　一七日
浊　忧在内　二八日
●情性之脉
肝胆肝轻盈，平生好结情，气高当性急，为主有谋成。
又　肝胆带轻浮，为人多计谋，贪花并恋酒，到老越风流。
●智惠之脉
肝胆实大少清声，细紧为人定是轻，更若浮高多短涩，沉沉决定不分明。
又　岁星本位厥阴经，弦而自大是佳名，若见浮洪并短急，一生勇老燥无成。
●贵人之脉
脉来弦缓见分明，须信为官显大名，更得宽长常不涩，终身荣贵列公卿。
又　要知职位胆中看，弦缓分明便在肝，更若缓长终是贵，不为卿相即郎官。
肝胆之脉，当弦而长，其随胆肝之衰盛，若春弦而宽长并四季如此者，乃肝贵之脉也。
又　甲乙东方号岁君，脉来弦缓润长匀，心神美貌多才艺，三品官资是上人。
又　甲乙来浮动更弦，为人高贵有威权，若还三按既无断，官高三品一生贤。
●又四营脉
肝脉轻清贵且荣，堂堂相貌到公卿，数逢三八应亨泰，恭敬犹如日色明。
此脉只言轻清者，是贵人之脉。
又　甲乙本清指下浮，威权志量足机谋，弦长应指须为贵，三品忠臣与众殊。
又　春来得位乃敷荣，七十二日是其因，戊己若来当位起，求财加职一番新。
又　木中若见水来时，为事欢忻必可知，居官转职仍加禄，求望亨通不用疑。
又　少阳之位少阴中，非论才高百事通，忽然仕路忠言止，老来须是位三公。
●喜庆之脉
肝脉由来本是弦，贵人喜合益偏欢，戌亥见人多利益，寅卯天恩亲见还。
又　木宫得位是欢期，便是长条喜应时，若见火来居此位，清明节至喜相随。
又　东方肝脉偶浮洪，须是忧惊不是凶，若无沉小并浮细，世敦福禄最丰隆。
●贵贱之脉
要知本位当关看，弦缓分明是胆肝，诊得弦长终是贵，细沉定是主孤寒。
●贫贱之脉
肝家重浊性何如，狠执无情主下愚，不是脉中无贵气，奈缘精骨及头粗。
●难为父母
肝脉弦长是本乡，如逢浮涩拜三娘，若在阳中阳更起，定知两父始相当。
●难为妻子
甲乙太过细寻之，行抛头子与前妻，却有文章多学艺，中年破散走东西。
又　火来木位两相宜，便是须生异姓儿，若见金来居此位，其人忧事见灾危。
●阴阳逆顺之脉
肝脉纯阳好子孙，纯阴孤独克诸亲，阳中阴见伤男女，阴内阳生旺外人。
●灾病脉
春来木脉旺于肝，最要洪弦指下宽，若逢微涩来相剋，为灾春后却难安。
又　春得肝脉必为平，脾胃相逢必定生，若逢肺鬼来相剋，秋见家中动哭声。
又　木宫木位忌金来，父母须防定有灾，水火二位无大厄，相生相顺福之媒。
又　木位看看动必迟，须言灾病莫狐疑，频频举按还无应，忧散灾来骨肉离。
又　震藏本清却滑芤，破财争讼更心忧，如毛寿夭分明断，密地新郎不到头。
又　甲乙全然指下沉，心中惑惑见灾临，若逢火气来相应，婢走奴逃不用寻。
又　甲乙如毛命不长，动滑来时事可伤，破财争讼多忧险，及到中年在外乡。
●惊忧之脉
肝浮兼涩与沉迟，风病如斯定莫医，尚有破财人不吉，骨肉分离预可知。
又　三部按时真是弦，须知忧怒叫连天，忽然浮大来无息，须主忧惊事倒缠。
●春见肺脉
木位当生不是金，金来侵位却沉吟，妻儿破散财无主，田产抛离枉费心。
●夏秋见肝脉
夏见木位即无疑，金来剋木哭妻儿，木见木宫当富应喜，但言三六九方知。
●肝脉逆顺　胆附数六七
肝脉应春弦，长长细可怜，短微浮涩见，金剋木难全。洪大旬中愈，微沉滑命延，缓时忧胃冷，弦数主筋挛。浮实双瞳赤，因风涩伏缠，滑时连胆浊，头痛有风诞。微缓轻虚散，生花暗视难，动看四十二，甲乙就中扳。

肾部  ***************************
●肾脏所主　玄武　厨库　驿马　财帛
肾化水，主为烈女，其藏足少阴经，其腑膀胱足太阳，应于耳，朝于涌泉穴，为井，在神为玄武，泉神位在壬癸方。其脉本沉而滑，若来弦急即为逆，逆则为悲，主沉弱失⿰日冗，人死财散，六畜惊忧。其病主身寒足冷，面黧腹胀，肾虚肾风，阴痛齿痛，小便不通，寤而不寐，气滞腰痛，小便淋沥，阴痿作胀，奔豚腹满，消渴不止，小便尿血。

脏腑脉  ***************************
肾本沉细而实，缓则为贼，冬旺季绝，主人好色。膀胱本沉微而长弱，主人多智惠，冬旺季绝。
●五阴五阳吉凶克应之期
浮　子孙喜　庚辛日
洪　财禄　丙丁日
滑　财喜　戊己日
实　失脱　壬癸日
弦　父母喜　甲乙日
涩　破财　辰戌丑未日
微　水厄　申酉日
沉　主惊恐　亥子日
缓　子忧忧　寅卯日
伏　子孙忧　巳午日
清　喜在外　一五七日
浊　忧在内　六八日
●性情之脉
肾脉微而细，生来多好淫，贪杯能乐器，难放恋花心。
●智惠之脉
主智看来是水乡，宏才大略有文章，二仪尺寸来相应，迟缓高昂一例详。
夫看心脉柔而和，分明流利相应，更看肾脉流利无滞，此人有大惠。
●贵人之脉
北方坎属辰星位，脉体迢迢似筯头，十万兵权为上将，名标青史定封候。
又　北辰若得沉且长，时来沉滑必轩昂，非惟寿算兼才智，佐国忠臣不比常。
凡肾脉常要沉滑而长，要得此脉，才主多智，须为佐国忠。若高而大乃下等人，定于季月有灾。
又　罗候要向肾中寻，著骨方来紧大沉，眼大赤黄颧颊厚，多谋足计带黄金。
又　尺中隐隐润兼长，福寿荣华安可当，若教更得寸关并，不为将相即侯王。
又　肾部轻清智巧多，聪明接物与人和，清声调畅无疑滞，六六相逢贵奈何。
●男女贵脉
肾脉频来指下匀，少年仕路作官人，若逢女子夫人巧，定生二子尽超群。
●喜庆之脉
冬见肾脉是本位，金来和合更无妨，频频数应微生福，水至天然达帝乡。
又　木来水位喜为先，水来扶木两相连，望信只来三五至，一阳生复转官迁。
又　肾脉经冬弦更长，一生荣贵寿高强，忽然缓缓来相应，求财何用作经商。
又　金水相逢是贵人，木如相访喜来春，心须应贵成财物，荣身得禄两场新。
又　元气沉微动滑时，为官必定喜迁移，须臾心部宽洪应，用意消停仔细推。
元脏之气，真元之本，其脉常滑。加之微动而滑者，有喜。若似江水，须见四季，有不测之灾。一云有如江水源流，乃转宫添喜之脉。
又　沉得分明动又微，迁官迁职事须期，忽然心脉洪弦并，伫看前程准有为。
又　细微通滑利通津，定是高迁寿本春，寸心莫嫌洪紧并，须知发禄在边巡。
细微指下滞，更加寸脉洪紧，发禄在本月及本春。得洪弦，只主来年有喜。若虚散，主来年有灾。
又　迁移须要水中亲，交易之中更得成，若遇丑寅并本位，此时财谷有丰登。
又　收拾金头频喜梦，金来此位亦相生，此是人定添寿福，财多万位事双成。
●得女人财
尺脉沉微缓，分明似往来，忽然克年月，须得女人财。
●富贵之脉
北方之脉来滑沉，指下来明润带深，此是人间长寿脉，须知多寿足资金。
●士人之脉
壬癸弦长动更柔，为人秀气好风流，却有文章并道艺，奈何修学不成休。
●主妻好恶之脉
肾脉纯阳妻位正，纯阴不用
