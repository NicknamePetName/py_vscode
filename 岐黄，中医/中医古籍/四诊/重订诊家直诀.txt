
序  ***************************
医有四科：曰脉，曰证，曰药，曰方。知脉而后知证，知药而后能方，故脉尤汲汲也。拙著《脉义简摩》《脉简补义》《诊家直诀》《辨脉平脉章句》，凡四种都十二卷，博採百家，参以己说，名虽四种，义实相承。卷帙既繁，脉络难贯，专取一种，又苦弗完，兹特撮其要者，简之又简，别为此编，名曰《重订诊家直诀》。


卷上  ——————————————————————————————————————————————————————————————————————————————————————————

指法总义  ***************************
诊脉之指法见于经论者：曰举，曰按，曰寻，曰推，曰初持，曰久按，曰单持，曰总按。无求子消息七法：曰上竟、下竟，曰内推、外推，曰浮按、中按、沉按。更有侧指法、挽指法、辗转指法、俯仰指法，举而覆按、按而复举，是操纵指法。若是者，皆有旧论可考也。至于私心所创获，与得诸益友所训示者，则又有移指法、直压指法。夫脉有四科：位、数、形、势而已。位者，浮沉尺寸也。数者，迟数促结也。形者，长短广狭厚薄粗细刚柔，犹算学家之有线面体也。势者，敛舒伸缩进退起伏之有盛衰也。势因形显，敛舒成形于广狭，伸缩成形于长短，进退成形于前后，起伏成形于高下，而盛衰则贯于诸势之中以为之纲者也。此所谓脉之四科也。指法即由此而辨，曰举按，以诊高深也；曰上下，以诊长短也；曰寻推，以诊广狭厚薄曲直也；曰初持久按，以诊迟数滑涩止代也；曰单持总按，以诊去来断续也。病者气口处骨肉不平，须用侧指法。病者不能平臂而侧置，须用挽指法。俯仰者，三指轻重相畸也。辗转者，一指左右相倾也。操纵者，举按迭用，以察根气之强弱。《难经》所谓：按之软，举指来疾者，此也。惟三指总按横度三关，三指缝中，各有其隙。若三部脉形不同，如寸涩尺滑、前小后大，即无由得其接续之真迹。昔有同学示以移指法：如先诊三关，再略退半部，以食指加寸关之交，中指加关尺之交，终以有隙而其真不见。后乃自创一指直压之法：以食指直压三关，而真象迸露矣。小儿脉位狭小，以食指横度脉上，而展转以诊之。

二十四象会通  ***************************
浮沉，以诊气之升降也。阳不能降，则脉见于浮；阴不能升，则脉见于沉。前人每以脉之在浮、在沉，与脉之能浮、能沉相混。能浮能沉，乃高深之义也。
迟数，以诊气之躁静也。躁有因热，有因燥；静有因寒，有因虚，而皆有因郁。按：《内经》手躁足静与迟数不同，手经之道近，其气至也迫；足经之道远，其气至也缓，故有躁静之殊也。然先至者不能先去，必待后至者去，而始能与之俱去，故无迟数之异也。滑伯仁谓：察脉须识上下去来至止，至止即察躁静之事也，察其停于下者之久暂，又察其鼓于上者之久暂，而阴阳嘘吸之躁静瞭然矣。
强弱，以诊势之盛衰也。应指有力谓之强，无力谓之弱。前人每以脉形之软硬与脉势之盛衰相混，《内经》凡言脉之大小，多指动势之盛衰也。
刚柔，以诊形之软硬也。形软有因血虚，有因湿热；形硬有因血实，有因风寒，此即《内经》之所谓缓急也。
滑涩，以诊形之枯润也。血有馀则脉滑，血不足则脉涩，然血由气行，故亦可征气之盛衰云。（气血必有津以载之，始能推行滑利。故《内经》以滑为阴有馀，涩为阳有馀，阴即津液也。）
断续，以诊气血之通塞盛衰也。有形之断续，长短是也；有动之断续，促结涩代是也，此条专言动之断续。应指有力、有神，属于通塞；无力、无神，关于盛衰；亦有无力而有神者，微衰而兼塞也。来去停匀、五十不代谓之续；参伍不调、有来有去谓之断。其败也，虾游、鱼翔、屋漏、雀啄，塞者血塞也，衰者气衰也，败者气血俱败也。
长短，以诊气之郁畅也。气畅则虽弱而亦长，气郁则虽强而亦短。按：气有出入，有升降。出入，横也；升降，直也。风寒外束，气出不利，脉来弦紧；痰饮中结，气升不利，脉来厥厥如豆，是长短皆有气郁也。经曰：长则气治，短则气病，亦言其大概而已。
高深，以诊气之嘘吸也，此指来去之远近。所谓息之深深，达之亹亹者，气之操纵也。浮沉是阴阳嘘噏之已然，高深是阴阳嘘噏之方然。一言气之所在，一言气之所至。
厚薄，以诊血之盈虚也。以形体言，非浮沉之谓也。故有浮而厚，有沉而薄。浮中沉三候俱有，按之不断，谓之厚；仅在一候，按之即断，谓之薄。
宽窄，以诊气血之寒热盈虚也。气热则血涨，气寒则血消，血实则气充，血虚则气怯。
敛散，以诊气之寒热也，以两旁之边际言，非宽窄之谓也。宽窄，指脉体之大小；敛散，指脉边之清浊。故气寒血盈，宽而亦清；气热血虚，窄而亦浊，亦非刚柔之谓也。刚柔，指脉体之硬软；敛散，指脉边之紧松。故血虚气寒，软而亦紧。血实气热，硬而亦松，脉中有脊，而两边浑浑不清也。
粗细，以诊气血之寒热盈虚也。宽厚相搏谓之粗，窄薄相搏谓之细。
会通者，二十四象互相加乘，以求合于古脉而诊百病也。如浮薄而硬，革也。浮薄而软，芤也。浮厚而敛，弦也。浮薄而散，微也。长硬而敛，紧也。短软而散，濡也。高而数，促也。深而迟，伏也。短而刚强，动滑也。断而柔弱，结代也。长厚硬敛，弦牢也。长厚柔散，洪缓也。是故芤，血虚也。迟，气寒也。伏，气闭也。代、散，气脱也。濡弱虚微，气血俱虚也。细、紧，气血俱寒也。革，阴盛于上也。牢，阴盛于下也。洪促，气热于气分也。动滑，气热于血分也。浮数，气热于气分也。沉迟，气寒于血分也。弦革，气寒于气分也。紧结，气寒于血分也。细，血中气寒也。缓，血中气热也。长、短同有气郁，气横于气分则长，气结于血分则短也。滑、涩同有血虚、血实，寒凝于血分则实而涩，热亢于气分则虚而滑也。而且寒极似热，热极似寒，实极似虚，虚极似实。如滑主痰也，而痰亦见涩。弦主肝也，而肝亦见濡。上气喘促，脉虚大也，而亦有紧细伏匿。孕脉必滑也，而亦有虚涩不调。又弦缓相反也，而风弦与热缓相似。滑涩相反也，而热涩与虚滑相似。搏与散相反也，而搏而累累不续，即与散同论。洪与伏相反也，而尸厥霍乱，伏与洪同断。长与短相反也，而长而劲、短而搏，同主气逆、气郁。散与结相反也，而同主症、瘕，正气未衰则结，正气既衰则散。亦有乍病食滞而脉散乾，胃气新乱而未复也；或其人素有湿热，加之新伤，而中气益溃也。有以无脉为病所者，芤脉中空，即内主精血之伤也；有以有脉为病所者，紧脉浮数，即外主风寒之感也。抑尤有要焉，滑伯仁曰：察脉须识上、下、去、来、至、止六字真诀。故审脉者，凝神于指下起伏去来头本之势，而脉之真象无遁，即病之升降敛散之真机亦迸露而无遁矣。明乎此者，必知脉证断无相反，何则有所以相反者在也？脉病断无不应，何则有所以不应者在也？仲景曰：邪不空见，中必有奸，景岳曰：脉之假者，人见之不真耳，脉亦何从假哉。

八法总义  ***************************
《灵枢·邪气脏腑病形篇》以缓急大小滑涩立纲，而以微甚纬之，实开千古诊法之奥。后世有以浮沉迟数分纲者，则其义浅而不备矣。今拟合二者共十字，仍以微甚纬之。于十字中纵横离合，即二十八脉不待拟议而形状瞭然，然此特其形状耳，未足以尽脉理之妙也。滑氏曰：凡察脉须识得上下去来至止。盖求明脉理者，须先将位数形势，讲得真切，便于百脉无所不赅。不必立二十八脉之名可也。位者，浮沉前后也。数者，迟数也。形者，虚实滑涩也。势者，即滑氏所谓上下去来至止也。四者为经，更纬之以微甚兼独，百病之虚实寒热全从此八字上分合剖析。每诊一人，即于各部中按此八字，次第求之，反复寻之，则真假无遁情。而气分血分之病，亦到指便见矣，此真泄天地之秘者也。指到脉上，即心先拟其脉浮耶沉耶，在寸在尺耶；继存其息，迟耶数耶；继察其体，长耶短耶，虚耶实耶，滑耶涩耶，审此三者，指下必已有定象。即就定象上，揣其微耶甚耶，独见一脉耶，兼见何脉耶，至此而象更定矣。于是玩其上下起伏之盛衰，动止之躁静，而本原无不迸露焉。大抵诊脉，以察来去之势为最要。此阴阳嘘噏之真机也。

位数形势  ***************************
位数形势者，正脉之提纲也。位即三部九候也，或在寸，或在尺，或在浮，或在沉。数以纪其多寡也，数与滑促，其数皆多；迟与涩结，其数皆少；即屋漏、雀啄、虾游、鱼翔，举该于数之类也。至于形势，分见互见，各有妙蕴。挺亘于指下而静乾者，形也，血之端倪也。起伏于指下而动者，势也，气之征兆也。《内经》曰：浑浑革革，至如涌泉。又曰：脉至如火新然。《脉经》曰：三部脉如釜中汤沸，此血不维气，势之独见者也。《内经》曰：真肝脉至，如循刃刃责责然；真心脉至，如循薏苡子累累然，此气不运血，形之独见者也。故形势分见者，皆气血偏绝之死脉也。若在平人，无不气血相融，形势相洽者。然气血稍病，即于相融相洽之中，不无彼此胜负之致，尤不可以不辨。如形劲于外者，气悍于中，是动与大也。气不甚悍，是弦与紧也。若气甚歉则为细矣，为芤矣，形微胜于气者此也。如形弱于外者，气悍于中，是洪与滑也。气不甚悍，是濡与弱也，若气甚歉则为散矣，为微矣，气微胜于形者此也。是故人之诊脉也，指到脉上，先察其形之粗细硬软，再审其气之至也。充于脉管之中，微溢脉管之外，既将脉形撑宽，而又起伏高深有力，无来去盛衰之参错，斯为气血和同焉。何者？脉之正管，其四旁必有无数微丝细管，以达其气于肌肉，所谓腠理也。若寒盛而阳气不敌，则微丝细管先为寒束，脉气之来不能旁溢，此即紧脉之象也。更有脾肺中气不足，不能充于脉中，往往脉形挺然指下，而气来如线，从脉中驰过，既不能撑宽，更不能起伏矣，此脉形虽粗，脉气自细也。更有中焦痰饮停结，其湿热浊气，上蒸肺中，肺气不能清肃，脉管为之膹莞，其形挺然指下，而中气为痰饮格拒，不能畅达，其来如绵，过于指下，既不能撑宽，亦不能起伏矣，此脉形虽硬，脉气自软也。此非脉管自硬，乃浊气壅塞使然，是动脉之中有推荡不动之气也。李士材论芤脉有云：其状如按慈葱，以指浮候之，著上面之葱皮；中候之，正当葱之中空处；沉候之，又著下面之葱皮矣。此非独芤脉之诊也，脉管本自如此，但有时紧时松时虚时实之异。芤脉中虚，遂易显耳。芤脉属浮，只动于上面之皮，其下面之皮不动也。此脉形虽厚，脉气自薄也。势有来去，有起伏；形有中边，有底面。是故平人之身，荣卫调和，脉中脉外，气行度数相应。指下每不见脉之硬管及气之来，乃觉正管既充，而又微见旁溢焉，且微丝管之所繫大矣。倘卫陷入荣，中外隔绝，脉在指下，一条扛起，是壮火耗津，孙络不能濡润而闭塞也，往往有眩冒、颠仆、偏枯、痿易之虞。昔者俞春山尝言：老人虚人，久病将死，其脉皆独然一条扛起，似与肌肉不相连络，是气血不交，荣卫相离，犹老树将枯，根上旁须，先见憔悴，不得土气矣。此察形之至微者也。至于察脉之势，非但察其来去之盛衰也，必且来去之间，循环相续，自沉从容上浮，自浮从容下沉，其情如环，无骤折之迹。尝见有一种脉，其来也，有顷而一掣，其去也，有顷而一掣，一息亦不过四五至，未尝数于常脉，而指下鹘突，无容与回环之度，此为津虚血热，气燥而旋转不利也，《内经》谓之躁脉。故夏脉如钩者，以其来盛去衰，不能如环之圆，钩即环之缺一面者也。躁则来去如一，并无所缺，而骤来骤去，不为圆转而为直折，盖扁鹊所谓其至跳者，《内经》又谓脉之动也。阳气前至，阴气后至，是又于脉气方动之顷，分别前后，以察阴阳之微机。于是《难经》有前大后小，头痛目眩；前小后大，胸满短气之论。仲景有脉来头小本大，其病在表之谈。后人有动前脉盛气有馀，脉衰气不足，应后脉盛血有馀，脉衰血不足之辨。是皆剖析微芒，脉学之上乘，诊家之慧业也。

微甚兼独  ***************************
微甚兼独者，变脉之提纲，即体察形势之权衡也。凡物之轻重也，非特极轻极重之并处也，必有微轻微重者介乎其间，故微甚不可不知也。如《难经》所论一脉十变，与《灵枢》之论缓急大小滑涩，其义大矣。第脉有以微见为善者，有以甚见为善者，固不尽微即皆轻，甚即皆重也。万象之变化无定也，形形色色。举在分分合合之中。故有一象而兼数象者，直须辨明主客，知其孰为正象，孰为兼象，庶几施治用药之轻重，乃有所准矣。李东垣云：脉之相合，各有虚实，不可只作一体视之。假令弦洪相合，弦主也，洪客也，子能令母实也。洪弦相合，洪主也，弦客也，母能令子虚也。馀脉仿此，可以类推。夫所谓主客者，脏腑之病气，皆各有主脉。如肝脏与风气之病，其脉皆弦。心脏与热气之病，其脉皆洪。若其间有挟痰、挟食、挟血、挟虚之异，即其脉之所见，必有兼象，所谓客也。是故脉无单见。古人立二十八脉，亦不过悬拟其象，以明大纲，使学者有所据以为讲明之地。讲明乎五脏六气之主脉，斯知脏脉之变有万，无非各主脏之脉所互乘也。病脉之变有万，无非各主病之脉所互乘也。倘执著而不知会通，纸上之象，几无一合于指下之象；指下之象，更无一合于纸上之象矣。开卷瞭然，临诊茫然，是何为者？况微甚有因兼独而分，兼独每因微甚而见。故宽而兼厚，以实兼实，是甚实也。薄而兼窄，以虚兼虚，是甚虚也。厚而兼窄，是微实也。薄而兼宽，是微虚也。更有大谬之语难为外人道者，厚而兼薄也，宽而兼窄也，粗而兼细也，滑而兼涩也，长而兼短也，浮而兼沉也，迟而兼数也，于万万相反之事，而忽并见于三指之下，此又何说以处之？曰：此有一微一甚也，此必一见于形，一见于势也，亦有相间而迭呈者，即《难经》所谓阳中伏阴，阴中伏阳也。故常有于绵软之中，忽夹一至挺亘指下，如弦之象，此有因气逆上冲，有因气郁猝发，有因气脱不返，宜察其脉之神而决之。此即来大时小，来小时大之类也。又常有于迟缓之中，忽夹一至躁疾，上驰如射，此亦有郁气之猝发，或伏热之乍升，宜察其脉之沉分而参之。《脉经》曰：尺脉上应寸，时如驰，半日死，此又气之脱也。若沉分大而有神，只是气滞热伏耳。总之，讲脉学者，先求脉在人身为何等物，再将脉象之纲领条目，从自心中，一一为之分析，不必倚傍旧说，而自推见本原。如位也数也，形也势也，此纲领也。位之在寸在尺在浮在沉也。数之为迟为数为疏为密也。形之长短，广狭厚薄粗细，软硬坚松也。势之强弱高深也。此条目也，于此各推求其所以然之故。瞭然心中，然后彼此参互，如微甚兼独之迭见者，亦皆有以得其变化之本，临诊自有条理，不致眩惑。大凡人之病也，邪甚脉甚，邪微脉微，不待言矣。而且，两邪合病，则两脉并见；三邪合病，则三脉并见。如仲景论脉诸文，所谓脉弦而大，弦则为寒，大则为虚。脉浮而紧，浮为卫气实，紧为荣中寒。是皆分析各脉之主证，而后合订主病之正脉。故学者总须先求其分，再求其合，分者苟能剖析微芒，则其合者，特分者为之参错耳，若起手不知探原，拘泥文字，逐末忘本，即将脉名增为百数，亦不足以尽天下之变矣，恐终身无见真之日也。


卷下  ——————————————————————————————————————————————————————————————————————————————————————————

独取寸口本义（附人迎气口本义）  ***************************
《难经》首章，汲汲发明独取寸口之义者，以其法奇而旨奥也。寸口赅寸关尺三部言，其义本于《内经》经脉别论。第别论之义，注重在得气之平，以此脉发源心肺，直达寸口，自首至尾，脉管之体，无曲屈，无大小，嘘发之气，适得其匀，故曰气归于权衡；而又得程途远近之适中，故曰权衡以平也。《难经》之义，注重在得气之全，以此脉发源心肺，直达寸口，心为百脉之根源，肺为宗气之橐龠，故曰脉之大会。自首至尾，无中途歧出以分其气，无他脉来会以搀其气，完而不偏，纯而不杂，故曰手太阴之所终始也。他部动脉，虽亦发源心肺，而或已贯他脏他腑而来，或已分他经他络而去，气有偏至，故弗取之。分寸关尺者，经脏居上，其气前至，故诊于关前。经脏居下，其气后至，故诊于关后。《内经》曰：手经之道近，其气至也疾。手足之经且然，况部位之高下乎！分左右者，心居中，而血发于左，肝居右而气嘘于左；肺叶右大，脾即甜肉，右端亦大，故皆气行于右也。近日西人，以此脉为心肺之专，不能分诊五脏六腑。圣人正以此脉得心肺之全，乃可遍诊五脏六腑妙识精微，下愚岂容轻议！

三关脉体通考  ***************************
世谓寸口，正取无脉，覆手取之而得者，谓之反关脉。近武进费伯雄又有斜飞脉之说。张石顽曰：脉之反关者，皆由脉道阻碍，故易位而见。有一手反关者，有两手反关者，有从关斜走至寸而反关者，有反于内侧近大陵而上者，有六部如丝，而阳溪、列缺别有一脉大于正位者，有诸部细小不振，中有一粒如珠者。所谓从关斜走至寸而反关者，外斜脉也。所谓反于内侧近大陵而上者，内斜脉也。所谓阳溪、列缺别有一脉大于正位者，似反关而非反关也，谓之臂外脉。盖诸处本有细络，与手太阴脉通，而手太阴之正管，实由寸部透于反背，出于阳溪，趋于合谷，正管有阻，其气不能直达，则散溢诸络，迂道而达，非正管移于诸处也。《灵枢·邪客》曰：手太阴之脉，出于大指之端，内屈，循白肉际，至本节之后太渊，留以澹，外屈，上于本节下，内屈，与阴诸络会于鱼际，数脉并注，其气滑利，伏行壅骨之下，外屈，出于寸口而行，上至于肘内廉，入于大筋之下，内屈，上行臑阴，入腋下，内走肺，此顺行逆数之屈折也，此言手太阴脉。自大指外侧，内屈下鱼抵太渊，太渊者，寸口去本节甚远，但正直本节之后耳，复自太渊外屈，上于本节下，此即所谓外斜脉，大指本节下合谷穴处也。自合谷内屈，会阴诸络于鱼际，伏行壅骨之下，壅骨，大陵穴处也。外屈，出于寸口者，自伏而出，斜行与前抵太渊者会此，即所谓内斜脉也。此脉与外斜之脉，出于合谷者，双歧如叉。《脉经》云：从寸口斜入上者，名曰解脉。王冰谓：不合而歧出，如绳之解股是也。外斜脉，常与三关平等，而内斜脉常细。曾见有人，时而内斜脉盛，时而外斜脉盛，其外斜脉盛，无苦，而内斜脉盛，即苦气逆胸满。盖尝思之，其外斜脉盛无苦者，气行之正经也，内斜脉盛即有所苦者，此与手心主相会之络也，络不当盛，必木火逆横，致壅遏肺气，不得畅耳。又有三部，别有一细脉，自尺至寸，与正脉并行者，此细脉或与正脉平排，并行指下，如引二线也；或行于正脉之上，浮之只见细脉，沉之始见正脉也；或行于正脉之下，按之隐隐有一细脉，自动于正脉之内也，此等最宜留心。若正脉中自见细线，挺然指下者，为寒，为痰，为瘀，为症瘕。若别具一脉，动而流连，则是禀赋然矣。世谓双弦脉，指下如引二线者死，未足为据。盖虽引二线，而指下来往流连者，乃是本象，其挺然指下无来去者，即不二线，庸有济乎！张石顽曰：反关脉较平人细小者为常，较平人反大者绝少，不可以为指下变异，谓之怪脉也。凡遇反关殊异常脉，即须细询，其较之平时稍大，即为邪盛；较之平时愈小，即为气衰。仍以所见诸证参之，更有正取反取俱无脉，细寻却在手臂鼠肉之上者，亦反关之类也。但此脉已无常，似难凭脉，必须察其病证何如，元气何如，以断吉凶，此论极为精当。

气血形势直解  ***************************
气无形也，血有形也；气动也，血静也。脉之行也，以息往来，其动则气也，其管则血之质也。病在气分，候动之势，病在血分，候脉之形。气主煦之，血主濡之。血病即当累气，故候形者必兼审势；气病久乃累血，故察势者不必泥形。气虚血实，脉虽弱而按之必有形；血衰气盛，脉虽空而其来必有势。是故凝痰瘀血，无论脉势强弱，按之必有劲线，或如珠粒。气化升降不利，无论脉形虚实，其动也，必有疏密不匀，强弱不均，或寸弱于尺，或尺弱于寸，或应指少力，或中道而还。血实者脉形必厚，血虚者脉形必薄，牢实与芤革可推也。气盛者来势必盛，气衰者来势必衰，濡弱与洪滑可例也。气周于外，血贯于中，故气寒而血为所束，脉即细紧；血虚而气无所归，脉即微散也。气郁与血结必殊，血虚与气弱不类，此分见者也。血热即见气脉，气寒则见血脉，此又互见者也。且夫势衰而形实者，有气虚不能运血，有血满致郁其气，何以辨之？曰：血累气者气不虚，其势虽来去不大，而按之必有倔强欲起之情，似动似滑，所谓阴中伏阳也。气累血者血不行，指下坚细而已。势盛而形虚者，有气亢以耗其血，有气旺将生其血，何以辨之？曰：气耗血者，轻诊必带弦而来多去少。气生血者，轻诊必见濡而来去停匀也。经曰：脉涩而坚者，血实气虚也；脉浮而大者，气实血虚也。气热者，血未尝不奔逸，然清其气而血即平；若正入血分，则肿腐矣，但清其气无功也。气寒者，血未尝不凝滞，然温其气而血即通。若正入血分，则顽块矣，但温其气无功也。故吾尝谓病之在经络也，有在气分，有在血分。其在脏腑也，止可以在气分，而不可以在血分。前人每言病在某脏某腑血分者，仍指其经络言之也，或指其血力气累者也，果在血分，脏体坏而死矣。

左右表里直解  ***************************
王海藏曰：伤寒以左脉为表，右为里，杂病以右脉为表，左为里。予初诊不尽验，心以为此特一法耳，固不可拘也。近二年来，深察病情脉象，有可得而言者。凡外感风寒湿之邪深者，皆系左脉沉细于右，浅者但两手浮弦，或右关前浮弦而已。外感暑热之邪深者，皆系左脉弱散于右，浅者但两手浮滑，或右关前浮大而已。温病之由于伏气内发者，前人皆以右大于左为词，谓邪从中道胃气郁浊之故。以吾历诊春温、冬温、喉痧、疫疹诸症，凡右大于左，而左脉不甚细弱者，真阴未损，治之易愈。若左脉沉细而数，断续不匀，真阴已竭，十难救一。是当以左小于右，定正气之成败，不当专以右大于左，定邪气之微甚也。又诊夏行秋令时疫，有所谓瘪螺痧者，其证先见头痛心嘈，四肢麻冷，螺纹陷下，或吐或泻，旋即昏厥，重者即死，轻者醒后越一二日而死，醒后心中烦闷，其苦难言，而神识清明，额汗不止，其脉皆两手沉细，短伏关后，而左手尤甚，此天行肃杀之气，伤其心肝生阳之气，亦由其人生阳之本虚也。又诊水肿之人，阴邪极盛，亦莫不左脉沉小于右。此外一切大病久病，邪气深入者，莫非左陷于右。元气亏甚者，亦莫非左弱于右，其将愈也，则又右脉先盛，左脉后复，必待左脉复盛，乃为元根充固，其病可无虑反复矣。病气轻浅，左脉决不受伤，惟症瘕积聚，其病虽深，必随其经络之部位，而见于脉，不能拘于此例耳。由此观之，左里右表者，百病之通诊，伤寒岂能独异耶？故吾以左脉察邪气之浅深，即以左脉察元气之虚实，其脉象须各因病而定，不得专以大小二字赅之。寒邪以细而急为甚，热邪以薄而散为甚，阴虚以浮散而短为甚，阳虚以沉细而短为甚，其败也，总归于躁疾散断，全无神力而已矣。海藏之劈分伤寒杂病者，彼盖以杂病为劳倦内伤也，由气分渐伤入血分，血伤而左脉败矣，故左为里也。寒为阴邪，先伤于阳，内传胃实，而右脉大矣，故右为里也。殊不知阳明胃实证，乃阳气之内郁而盛，有撑邪外出之机，不得谓之寒邪内陷。寒邪内陷者，少阴厥阴之寒证是也，是仍当在左手矣。大凡病之始生也，属阳虚与寒甚者，左脉常沉小于右；属阴虚与热甚者，右脉常浮大于左。若沉小之极，而右脉亦陷，则胃阳绝矣。浮大之极，而左脉亦散，则肾气绝矣。故喉痧之死脉，皆右关与左脉，同其短数。瘪螺痧之治脉，皆右关缓滑有力，左脉虽伏，而不至散断者也。左脉重尺，右脉重关。盛启东以新病之死生，主乎右手之关脉；久病之死生，主乎左手之关尺，义正如此。此皆取其偏重者言之也。若夫邪气之猝至，虽两手脉伏，尚不为凶，病久邪杂，阴阳脏腑俱困者，但一部脉坏，即为不吉，是又在于圆机应变者。

说神  ***************************
脉贵有神，由来旧矣。其说约有数端：一曰应指有力也，一曰来去从容也，一曰来去如一也，（亦曰阴阳俱停，阴阳同等。）一曰形体柔和也。四者固俱本圣经，而皆有似是而非之处，不可以不辨。所谓有力者，谓其气来应指之际，充然有馀，而无怯然不进之象，若谓搏击滑大，失本意矣。所谓从容者，谓其来去中途和缓，而无一击即来，一掣即去，躁疾不安之象。若怠缓之脉，其气来至中途而不欲前，去至中途而即欲止，岂从容之谓耶？所谓如一者，来能高满于其分，去能深极于其底，而无来盛去衰，与来不盛去反盛之嫌也。若来如釜沸，去如弦绝，则非是矣。形体柔和者，真气充于脉中，而脉管之四傍，又与肌肉相亲也，外紧内空，内结外散，均非是矣。独是四者之义，乃指平脉之神，非病脉之神也。病者正气若虚，应指岂必有力，况乎阳盛阴衰、阴盛阳衰、血虚气实、气虚血实，又岂能从容如一而柔和耶？然则何以见其神也？神妙万物，平脉之神，尚难揣摩，病脉之神，孰能拟议？神不可言，言神所见之处可乎。前人谓应指有力，是脉既动之后也。吾谓神不在既动之后，而在方动之初。其来也，意似浩然涌出，无力倦不能来与迫欲急来，不安于内之情。其去也，意似坦然折入，无怠不欲去与应指即散，不见其去之象。如此，则应指即令少力，即令不能从容如一，而柔和、而神自卓然在也。来去二者之中，又以去为尤要何者？去乃真阴之内吸也。若回折有势，如石投水，是阴气犹全，元根未撼，此察神于方动之顷也。《内经》曰：静者为阴，动者为阳。所谓静者，脉气方停，未来未去之间也。察其未来之先，停于下者之久暂，而知真阴之盈亏，即可知真阳嘘力之盛衰也。察其既来之后，停于上者之久暂，而知真阳之衰旺，即可知真阴吸力之强弱也。此察神于未动之始也，方来也，方去也，未来也，未去也，皆神所流露之处也。圣经未尝不明言之。但后人读书，不能领会，今略为拈出，以俟来哲之发挥，岂敢谓义尽于此耶？至于神之发源，生于胃气，本于命门，前人论之伙矣，不烦絮聒。

辨止  ***************************
凡症瘕积聚，痰凝水溢，胕肿痞满，喘促咳逆，畜血停食，风热瘾疹，寒湿筋骨疼痛，心胃气痛以及忧愁、抑郁、大怒、久思久坐，夜深不寐，与夫因病过服凉泄，胃气遏伏不通，妇人月闭妊娠，脉皆常有停止。有停一二至者，有停二三十至而复来者，即仲景所谓厥脉也。又小儿脉多雀斗不匀，此其多寡疏密，举不足为吉凶之据也。详考其辨，盖有四端：一察其不停之至，应指之有力无力，起伏之有势无势也。力与势盛，即为有神。力与势衰，即为无神。一察其停至之顷，是在脉气下伏之后，其力不能外鼓而然者，是为邪所遏，阳不能嘘。若在脉气上来之后，其力不能内返，因从指下即散，如弦之绝，而不见其下去者，是元根已离，阴不能吸，其馀气游奕经络之中，而将外脱也。一察其停至之至，是于脉气下伏之后，全不能起，径少一至，是邪气内结也。若非全不能起，已至中途，不能上挺指下，喘喘然摇摆而去者，是中气内陷不振，而将上脱也。稍迟，即当变见虾游、鱼翔之象矣。一察其既停之后，复来之至，将起未起之际，有努力上挣，艰涩难起之意者，即知其停，是邪气所阻也。若起伏自然，如常流利，略无努挣难涩之情，是其停为元根已离，其馀气徘徊于三焦胸腹之空中，进退无定，而将上脱也。稍迟，即当变见雀啄、屋漏之象矣。更察其脉之形，无论为紧敛，为洪大，但能通长匀厚，应指有力，高下停匀，或来微衰而去盛者，吉也。若应指少力，来盛去衰，及宽大中挟一细线，指下挺亘不移，或上驶如驰如射，又断而累累如珠，及指下如引数线不能敛聚者，是中气败散，为痰所隔而不合，即所谓解索也。故有偶停一二至，而即决其必死者，为其气败而不续也。有久停二三十至，而仍决其可治者，为其气闭而内伏也。更察其证有病之人，必痰塞气逼，不得宣畅，神识昏迷，谵妄躁扰，狂越可骇者，吉也。若气高不下，时时眩冒及神识清明而静者，凶也。无病之人，必胸膈不清，肋胀腹痛，气闷不舒，心中惊惕，寐中肢掣，夜梦纷纭及见恶物入暗洞者，吉也。若四肢无力，稍动即喘，气高不能吸纳，胸中时时如飢，而又不欲食，二便清利频数者，凶也。

初诊久按不同（出张石顽）  ***************************
问脉有下指浮大，按久索然者；有下指濡软，按久搏指者；有下指微弦，按久和缓者，何也？答曰：夫诊客邪暴病，应指浮象可证。若切虚羸久病，当以根气为本。如下指浮大，按久索然者，正气大虚之象，无问暴病久病，虽证显灼热烦扰，皆正衰不能自主，随虚阳发露于外也。下指濡软，按久搏指者，里病表和之象，非脏气受伤，即坚积内伏，不可以脉沉误认为虚寒也。下指微弦，按久和缓者，久病向安之象，气血虽殆，而脏气未败也。然多有变证多端，而脉渐小弱，指下微和，似有可愈之机者，此元气与病气俱脱，反元病象发见，乃脉不应病之候，非小则病退之比。大抵病人之脉，初下指虽乏力，或弦细不和，按至十馀至渐和者，必能收功。若下指似和，按久微涩，不能应指，或渐觉弦硬者，必难取效。设病虽牵缠而饮食渐进，便溺自调，又为胃气渐复之兆。经云：安穀者昌。又云：浆粥入胃，则虚者活。此其候也。

单诊总按不同  ***************************
脉有单诊、总按不同者，或单诊强，总按弱也；或单诊弱，总按强也；或单诊细，总按大也；或单诊大，总按细也。凡单按弱，总按强者，此必其脉弦滑。一指单按，气行自畅，无所搏激。三指总按，则所按之部位大，气行不畅，而搏激矣。此脉本强，而总按更强于单按也。单按强，总按弱者，此必其脉气本弱，但食指较灵，单按指下较显。名中二指较木，总按即不显其振指也。此脉本弱，而总按更弱于单按也。单按细，总按大者，是其脉体弦细，而两旁有晕也。总按指下部位大，而晕亦鼓而应指矣。单按大，总按细者，必其人血虚气燥，脉体细弱，而两旁之晕较盛也。食指灵而晕能应指，名中二指木，而晕不能应指矣。更有单按浮，总按沉，单按沉，总按浮者，其浮即晕也。抑或脉体本弱，轻按气无所搏，力不能鼓，重按气乃搏鼓也。又有医者，操作用力，指尖动脉盛大，与所诊之脉气相击，而亦见盛大者。又有医者，久行久立，指头气满，皮肤膹起，因与脉力相隔而不显者。此皆极琐细之处，前人所不屑言，而所关正非浅鲜也。大抵单诊、总按，而指下显判大小强弱之有馀不足者，其有馀总属假象。在无病之人，固为正气衰微，即有病之人，亦正气不能鼓载其邪，使邪气不能全露其形于指下，而微露此几希也。当以正虚邪实例治之，固不得重于用攻，亦不得以为邪气轻微，专于用补也。即如总按大，单诊细者，其细多是指下梗梗如弦，起伏不大，其中气之怯弱可知。单诊大，总按细者，其细多是指下驶疾，累累似滑，是气力不足于上充，而勉强上争也，其中气之竭蹶更可知矣，强弱亦如是也。总是禀赋薄弱，或劳倦内伤，或久病气血困备，胸中窄狭，动作乏力，乃多见之，是因虚生实，清浊混处，气郁不舒之象也。

脉有两侧  ***************************
「脉要精微论」曰：尺内两旁，则季胁也。尺外以候肾，尺里以候腹。中附上，左外以候肝，内以候膈。右外以候胃，内以候脾。上附上，右外以候肺，内以候胸中。左外以候心，内以候膻中。王冰云：两旁，两尺外侧也。李中梓曰：内外二字，诸家皆说两侧，此必脉形扁阔，或有两条，否则于义不通矣。观易卦六爻，自下而上，上三爻，为外卦，下三爻为内卦，则上下之为内外，不昭然乎！故内者，每部之后半部也，外者，每部之前半部也。李氏之解经，诚新颖矣。然脉实有两侧诊法，非扁阔与两条之谓也。凡指平按脉上，其形如此，及侧指于内侧拍之，而其形如彼，及侧指于外侧拍之，而其形又如彼矣。此可以脉之缓急滑涩，察病之虚实寒热，内侧主里，外侧主表，祗可取以与正脉合参，不能专恃此以决病，亦不能如正脉之分二十八脉，各有主病也。每诊正脉微弱，侧诊弦而兼滑，则知有痰饮矣，其微弱，乃气虚，又为痰饮所困耳。又如外侧见弦，内侧见滑，便是表寒里热，与浮弦沉滑同断。余仿此。顷读《韩氏医通》有云：左寸指法，按如六菽之重，在指顶为阴，属心，在指节为阳，属小肠。馀部仿此。此即两侧诊法也，但不言侧指内、侧指外，而言指顶、指节，似从正面平按，未免蹈李氏扁阔两条之诮耳。

脉有头本  ***************************
《内经》曰：脉之动也，阳气前至，阴气后至。「辨脉」曰：脉来头小本大者，名曰覆病在表也。上微头小者，则汗出。下微本大者，则为关格不通，不得尿。盖脉之来也，自筋骨之分，而上于皮肤之际，乍击于指，此阳气之前至也。谓之头，既应于指，而脉尚未去，横度指下，此阴气之后至也。谓之本，有来之初势有力，而旋即衰弱，不见脉气之横趋者，此头大本小也。有来之初势不甚有力，而旋见脉气涌涌续上者，此头小本大也。脉如曰：动前脉盛气有馀，动前脉衰气不足，应后脉盛血有馀，应后脉衰，血不足。此正与头本之义相发明。故头本者，就脉来之际分前后，以别阴阳气血，非谓来为头、去为本也，旧说有指为寸尺，指为浮沉者，皆未合云。

脉有动摇  ***************************
此所谓动摇是脉之本象，非如紧脉之因病而见也。扁鹊曰：少阳之脉，动摇六分，正月、二月王。太阳之脉，动摇九分，三月、四月王。阳明之脉，动摇三分，其至跳，五月、六月王。少阴之脉，动摇六分，七月、八月王。太阴之脉，动摇九分，九月、十月王。厥阴之脉，动摇三分，十一月、十二月王。此动摇之本于自然者也。夫常脉之动摇，人人所共有，亦人人所必有，必有动摇，而后见其气来之盛也。须于指下脉来应指初回之际，细审之自见矣。泰西有审脉表，凡脉之起，而将落未落旋转之际，必有振撼之迹。此气之嘘力大盛，与吸力两相激荡之势也。若紧脉，热为寒束，其动摇，即在脉势初起之始，乃热力与寒相搏，脉形挺亘，故动摇之势益显，世遂以动摇事属之紧矣。更有湿热痰盛，气郁而摇者，气不畅也。有肾热内沸，气喘而摇者，气不静也。有命火脱泄，气怯而摇者，气已无根，如人之力弱而举重也。

脉有俯侧  ***************************
平人之脉，寸浮尺沉，关脉在中。诊时，食指略轻，名指略重，此常法也。若所谓俯仰者，或寸沉尺浮，是前俯后仰也。或寸更浮，尺更沉，是前仰后俯也。此三部之俯仰也。又有一部二部，前后相为俯仰，此皆常有之事。《脉经》曰：从少阴斜至太阳者，阴维也。（尺沉寸浮。）动苦肌肉痹痒，僵仆羊鸣，手足相引，甚者失音不能言。从少阳斜至厥阴者，阴维也。（尺浮寸沉。）动若癫痫，肌肉淫痹，汗出恶风。此前后俯俯之专脉也。二维有病，即见其脉，其实寻常诊脉，多用此法，以审气之升降强弱，奚必二维哉。又《内经》阴阳结斜，多阴少阳，其义亦可通，此谓尺寸脉紧涩而倾斜，前仰后俯，浮少沉多，所谓肝肾并沉为石水也。扁鹊曰：不俛不仰，不低不昂，此为平脉，此俯仰二字所本也。

脉有内曲外曲  ***************************
「脉要精微论」曰：推而外之，内而不外，有心腹积也。推而内之，外而不内，身有热也。所谓外者，脉外近臂前廉，手阳明大肠脉之部也。所谓内者，脉内近大筋，手厥阴心包脉之部也。是脉形之弓曲，或外羸，或内朒也。寒结之则脉形内曲，热鼓之则脉形外曲，与小儿诊三关脉纹内外之法，其义同。「阴阳别论」曰：阴阳结斜，多阴少阳，曰：石水，少腹肿。向来注者，罔知斜曲之义。夫结者，坚而涩也。斜者，如弓之曲也。多阴少阳者，谓其斜之弓曲向内，近于少阴，而远于阳明也。石水少腹肿，是为单腹胀，即心腹寒积之类也。张石顽诊赵明远曰：左手三部，弦大而坚，从人迎斜内向寸，是为三阳经满溢入阳维之脉也，当有颠仆不仁之虞。所谓斜内向寸者，必先外越，乃折而内向上寸也。三阳满溢，即《内经》身热之类也。《脉经》曰：从尺邪入阳明者，大风寒热也。（大风，厉风，亦曰寒热，详见「风论」。）邪入少阴者，女子漏下赤白，男子溺血，阴痿不起，引少腹疼，是正气虚则内曲，邪气实则外曲也。扁鹊《脉法》曰：外句者，久癖也；内卷者，十日以还，是又以内曲外曲，分食积之新久也。大抵脉之曲者，皆因于积，而又中气虚也。偏于热多则外撑，偏于寒多则内倚。尝诊一妇病胃脘痛，过服泄气之剂，右脉内倚，藏于筋下，左手弦劲，问之曰左腹素有块也。用温元补中二剂，而脉复常。

脉有无数纲丝  ***************************
此痰脉也。气过指下，似觉拖带黏涎，宛然中有无数细丝，此心包络与肺胃之有痰也。必有嘈杂恼憹，呼吸不利之证。若平人常见此脉，且兼洪弦，又贪厚味，多房室，身肥项短，时觉骨节不便，胸膈不舒，眼目少神，梦寐不安，久必有类中风证。此脉形势，介在滑涩之间，而实不可以滑涩名也。痰多气弱，故其形似滑，而其势甚涩也。王叔和以系水交驰为死脉，真阳尽，而脉中律液，悉化为痰也。系水者，悬水多股，即无数细丝，其丝忽断忽续而不聚，故遂主死矣。又有风驰脉，其气冲指而过，如大风驰骤状，此血虚而痰火相搏也。宜补血化痰主之。

脉有变易无定  ***************************
虚损久病，脉象早晚不一，时迟时数，时大时小，甚至起坐之间，举手换诊，亦有改变，此由元气不能自主，或痰饮尸注所为。易思兰曰：久病气虚，早晚脉同，虽危可疗。韩飞霞曰：重大之病，一日三脉多变，难治沉疴，日日脉不移，亦难治。《脉经》曰：左手寸口，乍大乍小，朝来浮大，暮夜沉伏，往来无常者，榆叶枯落而死。慎柔曰：痨瘵脉，酉戍时洪盛，寅卯时细弱者，阳气虚陷也。忌用苦寒，当助阳以复其寅卯之位。微加泻阴火而已。此皆虚劳鬼疰之类。此外，更见有两种：一种妇人初孕一二月内，脉来忽大忽小，忽如病危，忽如无病，其证亦时而逼急欲死，时而舒畅如常也。一种血虚内燥之体，火灼于内，湿闭于外，阴阳升降失度，腠理开合不时，心常懊憹，身常瘾疹，上下往来，游移无定，其脉或寸大尺小，或寸小尺大，或左盛右弱，或右盛左弱，长短浮沉，逐日变易，连日诊之，无一同象。凡遇此脉，即宜细心察神审证，或是燥火内燔，或已尸气内伏，一当养阴宣阳，一当理血杀虫也。大抵脉象无定，在困病为阴阳之不交，在平人为血气之不和，当求所以不交不和之故而治之。

脉有起伏中途变易  ***************************
旧说脉之浮沉不同者，不过浮大沉小、浮小沉大、浮滑沉涩、浮涩沉滑而已，未有于起伏之间，察其中途变易者也。近来诊视，曾见有两种脉：一种其气之初起，自沉分而至于中也，滑而踊跃有势，及至中分，忽然衰弱无力缓缓而上至于浮，形如泥浆；其返也，亦自浮缓缓而下于中，由中至沉猾而有势，轻按重按，指下总是如此。其证身体困倦，终日昏迷，似寐非寐，心中惊惕，恶闻人声，目畏光明，面带微热，四肢微冷，不飢不欲食，但口渴索饮不止，此卫湿营热，风燥在肺，痰热在胃也。身中伏有湿邪，而又吸受亢燥之新邪也。以防风、藁本通卫阳，驱表湿；紫苑、白薇、杏仁、蒌皮宣泄肺中浊气；焦楂、竹茹、煅石膏、煅瓦楞子降涤胃中热痰；兼以白芍清肝，天竹黄清心，而神清气爽，身健胃开矣。一种脉气正与此相反，其初起自沉而中也，艰涩少力，由中而浮也，躁疾如跃；其返也，亦由浮而疾下于中，由中而沉，迟弱无势，轻按重按，指下总是如此。其人嗜好洋菸，饮食不强，阴痿不起，此表分无病，而里有痰饮，又上虚热，下虚寒也，治当疏中温下。此二脉者，皆古书所未言也。岂真古人未见此脉哉？见之而词不能达，徒以浮滑沉涩、浮数沉迟了之，不知浮沉之间，迟数不能有二，滑涩各自不同，与此之起伏中变者迥别也。故凡著医案，于脉证曲折处，必不惮反复摩绘，方能开发后学也。

外诊撮要  ***************************
外诊繁矣以面色、目色、舌苔三者为大纲。兹撮其有关生死要诊者著于篇，欲睹其详，有拙著《外诊简摩》在。
目色，主五脏。面色，主六腑。舌苔，主辨表里寒热，血气存亡者也。前人分气与色为二，又分光与色为二，其说甚精，具在《外诊简摩》中。
《灵枢·五色篇》论面色有所起所向。凡色起处，必紧而深厚；所向处，必渐浅而锐。故曰：上锐首空上向；下锐下向，察其起于何部，便知病起何脏；所向何部，便知病入何脏，以此参考病证，决其吉凶。
凡察面色，以初见而乍视之为准，又须兼正面、侧面并看之，须知粗老与枯燥不同，明润与浮焰不同。大抵面色不怕浓浊，而怕夭薄；不怕满面，而怕一线。
凡察面色，以初起如粟如珠如丝者为真，又须察其色深连肉里。若满面滞晦者，气也，光也，虽甚枯暗，常主病而不主死，以其肉里色犹润焉。
脉有真脏，色亦有真脏。凡黄色深重，如土堆于皮面，或绕眉目，或绕颧鼻，或绕唇口，皆大凶。
鬓前两太阳下及耳前为福德部。忽滞晦者，将病也。常滞晦者，肾与膀胱阳气不足也。又主身世偃蹇。忽明而浮焰者，凶也。渐明者，久病将愈也。常明者，主康强安乐。常赤者，主有血分燥热病。又主劳碌风波。又两鬓匀圆，性情宽厚有福，细长下垂，多机心也。
面色以天中为主，赤色黑色为最忌。若见如粟如豆，即凶。他部有色应之，其祸更速。孕妇赤色主产厄，平人男妇并主兵厄火厄。
面目色，宜相生，忌相剋。病人面色生目色，其愈速；目色生面色，其愈迟；目色克面色，其死迟；面色克目色，其死速。凡病日加剧而面色愈见光焰，目光愈似有神，胜于平日者凶。
面色散漫，主病而已。若入窍为入门户井灶，主凶。《千金方》言之甚详。入窍者，即入眉目鼻孔口吻也，凡面色两部色并起，渐见相连者，凶。
凡久患湿痰困重人，脾湿肝郁，山根下多见一横道滞暗，若内含微赤者，伏热也，色虽深重，不死。旁连目胞，下及两颧，即凶。
凡绕鼻准、两迎香紫黯，而鼻准、两颧与唇俱光浮似肿者，下体有杨梅疮也，不治。
凡面色，起于内部而外行者，内部渐开，主病散。故满面色虽恶，而印堂、山根、鼻准明润深厚者，虽困无危。起于外部而内行者，主病深，为凶。自下上行过颧，自上下行过目，皆凶。又《内经》谓：男子左为逆，右为从。女子右为逆，左为从。
凡察目，旧以四白为忌，其实不然。久病，胞肉消瘦能无露白乎？当以黑睛为主，瞳人紧敛，边际分明，神光内涵者，寿相也，虽困无危。瞳人暴大及缩小，边际散漫，神光昏浊皆忌。小儿初生，瞳人宽大者夭；白睛黄者，湿热也；青睛黄者，湿热甚也，亦主血虚；黑睛黄者，肾虚也。黄甚者皆为疸。瘰疬痈疽有赤脉贯瞳子，不治。平人白睛常多赤脉者，主有大风波，天中及两眉两颧，有赤色应之即发。
凡察舌，须分舌苔舌质。舌苔虽恶，舌质如常，胃气浊恶而已。苔从舌里生出，刮之不能全净者，气血尚能交纽，为有根也。
凡舌苔，以匀薄有根为吉。白而厚者，湿中有热也。忽厚忽薄者，在轻病为肺气有权；在困病为肾气将熄。边厚中薄或中道无苔者，阴虚血虚也。中道一线深陷，极窄如隙者，胃痿也。舌根高起，累累如豆，中路人字纹深广者，胃有积也。舌上星点，赤而鼓起者，胃热也；在两旁主肝热，在尖主心热。淡而陷下者，胃虚也；在小儿为有滞、有虫。望似有苔，一刮即净，全无苔迹者，血虚也。一片厚苔，或黄或白，如湿粉所涂，两边不能渐匀渐薄者，胃绝也。
黑苔者，血瘀也。灰苔者，血瘀而挟痰水也。妇人伤寒时病，最易生黑苔，不得遽以为凶。旧法，黑苔以芒刺燥烈，湿润细腻分寒热。历诊瘀血苔黑，虽内热而不遽起刺。有烟瘾人，苔易燥刺，而非必内有真热，不过肺胃律伤耳。凡见灰黑二苔，总宜兼用行血，其证寒热甚者，必神昏谵语；无寒热者，必胸肋有一块结热，内烦而夜不安眠也。若僵缩言语不利，或身重不能转侧及一边不能眠乃凶。
舌枯晦而起刺者，血燥热极也。虽结黑壳，犹有生者；光平如镜，乃凶。亦有平人，胃中夙有冷痰瘀血，舌上常见一块光平如镜，临诊宜详问之。又凡有痞积及心胃气疼者，病时舌苔多见怪异，妇科尤甚。
凡久病，齿光无垢者凶。齿枯黄似垢非垢，或虽有垢而一刷即净而全无者，皆肾气将绝也。唇青，黯淡无华也。人中满，宽纵不能起稜也。唇吻反，两吻下垂，如弓反也。凡察耳，宜与面目同色。若不同者，视其好恶，辨其生克，以决之。耳轮忽枯如尘垢者，凶也。平人面色苍润，而耳轮常焦黑而不枯者，反为肾气充实之相。
凡身瘦肉削，而筋与骨紧附，皮与肉紧著者，及皮肤虽枯燥白屑，而未跌结起粟者，无虑也。若筋骨相离，皮肉相离，宽纵如颓囊者，皮上如麻豆累手，身虽热无汗，但背心、心窝、额上、准上有汗者，手掌、食指、大指后露骨者，目胞四围深隐如削者，项后大筋正中深陷如坑者，并大忌之。大筋两旁陷者，常也。正中不陷，无妨。盖肌肉脂膏消瘦，可也。筋络腠理枯缩废弛，不可也。形养于血，色生于血，病重血浊，病久血虚，形色相应，常也。血乱血散，血枯血死，形色不相应，非常之变也。


跋  ——————————————————————————————————————————————————————————————————————————————————————————

跋  ***************************
医学之有丛书，莫著于吴勉学之《古今医统》，而近则《东垣十书》《当归草堂医学丛书》《医林指月》诸刻，不一而足。古人苦心良法，得以类聚而不朽，洵医林之盛业也。独是校雠不精，则一字之讹，害深白刃。如吾初校《脉经》第四卷「诊损至脉篇」脉再动为一至，「再」误为「一」，则于黄帝、扁鹊论脉诸语有难通者矣。故《素问·玉机真脏论》一息五六至者死，林亿不知，转以为误文也。一动一至者，盖始于《难经》也。又如第三卷「肾部篇」中，引《灵枢·邪气脏腑病形》肾脉微缓为洞，洞者，食不化，入咽还出，「洞」下增「下」字。《中藏经》《甲乙经》亦增「泄」字。夫洞，即《灵枢·根结篇》所谓膈。洞专为食入复出证名，与洞下何与耶？徐灵胎《兰台轨范》有膈洞条，即引「根结篇」及此文也。又如《脉诀刊误》，戴同甫极诋《灵枢·卫气行篇》水下一刻，人气在太阳，二刻在少阳，三刻在阳明，四刻在阴分之语，以为衍文。不知此必当时别法有以昼夜为二百刻者。卫气，二刻一度，百刻五十度，此易晓也。而细析其行阴行阳之数，则又以别法之二百刻者四分之，尤易晓也。太阳、少阳、阳明、阴分云者，非十二经之三阴三阳也。盖人身最外一层即为太阳，次为少阳，再次为阳明，里膜近脏腑者为阴分。戴氏谓二刻一度，当是一刻在三阳，二刻在三阴。岂知卫气本不循经，即营气之循经者，亦是阴阳互注，无截然先行三阳，后行三阴之事也。此皆医学之大者也，岂可悖谬至此？盖凡取此书之善本以校此书，其脱误常不可见；合众书之善本以校一书，其是否犹未可决，必博览深思，心通其意，庶灼然有以见其得失而釐正之。然而旧本如是，则例又不得而擅改。甚矣！校雠匪易也。又如《难经·八难》寸口脉平而死，徐氏诋之，谓如是则寸口何以决五脏六腑死生吉凶哉？不知此正推进一义，以见诊脉贵察其神，勿泥形也。平者，非真平也，但不见死法耳，其形虽平，其神必败。「十八难」曰：内有积聚，脉不结伏；外有痼疾，脉不浮结，脉不应病，是为死病也。张石顽曰：常有变证多端，而脉见小弱，指下微和，似有可愈之机，此元气与病气俱脱，反无病象发见，此脉不应病，法在不救。慎柔和尚曰：凡久病人，脉大、小、洪、细、浮、沉、弦、滑，或尺浮寸沉，或寸浮尺沉，但有病脉，反属可治。如久病，浮、中、沉俱和缓，体倦者，决死。此皆与经旨相发也。又「六十六难」曰：脐下肾间动气者，人之生命也。「八难」亦同此说。是越人明明以两肾中间为命门矣，复以右肾为命门者，指命门真阳发动之机，始于右肾，以明诊于右尺之故也。后世执右肾命门之语以诋越人，岂未见肾间动气云云耶？好名好胜之私，填满胸中，务以新奇动人耳目，遂有不暇求详者也。是刻也，校莱虽反复数次，而疏漏仍多；论辨虽荟萃众长，而发明终少，但当古籍沦湮之际，使古人一线灵光，得以稍延而不至遽没，亦幸矣！
周学海记
