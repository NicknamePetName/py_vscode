
补益之剂  ***************************
麋茸丸（麋茸一两，鹿茸亦可。）著许学士，（《普济本事方》）羊肾（二对，用酒浸，煮烂去膜，研如泥）茴香（五钱）菟丝子，（一两，研末。）不用刚燥用温柔，肾虚寒湿腰痛美。（少阴寒湿腰痛，不用姜、术、附燥剂，而用麋茸、羊肾温柔，则不伤肾阴，俾真阳旺而邪自退，所谓正治之良图。）
小便失禁菟丝（子）丸，（严用和《济生方》）苁蓉麋茸并五味（子），鸡（内）金附子桑螵蛸，升举督脉护阳气。失禁诸方多用涩，惟此独得寻源计。然必佐以芳香品，入阴升阳乃克济。入阴芳香是何类？杜仲茴香破故辈。（古方惟用固涩，或兼通太阳，究非寻源探本之法。盖小便癃秘，则用附子等独折太阳之气化；若夫不约，则三焦俱澈矣，独折太阳亦无益也，当举督脉之阳，以保护诸阳之气，故麋茸为必需之药，然必佐以芳香入阴之品，乃能抵下焦而升阳，如茴香、杜仲、破故纸之类。）
柴胡四物（汤，地、芎、归、芍各一钱半。）参（人参）芪（黄芪）草（甘草），（各三钱。疏通少阳。一方有半夏三钱。）和卫调营达少阳，（参、芪、四物调其营卫，柴胡疏通少阳，非专于散风也。）日久虚劳有寒热，脉沉而数最相当，（沉数为热在里，阴尚未亏，故用此调和营卫，渐以散其热；若脉细而数，则当全用滋阴矣。）热伏阴中午后热，（热发午后，营虚而阳陷入阴也。）此方庶可保安康。（镇按：原方无黄芪有黄芩，但《兰台轨范》亦作黄芪，或有所本，今仍之。）
又有虚劳夜间热，四物二连汤当商。（四物汤加以黄连、胡黄连，治血虚五心烦热，昼则明了，夜则发热。）人参清肌散（许叔微《普济本事方》）干葛，四君（子汤）逍遥（散）小柴（胡汤）合。（三方合一，加入葛根。）邪热流传经络中，痰嗽烦热虚劳纳。（喻嘉言曰：“此治邪热浅在经络，未深入脏腑，虽有柴、葛，全借参、术之力以达其邪，先补气而后清解血中之热，亦叔微一种苦心，可取为式。”）
发汗之剂  ***************************
越脾汤越脾中气，发汗生津凉散委，（越脾者，发脾之津气而为汗，乃渐发汗于不发之中，是为凉散法也。）麻（黄）石（膏）甘草枣（大枣）生姜，《金匮》以之治风水，一身悉肿脉洪浮，浮为在表汗之美，按其证必渴而喘，不然麻（黄）石（膏）何堪师。（《金匮要略·水气篇》云：“风水恶风，一身悉肿，脉浮不渴，续自汗出，无大热，越脾汤主之。”按：此条原文，颇有舛错，从来注者，多胡芦提过。风水者，风中肌肤，津气不行，一身暴肿，有似于水，故曰“风水”，其实非因于水也。故又云：“风水脉浮，里水脉沉”，便可见矣。盖风为阳邪，肺、脾、胃三经受风热之阳邪，闭郁其汗液而为病，必兼烦渴无汗易喘见象，与此汤清火而发汗之旨合符。《金匮》风水一门，证多错杂，读者自会之可耳。）
又有越脾加术汤，里水亡津渴者饵。（《金匮要略·水气篇》云：“里水者，一身面目黄肿，其脉沉，小便不利，故令病水。假令小便自利，此亡津液，故令渴。越脾加术汤主之。”
按：风水脉浮当发汗，里水脉沉当分利，此正法也。而里水亦用发汗者，盖小便自利，亡津口渴，里已无水，而水在皮中，既不能下利，惟有发汗一法，使从外解，故用此汤。但加白术实脾胜水止渴，此权变之法也。）温邪挟饮填肺中，为胀为喘加半（夏）治。（名越脾加半夏汤，《金匮》治肺胀，咳而上气，其人喘，目如脱状，脉浮大者，即越脾汤原方加半夏也。）浮而且大大为阳，散邪蠲饮辛寒利。（越脾散邪之力多，蠲饮之力少，故用半夏，辅其未逮。不用小青龙汤者，以脉且大，病属阳邪，利辛寒不利辛热也。）若夫桂枝（二）越脾（一汤）法，脉弱无阳勿轻试。（《伤寒论太阳篇》云：“太阳病，发热恶寒，热多寒少，脉微弱者，此无阳也，不可发汗，宜桂枝二越脾一汤。”柯韵伯《伤寒来苏集》云：“仲景言不可发汗，则必不用麻黄；言无阳，是无胃脘之阳，亦不用石膏。古方多有名同而药不同者，安可循名而不审其实也。此等脉证最多，宜用柴胡桂枝汤为恰当。”）无阳是亡阳分津，喻王二子说亦是。（“无阳”二字，仲景言之不一，后人置为阙疑，嘉言谓即亡津之通称。王晋三曰：“无阳乃阳分亡津之谓，故用桂枝汤二分行阳，一分行阴。”其说亦是。）然必烦渴脉不微，热多寒少乃克恃。（柯韵伯《伤寒来苏集》云：“此汤可以治太阳阳明合病，热多寒少而无汗者”，“然必兼见烦渴之证，脉虽不长大浮缓，而不微弱者宜之。”）甘草麻黄（汤）治里水，水从汗解斯方美，（《金匮要略·水气病篇》云：“水病发其汗即已。”）麻（黄）得甘草入中焦，散水和脾厥有旨。（麻黄得甘草，引经入中焦，能散水和脾，取水谷之津为汗，深得厥旨。）脉沉小者属少阴，温固必须加附子，（名麻黄附子汤。《金匮要略·水气病篇》云：“水之为病，其脉沉小属少阴，宜此汤。”）不使麻黄入肾经，汗不伤阴水自已。（熟附温肾固液，不使麻黄深入肾经，劫液为汗，则水去而汗不伤阴。）《水气门》中三十五条，证多错杂难摹揣。（《金匮·水气门》中，共三十五条，有风水、皮水、里水、正水、黄汗，或有治法，或无治法，或言当下，或言当汗，错杂难明。）揆其大旨两言明，只在浮沉分表里。足肿曰水面曰风，先后上下分彼此。（脉浮者风水，脉沉者里水；足先肿而后及于头面者曰风水，头面先肿而及于足者曰里水。肿者因风伤于上，上行及而下；湿伤于下，下行及而上也。）恶风无汗汗之宜，小便不利利之是。（此要诀也）脉沉虽寒必温经，（水气脉沉，当利小便；若兼恶风无汗之表证，亦当发汗，然必佐以固里温经之药，如麻黄、附子是也。）脉浮而下须兼使。（水气脉浮，在表，当发其汗，使水气从毛窍而出；若兼小便不利，法当利小便，使水气从上而下，然必兼解其表，五苓散之属是也。）
三拗汤（《太平惠民和剂局方》）中用法拗，杏仁不去皮尖捣，麻黄留节甘草生，（麻黄留节，发中有收。杏仁留尖，取其发；连皮取其涩。甘草生用，补中有发也。）风寒喘嗽服之好。（治感冒风邪，鼻塞咳嗽痰多，胸满气短。）仓廪散治噤口痢，（下痢不欲食，名曰“噤口”，此乃胃中湿热蕴蒸清道所致。）
人参败毒（散）加陈（仓）米。（人参败毒散发湿热之邪，升清化浊，加陈米充脾胃之气。）或用人参与石莲，煎汤灌呷亦能济。（名人参石莲汤）痢后大渴脾气虚，单煎陈米汤（王肯堂《证治准绳》）可已。
攻下之剂  ***************************
海蛤散（许叔微《普济本事方》）治血结胸，（治妇人伤寒血结胸膈，痛不可近者。陶节庵曰：“伤寒血结胸膈，火甚吐衄未尽去，畜在上焦，胸腹痛硬，身热嗽水不咽，喜妄如狂，大便血，小便利，名血结胸。”）滑石甘草（各一两海蛤亦用一两）芒硝（五钱）通，为末（每服二钱）鸡子清调下，泄热通阴破结功。（此方咸寒滑利，泄热通阴，以破血结，为散取留胸中；鸡子清调服，则不伤肺胃之阴，允为伤寒邪热炽络，血痹著上焦之良治。王海藏治血结胸，有桂枝红花汤加海蛤、桃仁，原欲表里上下一齐尽解之意，然总不如此方之妙。）
结胸灸法（许叔微《普济本事方》）诚良妙，巴豆（十四枚）黄连（大者七寸）和成膏，填入脐心用艾灸，腹中鸣响结胸消。（上药为末，水调和，填入脐心，以艾灸其上，腹中有声，其病去矣。不拘壮数，病退为度。才灸了，便以温汤浸手帕拭之，恐生疮也。此法稳妙，凡胸中病，俱可依此为治。）
十枣汤（张仲景《金匮要略》）用芫（花）遂（甘遂）戟（大戟），（各等分，为末，大枣十枚煮汤煎药。）峻攻水气威灵赫，下利胸胁痞硬痛，汗出短气干呕逆，（诸证皆水气为患。仲景利水之方，种种不同，此其最峻者也。）积痰伏饮并蠲除，（痰饮皆水之化，水为火结则为痰，水为寒凝则为饮，治见《金匮要略·痰饮门》。）羸弱虚人勿轻掷。
或益黄柏与大黄，小胃丹（朱震亨《丹溪心法》）治痰热膈。（治老痰顽痰，壅塞胸膈，喘急气粗，大便秘结。此方药力甚猛，壮实人痰饮最宜，老弱均忌。）
三一承气（汤）节庵订，大小调胃（承气汤）三法乘。（治伤寒腹满实痛，谵语下利，内热不便，中风僵仆风痫。此方合三承气汤为一，而重用甘草，攻补兼施，最得仲景之秘。）再加柴（胡）芩（黄芩）铁锈水，坠热开结（名）六一承（气汤）。
黄龙汤治热结利，（胃有燥屎，口渴而反下利清水，名热结利，乃口饮汤而下渗也。）
三一承气（汤）人参增，当归桔梗兼姜枣，阳明实证体虚征。（年老气血虚者，去芒硝。）《活人》（朱肱《伤寒类证活人书》）
亦有黄龙汤，柴（胡）芩（黄芩）参（人参）草（甘草）四般称。（小柴胡汤去半夏、姜、枣，治妊娠寒热如疟，产后伤风，病后劳复热不解。）
和解之剂  ***************************
桂枝汤（张仲景《伤寒论》）为和方祖，（桂枝汤和方之祖，故列于首也。）芍药（三两，桂枝亦用三两）甘草（炙二两）（姜（三两）枣（十枚，水七升，煮减半，温服。）罗。啜粥渍形充胃气，（桂枝本不能发汗，故须助以热粥，充胃气以达于皮毛，是渍形为汗也。看此可知伤寒不禁食矣。）解肌出汗功能多。（桂枝和阳解肌，非若麻黄之专于发汗也。）太阳（中）风（伤）寒与疟利，阳明脉迟悉可瘥。大凡发热脉浮弱，恶风汗出效无过。（此桂枝汤总证，要诀著眼。）又有服（桂枝）汤反烦者，刺其风府（穴在项上入发际）勿蹉跎。（此非误治，因风邪凝结于太阳之要路，则药力不能流通，故须刺之以泄经气。）外未解而下为逆，（太阳病外证未解，不可下，下之为逆。此禁下总诀。）变证多端按法摩。清谷身疼先救里，（此误下之证。邪在外而引之入阴，故清谷不化，阳气下脱，可危。虽表证未除，而救里为急，宜四逆汤。）利止方从外解和。（清谷已止，疼痛未除，仍从表治，用桂枝汤。盖凡病皆当先表后里，惟下利清谷，则以扶阳为急，而表证为缓也。）心痞（误下邪入中焦）恶寒（表未解）先解表，表解（乃可）攻痞切莫讹。（宜大黄黄连泻心汤，苦寒开降。）桂枝禁忌还须记，亡血虚家酒客疴。（桂枝辛热，酒客、亡血家误服，必吐脓血也。）太阳风疟日再发，（非若少阳之疟，一日一发。）桂（枝）二麻（黄）一汤诵。芍药甘草汤平剂，（此亦桂枝变方，偏于营分，和平之剂也。）和营止（腹）痛功堪记，芍药功专除汗烦，（桂枝汤能止汗，以其中有芍药也。芍药之功，在于除烦，烦止汗亦止，故《伤寒论》反烦、更烦、心悸而烦者，皆用白芍。）心烦脚挛阴虚使，（治伤寒脉浮，自汗出，小便数，心烦微恶寒，脚挛急，反与桂枝汤，欲攻其表，此误也，得之便厥。诸证俱似桂枝，而心烦脚挛，是里气不和，阴气欲失，故用白芍滋阴止烦，甘草缓急止痛。辨证必于同中异处著眼。）水泻热痢均可施，参加白术（止泻）黄芩耳。（清大腹热也）又有芍（药）甘（草）附子汤，汗后而反恶寒饵。（治发汗病不解，反恶寒者，亡阳之兆已见。芍药安内，熟附攘外，甘草调和芍药、附子从中敛戢真阳，则附子可招失散之阳，芍药可收浮越之阴。此太阳、少阴方也。）
苦酒（汤，张仲景《伤寒》）半夏（十四枚）鸡子清，（鸡子一枚去黄，纳苦酒着鸡子壳中，以鸡子壳置刀环中，安火上令三沸，去渣，少少含咽之。不瘥，更作三剂。徐灵胎曰：“此等煮法，必有深意，疑即古所云禁方也。”）却痰利窍出音声，咽疮难语由阴火，阴火清宁疮自平。（此方治少阴水亏，不能上济君火，而咽疮语声不出。疮即疳蛾之类。半夏之辛滑，佐以鸡子清之甘润，有利窍通声之功，无燥津涸液之虑。然半夏全赖苦酒摄入阴分，却痰敛疮，即阴火沸腾，亦可因苦酒而降矣，故以名方。）