
序  ***************************
《内经》，医之奥旨也。诸方，医之粗迹也。近代时医，相率以方授受，而求经论者无之。舍奥旨而务粗迹，安望其术之神良乎？虽然，方亦何可废也？方以立法，法以制宜，譬之工倕，匠心独创，断未有偭规矩而为之者。特神而明之，存乎其人焉耳。古昔方书，得人乃传，扁鹊仓公，皆称禁方，秘不轻授，所以汉时以前，成方绝少。而仲景为方书之祖也，仲景以后，方书充栋，无如制方者日益多，而注方者不少，概见宋成无己始将仲景一百十三方，论而注之，使观者知其端绪，渐得解会，但循文训释，仲景之良法精义不能尽彻。迄明兴，始有吴鹤皋之《医方考》，因病分门，词旨明爽，海内盛行，但搜采不无阙略。近日汪讱庵仿成氏、吴氏之意而扩充之，采辑古方，名曰《集解》，先详受病之由，次解用药之意，硕论名言，采搜甚富，然不能无承讹袭愆之说，且于新方总未采录，均未可以语全书也。洛不揣愚陋，取吴氏、汪氏所辑而增改之，得古今良方凡一千一百余首，禀诸经以观其合，订之证以发其微，编为十三卷，题其端曰“成方切用”，以所录皆取切于时用之方，而尤其用方者之切于病情也。何则？迩来风气浸薄，人之禀受远不及古，故方有宜古不宜今者。设起仲景于今日，将必有审机察变、损益无已者，而谓录方可不切于时用乎？且病有标本先后，治有缓急逆从，医贵通变，药在合宜，苟执一定之方以应无穷之证，未免实实虚虚，损不足而益有余，反致杀人者多矣。用方之切于病，岂易易哉？然则如之何而后可？曰：研穷乎《灵枢》《素问》，而经义无不通也；详求夫望闻问切，而证因莫能遁也；深悉于气味阴阳，而药性剖其微也；夫然后经之以法，纬之以方，从斯集而合离变化焉，自迎刃而中其肯綮矣。
乾隆辛巳冬月澉水吴仪洛遵程书于硖川之利济堂
凡例  ***************************
——古人因病立方，加减出入，俱有深意。若不明其受病之由，与用方之所以能治其病之故，而概执方以治之，其不至于误世殃人者几希。兹集病情方意，互相阐发，庶便资用，若每方皆释，则重复烦琐，反生厌渎。故前后间见，详略不一，或释制方之意，或拟加减之法，读者汇观而统会之可也。
——人身，一小天地也，当天地初开，气化浓密，则受气常强，及其久也。气化渐薄，则受气常弱。尝考五帝之寿，咸逾百岁，三王之后，及百者鲜矣。故东汉之世，仲景处方，辄以两计。宋元而后，东垣丹溪，不过钱计而已。岂非深明造化，与时偕行者欤？今去宋元又远，元气转薄，所以临证施治，多事调养，专防克伐，多事温补，痛戒寒凉，此今时治法之变通也。若执成方，或矜家秘，惟知尽剂，不顾本元，惟知古法，不审时宜，则轻病即重，重病即死矣。有利济之心者，宜加战兢焉。
——成无己所注仲景之方，不过循文训释而已，近世如方中行、喻嘉言、周扬俊辈，于仲景《伤寒论》俱有发明，而喻氏尤能阐发其精义，故本集采录独多。
——吴鹤皋之《医方考》，门分七十，则嫌其多，方凡七百首，每证不过数方，则嫌其少，如五积散逍遥散，皆不入选，不无阙略。近日汪讱庵《医方集解》，门分二十有一，正方三百有奇，附方之数过之，但专录古方，未及新方。兹集门分二十有六，古方新方共一千一百余首，似已足尽医疗之法，其有未备。学者其神明而推广之，比例而善用之，则得矣。
——集中所分门类，医学始于《灵》《素》，故首列《内经》之方。而人之由生，全赖夫气，故先治气。血者所以配气，故次理血，今人血气亏者甚多，故次补养。而大虚者防滑脱，故次涩固。及受病则有汗吐下三法，故次发表涌吐攻里。又有宜缓攻者，故次消导。若病在半表半里，法当和解，故次和解。又有表证未除，里证又急者，当表里交治，故次表里。而受病之因，多起于六淫，故次风寒暑湿燥火。而病有因痰者，故次除痰。有因虫者，故次杀虫。至于妇人小儿痈疡眼目，各有专科。兹集欲便于用，故每科略取数方，以备采择。又录救急之方，以应仓猝。末附“勿药元诠”，以为卫生之方，使人知病有勿药之治，真有方而具无方之妙已。
——本集方名用“——”，病证用“△”，精义要义用“○○”。
——拙刻第三种《本草从新》，刊布已数年矣，今复出此集，相辅而行，其间多有互相发明者。
——拙著医学第五种《伤寒分经》，第六种《杂证条律》等书，俱嗣刻问世。

卷首  ——————————————————————————————————————————————————————————————————————————————————————————

方制总义  ***************************
《灵枢·刺节真邪篇》曰：真气者，所受于天，与谷气并而充身也。（真气，即元气也，人禀阴阳五形以生起已成形，是所受于天者也。而所受于天之真气，必与后天水谷日生之气合，并以充周乎身，然后得以运行而不息焉。是故上有膻中之气，所以通乎呼吸，而统摄诸气，以主一身之治节者也。此其运布在肺。中有水谷之气，所以执中央以运四旁，而升清降浊，熟腐饮食，以养营卫者也，此其转轮在脾胃。下有丹田之气，所以吸引胸中之气下行以归坎宫，而精气互根，以为三焦之本者也。此其藏纳在肾，气聚则生，气散则死，医欲活人，当先识此为第一义耳）
《素问疏·五过论》曰：治病之道，气内为宝，循求其理，求之不得，过在表里。（凡治病者，当先于元气只在内者而珍重之，循法度以求其过之何在，而为理治，唯求元气之病而无所得，然后察其过之在表在里，以治之，斯无误也。按：气有外气，天地之六气也，有内气，人身之元气也。唯元气充实，则六淫之外邪毫不敢犯。故人之所赖，唯斯而已，即如本篇始末所言，及终始等篇，皆倦倦以精气重虚为念，先圣惜人元气至意，于此可见矣）
《素问·阴阳应象大论》曰：阴阳者，天地之道也，万物之纲纪，变化之父母，生杀之本始，神明之府也，治病必求其本。（万事万变，皆本阴阳，而病机论治为尤切，故凡治病者，必求其本，或本于阴，或本于阳，知病所由生而直取之，乃为善治。所以凡因病而致逆，因逆而致变，因寒热而生病，因病而生寒热者，但治其所生之本源，则后生诸病，不治自愈。所以得阴脉而见阳病证者，本阴标阳也，得阳脉而见阴证者，本阳标阴也。若更治其标，而不治其本，则死矣。百病多生于本，六气之用，则有生于标者，有生于中气者，太阳寒水，本寒标热，少阴君火，本热标寒，其治或从本，或从标，审寒热而异施也。少阳相火，从火化为本，不从少阳，太阴之标也。阳明燥金，金从燥化，燥为本，阳明为标。厥阴风木，木从风化，风为本，厥阴为标，其治不从标本，而从乎中，中者，中见之气也。盖阳明与太阴为表里，其气互通于中，故燥金从湿土之中气为治，厥阴与少阳为表里，其气互通于中，故风木从相火之中气为治，亦以二经标本之气不合，故从中见之，气以定治尔。若太阳少阴，亦互为中见之气者，然其或寒或热，标本甚明，可以不求之于中尔，至诸病皆治其本，唯中满与大小便不通，治其标，盖中满则药食之气不能行，而脏腑皆失所禀，故无暇治其本，先治其标。二便不通，乃危急之候，诸病之急，无急于此，故亦先治之，舍此则无有治标者矣。至于病气之标本，又自不同，病发而有余，必累及他脏他气，先治其本，不使得入他脏他气为善，病发而不足，必受他脏他气之累，先治其标，不使累及本脏本气为善也。凡病有标本，更有似标之本，似本之标，若不明辨阴阳逆从，指标为本，指本为标，指似标者为标，似本者为本，迷乱经常，倒施针药，杀人如麻矣）
《素问·至真要大论》：帝曰：气有多少，病有盛衰，治有缓急，方有大小，愿闻其约，奈何？（五运六气，各有太过不及，故曰气有多少，人之疾病，必随气而为盛衰。故治之缓急，方之大小，亦必随其轻重而有要约也。）岐伯曰：气有高下，病有远近，证有中外，治有轻重，适其至所为故也。（岁有司天在泉，则气有高下，经有脏腑上下，则病有远近，在里曰中，在表曰外。缓者治宜轻，急者治宜重也，适其至所为，故言：必及于病至之所，而不可过，亦不可不及也。）大要曰：君一臣二，奇之制也。君二臣四，偶之制也。君二臣三，奇之制也。君二臣六，偶之制也。（大要，大约也。主病之谓君，君当倍用。佐君之谓臣，比君当减。奇者，阳数，即古所谓单方也。偶者，阴数，即古所谓复方也。故君一臣二，其数三，君二臣三，其数五，皆奇之制也。君二臣四，其数六，君二臣六，其数八，皆偶之制也。奇方属阳而轻，偶方属阴而重。）故曰近者奇之，远者偶之，汗者不以偶，下者不以奇。（近者为上为阳，故用奇方，用其轻而缓也。远者为下为阴，故用偶方，用其重而急也。汗者不以偶，阴沉不能达表也。下者不以奇，阳升不能降下也。按：本节特举奇偶阴阳，以分汗下之概，则气味之阴阳，又岂后于奇偶哉。故下文复言之，此其微意，正不止于品数之奇偶，而实以发明方制之义尔。旧本云：汗者不以奇，下者不以偶。而王太仆注云：表汗药不以偶方，泄下药不以奇制，是注与本文相反矣。然王注得理，而本文似误，今改从之，奇，音箕。）补上治上制以缓，补下治下制以急，急则气味厚，缓则气味薄，适其至所，此之谓也。（补上治上制以缓，欲其留布上部也。补下治下制以急，欲其直达下焦也。故欲急者，须气味之厚。欲缓者，须气味之薄。若制缓方而气味厚，则峻而去速。用急方而气味薄，则柔而不前。唯缓急厚薄得其宜，则适其病至之所，而治得其要矣。）病所远而中道气味之者，食而过之，无越其制度也。（言病所有深远，而药必由于胃。设用之无法，则药未及病，而气味在中道而止矣。故当以食为助，而使其无远勿达，是过之也。如饮酒啜粥，以助药力之类。由此类推，则服食之疾徐。根梢之升降，以及汤膏丸散，各有所宜，故云：无越其制度也。王冰曰：假如病在肾，而心气不足，服药宜急过之。不以气味饲心，肾药凌心，心复益衰矣，余上下远近例同。完素曰：圣人治上不犯下，治下不犯上，治中则上下俱无犯。故曰：诛伐无过，命曰大惑。好古曰：治上必防下，治表必连里。用黄芩以治肺，必妨脾，用苁蓉以治肾，必妨心，服干姜以治中，必僭上，服附子以补火，必涸水。按：服药节度。古今相传，有食前食后之分。然总宜食远腹空，然后服之。食后断不可服，盖饮食皆受纳于胃，胃气散精于脾，脾复传精于肺，肺主治节，然后分布脏腑，是胃乃人身分金之炉也。未有药不入胃，而能即至于六经者。况肺为华盖，窍皆下向，以受饮食之薰蒸。药入于胃，亦必游溢精气，以上蒸于肺。未闻心药饮至心间，而始入心，肺药饮至肺间，而始入肺也。若上膈之药，食后服之，胃气先为别食所填塞，必待前食化完，方能及后药，是欲速而反缓矣。且经脉在肉理之中，药之糟粕，如何得到，其所到者，不过气味尔。若云上膈之药，须令在上。下膈之药，须令在下。则治头之药，必须在头。治足之药，必须在足乎。此理之显明易见者也，不可不正其误。）是故平气之道，近而奇偶，制小其服也。远而奇偶，制大其服也。大则数少，小则数多，多则九之，少则二之。（平气之道，平其不平之谓也。如在上为近，在下为远，远者近者，各有阴阳表里之分，故远方近方，亦各有奇偶相兼之法。如方奇而分两偶，方偶而分两奇。皆互用之妙也。故近而奇偶，制小其服，小则数多而尽于九。盖数多则分两轻，分两轻则性力薄，而仅及近处也。远而奇偶，制大其服，大则数少而止于二。盖少则分两重，分两重则性力专，而直达深远也，是皆奇偶兼用之法。若病近而大其制，则药胜于病，是谓诛伐无过。病远而小其制，则药不及病，亦犹风马牛不相及尔。上文云近者奇之，远者偶之，言法之常也。此云近而奇偶，远而奇偶，言用之变也。知变知常，则其应用不穷矣。）奇之不去，则偶之，是谓重方。偶之不去，则反佐以取之，所谓寒热温凉，反从其病也，（此示人以圆融通变也。如始也用奇，奇之而病不去，此其必有未合，乃当变而为偶，奇偶迭用，是曰重方，即后世所谓复方也。若偶之而又不去，则当求其微甚真假，而反佐以取之。反佐者，谓药同于病而顺其性也。如以热治寒，而寒拒热，则反佐于寒而入之。以寒治热，而热格寒，则反佐以热而入之。又如寒药热用，借热以行寒，热药寒用，借寒以行热，是皆反佐变通之妙用也。因势利导，则易为力尔。王太仆曰：夫热与寒背，寒与热违，微小之热，为寒所折，微小之冷，为热所消。甚大寒热，则必能与违性者争雄，能与异气者相格。声不同不相应，气不同不相合。如是则且惮而不敢攻之，攻之则病气与药气抗衡，而自为寒热，以开闭固守矣。是以圣人反其佐以同其气，令声气应合，复令寒热参合，使其始同终异。凌润而败坚，刚强必折，柔脆同消尔。完素曰：流变在乎病，主病在乎方，制方在乎人。方有七，大小缓急奇偶复也。大小者，制奇偶之法也。例如小承气汤，调胃承气汤，奇之小方也。大承气汤，抵当汤，奇之大方也，所谓因其攻里而用之也。桂枝麻黄，偶之小方也。葛根青龙，偶之大方也，所谓因其发表而用之也。故曰：汗不以奇，下不以偶。从正曰：大方有二，有君一臣三佐九之大方。病有兼证，而邪不一，不可以一二味治者宜之，有分两大而顿服之大方，肝肾及下部之病，道远者宜之。王太仆以心肺为近，肝肾为远，脾胃为中。刘河间以身表为远，身里为近。以予观之，身半以上其气三，天之分也，身半以下其气三，地之分也，中脘，人之分也。小方有二，有君一臣二之小方。病无兼证，邪气专一，可一二味治者宜之。有分两少而顿服之小方，心肺及在上之病者宜之，徐徐细呷是也。完素曰：肝肾位远，药味多则其气缓，不能速达于下，必大剂而数少，取其性急下走也。心肺位近，药味少则其气急下走，不能升发于上，必小剂而数多，取其易散上行也。王氏所谓肺服九，心服七，脾服五，肝服三，肾服一，乃五脏生成之数也。从正曰：缓方有五，有甘以缓之之方，甘草糖蜜之属是也。病在胸膈，取其留恋也。有丸以缓之之方，比之汤散，其行迟慢也。有品件众多之缓方，药众则递相拘制，不得各骋其性也。有无毒治病之缓方，无毒则性纯功缓也。有气味俱薄之缓方，气味俱薄，则长于补上治上，比至其下，药力已衰矣。急方有四，有急病急攻之急方，中风关格之病是也。有汤散荡涤之急方，下咽易散而行速也。有毒药之急方，毒性能上涌下泄，以夺病势也。有气味俱厚之急方，气味俱厚，则直趋于下，而力不衰也。奇方有二，有独用一物之奇方，病在上而近者宜之，有药合阳数，一三五七九之奇方，宜下不宜汗。偶方有三，有两味相配之偶方，有古之二方相合之偶方，古谓之复方，皆病在上而远者宜之，有药合阴数，二四六八十之偶方，宜汗不宜下。王太仆言汗药不以偶，则气不足以外发。下药不以奇，则药毒攻而致过。而仲景制方，桂枝汗药，反以五味为奇。大承气下药，反以四味为偶。岂临事制宜，复有增损乎。好古曰：奇之不去复以偶，偶之不去复以奇，故曰复。复者重也，再也。所谓十补一泄，数泄一补也。又伤寒见风脉，伤风见寒脉，为脉证不相应，宜以复方主之。从正曰：复方有三，有二方三方及数方相合之复方，如桂枝二越婢一汤，及五积散之属是也。又本方之外，别加余药，如调胃承气加连翘、薄荷、黄芩、栀子为凉膈散之属是也。有分两均齐之复方，如胃风汤各等分是也。王太仆以偶为复方，今七方中有偶又有复。岂非偶乃二方相合，复乃数方相合之谓乎。完素曰：方有七，剂有十。方不七，不足以尽方之变。剂不十，不足以尽剂之用。方不对证，非方也。剂不蠲疾，非剂也。此乃太古先师，设绳墨而取曲直，叔世方士，乃出规矩以为方圆。夫物各有性，制而用之，变而通之，施于品剂，其功用岂有穷哉？十剂大意，散见于《本草从新》内。）
《素问·至真要大论》：帝曰：五味阴阳之用何如？岐伯曰：辛甘发散为阳，酸苦涌泄为阴，咸味涌泄为阴，淡味渗泄为阳。六者，或收或散，或缓或急，或燥或润，或软或坚，以所利而行之，调其气使其平也。（涌，吐也。泄，泻也。渗泄，利小便及通窍也。辛甘酸苦咸淡，六者之性。辛主散主润，甘主缓，酸主收主急，苦主燥主坚，咸主软，淡主渗泄。《脏气法时论》曰：辛散酸收甘缓苦坚咸软。故五味之用，升而轻者为阳，降而重者为阴。各因其利而行之，则气可调而平矣。涌音涌，如泉涌也。耎软同。）帝曰：非调气而得者，治之奈何，有毒无毒，何先何后，愿闻其道。（非调气，谓病有不因于气而得者也。王太仆曰：病生之类有四，一者始因气动而内有所成，谓积聚癥瘕，瘤气瘿气，结核癫痫之类也。二者因气动而外有所成，谓痈肿疮疡，疣疥疽痔，掉瘛浮肿，目赤瘭疹，胕肿痛痒之类也。三者不因气动而病生于内，谓留饮癖食，饥饱劳损，宿食霍乱，悲恐喜怒，想慕忧结之类也。四者不因气动而病生于外，谓瘴气贼魅，虫蛇蛊毒，蜚尸鬼击，冲薄坠堕，风寒暑湿所射，刺割捶仆之类也。凡此四类，有独治内而愈者，有兼治内而愈者，有独治外而愈者，有兼治外而愈者，有须齐毒而攻击者，有须无毒而调引者。其于或重或轻，或缓或急，或收或散，或润或燥，或软或坚，用各有所宜也。）岐伯曰：有毒无毒，所治为主，适大小为制也，（言但能去疾就安，即为良方。不论药之有毒无毒，一以所治之病为主。方之大小，当因病之轻重，而为之制也。）帝曰：请言其制。岐伯曰：君一臣二，制之小也。君一臣三佐五，制之中也。君一臣三佐九，制之大也。（此言用方之制也。）寒者热之，热者寒之。（治寒以热，治热以寒，此正治法也。）微者逆之，甚者从之。（病之微者，如阳病则热，阴病则寒，真形易见。其病则微，故可逆之，逆，即下文之正治也。病之甚者，如热极反寒，寒极反热，假证难辨，其病则甚，故当从之，从，即下文之反治也。王太仆曰：夫病之微小者，犹人火也，遇草而焫，得木而燔，可以湿伏，可以水灭，故逆其性气以折之攻之。病之大甚者，犹龙火也，得湿而焰，遇水而燔，不知其性，以水折之，适足以光焰诣天，物穷方止矣。识其性者，反常之理，以火逐之，则燔灼自消，焰火扑减。然逆之谓以寒攻热，以热攻寒，从之谓攻以寒热，须从其性用，不必皆同。是以下文曰：逆者正治，从者反治。从少从多，观其事也，此之谓乎。）坚者削之，客者除之，劳者温之，结者散之。留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。（温之，温养之也。逸者，奔逸溃乱也。行之，行其逆滞也。平之，安之也。上之，吐之也。摩之，按摩之也。薄之，追其隐藏也。劫之，夺其强盛也。适事为故，适当其为事之故也。）帝曰：何谓逆从？岐伯曰：逆者正治，从者反治，从少从多，观其事也。（以寒治热，以热治寒，逆其病者，谓之正治。以寒治寒，以热治热，从其病者，谓之反治。从少，谓一同而二异。从多，谓二同而一异。必观其事之轻重，而为之增损。然则宜于全反者，自当尽同无疑矣。按：治有逆从者，以病有微甚。病有微甚者，以证有真假也。寒热有真假，虚实有真假。真者正治，知之无难。假者反治，乃为难尔。如寒热之真假者，真寒则脉沉而细，或弱而迟。为厥逆，为呕吐，为腹痛，为飧泄下利，为小便清频。即有发热，必欲得衣，此浮热在外，而沉寒在内也。真热则脉数有力，滑大而实，为烦躁喘满，为声音壮厉，或大便秘结，或小水赤涩，或发热掀衣，或胀疼热渴，此皆真病。真寒者宜温其寒，真热者宜解其热，是当正治者也。至若假寒者，阳证似阴，火极似水也。外虽寒而内则热，脉数而有力，或沉而鼓击，或身寒恶衣，或便热秘结，或烦渴引饮，或肠垢臭秽，此则恶寒非寒，明是热证，所谓热极反兼寒化，亦曰阳盛格阴也。假热者，除证似阳，水极似火也。外虽热而内则寒，脉微而弱，或数而虚，或浮大无根，或弦芤断续。身虽炽热，而神则静，语虽谵妄，而声则微。或虚狂起倒，而禁之即止。或蚊迹假斑，而浅红细碎。或喜冷水，而所用不多。或舌胎面赤，而衣被不撤。或小水多利，而大便不结。此则恶热非热，明是寒证，所谓寒极反兼热化，亦曰阴盛格阳也，此皆假病。假寒者清其内热，内清则浮阴退舍矣。假热者温其真阳，中温则虚火归原矣，是当从治者也。又如虚实之治，实则泻之，虚则补之，此不易之法也。然至虚有盛候，则有假实矣。大实有羸状，则有假虚矣。总之虚者，正气虚也。为色惨形疲，为神衰气怯。或自汗不收，或二便失禁，或梦遗精滑，或呕吐隔塞，或病久攻多，或气短似喘，或劳伤过度，或暴困失志，或外证虽实，而脉弱无神者，皆虚证之当补也。实者，邪气实也。或外闭于经络，或内结于脏腑，或气壅而不行，或血留而凝滞，必脉病俱盛者，乃实证之当攻也。然而虚实之间，最多疑似，有不可不辨其真尔。如《通评虚实论》曰：邪气盛则实，正气夺则虚，此虚实之大法也。设有人焉，正已夺而邪方盛者，将顾其正而补之乎，抑先其邪而攻之乎。见有不的，则死生系之，此其所以宜慎也。夫正者本也，邪者标也。若正气即虚，则邪气虽盛，亦不可攻。盖恐邪未去而正已先脱，呼吸变生，则措手无及。故治虚邪者，当先顾正气，正气存则不致于害。且补中自有攻意，盖补阴即所以攻热，补阳即所以攻寒。世未有正气复而邪不退者，亦未有正气竭而命不倾者。如必不得已，亦当酌量缓急，暂从权宜。从少从多，寓战于守，斯可矣，此治虚之道也。若正气无损者，邪气难微，自不宜补，盖补之则正无与而邪反盛，适足以藉寇兵而资盗粮。故治实证者。当直去其邪，邪去则身安。但法贵精专，便臻速效，此治实之法也。要之能胜攻者，方是实证，实者可攻，何虑之有。不能胜攻者，便是虚证。气去不返，可不寒心，此邪正之本末，有不可不知也。惟是假虚之证不多见，而假实之证最多也。假寒之证不难治，而假热之治多误也。然实者多热，虚者多寒。如丹溪曰：气有余，便是火。故实能受寒，而不知气不足便是寒，故虚能受热，医有不知真假本末者，害无穷矣。）帝曰：反治谓何？岐伯曰：热因寒用，寒因热用，塞因塞用，通因通用。必伏其所主，而先其所因，其始则同，其终则异。可使破积，可使溃坚，可使气和，可使必已。（热因寒用者，如大寒内结，当治以热，然寒甚格热，热不得前，则以热药冷服。下嗌之后，冷体即消，热性便发。情且不违，而致大益，此热因寒用之法也。寒因热用者，如大热在中，以寒攻治，则不入，以热攻治，则病增。乃以寒药热服，入腹之后，热气即消，寒性遂行，情且协和，而病以减，此寒因热用之法也，如《五常政大论）云：治热以寒，温而行之。治寒以热，凉而行之。亦寒因热用，热因寒用之义。塞因塞用者，如下气虚乏，中焦气壅，欲散满则更虚其下，欲补下则满甚于中。治不知本，而先攻其满，药入或减，药过依然，气必更虚，病必渐甚。乃不知少服则资壅，多服则宣通。峻补其下，以疏启其中，则下虚自实，中满自除，此塞因塞用之法也。如大热内蓄，或大寒内凝，积聚留滞，泻利不止，寒滞者以热下之，热滞者以寒下之，此通因通用之法也。以上四治，必伏其所主者，制病之本也。先其所因者，求病之由也。既得其本，而以真治真，以假对假，其始也治类似同，其终也病变则异矣，是为反治之法，故可使破积溃坚，气和而病必已也。塞，入声。）帝曰：善。气调而得者何如？岐伯曰：逆之从之，逆而从之，从而逆之，疏气令调，则其道也。（气调而得者，言气本调和，而偶感于外也。岐伯言其治法，亦无过逆之从之而已，其间有宜主治逆而佐从之者，有宜主治从而佐逆之者，皆所以疏泄其邪气，而令其调和，此治气调而病于外者之道也。）
《素问·至真要大论》：帝曰：方制君臣，何谓也？岐伯曰：主病之谓君，佐君之谓臣，应臣之谓使，非上下三品之谓也。（主病者，对证之要药也，故谓之君，君者，味数少而分两重，赖之以为主也。佐君者谓之臣，味数稍多，而分两稍轻，所以匡君之不迨也。应臣者谓之使，数可出入，而分两更轻，所以备通行向导之使也。此则君臣佐使之义，非上下三品，如下文善恶殊贯之调也。使，去声。）帝曰：三品何谓？岐伯曰：所以明善恶之殊贯也。（前言方制，言处方之制，故有君臣佐使。此言药性善恶，故有上中下之殊。神农云：上药为君，主养命以应天。中药为臣，主养性以应人。下药为佐使，主治病以应地。故在《本草经》有上中下三品之分，此所谓善恶之殊贯也。）
《素问·至真要大论》：帝曰：病之中外何如？岐伯曰：从内之外者，调其内，从外之内者，治其外。（从内之外者，内为本。从外之内者，外为本。但治其本，无不愈矣。）从内之外而盛于外者，先调其内而后治其外。从外之内而盛于内者，先治其外而后调其内。（病虽盛于标，治必先其本。而后可愈，此治病之大法也，故曰治病必求其本。）中外不相及，则治主病。（中外不相及，自各一病也。主病，重病也。此犹律家二罪俱发，科其重也。按：此篇即三因之义也，如《金匮要略》曰：千般疢难，不越三条。一者经络受邪入脏腑，为内所因也。二者四肢九窍，血脉相传，壅塞不通，为外皮肤所中也。三者房室、金刃、虫兽所伤也。故无择著《三因方》曰：有内因，有外因，有不内外因。盖本于仲景之三条，而仲景之论，实本诸此尔。疢，昌震切，病也。）帝曰：善。病之中外何如？（前问病之中外，答以标本之义。故此复问，盖欲明阴阳治法之详也。）岐伯曰：调气之方，必别阴阳，定其中外，各守其乡。内者内治，外者外治。微者调之，其次平之。盛者夺之，汗之下之。寒热温凉，衰之以属，随其攸利。（方，法也。阴阳，三阴三阳也。中外，脏腑经络也。各守其乡，各安于其所也。微者调之，谓小寒之气，和之以温。小热之气，和之以凉也。其次平之，谓大寒之气，平之以热。大热之气，平之以寒也。盛者夺之，谓邪之甚者，当直攻而取之。如甚于外者，汗之，甚于内者，下之。凡宜寒宜热，宜温宜凉，各求其同气者，以衰去之，是谓随其所利也。别，必列切。）
《素问·五常政大论》：帝曰：有毒无毒，服有约乎？（约，度也。《禁服篇）曰：夫约方者，犹约囊也，囊满而弗约则输泄。方成弗约，则神与弗俱。）岐伯曰：病有新久，方有大小，有毒无毒，固宜常制矣。（病重者宜大，病轻者宜小，无毒者宜多，有毒者宜少，皆常制之约也。）大毒治病，十去其六。常毒治病，十去其七。小毒治病，十去其八。无毒治病，十去其九。（药性有大毒常毒小毒无毒之分，去病有六分七分八分九分之约者。盖以治病之法，药不及病，则无济于事。药过于病，则反伤其正，而生他患矣。故常知约制，而进止有度也。王氏曰：大毒之性烈，其为伤也多。小毒之性和，其为伤也少。常毒之性，减大毒之性一等，加小毒之性一等，所伤可知也。故至约必止之，以待来证尔。然无毒之药，性虽平和，久而多之，则气有偏胜，必有偏绝。久攻之，则脏气偏弱，既弱且困，不可长也，故十去其九而止。）谷肉果菜，食养尽之。无使过之，伤其正也。（病已去其六七八九，而有余未尽者，则当以谷肉果菜食养，以尽病邪，勿以毒药尽病邪也。如《藏气法时论》曰，毒药攻邪，五谷为养，五果为助，五畜为益，五菜为充者是也。然毒药难有约制，而饮食亦贵得宜，不可使之太过，过则反伤其正也。）不尽，行复如法。（如此而犹有未尽，则再行前法，以渐除之。宁从乎慎也。）必先岁气，无伐天和，（五运有纪，六气有序，四时有令，阴阳有节，皆岁气也。人气应之，以生长收藏，即天和也。设不知岁气变迁，而妄呼寒热，则邪正盛衰无所辨，未免犯岁气，伐天和矣。夭枉之由，此其为甚。）无盛盛，无虚虚，而遗人夭殃。（邪气实者复助之，盛其盛矣。正气夺者复攻之，虚其虚矣。不知虚实，妄施攻补，以致盛者愈盛，虚者愈虚。真气日消，则病气日甚，遗人夭殃，医之咎也。）无致邪，无失正，绝人长命。（盛其盛，是致邪也。虚其虚，是失正也。重言之，所以深戒，夫伐天和，而绝人长命，以见岁气，不可不慎也。）
厥阴（风木）司天，（巳亥年）风淫所胜，平以辛凉，（王注云，厥阴气未为盛热，故以凉药平之。）佐以甘苦，以甘缓之，以酸泻之。（风为木气，金能胜之，故平以辛凉。过于辛，恐反伤其气，故佐以苦甘。苦胜辛，甘益气也。木性急，故以甘缓之，以酸泻之者，木之正味，其泻以酸也。）清反胜之，治以酸温，佐以甘苦。（或气有不及，则金之清气，反能胜之。故当治以酸温，酸，求木之同气，温以制清也。佐以甘苦，甘以缓肝之急，苦以温金也。）
少阴（君火）司天，（子午年）热淫所胜，平以咸寒，佐以苦甘，以酸收之。（热为火气，水能胜之，故平以咸寒，佐以甘苦。甘胜咸，所以防咸之过也。苦能泄，所以去热之实也。热盛于经而不敛者，以酸收之。）寒反胜之，治以甘温，佐以苦酸辛，（或气有不及，则水之寒气，反能胜之，故当治以甘温。甘能胜水，温能制寒也。佐以苦酸辛，寒得苦而温，得辛而散。且火为水胜，则心苦缓，故宜食酸以收之。）
太阴（湿土）司天，（丑未年）湿淫所胜，平以苦热，佐以酸辛，以苦燥之，以淡泄之。（湿为土气，燥能除之，故平以苦热。酸从木化，制土者也。而辛胜酸，所以防酸之过也，故佐以酸辛。以苦燥之者，苦从火化也。以淡泄之者，淡能利窍也。《脏气法时论》曰：脾苦湿，急食苦以燥之是也。）湿上甚而热，治以苦温，佐以甘辛，以汗为故而止。（湿郁于上而成热者，治以苦温。苦以泄热，温以行湿也。佐以甘辛，甘以和中，辛以散郁也。则湿热之在上，以微汗如故而止矣。）热反胜之，治以苦寒，佐以苦酸。（苦寒所以祛热，热胜则亡阴液，故佐以苦酸。）
少阳（相火）司天，（寅申年）火淫所胜，平以咸冷，佐以苦甘，以酸收之，以苦发之，以酸复之，热淫同。（水能胜火，故平以咸冷。苦能泻火之实，甘能缓火之急，故佐以苦甘。火盛而散越者，以酸收之。火郁而留伏者，以苦发之。然以发去火，未免伤气，故又当以酸复之，而火热二气同治也。）寒反胜之，治以甘热，佐以苦辛。（或气有不及，与上文寒胜热淫大同。）
阳明（燥金）司天，（卯酉年）燥淫所胜，平以苦温，佐以酸辛，以苦下之。（燥为金气，火能胜之，平以苦温，苦从火化也。佐以酸辛，酸能生津，辛能润燥也。燥结不通，则邪实于内，故以苦下之。）热反胜之，治以辛寒，佐以苦甘。（辛寒所以润燥散热，苦甘所以泻火生金。）
太阳（寒水）司天，（辰戌年）寒淫所胜，平以辛热，佐以甘苦，以咸泻之。（辛热足以散寒，苦甘可以胜水。以咸泻之，水之正味，其泻以咸也。）热反胜之，治以咸冷，佐以苦辛。（或气有不及，则热反胜之，故治以咸冷，抑火邪也，佐以苦辛，苦能泄热，辛能散热也。）
厥阴（风木）在泉，（寅申年）风淫于内，治以辛凉，佐以甘苦，以甘缓之，以辛散之。（治以辛凉，佐以甘苦，以甘缓之，俱与上文司天治同。以辛散之者，所谓肝欲散，急食辛以散之也。）清反胜之，治以酸温，佐以甘苦，以辛平之。（治以酸温，佐以苦甘，俱与司天反胜治同。以辛平之者，木之正味，其补以辛，金之正味，其泻以辛也。）
少阴（君火）在泉，（卯酉年）热淫于内，治以咸寒，佐以甘苦，以酸收之，以苦发之。（治以咸寒，佐以甘苦，以酸收之，俱与上文司天治同。以苦发之者，热郁于内而不解者，以苦发之。）寒反胜之，治以甘热，佐以苦辛，以咸平之。（此与上文司天反胜大同。以咸平之者，火之正味，其补以咸，水之正味，其泻以咸也。
太阴（湿土）在泉，（辰戌年）湿淫于内，治以苦热，佐以酸淡，以苦燥之，以淡泄之。（此与司天之治大同。）热反胜之，治以苦冷，佐以咸甘，以苦平之。（或气有不及，则火之热气，反能胜之。故当治以苦冷，抑火邪也。佐以咸甘，咸寒制热，甘温补土也。以苦平之，即苦冷之义。）
少阳（相火）在泉，（巳亥年）火淫于内，治以咸冷，佐以苦辛，以苦发之。（相火，畏火也，故宜治以咸冷。苦能泄火，辛能散火，故用以为佐。以酸收之，以苦发之，义与上文热淫治同。）寒反胜之，治以甘热，佐以辛苦，以咸平之。（或气有不及，与上文热司于地者同其治。）
阳明（燥金）在泉，（子午年）燥淫于内，治以苦温，佐以甘辛，以苦下之。（燥为金气，火能胜之，治以苦温，苦从火化也。佐以甘辛，木受金伤，以甘缓之，金之正味，以辛泻之也。燥结不通，则邪实于内，故当以苦下之，按：上文燥淫所胜，佐以酸辛，与此甘辛稍异。又如《六元正纪大论》：子午年阳明在泉，亦云下酸温，皆与此不同。考之《脏气法时论》曰：肺苦气上逆，急食苦以泄之，用酸补之，辛泻之，正此之辨。）热反胜之，治以平寒，佐以苦甘，以酸平之，以和为利。（或气有不及，则热反胜之。治以平寒，以金司于地，气本肃杀。若用大寒，必助其惨，故但宜平寒抑其热尔。佐以苦甘，所以泻火也。以酸平之，金之正味，其补以酸也。以和为利，戒过用也，即平寒之意。）
太阳（寒水）在泉，（丑未年）寒淫于内，治以甘热，佐以苦辛。以咸泻之，以辛润之，以苦坚之。（寒为水气，土能胜水。热能胜寒，故治以甘热，甘从土化，热从火化也，佐以苦辛等义。如《脏气法时论》曰：肾苦燥，急食辛以润之。肾欲坚，急食苦以坚之。用苦补之，咸泻之也。）热反胜之，治以咸冷，佐以甘辛，以苦平之，（或气有不及，则热反胜之，故治以咸冷，抑火邪也。佐以甘辛，甘泻火而辛能散也。以苦平之者，水之正味，其补以苦也。王氏曰：此六气方治，与前淫胜法殊贯。其云治者，泻客邪之胜气也。云佐者，皆所利所宜也。云平者，补已弱之正气也。时珍曰：司天主上半年，天气司之，故六淫谓之所胜，上淫于下也，故曰平之。在泉主下半年，地气司之，故六淫谓之于内，外淫于内也，故曰治之。当其时而反得胜已之气，谓之反胜。按：六气盛衰不常，有所胜则有所复。王氏亦曰：凡先有胜，后必复。详见《至真要大论》。欲深造者，当究心焉。按：以上所言，乃五运六淫客气，随每岁年辰而变迁者也。又凡一岁之主气，始于大寒日，交厥阴风木之初气，次至春分日，交少阴君火之二气。次至小满日，交少阳相火之三气。次至大暑日，交太阴湿土之四气。次至秋分日，交阳明燥金之五气。次至小雪日，交太阳寒水之终气。每气各主六十日，六气分主四时，岁岁如常，故曰主气。客气布行天令，以加临于主气之上，斯上下相召，而病变生矣。时珍曰：《经》云，必先岁气，毋伐天和。又曰：升降浮沉则顺之，寒热温凉则逆之。故春月宜加辛温之药，以顺春升之气。夏月宜加辛热之药，以顺夏浮之气。长夏宜加甘苦辛温之药，以顺化成之气。秋月宜加酸温之药，以顺秋降之气。冬月宜加苦寒之药，以顺冬沉之气，所谓顺时气而养天和也。《经》又云，春省酸增甘，以养脾气，夏省苦增辛，以养肺气，长夏省甘增咸，以养肾气，秋省辛增酸，以养肝气，冬省咸增苦，以养心气。此则不伐天和，而又防其太过，所以体天地之大德也。味者，舍本从标，春用辛凉以伐木，夏用咸寒以抑火，秋用苦温以泄金，冬用辛热以涸水，谓之时药，殊背《素问》逆顺之理。以夏月伏阴，冬月伏阳，推之可知矣。虽然，月有四时，日有四时。或春得秋病，夏得冬病。神而明之，机而行之，变通权宜，又不可执一也。）
《内经》方  ***************************
（内者，性命之道。经者，载道之书。其书乃黄帝与岐伯、鬼臾区、伯高、少师、少俞、雷公六臣，讲求而成。其方高简奥妙，不易测识，今人罕能用之者。然既为古圣之神方，自不得不录之，以冠于卷首。）
用醇酒二十斤，蜀椒一升，干姜一斤，桂心一斤，渍酒中，浸以绵絮布巾，用生桑炭炙巾，以熨寒痹所刺之处，《灵枢·寿夭刚柔篇》。（神灵之枢要，是谓灵枢。按：《汉·艺文志》曰：《黄帝内经》十八卷，盖《灵枢》九卷，《素问》九卷，即内经也。二经各载八十一篇，皆合黄钟九九之数，而天人之道，尽乎是矣。）黄帝曰：余闻刺有三变，何谓三变？（按：《史记》：黄帝姓公孙，名轩辕，有熊国君少典之子，继神农而有天下，都轩辕之邱，以土德王，故号黄帝。）伯高答曰：有刺营者，有刺卫者，有刺寒痹之留经者。（刺营者，刺其阴。刺卫者，刺其阳。刺寒痹者，温其经。三刺不同，故曰三变。）黄帝曰：刺三变者奈何？伯高答曰：刺营者出血，刺卫者出气，刺寒痹者内热。（《调经论》亦曰：取血于营，取气于卫，内热义如下文。）黄帝曰：营卫寒痹之为病奈何？伯高答曰：营之生病也，寒热少气，血上下行。（营主血，阴气也。病在阴分，则阳胜之，故为寒热往来。阴病则阴虚，阴虚则无气，故为少气。邪在血，故为上下妄行。所以刺营者，当刺其血分。）卫之生病也，气痛，时来时去。怫（音佛）忾（音戏）。贲响，风寒客于肠胃之中。（卫属阳，为水谷之悍气。病在阳分，故为气痛。气无定形，故时来时去。怫，郁怒也。忾，太息也。贲响，腹鸣如奔也。皆气分之病。风寒外袭而客于肠胃之间，以六腑属表，而阳邪归之，故病亦生于卫气。）寒痹之为病也，留而不去，时痛而痹不仁。（寒痹久留不去，则血脉不行，或凝滞而为痛，或皮肤不知痛痒，而为不仁。）黄帝曰：刺寒痹内热奈何？伯高答曰：刺布衣者，以火淬之。刺大人者，以药熨之。（内热，谓温其经也。布衣血气涩浊，故当以火淬之，即近世所用雷火针，及艾蒜蒸炙之类。淬音翠，灼也。）黄帝曰：药熨奈何？伯高答曰：用醇酒二十升，蜀椒一升，干姜一斤，桂心一斤。凡四种，皆㕮咀，渍酒中。用绵絮一斤，细白布四丈，并纳酒中。置酒马矢煴（音愠）中，盖封涂勿使泄。五日五夜，出布绵絮曝干之，干复渍，以尽其汁，每渍必晬（音醉）其日，乃出干。干并用滓（音子）与绵絮，复（音福）布为复巾。长六七尺，为六七巾。则用之生桑炭炙巾，以熨寒痹所刺之处，令热入，至于病所。寒复炙巾以熨之，三十遍而止。汗出以巾拭身，亦三十遍而止。（㕮咀者，谓碎之如大豆。其粒颗可以咀嚼之，又吹去细末，然后煎之，取其清汁也。渍，浸也。马矢煴中者，燃干马屎而煨之也，此西北方所常用者。涂，盐泥封固也。晬，周日也。复布为复巾者，重布为巾，如今之夹袋，所以盛贮绵絮药滓也。滓，相也。炙布以生桑炭者，桑能利关节，除风寒湿痹诸痛也。大人血气清滑，故当于未刺之先，及既刺之后，但以药熨，则经通汗出，而寒痹可除矣。）起步内中，无见风，每刺必熨，如此病已矣，此所谓内热也。（刺后起步于密室内中，欲其气血行，而慎避风寒也。凡此者，皆所谓内热之法。）
治之以马膏，膏其急者，以白酒和桂，以涂其缓者。以桑钩钩之，治季春痹。《灵枢·经筋篇》曰：足阳明之筋病，足中趾支胫转筋，脚跳坚。（本经之筋，起于中趾，结于跗上。邪外上行，加于辅骨，上结于膝外廉。其直者上循骭，结于膝也。跳者，跳动。坚者，坚强也。）伏兔转筋髀前肿，颓（[疒/穨]同）疝，腹筋急。（其直者，上循伏兔，结于髀，聚于阴器，上腹而布也。）引缺盆及颊，卒口僻。急者目不合，热则筋纵，目不开。颊筋有寒则急，引颊移口。有热则筋弛纵缓不胜收，故僻。（僻，歪斜也。其筋自缺盆上颈颊，挟口，上合于太阳。太阳为目上纲，阳明为目下纲。故凡目之不合不开，口之急纵歪僻者，皆足阳明之筋病。寒则急而热则缓也。）治之以马膏，膏其急者，以白酒和桂，以涂其缓者。以桑钩钩之，即以生桑炭置之坎中，高下以坐等。以膏熨急颊，且饮美酒，啖（音淡）美炙肉。不饮酒者，自强也，为之三抚（音府）而已。（马膏，马脂也。口颊㖞僻，乃风中血脉也。手足阳明之筋，络于口，会太阳之筋，络于目。寒则筋急而僻，热则筋缓而纵。故左中寒，则逼热于右。右中寒，则逼热于左。寒者急而热者缓也，急者皮肤顽痹，营卫凝滞，治法，急者缓之，缓者急之。故用马膏之甘平柔缓，以摩其急，以润其痹，以通其血脉。用桂酒之辛热急束，以涂其缓，以和其营卫，以通其经络。桑能治风痹，通节窍，以桑钩钩之者，钩正其口也。复以生桑火炭，置之地坎之中，高下以坐等者，欲其深浅适中，便于坐而得其暖也。然后以前膏熨其急颊，且饮之美酒，啖之美肉，皆助血舒筋之法。病在上者，酒以行之，甘以助之也。虽不善饮，亦自强之。三抚而已，言再三抚摩其患处，则病自已矣。）治在燔针劫刺。以知为数，以痛为输，名曰季春痹也。（足阳明正盛之经，应三月之气也。）
以千里水煮秫米半夏汤，治目不瞑，《灵枢·邪客篇》。黄帝问于伯高曰：夫邪气之客人也，或令人目不瞑，不卧出者，何气使然？（邪气感人，令人寐无从生，故云不卧出也。）伯高曰：五谷入于胃也，其糟粕（音朴）津液宗气，分为三隧（音遂）。故宗气积于胸中，出于喉咙，以贯心脉而行呼吸焉。（隧，道也。糟粕之道，出于下焦。津液之道，出于中焦。宗气之道，出于上焦，故分为三隧。喉咙为肺之系，而下贯于心，故通宗气而行呼吸。）营气者，泌其津液，注之于脉，化以为血，以荣四末，内注五脏六腑，以应刻数焉。（营气出于中焦，中焦受水谷之精，泌其津液，变化以为血脉。外而四肢，内而脏腑，无所不至。故其运行之数，与刻数皆相应焉。泌，音秘，泉水貌。）卫气者，出其悍气之剽疾，而先行于四末分肉皮肤之间，而不休者也。昼行于阳，夜行于阴。常从足少阴之分间，行于五脏六腑。（卫气慓疾滑利，不能入于脉中，故先行于四末分肉，皮肤之间，而不休者也。昼行于阳，常从足太阳始。夜行于阴，常从足少阴始。）今厥气客于五脏六腑，则卫气独卫其外，行于阳，不得入于阴。行于阳则阳气盛，阳气盛则阳跷陷，不得入于阴，阴虚，故目不瞑。（邪气逆于脏腑，则卫气不得入于阴分，故偏盛于阳。阳偏盛，则阳跷陷。陷者，受伤之谓。阳盛阴虚，故目不瞑。跷有五音，跷、皎、乔、脚、又极虐切。）黄帝曰：善。治之奈何？伯高曰：补其不足，泻其有余。（此刺治之补泻也。补其不足，即阴跷所出，足少阴之照海也。泻其有余，即阳跷所出，足太阳之申脉也。若阴盛阳虚而多卧者，自当补阳泻阴矣。）调其虚实，以通其道，而去其邪，饮以半夏汤一剂，阴阳已通，其卧立至。（谓既刺之后，仍当用药以治之。凡不卧之证，有邪实者，多属外因。有营虚者，多属内因。此半夏汤一法，盖专为邪实者设尔。）黄帝曰：善。此所谓决渎壅塞，经络大通，阴阳和得者也，愿闻其方。伯高曰：其汤方以流水千里以外者八升，扬之万遍，取其清五升煮之，炊以苇薪。（古今量数不同，大约古之黍量一斗，合今之铁斛数三升二合。然则云八升者，即今之二升五合六勺。云五升者，即今之一升六合许尔。）火沸，置秫（音术）米一升，制半夏五合，徐炊，令竭为一升半。（火沸者，先以火沸其水，而后置药于中也。秫即黄米，乃梁米粟米之小者也。味甘微寒，能利大肠，治阳盛阴虚，夜不得卧。半夏味辛性温，能和胃散邪，除腹胀，目不得瞑，故并用之。秫米一升，约今之三合二勺。半夏五合，约今之一合六勺。炊至一升半，约今之四合八勺也。）去其滓，饮汁一小杯，日三，稍益，以知为度。故其病新发者，覆杯则卧，汗出则已矣。久者，三饮而已也。
合豕膏，冷食，治猛疽。《灵枢·痈疽篇》。黄帝曰：愿尽闻痈疽之形与忌日名。岐伯曰：痈发于嗌中，名曰猛疽。猛疽不治，化为脓，脓不泻，塞咽，半日死，其化为脓者，泻则合豕膏，冷食，三日已。（猛疽，言为害之急也。若脓已泻，当服豕膏，可以愈之，即猪脂之炼净者也。观《万氏方》治肺热暴喑，用猪脂一斤，炼过。入白蜜一斤，再炼少顷，滤净冷定。不时挑服一匙，即愈。《肘后方》治五种疸疾，用猪脂一斤，温热服，日三，当利乃愈。《千金方》治小便不通，猪脂一斤，水二升，煎三沸，饮之立通。治关格闭塞，猪脂，姜汁各二升，微火煎至二升，下酒五合，和煎分服。《陈文中方》治痘疮便闭，用肥猪膘一块，水煮热，切如豆大，与食。自然脏腑滋润，痂疕易落，无损于儿。《心镜方》治上气咳嗽，猪肪四两，煮百沸，切和醋酱食之。若无疾服此，最能润肺润肠，即是豕膏之属。老人痰嗽不利，及大肠秘结者，尤宜用之。）
锉菱[艹/翘]草根各一升，煮饮，治败疵。《灵枢·痈疽篇》。岐伯曰：痈发于胁，名曰败疵。败疵者，女子之病也。灸之，其病大痈脓。治之，其中乃有生肉，大如赤小豆。锉菱（音陵）[艹/翘]（同翘）草根各一升，以水一斗六升煮之，竭为取三升，则强饮厚衣，坐于釜上，令汗出至足已。（菱，芰也。[艹/翘]，连翘也。二草之根，俱能解毒，故各用一升。大约古之一升，得今之三合有零，以水一斗六升，煮取三升，其折数类此，马玄台曰：菱[艹/翘]即今之连翘也。以连翘及草根煮汁以强饮之。）
鸡矢醴，治鼓胀，《素问·腹中论》。（平素所讲问，是谓素问。）黄帝问曰：有病心腹满，旦食不能暮食，此为何病？岐伯对曰：名为鼓胀。（心腹留滞胀满，不能再食，其胀如鼓，故名鼓胀。）帝曰：治之奈何？岐伯曰：治之以鸡矢醴，一剂知，二剂已。（一剂已知其效，二剂可已其病。王冰云：《本草》鸡屎利小便，并不治蛊胀，今方法当用汤渍服之尔。李时珍曰：鼓胀生于湿热，亦有积滞成者。鸡屎能下气消积，通利大小便，故治鼓胀有殊功，此岐伯神方也。醴者，一宿初来之酒醅也。又按：范汪方云：宋青龙中司徒吏颜夺女苦风疾，一髀偏痛，一人令穿地作坑，取鸡屎，荆叶燃之，安胫入坑中熏之，有长虫出，遂愈也。《普济方》云：治鼓胀，旦食不能暮食，由脾虚不能制水，水反胜土，水谷不运，气不宣流，故令中满，其脉沉实而滑，宜鸡矢醴主之。何大英云：诸腹胀大，皆属于热，精气不得渗入膀胱，别走于腑，溢于皮里膜外，故成胀满。小便短涩，鸡矢性寒利小便，诚万全不传之宝也。用腊月干鸡矢白半斤，袋盛，以酒醅一斗，渍七日，温服三杯，日三，或为末服二钱亦可。《正传》云：用羯鸡矢一升，研细，炒焦色，地上出火毒，以百沸汤淋汁，每服一大盏。调木香槟榔末各一钱，日三服，以平为度。又按：《医鉴》等书云：用干羯鸡矢八合，炒微焦，入无灰好酒三碗，共煎干至一半许，用布滤取汁，五更热饮，则腹鸣，辰巳时行二三次，皆黑水也。次日觉足面渐有皱纹，又饮一次，则渐皱至膝上，而病愈矣。凡鼓胀由于停积，及湿热有余者，宜用之，挟虚者禁之。吴鹤皋曰：朝宽暮急，病在营血。鸡矢秽物，从阴化，可入营血。）帝曰：其时有复发者，何也？（胀病多反复也。）岐伯曰：此饮食不节，故时有病也。（鼓胀之病，本因停滞，故不可复纵饮食也。）虽然，其病且已时，故当病气聚于腹也，（言虽是饮食不节，时有病者，又有病且已之后，其根未尽拔除，病气重聚于腹，亦复发焉。）
治之以兰，除陈气也，治脾瘅，《素问·奇病论》。帝曰：有病口甘者，病名谓何，何以得之？岐伯曰：此五气之溢也，名曰脾瘅。（五气，五味之所化也。瘅，热病也。）夫五味入口，藏于胃，脾为之行其精气，津液在脾，故令人口甘也。（脾主为胃行其津液者也，故五味入胃，则津液在脾，脾属土，其味甘，脾热则口甘尔。）此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。（肥者味厚助阳，故能生热。甘者性缓不散，故能留中。热留不去，久必伤阴。其气上溢，故转为消渴之病。）治之以兰，除陈气也。（兰草性味甘寒，能利水道。辟不祥，除胸中痰癖，其气清香，能生津止渴，润肌肤，故可除陈积蓄热之气。按：兰草俗名省头草，即泽兰之一类二种，有以为即山兰叶，李时珍辨正之，详载《本草从新》泽兰下。）
以四乌鰂骨，一藘茹，二物合并，丸以雀卵，饮以鲍鱼汁，治血枯，《素问·腹中论》。帝曰：有病胸胁支满者，妨于食，病至则先闻腥臊（音骚）臭，出清液先唾血，四肢清，目眩，时时前后血，病名谓何，何以得之？（支满者，满如支膈也。肺主气，其臭腥。肝主血，其臭臊。肺气不能平肝，则肝肺俱逆于上，浊气不降，清气不升，故闻腥臊而吐清液也。口中唾血，血不归经也。四肢清冷，气不能周也。头目眩晕，失血多而气随血去也。血气既乱，故于前阴后阴，血不时见，而月信反无期矣。）岐伯曰：病名血枯，此得之年少时，有所大脱血。若醉入房，中气竭，肝伤，故月事衰少不来也。（血枯者，月水断绝也。致此之由，其源有二。一则以少时有所大脱血，如胎产既多，及崩淋吐衄之类。一则以醉后行房，血盛而热，因而纵肆，则阴精尽泄，精去则气去，故中气竭也。夫肾主闭脏，肝主疏泄，不惟伤肾，而且伤肝。及至其久，则三阴俱亏，所以有先见诸证，如上文所云，而终必至于血枯，则月事衰少不来也。此虽以女子为言，若丈夫有犯前证，亦不免为精枯之病，则劳损之属皆是也。）帝曰：治之奈何，复以何术？（复者，复其血气之原也。）岐伯曰：以四乌贼骨，一藘茹，二物并合之，丸以雀卵，大如豆。以五丸为后饭，饮以鲍鱼汁，利肠中，及伤肝也。（乌鰂，即乌贼也。骨名海螵蛸，气味咸温而涩，主女子赤白漏下，及血闭血枯，亦能令人有子。藘茹，即兰茹，王冰言：取其能散恶血，以通经脉。雀，即麻雀也。雀卵气味甘温，能补益精血，主男子阴痿不起，故可使多精有子，及女子带下，便溺不利。后饭者，先药后饭也。鲍鱼，即今之淡干鱼也。诸鱼皆可为之，惟石首鲫鱼者为胜，其气味辛温无毒。鱼本水中之物，故其性能入水脏，通血脉，益阴气，煮汁服之，能同诸药，通女子血闭也。以上四药，皆通血脉。血主于肝，故凡病伤肝者，亦皆可用之。苏颂曰：本草诸药并不治血枯，而经法用之，是攻其所生所起尔。时珍曰：今人知雀卵能益男子阳虚，不知能治女子血枯，盖雀卵益精血尔。按：藘茹，《甲乙经》及《太素》，《新校正李氏纲目》，俱作兰茹，独张景岳以为即茜草也。以茜草一名茹藘，能止血治崩，又能活血通经脉也，存之以备参考。）
以生铁洛为饮，治阳厥，《素问·病能论》，帝曰：有病怒狂者，此病安生？（怒狂者，多怒而狂也，即骂詈不避亲疏之谓。）岐伯曰：生于阳也。（生于阳气之逆也。）帝曰：阳何以使人狂？岐伯曰：阳气者，暴折而难决，故善怒也，病名曰阳厥。（阳气宜于畅达，若暴有折挫，不得剖决，故令善怒而狂。三阳之气，厥逆上行，故名曰阳厥。）帝曰：何以知之？岐伯曰：阳明者常动，巨阳少阳不动，不动而动大疾，此其候也。（阳明常动者，谓如下关、地仓、大迎、人迎、气冲、冲阳之类，皆有脉常动者也。巨阳少阳不动者，谓巨阳惟委中、昆仑，少阳惟听会、悬钟，其脉虽微动，而动不甚也。于其不甚动者，而动且大疾，则其常动者更甚矣。此即阳厥怒狂之候。）帝曰：治之奈何？岐伯曰：夺其食即已。夫食入于阴，长气于阳，故夺其食即已。（五味入口而化于脾，食入于阴也。藏于胃以养五脏气，长气于阳也。食少则气衰，故节夺其食，不使胃火复助阳邪，则阳厥怒狂者可已。）使之服以生铁洛为饮，夫生铁洛者，下气疾也。（生铁洛者，即炉冶间锤落之铁屑。用水研浸，可以为饮。其属金，其气寒而重，最能坠热开结，平木火之邪，故可以下气疾，除怒狂也。凡药中用铁精、铁华粉、针砂、铁锈水之类，皆同此意。）
以泽泻术各十分，麋衔五分，合以三指撮为后饭，治酒风，《素问·病能论》。帝曰：有病身热懈惰，汗出如浴，恶风少气，此为何病？岐伯曰：病名曰酒风。（此即风论中所谓漏风也。酒乃曲蘖热药所成，故令身热。湿热伤筋，纵而不收持，故懈惰。湿得热而蒸，故多汗。多汗则气屡泄而卫虚，故恶风而少气。因酒得风而病，故曰酒风。）帝曰：治之奈何？岐伯曰：以泽泻术各十分，麋衔五分，合以三指撮为后饭。（泽泻味甘咸，性微寒，能渗利湿热。术甘苦气温，能补中燥湿止汗。麋衔，即薇衔，一名无心草。南人呼为吴风草，即鹿衔草。盖麋、鹿一类也。味苦微寒，主治风湿。十分者，倍之也。五分者，减半也。合以三指，用三指撮合，以约其数，而为煎剂也。饭后药先，故曰后饭。）
剃其左角之发方一寸，燔治，饮以美酒，治尸厥。《素问·缪刺论》曰：邪客于手足少阴太阴足阳明之络，此五络，皆会于耳中，上络左角。（邪客于手少阴心经，足少阴肾经，手太阴肺经，足太阴脾经，足阳明胃经，此五络皆会于耳中，上络于左耳之额角。）五络俱竭，令人身脉皆动，而形无知也。其状若尸，故曰尸厥。（五络俱竭，阴阳离散也。身脉皆动，筋惕肉瞤也。上下离竭，厥逆气乱，昏愦无知，故名尸厥。）刺其足大趾内侧爪甲上，去端如韭叶。（足太阴之井，隐白穴也。）后刺足心，（足少阴之井，涌泉穴也。）后刺足中趾爪甲上各一痏。（足阳明之井，厉兑穴也。痏，委伟二音，刺瘢也。）后刺手大指内侧，去端如韭叶。（手太阴之井，少商穴也。）后刺手心主，（手厥阴之井，中冲穴也。上文五络未及手心主，而此刺之，和胸中也。）少阴锐骨之端，各一痏，立已。（谓神门穴，手少阴之腧也。）不已，以竹管吹其两耳。（以小竹管纳对耳孔，用力吹之，勿令气泄，所以温助五络，气可复通也。《新校正》云，按：陶隐居谓吹其左耳极三度，复吹其右耳三度也。）剃其左角之发方一寸，燔治，饮以美酒一杯。不能饮者，灌之立已。（发，剃同。左角之发，五络之血余也。燔治烧制为末也，饮以美酒，助药力行血气也。补以其类，故可使尸厥立已。）
小金丹，治五疫，《素问·遗篇刺法论》。黄帝曰：余闻五疫之至，皆相传易，无问大小，病状相似，不施救疗，如何可得不相移易者。（五疫，即五运疫疠之气。如何可得不相移易者，谓欲禁止其传染也。）岐伯曰：不相染者，正气内存，邪不可干，避其毒气，天牝从来，复得其往，气出于脑，即不邪干。（疫疠，乃天之邪气。若吾身正气内固，则邪不可干，故不相染也。天牝，鼻也。鼻受天之气，故曰天牝。老子谓之玄牝，是亦此义。气自空虚而来，亦欲其自空虚而去，故曰避其毒气。天牝从来，复得其往也。盖以气通于鼻，鼻连于脑中，流布诸经，令人相染矣。气出于脑为嚏，或张鼻泄之，则邪从鼻出，毒气可令散也。）气出于脑，即先想心如日。（日为太阳之气，应人之心。想心如日，即所以存吾之气。壮吾之神，使邪不能犯也。）欲将入于疫室，先想青气自肝而出，左行于东，化作林木。（心之所至，气必至焉。故存想之，则神有所注，而气可王矣。左行于东，化作林木之状，所以壮肝气也。）次想白气自肺而出，右行于西，化作戈甲。（所以壮肺气也。）次想赤气自心而出，南行于上，化作焰明。（所以壮心气也。）次想黑气自肾而出，北行于下，化作水。（所以壮肾气也。）次想黄气自脾而出，存于中央，化作土。（所以壮脾气也。）五气护身之毕，以想头上如北斗之煌煌，然后可入于疫室。（煌煌，辉耀貌。天行疫疠，传染最速。故当谨避之如此。）又一法于立春之日，日未出而吐之。（旧注曰，用远志去心，以水煎之，饮二盏，吐之不疫。）又一法于雨水日后，三浴以药泄汗。（谓以祛邪散毒之药，煎汤三浴，以泄其汗也。）又一法小金丹方，辰砂二两，水磨雄黄一两，叶子雌黄一两，紫金半两。（以金箔同研之，可为细末。）同入合中，外固了，地一尺筑地实，不用炉，不须药制，用火二十斤煅之也，七日终，（常令火不断。）候冷七日取，次日出合子。埋药地中七日，取出，顺日研之三日，炼白沙蜜为丸，如梧桐子大。每日望东吸日华气一口，冰水下一丸，和气咽之，服十粒无疫干也。（合子，即瓷罐之属。顺日研之，谓左旋也。按，此遗篇之言，乃出后人增附，法非由古，未足深信。避疫之法，必节欲节劳，仍勿忍饥以近其气，自可无虑。）

卷一上·治气门  ——————————————————————————————————————————————————————————————————————————————————————————

治气门  ***************************
（天积气尔，地积累形尔，人气以成形尔，唯气以成形，气聚则形存，气散则形亡，气之关于形也，岂不巨哉？然而身形之中，有营气，有卫气，有宗气，有脏腑之气，有经络之气，各为区分，其所以统摄营卫脏腑经络，而令充周无间，环流不息，通体节节皆灵者，全赖胸中大气为之主持，大气一衰，则出入废，升降息，神机化灭，气立孤危矣。《金匮》曰：营卫相得，其气乃行，大气一转，其气乃散，见营卫两不和谐，气即痹而难通，必先令营卫相得，其气并行不悖，然必俟胸中大气一转，其久病驳劣之气始散。然则大气之关于病机若此。《金匮》独窥其微，举胸痹短气心痛，独发其义于一门，而治法以通胸中阳气为主，盖阳主开，阳盛则有开无塞尔，若胸中之阳不亏，可损其有余，则用枳术汤足矣，用枳必与术各半，可过损乎？识此以治胸中之病，宁不思过半乎？今人多暴其气而不顾，贻病成复损其气以求理，习用枳实、枳壳、砂仁、香附、橘皮、苏子、沉香、山楂、槟榔、厚朴之属，总由未识胸中大气为生死第一关尔。）
栝楼薤白白酒汤  ***************************
（金匮）
治胸痹，喘息咳唾，胸背痛，短气，寸口脉沉而迟，关上小紧数。（徐忠可曰：人之胸中如天，阳气用事，故清肃时行，呼吸往还，不衍常度，津液上下，润养无壅，痹则虚而不克，其息乃不匀，而喘唾乃随咳而生，胸为前，背为后，其中气痹，则前后俱痛，上之气不能常下，则下之气不能时上而短矣。寸口主阳，因虚伏而不鼓，则沉而迟，关主阴，阴寒相抟，则小紧而数，数者阴中挟燥火也，故以栝楼开胸中之燥痹为君，薤白之辛温以行痹着之气，白酒以通行营卫为佐。其意谓胸中之阳气布，则燥自润，痰自开，而诸证悉愈也。寸口脉沉而迟，关上小紧数，即为胸痹主脉，又云：阳微阴弦，即胸痹而痛，孰为是乎？曰：此正见仲景斟酌论证之妙，盖胸痹证，阳即虚，虚则不运，不运则津液必凝滞而为痰，故胸痹本与支饮、痰饮相类，但支饮、痰饮乃饮重而滞气，胸痹则由阳虚而气削，痰饮因之，故仲景即不列胸痹于支饮、痰饮中，即胸痹内亦不黏煞一脉为言，而曰：夫脉当取太过不及，阳微阴弦，即胸痹而痛。又注云：责其极虚，见胸痹证，当全责阳虚，既非表证外入之疾，亦非痰饮内积之比，故以栝楼薤白润燥通阳为主，未尝不取消痰下气，而意实不同于治饮也，故细分寸口沉迟者，约略言其脉之在阳者为微，细分关上小紧数者，约略言其脉之在阴者为弦，当取太过不及者，约略之辞也。令以阴阳概审关前关后，使人认定上焦阳虚，而胸痹一证，与支饮、痰饮等、病因治法判然矣）
栝楼（一枚）薤白（三两）白酒（四升）
此上焦膻中药也。（膻中，两乳中间。《经》曰：膻中者，臣使之官，喜乐出焉。）喻嘉言曰：胸中阳气，如离照当空，旷然无外。设地气一上，则窒塞有加。故知胸痹者，阴气上逆之候也，仲景微则用薤白白酒以益其阳，（薤叶光滑，露亦难伫，故曰薤露。其性滑泄，能通气滞，故胸痹下重并用之。）甚则用附子干姜以消其阴。世医不知胸痹为何病，习用豆蔻、木香、诃子、三棱、神曲、麦芽等药，坐耗其胸中之阳，亦相悬矣。
加半夏，名栝楼薤白半夏汤。（金匮）治胸痹不得卧，心痛彻背。〔徐忠可曰：胸痹而加以不得卧，此支饮之兼证。又心痛彻背，支饮原不痛，饮由胸痹而痛应背，故即前方加半夏以去饮下逆（此条若无心痛彻背，竟是支饮矣。）〕除白酒，加枳实厚朴桂枝，名枳实薤白桂枝汤。（金匮）治胸痹，心中痞，留气结在胸，胸满，胁下逆，抢心。（徐忠可曰：胸痹而加以心中痞胸满，似痞与结胸之象。乃上焦阳微，而客气动膈也。注云：留气结在胸，即客气也。更胁下逆抢心，是不独上焦虚，而中焦亦虚，阴邪得以据之，为逆为抢。故于薤白栝楼，又加枳朴，以开其结，桂枝行阳以疏其肝。又曰人参汤亦主之者，病由中虚，去其太甚，即可补正以化邪也。胸痹之虚，本阳气微，非营气虚也。阳无取乎补，宣而通之。即阳气畅，畅则阳盛矣。故薤白方以行阳为主，不取补也。此曰人参汤亦主之，因胁下逆，由中气虚，故兼补中尔。人参汤即理中汤等分，而用干姜者尔。）
四君子汤  ***************************
治一切阳虚气弱。脉来虚软，脾衰肺损，饮食少思，体瘦而黄，（或痿白无采。）皮聚毛落，言语轻微，四肢无力，及脾胃不和，泄痢虚饱。
人参　白术（土炒）　茯苓（二钱）　甘草（一钱）　加姜枣。
人参甘温，大补元气为君。白术苦温，燥脾补气为臣。茯苓甘淡，渗湿泻热为佐。甘草甘平，和中益土为使。气足脾运，饮食倍进，则余脏受荫而色泽身强矣。
加陈皮以理气散逆，名异功散，（钱氏）调理脾胃。再加半夏以燥湿除痰，名六君子汤。治脾胃气虚，饮食不进，致成痰癖，不时咳唾，或胃气虚寒，动成呕恶。凡虚疟及诸病后，（惟真阴亏损者，大忌用此，培土之剂，以伐肾水。）加香附、砂仁，名香砂六君子汤。治虚寒胃痛，或腹痛泄泻。六君子加竹沥、麦冬，治四肢不举。（脾主四肢。）六君子加乌梅、草果等分，姜枣煎。名四兽饮。（三因和四脏以辅脾。故名。）治五脏气虚，七情兼并，结聚痰饮，与卫气相搏，发为疟疾，亦治瘴疟。六君子加柴胡、葛根、黄芩、白芍，名十味人参散。治虚热潮热，身体倦怠。加黄芪、山药，亦名六君子汤。为病后调理，助脾进食之剂。加枣仁（炒），治振悸不得眠，（胡洽居土）加姜汁、竹沥，治半身不遂，在右者属气虚，亦治痰厥暴死。加木香、藿香、干葛，名七味白术散。（钱氏）治脾虚肌热，泄泻，虚热作渴。（参术干葛。皆能生津。）杨仁齐再加五味柴胡，治消渴不能食。除人参加白芍，名三白汤。调理内伤外感，治虚烦或渴或泄。加山药、扁豆，姜枣煎，名六神散。（陈无择）治小儿表热去后，又发热者。（世医到此，尽不能晓。或再用凉药，或再解表，或谓不治。此表里俱虚，气不归元，而阳浮于外，所以再热，非热证也。宜此汤加粳米，和其胃气，则收阳归内，而身凉矣。挟寒者，加肉桂。兼阴虚，加熟地。）四君合四物，名八珍汤。治气血两虚，及胃损饮食不为肌肤。若伤之重者，真阴内竭，虚阳外鼓，诸证蜂起，则于四物四君之中，又加黄芪以助阳固表，加肉桂以引火归元，名十全大补汤。（《金匮》曰。虚者十补。勿一泻之。此汤是也。）十全大补加防风为君，再加羌活、附子、杜仲、牛膝，名大防风汤，治鹤膝风。十全大补去川芎加陈皮，名温经益元散。（节庵）治汗后头眩心悸，筋惕肉瞤，或汗出不止，或下后下利不止，身体疼痛。（太阳宜汗，汗多则亡阳，故有眩悸瞤惕之证。阳明宜下，下多则亡阴，故有下利身痛之证。）
补中益气汤  ***************************
（东垣）
治烦劳内伤，身热心烦，头痛恶寒，懒言恶食，脉洪大而虚，气短而渴，或阳虚自汗。（宜本汤加麻黄根、浮小麦、升柴，俱宜蜜水炒过。）或气虚不能举元，致疟痢脾虚，久不能愈，一切清阳下陷，中气不足之证。（脏腑肢体，皆禀气于脾胃，饥饱劳役，伤其脾胃则众体无以禀气，而皆病矣，阳气下陷，则阴火上乘，故热而烦，非实热也。头者，诸阳之会，清阳不升，则浊气上逆，故头痛，其痛或作或止，非如外感，常痛不休也。阳虚不能卫外，故恶寒自汗，气虚故懒言，脾虚故恶食，脾胃虚，则火上干肺，故短气，火克金不能生水，故渴。脾虚不能升举，则降多而升少，致清阳下陷，则为泻痢。正虚邪陷，则疟不止。李东垣《内伤外感辨》伤于饮食劳役七情六欲为内伤，伤于风寒暑湿为外感，内伤发热，时热时止，外感发热，热甚不休，内伤恶寒，得暖便解，外感恶寒，虽厚衣烈火不除，内伤恶风，不恶甚风，反恶隙风，外感恶风，见风便恶。内伤头痛，乍痛乍止，外感头痛，连痛无休，直待表邪传里方罢。内伤有湿，或不作渴，或心火乘肺，亦作燥渴。外感须二三日外，表邪传里，日方作渴。内伤则热伤气，四肢沉困无力，倦怠嗜卧。外感则风伤筋，寒伤骨，一身筋骨疼痛。内伤则短气不足以息，外感则喘壅气盛有余。内伤则手心热，外感则手背热。天气通于肺，鼻者，肺之外候，外感伤寒，则鼻塞，伤风则流涕，然能饮食，口知味，腹中和，二便如常。地气通于脾，口者，脾之外候，内伤则懒言恶食，口不知味，小便黄赤，大便或秘或溏。内伤证属不足，宜温，宜补，宜和，外感证属有余，宜汗，宜吐，宜下。若内伤误作外感，妄发其表，重虚元气，祸如反掌，故立补中益气汤主之。又有内伤外感兼病者，若内伤重者，宜补养为先，外感重者，宜发散为急，此汤唯上焦痰呕，中焦湿热，伤食，膈满者不宜服，阴虚发热者宜养阴，忌服此汤。宜遵丹溪及养葵之法，若阴虚兼外感者，宜用补阴益气煎等法。）
黄芪（蜜炙钱半）　人参　甘草（炙一钱）　白术（土炒）　陈皮（留白）　当归（五分）　升麻　柴胡（三分）　姜三片。枣二枚，
（东垣原方黄芪只有一钱，其余各三分。立斋常用参芪钱半，白术当归一钱，陈皮七分，升柴五分。如病甚者，参芪或三钱五钱，随证加用。东垣取轻清上升，故数分少。立齐每以济危急，故随证加多，高鼓峰曰：凡六经内伤感证，及暑月劳倦发热，汗出不止者，但用本方加白芍一钱。痢疾腹痛已除，泻犹未止，是脾气下陷也，加酒炒白芍三钱。疟疾发久，形体尪羸，胃中有痰饮者，加半夏一钱。或内有火热，可加黄芩一钱。凡妇女胎前气虚，以致胎动不安，小产崩漏，或产后血虚发热，但加酒炒白芍二钱。此方凡属中宫虚损，病后失调，无不相宜。倪氏曰：七情内伤，脾胃先病，治先脾土，此方是也。）如血不足，加当归，精神短少，加人参、五味，肺热咳嗽去人参，干嗌加葛根。（风药多燥，葛根独能止渴者，以其能升胃中清气，入肺而生水尔。）头痛加蔓荆子，痛甚加川芎，脑痛加藁本、细辛。风湿相抟，一身尽痛，加羌活、防风。有痰加半夏、生姜，胃寒气滞，加青皮、蔻仁、木香、益智。腹胀加枳实、厚朴、木香、砂仁，腹痛加白芍、甘草。热痛加黄连，能食而心下痞，加黄连。咽痛加桔梗，有寒加肉桂，湿胜加苍术。阴火加黄柏、知母，阴虚去升柴，加熟地、山茱、山药，大便秘加酒煨大黄。咳嗽，春加旋复、款冬，夏加麦冬、五味，秋加麻黄、黄芩，冬加麻黄。不去根节，天寒加干姜。泄泻去当归，加茯苓、苍术、益智。如冬月恶寒发热，无汗，脉浮而紧，加麻黄，若脉浮而缓，有汗，加桂枝、芍药。（东垣此方，原为感证中有内伤一种。故立此方，以补伤寒书之所未及，非补虚方也。今感证家，多不敢用，而以为调理补虚服食之药，则谬矣。调理补虚，乃通其意而转用之者尔。）
肺者气之本，黄芪补肺固表为君。脾者肺之母，（土能生金，脾胃一虚，肺气先绝。）人参甘草，补脾益气和中泻火为臣。（东垣曰：参芪甘草，泻火之圣药。盖烦劳则虚而生热，得甘温以益元气，而虚热自退，故亦谓之泻。）白术燥湿强脾，当归和血养阴为佐，（补阳宜兼和阴。不然则已亢。）升麻以升阳明清气，（右升而复其本位。）柴胡以升少阳清气，（左旋而上行。）阳升则万物生，清升则浊阴降。加陈皮者，以通利其气。（陈皮同补药则补，独用则泻脾。）生姜辛温，大枣甘温，用以和营卫，开腠理，致津液。诸虚不足，先建其中。中者何，脾胃是也。（东垣曰：脾胃虚者，因饮食劳倦，心火亢甚，而乘其土位，其次肺气受邪，须多用黄芪，而人参、甘草次之，脾胃一虚，肺气先绝，故用黄芪以益皮毛而固腠理，不令自汗，上喘气短，故以人参补之，心火乘脾，用炙甘草甘温，以泻火热而补脾元，若脾胃急痛，并大虚，腹中急缩，宜多用之，中满者减之。白术苦甘温，除魏总之热，利腰脐间血。胃中清气在下，必加升麻、柴胡以升之，引参、芪、甘草甘温之气味上升，以补脾胃之散，而实其表。又缓带脉之缩急，气乱于中，清浊相干，用去白陈皮以理之，又助阳气上升，以散滞气。脾胃气虚，为阴火伤其生发之气，营血亦亏，血减则心无所养，致令心满而烦，病名曰悗，故用甘辛微温之剂生阳气，若虚烦不宁者，增人参补之。阳旺则能生阴血，或增当归和之，少加黄柏，以救肾水，泻阴中伏火，如烦犹不止，少加生地补肾水，水旺则心火自降。李士材曰：虚人感冒，不任发散者，此方可以代之。东垣曰：肌热者，表热也，服此汤一二剂，得微汗则已，非正发汗，乃阴阳气和，自然汗出也。凡四时挟虚伤寒，通宜补散，故丹溪治伤寒，多用补中益气汤，气虚者，四君子加发散药，血虚者，四物汤加发散药。东垣治风湿，用补中益气汤加羌活、防风、升麻、藁本、苍术。海藏治风湿无汗者，用神术汤，有汗者，用白术汤，治刚痉，神术汤加羌活、麻黄，治柔痉，白术汤加芪、术、桂心。治中暍，脉弦细芤迟者，用黄芪汤，此皆非仲景成法，然对证则可用，亦不可废也。《明医杂著》云：发热有数种，治各不同，仲景论伤、寒、风，此外感也，故宜发表以解散之，此麻黄、桂枝之义也，感于寒冷之月，则当变以辛凉之药，夏暑之月，即当变以甘苦寒之药。又有冬温，此天时不正，阳气反泄，用药不可温热，又有寒疫，却在温热之时，此阴气反逆，用药不可寒凉，又有瘟疫，沿门阖境相似者，此天地之厉气，当随时令，参气运而治，宜辛凉甘，苦寒之药，以清热解毒，若夫饮食劳倦为内伤元气，则真阳下陷，内生虚热，故东垣发补中益气之论，用甘温之药，大补其气，而提其下陷，次用气药以补气之不足也。又有劳心好色，内伤真阴，阴血即伤，则阳气偏胜，而为虚热，是谓阴虚火旺，痨瘵之证，故丹溪发阳有余，阴不足之论，用四物加知柏，补其阴，而火自降，此用血药以补血之不足也。又有夏月伤暑之病，虽属外感，却类内伤。东垣所谓：清暑益气是也。又有因暑热而过食冷物，以伤其内，或过取风凉，以伤其外，此则非暑伤人，因贪凉而致之病，治宜辛热解表，辛温理中之药，却与伤寒治法相类者也。外感之与内伤，寒病之与热病，气虚之于血虚，如冰炭相反，治之若差，则轻病必重，重病必死矣。《医贯》曰：读伤寒书而不读东垣书，则内伤不明，而杀人多矣，东垣《脾胃论》阐明饥饱劳役发热等证，俱是内伤悉类，伤寒切戒汗下，以为内伤多，而外感少，只须温补，不必发散，如外感多，内伤少，温补中少加发散，以补中益气为主。如内伤兼寒者，加麻黄，兼风者，加桂枝，兼暑者，加黄连，兼湿者，加羌活。实乃万世无疆之利，此东垣特发阳虚发热之一门也。然阴虚发热者，十之六七，亦类伤寒，今人一见发热，无不通用发散，发散而毙，则曰伤寒之法已穷，予尝于阴虚发热者，见其大热面赤，口渴烦躁，与六味地黄汤一大剂即愈。如下部恶寒足冷，上部渴深燥极，或饮而反吐，即加肉桂、五味，甚则加附子，冷饮，以此活人多矣，此丹溪发明。阴虚发热之外，尚遗未尽之旨也。张景岳曰：补中益气汤之用，原以治劳倦，内伤发热等证，虽曰为补气也，非发汗也，然实有不散而散之意，故于劳倦感寒，或气虚痎疟，及脾气下陷等证，则最所宜也。若全无表邪寒热，而但有中气亏甚者，则升柴之类，大非所宜，盖以升柴味皆苦寒，性专疏散，虽曰能引清气上升，然唯有邪者，固可因升而散之，使或无邪能不因散而愈，耗其中气乎？即曰此汤以补剂为主，而唯藉升柴以引达清气，不知微虚者，尤可出，人大虚者必难。假借当此之时，即纯用培补，尤恐不及，而再兼疏泄，安望成功？且凡属补气之剂，吾不能升，正以阳主升也，用其升而不用其散，得补阳之大法。又奚必升柴之是赖乎，故于诸证之中，凡其不宜用此者，则有不可不察，如表不固而汗不敛者，不可用，外无表邪而阴虚发热者，不可用，阳气无根而格阳戴阳者，不可用，脾肺虚甚而气促似喘者，不可用，吐血衄血者，不可用，四肢厥逆而阳虚欲脱者，不可用。总之元气虚极者，毫不可泻阴，阳下竭者，毫不可升，真火亏败者，毫不可用清凉。今人但知补中益气汤，可以补虚，一概尚之，而不知病当紧急，则此时机微关系，判于一举指之间，而机微不可紊误者，正此类也。）
加炒芩神曲，名益胃升阳汤。治妇人经水不调，或脱血后食少水泻。（东垣曰：脱血益气，古圣之法也，故先补胃，以助生发之气。）去白术，加草蔻、神曲、半夏、黄柏，名升阳顺气汤。治饮食劳倦所伤，满闷短气，不思食，不知味，时恶寒。（东垣曰：升麻柴胡，味薄性阳，引脾胃清气行于阳道，以滋春气之和。又引参芪甘草上行，充实腠理，使卫外为固。凡补脾胃之药，多以升阳补气名之者此也。又曰：但言补之以辛甘温热之剂，及味之薄者，诸风药是也。此助春夏之升浮者也，此便是泻秋收冬藏之药也。在人之身，乃肝心也。但言泻之以酸味寒凉之剂，并淡味渗泄之药，此助秋冬之沉降者也，此便是泻春生夏长之药也。在人之身，肺肾是也。吴鹤皋曰：升柴辛甘升其清，清升则阳气顺矣。柏皮苦寒降其浊，浊降则阴气顺矣。参、芪、当归、甘草补其虚，虚补则正气顺矣。半夏、陈皮利其膈，膈利则痰气顺矣，豆蔻、神曲消其食，食消则谷气顺矣。）加苍术倍分，半夏、黄芩、益智各三分，名参术益胃汤。治内伤劳倦，燥热，短气，口渴无味，大便溏黄。除当归、白术，加木香、苍术，名调中益气汤。治脾胃不调，胸满肢倦，食少短气，口不知味，及食入反出。加白芍、五味，亦名调中益气汤。（以上俱东垣方）治气虚多汗，余治同前。（本方纯用甘温，所谓劳者温之，损者温之。此加白芍、五味之酸，以收耗散之气，有发有收，此东垣别开一路，以广补中之妙者乎。）加羌活、防风、细辛、川芎，名调营养卫汤。（节庵）治劳力伤寒，头痛身热，恶寒微渴，汗出身痛，脉浮无力。加白芍、细辛、川芎、蔓荆，名顺气和中汤。（宝鉴）治清阳不升，头痛恶风，脉弦微细。加黄柏生地，名补中益气加黄柏生地汤。治阴火乘阳，发热昼甚，自汗短气，口渴无味。
代赭旋复汤  ***************************
（仲景）
治伤寒发汗，若吐若下，解后，心下痞硬，噫气未除。（汗吐下后，大邪难解，胃气弱而不和，虚气上逆，故痞硬。噫气，即俗所谓嗳气也。）并善治反胃，噎食，气逆不降。
旋复花　甘草（三两）　半夏（半升）　人参（二两）　代赭石（一两）　生姜（五两）　大枣（十二枚）
喻嘉言曰：此亦伏饮为逆，但因胃气亏损，故用法以养正，而兼散余邪。大意在噫气不除，上既心下痞硬，更加噫气不除，则胃气上逆，全不下行，有升无降，所谓弦绝者其声嘶，土败者其声哕也。故用代赭领人参，纳气归元海，以镇安其逆，微加散邪涤饮，而痞自开尔。（成氏曰：硬则气坚，旋复之咸，以软痞硬，怯则气浮，代赭之重，以镇虚逆，辛者散也，生姜、半夏之辛，以散虚痞，甘者缓也，人参、大枣、甘草之甘，以补胃弱。《纲目》曰：病解后痞硬嗳气，不下利者，用此汤，下利者，生姜泻心汤。《活人》云：有旋复代赭证，或咳逆气虚者，先服四逆汤，胃寒者，先服理中汤，后服此汤为良。）
升阳益胃汤  ***************************
（东垣）
治脾胃虚弱，怠惰嗜卧。时值秋燥令行，湿热方退，体重节痛，口苦舌干，心不思食，食不知味。大便不调，小便频数。兼见肺病，洒淅恶寒，惨惨不乐，乃阳气不升也。
黄芪（二两）　半夏　甘草（炙）　人参（一两）　白芍（炒）　羌活　独活　防风（五钱。以其秋旺，故以辛温泻之。）　陈皮（四钱留白）　白术（土炒）　茯苓（小便利不渴者，勿用。）　泽泻（无淋勿用）　柴胡（三钱）　黄连（二钱）　每三钱，姜枣煎。（《列证》云，治秋燥，此方殊为不合。）
六君子助阳益胃，补脾胃之上药也。加黄芪以补肺而固卫，芍药以敛阴而调营。羌活独活防风柴胡以除湿痛，（羌活除百节之痛。）而升清阳。茯苓泽泻以泻湿热，而降浊阴。少佐黄连，以退阴火。补中有散，发中有收。使气足阳生，自正旺而邪服矣。（东垣曰：此治脾胃兼肺病也，何故秋旺，用参、术、芍药之类，反补脾，为脾胃虚，则肺俱受病。故因时而补，易为力也。又曰：予病脾胃久衰，一日体重，肢节疼痛，大便泄下，小便闭塞，默思你《内经》云：在下者，因而竭之。是先利小便也。又治诸泻，小便不利者，先分利之，治湿不利小便，非其治也，当用淡渗之剂，又思圣人之法，虽布在方策，其未尽者，以意求之。今寒湿客邪，自外入里而甚暴，若用淡渗以利之，病虽即已，是降之又降，复益其阴，而重竭其阳也。治以升阳风药，是为宜尔。羌活、独活、升麻、柴胡各一钱，防风
炙甘草各五分，一剂而愈，大法寒湿之胜，风以平之。又曰：下者举之，圣人之法，举一可知百矣，东垣又曰：药中但犯泽泻、猪苓、茯苓、木通、灯草，淡味渗泄之类，皆从时令之旺气，以泄脾胃之外邪，而补金水之不足也。或小便已数，肝肾不受邪者，而误用之，必大泻真阴，竭绝肾水，先损其两目也。又云：《灵枢》云：头有疾，取之足，谓阳病取阴也，足有疾，取之上，是阴病取阳也，中有疾，旁取之，中者，脾胃也，旁者，少阳甲胆也，甲胆，风木也，东方春也，胃中谷气者，便是风化也，胃中湿胜而成泄泻，宜助甲胆，风胜以克之，又是升阳助清气上行之法也。）
补脾胃泻阴火升阳汤  ***************************
（东垣）
治饮食伤胃，劳倦伤脾，火邪乘之，而生大热。右关脉缓弱，（脾虚）或弦，（木克土）或浮数。（东垣曰：湿热相合，阳气日虚，不能上升。脾胃之气，下流肝肾，是有秋冬而无春夏也。惟泻阴火升阳气，用味薄风药升发，则阴不病而阳气生矣。）
黄芪　苍术（泔浸炒）　甘草（炙）　羌活（一两）　升麻（八钱）　柴胡（两半）　黄连（酒炒五钱）　黄芩（炒）　人参（七钱）　石膏（长夏用少许）　每服三钱，或五钱。
柴胡、升麻、羌活，助阳益胃，以升清气。人参、苍术、黄芪、甘草，益气除湿，以补脾胃。黄芩、黄连、石膏，凉心清热，以泻阴火。（东垣曰：胃乃脾之刚，脾乃胃之柔，饮食不节，则胃先病，脾无所禀而后病，劳倦则脾先病，不能为胃行气而后病。胃为十二经之海，脾胃即虚，十二经之邪，不一而出。假令不能食而肌肉削，此本病也，右关脉缓而弱，本脉也，或本脉中，兼见弦脉，证中或见四肢满闷、淋溲、便难、转筋一二证，此脾胃兼肝病也，当加风药以泻之。脉中兼见洪大，证中或见肌热、烦热、面赤、肉消一二证，此脾胃兼见心病也，当加泻心火之药。脉中兼见浮涩，证中或见短气、气上、喘咳、痰盛、皮涩一二证，此脾胃兼肺病也，当加泄肺及补气之药。脉中兼见沉细，证中或见善欠、惊恐一二证，此脾胃兼肾病也，当加泻肾水之浮，及泻阴火之药，盖百病皆从脾胃生也，处方者当从此法，加时令药。）
橘皮竹茹汤  ***************************
（金匮）
治久病虚羸，呕逆不已。（胃寒则呕，胃热亦呕，有停痰，有积饮，皆作呕。此为久病虚火上逆而干呕者。）亦治吐利后，胃虚哕逆。
橘皮　竹茹（二升）　甘草（五两）　人参（一两）　生姜（半斤）　大枣（三十枚）
徐忠可曰：此胃虚而冲逆为哕，然非真元衰弱之比。故以参甘培胃中元气，而以橘皮、竹茹，一寒一温，下其上逆之气。以姜枣宣其上焦，使胸中之阳，渐畅而下达。谓上焦固受气于中焦，而中焦亦禀承于上焦，上焦既宣，则中气自调也。加半夏、麦冬、赤茯、枇杷叶，亦名橘皮竹茹汤。
丁香柿蒂汤  ***************************
（严氏）
治久病呃逆。因于寒者。（呃在中焦谷气不运，其声短小，得食即发，为胃呃，呃在下焦真气不足，其声长大，不食亦然，为肾呃。久呃则胃肾俱寒者为多。此病有因痰阻气滞者，有因瘀血者，有因火郁者，有因胃实失下者，此皆属实。有因中气大虚者，有因大下胃虚，阴火上逆者，此皆属虚。寒热虚实，治法不一，古方以此汤治寒呃）
丁香　柿蒂（二钱）　人参（一钱）　生姜（五片）　一方加陈皮半夏茯苓甘草良姜。
丁香泄肺温胃而暖肾，生姜去痰开郁而散寒，柿蒂苦涩而降气，人参所以辅真气，使得展布也。（朱丹溪曰：人之阴气，因胃为养，土伤则木挟相火，直冲清道而上，作呃逆。古人以为胃寒，用丁香柿蒂，不能清痰利气，惟助火而已。李时珍曰：朱氏但执以寒治热，矫枉之过矣。按：古人治阴呃，每用桂、附、干姜、吴萸、丁香、茴香诸辛热药，多有收效者，治阳呃用橘红竹茹汤，《玉机微义》曰：呃逆本由阴气已虚，阳火暴甚，直冲而上出于胃，入于肺而作声。东垣用凉药者，所以泻热降火也。若阴证呃逆，以阴气先消，阳火亦竭，浮于胸中，亦欲散也。故不用寒药，而反以温药养胃，留其阳气，胃气和则愈，阳生则阴长之说也。）
除人参生姜加竹茹橘红，名丁香柿蒂竹茹汤，又名橘红竹茹汤，治阳呃。（或问：治阳呃者，何以不用知柏？吴鹤皋曰：此少阳虚邪，非实邪也，故用柿蒂、竹茹之味薄者主之。若知柏味厚，则益戕其中气，痞塞不益甚乎，古人盖深权之矣。）除人参生姜，亦名丁香柿蒂汤。《严氏宝鉴》去人参，加青皮、陈皮，《三因》去人参，加良姜、甘草，名丁香散。
四磨汤  ***************************
（严氏）
治七情气逆，上气喘急，闷开不食。（怒则气上，思则气结，忧愁不已。气多厥逆，重则眩仆，轻则上气喘急，满闷妨食。）
槟榔　沉香　乌药　人参　等分。浓磨煎三四沸，温服。一方人参易枳壳，一方去参加枳实木香。白酒磨，名五磨饮。治暴怒卒死。（名曰气厥。）
气上宜降之，故用槟榔沉香。（槟榔性如铁石，沉香入水独沉，故皆能下气。）气逆宜顺之，故用乌药。加人参者，降中有升，泻中带补，恐伤其气也。
举元煎  ***************************
（景岳）
治气虚下陷，血崩血脱，亡阳垂危等证。有不利于归熟等剂，而但宜补气者，以此主之。
黄芪（炙）　人参（三五钱）　白术（炒）　甘草（炙一二钱）　升麻（炒五七分）　如兼阳气虚寒者，桂附干姜，随宜佐用。如兼滑脱者，可加乌梅二个，或文蛤七八分。
独参汤  ***************************
诸虚气弱，脉微危急，及大失血者，此方主之。（血脱者须益其气，盖有形之血，不能速生，无形之气，所当急固，阳生则阴长也。）方见卷十二下救急门　有痰者加姜汁或竹沥，烦躁者加童便，（虚而有火。）身寒者加附子。人参得天地冲和之气以成形，故用之以补冲和之气，使其一息尚存，则可以次第而疗诸疾。是以病之危急而虚者，良医以气为首务也。

卷一下·理血门  ——————————————————————————————————————————————————————————————————————————————————————————

理血门  ***************************
（人有阴阳，即为血气，阳主气，故气全则神旺，阴主血，故血盛则形强。人生所赖，唯斯而已，盖其源源而来，生化于心，总统于脾，藏受于肝，宣布于肺，施泄于肾，灌溉一身，凡为七窍之灵，为四肢之用，为筋骨之和柔，为肌肉之丰盛。以至滋脏腑，安神魂，润颜色，充营卫。津液得以通行，二阴得以条畅，凡形质所在，无非血之用也，人有此形，唯赖此血，故血衰则形萎，血败则形坏矣。然血化于气，血成于阴，阳虚固不能生血，所以血宜温而不宜寒，阳亢则最能伤阴，所以血宜静而不宜动。此盈虚性用之机，苟能察其精义，而治得其宜，又何血病之足虑？如熟地、当归、枸杞、鹿茸、山萸，血虚所宜，生地、芍药、阿胶，血热所宜，栀子、犀角，血之大热所宜，桃仁、红花、苏木、丹皮，血瘀所宜，乳香、没药、五灵脂、凌霄花，血瘀而痛所宜，丹参、益母草、醇酒，血滞所宜，升麻、川芎、白芷、血陷所宜，棕灰、发灰、白及、乌梅、倍子，血滑所宜，乳酪、酥油、柏子仁、苁蓉，血燥所宜，姜、桂，血寒所宜，人参、白术、黄芪、甘草，气虚不能生血，及不能摄血所宜。苟能独类而长之，可以应无穷之变矣。）
四物汤  ***************************
治一切血虚，及妇人经病。（月经先期为热，后期为寒，为虚，为郁，为痰。丹溪曰：经水者，阴血也。阴必从阳，故其色红。上应于月，其行有常，故名曰经。为气之配，因气而行，成块者，气之凝。将行而痛者，气之滞。行后作痛者，气血俱虚也。色淡，亦虚也。错经妄行者，气之乱。紫者，气之热，黑则热之甚也。今人见紫黑作痛成块，率指为风冷乘之，而用温热之剂，祸不旋踵矣。《经》曰：亢则害，承乃制。热极则兼水化，所以热则紫，甚则黑也。若曰风冷，必须外得。设或有之，十不一二也。《玉机微义》曰：寒则凝而不行，既行而紫黑，故知非寒也。）
当归（酒洗）　生地（三钱）　芍药（二钱）　芎（钱半）
如凉血，心加黄连，肝，条芩，肺，枯芩，大肠，实芩，胆，黄连，肾、膀胱，黄柏，脾，生地，胃，大黄，三焦，地骨，心包络，丹皮，小肠，栀子、木通。如清气，心与包络加麦冬，肺，枳壳，肝，柴胡、青皮，脾，白芍，胃，干葛、石膏，大肠、三焦，连翘，小肠，赤茯，膀胱，滑石、琥珀。血虚加龟板，血燥加人乳，血瘀加桃仁、红花、韭汁、童便行之。暴血加薄荷、元参散之，血不止加炒蒲黄、京墨，久不止加升麻引血归经。妇人经血紫黑，脉数为热，加芩连。血淡脉迟为寒，加桂附。人肥有痰，加半夏、南星、橘红。人瘦有火，加黑栀、知母、黄柏。郁者加木香、砂仁、苍术、神曲，瘀滞加桃仁、红花、延胡、肉桂。气虚加参芪，气实加枳朴。（以上乃旧时加用法，切不可执。）当归辛苦甘温，入心脾生血为君。生地甘寒，入心肾滋血为臣。芍药酸寒，入肝脾敛阴为佐。芎辛温，通上下而行血中之气为使也。（川芎入厥阴心包、肝经，上行头目，下行血海，《玉机微义》曰：川芎，血中之气药也，通肝经，性味辛散，能行血滞于气也，地黄，血中血药也，当归，血中主药也，通肝经，性味辛温，分三治，全用活血，各归其经也。芍药，阴分药也，通脾经，性味酸寒，能和血治血虚腹痛也，此特血病而求血药之属者也。若气虚血弱，又当从《长沙》，血虚以人参补之。阳旺即能生阴血也。丹溪治阴虚发热，于血药四物汤，亦分阴阳，血之动者为阳，归芎主之，血之静者为阴，地芍主之。血之阴不足，虽芎归辛温亦不用，血之阳不足，虽姜桂辛热亦用之。与泻火之法，正治从治相同。吴鹤皐曰：地芍养五脏之阴，芎归调营中之气，阴阳调和，而血自生，若失血太多，气息几微之际，慎勿与之。盖四物阴类，非所以生物者也，当重用参芪，以固欲绝之气。故曰：脱血者先益其气，否则川芎香窜，反能耗气，气血双亡而死矣。故凡胃虚气弱之人，皆不宜服。丹溪谓产后忌用芍药，恐酸寒伐生生之气，然芍药专治血虚气痛，新产正血虚气痛之时，醇酒微炒，用之何害？又血块凝滞作祸，不可泥于产后大补气血，放胆用之，用玉烛散无妨，推陈致新，亦是补法，只因产后大补气血一语，致积血而殒者多矣。张景岳曰：治血之剂，古人多以四物汤为主，然亦有宜有不宜，盖补血行血，无如当归，但当归之性动而滑，凡因火动血者忌之，因火而嗽，因湿而滑者，皆忌之。行血散血，无如川芎，然川芎之性，升而散，凡火载血上者忌之，气虚多汗，火不归原者，皆忌之。生血凉血，无如生地，敛血清血，无如芍药，然二物皆凉，阳虚者非宜也，脉弱身凉，多呕便溏者，皆非宜也，故凡用四物以治血者，不可不察其宜否之性。）
加黄柏知母，名知柏四物汤。再加玄参，名滋阴降火汤。治阴虚有火，知柏四物蜜丸，名坎离丸。治阴虚嗽血。（丹溪论痨瘵，主乎阴虚，盖自子至巳属阳，自午至亥属阴，阴虚则热在午后子前，寤属阴，阴虚则盗汗从寤时出。升属阳，降属阴，阴虚则气不降，痰涎上逆，吐出不绝，脉浮属阳，沉属阴，阴虚则浮之洪大，沉之空虚，宜用四物竹沥加炒柏，龟板，补阴降火之剂。又须远嗜欲，薄滋味，静心调养以助之。《准绳》云：丹溪治痨瘵，主乎阴虚，用四物加柏主之，世医遵用，百无一效，何哉？盖阴虚火必上炎，当归辛温，非滋虚降火之药，川芎上窜，肺虚炎短乏者所宜，地黄泥膈，非胃弱痰多食少者所宜，知柏辛苦大寒，虽曰滋阴，其实燥血，虽曰降火，久而增气，反能助火，至于败胃，所不待言，不若用薏仁、百合、天冬、麦冬、桑皮、地骨、枣仁、北味、枇杷叶之类，佐以生地汁、藕汁、人乳、童便等。如咳嗽则多用桑皮、枇杷叶，有痰增贝母，有血增薏仁、百合、阿胶，热甚增地骨，食少增薏仁至七八钱，而麦冬常为之主，以保肺金而滋化源，无不取效。又曰：虚劳之疾，百脉空虚，非黏滞之物填之不能实也。精血枯涸，非濡湿之物滋之不能润也，当用参、芪、地黄、二冬、枸杞、五味之属各煎膏，另用青蒿以童便熬膏，合前诸汁，并麋角胶、霞天膏化服。大抵薏仁、百合之属治肺虚，参、芪、地黄膏之类治肾虚，盖心肝属阳，肺肾属阴，补肺肾既是补阴，非知柏四物之谓也。）加黄连、胡黄连，名二连四物汤。（元戎）治气旺血虚。五心烦热，热入血室，夜分发热。（血室，冲脉也。冲为血海，昼静夜剧。阳陷阴中，名热入血室。）加黄柏、黄芩、甘草，名三黄四物汤。治阴虚潮热。用生熟二地，加黄芪、丹皮、升麻、柴胡，名三黄补血汤。治亡血血虚，六脉俱大，按之空虚。（二地补血，丹皮凉血，黄芪补气，升柴升阳，阳旺则能生血也。）加桃仁、红花，名元戎四物汤。治血结便秘，扑损瘀血。加羌活防风，（一用秦艽）名治风六合汤。治风虚眩晕。风秘便难，蜜丸，名补肝丸。（肝以散为补。）加木香、槟榔，名治气六合汤。治血虚气滞，或血气上冲。加羌活、天麻，蜜丸，名神应养真丹。治足厥阴经受风寒暑湿，瘫痪不遂，语言謇涩，及血虚脚气，加桃仁、红花、竹沥、姜汁，治半身不遂，在左者属瘀血。（瘀血不去，则新血不生。故用桃仁、红花，活血去瘀。加姜汁、竹沥者，以痰无分左右也。）去白芍，加防风，名防风当归散，治发汗过多。而成痉证，宜去风养血，去地黄加干姜，名四神汤。治妇人血虚心腹㽱痛。（㽱音鸠。又音绞。急痛也。）加艾叶、四制香附，（童便盐水酒醋各浸三日。）醋丸，名艾附暖宫丸，治子宫虚冷。再加阿胶，名妇宝丹，治虚寒，月水不调。加丹皮、地骨，治妇人骨蒸。除芍药、地黄，名归芎汤。为末，名佛手散，又名一奇散，又名君臣散。治产后血虚头痛，胎动下血，服此即安。子死腹中，服此即下，催生神效。四物各七钱，加防风一两，栀子、黄芩、黄连各三钱，每服五钱。如脉实，加大黄。名生地黄连汤。（海藏）治妇人血风证，去血过多，因而燥涸，循衣摸床，撮空闭目，扬手掷足，错语失神，脉弦浮而虚。（男子去血过多，亦有此证。）（陶节奄曰：大承气汤，气药也，自外而之内者用之。生地黄连汤，血药也，自内而之外者用之。气血合病，循衣摸床证同。自气之血，血而复之气者，大承气汤下之。自血之气，气而复之血者，生地黄连汤主之。二者俱不大便，此是承气汤对子。又与三黄石膏汤相表里，是皆三焦包络诸火之病也。病既危急，只得以此降血中之伏火尔。《纲目》曰：四物与桂枝、麻黄、白虎、柴胡、理中、四逆、茱萸、承气、凉膈等，皆可作各半汤，此易老用药大略也。）加大黄、芒硝、甘草，当归用尾，芍药用赤，名玉烛散。（子和）治经闭腹痛，体瘦善饥。（取尔雅四时和气，谓之玉烛之义也。）
抵当汤  ***************************
（仲景）
治太阳病六七日，表证仍在，（发热恶寒。头痛项强。）脉微而沉，反不结胸，其人发狂者。以热在下焦，少腹当硬满，小便自利者，必有蓄血，令人善忘。所以然者，以太阳随经于热在里故也。（太阳为经，膀胱为腑，此太阳热邪，随经入腑，热与血抟，故为蓄血，脉沉为在里，表证仍在，则邪气犹浅，不结于胸中而发狂，《经》曰：热结膀胱，其人如狂。又曰：血并于下，乱而善忘。小腹硬满，而小便不利者，为溺涩，硬满而小便利者，为蓄血。《准绳》曰：玩仍在二字，则邪气为不传里，非犹浅也。膀胱为太阳本经，曰热结下焦，曰少腹硬满，曰小便自利，皆膀胱之证，故总结曰随经瘀热也。在里二字乃随膀胱之里，非三阴之里也。按：太阳在阳在表，纵有沉紧，沉滑之脉，皆不得以里阴名之。）
水蛭（三十个，猪脂熬黑）　虻虫（三十个，去头足翅）　桃仁（二十枚，去皮尖研）　大黄（四两，酒浸）
苦走血，咸渗血，虻虫、水蛭之苦咸，以除蓄血。甘缓急，苦泄热，桃仁、大黄之甘苦，以下结热。（程郊倩曰：表证仍在，脉微而沉，是有表证而无表脉。热在下焦可知，非桂枝所能散，桃仁所能攻。缘热结膀胱，与瘀热在里，邪有浅深，故桃仁承气与抵当汤，攻有缓急。）减水蛭十个，虻虫、桃仁各减五个，分为四丸，每水煮一丸，名抵当丸，治本病无喜忘如狂之证者。附代抵当丸，大黄（四两）、生地、归尾、桃仁、穿山甲、元明粉（各一两）、桂心（三钱）、蜜丸。（桃仁、归尾、生地，润以通之，桂心热以动之，大黄、元明粉，苦寒咸寒以推荡之，加穿山甲，引之以达于瘀所也。）
桃仁承气汤  ***************************
（仲景）
治伤寒外证不解，热结膀胱，小腹胀满，大便黑，小便利，燥渴谵语，蓄血，发热如狂。及血于胃痛，腹痛肋痛，疟疾实热夜发，痢疾蓄血急痛。（热邪自太阳不解，传入膀胱之腑，与血相抟，若血自下，则热随血出而愈，不下者，血蓄下焦，故小便急胀，皮见青紫筋。大便黑者，瘀血也，小便利者，血病而气不病也。小便利而少腹仍急，故知蓄血，心主血，邪热上干，心君不宁，故烦躁谵语而如狂，瘀血聚于阳明则胃痛，在太阴则腹痛，在厥阴则胁痛，疟夜发者，热入血分也，《活人》云：不当汗而汗之，亡其津液，阳扰之极，则侵阴也，故燥血蓄于胸中也。李梴曰：太阳证则如狂，阳明证则善忘，少阳证则寒热如疟，伤寒有用大承气不解，反便坚善食者，瘀血也。凡胸中满，心下满者，皆气也，腹中满者，或燥屎，或宿食，少腹满者，或溺或血停蓄而胀痛也。清阳出上窍，故上满者为气多，浊阴出下窍，故下满者为血多，俱是热病，唯冷结膀胱，少腹满一证为寒，有手足厥冷为可辨。）
桃仁（五十枚，去皮尖研）　大黄（四两）　芒硝　甘草　桂枝（二两）
大黄芒硝，荡热去实，甘草和胃缓中，此调胃承气汤也。热甚则搏血，血聚则肝燥，故加桃仁之甘苦，以润燥而缓肝。加桂枝之辛热，直连于所而行之也。〔撄宁生曰：（滑伯仁。号撄宁生。）血溢血泄，诸蓄妄者，其始也。率以桃仁、大黄行血破于之剂，折其锐气，然后区别治之。或问失血复下，虚何以当。伊举曰：血既妄行，迷失故道，不去蓄利瘀，则以妄为常。何以御之，且去者自去，生者自生，何虚之有。喻嘉言曰：用桃仁以达血所，加桂枝以解外邪，亦犹大柴胡汤用柴胡解外相似，益见太阳随经之邪，非桂枝不解尔。程郊倩曰：五苓散与桃仁承气，均为太阳犯府之药。一利前而主气分，一利后而主血分，治各不同。〕
节奄加青皮、枳实、当归、芍药、苏木汁、柴胡，名桃仁承气对子。（加青皮、枳实，破血必行气也。加当归、芍药，去瘀而生新也。柴胡平肝，升清而散表热，苏木助桃仁、桂心以逐瘀血。）
苍术地榆汤  ***************************
（洁古）
治脾经受湿，痢疾下血。
苍术（泔浸炒三两）　地榆（炒黑一两）　每一两煎。
苍术燥湿强脾，升阳而开郁，地榆清热凉血，酸收而断下，为治血痢肠风之平剂，初起者勿用。加芍药、阿胶、卷柏，名芍药地榆汤，（河间）治泄痢脓血，乃至脱肛。（阿胶补血与液，为肺大肠要药，能治热剂。）
芍药汤  ***************************
（洁古）
治下痢脓血稠黏，腹痛后重。（下痢皆属湿热，赤为伤血，白为伤气。脓血稠粘，气血两伤也。腹痛后重，气血皆滞也。刘河间曰：行血则脓血自愈，调气则后重自除。）
芍药（一两）　归尾　黄芩　黄连　大黄（三钱）　木香　甘草（炙）　槟榔（二钱）　桂（钱半）　每服五钱，痢不减加大黄。（此为实热者言也，然今之热者鲜矣。）
芍药酸寒，泻肝火，敛阴气，和营卫，故以为君。大黄归尾，破积而行血。木香槟榔，通滞而行气。黄芩黄连，燥湿而清热。痢由湿热责于肠胃，不得宣通，故大便重急，小便赤涩也。辛以散之，苦以燥之，寒以清之，甘以调之。加肉桂者，假其辛热以为反佐也。
除桂甘草，加枳壳，名导滞汤。（一作导气汤。）治前证兼渴者。（此方今人多用，偿遇虚寒者而误用之，祸不旋踵矣。）
秦艽白术丸  ***************************
（东垣）
治痔疮痔漏，有脓血，大便燥结，痛不可忍。（手阳明大肠，庚金也，清燥主收，司行津液，以从足阳明胃土之化，旺则生化万物，人或醉饱入房，酒热留着，忍精不泄，流注纂间，前阴之气，归于大肠，木乘火势而侮燥金，火就燥，则大便闭而痔作矣，受病者燥气也，为病者胃湿也，湿热风燥，四气和邪，发当泻火润燥，疏风和血止痛。）
桃仁（研）　归尾（酒洗）　秦艽　白术一两　枳实（麸炒）　皂角子（烧存性）　泽泻（五钱）　地榆（三钱）　面糊丸。
秦艽、归尾、桃仁，润燥和血，（秦艽为风药中润剂。）皂角仁以除风燥，地榆以破血止血，枳实苦寒，以泄胃实。泽泻咸泄，使气归于前阴，以清湿邪也。白术之苦甘，以泻火而益元气，故曰甘寒泻火，乃假枳实之寒也。大便秘涩，以大黄推荡之。其津液益不足，用当归和血，加油润之剂，自然软利矣。
除地榆，加大黄红花，名秦艽当归汤，治痔漏，大便燥结疼痛。用秦艽一味，加羌活、防风、麻黄、升麻、柴胡、藁本、细辛、黄芪、炙草、红花，名秦艽羌活汤，治痔漏成块，下垂，不任其痒。除皂角、枳实、地榆，加防风、升麻、柴胡、陈皮、大黄、黄柏、红花、炙草，名秦艽防风汤，治痔漏，大便时疼痛。（东垣曰：如无痛者，非痔漏也。）除白术、枳实、地榆，加苍术、黄柏、大黄、槟榔、防风，名秦艽苍术汤，（以上俱东垣方）治同。（东垣曰：肠头成块者，湿也，作大痛者，风也，大便燥结者，兼受火热也，是湿热风燥，四气合邪，当去四者，以破气药兼之，治法全矣。）
麻黄人参芍药汤  ***************************
（东垣）
治吐血，外感寒邪，内虚蕴热。
麻黄（去外寒。）　黄芪（实表益卫）　甘草（炙，补脾）　白芍药（安太阴，各一钱）　人参（益元气而实表）　麦冬（保肺气，各三分）　五味子（五粒，安肺气）　当归（和血养血）　桂枝（和营卫，各五分）　热服。
《纲目》曰：观此一方，足以为万世模范矣。盖取仲景麻黄汤，与补剂各半服之。但凡虚人当服仲景方者，宜以此为则。（东垣治一贫士，病脾胃虚，与补药愈后。继居旷室，卧热炕，咳而吐血，东垣谓此久虚弱，冬居旷室，衣服单薄，是重虚其阳，表有大寒，壅遏里热，火邪不得舒仲，故血出于口。当补表之阳，泻里之虚热。因思仲景治伤寒，脉浮紧，当以麻黄汤发汗，而不与之，遂成衄血，却与麻黄汤立愈。与此甚同，因作此汤，一服而愈。）
当归补血汤  ***************************
（东垣）
治伤于劳役，肌热面赤，烦渴引饮，脉大而虚。（血盛则身凉，血虚则身热，此以饥饱劳役，伤其阴血，虚阳独胜，故肌热烦渴，与阳明白虎证无异，但白虎证得之外感，实热内盛，故脉大而长，按之有力，此证得之内伤，血虚发热，脉洪大而无力，《内经》所谓脉虚血虚是也，误服白虎汤，必毙。）
黄芪（炙一两）　当归（酒洗二钱）　空心服。
当归滋阴养血，黄芪乃补气之药。何以五倍于当归，而云补血汤乎？盖有形之血，生于无形之气。又有当归为引，则从之而生血矣。《经》曰：阳生则阴长，此其义尔。
槐花散  ***************************
（本事）
治肠风脏毒下血。（血之在身，有阴有阳，顺气而行，循流脉中，调和五脏，撒陈六腑，谓之营血。阴者居于络脉，专守脏腑，滋养神气，濡润筋骨，若感内外之邪而受伤，则或循经之阳血，至其伤处，为邪气所阻，漏泄经外，或居络之阴血，因留着之邪，溃裂而出，则皆渗入肠胃而泄矣。世俗率以肠风名之，不知风乃六淫之一尔，若肠胃受火、热二淫，与寒、燥、湿怫郁其气，及饮食劳力，伤其阴络之血者，亦可谓之肠风乎？《针经》曰：阳络伤则血外溢而吐衄，阴络伤则血内溢而便溺。戴氏以随感而见，色鲜者为肠风，积久而发，色瘀者为脏毒，又云：色鲜为热，自大肠气分来，色瘀为寒，自小肠血分来。或曰：肠风者，风邪淫胃，脏毒者，湿邪淫胃。脏毒，肠风之血，出于脏肠之间，五痔之血，出于肛门蚀孔处，治各不通。）
槐花（炒）　侧柏叶（杵）　荆芥（炒黑）　枳壳（炒）　等分为末。每服三钱。米饮下。
侧柏养阴燥湿，最清血分。槐花疏肝泻热，能凉大肠。荆芥散瘀搜风，（为风病血病要药。）　枳壳宽肠利气。（此病多由湿热风燥之邪，如久不愈者，不宜纯用寒凉，须兼温补，及升举之药。大法凉血用槐角、地榆、侧柏、条芩、炒连、栀子、生地，和血用阿胶、当归、川芎、白芍，风湿用秦艽、防风、荆芥、苍术、茯苓。血瘀少加桃仁、红花、苏木，宽肠用枳壳，升举用升麻，补气生血加人参、黄芪、白术、甘草。）
加当归生地川芎，入乌梅生姜煎，名加减四物汤。（济生）治同。（补血凉血。）除柏叶荆芥，加当归黄芩防风地榆，酒糊丸。名槐角丸，（局方）治同。（凉血。疏血。）除柏叶枳壳，加青皮等分，亦名槐花散。（洁古）治血痢，腹不痛，不里急后重。除柏叶枳壳，加当归川芎熟地白术青皮升麻，名当归和血散。（东垣）亦名槐花散，治肠澼下血，湿毒下血。经验方单用槐花荆芥炒黑为末，酒服，亦治下血。
咳血方  ***************************
（丹溪）
治咳嗽痰血。（咳者，有声无物，嗽者，有物无声，咳嗽者，有声有物也。肺为华盖，至清之脏，有火则咳，有痰则嗽。肺主气，气逆为咳，肾主水，水泛为痰，肾脉上入肺，循喉咙，其支者，从肺络心，属胸中。故病则俱病也，涎唾中有少血散漫者，此肾从相火炎上之血也。若血如红缕，从痰中咳出者，此肺络受热伤之血也。若咳出白血，浅红色，似肉似肺者，必死。凡唾中带血，咯出有血或血丝，属肾经。鼻衄出血，咳嗽有血，属肺经。呕吐成盆成碗者，属胃经。阳明多血多气故也。自两胁逆上吐出者，属肝经。溺血，属小肠、膀胱经。下血，属大肠经。牙宣出血，属胃肾虚火。舌血，谓之舌衄，汗孔出血，谓之肌衄，心与肝也。又惊而动血者属心，怒而动血者属肝，忧而动血者属肺，思而动血者属脾，劳而动血者属肾。）
青黛（水飞）　栝楼仁（去油）　海石（去砂）　山栀（炒黑）　诃子肉等分为末，蜜丸，噙化，嗽甚加杏仁。
肝火上逆，能烁肺金，故咳嗽痰血。青黛泻肝而理血，散五脏郁火。栀子凉心而清肺，使邪热下行，二者所以治火。栝楼润燥滑痰，为治嗽要药。（能清上焦痰火。荡除郁热垢腻。）海石软坚止嗽，清水之上源。（能软坚痰。痰除则嗽止。肺为水之上源。）二者降火而兼行痰。加诃子者，以能敛肺而定痰喘也，不用治血之药者，火退则血自止也。
龙脑鸡苏丸  ***************************
（局方）
治肺有郁热，咳嗽，吐血，衄血，下血。（肺有郁热，故咳嗽，甚则逼血上行而吐衄，肺移热于大肠则下血。）热淋，消渴。（肺热则膀胱绝其化源，故淋闷，肺热则渴而多饮，为上消。）口臭（脾胃有热。）口苦（肝胆有热）清心明目。
鸡苏叶（一名龙脑薄荷一两六钱）　生地（六钱）　麦冬（四钱）　蒲黄　阿胶　木通　银柴胡（二钱）　甘草（钱半）　黄芪　人参（一钱）
先将木通柴胡浸二日，熬汁，地黄浸汁熬膏，再用蜜三两，炼过和丸，梧子大。每服二十丸，细嚼汤下，一方有黄连。
肺本清肃，或受心之邪焰，或受肝之亢害，故见诸证。鸡苏轻扬升发，泻肺搜肝，散热理血，故以为君。生地凉血，炒蒲黄止血，以疗诸血。柴胡平肝解肌热，木通利水降心火，麦冬阿胶润燥清肺。参芪甘草，泻火和脾。此亦为热而涉虚者设，故少佐参芪也。（喻嘉言曰，此丸两解气分血分之热。）
犀角地黄汤  ***************************
（济生）
治伤寒胃火热盛，吐血，衄血。（口血曰吐，鼻血曰衄，吐行浊道，衄行清道，喉与咽二管不同也。经者，循经之血，走而不守，随气而行，火气急迫，故随经直犯清道，上脑而出于鼻为衄，其从肺窍而出之血，守而不走，胃虚不能摄血，或为火逼，故呕吐从咽而出也。吐血之热在腑，衄血之热在经，杂病衄血为里热，伤寒衄血为表热）
嗽血便血。（《经》曰：心移热于肺，则咳嗽出血。便血有寒热二证，伤寒便血，为传经热邪）蓄血如狂，漱水不欲咽，（瘀血在上焦，则善忘，在下焦，则如狂，漱水不欲咽，热在经，未入里也。蓄血发躁，而内不渴，故虽漱水而不欲咽。海藏曰：阳明病，口燥，漱水不欲咽者，必衄。伤寒当发汗而不发汗，邪热入里，逼血妄行，故见诸证）及阳毒发斑。（热甚伤血，里实表虚，发于皮肤，而为斑疹。伤寒下早，热毒乘虚入胃，则发斑，下迟，热留胃中亦发斑，或服热药多亦发斑。见红点者，为疹，如锦纹者为斑，疹轻而斑重，色紫黑者，热极而胃烂也，多死。凡斑疹，慎不可汗，汗之重令开泄，更增斑烂，亦不可遽下，恐斑毒内陷也。）
生地（两半）　白芍（一两）　犀角（角尖尤良。鹿取茸。犀取尖。其精气尽在是也。作器物者，多被蒸煮，不堪入药。）　丹皮（二钱半）每服五钱。
热甚如狂者，加黄芩一两。因怒致血者，加栀子柴胡。（黄芩泻上中二焦之火，栀子泻三焦之火，柴胡平少阳厥阴之火。）
血属阴本静，因诸经火逼，遂不安其位而妄行。犀角大寒，解胃热而清心火。芍药酸寒，和阴血而泻肝火。（肝者心之母。）丹皮苦寒，泻血中伏火。生地大寒，凉血而滋水，以共平诸经之僭逆也。（海藏曰：血分三部，药有轻重，犀角地黄汤治上血，如吐衄之类，桃仁承气汤治中血，如血蓄中焦，下痢脓血之类，抵当汤丸治下血，如蓄血如狂之类。又曰：此证足太阴所主，脾不裹血，越而上行，实者犀角地黄汤，虚者黄芩芍药汤。凡病呕吐血者，咸用芍药主之，故知太阴药也。《医贯》曰：犀角地黄汤乃衄血之的方，盖犀，水兽也，可以分水，可以通天，鼻衄之血，从任督而至巅顶，入鼻中，唯犀角能下，入肾水，引地黄滋阴之品，由肾脉而上，故为对证。若阴虚火动，吐血与咳咯者，皆可借用成功，若阳虚劳嗽，及脾胃虚者，皆不宜。《活人书》言：瘀血入里，吐衄血者，犀角地黄汤，乃阳明圣药。如无犀角，代以升麻，二药性味相远，何以为代？盖以升麻能引诸药同入阳明也。朱二允曰：升麻性升，犀角性降，用犀角止血，乃借其下降之气，清心肝之火，使血下行归经尔，倘误用升麻，血随气升，不愈涌出不止乎？伤寒汗出不彻，能逼动经血，误发其汗，亦动经血，二者不同。陶尚文治一人伤寒，四五日，吐血不止，医以犀角地黄汤，茅花汤治之，反剧，陶切其脉，浮数而紧，遂用麻黄汤，汗出而愈。此取脉不取证也，可谓得仲景心法矣。设脉不浮紧而数，其可用乎？《经》曰：伤寒脉浮紧，不发汗因致衄血者，麻黄汤主之，又曰：太阳病脉浮紧，发热，身无汗，自衄者愈，风寒在经，郁而为热，不得汗解，衄则热随血散，俗名红汗，故愈。若全未发汗，致衄者，乃须用麻黄发之。成无己曰：伤寒衄者，为邪气不得发散，壅甚于经，逼迫于血也，桂枝、麻黄汤治衄者，非治衄也，即是发散经中邪气尔。血郁于上而吐血者，谓之薄厥，留于下而瘀者，谓之蓄血，此由太阳随经，瘀热在里，血为热所抟，结于下焦，少腹当硬，小便自利。）
节庵加当归、红花、桔梗、陈皮、甘草、藕汁，名加味犀角地黄汤。（当归引血归经，藕汁凉血散瘀，桔梗以利上焦，陈皮以导中焦。红花以行下焦。）
归脾汤  ***************************
（济生）
治思虑过度，劳伤心脾，怔忡健忘，（上气不足，下气有余，肠胃实而心气虚，故善忘。）惊悸，（有触而心动曰惊，无惊而自动曰悸，即怔忡也。）盗汗，（汗为心液，心藏神而生血，心伤则不能生血而血少，故见前诸证。）发热，（脾主肌肉。）体倦，（脾主四肢。）食少，（脾不健运。）不眠，（血不归经血，脾主思而藏血，脾伤故见前诸证。）或脾虚不能摄血，致血妄行，及妇人经带。或心脾伤痛，嗜卧，肢体作痛，大便不调，或瘰疬流注，不能消散溃敛。
黄芪（蜜炙）　当归（酒洗）　龙眼肉（二钱）　枣仁（炒研）　白术（土炒钱半）　人参　茯神（一钱）　远志（去心八分）　木香（磨冲）　甘草（炙五分）　姜枣煎。
《医贯》曰：心生血，脾统血，肝藏血。凡治血证，须按三经用药。远志枣仁，补肝以生心火，茯神补心，以生脾土，参芪甘草，补脾以固肺气，木香香先入脾，总欲使血归脾尔。（治实火之血，顺气为先，气行则血自归经，治虚火之血，养正为先，气壮则自能摄血。高鼓峰曰：心火衰甚，不能生土，以致土困金败，外兼咳嗽吐痰，寒热往来，盗汗，急以此方，去木香，加白芍以治之。凡见脾胃衰弱，饮食不思，大便泄泻，总属君火不旺所致，此补本法也。凡各种虚证，补中益气所不效者，投以此方。如肺肾受伤，再加麦冬、五味，如肝肾受伤，则芍药更为有益，如从怫郁而起，则加柴胡、丹皮、山栀，如非二阳之病至怔忡，则去木香，加枸杞、麦冬、五味之属，如怔忡而实挟包络，一种有余之火兼痰者，则加黄连、生地、贝母之类以清之，梦遗而挟相火者，加黄柏、知母、麦冬以清之，阳虚盗汗，脉四至以内，奄奄不起，惺惺不寐，此方亦是对证要药，亦可变为养营加减。按：归脾汤乃有宋严用和所创，以治二阳之病发心脾，内远志、当归，乃薛新甫所加，以治血虚。又加丹皮、山栀为加味，以治血热，而阳生阴长之理乃备。随手变化，通于各证，无不神应。曰：归脾者，从肝补心，从心补脾，率所生所藏而从所统，所谓隔二之治。盖是血药，非气药也。后人见薛氏得力，亦漫浪效用之，而不解治血从脾，杂入温中劫阴之药，而严、薛二家之旨益晦。四明、高鼓峰熟于赵氏之论，而独悟其微，谓木香一味，本以嘘血归经，然以其香燥，反动肝火，而干津液，故其用，每去木香而加芍药，咳嗽得芍药以为佐，则太阴为养荣之用，又配和黄芪建中，龙性乃驯。唯脾虚泄泻者，方留木香以醒脾，脾虚挟寒者，方加桂、附以通真阴之阳而外。此皆出入于心肝脾三经，甘平清润之药，济生之法，始无堕义矣。）
去白术木香龙眼，加茯苓陈皮，入莲肉，姜枣煎，名酸枣仁汤，治虚烦不眠。（金匮酸枣仁汤，亦治不眠，见和解门。）
人参养营汤  ***************************
治脾虚，食少无味，身倦肌瘦。肺虚，色枯气短，毛发脱落，小便赤涩。营血不足，惊悸健忘，寝汗发热，（《经》曰：脾气散精，上输于肺，此地气上升也。肺主治节，通调水道，下输膀胱，此天气下降也。脾肺虚，则上下不交而为否，营血无所籍以生。）诸种虚证。亦治发汗过多，身振脉摇，筋惕肉瞤。（汗为心液，汗即血也。发汗过多，则血液枯涸，筋肉无以荣养而然也。）
人参　白术　白芍（钱半）　黄芪（蜜炙）　当归（二钱）　茯苓（一钱）　熟地（三钱）　甘草（炙）　陈皮　桂心　远志（五分）　五味（七粒）　加姜枣煎。
熟地归芍，养血之品。参芪苓术，甘草陈皮，补气之品。血不足而补其气，此阳生则阴长之义也。且参芪五味，所以补肺，（肺主气，气能生血。）甘陈苓术，所以健脾。（脾统血。）熟地所以滋肾，（肾藏精，精血相生。）远志能通肾气，上达于心，桂心能导诸药，入营生血，五脏交养互益，故能统治诸病，而其要则归于养营也。（薛立斋曰：气血两虚而变现诸证，莫能名状，勿论其病，勿论其脉，但用此汤，诸证悉退，此十全大补对子也。十全大补但分气血，此则五脏皆补，无乎不到。虚寒甚者，高氏常加附子以治之，三阴疟更妙。）
养心汤  ***************************
治心虚血少，神气不宁，怔忡惊悸。（心主血而藏神，《经》曰：静则神藏，躁则消忘，心血虚则易动，故怔忡惊悸，不得安宁也。）
黄芪（蜜炙）　茯苓　茯神　当归　川芎　半夏曲（一两）　甘草（炙一钱）　柏子仁（去油）　枣仁　远志（去心）　五味　人参　肉桂（二钱半）　每服五钱。
参芪以补心肺之气，（肺为心之华盖。）芎归以养心肝之血，（肝木能生心火。）二茯远志，以泄心热。柏仁酸枣，以宁心神，五味收神气之散越，半夏去扰心之痰涎。甘草补土以培心子，赤桂引药以入心经。润以滋之，温以补之，酸以收之，香以舒之，则心得其养矣。
还元水  ***************************
治咳血吐血，及产后血晕，阴虚久嗽，火蒸如燎。（血生于心，统于脾，藏于肝，宣布于肺。静则归经，热则妄行。火伤肺络，血随咳出，或带痰中，）童便（取十一二岁无病童子，不茹荤辛，清澈如水者。）去头尾，热饮。冬则用汤温之，或加藕汁阿胶和服，有痰稍加姜汁。
童便咸寒，降火滋阴，润肺散瘀，故治血证火嗽血晕如神。（北齐褚澄曰：喉不容物，毫发必咳。血既渗入，愈渗愈咳，愈咳愈渗。饮溲溺百不一死，服寒凉药百不一生。李时珍曰：小便饮之入胃，随脾之气，上归于肺，下通水道，而入膀胱，乃其旧路，故能治肺病，引火下行。其味咸而走血，故治血病当热饮，热则真气尚存，其行自速，冷则唯有咸寒之性而已。李士材曰：炼成秋石，真元之气渐失，不及童便远矣。饮自己溺，名回轮酒。）
独圣散  ***************************
治多年咳嗽，肺痿咯血，红痰。
白芨　为末，每服二钱，临卧糯米汤下。
人之五脏，唯肺叶坏烂者，可以复生。白芨苦辛收涩，得秋金之令，能补肺止血，故治肺损红痰。又能蚀败疽死肌，为去腐生新之圣药。
清咽太平丸  ***************************
治膈上有火，早间咯血。（肺属金，清肃之脏也。木火焚灼，肺金受刑，故咯血。早间寅卯，木旺生火之时。）两颊常赤，（肺肝之部。）咽喉不清。（十二经脉，唯足太阳在表，不历膈咽，余皆上循喉咙，尽能作病，而君相二火为尤甚。诸火上逆，故咽喉不清。）
薄荷（十两）　川芎　防风　犀角　柿霜　甘草（二两）　桔梗（三两）　蜜丸。
薄荷，辛香升浮，消风散热。（消风故疏肝，散热故清肺，是以能治血病。）防风，血药之使，泻肺搜肝。（防风泻肺火，散肝火，为上部血药之使。）川芎，血中气药，升清散瘀。柿霜生津润肺，犀角凉心清肝。甘草缓炎上之火势，桔梗截诸药而上浮，又甘桔相合，为清咽利膈之上剂也。
小蓟饮子  ***************************
治下焦结热，而成血淋。（心主血，小肠其腑也。热甚搏血，流入胞中，与便俱出，痛者为血淋，不痛者为溺血。盖心热者，小肠必热，《经》所谓胞移热于膀胱。则癃，溺血是也，然热必兼湿。戴氏曰：血鲜者，心小肠实热，血瘀者，肾膀胱虚冷。准绳曰：多有热极而血凝黑者，未可便以为冷也。）
小蓟　薄黄（炒黑）　藕节　滑石　木通　生地　栀子（炒）　淡竹叶　当归　甘草梢各五分
小蓟、藕节，退热散瘀。生地凉血，蒲黄止血，木通降心肺之火，下达小肠。栀子散三焦郁火，由小便出。淡竹叶草，清心而利小便。（心与小肠相为表里。）滑石泻热而滑窍，当归能引血归经，草梢能径达茎中也。
复元羌活汤  ***************************
（汤名羌活，而方内无之，疑缺误。）
治从高坠下，恶血留于肋下，疼痛不可忍者。（不问伤在何经，恶血心留于胁下，以肝主血故也。）
柴胡（五钱）　当归　栝楼根　穿山甲（炮）　甘草　红花（二钱）　桃仁（五十去皮尖研）　大黄（一两酒浸）　每服一两，加酒煎，以利为度。
原文曰：肝胆之经，行于胁下，属厥阴、少阳，故以柴胡引用为君，以当归活血脉，以甘草缓其急为臣，以穿山甲、花粉、桃仁、红花破血润血为佐，以大黄荡涤败血为使，恶血去，而痛自除矣。
补阴益气煎  ***************************
（景岳）
治劳倦伤阴，精不化气，或阴精内乏，以致外感不解，寒热痎疟，阴虚便结不通等证。
人参（一钱）　熟地（三五钱。或一二两。）　当归（二三钱）　山药（酒炒二钱）　甘草（炙）　陈皮（一钱）　柴胡（一二钱。如无外邪不用。）　升麻（三五分。火浮于上不用。）　姜枣煎。
此补中益气汤之变方也。凡气虚感邪者，宜补中益气汤。精虚感邪者，宜此。（张景岳曰：补中益气汤乃东垣独得之心法，盖以脾胃属土，为水谷之海，凡五脏生成，唯此是赖者。在赖其发生之气，运而上行，故由胃达脾，由脾达肺，滋溉一身，即如天地之土。其气皆然。凡春夏之土，能生能长者，以得阳气而上升，升则向生也。秋冬之土，不生不长者，以得阴气而下降，降则向死也。今本方以升柴助升气，以参芪归术助阳气，此东垣立方之意，诚尽善矣。第肺本象天，脾本象地，地天既交，所以成泰。然不知泰之前犹有临，临之前独有复，此实三阳之元始，故予再制补阴益气煎，正所以助临复之气。庶乎得根本之道，而足补东垣之未备也。）
四生丸  ***************************
治吐血衄血。（阳乘于阴，血热妄行，此方甚良，然但可暂用而已。）
生荷叶　生艾叶　生地黄　生侧柏叶　四件烂捣，丸如鸡子大，每服一丸，滚汤化。
统而论之，生之则寒，则四生皆能去火。析而论之，则荷艾轻香，去火于气。芐柏质实，泻火于阴，火去则血归经，而吐衄愈矣。
当归六黄汤  ***************************
治阴虚有火，盗汗，发热。（心之所藏，在内者为血，发于外为汗，汗乃心之液。脏腑表里之阳，皆心主之，以行其变化，随其阳气所在之处而生津，亦随其火扰之处，泄而为汗。汗者，心之阳，寝者，肾之阴。阴虚睡熟，阳必凑之，故汗出也。有火者，谓有面赤、口干、唇燥、便赤、音重、脉数诸证。）
当归　生地黄　熟地黄　黄芩　黄柏　黄连（等分）　黄芪（加倍）　加麻黄根（本汤加麻黄根，治盗汗甚捷，盖其性能行周身肌表，引诸药至卫分，而固腠理也。）
阴虚有火，睡去则卫外之阳，乘虚陷入阴中，表液失其固卫，故濈濈然而汗出。及觉则阳用事，卫气复出于表，表实而汗即止。归地所以养阴，芩连所以去火，生地黄柏可以养阴，亦可以去火。而倍用黄芪，所以补卫固表也。（《准绳》曰：阴虚阳必凑，故发热盗汗，宜当归六黄汤加地骨皮。阳虚阴必乘，故发厥自汗，宜黄芪建中汤。甚者加附子，或芪附汤泄其热，羌活胜湿汤，有痰证，令汗自出，宜理气降痰，痰去则汗自止。有汗证，用固涩药，汗愈不收，只可理心血，汗乃心之液，心失所养，不能摄血，故溢血而为汗，宜大补，黄芪汤加枣仁。有微热者，加石斛。士材曰：六黄汤唯火实气强者宜之，不然苦寒损胃，祸弥深尔。）

卷二上·补养门  ——————————————————————————————————————————————————————————————————————————————————————————

补养门  ***************************
（凡气虚者，宜补其上，人参、黄芪之属，精虚者，宜补其下，熟地、枸杞之属，阳虚无火者，宜补而兼暖，桂附干姜之属，阴虚有火者，宜补而兼清，门冬、芍药、生地之属，此固阴阳之治法也。其有气因精而虚者，自当补精以化气，因气而虚者，自当补气以生精，又有阳失阴而离者，不补阴，何以收散亡之气？水失火而败者，不补火，何以苏垂寂之阴？此又阴阳相济之妙用也。故善补阳者，必于阴中求阳，则阳得阴助而生化无穷，善补阴者，必于阳中求阴，则阴得阳升，而泉源不竭。是故以精气分阴阳，则阴阳不可离，以寒热分阴阳，则阴阳不可混，此又阴阳邪正之离合也。大凡阳虚多寒者，宜补而兼温，而清润之品非所宜，阴虚多热者，宜补以甘凉，而辛燥之类不可用。知宜知避，则不唯用补，而方制皆可得而贯通矣。）
崔氏八味丸  ***************************
（金匮）
治命门火衰，不能生土，以致脾胃虚寒，饮食少思，泄泻腹胀。〔（仲景云：）气虚有痰，宜肾气丸补而逐之。）吴茭山云：八味丸，治痰之本也。〕或元阳虚惫，阳痿精寒，脐腹疼痛，夜多漩溺，膝酸腰软，目昏等证。王冰所谓：益火之原，以消阴翳也，尺脉弱者宜之。（亦有假有力者，服之亦效。）
熟地黄（用怀生地。水洗去砂土，柳木甑砂锅上蒸一日，晒干，再蒸再晒，九次为度，临用捣膏，八两。）　山萸肉（陈者酒润）　怀山药（四两）　茯苓（乳拌）　丹皮　泽泻（三两）　肉桂（去皮）　熟附子（一两）　蜜丸。（洛谓蜜性甘缓，易猪肾煮烂为丸，似更得。）　空心盐汤下。
吴鹤皋曰：肾中水火俱亏者，此方主之。加五味鹿茸，名十补丸。治两尺微弱，阴阳俱虚。（李士材曰：肾有两枚，皆属于水，初无水火之别，《仙经》曰：两肾一般无二样，中间一点是阳精。两肾中间穴名命门，相火所居也。一阳生于二阴之间，所以成乎坎而位护北也。赵养葵曰：君子观象于坎，而知肾中具有水火之道矣。夫一阳居于二阴为坎，此人生与天地相似也。今人入房甚而阳事易举者，阴虚火动也，阳事先萎者，命门火衰也。真水竭，则隆冬不寒，真火息，则盛夏不热。是方也，六味皆濡润之品，所以能壮水之主。桂附辛润之物，能于水中补火，所以能益火之原，水火得其养，则肾气复其天矣。喻嘉言曰：《金匮》用八味丸治脚气上入，少腹不仁者。脚气，即阴气，少腹不仁，即攻心之渐，故用之以驱逐阴邪也。其虚劳腰痛，少腹拘急，小便不利，则因过劳其肾，阴气逆于少腹，阻遏膀胱之气化，小便不能通利，故用之以收肾气也。其短气有微饮者，饮亦阴类，阻其胸中之阳，自致短气，故用之引饮下出，以安胸中也。消渴病，饮水一斗，小便亦一斗，此肾气不能摄水，小便恣出，源泉有立竭之势，故急用以逆折其水也。夫肾水下趋则消，肾气不上腾则渴，非用此以蛰护封藏，蒸动水气，曷从治哉？后人谓：八味丸，治消渴之圣药，得其旨矣。按：八味地黄丸，主用之味为桂附，即坎卦之一易画也，非此即不成坎矣。附虽三焦命门之药，而辛热纯阳，通行诸经，走而不守，桂为少阴之药，宣通血脉，性亦窜发，二者皆难控制，必得六者纯阴厚味，润下之品，以为之滤导，而后能纳之九渊，而无震荡之虞。今人不明此义，直以桂附为肾阴之定药，离法任意而杂用之，酷烈中上，烁涸三阴，为祸非渺也。或曰：仲景治少阴伤寒，用附者十之五，非专为保益肾阳耶？曰：仲景为阴盛在诸经，非温经不能驱之使出，附子为三焦命门辛热之味，故用以攻诸经之寒邪，意在通行，不在补守。故太阴之理中，厥阴之乌梅，以致太阳之干姜附子芍药桂枝甘草，阳明之四逆，无所不通，未尝拘泥肾经也。唯八味丸为少阴主方，故亦名肾气，列于《金匮》，不入《伤寒论》中，正唯八味之附，乃补肾也。桂逢阳药则为汗散，逢血药即为温行，逢泄药即为渗利，与肾更疏，亦必八味丸之桂，乃补肾也。故曰：当论方，不当论药，当就方以论药，不当执药以论方。此方主治在化元，取润下之性，补下治下制以急。茯苓、泽泻之渗泻，正所以急之，使直达于下也。肾阴失守，焬燎于上，欲纳之复归于宅，非借降泄之势，不能收摄宁静，故用茯苓之淡泄，以降阴中之阳，用泽泻之咸泻，以降阴中之阴也。此方加减之法，唯立斋最精，当从医案中细体之。方悟其变化，处一线不走之妙。有肾虚火不归经，大热烦渴，目赤唇裂，舌上生刺，喉如烟火，足心如烙，脉洪大无伦，按之微弱者，宜十全大补汤，吞八味丸。或问：燥热如此，复投桂附，不以火济火乎？曰：心包相火，附于命门，男以藏精，女以系胞，因嗜欲竭之，火无所附，故厥而上炎。且火不可以水折，桂附与火同气而味辛，能发腠理，致津液，通气道，据其窟宅，而招之诱之，同气相求，火必下降矣。然则桂附者，固治相火之正药欤。八味丸用泽泻，寇宗奭谓其接引桂附，归就肾经。李时珍曰：非接引也，茯苓、泽泻，皆取其泻膀胱之邪气也。古人用补，必兼泻邪，邪去则补药得力，一开一合，此乃元妙。后世不知此理，专一于补，必致偏胜之害矣。洛按：此亦为虚中挟邪滞者尔，若纯虚之证，而兼以渗利，未免减去药力，当用右归丸或右归饮。）
右归丸  ***************************
（景岳）
治元阳不足，或先天禀衰，或劳伤过度，以致命门火衰，不能生土。而为脾胃虚寒，饮食少进，或呕恶膨胀，或反胃噎膈，或怯寒畏冷，或脐腹疼痛，或大便不实，泻痢频作，或小水自遗。虚淋寒疝，或寒侵溪谷，而肢节痛痹。或寒在下焦，而水邪浮肿。总之真阳不足者，必神疲气怯。或心跳不宁，或四肢不收，或眼见邪祟，或阳衰无子等证。速宜益火之原，以培右肾之元阳，而神气自强矣。八味丸治之不愈者，宜服此，或用右归饮。（凡八味右归用桂附等方，唯肺阴有余者宜之，否则助火烁金，反生肺病。）
大怀熟山药（八两）　山萸肉　枸杞　菟丝（制）　杜仲（姜汤炒）　鹿角胶（炒珠四两）　当归（三两便溏勿用）　附子（制）　肉桂（二两）上丸法如前，或丸如弹子大。每嚼服二三丸，白汤下，其效尤速。
如阳衰气虚，必加人参以为之主，或二三两，或五六两，随人虚实以为增减。盖人参之功，随阳药则入阳分，随阴药则入阴分。欲补命门之阳，非加人参，不能捷效。如阳虚精滑，或带浊便溏，加补骨脂酒炒三两。如飧泄、肾泄不止，加五味子三两，肉豆蔻三两，面炒去油用。如饮食减少，或不易化，或呕恶吞酸，皆脾胃虚寒之证，加干姜三四两，炒黄用。如腹痛不止，加吴茱萸二两，汤泡半日，炒用。如腰膝酸痛，加胡桃肉连皮四两。如阴虚阳痿，加巴戟肉四两，肉苁蓉三两，或加黄狗外肾一二副，以酒煮烂捣入之。
右归饮  ***************************
（景岳）
此益火之剂也。凡命门之阳衰阴胜者，宜此方加减主之。如治阴盛格阳，真寒假热等证，宜加泽泻二钱煎成，用凉水浸冷服之，尤妙。熟地（三四钱或加至一二两）
山药（炒）　杜仲（姜制）　枸杞（二钱炙）　甘草（一二钱）　肉桂（一二钱）　制附子（一二三钱）　萸肉（一钱）　水二盏，煎七分，食远服。
如气虚血脱，或厥或昏，或汗或晕，或虚狂，或短气者，必大加人参白术，随宜用之。如小腹多痛，加吴茱萸六七分。如火衰不能生土，为呕哕吞酸者，加炮姜二三钱。如阳衰中寒，泄泻腹痛，加人参、肉豆蔻，随宜用之。如淋带不止，加破故纸一钱。如血少血滞，腰膝软痛者，加当归二三钱。
六味地黄丸  ***************************
（仲阳）
治肝肾不足，真阴亏损，精血枯竭，憔悴羸弱，腰痛足酸，自汗盗汗，水泛为痰，（丹溪曰：久病阴火上升，津液生痰不生血，宜补血以制相火，其痰自除。）发热咳嗽，（肾虚则移热于肺而咳嗽，按之至骨，其热烙手，骨困不任为肾热。）头晕目眩，（《直指方》云：淫欲过度，肾气不能归元，此气虚头晕也。吐衄崩漏，肝不摄血，致血妄行，此血虚头晕也。）耳鸣耳聋，遗精便血，消渴淋沥，失血失音，舌燥喉痛，虚火牙痛，足跟作痛，下部疮疡等证。（诸证皆由肾水不足，虚火上炎所致。）
熟地（八两）　山茱肉（酒润）　山药（四两）　茯苓（乳拌）　丹皮　泽泻（三两）　上丸法如前，空心盐汤下。
肾中水虚，不能制火者，此方主之。今人足心热，阴股热，腰脊痛，率是此证，乃咳血之渐也。熟地滋阴补肾，生血生精，山萸温肝逐风，涩精秘气，牡丹泻君相之伏火，凉血退蒸。（时珍曰：伏火，即阴火也。阴火，即相火也。世人专以黄柏治相火，不知丹皮之功更胜，丹皮能入肾泻阴火，退无汗之骨蒸。）山药清虚热于肺脾，补脾固肾。（能涩精。）茯苓渗脾中湿热，而通肾交心。泽泻泻膀胱水邪，而聪耳明目。壮水之主，以制阳光，即此方也。（六味地黄丸纯阴重味，润下之方也，纯阴，肾之气，重味，肾之质，润下，肾之性，非此方不能使水归其壑。其中只熟地一味为本脏之主，然遇气药，则运用于上，遇血药则流走于经，不能制其一线入肾也。故以五者佐之。山药，阴金也，坎中之艮，坚凝生金，故入手太阴，能润皮肤，水发高原，导水必自山，山药坚少腹之土，真水之源也。水土一气，镇达脐下，山茱萸，阴木也，肝肾同位乎下，借其酸涩，以敛泛溢。水火升降，必由金木为道路，故萸山药为左右降下之主，以制其旁轶，二者不相离。观李朱拆用二味于他方，可悟也。丹皮本手足少阴之药，能降心火达膀胱，水火对居，泻南急益北，而又有茯苓之淡泄以降阳，泽泻之咸泄以降阴，疏㵸决排，使无不就下入海之水，此制方之微旨也。仲景原方，以此六者，驾驭桂附，以收固肾中之阳，至钱仲阳治小儿行迟，齿迟，脚软，囟开，阴虚发热诸病，皆属肾虚。而小儿稚阳纯气，无补养之法，乃用此方去桂附用之，应手神效，明薛新甫因悟大方阴虚火动，用丹溪补阴法不验者，以此代之，立应。自此以来，为补阴之神方矣。赵养葵得力于《薛氏医案》，而益阐其义，触处旁通，外邪杂病，无不贯摄，而六味之用始尽矣。赵氏作《医贯》专用此汤大剂疗病，且云：即以伤寒口渴言之，邪热入于胃腑，消耗津液，故渴，恐胃汁干，急下之，以存津液，其次者，但云欲饮水者，不可不与，不可多与，别无治法，纵有治者，徒知以芩连栀柏、麦冬五味、花粉，甚则石膏知母，此皆有形之水，以沃无形之火，安能滋肾中之真阴乎？若以六味地黄大剂服之，其渴立愈，何至传至少阴，而成燥实坚之证乎。）
加黄柏知母各二两，名知柏八味丸。治阴虚火动，骨痿髓枯，（因下焦湿火，）尺脉旺者宜之。（朱丹溪曰：君火者，心火也，人火也，可以水灭，可以直折，黄连之属，可以制之，相火者，天火也，龙雷之火也，阴火也，不可以水湿折之，当从其类而伏之，唯黄柏之属，可以降之。《医贯》曰：左尺脉沉细数者，是命之相火不足，宜八味丸以补阳，至于两尺微弱，是阴阳俱虚，宜十补丸，此皆滋先天化源，自世之补阴者，率用知柏，反伐脾胃，多致不起，不能无憾，故特表而出之。又曰：王节斋云：凡酒色过度，损伤肺肾真阴者，不可过服参芪，服多者死。盖恐阳旺而阴消也，自此说行，而世之治阴虚咳嗽者，视参芪如砒鸩，以知柏为灵丹，使患此证者，百无一生，良可悲也。盖病其房劳，真阴亏损，阴虚火上，故咳，当先以六味丸之类补其真阴，使水升火降，随用参芪救肺之品，补肾之母，使金水相生，则病易愈矣。世之用寒凉者，固不足齿，问有知用参芪者，不知先壮水以制火，而遽投参芪以补阳，反使阳火旺而金益受伤，此不知后先之着者也。）
加桂一两，名七味地黄丸。引无根之火，降而归元。治肝经气虚，筋无所养，变为寒证，以致筋骨疼痛，脚软懒行。及伤寒服凉药过多，木中无火，手足牵引。肝经血虚，以致火燥筋挛，变为结核瘰疬等证。《经》曰：辛以润之，此方是也。
加五味，名都气丸，治劳嗽。（益肺之源。以生肾水也。）
加肉桂一两，五味二两。名加减八味丸。治肾水不足，虚火上炎，发热作渴，口舌生疮，或牙龈溃烂，咽喉作痛，或形体憔悴，寝汗发热，五脏齐损。
加五味二两，麦冬三两，名八仙长寿丸，治虚损劳热。加杜仲（姜炒）牛膝（酒洗）各二两，治肾虚腰膝酸痛。去泽泻，加益智仁三两，（盐酒炒）治小便频数。（益智辛热，涩精固气。）
用熟地二两。山药、山萸、丹皮、归尾、五味、柴胡各五钱，茯神泽泻各二钱半，蜜丸，朱砂为衣，名益阴肾气丸，（即明目地黄丸。东垣。）治肾虚目昏。（加柴胡者。所以升阳于上也。）
加柴胡、五味、白术、当归、甘草，名滋肾生肝饮，治血虚气滞。或肩背绊痛，或胃脘当心而痛，或肝火郁于胃中，以致倦怠嗜卧，饮食不思，口渴咽燥，及妇人小便自遗，频数无度。凡伤寒后，热已退，而见口渴者用之。薛氏用治妇女郁怒伤肝脾，以致小便淋沥不利，月经不调，两肋胀闷，小腹作痛，寒热往来，胸乳作痛，左关弦洪，右关弦数。此郁怒伤肝脾，血虚气滞为患。（高鼓峰曰：六味丸，薛氏一变而为滋肾生肝饮，用六味减半分两。而加柴胡、五味、白术、当归、甘草，合逍遥而去白芍。加五味，合都气意也。以生肝，故去芍药，而留白术甘草以补脾。补脾者，生金以制木也。以制为生，天地自然之序也。）
去山萸，而加柴胡、归尾、生地、五味，辰砂为衣，名滋阴肾气丸。治目神水宽大渐散，或如雾露中行，渐观空中有黑花，视物二体，久则光不收，及内障。神水淡白色。（高鼓峰曰：又一变而为滋阴肾气丸，独去山茱萸，而加柴胡、归尾、生地、五味，仍合逍遥都气，肾肝同治。用归尾生地者，行瘀滞也，柴胡，疏木气也，去芍药，恐妨于行之疏之也。名滋阴者，厥阴也。皆用五味者，虽合都气，然实防木之反克，泻丁之义也。去山茱萸，不欲强木也。）
去泽泻，而用参芪归术，陈皮、甘草、五味、麦冬，名人参补气汤。治肾水不足，虚火上炎，咳嗽脓血，发热作渴，小便不调等证。（高鼓峰曰：又一变而为人参补气汤，其义愈变化无穷，真有游龙戏海之妙。夫白术之与六味，其功相反，焉得合之？曰：从合生脉来，则有自然相通之义。借茯苓以合五味异功之妙，用归芪以合养血之奇，其不用泽泻者，盖为发热作渴，小便不调，则无再竭之理。理无再竭，便当急生，生脉之所由来，既当生脉，异功之可以转入也。且水生高原，气化能出，肺气将败，故作渴不调。此所以急去泽泻，而生金滋水。复崇土以生金，其苦心可不知哉。）
加生地、柴胡、五味，复等其分，名加味地黄丸，又名抑阴地黄丸。治肝肾阴虚，耳内痒痛出水，或眼昏痰喘，或热渴便涩等证。（高鼓峰曰：又一变而为加味地黄丸，真愈出而愈奇矣。柴胡从逍遥来，生地从固本来，五味仍合都气。其曰耳内痒痛出水，或眼昏痰喘，或热渴便涩，而总为肝肾阴虚，则知阴虚，半由火郁而致也，故用柴胡以疏之。郁火非生地不能凉，故用生地。用五味，仍泻丁以补金，补金以生水也。曰抑阴，为郁火太盛，非疏之不可，疏之所以抑之。生地凉血，便有泻义，泻之所以抑之也。）
加五味、生地、当归，名抑阴肾气丸。治诸脏亏损，胸膈痞闷，发热，潮热，晡热，或寒热往来，五心烦热。或口干作渴，月经不调，或筋骨酸倦，饮食少思。或头目不清，痰气上壅，咳嗽晡甚。或小便赤数，两足热痛，或腰膝痿软，肢体作痛等证（高鼓峰曰：又一变而为抑阴肾气丸，加五味仍和都气，生地、当归二味，则从四物汤来，何也？其列证有发热，潮热，晡热，肝血亏矣，焉可再以柴胡疏之哉？最妙在胸膈痞闷一句，缘此证之闷，是肝胆燥火，闭伏胃中，非当归生地合用，何以消胸中之火，而生胃阴。若用柴胡，便为逍遥，入肝胆，不能走胃阴矣。一用柴胡，一不用柴胡，流湿润燥义，判若天渊，微乎微乎。）。
去泽泻，加川楝子、当归、使君子、川芎，以赤茯苓换白茯苓，名九味地黄丸，治肾疳。（高鼓峰曰：又一变而为九味地黄丸，川楝子、使君子、川芎尽是直泻厥阴风木之药，仍是肝肾同治之法。缘此疳必有虫，皆风木之所化，是肝肾有可攻之理。但伐其子，则伤其母，故用六味以补其母，去泽泻者，肾不宜再泄也。）
加柴胡芍药，名疏肝益肾汤。治胃脘痛而大便燥结者，此肝血虚也，逍遥散所不俞者，此方妙。（高鼓峰曰：赵氏以为六味丸加减法须严，其善用六味，虽薛氏启其悟端，而以上变化，概未透其根底，故尽废而不能用，见其能合当归柴胡，而去芍药，则反用芍药为疏肝益肾，次则其聪明也。乃谓白术与六味，水土相反，人参脾药，不入肾，其论亦高简严密，然细参薛氏，毕竟赵氏拘浅，薛氏诸变法，似乎宽活，然其实严密，学者当善悟其妙，而以意通之大旨，以肝肾为主，而旁救脾肺。脾肺安顿，则君相二火，不必提起，而自然帖伏矣。）
加当归、芍药、柴胡、枣仁、山栀，名滋水清肝饮。治胃脘燥痛，气逆左肋上，呕吐酸水，忽热忽止等证。（鼓峰造滋水清肝饮，取地黄丸之探原而不隔于中，取生黄汤之降火而不犯于下，真从来所未及也。按：六味乃纯阴药，唯阳气有余，胃强脾健者宜之，气虚脾胃弱者服之，必食减增病。）
左归丸  ***************************
（景岳）
治真阴肾水不足，不能滋养营卫，渐至衰弱。或虚热往来，自汗盗汗。或神不守舍，血不归原。或遗淋不禁，或口燥舌干，或腰酸腿软。或昏晕眼花，耳聋。凡精髓内亏，津液枯竭等证，俱宜速壮水之主，以培左肾之元阴，而精血自充矣，此方主之。
大怀熟山药（八两）　萸肉　枸杞　菟丝子（制）　鹿角胶（敲碎炒珠，四两）　牛膝（酒洗蒸熟，三两，精滑者不用）　龟胶（切碎炒珠，四两，无火者不用）　丸法如前。每食前，滚清汤，或淡盐汤，送下百余丸。
如纯阴失守，虚火上炎者，宜用纯阴至静之剂，于本方去鹿胶枸杞，加女贞子麦冬三两。如火烁肺金，干枯多嗽者，加百合三两。如气虚者，加人参三四两。如大便燥结，去菟丝子，加肉苁蓉三两。如血虚微滞，加当归四两。如腰膝酸痛，加杜仲三两，盐水炒用。如脏平无火，而肾气不充者，加破故纸三两，莲肉（去心）胡桃肉各四两，龟胶不必用。上凡五液，皆主于肾，故凡属阴分之药，无不皆走肾。有谓必须导引者，皆见之不明尔。
左归饮  ***************************
（景岳）
治肾水干枯，虚水上蒸脾胃，阴土受亏，以致饮食不进，大便燥结。甚至三阳癃闭，将成噎膈。治之于早，无不愈也。尝以此方加归芍，治伤寒舌黑唇焦，大渴引饮。此必服攻伐寒凉之药过多也，此方救之。治疟疾而兼燥证，热重寒轻者，此方更宜。
熟地（三四钱，或加至一二两）　山药　甘枸杞（二钱）　茯苓（钱半）炙甘草（一钱）　萸肉（一二钱，畏酸者少用之）　如肺热而烦者，加麦冬二钱。血滞者，加丹皮二钱。心热而躁者，加元参二钱。血热妄动者，加生地三四钱。阴虚不宁者，加女贞子二钱。上实下虚者，加牛膝二钱以导之。血虚而燥滞者，加当归二钱。脾热易饥者，加芍药二钱。肾虚骨蒸多汗者，加地骨皮二钱。此壮水之剂，乃一阴煎四阴煎之主方也。（按：六味乃虚中挟湿热而滞者宜之。若纯虚者，无取泽泻之泄，丹皮之凉也，宜以此甘纯之剂平补之。）
一阴煎  ***************************
（景岳）
此治水亏火胜之剂，故曰一阴。凡肾水真阴虚损，而脉证多阳，虚火发热，及阴虚动血等证。或疟疾伤寒，屡散之后，取汗既多，脉虚气弱，而烦渴不止，潮热不退者，此以汗多伤阴，水亏而然也，皆宜用此，加减主之。
熟地（三五钱）　生地　白芍药　麦冬　丹参（二钱）　杜仲（钱半）　甘草（一钱）
如火盛躁烦者，入真龟胶二三钱化服。如气虚者，间用人参一二钱。如心虚不眠多汗者，加枣仁当归各一二钱。如汗多烦躁者，加北五味十粒，或加山药山茱萸。如见微火者，加女贞子一二钱。如虚火上浮，或吐血或衄血不止者，加泽泻一二钱，茜根二钱，或加川续断一二钱以涩之，亦妙。去杜仲丹参，加知母地骨皮各一钱，名加减一阴煎，治证如前而火之甚者。
二阴煎  ***************************
（景岳）
此治心经有热，水不制火之病，故曰二阴。凡惊狂失志，多言多笑，或疡疹，烦热，失血等证，此方主之。
生地（三四钱）　麦冬（二三钱）　枣仁（二钱）　元参　茯神　木通（钱半）　黄连（一二钱）　生甘草（一钱）　加灯心二十根，或竹叶亦可。如痰胜热甚，加九制胆星一钱，或天花粉一钱五分。
三阴煎  ***************************
此治肝脾虚损，精血不足，及营虚失血等证，故曰三阴。凡中风血不养筋，及疟疾汗多邪散，而寒热犹不能止，是皆少阳厥阴，阴虚血少之病。微有火者，宜一阴煎，无火者，宜此方主之。
当归（二三钱）　熟地（三五钱）　芍药（酒炒）　枣仁（二钱）　人参（随宜）　炙甘草（一钱）
如呕恶者，加煨姜三五片。汗多烦躁，加五味子十四粒。汗多气虚者，加黄芪一二钱。小腹隐痛，加枸杞一二钱。如有胀闷，加陈皮一二钱。如腰膝筋骨无力，加杜仲牛膝。
四阴煎  ***************************
此保肺清金之剂，故曰四阴。治阴虚劳损，相火炽盛，津枯烦渴，咳嗽吐衄，多热等证。
生地（三四钱）　麦冬　芍药　百合（二钱）　生甘草（一钱）　沙参（二钱）　茯苓（钱半）
如夜热盗汗，加地骨皮一二钱。如痰多气盛，加贝母二三钱，阿胶一二钱，或天花粉亦可。如金水不能相滋，而干燥者，加熟地三五钱。如多汗不眠，神魂不宁。加枣仁二钱。如多汗兼渴，加五味十四粒。如热甚者，加黄柏一二钱，盐水炒用，或元参亦可，但分上下用之。如血少经迟，枯涩不至者，加牛膝二钱。如血热吐衄，加茜根二钱。如多火便燥，或肺干咳咯者，加天冬二钱，或加童便亦可。如火载血上行者，去甘草，加炒山栀一二钱。
五阴煎  ***************************
（景岳）
凡真阴亏损，脾虚失血等证，或见溏泄未甚者，所重在脾，故曰五阴。忌用润滑，宜此主之。
熟地（五七钱）　芍药（炒黄）　山药（炒二钱）　扁豆（二三钱炒）　茯苓（钱半）　甘草（炙一二钱）　五味（二十粒）　人参（随宜）　白术（炒一二钱）　加莲肉去心二十粒。
七宝美髯丹  ***************************
（邵应节）
治精血不足，羸弱周痹，肾虚无子，消渴淋沥，遗精崩带，痈疮痔肿等证。（周痹，周身痿痹也，由气血不足。无子，由肾冷精衰。消渴淋沥，由水不制火。遗精，由心肾不交。崩带疮痔，由营血不调。）
何首乌（大者赤白各一斤去皮切片，黑大豆拌，九蒸九晒）　白茯苓（乳拌）　牛膝（酒浸。同首乌第七次蒸至第九次）　当归（酒洗）　枸杞（酒浸）　菟丝子（酒浸蒸。各半斤）　破故纸（黑芝麻拌炒，四两净。）蜜丸，盐汤或酒下，并忌铁器。
何首乌涩精固气，补肝坚肾为君。茯苓交心肾而渗脾湿，牛膝强筋骨而益下焦。当归辛温以养血，枸杞甘润而补水。菟丝子益三阴而强卫气，补骨脂助命火而暖丹田。此皆固本之药，使营卫调适，水火相交，则气血太和，而诸疾自已也。（何首乌流传虽久，服者尚寡。明嘉靖间方士邵应节进此方，世宗服之，连生皇子，遂盛行于世。）
大补元煎  ***************************
（景岳）
治男妇气血大坏，精神失守，急剧等证。此回天赞化，救本培原，第一要方。本方与前右归饮，出入互用。
人参（补气补阳，以此为主，少则用一二钱，多则用一二两。）　熟地（补精补阴，以此为主。少则用三四钱，多则用一二两。）　山药（炒）　杜仲（二钱）　当归（二三钱，若泄泻者去之。）　萸肉（一钱，如畏酸吞酸者去之）　枸杞（二三钱）　甘草（炙一二钱）
如元阳不足多寒者，加附子、肉桂、炮姜之属。随宜用之。如气分偏虚者，加黄芪白术。胸口多滞者，不必用。如血涩者，加川芎，去萸肉。如滑泄者，加五味故纸之类。
滋阴大补丸  ***************************
（丹溪）
温补心肾脾胃一切虚损。神志俱耗，筋力顿衰，腰脚沉重，肢体倦怠，血气羸乏，瘦弱食减，发热盗汗，遗精白浊，牙齿浮痛等证。
熟地（二两）　牛膝（酒浸）　枸杞（酒浸）　山药（两半）　茯苓（乳拌）　小茴香　杜仲（姜汁炒断丝）　远志（去心）　五味　巴戟天（酒浸）　肉苁蓉（酒浸）　萸肉（一两）　石菖蒲（五钱）　加枣肉，蜜丸，盐汤或酒下。
两肾中间有命火，乃先天之真阳。人之日用云为，皆此火也。此火衰微，则无以熏蒸脾胃，饮食减少，而精气日衰矣。苁蓉巴戟，能入肾经血分，茴香能入肾经气分，同补命门相火之不足。火旺则土强，而脾能健运矣。熟地枸杞，补水之药，水足则有以济火，而不亢不害矣。杜仲牛膝，补腰膝以助肾。茯苓山药，渗湿热以助脾。山萸五味，生肺液而固精。远志菖蒲，通心气以交肾。（遗精白浊。由于心肾不交。）大枣补气益血，润肺强脾。此阴阳平补之剂，而曰滋阴者，肾为阴脏也。（此即杨氏还少丹去楮实也，楮实软骨败阳，杨氏用之甚谬。丹溪减之殊得，还少丹加续断，茯苓换茯神，名打老儿丸。）
五福饮  ***************************
（景岳）
凡五脏气血亏损者，此能兼治之，足称王道之最。
人参　熟地（随宜）　当归（二三钱）　白术（炒钱半）　甘草（炙一钱）加姜枣。
凡气血俱虚等证，以此为主。或宜温者加姜附，宜散者加柴麻升葛，左右逢源，无不可也。宜凉者亦当随宜加之。加枣仁二钱，远志三五分制用，名七福饮。治气血俱虚，而心脾为甚者。
黑地黄丸  ***************************
治脾肾不足，房事虚损，形瘦无力，面色青黄，（此脾肾两伤之证。）亦治血虚久痔。（气不摄血则妄行，湿热下流则成痔。洁古曰：此治血虚久痔之圣药。）
苍术（油浸）　熟地（一斤）　五味（半斤）　干姜（春冬一两秋七钱夏五钱）　枣肉丸，米饮或酒下。
喻嘉言曰：此方以苍术为君，地黄为臣，五味为佐，干姜为使。治脾肾两脏之虚，而去脾湿，除肾燥，两擅其长，超超元箸。视后人之脾肾双补，药味庞杂者，相去不已远耶。
大营煎  ***************************
（景岳）
治真阴精血亏损，及妇人经迟血少，腰膝筋骨疼痛，或血气虚寒，心腹疼痛等证。
当归（二三钱或五钱）　熟地（三五七钱）　枸杞　杜仲（二钱）　牛膝（钱半）　肉桂　炙甘草（一二钱）
如带浊腹痛者，加故纸一钱，炒用。如气虚者，加白术人参。中气虚寒呕恶者，加炒焦干姜一二钱。
小营煎  ***************************
（景岳）
治血少阴虚，此性味和平之方也。
当归（二钱）　熟地（三四钱）　芍药（酒炒）　山药　枸杞（二钱）　炙草（一钱）
如营虚于上，而为惊恐怔忡不眠多汗者，加枣仁茯神各二钱。如营虚兼寒者，去芍药，加煨姜。如气滞有痛者，加香附一二钱，引而行之。
虎潜丸  ***************************
治精血不足，筋骨痿弱，足不任地，及骨蒸劳热。（肝主筋，血不足则筋痿。肾主骨，精不足则骨痿，故步履为艰也。骨蒸劳热，本乎阴虚。）
黄柏（盐酒炒）　知母（盐酒炒）　熟地（三两）　虎胫骨（酥炙一两）　龟板（酥炙四两）　锁阳（酒润两半）　当归（酒洗两半）　牛膝（酒蒸）　白芍（酒炒）　陈皮（盐水润二两）
羯羊肉酒煮烂，捣丸，盐汤下，冬加干姜一两。丹溪加干姜、白术、茯苓、甘草、五味、菟丝、紫河车，名补益丸，治痿。一方加龙骨，名龙虎济阴丹，治遗泄。
知柏熟地，所以壮肾水而滋阴。归芍牛膝，所以补肝阴而养血。牛膝又能引诸药下行，以壮筋骨，盖肝肾同一治也。龟得阴气最厚，故以补阴而为君。虎得阴气最强，故以健骨而为佐。用胫骨者，虎虽死犹立不仆，其气力皆在前胫，故用以入足，从其类也。锁阳益精壮阳，养筋润燥。然数者皆血药，故又加陈皮以利气，加干姜以通阳。羊肉甘热属火而大补，亦以味补精，以形补形之义，使气血交通，阴阳相济也。名虎潜者，虎，阴类，潜藏也。一名补阴丸。盖补阴所以配阳也。（凡阳胜者，不必泻阳。只补其阴以配阳，使水火均平，自无偏胜之患矣。）
参术膏  ***************************
治中气虚弱，诸药不应，或因用药失宜，耗伤元气，虚证蜂起，但用此药，补其中气，诸证自愈。
人参　白术　等分水煎稠，汤化服之。
两仪膏  ***************************
治精气内亏，诸药不应，或以克伐太过，耗损真阴者。凡虚在阳分而气不化精者，宜参术膏。若虚在阴分而精不化气者，莫妙于此。其有未至大病，而素觉阴虚者，用此调元，尤称神妙。
人参（八两或四两）　大熟地（一斤）　二味用好甜水，或长流水十五碗，浸一宿，以桑柴文武火煎，取浓汁。若味有未尽，再用水数碗，煎渣取汁，并熬稍浓，乃入瓷罐，重汤熬成膏，入上白蜜四两，或半斤收之，每以白汤点服。若劳损咳嗽多痰，加贝母四两，亦可。
天真丸  ***************************
治一切亡血过多，形槁肢羸，饮食不进，肠胃滑泄，津液枯竭。久服益气生血，暖胃驻颜。
精羊肉（七斤。去筋膜脂皮，批开入下药末。）　肉苁蓉　山药（湿者十两）　当归（十二两酒洗）　天冬（去心一斤）　为末，安羊肉内缚定，用无灰酒四瓶，煮令酒干，入水二斗煮烂，再入后药。黄芪（五两）　人参（三两）　白术（二两）为末。糯米饭作饼，焙干和丸，温酒下。如难丸，用蒸饼杵丸。
喻嘉言曰：此方可谓长于补矣，人参羊肉同功，（十剂曰，补可去弱，人参羊肉之属是也。人参补气，羊肉补形。）而苁蓉山药，为男子之佳珍。合之当归养营，黄芪益卫，天冬保肺，白术健脾。而其制法尤精，允为补方之首。
贞元饮  ***************************
治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，肝肾亏损，此子午不交，气脱证也，尤惟妇人血海常亏者，最多此证，宜以此饮济之缓之，敢云神剂。凡诊此脉，必微细无神，若微而兼紧，尤为可畏。偿庸众不知，妄云痰逆气滞，用牛黄苏合，及青陈枳壳破气等剂，则速其危。
熟地（七八钱或一两）　当归（二三钱）　炙甘草（一二三钱）　如兼呕恶或恶寒者，加煨姜三五片。如气虚脉微至极者，急加人参随宜。如肝肾阴虚，手足厥逆，加肉桂一钱。
三才封髓丹  ***************************
（拔萃）
降心火，益肾水，滋阴养血，润而不燥。
天冬　熟地　人参（五两）　黄柏（酒炒三两）　砂仁（两半）　甘草（炙七钱半）　面糊丸。用苁蓉五钱切片，酒一大盏，浸一宿，次日煎汤送下。
天冬以补肺生水，人参以补脾益气，熟地以补肾滋阴。以药有天地人之名，而补亦在上中下之分，使天地位育，参赞居中，故曰三才也。喻嘉言曰：加黄柏以入肾滋阴，砂仁以入脾行滞，甘草以少变天冬黄柏之苦，俾合人参建立中气，以伸参两之权，殊非好为增益成方之比也。
除后三味，等分煎，名三才汤，治脾肺虚劳咳嗽。除前三味，名凤髓丹，（治要）治心火旺盛，肾精不固，易于施泄。
当归地黄饮  ***************************
治肾虚腰脚疼痛等证。
当归（二三钱）　熟地（三五钱）　山药　杜仲（二钱）　牛膝（钱半）　山萸（一钱）　炙甘草（八分）
如下部虚寒，加肉桂一二钱，甚者加附子。如多带浊，去牛膝，加金樱子二钱，或补骨脂一钱。如气虚者，加人参一二钱，枸杞子二三钱。
人参固本丸  ***************************
治肺痨虚极。（肺主气，气者，人身之根本也。肺气既虚，火又克之，则成肺痨，有咳嗽咯血肺痿诸证也。）
人参（二两）　天冬　麦冬　生地　熟地（四两）　蜜丸。
肺主气，而气根于丹田，故肺肾为子母之脏，必水能制火，而后火不刑金也。二冬清肺热，二地益肾水，人参大补元气。气者水之母也，且人参之用，无所不宜。以气药引之则补阳，以血药引之，亦补阴也。
地黄醴  ***************************
治男妇精血不足，营卫不充等证，宜制此常用之。
大熟地（八两，晒干以去水气）　枸杞（四两）　（用肥极者，烘燥以去润气。）沉香（一钱，或白檀三钱亦可。）　上约每药一斤。可用高烧酒十斤浸之，不必煮，但浸十日之外，即可用矣。凡服此者，不可过饮服完。又加酒六七斤，浸半月再用。
参乳丸  ***************************
大补气血。
人参末　人乳粉　等分蜜丸。
顿乳取粉法　取无病年少妇人乳，用银瓢，或锡瓢，倾乳少许，浮滚水上顿，再浮冷水上，立干，刮取粉用，如摊粉皮法。（按：人乳乃阴血所化，服之润燥降火，益血补虚，所谓以人补人也。然能湿脾滑肠腻膈，久服亦有不相宜者，唯制为粉，则有益无损。须用一妇人之乳为佳，乳杂则其气杂，又须旋用，经久则油膻。）人参大补元气，人乳本血液化成，用之以后交补气血，实平淡之神奇也。
归肾丸  ***************************
治肾肝真阴不足，精衰血少、腰酸脚软，形容憔悴，遗泄痿弱等证。此左归右归二方之次者也。
熟地（八两）　菟丝子（制）　杜仲　枸杞子　茯苓　萸肉　山药（四两）　当归（三两）　炼蜜同熟地捣为丸，桐子大，每服百余丸，饥时淡盐汤送下。
天王补心丹  ***************************
（终南宣律师课诵劳心，梦天王授以此方，故名。）
治思虑过度，心血不足，怔忡健忘，心口多汗，大便或秘或溏，口舌生疮等证。（心者，君主之官，神明出焉，思虑过度，耗其心血，则神明伤而成心劳，故怔忡健忘也。汗者，心之液，心烦热，故多汗，心主血，血不足，故大便燥而闭，或时溏者，心火燥肺金，肺热而小水不利也。舌者，心之苗，虚火上炎，故口舌生疮。怔忡者，心惕惕然动，不自安也。丹溪曰：怔忡大概属血虚与痰，《经》曰：血并于下，气并于上，乱而善忘。又曰：盛怒伤志，志伤善忘。又曰：静则神藏，躁则消忘，人不耐于事物之扰，扰其血气之阴者将竭，故失其清明之体而善忘也，夫药固有安心养血之功，不若宁心静虑，返观内守，为尤得也。）
生地（四两）　柏子仁（炒研去油）　当归（酒洗）　枣仁　天冬（去心）　麦冬（去心）　五味（一两）　人参　元参　丹参　桔梗　茯苓（一用茯神）　远志肉（五钱）　蜜丸弹子大，朱砂为衣。临卧灯心汤下一丸，或噙含化。一方有石菖蒲四钱，（菖蒲辛香。开心除痰。）无五味子，一方有甘草。
生地入心肾，滋阴而泻火，故以为君。（养阴所以配阳，取即济之义也。）　丹参当归，所以生心血。血生于气，人参茯苓，所以益心气。人参合麦冬五味，又为生脉散。盖心主脉，肺为心之华盖，而朝百脉。（百脉皆朝于肺，）补肺生脉，（脉即血也。）所以使天气下降也。（天气下降，地气上腾，万物乃生。）天冬元参，苦寒而泻火，与麦冬同为滋水润燥之剂。远志、枣仁、柏仁，所以养心神。而枣仁五味，酸以收之，又以敛心气之耗散也。桔梗清肺利膈，取其载药上浮，而归于心，故以为使。朱砂色赤人心，寒泻热而重宁神，读书之人，有宜常服者。今医有谓此方可废，不如以都气统之，亦属臆见尔。
赞化血余丹  ***************************
此药大补气血，故能乌须发，壮形体，其于培元赞化之功，有不能尽述者。
血余　熟地（八两）　何首乌（小黑豆汁拌蒸七次，如无豆，或人乳、牛乳拌蒸。）　胡桃肉　肉苁蓉（酒洗去鳞甲）　茯苓（乳拌蒸熟）　小茴香（略炒）　巴戟肉（酒浸剥炒干）　杜仲（盐水洗）　菟丝（制）　鹿角胶（炒珠）　当归　枸杞（四两）　人参（随宜用无亦可）　炼蜜丸，每服三五钱，食前白汤下。
精滑者，加白术山药各三两。便溏者，去苁蓉，加补骨脂酒炒四两。阳虚者，加附子肉桂。
孔圣枕中丹  ***************************
（千金）
治读书善忘，久服令人聪明。（读书易忘者，心血不足，而痰与火乱其神明也。）
败龟板（酥炙）　龙骨（研末入鸡腹煮一宿）　远志　九节菖蒲　等分为末，每服酒调一钱，日三。
龟者，介虫之长，阴物之至灵者也。龙者，鳞虫之长，阳物之至灵者也。假二物之阴阳，以补吾身之阴阳，假二物之灵气，以助吾心之灵气也。又人之精与志，皆藏于肾，肾精不足，则志气衰，不能上通于心，故迷惑善忘也。远志苦泄热而辛散郁，能通肾气，上达于心，强志益智。菖蒲辛散肝而香舒脾，能开心孔，而利九窍，去湿除痰。（菖蒲为水草之精英，神仙之灵药。）又龟能补肾，（元武龟蛇属肾。肾藏志。）龙能镇肝，（青龙属肝。肝藏魂。）使痰火散而心肝宁，则聪明开而记忆强矣。
养元粉  ***************************
（景岳）
大能实脾养胃气。
糯米（一升水浸一宿沥干慢火炒熟）　山药　芡实　莲肉（三两）　川椒（去目及闭口者炒出汗取红末三钱）　共为末。每日饥时以滚水一碗，入白糖三匙化开，入药一二两调服之。或加使君子楂肉各一两，亦可。
大补阴丸  ***************************
（丹溪）
治水亏火炎，耳鸣耳聋，咳逆虚热，（耳为肾窍，耳鸣耳聋，皆属肾虚。水不制火，则为咳逆虚热。）肾脉洪大，不能受峻补者。
黄柏（盐酒炒）　知母（盐水炒四两）　熟地　败龟板（酥炙六两）　猪脊髓和蜜丸。盐汤下。
四者皆滋阴补肾之药，补水所以降火，所谓壮水之主，以制阳光也。加脊髓者，取其能通肾命，以骨入骨，以髓补髓也。（人身肾命，系于脊骨。）
斑龙丸  ***************************
治虚损，理百病，驻颜益寿。
鹿角胶　鹿角霜　菟丝子　柏子仁　熟地黄　等分为末，酒化胶为丸。一方加补骨脂，一方加鹿茸、肉苁蓉、阳起石、附子、黄芪、当归、枣仁、辰砂，亦名斑龙丸。
鹿角胶、霜，菟丝、熟地，皆肾经血分药也，大补精髓，柏子仁入心而养心气，又能入肾而润肾燥，使心肾相交。心志旺而神魂安，精髓充而筋骨壮，去病益寿，不亦宜乎。（鹿，一名斑龙，睡时以首向尾，善通督脉，是以多寿。头为六阳之会，茸角钟于鹿首，岂寻常含血之属，所可拟哉？成都道士常货斑龙丸，歌曰：尾闾不禁沧海竭，九转灵丹都谩说，唯有斑龙顶上珠，能补玉堂关下穴。）
元武豆  ***************************
补肾之功甚大。
羊腰子（五十个）　甘枸杞（二斤）　补骨脂（一斤）　大茴香　小茴香（六两）　肉苁蓉（十二两，大便滑者去之）　青盐（八两，如无苁蓉，此宜十二两）　大黑豆（圆净者一斗，淘洗）　上用甜水二斗。以砂锅煮前药七味至半干，去药渣，入黑豆匀火煮干为度。如有余汁，俱宜拌渗于内，取出，用新布摊凉晒干，瓷瓶收贮，日服之。若阳虚者，加附子一二两，更妙。
龟鹿二仙膏  ***************************
治瘦弱少气，梦遗泄精，目视不明，精极之证。（五劳之外，又有六极，谓气极、血极、精极、筋极、骨极、肌极也。精生气，气生神。精极则无以生气，故瘦弱少气，气弱则不能生神，故目眊不明。精气不固，水不能制火，故遗泄而精愈耗也。）
鹿角（十斤）　龟板（五斤）　枸杞（一斤）　人参（一斤）　先将鹿角龟板锯截，刮净水浸，桑火熬成胶，再将人参枸杞熬膏和入，每晨酒服三钱。
龟为介虫之长，得阴气最全。（介虫阴类。）　鹿角遇夏至即解，禀纯阳之性。（阴生即解。）　且不两月，长至一二十斤，骨之速生，无过于此者，（人身唯骨难长。）故能峻补气血。两者皆用气血以补气血，所谓补之以其类也。人参大补元气。枸杞滋阴助阳，此气血阴阳交补之剂。气足则精固不遗，血足则视听明了。久服可以益寿，岂特已疾而已哉。（李时珍曰：龟鹿皆灵而寿，龟首常藏向腹，能通任脉，故取其甲以补心补肾补血，以养阴也。鹿首常返向尾，能通督脉，故取其角以补命补精补气，以养阳也。）
二至丸  ***************************
补腰膝，壮筋骨，强肾阴，乌须发，价廉而功大。
冬青子（即女贞实。冬至日采，不拘多少，阴干，蜜酒拌蒸过一夜，粗袋擦去皮，晒干为末，瓦瓶收贮，或先熬旱莲膏，旋配用。）　旱莲草（夏至日采，不拘多少，捣汁熬膏，和前药为丸。）　临卧酒服。一方加桑椹干为丸，或桑椹熬膏和入。
女贞甘平，少阴之精，隆冬不凋，其色青黑，益肝补肾。（时珍曰：女贞，上品妙药，古方罕用，何哉。）　旱莲甘寒汁黑，入肾补精，故能益下而荣上，强阴而黑发也。
蟠桃果  ***************************
治遗精虚弱。补脾滋肾最佳。
芡实　莲肉（去心）　胶枣肉　胡桃肉（去衣）　熟地　等分。以猪肾六个，掺大茴香，蒸极熟，同前药末捣成饼，每日服一个。空心食前用滚白汤，或好酒一二盅送下。
此方凡人参附子，俱可随意加用。
扶桑丸  ***************************
（胡僧）
除风湿，起羸尪，驻容颜，乌须发，却病延年。
嫩桑叶（去蒂洗净曝干一斤为末）　巨胜子（即黑芝麻淘净四两）　白蜜（一斤）　将芝麻擂碎，熬浓汁，和蜜炼至滴水成珠，入桑叶末为丸。一方桑叶为末，芝麻蒸捣，等分蜜丸，早盐汤晚酒下。
桑乃箕星之精，其木利关节，养津液。其叶甘寒，入手足阳明，凉血燥湿而除风。巨胜甘平色黑，益肾补肝，润脏腹，填精髓。（陶隐居曰：八壳之中，唯此为良。）夫风湿去，则筋骨强，精髓充，则容颜泽，却病乌髭，不亦宜乎。（歌曰：扶桑扶桑高入云，海东日出气氤氲。沧海变田几亿载，此树遗根今尚存。结子如丹忽如漆。绿叶英英翠可扪。真人采窃天地气，留与红霞共吐吞。濯磨入鼎即灵药，芝术区区未可群。餐松已有神仙去，我今朝夕从此君。叶兮叶兮愿玉汝，绿阴里面有桃津。）
羊肉汤  ***************************
（韩只和）
治伤寒汗下太多，亡阳失血，恶人蜷卧，时战如疟，及产脱血虚。（韩祗和曰：若止救逆，效必迟矣，与羊肉汤为效甚速。病人色虽见阳，是热客上焦，中下二焦阴气已盛。若调得下焦有阳，则上焦阳气，下降丹田，知所归宿矣。）
当归　白芍　牡蛎（煅一两）　龙骨（煅五钱）　附子（炮）　生姜（二两）　桂枝（七钱半）　每服一两。羊肉四两，加葱白煮服。
当归芍药，以补其阴，附子姜桂，以复其阳，龙骨牡蛎，以收其脱，羊肉大补，以生其气血。
益气聪明汤  ***************************
（东垣）
治内障目昏，耳鸣耳聋。（五脏皆禀气于脾胃，以达于九窍。烦劳伤中，使冲和之气，不能上升，故目昏而耳聋也。李东垣曰：医不理脾胃，及养血安神，治标不治本，是不明理也。）
黄芪　人参（五钱）　葛根　蔓荆子（三钱）　白芍药　黄柏（二钱。倍之，如有热烦乱，春月渐加，夏倍之，如脾虚去之，热减少用。）　升麻（钱半）　炙甘草（一钱）　每四钱。临卧服。五更再服。
十二经脉清阳之气，皆上于头面而走空窍。因饮食劳役，脾胃受伤，心火太盛，则百脉沸腾，邪害空窍矣。参芪甘温以补脾胃，甘草甘缓以和脾胃。干葛、升麻、蔓荆，轻扬升发，能入阳明，鼓舞胃气，上行头目。中气即足，清阳上升，则九窍通利，耳聪而目明矣。白芍敛阴和血，黄柏补肾生水，盖目为肝窍，耳为肾窍，故又用二者平肝补肾也。
秦艽鳖甲散  ***************************
（谦甫）
治风劳骨蒸，午后壮热，咳嗽肌瘦，颊赤盗汗，脉来细数。（风，阳邪也，在表则表热，在里则里热，附骨则骨蒸，午后甚者，阴虚也。风火相抟则咳嗽，蒸久血枯则肌瘦，虚火上炎则颊赤，睡而汗出，曰盗汗，阴虚也。脉细为虚，脉数为热。）
鳖甲（炙）　柴胡　地骨皮（一两）　秦艽　知母　当归（五钱）　乌梅（一个）　青蒿（五叶）　汗多，重加黄芪。
风生热而热生风，非柴胡秦艽不能驱之使出。鳖，阴类，用甲者，骨以及骨之义。乌梅酸涩，能引诸药入骨而敛热。青蒿苦寒，能从诸药入肌而解蒸。（柴胡青蒿，皆感少阳生发之气。凡苦寒之药，多伤脾胃，惟青蒿芬芳入脾，独宜于血虚有热之人。）知母滋阴，当归和血，地骨散表邪，兼清里热，又去汗除蒸之上品也。（地骨，退有汗之骨蒸。）
黄芪鳖甲散  ***************************
（谦甫）
治男女虚劳客热，五心烦热，四肢怠惰，咳嗽咽干，自汗食少，或日哺发热。（五心，心窝手心足心也。脾主四肢，五心烦热，是心火陷于脾土之中，宜升发火郁。四肢怠惰，脾虚也。咳嗽，肺火也。咽干，肾水不足相火上炎也。自汗，阳虚也。食少，脾胃弱也。日西潮热，肺虚也。）
黄芪（蜜炙）　鳖甲（炙）　天冬（五钱）　柴胡　秦艽　地骨皮　茯苓（三钱）　桑白皮　紫菀　半夏　芍药　生地黄　甘草（炙）　知母（三钱半）　人参　桔梗　肉桂（钱半）　每一两，加姜煎。《卫生》减桂芍地骨，名人参黄芪散，治同。
鳖甲、天冬、芍、地、知母，滋肾水而泻肺肝之火以养阴。（地黄知母滋肾水，天冬泻肺火，鳖甲芍药泻肝火。）　黄芪、人参、桂苓、甘草，固卫气而补脾肺之虚以助阳。桑皮桔梗，以泻肺热。半夏紫菀，以理痰嗽。（紫菀润肺止嗽，半夏化痰利咽，故金匮治喉痹咽痛，皆用半夏。盖辛能散，亦能润也。）秦艽地骨，以散内热而除蒸。柴胡以解肌热而升阳，此表里气血交治之剂也。
秦艽扶羸汤  ***************************
（直指）
治肺痿骨蒸，或寒或热，成劳咳嗽，声嗄不出，体虚自汗，四肢倦怠。（肺痿，有火热伤肺而得之者，有肺气虚寒而得之者。骨蒸，骨里蒸蒸然热，阴虚也。咳嗽，阴火乘肺也。或寒或热，阴阳不和也。声嗄，火郁在肺也。自汗倦怠，心脾虚而卫气不充也。）
柴胡（二钱）　秦艽　人参　当归　鳖甲（炙）　地骨皮（钱半）　甘草（炙）　紫菀　半夏（一钱）　加姜枣煎。（此即前方加当归，去黄芪、茯苓、生地、芍药、天冬、知母、桑皮、桔梗、肉桂。）
柴胡秦艽，散表邪，兼清里热。（柴胡解肌热，秦艽退骨蒸。）鳖甲地骨，滋血而退骨蒸。（地骨皮凉血，退有汗骨蒸。）　参草补气，当归和血。紫菀理痰嗽，（润肺除痰。）　半夏发声音，（肺属金，声之所从出也。有物实之，则金不鸣，燥湿除痰，则金清而声音自开矣。有声嘶而哑者，是肺已损也，难治。）表里交治，气血兼调，为扶羸良剂。（透肌解热，柴胡、秦艽、葛根为要药，故骨蒸方中多用之。寇宗奭曰：柴胡《本经》本无一字治劳，甄权大明并言补虚劳，医家执而用之，贻害无穷。时珍曰：劳有五，若劳在肝胆，心，心包有热，或少阳经寒热，则柴胡乃手足厥阴必用之药，劳在脾胃有热，或阳气下陷，则柴胡为退热升清必用之药，唯劳在肺肾者，不可用尔。寇氏一概摒斥，殊非通论。大抵柴胡能退热升清，宣畅气血。昔孙琳治劳疟而曰：热有在皮肤，在脏腑，在骨髓者，非柴胡不除，则柴胡亦有退骨蒸之力矣，况有滋补之药以辅之乎。《直指方》又云：柴胡退热，不及黄芩，不知黄芩乃寒能胜热，折火之本也，柴胡乃若以发之，散火之标也。）
百合固金汤  ***************************
（赵蕺庵）
治肺伤咽痛，喘咳痰血。（肺金受伤，则肾水之源绝。肾脉挟咽，虚火上炎，故咽痛。火上熏肺，故喘咳。痰因火生，血因火逼。）
熟地（三钱）　生地（二钱）　麦冬（钱半）　百合　芍药（炒）　生甘草　当归　贝母（一钱）　元参　桔梗（八分）
金不生水，火炎水干，故以二地助肾滋水退热为君。（肺肾为子母之脏，故补肺者，多兼补肾）百合保肺安神，麦冬清热润燥，元参利咽喉而降火，贝母散肺郁而除痰。归芍养血，兼以平肝，（肝火盛则克金）桔梗清金，功成上部，（载诸药而上浮）皆以甘寒培元清本，不欲以苦寒伤生发之气也。（李士材曰：蕺庵此方，殊有卓见。然土为金母，清金之后，急宜顾母，否则金终不能足也。《医贯》曰：咳嗽吐血，未必成瘵也。服四物知柏之类不已，则瘵成矣。胸满膨胀，悒悒不快，未必成胀也。服山楂神曲之类不止，则胀成矣。面目浮肿，小便秘涩，未必成水也。服渗利之药不止，则水成矣。气滞膈塞，未必成噎也。服青皮枳壳宽快之药不止，则噎成矣。）
补肺汤  ***************************
治肺虚咳嗽。（有声无痰曰咳，盖伤于肺气也，有痰无声曰嗽，盖动于脾湿也，有声有痰曰咳嗽，有因风、因火、因痰、因湿、因事、因虚之异，此为肺虚不能生肾水，虚火上炎而咳嗽也。咳嗽，脉浮为客邪，宜发散，脉实为内热，宜清利，脉濡散为肺虚，宜温补。久嗽曾经解外，以致肺胃俱虚，饮食不进，宜温中助胃，兼治嗽药。）
桑皮　（蜜炙）　熟地（二钱）　人参　黄芪（蜜炙）　五味　紫菀（一钱）　入蜜少许和服。
肺虚而用参芪者，脾为肺母，气为水母也。（虚则补其母。）用熟地者，肾为肺子，子虚必盗母气以自养，故用肾药先滋其水，且熟地亦化痰之妙品也。（丹溪曰：补水以制相火，其痰自除。）咳则气伤，五味酸温，能咳肺气。咳由火盛，桑皮甘寒，能泻肺火。紫菀辛能润肺，温能补虚，合之而名曰补肺，盖金旺水生，咳嗽自止矣。（此治肺虚咳嗽，若实火嗽者，禁用。刘宗厚曰：因劳而嗽，则非嗽为本也，故此汤与金匮肾气丸为少阴例药。仁斋《直指》曰：肺，出气也。肾，纳气也。肺为气主，肾为气本。凡咳嗽暴重，自觉气从脐下逆上者，此肾虚不能收气归元，当用地黄丸安肾丸，毋徒从事于肺，此虚则补子之义也。《医贯》曰：五行唯肺肾二脏，母病而子受邪，何则？肺主气，肺有热，气得热而上蒸，不能下生于肾，而肾受伤矣。肾伤则肺益病，盖母藏子宫，子隐母胎。凡人肺金之气，夜卧则归藏于肾水之中，因肺受心火之邪，欲下遁水中，而肾水干枯有火，无可容之地，由是复上而为病矣。）
补肺阿胶散  ***************************
（钱乙）
治肺虚有火，嗽无津液而气哽者。（火盛则津枯，津枯则气哽。）
阿胶（蛤粉炒两半）　兜铃（焙）　甘草（炙）　牛蒡子（炒香一两）　杏仁（去皮尖七钱）　糯米（一两）
马兜铃清热降火，（兜铃象肺，故入肺。）　牛蒡子利隔滑，痰（润肺解热。故治火嗽。）　杏仁润燥散风，阿胶清肺滋肾，益血补阴。气顺则不哽，液补则津生，（阿胶补血液。）　火退而嗽宁矣。土为金母，故加甘草糯米以益脾胃。（时珍曰：补肺阿胶散用马兜铃，非取其补肺，取其清热降气，而肺自安也。其中阿胶糯米，乃补肺之正药。）
紫菀汤  ***************************
（海藏）
治肺伤气极，劳热久嗽，吐痰吐血，（气极，六极之一也。肺主气，元气虚，则阴火盛，壮火食气，故成气极。火炎肺系，故久嗽不已，甚则逼血上行也。）及肺痿变痈。
紫菀（洗净炒）　阿胶（蛤粉炒成珠）　知母　贝母（一钱）　桔梗　人参　茯苓　甘草（五分）　五味（十二粒）
劳而久嗽，肺虚可知。即有热证，皆虚火也。海藏以保肺为君，故用紫菀阿胶。（二药润肺补虚，消痰止嗽。）以清火为臣，故用知母贝母。（二药辛寒，润燥消痰。）以参苓为佐者，扶土所以生金，以甘桔为使者，载药上行脾肺。（桔梗载诸药上行而能清肺，甘草辅人参补脾。）五味滋肾家不足之水，收肺家耗散之金，久嗽者所必收也。
王母桃  ***************************
（景岳）
培补脾肾，功力最胜。
白术（味甘者佳。苦者勿用，米泔浸一宿，切片炒，）　大怀熟（蒸捣二味等分）　何首乌（九蒸）　巴戟（甘草汤浸剥炒）　枸杞三味减半　上为末，炼蜜丸，龙眼大，每服三四丸。饥时嚼服，滚汤送下。或加人参，其功尤大。
玉屏风散  ***************************
治自汗不止，气虚表弱，易感风寒。（阳也者，卫外而为固也。阳虚则不能卫外，故津液不固而易泄，且畏风也。此与伤风自汗不同，彼责之邪实，此责之表虚，故补泻各异。）
黄芪（炙）　防风（一两）　白术（炒二两）　为末。每服三钱。
黄芪补气，专固肌表，故以为君。白术益脾，脾主肌肉，故以为臣。防风去风，为风药卒徒，而黄芪畏之，故以为使。以其益卫固表，故曰玉屏风。（李东垣曰：黄芪得防风而功益大，取其相畏而相使也。《准绳》曰：卒中偏枯之证，未有不因真气不周而病者，故黄芪为必用之君药，防风为必用之臣药，黄芪助真气者也，防风载黄芪，助真气以周于身者也，亦有治风之功焉。许胤宗治王太后中风口噤，煎二药熏之而愈，况服之乎？）
前药等分煎，名黄芪汤。洁古用代桂枝汤，治春夏发热有汗，脉微弱，恶风寒者。恶风甚，加桂枝。又用川芎苍术羌活等分，名川芎汤，以代麻黄汤。治秋冬发热无汗，恶风寒者。恶寒甚，加麻黄。
妙香散  ***************************
（王荆公）
治梦遗失精，惊悸郁结。（肾主藏精，心主藏神。邪火妄行，心肾不交。上实下虚，则梦中遗失。心虚神扰，故多惊悸。忧思气滞，则成郁结。）
山药（姜汁炒二两）　人参　黄芪　远志（炒）　茯苓　茯神（一两）　桔梗（三钱）　木香（二钱半）　辰砂（另研）　甘草（二钱）　麝香（一钱）　为末。每服二钱，酒下。
心，君火也。君火一动，相火随之。相火寄于肝胆，肾之阴虚，则精不固。肝之阳强，则气不固，（阳。即邪火也。）　故精脱而成梦矣。（《准绳》曰：病之初起，亦有不在肝肾，而在心肺脾肾之不足者，然必传于肝肾，而精乃走也。又曰：心肾是水火之脏，法天地施生化成之道，故藏精神，为五脏之宗主，若由他脏而致肾之泄者，必察四属以求其治。大抵精自心而泄者，血脉空虚，本纵不收，自肺而泄者，皮槁毛焦，喘急不利，自脾而泄者，色黄肉消，四肢懈怠，自肝而泄者，筋痿色青，自肾而泄者，色黑髓空而骨隋。即脉亦然可辨也。丹溪曰：主闭藏者肾也，司疏泄者肝也，二脏皆有相火，而其系上属于心，心，君火也，为物所感，则易于动，心动则相火翕然随之，虽不交会，而精亦暗流而渗漏矣，所以圣贤只是教人收心养性，其旨深矣。）山药益阴清热，兼能涩精。故以为君。人参黄芪，所以固其气。远志二茯，所以宁其神。神宁气固，则精自守其位矣。且二茯下行利水，又以泄肾中之邪火也。桔梗清肺散滞，木香疏肝和脾。（行气故疏肝。肝疏则木不克土而脾和。）丹砂镇心安魂，麝香通窍解郁，二药又能辟邪，亦所以治其邪感也。加甘草者，用以交和乎中，犹黄婆之媒婴姹也。（黄婆，脾也。婴儿姹女，心肾也。）　是方不用固涩之剂，但安神正气，使精与神气相依，而自固矣。以其安神利气，故亦治惊悸郁结。（楼全善曰：详上治梦遗方，属郁滞者居大半，庸医不知其郁，但用涩剂固脱，愈涩愈郁，其病反甚矣。）
参茯白术散  ***************************
治脾胃虚弱，饮食不消，或吐或泻。（土为万物之母，脾土受伤，则失其健运之职，故饮食不消。兼寒则呕吐，兼湿则濡泄也。饮食既少，众脏无以禀气，则虚羸日甚，诸病丛生矣。）
人参　白术（土炒）　茯苓　甘草（炙）　山药　扁豆　薏仁　莲肉（去心）　陈皮　砂仁　桔梗　为末。每三钱，枣汤或米饮调服。
治脾胃者，补其虚，除其湿，行其滞，调其气而已。参术苓草，山药薏仁，扁豆莲肉，皆补脾之药也。然茯苓山药薏仁，理脾而兼能渗湿。砂仁陈皮，调气行滞之品也。合参术苓草，暖胃而又能补中。（陈皮砂仁。入补药而宣滞。）　桔梗苦甘入肺，能载诸药上浮，又能通天气于地道。（肺和则天气下降。）使气得升降而益和，且以保肺，防燥药之偕上也。
休疟饮  ***************************
此止疟最妙之方也。若汗散既多，元气不复，或以衰老，或以弱质，而疟有不能止者，俱宜用，此化暴善后之第一方也。
人参　白术（炒）　当归（各三四钱）　何首乌（制五钱）　炙甘草（八分）　用阴阳水各一盏，煎七分，露一宿，次早温服。
如阳虚多寒，宜温中散寒者，加干姜肉桂之类，甚者或加制附子。如阴虚多热，烦渴喜冷，宜滋阴清火者，加麦冬生地芍药，甚者加知母，或加黄芩。如肾阴不足，水不制火，虚烦虚馁，腰酸脚软者，加熟地山药杜仲之类。如邪有未尽，而留连难愈者，于此方加柴胡麻黄细辛紫苏之属，自无不可。如气血多滞者，或加酒水各一盏煎服，药后饮酒数杯亦可。去白术甘草，加生姜陈皮，名何人饮，治同。

卷二下·涩固门  ——————————————————————————————————————————————————————————————————————————————————————————

涩固门  ***************************
（《十剂》曰：濇可去脱，牡蛎龙骨之属是也，如久嗽为喘，而气泄于上者，宜固其肺，尤宜急固其肾，所谓上病下取也。久遗成淋，而精脱于下者，宜固其肾，尤宜兼固其气，所谓下病上取也。小水不禁者，宜固其膀胱，大便不禁者，宜固其肠脏，汗泄不止者，宜固其皮毛，血泄不止者，宜固其营卫。凡因寒而脱者，当重施温补，有火而滑者，当佐以清凉。总之，在上在表者，皆宜固气，气主在肺也。在下在里者，皆宜固精，精主在肾也。）
赤石脂禹余粮汤  ***************************
（仲景）
治伤寒服汤药，下利不止，心下痞硬，服泻心汤已，复以他药下之，利不止。（以上言再治之误。）　医以理中与之，利益甚。（言愈，误也。）　理中者，理中焦，此利在下焦，赤石脂禹余粮汤主之。复利不止者，当利其小便。（《难经》曰：中焦中脘，主腐熟水谷。下焦者，当膀胱上口，主分别清浊，主出而不内，以传道也。《灵枢》曰：水谷者，常并居于胃中，成糟粕而俱下于大小肠，而成下焦，渗而俱下，济泌别汁，循下焦而渗入膀胱焉。然则利在下焦者，膀胱不渗，而下焦滑脱也。余粮甘平，消痞硬而镇脏腑。石脂甘温，固阳虚而收滑脱。乃利仍不止者，膀胱不渗，而水谷不分也。利小便者，导其水而分消之，使腑司各行其所有事也。）
赤石脂（一斤碎）　禹余粮（一斤碎）　水六升。煮二升。去渣。分三服。
涩可去脱，重可达下，二物涩以止脱，重以固下，甘以益气，（李先知云：下焦有病人难会，须用余粮赤石脂。）
桃花汤  ***************************
（仲景）
治少阴病，二三日至四五日，腹痛，小便不利，下利不止，便脓血者。（喻嘉言曰：腹痛，小便不利，少阴热邪也。而下利不止，便脓血，则下焦滑脱矣。滑脱即不可用寒药，故取干姜石脂之辛涩，以温经固脱，而加粳米之甘以益中州。盖治下利，必先中气不下坠，则滑脱无源而自止也。）
赤石脂（一斤一半全用一半筛末。）　干姜（一两）　粳米（一升）　水七升，煮米熟，去渣，纳石脂末方寸匕，日三服。若一服愈，余勿服。
此少阴传经热邪也，阴经循行于里，故腹痛下利。仲景反用石脂干姜之温涩，何意？盖下利至于不止，热势已大衰，而虚寒滋起矣。（伤寒便脓血，皆是传经热邪，成无己释为里寒，误矣。王肯堂、吴鹤皋非之，是也。程郊倩以为火衰不能生土，毋乃迂乎。汪讱庵未经临证，所见每隔一层，其是成程而非王吴，无足怪也。）　故非固脱如石脂不可。且石性最沉，味涩易滞，故稍用干姜之辛散佐之。用粳米独多者，取其和中而养胃也，石脂用半全半末，以全用则气味不出，纯末又难于下咽，所以斟酌其当而为之者也。
诃子散  ***************************
（东垣）
治虚寒泄泻，水谷不化，肠鸣腹痛，脱肛，及便脓血，日夜无度。
御米壳（去蒂蜜炒五分）　诃子（煨去核七分。）　干姜（炮六分）　橘红（五分）　上末，空心服
御米壳酸涩微寒，固肾涩肠。诃子酸涩苦温，收脱住泻。炮姜辛热，能逐冷补阳。陈皮辛温，能升阳调气。共以固气脱，亦可收形脱也。（泄泻为气脱，脱肛为形脱。）
河间诃子散。诃子（一两半生半煨）　木香（五钱）　甘草（二钱）　黄连（三钱）　为末。每服三钱，用白术芍药汤调下。治泻久腹痛渐已，泻下渐少，以此止之。如下不止，加厚朴一两，竭其余邪。（唯积滞未清者。宜之。）
巩堤丸  ***************************
治膀胱不藏，水泉不止，命门水衰，小水不禁等证。
熟地　菟丝（酒制）　白术（炒二两）　韭子（炒）　破故纸（酒炒）　益智仁（酒炒）　北五味　熟附子　茯苓（一两）　为末，山药糊丸，桐子大。每服百余丸，空心滚汤，或酒下。如气虚，加人参一二两更妙。
真人养脏汤  ***************************
（谦甫）
治泻痢日久，赤白已尽，虚寒脱肛。（肛门为大肠之使，大肠受热受寒，皆能脱肛。大肠者，传导之官。肾者，作强之官。酒色过度，则肾虚而泄母气，肺因以虚，大肠气无所主，故脱肛。小儿血气未壮，老人血气已衰，皆易脱肛。）亦治下痢赤白，脐腹疼痛，日夜无度。
罂粟壳（去蒂蜜炙三两六钱）　诃子（面里煨一两二钱）　肉豆蔻（面里煨五钱）　木香（二两四钱）　肉桂（八钱）　人参　白术（炒）　当归（六钱）　白芍（炒一两六钱）　生甘草（一两八钱）　每服四钱，脏寒加附子，一方无当归。
脱肛由于虚寒，故用参术甘草，以补其虚。肉桂肉蔻。以祛其寒。木香温以调气，当归润以和血。芍药酸以收敛，诃子罂壳，则涩以止脱也。（此虚寒脱肛，故宜大补气血，或加川芎以调血，及升柴以升提之，又有气热血热，而肛反挺出者，宜用芩连槐柏，或四物加升柴艽防之类。）丹溪脱肛方，人参、黄芪、当归、川芎、升麻。（此治气血两虚而脱肛者。）
牡蛎散  ***************************
治阳虚自汗。（醒而汗出曰自汗，属阳虚者居多。）
牡蛎（煅研）　黄芪　麻黄根（一钱）　浮小麦（百粒）　煎服。
陈来章曰：汗为心之液，心烦热则汗不止。牡蛎、浮小麦之咸凉，去烦热而止汗。阳为阴之卫，阳气虚则卫不固，黄芪麻黄根之甘温，走肌表而固卫。
柏子仁丸  ***************************
治阴虚盗汗。（睡而汗出曰盗汗，属阴虚者居多。）
柏子仁（炒研去油三两）　人参　白术　半夏　五味子　牡蛎　麻黄根（一两）　麦麸（五钱）　枣肉丸。米饮下五十丸，日三服。
陈来章曰：心血虚，则睡而汗出。柏子仁之甘辛平，养心宁神为君。牡蛎麦麸之咸凉，静躁收脱为臣。五味酸敛收涩，半夏和胃燥湿为佐。（湿能作汗。）麻黄根专走肌表，引人参白术，以固卫气为使。
固真丸  ***************************
治梦遗精滑。
菟丝子（一斤淘洗净用好酒浸三日煮极熟捣膏晒干或用净白布包蒸亦佳）　牡蛎（煅）　金樱子（蒸熟）　茯苓（酒拌蒸晒四两）　蜜丸。空心好酒送下三钱，或盐汤亦可。
金锁固精丸  ***************************
治精滑不禁。（精滑者，火炎上而水趋下，心肾不交也。）
沙苑蒺藜　芡实（蒸）　莲须（二两）　龙骨（酥炙）　牡蛎（盐水煮一日夜煅粉一两）　莲肉粉为糊丸，盐汤下。
蒺藜补肾益精，莲子交通心肾，牡蛎清热补水，芡实固肾补脾，合之莲须龙骨，皆涩精秘气之品，以止滑脱也。（治遗精大法有五，心神浮越者，辰砂、磁石、龙骨之类镇之。痰饮扰心者，猪苓丸之类导之。思想伤阴者，洁古珍珠粉丸，黄柏蛤粉等分，滋阴降火。思想伤阳者，谦甫鹿茸苁蓉菟丝等补阳。阴阳俱虚者，丹溪作心虚治，用珍珠粉丸、定志丸补之。
附本事猪苓丸，猪苓末二两，先将一半，炒半夏令黄，取半夏为末，糊丸，更用猪苓末一半，同炒微裂，砂瓶养之。申未间，空心酒盐汤任下。释曰：半夏有利性，猪苓导水，盖肾闭导气使通之意也。定志丸见眼目门）
苓术菟丝丸  ***************************
治脾肾虚损，不能收摄，以致梦遗精滑，困倦等证。
菟丝子（酒蒸或五六两或七八两）　莲肉（去心）　白术　茯苓（四两）　杜仲（酒炒三两）　山药（二两）　五味（酒蒸一两）　炙草（五钱）　上用山药末，以陈酒煮糊为丸，桐子大，空心白滚汤，或酒下百余丸。如气虚不能收摄者，加人参三四两尤妙。
治浊固本丸  ***************************
治胃中湿热，渗入膀胱，下浊不止。（淋病在溺窍，属肝胆部。浊病在精窍，属肾膀胱部。或由湿热，或由虚寒，大抵热者多而寒者少。赤属血，白属气。或由败精瘀血，壅塞窍道，痛涩异常。非是热淋，不宜用淋药治。）
甘草（炙三两）　猪苓　黄莲　莲须（二两）　黄柏　益智仁　砂仁　半夏（姜制）　茯苓（一两）
精浊多由湿热与痰，黄莲泻心火，黄柏泻肾火，所以清热。二苓所以利湿，半夏所以除痰，湿热多由于郁滞。砂仁益智，辛温利气，又能固肾强脾，既以散留滞之气，且稍济连柏之寒，甘草和中而补土。唯莲须之涩，则所以固基脱也。（朱丹溪曰：巢氏《源候论》曰：白浊者，由劳伤肾，肾气虚冷故也，历代宗其说，不唯白浊之理不明，所治之法亦误，不思《内经》本无白浊之名，唯言：少阴在泉客胜，溲便变，少阳在泉客胜，则溲白。又言：思想无穷，入房太甚，发为白淫，与脾移热于肾，出白。二者皆随溲而下，夫非白浊之源乎？《原病式》因举《内经》，谓诸病水液浑浊，皆属于热，言天气热则水浑浊，寒则清洁。可谓发圣人之旨，以正千载之误矣。予尝闻先生论赤白浊，多由湿热下流膀胱而成，即《灵枢》所谓中气不足，溲便为之变是也。必先补中气，使升举之，而后分其脏腑气，而赤白虚实以治，其他邪热所伤，固在泻热补虚。设肾气虚甚，或火热亢极者，则不宜过用寒凉，必以反佐治之，要在权衡轻重而已。叶氏曰：遗滑多作肾虚，补涩之而罔效，不知此因脾胃湿热所乘，饮酒厚味痰火之人，多有此疾，肾虽藏精，其精本于脾胃饮食生化，而输于肾，若脾胃受伤，湿热内郁，使中气淆而不清，则所输皆浊气，邪火扰动，水火不得而安静，故令遗滑也。）
秘元煎  ***************************
治遗精，带浊等证，此方专主心脾。
金樱子（去核）　枣仁（炒研）　芡实（炒）　山药（炒二钱）　白术（炒）　茯神（钱半）　人参（一二钱）　炙甘草（二钱）　远志（八分炒）　五味子（十粒）　水煎，食远服。
此治久遗无火，不痛而滑者，可用之。如尚觉有火热者，加苦参一二钱。如气大虚者，加黄芪一二钱。
固阴煎  ***************************
治阴虚滑泄，带浊，淋遗，及经水因虚不固等证，此方专主肝肾。
熟地（三五钱）　菟丝子（炒二三钱）　山药（炒二钱）　萸肉（一钱）　甘草（炙一二钱）　远志（炒七分）　五味子（十四粒）　人参（随宜）　水煎。食远服。
如虚滑遗甚者，加金樱二三钱，或醋炒文蛤一钱，或乌梅二个。如阴虚微热，而经血不止者，加川续断二钱。如下焦阳气不足，而兼腹痛泄溏者，加补骨脂吴茱萸之类，随宜用之。如肝肾血虚，而小腹痛，血不归经者，加醋炒归当二三钱。如脾虚多湿，或兼呕恶者，加白术一二钱。如气陷不固者，加炒升麻一钱。如兼心虚不眠，或多汗者，加枣仁二钱炒用。
茯菟丹  ***************************
（局方）
治遗精，白浊，及强中消渴。（心肾为水火之脏，法天施地之，心神伤则火动，火动不已，则肾水受伤，肾主藏精，所受五脏六腑输至之精，皆不得藏而时下矣，故为遗精梦泄。戴氏曰：遗精有因用心过度，心不摄肾，以致失精者，有思色欲不遂，致精失位，输泄而出者，有色欲太过，滑泄不禁者，亦有年壮气盛，久无色欲，精满而泄者。赤浊属血，由心小肠属火也，白浊属气，由肺大肠属金也。渴证，下消者，茎长兴盛，不交精出，名强中，肾水亏，心火亢也。）
菟丝子（十两）　五味子（八两）　山药（六两）　白茯苓　石莲肉（三两）　将菟丝用酒浸，浸过余酒，煮山药糊丸。漏精，盐汤下。赤浊，灯心汤下，白浊，茯苓汤下。消渴，米饮下。
菟丝辛甘和平，强阴益阳，能治精寒淋渴。五味滋肾生津，石莲清心止浊，山药健脾利湿，皆涩精固气之品也。茯苓能通心气于肾，利小便而不走气，取其淡渗，于补正中能泄肾邪也。
菟丝煎  ***************************
治心脾气弱，凡遇思虑劳倦，即苦遗精者，宜此主之。
山药（炒二钱）　枣仁（炒）　茯苓（一钱三分）　当归（钱半）　人参（二三钱）　制菟丝子（炒四五钱）　炙甘草（一钱或五分）　远志肉（制四分）　鹿角霜（为末。每用加入四五匙。）　水煎，加鹿角霜末，食前调服，或加白术二三钱。
水陆二仙丹  ***************************
治遗精，白浊。（精与浊所出之窍不同，便浊即是膏淋，肝胆之火也，精浊乃精气滑出，不便亦然，此肾水不足，淫火熏蒸，故精离其位也。）
金樱膏（取半黄者熬膏一斤。熟则全甘而失涩味。芡实一斤。蒸熟为粉。）和丸，盐酒下。金樱芡实，甘能益精，润能滋阴，涩能止脱。一生于水，一生于山，故名水陆二仙丹。
黏米固肠糕  ***************************
治脾胃虚寒，或因食滞气滞，腹痛泄泻，久不止者，多服自效。
白糯米滚汤淘洗，炒香熟为粉。每粉一两，加干姜炒熟者二分半，白糖二钱，拌匀，于饥时用滚水调服一二两。如带微滞者，加陈皮末二分，或砂仁一分。一法用陈老米粉，亦妙。
桑螵蛸散  ***************************
（寇氏）
治小便数而欠。（数，便频也。欠，便短也。溺虽出于膀胱，然泌别者小肠也。小肠虚则便数，小肠热则便短。）能安神魂，补心气，疗健忘。
人参　茯苓（一用茯神）　远志　石菖蒲（盐炒）　桑螵蛸（盐水炒）　龙骨（煅）　龟板（酥炙，一用鳖甲醋炙）　当归　等分为末，临卧服二钱，人参汤下。
虚则便数，故以螵蛸龙骨固之。（并能补肾涩精。）热则便欠，故以当归龟板滋之。人参补心气，菖蒲开心窍。茯苓能通心气于肾，远志能通肾气于心，并能清心解热。心者，小肠之合也，心补则小肠不虚，心清则小肠不热矣。
惜红煎  ***************************
治妇人经血不固，崩漏不止，及肠风下血等证。
白术　山药（二钱）　白芍药（酒炒一钱五分）　荆芥穗（炒）　地榆　川续断（炒一钱）　炙甘草（一钱）　北五味（十四粒）　乌梅（二个）　水煎，食远服。
如火盛者，加黄芩黄连。如脾虚兼脾泄者，加破故纸人参。
人参樗皮散  ***************************
治脏毒挟热下血，久痢脓血不止。（挟热者，谓挟客热及饮酒煎炒熏炙之热也。久痢不止，气虚滑脱也。）
人参　樗根白皮（东引者去粗皮醋炙）　等分为末，米饮或酒调下。
人参之甘，以补其气。樗皮之苦，以燥其湿。寒以解其热，涩以收其脱。使虚者补，而陷者升，亦劫剂也，（初起勿用。）
玉关丸  ***************************
治肠风血脱，崩漏不止，带浊不固。诸药难效者，宜用此方兼煎药治之，及泻痢滑泄不能止者。
白面（炒熟四两）　枯矾　文蛤（醋炒黑二两）　北五味（一两）　诃子（二两半生半熟）　共为末，熟汤和丸，桐子大。以温补脾肾等药，随证加减，煎汤送下，或人参汤亦可。如血热妄行者，以凉药送下。
扑汗法  ***************************
白术　蒿本　川芎（各二钱半）　米粉（两半）　为末，绢袋盛，周身扑之，治汗出不止。
又方　龙骨牡蛎糯米等分，为末扑之。

卷三上·表散门  ——————————————————————————————————————————————————————————————————————————————————————————

表散门  ***************************
（仲景太阳经风伤卫，用桂枝为主药，寒伤营用麻黄为主药，阳明经用葛根为主药，少阳经用柴胡为主药，此散表之准绳也，后世宗之，而用之有效有不效者，盖不独分经之未的，并性味亦有未精悉也。凡用散之法，当知性力缓急，及气味寒温之辨，用得其宜，无不妙也。如麻黄，峻散寒邪，桂枝解肌缓散者也，防风、荆芥、紫苏平散者也，细辛、白芷、生姜温散者也，柴胡、干葛、薄荷凉散者也，苍术、羌活能走经走湿而散者也，升麻、川芎能举陷上行而散者也。第邪浅者忌峻利之属，气弱者忌雄悍之属，热多者忌温燥之属，寒多者忌清凉之属。凡热渴烦躁者喜干葛，而呕恶者忌之，寒热往来者宜柴胡，而泄泻者忌之，寒邪在上者宜升麻、川芎，而内热火升者忌之，此性用之宜忌所当辨也。至于相配之法，则尤当知所要，凡以平兼清者，自成凉散，以平兼暖，亦可温经，宜大温者，以热济热，宜大凉者，以寒济寒，此其运用之权，则毫厘进退，自有恰当之妙，又何必胶柱刻舟，以限无穷之病变哉？）
桂枝汤  ***************************
（仲景）
治太阳中风，阳浮而阴弱，发热，头痛，自汗，恶风，恶寒，鼻鸣，干呕。（关前为阳，卫为阳，阳以候卫，关后为阴，营亦阴，阴以候营。阳脉浮者，卫中风也，阴脉弱者，营气弱也，伤于风者，头先受之，故头痛《经》曰：阳浮者，热自发，阴弱者，汗自出，风并于卫，营弱卫强，故发热自汗也。卫虚则恶风，营虚则恶寒，自汗则皮腠疏，故恶风复恶寒也，恶寒虽属表，亦有虚实之分：无汗恶寒为表实，宜发汗，汗出恶寒为表虚，宜解肌。鼻鸣干呕者，风壅气逆，故息有音而作呕也，喻嘉言曰：风寒并举，义重恶风，恶风未有不恶寒者，所以伤寒亦互云恶风，后人谓伤寒恶寒，伤风恶风，误矣。）及阳明病，脉迟，汗出多，微恶寒者，表未解也，可发汗。（脉迟汗多，属阳明证，以微恶寒，尚兼太阳，仍当从外解肌，断其入胃腑之路。）
桂枝　芍药　生姜（三两）　甘草（二两炙）　大枣（十二枚）　热服，须臾啜稀热粥以助药力，温覆取微似汗，不可令如水淋漓。汗出病瘥，停后服。服一剂尽，病证犹在者，更作服。（喻嘉言曰：妙用全在啜稀热粥以助药力，谷气内充，则邪不能入。面热啜以继药之后，则邪不能留，法中之法若此。世传方书，无此四字，骎失初意。更有已透微似之汗，盖覆强逼，致令大汗淋漓者，总不知解肌为何义尔。所以服桂枝时，要使周身絷絷然似乎有汗者，无非欲其皮毛间窍暂开而邪散也。然恐药力易过，又借热粥以助其暖。如此一时之久，肌窍不致速闭，则外受之邪，尽从外解，允为合法矣。不识此意，汗时不失之太过，即失之不及。太过则邪未入而先扰其营，甚则汗不止而亡阳。不及则邪欲出而早闭其门，必至病不除而生变矣。）
周扬俊曰：风既伤卫，则卫气疏，不能内护于营，而汗自出矣。汗者，血之液也。桂枝，血分药也。苟非以血药入透营分，和营散邪。芍药护营固里，则不但外邪不出，且必内入而为腑患。然后知和营则外邪出，邪出则卫自密，更不必用固表之药，而汗自止矣。（仲景曰：病常自汗出者，营气和卫气不共营气和谐故尔，复发其汗，营卫和则愈，此名卫受风邪，营反出汗之理，所以中风病，治法宜桂枝汤也。好古曰：或问桂枝汤止烦出汗，仲景治伤寒发汗，数处皆用桂枝汤，又曰：无汗不得用桂枝，汗多者桂枝甘草汤，此又能闭汗也，二义相通否乎？曰：仲景云：太阳病发热汗出者，此为营弱卫强，阴虚，阳必凑之，故用桂枝发其汗，此乃调其营气，则卫气自和，风邪无所容，遂自汗而解，非若麻黄能开腠理，发出其汗也。汗多用桂枝者，以之调和营卫则邪从汗出而汗自止，非桂枝能闭汗孔也。亦唯有汗者宜之。若伤寒无汗，则当以发汗为主，而不独调其营卫矣，故曰：无汗不得服桂枝，有汗不得服麻黄，以桂枝汤中有芍药故也。盖敛汗在芍药，不在桂枝也。李东垣曰：仲景治表虚制此汤，用桂枝为君，桂枝辛热发散，体轻助阳，芍药甘草佐之。若腹中急痛，乃制小建中汤，以芍药为君，芍药酸寒主收，补中，桂枝甘草佐之。一治表虚，一治里虚。又曰：以桂枝易肉桂，治感寒腹痛之神药，如中热腹痛，去桂加黄芩。）
加白术、川芎、羌活、防风、饴糖，名疏邪实表汤，（节庵）治同。（陶氏制此，以白术为君，以代桂枝汤。喻嘉言曰：坐令外感内伤，混同论治矣。节庵所著《伤寒六书》尽仲景原方，参合后贤治法，以代桂枝、麻黄、葛根、青龙等剂，后人以为便用，故世之嗜节庵者，胜于仲景，以节庵为捷径，仲景为畏途，节庵之书行，而仲景之书晦，如节庵者，可谓洁古、海藏之功臣，而在长沙，实为操莽也。）
去芍药姜枣，名桂枝甘草汤。（仲景）治发汗过多，叉手冒心，心下悸，欲得按者。（方中行曰：汗多血伤，而心虚动悸，故义手自冒，欲得按也。桂枝走阴，敛液，宅心，能固疏熳之表，甘草缓脾，和中，益气，能调不足之阳，则此方实收阴补阳之为用也。不用附子者，未见恶寒也，不加人参者，不见沉迟脉也，去芍药，属阴也。去姜枣，无取辛散也。故止用桂枝二，甘草一，则固表和中，两相绾合，而与有姜者之立法远矣。）
加附子，名桂枝加附子汤。（景仲）治太阳病发汗，逐漏不止，恶风，小便难，四肢微急，难以屈伸。（方中行已，此亦太阳中风误汗之变证。夫固表敛汗，无出桂枝右矣。而欲复阳益气，所以有附子之加焉。恶风为阳虚。小便难为膀胱腑伤，拘急难以屈伸，因无津液以养，此本桂枝证也。误用麻黄，势必至大汗而亡阳，人身津液有几堪漏而无已耶，故以附子入桂枝汤中，为固表回阳上剂。）去芍药加附子，名桂枝附子汤。（仲景）治伤寒八九日，风湿相抟，身体烦疼，不能转侧，不呕不渴，脉浮虚而涩。（八九日，再经之时，既不传经，复不入里者，固风湿持之也，烦疼者，风也，不能转侧者，湿主重着也，不呕不渴，无里证也，浮风也。虚则汗后之不足，涩，湿也，其脉正与相应，然后知风湿之邪在肌肉，而不在筋节，故以桂枝表之。不发热，为阳气素虚，故以附子逐湿，两相绾合，自不能留矣。此得之寒饮，此方即后条之甘草附子汤，以姜枣易术之变制也，去术者，以寒本无汗，不似风之自汗而湿多也，用姜枣者，以寒属阴，不如风阳之能食也。然去彼取此，虽少殊而其所以散风除湿则均尔。《金匮》之治风、寒、湿者多矣，未尝遽用附子，独于伤寒兼风湿者，三方均用附子，其理安在？盖伤寒，热证也，加以风湿于里，势必易热，乃至八九日之久，而不言身热，之气人阳气素虚矣，阳虚者，邪凑于里，为内入则易，而外解极难。何者，无元气以复之也。故仲景以桂枝解外，复重用附子以温经，使经络肌肉间，无处不到，则无邪不驱矣。）
再加芍药生姜各一两，人参三两，名桂枝新加汤。（仲景）治伤寒汗后，身痛，脉来沉迟。（喻嘉言曰：伤寒误发汗后，身反疼痛者，乃阳气暴虚，邪不能尽出所致。况脉见沉迟，更无疑矣。若尺迟乃素虚，此则六部皆然，为发汗新虚，故于桂枝方中，加芍姜以去邪，人参以辅正。仲景意中，明明桂枝汤不欲与参并用，以桂枝能解肌表之邪，人参反固肌表之邪。然在误汗后，正气虚微，余邪不解，有不得不并用之势。人参尚主半表。故曰新加。加芍药者，以误汗而阳虚邪凑，恐阳孤无偶，和以芍药，俾不至散乱也。）
加芍药一倍，名桂枝加芍药汤。（仲景）治太阳误下，腹满时痛，属太阴也。（喻嘉言曰：太阳病之误下，其变皆在胸胁以上，此而腹满时痛，则其邪已入阴位，所以属太阴也。仍用桂枝解肌之法，以升举阳邪，但倍芍药以收太阴之逆气。本方不增一味，斯为神尔。）
去桂加茯苓白术，名桂枝去桂加茯苓白术汤。（仲景）治服桂枝汤，或下之，仍头项强痛，翕翕发热，无汗心下满微痛，小便不利。（喻嘉言曰：服桂枝汤，治风而遗其寒，所以不解而证变。设更下之，则邪势乘虚入里，益误矣。在表之风寒未除，而在里之水饮上逆，故变五苓两解表里之法，而用茯苓白术为主治。去桂枝者，以已误不可复用也。然桂枝虽不可用，其部下诸属皆所必需。倘并不用芍药以收阴，甘草姜枣以益虚而和脾胃，何以定误汗、误下之变耶？故更一主将，而一军用命。甚矣仲景立方之神也。）
加厚朴杏仁，名桂枝加厚朴杏仁汤。（仲景）治太阳病，下之微喘，表未解也。（微喘，邪犹在中上，略为上逆，故但疏利其气而已。均入桂枝汤者，以表均未解也。厚朴杏仁，为下气散结之圣药。盖误下则引邪入里，即入不复外出，利其下行，散其热结，而喘自止矣。然即非误下而喘，亦宜用此汤。故仲景原文，复申言此汤也。）
去芍药生姜，加茯苓，名茯苓桂枝甘草大枣汤，甘澜水煎。（仲景）治汗后脐下悸，欲作奔豚。（喻嘉言曰：汗本心之液，发汗后脐下悸者，心气虚而肾气发动，肾邪欲上凌心，故脐下先悸。取用茯苓桂枝，直趋肾界，预伐其邪，所谓上兵伐谋也。）
合麻黄汤，名桂麻各半汤。（仲景）仲景曰：太阳病，得之八九日，如疟状，发热恶寒，热多寒少，不呕渴，清便，一日二三度发，脉微缓者，为欲愈也。脉微而恶寒者，此阴阳俱虚。不可更发汗，更吐下也。面色反有热色者，未欲解也，以其不能得小汗出，身必养，宜桂枝麻黄各半汤。（《准绳》云：首节颇似小柴胡证，故以不呕，清便自调证之，次节虽脉微恶寒，止宜小建中加黄芪，以温分肉，司开阖，原非温经之谓，后节面色反有热色，言表邪未尽，故宜各半汤，不可与面合赤色，比类而观也。方中行日，如疟状，谓有往来寒热也，发热恶寒，热多寒少者，风寒俱有，而寒少风多也。不呕渴，清便，邪之往来，未彻表，亦未及里也。二三度发，乃邪居浅近，易及，而频数，故脉亦微缓，而为欲愈也。脉微而恶寒已，下重，以不得解者言，而出其治也。阴言后，阳言前，俱虚，故禁攻也。不可汗，已过表也，不可吐下，未见有里也，热色阳浮外薄，风寒持之不散，所以小汗亦不能得出，郁而痒也，桂枝麻黄各半者，总风寒而两解之也。）
二分，合麻黄汤一分，名桂枝二麻黄一汤。（仲景）治服桂枝汤，大汗出，脉洪大者，与桂枝汤如前法。若形如疟，日再发者，汗出必解。（喻嘉言曰：此亦风多寒少之证。服桂枝汤，治风而遗其寒，汗反大出，脉反洪大，似乎风邪再袭，故重以桂枝汤探之。若果风邪之故，立解矣。若形如疟，日再发，则邪本欲散，又且浅而易散。其所以不散者，终为微寒所持，故略兼治寒，而汗出必解也。）
二分，合越婢一分，名桂枝二越婢一汤。（仲景）治太阳病，发热恶寒，热多寒少，脉微弱者。此无阳也，不可复发其汗。（喻嘉言曰：此亦风多寒少之证。无阳二字，仲景言之不一，乃亡津液之通称也，故以不可更汗为戒。然非汗则风寒终不解，惟取桂枝之二以治风，越婢之一以治寒，乃为合法。越婢者，石膏之辛凉也。胃得之乃热化津生，以此兼解其寒也。）
倍芍药，加黄芪，名桂枝加黄芪汤。（金匮）仲景云：黄汗之病，两胫自冷，假令发热，此属历节。食已汗出，又身当暮盗汗出者，此营气也。若汗出已，反发热者，久久身必甲错。发热不止者，必生恶疮。若身重，汗出已，辄轻者，久久必身瞤，瞤即胸中痛。又从腰以上汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄芪汤主之。（徐忠可曰：此段论黄汗中，变态零杂，同归于黄汗，其治大而同小异也，谓黄汗病，由水气伤心，故热聚心胸，君火不能下交于肾，每两胫自冷，自者，真气不下，非足下令受邪也。假令发热而足胫亦热，是风寒历于肢节而痛，故曰：此属历节。其汗出之期，乃心火为水湿所伤，不能生土，中气虚馁。心主血，营分虚热，于是食已胃劳火动则汗，当暮阴燥则汗，故曰：此营气也，乃又设言，汗与发热及身重相并之际，以尽病态日，假若汗出已，宜身凉。今因内邪盛而反热，则皮肤之阴气为汗所烁，久久必甲错，更发热不止，营气热附，则生恶疮，假若身体重，湿也，汗出已，辄轻，是表湿为汗所衰，但暂轻，而不能终止其重，则内气愈虚，内虚，则肌肉瞤瞤动也。胸中痛，气不运也，又或元气上下不能贯串，则腰以上汗，下无汗，于是元气不能及下，则腰髋弛痛，弛如脱也，如有物在皮中状，不便捷也。其剧而危者，胸中之元气伤，则不能食，周身之阴气窒，则溺涩，然皆积渐所致，其原总由水气伤心而病日深，故曰此为黄汗，药用桂枝加黄芪者，调和营卫，而畅其气，则补正即所以驱邪尔。）
除甘草，加黄芪三两，名桂枝五味汤。（金匮）仲景曰：血痹，阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。（徐忠可曰：阴阳，寸口人迎也。总是大概皆涩微，此独去涩字，以微脉为主尔。尺中小紧，谓细寻之，有小紧者，此病邪直入之形，正如《明堂篇》测病法所谓下锐下向也。然此由全体风湿血相抟，痹其阳气，使之不仁，故以桂枝壮气行阳，芍药和阴，姜枣以和上焦营卫，协力驱风，则病原拔，而所入微邪，亦为强弩之末矣。立法之意，重在引阳，故嫌甘草之缓，不若黄芪之强有力尔。）
加栝楼根，名栝楼桂枝汤。（金匮）仲景曰：太阳病，其证备，身体强儿儿然，脉反沉迟，此为痉，栝楼桂枝汤主之。（徐忠可曰：此为痉证，有汗不恶寒者主方。太阳病，其病主证备者，身热、头痛、汗出也，身体强，及背反张之互乱，几几然，即颈强之形状，脉反沉迟，谓阳证得阴脉，此痉脉之异于正伤寒也，其源由筋素失养，而湿复挟风以燥之，故以桂枝汤为风伤卫主治，加栝楼根，以清气分之热，而大润其太阳经即耗之液，则经气流通，风邪自解，湿气自行，筋不燥而痉愈矣。庞安时曰：栝楼根不主项强几几，其意以肺热，不令移于肾也，加桂枝汤中，则可以彻热荣筋，调和营卫矣，几字无钩，音殊，颈项难舒之状。）
加龙骨牡蛎，名桂枝加龙骨牡蛎汤。（金匮）治男子失精，女子梦交。（徐忠可曰：阴虚之人，大概当助肾，故以桂枝芍药，通阳固阴，甘草姜枣，和中上焦之营卫，使阳能生阴，而以安肾宁心之龙骨牡蛎，为补阴之主。）
麻黄汤  ***************************
（仲景）
治伤寒太阳证，邪气在表。发热头痛，身痛、腰痛、骨节痛，项背强，恶寒，恶风，（但有一毫头痛恶寒。尚为在表。）无汗而喘，脉浮而紧。（寒邪外束，阳不得越，故郁而为热，《经》曰：人之伤寒，则为病热，寒初中人，必先在表，即足太阳寒水之经。太阳为诸阳主气，乃一身纲维。本经之脉，起于目眦，上脑下项，循肩挟脊抵腰，行于身后，故所过之处，无不痛也。恶寒者，虽无风而恶寒，恶风者，当风而始恶之。然恶寒者见风必恶，恶风者，见寒亦恶，此为邪在表也。若邪入里，则无头痛、恶风寒之表证也。《原病式》曰：身热恶寒，热在表也，热在表而浅，邪畏正，故病热而反恶寒，或言为寒在表，及热在皮肤，寒在骨髓者，误也。凡人之伤风，暑湿，皆有汗，唯伤寒独不汗出，寒能涩血，又表实也，其上逆，故喘。邪在表，故脉浮，伤寒脉紧，而伤风脉缓者，寒劲急而风缓散也。喻嘉言曰：冬伤寒，春伤温，夏伤暑湿，此四时正病也。然夏秋亦有伤寒，冬春亦有伤暑、伤湿，乃四时之客病，所谓异气也。冬春正病，有汗为伤风，无汗为伤寒，即夏秋正病，有汗为伤暑湿，无汗仍为伤寒。）
亦治太阳阳明合病，喘而胸满。（表邪壅盛，阳气不得宜发，故逆而作喘。若心下满腹痛为实，宜下之。此胸中满，胸中去表犹近，非里实。虽有阳明，然与太阳合病，尚为在表，宜汗不宜下。《经》曰：阳明病，脉浮，无汗而喘者，发汗则愈，宜麻黄汤。又曰：阳明病，应发汗，反下之，此为大逆。或问两经合病，当用两经之药，何以偏用麻黄汤耶？盖邪自太阳而来，仍当提出太阳，不欲其陷入阳明，故不用葛根也。）亦治哮证。（哮喘由风寒客于背俞，且肺内有胶固之痰，复感寒而作。此汤散寒利肺，然唯气实者，可暂用。）
麻黄（去节三两）　桂枝（二两）　杏仁（七十枚去皮尖）　甘草（炙一两）先煮麻黄数沸，去沫，内诸药煎，热服，覆盖取微汗，中病即止，不必尽剂，无汗再服。（凡用麻黄，去节，醋汤略泡，晒干备用，庶免大发，冬月生用。伤寒初感，始于太阳，故以发汗为先，汗出则愈。《活人》云：凡发汗病证仍在者，三日内可二三汗之，令腰以下周偏为度，王海藏曰：表证当汗，脉浮，急汗之。脉沉，缓汗之。里证当下，脉浮，缓下之。脉沉，急下之。三阳汗当急而下当缓，三阴汗当缓而下当急。按汗有大汗解表，微汗解肌之殊。下有急下，少与，微和，渗利之别。）
麻黄中空，辛温气薄，肺家专药，而走太阳，能开腠散寒。（皮腠肺之所生，寒从此入，仍从此出。）桂枝辛温，能引营分之邪，达之肌表。（桂入营血，能解肌，营卫和，始能作汗。）杏仁苦甘，散寒而降气。甘草甘平，发散而和中，《经》曰：寒淫于内，治以甘热，佐以苦辛是已。（喻嘉言曰：麻黄发汗，其力最猛，故以桂枝监之，甘草和之，用杏仁润下以止喘逆，正如驭马，防其放逸尔。李时珍曰：仲景治伤寒，无汗用麻黄，有汗用桂枝，未有究其精微者。津液为汗，汗即血也，在营则为血，在卫则为汗。寒伤营，营血内涩，不能外通于卫，卫气固闭，津液不行，故无汗发热而恶寒。风伤卫，卫气外泄不能内护于营，营气虚弱，津液不固，故有汗发热而恶风。然风寒皆由皮毛而入，皮毛，肺之合也，证虽属太阳，然面赤怫郁，咳嗽有痰，喘而胸满，肺肺病乎？盖皮毛外闭，则邪热内攻，故用麻黄甘草，同桂枝引出营分之邪，达之肌表，佐以杏仁泄肺而利气，汗后无大热而喘者，加石膏。《活人书》：夏至后加石膏知母。是皆泄金火之药，是麻黄汤虽太阳发汗重剂，实散肺金火郁之药。腠理不密，则津液外泄，而肺气虚，虚则补其母，故用桂枝同甘草，外散风邪以救表，内伐肝木以防脾，佐以芍药，泻木而固脾，使以姜枣，行脾之津液而和营卫。下后微喘者，加厚朴杏仁以利肺气也。《活人书》：加黄芩，为阳旦汤，以泄肺热，是桂枝汤虽太阳解肌轻剂，实为理脾救肺之药也。李士材曰：古云冬不用麻黄，夏不用桂枝，盖以冬主闭藏，不应疏泄，夏令炎热，不宜辛温，《经》所谓必先岁气，毋伐天和是也。又云：夏月不用麻黄，两说相反，何耶？或舍时从证，或舍证从时，临时变通，存乎其人尔。王履曰：伤寒即病者谓之伤寒，不病者谓之温病，其原不殊。故一称为伤寒，其类则殊，施治不得相混。仲景之书，专为病之伤寒设，不兼为不，即病之温病设也。今人或以伤寒法治温病，则热证居多，三阴伤寒，寒证十居七八，若温病，但一于热尔。后人误为通治，遂疑诸热剂不敢用，是未悟仲景立麻黄汤、桂枝汤之有所主、有其时矣，苟知非治温病之剂，则群疑冰释矣。又曰：伤寒即发于冬寒之时，寒邪在表，闭其腠理，非辛温不能散之，此麻黄桂枝等剂，所以必用也，温病热病，发于暄热之时，郁热自内达外，无寒在表，故非辛凉、苦寒、苦酸之剂，不能解之，此桂枝、麻黄等所以不可用也。而后人所处冰解散，大黄汤于金汤、防风通圣之类，兼治内外者之所以可用也。夫即病之伤寒，有恶风、恶寒之证者，风寒在表，表气受伤也，后发之温病者，有恶风恶寒之证者，必重感风寒，而表气亦受伤也。若无新中之风寒，则无恶风、恶寒之证。故仲景曰：太阳病发热而渴，不恶寒者，为温病。温病如此，则知热病亦如此，而不渴恶寒者，非温病、热病矣。或有不因新中风寒，亦见恶风、恶寒之证者，盖因表虚，热达于表而伤表气，所谓卫虚则恶风，营虚则恶寒尔。非伤寒恶风，伤寒恶寒也。温病、热病亦有先见表证，而后传里者。盖郁热自内达外，外不得泄，还复入里，而成可攻之证，非如伤寒从表而始也。每见世人治温热病，误攻其里，亦无大害，误发其表，变不可言，此足明其热之自内达外矣。间有误攻致害者，乃春夏暴寒（不恶寒则病非外来，渴则热自内达外，《经》曰：从春分后至秋分前，天有暴寒者，为实行寒疫，亦属外感。）所中之疫证，纯邪在表，未入于里，不可与温病、热病通论。夫秋冬伤寒，真伤寒也，春夏伤寒，寒疫也，与温病、热病自是两途，岂可同治？况伤寒直中阴经，与太阳虽伤，不及郁热，即传阴经，为寒证而当温者，又与温病、热病大不同，其可混治乎？一阳子曰：伤寒传足不传手，非穷理之言也。草聪刘子，指足经所属水土木，水遇寒而涸冰，土遇寒而坼裂，木遇寒而凋枯，故寒喜伤之。手经所属金与火，金遇寒而愈坚，火体极热，寒不能袭，故寒不能伤，昧者奇之，将人身营卫经络，上下截断，不相联络，失血气周流，瞬息罔闻之旨矣。夫寒邪袭人，必先皮毛灼热，鼻塞息粗，肺主皮毛，是手太阴肺金先受病矣，海藏有伤寒自皮毛入之语，先师有桂麻羌芎之设。虽太阳表之表之剂，然汗法舍皮毛，何自而解，更衣倍常，闭结溏泄，手阳明大肠庚金受病矣，先师有硝黄朴实之用。虽兼正阳三阴里之里之剂，然下法舍太阳，何自而通？刘子谓：金遇寒而愈坚，信乎？阳气怫郁，舌胎言妄，手少阴心丁火病矣，先师有泻心数法。亢极动血，上下烦蒸，手厥阴心包火、手少阳三焦火病矣，治有三黄柴芩数条。小便癃秘，手太阳小肠丙火病矣，治有五苓、导赤之例。刘子谓火热寒不能伤，信乎？《经》又云：人之伤寒，则为病热。即云病热，则无水冰、土坼、木枯之说，而有金烁、火亢之征矣。刘子何人，敢持管见惑世，诬人哉。《机要》云：有厥阴经下痢不止，脉沉而迟，手足厥逆，唾涕脓血，此难治，宜麻黄汤、小续命汤汗之。此有表邪缩于内，当泻表而愈。张子和曰：飧泄以风为根，风非汗不出，有病此者，腹中雷鸣，水谷不分，小便滞涩，服涩药、温药不效，灸中脘脐下数十，燥热转甚，津液枯竭，延余视之，脉浮大而长，身表微热，用桂枝麻黄汤加姜枣，连进三大剂，汗出终日，至旦而愈，次以胃风汤和其脏腑，食进而安。《经》曰：春伤于风，夏必飧泄。故可汗而愈。按：风属木，脾属土，木克土，故泄也。）
除桂枝，加石膏，名麻黄杏仁甘草石膏汤。（仲景）仲景曰：发汗后，不可更行桂枝汤，汗出而喘，无大热者，可与麻黄杏仁甘草石膏汤。（方中行曰：不可更行桂枝汤，则是已经用过也。桂枝固卫，寒不得泄，而气转上逆，所以喘益甚也。无大热者，郁伏而不显见也，以伤寒之表犹在，故用麻黄以发之。杏仁下气定喘，甘草退热和中，本麻黄正治之佐使也。石膏有彻热之功，尤能助下喘之用，故易桂枝以石膏，诚为太阳伤寒，误汗转喘之主治也。或问：发汗后，不可更行桂枝汤，桂枝即不可行，麻黄可行耶？无大热，石膏可行耶？喻嘉言曰：治伤寒先分营卫，麻桂二汤，断无混用之理。此证太阳之邪，虽从汗解，然肺中热邪未尽，所以热虽少止，喘仍不止。故用麻黄发肺邪，杏仁下肺气，甘草缓肺急，石膏清肺热，即以治足太阳之药，通治手太阴经也。偿误行桂枝，宁不壅塞肺气，而吐痈脓乎？）
亦治温疟，先热后寒。加白术，名麻黄加术汤。（金匮）仲景曰：湿家身烦疼，可与麻黄加术汤，发其汗为宜，慎不可以火攻之。（徐忠可曰：湿虽宜汗，但汗大出，则湿反不去，则知汗中自有法。故以麻黄汤为发汗之主，而加术一味，以为固本清湿之地，则内外两得矣。然发汗虽亦有火攻之法，而非治湿也，故又戒之。）
去桂枝杏仁，加附子，名麻黄附子汤。（金匮）仲景曰：水之为病，其脉沉小，属少阴。（小字宜玩，观沉小属少阴句，可知正水而不喘。脉沉而加小，即从少阴论治，亦即石水治法，所以石水不出方也。）浮者为风，无水虚肿者为气水，发其汗即已，脉沉者，宜麻黄附子汤。浮者，宜杏子汤，〔徐忠可曰：仲景于风水、皮水、里水皆出方，独所云石水不出方。观所出之方，似乎责之手足太阳，手足太阴。里水与急风，兼责阳明而用石膏。此独另揭言水之为病，脉沉小者属少阴，后即承之曰：脉沉者，宜麻黄附子汤。然则此方，或即所谓石水之主方耶，又即承麻黄附子甘草方。而曰脉浮者，宜杏子汤。即脉浮，不与前风水、皮水方相同，岂非杏子方，乃正水而间有脉浮者，即为风水，宜用此方耶。（正水之下寒多者，似亦可用。）盖麻黄附子甘草方，即麻黄甘草二味尔。以少阴而加附子，发其龙火之真阳。协力麻黄甘草，以开久蚀之阴。杏子汤，因金囚不能运水，故以脉浮者责肺金之热，而泻气以泄其水之实尔。（经不专言石水，可知正水亦有属少阴者，故不若以脉沉为别尔。惟麻黄附子汤为少阴水主方，若脉浮，则浮者为风，故仍责肺。而用杏子方尔。）若无水虚肿，此即所谓风气相搏，气强即为风水之属也，故亦主发汗。〕
除桂枝杏仁。名甘草麻黄汤。（金匮）仲景曰：里水，越婢加术汤主之。甘草麻黄汤亦主之。〔徐忠可曰：里水，即一身面目黄肿，脉沉而渴，正水也。麻黄发其阳，甘草以和之，则阳行而水去。即有里热，不治自清尔。且以防质弱者，不堪石膏也。（水已成，则气壅肺热。故里水与风水，俱有用石膏者。不用桂枝，可知麻黄无桂枝，不全发表，大能通彻营中之气，故用以治水尔）〕
单去桂。麻黄（不去节）杏仁（不去皮尖）甘草（生用）名三拗汤。（局方）治感冒风寒，咳嗽鼻塞。（麻黄留节，发中有收，杏仁留尖，取其发。连皮，则行皮。甘草生用，补中有泻也。）
忌汗诸证。（脉浮紧者，当身痛，宜汗之，假令尺脉迟者，不可汗，以营弱血少故也，咽燥喉干者，不可发汗，津液不足也，渴而小便利，若失小便者，不可发汗，发汗则四肢厥冷，肺肾虚冷也。下利虽有表证，不可发汗，汗出必胀满，走津液而胃虚也，淋家不可发汗，发汗必便血，亡耗津液，反增客热也，衄家，亡血家不可发汗，发汗则阴阳俱虚。《针经》曰：夺血者无汗，夺汗者无血。王海藏曰：仲景言衄家不可发汗，盖为脉微也，若浮紧者，麻黄汤，浮缓者，桂枝汤。疮家虽伤寒身痛，不可发汗，发汗则痉，表虚热聚，故生疮，汗之则表益虚，热愈甚，而生风，故变痉。少阴病，脉沉细数，病为在里，不可发汗，少阴病，但厥无汗，而强发之，必动其血，或从口鼻，或从目出，是名下厥上竭，难治。脉动数微者，不可发汗，脉沉迟为在里，反发其汗，则津液越出，大便难，表虚里实必谵语，汗家重发汗，必恍惚心乱，汗者心之液，心亡血液故乱。腹中上下左右有动气者，不可发汗）
伤寒伤风辨。（伤寒郁而后能发热，伤风即能发热，伤寒无汗，伤风有汗，伤寒无涕，伤风有涕，伤寒手足微厥，伤风手足背皆温，伤寒脉紧，伤风脉缓）
阴阳表里辨。（阳证之表，发热恶寒、头痛脊强、便清不渴，手足温和。阴证之表，无热恶寒，面惨息冷，手足厥逆。阳证之里，唇焦舌燥，烦渴掀衣，扬手掷足，大便秘结，小便赤涩，爪甲红活，身轻易于转侧，脉浮洪数。阴证之里，不渴倦卧，引衣自盖，唇紫舌卷，大便滑泄，小便清白，爪甲青黑，身重难于转侧，脉沉细数。唯腹痛与呕，阴阳里证皆有之。三阳经又有阴阳表里之分，太阳以热在皮肤，头痛项强，在经为表，麻黄汤，桂枝汤，九味羌活汤，以口渴，尿赤，热入膀胱，在腹为里，五苓散，阳明以热在肌肉，目痛不眠，在经为表，葛根解肌汤，以口渴，背寒为热渐入里，白虎加参汤，若自汗，狂谵，热入胃腑，为全入里，三承气汤，少阳以胸胁之间，为半表半里，表多小柴胡汤，里多热盛者，黄芩汤。以上皆发热，太阳恶寒，阳明自汗，少阳多呕，皆外感证也。凡外感，多得之风寒暑湿，邪始于太阳，若内伤多得之饮食、起居、七情，病生于太阴，今之患伤寒者，兼内伤寒者居多也。）
大青龙汤  ***************************
仲景曰：太阳中风，脉浮紧，发热恶寒，身疼痛，不汗出而烦躁（烦躁有在表者，此证不汗出而烦躁者是也，宜汗；有在里者，不大便，脉沉实而烦躁是也，宜下。有阳虚者，汗下后病不去而烦躁是也，宜温补；有阴盛者，少阴病，吐利厥逆，烦躁欲死是也，宜温。《经》内热曰烦，为有根之火，外热曰躁，为无根之火，故但躁不烦，及先躁候烦者，皆不治。）者，大青龙汤主之。若脉微弱，汗出恶风者，不可服。服之而厥逆，筋惕肉瞤，此为逆也，以真武汤救之。（喻嘉言曰：天地郁蒸，得雨则和，人身烦躁，得汗则解。太阳无汗，因有烦躁一证兼见，则非大青龙汤不解也。究竟本方，原于无汗者，取微似汗，若有汗者之烦躁，全非郁蒸之比。其不藉汗解甚明。加以恶风脉微弱，则是少阴亡阳之证。若脉浮弱，汗出恶风，而不烦躁，即是太阳中风之证，皆与此汤不相涉也。误服此汤，宁不致厥逆惕瞤，而速其阳之亡耶？仲景不能必用法者，尽如其法，更立真武一汤，以救其误，学者能识其郑重之意，即百用不致一误矣。又曰：误服大青龙汤，厥逆筋惕肉瞤者，即有亡阳之逆矣，更推重真武一汤以救之者，其义何居？盖龙唯藉水可能变化，而水者真武之所司也，设真武不与之以水，青龙之不能奋然升天可知矣。故方中用苓术芍附，行水收阴，醒脾崇土之功，多于回阳。名之曰真武汤，乃收拾分驰离绝之阴阳，互镇于少阴北方之位，全在收拾其水，使龙潜而不能见也。设有一毫水气上逆，龙即得遂其升腾变化，纵独用附子、干姜以回阳，其如魄汗不止何哉？厥后晋旌阳祖师，以仙术斩蛟，捕至蛟龙遁迹之所，戒其家勿蓄勺水，乃至从砚水逸去，可见水怪原有尺水丈波之能。向非真武坐镇北方，天地间久为龙蛇之窟矣。即此推之，人身阳根于阴，其亡阳之证，乃少阴肾中之真阳飞越尔，真阳飞越，亟须镇摄归根，阴必翕然从之，阴从则水不逆矣，阴从则阳不孤矣，岂更至于飞越乎？故舍天人一致之理以言医者，非其至也。）
又曰：伤寒脉浮缓，身不疼，但重，乍有轻时，无少阴证者，大青龙汤发之。（喻嘉言曰：前条太阳中风四字，括寒而言。此伤寒二字，括风而言。风寒之脉证错见，则桂枝与麻黄二汤不可用，不待言矣。仲景原文，但重乍有轻时六字，早已挈明。言但身重，而无少阴之欲寐，其为寒因可审。况乍有轻时，不似少阴之昼夜俱重，又兼风因可审，所以敢力驱其在表之风寒。若脉微弱，身重欲寐，则内顾少阴，且不遑矣，敢发之乎。）
麻黄（六两）　甘草（炙）　桂枝（二两）　杏仁（四十枚去皮尖）　石膏（鸡子大块）　生姜（三两）　大枣（十二枚）　先煮麻黄去沫，内诸药煎。一服汗者，止后服。
仲景制方之意，本是桂枝麻黄二汤合用，易芍药以石膏者。所以胜寒郁之内热，且以助青龙之势而兴云雨也。然去芍药之酸收，增石膏之辛散，外攻之力，猛而无制。在寒多风少，及风寒两停之证，则用当而通神。其有风无寒之证，及微弱之脉。若不知辨而误用之，有厥逆惕瞤而亡阳尔。
小青龙汤  ***************************
仲景曰：伤寒表不解，心下有水气，干呕发热而咳，或渴，或利，或噎，或小便不利，少腹满，或喘者，小青龙汤主之。（发热恶寒，头痛身痛，属太阳表证。仲景书中，凡有里证兼表证者，则以表不解三字该之。内有水饮，则水寒相抟，水留胃中，故干呕而噎。水寒射肺，故咳而喘。水停则气不化，津不生，故渴。水渍肠间，故下利。水蓄下焦，故小便不利而少腹满。）又曰：伤寒心下有水气，咳而微喘，发热不渴。服汤已，渴者，此寒去欲解也，小青龙汤主之。（喻嘉言曰：风寒挟水饮上逆，津液不下行，故不渴。渴则可知其津液不逆，为寒去欲解之征也，乃用小青龙汤，大率以轻剂助其欲解之势尔。）
麻黄去节　桂枝　芍药（酒炒）　细辛　甘草（炙）　干姜（三两）　半夏　五味子（半升）　水一斗，先煮麻黄，减二升，去上沫，内诸药，煮取三升，去渣，温服一升。
若微利者，去麻黄，加荛花如鸡子大，熬令赤色。（麻黄发汗，利则不宜。利，水横行也。加荛花，导水也。）渴者，去半夏，加栝楼根三两。（半夏燥津液，栝楼根彻热生津。）噎者，去麻黄，加附子一枚炮。（噎，水寒塞窒气也，附子利气而散水寒。）小便不利，少腹满，去麻黄，加茯苓四两。（茯苓淡渗，能通窍而利水道。）喘者，去麻黄，加杏仁半升，去皮尖。（喘，水气射肺，而声息不利也。加杏仁，润肺以下气也。）
周禹载曰：素常有饮之人，一感外邪，伤皮毛，蔽肺气。停于心下，而上下之气不利焉。喘满咳呕，相因而见。于是以五味收金，干姜散阴，半夏祛饮，而尤妙在用细辛为少阴经表药，且能走水。人之水气，大抵发源于肾，故少腹满，小便不利，因而作喘。安知少阴不为遗害，乃以细辛搜豁伏邪，走而不留，而后以上主散之药，皆灵动也。（《金匮》云：病溢饮者，当发其汗，大青龙汤主之，小青龙汤亦主之。徐忠可注曰：溢饮者，水已流行归四肢，以不汗而致身体疼重。盖表为寒气所侵而疼，肌体着湿而重，全乎是表，但水寒相离。犹之风寒两伤，内有水气，故以大青龙、小青龙主之。然大青龙合桂麻而去芍加石膏，则水气不甚，而挟热者宜之。倘咳多而寒伏，则必以小青龙为当。盖麻黄去杏仁，桂枝去生姜，而加五味、干姜、半夏、细辛，虽表散而实欲其寒饮之下出也。观仲景论太阳中暍，谓身热疼重，而脉微弱，乃夏月伤冷水，水行皮中所致，一物瓜蒂汤主之。然曰发其汗，则恶寒甚，而此独主二汤，发表为急，岂非以溢饮所犯，其源非中暍，且腠理稍固，不若夏月之易汗乎。彼在夏月，腠理本疏，又中暍在先，故主吐。然则夏月身不热，非中暍而得是证，其亦宜二汤可知也。《金匮》云：先渴后呕者，水停心下，小青龙汤主之。不治渴而专治水，水去而渴自止矣。《金匮》又云：咳逆倚息不得卧，小青龙汤主之。徐忠可注曰：此即支饮的证也，不用十枣汤，而用小青龙汤，必以其挟表也。然此必病发于未然而不得卧，则势亦孔亟，故暂以桂枝治表，姜半治饮尔。）
加石膏，名小青龙加石膏汤。（金匮）治肺胀，咳而上气。烦躁而喘，脉浮者，心下有水。（《金匮》曰：咳而上气，此为肺胀。其人喘，目如脱状，脉浮大者，越婢加半夏汤主之。此条同是咳喘上气脉浮，然前条目如脱状，则喘多矣。喘多责寒，故以麻黄甘草为主，而加石膏以清寒变之热。此独加烦躁，《伤寒论》中，寒得风脉而烦躁者，主以小青龙汤。故亦主小青龙，然壅则气必热，故仍加石膏尔。）
葛根汤  ***************************
治太阳病，项背强几几，无汗恶风者，（方有执曰：几几，鸟之短羽者，动则引颈几几然，形容病人之颈项俱病者，俯仰不能自如之貌。盖太阳之脉，下颈夹脊，太阳之经，其别者，夹脊上项。阳明之脉，其支者，从大迎下人迎，循喉咙，入缺盆，阳明之经，其直者，上腹而布，至缺盆而结，上颈上而合于太阳。故邪凑太阳，则项背强，加阳明，则项亦病。故曰几几也。太阳未罢，汗转出不已，而恶风犹在也，以太阳尚在，故用桂枝为主方，以初有阳明，故加葛根为引用。然无汗恶风几几，当用麻黄汤加葛根矣，乃仍用桂枝汤中加麻黄，君葛根者，何意？非有喘，无取乎杏仁，不去麻黄，复加葛根，则葛根亦大开肌肉之药，岂不虑大汗之无制乎？故不独以桂枝监之，且有芍药收之，度几兼发二经之邪而无亡阳之虑矣。此证又名刚痉，乃风寒伤筋，故拘急而强直也。《金匮》治之，亦主此汤。刚痉无汗，柔痉有汗，仲景又曰：太阳发汗不彻，烦躁短气者，亦宜此汤，更发其汗，《经》曰：何以知汗出不彻？以脉涩故也。按：伤寒失于汗下而短气为实，汗下后短气者为虚，表实宜发汗，表虚宜解肌。）亦治太阳阳明合病必自下利者。〔（此条据喻注。当去麻黄。）伤寒有并病。有合病。本经未解，传入他经，有催并之义，为并病。二经三经同受邪者为合病，合病者，邪气甚也。太阳阳明合病，其证头痛，腰痛，肌热，鼻干，目痛，脉浮大而长。头腰，太阳也。肌目鼻，阳明也。浮大，太阳也。脉长，阳明也。阳经合病，必自下利。邪并于阳，则阳实而阴虚。阳外实而不主里，则里虚，故下利。吴鹤皋曰：庸医便为伤寒漏底不治，不知与此汤以散经中表邪，则阳不实而阴气平，利不治而自止矣。赵嗣真曰：合病者，二阳经，或三阳经，同病不移者也。并病者，一经先受病。又过一经，两经同病也。如太阳阳明，若并而未尽，犹在两经，仲景所谓太阳证不罢。面赤，阳气怫郁，在表不得越，烦躁短气是也。犹当汗之以各半汤，若并之已尽，是谓证罢，仲景所谓太阳证罢。潮热，手足汗出，大便硬而谵语是也，法当下之，以承气汤。是知罢则入腑，不罢则不入腑，太阳阳明并病治法也。若太阳阳明合病，主葛根汤。太阳少阳合病，主黄芩汤。少阳阳明合病，主承气汤。三阴有两感而无合病，合病不传经，并病亦与传经异。太阳多传变，太阳传阳明，水传土也，谓之微邪，又谓巡经得度传。太阳传少阳，谓之越经传。太阳传太阴，谓之误下传。太阳传少阴，谓之表里传。水胜火，火胜水，此南北二方之变，顷刻害人。辨之不早，必成不救。太阳传厥阴，谓之首尾传。三阴不至于首，唯厥阴与督脉上行，与太阳相接，又名巡经得度传。炎变至重，不为不多矣。〕
葛根（四两）　麻黄　生姜　桂枝　芍药　甘草（炙二两）　大枣（十二枚擘）　先煮麻黄葛根，去沫，内诸药煮。温服，覆取微似汗，不须啜粥，余如桂枝法将息及禁忌。
成氏曰：轻可去实，葛根麻黄之属是也，此以中风表实，故加二物于桂枝汤中。（仲景以有汗无汗定风伤寒伤之别，有汗为风伤，用桂枝加葛根汤，不用麻黄，无汗为寒伤，用此汤。张元素曰：二汤加葛根，所以断太阳入阳明之路，非太阳药也。太阳初病，便服葛根，是反引邪气入阳明也。喻嘉言曰：仲景于太阳带阳明证，其风伤卫，则桂枝汤中加葛根，寒伤营，则麻黄汤中加葛根。太阳带少阳证，其风伤卫，则桂枝汤中加柴胡，寒伤营，则麻黄汤中加柴胡，合并之病亦然。则阳明以葛根为主药，少阳以柴胡为主药矣。少阳经专用小柴胡汤，而阳明经全不用葛根汤，何耶？此有二义，太阳而略兼阳明，则以方来之阳明为重，故加葛根，阳明而尚兼太阳，则以未罢之太阳为重，故不加葛根，恐葛根大开肌肉，则津液尽从外泄尔。小儿布痘，见点之时亦忌之，今人知忌升麻，而恣用葛根，儿命遭枉者多矣。又曰：《金匮》论痉病，于风木主事之时，巳申不可汗下之戒，夫妄下损阴，则筋失所养而痉，妄汗亡阳，则脉失所养而拘急。及遇无汗之刚痉，又不得不用葛根汤，取其微汗。至于下法，全不示戒，且云：可与大承气汤，见身内之阴，为外热所耗，容有不得不下之证，但十中不得一二，终非可训之定法。略举其端，听用者之裁酌尔。方中行曰：膀胱主水，胃主谷，寒为阴，阴气主下降，故太阳阳明合病，经中之邪热甚，胃气弱，不化谷，部分清，杂进而走注也。但用葛根散经中之寒邪，麻黄散太阳之表，葛根解阳明之肌，桂枝主营卫之和，姜枣健脾胃，甘草和中，芍药缓中，则经中之邪散，胃中之正回，不分清者自分清，不显治而治在其中矣。太阳阳明合病，不下利，但呕者，葛根加半夏，以下利则津液去而必渴故也。如此条自下利者，竟用本汤，假如呕而复下利，亦即葛根汤，倍生姜，可不用半夏也。）
除麻黄，名桂枝加葛根汤。（仲景）治太阳病。项背强几几。反汗出恶风者。（几几者，颈不舒也。颈属阳明，于太阳风伤卫中，才见阳明一证，即于桂枝汤中加葛根一味，则两经尽解。）
去麻黄，加半夏，名葛根加半夏汤。（仲景）治太阳阳明合病，不下利但呕。（喻嘉言曰：此又以下利不下利，辨别合病主风主寒之不同也。风者，阳也。阳性上行，故合阳明胃中之水饮而上逆。寒者，阴也。阴性下行，故合阳明胃中之水谷而下奔。然上逆则必加半夏入葛根汤，以涤饮止呕。但下奔则但用葛根汤以解两经之邪，不治利而利自止尔。葛根汤，即第一条桂枝汤加葛根，不用麻黄者是也。）
加黄芩，名葛根解肌汤。治发热，恶寒，头痛，项强，伤寒温病。
麻黄附子细辛汤  ***************************
（仲景）
治伤寒少阴病，始得之，反发热，脉沉者。（少阴病，脉微细但欲寐是也。太阳膀胱，与少阴肾，相为表里。肾虚，故太阳之邪，直入而脉沉，余邪未尽入里而表热，此证谓之表里传，非两感也。）
麻黄（二两去节）　细辛（一两）　附子（一枚炮去皮切八片）　先煮麻黄，去上沫，内辛附煮，取去渣，温服，日三。
太阳证发热，脉当浮，今反沉。少阴证脉沉，当无热，今发热，故曰反也。热为邪在表，当汗。脉沉属阴，又当温，故以附子温少阴之经，以麻黄散太阳之寒而发汗，以细辛肾经表药，联属其间，是汗剂之重者。（赵嗣真曰：仲景太阳篇云：病发热头痛，脉沉，身体疼痛，当救其里，宜四逆汤。少阴篇云：少阴病，始得之，反发热脉沉者，麻黄附子细辛汤，均是发热脉沉，以其头痛，故属太阳。阳证脉当浮，而反不能浮者，以里久虚寒，正气衰微，又身体疼痛，故宜救里，使正气内强，逼邪外出，而干姜附子，亦能出汗而散。假令里不虚寒而脉浮，则正属太阳麻黄证矣。均是脉沉发热，以无头痛，故名少阴病，阴病当无热，今反热，寒邪在表，未全入里，但皮肤郁闭为热，故用麻黄细辛以发表热，附子以温少阴之经。假使寒邪入里，外必无热，当见吐利厥逆等证。而正属少阴四逆汤证矣。由此观之，表邪浮浅，发热之反犹轻，正气衰微，脉沉之反为重。此四逆汤，不为不重于麻黄附子细辛汤矣。又可见熟附配麻黄，发中有补，生附配干姜，补中有发，仲景之旨甚微矣。按：上环传入三阴，尚有在经表证，如太阴有桂枝加芍药汤，少阴有麻黄附子细辛汤，厥阴有当归四逆汤之类，皆阴经表药也。又按：少阴虽有反热，而无头痛，厥阴虽有头痛，而无身热，且痛不如阳经之甚，若身热头痛全者，则属阳证。《医贯》曰：有头痛连脑者，此系少阴伤寒，宜用麻黄附子细辛汤，不可不知。《经》又云：少阴病吐利，手足不逆冷，反发热者，不死，脉不至者，灸少阴七壮，此又以阳气为主，少阴吐利，发当厥逆，以无阳也，发热为阳气犹存，故不死。方中行曰：发热，邪在表也，脉沉，少阴位北而居里也。以其居里，邪在表而发热，故曰反也。以邪在表不在里，故用麻黄以发之，以其本阴而标寒，故用附子以温之，细辛辛温，通于少阴，用之以佐主治者，以其专经而向导也。喻嘉言曰：仲景太阳经，但有桂枝加附子法，并无麻黄加附子法，太阳无脉，微恶寒之证，不当用附子，若见脉微恶寒，吐利烦躁等证，则亡阳已在顷刻，又不当用麻黄矣。又曰：脉沉为里证，在少阴不当复有外热，若发热者，乃是太阳之表邪，即当行表散之法者也。但三阴之表法，与三阳迥异，三阴必以温经为表，而少阴尤为紧关，故麻黄与附子合用，俾太阳之外邪出，而少阴之真阳不出，才是少阴表法之正也。周禹载曰：少阴中寒，原中经尔，未尝中脏也。虽经证即为里证，故少阴治法，从无发表之理，只用附子温经，使正气回而邪气退，此大法也。然少阴与太阳相为表里，故言少阴表证，即太阳也，何中经不与两感即立此方耶？殊不知两感则当见两感之证，今第现少阴脉证，而无错杂之邪，所见于太阳者，止发热尔，无头痛项强等证也。由是思之，太少即为表里，则少阴被患，事切震邻，所谓楚国亡猿，祸延林木者，理实有之，此仲景即于始得之时，麻黄与附子合用，兼以细辛本药由里达外，俾外邪得以外解，温经仍以回阳，邪外出而真阳不出，诚打成一片，呼吸相通之大道也，快甚，快甚。）
去细辛。加甘草。名麻黄附子甘草汤。
仲景曰：少阴病，得之二三日，麻黄附子甘草汤微发汗，以二三日无里证，故微发汗也。（喻嘉言曰：不吐利，烦躁呕渴，为无里证。既无里证，病尚在表可知，故以甘草易细辛，而微发汗，又温散之缓法也。周扬俊曰：言无里证，则亦有反发热之表在可知也。二方皆治少阴表证，少阴无发汗之法，汗之必至亡阳，惟此二证用之，此方又名麻黄附子汤。《金匮》用治水肿，己见麻黄汤附方下。此处因列少阴证治，故不妨重出。）
升麻葛根汤  ***************************
（钱仲阳）
治阳明伤寒中风，头疼身痛，发热恶寒，无汗口渴，目痛鼻干，不得卧。及阳明发斑，欲出不出，寒暄不时，人多疾疫。（三阳皆有头痛，故头痛属表。六经皆有身痛。在阳经，则烦痛拘急。风寒在表，故发热恶寒。寒外束，故无汗。热入里，故口渴。阳明脉络鼻，夹目，故目痛鼻干。阳明属胃，胃受邪，故不安卧。此其受邪之初，犹未及乎狂也。阳邪入胃，里实表虚，故发斑。细如蚊点为疹，大若锦纹为斑。）
升麻（三钱）　葛根　芍药（二钱）　甘草（一钱炙）　加姜煎。
头痛，加川芎白芷。（川芎为通阴阳血气之使，白芷专治阳明头痛。）身痛背强，加羌活防风。（此兼太阳，故兼二药。）热不退，春加柴胡、黄芩、防风，（少阳司令，柴芩少阳经药。）夏加黄芩石膏。（清降火热。）头面肿，加防风、荆芥、连翘、白芷、川芎、牛蒡、石膏。（升散解毒。）咽痛，加桔梗。（清肺利膈咽。）斑出不透，加紫草茸。（凉血润肠。用茸者，取其初得阳气，触类升发，）脉弱，加人参。胃虚食少，加白术。腹痛，倍芍药和之。
阳明多气多血，寒邪伤人，则血气为之壅滞。辛能达表，轻可去实，故以升葛辛轻之品，发散阳明表邪。阳邪盛，则阴气虚，故用芍药敛阴和血，又用甘草调其卫气也。（云岐子曰：葛根为君，升麻为佐，甘草芍药以安其中。）升麻甘草，升阳解毒，故又治时疫。（感时疫者，必先入胃，故用阳明胃药。）伤寒未入阳明者，勿服，恐反引表邪入阳明也。斑疹已出者，勿服，恐重虚其表也。（麻痘已见红点，则不可服。阳明为表之里，升葛阳明正药。凡斑疹欲出未出之际，宜服此汤，以透其毒。不可便服寒剂，以攻其热。又不可发汗攻下，虚其表里之气。如内热甚，加黄连、犀角、青黛、大青、知母、石膏、黄芩、黄柏、玄参之类。若斑势稍退，潮热谵语，不大便，可用大柴胡加芒硝，调胃承气下之。）
柴葛解肌汤  ***************************
（节庵制此以代葛根汤）
治太阳阳明合病，头目眼眶痛，鼻干不眠，恶寒无汗，脉微洪。（太阳脉起目内眦，上额，交巅。阳明脉上至额颅，络于目。风寒上干，故头痛，目痛，眶痛也。恶寒无汗，属太阳。鼻干不眠，属阳明。脉洪，将为热也。节庵曰：此阳明在经之邪，若在腑病，另有治法。）
柴胡　葛根　羌活　白芷　黄芩　芍药　桔梗　甘草　加姜枣石膏一钱煎。无汗，恶寒甚者，去黄芩。
寒邪在经，故以羌柴芷葛散之，寒将为热，故以黄芩石膏桔梗清之。（三药并泄肺热，）以芍药甘草和之也。
柴胡升麻汤  ***************************
（局方）
治少阳阳明合病，伤风，壮热恶风，头痛体痛，鼻塞咽干，痰盛咳嗽，唾涕稠粘。及阳气郁遏，元气下陷，时行瘟疫。（刘宗厚曰：伤风一证，仲景与伤寒同论，虽有麻黄桂枝之分，至于传变之后，亦未尝悉分之也。诸家皆与感冒四气，并中风条混治。惟陈无择别立伤风一方，在四淫之首。且依伤寒以太阳为始，分注六经，可谓详密。但风本外邪，诸方例用解表发表，然受病之源，亦有不同。若表虚受风，专用发表之药，必致汗多亡阳之证。若内挟痰热而受风，亦宜内外交治，不可专于解表也。或曰：此云表虚，与伤寒中风表虚同欤？予曰：不同也。彼以太阳中风，而于有汗无汗分虚实。实者加麻黄，虚者加葛根，俱解表也。此云表虚者，当固守卫气，而散风者也。）
柴胡　前胡　黄芩　升麻　葛根　桑皮　荆芥　赤芍　石膏　加姜三片，豉廿粒。
阳明而兼少阳，则表里俱不可攻，只宜和解。（在经宜和。）柴胡平少阳之热，升葛散阳明之邪。（三药皆能升提清阳。）前胡消痰下气，而解风寒。桑皮泻肺利湿，而止痰嗽。荆芥疏风热而清头目，赤芍调营血而散肝邪。黄芩清火于中上二焦，石膏泻热于肺胃之部。（风壅为热，故以石膏辛寒为君。）加姜豉者，取其辛散而升发也。
九味羌活汤  ***************************
（即羌活冲和汤　张元素）
治伤寒伤风，憎寒壮热，头痛身痛，项痛脊强，呕吐口渴，太阳无汗。及感冒四时不正之气，疫疠诸病。（有物有声曰呕，气逆则呕。有物无声曰吐，胃寒则吐。邪热在表，则不渴，传里则渴。四时不正之气，谓天地间秽恶之气，及病气死气，流行传染也。）
羌活　防风　苍术（钱半）　细辛（五分）　川芎　白芷　生地　黄芩　甘草（一钱）　加生姜葱白。如风证自汗者，去苍术，加芪术。（发表而即实表，譬驱寇者，随关门也。）胸满，去地黄，加枳壳桔梗。喘，加杏仁。汗下兼行，加大黄。
此足太阳例药，以代桂枝麻黄青龙各半等汤也。药之辛者属金，于人为义，故能匡正黜邪。羌、防、苍、细、芎、芷，皆辛药也。羌活入足太阳，为拨乱反正之主药。（除关节痛，痛甚无汗者倍之。）苍术入足太阴，辟恶而去湿。（能除湿下气，及安太阳，使邪气不致传足太阴脾。）白芷入足阳明，治头痛在额。芎入足厥阴，治头痛在脑。细辛入足少阴，治本经头痛。皆能驱风散寒，行气活血。而又加黄芩入手太阴，以泄气中之热，生地入手少阴，以泄血中之热。（黄芩苦寒，生地寒滞，二味苟用于发热之后，则当。若初发热，犹当议减也。）防风为风药卒徒，随所引而无不至，治一身尽痛为使。甘草甘平，用以协和诸药也。药备六经，治通四时，用者当随证加减，不可执一。（张元素曰：有汗不得用麻黄，无汗不得用桂枝。若未瘥，则其变不可言，故立此方，使不犯三阳禁忌。但阴虚气弱之人，在所禁尔。）
十神汤  ***************************
（局方）
治时气瘟疫，疠气初感，头痛发热，恶寒无汗，咳嗽鼻塞声重。（疠气由口鼻而入，直行中道，流布三焦，致沿门阖境，传染相似，谓之瘟疫。头痛发热，恶塞无汗，邪在表也。咳嗽鼻塞声重，表实而气不利也。凡患时证而咳嗽者，邪欲外出而易愈也。）
麻黄　葛根　升麻　川芎　白芷　紫苏　甘草　陈皮　香附　赤芍　加姜葱白。
治伤寒须分六经见证用药，此则虽有发热恶寒，头痛鼻塞等证，然属时气瘟疫，与伤寒不同，故总以疏表辛香利气之药主之，而又加芍药甘草以和之。（吴绶曰：此汤用升麻葛根，能解利时行瘟疫疠气，非正伤寒之药。治太阳伤寒发热用之，则引邪入阳明，传变发斑矣，慎之。）
神术散  ***************************
（海藏）
治内伤冷饮，外感寒邪，而无汗者，（内伤冷饮，则寒湿停于中。《经》曰：其寒饮食入胃，则肺寒，肺寒则外内合邪是也。寒能涩血，故无汗。）亦治刚痉。（先伤风，后伤湿，及太阳过汗，湿家过汗，产后血虚，破伤风，皆发痉。其证头摇口噤，手足搐搦，项背反张。无汗为刚痉，有汗为柔痉，亦有刚柔不分者。不可纯作风治，宜清热，化痰，疏风，养血，亦有用大承气者。凡阳痉，不厥逆，其厥逆者，皆阴痉也。宜附子汤，附子防风散，桂心白术汤。）
苍术（制）　防风（二两）　甘草（一两炙）　加生姜葱白。如太阳证，发热恶寒，脉浮紧者，加羌活。浮紧带洪者，是兼阳明，加黄芩。浮紧带弦数者，是兼少阳，加柴胡，妇人加当归。
防风辛温升浮，除风胜湿，为太阳主药。苍术甘温辛烈，散寒发汗，辟恶升阳。（能升胃中阳气。）加甘草者，发中有缓也。
除苍术，加白术二两，姜三片，不用葱，名白术汤，（海藏）治前证有汗者，（苍术发汗，白术止汗。）亦治柔痉。（风而兼湿，故多汗。按：神术、白术二汤，乃代桂枝、麻黄二汤者也。喻嘉言曰：此海藏得意之方，盖不欲无识者，轻以麻黄桂枝之热伤人也。昌明仲景，不得不表扬海藏之功。）
太无神术散。苍术（泔浸）厚朴（姜汁炒各一钱）陈皮（去白二钱）甘草（炙）藿香石菖蒲（各钱半）治感山岚瘴气，憎寒壮热，一身尽痛，头面肿大，瘴疟时毒。（湿热时毒，感于口鼻，传入阳明。邪正交争，阴胜则憎寒，阳胜则壮热。流于百节，则一身尽痛。上行头面则为肿大，名大头瘟。苍术辛烈，升阳辟恶，燥湿解郁。厚朴苦温，除湿散满，化食厚肠。陈皮理气，通利三焦。甘草和中，匡正脾土，此即平胃散而重用陈皮为君者也。盖人之一身，以胃气为主。胃气强盛，则客邪不能入，故治外邪，必以强胃为先也。加藿香菖蒲，取其辛香通窍，亦能辟邪而益胃也。吴鹤皋曰：太无此方，但理脾胃，而解瘴之妙，自在其中，不愧为丹溪之师矣。）
局方神术散。茅术（二两）川芎、白芷、羌活、藁本、细辛、炙甘草（各一两）每服四钱。加姜葱煎。治伤风头痛无汗，鼻塞声重，及风寒咳嗽，时行泄泻。（头痛，鼻塞，咳嗽，是伤风也。伤风应有汗，若无汗，是挟寒也。飧泄下利者，清阳不升，木邪克土，风兼湿也。苍、藁、辛、羌、芎、芷，各走一经，祛风发汗而胜湿，散三阳之邪，而能升清者也。加甘草者，缓其中也。）
许学士神术散。苍术（一斤）芝麻（五钱研浆）枣五十枚，取肉捣丸，治水饮结成澼囊。（水饮结成窠囊，非苍术辛烈雄壮，不能破之。加芝麻者，润其燥也。用枣肉者，补土以制水也。）
九制苍术散。茅山苍术九蒸九晒为末，治痰饮腹痛。
葱豉汤  ***************************
（肘后）
伤寒初觉头痛，身热，脉洪，便当服此。
葱白（一握）　豉（一升）　煎服取汗出。如无汗，加葛根三两（崔氏）
葱通阳，（葱中空，为肺菜，散手太阴阳明之邪。）豉升散，均能发汗。邪初在表，宜先服此以解散之。免用麻黄汤者之多所顾忌，用代麻黄汤者之多所纷更也。去淡豉，加生姜，名连须葱白汤。（活人）治同。
人参败毒散  ***************************
（活人）
治伤寒头痛，憎寒壮热，项强睛暗，鼻塞声重，风痰咳嗽。及时气疫疠，岚瘴鬼疟。或声如蛙鸣，眼赤口疮。湿毒流注，脚肿腮肿，喉痹毒痢，诸疮斑疹。（风寒在表，则恶寒发热，头痛项强。风寒在肺，则鼻塞声重，痰多咳嗽，声如蛙鸣。俗名蛤蟆瘟，邪气实也。风寒湿热之气上干，则目赤口疮，下流则足肿。伤于阳明则腮肿，结于少阴则喉痹。壅于肠胃则毒痢，发于皮肤则疮疹。）
人参　羌活　独活　柴胡　前胡　川芎　枳壳　桔梗　茯苓（一两）　甘草（五钱）　每服一两，加姜三片，薄荷少许煎。口干舌燥，加黄芩。脚气，加大黄苍术。肤痒，加蝉蜕。
羌活入太阳而理游风，独活入少阴而理伏风，兼能去湿除痛。柴胡散热升清，协川芎和血平肝，以治头痛目昏。前胡枳壳，降气行痰，协桔梗茯苓，以泄肺热，而除湿消肿。人参甘草，辅正以匡邪。疏导经络，表散邪滞，故曰败毒。（喻嘉言曰：暑湿热三气门中，推此方为第一。三气合邪，岂易当哉，其气互传，则为疫矣。方中所用皆辛平，更有人参大力者，荷正以祛邪。病者日服二三剂，使疫邪不复留，讵不快哉。奈何俗医减去人参，曾与他方有别耶。又曰：伤寒宜用人参，其辨不可不明。盖人受外感之邪，必先汗以驱之。唯元气旺者，外邪始乘药势以出。若素弱之人，药虽外行，气从中馁，轻者半出不出，重者反随元气缩入，发热无休矣。所以虚弱之体，必用人参三五七分，入表药中少助元气，以为驱邪之主，使邪气得药，一涌而出，全非补养衰弱之意也。即和解药中，有人参之大力者居间，外邪遇正，自不争而退舍。否则邪气之纵悍，安肯听命和解耶。不知者谓伤寒无补法。邪得补而弥炽。即痘疹疟痢，以及中风、中痰、中寒、中暑、痈疽、产后，初时概不敢用。而虚人之遇重病，可生之机，悉置不理矣。古方表汗，用五积散、参苏饮、败毒散，和解用小柴胡、白虎汤、竹叶石膏汤等方，皆用人参领内邪外出，乃得速愈，奈何不察耶。外感体虚之人，汗之热不退。下之和之，热亦不退。大热呻吟，津液灼尽，身如枯柴。医者技穷，正谓元气已离，故药不应手尔。倘元气未离，先用人参三五七分，领药深入驱邪，何至汗和不应耶。东垣治内伤外感，用补中益气，加表药一二味，热服而散外邪，有功千古。伤寒专科，从仲景至今，明贤方书，无不用参。何为今日医家，单除不用，全失相传宗旨，使体虚之人，百无一活，曾不悟其害之也。盖不当用参而杀人者，是与芪、术、归、桂、姜、附等药同行温补之误。不谓与羌、独、柴、前、芎、半、枳、桔、芩、膏等药同行汗和之法所致也，安得视等砒鸩耶？嘉靖己未，江淮大疫，用败毒散，倍人参，去前胡独活，服者尽效。万历己卯，大疫，用本方复效，崇祯辛巳、壬午，大饥大疫，道殣相望。汗和药中，惟加人参者多活。更有发斑一证最毒，惟加参于消斑药中，全活甚众。凡饥馑兵荒之余，饮食起居不节，致患时气者，宜用此法。）
加陈廪米，名仓廪散，治噤口痢。（乃热毒冲心。食入即吐。单陈廪米煎汤。治痢后大渴，饮水不止。）
加大黄芒硝，名硝黄败毒散，治热毒壅积。
加黄芩，名败毒加黄芩汤，治温病，不恶寒而渴。
加连翘金银花，名连翘败毒散，治疮毒。
如有风热，加荆芥防风，名荆防败毒散，亦治肠风下鲜血。（血鲜者为肠风，随感而见也，血瘀者为脏毒，积久而发也。）
川芎茶调散  ***************************
（局方）
治诸风上攻，正偏头痛，恶风有汗，憎寒壮热，鼻塞痰盛，头晕目眩。（正偏头痛者，风中于脑，作止无时也。中风，故有汗恶风。风邪在表，故憎寒壮热。风寒伤于皮毛，腠理密致，不得泄越，气并于鼻，故鼻塞。火升故痰盛，痰热上攻，故头晕目眩。）
薄荷（八钱）　芎　荆芥（四钱）　甘草（炙）　羌活　白芷（二钱）　防风（钱半）　细辛（一钱）　每三钱，茶调服。一方加菊花（一钱）僵蚕（三分）名菊花茶调散，治头目风热。（菊花清热明目。僵蚕消风化痰。）
羌活治太阳头痛，白芷治阳明头痛，川芎治少阳头痛，细辛治少阴头痛，防风为风药卒徒，皆能解表散寒。以风热在上，宜于升散也。头痛必用风药者，以巅顶之上，惟风可到也。薄荷荆芥，并能消散风热，清利头目，故以为君。（辛香轻清，能入肝经气分，而搜风热，肝风散，则头目清明。）同诸药上行，以升清阳，而散郁火。（清阳不升。则浊阴上干。故头痛。）加甘草者，以缓中也。用茶调者，茶能上清头目也。（凡头痛，用羌、防、芎、芷、辛温等药，由风木虚，土寡于畏，壅塞而成痛，故用此助肝以升散之也。若服辛散药反甚者，则宜用酸涩收而降之，乃愈。）
再造散  ***************************
（节庵）
治阳虚不能作汗。（陶节庵曰：治头痛项强，发热恶寒无汗。服发汗药一二剂，汗不出者，为阳虚不能作汗，名曰无阳证。庸医不识，不论时令，遂用麻黄重药，劫取其汗，误人多矣。此方必脉证中有虚寒之实据，方可用也。）
人参　黄芪　桂枝　甘草　附子（炮）　细辛　羌活　防风　川芎　煨姜　枣二枚。加炒芍药一撮煎。
《经》曰：阳之汗，以天地之雨名之。汗之无汗，邪盛而真阳虚也。故以参、芪、甘草、姜、桂、附子，大补其阳，而以羌、防、芎、细，发其表邪。加芍药者，散中有收，且能滋调营卫，为诸阳药取汗之助也。（节庵曰：人第知参芪能止汗，而不知其能发汗，以在表药队中，则助表药而解散也。东垣、丹溪治虚人感冒，多用补中益气，加表药，即同此意。）
麻桂饮  ***************************
（景岳）
治伤寒瘟疫，阴暑痎疟。凡阴寒气胜，而邪有不能散者，非此不可。无论诸经四季，凡有是证，即宜是药，勿谓夏月不可用也。不必厚盖，但取津津微汗，透出为度。此实麻黄桂枝之变方，而其神效，则大有同于二方者，不可不为细察。
官桂（一二钱）　当归（三四钱）　炙甘草（一钱）　麻黄（二三钱）　陈皮（随宜用或不用）　水一盏半，加生姜五七片，或十片煎八分，去浮沫，不拘时服。若阴气不足者，加熟地三五钱。若元气大虚，阴邪难解者，当以大温中饮，更迭为用。
大温中饮  ***************************
（景岳）
凡患阳虚伤寒，及一切四时劳倦，寒疫阴暑之气。身虽炽热，时犹畏寒，即在夏月，亦欲衣被盖，或喜热汤，或兼呕恶泄泻。但六脉无力，肩背怯寒，邪气不能外达等证，此元阳大虚，正不胜邪之候。若非峻补托散，则寒邪日深，必至不救。温中自可散寒，即此方也。服后畏寒悉除，觉有躁热，乃阳回作汗佳兆，不可疑之畏之。此外凡以素禀薄弱之辈，或感阴邪寒疫，发热困倦，虽未见如前阴证，而热邪未甚者，但于初感时，即速用此饮，连进二三服。无不随药随愈，真神剂也。此方宜与理阴煎、麻桂饮相参用。
熟地（三五七钱）　于白术（三五钱）　当归（三五钱。如泄泻者不宜用，或山药代。）　人参（二三钱。甚者一两，或不用。）　甘草（一钱）　麻黄（一二三钱）　柴胡（二三钱）　干姜（炒热一二钱。或用煨姜三五片。）　水二盏，煎八分，去浮沫。温服，或略盖，取微汗。如气虚，加黄芪二三钱，如寒甚阳虚者，加附子一二钱。如肚腹泄泻，宜少减柴胡，加防风细辛亦可。此方惟气血两虚而重感寒邪者宜之，非正伤寒治法。
大羌活汤  ***************************
（洁古）
治两感伤寒。（《内经》曰：伤寒一日，巨阳受之，太阳经脉，循腰脊，经头项，故头项痛，腰脊强。二日阳明受之，阳明主肉，其脉挟鼻，络于目，故身热目疼，而鼻干，不得卧。三日少阴受之，少阳主胆，其脉循胁，络于耳，故胸胁痛，而耳聋。四日太阴受之，太阴脉布胃中，络于嗌，故腹满而嗌干。五日少阴受之。少阴脉贯肾，络于肺，系舌本，故口燥舌干而渴。六日厥阴受之，厥阴脉循阴器，络于肝，故烦满而囊缩。两感者，谓一日则太阳与少阴俱病，有头痛项强，而又口干烦渴也。二日则阳明与太阴俱病，有身热谵语，而又腹满不欲食也。三日则少阳与厥阴俱病，有胁痛耳聋，而又囊缩厥逆也，此阴阳表里俱病。欲汗之则有里证，欲下之则有表证，故仲景不立治法。吴鹤皋曰：易老制此方，意谓传经者，皆为阳邪，一于升阳散热，滋养阴脏，则感之浅者，尚或可平也。）
羌活　独活　防风　细辛　防己　黄芩　黄连　苍术　甘草（炙）　白术（三钱）　知母　川芎　生地（一两）　每服五钱，热饮。
此阴阳两解之药也。气薄则发泄，故用羌、独、苍、防、芎、细，祛风发表，升散传经之邪。寒能胜热，故用芩、连、知母、生地、防己，清热利湿，滋培受伤之阴。又用白术甘草，以固中州，而和表里之气。升不至峻，寒不至凝，间能回九死于一生也。（仲景两感无治法，又云：两感病俱作，治有先后。如表证急，当先救表。里证急，当先救里。李梃曰：表里俱急者，大羌活汤。阳证体痛而不下痢者，为表急。先以葛根麻黄解表，后以调胃承气攻里。阴证身痛而下利不止者，为里急。先用四逆救里，后以桂枝救表。阴阳未分者，陶氏冲和汤探之。古法一日太阳少阴，五苓散主之。头痛加羌活防风，口渴加黄柏知母。二日阳明太阴，大柴胡汤。三日少阳厥阴，危甚，大承气加川芎柴胡救之。刘宗厚曰：伤有兼风兼湿不同，表里俱实俱虚之异，大抵俱虚为多。脉从阳者可治，从阴者难治。）
归葛饮  ***************************
（景岳）
治阳明温暑时证，大烦大渴，津液枯涸，阴虚不能作汗等证。
当归（三五钱）　干葛（二三钱）　水二盏，煎一盏，以冷水浸凉。徐徐服之，得汗即解。
举斑汤  ***************************
治瘟疫斑毒内陷。（吴又可曰：瘟疫邪留血分，里气壅闭。不下则斑不出，出则毒邪从外解矣。如下后斑渐出，更不可大下。设有下证，宜少与承气缓服。倘大下，则元气不振，斑毒内陷则危，宜托里举斑汤。如下后斑毒隐伏，反见循衣撮空，脉微者，本方加人参三钱，得补发出者，不死。）
白芍　当归（一钱）　升麻（五分）　柴胡　白芷（七分）　穿山甲（二钱）　水煎。
犀角消毒汤  ***************************
治瘟疫毒气，发斑痛痒。
牛蒡子（炒）　防风（二钱）　荆芥（一钱）　甘草（八分）　犀角（磨汁）　每服三钱，水煎，入犀角汁服。
柴葛煎  ***************************
（景岳）
治瘟疫痘疹，表里俱热。能散毒养阴。方见卷十一上婴孩门疏邪饮附方。

卷三下·涌吐门  ——————————————————————————————————————————————————————————————————————————————————————————

涌吐门  ***************************
（邪在表宜汗，在上焦宜吐，在中下宜下，此汗吐下三法也。今人惟知汗下，而吐法绝置不用。使遇当吐之证，而不行涌越，则邪气壅结而不散矣。《经》曰：其高者因而越之。又曰：在上者涌之。丹溪曰：吐中就有发散之义。张子和曰：诸汗法，古方多有之，惟以吐发汗者，世罕知之。故予尝曰：吐法兼汗，其以此夫。）
瓜蒂散  ***************************
（仲景）
治卒中痰迷。涎潮壅盛，颠狂烦乱，人事昏沉，五痫痰壅。食填太阴，欲吐不出。亦治诸黄，急黄。（卒然发黄，心满气喘，命在须臾曰急黄。或服此散，或搐鼻，或加丁香。）仲景云：病如桂枝证。头不痛，项不强，寸脉微浮，胸中痞硬，气上冲咽喉，不得息，此为胸中有寒也。当吐之，宜瓜蒂散。诸亡血虚家，不可与瓜蒂散。（喻嘉言曰：寒者，痰也。痰饮内动，身必有汗。加以发热恶寒，全似中风。但头不痛，项不强，此非外入之风。乃内蕴之痰，窒塞胸间。宜用瓜蒂散以涌出之也。）又曰：病人手足厥冷，脉乍紧者，邪结在胸中。心下满而烦，饥不能食者，病在胸中，当须吐之，宜瓜蒂散。（手足厥冷，与厥阴之热深厥深相似。其脉乍紧，则有时不紧，殊不似矣。可见痰结在胸，故满烦而不能食，亦宜瓜蒂为吐法也。）
甜瓜蒂（炒黄）　赤小豆　等分，各别捣筛为散已，合治之，取一钱匕，以香豉一合，热汤七合，煮稀糜，取汁，和散，温顿服之。快吐乃止，吐时须令闭目，紧束肚皮。吐不止者，葱白汤解之。良久不出者，含砂糖一块即吐。诸亡血虚家，老人产妇，挟虚脉微者，俱不可服。（非尺脉绝者，不宜便服此，恐损胃气。若止胸中窒塞闷乱，以物探之，得吐即止。若探不出，方以此汤吐之。）
胸中痰食，与虚烦者不同。越以瓜蒂之苦，涌以赤小豆之酸。吐去上焦有形之物，则木得舒畅，天地交而万物通矣。（十剂曰：燥可去湿，桑白皮赤小豆之属是也。赤豆瓜蒂，并能行水湿。痰涎头痛，胸满寒热，脉紧不大者，并宜此散吐之。或问：何谓木郁？曰：厥阴少阳属木，于令为春，乃人身生发之气也。食者，阴物也。脾胃者，坤土也。饮食填塞太阴，则土盛而反侮木，生气不得上升，而木郁矣。吐去上焦有形之物，则木得条达，而遂其升生之气矣。）当用而胃弱者，改用参芦。
除赤豆，名独圣散。仲景曰：太阳中暍，身热疼重，而脉微弱。此以夏月伤冷水，水行皮中所致也。（刘宏璧曰：仲景于此病，用一物瓜蒂散，去胸中之水，且变散为汤，并无赖于赤小豆与浆水者，盖以一物驱逐其水，则阳气行，而身重疼热立解矣。此则内因也，由是推之，如伤雾露之从乎上者，可内鼻而解，地湿之从乎下者，可利小便而解。上湿下流，与下湿上甚为热者，可一汗而解也。）除赤豆，加防风藜芦，名三圣散。（子和）除赤豆，加郁金韭汁，鹅翎探吐，亦名三圣散，治中风风痫。痰厥头痛，除赤豆。加全蝎五分，吐风痰。加淡豉，治伤寒烦闷。（瓜蒂栀豉皆吐剂。要知瓜蒂吐痰食宿寒，栀豉吐虚烦客热。如未经汗下，邪郁胸膈而痞满者，谓之实，宜瓜蒂散，此重剂也。已经汗吐下，邪乘虚客胸中而懊憹者，宜栀豉汤，此轻剂也。丹溪用瓜蒂栀子，苦参藜芦等，累吐许白云不透，后以附子尖和浆水与之，始得大吐也。）
参芦散  ***************************
治虚弱人痰涎壅盛。
人参芦　为末，水调一二钱，或加竹沥和服。（滑痰）服后，以物微探吐之。（如不探，亦未必吐也。）
病人虚羸，故以参芦代藜芦瓜蒂。宣犹带补，不致耗伤元气也。（丹溪曰：人参补阳中之阴，芦反泻太阴之阳。亦犹麻黄苗能发汗，根能止汗也。）
栀子豉汤  ***************************
（仲景）
治伤寒汗吐下后，虚烦不眠，剧者反复颠倒，心中懊憹。及大下后，身热不退，心下结痛，或痰在膈中。（汗吐下后，正气不足，邪气乘虚，结于胸中，故烦热懊憹。烦热者，热而烦扰。懊憹者，懊恼憹闷也。昼动为阳，夜卧主阴。阳热未散，阴气未复，故不得眠。身热去而心结痛者，热尽入里，则为结胸。热不去而结痛者，客热散漫为虚烦，热仍在表，故当越之。）
栀子（十四枚）　淡豉（四合）　服令微吐。
烦为热胜。栀子苦寒，色赤入心，故以为君。淡豉苦能泄热，腐能胜焦。（肾气为腐，心气为焦。豉蒸窨而成，故为腐。）助栀子以吐虚烦，故以为臣。酸苦涌泄为阴也。此吐无形之虚烦，若膈有实邪。当用瓜蒂散。（海藏曰：烦，气也。躁，血也。烦出于肺，躁出于肾。故用栀子治肺烦，香豉治肾躁。亦用作吐药，以邪在上焦，吐之则邪散，《经》所谓在上者因而越之也。或问烦躁皆心为之，何谓烦出于肺，躁出于肾？曰：热则烦，热甚则躁。烦为阳，躁为阴。大抵皆心火为病。火旺则金燥而水亏，惟火独在，故肺肾合而为烦躁。仲景曰：病人旧微溏者，不可与服。喻嘉言曰：旧微溏，则大腑易动，服此方不能上涌，反为下泄矣。缘《内经》有先泄而后生他病者治其本，必先调之，后乃治其他病，故此示戒。又曰：诸栀豉一法，证显实烦虚烦之不同，要皆可用以涌其余热。乃因汗吐下后，胸中阳气不足。最虚之处，便是容邪之处，正宜因其高而越之尔。若谓津液内竭，正气暴虚，余邪不尽，则仲景原有炙甘草汤一法，宁敢妄涌以犯虚虚之戒耶！）
加甘草，名栀子甘草豉汤，（仲景）治前证少气者。（刘宏璧曰：少气，则加甘草以和中，人皆知之。然既少气。谓是误后中虚，虽邪气未退，敢用栀豉以涌吐之乎？乃知此证之少气，缘外邪内陷，洵是热伤元气，而不与但内弱者同，此甘草所以不炙而用也。）
加生姜，名栀子生姜豉汤。（仲景）治前证兼呕者。（辛以散逆。）
除淡豉，加干姜，名栀子干姜汤。（仲景）治伤寒医以丸药大下之，身热不去，微烦者。（喻嘉言曰：丸药大下，徒伤其中，而不能荡涤其邪，故栀子合干姜用之，亦温中散邪之法也。）
除淡豉，加厚朴枳实，名栀子厚朴汤。（仲景）治伤寒下后，心烦腹满，卧起不安者。（喻嘉言曰：满而不烦，即里证已具之实满。烦而不满，即表证未罢之虚烦。合而有之，且卧起不安。明是邪凑胸表腹里之间，无可奈何之象，故取栀子以快涌其邪。而合厚朴枳实以泄腹中之满，亦表里两解之法也。）
加枳实大黄，名栀子大黄汤。（仲景）治酒疸发黄，心中懊憹，或热痛，亦治伤寒食复。（轻则消导，重乃攻下。）
加枳实，名枳实栀子豉汤。（仲景）治伤寒劳复。（大病瘥后，起居作劳，复生余热，为劳复。伤食者，为食复。）
加薤白，名豉薤汤。（张文仲）治伤寒下利，如烂肉汁，赤滞下，伏气腹痛诸热证。（栀豉苦寒，能升能散。薤白辛温，能开胸痹，及大肠气滞。）
加犀角大青，名犀角大青汤。治斑毒热甚，头痛。
吐法  ***************************
此方可代瓜蒂、三圣之属。凡邪实上焦，或痰或食，或气逆不通等证，皆可以此代之。萝卜子捣碎，以温汤和搅，取淡汤，徐徐饮之。少顷，即当吐。即有吐不出者，亦从下行矣。一法以萝卜子为末，温水调服一匙，良久吐涎沫愈。
稀涎散  ***************************
治中风暴仆，痰涎壅盛，气闭不通，先通其关，令微吐稀涎，续进他药。（不可令大吐，醒后不可大投药饵，缓缓调治，过恐伤人。）亦治喉痹，不能进食。
皂角（四挺去皮弦炙）　白矾一两　为末，温水调下五分，或加藜芦。（藜芦能吐风痰，善通顶，令人嚏。）
吴鹤皋曰：清阳在上，浊阴在下，天冠地履，无暴仆也。若浊邪逆上，则清阳失位而倒置矣，故令人暴仆。所以痰涎壅塞者，风盛气涌使然也。《经》曰：病发于不足，标而本之。先治其标，后治其本。故不与疏风补血，而先吐其痰涎。白矾酸苦能涌泄，碱能软顽痰，故以为君。皂角辛能通窍，碱能去垢，专制风木，故以为使，固夺门之兵也。师曰：凡吐中风之痰，使咽喉疏通，能进汤药便止。若尽攻其痰，则无液以养筋。令人挛急偏枯，此其禁也。（丹溪曰：胃气亦赖痰以养，不可尽攻，攻尽则虚而愈剧。）
张子和加藜芦常山甘草，名常山散，吐疟痰。（甘草合常山必吐。）
干霍乱吐方  ***************************
（三因）
治干霍乱，欲吐不得吐，欲泻不得泻，腹中大痛者。（霍乱，挥霍扰乱也。外有所感，内有所伤。阴阳乖隔，邪正交争，故上吐下泻，而中绞痛也。邪在上焦则吐，在下焦则泻，在中焦则吐泻交作。此湿霍乱，证轻易治。若不能吐泻，邪不得出，壅遏正气，关格阴阳，其死甚速，俗名搅肠痧。切勿与谷食，即米饮下咽亦死。）
烧盐　热童便　三饮而三吐之。
吐泻不得，邪结中焦。咸能软坚，可破顽痰宿食，炒之则苦，故能涌吐。童便本人身下降之气，引火下行，乃其旧路，味又咸寒，故降火甚速。（此由脾土郁极而不得发，以致火热内扰，阴阳不交而然。）盐涌于上，溺泄于下，则中通矣。方极简易，而有回生之功，不可忽视。（《准绳》曰：盐调童便，非独用以降阴之不通也。阴既不通，血亦不行，兼用行血药也。）单用烧盐。熟水调饮，以指探吐，名烧盐探吐法。治伤食，痛连胸膈，痞闷不通，手足逆冷，尺脉全无。（食填太阴，抑遏胆肝之气，不得上升。两实相搏，故痛连胸膈。阳气不舒，故手足逆冷。下焦隔绝，故尺脉不至。咸润下而软坚，能破积聚，又能宣涌。使不化之食，从上而出，则塞者通矣，亦木郁达之也。《经》曰：上部有脉，下部无脉，其人当吐，不吐者死。或曰：食填太阴，胸中痞乱，两寸脉当用事，今反尺脉不见，其理安在。曰：独阳不生，独阴不长，天之用在于地下，则万物生长，地之用在于天上，则万物收藏，此乃天地交而万物通也。故阳火之根，本于地下，阴水之源，本于天上。五脏主有形之物，物者，阴也。阴者，水也。食塞于上，是绝五脏之源，源绝则水不下流，两尺之绝，此其理也。）《千金》用此法，三饮三吐，通治霍乱，蛊毒，宿食，腹痛，冷气，鬼气。（且曰：此法大胜用药。凡有此疾者，宜先用之。又有中食证，忽然厥逆，口不能言，肢不能举者，名曰食厥。若作中风中气治之，死可立待。宜先盐吐之，再用消食导气之药。）
一法用盐少许，于热锅中炒红色，乃入清水，煮至将滚未滚之际，搅匀试其滋味，稍淡，乃可饮之。每用半碗，渐次增饮，自然发吐，以去病为度而止。
又法凡诸药皆可取吐，但随证作汤剂，探而吐之，无不可也。
搐鼻法  ***************************
湿家鼻塞头疼，或头额两太阳痛，宜行此法。
苦瓜蒂不拘多少为末，令病人噙水一口，将此药一字吹入鼻中，（凡云一字者，二分半也，取一文四字之义。）出黄水愈。
湿家头疼，是浊邪干清阳之分也。鼻者气窍，上通于脑，下属于肺。浊邪干之，故清窍不利。瓜蒂苦而善涌泻，鼻窍受之，则能出浊邪而泻湿热。《经》曰：客者除之，此之谓也。
搐鼻如圣散  ***************************
治缠喉急痹，牙关紧闭。
皂角（去皮弦炙）　白矾　雄黄　藜芦　为末搐鼻。
当归汤  ***************************
吐虚痰。（体弱痰干而吐不出者，此方神效，虽吐而绝不伤气血也。）
当归（五钱）　甘草头（一钱）　参芦（一钱）　逆流水煎。

卷四上·攻下门  ——————————————————————————————————————————————————————————————————————————————————————————

攻下门  ***************************
（凡攻气者攻其聚，聚可散也。攻血者攻其瘀，瘀可通也。攻积者攻其坚。在脏者，可破可行，在经者，可针可灸也。攻痰者攻其急，真实者暂宜解标，多虚者只宜求本也。但诸病之实有微甚，用攻之法分轻重。大实者，攻之未及，可以再加。微实者，攻之太过，每以致害，所当慎也。凡病在阳者，不可攻阴，病在胸者，不可攻脏。若此者，病必乘虚内陷，所谓引贼入门也。病在阴者，勿攻其阳，病在里者，勿攻其表。若此者，病必因误而甚，所谓自撤藩蔽也。大都治宜用攻，必其病邪之甚者也。若实邪既甚，自与攻药相宜，不必杂之补剂。盖实不嫌攻，若但略加甘滞，便相牵制。虚不嫌补，若但略加消耗，便觉相妨。所以纯虚者最不喜清，热实者最不喜暖。然实而误补，不过增病，病增者可解。虚而误攻，必先脱元，元脱者无治矣。是皆攻法之要也，其或虚中有实，实中有虚，此又当酌其权宜，不在急宜攻急宜补之例。虽然，凡用攻之法，所以除凶剪暴也，亦犹后世之兵，必不可无，然必不得已乃可用之。若或有疑，再加详慎。盖攻虽去邪，无弗伤气伤血，实自古仁人所深忌者，正恐其成之难，败之易尔。）
大承气汤  ***************************
（仲景）
治伤寒阳明腑证，阳邪入里。胃实不大便，发热谵语，自汗出，不恶寒，痞满燥实坚全见，杂病三焦大热，脉沉实者。（阳明外证，身热汗出，不恶寒，反恶热是也。此为在经，仍当汗散。若热邪已入胃腑，痞满燥热坚全见者，为当下。实则谵语，乱言无次也。虚则郑声，一语频言也。阳明多血多气，法当自汗，过汗亡液，无水以制火，肠胃有燥粪，结而不下，故妄见妄言也。《经》曰：何缘得阳明病？曰：太阳病，若汗，若下，若利小便，此亡津液，胃中干燥，因转属阳明。胃实，大便难也。又曰：太阳初病，发其汗，汗先出不彻，因转属阳明。阳明证，能食为中风，风，阳邪，能消谷。不能食为中寒，寒，阴邪，不能消谷，以此为辨。胸闷不食为痞，胸腹膨胀为满。大便枯少为燥，腹满痛不大便为实，按之石硬为坚，）亦治阳明刚痉。（此太阳兼阳明证，其证腹满口噤，卧不着席，攀足齘齿而无汗，谓之刚痉，宜下之者。以阳明主润宗筋，风寒湿热，伤阳明胃，津液不行，筋失所养，故以此汤下湿热，行津液。喻嘉言曰：伤寒腹满可下，胸满不可下，谓热邪尚在表也。此证入里之热，极深极重，阳热既极，阴血立至消亡。小小下之，尚不能胜。必大下之，以承领其一线之阴，阴气不尽为阳所劫，因而得生者多矣。既有下多亡阴之大戒，复有急下救阴之活法。学者深造，端在斯矣。《经》曰：阳明居中，土也，万物所归，无所复传，以胃为水谷之海，四旁病，皆传入胃。已入胃腑，则不复传他经矣。）
大黄（四两酒洗。王海藏曰：邪气居高，非酒不到。若用生者，则遗高分之邪热。病愈后，变生目赤，喉痹，头肿，膈上热疾也。）　芒硝（三合）　厚朴（半斤）　枳实（五枚）　先煎朴实将熟，内大黄，煮二三沸，倾碗内，和芒硝服，得利则止。（陶节庵曰：去实热用大黄，无枳实不通。温经用附子，无干姜不热。发表用麻黄，无葱白不发。吐痰用瓜蒂，无淡豉不涌。竹沥无姜汁，不能行经络。蜜导无皂荚，不能通秘结。）
热淫于内，治以咸寒。气坚者以咸软之，热盛者以寒消之。故用芒硝之咸寒，以润燥软坚。大黄之苦寒，以泻热去瘀，下燥结，泄胃强。枳实厚朴之苦降，泻痞满实满，《经》所谓土郁夺之也。（阳明属土，大黄治大实，芒硝治大燥大坚，二味治有形血药也。厚朴治大满，枳实治痞，二味治无形气药也。）然非大实大满，不可轻投，恐有寒中，结胸，痞气之变。（此大小陷胸汤之所由作也。承，顺也。十剂曰：通可去滞，泄可去闭。使塞者利而闭者通，正气得舒，故曰承气。仲景曰：欲行大承气，先与小承气。若腹中转矢气者，有燥屎也，可以大承气攻之。若不转矢气者，此但初硬后溏，不可攻之，攻之必胀满不能食也。又曰：阳明病，脉迟，汗出多，微恶寒者，表未解也，可发汗，宜桂枝汤。阳明病，脉浮，无汗而喘者，发汗则愈，宜麻黄汤。此断其入阳明之路，仍从外解，则不内攻也。又曰：阳明病，应发汗，医反下之，此为大逆，皆仲景慎于攻下之意也。喻嘉言曰：阳明以胃实为正，则皆下证也。阳明之邪，其来路则由太阳。凡阳明证见八九，而太阳证有一二未罢，仍从太阳而不从阳明，可汗而不可下也。其去路则趋少阳，凡阳明证虽见八九，而少阳证略见一二，则从少阳而不从阳明，汗下两不可用也。惟风寒之邪，已离太阳，未接少阳，恰在阳明界内，亟为攻下，则不再传他经，津液元气，两无亏损矣。庸愚无识，必待七日，传经已尽，方敢议下，不知太阳有十余日不解者。若不辨经，而但计日，其误下仍在太阳。至阳明二三日，即显下证，反以计日，当面错过。及阳明已入少阳，又以计日，妄行攻下，轻者重而重者死矣。仲景法，日数虽多，但有表证而脉浮者，犹宜发汗。日数虽少，若有里证而脉沉者，即宜下之。古人有治恶寒战栗，用大承气下燥而愈者，此阳邪入里，热结于里，表虚无阳，故恶寒战栗。此阳盛格阴，乃热病，非寒证。误投热药，则死矣。）
加甘草等分，名三一承气汤。治大承气证，腹满实痛。调胃证，谵语下利。小承气证，内热不便。一切伤寒杂病，蓄热内甚，燥实坚胀。（谓合三承气为一方也。成无己曰：若大承气证，则用小承气，则邪不服。若小承气证，反用大承气，则过伤元气，而腹满不能食，仲景所以分而治之。后人以三方合而为一，云通治三方之证，及伤寒杂病，内外一切所伤。与仲景之方，甚相违戾。失轩岐缓急之旨，使病人暗受其害，将谁咎哉。）
加柴胡、黄芩、甘草，入铁锈水三匙。坠热开结，名六一顺气汤。（节庵谓合三承气，三一承气，大柴胡，大陷胸六方而为一方也。）治潮热自汗，发渴谵语，狂妄斑黄，腹满便实，正阳明腑病。
加人参、甘草、当归、桔梗、姜枣，名黄龙汤。治邪热传里，胃有燥屎，心下硬痛，身热口渴，下利纯清水。（有燥屎，何以又下清水？陶节庵曰：此非内寒而利，乃日饮汤药而下渗也，名热结利。庸医妄谓漏底伤寒，以热药止之，杀人多矣。年老气血虚者，去芒硝。）去芒硝，加麻仁杏仁芍药，蜜丸，名麻仁丸。（仲景）治趺阳脉浮而涩，浮则胃气强，涩则小便数，浮涩相抟，大便则难，其脾为约。（趺阳，胃脉也。《经》曰：饮食入胃，游溢精气，上输于脾，脾气散精，上归于肺。通调水道，下输膀胱，水精四布，五经并行。是脾主为胃行其津液者也，今胃火乘脾，约束津液，但输膀胱，致小便数，而大便难，故名脾约，与此丸润燥通肠，此太阳传入阳明之证。故仲景曰：太阳阳明脾约是也。按：成氏释此证，谓脾弱胃强。然本文但云脾约，未尝云脾弱也。喻嘉言曰：脾弱即当补矣，何为反用大黄朴实乎？此脾土过燥，使肠胃津液枯槁，致中消便难，使脾果弱，非溏即泻，焉能反约少胃中之谷食乎？阳明证中，凡宜攻下者，惟恐邪未入胃，大便勿硬。又恐初硬后溏，未可妄攻，故先与小承气，试其转失气，方可攻之，皆是虑夫脾气之弱也。若脾约证，在太阳即当下矣，何待阳明耶，朱丹溪曰：此由久病，大汗大下之后，阴血枯槁，内火燔灼，热伤元气，又伤于脾而成。肺金受火，气无所摄，肾为肺子，肺耗则液亏，金耗则木寡于畏，土欲不伤，其可得乎。肺失传送，脾失转输，故大便秘而小便数也。理宜滋养阴血，使火不炽而金化行，木有制而脾土晕，津液乃能入胃肠，润而通矣。此方施之热盛而气实者则安，若热盛而血虚者，勿胶柱而鼓瑟也。）
当下诸证（发汗不解，腹满痛者，急下之。下利三部脉皆平，按之心下硬者，急下之。脉滑而数者，有宿食也，宜下之。《脉经》曰：滑为食病。仲景曰：滑则谷气实，又曰：寸脉浮大，按之反涩，尺中亦微而涩，知有宿食，宜下之。伤寒六七日，目中不了了，睛不和，无表里证，大便难，身微热者，此为实也，急下之。《内经》曰：诸脉皆属于目。《针经》曰：热病目不明，热不已者，此肾水将绝，不能照物也。阳明病，发热汗多者，急下之。汗多则亡津液而内燥，宜急下以存津液。少阴病，得之二三日，口燥咽干者，急下之。邪入未深，便作口燥，此肾水将干，宜急下以救欲绝之水。少阴证，六七日，腹胀不大便者，急下之。此少阴邪热入胃腑也，土胜则水干，宜急下以救肾水。少阴病，自利清水，色纯青，心中必痛，口中燥者，急下之。青为肝色，肝邪乘肾，故下利。阳邪上攻，故口燥，此亦少阴传入阳明腑证也。厥阴证，舌卷囊缩，宜急下之。此证仲景无治法，按：舌卷囊缩，有寒极而缩者，宜附子四逆加吴茱萸汤，并灸关元气海，葱熨等法。又有阳明之热，陷入厥阴经。阳明主润宗筋，宗筋为热所攻，勿荣而急，引舌与睾丸，故舌卷囊缩。此为热极，当泻阳以救阴。以上皆大承气证也。张兼善曰：胃为水谷之海，四旁有病，皆能传入，胃土燥，则肾水干，故阳明与少阴，皆有急下之条。证虽不同，其入腑之理则一，故皆用大承气。有病循衣摸床，两手撮空者，此胃热也。钱仲阳《小儿药证直诀》云：此肝热也，亦承气汤主之。楼全善曰：尝治循衣摸床撮空数人，皆用大补气血之剂，惟一人兼振瞤脉代，遂于补剂中加桂二分，亦振止脉和而愈。按：谵语亦有因气虚阳脱而然者，当用参附大补之。）
忌下诸证（太阳病，外证未解，不可下。脉浮大为在表，不可下。恶寒为邪在表，不可下。呕为邪在上焦，虽有阳明证。不可下。阳明病，应发汗，反下之，此为大逆。阳明病，不能食，攻其热。必哕，胃中虚冷故也。太阳阳明合病，喘而胸满，宜麻黄汤，肺气清，则胃邪自散，不可下。少阴病，阳虚，尺脉弱涩者，不可下。脉数不可下，数为血虚。下之则热邪入里，血愈虚而亡阴。恶水者，不可下，下之里冷，不嗜食，完谷出。头痛目黄者，不可下，诸四逆厥者，不可下。阳微不可下，下之痞硬。诸虚，不可下。诸动气者，不可下。）
小承气汤  ***************************
（仲景，一名三物厚朴汤。）
治伤寒阳明证，谵语便硬，潮热而喘，及杂病上焦痞满不通。
大黄（四两）　厚朴（二两姜炒）　枳实（三枚麸炒）　水四升。煮一升二合，去渣，分温二服。初服当更衣，不尔者，尽饮之。若更衣，勿服。
邪在上焦则满，在中焦则胀，胃实则潮热。（犹潮水之来，其来有时。阳明燥金，旺于申酉，故日晡潮热。伤寒潮热为胃实，无虚证。）阳邪乘心则狂，（故谵语。）胃热干肺则喘，故以枳朴去上焦之痞满，以大黄荡胃中之实热。此痞满燥实坚未全者，故除芒硝，欲其无伤下焦真阴也。（阳明证，有正阳阳明，有太阳阳明，有少阳阳明。自阳明经传入胃腑，不恶寒，腹满便硬者，宜大承气下之。若汗多发热，微恶寒者，为外未解，其热不潮，未可与承气。若腹大满不通者，可与小承气，微和胃气，勿令大泄下。谓阳明有在经者，未全入腑，尤宜审慎。阳明少自病，多由太阳传入。成无己曰：自太阳少阳传入者，众所共知。自三阴传入者，鲜或能识。三阴有急下之证多矣，岂非仲景之微旨欤。《经》曰：伤寒脉浮缓，手足温者，系在太阴，当发黄，若小便利者，不能发黄。至七八日，大便硬者，阳明病也。程郊倩曰：此证谓之太阴阳明，阳明为病，本之胃实，不特三阳受邪，能转属阳明，三阴亦能转属阳明。推之少阴三大承气，厥阴一小承气，何非转属阳明之病哉。）
《金匮》用治支饮胸满，更名厚朴大黄汤。（徐忠可曰：言支饮，则必稍偏矣。然不引痛胁下，亦不言胁支满，而只胸满。虽是偏而不甚偏，故可直驱之而用小承气，气顺则自下也。此即小承气治腹满之痛而闭者，即曰三物汤，盖此重散结气，故以厚朴为主，彼乃与七物汤对照言之也。）加羌活，名三化汤。（机要）　治中风邪气作实，二便不通，（三化者，使三焦通利，复其传化之常也。加羌活者，病本于风也。然中风多虚气上逆，无用承气之理，非坚实之体，不可轻投。）
调胃承气汤  ***************************
（仲景）
治伤寒阳明病，不恶寒，反恶热，口渴便秘，谵语腹满，中焦燥实，及伤寒吐后腹胀满者。（邪在表，则身热汗出而恶寒。邪已入里，则表证罢，故不恶寒，身热汗出而反恶热也。汗多亡津，热又入里，故口渴，便秘。无水以制火，内有燥屎，故妄见妄言而谵语。吐后不解，腹胀满者，热入胃也。然满而痛，不宜急下，故少与调胃和之。）阳明病，不吐不下而心烦者。（吐后烦为内烦，下后烦为虚烦，不吐不下心烦者，胃有郁热也。）亦治渴证，中消，善食而溲。
大黄（酒浸）　芒硝（一两）　甘草（炙五钱）　少少温服。
大黄苦寒，除热荡实，芒硝咸寒，润燥软坚，二物下行甚速，故用甘草甘平以缓之，不致伤胃，故曰调胃承气。去枳朴者，不欲其犯上焦气分也。（《准绳》曰：阳明一证。分为太阳、正阳、少阳三等。按《本草》，大黄酒浸，入太阳经。酒洗，入阳明经。浸久于洗，故能引于至高之分。仲景以调胃承气，收入太阳门，而大黄注曰酒浸，汤后曰少少温服，曰当和胃气。又本汤治不吐不下心烦者，及发汗不解，蒸蒸发热者。吐后腹胀满者，是太阳阳明，去表未远，其病在上，不当攻下，故宜缓剂调和之也。至正阳阳明，则曰急下之。而大承气汤大黄注曰酒洗，洗轻于浸，是微升其走下之性，以治其中也。至少阳阳明，则去正阳而逼太阴，其分为下，故小承气汤大黄不用酒制。少阳不宜下，故去芒硝。又曰：少与微溏之，勿令大泄下，此仲景之妙法也。大承气统治三焦，小承气不犯下焦，调胃承气不犯上焦。）
加当归，姜枣煎，名当归承气汤。（河间）治里热火郁，或皮肤枯燥，或咽燥鼻干，或便溺秘结，或瘀血发狂。（加当归入血分，以润燥调营，亦与桃仁承气同意。加姜枣，引入胃也。）除芒硝，名大黄甘草汤，（金匮）治食已即吐。（徐忠可曰：食已即吐，非复呕病矣，亦非胃弱不能消，乃胃不容谷，食已即出者也。明是有物伤胃营气，闭而不纳，故以大黄通营分已闭之谷气，而兼以甘草调其胃尔。《外台》用治吐水，大黄亦能开脾气之闭，而使散精于肺，通调水道，下输膀胱也。）用大黄二两半，芒硝甘草各二两，又名破棺丹。治多汗大渴，便闭谵语，阳结之证，及诸疮肿热。（董废翁云：按承气三方，俱仲景成法，所谓急下之以存真阴。不使胃中津液，为实热之邪，燔灼枯槁而死，皆先贤至精至妙之旨也。但后世肠胃脆薄者多，气血充实者少，审之未的，或致误投，一下之后，变证蜂起，卒致不救，粗工杀人，往往因此。所以后贤师古人之意，变古人之法。凡审其人病系实邪，而质非强壮，脉不牢固者，概用滋阴补水之剂。如甘露饮，四物汤，或六味饮，贞元饮，或左归饮去茯苓加花粉，浓煎频进。令胃中津液充足，实邪自解，阴气外溢则得汗，阴血下润则便通。奏效虽迟，实称稳当。此乃仲景功巨，不可不知也。又曰：治感证大法，总以始终照顾胃中津液为第一奥旨。盖邪之所感，皮毛闭塞，气不外达，郁而成热。热积皮毛不解，渐而肌肉热矣，渐而各经络无不热矣，渐而热气皆壅塞，阳明府中热矣，此必然之势也。又况迩来禀赋渐薄，且喜御酒肉厚味，胃中素有湿热者多。一旦客热交并，区区阴津几何，能当此烈焰燎原乎？凡感证之死，皆由胃汁干枯故也。是以古人立法，及其邪之在表，血气未伤之时，当汗汗之，欲热从汗解，则清宁安固，而气血全保不伤矣。当其邪之在里，血气渐亏之际，可下下之，欲热随便通，则焦灼顿除，而气血可徐俟其来复矣。其有气血素亏之人，三五日后，不论表证解与未解，里证急与不急，一见口干唇焦，舌胎黑燥，全用滋养清凉。虚甚者并凉药不用，纯阴重剂，加人参升发运用。但救得胃中津液不竭，其人必不即死。及其津液渐充，汗自能来，宿物自下。至所谓胃中之津液非他，即周身气血所化，乃后天之本也。凡人平日之强弱，及遇外感贼邪之难治易治，可治不可治，强半凭此。粗工不知，无论新久虚实，但见身热，风药混表。一觉满闷，攻中破气杂投。不效，大黄枳朴继进，必求一便以毕其技能。岂虑热得风而益炽，阴被劫而速亡，何其与先贤之意相反乎。）
大陷胸汤  ***************************
（仲景）
治伤寒下早，表邪内陷，膈内拒痛，心下因硬成结胸证。或重汗而复下之，不大便五六日，舌上燥渴，日晡所小有潮热。从心上至小腹，硬满而痛不可近者。（按之硬痛者为结胸，硬而不痛者为痞。下之太早，邪热乘虚，入结于心胸之间，故硬而痛。又有硬痛而无热证者，为寒实结胸，白散主之。结胸固当下，然脉浮大者，下之则死。以其犹带表邪，下之重虚，结而又结，故死。嘉言曰：太阳误下之脉，主病皆在阳，在表即有沉紧沉滑之殊，皆不得以里阴名之。《六书》云：胸膈满者，胸间气塞满闷也，非心下满。胁满者，胁肋胀满也，非腹中满。盖表邪传里，必先胸，以至心腹入胃。是以胸满多带表证，宜微汗。胁满多带半表半里，宜和解。胸中痰实者，宜涌之。如结实燥渴便秘，宜以此汤下之。附白散，巴豆一分，去心皮炒黑研，贝母桔梗各三分，治寒实结胸。巴豆辛热，以散寒结。贝母苦辛，以散痰热。结在胸，故以桔梗浮而上之，利膈清表。故病在膈上必吐，病在膈下必利也。）
大黄（二两）　芒硝（一升）　甘遂（一钱为末）　先煮大黄去渣，内芒硝，煮一二沸，内甘遂末，温服。
表邪入里，结于高位，以致三焦俱实，手不可近，证为危急，非常药所能平。故以甘遂苦寒，行水直达为君。芒硝咸寒，软坚为臣。大黄苦寒，荡涤为使。三药至峻，而有起死之功。（《准绳》曰：邪结胸中，处至高之分，宜若可吐。然邪气与胸中阳气相结，不能分解，壅于心下，为硬为痛，非虚烦膈实者所可同，故须攻下也。低者举之，高者陷之，以平为期，故曰陷胸也。《经》又曰：太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹。阳气内陷，心下因硬，则为结胸，大陷胸汤主之。朱丹溪曰：太阳病，在表而攻里，可谓虚矣。原文曰：太阳病，脉浮而动数，今得误下，动数变迟矣。又曰：胃中空虚。又曰：短气躁烦，虚之甚矣。假曰阳气内陷，心下因硬，而可迅攻之乎？岂陷胸之力，反缓于承气，一下再下，宁不畏其虚乎？前文曰：结胸脉浮大者，下之死。又曰：结胸证悉具，烦躁者死。今曰脉浮，又曰烦躁，大陷胸果可用乎？若胃中空虚，客气动膈，心中懊憹，当以栀子豉汤，吐去胸中之邪。陶节庵曰：结胸乃下早而成，未曾经下者，非结胸也，乃表邪传至胸中。证虽满闷，尚为在表，正属少阳部分，半表半里之间，只须小柴胡加枳桔以治。未效，则以小柴胡对小陷胸，一服豁然。若因下早而成者，方用陷胸汤丸，分浅深从缓治之，不宜太峻。上焦乃清道至高之分，过下则伤元气也。崔行功曰：伤寒结胸欲绝，心膈高起，手不可近，用大陷胸汤不瘥者，此下后虚逆，气已不理，毒复上攻，当用枳实理中丸，先理其气，次调诸疾，其效如神。《活人》云：误下未成结胸中者，急频与理中汤，自然解了，盖理中治中焦故也。胃中虽和，伤寒未退，宜候日数足，欲以承气再下之，盖前来之下未是也。其水结胸者，用小半夏加茯苓汤小柴胡去枣加牡蛎主之，又有血结胸证，手不可近，漱水不欲咽，喜忘如狂，大便黑，小便利，宜犀角地黄汤。）
小陷胸汤  ***************************
（仲景）
治伤寒误下。小结胸，正在心下，按之则痛，脉浮滑者，及痰热塞胸。（前证上下俱硬，此则正在心下，前证痛不可近，此则按之则痛。结胸脉沉紧，或寸浮关沉。今脉浮滑，知热未深，与此汤以除膈上结热。）
黄连（一两）　半夏（半升）　栝楼（大者一枚）
黄连之苦寒以泄热，栝楼之寒润以涤垢，半夏之辛温以散结。结胸多由痰热结聚，故用三物以除痰去热也。（刘心山曰：结胸多由痰饮凝结心胸，故陷胸泻心，用甘遂、半夏、栝楼、枳实、旋复之类，皆为痰饮而设也。）
大陷胸丸  ***************************
（仲景）
治伤寒结胸，项强如柔痉状。（有汗为柔痉，胸膈实满，故项强而不能俯，项属太阳部位。）
大黄（八两）　杏仁（去皮尖）　葶苈（炒）　芒硝（各半升）　合研，取如弹丸一枚。别捣甘遂末一钱，白蜜丸合，煮服。
大黄之苦寒以泄热，芒硝之咸寒以软坚，杏仁之苦甘以降气，葶苈甘遂取其行水而直达，白蜜取其润滑而甘缓。
十枣汤  ***************************
（仲景）
治太阳中风，下利呕逆，表解者乃可攻之。其人漐漐汗出，头痛，心下痞硬，引胁下痛，干呕短气，汗出不恶寒，表解而里未和。邪热内蓄，有伏饮者。（下利呕逆，里受邪也。汗出不恶寒，表已解也。头痛痞硬，引胁下痛，干呕短气，邪热内蓄，而有伏饮也，此为水气上逆。呕逆头痛，与表证头痛稍别。周扬俊曰：此证与结胸颇同，故汤亦与陷胸相仿，表解后攻，与结胸之戒不殊也。）
芫花（炒黑）　甘遂　大戟（等分）　大枣（十枚）　先煮枣去滓，内前药末。强人服一钱，虚人五分，或枣肉为丸，病不除者再服。得快下后，糜粥自养。
芫花大戟之辛苦，以遂水饮，甘遂苦寒，能直达水气所结之处，以攻决为用。三药过峻，故用大枣之甘以缓之，益土所以胜水，使邪从二便而出也。（十枣汤、小青龙汤主水气干呕，桂枝汤主太阳汗出干呕，姜附汤主少阴下利干呕，吴茱萸汤主厥阴吐涎沫干呕。王海藏曰：表有水，用小青龙。里有水，用十枣。李时珍曰：仲景治伤寒太阳证，表未解，心下有水气而咳，干呕，发热，或喘，或利，小青龙汤主之。表已解，有时头痛恶寒，心下有水气，干呕，痛引两胁，或喘，或咳，十枣汤主之。盖青龙散表邪，使水从汗出，《内经》所谓开鬼门也，十枣逐里邪，使水从二便出，《内经》所谓洁净腑，去陈莝法也。或问：十枣汤，桂枝去桂加茯苓白术汤，皆属饮家，俱有头痛项强之证，何也？张兼善曰：太阳经多血少气，病人表热微渴，恣饮水浆，为水多气弱，不能施化。本经血气因凝滞，致有头痛项强之患，不须攻表，但宜逐饮，饮尽则自安。杜壬曰：里未和者，盖痰与燥气，壅于中焦，故头痛干呕，汗出短气，是痰膈也。非十枣不能除，但此汤不宜轻用，恐损人于倏忽。）
除大枣，加大黄、黑丑、轻粉，水丸，名三花神佑丸。（河间）治壮实人风痰郁热，肢体麻痹，走注疼痛，湿热肿满，气血壅滞，不得宣通，及积痰翻胃。服二丸后，转加痛闷，此痰涎塞，顿攻不开，再加二丸，快利则止。（加牵牛大黄，大泻气血之湿。加轻粉无窍不入，以去痰积，虚人尤不可轻用。）本方各五钱，加黄柏（三两酒炒）大黄（煨两半），粥丸，名小胃丹。（丹溪）治胸膈肠胃，热痰湿痰。
赤金豆  ***************************
（亦名八仙丹）
治诸积不行。凡血凝气滞，疼痛肿胀，虫积，结聚，癥坚，宜此主之。此丸去病极速，较之硝黄棱莪之类。过伤脏气者，大为胜之。
巴霜（去皮膜　略去油　一钱五分）　生附子（切　略炒燥　二钱）　皂角（微炒焦　二钱）　丁香　木香　天竺黄（各二钱）　轻粉（一钱）　朱砂（二钱为衣）　为末，醋浸蒸饼为丸，萝卜子大，朱砂为衣。欲渐去，每服五七丸。欲骤行者，每服一二十丸。用滚水，或煎药。或姜醋茶蜜茴香使君子煎汤，为引送下。若利多不止，可饮冷水一二口，即止。盖此药得热则行，得冷即止也。如治气湿食滞，鼓肿先用红枣煮熟，取肉一钱许，随用七八丸，甚者一二十丸。同枣肉研烂，以热烧酒加白糖少许送下。如治虫痛，亦用枣肉和服，只用清汤送下。
三物备急丸  ***************************
（千金）
治食停肠胃，冷热不调。腹胀气急，痛满欲死，及中恶客忤卒暴诸病。（食滞肠胃，上焦不行，下脘不通，故痛胀欲死。内实者。法当下之。）
巴豆霜　大黄　干姜　等分。蜜丸。小豆大。每服二三丸。中恶口噤者，折齿灌之。崔氏干姜易桂枝，名备急散。
大黄苦寒，以下热结。巴豆辛热，以下寒结。加干姜辛散，以宣通之。干姜辛温，开五脏六腑，通四肢关节。三药峻厉，非急莫施，故曰备急。
太平丸  ***************************
治胸腹疼痛胀满，及食积气积，气疝血疝，邪实秘滞等证。（此方借些微巴豆以行群药之力。去滞最妙如欲其峻。须用巴豆二钱。）
陈皮　厚朴　木香　乌药　白芥子　草豆蔻　三棱　蓬莪术（煨）　干姜　牙皂（炒烟断）　泽泻（各三钱）　以上十一味，共为细末，另将巴豆，用滚汤泡去皮心并膜，称足一钱，用水一碗，微火煮半碗。将巴豆捞起，用乳钵研极细，仍将煎汤搀入，研匀。然后量药多少，入蒸饼浸烂捣，丸前药如绿豆大。每用三分，或五分，甚者一钱，随证用汤引送下。凡伤食停滞，即以本物汤下。妇人血气痛，或红花汤下，或当归汤下。气痛，陈皮汤下。疝气，茴香汤下。寒气，姜汤下。欲泻者，用热汤送下一钱，未利再服，利多不止，用冷水一二口，即止。
硇砂丸  ***************************
（本事）
治一切积聚痰饮，心胁引痛。
硇砂　巴豆（去油）　三棱　干姜　白芷（五钱）　木香　青皮　胡椒（二钱半）　干漆（炒）　大黄（一两）　槟榔　肉豆蔻（一个）　为末，酽醋二升，煮巴豆五七沸，再下三棱大黄末，同煎五七沸，入硇砂熬成膏。和诸药杵丸，绿豆大，每服五丸，姜汤下。
此治肉积气积血积通剂也。硇砂化肉食，（硇砂性大热，能烂五金。《本草》言其能化人心为血，故治膈噎癥瘕肉积有殊功。）干漆散瘀血，木香青皮行滞气，三棱破血而行气，肉蔻暖胃而和中，白芷散风而除湿，干姜胡椒，除沉寒固冷，大黄巴豆，能斩关夺门。方内多辛热有毒之品，用之以破冷攻坚。惟大黄苦寒，假之以荡热去实。盖积聚既深，攻治不得不峻。用醋者，酸以收之也。（《玉机微义》曰：方中因白芷散水行气，故更言治痰饮也。洁古曰：壮人无积，虚人则有之。皆由脾胃怯弱，气血两衰，四时有感，皆能成积。若遽以磨坚破结之药治之，疾似去而人已衰矣。干漆、硇砂、三棱、大黄、牵牛之类。得药则暂快，药过则依然。气愈消，疾愈大，竟何益哉？故善治者，当先补虚，使气血旺，积自消。如满坐皆君子，则小人自无容地也。不问何脏，先调其中，使能饮食，是其本也。）
敦阜丸  ***************************
治坚顽食积，停滞肠胃，痛剧不行等证。
木香　山楂　麦芽　皂角　丁香　乌药　青皮　陈皮　泽泻（各五钱）　巴霜（一钱）　上共为末，用生蒜头一两，研烂，加熟水取汁，浸蒸饼捣烂丸，绿豆大。每服二三十丸，随便用汤引送下。如未愈，徐徐加之。
木香槟榔丸  ***************************
（子和）
治胸腹积滞，痞满结痛，二便不通。或泻泄下痢，里急后重，食疟实积。（胸腹痞满泻痢，由于饮食留滞，湿热郁积而成。二便不通，由于热结。里急后重，由于气滞。按：里急后重，有因火热者，火燥物而性急也。有因气滞者，大肠气壅，不得宣通也。有因积滞者，肠胃有物结坠也。有气虚者，中气陷下，不能升也。有血虚者，津枯肠燥，虚坐努责是也。当分证论治，脉洪大而实为里实，宜下。若脉浮大，慎不可下。）
莪术（醋煮）　三棱（醋煮）　黄连（吴萸汤炒）　黄柏（酒炒）　枳壳　陈皮（去白）　青皮（醋炒）　槟榔　木香（五钱）　大黄（酒浸一两）　香附　黑牵牛（二两）　芒硝水丸，量人虚实服，一方加当归。（酒洗）　张子和《儒门事亲》无三棱枳壳，只十味。绀珠无三棱陈皮，名木香导气丸。
湿热在三焦气分，木香香附，行气之药，能通三焦，解六郁。陈皮理上焦肺气，青皮平下焦肝气。（泻痢多由肝木克脾土。）枳壳宽肠而利气，而黑丑槟榔，又下气之最速者也，气行则无痞满后重之患矣。疟痢由于湿热郁积，气血不和。黄柏黄连，燥湿清热之药。三棱破血中气滞，莪术破气中血滞。大黄芒硝，血分之药，能除血中伏热，通行积滞，并为摧坚化痞之峻品。湿热积滞去，则二便调而三焦通泰矣。盖宿垢不除，清阳终不得升，故必假此以推荡之，亦通因通用之意。然非实积，不可轻投。（滑伯仁曰：肠胃，阳明燥金也。下焦，少阳相火也。后重之用木香槟榔，行燥金之郁也。癃闭之用知母黄柏，散相火之炽也。）
百顺丸  ***************************
治一切阳邪积滞。凡气积血积虫积食积，伤寒实热秘结等证。但各为汤引，随宜送下，无往不利。
川大黄（锦纹者一斤。）　牙皂角（炒微黄一两六钱）　为末，汤浸蒸饼为丸，绿豆大。每用五分，或一钱，或二三钱，酌宜用引送下，或用蜜丸亦可。
枳实导滞丸  ***************************
（东垣）
治伤湿热之物，不得施化。痞闷不安，腹内硬痛，积滞泄泻。
大黄（一两）　枳实（麸炒）　黄芩（酒炒）　黄连（酒炒）　神曲（五钱）　白术（土炒）　茯苓（三钱）　泽泻（二钱）　蒸饼为丸，量多寡服。
饮食伤滞，作痛成积。非有以推荡之，则不行。积滞不尽，病终不除，故以大黄枳实攻而下之。而前泻反止，《经》所谓通因通用也。伤由湿热，黄芩黄连，佐之以清热。茯苓泽泻，佐之以利湿。积由酒食，神曲，蒸窨之物，化食解酒。因其同类，温而消之。芩连大黄，苦寒太甚，恐其伤胃，故又以白术之甘温，补土而固中也。
倒仓法  ***************************
（丹溪）
黄牡牛肉（肥嫩者。二三十斤。）切碎洗净。用长流水，桑柴火煮糜烂，滤去滓。取净汁。再入锅中，文武火熬至琥珀色，则成矣。择一静室，明快不通风者。令病人先一夜不食，坐其中。每饮一盅，少食又饮，积数十盅。病在上者，必吐。病在下者，必利。病在中者，吐而且利。视所出物，可尽病根，乃止。（连进之，急则逆上而吐多，缓则顺下而利多。视病之上下，而为缓急。）吐利后必渴，不得与汤。其小便必长，取以饮之。名轮回酒，非惟止渴，兼涤余垢。行后，倦卧觉饥，先与米饮，次与稀粥。三日后，方与厚粥软饮饭羹，调养半月一月。精神焕发，沉疴悉痊矣。须戒色欲半年一年，戒牛肉五年。
霞天膏，即照前法。每肉十二斤，可熬膏一斤，瓷罐盛之。夏月水浸，可留三日。寒天久留生征，用重汤煮。入煎剂，调服。入丸剂，每三分，加面一分，煮糊，或同蜜炼。
朱丹溪曰：牛，坤土也，黄，土之色也。以顺为德，而法健为功者，牡之用也。肉，胃之药也。液，无形之物也。积聚久，则形质成，依附肠胃回薄曲折之处。以为窠臼，岂铢两之丸散所能窥其藩牖乎？肉液充满流行，无处不到，如洪水泛涨，浮莁陈朽，皆顺流而下，不能停留。凡属滞碍，一洗而空，泽枯润槁，补虚益损，宁无精神焕发之药乎。其方传于西域异人，中年后行一二次，亦却病养寿之一助也。（王纶曰：牛肉补中，非吐下药。借补为泻，以泻为补，亦奇方也。）
蜜煎导法  ***************************
（仲景）
治阳明证，自汗，小便利，大便秘者。（胃实自汗，小便复利，此为津液内竭，非热结也。若与下药，则液愈耗矣。虽大便硬，不可攻之。宜俟其欲大便，然后用外导之法。）
蜜七合，铜器中微火煎，频搅勿令焦，候凝如饴，捻作锭子。令头锐大如指，长寸许，掺皂角末少许，乘热纳谷道中，用手抱住，大便出时，乃去之。（加盐少许亦可，咸能润燥软坚。）
蜜能润肠，热能行气，皂能通窍。津液内竭，概不可攻，须俟其欲便，乃导而通之，不欲以苦寒伤胃也。（徐忠可曰：此为大便将行，而不能润利者设也。结胸痞满脏结，胃有燥屎，皆有见证。今但自汗，且小便利，是津耗热郁，而干燥也。）
猪胆导法  ***************************
（仲景）
治证同前。
猪胆一枚，取汁，入醋少许。用竹管长三四寸，一半纳谷道中，将胆汁灌入，顷当大便。
便秘者，属燥属热。自汗者，为亡津液。当小便不利，今反利，是热犹未实，故不可攻。猪胆汁，寒胜热，滑润燥，苦能降。醋酸善人，故能引入大肠而通之也。（海藏法，用蜜煎盐相合，或草乌未相合亦可。盖盐能软坚润燥，草乌能化寒消结，可随证阴阳所宜而用之。《准绳》曰：凡多汗伤津，及屡经汗下不解，或尺中脉迟弱，元气素虚人，便欲下而不润利者。并宜导法，但须分津液枯者用蜜导。邪热甚者用胆导，湿热痰饮固结，姜汁麻油浸栝楼根导。惟下傍流水者，导之无益，非大承气峻攻不效。以实结在内，而不在下也，至于阴结便闭者，宜于蜜道中，加姜汁生附子末，或削陈酱姜导之，此补长沙之未备也。）
大螺着小腹法  ***************************
宋季饶医熊彦诚，年五十五岁，病前后便溺不通，五日，腹胀如鼓。同辈环视，皆不能措力。与西湖妙果僧慧月相善，遣信邀至诀别。月惊驰而往，于钓桥逢一异客，揖之曰：方外高人，何孑孑走趋若是。月曰：一善友久患秘结，痛危急，欲往问。客曰：易事尔，待奉施一药。即脱靴入水，探一大螺而出，曰：事济矣。抵家以盐半匙，和壳生捣，置病者脐下一寸三分，用宽帛紧系之，仍办溺器以须其通。月未以为然，姑巽谢之。至熊家，彦诚昏不知人，妻子聚泣。诸医知无他策，慢使试之，曾未安席而暴下，诸医愧叹而散。月归访异人，不见矣。熊后十六年乃终，此因热秘而便溺不通。大螺性寒而善分清，故浊水之中，一养大螺，便能澄澈。剂之以盐，取其善润而已。
罨伤寒结胸法  ***************************
凡伤寒结胸，其有中气虚弱，不堪攻击内消，须以此法外罨之，则滞行邪散，其效如神。
葱白头（四两）　生姜（四两）　生萝卜（此味加倍，如无，以子代之。）　上三味，共捣一处，炒热。用手巾，或白布，包作大饼，罨胸前胀痛处。此药须分二包。冷则轮换罨之。无不即时开通，汗出而愈。但不宜大热，恐炮烙难受也。
又法以大蒜头一二十个。捣烂，摊厚纸或薄绢上，贴于胀处，少顷即散。用治一切腹胀，无不神效。
竹叶熏法  ***************************
凡大便不通，实结在肛门，而不得下。将烈火煮竹叶一锅，乘滚热倾净桶内，上撒绦矾末一握，坐上熏之，即通。
萝卜菜熏法  ***************************
用萝卜菜，如上法，亦妙。如无萝卜菜，即青菜亦可。

卷四下·消导门  ——————————————————————————————————————————————————————————————————————————————————————————

消导门  ***************************
（消者，散其积也。导者，行其气也。脾虚不健，则气不流行，气不流行，则停滞而为积。或作泻痢，或成癥痞。以致饮食减少，五脏无所资禀，气血日以虚衰，因致危因者多矣，故必消而导之。峻剂已见攻下门，兹集缓攻平治之剂。）
枳术丸  ***************************
（洁古）
消痞除痰，健脾进食。
白术（二两土蒸）　枳实（一两麸炒）　为末，荷叶包陈米饭，煨干为丸。痞闷加陈皮，气痞加木香，伤食加麦芽神曲。
东垣曰：白术甘温，补脾胃之元气，其味苦，除胃中湿热利腰脐间血，过于枳实克化之药一倍。枳实苦寒，泄胃中痞闷，化胃中所伤。是先补其虚，而后化其伤，则不峻矣。荷叶中空色青，形仰象震，在人为少阳胆，胃气，元气，谷气，甲胆上升之气，皆生气也。食药感此气化，胃气何为不上升乎。烧饭与白术协力，滋益谷气，补令胃厚，不致再伤，其利广矣。（王安道曰：劳倦饮食，虽俱为内伤，诚不足矣。饮食伤，又当于不足之中，分其有余。夫饥饿不饮食者，胃气空虚，此为不足而伤也。饮食自倍，肠胃乃伤者，此不足之中，兼有余而伤也。惟其不足，故补益。惟其有余，故消导。亦有物滞气伤，宜消补兼行者。亦有物滞气不伤，但须消导者。亦有不须消导，但须补益者。枳术丸之类，虽曰消导，固有补益之意焉。亦有所滞之物，非枳术丸之力，所能去者。备急丸、煮黄丸、瓜蒂散等，洁古、东垣亦未尝委之而勿用也。景岳曰：枳术丸，以白术为君，脾得其燥，所以能健，然佐以枳实，其味苦峻，有推墙倒壁之功，此实寓攻于守之剂。推脾气不清，而滞胜者，正当用之。若脾气已虚，非所宜也。今人不察，相传为补脾之药，而朝吞暮饵。或以小儿瘦弱，制令常服，则适足以伤其气，助其瘦弱，用宜酌也。）
《金匮》用枳实七枚，白术二两，作汤，名枳术汤。治水饮心下坚大如盘，边如旋盘。（心下，上为阳分也，属气分之水。）加半夏一两，名半夏枳术丸，治脾湿停痰，及伤冷食。淋者，加泽泻一两，加陈皮半夏，名橘半枳术丸，健脾，消痞，化痰。加橘皮一两，名橘皮枳术丸，治饮食不消，气滞痞闷。加木香一两，名木香枳术丸，治气滞痞满。（木香平肝行气，使木不克土。）再加砂仁，名香砂枳术丸，破滞气，消饮食，强脾胃。再加干姜五钱，名木香干姜枳术丸，兼治气寒。再加人参陈皮，名木香人参干姜枳术丸，开胃进食。加茯苓五钱，干姜七钱，名消饮丸，治停饮胸满呕逆。加酒炒黄连黄芩大黄炒神曲橘红各一两，名三黄枳术丸，治伤肉食湿面辛热味厚之物，填塞闷乳不快。加神曲麦芽各一两。名三黄枳术丸，治内伤饮食，或泄泻。
平胃散  ***************************
（局方）
治脾有停湿，痰饮痞膈，宿食不消，满闷呕泻。（土湿太过，木邪乘不胜而侮之。脾虚不能健运，故有痰食留滞中焦，致生痞满诸证。胃寒则呕，湿盛则泻。）及山风瘴雾，不服水土。（岚瘴水土之病，亦由胃虚，故易感也。）
苍术（泔浸二钱）　厚朴（姜制）　陈皮（去白）　甘草（炙一钱）　加姜枣煎。伤食加神曲麦芽，或枳实。湿胜加五苓，痰多加半夏。脾倦不思食加参芪，痞闷加枳壳木香。大便秘加大黄芒硝，小便赤涩加苓泽。伤寒头痛加葱豉，取微汗。
苍术辛烈，燥湿而强脾。厚朴苦温，除湿而散满。（苦降能泻实满，辛温能散湿满。）陈皮辛温，利气而行痰。甘草中州主药，能补能和为使。泄中有补，务令湿土底于和平也。（景岳曰：平胃者，欲平治其不平也。此为胃强邪实者设，故其性味从辛、从燥、从苦，而能消能散，惟有滞有湿有积者宜之。今见方家每以此为常服健脾之剂，动辄用之，而不察其可否，其误甚矣。）
合二陈加藿香，名除湿汤。治伤湿腹痛，身重足软，大便溏泻。加藁本、枳壳、桔梗，名和解散。（局方）治四时伤寒头痛，烦躁自汗，咳嗽吐利。加藿香半夏，名藿香平胃散，又名不换金正气散。（局方）治胃寒，腹痛呕吐，及瘴疫湿疟。再加人参茯苓草果生姜乌梅，名人参养胃汤。治外感风寒，内伤生冷，夹食停痰，岚瘴瘟疫，或饮食伤脾，发为痎疟。（老疟也。）加麦芽炒曲，名加味平胃散。治宿食不消，吞酸嗳臭。除苍术加木香草蔻干姜茯苓，名厚朴温中汤。治脾胃虚寒，心腹胀满，及秋冬客寒犯胃，时作疼痛。（散以辛热，佐以苦甘，渗以甘淡，气温胃和，痛自止矣。）本方一两加桑白皮一两，名对金饮子。治脾胃受湿，腹胀身重，饮食不进，肢酸肤肿。
和胃饮  ***************************
治寒湿伤脾，霍乱吐泻，及痰饮水气，胃脘不清，呕恶胀满等证。
陈皮　厚朴（各一钱五分）　干姜（炮一二钱）　炙甘草（一钱）
此即平胃散之变方也。凡呕吐等证，多有胃气虚寒，一闻苍术之气，亦能动呕，故以干姜代之。凡藿香木香丁香茯苓半夏扁豆砂仁泽泻之类，皆可随宜增用之。若胸腹有滞，而兼时气寒热，加柴胡以清利之。
保和丸  ***************************
治食积饮停，腹痛泄泻，痞满吐酸，积滞恶食，食疟下痢。（伤于饮食，脾不运化，滞于肠胃，故有泄痢食痢等证。伤而未甚，不欲攻以厉剂，惟以和平之品，消而化之，故曰保和。东垣曰：伤饮者，无形之气也，宜发汗利小便，以导其湿。伤食者，有形之物也，轻则消化，或损其谷，重则方可吐下。《脉经》云：大肠有宿食，寒栗发热，有时如疟，轻则消导，重则下之。）
山楂（三两去核）　神曲（炒）　茯苓　半夏（一两）　陈皮　莱菔子（微炒）　连翘（五钱）　曲和丸，麦芽汤下，或加麦芽入药亦可。
山楂酸温，收缩之性，能消油腻腥膻之食。（收缩故食消。）陈曲辛温，蒸窨之物，能消酒食陈腐之积。菔子辛甘，下气而制面。麦芽咸温，消谷而软坚。（坚积坚痰。）伤食必兼乎湿，茯苓补脾而渗湿。积久心郁为热，连翘散结而清热。半夏能润能燥，和胃而健脾。陈皮能降能升，调中而理气。此伤于饮食而气未病者，故但当消导也。
加白术白芍，去半夏菔子连翘，蒸饼糊丸，名小保和丸，助脾进食。加白术二两，名大安丸。或加人参，治饮食不消，气虚邪微。加白术、香附、黄芩、黄连、厚朴、枳实，治积聚痞块。合越鞠丸，扶脾开郁。
芍药枳实丸  ***************************
治食积痞满，及小儿腹大胀满，时常疼痛，脾胃不和等证，此方较枳术丸其效更神。
白术（面炒）　赤芍药（酒炒二两）　枳实（麸炒）　陈皮（一两）　荷叶汤煮黄老米糊为丸，桐子大，米饮或滚白汤任下百余丸。如脏寒，加炒黄干姜一二两。如脾胃虚，加人参一二两。
痞气丸  ***************************
（东垣）
治脾积，在于胃脘，大如盘，久不愈，令人四肢不收。或发黄疸，饮食不为肌肤。（《金匮》曰：坚而不移者名积，为脏病。推移不定者名聚，为腑病。按：痞病由阴伏阳蓄，气血不运而成。处心下，位中央，填塞痞满，皆土病也。与胀满有轻重之分。痞惟内觉满闷，胀满则外有胀急之形也。有中气虚衰，不能运化精微而成痞者。有饮食痰积，不能施化而成痞者。有湿热太甚，上乘心下而成痞者。古方用黄连、黄芩、枳实之苦以泄之，厚朴、半夏、生姜之辛以散之，人参白术之甘苦温以补之，茯苓泽泻之淡以渗之。惟宜上下分消其气，果有内实之证，庶可略施疏导。世人苦于痞塞，喜用利药，暂时通快。药过滋甚，皆由不察中气不晕所致尔。）
黄连（八钱）　厚朴（五钱）　吴茱萸（三钱）　白术（土炒）　黄芩（二钱）　茵陈（酒炒）　干姜（炮）　砂仁（钱半）　人参　茯苓　泽泻（一钱）　川乌（炮）　川椒（炒五分）　桂　巴豆霜（四分）　蜜丸，灯草汤下。
黄连泻热燥湿，治痞君药。（仲景治痞满，诸泻心汤皆用之。）厚朴砂仁，行气而散满。茵陈苓泻，利水以实脾，黄芩清肺而养阴，椒萸燥脾而逐冷。姜桂川乌，补命火以生脾土，而姜桂又能去瘀生新。（脾无积血，心下不痞。）巴豆能消有形滞积，为斩关夺门之将，藉之以为先驱。加参术者，以补脾元正气，正旺然后可以去邪也。（洁古曰：养正积自除。）
除吴茱、白术、茯苓、泽泻、茵陈、川椒、砂仁，加菖蒲、茯神、丹参、红豆，名伏梁丸。治心积，起脐上至心下，大如臂，令人烦心。除吴茱、砂仁、桂、术、黄芩、泽泻，加柴胡、莪术、皂角、昆布、甘草，名肥气丸。治肝积，在左胁下，有头足，令人发咳，痎疟不已。除吴茱、白术、砂仁、黄芩、茵陈、泽泻，加紫菀、桔梗、天冬、白蔻、青皮、陈皮、三棱，名息贲丸。淡姜汤下，治肺积，在右胁下，令人洒淅寒热，喘咳发肺痈，秋冬黄连减半。除吴茱、白术、砂仁、人参、干姜、川椒、黄芩、茵陈，加菖蒲、丁香、附子、苦楝、延胡、独活、全蝎，名贲豚丸，淡盐汤下。治肾积，发于小腹，上至心下，若豚状，上下无时，令人喘咳骨痿，及男子七疝，女子瘕聚带下。（此东垣五积方也，虽有破滞削坚之药，多借人参之力，赞助成功。《经》曰：大积大聚，其可犯也，衰其大半而止，过者死。）
十香丸  ***************************
治气滞寒滞诸病。
木香　沉香　泽泻　乌药　陈皮　丁香　小茴香　香附（酒炒）　荔枝核（煨焦各等分）　皂角（微火烧烟尽减半）　为末，酒糊丸。弹子大者，磨化服。丸桐子大者，汤引下。颓疝之属温酒下。
枳实消痞丸  ***************************
（东垣）
治心下虚痞，恶食懒倦，右关脉弦。（脾虚不运，故痞满恶食，脾主四肢，虚故懒倦。右关属脾，脉弦者，脾虚而木来侮之也。《经》曰：太阴所至，为积饮痞隔，皆阴胜阳也。受病之脏，心与脾也。因而郁塞为痞者，火与湿也。盖心，阳火也，主血。脾，阴土也，主湿。凡伤其阳，则火怫郁而血凝。伤其阴，则土壅塞而湿聚。阴阳之分，施治之法，不可同也。）
枳实（麸炒）　黄连（姜汁炒五钱　厚朴姜炒四钱）　半夏曲　麦芽（炒）　人参　白术（土炒）　茯苓（三钱）　甘草（炙）　干姜（二钱）　蒸饼糊丸。
枳实苦酸，行气破血。黄连苦寒，泻热开郁，并消痞之君药。厚朴苦降，散湿满而化食。麦芽咸温，破结气而软坚。半夏燥痰湿而和胃，干姜去恶血而通关。（开五脏六腑，通四肢关节。）皆所以散而泻之也。参术苓草，甘温补脾，使气足脾运而痞自化。既以助散泻之力，又以固本，使不伤真气也。（《玉机微义》曰：此半夏泻心汤加减法也。内有枳术、四君、平胃等药，利湿消痞，补虚之剂也。）
廓清饮  ***************************
治三焦壅滞，胸膈胀满，气道不清，小水不利。年力未衰，通身肿胀，或肚腹单胀，气实非水等证。
枳壳（二钱）　厚朴（一钱半）　大腹皮（一二钱）　白芥子（七分或一二钱）　陈皮（二钱）　茯苓（连皮用二三钱）　萝卜子（生捣一钱如中不甚胀能食者不用）　泽泻（二三钱）　水煎食远服。内热多火，小便热数者，加栀子木通各一二钱。身黄小便不利者，加茵陈二钱。小腹胀满，大便坚实不通者，加生大黄三五钱。肝滞胁痛者，加青皮。气滞胸腹疼痛者，加乌药香附。食滞者，加山楂麦芽。
健脾丸  ***************************
治脾虚气弱，饮食不消。
白术（土炒）　人参（二两）　麦芽　陈皮（二两）　山楂（去核两半）　枳实（三两）　神曲糊丸，米饮下。
脾胃者，苍廪之官，胃虚则不能容受，故不嗜食。脾虚则不能运化，故有积滞。所以然者，由气虚也。参术补气，陈皮利气，气运则脾健而胃强矣。山楂消肉食，麦芽消谷食，戊己不足。（胃为戊土。脾为己土。）故以二药助之使化。枳实力猛，能消积化痞，佐以参术，则为功更捷，而又不致伤气也。夫脾胃受伤，则须补益。饮食难化，则宜消导。合斯二者，所以健脾也。
去山楂麦芽，加茯苓炙甘草，名益气健脾丸，治脾虚食少。去山楂、麦芽、陈皮，加当归、芍药、芎、麦冬、柏子仁，名养营健脾丸，治脾阴不足，饮食不为肌肤。（血充然后肉长。）去人参、枳实、麦芽，加香附、木香、半夏、茯苓、神曲、黄连、当归、芍药，（一方无芍药。）荷叶烧饭丸，名理气健脾丸，治脾胃虚弱久泻久痢。去人参、山楂、麦芽，加神曲、川芎、香附，曲糊丸。名舒郁健脾丸。治脾气郁滞，饮食不消。去山楂麦芽，加半夏、胆星、蛤粉、茯苓，神曲糊丸，名化痰健脾丸，治内伤挟痰。去人参、山楂、麦芽，加半夏、山栀、黄连，水丸，名清火健脾丸，治脾虚有火。去人参、山楂、麦芽，加木香、槟榔、厚朴、半夏、甘草，名和中健脾丸，治胃虚饥不欲食。仍用人参，名妙应丸，治胃虚不能食，脏腑或结或泄。去山楂，加半夏、青皮、木香、砂仁、草蔻、干姜、炙甘草、茯苓、猪苓、泽泻，蒸饼丸，名宽中进食丸。（东垣）补脾胃，进饮食。
解肝煎  ***************************
治暴怒伤肝，气逆胀满，阴滞等证。如兼肝火者，宜化肝煎。（方见泻火门）
陈皮　半夏　厚朴　茯苓（一钱五分）　苏叶　芍药（一钱）　砂仁（七分）　加煨姜三五片。如胁肋胀痛加白芥子一钱。胸膈气滞，加枳壳、香附、藿香之属。
排气饮  ***************************
治气逆食滞等证。
陈皮　枳壳　藿香（一钱五分）　香附　泽泻　乌药（二钱）　厚朴（一钱）　木香（七分或一钱）　水煎热服。如食滞者，加山楂麦芽各二钱。寒滞者，加焦干姜肉桂之属。气逆之甚者，加白芥子，沉香，青皮，槟榔之属。呕而兼痛者，加半夏丁香之属。痛在小腹者，加小茴香。兼疝者，加荔枝核。煨熟捣碎用二三钱。
葛花解酲汤  ***************************
专治酒积，或呕吐，或泄泻，痞塞头痛，小便不利。（酒热而兼湿，湿热积于肠胃，故见诸证。）
葛花　豆蔻　砂仁（一钱）　木香（二分）　青皮　陈皮　人参　白术（炒）　茯苓（四分）　神曲（炒）　干姜　猪苓　泽泻三分
过饮无度，湿热之毒，积于肠胃。葛花独入阳明，令湿热从肌肉而解。豆蔻砂仁，皆辛散解酒，故以为君。神曲解酒而化食。木香干姜，调气而温中。青皮陈皮，除痰而疏滞。二苓泽泻，能驱湿热从小便出。乃内外分消之剂。饮多则中气伤，故又加参术以补其气也。（人参补气，最能解酒。东垣曰：酒大热有毒，无形之物也。伤之只当发汗，次利小便，上下分消其湿气。今人或用酒证丸，大热之药下之，或用大黄牵牛下之，是无形元气受伤，反损有形阴血。阴血愈虚，阳毒大旺，元气消亡，而虚损之病成矣。葛花解酒，而发散不如枳椇。枳椇一名鸡距，一名木蜜，经霜黄赤而味甘。其叶入酒，酒化为水。门外植此木者，屋内酿酒多不佳。）
大和中饮  ***************************
治饮食积滞留聚等证。
陈皮　枳实（二钱）　厚朴　泽泻　山楂　麦芽（钱半）　砂仁（五分）　水煎温服。胀甚者加白芥子。胃寒无火，或恶心者，加炮干姜一二钱。疼痛者，加木香乌药香附之类。痰多者加半夏。
小和中饮  ***************************
治胸膈胀闷，或妇人胎气滞满等证。
扁豆（炒）　山楂（二钱）　陈皮　茯苓　厚朴（钱半）　甘草（五分）　加煨姜三五片。呕者，加半夏一二钱。胀满而气不顺者，加砂仁七八分。火郁于上者，加炒栀子一二钱。妇人气逆血滞者，加苏梗香附之属。寒滞不行者，加干姜肉桂之属。
鳖甲饮  ***************************
（严氏）
治疟久不愈，腹中结块，名曰疟母。（疟久不愈为痎疟，多成癖于左胁之下，名曰疟母，乃肝之积也。疟属少阳胆经，胆与肝相表里。久疟属在血分，血亦肝所主也。当以鳖甲为君，随证虚实，而施佐使之药。）
鳖甲（醋炙）　白术（土炒）　黄芪　白芍（酒炒）　槟榔　草果（面煨）　厚朴　陈皮　甘草　等分。姜三片，枣二枚，乌梅少许煎。
久疟必由脾虚，白术补脾气，黄芪补肺气，使气足脾运，方能磨积也。川芎补肝，而行血中气滞。芍药助脾，而散肝经火邪，二药并和厥阴营气，营血调则阴阳和矣。（阴阳不和而争，故发寒发热。）槟榔下气而攻积，草果暖胃而祛寒，厚朴破血而散满，陈皮理气而消痰，甘草和中而补土。鳖甲咸平属阴，色青入肝，专能益阴补虚，清热散结，故为痎疟之君药也。
小分清饮  ***************************
治小水不利，湿滞胀肿，不能受补等证。如兼火者，宜大分清饮。
方见卷七下燥湿门
资生丸  ***************************
健脾开胃，消食止泻，调和脏腑，滋养营卫。（张三锡曰：余初识缪仲淳时，见袖中出弹丸咀嚼。问之曰：此得之秘传，饥者服之即饱，饱食之即饥。因疏其方，已于醉饱后，顿服二丸，径投枕卧，夙兴了无停滞，始信此方消食之神也。）又善治胎前恶阻。
白术（米泔浸，用山黄土拌，九蒸九晒，去土，切片焙干。）　人参（人乳浸，饭锅上蒸熟。）　米仁（三两）　神曲　查肉（蒸）　橘红（二两）　芡实（净肉）　麦芽　云苓（去皮，人乳拌，饭锅上蒸，晒。）　怀药（一两五钱）　扁豆（炒去壳）　莲肉（去心一两）　桔梗（米泔浸炒）　真藿香（洗）　甘草（蜜炙五钱）　川连（姜汁炒）　白豆蔻仁（微炒）　泽泻（二钱五分）　末之，蜜丸，每丸二钱重，每服一丸。醉饱后二丸，细嚼，淡姜汤下。
按：此方九补九消，即枳术丸之意而推广之。立方较为稳妥，名曰资生，重脾胃也。
神香散  ***************************
治胸膈胃脘逆气难解，疼痛，呕哕胀满，痰饮，隔噎，诸药不效者，惟此最妙。
丁香　白豆蔻仁（或砂仁亦可）　等分为末，清汤调下七分甚者一钱，日数服不拘。若寒气作痛者，姜汤送下。

卷五上·和解门  ——————————————————————————————————————————————————————————————————————————————————————————

和解门  ***************************
（凡病兼虚者，补而和之。兼滞者，行而和之。兼寒者，温而和之。兼热者，凉而和之。和之为义广矣，亦犹土兼四气，其于补泻温凉之用，无所不及。务在调平元气，不失中和之为贵也。故凡阴虚于下，而精血亏损者，忌利小水，如四苓通草之属是也。阴虚于上，而肺热干咳者，忌用辛燥，如半夏、苍术、细辛、香附、芎、归、白术之属是也。阳虚于上忌消耗，如陈皮、砂仁、木香、槟榔、之属是也。阳虚于下忌沉寒，如黄柏、知母、栀子、木通之属是也。大便溏泄忌滑利，如天冬、苁蓉、牛膝、当归、柴胡、童便之属是也。表邪未解忌收敛，如五味、枣仁、地榆、文蛤之属是也。气滞者忌塞闭，如黄芪、白术、山药、甘草之属是也。凡邪火在上者，不宜升。火得升而愈炽矣。沉寒在下者，不宜降，阴被降而愈亡矣。诸动者不宜再动，如火动者忌温暖，血动者忌辛香，汗动者忌疏散，神动者忌耗伤。凡性味之不静者，皆所当慎。其于刚暴更甚者，则又在不言可知也。诸静者不宜再静，如沉微细弱者，脉之静也。神昏气怯者，证之静也。肌体清寒者，表之静也。口腹畏寒者，里之静也。凡性味之阴柔者，皆所当慎。其于沉寒更甚者，又在不言可知也。夫阳主动，以动济动，火上添油也，不焦烂乎？阴主静，以静益静，雪上加霜也，不寂灭乎？凡前所论，论其略尔，而书不尽言，言不尽意，能因类而广之，斯知和之为义矣。）
小柴胡汤  ***************************
（仲景）
治伤寒中风。少阳证，往来寒热。（寒为阴，热为阳。里为阴，表为阳。邪客于半表半里，阴出与阳争，阴胜则寒。阳入与阴争，阳胜则热。又曰：太阳行身之后，属膀胱寒水，为表，阳明行身之前，属胃燥金，为表之里。邪在于中，近后膀胱寒水则寒，近前阳明燥金则热也。寒热有定时者为疟，无定时者为往来寒热。以热在表而浅，邪恶正，故恶寒。寒已复热，此邪未并于表里，故寒热微而无定时也。）胸胁痞满，心烦喜呕。（半表半里，属足少阳胆，脉行于两胁。手少阳三焦之脉，络心包。风邪干之，心气不得宣畅，故烦满，或攻胸胁，故又痞而痛也。邪在表，则不烦不呕，在里则烦呕。表方传里，故心烦喜呕也。）默默不欲食。（邪在表则呻吟不安，在里则烦而闷乱，邪自表而方传里，故默默静也。《经》曰：阳入之阴则静。邪在表则能食，入里则不能食。今在表里之间，故但不欲食，未至于不能食也。）或胁下痛，或腹中痛，或渴，或利。（里虚协热。）或咳，或悸，小便不利。（里有停饮。）耳聋口苦。（少阳胆脉络于耳，胆气上溢，故口苦。）脉弦。（肝与胆皆属木，故脉弦。）或汗后余热不解，及春月时嗽。疟发寒热。妇人伤寒，热入血室。（血室，冲脉也，男女皆有之。妇人伤寒七八日，邪当传里，值经水适来，则邪不久入腑，乘虚而入血室。或经水适断，表邪乘虚，亦入血室。热与血抟，结而不行，致有寒热如疟，暮则谵语，如见鬼状。在男子则下血谵语，皆为热入血室。妇人伤寒与男子无异，惟热入血室，妊娠伤寒，为不同也。小柴胡在经主气，在脏主血，故更能入血室。李东垣曰：若血受病，亦先调气。谓气不调则血不行，气夫血妇也。如妇人经病，先柴胡以行经之表，次四物以行经之里，亦先气而后血也。）亦治伤寒五六日，头汗出，微恶寒手足冷。心下满，不欲食，大便硬，脉细者，为阳微结。（仲景曰：汗出为阳微，假令纯阴结。不得复有外证，脉虽沉紧，不得为少阴病。所以然者，阴不得有汗，今头有汗，故知非少阴也。按：三阴脉皆至头胸中而远，不上循头。程郊倩曰：热难结而不甚也，以有微恶寒之半表在，至于脉沉虽似里阴矣，则又有头汗出之证以别之。凡脉细脉沉脉紧，皆阳热郁结之证，无关少阴也。可见阳气一结，不但阳证似阴，阳脉亦似阴也。《经》曰，伤寒中风有柴胡证，但见一证便是。不必悉具，又曰：伤寒五六日，发热而呕，医以他药下之，柴胡证仍在者，复与柴胡汤，必蒸蒸而振，发热汗出而愈。或湿热在半表半里而发黄者，仍与小柴胡汤，虽杂证不能外也。）
柴胡（半斤）　黄芩　人参　甘草　生姜（三两）　半夏（半升）　大枣（十二枚劈）　水一斗二升，煮六升，去渣再煎，取三升。温服一升，日三服。（喻嘉言曰：少阳经用药，有汗吐下三禁，故但取小柴胡汤以和之。然一方之中，柴胡欲出表，黄芩欲入里，半夏欲去痰，纷纭而动，不和甚矣。故去渣复煎，使其药性合而为一，漫无异同，俾其不至于偾事尔。又和非和于表，亦非和于里，乃和于中也。是必煎至最热，令药气并停胃中，少顷，随胃气以敷布表里，而表里之邪，不觉潜消默夺。所以方中既用人参甘草，复加生姜大枣，不厌其复，全藉胃中天真之气为斡旋。所谓大力者，负之而走尔。试即以仲景印仲景，三黄附子汤中，以其人阳邪入阴而热炽，非三黄不能除热。其人复真阳内微而阴盛，非附子不有回阳。然必各煎，后乃得以各行其事，而复煎以共行其事之义，不亦彰彰乎。）
呕逆，加生姜以散逆，陈皮以理气。烦而不呕，去半夏人参，加栝楼以荡郁热。渴者，去半夏加花粉以生津。若不渴，外有微热，去参，加桂枝以解肌，覆取微汗。咳嗽去参枣生姜，加五味以敛肺，干姜以散寒。（咳为气逆肺寒。戴元礼曰：少阳有嗽无喘。有喘非少阳也。阳明有喘无嗽，有嗽非正阳明也。）齿燥无津，（属阳明火。）加石膏以清胃止渴。虚烦，加竹叶以凉心。糯米以和胃。痰热，加栝楼贝母。腹痛，去黄芩（以其寒中）加芍药，（合甘草能和里。）胁下痞硬，去大枣，（甘令人满）加牡蛎，（咸能软坚）胁下痛，加青皮芍药。（胁为肝胆之部，痛属肝火，二药平肝。）心下悸，（《经》曰：太阳证饮水多，心下必悸，水停心下故悸。）小便不利，（水蓄不行。）去黄芩，（苦反坚肾。）加茯苓。（淡能利水。）本经头痛，加川芎，（入肝活血，散郁除风。）发黄，加茵陈以利湿。
胆为清净之腑，无出无入，其经在半表半里，不可汗吐下，法宜和解。（仲景曰：少阳中风，耳聋目赤，胸满而烦，不可吐下，吐下则悸而惊。释曰：邪在半表半里，以吐除烦，吐则伤气，气虚者悸，以下除满，下则亡血，血虚者惊。又曰：伤寒脉弦细，头痛发热者，属少阳，不可汗，汗之谵语。释曰：汗之亡津液，少阳之邪，因之入胃，故谵语。）邪入本经，乃由表而将至里，当彻热发表，迎而夺之。勿令传太阴。柴胡味苦微寒，少阳主药，以升阳达表为君。黄芩苦寒，以降阴退热为臣。（阳凑于阴则发热，用柴胡升阳气，使不陷入阴中，则不热。阴凑于阳则发寒，用黄芩降阴气，使不上入阳中，则不寒，又曰：柴胡黄芩之苦寒以退热，半夏生姜之辛温以退寒，人参、大枣、甘草之甘温以助正气。）半夏辛温，能健脾和胃，以散逆气而止呕。人参甘草，以补正气而和中，使邪不得复传人里为佐。邪在半表半里，则营卫争，（表属卫，里属营。）故用姜枣辛甘，以和营卫为使也。（陶节庵曰：本经证，心下饱闷，未经下者，非结胸也，乃表邪传至胸中。未入于脏，尚为在表，只须小柴胡加枳桔。不效，就以本方对小陷胸加枳桔，一服豁然，其效如神。李时珍曰：少阳证虽在半表半里，而胸膈痞满，实兼心肺上焦之邪。心烦喜呕，默默不欲食，又兼脾胃中焦之证，故用黄芩以治手足少阳相火，黄芩亦少阳药也。喻嘉言曰：伤寒分表里中三治，表里之邪俱盛，则从中而和之，于人参、甘草、半夏、生姜、大枣，助脾之中。但带柴胡一味透表，黄芩一味透里。饮入胃中，听胃气之升者，带柴胡出表。胃气之降者，带黄芩入里，一和而表里之邪尽解。未尽者加工治之，不相扞格矣。徐忠可曰：小柴胡汤为邪传少阳，恰在半表半里，和解之主方，又能散诸经血凝气聚。故凡邪之表里混杂者，俱借之以提出少阳，俾循经而散。以柴甘生姜为定药，余则加减随证尔。吴绶曰：小柴胡为半表半里之剂，太阳经之表热，阳明之标热，皆不能解也。若夫阳气虚寒，面赤发热，脉沉足冷者，服之立见危殆。及内有虚寒，大便不实，妇人新产发热，皆不可用也。李士材曰：今人治伤寒，不分阴阳表里，概用此方去参投之，以为平稳，杀人多矣，不独峻剂也。喻嘉言曰：虚劳发寒热者，乃卫虚则恶寒，营虚则发热尔。缓调营卫，俾不亢战，寒热自止。若误用小柴胡，俾汗多而卫伤于外，便溏而营伤于内，虚热转加，病益甚矣。）
去半夏，加花粉，名柴胡去半夏加栝楼根汤。（金匮）治往来寒热而渴，及劳疟。（喻嘉言曰：此仲景治少阳病，全体大用之一方也。仲景谓疟邪盛衰出入，必在少阳表里之间，小柴胡汤乃伤寒少阳经，天然不易之法。渴者去半夏加栝楼实，亦天然不易之法。而施之于少阳邪传阳明，伤耗津液之证，亦为天然不易之法。盖渴虽阳明津竭，而所以致阳明津竭者，全本少阳之邪。观内经刺法，渴者取之少阳，非以其木火之热，劫夺胃津而然耶。故疟邪进退于少阳，即以此方进退而施其巧。柴胡黄芩，对治木火。人参甘草，扶助胃土。栝楼生津润燥，姜枣发越营卫。若劳疟之病，其木火盛，营卫衰，津液竭，所不待言，故并可施此方以治之也。）去半夏、人参、姜枣，加桂枝、干姜、花粉、牡蛎，名柴胡桂枝干姜汤。（仲景）治伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也。（喻嘉言曰：少阳证尚兼太阳，所以误下而胸间微结也。太阳中篇结胸条内，头微汗出，用大陷胸汤，以其热结在里，故从下夺之法也。此头汗出而胸微结，用柴胡桂枝干姜汤，以里证未具，故从和解之法也。小柴胡方中减半夏人参，而加桂枝以行太阳，加干姜以散满，栝楼根以滋干，牡蛎以软结，一一皆从本例也。）亦治疟发，寒多微有热，或但寒不热，服一剂如神。（喻嘉言曰：此疟之寒多热少，或但寒不热，非不似于牡疟，而微甚则大不同。仲景不立论，只附一方，且云服一剂如神，其邪之轻而且浅，从可识矣。盖以卫气在外，营血在内，胸中之阳气，散行于分肉之间。今以邪气痹之，则外卫之阳，反郁伏于内守之阴，而血之痹者，愈瘀结而不散，遇卫气行阳二十五度而病发。其邪之入营者，既无外出之势，而营之素痹者，亦不出而与阳争，所以多寒少热，或但有寒无热也。小柴胡汤，本阴阳两停之方，可随疟邪之进退以为进退者，加桂枝干姜，则进而从阳。痹着之邪，可以开矣，更加牡蛎以软其坚垒，则阴阳豁然贯通，而大汗解矣，所以服一剂如神也。其加芩连，以退而从阴，亦可类推。）合桂枝汤，名柴胡桂枝汤。（仲景）治伤寒六七日，发热微恶寒，肢节烦疼，微呕，心下支结，外证未去者。（喻嘉言曰：心下支结者，邪结于心下之偏旁，不中正也，比小结胸之正在心下，又较轻矣。伤寒至六七日，宜经传已遍，乃发热微恶寒，肢节烦疼微呕，其邪尚在三阳之界，未入于里，虽心下支结，而外证未除，即不可用大陷胸汤，以大陷胸汤主里而不主表也。亦不可用小陷胸汤，以小陷胸汤主饮而不主表也。夫支结之邪，其在外者方盛，其陷入者原少，故但合用柴胡桂枝和解二法，以治其表，表邪去而支结自开矣。）除黄芩甘草，加桂枝、茯苓、龙骨、牡蛎、铅丹、大黄，名柴胡加龙骨牡蛎汤。（仲景）治伤寒八九日，下之，胸满烦惊，小便不利，谵语，一身尽重，不可转侧。（喻嘉言曰：此伏饮素积，为变之最巨者。盖积饮之人，津液素结，原不足以充灌周身。及遇外感，一切汗吐下定法，漫难轻试。其误下之变，更有进于结胸者，似此一证，八九日过经乃下之。可谓慎矣。孰知外邪末尽，乘虚而陷，积饮挟之，填满胸中。胸中既满，则膻中之气不能四布，而使道绝。使道绝则君主孤危，所以心惊而神乱也。烦与严语，本属胃，此则兼心。小便不利，本属津液内竭，此则兼小肠火燔。一身尽重，不可转侧者，又神明内乱，治节不行，百骸无主之明征也。夫邪方在表里，其患已及神明，于此而补天浴日，宁复寻常表里所办。故用人参茯苓之补，以益心虚。铅丹之重，以镇心惊。龙骨牡蛎之涩，以为载神之舟楫。一方而批郄导窾，全收安内攘外之功。后人不察，谓是总三阳而和之之法，岂其然哉。按：《伤寒》虽云传足不传手，其实原无界限。此证手少阴心主为邪所逼，神明内乱，因致谵语无伦，较他证谵语之属胃实者，相去悬绝。若复以治足经之法治之，必无幸矣。方中药止九味，用入心药五种，不以为复。且用重涩药三种，不以为猛。盖都城震动，势必悉力入援，非孤注可图侥幸也。至于痰饮抟膈，最为剥床者，但用半夏一味。表邪内袭，首发难端者，但从太少之例，用桂枝柴胡二味。阳邪入阴，最宜急驱者，但用大黄一味，是则治伤寒吃紧之处，咸落第二义。只从治心诸药之后，一案共结其局，此等手眼，岂凡近可识耶。）去柴胡黄芩，加厚朴，名厚朴生姜半夏甘草人参汤。（仲景）治发汗后，腹胀满者。（喻嘉言曰：吐后腹胀，与下后腹胀，俱为实，以邪气乘虚入里为实也。若发汗后，外已解而腹胀满，知非里实之证。由脾胃气虚，津液抟结，阴气内动，壅而为满也。故以益胃和脾，降气涤饮为治也。）除半夏，加当归白芍大黄，名柴胡饮子。（子和）治肌热，蒸热，积热，汗后余热，脉洪实弦数，（表为肌热，里为蒸热，壅为积热。）亦治疟疾。（喻嘉言曰：于和法中，略施攻补，深中肯綮。）加桔梗名柴胡桔梗汤，治春嗽。合平胃散，名柴平汤，治湿疟，身痛，身重。加青黛，姜汁和丸，名清镇丸。（洁古）治呕吐脉弦，头痛及热嗽。本方一分，加四物二分，名柴胡四物汤。治妇人日久虚劳，微有寒热。本方与四物各半，名调经汤。以前胡易柴胡，名小前胡汤。（崔氏去风痰而降，余治同。）加陈皮芍药，名柴胡双解散。（节庵。）
芍药甘草汤  ***************************
治腹中不和而痛。（此阴阳气血不和，肝木乘脾而然。腹痛，有寒有热，有虚有实，有食积，有湿痰，有死血，有虫。寒痛者，痛无增减，或兼吐利。热痛者，时痛时止，腹满坚结。实痛者，痛甚胀满，手不可按。虚痛者，按之即止。食痛者，痛甚则利，利后痛减。死血痛者，痛有常处。湿痰痛者，脉滑，痰气阻碍，不得升降。虫痛者，时作时止，面白唇红。大抵胃脘下大腹痛者，多属食积外邪。绕脐痛者，属痰火积热。脐下少腹痛者，属寒或瘀血。）仲景用治误表发厥，脚挛吐逆，与甘草干姜汤，以复其阳。厥愈足温者，更作此汤，以和其阴，其脚即伸。（酸甘相合，用补阴血。）
白芍药　甘草（炙各四两）　脉缓伤水，加桂枝生姜。脉洪伤金，加黄芪大枣。脉涩伤血，加当归。脉弦伤气，再加芍药。脉迟伤火，加干姜。
气血不和，故腹痛。白芍酸收而苦泄，能行营气，炙草温散而甘缓，能和逆气。又痛为木盛克土，（诸痛皆属肝木。）白芍能泻肝，甘草能缓肝而和解脾也。（王海藏曰：稼穑作甘，甘者已也。曲直作酸，酸者甲也。甲已化土，此仲景妙方也。）
加白术，名白术芍药汤。（机要）治脾湿水泻，身重困弱。（《保命集》曰：泻痢不止，或暴下者，皆太阴受病，故不可离芍药。人不受湿，则不利，故须白术。）
黄芩汤  ***************************
（仲景）
治太阳少阳合病，自下利者。（合病者，谓有太阳证之身热头痛脊强，又有少阳证之耳聋胁痛，呕而口苦，寒热往来也。自利者，不因攻下而泄泻也。）
黄芩（三两）　芍药　甘草（二两）　大枣（十二枚）
太阳阳明合病下利，为在表，与葛根汤以汗之。少阳阳明合病下利，为阳邪入里，与承气汤以下之。此太阳少阳合病下利，为在半表半里，与黄芩汤以和解之。（仲景之书，一字不苟，此证单言下利，故此方亦单治下痢，《机要》用之治热痢腹痛，更名黄芩芍药汤。洁古因之，加木香、槟榔、大黄、黄连、归尾、官桂，更名芍药汤，治下痢。仲景此方，遂为治泻痢之祖方矣。）
加半夏（半升）　生姜（二两）　名黄芩加半夏生姜汤，（仲景）治前证兼呕者。（呕，胃气逆也，加半夏生姜以散逆气。《千金》曰：生姜呕家圣药，是散其逆气也。《金匮》云：呕家用半夏以治其水，水去则呕止，是下其痰饮也。）亦治胆腑发咳，呕苦水如胆汁。（胃气逆则呕苦，胆液泄则口苦。）除大枣，名黄芩芍药汤，（机要）治热痢，腹痛，后重，身热，脓血稠黏。及火升鼻血不止，脉洪数。
外台黄芩汤。黄芩人参干姜（各三两）　桂枝（一两）　大枣（十二枚）　半夏（半斤）　治干呕下利。
黄连汤  ***************************
（仲景）
治伤寒胸中有热而欲呕，胃中有寒而腹痛。（成氏曰：湿家下后，舌上如胎者。以丹田有热，胸中有寒，是邪气入里，而为下热上寒也。此伤寒邪气传里，而为下寒上热也。胃中有邪气，使阴不得升，而独治于下。为下寒，腹中痛，阳不得降，而独治于上。为胸中热欲呕吐，宜与此汤以升降阴阳。）
黄连（炒）　干姜（炒）　桂枝　甘草（三两）　人参（二两）　半夏（半升）　大枣（十二枚）
黄连苦寒，泄热以降阳，姜桂辛温，除寒以升阴，人参助正去邪，半夏和胃止呕，甘草大枣，调中止痛。上中二焦，寒热交战，故以此和解之。（喻嘉言曰：湿家下之，舌上如胎者，丹田有热，胸中有寒也。仲景亦用此汤何耶，盖伤寒分表里中三治。表里之邪俱盛，则从中而和之，故有小柴胡之和法。至于丹田胸中之邪，在上下不在表里。即变柴胡为黄连汤，以桂枝代柴胡，以黄连代黄芩，以干姜代生姜。饮入胃中，听胃气之上下敷布，故不问下寒上热，上寒下热，皆可治之也。夫表里之邪，则用柴芩，用生姜之辛以散之。上下之邪，则用桂连，用干姜之辣以开之，仲景圣法灼然矣。）
温胆汤  ***************************
（集验）
治胆虚痰热不眠，虚烦惊悸，口苦呕涎。（胆热则口苦，胆虚气郁，致脾生痰涎而烦呕，伤寒病后，多有此证。）
半夏（姜制）　茯苓（或用茯神）　陈皮（去白）　甘草　枳宝（麸炒）　竹茹　加姜煎，或加枣。《局方》无茯苓。如心虚，加人参枣仁。心内烦热，加黄连麦冬。口燥舌干，去半夏，（以其行水耗津。）　加麦冬五味花粉。表热未清，加柴胡。内虚大便自利，去枳实加白术。内实心烦，加黑栀子。
橘半生姜之辛温，以之导痰止呕，即以之温胆。（戴氏云：痰在胆经，神不守舍，亦令人不寐。）枳实破滞，茯苓渗湿，甘草和中，竹茹开胃土之郁。清肺金之燥，凉肺金，即所以平甲木也。（胆为甲木，金能平木。）如是则不寒不燥，而胆常温矣。《经》又云：胃不和则卧不安。又曰：阳气满，不得入于阴。阴气虚，故目不得瞑。半夏能和胃而通阴阳，故《内经》用治不眠。二陈非特温胆，亦以和胃也。（《三因》云：心虚胆怯，气郁生涎，涎与气搏，变生诸证。触事易惊，或梦寐不祥，或短气悸乏，或自汗，并温胆汤主之，呕则以人参代竹茹。《经》曰：诸水病者，故不得卧，卧则惊，惊则咳甚。）
加人参、枣仁、远志、熟地，名十味温胆汤，治梦遗惊惕。
越鞠丸  ***************************
（丹溪）
统治六郁，胸膈痞闷，吞酸呕吐，饮食不消。（六郁者，气郁，血郁，痰郁，火郁，湿郁，食郁也。六者之中，以气为主，气行则郁散矣。吞酸呕吐，由于痰火。饮食不消，由气不晕行。丹溪曰：气升则郁自降。滑伯仁曰：郁者结聚而不得发越，当升者不得升，当降者不得降，当变化者不得变化，所以传化失常而病见矣。气郁者，胸膈痛。湿郁者，周身痛，或关节痛，遇阴寒即发。痰郁者，动则气喘，脉沉滑。热郁者，昏瞀便赤，脉沉数。血郁者，四肢无力，能食。食郁者，嗳酸腹饱，不能食。）
香附（醋炒）　苍术（泔浸炒）　抚芎　神曲　栀子（炒黑）等分。曲糊丸。如湿郁，加茯苓白芷。火郁，加青黛。痰郁，加南星、半夏、栝楼、海石。血郁，加桃仁红花。气郁，加木香槟榔。食郁，加麦芽、山楂、砂仁。挟寒，少加吴茱萸。
吴鹤皋曰：越鞠者，发越鞠郁之谓也。香附开气郁，苍术燥湿郁，抚芎调血郁，栀子解火郁，神曲消食郁。陈来章曰：皆理气也，气畅而郁舒矣。（脾胃为水谷之海，五脏六腑之主，四脏一有不平，则中气不得其和而先郁矣。此方药兼升降者，将欲升之，必先降之。将欲降之，必先升之。苍术辛烈雄壮，固胃强脾，能径入诸经，疏泄阳明之湿，通行敛涩。香附阴中快气之药，下气最速。一升一降，故郁散而平。抚芎足厥阴药，直达三焦，上行头目，下行血海，为通阴阳气血之使，不但开中焦而已。胃主行气于三阳，脾主行气于三阴。脾胃既布，水谷之气得行，则阴阳脏腑，皆由胃气而得通利矣。）
逍遥散  ***************************
（局方）
治血虚肝燥，骨蒸劳热，潮热咳嗽。（有干咳嗽者，丹溪曰：极为难治，此系火郁之证，乃痰郁其火。邪在中，用逍遥散以开之，下用补阴之药可愈。）往来寒热，口干便涩，月经不调。凡肝胆两经郁火，以致胁痛头眩，或胃脘当心而痛，或肩胛绊痛，或时眼赤痛，连及太阳。妇人郁怒伤肝，致血妄行。赤白淫闭，砂淋崩浊等证，俱宜此方加减治之。《易》曰：风以散之是也。
当归（酒拌）　白芍（酒炒钱半）　白术（土炒）　柴胡　茯苓（一钱）　甘草（炙五分）　加煨姜薄荷煎。
肝虚则血病，当归芍药，养血而敛阴。木盛则土衰，甘草白术，和中而补土。（补土生金，亦以平木。）柴胡升阳散热，合芍药以平肝，而使木得条达。（木喜条达，故以泻为补，取疏通之义。）茯苓清热利湿，助甘术以益土，而令心气安宁。（茯苓通心肾。）煨姜暖胃去痰，调中解郁。薄荷搜肝泻肺，理血消风。疏逆和中，诸证自已，所以有逍遥之名，（《医贯·论五郁》曰：东方先生木，木者生生之气，即火气也。火附木中，木郁则火亦郁矣，火郁则土自郁，土郁则金郁，金郁则水郁。五行相因，自然之理也。余以一方治木郁，而诸郁皆愈，逍遥散是也。方中柴胡薄荷二味最妙，盖胆乃甲木，少阳之气，其气柔嫩，象草穿地而未伸。此时若被寒风一郁，即软萎遏抑，不能上伸，不上伸则下克脾土，而金水并病矣。唯得温风一吹，郁气始得畅达也。盖木喜风摇，寒则摧萎，温则发生。柴胡薄荷，辛能发散，温能入少阳，古人立方之妙如此。其甚者，方中加吴茱炒连，即左金丸。黄连清心火，吴茱气臊，肝气亦臊，同气相求，以平肝木。木平则不生心火，火不刑金，而金能制木，不直伐木。而左金以制木，此左金所以得名也。此法之巧者，然犹未也。继用六味地黄，加柴胡芍药，以滋肾水，俾能生木。逍遥散，风以散之也，地黄饮，雨以润之也，木有不得其天者乎。此法一立，木火之郁既舒，木不下克土，土亦得滋润，无燥熇之患，金水自能相生，予谓一法可通五法者如此。推而广之，凡寒热往来，恶寒恶热，呕吐吞酸，嘈杂，胸痛胁痛，小腹膨胀，头晕盗汗，黄疸，瘟疫，疝气，飧泄等证，皆对证之方。推而伤寒，伤风，伤湿，除直中外，凡外感者，皆作郁看，以逍遥散加减出入，无不获效。如小柴胡汤、四逆散、羌活汤，大同小异，然不若此方之响应也。偿一服即愈，少顷复发，或频发而愈甚，此必下寒上热之假证，此汤不可复投，当改用温补之剂。如阳虚以四君子汤加温热药，阴虚以六味汤加温热药，元机之士，不须予赘矣。又曰：予以冬月正伤寒，麻黄桂枝证作寒郁治，不恶寒者作火郁治。此予创论也。既曰寒邪，何故入内而反为热，不知即是本身之火，为寒所郁，一步返归一步，久则纯热矣。三黄解毒，解其火也，葛根升麻，火郁发之也，三承气，土郁夺之也，小柴胡，木郁达之也，此理甚简易。刘守真谓用麻黄桂枝，必加凉药。子和六神通解，加石膏于麻黄苍术中。陶氏谓九味羌活，可代三方。皆非也，不若逍遥散，真可一方代三方也。火为寒郁，熬煎肾水，至木旺时，无生发滋润之本，故发热而渴，非外感也。余以六味汤滋其水，以柴胡舒其木，活人多矣。）
加丹皮山栀，名八味逍遥散。（薛已）治怒气伤肝，血少目暗。（目为肝窍，《经》曰：目得血而能视，肝伤血少则目昏。丹皮能泻血中伏火，栀子能泻三焦郁火。故薛氏加之，以抑肝气，兼以调经也。《医贯》曰：古方逍遥散，柴胡、薄荷、当归、芍药、陈皮、甘草、白术、茯神，其加味者，则丹皮栀子。余以山栀屈曲下行泄水，改用吴茱萸炒黄连。按：以加味逍遥散六味丸治郁，自薛长洲始也。然长洲之法，实得之丹溪。越鞠之芎，即逍遥之归芍也。越鞠之苍术，即逍遥之白术也。越鞠之神曲，即逍遥之陈皮也。越鞠之香附，即逍遥之柴胡也。越鞠之栀子，即逍遥之加味也。但越鞠峻而逍遥则和矣，越鞠燥而逍遥则润矣。此则青出于蓝，后来居上，亦从古作述之大凡。如东垣之补中益气，比枳术万全无弊矣，然岂可谓枳术之谬，而禁不用哉。加熟地，名黑逍遥散。）
藿香正气散  ***************************
（局方）
治外感风寒，内伤饮食，憎寒壮热，头痛呕逆，胸膈满闷，咳嗽气喘。及伤冷伤湿，疟疾中暑，霍乱吐泻。感凡岚瘴不正之气者，并宜增减用之。（元气虚弱人慎用。）
藿香　紫苏　白芷　大腹皮　茯苓（三两）　白术（土炒）　陈皮　半夏曲　厚朴（姜制）　桔梗（二两）　甘草（一两）　每服五钱，加姜枣煎，一方加木瓜。（气脱能收，气滞能和。）伤食重者，加消食药。
藿香辛温，理气和中，辟恶止呕，兼治表里为君。苏芷桔梗，散寒利膈，佐之以发表邪。厚朴大腹，行水消满，橘皮半夏，散逆除痰，佐之以疏里滞。苓术甘草，益脾去湿，以补正气为臣使也。正气通畅，则邪逆自除矣。（吴绶曰：若太阳伤寒，头痛发热，骨节痛者，此方全无相干。如妄用之，虽汗出亦不解，变成坏证者多矣。凡伤寒发热脉沉，元气虚人，并夹阴伤寒发热者，皆不可用。戴元礼曰：肥人多中，以气盛于外，而欠于内也。肺为气出入之道，人肥者必气急，气急必肺邪盛，肺金克肝木，胆为肝之腑，故痰涎壅盛。治之必先理气，中后气未尽顺，痰未尽降。调理之剂，当以藿香正气散和星香散服，此药非特治中风之证，中气中恶霍乱尤宜。）合三味香薷饮，名藿薷汤，治伏暑吐泻转筋。
六和汤  ***************************
（局方）
治夏月饮食不调，内伤生冷，外伤暑气，寒热交作，霍乱吐泻。及伏暑烦闷，倦怠嗜卧，口渴便赤，中酒等证。
砂仁　藿香　厚朴　杏仁　半夏　扁豆　木瓜　人参　白术　赤茯苓　甘草加姜枣煎。伤暑加香薷，伤冷加紫苏。一方无白术，一方有苍术。
藿香砂仁杏仁厚朴，香能舒脾，辛能行气。而砂仁厚朴，兼能化食，木瓜酸能平肝舒筋。（肝木乘脾，故转筋，木瓜酸能敛肺，助肺金以平肝邪，故治霍乱转筋。）扁豆赤茯，淡能渗湿清热，而扁豆又能散暑和脾。半夏辛温，散逆止呕，参术甘温，补正以匡邪。甘草补中，协和诸药，姜枣发散，而调营卫，皆所以和之也，（吴鹤皋曰：六和者，和六腑也。脾胃为六腑之总司，先调脾胃，则水精四布，五经并行，百骸九窍，皆太和矣。）
三解汤  ***************************
治时行疟之通剂。（喻嘉言曰：疟发必有寒有热。盖外邪伏于半表半里，适在少阳所主之界。出与阳争，阴胜则寒，入与阴争，阳胜则热。即纯热无寒为瘅疟温疟，纯寒无热为牝疟，要皆自少阳而造其极偏。补偏救弊，亦必还返少阳之界，使阴阳协和而后愈也。谓少阳而兼他经则有之，谓他经而不涉少阳，则不成其为疟矣。脉纵屡迁，而弦之一字，实贯彻之也。）
柴胡　麻黄（去节）　泽泻（各三钱）
疟邪藏于分肉之间，邪正分争。并于表则在表，并于里则在里。未有所并，则在半表半里。麻黄之辛，能散表邪由汗而泄。泽泻之咸，能引里邪由溺而泄。柴胡升阳退热，居表里之间而和解之。此但可以治实疟，虚者当辨其气血，（昼发属气，夜发属血。）而加补剂。
清脾饮  ***************************
（严用和）
治瘅疟，脉弦数，但热不寒。或热多寒少，膈满不食，口苦，舌干烦渴，小便赤涩，大便不利。
青皮　厚朴（醋炒）　柴胡　黄芩（炒）　半夏（姜制）　茯苓　白术（土炒）　甘草（炙）　草果　姜引，一方加槟榔。大渴加麦冬知母。疟不止加酒炒常山（一钱）　乌梅。（二个，常山劫痰截疟，乌梅敛阴清热。）
疟为肝胆之邪，然多因脾胃受伤而起。脾属湿土，重感于暑湿，故见前证也。脾既受病，木又克之。故用青皮柴胡，以破滞而伐肝。半夏厚朴，以行痰而平胃。（古云：无痰不作疟。）茯苓用以渗湿，黄芩用以清热。草果辛热，能散太阴之积寒，除痰而截疟，（能清膏梁之痰。）盖先去其害脾者。而以白术甘草，调而补之也。〔此即小柴胡汤加减，从温脾诸方而一变也。张子和曰：世医以疟为脾寒，甚者归之崇怪，良可笑也。刘宗厚曰：盛暑阳极，伏阴在内。人或纳凉澡浴，寒客肌肉之间，或饥饱劳役，内伤而病作。肌肉属脾，发则恶寒战栗，乃谓之脾寒尔。实由风寒湿暍，邪郁腠理，夏时毛窍疏通而不为病。至秋收敛之际，表邪不能发越，故进退不已，往来寒热，势如凌疟人之状，所以名疟。古方多兼理内伤取效，由脾胃和，精气通，阴阳和解，诸邪悉散，实非脾病也。世用发表解肌，温经散寒等法，亦未尝执于燥脾劫剂也。吴鹤皋曰：清脾非清凉之谓，乃攻去其邪，而脾部为之一清也。刘宗厚因草果之辛热而讥焉。是未达严氏之精矣。高鼓峰曰：治疟多方，俱不得要，唯此方为中正。予每用此加减，无不愈者。盖疟发寒热，原属少阳半表半里，故必以小柴胡为君。青皮以解脉之弦数，厚朴以宽胃中之积滞，草果以化痰消壅，苓术以实脾土，此二味乃补正之义。缘疟固由外感，然必内伤而后外始感焉，此东垣之微旨也。严氏立方，最为的当。但竟由饮食起者，予每以苍术易白术，加陈皮以合平胃之意。热多寒少者，稍加黄连滑石。寒多热少者，稍加前胡以发其郁热，无不应手而验。能审此而消息之，何至迁延久病，困苦天下人哉。若误服汤药病久者，不可执此为不易之法，是在学者神而明之尔。如服寒药而致胃伤者，须以人参养胃汤养之。服热药多者，仍以小柴胡汤多加黄连丹皮生地以解之。久而虚者，补中益气以救之。发于夜者，益母草饮以济之。（益母草饮。一名香红饮。）用法虽殊，然小柴胡之旨。不可脱也。〕
姜茶饮  ***************************
治赤白痢，及寒热疟。
生姜　陈细茶　每味三钱。浓煎。
茶助阴，姜助阳，使寒热平调，并能消暑，解酒食毒。此方用之屡效，勿以平浅而忽之也。除生姜，加陈白梅，蜜水煎，名梅蜜饮，治热痢。除茶，加木香肉蔻治冷痢。（蜜最能治痢。）
痛泻要方  ***************************
（刘草窗）
治痛泻不止。（脾虚帮泻，肝实故痛。吴鹤皋曰：此与伤食不同，伤食腹痛，得泻便减。今泻痛不止，故责之土败木贼也。戴氏曰：水泻而腹不痛者，湿也。痛甚而泻，泻而能减者，食积也。泻水腹痛肠鸣，痛一阵，泻一阵，火也。或泻或不泻，或多或少者，痰也。完谷不化者，气虚也。）
白术（土炒三两）　白芍（酒炒二两）　陈皮（炒两半）　防风（一两）　或煎或丸，久泻加升麻。
白术苦燥湿，甘补脾，温和中。芍药寒泻肝火，酸敛逆气，缓中止痛。防风辛能散肝，香能舒脾，风能胜湿，为理脾引经要药。（东垣曰：若补脾胃，非此引用不能行。）陈皮辛能利气，炒香尤能燥湿醒脾，使气行则痛止，皆以泻木而益土也。
甘草黑豆汤  ***************************
解百药毒，兼治筋疝。（茎中挈痛，挺胀不堪，由用春方邪术而得之，用此方者，亦取其解毒。）
甘草（二两）　黑豆（半升）
苏颂曰：古称大豆解百药毒，试之不然，又加甘草，其验乃奇。若治筋疝，当用甘草梢，以梢能迳达茎中也。
加大黄，名大黄甘草汤，治上中下三焦消渴。
正柴胡饮  ***************************
（景岳）
凡外感风寒，发热恶寒，头疼身痛，痎疟初起等证。气血和平，宜从平散者。
柴胡（一二三钱）　防风（一钱）　陈皮（钱半）　芍药（二钱）　甘草（一钱）　生姜（三五片）　如热而兼渴者，加干葛一二钱。如呕恶者，加半夏钱半，如湿胜者，加苍术一钱。如胸腹有微满者，加厚朴一钱。如寒气胜而邪不易解者，加麻黄一二三钱。去浮沫，或苏叶亦可。
柴陈煎  ***************************
（景岳）
治伤风兼寒，咳嗽发热，痞满多痰。柴胡（一二三钱）　陈皮（钱五分）　半夏（二钱）　甘草（一钱）　生姜（三五七片）　如寒胜者，加细辛七八分。如风胜气滞者，加苏叶钱半。如冬月寒甚者，加麻黄钱半。气逆多嗽者，加杏仁一钱。痞满气滞，加白芥子五七分。
柴芩煎  ***************************
治伤寒表邪未解，内外俱热。泻痢烦渴，喜冷气壮，脉滑数者，宜此主之。及疟痢并行，内热去血，兼表邪发黄等证。
柴胡　黄芩　栀子　泽泻　木通　枳壳　如疟痢并行，鲜血纯血者。加芍药二钱，甘草一钱。如湿胜气陷者，加防风一钱。
一柴胡饮  ***************************
（景岳）
一为水数，从寒散也。凡感四时不正之气，或为发热，或为寒热，或因劳因怒，或妇人热入血室，或产后经后因冒风寒，以致寒热如疟等证。但外有邪而内兼火者，须从凉散，宜此主之。
柴胡（一二三钱）　黄芩（钱半）　芍药（二钱）　生地　陈皮（钱半）　甘草（八分）　如内热盛者，加连翘一二钱。如外邪盛者，加防风一二钱。如邪结在胸而痞满者，去生地加枳实一二钱。如热在阳明而兼渴者，加花粉，或葛根一钱，甚者加知母石膏亦可。
二柴胡饮  ***************************
二为火数，从温散也。凡遇四时外感，或其人元气充实，脏气素平无火，或时逢寒胜之令，本无内热等证者，皆不宜妄用凉药。以致寒邪不散，则为害匪浅，宜此主之。陈皮（钱半）　半夏　细辛　厚朴（一二钱）　甘草（八分）　柴胡（钱半或二三钱）　生姜（三五七片）　如邪盛者，可加羌活、防风、白芷、紫苏之属，择而用之。如头痛不止者，加川芎一二钱。如多湿者，加苍术。如阴寒气胜，必加麻黄一二钱，或兼桂枝，不必疑也。
三柴胡饮  ***************************
（景岳）
三为木数，从肝经血分也。凡素禀阴分不足，肝经血少，而偶遇风寒，或感邪不深，可兼补而散者。或病后，或产后感冒，有不得不从解散，而阴气虚弱，不能外达者，宜此。
柴胡（二三钱）　芍药（钱半）　甘草（炙）　陈皮（一钱）　当归　（二钱。溏泄者易以熟地。）　生姜（三五片）　如微寒咳呕者，加半夏。
四柴胡饮  ***************************
（景岳）
四为金数，从气分也。凡元气不足。或忍饥劳倦，而外感风寒，或六脉紧数微细，正不胜邪等证。必须培助元气，兼之解散，庶可保全，宜此主之。若但知散邪，不顾根本，未有不元气先败者，察之慎之。
柴胡（一二三钱）　人参（随宜）　炙甘草（一钱）　当归（二三钱。泻者少用。）　生姜（三五七片）　如胸膈滞闷者，加陈皮二钱。
五柴胡饮  ***************************
（景岳）
五为土数，从脾胃也。脾土为五脏之本，凡中气不足，而外邪有不散者，非此不可。此与四柴胡饮相表里，但四柴胡饮止调气分，此则兼培血气以逐外邪，尤切于时用者也，神效不可尽述。凡伤寒疟疾痘疮，皆所宜用。
芍药（炒）　白术　当归（二三钱）　柴胡（一二三钱）　熟地（三五钱）　炙甘草（一钱）　陈皮（酌用或不必用）　寒胜无火者，减芍药，加生姜三五七片，或炮姜一二钱，或加桂枝二钱则更妙。脾滞者，减白术。气虚者，加人参随宜。劳倦伤脾下陷者，加升麻一钱。
归柴饮  ***************************
（景岳）
治营虚不能作汗。凡真阴不足，外感寒邪难解者，此神方也。
当归（一两）　柴胡（五钱）　炙甘草（八分）　或加生姜三五七片，或加陈皮一钱，或加人参。大便多溏者，以冬术代当归亦佳。
芦根汤  ***************************
（千金）
治伤寒病后，呕哕不下食。
芦根（一升）　竹茹（一升）　生姜（二两）　粳米（二合）
芦根甘寒，降伏火，利小水。竹茹甘寒，除胃热，清燥金。生姜辛温，祛寒饮，散逆气。三者皆能和胃，胃和则呕止。加粳米者，亦借以调中州也。
阴阳水  ***************************
（又名生熟水）
治霍乱吐泻有神功。（药中治霍乱者最多，然有寒热二证，万一误用，立死不救。仓猝患此，脉候未审，切勿轻投偏热偏寒之剂，惟饮阴阳水为最稳。张子和曰：霍乱吐泻，乃风湿暍三气合邪也。湿土为风木所克，郁则生热。心火上炎，故吐，吐者暍也。脾湿下注，故泻，泻者湿也。风急甚则转筋，转筋者风也。又邪在上焦则吐，在下焦则泻，在中焦则吐泻交作。）
百沸汤　新汲井水　各半和服。
阴阳不分而扰乱，故上吐下泻而霍乱。饮此辄定者，分理其阴阳，使和平也。

卷五下·表里门  ——————————————————————————————————————————————————————————————————————————————————————————

表里门  ***************************
（病在表者，宜汗宜散。病在里者，宜攻宜清。至于表证未除，里证又急者，仲景复立大柴胡、葛根、黄芩等法，合表里而兼治之。后人师其意，则有防风通圣、参酥、五积诸剂。姑采数方以为准则，学者其引而伸之，比例而善用之，则得矣。）
大柴胡汤  ***************************
（仲景）
治伤寒发热，汗出不解，阳邪入里，热结在里。（里非三阴之里，乃胃腑也，此为少阳阳明。三阴亦有转人阳明者，如太阴有桂枝加大黄汤，少阴有三大承气，厥阴一小承气，皆兼阳明证也。）心下痞硬，呕而下利。（张兼善曰：里虚者，虽便难而勿攻。里热者，虽吐利而可下。心烦喜呕，里热已甚，结于胃中，故下之则愈。又曰：伤寒下之早，因作痞者，里虚协热而利也。因表里不解，故用桂枝人参汤，解表和里。若伤寒发热，汗出不解，心下痞硬，呕吐而下利者，此为实，故以大柴胡下之。）或往来寒热，烦渴谵妄腹满便秘，表证未除，里证又急，脉洪。（邪在阳明。）或沉实弦数者。（沉实为邪在里，弦数为邪在少阳。）
柴胡（八两）　半夏（半升）　黄芩　芍药（三两）　生姜（五两）　大枣（十二枚劈）　枳实（四枚）　大黄（二两酒浸）
表证未除，故用柴胡以解表。里证又急，故用大黄枳实以攻里。芍药安脾敛阴，（能泻肝火，使木不克土。）黄芩退热解渴，半夏和胃止呕，姜辛散而枣甘缓，以调营卫而行津液。此表里交治，下剂之缓者也。（陶节庵曰：伤寒邪热传里，须看热气浅深用药。三焦俱伤，则痞满燥实坚全见，宜大承气汤。邪在中焦，则有燥实坚三证，宜调胃承气汤。加甘草和中，去枳朴者，恐伤上焦氤氲之气也。邪在上焦，则痞而实，宜小承气汤。去芒硝者，恐伤下焦真阴也。若表证未除，里证又急，不得不下者，则用大柴胡汤，通表里而缓治之。大承气最紧。小承气次之，调胃承气又次之，大柴胡又次之。盖恐硝性燥急，故不轻用。周扬俊曰：仲景于太阳入膀胱腑证，则有五苓散，少阳兼阳明腑证，则有大柴胡汤，皆表里两解之法也。）
以前胡易柴胡，名大前胡汤。（崔氏取其清降而治风痰。）
柴胡加芒硝汤  ***************************
（仲景）
治伤寒十三日不解，胸胁满而呕，日晡潮热。已而微利。此本柴胡证，知医以丸药下之，非其治也，潮热者实也。先宜小柴胡汤以解外，后以加芒硝汤主之。（伤寒十三日，为再经已尽，当解之时。胁满而呕，少阳也。胸满而日晡潮热，阳明也，邪气犹在表里之间。）
小柴胡汤  ***************************
（见和解门）
加芒硝（六两）　表证误下，邪热乘虚入胃，以致下痢。而满呕潮热之证犹在，故仍先与小柴胡汤以解外，随后以加芒硝汤以荡胃热，亦与大柴胡两解同意。
葛根黄连黄芩汤  ***************************
（仲景）
治太阳病桂枝证，（发热，头痛，恶风，自汗。）医反下之，利逐不止。（邪在表而反下之，虚其肠胃，表邪乘虚入里，遂协热而利不止也。）脉促者，表未解也。（脉数而止曰促，促为阳盛。虽下利而脉促，知表未解，前证仍在也。）喘而汗出者，（汗出而喘，为邪气外盛所致。喘而汗出，为里实气逆所致。与此汤散表邪，清里热。）此汤主之。
葛根（半斤）　甘草（炙）　黄芩（二两）　黄连（三两）　先煮葛根，内诸药煎，或加姜枣。
表证尚在，医反误下，邪入阳明之腑，其汗外越，气上奔则喘，下陷则利。故舍桂枝而用葛根，专主阳明之表。（葛根能升阳明清气。又为治泻要药。）加芩连以清里热，甘草以调胃气，不治利而利自止，不治喘而喘自止。乃太阳阳明，表里两解之变法也。
桂枝加大黄汤  ***************************
（仲景）
治太阳误下，转属太阴，腹满大实痛者。
桂枝汤（见表散门）　加大黄（一两）　芍药（三两）
误下而成结胸，则邪在上，仍属太阳。今腹满而大实痛，则邪已入太阴。《经》曰：诸痛为实，痛随利减。故用桂枝以解未尽之表邪，加大黄以下内陷之邪热，（王海藏曰：腹痛，桂枝加芍药，大实痛，桂枝加大黄。何为不只用芍药大黄，而于桂枝内加之，要知从太阳来，以太阳为本也。赵嗣真曰：太阴腹痛有三，有次第传经之邪，有直入本经之邪，有下后内陷之邪。此腹满时痛，为下后内陷之邪，宜桂枝加芍药汤。大实痛者，桂枝加大黄汤。设遇本经直入阴邪，腹满实痛，脉沉细者，宜急用四物理中等以和之矣。《经》又曰：太阴病脉弱，其人续自便利，设当行大黄芍药者，宜减之。以胃气弱，易动故也。以太阴为寒脏，其病多宜温而不宜下也。）
防风通圣散  ***************************
（河间）
治一切风寒湿暑，饥饱劳役，内外诸邪所伤，气血怫郁，表里三焦俱实。憎寒壮热，（邪在表。）头目昏晕，目赤睛痛。风热上攻，耳鸣鼻塞，口苦舌干，咽喉不利，唾涕稠黏，咳嗽上气，大便秘结，（热结大腑。）小便赤涩。（热蓄膀胱。）疮疡肿毒。（气血怫郁。）折跌损伤，瘀血便血，肠风痔漏。手足瘛疭，惊狂谵妄。（肝风胃火。）丹斑瘾疹。（风热在胃也。）
防风　荆芥　连翘　麻黄　薄荷　川芎　当归　白芍（炒）　白术　山栀（炒黑）　大黄（酒蒸）　芒硝（五钱）　黄芩　石膏　桔梗（一两）　甘草（二两）　滑石（三两）　加生姜葱白煎。自利，去硝黄。自汗，去麻黄，加桂枝。涎嗽，加姜制半夏。
防风、荆芥、薄荷、麻黄，轻浮解表，使风寒从汗出，而散之于上。大黄芒硝，破结通幽，栀子滑石，降火利水，使风热从便出，而泄之于下。风淫于内，肺胃受邪，桔梗石膏，清肺泻胃。风之为患，肝木受之，川芎归芍，和血补肝。黄芩清中上之火，连翘散气聚血凝。甘草缓峻而和中，（重用甘草滑石。亦犹六一利水泻火之意。）白术健脾而燥湿。上下分消，表里交治，而于散泻之中，犹寓温养之意。所以汗不伤表，下不伤里也。
除大黄芒硝。名双解散。（麻黄防风荆芥薄荷川芎以解表，黄芩栀子连翘石膏滑石以解里。复有当归白芍以和血，桔梗甘草白术以调气，故曰双解。）再加人参补气，熟地益血，黄柏黄连除热，羌活独活天麻细辛全蝎祛风。蜜丸，弹子大。每服一丸，茶酒任下，名祛风至宝丹。（喻嘉言曰：此中风门不易之专方也。）
五积散  ***************************
（局方）
治少阴伤寒，及外感风寒，内伤生冷。身热无汗，头痛身痛，项背拘急，胸满恶食，呕吐腹痛，寒热往来，脚气肿痛，冷秘寒疝，寒疟，恶寒无汗，妇人经水不调。（上证皆寒湿为病。）
白芷　陈皮　厚朴（六分）　当归　川芎　芍药　茯苓　桔梗（八分）　苍术　枳壳（七分）　半夏　麻黄四分　干姜　肉桂（重表者用桂枝）　甘草（三分）　加姜葱煎。又法，除桂芷、枳壳、陈皮，余药慢火炒，摊冷，入桂芷同煎，名熟料五积散。（用炒者，助其温散也。）有汗去苍术麻黄，气虚去枳桔，加人参白术。腹痛挟气加吴茱萸，胃寒加煨姜。阴证伤寒，肢冷虚汗，加附子。妇人调经，加醋艾。
麻黄桂枝，所以解表散寒。甘草芍药，所以和里止痛。苍术厚朴，平胃土而散满。陈皮半夏，行逆气而除痰。芎归姜芷，入血分而祛寒湿。枳壳桔梗，利胸膈而清寒热。茯苓泻热利水，宁心益脾。所以为解表温中除湿之剂，去痰消痞调经之方也。（王海藏曰：桂枝麻黄芍药甘草，即各半汤也。苍朴陈草，即平胃散也。枳桔陈茯半，即枳桔半夏等汤也。加芎归治血，又加干姜，为厚朴散。此数药相合，为解表温中之剂，消痞调经之方。虽为内寒外感表里之分所制，实非仲景表里桂枝麻黄姜附之的方也，惟在活法变而通之，陶节庵曰：夫病不身热头痛，初起怕寒，腹痛呕吐，泄泻蜷卧，沉默不渴，脉沉迟无力，人皆知为阴证矣。至于发热，面赤，烦躁，揭去衣被，脉大，人皆不识，认作阳证。误投寒药，死者多矣。不知阴证不分热与不热，不论脉之浮沉大小，但指下无力，重按全无，便是伏阴，急与五积散一服，通解表里之寒。若内有沉寒，必须姜附温之。若作热治，而用凉药，则渴愈甚，而躁愈急，岂得生乎，此取脉不取证也。按伤寒有舍证取脉者，又有舍脉取证者。本方能散寒积食积气积血积痰积，故名五积。）
合人参败毒散，名五积交加散。治寒湿，身体重痛，腰脚酸疼。
参苏饮  ***************************
（元戎）
治外感风寒，内伤饮食。发热头痛，呕逆咳嗽。痰塞中焦，眩晕嘈烦，伤风泄泻。及伤寒已汗，发热不止。（已汗而热不止，犹有余邪。亦宜以此和解表里，则邪自散。溢饮身重注痛者，亦宜此方清利之。）
人参　紫苏　干姜　前胡　半夏（姜汁炒）　茯苓（七钱半）　陈皮（去白）　甘草　枳壳（麸炒）　桔梗　木香（二钱）　每五钱。加姜枣煎。　外感多者，去枣，加葱白。肺中有火，去人参加杏仁桑白皮。（泻肺）泄泻，加白术扁豆莲肉。（炒。燥湿健脾。）
元戎云：此方有风药解表，气药和中。外感风寒，内积痰饮，皆可用也。合四物，名茯苓补心汤，尤能治虚热，及吐衄便血。乃虚实表里兼治之剂，然不可过。（刘宗厚曰：此出少阳柴胡例药，治感冒异气，挟痰饮之病。本方云：前胡葛根，自能解肌，枳壳橘红辈，自能宽中快膈，毋以性凉为疑。愚观药性非凉，亦是辛平之剂。）
去人参，加川芎，前胡易柴胡，姜枣煎，名芎苏饮。（澹寮）治伤风寒，外有发热头痛恶寒，内有咳嗽吐痰气涌。（此因肺有实热，且表邪甚重，故去人参，而加川芎以除头痛。以柴胡易前胡者，取其升散，不取其清降也。）
三黄石膏汤  ***************************
治伤寒温毒，表里俱热。狂叫欲走，烦躁大渴，面赤鼻干，两目如火，身形拘急，而不得汗，或已经汗下。过经不解，三焦大热，谵狂鼻衄，身目俱黄，六脉洪数，及阳毒发斑。（陶节庵曰：此因热在三焦，闭塞经络，津液营卫不通，遂成此证。）
生石膏（两半）　黄芩　黄连　黄柏（五钱）　栀子（三十个炒黑）　麻黄（去节）　淡豉（二两）　每服一两，姜三片，枣二枚，细茶一撮煎，热服。
表里之邪热俱盛，故以黄芩泻上焦之火，黄连泻中焦之火，黄柏泻下焦之火。栀子通泻三焦之火。而以麻黄淡豉发散表邪，石膏体重泻火，气轻解肌，亦表里分消之药也。
麻黄白术汤  ***************************
（东垣）
治大便不通，小便赤涩，身面俱肿，色黄麻木，身重如山，喘促无力，吐痰唾沫，发热时躁，躁已振寒。项额如冰，目中溜火，鼻不闻香，脐有动气，少腹急痛。（东垣曰：此宿有湿热，伏于营血之中。木火乘于阳道为上盛，短气喘促，为阴火伤气，四肢痿弱，为肾水不足。冬时寒水得令，乘其肝木，克火凌木，大胜必有大复，故见诸证。）
青皮　陈皮　黄连（酒炒）　黄柏（酒炒）　甘草（炙）　升麻（二分）　柴胡　桂枝　人参　黄芪　苍术（泔浸）　白术（土炒）　厚朴　猪苓（三分）　泽泻　吴萸　茯苓（四分）　白豆蔻　炒曲（五分）　麻黄（不去节六分）　杏仁（四粒研）　分二服。
前证盖因表里俱伤，阳气抑不得升，故风火湿热，郁而为病也。桂枝麻黄，解表去风。升麻柴胡，升阳散火。黄连黄柏，燥湿清热，而黄柏又能补肾滋阴。蔻朴青陈，利气散满。而青柴又能平肝，蔻朴又能温胃。杏仁利肺下气，神曲化滞调中。吴萸暖肾温肝，参芪甘草，苍白二术，补脾益气。二苓泽泻，通利小便，使湿去而热亦行。方内未尝有通大便之药，盖清阳升，则浊阴自降矣。（此方盖合四君，五苓，平胃，麻黄，吴萸，解毒，而为一方者也。治证既多，故所用表里寒热补泻之药俱备。但皆气药，而无血药，与五积不同。）
香苏饮  ***************************
（局方）
治四时感冒，头痛发热，或兼内伤，胸膈满闷，嗳气恶食。《内经》曰：卑下之地，春气常在，故东南卑湿之区，风气柔弱，易感风寒，俗称感冒，受邪肤浅之名也。由鼻而入，在于上部，客于皮肤，故无六经形证，唯发热头痛而已。胸满嗳气恶食，则兼内伤也。轻为感冒，重者为伤，又重者为中。）
香附（炒）　紫苏（二钱）　陈皮（去白一钱）　甘草（七分）　加姜葱煎。伤食加消导药，咳嗽加杏仁桑皮，有痰加半夏，头痛加川芎白芷，伤风鼻塞头昏，加羌活荆芥，心中卒痛加延胡索。酒一杯。
紫苏疏表气而散外寒，香附行里气而消内壅，橘红能兼行表里以佐之，（橘红利气，兼能发表散寒，盖气行则寒散而食亦消矣。）甘草和中，亦能解表为使也。
冰解散  ***************************
（肘后）
治天行一二日，头痛壮热。
麻黄（四两）　桂心　甘草（炙）　白芍（二两）　大黄　黄芩（三两）
麻黄能开腠发汗，桂心能引血化汗，黄芩以清上中之热，大黄以泻中下之热，甘草白芍，能调胃而和中。盖天行瘟疫，郁热自内达外，与伤寒由表传里者不同。故虽一二日之浅，可以汗下兼行，治法绝不同于伤寒也。（郁热毕竟外解为易，大黄宜减用。）
茵陈丸  ***************************
治时气瘴气，黄病，痎疟，赤白痢等证。
茵陈　栀子　鳖甲（炙）　芒硝（二两）　大黄（五两）　常山　杏仁（炒三两）　巴豆（一两去心皮炒）　豉（五合）　蜜丸，梧子大，每服一丸，或吐或利或汗。如不应，更服一丸。不应，则以热汤投之，老幼以意加减。
栀子淡豉，栀豉汤也。合常山可以涌吐，合杏仁可以解肌。大黄芒硝，承气汤也，可以荡热去实。合茵陈可以利湿退黄，（三药名茵陈汤，治黄正药。）加巴豆大热，以去脏腑积寒，加鳖甲滋阴，以退血分寒热。此方备汗吐下三法，故能统治诸病。
柴苓饮  ***************************
（景岳）
治风湿发黄，发热身痛，脉紧，表里俱病，小水不利，中寒泄泻等证。
柴胡（二三钱）　茯苓　猪苓　泽泻（一钱）　白术（二三钱）　肉桂（一二钱）　水一盏半，煎服。如寒邪盛者，加生姜三五片。如汗出热不退者，加芍药一二钱。
四逆散  ***************************
（仲景）
治伤寒少阴证，阳邪入里，四逆不温。（热结于里。）或咳，（气逆挟痰。）或悸，（挟饮）　或小便不利，或腹中痛，或泄利下重。（皆因热结于里，伤寒邪在三阳，则手足必热。至太阴，则手足温。至少阳，则热邪渐深，四肢逆而不温，至厥阴，则手足逆冷。《经》曰：热深厥亦深，热微厥亦微，与此汤以散传经之热。）
柴胡　芍药　枳实　甘草　等分为末。水调饮。咳加五味子，（收逆气。）干姜（散肺寒。）并主下利。（肺与大肠相表里，上咳下利，治法颇同。）悸加桂枝，（道引阳气。）小便不利加茯苓，（甘淡渗泄。）腹痛加附子，（补虚散寒。）泄利下重加薤白。（通大肠。泄气滞。）
《经》曰：诸四逆者不可下，故用枳实泄结热，甘草调逆气，柴胡散阳邪，芍药收元阴。以辛苦甘酸之品，合表里而交治之，则阳气敷布于四末矣。

卷六上·祛风门  ——————————————————————————————————————————————————————————————————————————————————————————

祛风门  ***************************
〔六气风淫为首，故风病最多，其浅而止在皮毛，则为伤风。其久而留于关节，则为痿痹。其最重而入于腑脏，则为中风。《内经》风、痹、痿、厥四证，各有专论，独《风论》中泛及杂风。至论中风，惟曰风中五脏六腑之俞，亦为脏腑之风，各入其门户所中，则为偏风。不过两述其名而已。后论五脏并六腑之风，亦但各述其状而已。赖仲景《金匮》书，表章先圣，语语金针，大有端绪之可求矣。仲景以后，英贤辈出，方书充栋，何反漫无取裁，坐令中风一证，鲜书一之法，治之百无一效。如刘河间则主火为训，是火召风入，火为本而风为标矣。李东垣则主气为训，是气召风入，气为本而风为标矣。朱丹溪则主痰为训，是痰召风入，痰为本而风为标矣。张景岳则以为此证多属气脱，本非风证，竟以非风二字，易中风二字，其见虽超，然岂无外邪乘虚而入，以致卒倒者乎。（诸家所论，俱太偏执，因致客反胜主，几置中风一证于乌有矣。）喻嘉言曰：此证阳虚邪害空窍为本，而风从外入者，必挟身中素有之邪，或气或痰或火，而为标也。（喻氏所论，甚圆而该）盖风为阳邪，人身卫外之阳不固，阳邪乘阳，尤为易入，即如偏枯不仁。要皆阳气虚馁，不能充灌所致，中风卒倒，其阳虚更审。设非阳虚，其人必轻矫便捷，何得卒倒耶。要知风性善走空窍，阳虚则风居空窍，渐入脏腑，此惟离照当空，群邪始得毕散。若胸中之阳不治，风必不出矣。中风门中，大小续命汤，及六经加减法。虽曰治风，依然后人之法也。《金匮》取《古今录验》续命汤，治风痱之身无痛，而四肢不收者，仲景所重，原不在此。所重维何，则驱风之中，兼填空窍，为第一义也，空窍一实，则风出而不复入，其病疗矣。古方中有侯氏黑散，深得此意。仲景取为主方，随制数方，辅其未备，乃遵《内经》久塞其空之意也。后人以无师之智，爚乱成法，中风之初，治其表里，风邪非不外出，而重门洞开，出而复入，乃至莫御者多矣。〕
侯氏黑散  ***************************
（金匮）
治大风，四肢烦重，心中恶寒不足者。（外台用治风癫。）
菊花（四十分）　白术　防风（十分）　桔梗（八分）　黄芩（五分）　人参　茯苓　当归　川芎　干姜　桂枝　细辛　牡蛎　矾石（三分）　十四味杵为散，用温酒调方寸匕，日三，服二十日。再冷食，服四十日。禁一切鱼肉大蒜，共六十日止。即药积腹中不下，热食即下矣，冷食自能助药力。
此为中风家挟寒而未变热者，治法之准则也。谓风从外入，挟寒作热，此为大风。证见四肢烦重，岂非四肢为诸阳之本，为邪所痹，而阳气不运乎。然但见于四肢，不犹愈体重不胜乎。证又见心中恶寒不足，岂非渐欲凌心乎。然燥热犹末乘心，不犹愈于不识人乎。故用参苓归芎，补其气血为君。菊花、白术、牡蛎，养肝脾肾为臣。（菊花入肝养阴，病因风，必伤肝，故独多，又恐风邪乘虚并入心脏故也。）而加防风桂枝，以行痹着之气。细辛干姜，以驱内伏之邪。兼桔梗黄芩，以开提肺热为佐。矾石所至，却湿解毒，收涩心气。酒力运行周身为使。且必为散，酒服至六十日止。又常冷食，使药积腹中不下，填塞胸中之空窍，而邪可不复入。《内经》所谓塞其空窍，是为良工之理也。（嘉言曰：仲景制方，皆匠心独创，乃于中风证首引此散，岂非深服其长乎。夫立方而但驱风补虚，谁不能之。至于驱之补之之中，行其堵截之法，则非思议可到。方中取用矾石，以固涩诸药，使之留积不散，以渐填其空窍。服之日久，风自渐而熄，所以初服二十日，不得不用温酒调下，以开其痹者。以后则禁诸热食，惟宜冷食。如此再四十日，则药积腹中不下，而空窍填矣。空窍填，则旧风尽出。新风不受矣。盖矾性得冷即止，得热即行，故嘱云热食即下矣，冷食自能助药力，抑何用意之微耶。）
风引汤  ***************************
（金匮）
治大人风引瘫痪，小儿惊痫瘛疭，日数十发。（巢氏用治脚气。）
大黄　干姜　龙骨（四两）　牡蛎　甘草（二两）　桂枝（三两）　寒水石　滑石　赤石脂　白石脂　紫石英　石膏（六两）　十二味杵，粗筛以苇囊盛之，取三指撮，井花水三升，煮三沸，温服一升。
风邪内并，则火热内生。五脏亢盛，逆归于心，故以桂甘龙牡，通阳气安心肾为君。然厥阴风木，与少阳相火同居，火发必风生，风生必挟木势侮其脾土，故脾气不行，聚液成痰，流注四末，因成瘫痪，故用大黄以荡涤风火湿热之邪为臣。随用干姜之止而不行者，以补之为反佐。又取滑石石膏，清金以伐其木，赤白石脂厚土以除其湿，寒水石以助肾水之阴，紫石英以补心神之虚为使，故大人小儿风引惊痫皆主之。巢氏用治脚气。以石性下达，可胜湿热，不使攻心也。〔嘉言曰：风者，外司厥阴，内属肝木，上隶手经，下隶足经，中见少阳相火，所以风自内发者，由火热而生也。风生必害中土，土主四肢，土病则四末不用，聚液成痰。瘫痪者，以风火挟痰，注于四肢故也。观《金匮》此方，可见非退火则风不熄，非填窍则风复生，风火一炽，则五神无主，故其用药如是之周到也。又曰：侯氏黑散，专主补虚以熄其风，此方兼主清热火湿以除其风。明此以治风之入脏者，游刃有余。何后世以为石药过多，舍之不用，而用脑麝以散其真气，花蛇以增其恶毒，智耶？愚耶？吾不解矣。忠可曰：河间谓风病多因热甚，良由将息失宜，而心火暴甚，肾水虚衰，不能制之，则阴虚阳实，而热气怫郁，心神昏冒，筋骨不用，而卒倒无知。多因喜怒悲忧恐五志过极，此最确之论。但云全无外风，未免太偏。不知热能生风，风亦能生热。故仲景既云，脉微而数，中风使然，此偏中外风者也。又以寸口脉微而紧，亦为中风，而实皮肤经络风寒递深者也。又以寸口脉迟而缓，亦为中风之脉。然又分别言之曰：营缓则为亡血，（亡血。血虚也。）谓本气先自病，而外风因之也。卫缓则为中风，谓风强则然，而以渐入内者也。下则出风引汤方，而方名全主于风。以风为阳邪，故热也。则知从亡血来，是热能生风，而外邪又助之也。从中风来，是风能生热以滞津液，而痰涎壅膈也。（观风引药味，全是和脏腑，通经络，便是治风，不专治风也。）是河间主热之论，仲景早引其端绪。但不专主于热，谓实有阳虚而外邪入之，为卒倒，为偏枯，为筋急瘛疭者也。若诸痿全起于肺热，因而传入五脏，为昏惑瘛疭，蝥闷暴喑，皆属于火。为四肢不收，舌本强，足痿不收，痰涎有声，皆属于土。悉是湿热之病，与中风之虚多风多寒多，皆为中风之理，全不相涉矣。按黑散风引二汤，喻氏以为仲景圣方，而程云来《金匮直解》又云：侯氏黑散，风引汤，防己地黄汤，头风摩散，矾石汤。所主皆非中风历节之证，是宋人较正，附入唐人之方，遂尽删之。又云：仲景方书之祖，复取侯氏方为法耶，亦不过臆度之见尔。〕
防己地黄汤  ***************************
（金匮）
治病如狂状，妄行，独语不休，无寒热，其脉浮。
桂枝　防风（三分）　防己　甘草（一分）　以酒一杯。渍之一宿，绞取汁。生地黄二斤。㕮咀蒸之，如斗米饭久。以铜器盛其汁，更绞地黄汁和，分再服。
此亦风之迸入于心者也，风升必气涌，气涌必滞涎，涎滞则流湿，湿留壅火。邪聚于心，故以二防桂甘去其邪。而以生地最多，清心火，凉血热。谓如狂妄行，独语不休，皆心火炽盛之证也。况无寒热，则知病不在表，不在表而脉浮，其为火盛血虚无疑后尔。后人地黄饮子，犀角地黄汤等，实祖于此。
头风摩散方  ***************************
（金匮）
大附子（炮）　盐　等分为散，沐了，以方寸匕，摩疾上，令药力行。
头风，乃偏着之病，故以附子劫之，盐清其邪。
桂枝芍药知母汤  ***************************
（金匮）
治诸肢节疼痛，身体尪羸，脚肿如脱，头眩短气，温温欲吐。
生姜（五两）　桂枝　白术　知母　防风（四两）　芍药（三两）　附子（炮）　麻黄　甘草（二两）　九味以水七升，煮取二升，温服七合，日三服。
此类历节病，由风湿外邪，而兼脾肾俱虚之方也。谓诸肢节疼痛，湿留关节也。因而身体为邪所痹，则尪羸。湿从下受，亦或自上注之，总是湿喜归下，故脚肿如脱。肾虚挟风，故头眩。卫气起于下焦，肾元既亏，三焦无主，致太阳与阳明相牵制为病，故胃气欲下行。而太阳制其气在上，太阳欲上行，而胃湿相搏不利，故短气，温温欲吐。用桂枝汤，去枣加麻黄，以助其通阳。加白术防风，以伸脾气。加知母附子，以调其阴阳，谓欲制其寒，则上之郁热已甚，欲治其热，则下之肾阳已痹，故并加之尔。
乌头汤  ***************************
（金匮）
治病历节，不可屈伸，疼痛，亦治脚气疼痛，不可屈伸。
乌头（五枚。㕮咀。以蜜二升。煎取一升。即出乌头。）　甘草（炙）　黄芪　芍药　麻黄（三两）　将后四味㕮咀，以水三升，煮取一升，去渣，内蜜煎。中更煎之，服七合，不知尽服之。
历节病，即行痹之属也。乃湿从下受，挟风流注，故或足肿而必发热，且更不可屈伸而疼痛。故以甘芍和阴，麻黄黄芪，通肌肉之阳气，而借川乌之迅发，以行其痹着。
矾石汤  ***************************
（金匮）
治脚气冲心。（此亦因风而自下而上也。故方列中风门。）
矾石（二两）　以浆水一斗五升，煎三五沸，浸脚良。
矾石收湿解毒，故以之为外治。然至衡心，亦能治之。盖脚气而至冲心，皆由肾水挟脚气以凌心。得矾石之却水，而势自不能相凌，所以有护心之功也。
术附汤  ***************************
（近效）
治风虚，头重，眩苦极，不知食味。暖肌，补中，益精气。
附子（一枚半炮去皮）　甘草（炙）　白术（一两）　三味锉，每五钱，煨姜五片，枣一枚，水盏半，煎七分，去滓温服。
肾气空虚，风邪乘之，漫无出路。风挟肾中浊阴之气，厥逆上攻，故头重眩苦至极，兼以胃气亦虚，不知食味。此非轻扬风剂可愈，故用附子暖其水脏，白术甘草，暖其土脏，水土一暖，犹之冬月井中。水土既暖，阳和之气，可以立复，而浊阴之气，不驱自下矣。
越婢加术汤  ***************************
（千金）
治内热极，则身体津脱，腠理开，汗大泄，历风气，下焦脚弱。
石膏（半斤）　麻黄（六两）　白术（四两）　甘草　生姜（二两）　大枣（十五枚）　六味以水六升，先煮麻黄去上沫，内诸药，煮取三升。分温三服。恶风加附子一枚。
此治风极变热之方也。谓风胜则热胜，以致内热极而汗多，将必津脱，津脱而表愈虚，则腠理不能复固，汗泄不已。将必大泄，风入营为厉。《内经》曰：厉者，有营气热胕。今风入营为热，即是厉风气矣。盖风胜气浮，下焦本虚，至厥阳独行，而浊阴不降。无以养阴而阴愈虚，则下焦脚弱。故以麻黄通痹气，石膏清气分之热，姜枣以和营卫。甘草白术，以理脾家之正气。汗多而用麻黄，赖白术之扶正，石膏之养阴以制之。故曰越婢加术汤，所谓用人之勇，去其暴也。汗大泄而加恶风，即须防其亡阳，故加附子。（方内麻黄用根，姜用炮姜为是。）
小续命汤  ***************************
（千金）
治中风不省人事，神气愦乱，半身不遂。〔丹溪曰：左半身不遂，属血虚与瘀血，以四物汤加桃仁、红花、姜汁、竹沥。右半身不遂，属气虚与痰，以四君子汤加竹沥姜汁。（分气血属左右，亦太拘着，不甚验也。）〕筋急拘挛，口眼㖞斜，语言謇涩，风湿腰痛，痰火并多，六经中风，及刚柔二痉。（痉者，项背强直，手足反张也。伤风有汗为柔痉，以风能散气也，伤寒无汗为刚痉，以寒能涩血也，亦有血虚，筋脉无所荣养而成痉者。凡中风口开为心绝，手撒为脾绝，眼合为肝绝，遗尿为肾绝，鼻鼾为肺绝。吐沫直视，发直头摇，面赤如妆，汗缀如珠，皆不治。或只见一二证，尚有得生者。《金匮·中风篇》曰：寸口脉浮而紧，紧则为寒，浮则为虚，虚寒相抟，邪在皮肤。浮者血虚，络脉空虚，贼邪不泻。或左或右，邪气反缓，正气即急，正气引邪，㖞僻不遂。邪在于络，肌肤不仁。邪在于经，即重不胜。邪入于腑，即不识人。邪入于脏，舌即难言，口吐涎。释曰：中络者，邪方入卫，尚在经络之外，故但肌肤不仁。中经则入营脉之中，骨肉皆失所养，故身体重着。至中腑中脏，则离外而内，邪入深矣。中腑必归于胃者，胃为六腑之总司也。中脏必归于心者，心为神明之主也。风入胃中，胃热必盛，蒸其津液，结为痰涎。胃之大络入心，痰涎壅盛，堵其出入之窍，故中腑则不识人也。诸脏受邪，迸入于心，则神明无主。故中脏者，舌纵难言，廉泉开而流涎沫也。廉泉穴在舌下，窍通于肾，津液之所出也。）
防风（一钱二分）　桂枝　麻黄　杏仁（去皮尖炒研）　芎（酒洗）　白芍（酒炒）　人参　甘草（炙）　黄芩（酒炒）　防己（八分）　附子（四分）　每服三钱，加姜枣煎。筋急语迟，脉弦者，倍人参，加薏仁当归，去芍药以避中寒。烦躁不大便，去桂附，倍芍药，加竹沥。日久不大便，胸中不快，加大黄枳壳。脏寒下痢，去防己黄芩。倍附子，加白术。呕逆加半夏。语言謇涩，手足战抖，加石菖蒲竹沥。身痛发搐加羌活，口渴加麦冬花粉。烦渴多惊，加犀角羚羊角。汗多，去麻黄杏仁，加白术。口燥，去桂附，加石膏。
此六经中风之通剂也。鹤皋曰：麻黄杏仁，麻黄汤也，治太阳伤寒。桂枝芍药，桂枝汤也，治太阳中风。此中风寒有表证者，所必用也。人参甘草补气，川芎芍药补血。此中风寒气血虚者，所必用也。风淫，故主以防风。挟湿，佐以防己。挟寒，佐以附子。挟热，佐以黄芩。病来杂扰，故药亦兼该也。（嘉言曰：中风之脉，必有所兼。兼寒则浮紧，兼风则浮缓，兼热则浮数，兼痰则浮滑，兼气则浮涩，兼火则盛大。兼阳虚则脉微，兼阴虚，则脉数或细如丝。虚滑为头痛，缓迟为营卫衰。然虚浮迟数，正气不足，尚可补救。急大数疾，邪不受制，必死无疑。然数大未至急疾，尚有不死者。又曰：世传中风之人，每遇外风一发，宜进续命汤以御之。殊为不然，风势才定，更用续命汤，重引风入，是添蛇足也。惟用甘寒药，频频热服，俾内不召风，外无从入之路。且甘寒一可息风，二可补虚，三可久服，何乐不用耶。《保命集》曰：厥阴泻痢不止，脉沉迟，手足厥逆，脓血稠黏，此为难治，宜麻黄汤小续命汤汗之。谓有表邪缩于内，当散表邪，则脏腑自安矣。又曰：厥阴风泻，以风治风，小续命消风散主之。）
易老六经加减法，倍麻黄杏仁防风，名麻黄续命汤，治太阳中风，无汗恶寒。倍桂枝芍药杏仁，名桂枝续命汤，治太阳中风，有汗恶风。去附子，加石膏知母，名白虎续命汤，治阳明中风无汗，身热不恶寒。加葛根，倍桂枝黄芩，名葛根续命汤，治阳明中风，身热有汗不恶风，倍附子，加干姜甘草，名附子续命汤，治太阴中风，无汗身凉。倍桂附甘草，名桂附续命汤，治少阴中风，有汗无热。加羌活连翘，名羌活连翘续命汤，治中风六经混淆，系少阳厥阴，或肢节攀急，或麻木不仁。（《玉机微义》曰：此方无分经络，不辨寒热虚实，虽多亦奚以为，易老治分六经，庶乎合法。）去防风、防己、附子、白芍，加当归石膏，即《古今录验》续命汤。治中风痱，身体不能自收持，或拘急不得转侧，内之营卫痹，而口不能言。冒昧不知痛处。（嘉言曰：痱，即痹之别名也。风入而痹其营卫，即身体不能自收，口不能言，冒昧不知痛处，或拘急不得转侧也。然营卫有虚有实，虚者自内伤得之，实者自外感得之。此方则治外感之痹其营卫者，故以得小汗为贵。然已变越婢之制，而加芎归养血，人参益气矣。其内伤而致营卫之痹者，于补气血药中，略加散风药为制，更可知矣。）录验方，去人参，加干姜、黄芩、竹沥，即千金大续命汤，通治五脏偏枯贼风。
大秦艽汤  ***************************
（机要）
治中风手足不能晕掉，舌强不能言语，风邪散见，不拘一经者。
秦艽　石膏（三两）　当归（酒洗）　白芍（酒炒）　川芎　生地（酒洗）　熟地　白术（土炒）　茯苓　甘草（炙）　黄芩（酒炒）　防风　羌活　独活　白芷（一两）　细辛（五钱）　每服一两。　雨湿加生姜，春夏加知母，心下痞加枳壳。
此亦六经中风之通剂也。中风，虚邪也。留而不去，其病则实，故用驱风养血之剂，兼而治之。以秦艽为君者，以其主宰一身之风，石膏所以去胃中总司之火，羌活去太阳百节之风疼，防风为诸风药中之军卒。三阳数变之风邪，责之细辛。三阴内淫之风湿，责之芩术。去厥阴经之风，则有川芎，去阳明经之风，则有白芷。风热干乎气，清以黄芩。风热干乎血，凉以生地。独活疗风湿，在足少阴。甘草缓风邪，上干于肺。用当归熟地芍药者，所以养血于疏风之内，以济风药之燥也。（嘉言曰：此方既云养血而筋自柔，何得多用风燥药。既云静以养血，何复用风药以动之，是言与方悖矣。偶论三化汤，愈风汤，大秦艽汤，皆似是而非者。又曰：四肢不举，皆属脾土，膏粱太过，积热内壅者，为脾土于实，宜泻以开其壅。食少体羸，怠惰嗜卧者，为脾土虚衰，宜补以健其晕。）
地黄饮子  ***************************
（河间）
治中风舌喑不能言，足废不能行。此少阴气厥不至，名曰风痱，急当温之。（风痱，如瘫痪是也。）
熟地　巴戟（去心）　萸肉　苁蓉（酒洗）　附子（炮）　官桂　石斛　茯苓　石菖蒲　远志　麦冬　五味　等分。每服五钱，入薄荷少许，姜枣煎。
熟地以滋根本之阴，巴戟苁蓉官桂附子，以返真元之火。石斛安脾而秘气，山萸温肝而固精。菖蒲远志茯苓，补心而通肾脏。麦冬五味，保肺以滋水源。使水火相交，精气渐旺，而风火自息矣。（《医贯》曰：治中风当以真阴虚为本。但阴虚有二，有阴中之水虚，有阴中之火虚。火虚者，专以河间地黄饮子为主。水虚者，当以六味地黄丸为主。果是水虚，辛热之药，与参芪之品，俱不可加。或曰：风淫所胜，治以辛凉，何故反用桂附，使火盛制金，不能平木，而风木益甚耶。曰：此是肾虚，真阴失守，孤阳飞越，若非桂附，何以追复其散失之元阳。其痰涎上涌者，水不归元也。面赤烦渴者，火不归元也。惟桂附能引火归元，水火既归其元，则水能生木，木不生风，而风自息矣。按肾气厥不至舌下，乃脏真之气，不上荣于舌本尔。至其浊阴之气，必横格于喉舌之间，吞咯维艰，昏迷特甚。又非如不言之证，可以缓调。方中所用桂附巴苁，原为驱逐浊阴而设。用方者，不可执已见而轻去之也。）
天麻丸  ***************************
（易老）
养血。祛风。壮筋骨。
天麻（祛风）　牛膝（强筋。二味用酒同浸三日，焙干用。）　萆薢（祛风湿强筋骨。）　玄参（各六两壮水制火）　杜仲（七两，使筋骨相着。）　当归（十两，和血）　生地（一斤，益真阴。）　羌活十两去骨筋风。　附子（炮，一两行经。）　蜜丸。　一方有独活。（五两）
此方大意，主治肾热生风。其以天麻入牛膝同制，取其下达。倍用当归地黄，生其阴血。萆薢玄参，清下焦之湿热。附子补下焦之真阳，盖唯肾中阳虚，故风得以久据其地也。用羌活之独本者，即真独活，不必更加也。吁嗟，多欲之人，两肾空虚。有如乌风洞，惨惨黯黯，漫无止期。环视风门诸药，有一能胜其病者乎？此方杂在群方内，未易测识，特表而出之。（刘宗厚曰：秦艽汤，愈风汤，虽皆有补血之药，而行经散风之剂，居其大半，将何以养血而益筋骨也。天麻丸，养血壮筋骨，庶几近理。）
豨莶丸  ***************************
（张咏）
治中风㖞僻，语言謇涩，（风中于经。）肢缓骨痛，（风而兼湿。）及风痹走痛。（湿热流注，世俗所谓流火，即《内经》所谓行痹、痛痹也。）或十指麻木。（气血不足，或有湿痰死血，在胃中也。）肝肾风气，风湿诸疮。
豨莶草　以五月五日，七月七日，九月九日，采者佳。不拘多少，拣去粗筋，留枝叶花实，蒸晒九次蜜丸。（豨莶，辛苦气寒，其味莶臭，必蒸晒九次，加以酒蜜，则苦寒之阴浊尽去，而清香之美味见矣。数不至九，阴浊尚在，不能透骨驱风而却病也。嘉言曰：豨者，猪也，其畜属亥。乃风木所生之始，取用其叶以治风。凡肾脏生风之证。服此其效最著。其妙处全在气味之莶劣，与肾中之腥臊，同气相求。故能入肾，而助其驱逐阴风之力也。因治肾风之方，百不得一，特录此丸，合前天麻丸，两发其义也。）
豨莶能驱风散湿，行大肠之气。然风药终燥，若风痹由于脾肾两虚，阴血不足，不由风湿而得者，亦忌服之。（唐成讷有进豨莶表。宋张咏进豨莶表云：其草金菱银线，素茎紫亥，节叶相对，颇类苍耳。臣吃百服，眼目清明，积至千服，须发乌黑，筋力轻健，效验多端。）
活络丹  ***************************
治中风手足不仁，日久不愈，经络中有湿痰死血，腿臂间忽有一二点痛。
川乌（炮去脐皮）　草乌（炮去皮）　胆星（六两）　地龙（即蚯蚓洗焙干。）　乳香（去油）　没药（另研。三两三钱。）　酒丸，酒下。胆星辛烈，所以燥湿痰，二乌辛热，所以散寒湿。蚯蚓湿土所生，欲其引乌星直达湿痰所结之处，大易所谓同气相求也。风邪注于肢节，久则血脉凝聚不行，故用乳香没药以消瘀血。（乳香活血。能去风伸筋。没药能散瘀血，生新血。二药并能消肿止痛，故每相须而行。）
三生饮  ***************************
治中风卒然昏愦，不省人事，痰涎壅盛，语言謇涩等证。（东垣曰：中风非外来风邪，乃本气自病也。凡人年愈四旬，气衰之际，或忧喜岔怒伤其气者，多有此证，壮岁之时无有也。若肥盛者，则间有之，亦是形盛气衰而如此尔。）
生南星（一两）　生川乌（去皮）　生附子（去皮五钱）　木香（二钱）　每服一两。加人参一两煎。
南星辛热，散风除痰。附子重峻，温脾逐寒。乌头轻疏，温脾逐风。二药通行经络，无所不至。皆用生者，取其力峻而行速也。重加人参，所以扶其正气。少佐木香，所以行其逆气也。（《医贯》曰：观东垣之论，当以气虚为主，纵有风邪，亦是乘虚而袭。《经》曰：邪之所凑，其气必虚，是也。当此之时，岂寻常药饵，能通达于上下哉。急以三生饮一两，加人参一两，煎服即苏。此乃行经治痰之剂，斩关擒王之将。必用人参两许，驾驭其邪，而补助真气，否则不惟无益。适以取败，观先哲参芪参附，其义可见。若遗尿，手撒，口开，鼻鼾，为不治。然服前药，多有生者。喻嘉言曰：脏为阴，可胜纯阳之药，腑为阳，必加阴药一二味。制其僭热，经络之浅，又当加和营卫，并宣道之药。）
牵正散  ***************************
（直指方）
治中风口眼㖞斜，无他证者。（足阳明之脉，挟口环唇，足太阳之脉，起于目内眦。阳明内蓄痰热，太阳外中于风，故牵急而㖞斜也。又木不及，则金化缩短乘之，木为金乘，则土寡于畏，故口眼㖞斜，口目常动，故风生焉。耳鼻常静，故风息焉。）
白附子　僵蚕　全蝎等分为末。每二钱。酒调。
吴鹤皋曰：艽防之属，可以驱外风。而内生之风，非其治也。（肝有热则自生风，与外感之风不同。）星夏之属，足以治湿痰。而风虚之痰，非其治也。三药疗内生之风，治虚热之痰，得酒引之，能入经而正口眼。又曰：白附辛可驱风，（能去头面游风。）蚕蝎咸能软痰，（僵蚕清化轻浮，能上走头面，驱风散痰。全蝎直走厥阴，为治风要药。）辛中有热，（凡药辛者必热。）可使从风。蚕蝎有毒，可使破结。药有用热以攻热，用毒以攻毒者，大易所谓同气相求，《内经》所谓衰之以其属也。
附改容膏。蓖麻子（一两）　冰片（三分）共捣为膏。寒月加干姜附子各一钱。左㖞贴右，右㖞贴左，即正。或用鳝鱼血，或用蜣螂，捣敷亦良。盖三物皆追风拔毒之品也。
蠲痹汤  ***************************
（严氏）
治中风身体烦痛，项背拘急，手足冷痹，腰膝沉重，举动艰难。（诸证皆因营卫虚而风湿干之也。《经》曰：营虚则不仁，卫虚则不用。不仁，皮肤不知痛痒也。不用，手足不能运动也。岐伯曰：中风大法有四，一曰偏枯，半身不遂也。二曰风痱。身无疼痛，四肢不收也。三曰风癔，庵忽不知人也。四曰风痹，诸痹类风状也。嘉言曰：难相类，实有不同。风则阳先受之，痹则阴先受之尔。致痹之因，曰风，曰寒，曰湿，互相杂和，非可分属。但以风气胜者为行痹，风性善行故也。以寒气胜者为痛痹，寒主收急故也。以湿气胜者为着痹，湿主重滞故也。）
黄芪（蜜炙）　当归（酒洗）　赤芍（酒炒）　羌活　防风　甘草（炙）　片子姜黄（酒炒。）加姜枣煎。
辛能散寒，风能胜湿，防风羌活，除湿而疏风。
气通则血活，血活则风散，黄芪炙草，补气而实卫。（黄芪畏防风，合用而其功益大。）当归赤芍，活血而和营。姜黄理血中之气，能入手足而祛寒湿也。（《准绳》曰：凡风痹偏枯，未有不因真气不周而病者也，治之不用黄芪为君，人参归芍为臣，防风、桂枝、钩藤、荆沥、竹沥、姜汁、韭汁、葛汁、梨汁、乳汁之属为佐，而徒难沓乎乌附羌独以涸营而耗卫，如此死者，医杀之也。）
胃风汤  ***************************
（易老）
治风冷乘虚，客于肠胃，食泄注下，完谷不化，及肠风下血。又治风虚能食，牙关紧闭，手足瘛疭，肉瞤面肿，名曰胃风。
人参　白术（土炒）　茯苓　当归（酒洗）　芎　芍药（酒炒）　桂　等分。加粟米百余粒煎。（此即十全汤去黄芪、地黄、甘草。）
胃风者，胃虚而风邪乘之也。风属肝木，能克脾土。故用参术茯苓，以固脾气而益卫。当归川芎，以养肝血而调营。芍药泻肝，而能和脾。肉桂散风，而能平木，（木得桂而枯，削桂钉木根，其木即死，又辛能散风。）故能住泄泻而疗风湿也。（《玉机微义》曰：此方名治风，而实非治风，乃补血和血益胃之药。血痢而挟湿者，实可倚仗。）
东垣胃风汤。白芷升麻（各一钱二分）麻黄（不去节）葛根（各一钱）柴胡、羌活、藁本、苍术、蔓荆、草蔻、黄柏、当归、炙草（各五分）加姜枣煎，亦治胃风证。（喻嘉言曰：风入胃中，何以反能食。盖风能生热，即《内经》瘅成为消中之理也。是方但去其风，不去其热，殊不合内经之旨。必加麦门冬、竹沥、花粉、石膏、葳蕤、生地、梨汁甘寒之药，入升麻、葛根、甘草为剂，始为克当。）
解风散  ***************************
治风成寒热，头目昏眩，肢体疼痛，手足麻痹，上膈壅滞。
人参（两半）　麻黄（二两）　川芎　独活　细辛　甘草（一两）　为细末，每五钱，水盏半。生姜五片，薄荷叶少许，煎八分，不拘时服。
按：风成为寒热，乃风入胃中，而酿营卫之偏胜。前胃风汤，正驱胃风使从外解之药。此因风入既久，胃气致虚，故以人参为君，臣以麻黄川芎，佐以独活细辛，使以甘草。而和其营卫，乃可收其外解之功也。若夫久风成为飧泄，则风已入于里，又当用人参为君，桂枝白术为臣，茯苓甘草为佐使，而驱其风于内。此表里之权衡，《内经》之旨要也。本方虽用风成寒热四字，漫无着落，今并及之。
愈风丹  ***************************
治诸风证，偏正头痛。
防风通圣散，四物汤，黄连解毒汤，各一料。加羌活　细辛　甘菊花　天麻　独活　薄荷　何首乌（一两）　蜜丸，如弹子大，每服一丸。细嚼，茶清下，不拘时服。
按：外风与身中之火热相合，以阳从阳，必上攻于头。然风火盛，营血必亏，故其药如是也。
清空膏  ***************************
（东垣）
治正偏头痛，年深不愈，及风湿热上壅头目，及脑苦痛不止。（偏头痛者，少阳相火也。丹溪曰：有痰者多，左属风属火，多血虚。右属痰属热，多气虚。《准绳》曰：医书多分头痛头风为二门，然一病也。浅而近者名头痛，深而远者为头风，当验其邪所从来而治之。）
黄芩（酒炒）　黄连（酒炒）　羌活　防风（一两）　柴胡（七钱）　川芎（五钱）　甘草（炙两半）　为末。每服三钱，茶调如膏，白汤送下。如少阴头痛，加细辛。太阴头痛，脉缓有痰，去羌活、防风、川芎、甘草，加半夏。如偏头痛，服之不愈，减羌活、防风、川芎一半，加柴胡一倍。（散少阳相火。）如自汗发热，恶热而渴，此阳明头痛，只与白虎汤加白芷。（东垣曰：太阴头痛，必有痰也。少阴头痛，足寒而气逆也。太阴少阴二经，虽不上头，然痰与气壅于膈中，头上气不得畅而为痛也。）头为六阳之会，其象为天，乃清空之位也。风寒湿热干之，则浊阴上壅而作实矣。羌防入太阳，柴胡入少阳，皆辛轻上升，祛风胜湿之药。川芎入厥阴，为通阴阳气血之使。甘草入太阴，散寒而缓痛，辛甘发散为阳也，芩连苦寒，以羌防之属升之，则能去湿热于高巅之上矣。（芩连用酒炒，非独制其寒，欲其上升也。丹溪曰：清空膏，诸般头痛皆治。惟血虚头痛，从鱼尾相连痛者不治。鱼尾，眼角也。又云：治少阳头痛，如痛在太阳厥阴者勿用，盖谓巅顶痛也。头痛，用羌活、防风、柴胡、川芎、升麻、细辛、藁本之异者，分各经也。用黄芩、黄连、黄柏、石膏、知母、生地之异者，分各脏泻火也。用茯苓泽泻者，导湿也。用参芪者，补气也。用芎归者，养血也。王海藏曰：热在至高之分，当以轻剂抑之，从缓治也。若急服之，上热未除，中寒生矣。）
消风散  ***************************
治风热上攻，头目昏痛，项背拘急，鼻嚏声重。及皮肤顽麻，瘾疹瘙痒，妇人血风。（妇人冲任二经，为风袭伤，致生血病也。）
厚朴（姜汁炒）　陈皮（去白）　甘草（炙）　荆芥（五钱）　防风　蝉蜕　羌活　藿香　僵蚕（洗炒）　川芎　茯苓　人参（二两）　为末，每服三钱，茶汤下。疮癣，酒下。
羌防荆芎之辛浮，以治头目项背之风。僵蚕蝉蜕之清扬，以去皮肤之风。藿香厚朴，以去恶散满。参苓甘橘，以辅正调中，使风邪无留壅也。
转舌膏  ***************************
治中风瘛疭，舌謇不语。
凉膈散，加菖蒲远志各等分。蜜丸，弹子大，朱砂为衣。薄荷汤化下，临卧服。
此乃治心经蕴热之方也。
正舌散  ***************************
治中风，舌木强难转，语不正。
蝎梢二七个　茯苓一两　末之，每服一钱，温酒调，又擦牙更效。
此乃治风涎壅塞之方也。
二丹丸  ***************************
治风邪健忘，养神，定志，和血，内安心神，外华腠理，得睡。
丹参　熟地　天冬（去心两半）　朱砂　人参　菖蒲　远志（五钱）　茯神　麦冬　甘草（一两）　炼蜜丸，桐子大。每服五十丸至一百丸，空心食前服。
按：中风证，心神一虚，百骸无主，风邪扰乱，莫由驱之使出。此方安神，益虚，养血，清热，息风。服之安睡，功见一斑矣。（相传用愈风汤吞下，殊失用方之意。）
排风汤  ***************************
治风虚冷湿，邪气入脏。狂言妄语，精神错乱，及五脏风发等证。
麻黄　茯苓　独活（一钱半）　甘草（炙）　防风　白术　当归　芍药　肉桂　杏仁　川芎　白藓皮（五分）　加姜三片。
按：虚风冷湿，虽已入脏，其治法必先宣之，使从外散，故用药如是也。
凉膈散  ***************************
治心火上盛，膈热有余。目赤，头眩，口疮，唇裂，吐衄，涎嗽稠粘，二便淋闭。胃热发斑，疮疹黑陷，诸风瘛疭，手足掣搦筋挛疼痛。
连翘　栀子仁　薄荷　大黄　芒硝　黄芩　甘草　加枣二枚。葱一根。
清心散  ***************************
即凉膈散加黄连竹叶，煎成，去渣，入蜜少许，温服。如头痛加防风川芎石膏。
按：中风证，大率风木合君相二火主病，多显膈热之证。古方用凉膈散最多，不但二方已也。如转舌膏用凉膈散加菖蒲远志，活命金丹用凉膈散加青黛蓝根。盖风火之势上炎，胸膈正燎原之地。所以清心宁神转舌活命，凉膈之功居多。不可以宣通肠胃之法，轻訾之也。
涤痰汤  ***************************
治中风痰迷心窍，舌强，口不能言。
方见卷九上除痰门。
稀涎散  ***************************
治风涎不下，喉中作声如牵锯，或中湿肿满。
半夏（大者十四枚）　猪牙皂角（一个炙）　咀作一服，水二盏，煎一盏。入生姜自然汁少许服，不能咽者，徐徐灌之。
此以半夏治痰涎，牙皂治风，比而成方。盖因其无形之风。挟有形之涎，胶结不解。用此二物，俾涎散而风出也。其有涎多难散，可于卷三下涌吐门诸吐法参治之。或用萝卜子合牙皂等分为末，煎汤吐之。其风多涎少，人事不昏，则用虾半斤，入酱葱姜等水煮。先吃虾，次吃汁，后以鹅羽探引吐之。活法在心，无施不当也。
竹沥汤  ***************************
治四肢不收，心神恍惚，不知人事，口不能言。
竹沥　生葛汁（二升）　生姜汁（二合）　和匀。分温三服。按：人身之积痰积热，常招致外风，结为一家，令人心神恍惚。如邪所凭，实非邪也。消风，清热，开痰，其神自安。此方可频服也。
贝母栝楼散  ***************************
治肥人中风，口眼㖞斜，手足麻木，左右俱作痰治。
贝母　栝楼　南星（炮）　荆芥　防风　羌活　黄柏　黄芩　黄连　白术　陈皮　半夏（汤泡七次）　薄荷　甘草（炙）　威灵仙　天花粉　加姜煎。
按：中风证，多挟热痰，而肥人复素有热痰。不论左右，俱作痰治，诚为当矣。但肥人多虚风，瘦人多实火。虚风宜用甘寒一派，如竹沥、人参、麦冬、生地、生葛汁、生梨汁、鲜淡竹叶汁、石膏、栝楼、葳蕤、胡麻仁等药。此方三黄并用，治瘦人实火或可，治肥人虚风，甚不宜也。至泛论治热痰之药，诸方中又唯此足擅其长，存之以备实火生风生热之选。
青州白丸子  ***************************
治风痰壅盛，呕吐涎沫，口眼㖞斜，手足瘫痪，及痰盛泄泻。（肥人滑泄，多属之痰，脉滑不食不饥，多责之痰。）白附子　南星（二两）　半夏（水浸去衣七两）　川乌（去皮脐五钱）
四味俱生用为末，生绢袋盛，于井花水内摆出粉，未出者以手揉令出渣，再擂再摆，以尽为度。用瓷盆日曝夜露，每日一换新水，搅而后澄，春五，夏三，秋七，冬十日。去水晒干如玉片，以糯米粉作稀糊，丸如绿豆大。每服二十丸，生姜汤下，无时。如瘫痪，酒下。
此治风痰之上药也，然药味虽经浸曝，毒气已杀，温性犹存。热痰迷窍，非所宜施。
星附散  ***************************
治中风能言，口不歪而手足拽曳者。
南星　半夏（各制）　茯苓　僵蚕（炒）　川乌（去皮脐）　人参　黑附子　白附子（八分）　煎成，热服，得汗愈。（凡用附子药，多取冷服，谓热因寒用也。此用乌头、附子、人参一派温补，绝无发散之药，向非加以热服，亦何由而得汗耶。）
此治虚风寒痰之主药也。风虚则炽，痰寒则壅，阻遏脾中阳气，不得周行，故手足为之拽曳。用此方热服，以助脾中之阳，俾虚风寒痰，不相互结，乃至得汗。则风从外出，痰从下出，分解而病愈矣。
治风六合汤  ***************************
治风虚眩晕。
方见卷一下理血门四物汤附方内。
三圣散  ***************************
治中风，手足拘挛，口眼㖞斜，脚气行步不正。
当归（酒洗炒）　玄胡索（微炒为末）　肉桂（去粗皮等分）　为末，每服二钱，空心温酒调下。
按：此方治血虚风入之专剂也，故取以治口眼㖞斜之左急右缓者。然血药中而加地黄、白芍、秦艽、杜仲、牛膝，风药中而加天麻、防风、羌活、白芷、细辛，或加独活以去肾间风，加萆薢以除下焦热，又当随证酌量也。
加味六君子汤  ***************************
治四肢不举，属于脾土虚衰者，须用此专治其本，不可加入风药。
六君子每味一钱加竹沥（半小盏）麦冬（三钱）加姜三片，枣二枚。口渴，去半夏，加葳蕤石膏。虚甚不热者，加附子。
按：中风门中，从不录用此方，所谓治末而忘其本也。夫风淫末疾，四肢不举，乃风淫于内，虚者多，实者少。审其果虚，则以六君子加甘寒药，如竹沥麦冬之属，允为治虚风之仪式也。
薏苡仁汤  ***************************
治痹在手足，湿流关节。并治手足流注疼痛，麻木不仁，难以屈伸。
薏苡仁　当归　芍药　桂心　麻黄　甘草　苍术（米泔浸炒）　加姜煎。
此治风湿相抟，关节不利之证。故以薏苡仁为君，舒筋除湿，其力和缓，当倍之，又倍加之。至于麻黄虽难能通阳气，然在湿胜方中，即无汗不可多用，减之又减可也。
人参补气汤  ***************************
治手指麻木。
人参　黄芪（二钱）　升麻　柴胡　芍药　生甘草　炙甘草　五味子（五分）
按：诸阳起于指，手指麻木，风已见端。宜亟补其气，以御外入之风，故用此为绸缪计也。
乌头粥  ***************************
治痹在手足，风淫末疾，并治风寒湿麻木不仁。（此粥大治手足不遂，及肿痛不能举者，宜服此预防之。）
乌头（生研为末）　每用香熟白晚米二合，入药末四钱，以砂罐煮作稀粥，不可太稠。下生姜汁一匙，白蜜三匙，搅匀，空心温啜之为佳。如中湿多，更加苡仁末三钱。
按：四肢为诸阳之本，本根之地，阳气先已不用，况周身经络之末乎。故用乌头合谷味，先从营卫所生之地注力，俾四末之阳，以渐而充也。
桂枝五物汤  ***************************
治在上之痹。
方见卷三上桂枝汤附方内
此乃《金匮》治血痹之方也，血痹而用桂枝汤加黄芪，以其风邪独胜，风性上行，故其痹在上也。其脉微涩，寸口关上小紧，紧处，乃邪着之验也。然又曰：寸口关上微，尺中小紧，外证身体不仁，如风痹状，此方主之。又可见风性善行，随其或上或下，又皆主以此方矣。（桂枝汤，为中风一证群方之祖。不但中络，即中经、中腑、中脏药中，皆当加入本方。以风从外入者，究竟必驱从外出故也。后人竟用续命汤为加减，此方置之不录。未免得流忘源矣，又况源流俱失者哉。）
十味锉散  ***************************
治在臂之痹，又治中风，血弱臂痛，连及筋骨，举动难支。
附子（炮）　黄芪　当归　白芍（一钱）　川芎　防风　白术（七分）　茯苓　肉桂（五分）　熟地（酒洗焙干二钱。）　姜三片，枣二枚，临卧服。
按：臂痛，乃筋脉不舒，体盛者可去其筋脉中之风。然既已血痹，所受风燥之累不浅。故取此方养血之中，加附子之力，通其阳气，而用防风，反佐黄芪，出其分肉腠理之风也。
通痹散  ***************************
治腰以下至足，风寒湿三气，合而成痹。两足至脐冷如冰，不能自举。或因酒热立冷水中，久成此疾。
天麻　独活　当归　川芎　白术　藁本（等分）　末之。每服二钱热酒调下。
此方因风寒湿三气，混合入于阴股，其邪已过于营卫。故变桂枝五物之制，而用此散，缓缓分出其邪也。
史国公药酒方  ***************************
治中风语言謇涩，（风中舌木。）手足拘挛，（风燥其筋而血不濡也。）半身不遂。（邪并于虚。）痿痹不仁。（风而兼湿。顽麻痿痹也。）
晚蚕砂（炒）　龟甲（醋炒）　虎胫骨（稣炙）　松节（杵）　防风　杜仲（姜汁炒断丝）　川萆薢　川牛膝（酒浸）　当归（酒洗）　白术（土炒）　羌活（二两）　苍耳子（炒槌碎）　秦艽（四两）　枸杞（五两）　茄根（八两蒸熟）　为粗末，绢袋盛，浸无灰酒三十斤，煮熟。退火毒服，每日数次，常令醺醺不断。
防风、羌活、苍耳、秦艽、松节、茄根、蚕砂、萆薢，既以祛风，兼以燥湿。（松节能除骨节间之风，茄根散血消肿，能疗冻疮，亦散寒之品。）当归、枸杞、杜仲、牛膝，补阴润燥，养血荣筋。白术补气而健脾，（脾主四肢。）虎胫驱风而壮骨。（风从虎，故虎骨治风。虎虽死犹立不仆，其气力皆在前胫，且胫骨能入手足，若腰脊痛，又当用脊骨。）鳖甲亦厥阴血分之药，能益阴血而去肝风。风湿去，气血旺，则病除矣。（治风治痹。药酒方亦不为少。此方平中之奇。功效颇著。后有增入白花蛇一条者。此又以肠胃漫试其毒。所不取也。）
三因白散子  ***************************
治肝肾中风，涎潮壅塞不语，呕吐痰沫，头痛眩晕。兼治阴证伤寒，六脉沉伏，及霍乱吐泻，小便淋滴不通。
大附子（去皮脐生）　滑石（桂府者五钱）　半夏（制七钱半）　为末。每用二钱。姜七片。蜜半匙煎。空心冷服
按：此方甚超，但不明言其所以然。且引兼治阴证伤寒，霍乱吐泻等证为言，转觉泛而不精矣。盖此即浊阴上逆之证。缘肝肾之气，厥逆而上，是以涎潮壅塞，舌喑不语，痰沫吐咯难出，头目重眩。故非附子不能驱其浊阴，然独阴走下窍者也。浊阴既上逆，其下窍必不通，故用滑石之重，引浊阴仍顺走前阴之窍，亦因附子雄入之势而利导之也。更虑浊阴遇胸中之湿痰，两相留恋。再加半夏，以开其痰，庶涎沫与浊阴具下矣。
独活汤  ***************************
（丹溪）
治风虚瘛疭，昏愦不觉，或为寒热。（筋急而缩为瘛，缓而纵为疭。伸缩不已为瘛疭，俗谓之搐是也，木曰曲直之象也。肝虚而风乘之，入于血脉则瘛疭，若在皮肤则为寒热。若移邪于所生，则昏愦不觉也。所生，心也，木能生火。）
独活　羌活　防风　细辛　桂心　白薇　当归　芎　半夏　人参　茯神　远志　菖蒲（五钱）　甘草（炙二钱半）　每服一两。加姜枣煎。
肝属风木而主筋，故瘛疭为肝邪。肝欲散，急食辛以散之。二活防风祛风，细辛桂心温经，半夏除痰，芎归辛散风而温和血，血活则风散，辛以散之，即辛以补之也。（木喜条达，故以散为补。）心为肝子，肝移热于心，则昏愦，故以人参补心气，菖蒲开心窍，茯神远志安心神，白薇咸寒，退热而治厥。使风静火息，血活神宁，而瘛疭自已矣。
防风通圣散  ***************************
治诸风潮搐，手足瘛疭，大便结，邪热暴甚，肌肉蠕动，一切风证。
方见卷五下表里门
祛风至宝丹  ***************************
治诸风热。
方见卷五下表里门防风通圣散附方内
独活寄生汤  ***************************
（千金）
治肝肾虚热，风湿内攻，腰膝作痛，冷痹无力，屈伸不便。（肝主筋，肾主骨。灵枢曰：能屈而不能伸者，病在筋，能伸而不能屈者，病在骨。）
独活　桑寄生（如无真者。以续断代之。）秦艽　防风　细辛　当归（酒洗）　芍药（酒炒）　川芎（酒洗）　熟地黄　杜仲（姜汁炒断丝）　牛膝　人参　茯苓　甘草　桂心　等分。每服四钱。
独活细辛，入少阴，通血脉。偕秦艽防风，疏经升阳以祛风。桑寄生益气血，祛风湿。偕杜仲牛膝，健骨强筋而固下。芎归芍地，所以活血而补阴。参桂苓草，所以益气而补阳。辛温以散之，甘温以补之，使气血足，而风湿除，则肝肾强而痹痛愈矣。（丹溪曰：久腰痛，必用宜桂以开之方止，腹胁痛亦然。）除独活寄生，加羌活续断，名羌活续断汤。
资寿解语汤  ***************************
治中风脾缓，舌强不语，半身不遂。
防风　附子　天麻　枣仁（一钱）　羚羊角（镑）　官桂（八分）　羌活　甘草（五分）　加竹沥二匙，姜汁二滴。
喻嘉言曰：此方乃治风入脾脏，舌强不语之证。至于少阴脉萦舌本，肾虚风入，舌不能言，吃紧之候，古今从无一及方之。予每用此方，去羌防，加熟地、何首乌、枸杞子、甘菊花、胡麻仁、天门冬治之获效。今特识于此方之下，听临病之工酌用焉。
不换金丹  ***************************
退风散热，治中风口㖞。（此方祛风之力颇大，大势风而挟寒，痰气窒闭者宜之。）或涂嘴处亦可。
荆芥穗　甘草（炙）　防风　天麻　僵蚕（一两）　薄荷叶（三两）　羌活　川芎　白附子　乌头　蝎梢　藿香叶（半两）　炼蜜丸，弹子大。每服一丸，细嚼，茶酒任下。
搜风顺气丸  ***************************
治风燥便秘，因致气闭不行，暂时用之。以疏风润燥顺气，殊不可少。（本方条下，过于夸大，谓久服百病皆除。老者还少，岂理也哉。然又云：孕妇勿服，如服药觉脏腑微痛，以羊肚肺羹补之，则其药有偏峻，不可久服明矣。）
车前子（二两半）　白槟榔　火麻子（微炒去壳）　牛膝（酒浸）　郁李仁（汤泡去皮另研）　菟丝子（制）　干山药（二两）　枳壳（麸炒）　防风　独活（一两）　大黄（五钱半生半熟）　炼蜜丸，桐子大。每服二十丸，酒茶米饮任下。空心临卧各一服，去肠中宿滞并肠风下血。
顺风匀气散  ***************************
治中风中气，半身不遂，口眼㖞斜。（半身不遂，偏枯也。《经》曰：胃脉沉鼓涩，胃外鼓大，心脉小坚急，皆病偏枯。男子发左，女子发右。不喑舌转，可治。盖心是神机开发之本，胃是水谷充大之标，标本相得，则膻中气海之宗气，盈溢分布，四脏三焦，上下中外，无不周偏。若标本相失，宗气虚耗，分布不周于经脉，则偏枯。不周于五脏，则喑。口眼㖞斜者，足阳明之脉，挟口环唇，塞则筋急，热则筋弛。左寒右热，则左急而右缓。右寒左热，则右急而左缓。阳明燥金主紧缩，风病而成筋缩。木极似金，反兼胜已之化，燥之甚也。治宜辛凉，不可用桂附。元戎曰：酒湿之病，亦能作痹证，口眼㖞斜，半身不遂，舌强不正。浑似中风，当泻湿毒，不可作风病治之而汗也。衍义易简，言与此同。）及风气腰痛。
白术（二钱）　乌药（钱半）　人参　天麻（五分）　沉香（磨）甘草（炙）　青皮、木瓜、苏叶、白芷（三分）、加姜煎。
按：匀气之说甚长，身内之气，有通无壅。外风自不能久居，而易于解散，故知匀气即调气之旨也。若取其方以治口眼㖞斜之右急左缓者，当倍用生熟甘草，加苡仁以缓其急，加麦冬竹沥以熄其风。得效，去白芷苏叶，可多服也。（戴复庵曰：治风之法，初得之即当顺气，及其久也，即当活血。若不顺气，遽用乌附，若不活血，遽用羌防天麻辈，未见其能治也。）
摄生饮调苏合丸  ***************************
治一切卒中，不论中风、中寒、中暑、中湿、中气及痰厥、饮厥之类，初起或可用此。先以皂角去皮弦，细辛、生南星、半夏为末，吹入鼻中，俟其喷嚏，即进前药。牙噤者，中指点南星、半夏、细辛末，并乌梅肉频搽，自开。
半夏（百沸汤。泡少顷。一钱半。）　南星（圆白者。湿纸里煨。）　南木香　苍术　细辛　生甘草　石菖蒲（一钱）　右件锉散，分二服。加生姜七厚片，煎取其半，乘热调苏合丸半丸灌下。痰盛者，加全蝎二枚。炙。
按：此方治卒中，气闭痰迷，不得不用之剂。但正气素虚之人，不能当脑麝，及辛香摧枯拉朽之势，裁节而用十之二三可也。（诸香立散真气，虚风证大非所宜。牛黄清心丸与苏合丸异治，热阻关窍，可用牛黄丸开之。寒阻关窍，可用苏合丸开之。其口开、手撒、遗尿等死证，急用人参附子峻补，间有得生者，若牛黄苏合之药，入口即毙，此无异千钧镇一丝也。）
乌药顺气散  ***************************
治风气攻注，四肢骨节疼痛，遍身顽麻及瘫痪，语言謇涩，脚气步履多艰，手足不遂。先宜服此药以疏气逆，（凡中风证，多挟中气，不但急中为然。）然后随证投以风药。
麻黄（去节）　陈皮（去白）　乌药（二两）　白僵蚕（炒去嘴）　川芎　白芷　甘草（灸）　枳壳　麸（炒）　桔梗（一两）　干姜（五钱）　为末，每服三钱，水一盏，姜三片，枣二枚煎。如憎寒壮热，头痛，身体倦怠，加葱白三寸煎，并服出汗。或身体不能屈伸，温酒调服。
八味顺气散  ***************************
治中风，正气虚，痰涎壅盛。
白术（炒）　白茯苓　青皮（去穰炒）　白芷　陈皮（去白）　台乌药　人参（一钱）　甘草（五分）
《经》曰：邪之所凑，其气必虚，故用四君子以补气。治痰之法，利气为先，故用青皮、白芷、乌药、陈皮以顺气。气顺则痰行，而无壅塞之患矣，此标本兼施之治也。（严用和云：人之元气强壮，营卫和平，腠理致密，外邪焉能为害。或因七情饮食劳役，致真气先虚，营卫空疏，邪气乘虚而入，故致此疾。若内因七情而得者，法当调气，不当治风。外因六淫而得者，亦当先调气，后以所感六气治之。此良法也，宜八味顺气散。严氏此说，于理甚当。其方较《局方》乌药顺气散，不用麻黄枳桔僵蚕等风药，正先治气后治风之妙旨。后人反惜其说有未备，且谓方中不当杂入白芷，吹毛责备。讵知白芷香而不燥，正和营卫元善药也。《和剂》合两方，取用人参、干姜、川芎、陈皮、桔梗、厚朴、白芷、甘草、白术、麻黄，更加葛根，治感风头痛鼻塞声重，尚为合宜，故知论方不可横以已见也。）
通顶散  ***************************
治初中风，不知人事，（风鼓火盛痰涎上壅。）口噤不开。（风冷之气，客于胸中，滞而不能发。）
藜芦　甘草（生用）　细辛　人参　川芎（一钱）　石膏（五钱）　为末，用一字吹入鼻中。有嚏者，肺气未绝，可治。
中风不省人事，病已急矣，非平药可以开其壅塞。故用藜芦与人参细辛，取其相反而相用也。（藜芦苦寒有毒，入口即吐，能通脑顶，令人嚏，与人参细辛相反。细辛散风通窍，温经破痰。）肺苦气上逆，加石膏之重以坠之。（气，即火也。痰随火涌，故用石膏辛寒，入肺降火。）甘草之平以缓之，芎之用，取其清气利窍而已。（芎升清阳而开诸郁，为通阴阳气血之使。凡诸卒中尸厥郁冒，皆当发表。还魂汤用麻黄桂枝，清魂汤用荆芥，及用皂角半夏，搐鼻取嚏，藜芦砒石折齿取痰，皆所以开发三焦，使表邪流通也。中暑忌用冷水闭表，亦同此意。）
泻青丸  ***************************
治中风自汗昏冒，发热不恶寒，不能安卧，此是风热躁烦之故也。
当归　川芎　栀子　羌活　大黄　防风　龙胆草（等分）　蜜丸，弹子大，每服一丸，竹叶汤化下。
按：此方以泻青为名者，乃泻东方甲乙之义也。风入厥阴风木之脏，同气相求，其势必盛。所虑者，虚而眩晕，热而躁烦，虚也热也。其可以为壮实而轻泻之乎？审果壮实，乃可施此。审属虚热，必以四物汤全方，加人参、竹沥、秦艽、羌活八味为剂，始合法度也。
舒筋保安散  ***************************
治左瘫右痪，筋脉拘挛身体不遂，脚腿少力，干湿脚气，及湿滞经络，久不能去，宜用此以宣导诸气。
虎骨（酒炙）　萆薢　五灵脂　牛膝（酒浸）　续断　白僵蚕（炒）　松节　白芍药　乌药　天麻　威灵仙　黄芪　当归　防风（一两）　木瓜（五两）　用无灰酒一斗，浸上药二七日，紧封扎。日足，取药焙干，捣为细末。每服二钱，用浸药酒调下。酒尽，用米汤调下。
此治风湿抟结于筋脉之间，凝滞不散，阻遏正气，不得通行，故用药如是也。
加味羚角散  ***************************
治筋痹肢节束痛。
羚羊角　当归　白芍　川芎　附子　薄荷　独活　防风　加姜三片。
此方治筋痹之义甚善。盖筋痹必以舒筋为主，宜倍用羚羊角为君。筋痹必因血不荣养，宜以白芍川芎，更加当归为臣。然恐羚角性寒，但能舒筋，不能开痹，必少用附子之辛热为反佐。更少用薄荷、独活、防风，入风寒湿队中，而为之使也。
如圣饮  ***************************
（节庵）
治刚柔二痉，面赤项强，头摇口噤，角弓反张，与瘛疭同法。（痉者，太阳中风，重感寒湿而为病也。风则燥而动，寒则引而紧，湿则着而拘，故头摇口噤，项强而反张也。风挟寒则血涩，无汗为刚痉，风挟湿则液出，有汗为柔痉。）
羌活　防风　白芷　柴胡　甘草　黄芩　半夏　川芎　芍药　当归　乌药　加姜煎，入姜汁竹沥服。柔痉加白术桂枝。刚痉加苍术麻黄。口噤咬牙，大便实，加大黄。
羌防芎芷，柴胡甘草。辛甘以发散风邪。用乌药者，治风须顺气也。用归芍者，治风先活血也。用半夏姜汁竹沥者，风必挟痰也。用黄芩者，风必生热也。柔痉加白术桂枝，有汗欲其无汗。刚痉加苍术麻黄，无汗欲其有汗。口齿属阳明，阳明实，则口噤咬牙而便秘，故加大黄以泄胃热也。
上中下通用痛风方  ***************************
（丹溪）
黄柏（酒炒）　苍术（泔洗）　南星（姜制）　神曲（炒调中）　川芎（上下行）　桃仁（去皮尖捣）　龙胆草（下行）　防己（下行）　白芷（一两上行）　羌活（上行）　威灵仙（酒拌上下行）　桂枝（三钱横行）　红花（二钱半）　面糊丸。
痛风，有寒，有湿，有热，有痰，有血之不同，此方能通治之。黄柏清热，苍术燥湿。（此二妙散也，治痿正药。）龙胆泻火，防己行水，四者所以治湿与热也。南星燥痰散风，桃仁红花，活血去瘀，川芎为血中气药，四者所以治痰与血也。羌活祛百节之风，白芷祛头面之风，桂枝威灵仙，祛臂胫之风，四者所以治风而又兼治寒也。加神曲者，所以消中州陈积之气也。疏风而兼祛寒以宣于上，泻热利湿以泄于下，活血燥痰消滞以调其中，所以能兼治而通用也。证不兼者，以意消息可矣。（丹溪曰：大法痛风用苍术、南星、川芎、当归、白芷、酒芩。在上者，加羌活、桂枝、威灵仙。在下者，加牛膝、防己、木通、黄柏。薄桂能横行手臂，领南星苍术诸药至痛处。）
三化汤  ***************************
治中风二便数日不行，邪气内实者，以此方微利之。（嘉言曰：风中经络，只宜宣之使散。误下则风邪乘虚入腑入脏，酿患无窍。若夫中脏之候，多有平素积虚，脏真不守者，下之立亡，不可不慎。唯在胃腑一证，内实便秘者，间有可下。然不过解其烦热，非大下也。所谓一气之微汗，一旬之微利，亦因可用始用之，至于子和以下立法，《机要》以中脏者宜下为言，则指下为定法，胡可训耶。然中脏有缓急二候，中腑日久，热势深极，传入脏者，此属可下。而下必使风与热俱去，填其空窍，则风不再生。若开其壅瘀，必反增风势，何以下为哉。其卒虚身中急证，下药入口，其人即不苏矣，可无辨与。后世以中腑之便秘，指为中脏，见其误下不致损人。益信子和《机要》之法为可用，设遇真中脏证，下不中病，难可复追矣。）
方见卷四上攻下门附方内
大黄、厚朴、枳实，小承气汤也。上焦满，治以厚朴，中焦满，破以枳实，下焦实，夺以大黄。用羌活者，不忘乎风也。服后二便微行，则三焦之气，无所阻塞，而复其传化之职矣，故曰三化。（此乃攻里之峻剂，非坚实之体，不可轻服。盖伤寒证胃热肠枯，不得不用大承气以开其结。然且先之以小承气，或调胃承气，恐误用不当，即伤人也。在中风证，多有虚气上逆，关隘阻闭之候，断无用大承气之理。古方取药积腹中不下，以渐填其空窍，俾内风自熄。奈何今人每开窍以出其风，岂知窍空而风愈炽，长此安穷也哉。）
血痹汤  ***************************
治血痹多惊，筋脉挛急。
人参　黄芪　肉桂　当归　川芎　代赭石　羌活
厥阴肝脏，所主者血也，所藏者魂也。血痹不行，其魂自乱。今不通其血，而但治其惊，此不得之数也。故用人参以开血为君，黄芪、肉桂、当归、川芎为臣，以代赭石元专通肝血者，佐参芪之不逮，少加羌活为使。盖气者，血之天也，气壮则血行。然必以肉桂当归大温其血，预解其凝泣之势。乃以代赭之重坠，直入厥阴血分者，开通其瘀壅。而用羌活引入风痹之所，缘厥阴主风，风去则寒湿自不存尔。
三痹汤  ***************************
治气血凝滞，手足拘挛，风寒湿三痹。
人参　黄芪　茯苓　甘草　当归　川芎　白芍　生地黄　杜仲（姜汁炒断丝）　牛膝　桂心　细辛　秦艽　川独活　防风等分，加姜枣煎。
喻嘉言曰：此方用参芪四物，一派补药内，加防风秦艽以胜风湿，桂心以胜寒，细辛独活以通肾气。凡治三气袭虚而成痹患者，宜准诸此。
千金地黄汤  ***************************
治热风心烦，及脾胃热，壅食不下。
生地黄汁　枸杞子汁　荆沥　竹沥（五升）　真酥　生姜汁（一升）　人参　天门冬（八两）　白茯苓（六两）　大黄　栀子（四两）　以后五味为细末，先煎地黄等汁，内末药调服方寸匙。再渐加服，以利为度。
按：此方补虚，清热，润燥，涤痰，除风，开通瘀壅。美善具备，诚足贵也。因养血豁痰，难于两用。姑举此方为例，以听临证酌量。又四肢不举，具属脾土，而虚实分途异治。苟其虚实，不甚相远，此方更在所必用。法无穷尽，人存政举，未易言尔。
乌梅擦牙关方  ***************************
治中风口噤不开。（胃阳明之脉，循颊车，入齿缝。风寒中之，轻则战栗鼓颔，重则口噤不开。有中风而口开不噤者，筋先绝也，不治。）
乌梅　揩擦牙龈，涎出即开。
酸先入筋，木能克土。（酸属木，阳明胃属土。）使牙关酸软，则开矣。若以铁器搅之，恐伤其齿也。
药汤气蒸法  ***************************
许胤宗治唐柳太后病风，脉沉而噤。胤宗曰：口不下药，宜以汤气蒸之，令药入腠理，周时可瘥。遂造黄芪防风汤数十斛，置于床下，气如烟雾，次日便得语。盖鼻气通于天，无形之气由鼻而入，呼吸传变，无处不到。黄芪甘而善补，得防风而功益速，驱风补虚，两得之矣。
又法　王克明治卢州王守道，风噤不能语，以炽炭烧地热，洒以汤药，置病者于上，须臾小苏。（若此二者，以病至垂危，药不能及，亦治风之权变也。）
清震汤  ***************************
治雷头风，头面疙瘩，肿痛，憎寒壮热，状如伤寒。（一云：头如雷鸣，风动作声也。东垣曰：病在三阳，不可过用寒药重剂，诛伐无过，处清震汤治之。三阳之气，皆会于头额。从额至巅，络脑后者，属太阳。从额至鼻下面者，属阳明。从头角下耳中耳之前后者，属少阳。）
升麻　苍术（五钱）　荷叶（一枚。）
升麻性阳，味甘气升，能解百毒。苍术辛烈，燥湿强脾，能辟瘴疠，局方升麻汤也。荷叶色青气香，形仰象震，（震仰盂为雷，述类象形以治之。）能助胃中清阳上行。用甘温辛散之药以升发之，使邪从上越且固胃气，使邪不传里也。

卷六下·祛寒门  ——————————————————————————————————————————————————————————————————————————————————————————

祛寒门  ***************************
（寒之为病，有阴邪犯于表者，有生冷伤于内者，有阴寒中于脏者。此皆外来之寒，人所易知者也。至于本来之寒，初无所感，莫测其因。人之病此者最多，世之知此者最少。丹溪曰：气有余，便是火。夫今人之气有余者，能十中之几。其有或因禀受，或因丧败，以致阳气不足者，多见寒从中生，而阳衰之病，无所不致。第其由来者渐，形见者微，当其未觉也。孰为之意，及其既甚也。始知难治，矧庸医多有不识，每以假热为真火，因后毙于无形无响，又不知其几也。故惟高明见道之士，常以阳衰根本为忧。凡祛寒之法，如干姜能温中，亦能散表，呕恶无汗者宜之。肉桂能行血，善达四肢，血滞多痛者宜之。吴茱萸善暖下焦，腹痛泄泻者极妙。肉豆蔻可温脾胃，飧泄滑利者最奇。胡椒温胃和中，其类近于荜茇。丁香止呕行气，其暖过于豆仁。补骨脂性降而善闭，故能纳气定喘，止带浊泄泻。制附子性行如酒，故无处不到，能救急回阳。凡此之类，皆性味温热之当辨者。然用法尚有其要，以散兼温者，散寒邪也。以行兼温者，行寒滞也。以补兼温者，补虚寒也。第多汗者忌姜，姜能散也。失血者忌桂，桂动血也。气短气怯者忌故纸，故纸降气也。大凡气香者，皆不利于气虚证。味辛者，多不利于见血证，所当慎也。至于附子，今人必待势不可为，不得已然后用之。不知回阳之功，当用于阳气将去之际，便当渐用以望挽回。若用于既去之后，死灰不可复燃矣。但附子性悍，独任为难，必得大甘之品，如人参熟地炙甘草之类，皆足以制其刚而济其勇，斯无往不利矣。）
理中汤  ***************************
（仲景）
治伤寒太阴病，自利不渴。（王海藏曰，上吐下泻不止，当渴而反不渴，脉微细而弱者，理中汤主之。三阳传阴经而下利者，为协热利。阴寒直中阴经而下利者，为寒利。三阳下利身热，太阴下利手足温，少阴厥阴下利身冷，其大较也。下利虽有表证，不可发汗。以下利为邪气内攻，走津液而胃虚也。）寒多而呕，腹痛粪溏。（太阴，脾经也。腹满而吐，食不下，自利腹痛，为太阴病。自利渴者为热，不渴喜呕，腹痛便溏，皆虚寒所致。外邪传里而腹痛者，其痛不常。阴寒在内而腹痛者，痛无休止。时欲作利。大腹属太阴，少腹属少阴，脐下属厥阴，亦有挟食积与痰火者。）脉沉无力，或厥逆拘急。（寒束于外。）或结胸吐蛔，（寒凝于中。）及感寒霍乱。（阴阳不和，而挥霍撩乱。或吐或泻，亦有寒热二证。若虚寒所致者，宜此汤。）凡中宫虚寒，气不能理诸证，俱宜用此。分理阴阳，安和胃气。
白术（陈壁土炒二两）　干姜（炮）　甘草（炙）　人参（一两）　自利腹痛者加木香。不痛利多者倍白术。渴者倍白术。（益气燥湿，故能生津。）倦卧沉重，利不止，加附子。（此廉少阴证。）腹满去甘草。（甘令人满。）呕吐，去白术，加半夏姜汁。（白术甘壅，姜夏散逆。）　脐下动气。去术加桂。（白术补气，桂泄奔豚。）　悸加茯苓。（饮停则悸。茯苓利水宁心。）发黄加茵陈。寒实结胸加枳实。本方等分，蜜丸，名理中丸。（仲景曰：大病瘥后，喜唾久不了了，胃中有寒，宜理中丸温之。宋徽宗食冰太过，病脾疾。国医不效，召杨介，进大理中丸。上曰：服之屡矣。介曰：疾因食冰。臣请以冰煎此药，是治受病之源也，果愈。）
人参补气益脾，故以为君。白术健脾燥湿，故以为臣。甘草和中补土，故以为佐。干姜温胃散寒，故以为使。以脾土居中，故曰理中。（人身上脘清气居多，下脘浊气居多，而其所以能升清降浊者，全赖中气为之主。）
本方加附子一枚，名附子理中汤。（亦可作丸，即四逆汤加参术。）治中寒腹痛身痛，四肢拘急。（渐伤曰伤，卒中曰中。有中脏中腑中经络皮肉筋脉之殊，治之当分微甚。微则用不换金正气散加附子，附子五积散。甚者脐腹痛，四肢厥，用附子理中汤，姜附汤。入肝加木瓜，入肺加桑白皮，入脾加于白术，入心加上茯神。）加桂枝倍甘草，名桂枝人参汤。（仲景）治太阳表证不除，而数下之，协热而利，心下痞硬，表里不解者。（欲解表里之邪，全藉中气为敷布，故用理中以和里，而加桂枝以解表。不名理中而名桂枝者，到底先表之意也。大抵阳热为邪，则腹满而咽干。阴寒为邪，则腹满而吐利。）加枳实茯苓，蜜丸，名枳实理中丸。（崔行功）治寒实结胸欲绝，胸膈高起，手不可近，用大陷胸不瘥者。（崔行功曰：此是下后虚逆。气已不理，而毒复上攻，气毒相抟，结于胸者，用此丸先理其气，次疗诸疾，其效如神。渴者，加花粉。自汗者，加牡蛎粉。）去甘草，加茯苓、川椒、乌梅，名理中安蛔丸。（陶仲文）治胃寒吐蛔。（蛔得甘则动，故去甘草。得酸则止，得辛则伏，故加椒梅。）加当归、白芍、陈皮、厚朴、川椒，入姜煎，名温胃汤。治忧思郁结，脾肺气凝，胀满上冲，饮食不下。加黄芪、白芍、陈皮、藿香，名黄芪汤。（海藏，亦出理中例法。）加青皮陈皮，名治中汤。治前证腹满痞闷，兼食积者。加陈皮茯苓，名补中汤，治泄泻。泻不已加附子，恶食食不化加砂仁。加黄连茯苓，名连理汤，治伤暑泻而作渴。（若外感盛暑，内伤生冷者，非此不可。）
理阴煎  ***************************
治真阴虚弱，胀满呕逆，痰饮恶心，吐泻腹痛，妇人经迟血滞等证。
熟地（三五七钱或一二两）　当归（二三钱或五七钱）　干姜（炒黄色一二三钱）　甘草（炙一二钱）　或加肉桂一二钱　加附子，名附子理阴煎。若风寒外感，邪未深入，但见发热脉数不洪。凡内无火证，素禀不足者，但用此汤。加柴胡一钱半，或二钱，连进一二服，其效如神。若寒凝阴盛，而邪有难解者，必加麻黄一二钱，放心用之。或不用柴胡亦可，恐其清利也。若阴胜之时，外感寒邪，脉细恶寒，或背恶寒者，乃太阳少阴证也。加细辛一二钱，甚者再加附子一二钱。若阴虚火盛，其有内热，不宜用温。而气血俱虚，邪不能解者，宜去姜桂。单以三味与之加减，或止加人参亦可。若脾肾两虚，水泛为痰，或呕或胀者，加茯苓一钱五分，或加白芥子五分以行之。若泄泻不止，及肾泻者，宜少用当归，或并去之，加山药、扁豆、吴茱萸、破故纸、肉豆蔻、附子。若腰腹有痛，加杜仲牛膝。若腹有胀滞疼痛，加陈皮、木香、砂仁。
此理中汤之变方也。凡脾肾中虚等证，宜刚燥者，当用理中、六君之类。宜温润者，当用理阴、大营之类。又凡真阴不足，或素多劳倦之辈。因而忽感寒邪，不能解散，或发热，或头身疼痛，或面赤舌焦，或虽渴而不喜冷饮，或背心肢体畏寒，但脉见无力者，悉是假热之证。若用寒凉，攻之必死。宜速用此加减，以温补阴分，托散表邪。连进数服，使阴气渐充，则汗从阴达，而寒邪不攻自散，此最切于时用者也。
六味回阳饮  ***************************
治命门火衰，阴中无阳，阴阳将脱等证。
人参（一二两或数钱）　制附子（二三钱）　炮干姜（二三钱）　炙甘草（一钱）　熟地（五钱或一两）　当归身（三钱。如泄泻者，或动血者，以冬术代之。）　如肉振汗多者，加炙黄芪四五钱，或一两，或冬白术三五钱。如泄泻者，加乌梅二枚，或北五味二十粒。如虚阳上浮，加茯苓二钱。如肝经郁滞，加肉桂二三钱。
四逆汤  ***************************
（仲景）
治三阴伤寒。（四逆汤为少阴主药，然三阴通用之。太阳证脉沉，亦有用此者。）身痛腹痛，下利清谷，（三阴里寒，自利居多。）恶寒不渴，四肢厥冷。（治四肢厥逆，故名四逆汤。四肢者，诸阳之本。寒则血脉凝涩，阳气不能敷布，故一身尽痛，而手足厥冷也。）或反不恶寒，面赤烦躁。（阴盛格阳于外。）里寒外热。或干呕，（膈有寒饮，）或咽痛，（虚火上炎。）脉沉微细欲绝。（少阴脉有沉有紧有数，而仲景统以微细言之。盖沉必重按始得，紧数亦在沉细中见，不似阳证浮大而紧敷也。薛慎齐曰：人知数为热，不知沉细中见数，为寒甚，真阴寒证。脉营有七八至者，但按之无力尔，宜深察之。）
附子（一枚生用）　干姜（一两）　甘草（炙二两）　冷服　面赤者，格阳于上也，加葱九茎以通阳。（喻嘉言曰：阳虚之人，虽有表证，其汗仍出，其手足必厥。才用表药，立至亡阳。不用表药，外邪不服，故用前汤加葱为治。）腹痛，真阴不足也，加芍药二两以敛阴。咽痛，阴气上结也，加桔梗一两以利咽。利止脉不出，加人参二两以助阳补气血。呕吐，加生姜二两以散逆气。
寒淫于内，治以甘热。故以姜附大热之剂，伸发阳气，表散寒邪。（附子生用，亦能发表。）甘草亦补中散寒之品，又以缓姜附之僭上也。（甘草为君，干姜为臣，附子为使。）必冷服者，寒盛于中，热饮则格拒不纳，《经》所谓热因寒用。又曰：治寒以热，凉而行之是也。（此制奇之大剂也。肝肾道远，非大剂不能达。仲景云：伤寒医下之，续得下利清谷，腹满身痛者，急当救里，宜四逆汤。清便自调，身痛者，急当救表，宜桂枝汤。盖身痛尚属表证，急则先救里而后解表也。《厥阴篇》曰：大汗出，热不去，内拘急，四肢痛，又下利厥逆而恶寒者，四逆汤主之。按：厥阴证下利谵语，有燥屎，脉沉疾，按之有力者，为阳厥，止宜下以小承气汤。如脉沉迟，按之无力者，则为阴厥，宜四逆汤，更须速灸之。凡传经热邪，则为阳厥。溺赤而喜饮冷，直中真寒，则为阴厥，阴缩而喜饮热汤。《经》曰：凡阴阳不相顺接，便为厥，手足逆冷是也。三阴三阳之脉，俱相接于手足。阴主寒，阳主热，阳气内陷，不与阴气相顺接，则手足逆冷。）
加人参一两，名四逆加人参汤。治恶寒，脉微，复利，利止亡血。（利虽止而津液已竭，故云亡血。）再加茯苓六两，名茯苓四逆汤。治汗下后，病不解而烦躁。去干姜，加芍药三两，名芍药甘草附子汤。治伤寒发汗不解，反恶寒者，虚故也。（百问曰：汗后恶寒人必虚，下后发热人必实。）除附子，用甘草四两，干姜二两，名甘草干姜汤。治伤寒脉浮自汗，小便数，微恶寒，脚挛急。用桂枝汤误攻其表，得之便厥，咽中干，烦躁吐逆，与此汤以复其阳。（脉浮自汗，便数恶寒，阳不足也。攻表重虚其阳，得之便厥。故与甘草益气，干姜助阳。）俟厥愈足温，重与芍药甘草汤，（各四两）以和阴。（虑辛热伤阴，随兴此汤和阴，以复其津液。证虽邻于少阴，而不敢用四逆。）其脚即伸，除甘草，加葱白四茎，名白通汤。（复阳通脉。）加吴茱萸，名茱萸四逆汤。治少阴厥阴腹痛。加当归木通，名当归四逆汤。治感寒手足厥冷脉细欲绝，及寒疝脐下冷，引腰胯痛。（寒伤营血，故加当归。木通能通血脉。仲景当归四逆汤见后。）加茵陈，名茵陈四逆汤，治阴黄。加生脉散，陈皮，名回阳返本汤，治阴盛格阳。加官桂良姜半夏，名浆水散。（洁古）治虚寒水泻，冷汗脉微，甚者呕吐，此为急病。
当归四逆汤  ***************************
（仲景）
治厥阴伤寒。手足厥寒，脉细欲绝。
当归　桂枝　芍药　细辛（三两）　甘草（炙）　通草（即木通二两）　大枣（二十五枚）　仲景又曰：其人素有久寒者，加吴茱萸（二升）　生姜（半斤）　酒（六升，）和煮，名四逆加吴茱萸生姜汤。
四逆之名多矣，而有因寒因热之不同。此则因风寒中血脉而逆，故以当归辛温血中之气药为君，通脉散逆。必先去血中之邪，故以桂枝散太阳血分之风，细辛散少阴血分之寒为辅。未有营卫不和而脉能通者，故以芍药、甘草、大枣，调和营卫。通草利九窍，通血脉关节。诸药藉之以破阻滞，而厥寒散矣。
真武汤  ***************************
（仲景）
治少阴伤寒腹痛，小便不利，四肢沉重疼痛，自下利者，此为有水气。或咳或呕，或小便利。（伤寒脉沉细，欲吐不吐，心烦，但欲寐，五六日自利而渴者，为少阴证。凡人寤则气行于阳，寐则气行于阴，然必自少阴始，故少阴证但欲寐，阴气胜也。一有阳扰，则反是矣。周扬俊曰：但欲寐，非能寐，昏昏如梦尔。少阴属肾，肾病不能制水，水饮停为水气。腹痛者，寒湿内甚也。四肢沉重疼痛，寒淫外甚也。小便不利，自下利者，湿胜而水谷不别也。或咳或呕，皆停饮也。）及太阳病发汗，汗出不解，仍发热，心悸，头眩，筋惕肉瞤，振振欲擗地。气虚恶寒。（汗出过多，则心悸。汗为心液，汗去心虚，如鱼失水则跃也。水停心下，亦心悸。心属火，火畏水，故悸也。虚阳内动，故头眩。汗多则液少，不能荣养筋肉，故筋惕惕而跳，肉瞤而动也。振振欲擗地者，亡阳无奈，欲擗地而入也。程郊倩曰：汗多亡阳，夫人知之。然有卫外之阳，为周身营卫之主。此阳虚，遂有汗漏不止，恶寒身痛之证。有膻中之阳，为上焦心肺之主。此阳虚，遂有叉手冒心，及奔豚之证。有肾中之阳，为下焦真元之主。此阳虚，遂有发热眩悸瞤振擗地之证。有胃中之阳，为中焦水谷生化之主。此阳虚，遂有腹胀满，胃不和，而成心下痞之证。救误者，须观脉证，知犯何逆，以法治之。肾之真阳盛，则水皆内附，而与肾气同其收藏矣。肾之阳虚，不能制水，则泛滥为病。故上凌心，而为眩悸。中侮土，而致呕泻也，方名真武，盖取固肾为义。喻嘉言曰：汗虽出而热不退，则邪未尽而正已大伤。况里虚为悸，上虚为眩，经虚为瞤，身振振摇。无往而非亡阳之象，所以行真武把关坐镇之法也。）
附子（一枚炮）　白术（二两炒）　茯苓　白芍　生姜（三两）　水寒相抟咳者，加五味子细辛干姜。（五味敛肺气，细辛干姜散水寒。）小便利，去茯苓。（以其渗利。）下利去芍药，加干姜。（芍药酸寒，干姜辛热。）呕去附子，加生姜一倍。（附子僭上，生姜散逆。）茯苓白术，补上利水，能伐肾邪，而疗心悸。生姜附子，回阳益卫，能壮真火，而逐虚寒。芍药酸收，能敛阴和营，而止腹痛。（补阳必兼和阴，不欲偏胜。《经》曰：寒淫所胜，治以辛热。湿淫所胜，佐以酸平。）真武，北方之神，一龟一蛇，司水火者也。肾命象之，此方济火而利水，故以名焉。（程郊倩曰：水气唯太阳与少阴有之，以二经同司夫水也。然太阳从表得之，肤腠不宜，水气为元府所遏，故以小青龙发之。少阴由下焦有寒，不能制服本水，客邪得深入而动其本气，缘胃阳衰而堤防不及也。故用真武汤温中镇水，收摄其阴气。按：青龙主太阳表水，十枣主太阳里水，真武主少阴里水。喻嘉言曰：阳明少阳，绝无用附子法，唯太阳有不得不用之证。盖太阳膀胱，为肾之腑，肾中阳虚阴盛，势必传出于腑。以故才见脉微恶寒，漏汗恶风，心悸头眩，筋惕肉瞤，躁扰等证。从是传经热邪，不得不用姜附以消阴而回阳也。）
去生姜，加人参二两，名附子汤。（仲景）治少阴病，身体痛，手足寒，骨节痛，脉沉者。（肾主骨，寒淫则痛，此一身骨节尽痛，乃阳虚阴盛而生内寒所致，非外感也。若以外感之痛治之，则杀人矣。故用参附助阳，而胜肾寒。加芍药敛阴，以为阳之附也。）及少阴病，得之一二日，口中和，背恶寒者。（背为胸中之腑，诸阳受气于胸中，转行于背。背为阳，腹为阴。阳气不足，阴气内盛，则背为之恶寒。若风寒在表而恶寒，则一身尽寒矣。又有阴气不足，阳气乘虚内陷阴中。表阳新虚，背微恶寒者。《经》所谓伤寒无大热，口渴心烦，背微恶寒者是也，白虎加人参汤主之。一为阴寒内盛，一为阳气内陷，何以别之。盖阴寒为病，内无燥热，则口中和。阳气内陷，则消烁津液，口燥舌干而渴也。欲辨阴阳寒热之不同，当以口中燥润群之。）
吴茱萸汤  ***************************
（仲景）
治阳明证，食谷欲呕，若得汤反剧者，则属上焦。少阴证，吐利，手足厥冷，烦躁欲死。厥阴证，干呕，吐涎，头痛。（厥阴之脉挟胃，干呕吐沫，里寒内格也。厥阴之脉上巅，头痛，寒气上逆也。按：三阳皆有头痛，太阴少阴二经之脉，不上循头，故无头痛。唯厥阴与督脉会于巅，亦有头痛。然风温在少阴，湿温在太阴，而头反痛，是又不可拘拘者。李东垣曰：太阴头痛，必有痰也。少阴头痛，足寒而气逆也。盖太阴少阴二经，虽不上循头，然痰与气逆壅于膈中，头上气不得畅而为痛也。）
吴茱萸（一升泡）　人参（三两）　大枣（十二枚）　生姜（六两）
喻嘉言曰：此明呕，有太阳，亦有阳明。若食谷而呕，则属胃寒，与太阳之恶寒呕逆，原为热证者不同，（火热上冲而呕。）恐误以寒药治寒呕也。若服吴茱萸汤反剧者，则仍属太阳热邪，而非胃寒明矣。（宜葛根加半夏汤、小柴胡汤、栀子豉汤、黄芩汤。）若少阴证，吐利厥逆，至于烦躁欲死。肾中之阴气上逆，将成危候。（肾中阴盛，上格乎阳，而为吐逆。）故用吴茱散寒下逆，人参姜枣助阳补土，使阴寒不得上干，温经而兼温中也。（吴茱为厥阴本药，故又治肝气上逆，呕涎头痛。）
加附子，名吴茱萸加附子汤。治寒疝，腰痛，牵引睾丸，尺脉沉迟。
大建中汤  ***************************
（金匮）
治心胸中大寒，痛呕，不能饮食，腹中寒气上冲。皮起出，见有头足，上下痛而不可触近者。（阳受气于胸中，阳虚则阴邪得以中之。阴寒之气，逆而上冲。横格于中焦，故见高起痛呕，不可触近之证。心为阳，寒为阴，寒乘于心，冷热相激，故痛。寒乘于脾，脾冷弱，不消水谷，故痛而呕，复不能饮食也。）
蜀椒（二合）　干姜（四两）　人参（二两）　煎去滓，内饴糖一升。微煎温服。
蜀椒辛热，入肺散寒，入脾暖胃，入肾命补火。干姜辛热，通心助阳，逐冷散逆。人参甘温，大补脾肺之气。饴糖甘能补土，缓可和中。盖人以中气为主，用辛辣甘热之药，大建其中脏之阳，以祛其逆上之浊阴也
小建中汤  ***************************
（仲景）
治伤寒阳脉涩，阴脉弦，腹中急痛。（邪气入里，与正相搏，则腹痛。涩者，血不足也。弦者，木克土也。太阳在表，而无腹痛。少阳在半表半里，有胸胁痛，无腹痛。阳明腹满急痛者，里实也，宜下之，大柴胡汤，小承气汤。三阴下利而腹痛者，里寒也。宜温之，四逆汤，附子理中汤。肠鸣泄泻而痛者，里虚有寒也，宜小建中汤温中散寒。）伤寒二三日，心悸而烦。（悸者，阳气虚也。烦者，阴血虚也。气血内虚，与此汤先建其里。倍芍药者，酸以敛阴，阴收则阳归附也。加饴糖者，甘以润土，土润则万物生也。）通治虚劳悸衄，里急腹痛，梦遗失精，四肢酸痛，手足烦热，咽燥口干，虚劳黄疸。（黄疸，小便利而色白者，是无热也。不可除热，当作虚寒治之。喻嘉言曰：虚劳病，至于亡血失精，精血枯槁，难为力矣。急宜建其中脏，使饮食增而阴血旺。故但用稼穑作甘之味，生其精血。而酸辛酸苦，在所不用，舍是无良法也。）
桂枝　生姜（三两）　芍药（六两）　甘草（一两炙）　大枣（十二枚）　入饴糖一升。微火解服。（呕家不可用建中，以甜故也。此即桂枝加芍药汤，但桂有厚薄尔。按：此汤以饴糖为君，故不名桂枝芍药，而名建中。今人用建中，绝不用饴糖，失仲景遗意矣。吴鹤皋曰：桂枝当是桂，桂枝味薄，故用以解表，桂味厚，故用以建里。）
《准绳》曰：脾居四脏之中，生育营卫，通行津液。一有不调，则失所育所行矣。必以此汤温健中脏，故名建中。脾欲缓，急食甘以缓之。故以饴糖为君，甘草为臣，桂枝辛热，辛，散也，润也，营卫不足，润而散之。芍药酸寒，酸，收也，泄也。津液不通，收而行之，故以桂芍为佐。生姜辛温，大枣甘温。胃者，卫之源。脾者，营之本。《针经》曰：营出中焦，卫出上焦是已。卫为阳，益之必以辛。营为阴，补之必以甘。辛甘相合，脾胃健而营卫通，故以姜枣为使。（李东垣曰：《伤寒论》云：阳脉涩，阴脉弦，法当腹中急痛。以芍药之酸，土中泻木为君。饴糖炙草，甘温补脾，养胃为臣。水挟木势，亦来侮土。肉桂大辛热，佐芍药以退寒水。姜枣辛甘而温，发散阳气，行于经脉皮毛为使。或谓桂枝汤解表，而芍药少，建中汤温里，而芍药多，何也？皮肤为近，则制小其服，心腹为远，则制大其服，所以不同也。按：此即表欲其散，里欲其收之义。小建中治腹痛者，以木来克土，取芍药为君，土中泻木也。理中汤治腹痛者，以水来侮土，取干姜为君，土中泻水也。平胃散治腹痛自利者，取苍术为君，泻土除湿也。云岐子曰：建中为补，能补中焦之虚，而不能补上焦下焦之虚。调胃为泻，能泻中焦之实，而不能泻上焦下焦之实。）
加黄芪两半，名黄芪建中汤。（金匮）治虚劳诸不足。（《准绳》曰：血不足而用黄芪，黄芪味甘，加以甘草，大能生血。此仲景之妙法。盖稼穑作甘，甘能补胃，胃为气血之海，气血所从生也。《经》曰：无阳则阴无以生，以甘益胃而生血，旨哉！今人但知参芪为气药，故特表而出之。按：补血汤，黄芪五倍于当归，而云补血，即此义。）亦治伤寒汗后身痛，表虚恶寒，脉迟弱者。（身痛，乃六经俱有之证。有表，有里，有寒，有热，有风，有湿。阳证身痛，但拘急。阴寒身痛，体势沉重，宛如被杖。以此别之，此证因过汗耗损阳气，血少不能荣养筋骨，故痛。阳虚，故脉迟，汗后故脉弱。用黄芪甘草之甘，以补中气。芍药之酸，以收阴气。桂枝辛热，外以益卫而实表，内以和营而补虚。使中气建立，则能生育营卫，通行津液，表不虚而身痛自汗皆止，虚劳不足可愈矣。）
十四味建中汤  ***************************
治气血不足，虚损劳瘠，短气嗜卧，欲成劳瘵，及阴证发斑。（或因汗吐下后，中气虚乏，或因欲事损伤肾气，或因过服凉药，遂成阴证。寒伏于下，逼其无根失守之火，上独熏肺，而发斑点，其色淡红，隐隐见于肌表，与阳证发斑，色紫赤者不同。此胃气极虚，若服寒凉，立见危殆。吴鹤皋曰：以参芪桂附治斑，法之变者也，医不达权，安足语此。）寒甚脉微。
黄芪（蜜炙）　人参　白术（土炒）　茯苓　甘草（蜜炙）　半夏（姜制）　当归（酒洗）　白芍（酒炒）　熟地　川芎　麦冬　肉苁蓉　附子　肉桂　加姜枣煎。
黄芪益卫壮气，补中首药四君益气，四物养血。阴阳调和，则血气各安其位矣。半夏和胃健脾，麦冬清心润肺，苁蓉补命门相火之不足，桂附引失守之火而归元。于十全大补之中，而有加味，要以强中而蕺外也。
除茯苓、白术、麦冬、川芎、熟地、苁蓉，名八味大建中汤。治同除川芎熟地，白术附子苁蓉，加柴胡细辛陈皮，名乐令建中汤。治脏腑虚损，身体羸瘦，潮热自汗，将成劳疗，大能退虚热，生气血（喻嘉言曰：乐令建中汤，柴胡细辛为君，意在退热，而阴虚之热，则不可退。十四味建中汤，用桂附苁蓉，意在复阳，而阴虚之阳，未必可复。又在用方者之善为裁酌尔。又曰：二方治脏气素虚，以之两建其脾肾之阳。盖虚劳之病，多本脾肾，故引伸建中之法，乃后人超出之方也。）
养中煎  ***************************
治中气虚寒，为呕为泄者。人参（一二三钱）　山药（炒二钱）　白扁豆（炒二三钱）　炙甘草（一钱）　干姜（炒黄一二钱）　如嗳腐气滞者，加陈皮一钱，或砂仁四分。如胃中空虚觉馁，加熟地三五钱。
白通加人尿猪胆汁汤  ***************************
（仲景）
治少阴病，下利脉微者，与白通汤，利不止，厥逆无脉，干呕而烦。服此汤后，脉暴出者死，微续者生。（肾者，胃之关也。前阴利水，后阴利谷，寒邪客之，则不能禁固，故下利也。与白通汤，复阳散寒。服后利不止，厥逆无脉，干呕烦者，寒气太甚，内为格拒，阳气逆乱也。服此汤后，脉暴出者，正气因发泄而脱也，故死。脉微续者，阳气渐复也，故生。）
葱白（四茎）　干姜（一两）　附子（一枚炮）　人尿（五合）　猪胆汁（一合）　加减法，同四逆汤。
葱白之辛，以通阳气。姜附之热，以散阴寒。此白通汤也。服而不应者，乃阴盛格拒乎阳，药不能达少阴，故加人尿猪胆汁为引，取其与阴同类。下咽之后，冷体既消，热性便发，情且不达，而致大益。《经》曰：逆而从之，从而逆之，正者正治，反者反治，此之谓也。（以热治寒，以寒治热，为正治。以热治热，以寒治寒，为反治，亦曰从治，谓从其性而伏之也。按厥有阴阳二证，阴厥者，身凉不渴，脉迟细而微。阳厥者，阳热极而反厥，虽厥而烦渴谵妄，身复时温而脉数也。若阳厥极深，至于身冷，脉微欲绝，为热极，而将死矣。急以大承气下之，则厥愈，所谓寒药反能生脉，而令身暖也。若以热药助其阳，则阴气暴绝而死矣，阴厥用白通四逆汤，亦须急投，缓则无及。）
姜附白通汤  ***************************
治暴卒中寒，厥逆呕吐，泻利色清，气冷肌肤凛栗，无汗，盛阴没阳之证。
附子（炮去皮脐）　干姜（炮五钱）　葱白（五茎取汁）　猪胆（大者半枚）　用水二大盏，煎附姜二味至一盏。入葱汁，并猪胆汁和匀服。再用葱一大握，以带轻束，切去两头，留二寸许。以一面熨热，安脐上。用熨斗盛炭火，熨葱白上面，取其热气从脐入腹。甚者连熨二三饼，又甚者再用艾炷，灸关元气海各二三十壮。（脐下一寸五分名气海，二寸名丹田，三寸名关元）内外协攻。务在一时之内，令得阴散阳回。身温不冷，次用附姜归桂汤。
喻嘉言曰：寒中少阴，行其严令，埋没微阳，肌肤冻裂无汗，而丧神守。急用附子干姜，加葱白以散寒，加猪胆汁引入阴分。然恐药力不胜，熨葱灼艾，外内协攻，乃足破其坚凝，少缓须臾，必无及矣。又曰：用姜附以胜阴复阳者，取飞骑突入重围，搴旗树帜，使既散之阳，望帜争趋，顷之复合尔。不知此义者，加增药味，和合成汤，反牵制其雄入之势，必至药缓无功矣。
附姜汤  ***************************
治卒暴中寒，其人腠理素虚，自汗淋漓，身冷手足厥逆，或外显假热躁扰。乃阴盛于内，逼其阳亡于外，即前方不用葱白也。
附子（炮去皮脐）　干姜（炮五钱）　水二大盏。煎至一盏。加猪胆汁一蛤壳，和温冷服，不用葱熨及艾灼。
喻嘉言曰：若其人真阳素扰，腠理素疏，阴盛于内，必逼其阳亡于外，魄汗淋漓，脊项强硬。用附子、干姜、猪胆汁，即不可加葱及熨灼，恐助其散，而阳无由内附也。宜扑止其汗，陡进前药，随加固护腠理。不尔，恐其阳复越也。
附姜归桂汤  ***************************
治暴病用附姜汤后，第二服随用此继之。因附姜专主回阳，而其所中寒邪，先伤营血，故加归桂，驱营分之寒，才得药病相当也。
附子（炮去皮脐）　干姜（炮）　当归　肉桂（二钱五分）　水二大盏，煎至一盏。入蜜一蛤壳，温服。
喻嘉言曰：其次前药中，即须首加当归肉桂，兼理其营。以寒邪中入，先伤营血故也。不尔，药偏于卫，弗及于营。与病即不相当，邪不尽服，必非胜算也。
附姜归桂参甘汤  ***************************
治阳气将回，阴寒少杀，略有端绪，第三服即用此方。
附子（炮去皮脐）　干姜（炮）　当归　肉桂（一钱五分）　人参　甘草（二钱）　水二大盏，煨姜三片，（自汗不用。）大枣二枚，煎至一盏。入蜜三蛤壳，温服。
喻嘉言曰：其次前药中，即须加入人参甘草，调元转饷，收功帏幄。不尔，姜附之猛，直将犯上无等矣。
辛温平补汤  ***************************
治暴中寒证，服前三方后，其阳已回，身温色活，手足不冷，吐利渐除。第四方即用此平调脏腑营卫，俾不致有药偏之害。
附子（炮去皮脐）　干姜（炮）　肉桂（五分）　当归　人参　甘草（炙）　黄芪（蜜炙）　白术（土炒）　白芍（酒炒一钱）　五味子（十二粒）　水二大盏，煨姜三片，大枣二枚，煎至一盏。入蜜五蛤壳，温服。
喻嘉言曰：用前药二三剂后，觉其阳明在躬，晕动颇轻，神情颇悦。更加黄芪、白术、五味、白芍，大队阴阳平补，不可歇手。盖重阴见晛，浪子初归，斯时摇摇靡定，怠缓不为善后，必堕前功也。又曰：用群队之药，以培阴护阳。其人即素有热痰，阳出早已从阴而变寒。至此无形之阴寒虽散，而有形之寒痰，阻塞窍隧者，无由遽转为热。姜附固可弗施，其牛黄竹沥，一切寒凉，断不可用。若因其素有热痰，妄投寒剂，则阴复用事，阳即躁扰，必堕前功也。
甘寒补气汤  ***************************
治中寒服药后，诸证尽除，但经络间微有窒塞，辛温药服之不能通快者。第五方用甘平助气药，缓缓调之。
人参　炙麦冬　白芍（酒炒一钱）　黄芪（蜜炙一钱二分）　生地黄（二钱）　甘草（炙七分）　牡丹皮（八分）　淡竹叶（鲜者取汁少许。更炒干者七分。）　水二大盏，煎至一盏。入梨汁少许，热服。（无梨汁。用竹沥可代。）
喻嘉言曰：前用平补后，已示销兵放马，偃武崇文之意。兹后复有顽痰留积经络，但宜甘寒助气开通，不宜辛辣助热壅塞，盖辛辣始先不得已而用其毒。阳既安堵，即宜休养其阴，何得喜功生事，徒令病去药存，转生他患，漫无宁宇也。
益元汤  ***************************
（活人）
治面赤身热，不烦而躁，饮水不入口，名戴阳证。（成氏曰：烦躁者，先烦渐至躁也。躁烦者，先躁而迤逦复烦也。从烦至躁为热，先躁后烦，谓怫怫然更作躁闷，此为阴盛格阳也。虽大躁欲于泥水中卧，但饮水不得入口是也，此气欲脱而争，譬如灯将灭而复明矣。按内热曰烦，谓心中郁烦，为有根之火。故但烦不躁，及先烦后躁者，皆可治。外热曰躁，谓身体手足动扰，欲裸衣入井，为无根之火。故但躁不烦，及先躁后烦者，皆不治。大抵独烦不躁者多属热，惟悸者属虚。独躁不烦者多属寒，而火邪者间或有之。）
附子（炮）　干姜　艾叶　黄连　知母　人参　麦冬　五味子　甘草　加姜枣葱白煎，入童便一匙，冷服。
附子干姜艾叶，回阳之药，协以连人参甘草，补其阳虚。退其阴火，所谓甘温能除大热也。黄连以折泛上之火，知母以滋在下之阴，以静其躁。盖阳无阴，则孤阳无所附丽，故扶阳亦兼和阴也。麦冬五味，补肺清心，合人参以生其脉。加童便而冷服者，热因寒用也。
回阳救急汤  ***************************
（节庵自注云：即四逆汤。）治三阴中寒，初病身不热，头不痛，恶寒战栗，四肢厥冷，引衣自盖，蜷卧沉重，腹痛吐泻，口中不渴。或指甲唇青，口吐涎沫，或无脉，或脉沉迟无力。（初病无身热头痛，是无表邪，邪不在阳也。恶寒厥逆，是寒中于里，阳气不宜于四肢也。引衣自盖，蜷卧沉重，是寒中少阴也。腹痛吐泻不渴，是寒中太阴也。指甲唇青，口吐涎沫，是寒中厥阴也。至于沉迟无脉，阴寒为已甚矣。战栗，有属阴者，阳微阴胜，邪气内争，而正不胜，故心寒足蜷，鼓颔厥冷，而一身战摇也。有属阳者，真阳来复，正气鼓动，外争而胜，故身为振摇，遂大汗以解也。）
附子（炮）　干姜　肉桂　人参（五分）　白术　茯苓（一钱）　半夏　陈皮（七分）　甘草（三分）　五味子（九粒）　加姜煎，入麝三厘调服。无脉，加猪胆汁。（若入心而通脉。）泄泻加升麻黄芪，呕吐加姜汁，吐涎沫加盐炒吴茱萸。
寒中三阴，阴盛则阳微，故以附子姜桂，辛热之药，祛其阴寒。而以六君温补之药，助其阳气。五味合人参，可以生脉。加麝香者，通其窍也。
栝楼瞿麦丸  ***************************
（金匮）
治小便不利，有水气，其人渴。
栝楼根（二两）　茯苓　薯蓣（三两）　附子（一枚炮）　瞿麦（一两）　炼蜜丸服，以小便利腹中温为知。
《金匮》治小便不利而淋且渴者用之。以其胃中有热，腹中有寒，故变八味丸之制为此丸。见其人趺阳脉数，即胃中有热，胃热必消谷引食，大便必坚，小便必数。是其淋而且渴，为胃热中消明矣，故用栝楼以清胃热，茯苓瞿麦，以利小水。然肾中寒水之气，上入于腹，则腹中必冷，故用附子以胜其寒。方下云：以小便利腹中温为知，制方之义，可绎思也。
中满分消汤  ***************************
（东垣）
治中满，寒胀，寒疝，二便不通，四肢厥逆。食入反出，腹中寒，心下痞。下虚阴躁，奔豚不收。（或多食寒凉，及脾胃久虚之人。胃中寒，则胀满。或脏寒生满病，此汤主之。）
川乌　干姜　荜澄茄　生姜　黄连　人参　当归　泽泻　青皮　麻黄　柴胡（二钱）　草蔻仁　厚朴　黄芪　黄柏（五分）　益智仁　吴茱萸　木香　半夏　茯苓　升麻（三分）　热服。川乌二姜，吴茱澄茄，益智草蔻，除湿开郁，暖胃温肾，以祛其寒。青皮厚朴，以散其满。升麻柴胡，以升其清。茯苓泽泻，以降其浊。人参黄芪，以补其中。木香以调其气，当归以和其血。麻黄以泄其汗，半夏以燥其痰。黄柏黄连，以去湿中之热，又热因寒用也。（李东垣曰：中满治法，当开鬼门，洁净府。开鬼门者，发汗也。洁净府者，利小便也。中满者，泻之于内。谓脾胃有病，令上下分消其湿。下焦如渎，气血自然分化。如或大实大满，大小便不利者，从权以寒热药下之。）
温胃饮  ***************************
治中寒呕吐，吞酸，泄泻，不思饮食。及妇人脏寒呕恶，胎气不安等证。
白术（炒一二钱）　当归（一二钱）　人参（一二三钱）　白扁豆（炒二钱）　甘草（炙一钱）　干姜（炒黄一二钱）　陈皮（炒一钱）　如下寒带浊者，加故纸一钱。如气滞，或兼胸腹痛者。加藿香、丁香、白豆仁、砂仁、白芥子之属。如兼外邪，及肝肾之病者，加桂枝肉桂，甚者加柴胡。如脾气陷而身热者，加升麻五七分。如水泛为痰，而胸膈痞满者，加茯苓一二钱。如脾胃虚极，大呕大吐，不能止者，宜倍用参术，仍加柴胡胡椒二三分，煎熟徐徐服。如泄泻者，去当归，无滞，去陈皮。
四神丸  ***************************
治肾泻，脾泻。（肾泻者，五更时泻也。《经》曰：肾者，胃之关也。前阴利水，后阴利谷。肾属水，水旺于子。肾之阳虚，不能健闭，故将交阳分则泻也。脾泻者，脾之清阳下陷，不能运化，阑门元气不足，不能分别水谷，不痛而泻也。（阑门，在大小肠之交，主分别水谷。）两证皆由肾命火衰，不能上生脾土故也。杨仁斋曰：肾命之气交通，水谷自然克化。）
破故纸（四两酒浸一宿炒）　五味子（三两炒）　肉豆蔻（二两面里煨）　吴茱萸一两盐汤泡　用大枣百枚，生姜八两，切片，同煮。枣烂去姜，取枣肉捣丸。每服二钱，临卧盐汤下。（若平旦服之，至夜药力已尽，不能敌一夜之阴寒也。）
破故纸辛苦大温，能补相火以通君火，火旺乃能生土，故以为君。肉蔻辛温，能行气消食，暖胃固肠。五味咸能补肾，酸能涩精。吴茱辛热，除湿燥脾，能入少阴厥阴气分而补火。盖久泻皆由肾命火衰，不可专责脾胃，故大补下焦元阳，使火旺土强，泄泻自止矣。
单用破故纸肉豆蔻，名二神丸，治同。（许学士曰：有全不进食者，服补脾药皆不效。予授二神丸，顿能进食。此病不可全作脾治，盖肾气怯弱，真元衰削，是以不能化食。如釜鼎之下无火，物终不熟也。）单用五味子吴茱萸，名五味子散，治同。除五味吴茱萸，加茴香（一两）木香（五钱）姜煮枣丸，亦名四神丸。（詹疗）治同。（茴香亦暖胃之药，木香行气而实大肠，用以疏肝和脾，不使木盛克土也。薛氏医案云：脾胃虚寒下陷者，补中益气汤加木香肉果补骨脂。脾气虚寒不禁者，六君子汤加炮姜肉桂。命门火衰，脾土虚寒者，宜八味丸。脾肾气血俱虚者，十全大补汤送四神丸。大便滑利，小便秘涩，或肢体尽肿，喘嗽吐痰，为脾肾亏损，宜金匮加减肾气丸。）
乌头赤石脂丸  ***************************
（金匮）
治心痛彻背，背痛彻心。
赤石脂（煅淬）　蜀椒（一两）　乌头（炮）　附子（炮）　干姜（炮半两）　蜜丸，日三服。不知，稍加。
此乃阴寒之气，厥逆而上干，横格于胸背经脉之间，牵连痛楚，乱其气血，搅其疆界。此而用气分诸药，则转益其痛，势必危殆。仲景用蜀椒乌头，一派辛辣，以温散其险邪。然恐胸背既乱之气难安，而即于温药队中，取用干姜之泥，赤石脂之涩，以填塞厥气所横冲之新隧。俾胸之气自行于胸，背之气自行于背，各不相犯，其患乃除。此炼石补天之精义也，今人知有温气、补气、行散气诸法矣，亦知有堵塞邪气攻冲之窦，令胸背阴阳二气，并行不悖者哉。
五君子煎  ***************************
治脾胃虚寒，呕吐泄泻，而兼湿者。
人参（二三钱）　干姜（炒黄一二钱）　白术　茯苓（二钱）　甘草（炙一钱）　加陈皮一钱，名六味异功煎，证治同前，而兼微滞者。
按，此即四君子汤、五味异功散之变方也。
感应丸  ***************************
治新旧冷积泻痢等证。
木香　肉豆蔻　丁香（两半）　干姜（炮）　百草霜（一两）　杏仁（一百四十粒去皮尖）　巴豆（七十粒。去心皮膜。研去油。）　巴豆杏仁另研。同前药末和匀，用好黄蜡六两，溶化，重绢滤去渣。好酒一升，于砂锅内煮数沸，候酒冷蜡浮。用清油一两，铫内熬熟，取蜡四两，同化成汁。就铫内和前药末，乘热拌匀。丸如豆大，每服三十丸，空心姜汤下。
肉蔻逐冷消食，下气和中。丁香暖胃助阳，宣壅除癖。木香升降诸气，和脾疏肝。杏仁降气散寒，润燥消积。炮姜能逐锢冷，而散痞通关。巴豆善破沉寒，而夺门宣滞。寒积深锢，非此莫攻。百草霜和中温散，亦能消积治痢为佐也。（《医贯》曰：此方神妙不可言，虽有巴豆，不令人泻，其积自然消化。李时珍曰：一妇年六十余，溏泻五载，犯生冷油腻肉食即作痛。服升涩药，泻反甚，脉沉而滑。此乃脾胃久伤，积冷凝滞，法当以热下之。用腊匮巴豆丸五十粒，服二日遂愈。自此每用治泻痢，愈者近百人。）
九痛丸  ***************************
（金匮）
治久寒心痛，兼治卒中恶，腹胀痛，口不能言。又治连年积冷，流注心胸痛，并冷肿上气，落马坠车血疾等。
附子（三两）　生狼牙（炙香）　巴豆（去皮心膜研）　人参　干姜　吴茱萸（一两）　炼蜜丸，桐子大。酒下，强人初服三丸，日三服，弱者二丸。
仲景于胸痹证后，附九痛丸，治久寒心痛。以其久着之邪，不同暴病，故药则加峻。而汤改为丸，取缓攻，不取急荡也。久寒心痛，乃久客之剧证，即肾水乘心，脚气攻心之别名也。痛久血瘀，阴邪团结，温散药中，加生狼牙、巴豆、吴茱萸驱之，使从阴窍而出。以其邪据胸中，结成坚垒，非捣其巢，邪终不去尔。
黄芽丸  ***************************
治脾胃虚寒，或饮食不化，或时多胀满，泄泻，吞酸，呕吐等证。
人参（二两）　焦干姜（二钱）　蜜丸，芡实大，常嚼服，甚妙。加甘草二钱为散，名参姜散。治脾肺虚寒，呕吐，咳嗽，气短，小儿吐乳等证。二方或陈皮，或荜茇，或茯苓，皆可酌用。
导气汤  ***************************
治寒疝疼痛。（阴气积于内，复为寒邪所袭，营卫不调，则成疝病。囊冷结硬如石，或引睾丸而痛，名寒疝。疝有七种，寒疝、水疝、筋疝、血疝、气疝、狐疝、颓疝也。证虽见于肾，病实本于肝。以厥阴肝脉，络于阴器故也。女子小腹有块，前阴突出，及阴菌，亦同此类，但女子不名疝而名瘕。）
川楝子（四钱）　木香（三钱）　茴香（二钱）　吴茱萸（一钱汤泡）　长流水煎。
此治疝之通剂也。川楝苦寒，能入肝舒筋，使无挛急之苦，又能导小肠膀胱之热，从小水下行，为治疝之主药。木香升降诸气，通利三焦，疏肝而和脾。茴香能入肾与膀胱，暖丹田而祛冷气。吴茱萸入肝肾气分，燥湿而除寒。三者皆辛温之品，用以宣通其气，使小便下利。盖疝病多因寒湿所致，寒去则湿自除也。
附子粳米汤  ***************************
（金匮）
治腹中寒气，雷鸣切痛，胸胁逆满呕吐。
附子（一枚炮）　半夏（半升）　甘草（一两）　大枣（十枚）　粳米（半升）　以水八升，煮米熟汤成，去滓，温服一升，日三服。
腹中阴寒奔迫，上攻胸胁，以及于胃，而增呕逆。顷之胃气空虚，邪无所隔，彻入阳位，则殆矣。是其除患之机，所重全在胃气，乘其邪初犯胃，尚自能食，而用附子粳米汤以温饱其胃。胃气温饱，则土厚而邪难上越胸胁，逆满之浊阴，得温无敢留恋，必还从下窍而出。旷然无余，此持危扶颠之手眼也。
胃关煎  ***************************
治脾肾虚寒作泻或甚至久泻，腹痛不止，冷痢等证。
熟地（三五钱或一两）　山药（炒）　扁豆（炒二钱）　白术（炒）　焦干姜（一二三钱）　甘草（一二钱）　吴茱萸（制五七分）　泻甚者，加肉豆蔻一二钱，（面炒）或补骨脂亦可。气虚甚者，加人参随宜用。阳虚下脱不固者，加制附子一二三钱。腹痛甚者，加木香七八分，或厚朴八分。滞痛不通者，加当归二三钱。滑脱不禁者，加乌梅二个，或五味子二十粒。肝邪侮脾者，加肉桂一钱。
佐关煎  ***************************
治生冷伤脾，泻痢未久。肾气未损者，宜用此汤，以去寒湿安脾胃，此胃关之佐者也。
厚朴（炒）　陈皮（炒一钱）　山药（炒）　扁豆（炒）　猪苓　泽泻（二钱）　干姜（炒）　肉桂（一二钱）　甘草（七分）　如腹痛甚者，加木香三五分，吴茱萸亦可。
抑扶煎  ***************************
治气冷阴寒，或暴伤生冷，致成泻痢。凡初起气血未衰，脾胃未败，或胀满，或呕恶，皆可先用此汤。此胃关煎表里药也，宜察虚实用之。其有寒湿伤脏，霍乱邪实者，最宜用此。
厚朴　陈皮　乌药（钱半）　猪苓　泽泻（二钱）　甘草（炙一钱）　干姜（炮一二钱）　吴茱萸（制五七分）　如气滞痛甚者，加木香五七分，或砂仁亦可。血虚多痛者，加当归二钱。寒湿胜者，加苍术钱半。
天台乌药散  ***************************
治小肠疝气，牵引脐腹疼痛。（厥阴肝脉络于阴器，上入少腹。疝病，乃肝邪也。肝主筋，故牵引疼痛。小肠经络，并于厥阴。寒邪客于小肠，少腹痛引睾丸。上而不下，痛入脐腹，甚则上冲心胸，故俗亦名小肠气。古人治法，往往相类。）
巴豆（七十粒）　川楝子（十个）　乌药　木香　茴香（盐炒）　良姜（炒）　青皮（五钱）　槟榔（二个）　先将巴豆微打破，同川楝麸炒黑，去麸及巴豆，同余药为末，酒下一钱。乌药散膀胱冷气，能消肿止痛。川楝导小肠邪热，从小便下行。木香青皮，行气而平肝。良姜茴香，散寒而暖肾。槟榔性如铁石，能下水溃坚。巴豆斩关夺门，破血瘕寒积。皆行气祛湿散寒之品也。
薏苡仁附子散  ***************************
（金匮）
治胸痹缓急之证。
薏苡仁（二两）　大附子（一枚炮）　杵为散，服方寸匕，日三服。
胸中与太空相似，天日照临之所。而膻中之宗气，又赖以包举一身之气者也。今胸中之阳，痹而不舒，其经脉所过，非缓即急。失其常度，总由阳气不运，故致然也。用薏苡仁以舒其经脉，用附子以复其阳，则宗气大转，阴浊不留。胸际旷若太空，所谓化日舒长，曾何缓急之有哉。
四维散  ***************************
治脾肾虚寒，滑脱之甚，或泻痢不能止，或气血下陷。二阴血脱不禁者，无出此方之右。
人参（一两）　干姜（炒黄）　制附子（二钱）　甘草（炙一二钱）　乌梅（五分或一钱。酌其病之微甚而用之，或不用此，即四味回阳饮也。）　为末，和匀。用水拌湿，蒸一饭顷，取起烘干，再为末，每服一二钱酒温调下。
疝气方  ***************************
（丹溪）
治疝气疼痛。
吴茱　枳壳　栀子　棠球子（即山楂之小者。俱炒用。）
荔枝核煅　等分为末，空心长流水煎汤。下二钱。
吴茱入厥阴气分，温肝逐寒，山栀泻三焦火热，由膀胱出。枳壳行气而破癥，山楂散瘀而磨积。荔枝双结，形类睾丸，能入肝肾，辟寒散滞，故假之以为引也。（丹溪曰：疝病自《素问》而下，皆以为寒，世有寒而无疝者，必有说以通之可也。因思此病，始于湿热在经，郁遏至久，又感外寒，湿热被郁而作痛。只作寒论，恐有未尽。古方以乌头栀子，等分作汤，其效亦速。后因此方随证加减，无有不应，须分湿热多少而治之。又有挟虚而发者，当以参术为君，而佐以疏导，其脉沉紧而豁大者是也。按：疏导药，即桃仁、山楂、枳实、黑栀、川楝、吴茱、延胡、丁香、木香之类。山栀附子酒煎，加盐服，名栀附汤。丹溪曰：乌头治外束之寒，栀子治内郁之热。）
镇阴煎  ***************************
治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻。而失血不能止者，速宜用此，使孤阳有归，则血自安也。如治格阳喉痹上热，当以此汤冷服。
熟地（一二两）　牛膝（二钱）　甘草（炙一钱）　泽泻（钱半）　肉桂（一二钱）　制附子（一二钱或五七分）　如兼呕恶者，加干姜炒黄一二钱。如气脱倦言，而脉弱极者，宜速速多加人参，随宜用之。
橘核丸  ***************************
（济生）
治四种颓疝。（茎囊睾丸肿硬，不痛不痒，为颓疝，亦有引脐腹绞痛者。四种，肠颓、卵颓、水颓、气颓也，皆寒湿为病。）
橘核　川楝子　海藻　海带　昆布　桃仁（二两）　延胡索　厚朴　枳实　木通　桂心　木香（五钱）　酒糊丸，盐汤或酒下。
橘核木香，能入厥阴气分而行气。桃仁延胡，能入厥阴血分而活血。川楝木通，能导小肠膀胱之热，由小便下行，所以去湿。官桂能平肝暖肾，补肾命之火，所以祛寒。厚朴枳实，并能行结水而破宿血。昆布藻带，咸润下而软坚，寒行水以泄热。（湿久为热，寒久亦为热。）同为散肿消坚之剂也。（朱丹溪曰：颓疝不痛，非痛断房事与厚味不可。若苍术、神曲、山楂、白芷、川芎、枳实、半夏皆要药，又宜随时月寒热加减。有热加栀子，坚硬加朴硝，秋冬加吴茱萸。）
归气饮  ***************************
治气逆不顺，呃逆呕吐，或寒中脾肾等证。
熟地（三五钱）　茯苓　扁豆（二钱）　炮姜　丁香　陈皮（一钱）　藿香（钱半）　甘草（八分）
中气寒甚者，加制附子。肝肾虚寒者，加吴茱萸肉桂，或加当归。
暖肝煎  ***************************
治肝肾阴寒，小腹疼痛等证。
当归（二三钱）　枸杞子（三钱）　茯苓　小茴香　乌药（三钱）　肉桂（一二钱）　沉香（一钱或木香亦可）　生姜（三五片）　如寒甚者，加吴茱萸干姜，再甚者加附子。
补火丸  ***************************
治冷劳，气血枯竭，肉瘠齿落，肢倦言微。（吴鹤皋曰：凡人之身，有真火焉。寄于右肾，行于三焦，出入于甲胆，听命于天君。所以温百骸，养脏腑，充九窍者，皆此火也，为万物之父。故曰：天非此火，不能生物。人非此火，不能有生。此火一息，犹万物无父。故其肉衰而瘠，血衰而枯，骨衰而齿落，筋衰而肢倦，气衰而言微也。）
石硫黄一斤　猪大肠（二尺）　将硫黄为末，入猪肠中，烂煮三时，取出，去肠，蒸饼为丸，如梧子大。每服十丸，日渐加之。（凡服硫黄者，忌食诸禽兽血。）
硫黄，火之精也，亦号将军。（大黄至寒，亦号将军。）故用之以补火，以其大热有毒，故用猪脏烂煮以解之。庸俗之人，忌而罕用，盖不知其有破邪归正，返滞还清，消阴回阳，化魄生魂之力也。（吴鹤皋曰：戴元礼有言曰，诸凉药皆滞，惟黄连寒而不滞。诸热药皆燥，惟硫黄热而不燥。昔仁和吏早衰，服之年至九十。他如范文正公之金液丹，《得效》之玉真丸，《和剂》之来复丹、半硫丸、灵砂丹，《百选》之二气丹，《活人》之返阴丹，杨氏之紫霞丹，但所主各有攸当尔。按：人有真阳虚衰，桂附所不能补者，非硫黄不能补之。其性虽燥毒，而却疏利，与燥涩者不同。苟制炼得宜，诚为救危妙药。若用之不当，贻祸匪轻。）
附：金液丹。硫黄十两，研末，瓷盒盛。水和赤石脂封口，盐泥固济，日干。地内埋一小罐，盛水令满，安盒在内，用泥固济。慢火养七日七夜，加顶火一斤煅。取出研末，蒸饼丸，米饮下。治久寒痼冷，劳伤虚损，伤寒阴证。
来复丹。太阴元精石舶上硫黄硝石各一两，（硝黄同微炒，不可火大，柳条搅结成砂子。）五灵脂（去砂石）青皮陈皮各一两，醋和丸，米饮下。治伏暑泄泻，身热脉弱。（《玉机微义》曰：硝石性寒，佐以陈皮，其性疏快。硫黄能利人，若作暖药叶止泻，误矣。此由啖食生冷，或冒暑热，中脘闭结，挥霍变乱。此药通利三焦，分理阴阳，服之甚验。若因暑火湿热者，勿用。）
半硫丸。半夏硫黄等分，生姜糊丸。治老人虚秘，冷秘。
灵砂丹。水银三两，硫黄一两，炼成研细，糯米糊丸。治诸虚痼冷。
二气丹。硝石硫黄等分为末，石器炒成砂，再研，糯米糊丸，梧子大。每服四十丸，井水下。治伏暑伤冷，二气交错，中脘痞结，或呕或泄，霍乱厥逆。
返阴丹。治阴毒伤寒，心神烦躁，四肢逆冷。硫黄五两，硝石太阴元精石各一两，附子（炮）干姜（炮）桂心各五钱，用铁铫先铺元精末一半，次铺硝石末一半，中间盖硫黄末。又着硝石一半，盖硫黄，再以元精末盖上，用小盏合着，炭三斤，烧令得所，勿令烟出。研末，和前药末，饭丸，梧子大。每服十五至二十丸，艾汤下。汗出为度。
《本事方》破阴丹。治阴中伏阳，烦躁，六脉沉伏。硫黄水银各一两，陈皮青皮各五钱。先将硫黄入铫熔开，次下水银，铁杖搅匀，令无星。细研，糊丸，每服三十丸。如烦躁，冷盐汤下。阴证，艾汤下。
《伤寒百问方》。硫黄五钱，艾汤调下。治身冷脉微，厥而烦躁，令卧，汗出而愈。
黑铅丹。黑铅硫黄各二两，将铅熔化，渐入硫黄，候结成片，倾地上，出火毒，研至无声为度。治阴阳不升降，上盛下虚，头目眩晕。
黑锡丹  ***************************
治真元虚惫，阳气不固，阴气逆冲，三焦不和，冷气刺痛，饮食无味。腰背沉重，膀胱久冷，夜多小便，女人血海久冷，赤白带下。及阴证阴毒，四肢厥冷，不省人事。急用枣汤，吞一百粒，即便回阳。此药大能升降阴阳，补虚益元，坠痰除湿破癖。
黑锡（去滓秤）　硫黄（二两）　葫芦巴（酒浸炒）　附子（炮）　阳起石（研细水飞）　肉豆蔻（面里煨）　金铃子（蒸去皮核）　沉香　舶茴香　破故纸　木香（一两）　肉桂（半两）　用铁铫内，如常法结黑锡，硫黄砂子地上出火毒。研令极细，余药并细末和匀。自朝至暮，以研至黑光色为度。酒糊丸，如桐子大。阴干，入布袋内擦令光莹。每四十丸，空心盐姜汤下。女人艾枣汤下，急证用百丸。
喻嘉言曰：此方用黑锡，水之精，硫黄，火之精，二味结成灵砂为君，诸香燥纯阳之药为臣，用金铃子苦寒一味为反佐，用沉香引入至阴之分为使。凡遇阴火逆冲，真阳暴脱，气喘痰鸣之急证，舍此药再无他法可施。昌每用小囊佩带随身，恐遇急证，不及取药。且欲以吾身元气，温养其药，藉手效灵，厥功历历可纪。即如小儿布痘，与此药迥不相值，然每有攻之太过，如用蜈蚣、穿山甲、桑虫之类，其痘虽勃然而起，然头面遍身，肿如瓜匏，疮形湿烂难干。乃至真阳上越，气喘痰鸣，儿医撒手骇去。（昌）投此丸，领其阳气下入阴中，旋以大剂地黄汤峻补其阴，以留恋夫真阳。肌肤之热反清，肿反消，湿烂反干而成厚靥。如此而全活者，不知凡几。因附本方项下，以广用方者之识。
五德丸  ***************************
治脾肾虚寒，飧泄，鹜溏等证。或暴伤生冷，或感时气寒湿。或酒湿伤脾，腹痛作泄。或饮食失宜，呕恶，痛泄，无火等证。
补骨脂（四两酒炒）　北五味（或用肉豆蔻代之面炒）　吴茱萸（制）　木香（二两）　干姜（四五两炒）　汤浸，蒸饼丸，桐子大。每服六七十丸，甚者百余丸。白滚汤，或米汤，或人参汤俱可下。腹痛多呕者，加胡椒二两，更妙。
七德丸  ***************************
治生冷伤脾，初患泻痢，肚腹疼痛。凡年少气血未衰，及寒湿食滞，凡宜和胃者，无不神效，此即佐关煎之偏裨也。
补骨脂（炒四两）　干姜（炒焦）　苍术（炒）　台乌药　吴茱萸　木香　茯苓（一两）　神曲糊为丸，梧子大。每服七八十丸，或百丸，白滚汤下。
唐郑相国方  ***************************
治虚寒喘嗽，腰脚酸痛。
破故纸（十两。酒蒸为末。）　胡桃肉（二十两。去皮烂研。）　蜜调如饴。每晨酒服一大匙，不能饮者熟水调。忌芸台（油菜也。）羊血。
破故纸属火，入心包命门，能补相火，以通君火，暖丹田，壮元阳。胡桃属木，能通命门，利三焦，温肺润肠，补养气血，有木火相生之妙。气足则肺不虚寒，血足则肾不枯燥。久服利益甚多，不独上疗喘嗽，下强腰脚而已也。（古云：黄柏无知母，破故纸无胡桃，犹水母之无虾也。李时珍曰：命门在两肾中央，为生命之原，相火之主，肾命相通，藏精而恶燥。胡桃状颇相类，皮汁青黑，故入北方。佐破故纸润燥而调血，使精气内充，血脉通调，诸证自然愈矣。）
加杜仲一斤生姜炒，蒜四两，名青娥丸。治肾虚腰痛。（《经》曰：腰者，肾之腑。转移不能，肾将惫矣。）再加牛膝（酒浸）黄柏（盐水炒）川萆薢（童便浸）蜜丸，治同。加杜仲、葫芦巴、小茴香、萆薢，名喝起丸，治小肠气痛引腰。
复阳丹  ***************************
治阳虚呕吐，泄泻腹痛，寒疝等证。
北五味（炒）　甘草（炙）　附子（制）　炮姜　胡椒（一两）　白面（二两炒焦）　为末和匀，入温汤捣丸，桐子大。每服一钱，随证用药引下。
三气饮  ***************************
治气血亏损，风寒湿三气乘虚内侵，筋骨历节疼痛之极，及痢后鹤膝风痛等证。
当归　枸杞　杜仲（二钱）　熟地（三钱或五钱）　甘草（炙）　北细辛（或代以独活）　芍药（酒炒）　牛膝　茯苓　肉桂　白芷　附子（一钱）　生姜（三片）　如气虚者，加人参白术随宜。风寒胜者，加麻黄一二钱。此饮亦可浸酒，大约每药一斤，可用烧酒六七斤。浸十余日，徐徐服之。
寿脾煎  ***************************
（一名摄营煎）
治脾虚不能摄血等证，凡忧思郁怒积劳，及误用攻伐等药，犯损脾阴，致中气亏陷，神魂不宁，大便脱血不止，或妇人无火崩淋等证。兼呕恶尤为危候，速宜用此单救脾气，则统摄固而血自归源。此归脾汤之变方，其效如神。若犯此证，而再用寒凉，则胃气必脱，无不即毙者。
白术（二三钱）　当归　山药（二钱）　枣仁（钱半）　甘草（炙一钱）　远志（制三五分）　炮姜（一二三钱）　莲肉（去心炒廿粒）　人参（随宜一二钱。急者用一两。）　如血未止，加乌梅二个。凡畏酸者，不可用。或加地榆钱半，亦可。滑脱不禁，加醋炒文蛤一钱。下焦虚滑不禁，加鹿角霜二钱，为末，搅入药中服之。气虚甚者，加炙黄芪二三钱。气陷而坠者，加炒升麻五七分，或白芷亦可。兼溏泄者，加补骨脂一钱，炒用。阳虚畏寒者，加附子一二三钱。血去过多，阴虚气馁，心跳不宁者，加熟地人参七八钱，或一二两。
一气丹  ***************************
治脾肾虚寒，不时易泻，腹痛，阳痿，怯寒等证。此即参附汤之变方也。
人参　制附子（等分）　炼白蜜为丸，如绿豆大。每用白滚汤送下三五分，或一钱。凡药饵不便之处，或在途次，随带此丹，最妙。
九气丹  ***************************
治脾肾虚寒，如五德丸之甚者。
熟地（八两）　附子（制四两）　肉豆蔻（面炒）　吴茱萸　焦姜　补骨脂（酒炒）　荜茇　五味子（二两）　粉甘草（炙一两）　炼蜜丸，或山药糊丸，桐子大。每服六七十丸，或百丸，滚白汤下。如气虚者，加人参二两，或四两，尤妙。
圣术煎  ***************************
治饮食偶伤，或吐或泻，胸膈痞闷，或胁肋疼痛，或过用克伐等药，致伤脏气，而脉息无力，气怯神倦者，速宜用此。不得因其虚满虚痞，而畏用白术，此中虚实之机，贵乎神悟也。若痛胀觉甚者，即以此煎送神香散最妙。若用治寒湿泻，呕吐证，尤为圣药。
白术（用冬术味甘者炒五六七八钱。或一两。）　干姜（炒）　赤肉桂（一二钱）　陈皮（酌用或不用）　若治虚寒泻痢，呕吐等证，则人参甘草之类，当随宜加用。若治中虚感寒，则麻黄柴胡之类，亦随宜加用。

卷七上·消暑门  ——————————————————————————————————————————————————————————————————————————————————————————

消暑门  ***************************
（暑，本夏月之热病，《左传》：荫暍人于樾下，其名久矣，在仲景谓之中暍。凡盛暑烈日之时，或于长途，或于田野，不辞劳苦，致病头疼烦躁，肌体大热大渴等证。遇无汗者，必以得汗为正，治宜先散外邪。得汗已，方清其内。若多汗者，宜察气之虚实，火之微甚，或清或补可也。有畏暑食凉，不避寒气，或于深堂大厦，或于风地树阴，或乍热乍寒之时。不谨衣被，以致寒邪袭于肌表，而病发热恶寒，头痛无汗，身形拘急，肢体酸疼等证，惟宜温散为主，当以伤寒法治之。又有不慎口腹，过食生冷，以致寒凉伤脏，而为呕吐、泻痢、腹痛等证，治宜温中为主。苟其不分表里，不察阴阳，则杀人惨于刀刃矣。）
消暑丸  ***************************
（海藏）
治伏暑烦渴，发热头痛，脾胃不利。
半夏（一斤醋五斤煮干）　茯苓　甘草（半斤生用）　姜汁糊丸，勿见生水，热汤下。有痰，生姜汤下。
长夏炎蒸，湿土司令，故暑必兼湿。证见便秘烦渴，或吐或利者，以湿胜不得施化也。此方不治其暑，专治其湿。用半夏茯苓行水之药，少佐甘草，以和其中。半夏用醋煮者，醋能开胃散水，敛热解毒也。使暑气湿气，俱从小便下降，则脾胃和而烦渴自止矣。（热蒸其湿，是为暑。无湿则但为干热而已，非暑也。故肥人湿多，即病暑者多。瘦人火多，即病热者多。）本方一两，黄连二钱，名黄连消暑丸。治伏暑烦渴，而多热痰。
小半夏茯苓汤  ***************************
（金匮）
治卒呕吐，心下痞，膈间有水，眩悸。
方见卷七下燥湿门
四味香薷饮  ***************************
治感冒暑气，皮肤蒸热，头痛头重，或烦渴，或吐泻。
香薷（一两）　厚朴（姜汁炒）　扁豆（炒五钱）　黄连（姜炒三钱）　冷服。（香薷辛热，必冷服者，《经》所谓治温以清，凉而行之也，热服作泻。）
香薷辛温香散，能入脾肺气分，发越阳气，以散皮肤之蒸热。厚朴苦温，除湿散满，以解心腹之凝结。扁豆甘淡，能消脾胃之暑湿，降浊而升清。黄连苦寒，能入心脾，清热而除烦也。（李时珍曰：有处高堂大厦而中暑者，缘纳凉太过，饮冷太多，阳气为阴邪所遏，反中入内，故见头痛恶寒之证。用香薷以发越阳气，散水和脾则愈。王履曰：此非中暑，盖亦伤寒之类尔。按，香薷乃夏月发汗之药，其性温热，只宜于受寒之人。若暑火证服之，反成大害。凡元气虚者用之，适足以招暑。今人谓能解暑，概用代茶，是开门揖盗也。）
除扁豆，名黄连香薷饮。治中暑热盛，口渴心烦，或下鲜血。（暑邪所逼。）加茯神，治瘅疟。（独热不寒，曰瘅疟，当责之暑邪。暑先入心，故加茯神以宁心。）除黄连，加木瓜甘草香附陈皮苍术紫苏，名二香散。（盖合香苏饮香薷饮为一方也。）治外感内伤，身热腹胀。除黄连，名三物香薷饮，治伤暑呕逆泄泻。再加茯苓甘草，名五物香薷饮，驱暑和中。再加木瓜，名六味香薷饮，治中暑湿盛。再加人参黄芪白术陈皮，名十味香薷饮。治暑湿内伤，头重吐利，身倦神昏。（喻嘉言曰：伤寒夹阴，误用阳旦汤，得之便厥。伤暑夹阴，误用香薷饮，入喉便喑。后贤于香薷饮中，加人参黄芪白术陈皮木瓜，兼治内伤，诚有见也。）三物香薷饮，加羌活防风。治夏月僵仆，手足搐搦，名暑风，或再加黄芪芍药。
缩脾饮  ***************************
清暑气，除烦渴。止吐泻霍乱，及暑月酒食所伤。
扁豆（炒研）　干葛（二两）　砂仁　草果（煨去皮）　乌梅　甘草（炙四两）　每服四钱。
暑必兼湿，而湿属脾土。暑湿合邪，脾胃病矣，故治暑必先去湿。砂仁草果，辛香温散，利气快脾，消酒食而散湿。扁豆专解中宫之暑而渗湿，（湿盛则津不生而渴。）葛根能升胃中清阳而生津，（风药多燥。唯葛根能生津。）乌梅清热解渴，甘草补土和中。
大顺散  ***************************
治冒暑伏热，引饮过多，脾胃受湿，水谷不分，清浊相干，阴阳气逆，霍乱吐泻，脏腑不调。
干姜　桂　杏仁（去皮尖）　甘草　等分。先将甘草用白砂炒，次入姜杏炒过，筛去砂净，合桂为末。每服二三钱，汤点服。
夏月过于饮冷餐寒，阳气不得伸越，故气逆而霍乱吐泻也。脾胃喜燥而恶湿，喜温而恶寒。干姜肉桂，散寒燥湿。杏仁甘草，利气调脾。皆辛甘发散之药，升伏阳于阴中，亦从治之法也。（吴鹤皋曰：此方非治暑，乃治暑月饮冷受伤之脾胃尔。大蒜辛热通窍，故亦有宜用者。若系火热诸证，而投此等辛热之品，祸不旋踵矣。）
来复丹  ***************************
治伏暑泄泻，身热脉弱。
方见卷六下祛寒门补火丸附方内
枇杷叶散  ***************************
治中暑伏热，烦渴引饮，呕哕恶心，头目昏眩。
枇杷叶（去毛炙）　陈皮（去白焙）　丁香　厚朴（去皮姜汁炙五钱）　白茅根　麦门冬　干木瓜　甘草　香薷（钱半）　捣罗为末。每服二钱，水一盏，生姜三片，煎七分。温服，温汤调服亦得。如烦躁，用井花水调下。小儿三岁以下，可服五分，更量大小加减。
冷香饮子  ***************************
治伤暑口渴，霍乱，腹痛，烦躁，脉沉微，或伏。
附子（炮）　陈皮（一钱）　甘草（炙）　草果（钱半）　水盏半，姜十片，煎八分，去渣，井水顿冷服。
桂苓甘露饮  ***************************
（河间）
治中暑受湿，引饮过多，头痛，烦渴，湿热便秘。
滑石（四两）　石膏　寒水石　甘草（二两）　白术　茯苓　泽泻（一两）　猪苓　肉桂（五钱）　每服三钱，或五钱。此五苓六一之合剂，以清六腑之热也。
张子和去猪苓，减三石一半，加人参干葛（各一两）藿香木香，（各一钱）减桂只用一钱，每服三钱，亦名桂苓甘露饮。治伏暑烦渴，脉虚，水逆。（渴欲饮水，水入即吐，名水逆。）
清暑益气汤  ***************************
（东垣）
治长夏湿热炎蒸，四肢困倦，精神减少。胸满气促，身热心烦，口渴恶食，自汗身重，肢体疼痛。小便赤涩，大便溏黄，而脉虚者。（暑湿蒸人，脾土受伤，故肢倦便溏。暑热伤肺，故气促心烦，口渴，便赤。浊气在上，则生䐜胀，故胸满恶食。暑先入心，汗为心液，故自汗。湿盛，故身痛身重。寒伤形，表邪外盛，故脉大而有余。暑伤气，元气耗伤，故脉虚而不足。）
黄芪　人参　白术（炒）　苍术　神曲（炒）　青皮（麸炒）　陈皮（留白）　甘草（炙）　麦冬　五味　当归（酒洗）　黄柏（酒炒）　泽泻　升麻　葛根　姜枣煎。
热伤气，参芪益气而固表。湿伤脾，二术燥湿而强脾。火盛则金病而水衰，故用麦冬五味，以保肺而生津。（肺为水之上源，火旺克金，则金不能生水。麦冬合人参，生脉生津。）用黄柏以泻热而滋水，青皮平肝而破滞，当归养血而和阴，神曲化食而消积。升葛解肌热而升清，（清气上升。能生津液。又风能胜湿。）泽泻泻湿热而降浊，陈皮理气，甘草和中。合之以益气强脾，除湿清热也。（东垣曰：脾虚肺气先绝，故用黄芪，闭腠理，止汗益气。脾胃既虚，阴火伤其生发之气，营卫大亏，血虚以人参补之，阳旺自能生阴血也。更加当归和血，又加黄柏以救肾水。盖甘寒泻火，火减则心气得平而安也。心火乘脾，故用炙草泻火而补脾。少用，恐滋满也，中满者去之。若腹中急痛急缩者，却宜多用。咳者，去人参。为清浊相干，故以橘皮理之。长夏湿胜，故加二术泽泻，上下分消其湿热也。湿胜则食不化，炒曲辛甘，青皮辛温，消食快气。五味、麦冬、人参，甘微酸寒。泻火热而益肺金，救庚金也。《医贯》曰：有伤暑吐衄者，暑伤心，心虚不能生血，不宜过用寒凉以伤心。宜清暑益气，加丹皮、生地、犀角之类。盖暑伤心，亦伤气，其脉必虚，以参芪补气，斯无弊也。）
除青皮、泽泻、干葛，名黄芪人参汤。（东垣）治暑伤元气，注夏倦怠，胸满自汗，时作头痛。（时痛时止。为内伤证。）除白术、青皮、麦冬、五味，加茯苓、猪苓、柴胡、羌活、防风、连翘、知母，名补肝汤。（东垣）治阴汗如水，阴冷如冰，脚痿无力。
清燥汤  ***************************
（东垣）
治肺金受湿热之邪。痿躄喘促，胸满少食，色白毛败，头眩体重，身痛肢倦，口渴便秘。（《经》曰：肺者，相傅之官，治节出焉。火盛克金，则肺热叶焦，气无所主，而失其治节。故肢体或纵或缩，而成痿躄也。火上逆肺，故喘促。肺主皮毛，故色白毛败。湿热填于膈中，故胸满。壅于阳明，则食少。上升于头，则眩。注于身，则体重。流于关节，则身痛。肺受火伤，天气不能下降，膀胱绝其化源，故口渴便赤。）
黄芪（钱半）　苍术（炒一钱）　白术（炒）　陈皮　泽泻（五分）　人参　茯苓　升麻（三分）　当归（酒洗）　生地黄　麦冬　甘草（炙）　神曲（炒）　黄柏（酒炒）　猪苓（二分）　黄连（一分）　五味子（九粒）　柴胡（三分）
肺属辛金而主气，大肠属庚金而主津。燥金受湿热之邪，则寒水（膀胱）生化之源绝，源绝则肾水亏，（金不能生水。）而痿躄诸证作矣。金者，水之母也。气者，水之源也。黄芪益元气而实皮毛，故以为君。二术参苓，甘橘神曲，健脾燥湿，理气化痰，所以运动其土。土者，金之母也。麦冬五味，保肺以生津。当归生地，滋阴而养血。黄柏黄连，燥湿而清热。（黄柏合苍术，为二妙散，治痿正药。加牛膝，名三妙散。）升麻柴胡，所以升清。猪苓泽泻，所以降浊。使湿热从小便出，则燥金肃清。（肺为高清之脏。）水出高原，而诸证平矣。（朱丹溪曰：今世风病，大率与诸痿证，混同论治。古圣论风痿，条目不同，治法亦异。夫风病外感，善行数变，其病多实。发表行滞，有何不可。诸痿起于肺热，传入五脏，散为诸证。其昏惑，瘛疭，瞀闷，暴病，郁冒，蒙昧，暴喑，皆属于火。其四肢不举，足痿舌强，痰涎有声，皆属于土，悉是湿热之病，当作诸痿论治，大抵只宜补养。若以外感风邪治之，宁免实实虚虚之祸乎？或曰：《内经》治痿，独取阳明，何也？曰：只诸痿生于肺热一语，已见大意。金体燥而居上，主气，畏火者也。土性湿而居中，主四肢，畏木者也。嗜欲不节，则水失所养。火寡于畏，而侮所胜，肺得火邪而热矣。肺受热邪，则金失所养。木寡于畏，而侮所不胜，脾得木邪而伤矣。肺热则不能管摄一身，脾伤则四肢不为人用，而诸痿之病作矣。泻南方，则肺金清而东方不实，何脾伤之有。补北方，则心火降而肺金不虚，何肺热之有。故阳明实，则宗筋润，能束骨而利机关矣。治痿大法，无过于此。）
六一散  ***************************
（河间）
治伤寒中暑，表里俱热，烦躁口渴，小便不通，泻痢热疟，霍乱吐泻，下乳，滑胎，解酒热毒，偏主石淋。（暑热皆阳邪，在表则发热，在里则泻痢霍乱，在上则烦渴，在下则便秘，或热泻。火气煎灼，精结成石，则为石淋。）
滑石（六两）　甘草（一两）　为末，冷水或灯心汤调下。（丹溪曰：泄泻及呕吐，生姜汤下。）中寒者，加硫黄少许。滑石重能清降，寒能泻热，滑能通窍，淡能行水，使肺气降而下通膀胱。（火退则肺气下降。）故能祛暑住泻，止烦渴而利小便也。（小便利，则大便实，而泻自止。）加甘草者，和其中气，又以缓滑石之滑降也。其数六一者，取天一生水，地六成之之义也。（故又名天水散。刘河间曰：统治上下表里诸病，盖取其能通除上下三焦湿热也。然唯体盛湿多之人宜服之，以解暑利水，使湿热从小便出。若无湿之人而服此，则反耗其津液，而渴转甚矣，又当用生脉散。清癯无湿之人，及肥人内夹虚寒，误用六一散解暑驱湿，反促其脏腑气绝者比比。）
加辰砂少许，名益元散。镇心神，而泻丙丁之邪热也。（小肠为丙火，心为丁火。）加薄荷少许，（清肺）名鸡苏散。加青黛少许，（清肝）名碧玉散。加红曲五钱，名清六丸，治赤痢。（赤属血分受伤。红曲能调六腑之血。）加干姜五钱，名温六丸，治白痢。（白属气分受伤。干姜能散湿热之气。）加生柏叶、生车前、生藕节，名三生益元散，治血淋。加牛黄，治虚烦不得眠。除甘草，加吴茱萸一两，名吴萸六一散，治湿热吞酸。除滑石，加黄芪六两，大枣煎，热服，名黄芪六一散。治诸虚不足，盗汗消渴。（凡渴证防发痈疽。宜黄芪六一散。吞忍冬丸。）
五苓散  ***************************
治暑湿为病，发热头疼，烦躁而渴。
方见卷七下燥湿门
竹叶石膏汤  ***************************
治伤暑，发渴，脉虚。
人参白虎汤  ***************************
治太阳中暍，身热汗出，足冷恶寒，脉微而渴。
以上二方俱见卷八下泻火门
生脉散  ***************************
（千金）
治热伤元气，气短倦怠，口渴多汗，肺虚而咳。（肺主气，火热伤肺，故气短。金为火制，不能生水，故口渴。气少，故倦怠。肺主皮毛，虚故汗出。虚火乘肺，故咳。李东垣曰：津者，庚大肠所主。三伏之时，为庚金受囚。若亡津液汗大泄，湿热亢甚。燥金受囚，风木无制。故风湿相抟，骨节烦疼，一身尽痛也。凡湿热大行，金为火制，绝寒水生化之源，致肢体痿软，脚欹眼黑，最宜服之。）
人参　麦冬（五分）　五味子（七粒）
肺主气，肺气旺则四脏之气皆旺，虚故脉绝气短也。人参甘温，大补肺气而泻热为君。麦冬甘寒，补水源而清燥金为臣。五味酸温，敛肺生津，收耗散之气为佐。盖心主脉，而百脉皆朝于肺。补肺清心，则气充而脉复，故曰生脉。夏月火旺克金，当以保肺为主。清晨服此，能益气而御暑也。（李东垣曰：手阳明大肠，手太阳小肠，皆属足阳明胃。大肠主津，小肠主液。大肠小肠，受胃之阳气，乃能行津液于上焦，灌溉皮毛，充实腠理。若饮食不节，胃气不充，大肠小肠，无所禀气，故津液涸竭焉。又曰：夏月加黄芪甘草服之，令人气力涌出。）
加陈皮炙甘草，名五味子汤。蒸饼为丸，名补气丸，治肺虚少气，咳嗽自汗。加黄芪为君，甘草桔梗为佐，名补气汤。治气虚自汗，怔忡。再加茯神远志木通，名茯神汤。治脉虚，咳则心痛，喉中介介，或肿。
水葫芦丸  ***************************
治冒暑毒，解烦渴。
川百药煎（三两）　人参（二钱）　麦门冬　乌梅肉　白梅肉　干葛　甘草（半两）　为细末，面糊丸，如鸡头实大。含化一丸，夏月出行，可度一日。
按：诸葛孔明五月渡泸，深入不毛，分给此丸于军士，故名水葫芦。曹孟德遥指前有梅林，失于未备尔。
大黄龙丸  ***************************
治中暑身热头疼，状如脾寒，或烦渴，呕吐，昏闷，不食。
舶上硫黄　硝石（一两）　白矾　雄黄　滑石（五钱）　白面（四两）　五味研末，入面和匀，滴水丸，如梧子大。每服三十丸，新汲井水下。
泼火散  ***************************
（即地榆散）
治中暑昏迷，不省人事欲死者。并治伤暑烦躁，口苦舌干，头痛恶心，不思饮食，及血痢。
地榆　赤芍药　黄连　青皮（去白等分）　每服三钱，浆水调服。若血痢，水煎服。
总论消暑诸方  ***************************
喻嘉言曰：元丰朝，立和剂局，萃集医家经验之方，于中暑一门独详。以夏月暑证，五方历试，见闻广尔。其取用小半夏茯苓汤，不治其暑，专治其湿。又以半夏茯苓，少加甘草，名消暑丸。见消暑在消其湿，名正言顺矣。其香薷饮，用香薷、扁豆、厚朴为主方。热盛，则去扁豆。加黄连为君，治其心火。湿盛，则去黄连加茯苓甘草，治其脾湿。其缩脾饮，则以脾为湿所浸淫而重滞，于扁豆、葛根、甘草中，佐以乌梅、砂仁、草果以快脾，而去脾所恶之湿。甚则用大顺散、来复丹，以治暑证之多泻利者，又即缩脾之意而推之也。其枇杷叶散，则以胃为湿所窃据而浊秽，故用香薷、枇杷叶、丁香、白茅根之辛香，以安胃而去胃所恶之臭。甚则用冷香引子，以治暑证之多呕吐者，又即枇杷叶散而推之也。医者于热湿虚寒浅深缓急间，酌而用之，其利溥矣。而后来诸贤，以益虚继之。河间之桂苓甘露饮，五苓三石，意在生津液，以益胃之虚。子和之桂苓甘露饮，用人参、葛根、甘草、藿香、木香，益虚之中，又兼去浊。或用十味香薷饮，于《局方》五味中，增人参、黄芪、白术、陈皮、木瓜，益虚以去湿热。乃至东垣之清暑益气汤、人参黄芪汤，又补中实卫以去其湿热，肥白内虚之人，所宜服者也。中暑必兼躁烦热闷，东垣仿仲景竹叶石膏汤之制，方名清燥汤，仍以去湿为首务。夫燥与湿，相反者也，而清燥亦务除湿。非东垣具过人之识，不及此矣。又如益元散之去湿，而加辰砂则并去其热。五苓散之去湿，而加人参则益虚，加辰砂减桂则去热。白虎汤加人参则益虚，加苍术则胜湿。合之《局方》，则大备矣，然尚有未备焉。尝观暑风一证，其卒倒头乎中风，而不可从风门索治，《百一选方》虽有大黄龙丸，初不为暑风立法。管见从而赞之曰：有中暍昏死，灌之立苏，则其方亦可得暑风之一斑矣。倘其人阴血素亏，暑毒深入血分，进以此丸，宁不立至危殆乎。《良方》复有地榆散，治中暑昏迷不醒人事而欲死者，但用平常凉血之药，清解深入血分之暑风，良莫良于此矣。后有用之屡效，而美其名为泼火散者，知言哉。夫中天火运，流金烁石，而此能泼之。益见暑风为心火暴甚，煎熬阴血，舍清心凉血之外，无可扑灭尔。综群方而论之，因其详，故益加详焉。

卷七下·燥湿门  ——————————————————————————————————————————————————————————————————————————————————————————

燥湿门  ***************************
（湿病有出于天气者，雨露之属是也，多伤人脏气。有出于地气者，泥水之属是也，多伤人皮肉筋脉。有由于饮食者，酒酪之属是也，多伤人六腑。有由于汗液者，如大汗沾衣，不遑解换之属是也，多伤人肤腠。有湿从内生者，以水不化气，阴不从阳而然也。悉由脾肾之亏败，其为证也。在肌表，则为发热恶寒自汗。在经络，则为痹重。为筋骨疼痛，腰痛不能转侧，四肢痿弱酸痛。在肌肉，则为麻木胕肿黄疸，按肉如泥不起。在脏腑，则为呕恶胀满，小水秘涩黄赤，大便泄泻，腹痛后重，脱肛颓疝等证。凡肌表经络之病，湿由外而入者也。饮食气血之病，湿由内而生者也。此其在外者为轻，在内者为重，是固然矣。然及其甚也，则未有表湿而不连脏者，里湿而不连经者。此其湿病之变，不为不多。故凡治此者，必当辨表里，察虚实，而求其本也。然湿证虽多，而辨治之法，其要惟三。则一曰湿热，一曰寒湿，一曰风湿。盖湿从土化，而分旺四季。故时当温热，则火土合气而病为湿热。时当寒凉，则水土合德而病为寒湿，此湿病之随时令而为寒热也。其有与风相抟，而病为风湿者，其变尤为无常。凡治湿热者，宜利宜清，治寒湿者，宜燥宜温。治风湿相抟者，或微发其汗，或顾其阳虚，其法尤宜通变矣。）
五苓散  ***************************
（仲景）
治太阳病发汗后，大汗出，胃中干，烦躁不得眠。欲饮水者，少少与之，令胃气和则愈。若脉浮，小便不利，微热消渴者，此汤主之。及中风发热，六七日不解而烦，有表里证，渴欲饮水，水入即吐，名曰水逆。（表以外证未罢言，里以烦渴属腑言。邪热挟积饮上逆，故外水格而不入。）及伤寒痞满，服泻心汤不解，渴而烦躁，小便不利。（功擅荡热导饮，故亦为消痞良方。程郊倩曰：邪在上焦，而治在下焦者，使浊阴出下窍，而清阳之在上窍者，自能宣化矣。心邪不从心泻，而从小便泻，又一法也。汪讱庵曰：此乃正治，非又一法也，乃脏实而泻其腑也，）通治诸湿腹满，水饮水肿，呕逆泄泻。水寒射肺，或喘或咳。中暑烦渴，身热头痛。膀胱积热，便秘而渴。霍乱吐泻，痰饮湿疟，身痛身重。（此皆伤湿之见证也。湿胜则脾不运，土不能制水，溢于皮肤，则肿胀。并于大肠，则泄泻。水停心下，则呕逆。水寒射肺，则喘咳。暑先入心，故烦渴。五苓利小水，降心火，故兼治中暑烦渴。肺病，则金不能生水。膀胱热，则阳不能化阴，故便秘而渴。阴阳不利，则霍乱吐泻。湿胜，则身痛身重。大抵下不通利，则阴阳不能升降，而变证多矣。）
猪苓　茯苓　术（炒共十八铢）　泽泻（一两六铢半）　桂（半两。按：杂病当用桂，伤寒证中表未解者，仍当用枝，兼取解表。）　为末，每服三钱，服后多饮热水，汗出而愈。伤暑者，加朱砂灯心煎。
太阳之热，传入膀胱之腑，故口渴而便不通。《经》曰：淡味渗泄为阳，二苓甘淡，入肺而通膀胱为君。（水无当于五味，故淡能利水，茯苓走气分，猪苓走血分。然必上行入肺，清其化源而后能下降利水也。）咸味涌泄为阴，泽泻甘咸入肾膀胱，同利水道为臣。益土所以制水，故以术之苦温，健脾去湿为佐。膀胱者，津液藏焉，气化则能出矣，故以肉桂辛热为使，热因热用，引入膀胱，以化其气，使湿热之邪，皆由小水而出也，〔有大热如狂，小便不利，而用此汤者。欲使太阳随经之邪直达膀胱，由溺而出也。大热利小便，亦釜底抽薪之义。陈来章曰：治秘之道有三，一曰肺燥不能化气，故用二苓泽泻之甘淡，以泄肺而降气。一曰脾湿不能升精，故用苍术之苦温，以燥脾而升精。一曰膀胱无阳不能化气，故用肉桂之辛热，以温膀胱而化阴，使水道通利，则上可以止渴，中可以去湿，下可以泄邪热也。东垣曰：五苓散，太阳里之下药也。太阳高则汗而发之，下则引而竭之。渴者，邪入太阳本也。当下之，使从膀胱出也。（里，表之里也。太阳本，膀胱腑也。）小便利者不宜用，盖太阳病热而渴。小便若利，则胃中津液已耗，不宜再用五苓以劫夺其津液也。五苓散分阴阳，膀胱经之半表半里也。理中汤治吐泻，理中气而分阴阳也。《活人》云：脉浮大是表证，当汗。其人发热烦渴，小便赤，却当下。此是表里俱见，五苓散主之。五苓利水，何以能止渴生津。盖湿热壅于中焦，则气不得施化，故津竭而小便不通也。用五苓利其小水，则湿热下消，津回而渴止矣，亦《内经》通因通用之意。东垣曰：伤饮者，无形之气也，宜发汗利小便，以导其湿。伤食者，有形之物也，轻则消化，或损谷，重则方可吐下。若汗下之后，内亡津液，而便不利者，不可用五苓。恐重亡津液，而益亏其阴也。勿治之，便利自愈。　一切阳虚不化气，阴虚而泉竭，以致小便不利者，若再用五苓以劫其阴阳，祸如反掌，不可不慎。〕
去桂，名四苓散。（李东垣曰：无恶寒证，不可用桂。周扬俊曰：五苓为渴而小便不利者设，若不渴，则茯苓甘草汤足矣。若但渴，则四苓足矣。）加辰砂，名辰砂五苓散，并治小便不利。用二术，名二术五苓散，治寒湿。加茵陈，名茵陈五苓散，治湿热发黄，便秘烦渴。加羌活，名元戎五苓散，治中焦积热。去桂泽泻，名猪苓散。（金匮）治呕吐，病在膈上，思饮水者。但用肉桂茯苓等分，蜜丸，名桂苓丸。治冒暑烦渴，引饮过多，腹胀便赤。但用泽泻（五两）白术（二两），名泽泻汤，（金匮）治心下支饮，常苦眩冒。但用茯苓白术等分，名茯苓白术汤，治脾虚不能制水，湿盛泄泻。再加郁李仁，入姜汁服，名白茯苓汤，治水肿。加川楝子，治水疝。加人参，名春泽汤。再加甘草，（合四君子。）亦名春泽汤，治无病而渴，与病瘥后渴者。去桂，加苍术、甘草、芍药、栀子、黄芩、羌活，名二术四苓汤，通治表里湿邪，兼清暑热。倍桂加黄芪如术之数，治伤暑大汗不止。加甘草滑石栀子，入食盐，灯草煎，名节庵导赤散，治热蓄膀胱，便秘而渴。如中湿发黄，加茵陈。水结胸，加木通。合益元散，治诸湿淋沥。再加琥珀，名茯苓琥珀汤，（谦甫）治小便数而欠。（频来而短少也。）合平胃散，名胃苓汤，一名对金饮子，治中暑伤湿，停饮夹食，腹痛泄泻，及口渴便秘。（此上下分消其湿也。按：《机要》论泄泻，有属风、属湿、属寒、属火，此因于外感者也。《三因》言七情感动，脏气不平，亦致溏泻，此因于内伤者也。外则当调六气，内则当调五脏。又有因饮食所伤而泄者，法当消导。因风飧泄者，当解散。因痰积上焦，致大肠不固而泄者，当除痰。有脾胃气虚而泄者，当补中益气，使胃气升腾，而泄自止。）合黄连香薷饮，名薷苓汤，治伤暑泄泻。合小柴胡汤，名柴苓汤，治泄泻发热口渴，疟疾热多寒少，口渴心烦。以上三方，并加姜枣煎。
猪苓汤  ***************************
（仲景）
治阳明病，脉浮发热，渴欲饮水，小便不通。（成氏曰：脉浮发热，热在表也。渴欲饮水，热在里也。小便不利，热结下焦，津液不通也。《准绳》曰：此浮字，误也，是脉字下脱一不字也。《活人》云：脉浮者五苓散，脉沉者猪苓汤。按：太阳篇五苓散，阳明篇猪苓汤。桂术辛甘为阳，主外。阿胶滑石，甘寒为阴，主内。若脉浮则当用五苓，不当用猪苓矣。少阴篇，下利六七日，咳而呕渴，心烦不得眠者，猪苓汤主之。虽不言脉沉，然少阴之脉必沉也。以此推之，成氏随文误释，明矣。）少阴病，下利六七日，咳而呕渴，心烦不得眠。（下利不渴者，里寒也。渴者，阳邪入里。心烦不眠，知挟热也。咳而渴呕，有停饮也。渴而下利，知小便必不利，是热邪已入膀胱也。宜利小便，则热降而便实。）通治湿热黄疸，口渴溺赤。（五苓泻湿胜，故用桂术。猪苓泻热胜，故用滑石。）
猪苓　茯苓　泽泻　滑石　阿胶（一两）
热上壅，则下不通。下不通，热益上壅。又湿郁为热，热蒸更为湿。故心烦而呕渴，便秘而发黄也。淡能渗湿，寒能胜热，茯苓甘淡，渗脾肺之湿。猪苓甘淡，泽泻咸寒，泻肾与膀胱之湿。滑石甘淡而寒，体重降火，通行上下之湿。阿胶甘平润滑，以疗烦渴不眠。要使水道通利，则热邪皆从小便下降，而三焦俱清矣。吴鹤皋曰：以诸药过燥，故又加阿胶以存津液。（王好古曰：滑石为至燥之剂。徐之才曰：燥可去湿，桑白皮赤小豆之类是也，盖皆以行水之药为燥也。）
茯苓甘草汤  ***************************
（仲景）
治伤寒水气乘心，厥而心下悸者，先治其水，隙治其厥，不尔，水渍入胃，必作利也。（太阳证饮水过多，水停心下，必悸。火畏水，故心惕惕然动不自安也。）亦治伤寒汗出不渴者。（《经》曰：伤寒汗出而渴者，五苓散主之。不渴者，茯苓甘草汤主之。汗而不渴，为邪未入里，故但解表利水，而兼和中。）亦治膀胱腑咳，咳而遗溺。
茯苓　桂枝（二两）　甘草（一两）　生姜（三两）
淡能渗水，甘能宁心助阳，故用茯苓。辛能散饮，温能发汗解肌，故用姜桂。益土可以制水，甘平能补气和中，故用甘草。
去生姜，加白术，名茯苓桂枝白术甘草汤（仲景）。　治伤寒吐下后，心下逆满，气上冲胸，起则头眩，脉沉紧。发汗则动经，身为振摇者。（逆满气冲，寒邪伏饮，上搏于膈也，故令头眩。沉为在里，且既经吐下，复发其汗，则阳益虚，而津液耗，故振摇也。与此汤导饮和中，益阳固卫。）《金匮》用治心下有痰饮，胸胁支满目眩。
肾着汤  ***************************
（金匮　一名甘姜苓术汤）
治伤湿，身重腹痛，腰冷不渴，小便自利，饮食如故，病属下焦。（肾主水，湿性下流，必舍于其所合而归于坎。势也，腰为肾之腑，冷湿之邪，着而不移，故腰冷身重，是着痹也。此由身劳汗出，衣里冷湿，久久得之。）《宣明》用治胞痹，膀胱热痛，涩于小便，上为清涕。（风寒湿邪，客于胞中，气不能化，故水道不通。足太阳经，上额络脑。太阳经气不得下行，上入脑而流于鼻，则为清涕。）
干姜（炮）　茯苓（四两）　甘草（炙）　白术（炒二两）　有寒者，加附子。《经心录》加肉桂、泽泻、杜仲、牛膝，治同。
喻嘉言曰：腰冷如坐水中，非肾之精气冷也，故饮食如故，便利不渴且与肠胃之腑无预，况肾脏乎。故但用甘温从阳，淡渗行水之药，足矣。
小半夏加茯苓汤  ***************************
（金匮　三因名大半夏汤）
治卒呕吐，心下痞，膈间有水，眩悸。（水气上逆则呕，停膈间则痞，上干于头则眩，凌于心则悸。）
半夏（一升）　生姜（半斤）　茯苓（三两）　半夏生姜，行水气而散逆气，能止呕吐。茯苓宁心气而泄肾邪，能利小便。火因水而下行，则悸眩止而痞消矣。
除茯苓，名小半夏汤（金匮。）治支饮，呕吐不渴，亦治黄疸。（《金匮》云：呕家本渴，渴者为欲解，今反不渴，心下有支饮故也，小半夏汤主之。呕吐津液去必渴，不可因渴而遽以为热。）除茯苓生姜，加人参白蜜，名大半夏汤。《金匮》治反胃，食入即吐。（东垣曰：辛药生姜之类治呕吐，但治上焦气壅表实之病。若胃虚谷气不行，胸中闭塞而呕者，唯宜益胃推扬谷气而已。勿作表实，用辛药泻之。故服小半夏汤不愈者，服大半夏汤立愈，此仲景心法也。）
越婢汤  ***************************
（金匮）
治风水恶风，一身悉肿，脉浮不渴，续自汗出，无大热者。（《经》曰：肝肾并沉为石水，并浮为风水，水在皮肤，故脉浮，里无热，故不渴。病本于风，故汗出恶风无大热者，热未尽退也。）
麻黄（六两）　石膏（八两）　生姜（三两）　甘草（二两）　大枣（十二枚）　恶风者，加附子。
风水在肌肤之间，用麻黄之辛热以泻肺，石膏之甘寒以清胃。（肺主通调水道，胃主分别水谷。）甘草佐之，使风水从毛孔中出。又以姜枣为使，调和营卫，不使其太发散耗津液也。（胃为十二经之主，脾治水谷，为卑脏，若婢。《经》曰：脾主为胃行其津液，是方名越婢者，以发越脾气，通行津液。外台一名越脾汤，即此义也。）
防己黄芪汤  ***************************
（金匮）
治风水，脉浮身重，汗出恶风，及诸风诸湿，麻木身痛。（东垣曰：麻木为风，人皆知之，细核则有区别。如久坐亦麻木，绳缚之人亦麻木，非有风邪，乃气不行也。当补肺气，麻木自去矣。亦有因气虚而风邪入而踞之，所以风为虚象，气虚其本也。）
防己　黄芪（一两）　白术（七钱半）　甘草（炙五钱）　每服五钱。加姜枣煎。腹痛加芍药，喘加麻黄。有寒加细辛，气上冲加桂枝。热肿加黄芩，寒多掣痛加姜桂。湿盛加茯苓苍术，气满坚痛加陈皮枳壳苏叶。
防己大辛苦寒，通行十二经，开窍泻湿，为治风肿水肿之主药。黄芪生用达表，治风注肤痛，温分肉，实腠理。白术健脾燥湿，与黄芪并能止汗为臣。防己性险而捷，故用甘草甘平以缓之，又能补土制水为佐。姜枣辛甘发散，调和营卫为使也。
去白术姜枣，加茯苓（为君）桂枝，名防己茯苓汤。（金匮）治水在皮肤，四肢聂聂而动，名皮水。（防己行经络，茯苓善渗泄，黄芪达皮肤，桂枝走肢节。按：五水，脉浮恶风，骨节疼痛，名风水。脉浮胕肿，按之没指，其腹如鼓，不恶风不渴，名皮水，当发其汗。又云恶寒不渴，名风水。不恶寒而渴，名皮水。假令皮水不渴，亦当发汗。脉沉迟自喘，名正水。脉沉，腹满不喘，水积胞中，坚满如石，名石水。脉沉迟发热，胸满身肿，汗如柏汁，名黄汗。）
加味肾气丸  ***************************
（金匮肾气丸即桂附八味丸，治妇人转胞，无车前牛膝。）
治脾肾大虚，肚腹胀大，四肢浮肿，喘急痰盛，小便不利，大便溏黄，已成蛊证。亦治消渴，饮一溲一。（《经》曰：肾者，胃之关也。关门不利，故聚水而从其类也。上下溢于皮肤，则为胕肿。肾消者，肾水衰竭。龙雷之火，不安其位。上炎于肺，消渴引饮。饮入于胃，下无火化，直入膀胱，故饮一溲一也。用桂附辛热，引真火归元。地黄纯阴，壮真水滋肾，为治下消之剂。）
熟地黄（四两）　茯苓（三两乳拌）　山药（微炒）　丹皮（酒洗）　山萸肉（酒润）　泽泻（酒浸）　牛膝（酒浸）　车前子（微炒）　肉桂（一两）　附子（制熟五钱）　蜜丸。
土为万物之母，脾虚则土不能制水而洋溢。水为万物之源，（天一生水。）肾虚则水不安其位而妄行，以致泛滥皮肤肢节之间。因而攻之，虚虚之祸，不待言矣。（《经》曰：毋盛盛，毋虚虚，贻人祸殃。）桂附八味丸，滋真阴而能行水，补命火因以强脾。（桂附补命门火，火能生土，土强则能防水。阳能化阴，阴化则便溺通。）加车前，利小水而不走气。加牛膝，益肝肾藉以下行，使水道通而肿胀已，又无损于真元也。（喻嘉言曰：胃为水谷之海，五脏六腑之源。脾不能散胃之水精于肺而病于中，肺不能通胃之水道于膀胱而病于上，肾不能司胃之关时其输泄而病于下，以致积水浸淫，无所底止。又曰：按此方济生以附子为君，此薛新甫重订以茯苓为君。然肾之关门不开，必以附子回阳，蒸动肾气，其关始开。胃中积水始下，以阳主开故也。关开，即不用茯苓、牛膝、车前，而水亦下。关闭，即车前茯苓用至无算，抑莫之如何矣。用方者将君附子乎？抑君茯苓乎？张景岳曰：水肿证，乃脾肺肾三脏相干之病。盖水为至阴，故其本在肾。水化于气，故其标在肺。水惟畏土，故其制在脾。今肺虚则气不化精而化水，脾虚则土不制水而反克，肾虚则水无所主而妄行。求古治法，惟《金匮》内加减肾气汤，为对证之方。予屡用之，无不见效。此虽壮水之剂，而实即脾肺肾三脏之正治也。盖肾为先天生气之源，若先天元气亏于下，则后天胃气失其所本。而由脾及肺。治节所以不行，是以水积于下，则气壅于上，而喘胀由生。但宜峻补命门，使气复元，则三脏必皆安矣。今论其方，如所用桂附，以利阴中之滞。熟地、山药、山茱，以养阴中之水也。茯苓、泽泻、车前，以化阴中之阳也。此能使气化于精，即所以治肺也。补火生土，即所以治脾也。壮水通窍，即所以治肾也。补而不滞，利而不伐。凡病水肿于中年之后，及气体本弱者，但能随证加减用之，其应如响，诚诸方之第一，更无出其右者。又曰：肿胀之治，凡脾肾虚证，如前论加减肾气汤者，诚然善矣。然用之之法，犹当因此扩充，不宜执也。余尝治一陶姓之友，年逾四旬，因患伤寒，为医误治，危在呼吸。乃以大剂参附熟地之类，幸得挽回。愈后喜饮，未及两月，忽病足股尽肿，胀及于腹，按之如鼓，坚而且硬。因其前次之病，中气本伤。近日之病，又因酒湿，度非加减肾气汤不可。遂连进数服，虽无所碍，然终不见效。人皆料其必不可治，余熟计其前后病因，本属脾肾大虚，而今兼以渗利，未免减去补力，亦与实漏卮者何异。元气不能复，病必不能退，遂悉去利水等药，而专用参附理阴煎。仍加白术大剂与之，三剂而足肿渐消，二十余剂而腹胀尽退。自后凡遇全虚者，悉用此法，无一不效。）
舟车丸  ***************************
（河间仿仲景十枣例制此汤，治一切水湿，）
治水肿水胀，形气俱实。（肿胀者，水道壅遏也。形气俱实者，口渴，面赤，气粗，腹坚，大小便秘也。阳水先肿上体，肩背手膊，手三阳经。阴水先肿下体，腰腹胫胕，足三阴经。肿属脾，胀属肝，肿则阳气犹行。如单胀而不肿者，名鼓胀。为木横克土，难治。肿胀朝宽暮急为血虚，暮宽朝急为气虚，朝暮俱急为气血俱虚。肿胀由心腹而散四肢者吉，由四肢而入心腹者危。男自下而上，女自上而下者，皆难治。肿胀唇黑，则伤肝。缺盆平，则伤心。脐出，则伤脾。足心平，则伤肾。背平，则伤肺，皆不可治。腹胀身热脉大者，是逆也，多死。）
黑牵牛（炒四两）　大黄（二两酒浸）　甘遂（面裹煨）　大戟（面裹煨）　芫花（醋炒）　青皮（炒）　橘红（一两）　木香（五钱）　轻粉（一钱）　水丸。
牵牛、大黄、大戟、芫花、甘遂，皆行水之厉剂，能通行十二经之水。然肿属于脾，胀属于肝，水之不行，由于脾之不运，脾之不运，由于木盛而来侮之，是以不能防水而洋溢也。青皮木香，疏肝泻肺而健脾，与陈皮均为导气燥湿之品，使气行则水行，脾运则肿消也。轻粉无窍不入，能去积痰，故少加之，然非实证，不可轻投。
减芫花、大戟、青皮、陈皮、木香，加芒硝郁李仁，名浚川散。姜汤下五分，治同。
疏凿饮子  ***************************
治遍身水肿，喘呼口渴，大小便秘。（上证为湿热甚而气实也。此为阳水。阳水见阳证。脉必沉数。阴水见阴证。脉必沉迟。）
羌活　秦艽　槟榔　商陆　椒目　大腹皮　茯苓皮　木通　泽泻　赤小豆　等分。加姜皮煎。
外而一身尽肿，内而口渴便秘，是上下表里俱病也。羌活秦艽，解表疏风，使湿以风胜，邪由汗出，而升之于上。腹皮苓皮姜皮，辛散淡渗，所以行水于皮肤。（以皮行皮。）商陆槟榔椒目赤豆，去胀攻坚，所以行水于腹里。木通泻心肺之水，达于小肠。泽泻泻脾肾之水，通于膀胱。（二药泻水。实泻火也。）上下内外，分消其势，亦犹神禹疏江凿河之意也。
实脾饮  ***************************
（严氏）
治肢体浮肿，色悴声短，口中不渴，二便通利。（脾胃虚寒，土不能制水，故水妄行而浮肿。以无郁热，故口不渴，而便不秘，此为阴水。严氏曰：治阴水发肿，用此先实脾土。）
白术（土炒）　茯苓　甘草（炙）　厚朴（姜炒）　大腹子　草豆蔻　木香　木瓜　附子　黑姜　加姜枣。
脾虚故以白术甘草补之，脾寒故以姜附草蔻温之，脾湿故以大腹茯苓利之，脾滞故以木香厚朴导之。然土之不足，由于木之有余。木瓜酸温，能于土中泻木，兼能行水。与木香同为平肝之品，使木不克土而肝和，则土能制水而脾实矣。（水病当以健脾为主，使脾实而气运，则水自行。宜参苓为君，视所挟证加减。苟徒用利水药，多致不救。《医贯》曰：治肿满先以脾土为主，宜补中益气汤六君子汤。或疑水胀喘满而用补剂，不益胀满乎。曰肺气既虚，不可复行其气。肾水既衰，不可复利其水。服补剂，初觉不快，过时药力得行，渐有条理矣。喻嘉言曰：治水以实脾为先，不但阴水为然。然阴水者，少阴肾中之真阳衰微，不能封闭而泛滥无制尔。方中不用桂而用厚朴大腹，尚有可议。）
麦门冬汤  ***************************
治水溢高原，肢体皆肿。（《经》曰：三焦者，决渎之官，水道出焉。上焦不治，水溢高原。中焦不治，水停中脘。下焦不治，水蓄膀胱。）
麦门冬（五十枚姜炒）　粳米（五十粒）
吴鹤皋曰：肺非无为也。饮食入胃，游溢精气，上输于脾，脾气散精，上归于肺，通调水道，下输膀胱。肺热则失其下降之令，以致水溢高原，淫于皮肤，而为水肿。医罕明此，实脾导水，皆不能愈。故用麦冬清肺，开其下降之源。粳米益胃，培乎生金之母，此治病必求其本也。或问：此证何以辨之。曰：肢体皆肿，小腹不急，初起便有喘满，此其候也。
五皮饮  ***************************
（澹寮）
治水病肿满，上气喘急，或腰以下肿。
五加皮　地骨皮　茯苓皮　大腹皮　生姜皮　一方五加易陈皮，罗氏五加易桑白皮，治病后脾肺气虚，而致肿满。
五加祛风胜湿，地骨退热补虚，生姜辛散助阳。水为阴邪，大腹下气行水，茯苓渗湿健脾，于散泻之中，犹寓补助之意。皆用皮者，水溢皮肤，以皮行皮也。
大分清饮  ***************************
治积热秘结，小水不利，或致腰腹下部极痛，或湿热不利。黄疸，溺血，邪热蓄血，腹痛淋闭等证。
茯苓　泽泻　木通（二钱）　猪苓　栀子　枳壳　车前子（一钱）　如内热甚者，加黄芩、黄柏、龙胆之属。如大便坚硬胀痛者，加大黄二三钱。如黄疸小水不利，热甚者，加茵陈二钱。如邪热蓄血腹痛者，加红花青皮各一钱五分。
小分清饮  ***************************
治小水不利，湿滞胀肿，不能受补等证。
茯苓　泽泻　猪苓（二三钱）　米仁（二钱）　枳壳　厚朴（一钱）　如阴虚，水不能达，加生地牛膝各二钱。如黄疸者，加茵陈二钱。无内热而寒滞不行者，加肉桂一钱。
萆薢分清饮  ***************************
治阳虚白浊，小便频数，漩白如油，名曰膏淋。（肾气虚，不能管束，而小便数。膀胱有热，则水道涩，而清浊不分。或败精渗入胞中，及服热药饮食，痰积渗入，皆成淋浊。）
川萆薢　石菖蒲　乌药　益智仁（等分）　甘草梢（减半）　入盐服。一方加茯苓。萆薢能解阳明厥阴湿热，去浊而分清。（史国信曰：若欲兴阳，先滋筋力。若欲便清，先分肝火。萆薢能泄阳明之湿，入厥阴清肝火。）乌药能疏邪逆诸气，逐寒而温肾。益智脾药，兼入心肾，固肾气而散结。（乌药益智等分，山药糊丸，名缩泉丸。盐汤下，治便数。）石菖蒲开九窍而通心，甘草梢达茎中而止痛，使湿热去而心肾通，则气化行而淋浊止矣。此以疏泄而为禁止者也。
琥珀散  ***************************
治气淋，血淋，膏淋，砂淋。（心肾气郁，清浊相干。热蓄膀胱，溺涩而痛曰淋。气淋，便涩余沥。血淋，尿血而痛。膏淋，便出如膏。砂淋，精结成石。劳淋，遇劳即发。冷淋，寒战后溲。大抵多属于热，热甚生湿，则水液浑浊而为淋。若冷气滞于膀胱而作淋者，十无一二也。）
滑石（二钱）　琥珀　木通　萹蓄　木香　当归　郁金（炒一钱）　为末服。
滑石滑可去着，利窍行水。萹蓄苦能下降，利便通淋。琥珀能降肺气，通于膀胱。木通能泻心火，入于小肠。（小肠为心之腑，主热者也。诸热应于心者，其水必自小肠渗入膀胱，《经》所谓胞移热于膀胱，则癃溺血是也。）血淋由于血乱，当归能引血归经。气淋由于气滞，木香能升降诸气。诸淋由心肝火盛，郁金能凉心散肝，下气而破血也。（大法郁金琥珀开郁，青皮木香行气，蒲黄牛膝破血，黄柏生地滋阴。东垣用药凡例，小腹痛，用青皮疏肝，黄柏滋肾，盖小腹小便，乃肝肾部位。）
茵陈蒿汤  ***************************
（仲景）
治伤寒阳明病，但头汗出，腹满口渴，二便不利，湿热发黄，脉沉实者。（《经》曰：阳明病发热汗出，此为热越，则不发黄。若但头汗，身无汗，小便不利，渴引水浆，此为瘀热在里，必发黄。黄者，脾胃之色也。热甚者，身如橘色，汗如柏汁。头为诸阳之会，热蒸于头，故但头汗，而身无汗。夫热外越则不里郁，下渗则不内存。今便既不利，身又无汗，故郁而为黄。内有实热，故渴。热甚则津液内竭，故小便不利。凡瘀热在里，热入血室，及水结胸，皆有头汗之证。乃伤寒传变，故与杂病不同。湿在经，则日晡发热鼻塞。在关节，则身痛。在脏腑，则濡泄，小便反涩，腹或胀满。湿热相抟，则发黄。热胜，色明而便燥。湿胜，色晦而便溏。又黄病与湿病相似，但湿病在表，一身尽痛，黄病在里，一身不痛。）
茵陈（六两）　大黄（二两）　栀子（十四枚炒）
茵陈发汗利水，以泄太阴阳明之湿热，故为治黄主药。栀子为臣，大黄为佐，分泄前后，则腹得利而解矣。（茵陈栀子，能导湿热由小便出，大黄能导湿热由大便出。）
大黄易黄连，名茵陈三物汤，治同。加厚朴枳实黄芩甘草，入生姜灯草煎，名茵陈将军汤（节奄，）治同。去栀子大黄，加附子干姜，治寒湿阴黄。（前证为阳黄，如身黄而色暗者为阴黄，宜此汤。黄疸，小便黄赤不利，为里实，宜利小便，或下之。无汗为表实，宜汗之，或吐之。若小便清，是无热也。仲景云：发黄小便自利，当与虚劳门小建中汤。自利腹满而喘，不可除热，而除之必哕，小半夏汤主之。王海藏曰：内感伤寒，劳役形体，饮食失节，中州变寒，病生黄，非外感而得。只宜理中大小建中等方，不可用茵陈。）
禹功散  ***************************
（子和）
治寒湿水疝，阴囊肿胀。（囊如水晶，阴汗不绝，谓水疝。盖得之醉后而使内，寒湿乘肾虚而流入也。）二便不利。（寒湿所凝。不得施化也。）
黑牵牛（四两）　茴香（一两炒）为末。每一钱，姜汁调下，或加木香一两。
黑牵牛辛烈，能达右肾命门。走精隧，行水泄湿，兼通大肠风秘气秘。茴香辛热温散，能暖丹田，祛小肠冷气。同入下焦，以泄阴邪也。
升阳除湿防风汤  ***************************
（东垣）
治大便秘塞，或里急后重，数至圊而不能便，或有白脓，或血。慎勿利之，利之则必至重病，反郁结而不通矣。以此汤升举其阳，则阴自降矣。（通大便有用升麻者，即此意也。）
苍术（泔浸四钱）　防风（二钱）　茯苓　白术　芍药（一钱）　如胃寒，泄泻肠鸣，加益智半夏各五分，姜枣煎。
苍术辛温燥烈，升清阳而开诸郁，故以为君。白术甘温，茯苓甘淡，佐之以健脾利湿。防风辛温，胜湿而升阳。白芍酸寒，敛阴而和脾也。（刘宗厚曰：饮食入胃，输精心肺，气必上行，然后下降。若脾胃有伤，不能上升，反下流肝肾，而成泄利者。法当填补中气，升之举之。不可疏下，此东垣发前人所未发也。）
羌活胜湿汤  ***************************
（局方）
治湿气在表，头痛，头重，或腰脊重痛，或一身尽痛，微热昏倦。（湿气在表，外伤于湿也。湿邪着于太阳，则头项腰脊痛。着于太阴，则肩背痛。着于阴阳之经，则一身尽痛，惟着故痛且重也。湿郁则为热，然湿乃阴邪，故微热而昏倦也。东垣曰：头痛脊强，乃太阳之经气不行也，此汤主之。）
羌活　独活（一钱）　川芎　藁本　防风　甘草（炙五分）　蔓荆子（三分）　如身重，腰中沉沉然，中有寒湿也，加酒洗汉防己附子。
《经》曰：风能胜湿，羌独防藁芎蔓，皆风药也。湿气在表，六者辛温升散，又皆解表之药，使湿从汗出，则诸邪散矣。（藁本善治太阳寒湿，荆防善散太阳风湿。二活祛风胜湿，兼通关节。川芎能升厥阴清气，上治头痛。甘草助诸药，辛甘发散为阳，气味甘平，发中有补也。）若水湿在里，则当用行水渗泄之剂。（喻嘉言曰：《经》曰：湿上甚为热，表之则易，下之则难，故当变常法而为表散。吴鹤皋曰：脾弱湿伤者，二陈平胃之类主之。湿盛濡泄者，五苓六一之类主之。水肿发黄者，五皮茵陈之类主之。今湿流关节，非前药所宜矣。无窍不入，唯风为能，故凡关节之病，非风药不能到也。三因用此汤，加柴胡五分，治卧而多惊悸，多厌溲者，邪在少阳厥阴也。如淋，加泽泻五分。《经》曰：肝肾之病同一治，此下焦风寒，三经合病，非风药行经不可也。）
除独活、蔓荆、川芎、甘草，加升麻苍术，名羌活除湿汤。治风湿相抟，一身尽痛。除川芎，加黄芪、当归、苍术、升麻，名升阳除湿汤。治水疝肿大，阴汗不绝。再加麦芽、神曲、猪苓、泽泻，除当归黄芪，亦名升阳除湿汤（东垣），治脾虚泻痢。
大橘皮汤  ***************************
治湿热内攻，心腹胀满，小便不利，大便滑泻。（小水并于大肠，故小便不利，而大便滑泻。）及水肿等证。
滑石（六钱）　甘草　赤茯苓（一钱）　猪苓　泽泻　白术（土炒）　桂（五分）　陈皮（钱半）　木香　槟榔（三分）　加姜煎，每服五钱。
赤茯、猪苓、泽泻，泻火行水，白术补脾，肉桂化气，此五苓散也。滑石清热利湿，甘草泻火调中，此六一散也。湿热内甚，故加槟榔，峻下之药，陈皮木香，行气之品，使气行则水行，以通小便而实大便也。
八正散  ***************************
（局方）
治湿热下注，咽干口渴，少腹急满，小便不通。（湿热下注，小腹急满，则小便当行矣。而卒不行者，热秘之也。）或淋痛尿血，或因热为肿。
车前子　木通　瞿麦　萹蓄　滑石　甘草梢　栀子（炒黑）　大黄　加灯草煎，一方加木香。
木通灯草，清肺热而降心火。肺为气化之原，心为小肠之合也。车前清肝热而通膀胱，肝脉络于阴器，膀胱津液之腑也。瞿麦萹蓄，降火通淋，此皆利湿而兼泻热者也。滑石利窍散结，栀子大黄，苦寒下行，此皆泻热而兼利湿者也。甘草梢者，取其径达茎中，甘能缓痛也。虽治下焦而不专于治下，必三焦通利，水乃下行也。（朱丹溪曰：小便不通，有热，有湿，有气结于下。宜清，宜燥，宜升，有隔二隔三之治。如不因肺燥，但膀胱有热，则泻膀胱，此正治也。如因肺燥不能生水，则清金，此谓隔二。如因脾湿不运而精不升，故肺不能生水，则当燥脾健胃，此谓隔三。车前子茯苓，清肺也。黄柏黄芩，泻膀胱也。苍术白术，燥脾健胃也。又曰：小便不通，属气虚，血虚，实热，痰闭。皆宜吐之，以升其气，气升则水自降。气虚，用参术升麻等，先服后吐，或就参芪药中调理吐之。血虚，用四物汤，先服后吐，或就芎归汤探吐之。痰多，二陈汤先服后吐，或加香附木通。实热，当利之，或八正散，盖大便动，则小便自通矣。或问以吐法通小便，其理安在？曰：譬如滴水之器，上窍闭，则下窍无自以通。必上窍开，而下窍始出也。）
当归拈痛汤  ***************************
（东垣）
治湿热相抟，肢节烦痛，肩背沉重。或遍身疼痛，或脚气肿痛，脚膝生疮，脓水不绝。及湿热发黄，脉沉实紧数动滑者。（湿则肿，热则痛。足膝疮肿，湿热下注也。发黄，湿热熏蒸脾胃也。脚气多主水湿，亦有夹风夹寒之异。湿热胜而为病，或成水泡疮，或成赤肿丹毒，或如疝气攻上引下，俱可用此汤损益为治。凡手足前廉属阳明，后廉属太阳，外廉属少阳，内廉属厥阴，内前廉属太阴，内后廉属少阴。以臂贴身垂下，大指居前，小指居后定之。手足痛者，当分是何经络，用本经药为引，行其气血则愈。太阳羌活防风，阳明升麻、白芷、葛根，少阳柴胡，厥阴吴茱萸、川芎、青皮，太阴苍术白芍，少阴独活细辛。）
茵陈（酒炒）　羌活　防风　升麻　葛根　苍术　白术　甘草（炙）　黄芩（酒炒）　苦参（酒炒）　当归　猪苓　泽泻　知母　一方加人参。
羌活透关节，防风散留湿，为君。升葛味薄，引而上行，苦以发之。白术甘温和平，苍术辛温雄壮，健脾燥湿为臣。湿热相合，肢节烦痛。苦参黄芩，知母茵陈，苦寒以泄之，酒炒以为因用。血壅不流则为痛，当归辛温以散之。人参甘草甘温，补养正气，使苦寒不伤脾胃。治湿不利小便，非其治也。猪苓泽泻，甘淡咸平，导其留饮为佐。上下分消其湿，使壅滞得宣通也。（《玉机微义》曰：此方东垣本为治脚气湿热之剂，后人用治诸疮，甚验。）
防己饮  ***************************
治脚气，足胫肿痛，憎寒壮热。（脚气自外感得者，山岗雨水，或履湿热之地。自内伤得者，生冷茶酒，油面湿热之毒。有湿有热。湿性下流，故注于足。湿热分争，湿胜则憎寒，热胜则壮热。有兼头痛诸证者，状类伤寒，但胫肿掣痛为异尔。此病忌用补剂及淋洗，以湿热得补增剧也，亦不宜大泻，治之喜通而恶寒。若脚气冲心，喘急不止，呕吐不休者死。水凌火故也。先痛而后肿者，气伤血也。先肿而后痛者，血伤气也。筋脉弛张肿痛者，名湿脚气，宜利湿疏风。卷缩枯细，不肿而痛者，名干脚气，即热也，宜润血清燥。）
防己　木通　槟榔　生地（酒洗）　川芎　白术（炒）　苍术（盐炒）　黄柏（酒炒）　甘草梢　犀角　热加黄芩，时令热加石膏。肥人有痰加竹沥姜汁，或南星。大便秘加桃仁红花，小便赤涩加牛膝，或木瓜薏苡仁。
防己行水疗风，泻下焦之湿热。槟榔攻坚利水，坠诸药使下行。木通降心火，由小肠出。草梢泄脾火，径达肾茎。黄柏生地，滋肾阴而凉血解热。苍白二术，燥脾湿而运动中枢。肿由血郁，川芎行血中之气。痛由肝实，犀角凉心而清肝。合之以清热利湿，消肿止痛也。
苍术丸  ***************************
治寒湿在脾，泄泻久不能愈者。
真茅山苍术（米泔浸一宿。切炒。如无。即以好白术代之。八两。）破故纸（酒浸晒干炒）　白芍（炒黄四两）　厚朴（姜汁炒）　云苓（二两）　甘草（炙）　川椒（去闭口者炒出汗）　小茴香（炒一两）　为末，糯米糊为丸，桐子大。每服食远，清汤下七八十丸。

卷八上·润燥门  ——————————————————————————————————————————————————————————————————————————————————————————

润燥门  ***************************
（《内经》病机一十九条，独遗燥气，他凡秋伤于燥，皆谓秋伤于湿。历代诸贤，随文作解，弗察其讹，赖喻嘉言特为正之。大意谓春伤于风，夏伤于暑，长夏伤于湿，秋伤于燥，冬伤于寒。觉六气配四时之旨，与五运不相背戾，而千古之大疑，始一抉也。夫燥金所伤，本摧肝木，甚则自戕肺金。盖肺金主气，而治节行焉。此惟土生之金，坚刚不挠，故能生杀自由，纪纲不紊。若病起于秋而伤其燥，金受火刑，化刚为柔，方圆且随型埴，欲仍清肃之旧，其可得耶。《经》谓：咳不止而出白血者死。白血，谓色浅，血而似肉似肺者，非肺金自削。何以有此？试观草木菁英可掬，一乘金气，勿焉改容，焦其上首，而燥气先伤上焦华盖，岂不明耶。详此则病机之诸气膹郁，皆属于肺，诸痿喘呕，皆属于上，二条明指燥病言矣。《生气通天论》：秋伤于燥，上逆而咳，发为痿厥。燥病之要，一言而终。与病机二条，适相吻合矣。要知肺气不燥，则诸气禀清肃之令，而周身四达，亦何致恚郁耶。诸痿喘呕之属于上者，上亦指肺，不指心也。若统上焦心肺并言，则心病不主痿喘及呕也。惟肺燥甚，则肺叶痿而不用，肺气逆而喘鸣，食难膈而呕出。三者皆燥证之极者也。经文原有逆秋气，则太阴不收，肺气焦满之文，其可称为湿病乎？其左胠胁痛，不能转侧，嗌干面尘，身无膏泽。足外反热，腰痛惊骇筋挛。丈夫颓疝，妇人少腹痛，目昧眦疮，则燥病之本于肝，而散见不一者也。肝脏见燥证，固当急救肝叶，勿令焦损。然清其肺金，除其燥本，尤为先务。若肺金自病，不及于肝，即专力救肺，焦枯且恐立至，尚可分功缓图乎。）
麦门冬汤  ***************************
（金匮）
治火气上逆，咽喉不利。
麦门冬（七升）　半夏（一升）　人参（三两）　甘草（二两）　大枣（十二枚）　粳米（三合）　水一斗二升　煮六升，服一升，日三夜一。
喻嘉言曰：此胃中津液干枯，虚火上炎之证。用寒凉药而火反升，徒知与火相争，知母贝母，屡施不应。不知胃者，肺之母气也。仲景于麦冬、人参、粳米、甘草，大补中气，大生津液队中，增入半夏之辛温一味，用以利咽下气。此非半夏之功，实善用半夏之功，擅古今未有之奇矣。
炙甘草汤  ***************************
（仲景）
治伤寒脉结代，心动悸。及肺痿，咳唾多，心中温温液液者。（脉动而中止，能自还者曰结，不能自还曰代。气血虚衰，不能相续也。心中动悸，真气内虚也。肺痿浊唾多者，以胃中之津液上供，悉从燥热化为涎沫也。）《宝鉴》用治呃逆。
甘草（炙四两）　生姜　桂枝　人参　阿胶（蛤粉炒二两）　生地黄（一斤）　麦冬（去心）　麻仁（研半斤）　大枣（十二枚）　水酒各半煎，内阿胶烊化服。
人参、麦冬、甘草、大枣，益中气而复脉。生地阿胶，助营血而宁心。麻仁润滑，以缓脾胃。姜桂辛温，以散余邪，加清酒以助药力也。圣济经云：津液散为枯，五脏痿弱，营卫涸流，湿剂所以润之。麻仁、阿胶、麦冬、地黄之甘，润经益血，复脉通阳也。（喻嘉言曰：此仲景伤寒门中之圣方也。《千金翼》用治虚劳，《外台》用治肺痿。究竟本方所治，亦何止二病哉。外台所取，在于益肺气之虚，润肺金之燥。至于桂枝辛热，似有不宜。不知桂枝能通营卫，致津液，则肺气能转输涎沫，以渐而下，尤为要紧，所以云：治心中温温液液也。《玉机微义》曰：肺痿，如咳久声哑声嘶咯血，此属阴虚火热甚也。吐涎沫而不咳不渴，必遗尿，小便数，以上虚不能制下，此肺中冷也。必眩，多涎唾，用炙甘草干姜汤以温之。肺痿涎唾多，心中温温液液者，用炙甘草汤，此补虚劳也。与补阴虚火热不同，故肺痿有寒热之异。）
清燥救肺汤  ***************************
治诸气膹郁，诸痿喘呕。
二桑叶（经霜者。得金气而柔顺不凋，取之为君，去枝梗。三钱。）　石膏（禀清肃之气，极清肺热，二钱半。煅。）甘草（和胃生金一钱。）人参（生胃之津，养肺之气，七分。）胡麻仁（炒研一钱。）真阿胶（八分。）麦门冬（去心一钱二分。）杏仁（泡去皮尖炒黄七分。）枇杷叶（一片刷去毛蜜涂炙黄。）水一碗，煎六分，频频滚热服。痰多加贝母栝楼，血枯加生地黄，热甚加增石膏。
喻嘉言曰：诸气膹郁之属于肺者，属于肺之燥也。而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也。而古今治法，以痿呕属阳明，以喘属肺。是则呕与痿，属之中下，而唯喘属之上矣。所以千百方中，亦无一方及于肺之燥也。即喘之属于肺者，非表即下，非行气即泻气。间有一二用润剂者，又不得其肯綮。总之内经六气，脱误秋伤于燥一气，指长夏之湿为秋之燥。后人不敢更端其说，置此一气于不理。即或明知理燥，而用药夹杂。如弋获飞虫，茫无定法示人也。今拟此方，名清燥救肺汤，大约以胃气为主，胃土为肺金之母也。其天门冬虽能保肺，然味苦而气滞，恐反伤胃阻痰，故不用也。其知母能滋肾水，清肺金，亦以苦而不用。其他苦寒降火伤胃之药，尤在所忌。盖肺金自至于燥，所存阴气，不过一线尔。倘更以苦寒下其气，伤其胃，其人尚有生理乎。诚仿此增损，以救肺燥，变生诸证。如沃焦救焚，不厌其频，庶克有济尔。
通幽汤  ***************************
（东垣）
治幽门不通，上冲吸门，噎塞不开，气不得下，大便艰难，名曰下脘不通，治在幽门。（下脘即幽门，胃之下口也。人身上下有七门，皆下冲上也。幽门上冲吸门，吸门即会厌，气喉上掩饮食者也。冲其吸入之气，不得下归肝肾，为阴火所拒，故膈噎不通。浊阴不得下降，而大便干燥不行。胃之湿与阴火，俱在其中，则腹胀作矣。治在幽门，使幽门通利，泄其阴火，润其燥血，生其新血，则幽门通，吸门亦不受邪，膈噎得开，胀满俱去矣。是浊阴得下归地也。）
当归身　升麻　桃仁（研）　红花　甘草（炙）　原生地　原熟地　或加槟榔
当归二地，滋阴以养血，桃仁红花，润燥而行血，槟榔下坠而破气滞。加升麻者，天地之道，能升而后能降。清阳不升，则浊阴不降。《经》所谓地气上为云，天气下为雨也。（李东垣曰：肾开窍于二阴。《经》曰：大便难者，取足少阴。夫肾主五液，津液足则大便如常。若饥饱劳役，损伤胃气。及食辛热味厚之物，而助火邪。火伏血中，耗散真阴，津液亏少，故大便燥结。少阴不得大便，以辛润之。太阴不得大便，以苦泄之。伤食者，以苦泄之。血燥者，以桃仁酒制大黄通之。风燥者，以麻仁加大黄利之。气塞者，郁李仁、杏仁、皂角仁润之。不可概用牵牛巴豆之类下之，损其津液。暂得通快，燥结愈甚，遂成不救。）加大黄麻仁，名当归润肠汤，治同。
济川煎  ***************************
凡病涉虚损，而大便闭结不通，则硝黄攻击等剂，必不可用。若势有不得不通者，宜此主之，此用通于补之剂也。
当归（三五钱）　牛膝（二钱）　肉苁蓉（酒洗去咸。二三钱。）　泽泻（一钱五分）　升麻（五七分。或一钱。）　枳壳（一钱。虚甚者不可用。）　如气虚加人参，无妨碍。如有火加黄芩，肾虚加熟地。
润肠丸  ***************************
（东垣）
治肠胃有伏火，大便秘涩。全不思食，风结血结。（风结即风秘，由风抟肺脏，传于大肠。或素有风病者，亦多秘。气秘，由气不升降。血秘，由亡血血虚，津液不足。热秘，由大肠热结。冷秘，由冷气横于肠胃，凝阴固结，津液不通，非燥粪也。仲景曰：脉浮而数，能食。不大便者，此为实，名曰阳结。脉沉而迟，不能食。身体重，大便反硬，名曰阴结。李东垣曰：实秘热秘，即阳结也，宜散之。虚秘冷秘，即阴结也，宜温之。）
大黄　归尾　羌活（五钱）　桃仁（研）　大麻仁（去壳一两）蜜丸。一方有防风。风湿加秦艽皂角子。（烧存性用。）
归尾桃仁，润燥活血，羌活搜风散邪，大黄破结通幽，麻仁滑肠利窍。血和风疏，肠胃得润，则自然通利矣。（朱丹溪曰：古方通大便，皆用降气品剂，盖肺气不降，则难传送，用枳壳、沉香、诃子、杏仁等是也。又老人虚人风人，津液少而秘者，宜滑之，用胡麻、麻仁、阿胶等是也。如妄以峻药逐之，则精液走，气血耗，虽暂通而即秘矣，必变生他证。）
加防风皂角仁，蜜丸，名活血润燥丸，治同。（皂角得湿则滑，湿滑则燥结自除）去羌活，加升麻红花生熟二地，名润燥汤（俱东垣方。）治同。大黄煨熟，当归酒浸，枳实炒，等分蜜丸，亦名润肠丸。治痔病，肛门燥涩。
决津煎  ***************************
治妇人血虚经滞，不能流畅而痛极者，当以水济水。若江河一决，而积垢皆去，宜用此汤，随证加减主之。此用补为泻之神剂也。
当归（三五钱或一两）　泽泻（一钱五分）　肉桂（一二三钱）　熟地（二三钱或五七钱。或不用亦可）　乌药（一钱）　如呕恶者，加焦姜一二钱。如阴滞不行者，非加附子不可。如气滞而痛胀者，加香附一二钱，或木香七八分。如血滞血涩者，加酒炒红花一二钱。如小腹不暖而痛极者，加吴茱萸七八分。如大便结涩者，加肉苁蓉三钱，或锁阳亦可，煮粥弥佳。如气虚者，宜少用泽泻乌药之类，甚者不用亦可。
韭汁牛乳饮  ***************************
（丹溪）
治胃脘有死血，干燥枯槁，食下作痛，翻胃便秘。（胃脘有死血者，嗜酒食辛，躁暴多怒，积久而成瘀热也。枯槁者，血聚则肝气燥，燥热故槁也。瘀血阻碍，故食下作痛，翻胃而吐出也。瘀血不去，则新血不生，故肠枯而便秘。膈噎翻胃，多因气血两虚，胃槁胃冷而成。饮可下而食不下，槁在吸门，即喉间之会厌也。食下胃脘痛，须臾吐出。槁在贲门，胃之上口也，此上焦名噎。食下良久吐出，槁在幽门，胃之下口也，此中焦名膈。朝食暮吐，槁在阑门，小肠下口也，此下焦名翻胃。又有寒痰，瘀血，食积，壅塞胃口者，或补，或消，或润，宜随病施治。）
韭菜汁　牛乳　等分。时时呷之。有痰阻者，加姜汁。一方去牛乳，加陈酒，治血膈尤捷。
韭汁辛温，益胃消瘀。牛乳甘平，润燥养血。瘀去则胃无阻，血润则大肠通，而食得下矣。（治噎膈诸药，韭汁散瘀。竹沥姜汁消痰，童便降火。人乳牛乳，润燥补血。芦根汁止呕，茅根汁凉血。甘蔗汁和胃，荸荠消食，骡尿杀虫。或加烧酒米醋白蜜，和诸汁顿服亦佳。朱丹溪曰：反胃噎膈，大便燥结，宜牛羊乳时时咽之，兼服四物汤为上策。不可服人乳，人乳有五味之毒，七情之火也。按：噎膈不通，服香燥药，取快一时。破气而燥血，是速其死也。不如少服药，饮牛乳，加韭汁，或姜汁，或陈酒为佳。）
活血润燥生津汤  ***************************
（丹溪）
治内燥，津液枯少。
当归　白芍　熟地黄（一钱）　天冬　麦冬　栝楼（八分）　桃仁（研）　红花（五分）归芍地黄滋阴养血，栝楼二冬，润燥生津，桃仁红花，活血去瘀。凡阴虚血燥而兼瘀滞者，此方最宜。
甘露饮  ***************************
治胸中客热，牙宣口气，齿龈肿烂，时出脓血，吐血衄血。目睑垂重，常欲合闭。或即饥烦，不欲食饮，及目赤肿痛，不任凉药。口舌生疮，咽喉肿痛，疮疹已发，皆可服之。又治脾胃受湿，瘀热在里，或醉饱房劳。湿热相抟，致生疸病。身目皆黄，肢体微肿，胸满气短，大便不调，小便黄涩或时身热。
生地　熟地　天冬　麦冬　石斛　茵陈　黄芩　枳壳　枇杷叶　甘草　一方加桂苓，名桂苓甘露饮。此方创自洁古老人，朱丹溪以为此心肺胃三经药也。主治胸中客热，口臭齿烂，心烦咽痛等证。许学士又去麦冬，加犀角，主治与上略同。别如眼赤，并一切疮疡，已散未散，皆可治之。然小甘露饮去熟地者，以手阳明胃，与肾无相关之势，故加桔梗，使与里合。治胃则以肾为关，故加熟地二冬也。（按：此方以固本丸为主，而加入他药。原因胃中湿热下流归坎，则水源浊泛，故见证如此。而当日立方之意，实从救肾起见。清胃者自清胃，而救原者自救原。丹溪止言心肺胃，犹未是全论。高氏每于肝经有郁火者，加丹皮山栀，去石斛甘草枇杷叶。亦无不应验，则知水木同源之义。若原有胃火，而又挟肝木之势者，竟以原方加丹皮山栀等味，亦无不效也。丹溪言肺最妙，然必须列证中有大便干燥，才合手足阳明两经之药尔。至一变而为小甘露，去枇杷叶、熟地、二冬、枳壳，而加升麻、桔梗、栀子，则手阳明实证通治之义全见矣。火盛渴甚者，加知母。走马疳而急者，加石膏黄连。火蚀既久，元气虚者，加人参，真胃中燥火之神剂也。）
附小甘露饮，山栀、黄芩、生地、升麻、桔梗、茵陈、石斛、甘草，治脾劳实热，身体面目悉黄，舌干，咽燥，齿痛。
消渴方  ***************************
（丹溪）
治渴证胃热，善消水谷。（渴而多饮为上消，肺热也。多食善饥为中消，胃热也。渴而小便数有膏为下消，肾热也。皆火盛而水衰也。《经》曰：二阳结谓之消，二阳者，阳明也。手阳明大肠主津，病消则目黄口干，是津不足也。足阳明胃主血，热则消谷善饥，是血中伏火，血不足也。末传能食者，必发脑疽背疮。不能食者，必传中满鼓胀，皆不治之证。气分渴者，喜饮冷水，宜寒凉渗剂，以清其热。血分渴者，喜饮热水，宜甘温酸剂，以滋其阴。上轻，中重，下危。如上中平，则不传下。肾消，小便甜者为重。水生于甘，而死于咸。小便本咸而反甘，是生气泄，脾气下陷入肾中。为土克水也，多死。）
黄连　天花粉　生地汁　藕汁　牛乳　将黄连花粉为末。调服，或加姜汁蜂蜜为膏，噙化。
地黄引子  ***************************
（易简）
治消渴烦躁，咽干面赤，肾火上炎。
人参　黄芪（蜜炙）　甘草（炙）　生地黄　熟地黄　天冬　麦冬　枇杷叶（蜜炙）　石斛　泽泻　枳壳（麸炒）
此方生津补血，润燥止渴，佐以泽泻枳壳，疏导二腑。（泽泻泻膀胱之火，枳壳宽大肠之气。）使小腑清利，则心火下降。（心与小肠相为表里。《经》曰：心移热于肺，传为鬲消。）大腑流畅，则肺经润泽。（肺与大肠相为表里。）宿热既除，其渴自止矣。（喻嘉言曰：人参白虎汤，专治气分燥热，此汤专治血分燥热。竹叶黄芪汤，兼治气血燥热，宜辨证而择用之。附竹叶黄芪汤，淡竹叶、生地黄各二钱。当归、川芎、芍药、麦冬、炒黄芩、人参、黄芪、甘草、半夏、煅石膏各一钱。治消渴气血两虚，兼有胃火者。）
治久嗽方  ***************************
（千金）
润肺散寒。（白蜜滑能润肺，生姜辛能散寒。）
白蜜（一斤）　生姜（二斤取汁）　先秤铜铫知斤两讫，纳蜜姜汁，微火熬令姜汁尽，唯有蜜斤两在，则止。每含如枣大一丸，日三服。（朱丹溪曰：阴分嗽者，多属阴虚。治用知母止嗽，勿用生姜，以其辛散故也。宋洪迈有痰疾，晚对。上谕以胡桃三枚，姜三片，卧时嚼服，即饮汤，复嚼姜桃如前数，静卧必愈，迈如旨服，旦而痰消嗽止。亦与此方同意。）
琼玉膏  ***************************
（申先生）
治干咳嗽。（有声无痰，谓之干咳，缘肺肾津枯所致。若火郁其痰而干咳者，当用升发之药，如逍遥散之类，随用滋阴之剂收功。）
地黄（四斤）　茯苓（十二两）　人参（六两）　白蜜（二斤）　先将地黄熬汁去渣，入蜜炼稠，再将参苓末和入，瓷罐封。水煮半日，白汤化服。臞仙加琥珀沉香。（各五钱）
地黄滋阴生水。水能制火。白蜜甘凉性润。润能去燥。气为水母。土为金母。故用参苓补土生金。盖人参益肺气而泻火。茯苓清肺热而生津也。（湿热去则津生。）
麻仁苏子粥  ***************************
（本事方）
治老人风秘。（许叔微曰：一妇年八十四，忽腹痛头痛，恶心不食。医皆议补脾治风，清利头目。服药难愈，全不进食，其家忧惶。予辨前药皆误，此是老人风秘。脏腑壅滞，聚于胸中，则腹胀恶心，不思饮食，上至于巅，则头痛不青也。令作此粥，两啜而气泄，不结烘如椒者十余枚，渐得通利，不药而愈矣。）及产后大便不通。（妇人产后有三种疾，郁冒则多汗，多汗则大便不通，故难于用药。）
大麻仁　紫苏子　等分。洗净合研，再用水研，取汁煮粥。
麻仁阳明正药，滑阳润燥，利便除风。苏子兼走太阴，润肺通肠，和血下气。行而不峻，缓而能通。故老人产妇气血不虚者，所宜用也。
桑白皮等汁十味煎  ***************************
（许仁则）
治气嗽经久，将成肺痿。乍寒乍热，唾涕稠粘。喘息气上，唇口焦干，亦有唾血者。渐觉瘦悴，小便赤少，色败毛耸。此亦成蒸。及久嗽成肺痈，唾悉成脓，出无多少。
桑白皮（一升）　地骨皮（三升。二味合煎。取汁三升。）　生地汁（五升）　生麦冬汁（二升）　生葛根汁　竹沥（三升）　生姜汁　白蜜　枣膏（一升）　牛酥（三合）
以麦冬、生地、葛根、竹沥、姜汁，和煎减半。再内桑皮地骨汁和煎三分减一，再入酥蜜枣膏，搅勿停手，煎如饴糖。夜卧时取一胡桃大含之，稍加至鸡子大，或尽日丸服亦得，桑皮泻肺水，麦冬补肺生津，地骨退热除蒸，竹沥清痰通络。（能除痰迷之有大热者。）生姜祛寒而温胃，枣膏补土以生金，地汁葛汁，甘寒以除大热。白蜜牛酥，甘润以止久嗽也。
滋燥养营汤  ***************************
治炎烁肺金，血虚外燥，皮肤皴揭，筋急爪枯，或大便风秘。（肺主皮毛，肝主筋爪，肝血不足，风热胜而筋燥，故外见皮毛枯槁，肌肤燥痒，内有筋急便秘之证。）
当归（酒洗二钱）　生地黄　熟地黄　芍药（炒）　黄芩（酒炒）　秦艽（一钱）　防风　甘草（五分）
前证为血虚而水涸，当归润燥养血为君，二地滋肾水而补肝，芍药泻肝火而益血为臣，黄芩清烁肺之火而退阳，艽防散肝胆之风而不燥。（风药多燥，艽防味辛能润。）又秦艽能养血荣筋，防风乃血药之使。（吐血血崩。皆用为使。）甘草甘平泻火，入润剂则补阴血为佐使也。
白茯苓丸  ***************************
治肾消，因中消之后，胃热入肾，消烁肾脂。令肾枯燥，遂致此疾。两腿渐细，腰脚无力。（肾消即下消，乃上消中消之传变，饮一溲二，溲如膏油。王注曰：肺主气，气无病，则气能管束津液，其精微者，荣养筋骨血脉，余者为溲。肺病则津液无气管摄，而精微者亦随溲下如膏油也。）
茯苓　黄连　花粉　萆薢　熟地黄　覆盆子　人参　元参（一两）　蛇床子（七钱五分）　鸡膍胵　（音皮鸱。即鸡肫皮。三十具微炒。）石斛（七钱五分）　蜜丸磁石汤送下。
茯苓降心火而交肺肾，连清脾火而泻心。石斛平胃热而涩肾，熟地元参生肾水，覆盆蛇床固肾精。人参补气，花粉生津，萆薢清热利湿。膍胵鸡之脾也，能消水谷，通小肠膀胱，而止便数，善治膈消。磁石色黑入肾，补肾益精，故加之以为使也。（喻嘉言曰：友人病消渴，后渴少止，反加躁急，足膝痿弱，予主是丸加犀角。有医曰：肾病而以黄连犀角治心，毋乃倒乎？予曰：肾者，胃之关也。胃热下传于肾，则关门大开。心之阳火，得以直降于肾，心火灼肾，燥不能濡。予用犀角黄连，对治其下降之阳光，宁为倒乎？服之果效，再用六味地黄丸加犀角，而肌泽病起矣。）
文蛤散  ***************************
本文云，渴欲饮水不止者，文蛤散主之。
文蛤一味杵为散。以沸汤五合，和服方寸匙。
《金匮》于小溲微觉不利，早用文蛤一味治之。方书从不录用，讵知软坚之品，非劫阴即伤阴。独此一种，平善无过兼可利水，诚足宝乎。按：《伤寒论》用此，治误以水噀人面，肌肤粟起之表证。今消渴里证亦用之，盖取其功擅软坚，且利水彻热尔。
黄芪汤  ***************************
（本事方）
治心中烦躁，不生津液，不思饮食。
黄芪　熟地黄　芍药　五味子　麦冬　天冬　人参　甘草　茯苓　加姜枣乌梅煎。
黄芪人参补气，熟地芍药补血。乌梅五味，敛耗生津。天冬麦冬，泻火补水。茯苓淡以利湿，甘草甘以和中。湿去气运，则脾和而思食，津生而燥退矣。
宣明黄芪汤  ***************************
治心移寒于肺，为肺消，饮少溲多，当补肺平心。
黄芪（三两）　五味子　人参　麦门冬　桑白皮（二两）　枸杞子　熟地黄（两半）　为末。每服五钱。
宣明麦门冬饮子  ***************************
治心移热于肺，传为膈消，胸满心烦，精神短少。
人参　茯神　麦门冬　五味子　生地黄甘草（炙）　知母　葛根　栝楼根（等分）㕮咀。每服五钱。加竹叶十四片。
喻嘉言曰：宣明二方，为内经心移寒移热两证，各出其治。一种苦心，非不可嘉。然移寒移热，其势颇锐。而生精养血，其应差缓，情非的对，易老门冬饮子亦然。予谓心之移寒，必先束肺之外郭。用参芪补肺，加散寒之药可也。而用枸杞熟地黄补肾，则迂矣。用桑白皮泻肺，其如外束之寒何。至心之移热，治以咸寒，先入其心，如文蛤散之类，自无热可移。正直走大梁，解围之上着，何不及之。所以观于海者，难为水也。
易老门冬饮子  ***************************
治老弱虚人大渴。
人参　枸杞子　白茯苓　甘草　五味子　麦门冬　加姜煎。
喻嘉言曰：按易老方，即变宣明麦冬饮子，去生地知母葛根，加枸杞也。方下不言心移热于肺，唯以治老弱虚人大渴，而增枸杞之润。去地黄之泥，知母之苦，葛根之发。立方于无过，治本之图不为迂矣。
猪膏汤  ***************************
治过劳四肢，筋液耗竭，数数转筋，爪甲皆痛，不能久立，名曰筋极。（肝主筋，筋极，六极之一也。《经》曰：阳气者，精则养神，柔则养筋。筋骨过劳，耗其津液，不能荣养，故劲急而筋数转也。爪甲者，筋之余，筋属木，犹木枯则枝叶皆萎也。不能久立，筋衰不能束骨也。）
猪脂　姜汁（二升）　酒（五合）　先将猪脂姜汁，熬取三升，再入酒，分三服。
津竭筋枯，非草木之药卒能责效。猪脂润能养筋，姜汁辛能润燥，酒和血而性善行，取易达于四肢也。
除姜汁，加金银花，煮酒饮，治疮疥，最良。
猪膏发煎  ***************************
（金匮）
治诸黄，令病从小便出。
猪膏（半斤）　乱发（如鸡子大三枚）　二味和煎，发消药成，分再服。
徐忠可曰：此为黄疸之谷气实者设也。肾为胃关，胃家谷气实，则气闭而肾燥。故以猪膏润肾燥，发灰利阴血，则胃燥和而郁解。仲景于妇人胃气下泄，阴吹而正结者，亦用此方。注曰：此谷气之实也，以猪膏发煎导之，乃利阳明之阴，以泄谷气之实也。然此之谷气实，又非谷疸之比。盖谷疸原由风寒不能消谷，此则真谷气过实，热而闭尔。予友骆天游，黄疸，腹大如鼓，百药不效。用猪膏四两，发灰四两，一剂而愈。仲景岂欺我哉。
人参白虎汤  ***************************
原治太阳中喝，汗出恶寒，身热而渴。
竹叶石膏汤  ***************************
治虚烦燥渴。
以上二方俱见卷八下泻火门
喻嘉言曰：按此二方，治火热伤其肺胃，清热救渴之良剂也。故消渴病之在上焦者，必取用之。东垣以治膈消，洁古以治能食而渴者。其不能食而渴者，用钱氏白术散，倍加葛根。而东垣论消渴末传，能食者，必发脑疽背疽。其不能食者，必成中满鼓胀。一变其方为兰香饮子，用石膏、知母、生熟、甘草、人参，加入兰香、防风、白豆蔻仁、连翘、桔梗、升麻、半夏。再变其方为生津甘露饮子，用石膏、人参、生熟甘草、知母，加黄柏、杏仁、山栀、荜澄茄、白葵、白豆蔻、白芷、连翘、姜黄、麦门冬、兰香、当归身、桔梗、升麻、黄连、木香、柴胡、藿香、全蝎。而为之辞曰，此制之缓也。不惟不成中满，亦不传下消矣。三消皆可用，予实不敢信其然也。乃至三因之石子荠芪汤，洁古之清凉饮子。俱从此方增入他药，引入他脏。全失急救肺胃之意，此后贤之所以为后贤耶。
甘麦大枣汤  ***************************
（金匮）
治妇人脏燥悲伤欲哭，象如神灵所作，数欠伸，亦补脾气。（妇人血室，先受积而郁久为热，则脏为之燥。《灵枢》曰：一阴主关，关至阖折，则肝气绝而喜悲，则知燥气乘肝，为悲伤欲哭，象如神灵所作。病从血来，故见阴象也。《灵枢》曰：胃病善伸数欠颜黑，则知燥气侵胃，为欠伸。但使肝气津润，君火不亢，则脏阴不燥，何致乘肝侵胃。今令悲伤欠伸，其肝阴之热可知，心肺之热亦可知，故以甘麦大枣汤主之。）
甘草（三钱）　小麦（一升）　大枣（十枚）　以水六升。煮取三升。分温三服。
小麦能和肝阴之客热，而养心液，且有消烦利溲止汗之功，故以之为君。甘草泻心火而和胃生金，故以为臣。大枣调胃而通津液，利其上壅之燥，故以为佐。盖病本于血，心为血主，肝之子也。心火泻而土气和，则胃气下达，肝脏润，肺气调，则燥止而病自除也。

卷八下·泻火门  ——————————————————————————————————————————————————————————————————————————————————————————

泻火门  ***************************
（《内经·至真要大论》所列病机，凡言火者五，言热者四，似皆谓之火也。然诸病之见于诸篇者，复有此言热而彼言寒，此言实而彼言虚者，岂果本经之自矛盾耶。盖诸篇所言，在专悉病情，故必详必尽。本篇所言，亦不过总言五运六气之大约，原非确指为实火实热也。故于篇末，复以有无虚实四字，总结于后。此轩岐之明见万世，正恐后人误以火热二字，悉认为真，因而晓示如此。此其火有虚实，热有真假，从可知矣。盖火得其正，即为阳气。此火之不可甚，亦不可衰，衰则阳气之虚也。火失其正，是为邪热，此火之不可有，尤不可甚，甚则真阴伤败也。然阳以元气言，火以病气言。故凡病在元气者，不得以火论，何也？盖人之元气，止于充足，焉得有余。既非有余，则何以言火。所谓无形者其化虚，即此是也。惟病在形体者，乃可以察火证。盖其不在气即在血，所谓有形者其化实，即此是也。故凡火之为病，其在外者，必见于皮肉筋骨。其在内者，必见于脏腑九窍。如果有热证可据，则火性急烈，诚可畏也。然实火止随形质，因谓之凡火，又谓之邪火，不过病之标尔。洗之涤之，又何难哉。惟虚火则本于无气之虚，而再攻其火，非挺即刃矣。是以诸病之杀人，而尤惟火病为最者，正以凡火未必杀人。而以虚作实，则无不杀之矣。泻火诸药，黄连栀子，泻心肝大肠之火。山栀仁降火从小便出，其性能屈曲下行。石膏泻肠胃之火，阳明经有实热者，非此不可。黄芩清脾肺大肠之火，黄柏泻肝肾诸经之火，知母清肺胃肝肾之火，地骨皮退阴中之火，善除骨蒸夜热。生地麦门冬，清肝肺，凉血中之火，天门冬泻肺大肠之火。桑皮栝楼梨汁贝母，解上焦痰逆之火。柴胡干葛，解肝脾诸经之郁火，龙胆草泻肝肾膀胱之火。槐花清肝肾大肠之火，能解诸毒。芍药石斛，清肝胃之火。天花粉清痰止渴，解上焦之火。连翘泻诸经之浮火，元参清上焦之浮火。山豆根解咽喉之火，胆星开心脾胃脘之痰火。青黛芦荟胡黄连，泻五脏之疳热郁火，苦参泻疳蚀之火。木通下行，泻小肠之火。滑石利小肠膀胱之火，泽泻车前子，利癃闭之火。人中白清肝脾肾之阴火，童便降阴中血分之浮火。大黄朴硝，泻阳明诸经实热之火。人参、黄芪、白术、甘草，除气虚气脱，阳分散失之火。熟地、当归、枸杞、山萸，滋心肾不交，阴分无根之火。附子、干姜、肉桂，救元阳失位，阴盛格阳之火。凡此治火之法，已若尽之。然亦莶蹄之说，而神明存乎人矣。）
黄连解毒汤  ***************************
（相传此方为太仓公火剂，而崔氏治刘护军，又云其自制者。）
治一切火热，表里俱盛，狂躁烦心。（邪入于阳则狂，心为热所扰则烦，躁则烦之甚也。）口燥咽干。（火盛津枯，）大热干呕。（热毒上逆。）错语不眠。（热昏其神，崔尚书曰：胃有燥屎，令人错语。正热盛，亦令人错语。若秘而错语者，宜承气汤。通而错语者，宜黄连解毒汤。）吐血衄血。（伤寒吐衄血者，当汗不汗，蕴热逼血上行也。）热甚发斑。（热毒入胃。）
黄连　黄芩　黄柏　栀子　等分。
三焦积热，邪火妄行，故用黄芩泻肺火于上焦，黄连泻脾火于中焦。（王海藏曰：黄连泻心，实泻脾也，子能令母实，实则泻其子。）黄柏泻肾火于下焦，栀子通泻三焦之火，从膀胱出。盖阳盛则阴衰，故用大苦大寒，兼三焦而统治之。泻其亢甚之火，而救其欲绝之水也。然非实热，不可轻投。（刘河间曰：伤寒表热极甚，身痛头痛不可忍，或眩或呕，里有微热，不可发汗吐下。拟以小柴胡、天水、凉膈之类和解，恐不能退其热势之甚，或大下后，再三下后，热势尚甚。本气损虚，而脉不能实。拟更下之，恐脱而立死，不下亦热极而死。或湿热内盛，小便赤涩，大便溏泄频并，少而急痛者，必欲作利也，并宜黄连解毒汤。）
水丸，名三黄金花丸。治中外诸热，寝汗咬牙，梦语惊悸。吐衄淋秘，劳嗽骨蒸。加大黄名栀子金花丸，去栀子加大黄，名大金花丸，治略同。去栀子名柏皮汤，治三焦实热。用粥丸，名三补丸，治三焦有火，嗌燥喉干，二便闭结，及湿痰夜热。（《经》曰：壮火食气，少火生气。故少火宜升，壮火宜降。今以黄芩泻上，黄连泻中，黄柏泻下，则壮火降而少火升。气得生而血得养，三焦皆受益矣。）去芩连加甘草，名栀子柏皮汤（仲景。）治伤寒发黄身热。（发黄为胃有瘀热，宜下之。今发热则劳已外出，而不复内入矣。故不唯不必下，并不必发汗利小便。但用栀子清肌表，黄柏泻膀胱，以去其湿热。按伤寒发黄，有在太阳膀胱者，与阳明瘀热在胃者不同。故仲景亦有不可下，当于寒湿中求之之说。若瘀热在里，亦有用麻黄连翘赤小豆汤，发汗利水之剂者，方见《伤寒论》。）去黄柏栀子，加酒浸大黄，名三黄泻心汤。（金匮）治心下痞热，心气不足，吐血衄血。（或问：心气不足而吐衄，何以不补心而反泻心？丹溪曰：少阴不足，亢阳无辅，致阴血妄行，故用大黄泻其亢甚之火。又心本不足，肺肝各受火邪而病作，故用黄芩救肺，黄连救肝。肺者阴之主，肝者心之母，血之舍也。肺肝火退，则血归经而自安矣。寇宗奭曰：以苦泄其热，就以苦补其心，盖一举而两得之。吴鹤皋曰：治病必求其本。阳毒上窍出血，则热为本，血为标。能去其热，则血不治而自归经矣。李士材曰：古人用大黄治虚劳吐血，意甚深微。盖浊阴不降，则清阳不升。瘀血不去，则新血不生也。杨仁斋曰：血遇热则宣流，故止血多用凉药。然亦有气虚挟寒，营气虚散，血亦错行，所谓阳虚阴必走是已。法当温中，使血自归经，宜理中汤加木香，七气汤加川芎，或甘草干姜汤，甚效。）又大黄用酒浸，蒸晒九次，蜜丸，名三黄丸。治三焦积热，头项肿痛，目赤口疮，心膈烦躁，大便秘结，小便赤涩，及消渴羸瘦，（消渴羸瘦，由于火炎水干。）
附子泻心汤  ***************************
（仲景）
治伤寒心下痞，而复恶寒汗出者。（伤寒心下满硬而痛者为结胸，硬满而不痛者为痞。《经》曰：心下痞，按之濡，关上浮者，大黄黄连泻心汤。心下痞，而复恶寒汗出者，附子泻心汤。大抵诸痞皆热，故攻之多寒剂。此加附子，恐三黄重损其阳，非补虚也。或下后复汗，或下后阳虚，故恶寒汗出。诸泻心汤，皆治伤寒痞满，满在心胸，不在胃也。若杂病痞满，有寒热虚热之不同。《保命集》云：脾不能行气于四脏，结而不散则为痞。伤寒之痞，为寒郁内热，宜苦泄。杂病之痞，为气不涤畅，宜辛散。）
大黄（二两）　黄连　黄芩（一两）　附子（一枚。炮去皮脐。别煮取汁。）
吴鹤皋曰：心下痞，故用三黄以泻痞。恶寒汗出，故用附子以回阳。非三黄不能去痞热，无附子恐三黄益损其阳。寒热并用，斯为有制之兵矣。（喻嘉言曰：此邪热既盛，真阳复虚之证，故于三黄汤内加附子汁，共成倾痞之功。《金匮》有大黄附子汤，亦同此意。大黄细辛各二两，附子一枚炮。治胁下偏痛发热，脉弦紧，此寒也。以温药下之，阳中有阴，当以温药下其寒。后人罕识其旨，有用寒药而治热痞，大黄黄连之类也。有阴阳不和而痞，用寒热药者，大黄黄连加附子之类也。有阴盛阳虚而痞，用辛热多而寒药少者，半夏生姜甘草泻心之类也。《经》又曰：伤寒大下后，复发汗，心下痞，恶寒者，表未解也。当先解表，乃可攻痞。解表桂枝汤，攻里大黄黄连泻心汤。《经》又曰：本以下之，故心下痞，与泻心汤，痞不解。口渴而烦躁，小便不利者，五苓散主之，此有停饮故也。李东垣曰：酒积杂病，下之太过，亦作痞伤。盖下多亡阴，阴者，脾胃水谷之阴也。胸中之气，因虚下陷于心之分野，故致心下痞。宜升胃气，以血药兼之。若全用气药导之，则痞益甚，甚而复下也，气愈下降，必变为中满膨胀矣。）去附子黄芩，名大黄黄连泻心汤。（仲景）治伤寒心下痞，按之濡（音软），关上脉浮。（《经》曰：按之自濡，但气痞尔。周扬俊曰：以非痰饮结聚，故无取半夏生姜也。《活人》云：结胸与痞，关脉须皆沉。若关脉浮而结者，三黄以泻肝。李时珍曰：仲景治心气不足吐衄血者，用泻心汤，实泻心包、肝、脾、胃四经血中之伏火也。又治心下痞满，按之软者，用泻心汤，亦泻脾胃之湿热，非泻心也。病发于阴而反下之，则痞满。乃寒伤营卫，邪结上焦，胃之上脘在心。故曰泻心。《经》曰：太阴所至为痞满。又曰：浊气在上，则生䐜胀是已。病发于阳而反下之，则结胸乃邪热陷入血分，亦在上脘。故大陷胸汤丸皆用大黄，亦泻脾胃血分之邪，而散其热也。若结胸在气分，只用小陷胸汤。痞满在气分，只用半夏泻心汤。按，发阳发阴，诸解不同，终成疑案。李氏则以寒伤为阴病，热陷为阳病，然仲景所用皆寒药，未当有所分也。周扬俊则谓总属下早致然，似为近理。）
半夏泻心汤  ***************************
（仲景）
治伤寒下之早，胸满而不痛者为痞，身寒而呕，饮食不下，非柴胡证。（《经》曰：伤寒五六日，呕而发热，柴胡证具。而以他药下之，柴胡证仍在者，复与柴胡汤。此难已下之，不为逆，必蒸蒸而振，欲发热汗出而解。若心下满而硬痛者，此为结胸也，大陷胸汤主之。若满而不痛者，此为痞，柴胡不中与也，宜半夏泻心汤。凡用泻心者，皆属误下之证，非传经热邪也。）
半夏（半升）　黄连（一两）　黄芩　甘草（炙）　人参　干姜（三两）　大枣（十二枚）
成氏曰：否而不泰为痞，苦先入心，泻心者必以苦。故以黄连为君，黄芩为臣，以降阳而升阴也。辛走气，散痞者必以辛。故以半夏干姜为佐，以分阴而行阳也。欲通上下交阴阳者，必和其中。故以人参、甘草、大枣为使，以补脾而和中。（已下之后，脾气必虚。）则痞热消而大汗以解矣。（旧注云：此方药味，盖本理中汤人参汤黄芩汤方。王海藏曰：外证全是下证，而脉反细不可下者，泻心汤主之。脉有力者，黄连泻心汤。脉无力者，半夏泻心汤。喻嘉言曰：诸泻心汤原以涤饮，此证因呕，故推半夏为君。程郊倩曰：痞虽虚邪，然表气入里，怫郁于心阳之分，寒亦成热矣。寒已成热，则不能外出，而热非实秽，又不能下行。唯用苦寒从其部而泻之，仍虑下焦之阴邪上入。兼辛热以温之，阴阳两解，不攻痞而痞自散。所以寒热互用。若阴痞不关阳愈，即郁而未成热。只是上下阴阳部分，拒格而成，泻心之法，概不可用也。又曰：人皆曰汗多亡阳，不知下多亦亡阳。以亡阴中之阳，故曰亡阴尔。下焦之阳骤虚，气必上逆，则上焦之阳，反因下而成实，以火气不下行故也。治多泻上补下，心君得苦寒而安，则反能从阳引之入阴。故芩连栀子，泻亦成补。若汗下相因，有虚无实，温补犹恐不足，前法一无所用矣。）
除人参再加甘草，（一两，合前四两。）名甘草泻心汤。（仲景）治伤寒中风，医反下之，下利谷不化，腹中雷鸣，心下痞硬而满，干呕心烦。医复下之，其痞益甚，此非结热，但以胃虚，客气上逆，故使硬也。（为下后里虚胃弱，内损阴气，故加甘草以和中益胃，复真阴，退虚热。大要痞满下利者为虚，便闭者为实。按：甘草甘，令人满，故中满证忌之。而《别录》甄权，并云甘草能除满，以脾健运则满除也。观仲景用以消痞，岂非取其散满哉？又按：此乃伤寒之下利肠鸣也。杂证肠鸣，亦多属脾胃虚。《经》云：脾胃虚则肠鸣腹满。又云：中气不足，肠为之苦鸣，宜参术补剂，加甘草芩连，枳实干姜等。丹溪曰：腹中水鸣，乃火激动其水也，宜二陈汤加芩连栀子。）加生姜四两，名生姜泻心汤。（仲景）治汗解后，胃中不和，心下痞硬，干噫（嗳同），食臭，完谷不化，胁下有水气，腹中雷鸣下利。（客气上逆，伏饮搏膈，故痞硬。中气不和，故干嗳。胃虚火盛，邪热不杀谷，故完谷不化。胁下有水气，土弱不能制水，故腹中雷鸣下利，谓之协热利。为汗后胃虚，外损阳气，故加生姜以散邪涤饮，益胃复阳。刘河间曰：泻而水谷变色者为热，不变色而澄彻清冷者为寒。若肛门燥涩，小便黄赤，水谷虽不变，犹为热也。此因火性急速，食下即出，不及克化，所谓邪热不杀谷也。）
白虎汤  ***************************
（仲景）
治伤寒脉浮滑，表有热，里有寒。（浮为在表，滑为在里，里寒指伤寒，即病热之本因也。）及三阳合病。脉浮大，腹满身重，难以转侧，口不仁而面垢，谵语遗尿。发汗则谵语，下之则头上生汗，手足逆冷，自汗出者。（腹满身重，口不仁，谵语，阳明证也。面垢，少阳证也。遗尿，太阳证也。三证之中，阳明为多，属表里有邪。发表则燥热益甚，故谵语。攻里则阴气下竭，而虚阳上脱，必额汗出手足逆冷。若自汗出者，三阳热甚也，与此汤以解内外之热。）通治阳明病脉洪大而长，不恶寒反恶热，头痛自汗，口渴舌苔，目痛鼻干，不得卧，心烦躁乱，日晡潮热，或阳毒发斑，胃热诸病。（邪热盛，故脉洪大。外无寒邪，故不恶寒反恶热。中风有汗，伤寒无汗。传入阳明则有汗，谓之热越，故阳明病法多汗。里热故作渴，阳明主肌肉，故肌热。脉交頞中，故目痛。脉挟鼻，金燥故鼻干。胃不和故卧不安。人之阳气，昼日行阳二十五度。平旦属少阳，日中属太阳，日晡属阳明。伤寒证中，日晡潮热，为胃实无虚证，胃热失下则发斑。）
石膏（一斤）　知母（六两）　甘草（二两）　粳米（六合）　先煮石膏数十沸。（味淡难出。）再投药米，米熟汤成，温服。
热淫于内，以苦发之，故以知母苦寒为君。热则伤气，必以甘寒为助，故以石膏甘草为臣。津液内烁，故以粳米甘平益气为使，不致伤胃也。又烦出于肺，躁出于肾。石膏清肺而泻胃火，知母清肺而泻肾火，甘草和中而泻心脾之火。或泻其子，（肺）或泻其母。（肺）不专治阳明气分热也。（石膏甘草，不但清里，兼能发表，然必实热方可用。或有血虚身热，脾虚发热，及阴盛格阳，面赤烦躁，类白虎汤证。误投之，不可救也。按：白虎证，脉洪大有力。类白虎证，脉大而虚，以此为辨。又按：阴盛格阳，阳盛格阴，二证最为难辨。盖阴盛极而格阳于外，外热而内寒。阳盛极而格阴于外，外冷而内热。《经》所谓重阴必阳，重阳必阴，重寒则热，重热则寒是也。当于小便分之，便清者，外虽燥热，而中必寒。便赤者，外虽厥冷，而内实热。再看口中燥润，及舌苔浅深。盖舌为心苗，应南方火。邪在表，则未生苔。邪入里，津液抟结，则生苔而滑。苔白者，丹田有热，胸中有寒，邪在半表半里也。热入渐深，则燥而涩。热聚于胃，则黄，宜承气及白虎。若热病口干舌黑，乃肾水刑于心火，热益深而病笃矣。然亦有苔黑属寒者，舌无芒刺，口有津液也。又当用温补之剂，尤宜细辨。东垣曰：邪在阳明，肺受火克。故用辛寒以清肺，所以有白虎之名。白虎，西方金神也。吴鹤皋曰：如秋金之令行，则夏火之炎退。成氏曰：立秋后不可服，为大寒之剂。易老曰：有是病则投是药，苟拘于时，何以措手。若以白虎为大寒，承气又何以行于冬令乎？太阳发热而渴，忌白虎，表未解也。阳明汗多而渴，忌五苓猪苓，津液大耗也。）
加人参三两，名人参白虎汤。（仲景）治伤寒渴欲饮水，无表证者。（白虎解热，人参生津。凡身发热，为热在表。渴欲饮水，为热在里。身热饮水，表里俱有热。身凉不渴，表里俱无热。欲饮水者，不可不与，不可过与，恣饮则有水结胸。心下悸，喘咳，哕噎，肿胀，癃秘，下利诸变证。）亦治伤寒无大热，口燥渴，心烦，背微恶寒者。（背为阳，背恶寒口中和者。少阴病也，宜附子汤。今热未退而微恶寒，为表未全罢，尚属太阳。然燥渴心烦为里已炽，与白虎汤解表邪清里热，加人参补气生津。太阳病在表，故恶寒。少阳在半表半里，亦微恶寒。阳明在里，故不恶寒反恶热。间有恶寒者，与太阳合病也。许叔微曰：仲景云，伤寒吐下后，七八日不解，表里俱热，大渴燥烦者，白虎加人参汤主之。又云：伤寒脉浮，发热无汗，其表不解，不可与白虎，林亿校正，谓于此表里差矣。予谓不然，大抵白虎能除伤寒中暍，表里发热。前后二证，或云表里俱热，或云表热里寒，皆可服以之。一种发热无汗，其表不解，全是麻黄与葛根证，安可行白虎也。）亦治太阳中暍，身热汗出，恶寒足冷，脉微而渴。（身热恶寒为在表，足冷脉微，又不可表。）亦治火伤肺胃，传为膈消。（喻嘉言曰：肺消以地黄丸治其血分，肾消以白虎汤治其气分。病不能除，医之罪也。）加苍术，名曰虎加苍术汤，治湿温，脉沉细者，（沉细属湿，先受暑，后受湿，暑湿相抟，名湿温。其证胫冷腹满，头痛身痛多汗，渴而谵语。李东垣曰：动而伤暑，火热伤气，辛苦之人多得之，宜人参白虎汤。静而伤暑，湿胜身重，安乐之人多得之，宜苍术白虎汤。）加桂枝，名桂枝白虎汤，（金匮）治温疟，但热不寒，骨节疼痛，时呕。除粳米加人参，名化斑汤，治胃热发斑，脉虚者。加柴胡黄芩半夏，名柴胡石膏汤，治暑嗽喘渴。
竹叶石膏汤  ***************************
（仲景）
治伤寒解后，虚羸少气，气逆欲吐。（伤寒解后，余热未尽，津液不足，故虚羸少气。虚热上逆，故欲吐。）亦治伤暑发渴脉虚。
竹叶（二把）　石膏（一斤）　人参（三两）　甘草（炙二两）　麦冬（一升）　半夏　粳米（半升）　加姜煎。
竹叶石膏之辛寒，以散余热。（竹叶能止喘促气逆上冲。）人参、甘草、麦冬、粳米之甘平，以益肺安胃，补虚生津。半夏之辛温，以豁痰止呕。故去热而不损其真，导逆而能益其气也。
又方，竹叶、石膏、木通、薄荷、桔梗、甘草，亦名竹叶石膏汤，治胃实火盛而作渴。〔士材曰：阳明外实，则用柴葛以解肌。阳明内实，则用承气以攻下。此云胃实，非有停滞，但阳焰胜尔。火旺则金囚，故以竹叶泻火，以桔梗救金，薄荷散火于上，木通泄火于下，甘草石膏，直入戊土，而清其中。三焦火平，则炎蒸退，而津液生矣。（外实，经也。内实，腑也。戊土，胃也。）〕
白头翁汤  ***************************
（仲景）
治伤寒热利下重，欲饮水者。（阳热之利，与阴寒不同。阴利宜理中四逆温脏，阳利粪色必焦黄，热臭，便出作声，脐下必热，宜凉药。）
白头翁（二两）　秦皮　黄连　黄柏（三两）
白头翁苦寒，能入阳明血分，而凉血止澼。秦皮苦寒性涩，能凉肝益肾，而固下焦。（渍水色青。故能入肝除热。）黄连凉心清肝，黄柏泻火补水，并能燥湿止利。取其寒能胜热，苦能坚肾，涩能断下也。（徐忠可曰：此主热利下重，盖下陷则伤阴，阴伤则血热。虽后重而不用调气之药，病不在气尔。周扬俊曰：邪传厥阴，少阳其表也，脏腑相连，于法禁下，故但谋去其热，热除而是利自止矣。）
甘桔汤  ***************************
（《金匮》名桔梗汤）
治少阴咽痛喉痹，肺痈吐脓，干咳无痰，火郁在肺。（手少阴心脉挟咽，足少阴肾脉循喉咙，火炎则痛。《经》曰：一阴一阳结，谓之喉痹。一阴，少阴君火。一阳，少阳相火也。金匮云：热之所过，血为之凝滞，蓄结痈脓，吐如米粥。始萌可救，脓成难治。火郁在肺，则干咳无痰。）
甘草（二两）　桔梗（一两）　或等分。王好古加减法，失音加诃子，声不出加半夏，上气加陈皮，涎嗽加知母贝母，咳渴加五味，酒毒加葛根，少气加人参，呕加半夏生姜，吐脓血加紫菀，肺痿加阿胶，胸膈不利加枳壳，痞满加枳实，目赤加栀子大黄，面肿加茯苓，肤痛加黄芪，发斑加荆芥防风，痰毒加牛蒡子大黄，不得眠加栀子。
甘草甘平，解毒而泻火。桔梗苦辛，清肺而利膈，又能开提气血，表散寒邪，排脓血而补内漏。故治咽痛喉痹，肺痈咳嗽。取其辛苦散寒，甘平除热也。（《金匮》曰：咳而胸满振寒，咽干不渴，时出浊唾腥臭，为肺痈，此汤主之。喻嘉言曰：此上提之法。乘其新起，提其败血，或从唾出，或从便出，足以杀其毒。此因胸满振寒不渴，病尚在表，用此开提肺气。若势已入里，又当引之从胃入肠，此法不中用矣。《纲目》曰：喉痹恶寒，为寒闭于外，热郁于内。忌用胆矾等剂点喉，使阳郁不得伸。又忌硝黄等寒剂下之，使阳邪陷里。宜用表药，提其气升，以助阳也。如不恶寒，脉滑实者，又当用寒剂下之，酸剂收之也。《外台秘要》曰：五脏之尊，心虽为主，而肺居其上。肺为华盖，下覆四脏，合天之德，通达风气，性爱温而恶寒。心火更炎，上蒸其肺，金被火伤，则叶萎，倚着于肝，肝发痒则嗽。因心肝虚弱，不能传阳于下焦，遂至正阳俱跷，变成嗽矣。肺主皮毛，遇寒则栗而粟起。肺嗽因萎，倚着于肝而成病，由木能扣金兴鸣也。先养肺，抑心肝虚热，和其肾，则愈矣。）
除桔梗名甘草汤，（金匮）治同。加防风，名甘桔防风汤，治同。加防风荆芥连翘，名如圣汤，（宋仁宗）治上焦风热。加诃子和童便服，名诃子清音汤，治中风不语。（肺属金，主音，金空则有声。风痰壅塞，则不能言。诃子敛肺清痰，散逆破结。桔梗利肺气，甘草和元气。童便降火润肺，或加木通，以利机窍也。足少阴肾脉挟舌本，足太阴脾脉连舌本，手少阴心别脉系舌本。三经虚，则痰涎塞其脉道，舌不转运而不能言。或三脉亡血，舌无血荣养而喑。舌喑者，中风不能转运之类，而咽喉声音如故。喉喑者，劳嗽失音之类，而舌本则能转运言语也。）除甘草加枳壳，名枳桔汤，治胸中痞塞，噫气吐酸，或咳。（枳壳桔梗，苦下气而散痞，寒消热而除咳。《活人》云：伤寒应发汗，反下之，遂成痞，枳实理中丸最良。审知是痞，先用枳桔汤尤妙。缘桔梗枳壳，行气下膈也。）加连翘、薄荷、竹叶、栀子、黄芩，名桔梗汤，治上焦壅热，喉痹热肿。又方，桔梗、桑皮、贝母、栝楼、当归、枳壳、苡仁、防己（一作防风。各五分。）黄芪（七分）杏仁、百合、甘草（各三分）加姜煎，亦名桔梗汤。（济生）治肺痈吐脓，嗌干多渴。
保阴煎  ***************************
治男妇带浊，遗淋色赤带血，脉滑多热，便血不止。及血崩血淋，或经期太早，凡一切阴虚内热动血等证。
生地　熟地　芍药（二钱）　山药　川续断　黄芩　黄柏（钱半）　生甘草（一钱）　如小水多热，或兼怒火动血者，加焦栀子一二钱。如夜热身热，加地骨皮一钱五分。如肺热多汗者，加麦冬地骨皮。血热甚者，加黄连一钱五分。如血虚血滞，筋骨肿痛者，加当归二三钱。如气滞而痛者，去熟地，加青皮、陈皮、丹皮、香附之属。如血脱血滑，及便血久不止者，加地榆一二钱，或乌梅一二个，或百药煎一二钱，文蛤亦可。如少年或气血正盛者，不必用熟地山药。如肢节筋骨疼痛或肿者，加秦艽丹皮各一二钱。
滋肾丸  ***************************
（东垣又名通关丸。）
治下焦邪热，口不渴，而小便秘。及肾虚蒸热，脚膝无力，阴痿阴汗，冲脉上冲而喘。（肾中有水有火，水不足则火独治，故虚热。肝肾虚而淫热壅于下焦，故脚膝无力阴痿阴汗。冲脉起于二阴之交，直冲而上至胸，水不制火，故气逆上而喘。）
黄柏（酒炒二两）　知母（酒炒一两）　桂（一钱）　蜜丸。
小便者，足太阳膀胱所主，生于肺金。肺中伏热，水不能生，是绝小便之源也。渴而小便不通者，肺气不得降是也。故用清燥金之正化气薄淡渗之药。（淡渗之药，若二苓、泽泻、琥珀、灯心、木通、车前、瞿麦、萹蓄之类，皆能清金泻火。）泻火而清肺，滋水之化源也。若热在下焦而不渴，是绝其流而溺不泄也，须用气味俱厚阴中之阴药治之。（王善夫病小便不通，渐成中满，腹坚如石，腿裂出水，夜不得眠，不能饮食。东垣诊治，归而至旦不寐，因记《素问》曰：无阳则阴无以生，无阴则阳无以化。又云：膀胱者，州都之官，津液藏焉，气化则能出矣。此病癃秘，是无阴则阳无以化也。此因膏粱积热，损伤肾水，火又逆上而为呕哕，内关外格之证悉具，死在旦夕矣。遂处北方大苦寒之剂，黄柏知母各一两，桂一钱为引。须臾，前阴如刀刺火烧，溺如瀑泉，肿胀遂消。此证一在上焦气分而渴，一在下焦血分而不渴，二者之殊，至易辨尔。又曰：凡病在下焦皆不渴，血中有湿，故不渴也。若膀胱阳虚，阴无以化，又当用八味肾气丸。按：消渴证，以渴为主，而分气血，故血分亦有渴者，淋证以淋为主，而分气血，故血分亦有不渴者。）
去桂名疗肾滋本丸，治肾虚目昏。去桂加黄连，名黄柏滋肾丸，治上热下冷。（阳极似阴。）水衰心烦。单黄柏一味，名大补丸，治肾虚膀胱虚热，腰股痛而足心热。为末，姜汁酒调服，名潜行散，治痛风，腰以下湿热流注。
升阳散火汤  ***************************
（东垣）
治肌热表热，四肢发热，骨髓中热，热如火燎，扪之烙手。此病多因血虚得之，及胃虚过食冷物，抑遏阳气于脾土。并宜服此。
柴胡（八钱）　防风（二钱半）　葛根　升麻　羌活　独活　人参　白芍（五钱）　炙甘草（三钱）　生甘草（二钱）　每服五钱，加姜枣煎。
柴胡以发少阳之火，为君。升葛以发阳明之火，羌活以发太阳之火，独活以发少阴之火，为臣。此皆味薄气轻，上行之药，所以升举其阳，使三焦畅遂，而火邪皆散矣。人参甘草，益脾土而泻热，芍药泻脾火而敛阴，且酸敛甘缓，散中有收，不致有损阴气，为佐使也。（吴鹤皋曰：《经》曰，少火生气，天非此火不能生物，人非此火不能有生。扬之则光，遏之则天。今为饮食抑遏，则生道几乎息矣。使清阳出上窍，则浊阴自归下窍。而饮食传化，无抑遏之患矣。东垣圣于脾胃，治之必主升阳。俗医知降而不知升，是扑其少火也，安望其卫生耶。又曰：古人用辛散，每佐以酸收。故桂枝汤中亦用芍药，独兵家之节制也。）
除人参独活加葱白，名火郁汤，治同。（火郁者，内热外寒，脉沉而数，火郁无焰，故外寒。沉为在里，沉而数，知为内热也。）
陶节奄升阳散火汤。人参、白术、茯神、甘草、陈皮、麦冬、当归、芍药、柴胡、黄芩。加姜枣，金器煎。治伤寒叉手冒心，循衣摸床，谵语昏沉，不省人事。（节庵曰：俗医不识，误认风证。不知此乃肝热乘肺，元气虚衰，不能主持，名撮空证。小便利者可治。有痰加姜炒半夏，大便燥实，谵语发渴，加大黄，泄泻加白术升麻。阳虚，故叉手自冒其心。热昏其神，故循衣摸床。小便利，则肺气犹降，膀胱犹能化气，而肾水未枯，故可治。）
抽薪饮  ***************************
治诸凡火盛而不宜补者。
黄芩　石斛　木通　栀子（炒）　黄柏（五钱）　枳壳（钱半）　细甘草（三分）　煎成。食远温服。
如热在经络肌肤者，加连翘天花粉以解之。热在血分大小肠者，加槐蕊黄连以清之。热在阳明头面，或躁烦便热者，加生石膏以降之。热在下焦，小水痛涩者，加草龙胆车前以利之。热在阴分，津液不至者，加麦冬、生地、芍药之类以滋之。热在肠胃，实结者，加大黄芒硝以通之。
徙薪饮  ***************************
治三焦气火，一切内热，渐觉而未甚者。先宜清以此剂，其甚者，宜抽薪饮。
黄芩（二钱）　麦冬　芍药　黄柏　茯苓　丹皮（钱半）　陈皮（八分）　如多郁气逆伤肝胁，肋疼痛，或致动血者，加青皮栀子。
龙胆泻肝汤  ***************************
（局方）
治肝胆经实火湿热。胁痛耳聋，胆溢口苦，筋痿阴汗，阴肿阴痛，白浊溲血（胁者，肝胆之部也，火盛故作痛。胆脉络于耳，故聋。肝者，将军之官也，谋虑出焉。胆者，中正之官也，决断出焉。胆虚，数虑而不决。胆气上溢，故口为之苦。肝主筋，湿热胜，故筋痿。肝脉络于阴器，故或汗或肿或痛，白浊溲血，皆肝火也。）
龙胆草（酒炒）　黄芩（炒）　栀子（酒炒）　泽泻　木通　车前子　当归（酒洗）　生地黄（酒炒）　柴胡　生甘草　龙胆泻厥阴之热，（肝）柴胡平少阳之热，（胆）黄芩栀子，清肺与三焦之热以佐之。泽泻泻肾经之湿，木通车前，泻小肠膀胱之湿以佐之。然皆苦寒泄之药，故用归地以养血而补肝，用甘草以缓中，而不使伤胃为臣使也。
东垣无黄芩、栀子、甘草，亦名龙胆泻肝汤，治前阴热痒臊臭。（此因饮酒，风湿热合于下焦为邪，厥阴肝脉络于阴器。柴胡入肝为引，泽泻、车前、木通利小便，亦除臊气，所谓在下者因而竭之。生地龙胆苦寒，以泻湿热。肝主血，当归以滋肝血不足也。）一方除当归、生地、木通、泽泻、车前，加人参、五味、天冬、麦冬、黄连、知母，亦名龙胆泻肝汤。治筋痿挛急，口苦爪枯，亦治前证。（加人参者，扶土所以抑木。用二冬五味者，清金亦以平木，润燥所以养筋。用黄连知母者，上以泻心火，下以泻肾火。一为肝子，一为肝母也。）
清流饮  ***************************
治阴虚挟热泻利，或喜冷，或发热，或下纯红鲜血，或小水赤痛等证。
生地黄　芍药　茯苓　泽泻（二钱）　当归（一二钱）　黄芩　黄连（一钱五分）　枳壳　甘草（一钱）　如热甚者加黄柏，小水热痛者加栀子，燥渴者加花粉麦冬。
当归龙荟丸  ***************************
（宣明）
治一切肝胆之火，神志不宁，惊悸搐搦，躁扰狂越，头晕目眩，耳鸣耳聋。胸膈痞塞，咽嗌不利，肠胃燥涩。两胁痛引少腹，肝移热于肺而咳嗽。（肝属风木，主筋，主怒，主惊。故搐搦惊狂，皆属肝火。目为肝窍，胆脉络于耳，二经火盛，故目眩耳聋。心脉挟咽历膈，肾脉贯膈循喉咙。水衰火盛，故膈咽不利。两胁少腹，皆肝胆经所循，故相引而痛。五脏六腑皆有咳，然必传以与肺，肝之移邪，则为肝咳）亦治盗汗（盗汗属热，此与当归六黄汤同意。）
当归（酒洗）　龙胆草（酒洗）　栀子（炒黑）　黄连（炒）　黄柏（炒）　黄芩（炒一两）　大黄（酒浸）　青黛（水飞）　芦荟（五钱）　木香（二钱）　麝香（五分）　蜜丸，姜汤下。肝木为生火之本，肝火盛，则诸经之火，相因而起，为病不止一端矣。故以龙胆青黛，直入本经而折之。而以大黄、芩、连、栀、柏，通平上下三焦之火也。芦荟大苦大寒，气臊入肝，能引诸药同入厥阴。先平其甚者，而诸经之火，无不渐平矣。诸药苦寒已甚，当归辛温，能入厥阴，和血而补，故以为君，少加木香麝香者，取其行气通窍也，然非实火，不可轻投。
化阴煎  ***************************
治水亏阴涸，阳火有余。小便癃闭，淋浊疼痛等证。
生地　熟地　牛膝　猪苓　泽泻　生黄柏　生知母（二钱）　绿豆（三钱）　龙胆草（一钱五分）　车前子（一钱）　加食盐少许，若水亏居多，而阴气大有不足者，可适加熟地用至一二两亦可。
泻青丸  ***************************
（钱乙）
治肝火郁热，不能安卧，多惊多怒，筋痿不起，目赤肿痛。（肝属风木，木盛生火，故发热多甚于寅卯木旺之时。按之在肉之下，骨之上，为肝热。肝胆之经，行于两胁，风火干之，故卧不安。肝在志为怒，故多怒。肝虚胆怯，故多惊。肝主筋，逢热则纵，故痿。目为肝窍，热发于目，故肿痛。）
方见卷六上祛风门
肝者，将军之官，风淫火炽，不易平也。龙胆大黄，苦寒味厚，沉阴下行，直入厥阴，而散泻之，所以抑其怒而折之使下也。羌活气雄，防风善散，并能搜肝风，而散肝火，所以从其性而升之于上也。少阳火郁多烦躁，栀子能散三焦郁火，而使邪从小便下行。少阳火实，多头痛目赤，川芎能上行头目而逐风邪。且川芎当归，皆血分之药，能养肝血而润肝燥。（血虚故肝燥。肝燥故多怒多惊。）又皆血中气药，辛能散而温能和。一泻一散一补，同为平肝之剂，故曰泻青。然必壮实之人，方可施用。（余子容曰：时医多执肝常有余之说，举手便云平肝。按：《圣济经》云：原四时所化始于木，究十二经之所食养于春。女子受孕一月，是厥阴肝经养之。肝者，乃春阳发动之始，万物生化之源。故戒怒养阳，使先天之气，相生于无穷，是摄生之切要也，不可泥于此说。《内经·六节藏象论》曰：所谓得五行时之胜，各以气命其脏，求其胜也，皆归始春。盖春属肝木，乃吾身升生之气。此气若有不充，则四脏何所禀承。如春无所生，则夏长秋收冬藏者何物乎？五行之中，唯木有发荣畅茂之象，花叶茜葱，艳丽而可爱，结果成实，食之以全生，皆此木也。使天地而无木，则世界黯淡无色矣。由是言之，培之养之，犹恐不暇，而尚欲剪之伐之乎。《外台秘要》曰：五行五脏，皆互相生。肝虽处中，而为脏首，位在甲乙，怀养怀仁，故应春而王也，为心之母，余脏循次而生焉。）
人参泻肺汤  ***************************
治肺经积热，上喘咳嗽胸膈胀满，痰多，大便涩。
人参　黄芩　栀子仁　枳壳　薄荷　甘草　连翘　杏仁（去皮尖）　桑白皮　大黄　桔梗
按：人参，肺热反能伤肺，此清肺经积热，以人参泻肺立名，可见泻其肺热，必不可伤其肺气也。况人参之温，以一味清凉监之有余，如此大队寒下之药，不推之为君，其敢用乎？
泻白散  ***************************
（钱乙）
治肺火，皮肤蒸热。（肺主皮肤，轻按即得，重按全无，是热在皮毛。）洒淅寒热。（邪在肤腠。）日晡尤甚。（申酉时燥金正旺之时。）喘嗽气急。（肺苦气上逆。）
桑白皮　地骨皮（各一钱）　甘草（五分）　粳米（百粒）
桑白皮甘辛而寒，行水降火，泻肺气之有余。除痰止嗽，能利二便，而疗热渴。地骨皮寒泻肺中之伏火，淡泄肝肾之虚热，凉血退蒸。甘草泻火而益脾，粳米清肺而补胃，并能泻热从小便出。肺主西方，故曰泻白。（时珍曰：此泻肺诸方之准绳也。泻白散，泻肺气分之火。黄芩一物汤，丹溪清金丸，泻肺金血分之火。清金丸，即黄芩炒为末，水丸。）
加人参、五味、茯苓、青皮、陈皮，名加减泻白散。（东垣）治咳嗽喘急。呕吐加知母、黄芩、桔梗、青皮、陈皮，亦名加减泻白散。（宝鉴）治咳而气喘，烦热口渴，胸膈不利。除甘草粳米，加黄芩、知母、麦冬、五味、桔梗，亦名加减泻白散。（罗谦甫）治过饮伤肺，气出腥臭，唾涕稠黏，嗌喉不利，口苦干燥（原文云：桑皮地骨，味苦微寒，降肺中伏火而止嗽为君。黄芩知母苦寒，治气出腥臭，清肺利气为臣。五味酸温，以收肺气。麦冬苦寒，治唾涕稠黏，口苦干燥为佐。桔梗辛温轻浮，治痰逆利咽膈为使也。）
利膈散  ***************************
治脾肺大热，虚烦上壅，咽喉生疮。
鸡苏叶　荆芥穗　防风　桔梗　牛蒡子（炒）　人参　甘草等分为末。每服二钱，不拘时沸汤点服。咽喉口疮甚，加僵蚕。
按：此方清上焦热，全用辛凉轻清之气，不杂苦寒降下之味。其见甚超，较凉膈散诸方为更胜。
化肝煎  ***************************
治怒气伤肝，而因气逆动火，致为烦热胁痛动血等证。
青皮　陈皮　白芍（二钱）　泽泻（如血见下部者以甘草代之。）　栀子（炒）　丹皮（一钱五分）　土贝母（二三钱）　如大便下血者，加地榆。小便下血者，加木通各一钱五分，如兼寒热者，加柴胡一钱。如火盛，加黄芩一二钱。如胁腹痛胀，加白芥子一钱。胀滞多者，勿用芍药。
导赤散  ***************************
（钱乙）
治小肠有火，便赤淋痛，面赤狂躁，口糜舌疮，咬牙口渴。（心与小肠相表里，心热则小肠亦热，故便赤淋痛。心属君火，是五脏六腑火之主。故诸经之热，皆应于心。面赤烦躁，咬牙口渴，皆心热也。舌为心苗，若心火上炎，熏蒸于口，则口糜口疮。轻手按至皮毛之下，肌肉之上，则热，日中大甚，是热在血脉为心热。心火亢甚，小肠郁结不能通利者，此方主之。如治白浊沙淋等证，合逍遥散。）
生地黄　木通　甘草梢　淡竹叶
生地凉心血，竹叶清心气。（叶生竹上。故清上焦）木通降心火入小肠。（君火宜木通，相火宜泽泻。行水虽同，所用各别。君，心火也。相，肾火也。）草梢达茎中而止痛。（便赤淋痛。）以共导丙丁之火，由小水而出也。（小肠为丙火，心为丁火。心热泄小肠，釜底抽薪之义也。易老用导赤散合五苓散，治口糜神效。《经》曰：膀胱移热于小肠，膈肠不便，上为口糜，亦有用附子理中汤者。因脾胃虚衰之火，被逼上炎，故用参术甘草补其土。姜附散其寒，则火得所助，接引退舍矣。《纲目》曰：心气热则上窜，宜导赤散。肾气虚则下窜，宜地黄丸。）
天门冬散  ***************************
治肺壅脑热，鼻干，大便秘涩。
天门冬（去心皮）　桑白皮　升麻　大黄　枳壳（麸炒）　甘草　荆芥
按：此方药味较人参泻肺汤为少减，然用升麻，且升且降，以散上焦壅热，可取。
清胃散  ***************************
（东垣）
治胃有积热，上下牙痛，牵引头脑，满面发热。其牙喜寒恶热，或牙龈溃烂，或牙宣出血，或唇口颊腮肿痛。（足阳明胃脉，循鼻外，入上齿中，挟口，环唇，循颊车，上耳前，主上牙龈，喜寒饮而恶热。手阳明大肠脉，上颈，贯颊，入下齿，挟口，主下牙龈，喜热饮而恶寒。足阳明别络脑，故脑痛。阳明之脉营于面，故面热。二经热盛，故唇口齿颊病，面肿痛也。齿为骨，属肾，牙宣牙龈出血，或齿缝出血也，亦名齿衄，乃肾病。若血多而涌出不止，为阳明热盛，以阳明多气多血也。唇属脾胃大肠经，燥则干，热则裂，风则瞤，寒则揭，若肿皴裂如蚕茧，名曰茧唇。唇吞者，肌肉之本也。人中平满者为唇反，唇反肉先死。）
生地黄　牡丹皮　黄连　当归　升麻　一方加石膏。
黄连泻心火，亦泻脾火。脾为心子，而与胃相表里者也。当归和血，生地丹皮凉血，以养阴而退阳也。石膏泻阳明之大热，升麻升阳明之清阳。清升热降，则肿消而痛止矣。（薛新甫曰：湿热甚而牙痛者，承气汤，轻者清胃散。大肠热而龈肿痛者，清胃散，甚者调胃汤。六郁而痛者，越鞠丸。中气虚而痛者，补中益气汤。思虑伤脾而痛者，归脾汤。肾经虚热而痛者，六味丸。肾经虚寒而痛者，还少丹，重则八味丸。甚属风热者，独活散茵陈散。风寒入脑者，羌活附子汤，当临时制宜。附独活散。独活、羌活、川芎、防风各五钱，细辛、荆芥、薄荷、生地各二钱。每服三钱。）
玉女煎  ***************************
治水亏火胜，六脉浮洪滑大。少阴不足，阳明有余，烦热干渴，头痛牙疼失血等证，其效如神。若大便溏泄者，大非所宜。
生石膏（三五钱）　熟地（三五钱或一两）　麦冬（二钱）　知母　牛膝（一钱五分）　如火之盛极者，再加栀子地骨皮之属亦可。如多汗多渴者，加五味子十四粒。如小水不利，或火不能降者，加泽泻一钱五分，或茯苓亦可。如金水俱亏，因精损气者，加人参二三钱尤妙。
泻黄散  ***************************
治脾胃伏火，口燥唇干，口疮口臭，烦渴易饥，热在肌肉。（口为脾窍，唇者脾之外候。口燥唇干，口疮口臭，皆属脾火。脾热故烦热易饥，病名中消，脾主肌肉，故热在肉分，轻按重按皆不热，不轻不重乃得之。遇夜尤甚者，为脾热实热，宜此汤及调胃承气。虚热，宜补中益气汤。按：面上热，身前热，一身尽热，狂而妄言妄见，皆足阳明。肩背及热足外廉胫踝后热，皆足太阳。口热舌干，中热而喘，足下热而痛，皆足少阴。肩上热，项似拔，耳前热若寒，皆手太阳。身热肤痛，手少阴，淋洒淅寒热，手太阴。掌中热，手太阴少阴厥阴。热而筋纵不收，阴痿，足阳明厥阴。又曰：胃居脐上，胃热则脐以上热。肠居脐下，肠热则脐以下热。肝胆居胁，肝胆热则胁亦热。肺居胸背，肺热则胸背亦热。肾居腰，肾热则腰亦热，可类推也。）
防风（四两）　藿香（七钱）　山栀（炒黑一两）　石膏（五钱）　甘草（二两）　上末。微炒香。酒调服。
山栀清心肺之火，使屈曲下行，纵小便出。藿香理脾肺之气，去上焦壅热，辟恶调中。石膏大寒泻热，兼能解肌。甘草甘平和中，又能泻火。重用防风者，取其升浮能发脾中伏火，又能于土中泻木也。（木盛克土，防风能散肝火。吴鹤皋曰：或问脾中有伏火，何以不用黄连。余曰：燥矣！又问既恶燥，何以用防风？余曰：东垣有言，防风乃风药中润剂也。李东垣曰：泻黄散，非泻脾也，脾中泻肺也，实则泻其子。以脾为生肺之上源，故用石膏栀子之类。）
钱乙泻黄散。白芷、防风、升麻、枳壳、黄芩（钱半）石斛（一钱二分）半夏（一钱）甘草（七分）治同前证，或唇口皱瞤　燥裂（脾之华在唇。瞤，动也，风也。皴裂，火也。白芷升麻，皆阳明药，防风祛风而散脾火。燥在口唇，故从其性而升发之也。黄芩泻中上之热，枳壳利中上之气。半夏能燥能润，发表开郁。石斛清脾平胃，退热补虚。甘草和脾，兼能泄火。亦火郁发之之义也。）
地黄煎  ***************************
治积热
地黄汁（四升三合）　茯神　知母　葳蕤（四两）　栝楼根　生姜汁　鲜地骨皮　生麦冬汁　白蜜（二升）　石膏（八两）　竹沥（三合）　上㕮咀，以水一斗零二升，先煮诸药，取汁三升，去渣。下竹沥地黄麦冬汁，缓火煎四五沸。下蜜姜汁，微火煎至六升。初服四合，日三服，夜一服，加至五七合。四五月作散服之。
按：此方生津凉血，制火彻热，兼擅其长。再加人参，乃治虚热之圣方也。
左金丸  ***************************
（又名茱连丸）
治肝胆郁火，左胁作痛，或胸胁痛不可忍，吞酸吐酸，筋疝痞结，酒湿发黄。（肝火盛则胁痛，吞酸吐酸。亦由肝火上干肺胃，从木之化故酸。厥阴之脉络阴器，湿热干之，则成筋疝。肝木过盛，克制脾土，则成痞结。）亦治噤口痢，汤药入口即吐。（加糯米一撮浓煎，但得三匙下咽，即不复吐矣。）
黄连（六两姜汁炒）　吴茱萸（一两盐水泡）　水丸。
肝实则作痛，心者肝之子，实则泻其子，故用黄连泻心清火为君，使火不克金，金能制木，则肝平矣。吴茱辛热，能入厥阴，（肝。）行气解郁，又能引热下行，故以为反佐。一寒一热，寒者正治，热者从治（以热治热，从其性而治之，亦曰反治。）故能相济以立功也。肝居于左，肺居于右。左金者，谓使金令得行于左而平肝也。〔东垣曰：病机云，诸呕吐酸，皆属于热，此上焦受外来客邪也，以杂病论之。呕吐酸水者，甚则酸水浸其心，次令牙酸不能相对，以大辛热疗之必减。若病机作热攻之，误矣。或问吞酸，《素问》以为热，东垣以为寒。何也？丹溪曰：吐酸与吞酸不同。吐酸，吐出酸水如醋。平时津液，随上升之气，郁而成积，湿中生热，故随木化，遂作酸味，非热而何。其有郁之久，伏于肠胃之间，咯不得上，咽不得下。肌表得风寒，则内热愈郁，而酸味刺心。肌表温暖，腠理开发，或得香热汤丸，汁液得行，亦可暂解，非寒而何。素问言热，言其体位。东垣言寒，言其末也。予当治吞酸，用黄连吴茱制炒，随时令迭为佐使。苍术茯苓为辅，蒸饼为丸吞之。仍教糖食蔬果自养，则病易安（丹溪之论，亦未畅尽。总之此证有热有寒，不可执一。）戴氏曰：房劳肾虚之人，胸膈多有胀痛。此因肾虚不能纳气，气虚不能生血之故。气与血，犹水也。盛则流畅，虚则未有不滞者，所以作痛。宜破故纸之类补肾，芎归之类补血。若作寻常胁痛治，则殆矣。〕
加炒芩苍术陈皮，亦名茱连丸，治同。加芍药等分为丸，名戊己丸，治热痢热泻。（热泻者，粪黄肛涩也。戊为胃土，己为脾土。加芍药伐肝泻水，使不克脾土。）除吴茱萸加附子一两，名连附六一汤，治胃脘痛，寒因热用也。用黄连一味，吴茱萸浸一宿，为丸，名抑青丸。大泻肝火，治左胁作痛。单黄连煎服，名泻心汤，治心热。
约阴丸  ***************************
治妇人血海有热，经脉先期及过多者。或兼肾火，而带浊不止，及男妇大肠血热便红等证。
当归　白术（炒）　白芍（酒炒）　生地　茯苓　地榆　黄芩　白石脂（醋煅淬）　北五味　丹皮　续断　等分，为细末，炼蜜丸服。火盛者，加黄连。兼肝肾之火盛者，加知母黄柏各等分。大肠血热便红者，加黄连防风各等分。
导赤各半汤  ***************************
（节庵）
治伤寒后，心下不硬，腹中不满，二便如常。身无寒热，渐变神昏不语，或睡中独语，目赤口干，不饮水，与粥则咽。不与勿思，形如醉人，名越经证。（伤寒不硬不满，二便如常，病不在腑也。神昏睡语，不思食，形如醉人，此邪热传于手少阴心，心火上而逼肺也。邪热入里，故目赤舌干。邪热在阴，故不渴。此证自足而传手经，故曰越经。）
黄连　黄芩　犀角　知母　山栀　滑石　麦冬　人参　甘草　茯神　加灯心姜枣煎。
陈来章曰：热入心经，凉之以黄连、犀角、栀子。心热上逼于肺，清之以黄芩、知母、麦冬，泄之以滑石、甘草、灯心者。欲使心肺之邪热，从小肠膀胱出也，故亦曰导赤。然邪之越经，而传于心者，以心神本不足也，故又加人参茯神以补之。
消毒犀角饮  ***************************
治大人小儿，内蕴邪热。痰涎壅甚，腮项结核，口舌生疮。及遍生疮疖，已溃未溃，并宜服之。
犀角（磨冲）　防风　荆芥穗（一钱）　鼠粘子（炒二钱）　炙甘草（一钱）
按：此方专清上焦蕴热，与利膈散略同，彼可多服，此可暂服尔。
莲子清心饮  ***************************
（局方）
治忧思抑郁，发热烦躁，或酒色过度。火盛克金，口苦咽干，渐成消渴。遗精淋浊，过劳即发。四肢倦怠，五心烦热，夜静昼甚。及女人崩带（烦躁遗精淋浊者，心虚而有热也。心火妄动，不能下交于肾，故元精失守也。过劳即发为劳淋，劳则动其心火也。昼偏热者，阳虚也。崩中，由损伤卫任，气血俱虚。《经》曰：阴虚阳搏谓之崩，由阴虚而阳搏之，血得热而妄行也。带者，病本于带脉而得名。赤属血，白属气。由阴虚阳竭，营气不升，卫气下陷，或湿痰湿热蕴积而下流也。）
石莲肉　人参　黄芪　茯苓　柴胡（三钱）　黄芩（炒）　地骨皮　麦冬　车前子　甘草（炙二钱）　空心服。
参芪甘草，所以补阳虚而泻火，（东垣曰：参芪甘草，泻火之圣药。）助气化而达州都。（膀胱也。气化则能出。）地骨退肝肾之虚热，柴胡散肝胆之火邪。黄芩麦冬，清热于心肺上焦。茯苓车前，利湿于膀胱下部。中以石莲清心火而交心肾，则诸证悉退也。
服蛮煎  ***************************
此方性味极清极轻，善入心肝二脏。行滞气，开郁结，通神明，养正除邪，大有奇妙。
生地　麦冬　白芍　石菖蒲　石斛　丹皮　茯神（二钱）　陈皮（一钱）　木通　知母（一钱五分）　如痰胜多郁者，加贝母二钱。痰盛兼火者，加胆星一钱五分。阳明火盛，内热狂叫者，加石膏二三钱。便结胀满多热者，加元明粉二三钱，调服，或渐加大黄亦可。气虚神困者，加人参随宜。
普济消毒饮  ***************************
（东垣）
治大头天行，初觉憎寒体重，次传头面肿盛，口不能开，上喘，咽喉不利，口渴舌燥。（俗云：大头天行，亲戚不相访问，染者多不救。泰和间，多有病此者。医以承气加蓝根下之，稍缓，翌日如故。下之又缓，终莫能愈，渐至危笃。东垣视之曰：夫身半以上，天之气也。身半以下，地之气也。此邪热客于心肺之间，上攻头面为肿盛。以承气泻胃中之实热，是为诛伐无过。病以适至其所为故。遂处此方，全活甚众，遂名普济消毒饮子。）
黄芩（酒炒）　黄连（酒炒五钱）　陈皮（去白）　生甘草　元参　柴胡　桔梗（二钱）　连翘　板蓝根　马勃　鼠粘子　薄荷（一钱）　僵蚕　升麻（七分）　为末，汤调，时时服之，或蜜拌为丸，噙化。一方无薄荷，有人参三钱。亦有加大黄治便秘者，或酒浸，或煨用。
芩连苦寒，泻心肺之热为君。元参苦寒，橘红苦辛，甘草甘寒，泻火补气为臣。连翘薄荷鼠粘，辛苦而平，蓝根甘寒，马勃僵蚕苦平，散肿消毒定喘为佐。升麻柴胡苦平，行少阳阳明之阳气不得伸。桔梗辛温为舟楫，不令下行为载也（此解本之东垣。而稍加删润。然《十书》中无此方。见于《准绳》。）
约营煎  ***************************
治血热便血，无论脾胃大小肠膀胱等证皆可用。
生地　芍药　续断　地榆　黄芩　槐花　荆芥穗（炒焦）　乌梅（一个）　如火盛者，加栀子黄连胆星之属。如气虚者，加人参白术。如气陷者，加升麻防风。
紫雪  ***************************
（局方）
治内外烦热不解，狂易叫走，发斑发黄，口疮脚气，瘴毒蛊毒，热毒药毒。
黄金（百两）　寒水石　石膏　滑石　磁石（三斤。水煮。捣煎去渣。入后药。）　升麻　元参（一斤）　甘草（炙半斤）　犀角　羚羊角　沉香　木香（五两）　丁香（一两，并捣锉，入前药，汁中煎，去渣，入后药。）　朴硝　硝石（二斤。提净，入前药汁中微火煎，不住手将柳木搅，候汁欲凝，再加入后二味。）　辰砂（三两研细）　麝香当门子（一两二钱。研细入前药拌匀。）　合成退火气，冷水调服，每一二钱。《本事方》无黄金。
寒水石、石膏、滑石、硝石，以泻诸经之火，而兼利水为君。磁石元参，以滋肺肾为臣。犀角羚角，以清心宁肝。升麻甘草，以升阳解毒。沉香、丁香、木香，以温胃调气。麝香以透骨通窍，丹砂黄金，以镇惊安魂，泻心肝之热为佐使。诸药用气，硝独用质者，以其水卤结成，性峻而易消，以泻火而散结也。
碧雪  ***************************
治一切积热，咽喉口舌生疮，心中烦躁，咽物妨闷，致咽闭壅塞。及天行时热，发狂昏愦。
芒硝　朴硝　硝石　马牙硝　青黛　石膏　寒水石（研水飞）　甘草（等分）　将甘草煎汤二升，去渣，入诸药再煎。用柳木棍不住手搅，令消溶得所。入青黛和匀，倾入砂盆内，候冷，结凝成霜，研为细末。每用少许，含化津咽，不拘时候。如觉喉壅闭塞，不能吞物。即以小竹筒吹药入喉中，即愈。
按：此方仿紫雪之制，而不用黄金犀羚等贵重之药，亦为简便。
人参清肌散  ***************************
治午前潮热，气虚无汗。（热发午前，阳虚而阴火乘之也。火燥热郁，故无汗。《经》曰：阳气有余，为身热无汗。阴气有余，为多汗身寒。阴阳有余，则无汗而寒。按：此有余，乃病邪有余，阴阳和则无病，过中则皆病也。《经》又曰：阳盛生外热，阴盛生内寒。皆亢则为害，非真阴真阳盛也。）
人参　白术　茯苓　甘草（炙）　半夏曲　当归　赤芍药　柴胡　干葛　加姜枣煎。四君以补阳虚，归芍以调阴血。半夏和胃而行痰，柴葛升阳而退热。盖以甘温泻火，（甘温能除大热。）辛温活血，（汗即血也。）辛甘解肌，（有汗宜实表。有汗宜解肌。）此之无汗，与伤寒无汗不同。故但解其肌热，而不必发出其汗也。
前药各一两，加黄芩五钱，每服三钱。加姜枣煎，名人参散。（许叔微）治邪热客于经络，痰嗽烦热，头痛目昏，盗汗倦怠，一切血热虚劳。（喻嘉言曰：此邪热浅在经络，未深入脏腑。虽用柴葛之轻，金藉参术之力，以达其邪。又恐邪入痰隧，用茯苓半夏兼动其痰。合之当归赤芍黄芩，并治其血中之热。止用三钱为剂，盖方成和约，庶敢用柴胡干葛尔。）
白术除湿汤  ***************************
（东垣）
治午后发热，背恶风，四肢沉困，小便色黄，又治汗后发热（午后发热，热在阴分，阳陷阴中也。背为阳，腹为阴。背恶寒者，阳不得伸也。脾主四肢，四肢沉困，湿胜而脾不运也。小便黄，湿兼热也。汗后而热不退，或阴虚，或阳虚也。）
人参　赤茯苓　甘草（炙）　柴胡（五钱）　白术（一两）　生地黄　地骨皮　知母　泽泻（七钱）每服五钱。如有刺痛，加当归七钱。小便利，减苓泻一半。
阳陷阴中，热在血分，故以生地滋其少阴。而以知母地骨，泻血中之伏火也。柴胡升阳，以解其肌。（阳陷阴中，故以柴胡提出其阳。）苓泻利湿，兼清其热。参术甘草，益气助脾。气足阳升，虚热自退，脾运而湿亦除矣。（方名除湿，而治在退热，欲热纵湿中而下降也。）
石膏散  ***************************
（外台）
治劳热骨蒸，四肥微瘦，有汗，脉长者。（此指劳热，因阳邪入里，传为骨蒸。令人先寒后热，渐成羸瘦者。有汗，胃实也。脉长，阳明证也。）
石膏研细，每夕新汲水服方寸匕，取热退为度。
石膏大寒质重，能入里降火。味辛气轻，能透表解肌。虽寒而甘能缓脾。火劳有实热者，非此不为功，故《外台秘要》《名医别录》皆载之。（玄珠曰：五行六气，水特其一尔。一水既亏，岂能胜五火哉。医不知邪气未除，便用补剂。邪气得补，便入经络，至死不悟。夫凉剂能清火养水，热剂能补火燥水，理易明也。劳为热证明矣，尚可补乎。唯无热无积之人，脉微无力，方可补之。必察其胃中及右肾二火俱亏，后用补剂可也。《证治要诀》云：治虚劳独用热药者，犹釜中无水而进火也。过用冷药者，犹釜下无火而添水也。非徒无益，而又害之。）
玉泉散  ***************************
（亦名六一甘露散）
治阳明内热，烦渴，头痛，二便秘结，瘟疫，斑黄，及热痰喘嗽等证。
石膏（六两生用）　粉甘草（一两）为细末。每服一二三钱。新汲水，或热汤，或人参汤调下。或加朱砂三钱，此益元散之变方也，其功倍之。
清骨散  ***************************
治骨蒸劳热（火炎水亏，真阴消烁，故肌骨之间，蒸蒸而热也。东垣曰：昼热夜静者，是阳气旺于阳分也。昼静夜热者，是阳气陷入阴中也，名曰热入血室。昼夜俱热者，是重阳无阴也。当急泻其阳，峻补其阴。昼病则在气，夜病则在血。）
银柴胡（钱半）　胡黄连　秦艽　鳖甲（童便炙）　地骨皮　青蒿　知母（一钱）　炙甘草（五分）
地骨、胡、连、知母之苦寒，能除阴分之热，而平之于内。柴胡、秦艽、青蒿之辛寒，能除肝胆之热，而散之于表。鳖阴类而甲属骨，能引诸药入骨而补阴。甘草甘平，能和诸药而退虚热也。
二母散  ***************************
治肺痨有热，不能服补气之剂者。（肺虚挟火，或咳嗽发热，阴虚已甚。再服补阳之药，则火益亢，而阴愈亏。故有虽病虚劳，不能服温补药者。）
知母　贝母　等分。炒为末。
火旺烁金，肺痨热，能受温补者易治，不能受温补者难治。故又设此法以滋阴，用贝母化痰泻肺火，知母滋肾清肺金。取其苦寒胜热，润能去燥也。
元参升麻汤  ***************************
治发斑咽痛。（发斑者，阳明胃热也。咽痛者，太阴肺火也。）
元参　升麻　甘草（等分。）
升麻能入阳明，升阳解毒。元参能入太阴，清金制火。甘草甘平，能散能和，故可利咽散斑也。
除元参，加犀角射干黄芩人参，名阳毒升麻汤。治阳毒发斑，头项背痛，狂躁骂詈，咽肿吐血，温服取汗。
消斑青黛饮  ***************************
（节庵）
治伤寒热邪传里，里实表虚，阳毒发斑。（血热不散，蒸于皮肤则为斑，形如锦纹。紫黑者，热极而胃烂也，多死。此或因阳证，误投热药。或因下早，表热乘虚入胃。或因下迟，热留胃中，皆发斑。有阴证发斑者，元气大虚，寒伏于下，逼其无根失守之火，上独熏肺，传于皮肤，淡红而稀少也。宜大建中汤，误投寒剂则殆矣。）
青黛　黄连　犀角　石膏　知母　元参　栀子　生地黄　柴胡　人参　甘草　加姜枣煎。入苦酒（醋也。）一匙和服。
发斑虽由胃热，亦诸经之火有以助之。青黛黄连，以清肝火。栀子元参，以清心肺之火。知母生地，以清肾火。犀角石膏，以清胃火。此皆大寒而能解郁热之毒者。引以柴胡，使达肌表。（柴胡清少阳相火。）使以姜枣，以和营卫。其用人参甘草者，以和胃也。胃虚故热毒乘虚入里，而发于肌肉也。加苦酒者，其酸收之义乎。
苍耳散  ***************************
（无择）
治鼻渊。（鼻流浊涕不止，名鼻渊。乃风热烁脑，而液外渗也。《经》曰：脑渗为涕。又曰：胆移热于脑，则辛頞鼻渊。即山根，辛頞，酸痛也。《原病式》曰：如以火烁金，热极则反化为水。肝热甚则出泣，心热甚则出汗，脾热甚则出涎，肺热甚则出涕，肾热甚则出唾。皆火热盛极，消烁以致之也。）
白芷（一两）　薄荷　辛夷（各五钱）　苍耳子（炒二钱半）为末，食前葱茶汤调下二钱。
凡头面之疾，皆由清阳不升，浊阴逆上所致。白芷主手足阳明，上行头面，通窍表汗，除湿散风。辛夷通九窍，散风热，能助胃中清阳，上行头脑。苍耳疏风散湿，上通脑顶，外达皮肤。薄荷泄肺疏肝，清利头目。葱白升阳通气，茶清苦寒下行，使清升浊降，风热散而脑液自宁矣。
辛夷散  ***************************
（严氏）
治鼻生息肉，气息不通，不闻香臭。（鼻为肺窍，气清则鼻通，气热则鼻塞。湿热甚盛，蒸于肺门，则生息肉。犹湿地得热而生芝菌也。）
辛夷　白芷　升麻　藁本　防风　川芎　细辛　木通　甘草　等分为末，每服三钱，茶调下。（外用烧矾为末，加硇砂少许，吹鼻中，能消之。）
《经》曰：天气通于鼻。若胃中无痰火积热，是平时上升，皆清气也。由湿火内焚，风寒外束，气血壅滞。故鼻生息肉，而窒塞不通也。辛夷升麻白芷，辛温轻浮，能升胃中清气，上行头脑。防风藁本，辛温雄壮，亦能上入巅顶，胜湿祛风。细辛散热破结，通精气而利九窍。芎补肝润燥，散诸郁而助清阳。此皆利窍升清，散热除湿之药。木通通中，茶清苦寒，以下行泻火。甘草和中，又以缓其辛散也。（时珍曰：肺开窍于鼻，阳明胃脉，挟鼻上行。脑为元神之府，鼻为命门之窍。人之中气不足，清阳不升，则头为之倾，九窍为之不利。）
玉屑无忧散  ***************************
（陈无择）
治缠喉风痹，咽喉肿痛，咽物有碍。或风涎壅滞，口舌生疮，大人酒证，小儿奶癖，及骨屑哽塞。
元参　黄连　荆芥　贯众　山豆根　茯苓　甘草　砂仁　滑石（五钱）　硼砂　寒水石（三钱）　为末，每一钱，先抄入口，徐以清水咽下。
元参、黄连、寒水石清火，贯众山豆根解毒，滑石茯苓利水，砂仁硼砂软坚，并能消骨鲠。荆芥散结，甘草和中，故能统治诸病也。（丹溪曰：咽痛必用荆芥，虚火上火必用玄参。又有气血大虚，虚火游行无制，客于咽喉，遂成咽痛，脉必浮大，重取必涩。宜浓煎人参汤，细细呷之。如用清降之药，立毙。）
肾热汤  ***************************
（千金）
治肾热，耳流脓血，不闻人声。（耳为肾窍，舌为心窍。以舌非孔窍，故心亦寄窍于耳。十二经中，除足太阳手厥阴，其余十经，皆入络耳中。肾治内之阴，心治外之阳，清净精明之气，上走空窍，而耳听斯聪矣。若二经不调，阴阳不和，或烦劳阴虚，或卫气不下循经脉，或得于风邪，或经脏积热，或大怒气逆。或经饮痞隔，或热聚不散，流出脓血。或风热抟结，成核塞耳，皆令暴聋。宜通耳调气安肾之剂。）
磁石（煅红淬七次）　牡蛎（盐水煮煅粉）　白术（炒五两）　麦冬　芍药（四两）　甘草（一两）　生地黄汁　葱白（一升）　大枣（十五枚）　分三服。
磁石体重，辛咸色黑，补肾祛热，通耳明目，故以为君。牡蛎咸寒，软痰破结。生地大寒，泻火滋肾。麦冬甘寒，补肺清金。（肺为肾母，又声属金。王太仆曰：肺虚则不能报息而耳聋。）白芍酸寒，平肝和血。（《经》曰：肝病气逆，则耳聋不聪。又曰：耳得血而能听。）皆能生水而制火，退热而敛阴。白术甘草大枣，补脾之品，益土气，正以制能邪也。（土能防水。《经》云：头痛耳鸣，肠胃之所生也。仲景曰：耳聋无闻者，阳气虚也。）数者皆固本之药，使精气充足，邪热自退，耳窍自通。加葱白者，以引肾气上通于耳也。
绿豆饮  ***************************
凡热毒劳热诸火，热极不能退者，用此最妙。
用绿豆不拘多寡，宽汤煮糜烂，入盐少许，或蜜亦可。待冰冷，或厚，或稀，或汤，任意饮食之，日或三四次不拘。此物性非苦寒，不伤脾气。且善于解毒除烦，退热止渴，大利小水，乃浅易中之最佳最捷者也。若火盛口干不宜厚，但略煮半熟，清汤冷饮之，尤善除烦清热。
香连丸  ***************************
（直指）
治脾胃两经中湿火，传变大肠，下痢赤白，脓血相杂，里急后重。（湿热之积，瘀干血分则赤，瘀干气分则白。赤白兼下者，气血俱病也。后重里急者，气滞不通也。按：里急后重，有因火热者，有因气滞者，有因积滞者，有因气虚者，有因血虚者，当审证论治。）
黄连（二十两。吴茱萸十两同炒。去茱萸用。）　木香（四两八钱。不见火。）　醋糊丸，米饮下。一方等分，蜜丸。一方加甘草八两，黄连用蜜水拌，蒸晒九次，入木香为丸。
痢为饮食不节，寒暑所伤，湿热蒸郁而成。黄连苦燥湿，寒胜热，直折心脾之火，故以为君。用吴茱同炒者，取其能利大肠壅气，且以杀大寒之性也。里急由于气滞，木香辛行气，温和脾，能通利三焦，泄肺以平肝。使木邪不克脾土，气行而滞亦去也。一寒一热，一阴一阳，有相济之妙。《经》所谓热因寒用，寒因热用也。（嘉言云：近日香莲丸，绝非旧法。杂用消克泻下之药，人自为政，亦名香莲。杀人如麻，真可痛恨。）
加石莲肉，治噤口痢。（石莲清心火，开胃口。）加大黄，治热痢积滞。（大黄泻胃热。荡积滞。）加诃子龙骨，名黄连丸。（宣明）加吴茱萸肉豆蔻，乌梅汤丸，并治痢疾断下。（乌梅、龙骨、肉豆蔻、诃子，皆涩大肠。）
雪梨浆  ***************************
解烦热，退阴火，此生津止渴之妙方也。
用清香甘美大梨，削去皮。用大碗盛清冷甘泉，将梨薄切，浸于水中，少倾。水必甘美，但频饮其水，勿食其渣，退阴火极速也。
大清饮  ***************************
治胃火烦热，狂躁呕吐等证，可与白虎汤出入酌用。
知母　石斛　木通（一钱五分）　石膏（生用三五钱）　或加麦门冬。
按：人身热病最多，盖素蕴之热，挟天时之热而横发尔，是则胃气清和，遇暄热而不觉其热者，乃为平人。迨至积热既久，然后治之，已为失算，况于药不对病乎。所以肥人之病，多因血肉过盛，而积饮食之热。瘦人之病，多因津液素衰，而生火炎之热。治肥人之热，虑虚其阳。治瘦人之热，虑虚其阴，未可执方妄施矣。兹所录以上诸方，各宜自为推广也。

卷九上·除痰门  ——————————————————————————————————————————————————————————————————————————————————————————

除痰门  ***************************
（《内经》只有积饮之说，并无痰证之名。至仲景始立四饮之名，而痰饮居其一。今后世相传，无论是痰非痰，开口便言痰火。有云怪病之为痰者，有云痰为百病母者，不知痰之为病，必有所以致之者。如因风因火而生痰者，但治其风火，风火息而痰自清也。因虚因实而生痰者，但治其虚实，虚实愈而痰自平也。未闻治其痰而风火可自散，虚实可自调者。此所以痰必因病而生，非病之因痰而致也。治之之法，全在详辨虚实。果其年力犹盛，血气未伤。或以肥甘过度，或以湿热盛行，或逆气内连肝膈，皆能骤致痰饮。但察其形气病气，多属有余者，即实痰也。此则宜行消伐，但去其痰，无不可也。如其形羸气弱，年及中衰。或以多病，或以劳倦，或以忧思酒色，致成劳损非风卒厥者。或脉见细数，脏无阳邪，时为呕恶泄泻气短声喑等证。但察其形气病气，本非有余者，皆虚痰也。此则但宜调补，若或攻之，无不危矣。总之治痰之法，但能使元气日强，则痰必日少。即有微痰，亦自不能为害，而且充助胃气。若元气日衰，则水谷津液，无非痰尔。随去随生，有能攻之使尽，而且保元气无恙者乎。故善治痰者，惟能使之不生，方是补天之手。苟不辨其虚实，而欲一概攻之。如王隐君所论，内外百病皆生于痰，悉用滚痰丸之类。其亦但知目前，而不知日后之患哉。诸家治痰之法，多有治其标者，虽不可执，亦不可窃也。详列如下。）
苓桂术甘汤  ***************************
（金匮）
治心下有痰饮，胸胁支满，目眩。
茯苓（四两）　桂枝　白术（三两）　甘草（二两。）
痰饮阴象，阻抑其阳，用此阳药化气以伸其阳，此正法也。兹所主乃在胸胁支满目眩者，何耶。灵枢谓心包之脉，是动则病胸胁支满。然则痰饮积于心包，其病自必若此。目眩者，痰饮阻其胸中之阳，不能布水精于上也。茯苓治痰饮，伐肾邪，通水道。桂枝通阳气，和营卫，开经络。白术治风眩，燥痰水，除胀满。（《准绳》云：痰之本由于脾气不足，不能致精于肺而淤以成者也。治痰宜先补脾，脾复健运之常，而痰自化矣。）甘草得茯苓，则不资满而反泄满。（《本草》亦曰：甘草能下气，除烦满。）故用之也。（《金匮》曰：短气有微饮，当从小便去之，苓桂术甘汤主之，肾气丸亦主之。喻嘉言曰：予辨息论中，已详仲景分别呼吸言病之旨矣。今短气亦分呼吸，各出一方。呼气之短，用苓桂术甘汤以通其阳，阳气化，则小便能出矣。吸气之短，用肾气丸以通其气阴，肾气通，则小便之关门利矣。）
二陈汤  ***************************
（局方。陈皮半夏，贵其陈久，则少燥散之性，故名二陈）
治一切痰饮为病，咳嗽胀满，呕吐恶心，头眩心悸。（稠者为痰，稀者为饮，水湿其本也。得火则结为痰，随气升降。在肺则咳，在胃则呕，在头则眩，在心则悸，在背则冷，在胁则胀，中脘有痰。令人憎寒壮热头痛，类外感表证。久则潮咳夜重，又类阴火内伤。走注肢节疼痛，又类风证，但肌色如故，脉滑不匀为异。）
半夏（姜制二钱）　陈皮（去白）　茯苓（一钱）　甘草（五分）　加姜煎。（姜能制半夏之毒。）　治痰通用二陈。风痰加南星白附皂角竹沥，寒痰加半夏姜汁，火痰加石膏青黛，湿痰加苍术白术，燥痰加栝楼杏仁，食痰加山楂、麦芽、神曲，老痰加枳实、海石、瓦硝，气痰加香附枳壳。胁痰及在皮里膜外，加白芥子，四肢痰加竹沥。
半夏辛温，体滑性燥，行水利痰为君。痰因气滞，气顺则痰降。（庞安常曰：善治痰者，不治痰而治气。气顺则一身津液，亦随气而顺矣。）故以橘红利气。痰由湿生，湿去则痰消，故以茯苓渗湿为臣。中不和则痰涎聚，又以甘草和中补土为佐也。（或曰：有痰而渴，宜去半夏，代以栝楼贝母。吴鹤皋曰：渴而喜饮水者，易之。渴而不能饮水者，虽渴犹宜半夏也。此湿为本，热为标，湿极而兼胜已之化，非真象也，按：贝母寒润，主肺家燥痰。半夏温燥，主脾家湿痰。虽俱化痰，而寒湿燥润各异。脱或误施，贻害匪浅，用者宜审之。有血不足，阴火上逆，肺受火伤，肃清之令，不得下行。由是津液浑浊，生痰不生血者，名燥痰，当用润剂。如地黄、门冬、枸杞之类，滋阴降火，而痰自清。若投二陈，立见危殆。有头风眉梢骨痛，投以风药不效，投以痰药见功。又有眼赤羞明，与之凉药不疗，异以痰剂获愈。有人坐处吐痰满地，不甚稠粘，只是沫多，此气虚不能摄涎，不可用利药，宜六君子加益智仁一钱以摄之。）
去茯苓甘草，名陈皮半夏汤。再加桔梗，名桔梗半夏汤。去陈皮甘草，名半夏茯苓汤，治水气呕恶。加黄芩，名茯苓半夏汤，（宣明）治热痰。加黄连栀子生姜，名二陈加栀连生姜汤，治膈上热痰，令人呕吐。去生姜，治嘈杂。加砂仁枳壳，名砂枳二陈汤，行痰利气。加胆星枳实，名导痰汤，治顽痰胶固，非二陈所能除者。（加胆星以助半夏，加枳实以成冲墙倒壁之功。有痰饮流入四肢，肩背酸痛，手足疲软。误以为风，则非其治，宜导痰汤加木香片子姜黄。）再加菖蒲，治惊悸健忘，怔忡不寐。导痰汤加木香香附，名顺气导痰汤。治痰结胸满，咳逆上气。加枳实、栝楼、菔子、山楂、神曲，治食积痰嗽发热。加苍术、枳壳、片子姜黄，名加味二陈汤。（仁齐。）治痰攻眼肿，并酒家手臂重痛麻木。除甘草，加干姜，姜汁糊丸，名温中化痰丸。（宝监。）治胸膈寒痰不快。除茯苓甘草，加黄连，曲糊丸，姜汤下，名三圣丸。治痰火嘈杂，心悬如饥。单用陈皮生姜，名橘皮汤。（金匮。）治干呕哕，及手足厥者。单用半夏姜汁，名生姜半夏汤。（金匮）治似喘不喘，似呕不呕，似哕不哕，心中愦愦然无奈者。
润下丸  ***************************
治膈中痰饮。
广陈皮（去白八两，盐水洗浸。）　甘草（二两蜜炙）蒸饼糊丸。或将陈皮盐水煮烂，晒干，同甘草为末，名二贤散，姜汤下。湿胜加星夏，火盛加芩连。
陈皮燥湿而利气，湿去则痰消，气顺则痰下，食盐润下而软坚，润下则痰降，软坚则痰化。痰在膈中，故用甘草引之入胃。甘草经蜜炙，能健脾调胃，脾胃健，则痰自行矣。
顺气消食化痰丸  ***************************
（瑞竹堂）
治酒食生痰，胸膈膨闷，五更咳嗽。（过饮则脾湿，过食辛热油腻之物，皆能生痰。壅于胸膈，故满闷，五更咳嗽。由胃有积热，至此时火气流入肺中，故嗽。）
半夏（姜制）　胆星（一斤）　青皮　陈皮（去白）　莱菔子（生用）　苏子（沉水者）　山楂　麦芽　神曲　葛根　杏仁（去皮尖）　香附（制一两）　姜汁和蒸饼糊丸。（一方半夏、南星、白矾、皂角、生姜等分，同煮至南星无点为度，去皂角姜，切，同晒干用。）
痰由湿生，半夏南星，所以燥湿。痰由气升，苏子菔子杏仁，所以降气。痰由气滞，青皮陈皮香附，所以导滞。痰因于酒食，葛根神曲，所以解酒。山楂麦芽，所以化食。湿去食消，则痰不生。气顺则咳嗽止，痰滞既去，满闷自除也。
金水六君煎  ***************************
治肺肾虚寒，水泛为痰。或年迈阴虚，血气不足。外受风寒，咳嗽呕恶，多痰喘急等证。神效妙剂，此六君子汤之变方也。
当归（二三钱）　熟地（三五钱）　陈皮（一钱半）　半夏（二钱）　茯苓（二钱）　炙草（一钱）　加生姜三五七片。如大便不实而多湿者，去当归加山药。如痰盛气滞，胸膈不快者，加白芥子七分。如阴寒盛而嗽不愈者，加细辛五七分。如兼表邪寒热者，加柴胡一二钱。
金沸草散  ***************************
（活人）
治肺经伤风，头目昏痛，咳嗽多痰。（风盛则气壅，气壅则痰升，故头目错痛而咳嗽。《直指方》云：咳嗽，感风者鼻塞声重。伤冷者凄清怯寒，挟热为焦烦，受湿为缠滞。瘀血则膈间腥闷，停水则心下怔松。三因方云：一妇牙疼，治疗不效，口颊皆肿，以金沸草散大剂煎汤，熏漱而愈。）
旋复花（即金沸草）　前胡　细辛（一钱）　荆芥（钱半）　赤茯苓（六分）　半夏（五分）　甘草（炙三分）　加姜枣煎。局方加麻黄赤芍，无赤茯细辛。如满闷，加枳壳桔梗。有热加柴胡黄芩，头痛加川芎。
风热上壅，荆芥轻辛，发汗而散风。痰涎内结，前胡旋复，消痰而降气。半夏燥痰而散逆，甘草发散而缓中，茯苓行水，细辛温经。盖痰必挟火而兼湿，故下气利湿，而证自平。茯苓用赤者，入血分而泻丙丁也。
半夏白术天麻汤  ***************************
（东垣）
治脾胃内伤，眼黑头眩，头痛如裂，身重如山。恶心烦闷，四肢厥冷，谓之足太阴痰厥头痛。（痰厥者，湿痰厥逆而生也。痰逆则上实，故令头痛目眩，眼前见黑色也。东垣曰：太阴头痛，必有痰也。少阴头痛，足寒而气逆也。太阴少阴二经，虽不上循头，然痰与气逆，壅于膈中，头上气不得畅而为痛也。）
半夏（姜制）　麦芽（钱半）　神曲（炒）　白术（炒一钱）　苍术（泔浸）　人参　黄芪（蜜炙）　陈皮　茯苓　泽泻　天麻（五分）　姜干（三分）　黄柏（二分酒洗）　每服五钱。
痰厥头痛，非半夏不能除。（半夏燥痰，而能和胃。）头旋眼黑，虚风内作，非天麻不能定。黄芪人参甘温，可以补中，亦可以泻火。二术甘苦而温，可以除痰，亦可以益气。（去湿故除痰，健脾故益气。）苓泽泻热导水，陈皮调气升阳。神曲消食，荡胃中滞气。麦芽化结，助戊己运行。（胃为戊土，脾为己土。）干姜辛热，以涤中寒。黄柏苦寒，以疗少火在泉发躁也。（东垣曰：夫风从上受之，风寒伤上，邪从外入，令你头痛，身重恶寒，此伤寒头痛也。头痛耳鸣，九窍不利，肠胃之所生，乃气虚头痛也。心烦头痛者，过在手太阳少阴，乃湿热头痛也。如气上不下，头痛巅疾者，下虚上实也。过在足太阳少阴，甚则入肾，寒湿头痛也。如头半寒痛者，先取手少阳阳明，次取足少阳阳明，此偏头痛也。有厥逆头痛者，所犯大寒，内到骨髓。髓者，以脑为主，脑逆故令头痛，齿亦痛。有真头痛者，甚则脑尽痛，手足寒至节，死不治。头痛每以风药治之者，以高巅之上，唯风可到。味之薄者，阴中之阳，乃自地升天者也。太阳头痛，恶风寒，脉浮紧，川芎、羌活、独活、麻黄之类为主。少阳头痛，脉弦细，往来寒热，柴胡黄芩为主。阳明头痛，自汗，发热，恶寒，脉浮缓长实者，升麻、葛根、白芷、石膏为主。太阴头痛，必有痰，体重或腹痛，为痰癖，其脉沉缓，苍术、半夏、南星为主。少阴头痛，三阴三阳，经不流行，而足寒气逆，为寒厥，其脉沉细，麻黄附子细辛汤主之。厥阴头项痛，或吐涎沫，厥冷，脉浮缓，吴茱萸汤主之。血虚头痛，当归川芎为主。气虚头痛，人参黄芪为主。气血俱虚头痛，调中益气汤，少加川芎、蔓荆子、细辛。清空膏，风湿头痛药也。白术半夏天麻汤，痰厥头痛药也。羌活附子汤，厥逆头痛药也。如湿气在头者，以苦吐之，不可执方而治。按：以苦吐之者，瓜蒂散、浓茶之类是也。或搐去鼻中黄水，亦治湿气在头之捷法。）
六安煎  ***************************
治风寒咳嗽，痰滞气逆。
陈皮（一钱五分）　半夏（二三钱）　茯苓（二钱）　甘草（一钱）　杏仁（一钱）　白芥子（五七分。年老气弱者不用。）加生姜三五七片。凡外感风邪，咳嗽而寒气盛者，多不易散，宜加北细辛七八分，或一钱。若冬月寒邪盛者，加麻黄桂枝亦可。若风胜而邪不盛者，加防风一钱，或苏叶亦可。若头痛鼻寒者，加川芎、白芷、蔓荆子皆可。若兼寒热者，加柴胡苏叶。若风邪咳嗽不止，而兼肺胃之火者，加黄芩一二钱，甚者再加知母石膏。所用生姜，止宜一片。凡寒邪咳嗽，痰不利者，加当归二三钱，老年者尤宜。若气血不足者，当以金水六君煎，俱此参用。凡时行初感，痰胜而气不顺者，加藿香一钱五分。兼胀满者，加厚朴一钱，暂开痰气。然后察其寒热虚实，而调补之。若气虚猝倒，及气平无痰者，皆不可用此。
去杏仁白芥子，加炒干姜一二钱，砂仁四分，名和胃二陈煎。治胃寒生痰，恶心呕吐，满闷嗳气。去杏仁白芥子，加猪苓泽泻茯苓一钱五分，白术一二钱，干姜炒黄二钱，名苓术二陈煎。治痰饮水气，停蓄心下，呕吐吞酸等证。如肝肾兼寒者，再加肉桂一二钱，去杏仁，加干姜猪苓为末，汤浸蒸饼为丸，绿豆大，白滚汤下，名括痰丸。治一切停痰积饮，吞酸呕酸，胀闷。如胸胁疼痛者，加天台乌药。
礞石滚痰丸  ***************************
（王隐君）
治实痰老痰，怪证百病。（风木太过，克制脾土，气不运化，积滞生痰，壅塞中上二焦，回薄肠胃曲折之处，谓之老痰。变生诸证，不可测识，非寻常药饵所能疗也，此丸主之。）
青礞石（一两）　沉香（五钱）　大黄（酒蒸）　黄芩（八两）　将礞石打碎，用焰硝一两，同入瓦罐，盐泥固济，晒干，火煅石色如金为度。（礞石煅过，无金星者不堪用，陈久者佳。新煅者，火毒硝毒未除。）研末，和诸药水丸，量人虚实服之。姜汤送下，服后仰卧，令药在胸膈之间，除逐上焦痰滞，不宜饮水行动。
礞石剽悍之性，能攻陈积伏历之痰。（吐痰水上，以礞石掺之，痰即随下，故为利痰圣药。）大黄荡热去实，以开下行之路。黄芩泻肺凉心，以平上僭之火。沉香升降诸气，上至天而下至泉，芩以导诸药为使也。然乃峻剂，非体实者，不可轻投。（王隐君曰：痰证古今未详，方书虽有五饮诸饮之异，而莫知其为病之源。或头风作眩，目晕耳鸣。或口眼蠕动，眉棱耳轮痛痒。或四肢游风肿硬，似疼非疼。或为齿颊痿痛，牙齿浮而痛痒。或嗳气吞酸，心下嘈杂。或痛或哕，或咽嗌不利，咯之不出，咽之不下。其痰如墨，有如破絮桃胶蚬肉之状。或心下如停水铁，心气冷痛。或梦寐奇怪之状，或足腕酸软，腰背骨节卒痛。或四肢筋骨疼痛，难以名状，并无常处，以致手臂麻痛，状若风湿。或脊上一条如线之寒起者，或浑身习习如卧芒刺者，或眼粘湿痒，口糜舌烂，喉痹等证。或绕项结核，状若瘰疬。或胸腹间如有二气交纽，噎息烦闷，有如烟火上冲，头面烘热。或为失志癫痫，或中风瘫痪。或劳瘵荏苒之疾，或风毒脚气。或心下怔忡如畏人捕，或喘嗽呕吐。或呕冷涎绿水黑汁，甚为肺痈肠毒便脓挛跛。内外为病百端，皆痰所致，其状不同。难以尽述。盖津液既凝为痰，不复周润三焦，故口燥咽干，大便秘结，面如枯骨，毛发焦槁，妇人则因此月水不通。若能逐去败痰，自然服饵有效。余用滚痰丸以愈诸疾，不可胜数，特相传于世云。）
加元明粉一两，朱砂为衣，治同。减大黄黄芩各六两，加橘红半夏各二两，甘草一两，竹沥姜汁为丸，名竹沥达痰丸。治同，力稍和缓。
清膈煎  ***************************
治痰因火动，气壅喘满，内热烦渴等证。
陈皮（一钱五分）　贝母（二三钱敲碎）　胆星（一二钱）　海石　木通（二钱）　白芥子（五七分）　如火盛痰不降者，加童便一小盅。如渴甚者，加天花粉二钱。如热在上焦，头面红赤，烦渴喜冷者，加生石膏二三钱。如痰火上壅，而小水不利者，加泽泻一二钱。如痰火闭结，大便不通，而兼胀满者，加大黄数钱，或朴硝一二钱，酌宜用。
茯苓丸  ***************************
（指迷方）
治痰停中脘，两臂疼痛。（脾主四肢，脾滞而气不下，故上行攻臂，其脉沉细者是也。）
半夏曲（二两）　茯苓（一两乳拌）　枳壳（五钱麸炒）　风化硝（二钱半。如一时未易成，但以朴硝撒竹盘中，少时，盛水置当风处即干。如芒硝刮取，亦可用。）姜汁糊丸，姜汤下。
半夏燥湿，茯苓渗水，枳壳行气，化痰软坚。（去坚痰。）生姜制半夏之毒而除痰，使痰行气通，臂痛自止矣。（嘉言曰：痰药虽多，此方甚效。痰饮流入四肢，令人肩背酸痛，两手疲软。误以为风，则非其治，宜导痰汤加木香姜黄各五分。轻者，指迷茯苓丸。重者，控涎丹。若血虚不能荣筋，而致臂痛，宜蠲痹四物汤，各半帖，和服。）
控涎丹  ***************************
（三因方一名妙应丸）
治人忽患胸背手足腰项筋骨牵引钓痛，走易不定。或手足冷痹，气脉不通。此乃痰涎在胸膈上下，误认瘫痪，非也。
甘遂（去心）　大戟（去皮）　白芥子　等分为末，糊丸。临卧姜汤服五七丸，至十丸，痰猛加丸数。脚气加槟榔木瓜松枝卷柏，惊痰加朱砂全蝎。惊气成块，加穿山甲龟甲延胡索蓬术。热痰加盆硝，寒痰加胡椒丁香姜桂。
李时珍曰：痰涎为物，随气升降，无处不到。入心则迷，成癫痫。入肺则塞窍，为喘咳背冷。入肝则膈痛干呕，寒热往来。入经络则麻痹疼痛，入筋骨则牵引钓痛，入皮肉则瘰疬痈肿。陈无择《三因方》并以控涎丹主之，殊有奇功，此乃治痰之本。痰之本，水也，湿也，得气与火，则结为痰。大戟能泄脏腑水湿，甘遂能行经隧水湿，（直达水气所结之处以攻决为用。）白芥子能散皮里膜外痰气。唯善用者，能收奇功也。（虚弱人慎用。丹溪曰：胃气亦赖痰以养，不可尽攻，攻尽则虚而愈剧。）
辰砂散  ***************************
（灵苑）
治风痰诸痫，癫狂心疾。（诸痫因惊恐忧怒，火盛干心，痰塞心窍，发时卒倒搐掣，叫吼吐涎，食顷乃醒。身热脉浮在表者，阳痫，属六腑，易治。身冷脉沉在里者，阴痫，属五脏，难治。其实痰火与惊而已，癫狂亦由于此。）
辰砂（光明者一两）　乳香（光莹者）　枣仁（五钱炒）　温酒调下，恣饮沉醉，听睡一二日勿动。若惊寤，不可复治。辰砂镇心泻心火，乳香入心散瘀血，枣仁补肝胆而宁心。加人参一两，蜜丸弹丸大，名宁志膏。（本事）每服一丸，薄荷汤下，治同。
三子养亲汤  ***************************
（韩[矛/心]）
治老人气实痰盛，喘满懒食。（痰不自动，因火而动，气有余便是火。气盛上壅，故喘。痰火塞胸，故懒食。）
紫苏子（沉水者）　白芥子　莱菔子　各微炒研。煎服。或等分，或看病所主为君。
白芥子除痰，紫苏子降气，莱菔消食。然皆行气豁痰之药，气行则火降而痰消矣。（吴鹤皋曰：治痰先理气，此治标尔。终不若二陈能健脾去湿，有治本之功也。李士材曰：治病先攻其甚，若气实而喘，则气反为本，痰反为标矣，是在智者神而明之。若气虚者，非所宜矣。）
常山饮  ***************************
（局方）
疟久不已者，用此截之。（疟初起不宜截，截则邪气未尽，变生他证，发久则可截之。）
常山（烧酒炒二钱）　草果（煨）　槟榔　知母　贝母（一钱）　乌梅（二个）　姜三片，枣二枚，半酒半水煎。露一宿，日未出时，面东空心温服。渣用酒浸煎，待疟将发时先服。一方有良姜甘草，无槟榔。一方加穿山甲甘草。
古云：无痰不作疟。常山引吐行水，祛老痰积饮。槟榔下气破积，能消食行痰。阴阳不和则疟作，（阳胜则热，阴胜则寒。）知母滋阴，能治阳明独胜之火。草果辛热，能治太阴独胜之寒。贝母清火散结，泻热除痰。乌梅酸敛涩收，生津退热。（敛阴故退热。）合为截疟之剂也。〔赵以德曰：常究本草，知母、草果、常山、乌梅、槟榔、穿山甲，皆云治疟。集以成方者，为知母性寒，入足阳明，治独胜之热。使退就太阴。草果温燥，治足太阴独胜之寒，使退就阳明。二经和则无阴阳交错之变，是为君药。常山主寒热疟，吐胸中痰结，是为臣药。乌梅涌痰，槟榔除痰癖，破滞气，是为佐药。穿山甲穴山而居，遇水而入，则是出入阴阳，贯穿经络于营分，以破暑结之邪，为使药也。惟脾胃有郁痰者，用之收效。李士材曰：常山生用多用则吐，与甘草同用亦必吐。若酒浸炒透，但用钱许，每见奇功，未见其或吐也。世人泥于老人久病忌服之说，使良药见疑，沉疴难起，抑何愚耶。李时珍曰：常山蜀漆，劫痰截疟。须在发散表邪，及提出阳分之后，（日后为阳）用之得宜。得甘草则吐，得大黄则利，得乌梅穿山甲则入肝，得小麦竹叶则入心，得秫米麻黄则入肺，得龙骨附子则入肾，得草果槟榔则入脾。盖无痰不作疟，一物之功，亦在驱逐痰水而已。〕
截疟七宝饮  ***************************
（易简）
治实疟，久发不止，寸口脉弦滑浮大者。（脉弦为肝风，滑为痰，浮为在表，大为阳。若脉沉细微涩者，禁用。）不问鬼疟食疟，并皆治之。
常山（酒炒）　草果（煨）　槟榔　青皮　厚朴　陈皮　甘草　等分。用酒水各一盅，煎熟。丝绵盖之，露一宿。于当发之早，面东温服。（《经》曰：工不治其已发，为其气逆也。凡疟将来，可服药阻其来。将去，可服药追其去。若疟势正盛，服药与之混战，徒自苦尔。但疟之来去既远，药不相及，五不当一，故服药妙在将来将去之时。）
常山能吐老痰积饮，槟榔能下食积痰结，草果能消太阴膏粱之痰。陈皮利气，厚朴平胃，青皮伐肝，（疟为肝邪。）皆为温散行痰之品。加甘草入胃，佐常山以吐疟痰也。（《玉机微义》曰：此方乃温脾燥烈之药，盖作脾寒治也。用之亦效者，值病人阴阳相并，脾气郁结，浊液凝痰，闭塞中脘。因得燥热，亦以暂开，所以气通而疾止。若中气虚弱，内有郁火之人，复用燥热，愈劫愈燥，咎将谁执。杨仁斋曰：疟有水有血，惟水饮所以作寒热，惟瘀血所以增寒热，常山能逐水故也。若是血证，当加桃仁五灵脂为佐，入生姜蜜同煎，苟无行血之品，何以收十全之功耶。《保命集》云：疟夜发者，乃邪气深远，而入血分，为阴经有邪，宜加桃仁于桂麻汤中，发散血中之风寒。）
涤痰汤  ***************************
（严氏）
治中风痰迷心窍，舌强不能言。（心在窍为舌，心别脉系舌根，脾脉连舌本，散舌下，肾脉挟舌本。三脉虚，则痰涎乘虚，闭其脉道，故舌不能转运言语也。若三脉亡血，不能荣养而喑者，又当加补血药。风痰塞其经络，舌强不能言，其证为重。若壅热上攻，舌肿不能转者，其证为轻。）
半夏（姜制）　胆星（二钱五分）　橘红　枳实　茯苓（二钱）　人参　菖蒲（一钱）　竹茹（七分）　甘草（五分）加姜煎。
心脾不足，风邪乘之，而痰与火塞其经络，故舌本强而难语也。人参、茯苓、甘草，补心益脾而泻火。陈皮、南星、半夏，利气燥湿而祛痰。菖蒲开窍通心，枳实破痰利膈，竹茹清燥开郁。使痰火降，则经通而舌柔矣。（喻嘉言曰：此证最急，此药最缓，有两不相当之势。审其属实，用此汤调下牛黄丸。审其属虚，用此汤调下二丹丸，庶足开痰通窍。二丹丸，见祛风门。有风中心脾者，有痰塞心窍者，有风寒壅滞者，致舌本木强。又有气虚血虚肾虚，及老人暴不能言者，宜十全大补汤加菖蒲远志。）
星香散  ***************************
治中风痰盛，体肥不渴者。
胆星（八钱）　木香（二钱）　为末服，或加全蝎。
南星燥痰之品，制以牛胆，以杀其毒。且胆有益肝胆之功，（肝胆之经属风木。）佐以木香，取其行气以利痰也。（木香能疏肝气。和脾气。）肥而不渴，宜燥可知。加全蝎者，以散肝风也。（中风体虚有痰者。宜六君子或四君子汤。调下此散。）
牛黄丸  ***************************
治风痫迷闷，涎潮抽掣。（风暑湿，或感风寒者，或饮食不节，逆于脏气，郁而生涎，闭塞诸经，厥而乃成。或数日一发，或一日数发。发则眩仆倒地，昏不知人，瘛疭抽掣，口目㖞斜，或随脏气作六畜之声。）
胆星　全蝎（去足焙）　蝉蜕（二钱五分）　牛黄　白附子　僵蚕（洗焙）　防风　天麻（钱半）　麝香（五分。）　煮枣肉，和水银五分细研，入药末为丸，荆芥姜汤下。
牛黄清心解热，开窍利痰。天麻、防风、南星、全蝎，辛散之味。僵蚕蝉蜕，清化之品。白附头面之药，（去头面游风。）皆能搜肝风而散痰结。麝香通窍，水银劫痰，引以姜芥者，亦以逐风而行痰也。（按：牛黄丸之方颇多，互有异同。然大要在于搜风化痰，宁心通窍，多用冰麝牛雄，金珠犀珀。若中脏者宜之，如中腑中血脉者，反能引风入骨。此方药味颇简，故姑录之，以概其余也。）
贝母丸  ***************************
消痰热，润肺止嗽，或肺痈肺痿，乃治标之妙剂。
贝母（一两）　为末，用砂糖或蜜和丸，龙眼大。或噙化，或嚼服之。若欲劫止久嗽，每贝母一两，宜加百药煎、蓬砂、天竺黄各一钱五分，尤妙。如无百药煎，即醋炒文蛤一钱亦可，或粟壳亦可酌用。若治肺痈，宜加白矾一钱，同贝母丸服如前法，最妙。
清肺饮  ***************************
治痰湿气逆而咳嗽。（肺受火伤，则气逆而为咳。脾有停湿，则生痰而作嗽。病有五脏六腑之殊，而其要皆归于肺。以肺为五脏华盖，下通膀胱，外达皮毛，为气之主，而出声也。大法新嗽脉浮为表邪，宜发散。脉实为内热，宜清利。脉濡散为肺虚，宜温补。久嗽曾经解利，以致肺胃俱虚，饮食不进，宜温中助胃，兼治嗽药。《素问》曰：肺之令人咳，何也？曰：五脏六腑，俱令人咳，非独肺也。皮毛者，肺之合也。皮毛先受邪气，邪气以从其合也。五脏各以其时受病，非其时，各传以与之。有自外得者，肺主皮毛。风寒暑湿之邪，自皮毛入，内传脏腑，而为嗽也。有自内发者，七情饥饱，内有所伤，则邪气上逆。肺为气出入之道，故五脏之邪，上蒸于肺，而为嗽也。然风寒暑湿，有不为嗽者，盖所感者重。不留于皮毛，径伤脏腑，而成伤寒温热诸病。七情亦有不为嗽者，盖病尚浅。只在本脏，未传入肺。所以伤寒以有嗽为轻，而七情饥饱之嗽，必久而后发也。）
杏仁（去皮尖）　贝母　茯苓（一钱）　桔梗　甘草　五味子　橘红（五分）　加姜煎。火嗽加青黛、栝楼、海石，食积痰加香附、山楂、枳实。湿痰除贝母，加半夏南星，燥痰加栝楼、知母、天冬。午前嗽属胃火，宜清胃，加石膏黄连。午后嗽属阴虚，宜滋阴降火，加芎归芍地，知柏二冬，竹沥姜汁传送。黄昏嗽为火浮于肺，不可用凉药，宜五倍、五味、诃子，敛而降之。劳嗽见血，多是肺受热邪，宜加归、芍、阿胶、天冬、知母、款冬、紫菀之类。久嗽肺虚，加参芪。如肺热，用沙参。
此治嗽之通剂也。杏仁解肌散寒，降气润燥。贝母清火散结，润肺化痰。五味敛肺而宁嗽，茯苓除湿而理脾。橘红行气，甘草和中。桔梗清肺利膈，载药上浮，而又能开壅发表也。
清气化痰丸  ***************************
治热痰。（气有余则为火，液有余则为痰，痰随火而升降。故治痰者，必降其火。治火者，必顺其气也。）
半夏（姜制）　胆星（两半）　橘红　枳实（麸炒）　杏仁（去皮尖）　栝楼仁（去油）　黄芩（酒炒）　茯苓（一两）　姜汁糊丸。淡姜汤下。
此治痰火之通剂也。半夏南星，以燥湿气，黄芩栝楼，以平热气。陈皮以顺里气，杏仁以降逆气，枳实以破积气，茯苓以行水气。水湿火热，皆生痰之本也。气之亢而为火，犹民之反而为盗，盗平则还为良民，而复其业矣。火退则还为正气，而安其位矣，故化痰必以清气为先也。
苏子降气汤  ***************************
（局方）
治虚阳上攻，气不升降。上盛下虚，痰涎壅盛，喘嗽呕血，或大便不利。（肺为气主，火升克肺，故气高痰涌，或喘或嗽，甚则呕血也。火炎津枯，有升无降，故大便不利。又有气痛便秘，用通剂而愈不通，故暂通复秘。因而下血者，亦当顺气，气顺则自通，当求温暖之剂。）
苏子　半夏　前胡　厚朴（姜炒）　橘红　当归（一钱）　甘草（炙）　肉桂（五分）　加姜煎。一方无桂，有沉香。
苏子、前胡、厚朴、橘红、半夏，皆能降逆上之气，兼能除痰，气行则痰行也。数药亦能发表，既以疏内壅，又以散外寒也。（风痰壅盛，多挟外感。）当归润以和血，甘草甘以缓中。下虚上盛，故又用官桂，引火归元也。（《玉机微义》曰：此散郁和中之剂。《准绳》曰：口鼻出血，皆由上盛下虚，有升无降，血随气升。法当先顺其气，气降则血归经矣。宜苏子降气汤加人参阿胶各一钱。下养正丹，洛按方内多发表破气动血之药。养正丹。金石烹炼而成。皆偶用治标之剂。未可以为定训也。）
定喘汤  ***************************
治肺虚感寒，气逆膈热而作哮喘。（膈有胶固之痰，外有非时之感，则令人哮喘。由寒束于表，阳气并于膈中，不得泄越。故膈热气逆。声粗为哮，外感之有余也。气促为喘，肺虚而不足也。）
白果（三十枚炒黄去壳）　麻黄（姜制）　款冬花（三钱）　桑白皮（蜜炙）　苏子（二钱）　杏仁（去皮尖）　黄芩（钱半）　甘草（一钱）　半夏（三钱）　加姜煎。
表寒宜散，麻黄、杏仁、桑皮、甘草，辛甘发散，泻肺而解表。里热宜清，款冬温润，白果收涩，（善化浊痰。）定喘而清金。苏子降肺气，黄芩清肺热，半夏燥湿痰，以共成散寒疏壅之功也。
七气汤  ***************************
（三因方名四七汤）
治七情气郁，痰涎结聚。咯不出，咽不下，胸满喘急，或咳或喘，或攻冲作痛。（七情者，喜怒忧思悲恐惊也。七情之病令人气结痰聚，阴阳不得升降，故有痞满喘咳冲攻等证。）
半夏（姜汁炒五钱）　厚朴姜（汁炒三钱）　茯苓（四钱）　紫苏（二钱）　加姜枣煎。气郁则痰聚，故散郁必以行气化痰为先。半夏辛温，除痰开郁。厚朴苦温，降气散满。紫苏辛温，宽中畅肺，定喘消痰。茯苓甘淡，渗湿益脾，通心交肾。痰去气行，则结散郁解，而诸证平矣。
加白芍、陈皮、人参、桂心，亦名七气汤。（三因）治七情郁结，阴阳反戾，吐利交作，寒热眩晕，痞满噎塞。
四七汤  ***************************
（局方　亦名七气汤。）
治七情气郁，痰涎结聚。虚冷上气，或心腹绞痛，或膨胀喘急。（《针经》云：胃络不和，喘出于阳明之上逆。真元耗散，喘出于肾气之上奔。）
人参　官桂　半夏（一钱）　甘草（五分）　加姜煎。心腹痛，加延胡索。（能行血中气滞，气中血滞。）
李士材曰：夫七情过极，皆伤其气。丹溪以越鞠丸主之，而此独异者。盖郁久则浊气闭塞，而清气日薄矣，故虽痛虽膨，而不用木香枳壳，用人参以壮主气之脏，（肺）官桂以制谋虑之官。（肝者，将军之官，谋虑出焉，桂能平肝。）郁久生痰，半夏为之驱逐。郁故不和，国老为之调停。况桂性辛温，疏气甚捷，郁结者还为和畅矣。汤名四七者，以四味治七情也。（《玉机微义》曰：《经》云：寒则气收，宜辛散之，甘缓之，此治气虚寒郁药也。）
白金丸  ***************************
治癫狂失心。（癫多喜笑，尚知畏惧，证属不足。狂多忿怒，人莫能制，证属为阴。此病多因惊忧，痰血塞于心窍所致。难经云：诸阳为狂。诸阴为癫。）
白矾（三两）　郁金（七两）　薄荷糊丸。
白矾酸咸，能软顽痰。郁金苦辛，能去恶血。痰血去，则心窍开而疾已矣。
百花膏  ***************************
治喘嗽不已，或痰中有血，虚人尤宜。
百合　款冬花　等分蜜丸，龙眼大。临卧姜汤下，或噙化。加紫菀、百部、乌梅，名加味百花膏。
款冬泻热下气，清血除痰。百合润肺宁心，补中益气，并为理嗽要药。

卷九下·杀虫门  ——————————————————————————————————————————————————————————————————————————————————————————

杀虫门  ***************************
（风字从虫。虫。风化也。湿热郁久则生虫，腐草为萤，陈麦为蛾之类。果实外壳完整，虫生于内。人之肠胃，无物不受，岂得无虫。三尸九遁，理或有之。其猖狂于肠胃，为痛为呕，为嗽为嗜，种种烦苦，须仗医药。自来杀虫之方，每多险峻，今人肠胃脆薄，须兼养胃益血理中乃妥。至蛔虫乃人身之常有者，偶为食伤，或吐或泻出，和中自安，不可攻伐。昧者不知，妄用雷丸使君之类，反致伤气血而疾作矣。）
乌梅丸  ***************************
（仲景）
治伤寒厥阴证，寒厥吐蛔。（伤寒脏厥者死。脏厥者，脉微而厥。至七八日肤冷发躁，无暂安时也。蛔厥者，蛔上入膈则烦，须臾复止，得食则呕而又烦，蛔闻食臭复出也，此为脏寒。当自吐蛔，与乌梅丸，温脏安蛔。）亦治胃腑发咳，咳而呕，呕甚则长虫出，亦主久痢。
乌梅（三百枚）　细辛　桂枝　人参　附子（炮）　黄柏（六两）　黄连（一斤）　干姜（十两）　川椒（去汗）　当归（四两）　苦酒（醋也。）浸乌梅一宿，去核蒸熟，和药蜜丸。
蛔得酸则伏，故以乌梅之酸伏之。蛔得苦则安，故以连柏之苦安之。蛔因寒而动，故以桂附姜椒，温其中脏。而以细辛当归，润其肝肾。人参用以助脾。（吐蛔为胃寒之故，则成蛔厥。宜理中汤，加炒川椒五粒，槟榔五分，吞乌梅丸。程郊倩曰：乌梅丸，于辛酸入肝药中，微加苦寒，纳上逆之阳邪，而顺之使下也。虽曰安蛔，实是安胃，故并主久利。见阴阳不相顺接，而下利之证，皆可以此方括之也。《经》曰凡阴阳不相顺接，便为厥。方时行曰：《经》云：手之三阴，从腹走手。手之三阳，从手走头。足之三阳，从头走足。足之三阴，从足走腹。是三阴三阳，俱相接于手足者也。阳气内陷，不与阴气相顺接，故手足逆冷。）
温脏丸  ***************************
治诸虫积既逐而复生者，多由脏气虚寒。宜温健脾胃，以杜其源。
人参（随宜用）　川椒（去闭口者炒出汗）　白芍（酒炒）　茯苓　细榧肉　使君子（煨取肉）　槟榔（二两）　白术（米泔浸炒）　当归（四两）　炮姜　吴茱萸（汤泡一宿一两）　为末，神曲糊丸，桐子大。每服五七十丸，或百丸，饥时白汤下。如脏寒甚者，加制附子一二两。
集效丸  ***************************
（三因）
治虫啮腹痛，作止有时，或耕起往来。（腹痛有作止者，虫啮则痛，不啮则止也。耕起往来者，虫不安其位也。）
大黄（炒两半）　鹤虱（炒）　槟榔　诃子皮　芜荑（炒）　木香　干姜（炒）　附子（七钱五分）　蜜丸。食前乌梅汤下，妇人醋汤下。
虫喜温恶酸而畏苦，故用姜附之热以温之，乌梅诃皮之酸以伏之，大黄、槟榔、芜荑、鹤虱之苦以杀之，木香辛温以顺其气也。
蜡虫丸  ***************************
治诸虫积胀痛黄瘦等病。
芜荑　雷丸　桃仁　干漆（炒烟尽）　雄黄（微炒）　锡灰　皂角（炒烟尽）　槟榔　使君子（等分）　轻粉（减半）　细榧肉（加倍）　如虫积坚固者，加巴豆霜与轻粉同汤浸蒸饼，丸绿豆大。每服五七分，滚白汤下，陆续服之。
使君子丸  ***************************
治虫胀腹痛，及食劳发黄，喜食、茶米、炭土等物。（饮食停滞，湿热蒸郁，则生诸虫。至胀满啮痛，或发黄身肿，喜食生米、茶叶、土炭者，虫之所嗜也。）
使君子（去壳二两）　南星（姜制）　槟榔（一两）　上药合炒。如喜食生米，用麦芽一斤炒。喜食茶叶，用茶叶炒。喜食炭土，用炭土炒。取药为末，蜜丸。每晨砂糖水下。（诱之以甘，与炒以所嗜诸物同意。）
獭肝丸  ***************************
（肘后）
治鬼疰传尸痨瘵，此五疰之一。其证使人寒热，沉沉默默，不知所苦。而无处不恶，死后传入，乃至灭门。）
獭肝（一具，须从獭身取下，不尔多伪。）阴干为末，滚水服以二钱。日三。
吴鹤皋曰：獭肝治鬼疰。此何以故？凡物恶人而僻处，昼伏而夜出者，皆阴类也。故假之以治阴疾，独用其肝者，肝为厥阴，藏魂之脏了也。（按：物之恶人僻处，昼伏夜出者，狐鼠皆然，不独獭也。诸肝皆有叶数，唯獭肝一月一叶，其间又有退叶，独异于他兽，此其所以能治鬼疰也与。）
扫虫煎  ***************************
治诸虫上攻，胸腹作痛
青皮　小茴香（炒）　吴茱萸（一钱）　槟榔　乌药（一钱五分）　细榧肉（三钱碎）　乌梅（二个）甘草（八分）　朱砂　雄黄（五分二味为极细末。）将前八味，用水一盅半，煎八分，去渣，随入后二味末。再煎三四沸，搅匀，徐徐服之。如恶心作吐，加炒干姜一二钱。或先啖牛肉脯少许，俟一茶顷，顿服之，更妙。
化虫丸  ***************************
治肠胃诸虫为患。（肠胃之中，无物不容。所以变生诸虫者，缘正气虚弱，或误食生虫之物，或湿热蒸郁而成。犹物必先腐而后虫生之义也。）
鹤虱　胡粉（炒）　苦楝根（东引未出土者）　槟榔　芜荑　使君子（五钱）　枯矾（二钱五分）　为末。水煮米糊作丸。量人大小服之，一岁儿可五分
消渴杀虫方  ***************************
（夷坚志）
治消渴有虫。
苦楝根　取新白皮一握，切焙，入麝香少许煎。空心服，虽困顿不妨。取下虫三四条，类蛔而色红，其渴乃止。
消渴一证，有虫耗其津液而成者。盖饮醇食炙，积成胃热，湿热生虫，理固有之，临病宜谛审也。
雄槟丸  ***************************
治腹痛胃痛，干痛有时。（干痛者，不吐不泻而但痛也。有时者，淡食而饥则痛。厚味而饱则否，此为虫也。）
雄黄　槟榔　白矾　等分，饭丸，每服五分。
雄黄之辛毒，槟榔之苦降，白矾之酸涩，皆杀虫之品也，故合用以治之。（吴鹤皋曰：古方杀虫，如雷丸、贯众、干漆、蜡尘、百部、铅灰之类，皆其所常用者也。有加附子干姜者，壮正气也。加苦参黄连者，虫得苦而伏也。加乌梅诃子者，虫得酸而软也。加藜芦瓜蒂者，欲其带虫吐出也。加芫花黑丑者，欲其带虫泻下也。用雄黄、川椒、蛇床、樟脑、水银、槟榔者，治疮疥之虫也。用胡桐泪、莨菪子、韭子、蟾酥者，治龋齿之虫也。用川槿皮海桐皮者，治风癣之虫也。用青葙子覆盆叶者，治九窍䘌蚀之虫也。用败鼓心、桃符板、虎粪骨、死人枕、獭爪、鹳骨者，驱痨瘵之虫也。）

卷十上·经带门  ——————————————————————————————————————————————————————————————————————————————————————————

经带门  ***************************
（妇人诸病，本与男子无异。而其有异者，则唯经带胎产之属，不得不另详方论。此外杂证，但与男子相同者，自有各门方治，故不以男女分而资赘于此。凡行经之际，大忌寒凉诸药，饮食亦然。）
温经汤  ***************************
（金匮）
治妇人少腹寒，久不受胎。兼治崩中去血，或月水来过多，及至期不来。（《金匮》曰：妇人年五十所，病下利，数十日不止。暮即发热，少腹里急，腹满手掌烦热，唇口干燥。何也？曰：此病属带下。何以故？曾经半产，瘀血在少腹不去。何以知之？其唇口干燥，故知之，当以温经汤主之。徐忠可注曰：此段言历年血寒积结胞门而甚焉者也。故就妇人之年暮经水断绝者，而亦必据证断之以立法也。谓妇人年五十，其天癸已绝，应不从经血起见矣，然而病证下利数十日不止，知非偶感矣。暮即发热，病属阴矣。少腹里急，明乎病属下焦矣，因而腹满。是虽脾病，而根于下焦矣。手掌烦热，掌属心，心主血，血郁则烦热也。唇口必得脾家营气而津润，营气郁，则阴火从之，故干燥，非渴也。渴则为胸中热，胸无热而但阴分有郁火，故不渴而干燥也。然皆非相因的对之证，故疑而问。仲景乃略其下利发热腹满，而断之为带下，且决其曾经半产，瘀血在少腹不去。谓下利而发热，阴虚者有之。因而少腹里急，下多亡阴者有之，腹满脾虚者有之。用手烦热，阴虚者有之。若唇口乃营气所主，下利之病，不应见此。然而有是证，又合之少腹里急，手掌烦热，明是血瘀而火郁。所以心得之而掌热，脾得之而唇口干燥。故曰其证唇口燥。故知之。药用温经汤者，因半产之虚，而积冷气结，血乃瘀而不去，故以归芍芎调血，吴茱桂枝，以温其血分之气，而行其瘀。肺为气主，麦冬阿胶，以补其本。土以统血，参甘以补其虚，丹皮以去标热。然下利已久，脾气有伤，故以姜半正脾气。名曰温经汤，治其本也。唯温经，故凡血分虚寒而不调者，皆主之。）
吴茱萸（三两）　当归　芎　芍药　人参　桂枝　阿胶　丹皮　生姜　甘草（二两）　麦冬（去心）　半夏（一升）　上十二味，以水一斗，煮取三升，分温三服。
胶艾汤  ***************************
（金匮）
治妇人陷经。漏下黑不解，或损伤冲任，月水过多，淋沥不断。
方见卷十下胎产门
妇人之经，虽从下出。实由心胃之气主之，故升降有期。今曰漏下，是无期也。所漏者黑，是下有因寒而滞之物，故曰陷经。陷者有降无升，久则为黑色，故以胶艾汤主之也。四物通调肝血，加甘胶峻补之。病本于寒，故以艾温而行之。（丹溪谓妇人之经，淡为有水，紫为热，黑为热极，故兼水化。假令其人素从热病来者，容有之。然而仲景之言，道其常也。）
柏子仁丸  ***************************
（良方）
治经行复止，血少神衰。（女子善怀，每多忧思。忧多则伤心，心伤则不能生血而血少。血少则肝无所藏，而冲任之脉枯，故经闭不行也。《经》曰：月事不来者，胞脉闭也。胞脉者属心，而络于胞中。今气上逼肺，心气不得下降，故月事不来。）
柏子仁（去油）　牛膝（酒浸）　卷柏（五钱）　泽兰　续断（二两）　熟地黄（一两）　蜜丸，米饮下。
柏子仁安神而养心。地黄续断牛膝，补肝肾而益冲任。卷柏泽兰，活血脉而通经闭。
升阳举经汤  ***************************
（东垣）
治崩漏。身热，自汗，短气，倦怠懒食。（此由劳伤所致。）
补中益气汤（见气门）加白芍黑山栀，姜枣煎。
补中汤以益气升阳，退热收汗。加芍药以剑阴，黑栀以清热。
又东垣兰室秘藏升阳举经汤。黄芪、当归、白术（各三钱）　羌活、防风、藁本（各二钱）　独活、附子（炮）　甘草（炙各钱半）　人参、熟地、川芎（各一钱）　细辛（六分）　桃仁（十个去皮尖研）　红花、肉桂、芍药（各五分）　每服三钱，渐加五钱。治经水不止。（原文曰：如右尺脉按之空虚，是气血俱脱，大寒之证。轻手其脉数疾，举指弦紧或涩，皆阳脱之证，阴火亦亡。见热证于口鼻眼，或渴，此皆阴躁阳欲先亡也。当温之举之升之燥之。当大升浮气血，切补命门之下脱也。）
固经丸  ***************************
（良方）
治经行不止，及崩中漏下，紫黑成块。（冲任为经脉之海，若无损伤，则阴阳和平，气血调适矣。若劳动过度，损伤脏腑，冲任之气虚，不能约制经血，故经多暴下。或由阴虚阳搏，为热所乘，攻伤冲任，血得热则妄行也。脉数疾，小为顺，大者为逆。紫黑成块者，热甚而反兼水化，非寒也。《玉机微义》曰：血得寒则凝，既行而紫黑，故知非寒也。）
龟板（炙四两）　芍药（酒炒）　黄柏（酒炒三两）　黄芩（二两）　香附（童便浸炒）　樗皮（两半）　酒丸。
经多不止者，阴气不足以制胞络之火，故越其常度也。崩中漏下者，虚而挟热也。紫黑成块者，火极似水也。黄芩清上焦之火，黄柏泻下焦之火。龟板芍药，滋阴而养血。皆壮水以制阳光也。香附辛以散郁，樗皮涩以止脱。
通瘀煎  ***************************
治妇人气滞血积，经脉不利。痛极拒按，及产后瘀血实痛，并男妇血逆血结等证。
归尾（三五钱）　山楂　香附　红花（新者炒黄二钱）　木香（七分）　乌药（一二钱）　青皮　泽泻（一钱五分）　水煎。加酒一二小盅。兼寒滞者，加肉桂一钱，或吴茱萸五分。火盛内热，血燥不行者，加炒栀子一二钱。微热血虚者，加芍药二钱。血虚涩滞，加牛膝。血瘀不行者，加桃仁二十粒。（去皮尖。）或加苏木延胡之类。瘀极而大便结燥者，加大黄一二三钱，或朴硝蓬术亦可。
连附四物汤  ***************************
（丹溪）
治经水过期，紫黑成块。（紫，血热也。黑，热甚也。过期而成块，气滞也，或风冷乘之也。若淡白者，虚也，或挟痰停水以混之也。如烟尘豆汁屋漏水，混浊模糊者，湿痰也。）
四物汤（见血门。）加香附黄连。（四物以益阴养血，加黄连以清血热，香附以行气郁。）
四物加芩术汤。（亦名温六合丸。）治经水过多。（黄芩抑阳。白术补脾。脾能统血。）四物加芩连汤。治经水适断，五心烦热，经来色黑，或如豆汁。（如豆汁者，热兼湿也。芩连苦燥湿，而寒胜热。）四物加栀连，为热六合汤。加姜附，名寒六合汤。加陈朴，名气六合汤。加羌艽，为风六合汤，皆经产通用之药也。
调经饮  ***************************
治经脉阻滞，气逆不调，多痛而实者。
当归（三五钱）　牛膝　山楂（二钱）　香附　青皮　茯苓（一钱五分）　如因不忌生冷，而寒滞于内，加肉桂吴茱萸之类。如胀闷者，加厚朴一钱，或砂仁亦可。气滞者，加乌药一钱。或痛在小腹者，加小茴香一钱五分。
正气天香散  ***************************
（绀珠）
治一切诸气。气上凑心，心胸攻筑，胁肋刺痛，月水不调。（妇人多忧郁，故气病为多。气为血帅，气滞则血亦不能行，故月候不调。）
香附（八钱）　乌药（二钱）　陈皮　苏叶（一钱）　干姜（五分）　每五六钱煎。
乌药陈皮，专入气分而理气。香附紫苏，能入血分而行气。引以干姜，使入气分，兼入血分。用诸辛温以解郁散肝，令气调而血和。则经行有常，自无痛壅之患矣。
毓麟珠  ***************************
治妇人血气俱虚。经脉不调。或断续，或带浊，或腹痛，或腰酸，或饮食不甘，瘦弱不孕。服一二斤，即可受胎。凡种子诸方，无以加此。
甘草　川芎（一两）　熟地（蒸捣）　菟丝子（制）　当归（四两）　杜仲（酒炒）　人参　白术（土炒）　茯苓　芍药（酒炒）　鹿角霜　川椒（二两）为末，蜜丸弹子大。空心嚼服一二丸，用酒或白汤送下，或为小丸吞服，亦可。如经迟腹痛，宜加破故纸，（酒炒）肉桂各一两。甚者再加吴茱萸五钱，或加龙骨一两。（醋煅。）如子宫寒甚，或泄，或痛，加制附子，或炮姜。（随宜）有郁怒气不顺，而为胀为滞者，宜加香附（酒炒）二两，或甚者再加沉香五钱。血热多火，经早内热者，加川断地骨皮各二两，或另以汤剂暂清其火，而后服此，或以汤引送下，亦可。男子制服，宜加枸杞、胡桃肉、鹿角胶、山药、山茱萸、巴戟肉各二两。
启宫丸  ***************************
治子宫脂满，不能孕育。（妇人肥盛不孕，往往因此。）
芎　白术　半夏曲　香附（一两）　茯苓　神曲（五钱）　橘红　甘草（二钱）　粥丸。
橘半白术，燥湿以除其痰。（肥而不孕，多由痰盛，故以二陈为君，而加气血药也。）香附神曲，理气以消其滞。川芎散郁以活其血，则壅者通，塞者启矣。茯苓甘草，用以去湿和中也。
抑气散  ***************************
（严氏）
治妇人气盛于血，变生诸证。头晕，膈满。（凡人血气和平，则无诸疾。苟血少气多，壅于胸膈，则满。上攻于头，则晕。）
香附（四两）　陈皮（二两）　甘草（炙）　茯神（一两）　每服二钱。
《经》曰：高者抑之。香附能散郁气，陈皮能调诸气，茯神能安心气，甘草能缓逆气。气得其平，则无亢害之患矣。（气盛于血，固当抑气。若过用行气之药，则真气耗散，阴火愈盛，而气血两虚矣。是方虽和平，只可暂用。须用滋血之药，使阴血充足，则阳火自平，乃正治之法。盖补其不足，即所以制其有余也。）
五物煎  ***************************
治妇人血虚凝滞，蓄积不行。小腹急痛，产难经滞等证。此即四物汤加肉桂也。
当归（三五七钱）熟地（三四钱）　白芍（二钱　酒炒）　川芎（一钱）　肉桂（一二三钱）　如兼胃寒，或呕恶者，加干姜。水道不利者，加泽泻，或茯苓。气滞者，加香附。或丁香、木香、砂仁、乌药。阴虚疝痛者，加小茴香。血瘀不行，脐下若覆杯，渐成积块者，加桃仁，或酒炒红花。
牡丹皮散  ***************************
（良方）
治血瘕。（瘀血凝聚而成，伏于隐僻之处，盘结胶固，须破血活血之品治之。）
丹皮　桂心　归尾　延胡索（三分）　牛膝　赤芍药　莪术（六分）　三棱（四分）　水酒各半煎。
丹皮、桂心、赤芍、牛膝，以行其血。三棱、莪术、归尾、延胡，以行其血中气滞，气中血滞。气血周流，则结者散矣。
芎归六君子汤  ***************************
治经水后期。其来涩少，形体肥盛。（体肥而经水后期涩少者，气虚而痰滞于经络也。）
当归　川芎　人参　白术　茯苓　甘草　橘红　半夏　加姜煎。
二陈治其痰滞，参术补其气虚，（气行则痰行。）芎归活其经血。
逍遥饮  ***************************
治妇人思郁过度，致伤心脾冲任之源。血气日枯，渐至经脉不调者。
当归（二三钱）　熟地（三五钱）　枣仁（二钱）　芍药　茯神（一钱五分）　甘草（一钱炙）　陈皮（八分）　远志（三五分制）如气虚者，加人参一二钱。经水过期，兼痛滞者，加酒炒香附一二钱。
如圣散  ***************************
治崩漏不止。（凡非时血行，淋沥不已，谓之漏下。忽然暴下，如山崩然，谓之崩中。有五色以应五脏。）
棕榈（烧）　乌梅（一两）　黑姜（两半）　每服二钱。乌梅汤下。
涩能止血，故用棕榈。酸能收敛，故用乌梅。温能守中，故用干姜。黑能止血，故并煅用。
人参荆芥散  ***************************
（妇宝）
治血风劳。（血风劳者，血脉空疏。感受风邪，寒热盗汗，展转不已，乃成劳也。）
人参　白术　熟地　枣仁（炒）　鳖甲（童便炙）　羚羊角　枳壳　柴胡　荆芥（五分）　防风　甘草（炙）　芎　当归　桂心（三分）加姜煎。
陈来章曰：血中之风，荆芥防风散之。木盛生风，羚角柴胡平之。阴虚发热，地黄鳖甲滋之。血气痛滞，月水不调，芎、当归、桂心、枳壳调之。倦怠食少，盗汗心忡，人参、白术、炙草、枣仁，补而收之。
固下丸  ***************************
（子和）
治赤白带下。（带下起于风寒湿热所伤，入于胞中，或中经脉，流入脏腑。阴虚阳竭，营气不升，卫气下陷，滞于下焦奇经之分，因带脉而得名，故曰带。赤者属血，白者属气，其状如涕，相连而下。言带者，亦病形也。有湿热流滞下焦者，有肝肾阴淫湿胜者。有惊恐而木乘土位，浊液下流者。或思想无穷，而为白淫者。或余经湿热，屈滞于小腹之下者。病本虽殊，皆为气血虚损，营卫累滞而成也。）
樗皮（两半）　白芍（五钱）　良姜（煅黑）　黄柏（煅黑三钱）　粥丸，米饮下。
陈来章曰：樗皮苦燥湿，寒胜热，涩固下。故赤白带因于湿热者，用之为君。（古方有苍柏樗皮，侧柏樗皮，苓木樗皮等丸。随证加香、芎、归、芍、姜、芷及星、夏等药。）芍药之酸，敛阴气，收下溜为臣。良姜之热，以散寒湿。黄柏之寒，以祛热湿，并炒黑以止血收脱为佐使也。
白芷散  ***************************
（良方）
治赤白带，滑脱不禁。（良方曰：带下由于风寒湿热所伤。伤肝经者，色青如泥。伤心经者，色赤如津。伤肺经者，色白如涕。伤脾经者，黄如烂瓜。伤肾经者，黑如衃血。）
白芷（一两煅）　海螵蛸（二两煅）　胎发（五钱煅）　酒调二钱。
白芷辛温，燥湿而祛风，乌贼咸温，收湿而和血，发者血之余，补阴消瘀，煅黑又能止血也。
当归煎丸  ***************************
（严氏）
治赤白带下，腹中痛，不饮食，羸瘦。（此血虚有热之证，法当凉补。《脉诀》云：崩中日久为白带，漏下多时骨本枯。言崩久则血少，复亡其阳，故白滑之物，下漏不止。）
当归　熟地　阿胶（炒）　续断　白芍（炒）　牡蛎（煅粉二两）　地榆（炒黑三钱）　醋糊丸。米饮下。
归芍熟地，续断阿胶，补肝滋肾，以治血虚。牡蛎地榆，清热收脱，以止带下。赤芍酸寒，能散恶血，去瘀所以生新，散之亦以收之也。

卷十下·胎产门  ——————————————————————————————————————————————————————————————————————————————————————————

胎产门  ***************************
（王节斋曰：调理妊妇，在于清热养血。白术补脾，为安胎君药。条实黄芩，安胎圣药，清热故也。朱丹溪曰：产后当大补气血，虽有杂证，从末治之。此二说虽若近理，而实未可奉为定训也。盖人之气秉，万有不齐，而胎前产后之虚实寒热，人人各殊。是以用药之难，当如盘珠，不可胶柱而鼓瑟。今女科每执方以概治诸病，其为害不知若干人矣。）
胶艾汤  ***************************
（金匮）
仲景云：妇人有漏下者，有半产后因续下血都不绝者，有妊娠忽下血者，假令妊娠腹中痛，为胞阻，胶艾汤主之。（此概言妇人下血，宜以胶艾汤温补其血。而妊娠亦其一，但致病有不同。无端漏下者，此平日血虚而加客邪，半产后续下血不绝，此因失血血虚，而正气难复。若妊娠下血，因瘕者固有之。而兼腹中痛，则是因胞阻。阻者，阻其欲行之血，而气不相顺，非癥痼害也。故同以胶艾汤主之，养阴补血，莫如四物。血妄行，必挟风而为痰浊。胶以骡皮为主，能去风，以济水煎成，能澄浊。艾性温而善行，能导血归经。甘草以和之，使四物不偏于阴，三味之力也。而运用之巧，实在胶艾。）
干地黄（六两）　艾叶　当归（三两）　芎　阿胶　芍药（四两）　甘草（二两）　水五升，清酒三升，合煮，取二升，去渣，内胶令消尽。温服一升，日三服。不瘥更作，一方加干姜二两。（胡氏治胎动，无干姜。）严氏治胎动，经漏，腰痛，腹满，抢心短气，加黄芪。《千金翼》治从高坠下，损伤五脏吐血，及金疮经肉绝者，加干姜。
又方阿胶一斤，蛤粉炒，艾叶数茎，亦名胶艾汤。（良方）治胎动不安，腰腹疼痛，或胎上抢心。去血腹痛，指迷方加秦艽。
当归芍药散  ***************************
（金匮）
治妇人怀妊，腹中㽱痛。（音鸠，又音绞，急痛也。）
芍药（一斤）　泽泻（半斤）　茯苓　白术（四两）　当归　芎（三两）六味杵为散，取方寸匕酒和，日三服。
㽱痛者，正气不足，使阴得乘阳，而水气胜土，脾郁不伸。郁而求伸，土气不调，则急痛矣。故以归芍养血，苓术扶脾。泽泻泻其有余之旧水，芎畅其欲遂之血气。不用黄芩，㽱痛因虚，则稍挟寒也。然不用热药，原非大寒，正气充，则微寒自去尔。
桂枝茯苓丸  ***************************
《金匮》云：妇人宿有癥病，经断未及三月，而得漏下不止，胎动在脐上者，此为癥痼害。妊娠六月动者，前三月，经水利时，胎动也。下血者，后断三月，衃也。所以血不止者，其癥不去故也。当下其癥，桂枝茯苓丸主之。（徐忠可曰：妇人行经时遇冷，则余血留而为癥。癥者，谓有形为征。然癥病女人恒有之，或不在子宫，则仍行经而受孕，经断即是孕矣。未及三月，将三月也。既孕而仍见血，谓之漏下。今未三月，而漏下不止，则养胎之血伤，故胎动也。假使胎在脐下，则真欲落矣。今在脐上，是每月凑集之新血，因癥气相妨而为漏下，实非胎病，故曰癥痼害。宿疾难愈曰痼，无端而累之曰害。至六月胎动，此宜动之时矣。但较前三月，经水利时，胎动下血，则已断血三月不行，乃复血不止，是前之漏下，新血去而癥反坚牢不去，故须下之为安耳。）
桂枝　茯苓　牡丹皮　桃仁（去皮尖熬）　芍药　等分末之，炼蜜丸，如兔屎大，每日食前服一丸。不知，加至三丸。
桂枝芍药，一阳一阴，茯苓丹皮，一气一血，调其寒温，扶其正气。桃仁以之破恶血，消癥癖。而不嫌于伤胎血者，所谓有病则病当之也。且癥之初，必因寒，桂能化气而消本寒。癥之成，必挟湿热为窠囊，苓渗湿气。丹清血热。芍药敛肝血而扶脾，使能统血，则养正即所以去邪耳。然消癥方甚多，一举而两得，莫有若此方之巧矣。每服甚少而频，更巧。要知癥不碍胎，其结原微，故以渐磨之。
干姜人参半夏丸  ***************************
（金匮）
治妊娠呕吐不止。
干姜　人参（一两）　半夏（二两）　末之，以生姜汁糊为丸，如梧子大。每服十丸，日三服。
诸呕吐酸，皆属于火。此言胃气不清，暂作呕吐者也。若妊娠呕吐不止，则因寒而吐，上出为呕。不止，则虚矣。故以半夏治呕，人参补虚，而以生姜汁协半夏，以下其所逆之饮。
橘皮汤  ***************************
治妊娠呕吐不下食。（恶阻以闻食而呕，责之脾虚。呕吐以食入复吐，责之有火。所谓诸逆冲上，属于火也。乃厥阴之血，既养其胎。少阳之火，虚而上逆也。）
橘皮　竹茹　人参　白术（十八铢）　生姜（一两）　厚朴（十二铢）
竹茹能平少火，厚朴能下逆气。橘皮生姜，所以开胃。人参白术，所以益脾，开胃益脾，欲其安谷云耳。
半夏茯苓汤  ***************************
治妊娠恶阻。（恶阻者，恶心而妨阻饮食也。此是下部气血不足，复盗脾胃之气，以固养胎元。故令脾胃自弱，一闻谷气，便恶心而妨阻也。）
半夏　生姜（三十铢）　干地黄（十八铢）　旋复花　白芍药　人参　芎　细辛　橘皮　甘草　桔梗（十二铢）
半夏生姜，能开胃而醒脾。地黄芎芍，能养阴而益血。人参甘草，能和中而益气。橘皮桔梗，旋复细辛，皆辛甘调气之品，可以平恶逆之气，而进饮食者也。（半夏为妊娠所忌，以其燥阴液也。若恶阻之证，则有当用者。故孙真人养胎之剂，用半夏者，盖五方焉。）
钩藤汤  ***************************
（良方）
治瘛疭，胎动不安。（瘛疭，手足抽掣也。热为阳，风主动，肝风相火为病也。）
钩藤钩　当归　茯神　人参（二钱）　桔梗（钱半）　桑寄生（五分）　风热加黄芩、栀子、柴胡、白术，风痰加半夏、南星、竹沥，风胜加全蝎僵蚕。
钩藤之甘寒，以除心热，而散肝风。柴胡桔梗之辛凉，黄芩栀子之苦寒，以平少阳厥阴之风热。风热去，则瘛疭止矣。人参茯神，以益气而宁神。当归寄生，以养血而安胎也。
当归贝母苦参丸  ***************************
（金匮）
治妊娠小便难，饮食如故。
当归　贝母　苦参　等分。炼蜜丸。如小豆大，饮服三丸，加至十丸。
从来小便难，伤寒热邪传里则有之，必先见表证。或化源郁热者有之，上必见渴。中气不化者有之，饮食必不调。中气下陷者有之，必先见脾胃证。下焦郁热有之，必不渴而饮食如故。今妊娠饮食如故，然小便难，必因便溺时得风冷，郁于下焦而为热，致耗膀胱之水。故以苦参能入阴，治大风，开结气，除伏热为君。当归辛温，能入阴利气，善治冲带之病为臣。其证虽不由肺，然膀胱者，气化之门。下窍难，则上必不利，故以贝母开肺气之郁为佐。全不用利水药，病不因水郁也。
羚羊角散  ***************************
（本事方）
治妊娠中风，涎潮忽仆，目吊口噤，角弓反张，名子痫。（阴主静，阳主动。风，阳邪也。诸风掉眩，皆属肝木，故有搐搦眩冒反张之证。）
羚羊角屑（一钱）　独活　防风　芎　当归　枣仁（炒）　茯神　杏仁　薏仁（五分）　木香　甘草（二分半）　加姜煎，一方有五加皮。
羚羊角之辛凉，以平肝火。防风独活之辛温，以散风邪。茯神酸枣以宁神，当归川芎以活血。杏仁木香以利气，薏仁甘草以调脾也。（扶土所以抑木，故薏仁亦治筋急拘挛之证。）
紫苏饮  ***************************
（严氏）
治胎气不和，凑上胸腹。腹满头痛，心腹腰胁痛，名子悬。（由下焦气实，相火旺盛，举胎而上，上逼心胸也。）
苏叶（一钱）　当归（七分）　芎　芍药　人参　陈皮　大腹皮（五分）　甘草（二分）　加姜煎，空心服。心腹痛甚者，加木香延胡索。
芎归芍药，以和其血。苏橘大腹，以顺其气。气顺血和，则胎安矣。既利其气，复以参甘养其气者，顺则顺其邪逆之气，养则养其冲和之气也。
天仙藤散  ***************************
（陈景初）
治子气。（妇人冲任素受血风，因妊娠而足肿，喘闷妨食，甚则脚趾出黄水，病名子气，非水也。）
天仙藤（即青木香藤微炒）　香附（炒）　乌药　陈皮　甘草（炙）　等分。加紫苏三叶，木瓜生姜各三片，空心煎服。或为末，盐汤调下，日三。
天仙藤之苦温，疏气活血，能解血中之风气。香附乌药陈皮之辛温，以行郁气。紫苏生姜之辛温，以疏表气。甘草之甘缓，以和正气。少加木瓜，以除湿热利筋骨，调营卫也。
白术散  ***************************
（全生）
治子肿，面目肢体，虚浮如水状。（胎中挟湿，水与血抟，湿气流溢，面目肢体浮肿，亦名胎水。原因烦渴引饮过多，或泄泻损伤脾胃，脾虚不能制水，五六个月多有之。）
白术（一钱）　姜皮　陈皮　茯苓皮　大腹皮（五分）　为末，米饮下。《指迷方》有桑白皮，无白术。（此即五皮饮。）丹溪除姜皮腹皮，加川芎木通。
水病当令上下分消，姜皮橘皮，辛而能散，使水从毛窍出。腹皮苓皮，淡而能泄，使水从溺窍出。水盛由于土衰，故用白术之甘温，以扶脾土而堤防之，不致泛溢也。
鲤鱼汤  ***************************
（千金）
治妊娠腹大，胎间有水气。
白术（五两）　茯苓（四两）　当归　白芍（三两）　上细锉片，以鲤鱼一尾，修事如食法，煮取汁，去鱼不用。每服四钱，入鱼汁一盏半。生姜七片，橘皮少许，煎至七分，去滓，空心服。（或服鲤鱼粥亦可。）
按：此方用归芍以养血，苓术以实脾，姜橘以和胃。止用鲤鱼汁以利水，绝不杂用利水之药，走气伤阴，暗损胎元。且制小其服，以缓治之，深为有见。
竹叶汤  ***************************
治妊娠心惊胆怯，终日烦闷，名子烦。（受胎四五个月，相火用事，或盛夏君火大行，俱能乘肺以致烦躁，胎动不安。亦有停痰积饮，滞于胸膈，致令烦躁者。）
麦冬（钱半）　茯苓　黄芩（一钱）　人参（五分）　淡竹叶（十片）　如有痰者，加竹沥少许。
竹叶清烦，黄芩消热，麦冬凉肺。（心火乘肺，故烦出于肺。）　茯苓宁心，人参补虚。妊娠心烦，固多虚也。
紫菀汤  ***************************
（良方）
治子嗽。
紫菀　天冬（一钱）　桔梗（五分）　甘草（炙）　桑白皮　杏仁（三分）　竹茹（二分）　入蜜，温服。
子嗽由于火邪，当以清火润肺为务。桔梗桑皮之凉以泻之，天冬竹茹之寒以清之，紫菀炙草之温，杏仁白蜜之泽以润之也。
安荣散  ***************************
（本事）
治子淋，心烦闷乱。（子淋，膀胱小肠虚热也。虚则不能制水，热则不得通利，故淋。心与小肠相表里，故烦闷。亦有因房劳，内伤胞门，冲任虚者。宜八珍汤，或肾气丸等方。）
人参　细辛（一两）　当归　甘草　灯草（五钱）　木通　滑石　麦冬（三钱）　为末，每二钱，麦冬汤调下。
陈来章曰：虚热宜补，故用人参甘草之甘。淋闭宜通，故用木通灯草之渗，滑石之滑。肺燥则天气不降，而麦冬能清之。肾燥则地气不升，而细辛能润之。（《经》曰：地气上为云，天气下为雨，上下交，阴阳和，而后便能通也。）血燥则沟渎不濡，而当归能滋之也。
胎元饮  ***************************
治妇人冲任失守，胎元不安不固者，随证加减用之。或间日，或二三日，常服一二剂。（脾肾两亏，而胎不固者，此方最宜。盖胎元不固，皆因脾虚，而因肾虚者，为尤多。）
人参（随宜）　当归　杜仲　芍药（二钱）　熟地（二三钱）　白术（钱半）　炙甘草（一钱）　陈皮（七分无滞者不用。）
如下元不固，而多遗浊者，加山药、五味子、补骨脂之属。气分虚甚者，倍白术，加黄芪。但芪术气浮，能滞胃口，倘胸膈有饱闷不快者，须慎用之。倘虚而多寒兼呕者，加炮姜七八分，或一二钱。或虚而兼热者，加黄芩一钱五分，或加生地二钱，去杜仲。阴虚小腹作痛，加枸杞子二钱。多怒气逆者，加香附无妨，或砂仁亦妙。有所触而动血者，加川断阿胶各一二钱。呕吐不止，加霞天曲二钱，煨姜二三片。
固胎煎  ***************************
治肝脾多火多滞，而屡堕胎者。
黄芩（二钱）　白术（一二钱）　当归（一钱五分）　砂仁（五分）　陈皮（一钱）　芍药（一钱五分。）
凉胎饮  ***************************
治胎气内热不安等证。
生地　芍药（二钱）　黄芩　当归（一二钱）　枳壳　石斛（一钱）　茯苓（一钱五分）　甘草（七分生用）　如热甚者，加黄柏一二钱。
参术饮  ***************************
（丹溪）
治妊娠转胞。（转胞者，胎逼及胞，压在一边，胞系转戾。脐下急痛，溲数或闭也。因气血虚弱，痰饮壅滞以致之。）
当归　熟地黄　芎　芍药　人参　白术　陈皮（留白）　半夏　甘草（炙）　加姜煎。空心服。（此即八珍汤去茯苓加陈皮半夏，以除痰也。）
气虚补以四君，血虚补以四物，痰饮消以二陈，使气得升举，而胞自通也。（丹溪曰：转胞之病，妇之禀受弱者，忧闷多者，性躁急者，食厚味者，多有之。古方用滑利药鲜效，因思胞不自转，为胎所压，胎若举起，胞系自疏，水道自通矣。近吴宅宠人患此，脉似涩，重则弦。予曰：此得之忧患，涩为血少气虚，弦为有饮。血少则胎弱不能举，气虚有饮，中焦不清而隘，则胎知所避而就下。乃以上药与服，随以指探喉中，吐出药汁。候气定，又与之，八帖而安。此恐偶中，后治数人皆效。仲景云：妇人本肥盛，今反羸瘦。胞系了戾，但利小便则愈。宜服肾气丸，以中有茯苓故也。地黄为君，功在补胞。）
又法。将孕妇倒竖，胎转而小便自通矣。
表实六合汤  ***************************
（海藏）
治妊娠伤寒，头痛身热，无汗脉紧，太阳经病。
四物汤（每味一两）　麻黄　细辛（五钱）
凡妇人伤寒，六经治例皆同。有怀妊者，则以安胎为主。药中有犯胎者，则不可用也。海藏皆以四物为君，养血安胎。余同伤寒例，分证而治。麻黄细辛，发汗解表。故加用之，治表实无汗者。
四物四两，加桂枝地骨皮各七钱，名表虚六合汤。治妊娠伤寒，表虚自汗，（地骨皮凉血，故能退热止汗。）身热恶寒，头痛项强，脉浮而弱。四物四两，加防风苍术各七钱，名风湿六合汤。治妊娠伤寒，中风湿气，肢节烦痛，头痛身热，脉浮。四物四两，加升麻连翘各七钱，名升麻六合汤。治妊娠伤寒，下后过经不愈，湿毒发斑如锦纹者。四物四两，加柴胡黄芩各七钱，名柴胡六合汤。治妊娠伤寒，胸胁满痛而脉弦，少阳经证。四物四两，加大黄五钱，桃仁十枚，（麸炒）名大黄六合汤。治妊娠伤寒，大便闭，小便赤，气满而脉沉数，太阳阳明本病也，急下之。（大黄桃仁，妊娠所忌，然伤寒间有用之者，谓有病病当之也。《经》曰：妇人重身，毒之何如。岐伯曰：有故无损，亦无损也，此之谓与。）四物四两，加人参五味各五钱，名人参六合汤。治妊娠伤寒，汗下后，咳嗽不止。四物四两，加厚朴枳实（麸炒）各五钱，名朴实六合汤。治妊娠伤寒，虚痞胀满，阳明本虚者。（本。胃府也。）四物四两，加栀子黄芩各五钱，名栀子六合汤。治妊娠伤寒，汗下后，不得眠。四物四两，加石膏知母各五钱，名石膏六合汤。治妊娠伤寒，大渴而烦，脉长而大。四物四两，加茯苓泽泻各五钱，名茯苓六合汤。治妊娠伤寒，小便不利，太阳本病。（本。膀胱府也。）四物四两，加阿胶艾叶各五钱，名胶艾四物汤。（一方加甘草。一方加甘草黄芪干姜。）治妊娠伤寒，汗下后，血漏不止，损动胎气者。四物四两，加附子肉桂各五钱，名附子六合汤。治妊娠伤寒，四肢拘急，身凉微汗，腹中痛，脉沉迟者，少阴病也。（桂附虽辛热动胎之药，然寒证用之，适所以安胎。）四物四两，加生地（酒浸）大黄各五钱，名四物大黄汤。治妊娠伤寒，蓄血证。（歌曰：妇人妊娠若蓄血，抵当桃仁莫妄施，要教母子俱无损，大黄四物对分之。）
当归散  ***************************
（金匮）
妊娠有宜常服者。（妇人血少有热，胎动不安，及数半产难产者，并宜服之。胎无疾苦，临盆易产，产后百病，悉皆主之。）
当归　芎　芍药　黄芩（一斤）　白术（半斤）　为末。酒调服。日二。
冲任血盛，则能养胎而胎安。归芎芍药，能养血而益冲任。又怀妊宜清热凉血，血不妄行则胎安。黄芩养阴退阳，能除胃热。白术补脾燥湿，亦除胃热。（胎气系于脾，脾虚则蒂无所附，故易落。）脾胃健，则能运化精微，取汁为血以养胎，自无恶阻呕逆之患矣。《易简方》加山茱萸，治经三四月不行，或一月再至。（数月不行者，血少也。滋之以芎归芍药，补之以白术山茱。一月再至者，脾虚有热也。白术能补脾，黄芩能凉血，山茱能固经。）
达生散  ***************************
（丹溪　亦名束胎散）
妊娠八九月，服数十剂，易生有力。（诗曰：诞弥厥月，先生如达。达，小羊也。其生甚易。产难多因气血虚弱，营卫滞涩，服此则易生如达矣。）
当归（酒洗）　芍药（酒炒）　人参　白术（土炒）　紫苏（一钱）　甘草（炙二钱）　大腹　陈皮（一钱）　葱五叶，黄杨脑子七个煎。（黄杨木。主产难。）或加枳壳砂仁，或春加川芎，夏加黄芩，冬如本方。或有别证，以意消息。
当归芍药，以益其血。人参白术，以益其气。腹皮陈皮，紫苏葱叶，以疏其壅。气血不虚不滞，则临产自无留难之患矣。（丹溪曰：产难往往见于郁闷安逸之人，富贵奉养之家，若贫贱者鲜有之。古方有瘦胎饮，为湖阳公主而作，恐非至到之言。予族妹苦于难产，遇胎则触而去之，予甚悯焉。视其形肥而勤于女工，知其气血久坐不运，儿因母气虚，亦不能自运尔。当补母气，则儿健易产。令其有孕五六月，以大全良方紫苏饮，加补气药，与之数十贴，得男甚快。因以其方，随母之性禀，与时令加减，服无不应，因名曰达生散云。昔湖阳公主难产，方士进瘦胎饮。用枳壳四两，甘草二两炙。五月后，日服一钱。洁古改以枳术，名束胎丸。寇宗奭明其不然，盖孕妇全赖血气以养胎，血气充实，胎乃易生。彼公主奉养太过，气实有余，故可服之。若一概滥施，误之甚矣。按瘦胎饮，又名枳壳散。治胎肥难产，临月服之。张氏加香附，行气宽膈，姜汤下。凡临产坐草，产母用力，须待儿子顺身，临逼门户，谷道挺迸，浆破血下，方可用力一送，令儿下生。若用力太早，并妄服催生药，多致不救。生不必催也，催之则摘方苞之萼，揠宋人之苗尔。非唯无益，而又害之矣。古方有用兔脑者，有用猪脂者，有用油蜜葱白者，有用葵子者，有用牛乳榆皮滑石者，有用金凤子者，有用柞枝者，有用万年青子者，大都取其滑泽之义，虽近理而莫必其效也。又有用弩牙灰者，有用蛇蜕灰者，有用笔头灰者，有用百草霜者，有用伏龙肝者，有用凿头灰者，有用蓖麻子贴于足心者，有手握石燕者。虽曰各有深意，但烧灰而服者，徒劫燥其津液。手握足贴者，勿验尔。噫！平时失于将理，至于临产艰难，频以杂药催之，皆惑也。又回生丹，方书中大夸其催生之效，并产后种种功能，然不过破瘀之效尔。今世执而用之者，为害甚多，所以不录。）
殿胞煎  ***************************
治产后儿枕疼痛等证如神。
当归（五七钱或一两）　川芎　炙甘草　茯苓（一钱）　肉桂（一二三钱或五七分）　水煎热服。如脉细而寒，或呕者，加炒黄干姜一二钱。如脉弱阴虚者，加熟地三五钱。如气滞者，加香附一二钱，或乌药亦可。腰痛加杜仲二三钱，如血热多火者，去肉桂，加酒炒芍药一二钱。（张景岳曰：丹溪云，芍药性酸，大伐发生之气，产后忌用之，此亦言之过也。夫芍药之寒，不过于生血药中，稍觉其清尔，非若芩连辈之大苦大寒者也。使芍药犹忌，则他之更寒者，尤为不可用矣。余每见产家过慎者，或因太暖，或因年力方壮，而饮食药饵，大补过度，以致产后动火者，病热极多。若尽以产后为虚，必须皆补，岂尽然哉！且芍药性清，味酸而收，最宜于阴气散失之证，岂不为产后之要药乎？不可不辨也。）
猪蹄汤  ***************************
（灵苑）
治乳少。
猪蹄（一支）　通草（一两）
猪蹄咸能润下，通草淡能通穷。
当归补血汤加葱白方  ***************************
治产后无乳。（乳者，血气之所成也。故气血充盛之妇，未尝无乳。凡见无乳者，皆气体怯弱之妇也。古方中用穿山甲、王不留行及漏芦等物，唯气血有余而兼壅滞者宜之。虚弱者，当禁之矣。）
当归（二钱）　黄芪（一两）　葱白（十枚）　当归黄芪，大补其气血，此养乳汁之源也。葱白辛温，直走阳明，以达于乳房，故用之为使，此通乳汁之渠也。
参术膏  ***************************
（丹溪）
治产后胞损成淋沥证，或遗尿。
人参（二钱五分）　白术（二钱）　黄芪（钱半）　茯苓　陈皮　桃仁（一钱）　炙甘草（五分）　用猪羊胞煮汤，入药煎服。
产后胞损，必令气血骤长，其胞可完。若稍迟缓，恐难成功。故以参芪术草以补之，加陈皮以宣其滞，桃仁以活其血，茯苓以助其下行。用猪羊胞煮汤，入药煎服，取其以胞补胞之义，不特引经也。（丹溪曰：收生不谨，以致损胞，而得淋沥。有徐氏妇，壮年患此，因思肌肉破伤，在外者且可补完，胞虽在内，自亦可治。诊其脉虚甚，因悟曰：难产之人，多是气虚。难产之后，气血尤虚。因用峻补，以参术膏，煎以猪羊胞，极饥时与之。每剂一两，一月而安。）
黑神散  ***************************
（局方）
治产后恶露不尽，攻冲作痛。及胞衣不下，胎死腹中。（由血滞不行也。）
熟地黄　归尾　赤芍　蒲黄　桂心　干姜（炒）　甘草（四两）　黑豆（炒去皮半升）　每服二钱，酒童便各半煎，便产须知有生地黄。
前证皆因血瘀不行，熟地归芍之润以濡血，蒲黄黑豆之滑以行血，桂心干姜之热以破血。（干姜辛热，能去恶生新，故产后发热多用之。）用甘草者，缓其正气。用童便者，散其瘀逆。加酒者，引入血分以助药力也。（产后恶露不行，坐蓐劳伤者，以前四味从轻治之。若挟宿冷，气滞血凝，胞胎不下，则宜全用快行之也。寒多及秋冬宜之，若性急形瘦有火之人及夏月，均宜审用。）
去蒲黄黑豆，加茯苓钱半，吴萸五分，当归（全用）熟地各三钱，芍药（白者酒炒焦钱半）炙甘草炒干姜肉桂北细辛各一钱，水煎，名九蜜煎。治产后阳气虚寒，或阴邪入脏，心腹疼痛，呕吐不食，四肢厥冷。古黑神散，百草霜白芷等分，每二钱煎，入童便醋少许和服。治横生逆产，及胎前产后，虚损崩漏等证。
清化饮  ***************************
治产后因火发热，及血热妄行，阴亏诸火不清等证。
白芍　麦冬（二钱）　丹皮　茯苓　生地　石斛（二三钱）　黄芩（一钱）　骨蒸多汗者，加地骨皮一钱半。热甚而渴，或头痛者，加石膏一二三钱。内热便涩者，加木通一二钱，或黄柏栀子，皆可随证用之。如兼外邪发热，加柴胡一二钱。
失笑散  ***************************
（局方）
治恶露不行，心包络痛，或死血腹痛。（恶血阻而不行，上冲于包络，下阻于腹中，皆闷而作痛。）
蒲黄　五灵脂　等分为末。煎膏。醋调服。
生蒲黄性滑而行血，五灵脂气臊而散血。（气臊入肝。）皆能入厥阴而活血止痛，故治血痛如神。
本方各一两，加木通赤芍各五钱，每四钱，入盐少许服，名通灵散，治九种心痛。
清魂散  ***************************
（严氏）
治产后恶露已尽，忽昏晕不知人。（产后气血虚弱，又感风寒也。）
泽兰叶　炙甘草　人参（三分）　川芎（五分）　荆芥（一钱）　为末，温酒调下。更宜烧漆器，淬醋炭于床前，使闻其气。
气血虚弱，故以人参甘草补其气。外感风邪，故以荆芥疏其风。（荆芥最散血中之风，故以为君。）泽兰川芎，以去其未下之瘀血。风邪去，余血下，气血生，则神清矣。肝藏魂，故曰清魂。
当归羊肉汤  ***************************
治产后发热自汗，肢体疼痛，名曰蓐劳。
黄芪（一两）　人参　当归（七钱）　生姜（五钱）　用羊肉一斤，煮汁去肉，入前药煎服。如恶露未尽，加桂。（辛热行血。）有寒加吴茱萸，有热加生地汁，有气加细辛。
参芪补气而固卫，当归养血而调营。生姜辛温，引气药入气分而生新血。羊肉甘热，用气血之属，以补虚劳，热退而汗收矣。（吴绶曰：产后不可轻易发汗。盖有产时伤力发热，有去血过多发热，有恶露不尽发热，有三日乳蒸发热。或早起劳动饮食停滞，亦皆发热。状类伤寒，要须详辨。大抵产后大血空虚，若汗之，则变筋惕肉瞤，或昏迷不醒，或抽搦不定，或大便闭涩，其害匪轻。凡有发热，且与四物汤芎归为君，白芍须炒过，酒蒸熟地黄佐之，加软苗柴胡干姜人参主之。盖干姜辛热，能引血药入血分，气药入气分。且能去恶生新，有阳生阴长之道，以热治热，深合《内经》之旨。如恶露不尽者，益母丸，黑神丸，必兼用之。胃虚食少，加白术茯苓。呕逆者，加陈皮半夏。其余六经，治例皆同。必以四物汤为主，及养血务本之要也。刘河间曰：大抵产病天行，从增损柴胡。杂证，从增损四物。宜详脉证而治之。）除人参黄芪，用羊肉一斤生姜五两当归三两，名当归生姜羊肉汤。（金匮）治产后腹中㽱痛，及寒疝腹痛，虚劳不足。
返魂丹  ***************************
（产宝，即益母草膏丸）
治胎前产后，一切诸病，及月经不调，赤白带下。
五月五日，六月六日，或小暑日，益母草花正开时，连根采收，阴干，用花叶及子。石臼捣末，蜜丸。或捣汁，于砂锅内文武火熬成膏服，忌铁。如胎动腹痛，下血不止，当归汤下。横生逆产，胎衣不下，炒盐汤下。产后血晕，口渴狂言，产后中风，失音口噤。及血结奔痛，时发寒热，面赤心烦，或鼻衄舌黑口干，并童便和酒下。产后喘嗽，恶心吐酸，胁痛无力，酒下。产后泻血，枣汤下。产后痢疾，米汤下。产后崩漏，糯米汤下。产后带下，胶艾汤下。产后二便不通，烦躁口苦，薄荷汤下。凡产后以童便化服一丸，能调经络，破血痛。
益母草功擅消水行血，去淤生新，利大小便，故为经产所需。然其性辛散寒滑，唯血滞血热者宜之。稍挟虚寒者服之，为害不浅。今人以其有益母之名，而滥用之，误矣。观其能消疔肿，散乳痈，可知其性之全无补益矣。（时珍曰：益母草根茎花叶实，皆可用。若治血分风热，明目调经，用子为良。若胎产疮肿，消水行血，则可并用。盖根茎花实专于行，子则行中有补也。）
免怀汤  ***************************
欲摘乳者，此方主之。（妇人之血，上则为乳，下则为经。欲摘乳者，通其月事，则乳汁下行，免乳胀之苦矣。）
当归尾　赤芍药　酒红花　酒牛膝（各五钱）
四味皆下行导血之品，故以用之。名曰免怀者，子生三年，然后免于父母之怀也。

卷十一上·婴孩门  ——————————————————————————————————————————————————————————————————————————————————————————

婴孩门  ***************************
（小儿之病，与大人无异。唯初生保护及痘疹等证，不得不另集方法，以便施用。世俗所谓惊风，即四时感证也。方中行痉书喻嘉言寓意草中，论之最详。当从伤寒门循经救治，切不可用抱龙丸、镇惊丸等金石药，镇坠外邪，深入脏腑，为害不浅。）
初生拭口法  ***************************
婴儿初生，急以绵裹指，拭儿口中舌上恶血秽露，谓之玉衔。若啼声一发，即入腹成百病。（薛氏曰：婴儿初生，口含血块。啼声一出，随即咽下，而毒伏于命门。遇天行时气久热，或饮食停滞，或外感风寒发热等因，发为疮疹。急须于未啼时，用软帛裹指，揩去其血，虽出痘亦轻矣。）
又看舌下，若连舌有膜，如石榴子。若啼不出，声不转，速以指爪摘断之，或用苇刀子割之，微有血出，即活。若舌下血出多者，以乱发烧灰，同猪脂少许和涂之。（《圣惠》云，看齿根有黄筋两条，以苇刀割断。点猪乳佳，如儿口难开。先点猪乳。）
甘草下胎毒法  ***************************
用粉甘草中指一节拍碎，以水二蚬壳，煎一蚬壳，以绵缠蘸，令儿吮之。若吐出恶汁，为佳。若服一蚬壳，不吐，即不须更服。不问婴儿虚实寒热，皆须服之。（《心鉴》曰：古方书言婴儿始生落草，服汞粉、朱砂、白蜜、黄连、牛黄，欲下胎毒。今人率承用之，不知今人禀受摄养，与古人不同。其药乃伤脾败阳之物，若与儿服，后必生异证。只宜用淡豆豉煎浓汁，与三五口，其毒自下。又能助养脾气，消化乳食。薛氏预以甘草细切少许，临产时以绵置沸汤盏内覆温，收生之际，以软绵裹指蘸甘草汁，拭其口，次用下胎毒诸法。）
猪乳法  ***************************
婴儿初生至满月内，常时时旋取猪乳，滴口中佳。（猪儿饮母次便提后脚，离乳急捋之，即得。）
襁褓法  ***************************
《千金论》云：小儿用父故衣，女用母故衣，勿使新绵，切不可过厚，恐令儿壮热，生疮发痫，皆自此始。（巢氏云：儿始生，肌肤未成，不可暖衣，暖衣则令筋骨缓弱。宜时见风日，若不见风日，则令肌肤脆软，便易损伤。婴儿常藏在帷幔之内，重衣温暖。譬如阴地草木，不见风日，软脆不任风寒。婴儿皆当以故絮着衣，莫用新绵也。天气和暖无风之时，令母常抱日中嬉戏，数见风日，则令血和气刚，肌肉硬密，堪耐风寒，不致疾病。又当习薄衣之法，当从秋习之，不可于春夏卒减其衣，令儿受风寒。冬月但当着夹衣，及衲衣之类，极寒则渐加以旧绵。人家多爱子，乃以绵衣过厚，适所以为害也。又当消息，无令汗出，汗出则致虚损，便受风寒，昼夜寤寐，皆当戒之。）
乳哺法  ***************************
汤氏曰：小儿乳哺，须要得法。乳者，奶也。哺者，食也。乳后不得便与食，哺后不得便与乳。小儿脾胃怯弱，乳食相并，难以克化。周岁以上，必成乳癖于腹中，作疼作热，疳病从此起也。（丹溪曰：小儿肠胃尚脆而窄，若稠粘干硬酸咸甜辣，一切鱼肉水果湿面烧炙煨炒，俱是发热难化之物，皆宜禁绝。只与熟菜白粥，非唯无病，且不从口，可以养德。此外生栗味咸，干柿性凉，可为长阴之助。然栗太补，柿太涩，俱为难化，亦宜少与。妇人无知，唯务姑息，畏其啼哭，无所不与，积成痼疾，虽悔何及。所以富贵娇养，有子多病，迨至成人，筋骨柔弱。有食则不能忌口以自养，居丧则不能食素以尽礼。小节不谨，大义亦亏，可不慎与。至于乳母，尤宜谨节，饮食下咽，乳汁便通。情欲中动，乳脉便应。病气到乳，汁必凝滞。儿得此乳，疾病立至。不吐则泻，不疮则热。或为口糜，或为惊搐。或为夜啼，或为腹痛。病之初来，其溺必少，便须询问，随证治母，母安亦安，可消患于未形也。）
乳儿法  ***************************
凡乳母气血为乳汁也。五情善恶，悉气血所生，宜戒喜怒，一切禁忌。不用狐臭瘿瘘气嗽病者，及身体疥癣头疮，发少唇紧，音哑耳聋，齆鼻痫病等，方可乳儿。夏天盛热时，乳母浴后，或儿啼，不可与奶，使儿胃有热毒，秋成赤白痢。浴后可令定息良久乳之，可无患也。聂氏曰：盛啼不可食乳，恐气逆不顺，聚而为[口逆]，亦能成疾。《千金论》曰：凡乳儿不可过饱，饱则溢而成呕吐。若乳来多猛，取出挼后再乳。切须乳时合先令捏去宿热乳，然后乳之。如乳母欲卧寐，当以臂枕之，令乳与儿头平。母欲睡着时，即夺其乳，恐其不知饱足，亦成呕吐。父母交合之间，儿卧于侧，或惊起，不可乳儿。盖气乱未定，必能杀儿也。（《圣惠方》云：醉淫喘乳，能杀小儿。《圣济经论》：乳者夏不欲热，热则致吐逆。冬不欲寒，寒则致下痢。母不欲怒，怒则令上气癫狂，母不欲醉，醉则令身热腹满。母方吐下而乳，则致虚羸。母有积热而乳，则变黄不能食。新房而乳，则瘦悴交胫不能行。）
哺儿法  ***************************
钱乙云：儿多因爱惜过当，两三岁犹未饮食，致脾胃虚弱，平生多病。半年后宜煎陈米稀粥，时时与之，十月后渐与稠粥烂饭，以助中气，自然易养少病。惟忌生冷油腻甜物等。（《宝鉴》云：儿五十日可哺如枣核，百日弹丸，早晚二哺。三岁未满，勿食鸡肉及子，恐腹内生虫。）
杂将护法  ***************************
婴儿百日，任脉生，能反复。乳母当存节喜怒，适其寒温。婴儿半晬。尻骨已成，乳母当教儿学坐。婴儿二百日外，掌骨成，乳母教儿地上匍匐。婴儿三百日，膑骨成，乳母教儿独立。婴儿周晬，膝骨已成，乳母教儿行步。
上件并是定法，世人不能如法，往往抱儿过时，损伤筋骨，切宜戒之。
柴归饮  ***************************
治痘疹初起，发热未退，无论是痘是邪，疑似之间。均宜用此平和养营之剂，以为先着。有毒者可托，有邪者可散。实者不致助邪，虚者不致损气。（凡阳明实热邪盛者，宜升麻葛根汤。如无实邪，悉宜用此增减之。小儿壮热，呵欠顿闷，时发惊悸。或吐或泻，手足时冷，面颊腮赤，嗽嚏者，为痘证也。呵欠顿闷，肝之证也。时发惊悸，心之证也。或吐或泻，手足时冷者，脾之证也。颊赤嗽嚏，肺之证也。腰痛喜寐，肾之证也。五脏之证尽显者，其痘必多。但显一二证者，其痘必少。其本总由于淫火之毒也。）
当归（二三钱）　芍药（或生或炒一钱半）　荆芥（一钱炙）　炙甘草（七分或一钱）　柴胡（一二钱）　加姜煎服。血热者加生地，阴虚者加熟地，气虚脉弱者加人参，虚寒者加炮姜肉桂。腹痛者加木香砂仁，呕恶者加干姜陈皮。若治麻疹，以干葛易荆芥。
升麻葛根汤  ***************************
小儿初间发热壮盛，为风寒，为痘疹。莫能辨的，此方稳当。
方见卷三上表散门
表热壮盛，此邪实于表也。《经》曰：轻可去实，故用升麻葛根以疏表。甘草佐之，可以和在表之气。芍药佐之，可以和在表之营。去其实邪，和其营卫，风寒则解，痘疹则出，诚出间之良剂也。如至四五日，痘中夹疹者，亦此方主之。疹散，只依常法治痘。
疏邪饮  ***************************
治痘疹初起发热。凡气血强盛，无藉滋补者，单宜解邪，此方为主。以代升麻葛根汤及苏葛等方，最为稳当。
芍药（酒炒）　柴胡（倍用）　甘草（炙）　苏叶　荆芥穗（减半）　水煎热服。无火者。加生姜三片。火盛内热者加黄芩，渴者加干葛。
去苏叶荆芥，加干葛、黄芩、连翘，名柴葛煎。治痘疹表热，及瘟疫等证。
参苏饮  ***************************
治痘证初起，风寒壮热，体重头痛，痰嗽壅盛。
方见卷五下表里门。
风寒客于外，故用柴苏干葛以发表。痰嗽壅于内，故用半夏、前胡、桔梗、陈皮、茯苓以安里。邪去之后，中外必虚，人参甘草，急固其虚。此则表和而痘易出，里和而气不虚，表里无失，斯良剂矣。
惺惺散  ***************************
发热之初，未明是痘，形体怯弱者宜之。
人参　白术　甘草　细辛　白茯苓　天花粉　白芍药　桔梗（各七分。）
参苓术草，防其虚也。细辛桔梗，所以疏其阳。花粉白芍，所以和其阴。
透邪煎  ***************************
凡麻疹初热，未出之时，惟恐误药。故云未出之先，不宜用药。然解利得宜，则毒必易散，而势自轻减。欲求妥当，当先用此方为主。
当归（二三钱）　芍药（酒炒一二钱）　防风（八分）　荆芥穗（一钱）　升麻（三分）　甘草（炙七分）　水煎服。如热甚脉洪滑者，加柴胡一钱。此外凡有杂证，俱可随宜加减。
麻黄汤  ***************************
治痘疹天寒腠密，表热壮盛。
方见卷三上表散门
解表之药有三品，辛凉、辛温、辛热也。夏月表气易泄，宜用辛凉。春秋表气平调，宜用辛温。若天寒之时，表气闭密，辛凉辛温，不能解散，故以麻黄桂枝之辛热者以主之，亦各当其可而已。佐以杏仁，利其气也。佐以甘草，和其气也。
加味葛根汤  ***************************
凡小儿发热，看有痘情。（耳冷，指冷，脚冷，眼如含水，懒于言笑，是也。）宜用此服至见点。
升麻　葛根　前胡　桔梗　山楂　青皮　木通　荆芥　抚芎　甘草　加灯心。
高鼓峰曰：如服此汤而不见点，是毒盛也，其证必重。若热甚气闷谵语，腰无力。冬月可加麻黄一钱，夏月加石膏一钱，甚者加至二钱。（如冬月热甚，过四五日，重证已见，而舌灰白色者，亦须以石膏合麻黄用之。夏月苏叶薄荷，俱可进退用之。）如见点如糠粞齐布，热甚口臭，此脾经痘也，死不治矣。去葛根青皮，加红花蝉蜕，名红花汤。（三日后宜用。）如见点三日，痘已齐而大热不退，此是毒盛，危候见矣。须以凉药凉血，红花汤去升麻、抚芎、山楂，加生地丹皮与之。然此是干红候，百不一活。（如热微者不妨。）红花汤去升麻、抚芎、山楂、木通，加僵蚕大力子，名桔梗汤。（六日已过，痘脚已齐，浆势欲行者，宜之。）又三日发热起顶，浓浆至矣。当用木通、僵蚕、荆芥、连翘、花粉、丹皮、丹参等，以和其毒。其有变白色而发痒者，气血亏也。五味异功散，（见卷一上四君子汤附方。）加白芍以救其元气。虚甚者，参术加至五六钱，大剂用之，自然有救。或泥于庸医发未尽而禁补，或反咎发表欠透，以致今日内陷者，此杀人之论，不可信也。信手大补，不一二剂，必然窠下浆来，生气勃然矣。即有挦掐破者，亦自循皮烂臭而回生。
羌活透肌汤  ***************************
治痘出见点未尽。
羌活　陈皮　柴胡　前胡　半夏　茯苓　甘草　桔梗　川芎　当归　山楂
表气未疏，则出有不尽，故用羌芎柴前以疏表。里气未利，则出有不速，故用二陈桔梗以调里。当归活表里之血，山楂消表里之滞。血活滞消，则痘之出也易易耳。
透肌散  ***************************
治气弱痘出不尽。
紫草（二钱）　木通（一钱五分）　白芍药（酒炒）　人参　蝉蜕　升麻　甘草（五分）　人参甘草，能益气而补中。紫草木通，能透肌而起痘。升麻蝉蜕，能退热而消风。用芍药，所以调阴气而和营卫也。
紫草化毒汤  ***************************
治痘已出未出，热壅不快。
紫草（二钱）　陈皮（一钱）　升麻　甘草（五分）　如小便赤，加木通。
紫草活窍，利血化毒。陈皮快膈，消痰利气。升麻消风，发散疮痍。甘草补虚，和中解热。木通加之为导，热邪由溺而泄尔。
搜毒煎  ***************************
解痘疹热毒炽盛，紫黑干枯，烦热便结，纯阳等证。
紫草　地骨皮　牛蒡子　黄芩　木通　连翘　蝉蜕　芍药　水煎，渴者加花粉麦冬。阳明热甚，头面牙龈肿痛者，加石膏知母。大肠干结，脐腹实胀者，加大黄芒硝。血热妄行者，加犀角童便。小水热闭者，加山栀车前子。兼表热者，加柴胡。
凉血养营煎  ***************************
治痘疮血虚血热，色红热渴，或色燥不起。及便结溺赤，凡阳盛阴虚等证。
生地　当归　白芍　甘草　地骨皮　紫草　黄芩　红花水煎服。量儿大小加减。渴加天粉，肌热无汗加柴胡，血热毒不透者，加犀角，毒热甚者，加牛蒡子、木通、连翘之属。
甘桔汤  ***************************
治痘疹咽喉肿痛。
方见卷八下泻火门
消毒饮  ***************************
治痘疹咽喉肿痛，膈上热盛。
牛蒡子（二钱）　荆芥穗（一钱）　防风　生甘草（五分）　牛蒡子疏喉中风壅之痰，荆芥穗清膈间风壅之热，生甘草缓喉中风壅之气，防风散诸风不去之邪。
加味如圣散  ***************************
治痘疹痰嗽风热，声哑喉痛。
桔梗（二钱）　牛蒡子　麦门冬（钱半）　甘草　元参　荆芥（一钱）　防风（七分）　生犀角　黄芩（五分）
牛蒡子麦门冬，疗风痰而清肺热。荆芥防风，散风邪而升郁热。甘草、桔梗、黄芩，利咽喉而清气热。犀角元参，凉心膈而疗结热。热去则金清，金清则声哑瘥矣。
前胡化斑汤  ***************************
治痘疹中夹斑淡红色。（淡红色，斑之轻者也，其原由初间不能清热解毒之故。治痘中之斑，与伤寒杂证不同。伤寒之斑，宜主寒凉。痘中之斑，寒之则血凝而痘不起。杂证之斑，间用温补。痘中之斑，补之则血溢而斑愈盛。此方利营调卫，不寒不热，诚得治痘斑之理也。）
酒红花　当归（一钱）　前胡（八分）　荆芥（四分）　白芷　甘草节　赤芍　陈皮（五分）　郁金（七分酒浸）　胡荽子（三十粒）
红花当归赤芍，所以活斑中之血。前胡、白芷、陈皮、荆芥，所以利表里之气。胡荽、甘草、郁金，所以散滞气尔。
活血散  ***************************
治痘证气血凝滞。
木香（二钱）　当归尾（酒浸焙干）　赤芍（酒浸炒）　川芎　紫草　酒红花（五钱）　血竭（一钱）　每服三钱。
气贵利而不贵滞，血贵活而不贵凝。木香川芎，调其气滞。赤芍、归尾、紫草、红花、血竭，理其血凝。
犀角地黄汤  ***************************
治痘疹血热，及诸证失血。
方见卷一下理血门
心生血，生地黄所以凉心血。肝藏血，白芍药所以和肝血。火能载血，牡丹皮所以去血中之火。热能动血，生犀角所以解诸经之热。
四顺清凉饮  ***************************
治实热内壅，腹胀秘结，痘不能出。
大黄　当归　芍药　甘草
痘以热而出，固不能以无热。若实热内壅，腹胀便秘，则三焦之气不化，而痘不能以出矣。故用大黄通其滞，当归活其血，芍药养其阴，甘草调其胃。通利之后，表里气血皆承顺矣，故曰四顺。（如形质虚弱，而大便秘结，不堪攻下者，用蜜导。）
黄连解毒汤  ***************************
治痘疹里热壅盛。
方见卷八下泻火门
无热固不化毒，热壅则毒亦不化。故用黄连泻心火，黄芩泻肺肝之火，黄柏泻肾火，栀子泻上下之火。无他证而惟热雍，故用药亦精专焉。
人参白虎汤  ***************************
治痘证里热渴甚。
方见卷八下泻火门白虎汤附方
石膏清胃热，胃清则不渴。人参知母甘草，化气而生津液，液生则热自除。
七正散  ***************************
治痘证小便秘涩。
车前子　赤茯苓　山栀仁　生甘草梢　木通　扁蓄　龙胆草
治痘必欲利小便者，水循其道，而后地平天成故也。是方也，车前能滑窍，赤苓能渗湿，木通能通滞，山栀能泻火，草梢能通茎，扁蓄能利水，胆草能利热。七物者，导其热邪，正其中气，故曰七正。
加味导赤散  ***************************
治痘疹小便黄赤，口干烦渴。
生地黄　人参　麦门冬　木通　甘草　竹叶　灯心
内热，故用生地黄。小便赤黄，故导以木通、竹叶、灯心。口干烦渴，故润以麦冬、人参、甘草，乃气化而津液自生也。
辰砂益元散  ***************************
治痘疹里热，小便赤黄，神气不清。
方见卷七上消暑门六一散附方
滑石清利六腑，甘草解热调中，辰砂安神去怯。去甘草，滑石辰砂各一钱，水飞过，加冰片三厘，每用冷水调服一钱，名退火回生散，治痘证血滞枯涩。（火炎则水干，是故枯涩用滑石辰砂导去其热，此釜底抽薪之意。入冰片者，欲其速达而无壅滞也。）
当归黄连汤  ***************************
治痘疮毒盛，灰白色不痒。
当归　黄连　丹皮　僵蚕　荆芥　牛蒡子　花粉　银花　生地　加灯心。
保元汤  ***************************
自行起发，至顶已起矣，而因气虚有险证者宜此。
人参　黄芪　甘草　加生姜。
气虚顶陷者，此方主之。（汪机曰：萧山魏直著《博爱心鉴》三卷，言小儿痘疮，惟有顺险逆三证。顺者为吉，不用药。逆者为凶，不必用药。唯险乃悔吝之象，当以药转危为安，宜用保元汤加减主之。此方原出东垣治慢惊，土衰木旺之法，今借而治痘。以其内固营血，外护卫气，滋助阴阳。作为浓血，其证虽异，其理则同。去白芍药，加生姜，改名保元汤。炙黄芪三钱，人参二钱，炙甘草一钱，生姜一片，水煎服之。险证者，初出圆晕干红少润也，将长光泽，顶陷不起也。继出虽起，惨色不明也，浆行色灰不荣也。浆足光润不消也，浆老湿润不敛也。结痂而胃弱内虚也，痂落而口渴不食也。痂后生痈毒也，痈肿溃而敛迟也。凡有诸证，并宜此汤，或加芎、官桂、糯米以助之。嘉谟曰：人参补中，黄芪实表。凡内伤脾胃，发热恶寒，吐泄怠卧，胀满痞塞，神短脉微者。当以人参为君，黄芪为臣。若表虚自汗，亡阳，溃疡，痘证，阴疮者。当以黄芪为君，人参为臣，不可执一也。）
十二味异功散  ***************************
治痘出不光泽，不起胀，根窠不红，表虚痒塌。
人参　豆蔻　白术　当归　丁香　肉桂　厚朴　陈皮　半夏　茯苓　附子　木香
中气有余，气血充满，则痘光泽起发，根窠红活，表无痒塌之患。中气不足，则表亦虚，而诸证作矣。是方也，人参、白术、茯苓、当归，所以补胃。附子、肉桂、丁香、豆蔻，所以温胃。半夏、木香、陈皮、厚朴，所以调胃。胃，阳明也。陈氏云：阳明主肌肉，胃气充足，则肌肉温暖，光泽起胀，而无痒塌之患，亦见道之言也。（如浆有不起，顶不充满而发痒，窠壳脱落如梅花片，下发泻者，虚甚也。五味异功散加黄芪木香。甚者，附子、肉桂、吴茱萸俱当用。）
九味异功煎  ***************************
治痘疮寒战咬牙，并治男妇阳气虚寒等证。可代陈氏十二味异功散等方。
人参　当归　熟地（二三钱）　黄芪（炙）　干姜（炮）　制附子（一二钱）　肉桂（一钱）　甘草（炙七分或一钱）　丁香（三五分或一钱）　上量儿大小加减。用水一盅半，煎七分，徐徐与服。如泄泻腹痛，加肉豆蔻面炒一钱，或白术一二钱。
六物煎  ***************************
治痘疹气血不足，随证加减用之，神效不可尽述。并治男妇气血俱虚等证。
熟地（或用生地）　甘草（炙）　当归　芍药（俱随宜加减）　川芎（三四分不宜多）　人参（或有或无，随虚随实用之，气不虚者，不宜用。）　水煎服。
如发热不解，或痘未出之先，宜加柴胡以疏利，或加防风佐之。见点后痘不起发，或起而不贯，或贯而浆薄，均宜单用此汤。或加糯米、人乳、好酒、肉桂，以助营气。红紫血热不退，宜加紫草，或犀角。脾气稍滞者，宜加陈皮山楂。胃气虚寒多呕者，加干姜，（炒用）或加丁香。腹痛兼气滞者，加陈皮木香。表虚气陷不起，或多汗者，加黄芪。气血俱虚，未起未贯而先痒者，加肉桂白芷。元气大虚，寒战咬牙，泄泻，宜去芍药，加黄芪、附子、干姜、肉桂。
六气煎  ***************************
治痘疮气虚，痒塌倒陷，寒战咬牙，并治男妇阳气虚寒等证。
黄芪　肉桂　人参　白术　当归　甘草（炙）　上㕮咀。水煎服。加减法，照前六物煎。
白术茯苓泽泻汤  ***************************
治痘证水泡。（中有实热，膈有停水，淫热外行。初则痘色晶亮，顷则痘皆水泡矣。此乃水不能润下，灶底燃薪，釜中发泡之义。）
白术　茯苓　泽泻
白术甘而燥，能益土以防水。茯苓甘而淡，能益土以决防。泽泻咸而润，能润下而利水。水利湿消，泡自瘥矣。
补中益气汤  ***************************
治中气虚弱，痘不起胀。（《难经》曰：气主煦之。故气者，嘘长万物者也，痘不起胀，气血弱也。）
方见卷一上治气门
参芪术草以补气，升柴以升阳，当归以活其营，陈皮以利其气。
四物汤  ***************************
治痘证根淡，血弱。（痘至五六日，气尊血附之时，根脚淡为血弱。故用当归活血，川芎行血，熟地补血，芍药敛血。）
方见卷一下理血门
当归活血汤  ***************************
治痘疮色紫色枯，用此凉血活血。
生地　当归　川芎　赤芍　红花　紫草
色紫为血热，色枯为血滞。热者凉之，枯者泽之，调血之道也。生地凉血之品，余药皆活血之品，血凉而活，壅热可除矣。
内托散  ***************************
治表虚里实，气血皆弱。（在表者痘顶灰陷为气虚，痘根色淡为血虚，若息重气粗，则为里实。）
人参　黄芪　甘草　当归　川芎　白芍　厚朴　防风　白芷　肉桂　木香　桔梗　红深黑陷，属热毒者，去桂，加紫草红花黄芩。淡白灰陷，属虚寒者，加丁香温里，肉桂温表。当贯脓而不贯脓者，倍参芪当归，加糯米煎熟，入人乳好酒。
气虚故用参芪甘草，血虚故用归芍川芎。然防风、白芷、肉桂，能引诸药自内而托之于外。木香、桔梗、厚朴，能调壅实以归于和。
八珍汤  ***************************
治气血两虚。（医贵未然之防。痘证虽顺，若气体虚弱，不补恐有后失。故用四君以补气，四物以养血。）
方见卷一上治气门四君子汤附方
附子理中汤  ***************************
治胃中虚寒，或又误服凉药，泻而手足厥冷者。
方见卷六下祛寒门理中汤附方
十全大补汤  ***************************
治痘证十日以上，血气虚弱者。
方见卷一上治气门四君子汤附方
止痛活血散  ***************************
治痘浆已满，血滞瘀痛，不可忍者。
白芍药（酒炒二钱）为细末，酒调下。
诸病痒者为虚，痛者为实，痒宜补而痛宜泻。此痛为血实而滞，故用芍药以平血，酒调以行滞。
治痘疮湿烂方  ***************************
或以败草灰敷之，或以蚕茧灰入枯矾少许敷之，或以墙上白螺蛳壳烧灰敷之，或以蛤粉敷之。四法者，皆是湿者燥之之意。
痧证初起方  ***************************
升麻　葛根　芍药　甘草　桑皮　地骨皮　桔梗　牛蒡　荆芥　连翘
痧证，即疹子，又名瘏子。不宜依证施治，惟当治本。本者，手太阴、足阳明两经之邪热也。解其邪热，则诸证自退矣。若服前药次日标形，颧鼻见点多者，最吉，以其清阳喜上升也。第二日，葛根可去，恶其开肌腠而干津液也。若热甚势重，前汤加白虎芩粉之类，断不可少。若服药后，而热愈甚者，正毒达之故也，得大汗而毒自解矣。若略见标而不见形者，此为痧毒不透，后必防疳。宜从养阴治，甘露饮主之。（见润燥门。）必多服乃效，亦从汗解，乃屡验者。（有一等小儿乳痧，一日可解，不必尽三朝九朝之说。以清火为主，兼解可也。缘小儿禀质尚弱，神气有限。如遇粗工，不审虚实，发散过多，必致正气虚脱，而不可救者多矣。有痧毒痰喘甚者，虽用石膏黄连，如水淋石。要知是痧毒痰火壅结上焦之故，宜用栝楼霜、枳壳、花粉、金沸草，清痰清火。如挟气虚者，加人参立应，痧证多泄泻。慎勿止涩，惟用升麻、葛根、黄连、甘草。则泻自止，痧家不忌泄泻，泻则阳明邪热得解。是亦表里分消之义，痧后泄泻，及便浓血。皆由邪热内陷故也，大忌止涩，惟宜升散，仍用升麻葛根汤。加黄连扁豆，若便浓血，加滑石末。必愈。）

卷十一下·痈疡门  ——————————————————————————————————————————————————————————————————————————————————————————

痈疡门  ***************************
（外科方证，至为繁多，不能尽录。兹量采数方，以备择用。若夫泻热解毒，活血托里之剂，多散见于诸门，唯在用者之圆神而已。《内经》曰：营气不从，逆于肉理，乃生痈肿。又曰：诸痛痒疮，皆属心火。丹溪曰：痈疽皆因阴阳相滞而生，盖营行脉中，卫行脉外，相并周流。寒与湿抟之，则凝滞而行迟为不及。热与火抟之，则沸腾而行速为太过。气得邪而郁，津液稠粘，为痰为饮。积久渗入脉中，血为之浊，此阴滞于阳也。血得邪而郁，隧道阻滞，或溢或结。积久渗出脉外，气为之乱，此阳滞于阴也。百病皆由于此，不止痈疽为然。）
皂荚丸  ***************************
（金匮）
治肺痈，咳逆上气，时时唾浊，但坐不眠。（肺者，五脏之华盖，处于胸中，主气，候在毛皮。劳伤血气，腠理虚，而风邪乘之。内感于肺，汗出恶风，咳嗽短气，鼻塞项强，胸膈胀满，久久不瘥，则成肺痿。风伤皮毛，热伤血脉，风热相抟，气血稽留，蕴结于肺。则成肺痈。多吐涎沫，而无脓者，肺痿也。口干喘满，咽燥而渴，甚则四肢微肿，咳吐脓血，胸中隐痛者，肺痈也。痿为正气虚，痈为邪气实。）
皂荚（刮去皮弦酥炙）　为末，蜜丸，以枣膏和汤服三丸。
喻嘉言曰：火热之毒，结聚于肺，表之里之温之清之，曾不少应。坚而不可功者，令服此丸，庶几无坚不入。聿成洗荡之功，不可以药之微贱而少之也。
加蛤粉，等分为末，名皂蛤丸。每服二钱，酒下。治妇人风邪客于乳房，而成奶痈。（此药能导其乳汁，散其风邪，汗出而自愈矣。）
桔梗杏仁煎  ***************************
治咳嗽吐脓，痰中带血。或胸膈隐痛，将成肺痈者，此方为第一。（此桔梗汤之变方也。）
桔梗　杏仁　甘草（一钱）　阿胶　麦冬　百合　金银花　夏枯草　连翘（二钱）　贝母　红藤（三钱）　枳壳（钱半）　水煎，食远服。火盛兼渴者，加天花粉。
肠痈秘方  ***************************
凡肠痈生于小肚角，微肿而小腹隐痛不止者，若毒气不散，渐大内攻而溃，则成大患，急宜以此药治之。
先以红藤一两许，以好酒二碗，煎一碗。午前一服，醉卧一时。午后用紫花地丁一两许，亦如前煎服。服后痛必渐止为效，然后服末药除根。
蝉蜕　僵蚕（一钱）　当归　天龙　大黄　石蝎蚆草（五钱）　老蜘蛛（二个。捉放新瓦上，以酒盅盖定，外用火煅，存性。）为末，每空心用酒调送一钱，日逐渐服，自消。
金银花酒  ***************************
治一切痈疽恶疮，不问发在何处，或肺痈肠痈。初起便服，奇效。（痈疽之生，始于喜怒忧思之不时，饮食居处之不节。或金石草药之发动，寒暑燥湿之不忧调。致阴阳不平而蕴结，营卫凝涩而腐溃。轻者起于六腑，浮达而为痈。重者发于五脏，沉涩而为疽。大抵实者为痈，浅者为疖，深则为疽矣。发于外者为背疽、脑疽、眉鬓等疽，发于内者为肝痈、肺痈、肠肚等痈。外证易识，内证难明。太阳经虚，从背而出。少阳经虚，从鬓而出。阳明经虚，从髭而出。督脉经虚，从脑而出。）
金银花（五两，干者不及生者力速）　甘草（一两）　水二碗，煎一碗，再入酒一碗，略煎。分三服，一日一夜服尽。重者日二剂，服至大小肠通利，则药力到。外以生者烂捣，酒调敷毒四围。
金银花寒能清热解毒，甘能养血补虚，为痈疮圣药。甘草亦扶胃解毒之上剂也。
金银花（二两）甘草（一两）黄芪（四两）酒一升。重汤煮服，名回毒金银花汤。治痛疡，色变紫黑者。又黄芪、当归、金银花、甘草大剂煎服，名四仙饮。治气血俱虚，服之未成即消，已成即溃，已溃即愈。
附长春药酒。黄芪（十二两蜜炙煎膏）　大生地（六两铜刀切片）　金银花　当归（各四两）　甘草（去皮蜜炙两半）　地骨皮（甘草水洗二两）　广陈皮（去白一两）　用白糯米二斗，做酒酿一埕，将前药后六味，用绵包好，入埕内。隔汤煮三炷香，将黄芪膏倾入，再煮三炷香。将埕埋地下三尺余深，七日七夜，取起滤清，听用。（此酒不特外科虚证极妙。凡劳伤虚损服之，无不神效。所以苏州陆德敷家，以此酒驰名于天下也。）
附金银花膏（一名忍冬膏）四月采鲜花捣汁熬膏，茶酒任点服。养阴退阳，补虚疗风。尤宜于火热炽盛之人，永无疔疽之患，窨酒亦佳。（花叶同功，而花香尤胜。）
真人活命饮  ***************************
治一切痈疽肿毒，初起未溃者。
金银花（五钱）　陈皮（去白）　当归（酒洗钱半）　防风（七分）　白芷　甘草节　贝母　天花粉　乳香（一钱）　没药（二味另碾。候药熟下。）　皂角刺（五分）　穿山甲（三片剉。蛤粉炒。去粉。）　好酒煎。善饮者多饮酒以行药势，忌酸物铁器。（酸性收敛，凡药皆忌铁。）
金银花散热解毒，痈疮圣药，故以为君。花粉清痰降火，白芷除湿祛风，并能排脓消肿。当归和阴而活血，陈皮燥湿而行气。防风泻肺疏肝，贝母利痰散结，甘草化毒和中，故以为臣。乳香调气，托里护心。（能使毒气外出，不致内攻。）没药散淤消肿定痛，故以为佐。穿山甲善走能散，皂角刺辛散剽锐，皆厥阴阳明正药。能贯穿经络，直达病所，而溃壅破坚，故以为使。加酒者，欲其通行周身，使无邪不散也。（此药当服于未溃之先，未成者散，已成者溃。若已溃后，不可服。）
托里散  ***************************
治一切恶疮，发背疔疽便毒，始发脉弦洪实数，肿甚欲作脓者。（脉弦洪实数，乃实热坚满之证，故宜下之。）
金银花　当归（一两）　大黄　朴硝　花粉　连翘　牡蛎　皂角刺（三钱）　黄芩　赤芍（一钱）　每五钱。半酒半水煎。
金银花清热解毒，痈疮主药。当归赤芍调营血，大黄芒硝荡胃热。黄芩清肺火，牡蛎软坚痰。连翘花粉，散结排脓。角刺锋锐，直达病所，而溃散之也。（东垣曰：疮疡及诸病面赤，虽伏火热毒，禁不得攻里。为阳气怫郁，邪气在经，宣发表以去之，故曰火郁则发之。虽大便数日不见，宜多攻其表，以发散阳气，少加润燥药以润之。如见风脉风证，只宜发表风药，便可以通利大便。若止干燥秘涩，尤宜润之，慎不可下。九窍不利，疮疡郁冒，皆不可下，汗之则愈，《纲目》曰：大便秘实，不知其气不降也，便以为实，而行大黄。些少寒热，不知其气血不和也，便以为有外感，而行表散，如此害人最速。）
芍药蒺藜煎  ***************************
治通身湿热疮疹，及下部红肿热痛诸疮，神效。外以螵蛸粉敷之。
龙胆草　栀子　黄芩　木通　泽泻（钱半）　芍药　生地（二钱）　白蒺藜（连刺捣碎。五钱。甚者用一两。）如火不甚者，宜去龙胆草栀子，加当归、茯苓、米仁之属。如湿毒盛者，加土茯苓五钱，或一二两。
当归蒺藜煎  ***************************
治痈疽疮疹，血气不行，邪毒不化，内无实热，而痛肿淋漓者，悉宜用之。此与芍药蒺藜煎，相为奇正也，当酌其详。
当归　熟地　芍药（酒炒）　何首乌（二钱）　甘草（炙）　防风　川芎　白芷　荆芥穗（一钱）　白蒺藜（炒捣碎。三钱。或五钱。）　或水或酒煎，然水不如酒。或以水煎，服后饮酒数杯，以行药力，亦可。阳虚不能化毒者，加桂枝。甚者，再加干姜附子。气虚不化者，加人参黄芪。毒陷不能外达者，加穿山甲，或皂刺。
灸法  ***************************
治一切痈疽恶疮。
凡人初觉发背，欲结未结，赤肿焮痛。以湿纸覆其上，先干处，即痈头也。取独头大蒜切片，安于头上，用艾灸之，三壮换一蒜片。痛者灸至不痛，不痛者灸至痛时方住，最要早觉早灸为上。若有十数头者，即用蒜研作饼，铺头上，聚艾于饼上烧之。若初发赤肿一片，中间有黄粟米头子，便用独蒜片，安于头上，着艾灸十四，或四十九壮，使毒气外出，则易愈。（李迅曰：痈疽着灸，胜于用药。三壮一易，百壮为率。但头顶以上，切不可用。恐引气上，更生大祸也。史源曰：有灸至八百壮者，约艾一筛。初坏肉不痛，直灸至好肉方痛。至夜火焮满，背高阜，头孔百数，则毒外出，否则内逼五脏危矣。《纲目》曰：《精要》谓头上发毒，不得灸，此言过矣。头为诸阳所聚，艾炷宜小，壮数宜少。小者如椒粒，少者三五壮而已。按：东垣灸元好问脑疽，以大艾炷如两核许者，灸至百壮，始觉痛而痊。由是推之，则头上发毒，灸之痛者，艾炷宜小，壮数宜少。若不痛者，艾炷大，壮数多，亦无妨也。）
百草煎  ***************************
治百般痈毒，诸疮损伤，疼痛，腐肉，肿胀。或风寒湿气，留聚走注疼痛等证，无不奇效。
百草，凡田野山间者，无论诸品，皆可取用。然以山草为胜，辛香者佳。冬月可用干者，不及鲜者力速，须预为采取之。　上不论多少，取以多煎浓汤，乘热熏洗患处，仍用布帛蘸熨良久。务令药气蒸透，然后敷贴他药。每日二三次不拘，但以频敷为善。盖其性之寒者，可以除热。热者可以散寒，香者可以行气，毒者可以解毒，无所不用，亦无所不到。汤得药气，则汤气无害。药得汤气，则药力愈行。凡用百草以煎膏者，其义亦以此。此诚外科中最要最佳之法，亦传之方外人者也。（若洗水鼓肿胀，每次须用二三十斤，煎浓汤二三锅，用大盆盛贮，以席簟遮风，熏洗良久，每日一二次。内服廓清饮分利等剂，妙甚。）
蜡矾丸  ***************************
治一切疮痈恶毒。先服此丸，护膜托里，使毒不攻心。或为毒虫蛇犬所伤，并宜服之。
黄蜡（二两）　白矾（一两）先将蜡溶化，候少冷，入矾和匀为丸。酒下，每服十丸，二十丸，渐加至百丸，则有力，疮愈后服之亦佳。加雄黄名雄矾丸，治蛊毒蛇犬虫咬毒。
心为君主，不易受邪。凡患痈疽，及蛇犬所伤，毒上攻心，则命立倾矣。黄蜡甘温，白矾酸涩，并能固膜护心。解毒定痛，托里排脓，使毒气不至内攻，故为诸证所必用。（酒顿黄明胶亦妙，方见《本草从新》黄明胶条下。）
托里十补散  ***************************
（局方）
即《外科精要》十宣散　治痈疮初发，或已发，邪高痛下，疮盛形羸，脉无力者。（痈疽不因膏粱丹毒火热，因虚劳气郁者。止宜补形气，调经脉，自当消散，不待汗之下之也。）
当归　黄芪　人参（二钱）　川芎　桂心　白芷　防风　厚朴　桔梗　甘草（一钱）　每服二钱，加至六钱，热酒调下。《千金》加芍药、连翘、木香、乳香、没药，亦名托里散，治发背疔疮。
参芪补气，芎归活血，甘草解毒，桂心、白芷、桔梗排脓，厚朴泻实满，防风散风邪。为表里气血之药，共成助阳内托之功也。（丹溪曰：冬月肿疡用之，可转重为轻。若夏月溃疡用之，以桂朴之温散，佐以防风白芷。吾恐虽有参芪，难为倚仗。世人不分冬夏，无论经络，不能无误也。《机要》曰：治疡须明托里，疏通脏腑，调和营卫三法。内之外者，其脉洪实，发热烦躁，外无焮赤，痛深于内，其邪深矣。当疏通脏腑，以绝其源。外之内者，其脉浮数，焮肿在外，形证外显。恐邪气极而内行，当先托裹。内外之中者，外无焮恶之气，内亦脏腑宣通，知其在经，当和营卫。用此三者，虽未即瘥，必无变证。）
托里温中汤  ***************************
治疮疡为寒变而内陷，脓出清解。皮肤凉，心下痞满，肠鸣切痛，大便微溏，食则呕逆，气短呃逆，不得安卧，时发昏愦。（此孙彦和治王伯禄臂疡方也。六脉沉微，色变肤凉，加以呃逆，胃中虚寒极矣。遂于盛夏用此大辛热之剂，盖舍时从证之变法也。）
附子（炮四钱）　干姜（炮）　羌活（三钱）　茴香　丁香　沉香　益智仁　甘草（炙）　陈皮（一钱）　木香（钱半）　生姜（五片）
《卫生宝鉴》曰：《经》云，寒淫于内，治以辛热，佐以苦温。附子干姜大辛热，温中外发阳气，自里至表为君。羌活味苦辛温，透关节。炙草甘温补脾胃，行经络，通血脉。胃寒则呕吐不下食，益智、沉香、丁香，大辛热以散寒邪为佐。疮气内攻，聚而为满，木香、茴香、陈皮辛苦温，治痞散满为使。
托里黄芪汤  ***************************
（总录）
治诸疮溃后，脓多内虚。（溃后脓血出多，阴阳两竭，宜大补气血。）
黄芪　人参　当归　桂心　茯苓　远志　麦冬　五味子等分为末，每服五钱，食远服。
人参黄芪，补气固卫。当归桂心，活血生肌。茯苓渗湿健脾，麦冬清热补肺。远志辛散，专理痈疽。五味酸温，善收肿大。（丹溪曰：痈疽溃后，补气血，理脾胃，实为至要。否则数月半年之后，虚证仍见，转成他病矣。）
螵蛸散  ***************************
治湿热破烂，毒水淋漓等疮，或下部肾囊足股肿痛，下部诸疮。无不神效。
海螵蛸（不必浸淡）　人中白（或人中黄。硇砂亦可。等分。）　为细末，先以百草煎浓汤，乘热熏洗，后以此药掺之。如干者，以麻油或熬熟猪油，或蜜水，调涂之。若肿而痛甚者，加冰片少许更妙。若湿疮脓水甚者，加密陀僧等分，或煅过官粉亦可。
槐花蕊  ***************************
治杨梅下疳神方。
凡棉花毒，或下疳，初感或毒盛经久难愈。用新槐蕊拣净，不必炒。每食前，用清酒送下三钱许，早午晚每日三服之。服至二三升，则热毒尽去。可免终身余毒之患，亦无寒凉败脾之虑，此经验神方也。（如不能饮，即用滚水盐汤，俱可送之。但不及酒送之功捷也。）
棉花疮点药  ***************************
杏仁（取霜）　真轻粉（等分为末）　敷疮上，二三日即痂落。
又武定侯方　雄黄（钱半）　杏仁（三十粒去皮尖）　轻粉（一钱）　为末，以雄猪胆汁调敷之，二三日即愈，天下第一方。
当归补血汤加防风连翘方  ***************************
治疮疡有血无脓，瘙痒不止。（有血无脓，表气不足也。诸痒属虚，虚者可补。）
当归　防风（二钱）　黄芪（五钱）　连翘（二钱）
当归黄芪，大补其气血，连翘解诸经之客热，防风引归芪直达于表，二物得之而效愈速也。（此药服之数剂，诸疮化毒生脓，脓满毒尽，则去病根，而无温瘢之患。若脓日久不干者，去黄芪，加白术茯苓以燥之。如治烂痘之法，则善矣。）
十全大补汤  ***************************
治气血虚弱，颈面腹背皆疮者。（疮疥生于手足者为轻，生于颈腹面背者，乃气血虚羸之甚。小人道长之象，故宜大补。）
方见卷一上治气门四君子汤附方
四君同黄芪以大补其气，四物同桂心以大补其血。气血得其补，则腹背之疮先愈。而君子道长，小人道消矣。参苓白术散，亦可酌用。（见补养门。）
连翘金贝煎  ***************************
治阳分痈毒，或在脏腑胸乳肺膈之间者，此方最佳。甚者速用数服，无有不愈。
金银花　土贝母　蒲公英　夏枯草（三钱）　红藤（七八钱）　连翘（一两或五七钱）　好酒二碗，煎一碗服，服后暖卧片时。火盛烦渴气肿者，加天花粉。若阳毒内热，或在头项之间者，宜用水煎。
连翘归尾煎  ***************************
治一切无名肿毒，丹毒流注等，最宜用之。
连翘（七八钱）　归尾（三钱）　甘草（一钱）　金银花　红藤（四五钱）　好酒煎，服如前。如邪热火盛者，加槐蕊二三钱。
降痈散  ***************************
治痈疽诸毒，消肿，止痛，散毒。未成者即消，已成者敛毒速溃可愈。若阳毒炽盛，而疼痛势凶者，先宜用此方，其解毒散邪之功神效。若坚顽深固者，用后方。
薄荷叶（新者）　茅根　野菊花（连根叶各一握）　土贝母（减半）　上薄荷野菊，干者可为末，鲜者可捣烂，同贝母研匀。外将茅根煎浓汤，去渣，用调前药末，乘热敷患处。仍留前剩汤顿暖，不时润于药上。但不可用冷汤，冷则不散不行，反能为痛。约敷半日，即宜换之，真妙方也。
后方　凡疽毒坚顽深固，及结核痰滞，宜用此方。
生南星　土贝母　朴硝（等分）　薄荷（倍用）　石灰（风化者倍用。或再倍用之。）　上同为末，用盐卤杵稠粘，敷患处。经宿干则易之，不必留头。若脓成者，留头亦可。或炒热摊绢上，隔绢贴之，亦可。或用麻油调，或用热茅根汤调，亦可。若欲止痛速效，加麝香，或冰片少许，更妙。
止痛当归汤  ***************************
（总录）
治脑疽背疽，穿溃疼痛。
当归　生地黄　芍药　黄芪　人参　甘草（炙）　官桂
当归生地，活血凉血。人参黄芪，益气补中。官桂解毒化脓。（毒化成脓。则痛自止。）芍药和脾，酸以敛之。甘草扶胃，甘以缓之，则痛自减矣。（齐得之曰：世人皆谓乳没珍贵之药，可住疼痛。不知临病制宜，殊非一端。热痛凉之，寒痛温之，风痛除其风，湿痛导其湿。燥痛润之，塞痛通之，虚痛补之，实痛泻之。脓郁而闭者开之，恶肉败溃者引之，阴阳不和者调之，经络闭涩者利之，不可执一而无权也。）

卷十二上·眼目门  ——————————————————————————————————————————————————————————————————————————————————————————

眼目门  ***************************
（目虽为肝窍，而五脏六腑之精气，皆上注于目而为之精。精之窠为眼，骨之精为瞳子，筋之精为黑眼。血之精为络，气之精为白眼，肉之精为约束。裹撷筋骨气血之精，而与脉并为系，上属于脑，后出于项中，此则眼具五脏六腑也。故其证多，而方亦广。兹仅录数方，以备采用。其疏风、燥湿、泻火、养血之剂，散见于各门，可以通用。目有五轮，白睛为气轮，属肺金，故独坚。青睛为风轮，属肝木，内包膏汁，涵养瞳神。目角大小眦为血轮，大眦属心君火，大眦赤者为实火。小眦属心包相火，小眦赤者为虚火。两睥为肉轮，属脾土，土藏万物，故包四轮。开动为阳，为应用，闭静为阴，则睡矣。目中有神膏，此由胆中渗润精汁，积而成者，能涵养瞳神。有神水，先天真气所化，润泽之水也。有神光，原于命门，通于胆，发于心，是火之用也。有真血，肝中升运，滋目经络之血也。有真气，目之经络中，往来生用之气，先天之元阳也。有真精，先后天元气所化精汁，起于肾，施于胆，而及瞳神也。目有坚壳数重，真血滋神水，神水包神膏。膏中一点青莹，乃胆肾所聚之精华。唯此一点，鉴照万物，空阔无穷，为水轮，属肾水，人之邪正寿夭贵贱。皆可验目而得之。）
人参益胃汤  ***************************
治劳役饮食不节，内障目病。（内障者，睛里昏暗。与不病之眼无异，惟瞳神内有隐隐青白者，东垣曰：五脏六腑之精气，皆禀受于脾胃，而上贯于目。脾者，诸阴之首也。目者，气血之宗也。故脾虚，则五脏之精气，皆失所司，不能归明于目矣。心者，君火也。主神，宜静而安，相火代行其令。相火者，包络也，主百脉，皆荣于目。既劳役运动，势乃妄行，及因邪气所并，而损其血脉，故诸病生焉。医者不理脾胃及养血安神，治标不治本，不明正理也。）
黄芪　人参（一两）　甘草（炙，八钱）　白芍药　黄柏（酒炒四次，三钱）　蔓荆子（二钱）　每四钱。日二服。
参、芪、甘草，大补中气，以强脾胃。蔓荆升清阳而通九窍，白芍入厥阴而和营血，（目得血而能视。）黄柏除湿热而泻相火。（楼全善曰：治目不明，气虚而有火，可于参芪中，微加连柏。若气虚无火，连柏等凉剂，不可施矣。）使精气足而清阳升，则脏腑和而障翳退矣。
鸡子黄连膏  ***************************
治火眼暴赤疼痛，热在肤腠，泄而易解者，用此点之，即可愈。（若热由内发，火在阴分者，不宜外用凉药，非惟不能去内热，且以闭火邪也。）
用鸡子一枚，开一小孔，单取其清，盛以瓷碗，用黄连一钱，研为末，掺于鸡子清上，以箸彻底连打沫得数百，使成浮沫，约得半盏许，即其度矣。安顿少顷，用箸拨开浮沫，倾出清汁。用点眼眦，勿得紧闭眼胞，挤出其药，必热泪拥出，数次即愈。内加冰片少许，尤妙。若鸡子小而清少者，加水二三匙同打，亦可。
羊肝丸  ***************************
（类苑）
治目疾内障。（倪仲贤曰：《经》曰：心者，五脏之专精。目者，其窍也，又为肝窍。肾主骨，骨之精为神水。故肝木不平，内挟心火，为势妄行，火炎不制，神水受伤，上为内障，此五脏病也。诸脉皆属于目，相火者，心包络也，主百脉，上荣于目。火盛则百脉沸腾，上为内障，此虚阳病也。膀胱、小肠、三焦、胆脉，俱循于目，其精气亦上注，为目之精。四腑一衰，则精气尽败，邪火乘之，上为内障，此六腑病也。神水黑眼，皆法于阴。白眼赤脉，皆法于阳。阴齐阳侔，故能为视。阴微不立，阳盛则淫。《经》曰：壮火食气，壮火散气。上为内障，此弱阴病也。四者，皆为阴弱不能配阳也。）
夜明砂（淘净）　蝉蜕　木贼（去节）　当归（一两，酒洗）　以羊肝四两，水煮，捣烂和丸。
蚊，食血之虫，夜明砂，皆蚊眼也，故能散目中恶血而明目。（蝙蝠食蚊而眼不化，其矢为夜明砂。）木贼轻扬而善磨木，故能平肝散热而去障。蝉性善蜕，故能退翳，当归能入厥阴养血而和肝。用羊肝者，羊性属火，取其气血之属，能补气血，引诸药入肝以成功也。（羊肝丸之方颇多。兹量录其一二。）
济生羊肝丸，黄连一两，羯羊肝一具。去筋膜，生用，捣烂和丸。本事方，煮烂捣用。治肝经有热，目赤睛痛，及内障青盲。（楼全善曰：诚哉河间之言，目盲耳聋，鼻不闻臭，口不知味，手足不能运动者，皆由玄府闭塞，而神气出入升降之道路不通利也。故先贤治目昏花，如羊肝丸。用羊肝引黄连等药入肝，解肝中诸郁。盖肝主目，肝郁解，则目之玄府通利而明矣。黄连之类，解热郁也。椒目之类，解湿郁也。茺蔚之类，解气郁也。芎归之类，解血郁也。木贼之类，解积郁也。羌活之类，解经郁也。磁石之类，解头目郁，坠邪气使下降也。蔓荆下气通中，理亦同也。凡此诸剂，皆治气血郁结目昏之法。河间之言，信不诬矣。至于东垣丹溪，用参芪补气血，亦能明者。盖目主气血，盛则玄府得利，出入升降而明。虚则玄府无以出入升降而昏，此则必用参芪四物等剂，助气血运行而明也。）
圆明膏  ***************************
（东垣）
治内障生翳，及瞳子散大，因劳心过度，饮食失节。
柴胡　麻黄　黄连　生地（五钱）　诃子（湿纸裹煨）　粉甘草（二钱）　归身（三钱）　以水二碗，先煮麻黄至一碗，去沫，入后药同熬，至滴水不散。去渣，入蜜少许再熬点之。
柴胡麻黄，发表散邪，当归生地，和肝养血。黄连清肝火，甘草和中州。瞳子散大，故加诃子以收之也。
兔矢汤  ***************************
治疮疹入眼，及昏暗障翳。
兔矢（二钱）　茶清调，或吞服，须待疮疹瘥后服之。
兔者，明月之精，得金之气，其矢名明月砂。能解毒杀虫，故专能明目，又可兼治劳疳也。
滋阴地黄丸  ***************************
（东垣，一名熟地黄丸）
治血弱气虚不能养心，心火旺盛，肝木自实，瞳子散大，视物不清。（肝为心母，子能令母实。故心火旺，则肝木作实。肝主风，心主火，瞳子散大，风火动摇之征也。水不能制火，则清和之气乖乱，而精液随之走散矣。精液走则光华失，故视物不清也。《纲目》曰：心脉挟目系，肝脉连目系，手足少阳之脉，络于目外小眦。风热从此道上攻头目，致偏头痛肿。瞳子散大，视物昏花，血虚阴弱故也。宜凉血养血，收火散火，而除风热。）
熟地（一两）　生地（一方两半，一方七钱半）　柴胡（八钱）　黄芩（酒炒）　当归（酒洗五钱）　黄连（酒炒）　五味子　地骨皮　天门冬　枳壳（麸炒）　甘草（炙）　人参（二钱）　蜜丸，茶清下，日二服。忌食辛热之物助火，寒冷之物损胃，使药不上行。
熟地当归养血，生地地骨凉血，黄芩泻肺火，黄连泻肝火，天冬清肺而滋肾，柴胡散肝而升阳，五味收耗而敛散，人参甘草，以益气补中，枳壳以利气行滞也。
消风养血汤  ***************************
治目赤肿痛。（风热伤血则赤，风热作实则肿，风热攻注则痛。目外向面者为外眦，在内近鼻者为内眦。上为外眦，下为内眦。目痛赤脉从上下者，为太阳证，宜温之散之。从下上者，为阳明证，宜寒之下之。从外走内者，为少阳证，宜和解之。）
荆芥　蔓荆子　菊花　白芷　麻黄　防风　桃仁（去皮尖）　红花（酒炒）　川芎（五分）　当归（酒洗）　白芍（酒炒）　草决明　石决明　甘草（一钱）
荆芥、防风、麻黄、白芷、甘菊、蔓荆，轻浮上升，并能消风散热。桃仁、红花、川芎、归、芍，辛散酸收，并能养血去瘀。两决明皆除肝经风热，专治目疾。淤去血活则肿消，风散热除则痛止。又目为肝窍，搜风养血，皆以和肝。加甘草者，亦以缓肝而止痛也。（《保命集》云：目病在腑，则为表，当除风散热。在脏则为里，当养血安神，暴发者为表，易疗。久病者在里，难治。）
金露散  ***************************
治目赤，肿痛，翳障诸疾。
天竺黄（新香者）　海螵蛸（不必浸洗）　月石（二两）　朱砂（飞）　炉甘石（片子者佳，煅，童便淬七次，飞净，八钱）　为极细末，瓷瓶收贮。每用时旋取数分，研入冰片少许，诸目疾皆妙。
若治外内眦障，取一钱许，加珍珠八厘，（须放豆腐中蒸熟用。）胆矾三厘，若烂弦风眼，每一钱，加铜绿飞丹各八厘。如赤眼肿痛，每一钱，加乳香没药各五厘。
补阳汤  ***************************
治青白目翳。（阳不胜其阴，则生目翳。所谓阴盛阳虚，则九窍不通，乃阴埃障日之象也。）
人参　黄芪（炙）　白术（炒）　茯苓　甘草　陈皮　柴胡　羌活　独活　防风　知母（炒）　当归（酒洗）　生地（酒洗）　熟地　白芍（酒炒）　泽泻　肉桂（去皮）
参术苓草，黄芪陈皮，甘温益气之品也，固所以补阳。羌独柴防，辛温散翳之品也，亦所以升阳。二地归芍，知母泽泻，乃阴分之药。亦所以济夫羌防柴独，使不散其真阳尔。用肉桂者，取其辛热。热者火之象，可以散阴翳。辛者金之味，可以平肝木。盖眼者，肝木之窍也。
益阴肾气丸  ***************************
（东垣）
治肾虚，目暗不明。
方见卷二上补养门六味地黄丸附方
精生气，气生神。故肾精一虚，则阳光独治。阳光独治，则壮火食气，无以生神，令人目暗不明。壮水之主，以制阳光，故用生熟地黄、归梢、五味、山萸、泽泻、丹皮味厚之属，以滋阴养肾。（滋阴则火自降。养肾则精自生。）山药所以益脾，而培万物之母。茯神所以养神，而生明照之精。柴胡所以升阳，而致神明之气于精明之窠也。（孙思邈云：中年之后，有目疾者，宜补不宜泻，可谓开万世之朦矣。东垣此方其近之。）
驻景丸  ***************************
治肝肾阴虚，两目昏暗。（目为肝窍，瞳子神光属肾。故肝肾阴虚，则目昏暗也。）
枸杞子　车前子（二两）　熟地黄（五两）　菟丝子（八两酒浸）　蜜丸。酒下。熟地枸杞，补肝滋肾。菟丝益精强阴，车前利水而泻肝肾邪热也。（车前子清肝明目，利小便而不走气，以此泻邪，则补药更为得力。张子和曰：目赤肿，是厥阴肝经风热。利小便，能去肝经风热。）
加当归五两，和气血以益肝脾。（肝藏血，脾统血，目得血而能视。）五味二两，敛耗散而助金水。（能敛肺金，滋肾水，收瞳神散大。）川椒一两，补火以逐下焦寒滞，名加味驻景丸。
定志丸  ***************************
（局方）
治目不能远视，能近视者。（海藏曰：目能近视，责其有水。不能远视，责其无火，法当补心。）常服益心强志，能疗健忘。
远志　菖蒲（二两）　人参　茯苓（一两）　蜜丸，朱砂为衣。张子和方，无菖蒲。加茯神、柏子仁、酸枣仁，亦名定志丸。酒糊丸，姜汤下，安魂定惊。
人参补心气，菖蒲开心窍，茯苓能交心气于肾，远志能通肾气于心。朱砂色赤，清肝镇心。心属离火，火旺则光能及远也。
地芝丸  ***************************
（东垣）
治目能远视，不能近视。（海藏曰：目能远视，责其有火。不能近视，责其无水，法当补肾。）
生地黄　天冬（四两）　枳壳　甘菊花（二两）　蜜丸，茶清或酒下。（茶者。欲火热之下降。酒者。欲药力之上行。）
生地凉血生血，天冬润肺滋肾，枳壳宽肠去滞，甘菊降火除风。
真人明目丸  ***************************
治肾水虚竭，肝有风热，目昏多泪。（肾主目之瞳子，肾水虚竭，则目昏。肝之液为泪，肝有风热，则泪出。）
熟地黄　生地黄　川椒（去目。及闭口者，微炒。）蜜丸，桐子大。每服五十丸，空心盐饮吞下。
熟地所以补肾，生地所以凉肝，川椒味辛而热，可以疗肝肾之痹气。（湿热着而不散之气。）又于空心以盐饮吞之，宜其直达肝肾矣。病在标而治其本，可谓神于病情者，所以为真人之方与。（江陵傅氏，目昏多泪，家贫鬻纸为业，性喜云水，见必邀迎。一日有客方巾布袍过之，授以此方服之，不一月目明，夜能视物。）
防风饮子  ***************************
治倒睫拳毛。（倒睫拳毛，由目急皮缩之故也。盖伏热内攻，阴气外行。当去其内热并火邪，使眼皮缓，则眼毛立出矣。）
黄连（炒）　甘草（炙）　人参（一钱）　当归（钱半）　葛根　防风（五分）　细辛　蔓荆子（三分）　服后避风寒湿热。
参甘以补其气，当归以濡其血，黄连以清其火，防葛以散其风热，细辛入少阴而润肾，蔓荆走头面而升阳。
除人参、当归、黄连，加黄芪，名神效明目汤。（东垣）治前证，兼赤烂昏痛，冷泪多眵。（眵。音鸱。眼脂。）又法摘去拳毛，以虱血点数次，即愈。
二百味草花膏  ***************************
（赵谦）
治目赤流泪，或痛或痒，书不能视。夜恶灯光。（血热则目赤，肝热则多泪。热微则痒，热甚则痛。赤肿昏眊，故书不能视。阳胜，故夜恶灯光。）
羯羊胆　蜂蜜　入蜜胆中蒸熟，候干，细研为膏，每含少许，或点目中。又法，腊月入蜜胆中，纸笼套住，悬屋檐下，待霜出，扫取点眼。
羊胆苦寒，益胆泻热，蜂蜜甘润，补中缓肝。曰二百味草花膏者，以羊食百草，蜂采百花也。（时珍曰：肝开窍于目，胆汁减，则目暗。目者，肝之外候，胆之精华也。故诸胆皆治目疾，点服说云。病有内外，治各不同。内疾既发，非服不除。外疾既成，非点不退。内疾始盛，浚流不如塞源，伐株不如去根。不服药而除者，未之见也。外障既成，如物污须濯，镜垢须磨。不点而去者，未之有也。若内障不服而外点，反激其火，动其血气，无益反损。若外障已成，虽服药不发不长，而所结不除，当内外夹攻，方尽其妙。）
飞丝芒尘入目方  ***************************
陈墨　浓磨点之。
明目六事方  ***************************
损读书　减思虑　专内观　简外事　早起晚　夜眠早
晋范宁常苦目疾，就张湛求方。湛书此六事，仍尾之曰：上方宋阳子少得其术，以授鲁东门伯，次授左邱明，遂世世相传，以及卜子夏，晋左太冲。凡此诸贤，并有目疾，得此方之用。熬以视火，下以气筛，蕴于胸中七日。然后纳诸方寸，修之一时。近可数其目睫，远可察夫帘垂。长服不已，洞见墙壁之外。非但明目，乃亦延年。许学士评之曰：审如是而行之，非可谓之嘲谑，真明目之奇方也。
目疾者，戒沐头，宜濯足  ***************************
此二句者，先贤之格言也。太极之道，动而生阳，静而生阴。沐头则上动矣，必生阳而损目。况夫湿气难干，乘风而梳拂不已，则风湿袭于首，而并于目，甚者至于丧明，此沐头之宜戒也。然何以宜濯足也，足太阳之经，根于足之小趾端，上贯于精明。足少阳之经，根于足大趾歧骨间，上贯于瞳子髎。足阳明之经，根于足中趾内间，上贯于承泣。《易》曰：水流湿，火就燥。若以温水濯其两足，则头目间之热邪，亦能引之而下。况夫温濯之余，腠理疏泄，又足以泻经中之邪，是亦去病之一助也，故曰宜濯足。

卷十二下·救急门  ——————————————————————————————————————————————————————————————————————————————————————————

救急门  ***************************
（凡人以疾病死而得终其天年者，虽曰不幸，犹正命也。若卒暴之疾，暴横之遭。大如缢溺砒蛊蛇犬之伤，小如骨哽刀斧汤火之害。此等死者，则非正命矣。君子顺受其正，胡然而以非命归耶。兹采数方，以备急用。而临用之际，其要在随证制宜。以施活人手眼，方为应变之才尔。）
六君子  ***************************
（方见卷一上治气门四君子汤附方）加天麻方
治暴死，（卒然而倒，不省人事。）口噤，吐沫。（风燥则筋急，故令口噤，吐沫者，风盛气涌使然，乃风来潮汹之象。）身体温暖。（风为阳邪，故令身体温暖。）脉来虚大。邪气虚而正气虚也。
脉虚而以辛散之剂驱风，则恹恹之气必绝，非其治也。故用参术苓草之甘温者，急固其气。复用半夏陈皮之辛利者，以平其沫。天麻之加，定风邪尔。
四君子  ***************************
（方见卷一上治气门）加姜汁竹沥方
治暴死有痰声者，名曰痰厥。（若痰声漉漉，随息渐至而甚者，是气已脱也，不治。）
痰厥者，顽痰塞其清阳呼吸之道也。痰既塞之，气欲通之，故令喉中有声。《经》曰：壮者气行则愈，怯者着而成病，故用参术苓草之温补者以壮气，佐之竹沥姜汁以行痰。
独参汤  ***************************
行立之间，暴眩仆绝，喉无痰声，身无邪热者，阴虚阳暴绝也，此方主之。
人参二两（去芦）煎。
阴阳之在人身，互为其根，而不可离者也。若阴道亏乏，则孤阳无所依附，亦自飞越，故令人暴仆眩绝。过不在痰，故无痰声。病不因感，故无体热，斯时也。有形之阴血，不能急生。无形之呼吸，所宜急固。况夫阴生于阳，又太极之妙乎。故以独参主之，取其为固元益气之圣品尔。
五磨饮子  ***************************
治暴怒暴死，名曰气厥。（宜扶正坐，使气顺即稍安。再用皂角末吹鼻，令嚏。）
方见卷一上治气门四磨饮附方
怒则气上，气上则上焦气实而不行，下焦气逆而不吸，故令暴死。气上宜降之，故用沉香槟榔。气逆宜顺之，故用木香乌药，佐以枳实，破其滞也。磨以白酒，和其阴也。若挟虚者，用四磨饮。
火醋熏鼻法  ***************************
凡感臭秽瘴毒暴绝者，名曰中恶，不治即死。宜烧炭火一杓，以醋沃之，令患人鼻受醋气，则可复苏。既苏，以藿香正气散主之。（方见卷五上和解门。）
礼拜法  ***************************
凡遇尸丧玩古庙，入无人所居之室，及造天地鬼神坛场，归来暴绝，面赤无语者，名曰尸疰，亦曰鬼疰，即中崇之谓也，进药便死，宜移患人东首，使主人焚香，北面礼拜之，更行火醋熏鼻法，则可复苏，否者七窍迸血而死。
附子理中汤  ***************************
腹痛，额头黧黑，手足收引，脉来沉下，无气以息者，中寒暴死也。（腹痛病因，固有数种。但额头黧黑，手足收引，脉来沉下，则中寒之验也。所以无气以息者，呼出主阳，吸入主阴。三阴受其真寒，则病不能吸，吸亡则呼不能独存矣，故令人暴死。）此方主之。（祛寒门姜附白通汤。姜附汤等方。俱可酌用。）
方见卷六下祛寒门理中汤附方
寒者温之，故用附子干姜。乃人参、白术、甘草，所以生其呼吸之气也。进药后，更着艾灸其关元，此内外交治之法。是证也，有死一日夜，而治之复苏者，幸勿因其危而轻弃之。（凡冬月冻死，有气者，以灰炒熟，盛囊中，熨其心火，冷即易之。若遽以火烘，冷与火争，必死。浴以热汤，亦死。或用姜汁热酒各半温服。）
生脉散  ***************************
（方见卷七上消暑门）加香薷方
人本阴虚，复暑途饥困劳倦，暴仆昏绝者，此方主之。（人本阴虚，则阳独治。复遇暑途，则阳易亢。加之饥困劳倦，则阴益亏。所以暴仆昏绝者，一则阴虚而孤阳欲脱，一则暑邪乘虚而犯神明之府也。）
用人参益元而固脱，香薷辟邪而却暑。麦冬之清，所以扶其不胜之肺。五味之酸，所以敛其欲脱之真。（凡人平素体气不亏，暑月道中，中热卒死。以路上热土围脐，令人尿其中，即活。姜汤童便，皆可灌之。或用热土大蒜等分，捣水灌之。或置日中，或令近火，以热汤灌之，即活。切勿饮以冷水，及卧冷地。正如冻死人，若遽近火，即死。）
脱阳脱阴  ***************************
凡男妇交感而死，在男子名曰脱阳。在女子名曰脱阴，男子虽死，阳事犹然不萎。女子虽死，阴户犹然不闭，俱不治。（若男女不曾离，能紧紧抱住，以口接气，暖气呼通，间有得生者。但临时慌忙，焉知料理，所以多死。）亦有梦中脱死者，其阳必举，其阴必泄。尸容有喜色，为可辨也，皆在不救。
缢死  ***************************
切不可割断绳索，急用手裹衣物，紧塞谷道，抱起解绳，安放平正。揪发向上，揉其项痕，捻圆喉管。脚踹两肩，以两管吹气入耳内，或刺鸡冠热血滴口中。男用雌，女用雄。鼻即气转，再屈伸其手足，将手摩之。若气不接，将腰打三四拳，或以皂角末搐鼻。虽旦至暮，身冷犹可活。
溺死  ***************************
急倒提出水。用牛一头，令横卧，以腹合牛背上，牵牛徐行，令吐出腹中之水。以老姜擦牙，即活。口噤者搅开，横一箸于牙间，使水得出。如无牛，以锅覆地，将溺人脐对锅脐，俯卧。以手托其头，水出即活。或俯卧凳上，脚后稍高，盐擦脐中，待其水自流出。或用皂角末绵裹纳下部，出水即活。切忌火烘，逼寒入内，以致不救。
魇死  ***************************
如原有灯即得，切忌火照。但痛咬其脚跟，或咬大拇指而唾其面。或以皂角末吹入鼻中，得嚏即醒。
中毒  ***************************
凡中蛊毒，令尝白矾不涩，食黑豆不腥，即是中毒。可浓煎石榴皮汁饮之，或热茶化胆矾五分，探吐出恶毒，或米饮调真郁金末三钱令下。凡中砒霜毒，急饮以人溺及人粪汁。或捣乌柏树根叶汁，或蓝汁，令服，或刺羊血热服。中盐卤毒，纵饮生豆腐浆解之。中诸菌蕈毒，及虫蜞入腹，黄土和水饮下之。绿豆汤，甘草汤，能解百毒。
服铅粉  ***************************
以麻油调蜂蜜，加饴糖，与服。
蛇虫犬咬伤  ***************************
凡恶蛇伤，急于伤处上下扎缚，使毒不散走，随浸粪缸内。食蒜饮酒，令饱，使毒不攻心。或矾石甘草等分，冷水服二三钱。更捣蒜敷患处，加艾圆灸之。（此法兼治百虫毒螫。）又方　五灵脂一两，雄黄五钱，为末，酒调服，滓敷患处。又方　贝母为末，酒调，尽醉饮之。顷久，酒自伤处为水流出。候水尽，以药渣敷疮上，垂死可活。　凡蜈蚣伤，取大蜘蛛放伤处，吸去其毒。（急投蜘蛛于水中，令吐毒以全其命。）　又方　盐水洗净，鸡粪涂之。壁虎咬，用桑柴灰水煎数沸，滤浓汁，调白矾末涂之。蝎子螫，用白矾半夏等分，醋调涂之。（《外台》曰：凡遇一切毒螫之物，切不可起恶念向之，亦不得杀之。若辄杀之，后必遭螫，慎之。）凡疯狗咬伤，用番木鳖半个，碎切。斑蝥七个，去头翅足。若过一日，加一个。糯米一撮，慢火炒脆。去斑蝥，取米研末，好酒调服，取下恶物。多日凶者，头上有红发三根，拔去之。若仍凶，腹内有狗声者，再加木鳖一个，斑蝥廿一个，如前制法与服。（服后以黄连甘草汤解之。）三月不可听锣鼓声，再发则难治，终身不得食羊犬肉。稍轻者，急于无风处，捏去恶血。孔干者，针刺出血。用小便或盐汤洗净，捣葱贴上。若常犬咬者，净洗血水，用虎骨煅研，敷患处，或烂嚼杏仁敷之。
汤泡伤  ***************************
鸡子清，调大黄末涂之，炒黄柏末亦可。一法以冷烧酒浇淋，甚妙。
刀斧伤  ***************************
海螵蛸末敷之，血立止。古圹石灰为末，亦可。金疮血出不止，用原蚕蛾炒为末，敷之。
骨鲠  ***************************
凡鱼骨鲠，食橄榄即下。如无鲜者，用橄榄核磨水饮之。（橄榄木作舟楫，鱼触着即死。物之相畏，有如此者。）又猫涎亦能下鱼骨鲠。凡鸡骨鲠，用野苎根捣烂，如龙眼大，鸡汤化下。如鱼骨鲠，鱼汤化下。诸骨鲠，用犬吊一足取其涎，徐徐咽下。或用硼砂，井花水洗化下，或醋煎威灵仙咽下。（或加砂糖。凡治哽之法，可以类推，如鸬鹚獭掌，治鱼鲠，磁石治针鲠。发灰治发鲠，虎犬治骨鲠，亦各从其类也。）
误吞铜铁金银  ***************************
但多食肥肉，自随大便而出。吞针者，煮蚕豆同韭菜食，针菜自从大便下而出。误吞铜者，食荸荠慈菇即化。
吞发绕喉不出  ***************************
取自乱发烧灰，白汤调下一钱。
颊车开不能合  ***************************
醉之，睡中用皂角末吹其鼻，嚏透自合。
呃逆不止  ***************************
用纸捻刺鼻中，得嚏即止。
舌胀满口  ***************************
以生蒲黄末涂之。（或加干姜末。）
乳蛾喉痹  ***************************
丹乳蛾，水浆不入。先用皂角末点破，再取杜牛膝汁，和醋含咽。又法，艾叶捣汁，口含良久，肿自消。（冬月无叶。掘根用之。）　又喉闭者，取山豆根汁含咽即开。有药不能进者，急取病人两臂，捋数十次。使血聚大指上，以发绳扎住拇指，针刺指甲缝边出血，（指甲缝边，乃少商井穴。）如放痧一般。左右手皆然，其喉即宽。
霍乱搅肠痧  ***************************
以针刺手指近甲处一分半许，出血即安。仍先自两臂捋下，令恶血聚于指头，后刺之。
鼻衄不止  ***************************
乱发烧灰存性，细研水服，并吹入鼻中。又方，白芨末新汲水调下。又法，纸数十层，水浸湿安顶中，以火熨之，纸干立止。又法，用线扎中指中节，左孔出血扎左指，右孔出血扎右指。两孔出血，则俱扎之。又法，以大蒜捣饼贴足心。
虫入耳中  ***************************
以猫尿滴耳中，虫即出。（以生姜擦猫鼻，猫即尿。）
跌打损伤  ***************************
韭汁和童便饮，散其淤血。骨折者，蜜和葱白，捣匀厚封，酒调白芨末二钱服。
产妇血晕  ***************************
猝时昏晕，药有未及。床前烧炭沃醋，或以醋涂口鼻，令酸气入，神收即醒。或用破旧漆器，或干漆，烧烟熏之，使鼻受其气。（产后血既大行，气随脱去。察其面白眼闭，口开手冷，脉微，气脱证也。速用人参一二两，急煎浓汤灌之。凡产后血晕，本属气虚，而血壅痰盛亦有之。如果形气脉气俱有余，胸腹胀痛上冲，血逆证也，宜用失笑散。若痰盛气粗，宜二陈汤。如无胀痛气粗之类，悉属气虚，宜大剂芎归汤、八珍汤之类主之。）
产后子肠不收  ***************************
醋三分，冷水七分和，噀其面，一噀一缩，三噀即收。又法，蓖麻仁一两，捣膏涂顶心，收即去之。又法，皂角末吹鼻中，嚏作立上。

卷末·勿药元诠  ——————————————————————————————————————————————————————————————————————————————————————————

勿药元诠  ***************************
（摄生尚元，非崇异地，生身以养寿为先，养身以却病为急，《经》曰：我命在我，不在于天，昧用者夭，善用者延。故人之所生，神依于形，形依于气，气存则荣，气败则灭。形气相须，全在摄养。设早使气衰而形无所依，神无所主，致殂谢为命尽，岂知命者哉？夫胎息为大道根源，导引乃宣畅要术，能养气以保神，气清则神爽，运体以却病，体活则病离，规三元养寿之方，绝三尸九虫之害，内究中黄妙旨，外契大道元言，则阴阳运用，皆在人之掌握，岂特遐龄可保，即元妙上乘，罔不由兹始矣，噫，顾人之精进和如尔。）
素问上古天真论  ***************************
《上古天真论》曰：上古之人，其知道者，法于阴阳，和于术数，（上古，太古也，道，造化之名也。老子曰：有物混成，先天地生，寂兮寥兮，独立而不改，周行而不殆，可以为天下母。吾不知其名，字之曰道者是也。法，取法也，和，调和也，术数，修身养性之法也，言即法阴阳，而又济之以术数，盖阴阳之道，逆之则灾害生，从之则苛疾不起，故知道者，必法之，如下文所云者是也。）饮食有节，起居有常，不妄劳作，故能形与神俱，而尽终其天年，度百岁乃去。（饮食有节，则肠□作劳，则气血□年者，天齐之□。）今时之人不然也，以酒为浆，以妄为常，醉以入房，以欲竭其精，以耗散其真，（所欲不节，则精竭，精竭，则真气随之而散，盖精能生气，气能生神，营卫一身，莫大乎此。故善养生者，必宝其精，精盈则气盛，气盛则神全，神气坚强，老而益壮，皆本乎精也。广成子曰：必静必清，无劳女形，无摇女精，乃可以长生，正此之谓。）不知持满，不时御神。（保精如持盈满，恐其倾覆，四时调神，防灾患，其不能者反此。）务快其心，逆于生乐，起居无节，故半百而衰也。（快心事过，终必为殃，是逆于生乐也。起居无节，半百而衰，皆以斫丧精神，事事违道，故不能如上古之尽其天年也。老子曰：生之徒十有三，死之徒十有三，民之生，动之死地，亦十有三，其今人之谓欤？乐音洛。）又曰：夫上古之教下也，皆谓之虚邪贼风，避之有时，（此下二节，上古圣人教人以保真之道，虚邪贼风，谓风从冲后来者，主杀害万物，故避之有时，此治风之道也。一切四时乘戾不正之气，是谓贼风邪气，夫音扶。）恬憺虚无，真气从之，精神内守，病安从来？（恬，安静也，憺，朴素也，虚，湛然无物也，无，窅然莫测也，恬憺者，泊然不愿乎其外，虚无者，漠然无所动于中也。所以真气无不从，精神无不守，又何病之足虑哉？此治内之道也。按：效法圣贤，则在明哲之所必不容己者，欲得其门，当自养心保身始，故但能于动中藏静，忙里偷闲，致远钩深，庶乎近矣。谭景昇曰：明镜无心，无物不照，昊天无心，万象自驰，行师无状，敌不敢欺，至人无心，元精自归。恬，音甜，憺，音淡，窅，音香。）是以志闲而少欲，心安而不惧，形劳而不倦，（内机息，故少欲，外纷静，故心安。物我两忘，起居皆适。虽神劳而形自逸也。）气从以顺，各从其欲，皆得所愿。（气得所养，则必从顺，唯其少欲，乃能从欲，以不妄求，故无难得。）故美其食，（精粗皆甘也。）任其服，（美恶随便也。）乐其俗，（与天和者，乐天之时，与人和者，乐人之俗页。）高下不相慕其民，故曰朴。（高忘其贵，下忘其贫，两无所慕，皆归于朴，知止所以不殆也。）是以嗜欲不能劳其目，淫邪不能惑其心，（嗜欲，人欲也，目者，精神之所注也，目不妄视则嗜欲不能劳心神，既朴而与元同，则淫邪不能惑。）愚、智、贤、不消，不惧于物，故合于道。（无论愚、智、贤、不肖，但有养于中，则无惧于物，故皆合养生之道矣。）所以能年皆度百岁而动作不衰者，以其德全不危也。（执道者全，德全者形全，形全者，圣人之道也，又何危焉？）
黄帝曰：余闻上古有真人者，提挈天地，把握阴阳，（此下帝述所闻以语岐伯，真人者，不假修为，天真俱全，天地阴阳，惟其阖辟。握，持，言其道法之神也。）呼吸精气，独立安神，肌肉若一，（呼接于天，故通乎气，吸接于地，故通乎精。有道独存，故能独立，神不外驰，故曰守神。神守于中，形全于外，身心皆合于道，故曰肌肉若一，即首篇形与神俱之义，言不坏也。按：精气神乃人身之三宝也，今将先贤及道家得理诸论，采附于上，以助参悟。乐天曰：王乔赤松，吸阴阳之气，食天地之精，呼而出故，吸而入新。方杨曰：凡亡于中者，未有不取足于外者也，故善养物者守根，善养生者守息。此言养气当从呼吸也。曹真人曰：神是性兮气是命，神不外驰气自定。张虚静曰：神若出，便收来，神返身中气自回，此言守神以养气也。淮南子曰：事其神者神去之，休其神者神居之。此言静可养神也。《金丹大要》曰：气聚则精盈，精盈则气盛。此言精气之互根也。《契秘图》曰：坎为水为月，在人为肾，肾藏精，精中有正阳之气。炎升于上。离为火为日，在人为心，心生血，血中有真一之液，流降于下。此言坎离之交媾也。吕纯阳曰：精养灵根气养神，此真之外更无真。此言修真之要，在于精气神也。《胎息经》曰：胎从伏气中结，气从有胎中息，气入身来为之生，神去离形为之死。知神气可以长生，固守虚无，以养神气，神行即气行，神住即气住，若欲长生，神气须注。心不动念，无来无去，不出不入，自然长住，勤而行之，是真道路。《胎息铭》曰：三十六咽，一咽为先，吐唯细细，纳唯绵绵，坐卧亦尔。行立坦然，戒于喧杂，忌以腥膻，假名胎息，实曰内丹，非只治病，决定延年，久久行之，名列上仙。此言养生之道，在乎存神养气也。张紫阳曰：心能役神，神亦役心，眼者神游之宅，神游于眼，而役于心，心欲求静，必先制眼，抑之于眼，使归于心，则心静而神亦静矣。此言存神在心，而静心在目也。又曰：神有元神，气有元气，精得无元精乎？盖精依气生，精实而气融，元精失，则元气不生，元阳不见。元神见，则元气生，元气生，则元精产。此言元精、元气、元神者，求精气神于化生之初也。李东垣《省言箴》曰：气乃神之祖，精乃气之子，气者，精神之根蒂也。大矣哉，积气以成精，积精以全神，必精必静，御之以道，可以为天人矣。有道者能之，余何人哉？切宜省言而已。此言养身之道，以养气为本也。按：诸论无非精气神之理，夫生化之道，以气为本，故《疏五过论》曰：气内为宝，此诚最重之辞，医家最切之旨也。唯是气义有二，因气化形，此气自虚无中来，后天气者，血气之气，气化于谷，因形化气，此气自调摄中来，此形字，即精字也。盖精为天一所生，有形之祖。《龙虎经》曰：水能生万物，圣人独知之。《经脉篇》曰：人始生，先成精，精成而脑髓生。《阴阳应象大论》曰：精化为气，故先天之气，气化为精，后天之气。精化为气，精之与气，本自互生，精气既足，神自旺矣。虽神由精气而生，然所以统驭精气，而为运用之主者，则又在吾心之神，三者合一，可言道矣。今之人，但知禁欲，即为养生，殊不知心有妄动，气随心散，气散不聚，精逐气亡。释氏有戒欲者曰：断阴不如断心，心为功曹，若止功曹，从者都息，邪心不止，断阴何益？此言深得制欲之要，亦足为入门之一助也。）故能寿敝天地，而无有终时，此其道生。（敝，尽也，真人体合于道，故后天地而生，原天地之始，先天地而化，要天地之终，形去而心在，气散而神存，故能寿敝天地，而与道俱生也。）中古之时，有至人者，淳德全道，（至，极也，淳，厚也，至极之人，淳庞其德，全体妙道。）和于阴阳，调于四时，（和，合也。）去世离俗，积精全神，（心远精会。）游行天地之间，视听八荒之外。（至道之人，动以天行，故神游宇宙，明察无外，故闻见八荒。）此盖益其寿命而强者也，亦归于真人。（真人则寿敝天地，至人则益其寿命而强，未可同日而语矣，故曰亦者，有间之辞。）其次有圣人者，处天地之和，从八风之理，（次真人、至人者，谓之圣人。圣，大而化也。圣人之道，与天地合德，日月合明，四时合序，鬼神合吉凶，所以能处天地之和气，顺八风之正理，而邪弗能伤也。）适嗜欲于世俗之间，无恚嗔之心。（适，安，便也，恚，怒也，嗔，恶也，适嗜欲同于世俗，随遇泰然，无有恚嗔。嗜音示，恚音畏，嗔，昌真切。）行不欲离于世，被服章。（圣人行事，同于世俗，故被服章，府而处，奉陶谟曰：天命有德，五服五章哉。）举不欲观于俗，外不劳形于事，内无思想治患。（观者，效尤之谓，圣人行事，虽同于世，而举动则不欲观于俗；以观于俗，则外而劳形，内而思此患矣。）以恬愉为务，以自得为功，形体不敝，精神不散，亦可以百数。（恬，静也，愉，悦也，敝，坏也，外不劳形则身安，内无思想则心静，恬愉动，内外俱有养，则外而形体不敝，内故寿亦可以百数。恬音甜，愉音俞。）其次有贤人者，法则天地，（次圣人者，谓之贤人，贤，善也，才德之称，法，效也，则，式也，天地之道，天圆地方，天高地厚，天覆地载，天动地静，乾为天，乾者，健也。坤为地，坤者，顺也。君子之自强不息，安时处顺，能覆能载，能包能容，可方可圆，可动可静，是皆效法天地之道。）象似日月，（象，放也，似，省也，日为阳精，月为阴精，月以夜见，日以昼明，日中则晐，月盈则亏，贤人象其照临。）辨列星辰，（辨，别也，列，分解也。二十八宿，为星之经，金木水火土，为星之纬，经有度数之常，纬有进退之变，日月所会，谓之辰，辰有十二，谓之次，会当朔晦之期，次定四方之位，贤人则辨列之。）逆从阴阳，（逆，反也，从，顺也，阳主生，阴主死，阳主长，阴主消，阳主升，阴主降，升者其数顺，降者其数逆，然阳中有阴，阴中有阳也，贤人则审其支干，而逆从之。）分别四时，（生长收藏，贤人则因其节序。）将从上古，合同于道，亦可使益处寿，而有极时。（贤人将从上古，由教以人道，亦可使益寿，但终有极尽之时尔。呜呼！人操必化之器，托不停之运，鸟飞兔走，谁其免之？独怪夫贪得　忘殆，自弃者失时，时不待人也，若之何盍不及早回头，而效法乎贤人也。）
素问四时调神论  ***************************
《四时调神论》曰：春三月，此谓发陈，（春月阳和上升，气潜发动，生育庶物，陈其姿容，故曰发陈。）天地俱生，万物以荣，（万物一于生发。）夜卧早起，广步于庭，（广，大也，所以布发生之气也。）被发缓形，以使志生，（缓，和缓也，举动和缓，以应春气，则神定而志生，是即所以使也，后仿此。）生而勿杀，予而勿夺，赏而勿罚。（皆所以养发生之德也，故君子于启蛰不杀，方长不折。予与同。）此春气之应，养生之道也。（凡此应春气者，正所以养生气。）逆之则伤肝，夏为寒变，奉长者少。（逆，不顺也，奉，承也。肝属木，旺于春，春失所养，故肝伤，肝伤则心火失其所主，故当夏令，则火有不足，而寒水侮之，因为寒变，寒变者，变热为寒也，春生既逆，承生气而夏长者少矣。）
夏三月，此谓蕃秀，（蕃，茂也，阳旺已极，物生以长，蕃茂，言极盛也。蕃音烦。）天地气交，万物华实。（岁气阴阳盛衰，其交在夏，故曰天地气交，斯时也，阳气生长于前，阴气收成于后，故万物华实。）夜卧早起，无厌于日。（起卧同于春时，不宜藏也，无厌于长日，气不宜惰也。）使志无怒，使华英成秀，（长夏火土用事，怒则肝气易逆，脾土易伤，故欲使志无怒，则华英成秀。华英，言神气也。）使气得泄，若所爱在外，（夏气宜疏泄，时令发扬，故所爱，亦顺阳而在外。）此夏气之应，养长之道也。（凡此应夏气者，正所以养长气也。长，上声。）逆之则伤心，秋为痎疟，奉收者少。（心属火，旺于夏，夏失所养，故伤心，心伤则暑气乘之，至秋而金气收敛，暑邪内郁，于是阴欲入而阳拒之，故为寒。火欲出而阴束之，故为热，金火相争，故寒热往来，而为痎疟。夏长即逆，承长气而秋收者少矣。痎音皆。）冬至重病。（火病者畏水也。）
秋三月，此谓容平，（凡物夏长已极，至秋平而定也，故曰容平。）天气以急，地气以明，（风气动疾曰急，物色清肃曰明。）早卧早起，与鸡俱兴。（早卧以避初寒，早起以从新爽。）使志安宁，以缓秋形。（阳和日退，阴寒日生，故欲神志安宁，以避肃杀之气。）收敛神气，使秋气平，无外其志，使肺气清。（皆所以顺秋气，欲使肺金清净也。）此秋气之应，养收之道也。（凡此应秋气者，正所以养收气也。）逆之则伤肺，冬为飧泄，奉藏者少。（肺属金，旺于秋，秋失所养，故伤肺，肺伤则肾水失其所生，故当冬令而为肾虚飧泄，飧泄者，水谷不分而为寒泄也，秋收即逆，承收气而冬藏者少矣。飧音孙。）
冬三月，此谓闭藏，（闭塞成冬，阳气藏伏也。）水冰地坼，无扰乎阳。（坼，裂也，天地闭塞，故不可烦扰，以泄阳气。坼音策。）早卧晚起，必待日光，（所以避寒也。）使志若伏若匿，若有私意，若已有得。（皆所以法冬令，欲其自重，无妄动也。）去寒就温，无泄皮肤，使气亟夺，（泄皮肤，谓汗也。阳气在内，汗之则为寒气所夺。真氏曰：冬气闭藏不密，温暖无霜雪，则来年阳气无力，五谷不登，人身亦是如此。静时纷扰，则动时安能中节？故周子以主静为本，程子以主敬为本，其理一也。亟，棘继二音。）此冬气之应，养藏之道也。（凡此应冬气者，正所以养藏气也。）逆之则伤肾，春为痿厥，奉生者少。（肾属水，旺于冬，冬失所养，故伤肾，肾伤则肝木失其所生，肝主筋，故当春令而筋病为痿。阳欲藏，故冬不能藏，则阳虚为厥，冬藏既逆，承藏气而春生者少矣。）
天气，清静光明者也，（天气唯清净，则众曜光明也，人禀此气而生，惟清净，亦聪明而神慧，天人本一致也。）藏德不止，故不下也。（天德不露，故曰藏德，天下之藏其阳，健运而不止，故能悬象于上，悠久而不下也。在人之身，能纯全其阳，则亦可以长生而不坏，修身之士，可不知所藏德乎？）天明则日月不明，邪害空窍。（惟天藏德，不自为用，故日往月来，寒往暑来，以成阴阳造化之道。设使天不藏德，自专其明，是大明见，则小明灭，日月之光隐矣。昼夜寒暑之令废，而阴阳失其和矣。此所以大明之德，不可不藏也。所输之意，盖谓人之本元不固，发起于外，而空窍疏，则邪得乘虚而害之矣。空，孔同。）阳气者闭塞，地气者冒明，（邪害空窍，九窍不通，阳气闭塞矣，而地气反上加于天，而冒蔽乎阳明矣。）云雾不精，则上应白露不下，（雾者，云之类，露者，雨之类，《阴阳应象大论》曰：地气上为云，天气下为雨，雨出地气，云出天气，若上下否隔，此地气不升，而云雾不得精于上，天气不降，而白露不得应于下。是即阳气闭塞而不通，地气上加于天，而冒蔽阳明也。人身膻中之气，犹云雾也，膻中气化则通调水道，下输膀胱。若膻中之气不化，则不能通调水道，下输膀胱，而失降下之令，犹之白露不降矣。）交通不表，万物命故不施，不施则名木多死。（独阳不生，独阴不成，若上下不交，则阴阳乘而生道息，不能表见于万物之命，故生化不施，不施则名木先应，故多死。）恶气不发，风雨不节，白露不下，则菀藁不荣。（恶气不发，则邪害空窍，闭塞冒明也。风雨不节，即交通不表也。白露不下，亦上文所云者。菀藁不荣，抑菀枯藁无所荣养也。菀郁同，藁音槁。）贼风数至，暴雨数起，天地四时不相保，与道相失，则未央绝灭。（央，中半也。阴阳既失其和，则贼风暴雨，数为残害，天地四时，不保其常，是皆与道相违，故凡禀化生气数者，皆不得其半而绝灭矣。数音朔。）惟圣人从之，故身无奇病，万物不失，生气不竭。（从之谓顺，阴阳四时，而不逆也。无奇病，谓无寒变、痎疟、飧泄、痿厥之类也。万物不失，谓春时生而勿杀，夏时使华英成秀，秋时缓于秋刑，冬时若伏若匿，若已有得，一身内犹万物得所而无失也。生气不竭，谓生长收藏，各得其养，其机生生而不息也。）
逆春气，则少阳不生，肝气内变，（一岁之气，春夏为阳，秋冬为阴，春夏主生长，秋冬主收藏，春令属木，肝胆应之。《藏气法时论》曰：肝主春，足厥阴、少阳主治。故逆春气，则少阳之令不能生发，肝气被郁，内变为病，此不言胆而止言肝者，以藏气为主也。后仿此。）逆夏气，则太阳不长，心气内洞。（夏令属火，心与小肠应之，《藏气法时论》曰：心主夏，手少阴、太阳主治。故逆夏气，则太阳之令不长，而心虚内洞，诸阳之病生矣。）逆秋气，则太阴不收，肺气焦满，（秋令属金，肺与大肠应之，《藏气法时论》曰：肺主秋，手太阴、阳明主治。故逆秋气，则太阴之令不收，而肺热叶焦为胀满也。）逆冬气，则少阴不藏，肾气独沉。（冬令属水，肾与膀胱应之，《藏气法时论》曰：肾主冬，足少阴、太阳主治。故逆冬气，则少阴之令不藏，而肾气独沉。藏者，藏于中。沉者，沉于下。肾气不蓄藏，则注泄沉寒等病生矣。）夫四时阴阳者，万物之根本也。（各因时以受气。）所以圣人春夏养阳，秋冬养阴，以从其根。（夫阴根于阳，阳根于阴，阴以阳生，阳以阴长。所以圣人春夏则养阳，以为秋冬之地，秋冬则养阴，以为春夏之地，皆所以从其根也。今人有春夏不能养阳者，每因风凉生冷，伤此阳气，以致秋冬多患疟泻，此阴胜之为病也，有秋冬不能养阴者，每因纵欲过热，伤此阴气，以致春夏多患火证，此阳胜之为病也。善养生者，宜切佩之。）故与万物沉浮于生长之门，逆其根，则伐其本，坏其真矣。（时圣人养阴于生长之门，若不能养，以从其根，则克伐其本源，败坏其真元矣。）故阴阳四时者，万物之终始也，死生之本也。（阴阳之理，阳为始，阴为终。四时之序，春为始，冬为终。死生之道分言之，则得其阳者生，得其阴者死。合言之，则阴阳和者生，阴阳离者死。故为万物之终始，死生之本也。）逆之则灾害生，从之则苛疾不起，是谓得道。（苛，疴同，深病也。）道者圣人行之，愚者佩之。（圣人与道无违，故能行之。愚者信道不笃，故但佩服而已。夫既佩之，已匪无悟，而尚称为愚，今有并阴阳不知，而曰医者，又何如其人哉？老子曰：上士闻道，勤而行之。中士闻道，若存若亡。下士闻道，大笑之。不笑不足以为道，正此谓也。）从阴阳则生，逆之则死，从之则治，逆之则乱，反顺为逆，是谓内格。（顺四时阴阳以养身，而生长收藏，各得其道，又何者之不治乎？反顺者，反常也。为逆者，行逆也。内格者，内性拒格于天道也。言阴阳内外，皆相格拒也。）
是故圣人不治已病治未病，不治已乱治未乱，此之谓也。（此承前篇而言，二句是古语，引之以结言，四气调神，乃圣人未病之治，未乱之防也。）夫病已成而后药之，乱已成而后治之，譬犹渴而穿井，斗而铸兵，不亦晚乎。（渴而穿井，无及于饮，斗而铸兵，无济于战，诚哉晚矣。而病不早为之计者，亦犹是也。观扁鹊之初见齐桓候曰：君有疾在腠理，不治将深。后五日复见曰：君有疾在血脉，不治将深。又五日复见曰：君有疾在肠胃，不治将深。而桓候俱不能用，再后五日复见，扁鹊望颜而退走曰：疾之居腠理也，汤熨之所及也，在血脉，针石之所及也，在肠胃，酒醪之所及也，其在骨髓，虽司命无奈之何矣。后五日，桓候疾作，使人召扁鹊，而扁鹊已去，桓候遂死。夫桓候不早用扁鹊之言，及其病深而后召之，是即渴而穿井，斗而铸兵也。故在圣人，则当用意于未病、未乱之先，所以灾祸不侵，身命可保。今之人多见病势已成，犹然隐讳，及至不可为，则虽以扁鹊之神，亦云无奈之何。而医非扁鹊，又将若之何哉？嗟夫！祸始于微危，因于易，能预此者，谓之治未病，不能预此者，谓之治已病。知命者其谨于微而已矣。）
素闻遗篇刺法论  ***************************
《刺法论》曰：所有自来肾有久病者，可以审时面向南，净神不乱，思闭气不息七遍，以引颈咽气顺之，如咽甚硬物，如此七遍，后饵舌下津合无数。（凡修炼性命者咽气，令腹中鸣至脐下，子气见母元气，故曰返本还原，久饵之，令深根固蒂也，故咽气精者，名天池之水，资精气血，荡涤五脏，先溉元海。一名离宫之水，一名玉池，一名神水，不可唾之，但可饵之，以补精血，可益元海也。按：人生之本，精与气尔，气能生精，精亦能生气。气聚则精盈，则神王，气散则精衰，则神去。故修真诸书，无非发明精气神三字，而三者之用，尤先于气，故《悟真篇》曰：道自虚无生一气，便从一气产阴阳。又古歌曰：气是添年药，精为续命芝，世上慢忙兼慢走，不知求我更求谁。盖以天地万物，皆由气化，气存数亦存，气尽数亦尽。所以生者由乎此，所以死者亦由乎此。此气之不可不宝也。能宝其气，则延年之道也，故晋道成论长生养性之旨曰：其要在于存三、抱元、守一。三者精气神，其名曰三宝，抱元者，抱守元阳真气也。守一者，神灵也。神在心，心有性属阳，是为单方丙丁之火。肾者能生元阳为真气，其泄为精，是为北方壬癸之水。水为命，命系于阴也。此之谓性命，为三一之道，在于存想，下入丹田，抱守元阳，逾三五年，自然神定气和，功满行毕，其道成矣。诸如此类，道家议论尽多，无非祖述《本经》精气之说尔，其下手工夫，惟蒋氏《调气篇》，苏氏《养生诀》，李真人《长生十六字诀》皆得其法，足为入门之阶。如蒋氏《调气篇》曰：天地虚空中皆气，人身虚空处皆气，故呼出浊气，身中之气也，吸入清气，天地之气也。人在气中，如鱼游水中，鱼腹中不得水出入，即死，人腹中不得气出入，亦死，其理一也。善摄生者，必明调气之术，当设密室，闭户安床，暖席偃卧瞑目，先习闭气，以鼻吸入，渐渐腹满，及闭之久不可忍，乃从口细细吐出，不可一呼即尽，气定复如前闭之，始而十息，或二十息，不可忍，渐熟渐多，但能闭至七八十息以上，则脏腑胸膈之间，皆清气之布濩矣，至于纯熟，当其气闭之时，鼻中惟有短息一寸余，所闭之气，在中如火，蒸润肺宫，一纵则身如委蛇，神在身外，其快其美，有不可言之状。盖一气流通，表里上下，彻泽故也。其所闭之气渐消，则恍然复旧，此道以多为贵，以久为功，但能于日夜间行得一二度，久久耳目聪明，精神完固，体健身轻，百病消灭矣。凡调气之初，务要体安气和，无与意气争，若不安和且止，俟和乃为之，久而弗倦，则善矣。闭气如降龙伏虎，须要达其神理，胸膈常宜虚空，不宜饱满，若气结滞，不得宣流，觉之，便常用吐法以除之，如呬呵呼嘻嘘吹六字诀之类是也。不然，则泉源壅遏，恐致逆流，疮疡中满之患作矣。又如苏氏《养生诀》曰：每夜于子时之后，寅时之前，披衣拥被，面东或南，盘足而坐，叩齿三十六通，两手握固，拄腰腹间，先须闭目静心，扫除妄念，即闭口并鼻，不令出气，谓之闭息，最是道家要妙。然后内观五脏，存想心为炎火，光明洞彻，降下丹田中，待腹满气极，则徐徐出气，不得令耳闻声，候出息匀调，即以舌搅唇齿内外，漱炼津液，津液满口，即低头咽下，令津与气谷谷然有声，须用意精猛，以气送入丹田中，气定又依前法为之。凡九闭气，三咽津而止，然后以两手擦摩两脚心，使涌泉之气，上彻顶门，及脐下腰脊间，皆令热彻，次以两手摩熨眼角耳顶，皆令极热，仍按捏鼻梁左右五七次，梳头百余梳而卧，熟卧至明。又如李氏《十六字诀》云：一吸便提，气气归脐。一提便咽，水火相见。注曰：上十六字，仙家名为十六锭金，乃至简至易之妙诀也。无分在官不妨政事，在俗不妨家务，在士不妨本业，只于二六时中，略得空闲，及行住坐卧，意一到处，便可行之。口中先须漱及三五次，舌搅上下颚，仍以舌抵上腭，满口津生，连津咽下，汩然有声，随于鼻中吸清气一口，以意会及心目，寂地直送至腹脐下一寸三分，丹田气海之中，略存一存，谓之一吸。随用下部轻轻如忍便状，以意力提起，使气归脐，连及夹脊双关肾门，一路提上，直至后顶玉枕关，透入泥丸顶内，其升而上之，亦不觉气之上出，谓之一呼。一呼一吸，谓之一息，气既上升，随又似前汩然有声咽下，鼻吸清气，送至丹田，梢存一存，又自下部如前轻轻提上，与脐相接而上，所谓气气归脐，寿与天齐矣。凡咽时口中有液愈妙，无液亦要汩然有声咽之，如是一咽一提，或三五口，或七或九，或十二，或二十四口，要行即行，要止即止，只要不忘作为正事，不使间断，方为精进。如有疯疾，见效尤速，久久行之，却病延年，形体不变，百疾不作，自然不饥不渴，安健胜常，行之一年，永绝感冒、痞积、逆滞，不生痈疽、疮毒等疾病，耳聪目明，心力强记，宿疾俱疗，长生可望，所谓造化吾手，宇宙吾心，功莫能述也。按：此三家之法，若依蒋氏，则卧亦可，昼亦可，依苏氏，则坐亦可，夜亦可，依李氏，则闲亦可，忙亦可。此三说者，惟李氏稍烦，较难为力，然其中亦有可用者，但不当拘泥尔。故或用此，或用彼，取长舍短，任意为之，贵得自然，第无勉强，则一身皆道，何滞之有？久而精之，诚不止于却病已也。又观之彭祖曰：和气导气之道，密室闭户，安床暖席，枕高二寸半，正身偃卧，瞑目闭气，以鸿毛著鼻上不动，经三百息，耳无所闻，目无所见，心无所思，如此，则寒暑不能侵，蜂虿不能毒，寿百六十岁，邻于真人，夫岂虚言哉！然总之金丹之术百数，其要在神水华池，玉女之术百数，其要在还精采气，斯言得之矣。此外有云转辘轳，运河车，到玉关，上泥丸者，皆言提气也。有云进用武火，出用文火者，谓进欲其壮，出欲其徐，皆言呼吸也。有云赤龙搅水混，神水满口匀者，皆言津液也。有想火入脐轮，放火烧遍身者，皆言阳气欲其自下而升，以温元海三焦也。再如或曰龙虎，或曰铅水，或曰坎离，或曰夫妇，或云导引，或云栽接，迹其宗者，无非此尔，虽其名目极多，而可以一言蔽之者，则曰出少入多而已。医道通仙，斯其为最矣。此一节乃养气还精之法也。）
调息  ***************************
调息一法，贯彻三教，大之可以入道，小用亦可养生，故迦文垂教，以目视鼻端白，数出入息，为止观初门，庄子《南华经》曰：至人之息以踵。王龙溪曰：古之至人有息无睡，故《大易》随卦曰：君子以响晦入晏息，晏息之法，当向晦时，耳无闻，目无见，四体无动，心无思虑，如种火相似，先天元气元神，停育相抱，真意绵绵。（老子曰：绵绵若存。）开合自然，与虚空同体，故能与虚空同寿也。（世人终日营扰，精神困惫，夜间靠此一睡，始彀一日之用，一点灵光，尽为后天浊气所掩，是谓阳陷于阴也。李东垣曰：夜半收心，静坐片时，此生发周身元气大要也。凡劳心劳力之人，须随时偷闲调息，以保既耗之元气，盖气根于息，息调则气调，气调则身中无不流通四达，而百脉安和，神情清泰，虽劳不甚苦人矣。调息之法，端默静坐，谢境澄心，口目俱闭，止于鼻中徐呼徐吸，任我自然，勿得作意思为，着力太重，反使本来不息之真，窒而不利。读书者必习养生法，能习养生法，不唯于身利，更于心利，举其要，莫先于少睡，少睡则神灵，神灵则气爽，气爽神灵，身心自然交利矣，然少睡之工有六，静而勿躁，一也。疏远房事，二也。常收此心于腔子中，三也。深夜勿寒勿馁，四也。行住坐卧，不忘调息，五也。每当日晡时，神气昏倦，辄偷闲一憩，六也。医者尤须加意调摄，爱养自家精力，精力不足则倦，倦生厌，厌生躁，厌躁相乘，则审脉、辨证、处方，皆苟率而无诚意矣，思欲救死全生，庸可期乎？今之医者，鲜克不以奔竞为专务，徒劳苦而不自知，大戒也。）
调息之法  ***************************
调息之法，不拘时候，随便而坐，平直其身，纵任其体，不依不曲，解衣缓带，（腰带不宽，则上下气不流通。）务令周适，口中舌搅数遍，微微呵出浊气，（不得有声。）鼻中微微纳之，或三五遍，或一二遍，有津咽下，叩齿数通，舌抵上腭，唇齿相着，两目垂帘，令胧胧然，渐次调息，不喘不粗，或数息出，或数息入，从一至十，从十至百，数至数千，摄心在数，勿令散乱，如心息相依，杂念不生，则止勿数，任其自然，名曰随息。与息俱出，复与俱入，随之不已，一旦自住，不出不入，忽觉此身，从毛窍中，八万四千，云蒸雨散，诸病自除，诸障自灭，坐久愈妙，若欲起身，须徐徐舒放手足，勿得遽起，能勤行之，静中光景，种种奇特，直可明心悟道，（静能生慧。）不但却病延年而已也。（息有四相，呼吸有声者，风也，守风则散，虽无声而鼻中涩滞者，喘也，守喘则结，不声不滞，而往来无形者，气也，守气则劳，不声不滞，出入绵绵，若存若亡，神气相依，是息相也，息调则心定。真气往来，自能夺天地之造化，息息归根，命之蒂也。）
小周天  ***************************
先要止念，身心澄定，面东跏坐。（平坐亦可，但前膝不可低肾子，不可着物。）呼吸和平，用三昧印。（掏无名指，右掌加左掌上。）按于脐下，叩齿三十六遍，以集身神，赤龙搅海，内外三十六遍，（赤龙，舌也。内外，齿内外也。）双目随舌转运，舌抵上腭，静心数息，三百六十周天毕，待神水满，漱津数遍，用四字诀。（撮、抵、闭、吸也。撮，提谷道。舌抵，上腭。目闭，上视。鼻吸，莫呼。）从任脉撮，过谷道，到尾闾，以意运送，徐徐上夹脊，中关，渐渐速些，闭目上视，鼻吸莫呼，撞过玉枕，（颈骨后。）将目往前一忍，直转昆仑，（头顶。）倒下鹊桥（舌也。）分津送下重楼，直至气海，（坎宫丹田。）略定一定，复用前法运行三次，口中之津，分三次咽下，所谓天河水逆流也。静坐片时，将手左右擦丹田一百八下，连脐抱住，放手时，将衣被围住脐轮，勿令风入。（古云：养得丹田暖暖热，此是神仙真妙诀。）次将大指背擦热，拭目十四遍，（去心肝火。）擦鼻三十六遍，（润肺。）擦耳十四遍，（补肾。）擦面十四遍，（健脾。）双手掩耳，鸣天鼓，徐徐将手往上，即朝天揖，如是者三。徐徐呵出浊气四五口，收清气，双手抱肩，移筋换骨数遍，擦玉枕关二十四下，擦眼一百八下，擦足心各一百八下。
道经六字诀  ***************************
六字诀呵、呼、呬（音戏）、嘘、吹（音脆）、嘻，每日自子至巳，为六阳时，面东静坐，叩齿三十六遍，舌搅口中，候水满时，漱炼数遍，分三口啯啯咽下，（人一身之水皆咸，惟舌下华池之水甘淡，《一秤金诀》曰：咽下啯啯响，百脉自调匀。）以意送至丹田，微微撮口念呵字，呵出心中浊气，念时不得有声，反损心气，即闭口，鼻吸清气以补心，吸时亦不得闻吸声，但呼出令短，吸入令长，如此六次，再念呼字六遍以治脾，再念呬字六遍以治肺，再念嘘字六遍以治肝，再念吹字六遍以治肾，再念嘻字六遍以治三焦客热，并如前法，谓之三十六小周天也。（诗曰：春嘘明目木扶肝，至夏呼心火自闲。秋呬定收金气润，冬吹唯要坎中安。三焦嘻却除烦热，四季长呼脾化食。切忌出声闻两耳，其功尤胜保神丹。）
金丹秘诀  ***************************
《金丹秘诀》曰：一擦一兜，左右换手，九九之功，真阳不走，戌亥二时，阴旺阳衰之候，一手兜外肾，一手擦脐下，（丹田。）左右换手，各八十一，半月精固，久而弥佳。凡大小便之时，咬紧牙齿，解毕方开，亦最能固精。
按摩导引诸法  ***************************
发宜多梳，面宜多擦，目宜常运，耳宜常弹。（将两手按两耳，以指弹脑，名鸣天鼓。）舌宜抵腭，齿宜数叩，津宜数咽，浊宜常呵，清宜常吸，背宜常暖，胸腹宜常护常摩，谷道宜常撮，肢节宜常摇，手心足心宜常擦，皮肤宜常干沐浴，（即擦摩也。）大小便宜闭口勿言。夜寝语言，大损元气，尤宜戒之。
罗先生论  ***************************
罗先生曰：收拾一片真正精神，拣择一条直捷路径，安顿一处宽阔地步，共好朋友，涵泳优游，忘年忘世，俾吾心体假，与天地为徒，吾心意况，共鸢鱼活泼，其形虽止七尺，而其量包太虚，其齿虽近壮衰，而其真不减童稚，每读一过，顿开无限心胸，胜服百剂清凉散也。（此下数条，无非教人勿药之意。）

卷末·养生宜节饮食  ——————————————————————————————————————————————————————————————————————————————————————————

养生宜节饮食  ***************************
养生者，固宜节食，尤宜节饮，食伤人所易知，饮伤人都不觉，不特茶汤浆酒，以及冰泉瓜果之伤，谓之伤饮。即服药过多，亦谓之伤饮，其见证也，轻则腹满肠鸣，为呕为吐，重则腹急如鼓，为喘为呃，甚则紧闭牙关，涎流口角，昏愦不省人事，状类中风。患此证者，滔滔皆是，或未有识，不得不为来着言之。（世俗谓病疟之人，忌茶忌药，否则令人中满，深味之亦甚有理，特词未之达尔。所谓忌茶者，非忌茶也，忌茶汤也，忌药者，非忌药也，忌药汤也。盖病疟之人，中宫多湿，若更过饮茶汤，恣投汤药，则以湿助湿，鲜有不败脾元，而成中满之候者，孰谓恒言无补于世哉？）
脾胃为养生之本  ***************************
脾胃者，养生家第一要具也，不可使之熟生物，热冷物，软硬物。（凡草头药汁，最能伤脾败胃，断不可谩服，胃气虚者，服之必死，纵或不死，胃气终难完复，且更有草类相似，收采不真，误中杀人之毒于顷刻间，而莫之救者矣。历有明验，言之惨人。）
痰饮痞积等证宜灼艾  ***************************
凡胸中有痰有饮，有积有痞，或胀或痛，或酸或嘈，或吐或泻一二证，时止时作，经年不瘥者，急须猛意以图痊愈，毋俟他日别病相加，掣肘莫措，然治之之法，则灼艾先而药石次，盖灼艾之功，远逾草根木皮万万也。（惟阴血亏损者，不可再用艾火伤阴。灼艾后，唯饮食为首务，不可饕餮厚味，致伤胃口。）
素有湿热饮食宜清胜  ***************************
素有湿热之人，饮食之间，最宜清胜，若厚味酽酒，纵肆无节，必多痰火、痈疽、卒中之患，须戒之。（凡虫病、疳病、酒病、疸病初愈时，断不可骤服滋补药，盖此数病，以湿热为源，滋补之药，乃助湿热之尤者，骤尔服之，鲜不致害。）
卧病常存退步心  ***************************
人当卧病，务须常存退步心，心能退步，则天宽地旷，世情俗味，必不致过恋于心，可计日而起矣。不则，今日当归芍药，明日甘草人参，是以江河填漏卮，虽多无益也。先儒有言曰：予卧病时，常于胸前多书死字，每书数过，顿觉此心寂然不动，万念俱灰，四大几非我有，又何病之足虑哉？虽然此唯可与达者言也。（邝子元由翰林补外十余年矣，不得赐还，尝侘傺无聊，遂成心疾，每疾作，辄昏愦如梦，或发谵语，有时不作，无异平日。或曰：真空寺老僧，不用符药，能治心疾。往叩之，老僧曰：贵恙起于烦恼，生于妄想，夫妄想之来，其机有三，或追忆数十年前荣辱恩誉，悲欢离合，及种种间情，此是过去妄想也。或事到眼前，可以顺应，若乃畏首畏尾，三番四复，犹豫不决，此是现在妄想也。或期日后富贵荣华，皆如所愿，或期功成名遂，告老归田，或期子孙登荣，以继书香，与夫不可，必成不可，必得之事，此是未来妄想也。三者妄想，忽然而生，忽然而灭，禅家谓之幻心。能照见其妄，而渐断念头，禅家谓之觉心。故曰：不患念起，唯患觉迟。此心若同太虚，烦恼何处安脚？又曰：贵恙亦源于水火不交，凡溺爱冶容而作色荒，禅家谓之外感之欲，夜深枕上，思得冶容，禅家谓之内生之欲，二者之欲，绸缪染着，皆消耗元精，若能离之，则肾水滋生，可以上交于心。至若思索文字，忘其寝食，禅家谓之理障，经纶职业，不告功勋，禅家谓之事障。二者之障，虽非人欲，亦损性灵，若能遣之，则心火不致上炎，可以下交于肾，故日尘不相缘，根无所偶，返流全一，六欲不行。又曰：苦海无边，回头是岸。子元如其言，乃独处一室，扫空万缘，静坐月余，其病如失。）
病中不可偏信师巫  ***************************
病中但可安分调摄，不可偏信师巫，杀害生命，惟损资造业，更使心志狐疑，溺情鬼窟，而切身珍爱之图，反置勿问，愚熟甚焉。
问疾来者勿得与之相接  ***************************
凡有问疾来者，勿得与之相接，一人相接，必人人相接，多费语言，以耗神气。心所契者，又因契而忘倦，心所憎者，又因憎而生嗔，甚或坐盈一室，声起谈风，纵不耐烦，又不敢直辞以去，嗟嗟，病人力克几何，而堪若此？恐不终朝而病已增剧矣，智者于此，休将性命殉人情。
病加于小愈  ***************************
病加于小愈者，处顺者反多难，病当未愈而求愈，欲不得逞，志不得肆。凡语言动止步，饥饱寒温，以及情性喜怒，无不小心翼翼，自然逆可为顺而愈矣。愈则此心不觉自慰，保护渐疏，恣口吻也，爽寒温也，多语言也，费营虑也，近房室也，任情性而烦恼也，广应酬而不自知劳且伤也，其病岂有不加者乎？因忆孟夫子生于忧患，死于安乐之说，信不可不书绅而铭座右也。
素不服药不为无见  ***************************
有人素不服药者，不为无见，但须知得病，从何来，当从何去，便是药尔。如饥则食，食即药也，不饥则不食，不食即药也。渴则饮，饮即药也，不渴则不饮，不饮即药也。恶风知伤风，避风便是药，恶酒知伤酒，戒酒便是药。逸可治劳，静可治躁。处阴以却暑，就燠以胜寒。衰于精者寡以欲，耗于气者守以默，怯于神者绝以思。无非对病药也，人惟不自知尔。