
急救溯原  ***************************
时行霍乱及痧胀温疫诸病其最关紧急。判死生于顷刻之间者莫如闭痧，而救闭之药非仓猝所可办。故欲制丸散以济世急者，莫如先备开闭之药。但闭症有寒热二种，势同冰炭，倘以热治热，以寒治寒，则是助邪为虐，害必更烈。读近日外间所送痧药丸药诸方，虽皆属有验之陈方，而药味则率多燥烈，施之风餐露宿受寒湿为病者固颇合宜，若施于感暑燥热而成者则大相悖谬。而今年夏暑太酷，加以亢旱不雨，秋燥又甚，其为病也，寒湿当少，燥暑必多。苟寒热不分但以一种燥烈之药混同概治，恐非徒无益而又害之矣。惟是患病之家既不能识寒热之情形，而送药者又不能深谙医药，况博施济众之事又焉能尽人人而问之，诚恐功不补过矣，岂送药之本心哉。鄙人之意不若制寒热通用之药以济世急，惟太乙紫金丹一方，薛一瓢称其比苏合丸而不热，较至宝丹而不凉，兼玉枢丹之解毒，备二方之开闭，洵济生之仙品，立八百功之上药，足可内服。又有飞龙夺命丹一方，王梦隐称其芳香辟秽，化毒祛邪，宣气通营，尤妙在人中白一味驾轻就熟为使，迅扫浊邪下趋浊道，有马到成功之捷，其全体大用有斩关夺隘之功，而具起死回生之力，足可外吹。二方药味不热不寒，寒症热症均可通用，实为两便，急宜修合以济急需，博爱好善之士能选料预制而广传之，其利溥矣。
按：市售痧药者莫若拣选道地药品，依法预制四方丹药以备应急，固可济世又能销售，岂非双方并进有利无害之善举哉。然较之痧气丸功用大相径庭。痧气丸中茅术、雄黄、冰、麝、蟾酥等仅治寒湿受病，而暑热症用之是抱薪救火，往往误事。以上四方寒热皆宜，今特揭出以广其传播云尔。

辨证要诀  ***************************
尝稽寒闭、热闭二症以紫金、飞龙二丹相通应用可无贻害。惟更有虑者闭症与脱症每每相似，苟系脱症而与以闭症之药则又速其死矣。医者临证务要确切辨明形症，然后用之。若遇索药之人尤当问明病原与之，庶不致误。兹列形状于下。
闭症形象：手指麻木，神迷似昏，爪色或板或青，心胸或烦或痞，其剧者，四肢如冰，两手无脉，神情躁乱，口噤难言，面色或紫涨或灰垢而呆，腹中或胀或痛，颠倒不安而闷，或唇口爪甲皆青，手面皆黑，甚则神昏不省。其脱症形象：亦往往大略相同，但脱症汗多，闭症汗少，闭症神识多于迷蒙，脱症神识多于清爽，闭症小便短涩赤黄，脱症小便清长不热，脱症舌苔多于宣润而和，闭症舌苔不拘或黄或白必黏腻浑浊，闭症之脉忽然便无，脱症之脉渐次而绝。以此数款辨之，似可无所逃情。
按：此篇是辨症，绝大之关键，死生之出入也。要在细心体认，庶免贻误之憾。至于闭症与脱症与寻常霍乱有间，又不可不知也。然辨别之诀宜研究于初候自无惑焉。若初起才觉吐泻，但见手脚作麻，胸口满闷，头目昏蒙，面色或灰垢或紫涨，两眼白睛泛红，更问其先觉神气如蒙，浑浑然如处云雾者，便是时行霍乱，盖感受秽浊时气也。如无自觉神气如蒙，若云若雾，面色紫涨，手足心如烙等症，便是寻常霍乱也。

急救闭症方  ***************************
（寒闭、热闭均可通用，此下三方用以救急）
●太乙紫金丹
治霍乱痧胀时气温疫岚障中恶暑湿温疫之邪，弥漫熏蒸，神明昏乱诸症。
山慈菇二两　川文蛤二两　红芽大戟一两五钱　安息香一两五钱　苏合油一两五钱　千金霜一两　血琥珀五钱　上梅片三钱　当门子三钱　白檀香一两五钱　明雄黄飞净，五钱
十一味共研极细末，研匀，浓糯米饮杵丸如绿豆大，外以飞真金为衣。每服钱许，凉开水下。孕妇忌服。
此方药料甚贵，有力者能合全料更妙，否则合半料或合十分之一，均量力而可也。盖此种闭症不多，俟送完，接续再合亦无不可。
●飞龙夺命丹
治感受温暑障疫秽恶阴晦诸邪，霍乱转筋，痧胀绞痛（腹中急痛也），心腹闷塞，烦躁，颠倒不安，手面遍身青黑，四肢冰冷，两手无脉，瞀乱昏狂，神昏危急，及时症逆传，神迷狂谵，机窍闭塞诸症。
朱砂飞，二钱　西牛黄二分　当门子三分　真珠三分　人中白漂煅，八分　明雄黄飞，一分　杜蟾酥一分五厘　蓬砂三分　梅冰四分　明矾五分　灯心炭一钱　火硝一分五厘　牙皂三分　麻黄去节，四分　青黛飞，五分　飞真金三十页
十六味各研极细末，合研匀，瓷瓶紧收，毋令泄气。以少许吹鼻取嚏，重者再用凉开水调服一分。小儿减半，孕妇忌服。
凡遇神昏不省，或虽省而自觉如蒙如雾，浑浑不清，两手忽然无脉，肢冷无汗，小便短涩赤黄，舌苔不拘何色必黏腻浑浊，再兼见上条方下所注症候者，均宜急与此丹。
如遇神气清爽，自汗甚多，小便清长不热，舌苔宣润而和，两手脉逐渐细小，非忽然便无者，便是脱症，切不可再与此丹。切嘱。
●速效丹
治诸痧手足麻木，牙关紧急，目闭不语，胸背有红点，或咽肿心痛，及风餐露宿，寒暑杂感危急之症。
北细辛三钱五分　枯矾一钱五分　贯众二钱　制半夏二钱　白芷一钱　牙皂三钱五分　陈皮二钱　薄荷叶二钱　防风二钱　广木香二钱　朱砂二钱五分　甘草二钱　桔梗二钱
十三味共研细末，瓷瓶紧装毋令泄气，每用三分吹入鼻孔，寒湿内盛而病重者，开水调服一钱。
孕妇有忌服紫金丹、夺命丹者，则以此速效丹代之。
按：此方即道光元年治麻脚瘟之方，载在《瘟疫汇编》。其药计十五味，照此方多降香、藿香、雄黄三味，少广木香一味。今世施送，改名雷击散。如合此方，即将明雄等三味补入亦无不可。
此方价值甚廉功效亦著，施之风餐露宿之人，感秽浊恶气而为痧胀霍乱诸病，气机闭塞者，亦颇合宜。不妨多为修合以补四乡广送也。
●定乱丸（此方用以祛病）
治伏暑霍乱及时行温热疫疠诸般霍乱。起初才觉手脚作麻，胸口满闷，头目昏眩，神气如蒙，若云若雾，随即吐泻交作，便宜服之。
并治感冒秽浊邪气寒热痧胀（痧症、胀症俱有寒热二种）及寒暑杂感伏暑化疫等症。
香薷一钱　泽泻二钱　真广木香四分，磨入　广陈皮一钱　小川连五分　白檀香四分，磨入　紫苏梗八分，磨入　生香附二钱　白茯苓三钱　上朴五分　炒山栀二钱　江西香豉四钱　甜白术一钱五分　白扁豆一钱　生甘草二钱五分　生香附二钱　真广藿香二钱
照方配十剂或五剂，研细末水法为丸。每服三钱，用真广藿香二钱、真陈皮一钱五分煎汤送下。
如舌黄心烦者加益元散三钱、晚蚕砂四五钱同煎；如胸闷气塞者加苦桔梗二钱、枇杷叶（去毛）三钱、蝉蜕二钱同煎；如腹痛者加石菖蒲八分、白蔻仁五分、省头草二钱同煎；腹胀者加水炒川厚朴五分、大腹皮二钱同煎；夹受水毒者加贯众三钱同煎。
以上数方闭症可用，脱症切不可用。而闭症与脱症形象往往相似，不可不慎思而明辨之。

治时行霍乱简便章程  ***************************
痧症有寒热二种，霍乱有风寒、暑湿、温热、疫疠数种，至于吐利腹痛，似霍乱而非真霍乱者则其种类尤多。令人一见吐泻先事惊慌，针刺乱施，痧药乱服，不但无济，恐反误事。故特将是否此症形状开明，遇此病者照单对证，用法开列于后。
才觉吐泻，但见手脚作麻，胸口满闷，头目昏蒙，面色或灰垢或紫涨，两眼白睛泛红，更问其自觉神气如蒙，若云若雾者，便是感受秽浊时气，或成痧症，或成霍乱，急宜内外两治。再解散病人头发细看，如有赤色者即拔去之，再脱其衣细看，胸背如有长毛数茎必尽拔之，此热毒深入营分也。
外用皂角末或通关散或痧药吹鼻取嚏（即红灵丹、塘西丸）。
取嚏不问有无随继以刮。凡肩颈、脊背、胸前、胁肋、两肘弯、两膝弯等处，皆宜用瓷碗口或厚边青铜钱蘸菜油自上向下刮之，以红紫色绽方止。景岳云：凡毒深病急者非刮背不可，以五脏之系咸附于背也（按：五脏六腑皆系于背，刮法诚解毒散邪之捷法，前哲用之屡效）。
刮后继之以刺。今世针法失传，凡须放痧者往往取材于修发匠，多不知穴道在何地方，但孟浪下针以多为贵，实属有损无益。不若用刮法为妙，惟少商、尺泽、曲池、委中四处自家人亦可会。谨开部位于右。
少商（在手大指头内侧去爪甲角如韭叶），尺泽（在两肘弯约文中），曲池（在肘外辅骨屈肘曲骨之中），委中（在两膝弯）。
按：此四穴乃痧疫转危为安之捷径。
刮后凡见有红筋紫梗起，或露出红点，即用银针轻轻刺破，挤出恶血。
于吹鼻后用刮法，一面用天水半碗煎百沸（如无天水，河水亦可），新汲井水半碗和匀，令病人服下，或少刻再服一碗，稍停又连进一碗（此名生熟水）。
服生熟水后看其情形，如病势缓者即用定乱丸一付或连服二三付，用广陈皮、广藿香煎汤送下。一二日内忌食米粥汤，如饥用冬瓜、苡仁煮汤代之（一周时内忌食米粥）。
病势重急者毒邪犯脏，脏气闭塞，经腧不通，死亡顷刻，是为闭症。外用痧药吹鼻内，急服太乙紫金丹或磨玉枢丹灌之（玉枢丹即紫金锭丸，药店有现成者）。孕妇忌服（另以速效丹代之）。其证四肢如冰，两手无脉（忽然便无，非逐渐细小而绝者），神情躁乱，目陷声嘶，唇口爪甲皆青，手面皆黑，甚至神昏不省者，其转筋腹痛，则或兼或否，但验其吐出酸秽，泻下臭恶如火，小便点滴黄赤热短，面色紫，眼睛红，舌苔黄腻或白厚黏浊者，为感受热毒。泻水不臭，小水清白，舌苔灰白潮薄，口中生水，虽渴而不欲多饮者，为感受阴毒。热闭宜用八宝红灵丹、紫雪丹；阴闭宜用霹雳散、蟾酥丸、回阳膏之类。但病家茫昧者多，况仓猝之际恐难辨别，不若用玉枢丹、太乙紫金丹，不问寒热均可无碍。
吐泻太多元气耗散，肢体如冰，冷汗频出，脉微欲脱者，是为脱症。急宜大剂参附理中四逆回阳等法救之，外用回阳膏贴脐中（即时下施送之硫黄散，又名感应灵丹，孕妇忌贴）。
霍乱转筋，吐下已多，脉无气短，大汗欲绝者，置好醋二三斤于病人面前，将铁器烧红，频淬醋内，使闻其气即可转危为安。足冷者另捣生附子二两贴涌泉穴（其穴在两足心）。再按症用药以挽回元气。不论寒热二种，凡元气欲脱者，皆当亟用此法，并治产后昏晕。
心烦，腹中绞痛，吐泻不出者，名干霍乱。用食盐一撮放刀头上，用火炙透，以新汲水、百沸汤各半碗和服，取吐。或用刀头烧盐和热童便服之。
此上诸法专为危急之际，仓皇失措而设，俾人略知定向，免得因惊致乱，因乱致误也。至于病之变化无穷一面，当延医辨症用药，又非徒此所可专恃耳。
以上辨症救急诸方系壬子岁霍乱盛行费养庄先生选订。近年岁气虽与壬子不同，然其邪亦寒热错杂之邪。盖近数年清明以后雷既发声，雪犹叠降，谷雨以后，亢旱月余，芒种以后，大雨兼旬，与纯乎寒湿者亦不同。近年所治多以寒热互用获效，燥烈之药亦非所宜，仍须制寒热通用之药以济斯厄，共登仁寿之宇。晓澜识（其余未尽之旨各方药列入后篇者，系余录验选集，以补费氏所未备，晓澜再志）。
时咸丰辛酉中秋后十日记于崇川雅竹斋中

摘录《霍乱论》守险预防要法  ***************************
食井中每交夏令，宜入白矾、雄黄之整块者，解水毒而辟蛇虺也。水缸内宜浸石菖蒲根、降香。
天时潮蒸，室中宜焚大黄、茵陈之类，亦可以解秽气，或以艾搓为绳点之亦佳。
用川椒为末，时涂鼻孔，则秽气不吸入矣。如觉稍吸秽恶即服玉枢丹数分（即药店之紫金锭），且宜稍忍饥，俾其即时解散，切勿遽食，尤忌补物，恐其助桀为虐，奸细来而得内应也。
无论老少强弱之人，虚实寒热之体，常以枇杷叶煎汤代茗，可杜一切外感时邪，此叶天士先生法也。见《医案存真》。然必慎起居，节饮食，勿谓有叶先生法在，诸可废驰也。
无论贫富，夏月宜供馔者，冬腌乾菜、芦菔、芹、荀、冬瓜、瓠及绿豆、黄豆所造诸物，人人可食，且无流弊。肉食者鄙，焉知此味。呜呼，苟能常咬菜根则百事可做，岂但性灵不为泊没，足以御挥霍撩乱之灾乎。再酒性纯阳，大冷不冰，造酒之屋，木尚渐腐，生物酒浸，皆能渐熟，不但能腐人肠也。然严寒之令略饮可御风寒，卒犯飞尸温服可祛阴气，若纵饮无节未有不致病者。又惟夏月为尤甚，盖疫疠皆是热浊秽毒之气所酿，同气相求感受甚易。且酒之湿热久蓄于内，一旦因邪气入之而为一家，其势必剧，其治较难，其愈不易。纵性耽曲柏甘，醉死而不辞者，夏令必须戒饮，或不屈死于挥霍撩乱之中也。又鳗鳝性热助阳，鳖性寒滋阴，然或有毒者，夏令更有蛇变者，尤勿轻尝；即无毒者，其质味浓厚，腻滞难消，如吸外邪而误食之，皆难救治。市脯尤觉秽浊，咸宜杜绝。
选方十九首。

暑热霍乱主治方  ***************************
●白虎汤（《伤寒论》）　治暑热炽盛而为霍乱者。
石膏一斤　知母六两　甘草炙，二两　粳米六合
水一斗，煮米熟汤成，去滓温服一升，日三服。按：治霍乱粳米须用陈仓者最妙，以苡仁代之既可利湿，且能舒筋，又不犯米饮守中留邪之虞。
●白虎加人参汤（《伤寒论》）　治证如前而元气已虚者。
原方加人参三两
王梦隐谓：白虎汤神于解热妙用无穷，加人参则补气以生津，加桂枝则和营而化疟，加苍术则清湿而治痿。变而为竹叶石膏汤则为热病后之补剂。余因推广其义，凡暑热霍乱之兼表邪者，加香薷、苏叶之类；转筋之热极似寒，非反佐莫能深入者，少加细辛、威灵仙之类；痰湿阻滞者，加厚朴、半夏之类；血虚内热者，加生地丁之类；中虚气弱者，加白术、苡仁之类；病衰而气短精乏者，加大枣、枸杞之类；无不奏效如神也。
●竹叶石膏汤（《伤寒论》）　治中虚暑热霍乱，及霍乱已定而余热未清，虚羸少气者。
竹叶二握　生石膏一斤　半夏半升，洗　人参三两　麦门冬一升　粳米半升　甘草炙，二两
水一斗，先煮六味，取六升，去滓，内粳米，煮米熟汤成，去米，温服一升，日三服。
按：《集验》云：此方加生姜治呕最良。王孟英谓：治霍乱宜用地浆煎更妙。
●桂苓甘露饮（河间）　治暑热夹湿之霍乱。
桂去皮　白术　猪苓各五钱　茯苓去皮　泽泻各一两　寒水石石膏　甘草炙，各二两，一方甘草一两五钱　滑石四两
九味为末，每用三钱，温水或新汲水或生姜汤量证调下，小儿每服一钱。
按：此方一名桂苓白术散。一方不用猪苓，或云去猪苓，加人参，名桂苓白术散。
●六一散（河间）（即益元散，一名天水散）
桂府腻白滑石六两　甘草炙，一两
二味为末，每三钱，温水或新汲水调下，日三服。夹表邪者以葱白五寸，豆豉五十粒，煎汤调下。
按：益元散内有朱砂。
●左金丸
川连六两　吴茱萸取陈而开口者，一两
二味同煮干，为细末，米饮糊丸绿豆大，每三钱，陈木瓜五钱煎汤下。吐酸者，竹茹、生苡仁各三钱煎汤下。
●黄芩定乱汤（梦隐）　治温病转为霍乱，腹不痛而肢冷，脉伏或肢不冷而口渴，苔黄，小水不行，神情烦躁。
黄芩酒炒　焦栀子　香豉炒，各一钱五分　原蚕砂三钱　制半夏　橘红盐水炒，各一钱　蒲公英四钱　川连姜汁炒，六分　鲜竹茹二钱　陈吴萸泡淡，一分
阴阳水二盏煎一盏，候温徐服。转筋者加生苡仁八钱，丝瓜络三钱；溺行者，用木瓜三钱；湿盛者，加连翘、茵陈各三钱。
●蚕矢汤（《霍乱论》）　治霍乱转筋，肢冷腹痛，口渴烦躁，目陷脉伏，时行急证。
晚蚕砂五钱　生苡仁　大豆黄卷各四钱　陈木瓜三钱　川连姜汁炒，二钱　制半夏　黄芩酒炒　通草各一钱　焦栀一钱五分　陈吴萸泡淡，三分
用地浆或阴阳水煎，稍凉徐服。
●解毒活血汤（梦隐）　治温暑痧邪，深入营分，转筋吐下，肢厥汗多，脉伏溺无，口渴腹痛，面黑目陷，势极可危之证。
连翘　丝瓜络　淡紫菜各三钱　石菖蒲一钱　川连吴萸水炒，二钱　地丁　原蚕砂　益母草各五钱　生苡仁八钱　银花四钱
地浆或阴阳水煮生绿豆四两，取清汤煎药，和入生藕汁，或白茅根汁、童便一杯，稍凉徐徐服。
●昌阳泻心汤（梦隐）　治霍乱后，胸前痞塞，汤水碍下，或渴或呃。
石菖蒲　黄芩酒炒　制半夏各一钱　川连姜汁炒，五六分　苏叶三四分　制厚朴八分　鲜竹茹　枇杷叶刷去毛，各二钱　芦根一两
天雨水，急火煎，徐徐温服。小溲秘涩者加紫菀（按：汪谢城谓此方甚妙）、地浆（《千金》）掘黄土地作坎深三尺，以新汲井水沃入搅之，少顷取清者饮三五杯。

寒湿霍乱主治方  ***************************
●四苓散（《温疫论》）　治湿盛霍乱，胸闷溺涩而渴者。
茯苓　猪苓　泽泻　橘皮
水煎服。王梦隐谓：吴氏五苓去桂而治胃中湿热最为有见，且以橘皮易术则无实中之弊，而有利气之功。当变而变，斯为善用古法，欲平霍乱者，宜知所趋向矣。按：此方变化加减可应无穷之用，诚良医之济世苦心也。
●理中汤（《伤寒论》）　治寒霍乱口不渴者。
人参　甘草　白术　干姜各三两
四味捣筛为末，蜜和丸，鸡黄大，以沸汤数合，和一丸研碎，温服之，日三夜二。服中未热，益至三四丸，然不及汤。汤法以味依两数切用，水八升煮中三升，去滓，温服一升，日三服。加减法详载《伤寒论》集中。
●四逆汤（《伤寒论》）　治阴寒霍乱，汗出而四肢拘急，小便复利，脉微欲绝，而无头痛口渴等症。
生附子一枚　干姜一两五钱　甘草炙，二两
水三升，煮取一升二合，去滓，分温再服。强人可用大附子一枚，干姜三两。
●通脉四逆加猪胆汁汤（《伤寒论》）　治阴寒霍乱愈后，四肢拘急，脉微欲绝者。
前方加猪胆汁半合和服。无猪胆以羊胆代之。
按：羊胆代猪胆，若非冬令羊胆更难于猪胆。况羊性热，猪性凉，不能相代。或编集者未及三复而载之。今特订正。
●附子粳米汤（《金匮》）　治中寒霍乱，肢冷腹痛，吐少呕多者。
附子姜汁炮，切　半夏姜汁炒　甘草炙，各三钱　大枣十枚，擘　粳米半升
水五升，煮米熟汤成，去滓，温服一升。
●冷香饮子　治阴寒霍乱，腹痛，脉沉细或弦紧，无汗恶寒，面色如土，四肢厥逆，阳气大虚之症。
甘草　附子　草果仁　橘红各一钱　生姜五片
水煎冷服。
●平胃散（《局方》）　治湿盛于中，霍乱吐浊。
茅术去粗皮米泔浸，五两　紫厚朴去皮，姜汁炒　陈皮去白，各三两二钱　甘草炙，二两
四味为末，每服二钱，水一盏，姜一片，煎七分服。转筋者加木瓜。本方加藿香、半夏名金不换正气散。
●藿香正气散　治湿蕴于中，寒袭其外而为霍乱吐泻者。
厚朴　陈皮　桔梗　白术　半夏各二两　藿香三两　大腹皮一本作苍术或用槟榔亦可　白芷　茯苓　苏叶各三两　甘草一两，炙
十一味为粗末，每三钱姜三片枣一枚煎服（按：《兰台轨范》此方无白术，若易茅术尤佳）。
王梦隐谓：上二方皆治风寒外感，食滞内停，或兼湿邪，或吸秽气，或伤生冷，或不服水土等证，的是良方。若湿暑热证不兼寒湿者，在所切禁。今人谓其统治四时感证，不审病情一概滥用，殊可笑也。用治霍乱，姜枣宜裁。
●痧疫回春散　治寒湿霍乱，吐泻脉沉，肢冷目陷，肌肉渐次消铄等症（俗名鬼偷肉）。
川厚朴姜制，一两　广藿梗　白檀香　制茅术各一两　制半夏一两五钱　新会皮一两　宣木瓜一两　淡吴萸五钱　川椒种八钱　制附片八钱　高良姜八钱　乌梅肉八钱　广木香五钱　台乌片五钱
共研极细末，每服三钱，重者加倍。开水煎调服。原方载于武林项君尔康所刊《同寿录》中，屡试屡验之良方。惟寒湿证尤捷，若夹暑热者切勿沾唇。

霍乱转筋外治法  ***************************
凡霍乱转筋者亟以手蘸盐卤扑之久久自定。如无盐卤即用新汲井水和食盐亦效。又法用灯心一撮搓成团，用真高粱酒燉温，摩擦转筋处亦良方也。
按：治霍乱往往误投燥热者多，未将寒热分别施治。惟近医王孟隐学超前哲，立法选方专为补偏救弊而设。亦因世俗专执桂附一方，统治一切霍乱，缘立病情、治法、医案、药方四种，分门别类，痛切直言以济世人之厄。惜其书不易得，尚无刊本也。盖霍乱一证其来太骤，施治稍迟，辨证稍忽，挽救为难。特其编帙繁多，阅者或难细审，今特择其明晰简要治法，寒热平稳药方，参以临证心得实验方法汇集一编，俾可一览了然，分别施治，庶不致以药误人。若编首所载四方药味和平，寒热兼治，然非仓卒可办，况药料贵重，惟冀仁人君子量力制备，刊明药味证治，广为传播，洵造福无涯矣。
晓澜又识。
