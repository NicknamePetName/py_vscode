
序  ***************************
昔程子有言，一命之士，苟存心于济物，可随地而见功。陆宣公晚年家居，尤留心于医，闻有秘方，必手自钞录。曰：此亦活人之一术也。是知药虽进于医手，方多传自古人，任意增减者固非，徒凭故纸者亦非。盖病有万变，药亦有万变。其为阴阳配合，子母兄弟，根茎花实，草石骨肉之显然者，无论已。而因时制宜之道，有单行者，有相须者，有相使者，有相畏相恶者，有相反相杀者。少不经意，则毫厘之差，千里之谬焉。至病之变也，或一人而前后异治，或一证而彼此殊科。《金匮》之方，传词不传意。《灵枢》之秘，贵通不贵泥。相阴阳，辨虚实，审表里，神而明之，存乎其人，此岂可以揣测得之，以影响求之哉。必也积学以明其理，广识以达其意，参之临证，以穷其变化，而回生之技，思过半矣。世之以术鸣者，往往逞私智，矜臆说，一隅之见，诩为独得之秘。入者主而出者奴，谬种流传，误人非浅，而其实非牟夫利，即骛夫名。其心先不可问，遑论问世。山阴王君馥原，心悯之。不惮积二十余年之力，潜心探讨，成《医方简义》六卷，铢准两较，捐除成见，而尤心折于仲景。夫仲景无他，见理透，持论平，随所学而责之效，无不各得其意以去，方之圣经，论语不虚也。又惜自来女科绝少专家，近虽奉《张氏医通》为金科玉律，然其旧洵美矣，犹恐不善学之，易滋流弊。故于此尤兢兢焉搜遗补阙，详其所略，略其所详，实足发前人所未及。要之大旨，取袁了凡可以养亲，可以立身二语，而归本于毋自欺。是其学必不涉于泛滥，其识必不囿于拘墟，其临证必不轻于尝试。以视世之汹汹于名利者，相去奚止迳庭耶，爰识数语，弁诸简端，异日为不龟手，为洴澼洸，是在用之者。
内阁学士兼礼部侍郎衔季和徐致祥题时光绪九年岁次癸未之仲冬也
自序  ***************************
尝读鲁论而知人而无恒，不可以作巫医，故医之为道，原非易易。医学之有《内经》，犹儒学之有五经也。汉张仲景为医宗之圣，著有《伤寒》拾卷，《金匮要略》二卷。其间杂病方法，约而多验。至晋太医王叔和编次考订，成无己援经注释，仲景之道益加彰著。后之医者，莫不读其书而穷其理也。原家无恒产，惟有恒心。读书未遂，屡试不售。恒切事亲立身之想，而志愿难期。一日，读袁了凡先生《立命篇》，感且悟焉。其以医事亲，以医立身之道，由心术而通乎治术矣。医者死生所寄，性命所关。苟无仁爱之心，不可以为医无明达之才，不可以为医。知其浅而不知其深，知其偏而不知其全，俱未可以为医。爰发《灵素》《内经》，仲景《伤寒论》，《金匮玉函》三者，晦明诵读，风雨摩挲；继则博采方书于王叔和之脉经，汪讱庵之《本草》、李士材之《医宗》，叶天士之指南，张路玉之《伤寒大成》诸书，玩索黾皇，不数年而心领神会矣。惟女科一书，尤难精蕴，何则？其有内伤而未能明悉，有隐疾而不可详言，故于调经胎前产后诸症，更加祥审。其万有不齐之数，尽在一心之妙用。上体天地好生之德，下尽人情物理之常，必审病，立法，拟方，三者兼备，而运以精心，行以恕道，于是心术端而治术昭焉。自古及今，名医代出，方书条治，日益繁矣。游移者鲜据，懵然者罔得，一知半解，贻误良多。爰推以简驭烦之理，集得心应手之方，编为成书，名之曰《医方简义》。简者不烦之谓，义者得时之宜也。原业医数十年，恒以《大学》毋自欺一语寤寐思之。故不辞鄙陋，授之剞劂，以公同志临证一助云。
光绪九年岁次癸未仲冬之初古越山阴馥原王清源书于梅溪小隐山房

卷一  ——————————————————————————————————————————————————————————————————————————————————————————

四诊总论  ***************************
尝思古人治病，原非一致，望色闻声问症切脉，四诊全备，可称神奇。故望而知之者为上医，闻问而知之者为中医，切而知之者为下医。何也？因望之辨色，闻之辨声，问之辨症，切之以辨阴阳虚实。如独赖切脉，乌足以治病哉？况切脉一道，无确切之理，惟审病之缓急轻重而已，必合望闻问三者参酌而得。况人有长短肥瘦不同，体有虚实寒热不同，如切其脉数，知为有热，病者并无热，切之脉迟，知为内寒，病者并无寒，岂执迟脉而竟为寒，执数脉而遽云热乎？无是理也。昔贤庐陵谢缙翁，河东王世相，金陵戴起宗，东阳柳贯诸人，皆谓脉最难精。虽辨论一时，未尝断定何者为的。惟李时珍曰：两手六部，皆脉之经脉也。特取此以候五脏六腑之气耳，非五脏六腑所居之处也。凡诊脉以肺心脾肝肾各候一动，其按脉之第一动属肺气，二动属心，三动属脾，四动肝，五动肾也。又以一动至十动属肺，五脏之气，以五十动一转。凡五十动中无止息，五脏皆和，内有一止，可按数论病，指出何藏之病矣。故脉之一道，焉可诬也。以肺经一脉，候五藏之气明矣。吴草庐曰：医者于寸关尺辄名之曰此心脉，此肝脉，此肺脉，此脾脉，此肾脉，非也。五藏六腑凡十二经，两手寸关尺者，手太阴脉经之一脉也。分其部位以候他藏之气耳。脉行始于肺终于肝，而复会于肺。肺为气所出之门户，故名曰气口，而为脉之大会，以占一身焉。由此观之，当宗李时珍、吴草庐二贤之说为确。其余如齐褚澄曰：男子阳顺，自下生上，故右尺为受命之根。万物从土而出，故右关为脾，生右寸肺，肺生左尺肾，肾生左关肝，肝生左寸心。女子阴逆，自上生下，故左寸为受命之根，万物从土而出，故左关为脾，生左尺肺，肺生右寸肾，肾生右关肝，肝生右尺心。又华谷储泳曰：脉诀，女人尺脉盛弱与男子相反，反为背看，夫男女形体绝异，阴阳殊途，男生而覆，女生而仰，男则左旋，女则右转，男主施，女主受，男子至命在肾，女子至命在乳，形气既异，脉行于形气之间，岂略不稍异耶。然褚储二家之说似也，未可遽以为是矣。凡分配藏腑体位，以叔和氏为是，吾所愿，则学王氏叔和也。而望闻问三者参乎其中，非临诊之权衡欤。
望色篇  ***************************
古有《明堂图》，内部十四，外部十一，未易考辨。惟有额属心，鼻属脾，左颊属肝，右颊属肺，颐属肾之法，简而易辨。察五色以明五藏之病，肝色青，肺色白，脾色黄，心色赤，肾色黑。更察五行以辨五藏之生克，肝属木，肺属金，脾属土，心属火，肾属水。凡水生木，木生火，火生土，土生金，金又生水，是为相生。凡水克火，火克金，金克木，木克土，土克水，是为相克。所谓有诸内必形诸外也。如面色光华清洁有神采之象，即知无病之人。黯淡者病自内生，紫浊者病由外受。郁多憔悴，病久黄瘦。山根明亮，病有欲愈之兆，环口黧黑，病邪欲绝之徵。经云：赤欲如帛裹朱，不欲如赭。白欲如鹅羽，不欲如盐。青欲如苍璧之泽，不欲如蓝。黄欲如缟裹黄，不欲如地苍。青如翠羽者生，赤如鸡冠者生，黄如蟹腹者生，白如豕膏者生，黑如鸟羽者生。《灵枢》曰：五色各见其部，察其浮沉以知浅深，察其泽夭以观成败，察其散搏以知远近。视色上下，以知病处。积神于心，以知往今。更察面部上下左右中央，以辨五藏之生克，如额上黑色，知水来克火。额上青色，知母来抑子。额上白色，知金来反乘。额上黄色，知子来扶母，余部仿此。额上红光，心之正色也。知其无病而且有益。左颊青翠，右颊白润，鼻准黄亮，颐下淡黑，五色各当其部，皆为无病之征。还当察一身之形色，以知藏气之凶绝，如尸臭者肉绝，舌卷囊缩者肝绝，口开者心绝，亦曰脾绝，肌肿唇反者胃绝，发直齿枯者骨绝，遗尿者肾绝，毛焦欲折者肺绝，手撒者脾绝，眼合者肝绝，目瞑者阴绝，直视者阴脱，目眶陷，目系倾，俱称阳脱，病后喘泻者脾肺将绝，目正员痉者阴阳离脱，目赤者肝阳上逆，面赤如醉，阳气上越，面色青黑，肝肾将绝，眼合汗出，此谓肝绝，死在八日，手掷爪青，筋绝之徵，死亦八日，眉息回视，心气已绝，死在旦夕，口冷足肿，泻利无已，此云脾绝，五日乃已，眉倾胆绝，八日则脱，泻利无度大肠绝，发直汗出小肠绝，欲知其期，死必六日，身重不能转侧，胃气已绝，死以五日，口张气出不反，肺已欲绝，三日乃死，齿枯，面垢，腰欲折，目黄黑，此属肾绝，四日而死。视法已具，更当视其舌色。夫舌乃心之苗，病象莫不见于此也。如舌上红淡有津，寒邪在表也。舌白而滑，邪在半表里也。舌黑有津，邪在下焦。在上者宜表，在半表里者宜和少阳，在下焦者宜下。微黄者热邪在上，黄燥者热在阳明，燥黑者热极伤阴，有津阴虚，无津阳竭。有津者补以六味地黄汤。无津者泄以犀角地黄汤，又蓝为白之变，属寒。紫为红之变，属热。舌赤而战动者，火风之候也。舌白而战掉者，风痉之病也。舌边缺陷者，风木侮土也。舌卷难言者，风盛筋急也。舌硬不软者，肾水亏极也。舌纵不收者，心血大虚也。舌卷者不治，舌短者难医。舌出数寸者，心火内炽也。舌上生疮者，心受热毒也。望色之大略已备，更考《伤寒舌鉴》，法自密而无遗漏矣。
闻声篇  ***************************
《难经》云：闻其五音，以知其病。五藏发声以合五音，谓肝主呼，应乎角。心主笑，应乎徵。脾主歌，应乎宫。肺主哭，应乎商。肾主呻，应乎羽。原其发声之本在于肾，宣窍于肺。凡病者呻吟低语，知其肾气受伤，必有沉痛之疴。声音焦响，定是心经主病。悲声不绝，因知脾中之病。言如哭声，系在肺经之疾。至若自言笑者，心经主之。自震怒者，肝经主之。自哀哭者，肺经主之。自忧愁者，脾经主之。言謇者，定必风痰阻窍。言躁者，知其肝阳内扰。言语不相接续者，气不足也。欲言面反中止者，有隐忧也。不作声者，非哑即诈也。其多言者，非狂即躁也。出言壮厉者，外邪病也。欲言眉皱者，必头痛也。摇头言者，心腹痛也。仰头言者，腰间痛也。言必扪心者，脘痛也。叫而似怒者，痛甚也。欲言而扬手掷足者，血瘀下焦也。欲言面张口失音者，阴火上焰也。声清且长，非寿必贵。声重而浊，非贫则夭。此闻声之大略，存之以备参考焉。
问症篇  ***************************
昔喻嘉言治病，先问后诊，合望闻切三法，而洞悉病情。凡见病者，须问年纪之大小，疾病之新久，人之劳逸，胃之强弱。然后问起居饮食如何，问其发热否，肢节疼痛否，头目晕眩否，大小便通秘否，嗜茶酒否，口渴喜冷喜热否，脘中与腹及小腹痛否。如问而不答，知其耳聋，或懒于应对，否则诈病，或者病久，中气困顿所致。问而虽答，言语甚低，皆中虚不足之证。或问非所答，语言错杂，昏愦不清，定是痰阻中焦，清窍被蒙，非外感之邪热内闭，即内伤之神不守舍也。又当问其病起几日，素有宿病否，如春间得病，至夏不愈，先询其初病风与寒否，若初病风症，至夏不愈，更受暑热，宜先清暑热，继治风病，亦急则治标之理。《内经》云：治病必审其下，下者得病之由也。还当问及前经医治否，如曾经服过表剂补剂，其中恐有误表误补之弊，切勿执己见以妄相攻讦，须再三筹度，用缠绵悱恻之思，自获审慎周详之益耳。如此问法，亦忠厚之道，成活人之法也。至于妇科，更添一层问法，须问年纪大小，月信如何。如受邪时经水适至，此谓热入血室，与平常治法迥别。如妊娠而病外邪，必安胎为主，治邪为佐，恐邪伤胎元故也。如受邪者并无胎孕，并无经水挟杂，不必顾着血分，恐有引邪入血分之误。慎之！余于此尤加谨焉。
切脉篇  ***************************
（此系彭钟龄《脉法金针》）
脉有要诀，胃神根三字而已。人与天地相参，脉必应乎四时，而四时之中，均以胃气为本，如春弦、夏洪、秋毛、冬石，而其中必兼有和缓悠扬之意，乃谓胃气，谓之平人。若弦多胃少曰肝病。洪多胃少曰心病。毛多胃少曰肺病。石多胃少曰肾病。如但见弦洪毛石而胃气全无者，则危矣。夫天有四时，而弦洪毛石四脉应之。四时之中，土旺各十八日，而缓脉应之，共成五脉，五藏分主之。如肝应春，其脉弦。心应夏，其脉洪。肺应秋，其脉毛。肾应冬，其脉石。脾应长夏，其脉缓也。然而心肝脾肺肾虽各应一脉，而和缓之象必寓乎其中，乃为平脉，否则即为病脉。若但见弦洪毛石而胃气全无者，即谓真象脉见矣。凡诊脉之要，有胃气曰生，胃气少曰病，胃气尽曰不治，乃一定之诊法，自古良工莫能易也。夫胃气全亏，则大可危。胃气稍乖，犹为可治。即当于中候求其神气。中候者，浮中沉之中也。如六数七疾，热也。中候有力，则有神矣。三迟一败，寒也。中候有力，则有神矣。脉中有神，则清之而热即退，温之而寒即除。若寒热偏胜。中候不复有神，清温之剂，将何所恃哉。虽然，神气不足，犹当察其根气。根气者，沉候应指是也。三部九候以沉分为根，而两尺又为根中之根也。《脉诀》云：十关虽无，尺犹未绝，如此之流，何忧殒灭。历试之，洵非虚语。夫人之有脉，如树之有根，枝叶虽枯，根蒂未坏，则生意不息。是以诊脉法必求其根以为断，而总其要领，实不出胃神根三者而已。如或胃神根三者，稍有差忒，则病脉斯见。其偏于阳，则浮芤滑实洪数长大紧革弦牢动疾促以应之。其偏于阴，则沉迟虚细微涩短小濡伏弱缓结代散以应之。若但见缓脉，必一息四至，号曰和平，不得断为病脉耳。其余二十九脉皆为病脉，必细察其形象，而知其所主病。其曰浮，不沉也，主病在表。沉，不浮也，主病在里。迟，一息三至也。为寒。数，一息六至也。为热。滑，往来流利也。为痰为饮。涩，往来涩滞也。为血少气钝。虚，不实也。为劳倦内伤。实，不虚也。为外感邪实。洪，大而有力也。为积热。大，虚而无力也。为体弱。微，细而隐也。小，细而显也。俱为气少。弦，端直之象也。为水饮。长，过乎本位也。短，不及本位也。长为气旺，短为气怯。紧，如引绳转索也。为寒为痛。弱，微细之甚也。为虚为亏。濡，沉而细也。为真火不足。动，厥然动摇也。为气血不续。伏，脉不出也。为寒气凝结，或因痛极而致，或由跌仆使然。促，数而时一止也。为热极。结，缓而时一止也。为寒盛。芤，边有中空也。为失血。代，动而中止，有至数也。亦因血气不续，或由跌打闷乱，以及妊娠三月之兆。革，浮而坚急也。为精血衰少。牢，沉而坚硬也。为胃气不足。疾，一息七至也。为热极。散，涣而不聚也。为气散。惟缓者和之至也。为无病。但尺中见缓为解㑊，主发痿痹之疾也。凡所主病，大都如是，如有数脉互见，则合而断之，以知其病。至于脉有真假，有隐伏，有反关，有怪脉，均宜一一推求，不可混淆。何谓真假，如热病脉涩细，寒症反鼓指之类。何谓隐伏，如中寒腹痛，脉不出，或外感风寒将有正汗，脉亦不出。《脉经》有一手无脉曰单伏，两手无脉曰双伏。何谓反关，正取无脉，反在关骨之上，或见于左，或见于右，诊法不造次。何谓怪脉，两手之脉，如出两人，或乍大乍小，乍数乍迟，此谓祟症。又有老幼之脉不同，土地方宜不同，人之长短肥瘦不同，诊法随时而斟酌。然而脉症相应者常也，其不相应者变也。知其常而通其变，诊家之要，庶不相远矣。盖其要领总不出胃神根三字而已，三字无亏，则为平人。若一字乖违，则病见矣。若一字全失，则危殆矣。必须胃神根三字俱得，乃为指下祯祥之兆。此乃诊家之大法，偶为笔之于书，以备参考。
十二经考正  ***************************
内左寸，手少阴心。外左寸，手太阳小肠。内左关，足厥阴肝经。外左关，足少阳胆经。内左尺，足少阴肾。外左尺，足太阳膀胱。内右寸手，太阴肺。外右寸，手阳明大肠。
内右关，足太阴脾。外右关，足阳明胃经。内右尺，足少阴肾命门相火。外右尺，手少阳三焦。
分配脏腑辨正  ***************************
王叔和分配脏腑法
左寸（内心，外小肠。）左关（内肝，外胆。）左尺（内肾，外膀胱。）右寸（内肺，外大肠。）右关（内脾，外胃。）右尺（内肾命门，外三焦。）
张景岳分配脏腑法
左寸（内心，外膻中。）左关（内肝，外胆。）左尺（内肾，外膀胱大肠。）右寸（内肺，外胸中。）右关（内脾，外胃。）右尺（内肾，外小肠。）
李频湖分配脏腑法
左寸（内心，外膻中。）左关（内肝，外胆。）左尺（内肾，外膀胱小肠。）右寸（内肺，外胸中。）右关（内脾，外胃。）右尺（内肾，外大肠。）
《内经》分配脏腑法
左寸（内心，外膻中。）左关（内肝，外膈。）左尺（内肾，外腹中。）右寸（内肺，胸中以侯外。）右关（内脾，外胃。）右尺（内肾，外腹中。）
以上王氏、张氏、李氏，以及《内经》分配藏腑图式，各有辨论，余以王氏为是，备录参考，以广其义。
九宫八风图式  ***************************
巽　离　坤
震　中　兑
艮　坎　乾
凡冬至之日，太一星居坎叶蛰宫，四十六日，交立春，居艮天留宫，四十六日，交春分，居震苍门宫，四十六日，交立夏，居巽阴洛宫，四十五日，交夏至，居离天宫，四十六日，交立秋，居坤玄委宫，四十六日，交秋分，居兑仓果宫，四十六日，交立冬，居乾新洛宫，四十五日，又交坎宫。每年三百有六十六日一转。凡坎离坤震艮兑之六宫，太一星各居四十六日，惟乾为天门，巽为地户，各居四十五日，每岁由坎向艮而行。
凡太一居何宫，风向后面来为实风。向面前来为虚风。如太一在坎，虽大刚风为实风，不能害人，惟风自南方来，即为虚风，即能伤人。余仿此。正南风名大弱风，（内应心，外应络脉。）正北风名大刚风，（应乎内肾，外应筋骨背肩膂。）正西风名刚风，（内肺，外皮肤。）正东风名婴儿风，（内肝，外筋。）西北风为折风，（内外小肠）东北风为凶风，（内大肠，外腋胁骨下支节。）东南风为弱风，（内胃，外肌肉。）西南风为谋风，（内脾，外肌。）
又如月建在子，风从子方来为实风，从午方来为虚风，余仿此。
又太一星，冬至日居坎叶蛰宫，第二日居艮天留宫，三日在震，四日在巽，五日在离，六日在坤，七日在兑，八日在乾，九日复坎宫。逐日排至三百六十六日一转，亦是风从坐宫来为实风，向面前来为虚风，宜玩味焉。
司天在泉手图  ***************************
又三盛者乘年之盛，（十二月大为年盛）逢月之满，（月大为月满）得时之和（当温而温为时之和）三虚者乘年之衰（十二月小为年衰）遇月之空，（月建小为月空）失时之和，（如不当寒而寒为失和）
（假如子午之年，少阴司天，阳明在泉。是二阴与二阳合德，天数二，地数二也。如丑未之年，太阴司天，太阳在泉，是三阴与三阳合德，天数三，地数三也。）
（如寅申之年，少阳司天，厥阴在泉，是一阴与一阳合德，天数一，地数一也。余例此。司天诀曰：子年少阴丑太阴，寅居少阳卯阳明，辰在太阳巳厥阴，午年仍在少阴抡，未太阴兮少阳申，酉是阳明次第分，戌属太阳亥厥阴，逐一排来系顺行。）
注曰：子午之年，少阴司天，热淫所胜，平以咸寒，佐以苦甘，以酸收之。寒反胜之，治以甘温，佐以苦酸辛。丑未之年，太阴司天，湿淫所胜，平以苦热，佐以酸辛，以苦燥之。以淡泄之。湿甚而热，治以苦温，佐以甘辛。寅申之年，少阳司天，火淫所胜，平以酸冷，佐以苦甘，以酸收之，以苦发之，以酸复之。卯酉之年，阳明司天，燥淫所胜，平以苦温，佐以酸辛，以苦下之。热反胜之，治以辛寒，佐以苦甘。辰戌之年，太阳司天，寒淫所胜，平以辛热，佐以苦甘，以咸泄之。热反胜之，治以寒冷，佐以苦辛。巳亥之年，厥阴司天，风淫所胜平以辛凉，佐以苦甘，以甘缓之，以酸泄之。清反胜之，治以酸温，佐以苦甘。子午之年，阳明在泉，燥淫于内，治以甘辛，以苦下之。热反胜之，治以辛寒，佐以苦甘。丑未之年，太阳在泉，寒淫于内，治以甘热，佐以苦辛，以咸泄之，以辛润之。热反胜之，治以咸冷。寅申之年，厥阴在泉，风淫于内，治以辛凉，佐以苦甘，以辛散之。清反胜之，治以酸温，佐以苦甘，以辛平之。卯酉之年，少阴在泉，热淫于内，治以咸寒，佐以苦甘，以酸收之。寒反胜之，治以甘温，佐以苦酸辛。辰戌之年，太阴在泉，湿淫于内，治以苦热，佐以酸辛，以苦燥之，以淡泄之。湿甚而热，平以苦温，佐以甘辛。巳亥之年，少阳在泉，火淫于内，治以酸冷，佐以苦甘，以酸收之，以苦发之，以酸复之。
又十二经气旺时歌  ***************************
肺寅大卯胃辰宫，脾巳心午小未中，申胱酉肾心包戌，亥焦子胆丑肝通。（大，大肠也。小，小肠也。）
掌中针刺图  ***************************
（中冲穴属心包，在中指内端，离甲一分。商阳穴属大肠，在食指内侧，离甲角一分。关冲穴属三焦，在无名指外侧，去甲角一分。）
（少商穴属肺，在大指内侧，去甲角一分。少冲穴属小肠，在小指内侧，去甲角一分。神门属心经，不可刺也。太渊属肺，乃可刺之。凡遇中恶，中风，中暑，中气，中寒，中毒等症，诸穴并刺，以泄其毒邪。惟神门穴不宜刺也。）
南北政考  ***************************
二阴南政考
甲己之年曰南政，以司天为主。如甲子甲午年，少阴司天，则两寸不应，知己亥己巳年，厥阴司天，则右寸不应。如己丑己未年，太阴司天，则左寸不应。如三阴在泉，其少阴在泉，两尺不应。厥阴在泉，左尺不应。太阴在泉，右尺不应也。
三阴北政考
乙丙丁壬癸辛戌庚之年曰北政，以在泉为主。如乙卯乙酉年，少阴在泉，两寸不应。如丙寅丙申年，厥阴在泉，右寸不应。如戊辰戊戌年，太阴在泉，左寸不应。
（如北政三阴司天，少阴主两尺不应。厥阴主左尺不应。太阴主右尺不应也。三阴明而三阳在其中矣。）
太一者，贵人之名也，司天与运气同形，又合地支所属同形，即太乙天符也。曰中者，言得病之日遇太乙天符也。如乙酉之日，乙化为金，阳明燥金司天，司天与运气相符，又有酉支属金，与司天运气同属金形，为太一天符也。经云：中贵人者，其病暴而死。余仿此。
中天符曰中执法。司天与运气同符曰天符。如戊寅之日，戊化为火，少阳相火司天，司天之火与化气之火同符曰天符。经云：中执法者，其病速而危。余仿此。
中岁会曰中行令。又曰中岁直。运气所属与地支所属同类，谓之岁会。如乙酉日，乙化为金，地支酉金与化气同为金属，谓之岁会。经云：中岁会者，其病徐而持。余仿此。
以上三条，可决病之轻重缓急，宜照逐日干支排算，其化气司天之法，与排年分气运同法。
司天在泉客气图  ***************************
太阴　少阳　少阴　阳明　厥阴　太阳
厥阴为一阴，少阴为二阴，太阴为三阴。少阳为一阳，阳明为二阳，太阳为三阳。
假如子午之年，少阴司天，阳明在泉。以在泉为主气，二阳生三阳，三阳为地之客气。三阳生一阴，一阴为天之客气。余仿此。
六气图注  ***************************
（六气注云：初之气自大寒至春分，二之气自春分至小满，三之气自小满至大暑，四之气自大暑至秋分，五之气自秋分至小雪，六之气自小雪至大寒。一年计三百六十六日，终而复始，气候如此。）
《内经·六气论》云：君火之右，（君火者，少阴也。）退行一步，相火治之。（相火者，少阳也。退行一步，退太阴一步，而先行少阳也。故少阳趱在太阴之位，太阴在少阳之次也。）复行一步，土气治之。（土气者，太阴也。由少阳而复行太阴也。）复行一步，金气治之。（金气者，指阳明燥金也。）复行一步，水气治之。（水气者，太阳寒水之气也。）复行一步，木气治之。（木气者，厥阴风木之气也。）六气循环，终而复始。
五运引药法  ***************************
甲己合而化土，乙庚合而化金，丙辛合而化水，丁壬合而化木，戊癸合而化火。
土运之岁（引以人中黄）金运之岁（引以知母、桔梗。）水运之岁（引以桂枝、木通。）木运之岁（引以栀子、黄芩。）火运之岁（引以黄连）

卷二  ——————————————————————————————————————————————————————————————————————————————————————————

中风  ***************************
中风之证，古人皆谓外来有余之邪。及刘河间出，以中风瘫痪者，非肝木之风实，亦非外中之风邪，良由将息失宜，心火暴甚，肾水大亏，不能制火，则阴不内守，阳气上浮，热炽怫郁，心神昏冒，筋骨不用，而卒倒无知。因平时之情内伤，五志过动，致患中风之症。俗云风者，舍本而言末也。东垣云：中风非风，乃本气病也。凡人年逾四旬，气血衰微之际，或因忧怒伤气，思虑伤脾，多有是症。壮盛时所不病也。或肥人则有之，亦形盛气虚所致也。然贼风乘虚而中者，有三病。中府者，病在表，多着四肢，故肢节废。中藏者，病在里，多滞九窍，故性命危。中血脉者，病在半表里，多在胃土，故口眼僻。丹溪论曰：诸书谓外中风邪，惟河间作将息失宜，水不济火，极是。若真中风邪，东垣中府、中藏、中血脉之说甚妥。然有地气之不同，西北气寒，真中者多。东南气温，类中者多。何谓真中？寒伤营血，血愈虚，风愈盛也。何谓类中？湿土生痰，痰生热，热生风耳。更有血虚气虚之辨，血虚则左手足不仁。气虚则右手足不仁。气血俱虚，则左右手足俱不仁。此三子之论，异于古人如此。又自王安道出，推刘、李非风之论，丹溪湿痰之解，三子皆类中。以古论为真中，各有见解。然皆曰中风非风，而不离风字之名。盖风为百病之长，亦可偕六淫为进退，挟寒即为风寒，挟暑即为暑风，挟湿即为风湿，挟燥即为风燥，挟火即为风火是也。其次因外风以动内风，因内风以召外风，即三家中风非风之意尔。故治风之法，必由血气之偏胜求之。如气虚者，以补气为主，祛风为佐，气足风自散矣。血虚者，以养血为主，疏风为佐，血足风自熄矣。气血俱虚者，以气血兼调。佐以疏风之剂，血气俱足，风必自灭矣。如真中之风，当察其中府、中藏、中血脉之由，加以豁痰宣窍，祛风逐秽等法。如类中之风，亦宜察其寒暑温凉燥火湿痰之别。不得名为类中，而概以风药投之也。如虚中者，必有暴脱暴绝之类，不暇待药之势，视其身冷脉伏，呼吸不相接续者，可急用独参汤与服之。俟其神气稍苏，庶可救药。不然一脱不回，虽有善者，亦无如之何矣。然必先救其急，后治其本，乃可救暴急之病也。虚中必挟外邪，须察邪之轻重而治。正虚邪轻者，扶正为主，逐邪为佐。如邪重而正不甚虚者，祛邪为主，扶正为佐。虽未能活人多多，则临诊时不致乱我方寸。学者宜深辨之。
星附六君子汤
治肥人气虚挟痰，右手足麻木，神迷欲厥之症。
党参（三钱）　白术（二钱）　茯苓（三钱）　炙甘草（五分）　陈胆星（八分）　竹节白附子（酒炒，八分）　姜半夏（一钱五分）　橘红（八分）
加姜三片。不渴。加广木香（五分）治卒中痰迷尤佳。
二陈汤
治气盛痰多，中焦痞满。
姜制半夏（一钱五分）　陈皮（一钱）　茯苓（三钱）　甘草（蜜炙，一钱）加竹茹（一团）　枳实（一钱）　名温胆汤，治同。
小续命汤
治太阳中风，刚柔二痉，口眼僻。脉浮紧者宜之。并治六经中风等症。
桂枝（一钱）　麻黄（去根节，八分）　防风（一钱五分）　党参（三钱）　白芍（酒炒，一钱）　杏仁（去皮尖，炒，八分）　附子（泡，四分）　川芎（酒洗，八分）　黄芩（酒炒，八分）　防己（八分）　蜜炙甘草（八分）
加姜枣煎。
大秦艽汤
治血虚中风，脉浮而洪，唇燥头疼，口渴身痛之症。
秦艽（三钱）　羌活（一钱）　独活（一钱）　防风（一钱）　川芎（一钱）　白芷（一钱）　酒炒黄芩（一钱）　生地（一钱，酒洗）　熟地（酒洗，一钱）　细辛（五分）　石膏（三钱）　当归（一钱，酒洗）　白术（土炒，一钱）　白芍（酒炒，一钱）　茯苓（一钱）　甘草（炙，一钱）
水煎。
通关散
治卒中风邪，不省人事，昏迷欲绝，牙关紧闭，汤水不下等症。
细辛（洗去土）　猪牙皂（去子，各一钱）
共为细末，吹入鼻孔，得嚏可治，无嚏不治。一方加生半夏一钱，共末吹之。
乌梅擦牙方
治中风口噤不开。
乌梅四枚，焙干为末，擦于牙龈，涎出即开。
转舌膏
治中风瘛疭，舌强不语。
连翘（一钱）　山栀　薄荷　淡竹叶　黄芩　桔梗（各五分）　甘草　石菖蒲　远志肉（各四分）
共末，以蜜炼丸，如弹子大，辰砂为衣。每服一丸，薄荷汤化服。凡风胜者，气血必虚，气血虚，其津液多耗，痰在膈间，阻其灵机，不得转舌。故此膏系开膈通窍，消痰清火之品，舌可转津液生矣。
天麻丸
治风由湿热而生，热胜则痛，湿胜则重，此系养血清热，渗湿治风之法。（一方加独活六两）
煨天麻　怀牛膝（酒焙）　川萆薢　元参（各六两）　杜仲（酒炒，七两）　附子（泡一两）　羌活（十两）　当归（十两）　生地黄（十六两）
为末，炼蜜为丸，如梧子大，每服五十丸，温酒送下。
豨莶丸
治风寒湿合而成痹，足不能行者。
用豨莶草一味，五月五日，或六月六日采叶，九蒸九晒，用酒蜜蒸晒，晒干为末蜜丸，如桐子大。空腹温酒送下百丸。
二丹丸
治中风神志不安，怔忡健忘。
丹参　天冬　熟地黄（各一两五钱）　甘草（一两）　麦冬（去心）　茯苓（各一两）　远志（去心）　石菖蒲（各五钱）
共末，炼蜜为丸，桐子大。每服五十丸，朱砂为衣，开水送下。
地黄饮子（河间）
治四肢缓纵不收，语言不出，四肢不收曰风痱，口不能言曰风喑，系水不生木，风火皆胜，此方引火归水，水生木而风熄也。
熟地（八钱）　山萸肉（一钱）　石斛（三钱）　麦冬（去心，二钱）　北五味（四分）　石菖蒲（四分）　远志肉（六分）　茯神（五钱）　淡苁蓉（四钱）　肉桂（七分）　泡淡附子（二钱）　巴戟肉（二钱）　薄荷（一钱）
加姜三片，枣五枚。
独活汤（丹溪）
治瘛疭昏愦，血虚风盛，心神不宁。
独活　羌活　防风　川芎（各一钱）　当归（三钱）　人参　姜半夏（各一钱）　细辛　石菖蒲（各五分）　茯苓（三钱）　远志肉　白薇（各八分）　甘草（三分）
加姜三片，枣三枚煎服。
顺风匀气散
治僻偏枯，口舌难言之症。
白术（二钱）　乌药（一钱）　煨天麻（一钱）　白芷　人参　苏叶　木瓜　青皮（炒各一钱）　炙甘草（四分）　沉香（研末，五分）
加姜三片煎。
资寿解语汤
治中风，脾肾两虚，木旺风盛，牙关紧急，舌强难言，半身不遂等症。
羌活（一钱五分）　泡淡附子　防风　煨天麻（各一钱）　羚羊角（镑，一钱）　枣仁（一钱）　肉桂（五分研冲）　炙甘草（五分）　加竹沥（五钱，冲入）　姜汁（二匙冲）
水煎。
补偏愈风汤（自制）
治气血虚弱，内风沸腾，不拘左偏右偏，两手足俱废之症，总以气血兼补立法，气能生血，血活风自灭矣。
人参（三钱）　熟地黄（六钱）　茯苓（三钱）　生黄芪（六钱）　炙黄芪（三钱）　白术（二钱）　赤芍药（一钱）　当归（三钱）　杜仲（酒炒三钱）　怀牛膝（三钱）　羌活　独活（各一钱半）　桂枝（八分）
加桑寄生（八钱），煎汤代水煎服。
九味羌活汤
治中风初起挟寒，寒热往来欲痉者。
羌活　防风　苍术（各一钱）　细辛　白芷（各五分）　川芎　黄芩（酒炒，各一钱半）　生地黄（四钱）　生甘草（八分）
加姜三片，枣两枚，葱白三茎，水三杯煎。
人参败毒散
治中风挟暑，有汗恶风。
人参（一钱五分）　茯苓（三钱）　生甘草（八分）　枳壳　桔梗　柴胡　前胡　羌活　独活　川芎　薄荷（各一钱）
加姜三片。
羌活胜湿汤
治中风挟湿化肿，或风湿搔痒之症。
羌活　独活（各一钱）　川芎　甘草　防风（各八分）　蔓荆子（一钱）　藁本（五分）
水煎。
滋燥养荣汤
治风燥症，唇焦无汗干枯之症。
熟地（八钱）　生地　秦艽（各三钱）　黄芩（酒炒）　白芍（各一钱）　当归（三钱）　防风　甘草（各五分）
加竹叶十片。
泻黄散
治风挟火，口疮胃热肌热之症。
生甘草（一钱）　防风（一钱）　栀子（三钱）　石膏（二钱）　藿香（二钱）
加竹叶十片，青果二枚，或加银花（三钱）　生地（三钱）
疠风  ***************************
疠风者，即八方之贼风也。山岚毒雾之气，万物皆受其害，不能长养万物。人在气交之中，感之即病。其酷烈猛悍之性，可不畏而避之乎，故君子避风如矢石也。凡既受其害者，须辨其在上在下之异。在上者，毛发干枯，肌肤粗糙，或痛痒异常，甚至溃烂肉败等形，以醉仙散，取臭涎恶血使从齿缝中出。在下者，必肾囊麻痒，腿酸足麻，腰胯痛痒等情，以通天再造散，取恶物虫毒，使从谷道中出。治法虽分上下，总不离乎阳明一经。治此病者，必当明其邪在阳明一经，庶无错误矣，看其疙瘩块癗，先见于上者，即为在上也。先起于下者，即为在下也。在上者，气分受之。在下者，血分受之。上下皆起疙瘩，是上下皆受邪风，血气俱伤，为最重也。若非医者神妙，病者确信，鲜能治矣。苟从上从下，由渐而起者，尚可治也。惜乎人遇病势略缓，不肯坚守而治，即幸而治愈，更未能绝欲绝味，未免复发。复发则不能援救矣。
广按大风症者，所因不一，或因色欲当风，或因醉卧湿地，或乘风脱衣，或汗出入水，或空腹山行，或汗衣曝晒，乘热而穿，或感山岚瘴气，或冒寒遇雨，或内伤形体，不知避忌风邪，致邪毒入于肌腠分肉之间，由外而内，渐及藏府筋骨。当时罔觉，失于祛散，日久致营卫不行，内外熏蒸。内则生虫，外则生疮，古人所以谓大风苛疾也。其毒一发，则有三因五死之辨。三因者，曰风毒，曰湿毒，曰传染也。五死者，一曰皮死，麻木不仁。二曰脉死，血溃成脓。三曰肉死，割切不痛。四曰筋死，手足缓纵，不知痛痒。五曰骨死，鼻柱崩塌，眉落，眼昏，唇翻，声噎。皆不治之症，甚可畏也。盖由邪正交攻，气血沸腾，湿痰死血，充溢于经络之中，故虫疮生之。治之法，通藏府，舒筋络，则麻木痛痒自去矣。还须绝欲解酒，忌毒戒怒，方保无虞也。
祛风丸
生黄芪　防风　杞子　枳壳　赤芍　甘草　生地黄　熟地黄　地骨皮（各等分）
炼蜜为丸，每丸重一钱，每服一丸，开水化服。
四神丸
久服可愈。
当归　生地黄　元参　羌活（各等分）
蜜丸如弹子大，每丸二钱，每服一丸，温酒冲服。
醉仙散
麻仁　牛蒡子　杞子　蔓荆子（各一两，同炒）　白蒺藜　苦参　栝蒌根　防风（各五钱）
上药八味，为末，每用药末一两五钱，加入轻粉二钱，拌匀。大人用药末一钱，午前空腹，及临卧时各服一钱，茶水调下。服后五日，必先于牙缝间流出臭涎，浑身疼痛，昏闷如醉，泻下臭粪，为度量人之大小虚实而用，小人减半。如症之急重者，先服再造散，待补养之后，更服醉仙散，自无虚脱之虑。须忌食油盐酱醋鱼腥椒茄等物，只能啜粥嚼菜而已也。
再造散
广郁金（五钱）　生军（一两）　白丑（六钱，半生半炒）　皂荚刺（一两）
共为细末，每服二钱，临卧时冷酒调下。以净桶伺候，泄出黑虫，系多年也。如不黑而赤，是近年之虫。越三日又进一服，以虫尽为度，则根绝矣。后用养血疏风之剂，调养百日，又用三棱针刺委中穴出血，终身不得食牛马等肉，更忌房劳之事，犯则再发，不能救矣。（委中穴，在腿弯上青筋处。）
脉候
疠风之脉，宜缓与和。洪数为剧，沉微则魔。若遇牢革，死也如何。虽有良医，不必摩挲。中风之脉，亦看斯歌。
伤寒  ***************************
伤寒者，冬月伤寒之症也。凡霜降以后，天气严凝，万物收藏，人在气交之中，寒肃之气，乘虚而入，故受寒而即病者，为正伤寒也。所云传经者，伤寒一日，邪在足太阳膀胱经也。故发热恶寒，头项痛，腰脊强，身痛，无汗，其脉人迎浮紧，宜麻黄汤以发其汗则愈。不愈，再传。故伤寒二日，邪在足阳明胃经也。故目痛鼻干，唇燥，漱水不欲咽，脉长，宜葛根汤以解肌达表则愈。如不愈，即传，故三日邪在足少阳胆经也。其目眩，口苦，耳聋，胸满胁痛，寒热往来，头汗而欲呕，脉弦，宜小柴胡汤和解之。不愈，又传，故四日邪在足太阴脾经也。腹满而痛，咽干。脉实者，宜大柴胡汤微利之。不愈，又传，故五日足少阴肾经受之。口燥咽痛，渴而下利清谷，脉沉而紧，宜小承气汤下之。如咽痛甚，宜甘桔汤以开提陷下之邪。又不愈，则又传矣，故六日足厥阴肝经受之。少腹满，烦躁，厥逆，消渴，舌卷囊缩，脉伏或沉而带弦，宜大承气汤下之。六日传经尽，病当愈，不愈，必至再传。传至十二日，更不愈，势必又传而剧矣。若夫太阳伤风，与伤寒无异，惟恶风有汗与伤寒异耳，初起宜桂枝汤以补表虚，其变症与传经证治小异也。因风伤卫，寒伤营，故治伤风必以桂枝汤为主。其变症不出气分之病，宜疏达为稳，加减之药，以芩、芍、羌、防、桑叶、钩藤之属可也。然仲景不分风寒为两症，但以有汗为表虚，无汗为表实，脉缓为风，脉紧为寒，恶风为风，恶寒为寒，以此为辨。可见寒非风不作，风非寒不发，感之者有伤气伤营之不同耳。其脉缓自汗恶风为虚邪，以桂枝汤治之。如八九日不解，如疟状，面热身痒，以不得小汗故也，宜桂麻各半汤。如无汗恶寒脉浮紧者，宜大青龙汤主之。如干呕而咳烦躁者，不得安卧，宜小青龙汤主之。又仲景《金匮要》，有太阳病，发热无汗，反恶寒者，名曰刚痉。太阳病，发热汗出而不恶寒，名曰柔痉。并不言麻黄桂枝之治法，大都脉不见紧，脉不见缓，故不立法也。又曰：太阳病其证备，身体强几几然，脉反沉迟，此为痉，栝蒌桂枝汤主之。可以知沉脉为痉病之别也。其刚痉、柔痉两条不言脉，故不言方耳。又太阳病，无汗而小便反少，气上冲胸，口噤不得语，欲作刚痉，葛根汤主之。又痉病胸满口噤，卧不着席，脚挛急必齘齿，可与大承气汤。此两条显露阳明表症，阳明里症证象，故立葛根汤以祛阳明之表，立承气汤以下阳明之热也。乃若伤寒两感，谓之双传，一日太阳与少阴同病，二日阳明与太阴同病，三日少阳与厥阴同病，其症象与传经无异。两经同病，即有两经之见症。然两感之症，有传有不传也。古人无一定之法，后人以九味羌活汤治两感之总方，似非尽善之道也。况两感之重症，可一方以概之乎。吾乡于国初时，有倪涵初先生，以陶节庵之冲和灵宝饮，治阴阳合病之两感。如表多里少者，以麻黄葛根汤治之。如表病缓里病急者，以调胃承气汤下之。如病已入脏者，系不治之症。经云：不治之症，不必治也。治必不效。又有类伤寒一症，最难分析，往往乱投表散之剂，而成不治之症。又有温邪一症，比比泛称伤寒，而用峻猛之法，以致不治之疴，而不知类伤寒者，类乎伤寒，而实非伤寒也。温邪者，非冬时之伤寒也。与瘟疫之瘟又不同也。瘟疫系不正之邪，而温乃温凉之温也。故冬不藏精之人，春必病温。至春不病，至夏变为温热。阴愈虚，邪愈盛也。治温症必首重夫存阴清邪之法，所以有温邪忌汗之戒也。类伤寒者，四时皆有，与伤寒症象必有异也。治之者按定气节，从所异处着想，不致误于下手，其形症列于方论矣。又陈三锡《瘟疫论》有病痉者，其云即角弓反张也。因湿热生风，木来克土，治以六一顺气汤下之。与《金匮》论痉不同，治法亦异，拟作类伤寒而论也。盖张仲景著《伤寒》十卷，为万世师。凡传经症治，越经症治，兼症合病，太阳腑症，阳明腑症等治，备举其论，毫发无遗。而直中一症，虽未发明，于方论上紬绎及之。胡为乎来哉！噫，仲景之绪，赖以不坠者，晋太医王叔和也。叔和发明其义，又得成无己注释周祥，后之议叔和者，岂真得仲景之旨欤。学斯道者，当择所从哉。凡后贤之辨论注释，各有其长，其合乎今者，采而用之。不合乎今者，取其法而已矣。如此，则可与言医尔。
愚按：近世时医，必按节气以治病。当春时之病曰春温，或指曰风温。夏病曰热病，或指为暑病。秋病曰暑湿，或曰湿热。秋深而称伏暑，冬初之病曰冬温，又曰伤寒。苟不明脉象病情，但见耳聋目眩，身温神昏之候，即指之曰时邪，殊不知一年有一年之气运，一节有一节之变更，如春有暴热，夏有暴风，秋有暴凉，冬有暴温。若以按时论症，而不知通变之方，不几令病者多陷于死亡乎。余每遇岁时节气，必加意审量而辨八方风气之吉凶，以推病机之邪正。如春温夏热，秋凉冬寒，是其常也。若非时之邪，或以活泼之法治之，庶免错误。不特己心已尽，则求治者之心亦尽矣。
麻黄汤
治伤寒太阳经症，表实无汗。
麻黄（七分）　桂枝（六分）　杏仁（去皮尖二钱）　炙甘草（五分）
桂枝汤
治太阳症，表虚有汗，兼治痉症脉迟者。
桂枝（一钱）　白芍（一钱）　炙甘草（五分）
加姜三片，枣三枚煎。此方加栝蒌根二钱，名栝蒌桂枝汤。
葛根汤
治阳明经症，亦治痉症无汗，口噤不得语。
葛根（一钱）　麻黄（五分，去根节）　桂枝（八分）　白芍（一钱）　甘草（蜜炙，五分）
加姜三片，枣二枚。
小柴胡汤
治少阳经症。
柴胡（二钱）　姜半夏（一钱半）　人参（一钱）　炙甘草（五分）　黄芩（一钱五分）
加姜三片，枣二枚。
大柴胡汤
治太阴经症。
柴胡（一钱五分）　大黄（四钱）　枳实（一钱）　黄芩（酒炒，一钱五分）　姜半夏（一钱五分）　白芍（酒炒，一钱）
加姜一片，枣二枚。
小承气汤
治少阴经症。
厚朴（一钱）　枳实（一钱）　大黄（三钱）
水煎，加羌活（一钱）名三化汤。治大便风秘。
甘桔汤
治少阴咽痛。
生甘草（一钱）　桔梗（二钱）
可加竹叶两片，青果二枚。
大承气汤
治厥阴经症，舌卷囊缩，不下必死者。
大黄（四钱）　枳实（二钱）　芒硝（煅，即元明粉，二钱）　厚朴（一钱五分）
用急流水煎，亦治太阳痉症齘齿口噤，卧不着席者。此亦不下必死之症，故可与之。
桂麻各半汤
治太阳症，服桂枝汤不愈，面热身痒，不得小汗，如疟状者。
桂枝（八分）　白芍（一钱）　炙甘草（五分）　麻黄（去根节，七分）　杏仁（去皮尖，一钱）
加姜三片，枣二枚。
大青龙汤
治太阳症，无汗恶寒，脉浮紧。
桂枝（八分）　麻黄（去根节，六分）　杏仁（去皮尖，二钱）　炙甘草（七分）　生石膏（二钱）
加枣二枚，姜三片。
小青龙汤
治太阳变症，干呕而咳，烦躁不得卧。
干姜（八分）　桂枝（八分）　麻黄（六分）　白芍（一钱二分）　炙甘草（五分）　细辛（五分）　姜半夏（一钱五分）　五味子（九粒）
九味羌活汤
治两感症之缓症。
羌活（一钱）　防风（一钱）　细辛（五分）　苍术（一钱）　白芷（五分）　川芎（八分）　黄芩（一钱，炒）　生地（三钱）　炙甘草（五分）
加姜三片，葱白三茎。
冲和灵宝饮
治阴阳两感。（不拘太阳少阳，阳明太阴，少阴厥阴等症。）
生甘草（一钱）　防风（一钱五分）　生地（四钱）　柴胡（一钱五分）　细辛（四分）　白芷（八分）　川芎　葛根（各一钱）　石膏（三钱）　黄芩（一钱）
加黑料豆二合，煎汤代水。
麻黄葛根汤
治两感表症多，里症少者。
麻黄（去根节，六分）　葛根（一钱）　白芍（一钱）　淡豆豉（二钱）
加葱白三茎煎。
调胃承气汤
治两感表缓里急者。
元明粉（三钱）　大黄（五钱）　炙甘草（五分）
水三杯煎。
加味香苏饮
治太阳经症，无汗不得发，有汗不能止者。
紫苏（一钱）　陈皮（一钱）　制香附（一钱）　炙甘草（七分）　荆芥（一钱）　秦艽（一钱）　蔓荆子（一钱）　川芎（五分）　生姜（三片）
水煎，如头痛加羌活（一钱）葱二支，停食腹满加山楂、神曲（各二钱）喘咳加桔梗（一钱）呕加姜半夏、川黄连（各一钱）如四时杂气，加苍术、藿香（各一钱）口渴加知母（一钱）石膏（二钱）其余随时酌加为妥。
凡冬月温邪，名曰冬温。其症脉虚身热，微有咳逆，漐然汗出，宜补其表，以御其邪。古人所以有汗多亡阳之训，又曰：温邪忌汗，用桂枝白虎汤以救胃热，以解外邪，非存阴清邪之旨欤。况温邪之由来，因冬气暖热，腠理疏，阴不固，或酒后受邪，或因热脱衣，皆能受之。先伤气分，故汗出微咳，或头痛，或颅胀，或咽痛，甚至邪入血分，即为鼻血咯血，脉必浮弦，故宜急清上焦气分。若不急清，化热最速，热伤胃阳，即发斑矣。热走心包，则发疹矣。热蕴气分而不汗解，则发白㾦。古书之云冬温者，即近世之称风温也。不独冬见此症，而春时亦多是症也。今人罕明治法，每至劫津亡阳，成内闭神昏之候，不救者甚多。余以由博而约之法治之，庶乎挽今人之流弊欤。
桂枝白虎汤
治冬温，畏寒汗出，脉虚身热，微咳。
桂枝（七分）　石膏（三钱，煨）　知母（一钱）　炙甘草（五分）
加粳米一撮，或加黄芩、白芍各一钱，竹叶十片。
薄荷甘桔杏子汤（自制）
治冬温初起，咳嗽，微热，微汗，脉浮大者。
薄荷（一钱）　甘草（五分）　桔梗（一钱五分）　杏仁（去皮尖，三钱）
煎。
黄连阿胶栀子汤（自制）
治温邪咯血鼻血。
黄连（八分）　阿胶（蛤粉炒，一钱半）　焦栀子（三钱）　竹叶（二十片）
疏斑汤（自制）
治温邪发斑，发疹，发㾦，神昏欲化内闭者。
桔梗（一钱）　生甘（八分）　银花（三钱）　连翘（一钱）　黄柏（八分）　青黛（五分）　省头草（一钱）　神曲（二钱）　牛蒡子（炒，二钱）　薄荷（八分）　竹叶（十片）
一凡春温一症，其说有二。经云：冬不藏精，春必病温。此言冬时因劳倦内伤，或因酒色伤阴，交春阳气散越，阴不内守，耗阴伤精，冬时阴气凝冱，不觉其病，阳气一疏，阴热由内达外，偶感温风，即发热，头胀，口渴，咽痛，脉必浮数，慎勿表散，恐劫津伤阴，宜黄芩白芍汤坚阴劫邪，或加桑叶、贝母之类。又云：冬伤于寒，春必病温，此言冬月受寒，而不即发，交春气升，伏寒亦随之而发，故内外交病，亦化温症。头痛发热，肢体烦疼，不恶风，反恶热，热则烦倦不得眠，亦宜黄芩白芍汤坚阴清邪。二症虽异，其治则同。或汗出不解，宜桂枝白虎汤以补表救热，最为稳恰。
桂枝白虎汤（见冬温条）
黄芩白芍汤
治春温之总治。
黄芩（一钱五分，酒炒）　酒炒白芍（一钱五分）
清煎。如咳嗽加杏仁（光三钱）　川贝（一钱）　桑叶（一钱）如气急痰多，加苏梗、桔梗、橘红（各一钱）。如咯血，鼻血，发斑，发疹，发㾦，神昏欲闭等情，照冬温方法为宜，慎勿过于清凉，恐遏倒邪气，变幻不测矣。慎之慎之。
黄芩桔梗汤（自制）
治春温初起，头胀身热，恶热，微汗，舌红脉大者。
黄芩（一钱，炒）　桔梗（一钱）　白芍（八分）　川贝母　知母（炒，各一钱）　薄荷（五分）　神曲（三钱）
加生姜三片，竹叶廿片。
凡温热之症，亦冬不藏精，至春不发，至立夏后，夏至前，感温热之气而病作者，名曰温热。又冬月受寒，交春虽得发越，而更不发越，至夏至以前，偶触热邪而病，身热，脉虚，舌淡似红，烦闷，恶热，肌热无汗，神倦嗜卧，如虚劳之象，即温热症也。其发病愈迟，是正愈虚邪愈盛矣，与冬不藏精者有间，其治之之法亦同。然此症较春温为尤重也。亦宜坚阴清邪，黄芩白芍汤亦可酌用。总不若自制之芩芍解毒汤，甘露饮，仲景之炙甘草汤为善也。宜玩味焉。
芩芍解毒汤（自制）
治温热初起之症。
黄芩（酒炒，二钱）　白芍（二钱）　川连（八分）　焦栀子（三钱）　炒川柏（一钱五分）　银花（三钱）　生甘草（八分）
加姜二片。
甘露饮（自制）
存阴清邪，以复胃中津液。
大生地（五钱）　鲜生地（六钱）　天冬　麦冬（去心，各三钱）　鲜石斛（四钱）　黄芩（炒一钱）　银花（三钱）　川贝母（一钱生炙）　甘草（各五分）
加竹茹一团（姜汁炒）
炙甘草汤（即复脉汤）
治邪去阴虚，自汗潮热，口微渴。
炙甘草（一钱）　阿胶（一钱五分）　麻仁（炒三钱）　桂枝（三分）　生地（五钱）　麦冬（去心三钱）　东洋参（一钱）　生姜（三片）
凡夏月头痛发热，项强口渴，不恶寒，反恶热，此阴虚阳胜，感热邪而起，较之暑邪，变幻更速。脉大者，宜先清表邪，恐邪正互伤，以柴葛解肌汤为治。如脉虚者，以保阴汤为主治。此即类伤寒也。
柴葛解肌汤
柴胡（一钱五分）　葛根　赤芍　黄芩　知母　贝母（各一钱）　炙甘草（八分）　生地（四钱）　丹皮（二钱）
加竹叶二十片。
保阴汤（自制）
南沙参（三钱）　麦冬（去心，三钱）　五味子（九粒）　桔梗（一钱）　苏梗（一钱五分）　黄芩（一钱五分）　知母　贝母（各一钱）　橘红（八分）　桑叶　神曲（各二钱）
加竹叶二十片，生姜一片。
凡秋间寒暑互伤，头痛发热，口不大渴，恶寒无汗，舌白而滑，欲作痉症。此先受暑以伤气分，继受骤寒以伤营分，最难治之。世医俱认暑湿之症，然暑湿之象，有汗口渴，此因气血俱伤，邪气与正气相搏，故欲痉也。形类伤寒而非伤寒，前人尚未分别，故补之以俟指正。治以清燥解肌汤，否则清燥救肺汤亦可。
清燥解肌汤（自制）
治类伤寒无汗者。
冬桑叶（一钱五分）　葛根（一钱）　麦冬（去心）　杏仁（光，各三钱）　大麻仁（炒，三钱）　石膏（三钱）　蜜炙麻黄（七分）　神曲（三钱）　焦栀子（三钱）
加竹茹一丸，生姜三片。
清燥救肺汤
治类伤寒有汗者。
桑叶（三钱）　杏仁（光）　麦冬（去心，各三钱）　石膏（二钱）　甘草（五分）　大麻仁（炒，三钱）　人参　阿胶（各一钱）
加枇杷叶五片，去毛。
凡痉症角弓反张，系木来克土，不论有汗无汗，以六一顺气汤下之。此治温病痉症，形类伤寒者，与《金匮》中论痉病不同。仲景治太阳病，发热汗出而不恶寒，脉迟，曰柔痉，宜栝蒌桂枝汤。方见正伤寒。又太阳病，发热无汗而反恶寒，欲作刚痉，宜葛根汤。方见前阳明症。如胸满口噤，卧不着席，脚挛急，必齘齿，可与大承气汤下之。可与者，未能确与也，宜酌之可也。大承气汤，见前厥阴经症。
六一顺气汤（吴氏加减）
治瘟病发痉者。
僵蚕（酒炒，三钱）　蝉蜕（十个）　制军（四钱）　元明粉（二钱）　柴胡（一钱五分）　川连　黄芩　白芍　生甘草（各一钱）　厚朴（二钱）　枳实（麸炒，一钱）
加白蜜三匙，陈酒五匙冲。
以上温症及类伤寒症，已具大略，以备参考，所有风温一症，与冬温同类，故不复赘。又脚气之症，亦名类伤寒，宜看《金匮要略》，亦不具赘。
凡直中之症，仲景尚无确论，考其四逆散方，知治直中三阳之症。四逆汤，知治直中三阴之症。又有当归四逆汤，知其治直中厥阴之症矣。亦宜细味其方药可耳。此亦类伤寒也。
四逆散
柴胡　赤芍　枳实　甘草（炒各等分）
为末，开水调下，每服四钱，加酒少许。
四逆汤
干姜（五钱）　泡淡附子（五钱）　炙甘草（二钱）
水煎，冷服。如面赤格阳于上者，加葱白以通阳。如脉伏不出者，加人参、五味子以复脉。呕者加川连（炒）姜半夏二味，以和胃除痰。
当归四逆汤
当归　桂枝　芍药　细辛（各一钱）　炙甘草　木通（各二钱）
加大枣四枚煎。如内有久寒者。加生姜三片，泡淡，吴茱萸（八分），水煎温服。
凡伤寒合病并病，必有两经之症象，或兼两经之形色脉候可见，宜两经之方药。如太阴太阳合病，宜大柴胡加桂枝之意。余以加味香苏饮治之最妥，加减法载太阳经症。
凡阳明腑症，谵语，便秘，口燥唇裂，两目如火，循衣摸床，急下之。以发癍疹，余以腑阳实症，不下必死，每用凉膈散治之取效，或以大承气汤下之亦妥。方见厥阴症。
凉膈散
元明粉（三钱）　大黄（五钱）　连翘（二钱）　焦栀子（三钱）　黄芩（一钱五分）　炙甘草（五分）　薄荷（一钱）
加竹叶十片，白蜜三匙冲。
丹溪凉膈散方，去芒硝、大黄二味，加桔梗，治同。
凡太阳腑症，膀胱之气不化，口渴，宜五苓散以化气治之。如热结膀胱，小腹胀痛如狂，以桃仁承气汤下之。
五苓散
桂枝（八分）　猪苓（四钱）　茯苓（三钱）　白术（二钱）　泽泻（三钱）
水煎。
桃仁承气汤
桃仁（十粒）　元明粉（三钱）　大黄（四钱）　桂枝（八分）　炙甘草（五分）
水煎。或加泽兰二钱，以行气分。
脉候伤寒之脉，缓大者昌。沉微小促，症反仓皇。洪紧滑数，初病则康。若遇日久，何敢云臧。温邪脉象，微涩者殃。弦紧则甚，非躁即狂。若云类症，以此为纲。阳脉见之，宜泻宜凉。阴脉见之，温通之方。症象一反，不必商量。不忍坐视，仔细加详。
暑症  ***************************
暑者，后夏至而起。因天气一动，而蒸淫热迫，地气一升，而秽浊上腾。人之患也，由口鼻吸受，气分被阻而先伤，不能输化而升降失度，水谷蕴蓄而湿亦停滞，故曰暑必挟湿。其病者发热头胀，自汗心悸，舌淡且红，口微渴，宜轻清理气，大忌发表，恐重伤其卫阳也。若卫阳一伤，有昏愦亡阳之变，古人云：暑家忌汗，是要道也。中暑者，因其人阳气先伤，不能外卫，先有伏寒在内，一触暑邪，即晕眩昏迷，不省人事，指甲青唇口青，肢冷如冰，自汗如珠，凝而不流，系内受伏寒，外应暑热，脉必双伏，法在不治，危在旦夕，急用通关散以吹入鼻中，得嚏则生，无嚏则死。即用大顺散为主，加附子以祛内寒，加川连以清心营，或用独参汤以先扶正气，然后用药为妥，缓则不救。冒暑者。必奔走道路，吞饥受饿，气不充体，暑邪上冒，头目眩晕，心神慌乱，壮热气粗，脉必浮滑，急用黄连香薷饮，以温散之。或有腹泻者，以缩脾饮清之。凡世俗间动云痧气，妄加针刺，伤其营血，致血不荣筋，有昏痉转筋之变，而不可救药，宜加察之可也。夫伤暑者，因受暑而伤，暑热伤气，一受暑邪，不急调治，渐入营分，阳已外泄，阴气更被耗散，阴阳两虚，形若虚劳，内热外寒，脉必虚数，东垣清暑益气汤最妙。如胃中痞满者。去黄芪、甘草可也。暍者，是重伤于暑也。《金匮》云：太阳中暍，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开，前齿板燥。若发其汗，则恶寒甚。加温针，则发热甚。数下之，则淋甚。以白虎加人参汤，最为妥恰。然后人鲜有增减，宜细玩之。暑风者，是夏月伤风也。宜香葛汤治之。又有伏暑之病，古所未著，并无发明。近时所云伏暑者，即叶天士先生为伏气之疾，从秋分以前，暑邪未消，至秋分以后，而患暑病，名为伏气。又云秋时晚发，即俗名伏暑之病耳。其脉滞，其形怯，口舌粘腻，或微有寒，或单发热，热时脘痞气窒，渴闷烦悗，每至午后，则病甚矣，入暮更剧，热至天明，得汗则诸恙悉减。日日如是，必三候外邪气方解，日减一日而始全愈。倘治不得法，不治者甚多。治之之法，宜存阴清营，润燥清气，最为妥洽，又暑厥之病，即《内经》热深厥亦深之意，因暑邪郁于上焦，伏火由内而升，阳气升腾，阴热内灼，自下而上，由内应外，或挟起肝阳致陡然厥逆，肢冷面赤，宜自制抑阳清暑汤治之。大忌发散峻表等剂，恐致气脱，戒之戒之。用苏合丸擦牙亦稳。
自制清肺解暑汤
治暑外受而头胀发热。
桔梗（二钱）　藿香（二钱）　栝蒌皮（三钱）　滑石（三钱）　连翘（二钱）
加鲜荷叶一角，如脘闷加白豆蔻（一钱，研冲）如烦渴加石膏（二钱）　焦山栀（三钱）。如呕者加姜半夏（一钱），川连（七分）。如头汗多者，加竹叶廿片。如邪入营分，心神慌乱，呓语便秘者，用至宝丹三分，冲入可也。
至宝丹方见卷三厥症
苏合丸方见厥症
通关散见中风症
大顺散
治中暑症。
甘草　砂仁　杏仁（去皮尖）　炒干姜（各二钱）　肉桂末（一钱）
共研细末，每服二钱，开水冲服。或加泡淡附子、川连（各一钱）和前药共为末，每服二钱，冲服。
黄连香薷饮
《活人》治暑热口渴心烦。
黄连　香薷　厚朴（各一钱）　扁豆（二钱）
加竹茹（一团）　水煎服。
缩脾饮
清暑止渴。治呕止泻。
砂仁末（六分，冲）　煨草果仁（一钱）　乌梅（一枚）　炙甘草（五分）　葛根（一钱）　扁豆（三钱）　水煎。
清暑益气汤
治暑邪伤气。
东洋参（一钱）　炙甘草（五分）　炙黄蓍（一钱）　当归（二钱）　去心麦冬（三钱）　北五味（九粒）　炒青皮（七分）　陈皮（八分）　神曲（二钱）　炒川柏（八分）　葛根（八分）　苍术　白术（各一钱）　升麻（五分）　泽泻（三钱）
加姜一片，红枣二枚。
人参白虎汤
治暍症。
东洋参（一钱五分）　煅石膏（三钱）　炒知母（一钱）　生甘草（五分）
加陈粳米一撮。
香葛汤
治夏月伤风。
香薷　葛根　厚朴（各一钱）　扁豆（二钱）
水煎。
藿薷汤
治暑月吐泻。
香薷（一钱）　藿香（一钱）　扁豆（三钱）　厚朴（一钱）　大腹皮（一钱五分）　紫苏（一钱）　桔梗（一钱）　枳壳（八分）　陈皮（八分）　茯苓（三钱）　白术（一钱）　半夏曲（一钱）　白芷（八分）
加姜二片，枣二枚。
自制青蒿芩芍汤
治伏暑症之法。
青蒿（一钱）　白芍　黄芩（各钱半）　知母　贝母（各一钱）　生地（三钱）　杏仁（光，三钱）　穭豆皮（一钱五分）　神曲（二钱）
加竹叶片廿片，水煎。
苍术白虎汤
治暑厥症，亦治中恶。
苍术（二钱）　煅石膏（三钱）　炒知母（一钱）　生甘草（五分）
水煎服，或加滑石（三钱），桂枝（三分），治同。
自制抑阳清暑汤
治暑厥面赤口渴者。
石膏（三钱，煅）　秦艽（二钱）　白芍（一钱）　赤小豆（一钱）　石决明（六钱，生）　琥珀（八分）　郁金（一钱）　川黄连（八分）　青蒿子（八分）
加绿豆一合，煎汤代水煎药。
凡暑厥之症，其危已甚，如不及投剂，用苏合丸，开水冲就灌下，或以苏合丸擦牙，使香气入口，其窍自开，吐出痰涎，其病自宽，便可审治。如暑邪内闭，循衣摸床，舌焦而黑，无津液者，阴被灼伤，急用至宝丹一丸，开水冲服，不应者难治矣。
脉候　暑者之脉，六部皆虚。伤其气分，右寸必虚。伤及血分，左寸必虚。若见浮数，阳气不舒。两尺见洪，热深难除。右关之洪，停积何如。阴脉为吉，阳脉难祛。左关若弦，非疟谁与。紧革牢促，生意有诸。此是死脉，命将安予。脉虚身热，载在古书。更察根气，两尺当纾。纾为和缓，根蒂独居。脉象如此，其病可祛。
霍乱  ***************************
霍乱者，挥霍发乱也。成氏曰：病有干霍乱，有湿霍乱。干霍乱死者多，湿霍乱死者少。盖吐利则所伤之物得以出泄，虽霍乱甚，其胃中水谷泄尽，则止矣。所以死者少也。何以干霍乱而死者多，以其上不得吐，下不得利，则所伤之物不得出泄，拥闭正气，关格阴阳，烦扰闷乱，躁无所安，以致喘胀而死。呜呼，饮食有节，起居有常，岂得致霍乱耶？又有伤寒吐利者，系邪气所伤，邪在上焦，但吐而不利，邪在下焦，但利而不吐，邪在中焦，吐利并作，与饮食所伤者不同。又霍乱一症，挥霍发乱，先心烦而后腹痛者，必先吐后利。先腹痛而后心烦者，必先利后吐。其必先受寒邪，继伤饮食所致。寒邪重而饮食少，必腹痛如绞，四肢厥逆，吐利并作，口不甚渴，治宜大温中土，以理中汤大剂与之。其饮食重而感寒轻者，必腹痛而满，四肢温和，吐利并作，口必大渴，治宜黄连理中汤，使温凉并进，阴阳自调矣。余治病数十载，于此症最为决定，靡不应手而瘥。此即成无己所云湿霍乱也。又有干霍乱一症，腹痛如绞，欲吐不吐，欲泻不泻，口渴，肢冷如冰，唇青指甲青者，此木旺土败之候，法在不治。余每选四逆汤与承气汤并授，使不吐者得吐，不泻者得泻，一吐一泻，病势自缓，更进黄连理中汤以和其中土，活者多而死者少也。如湿霍乱吐利并作，腹痛如绞，肢冷，汗出口渴，以自制黄连和中汤治之。凡伤寒吐利并作，邪在上者，以黄连泻心汤治之。邪在下者。黄连五苓散治之。邪在中焦者。以连附理中汤治之。然干霍乱与湿霍乱二症，虽口中大燥大渴，忌食生冷水果茶汤等物，沾唇则成不起之症也。何则？因中土已伤，更加生冷水饮，伤其真阳，遏其邪气，焉有生机者哉。此恳切之语，勿以为诬而忽之。
理中汤
东洋参（一钱）　炮姜（八分）　炙甘草（五分）　白术（二钱土炒）
水煎。如加黄连姜汁炒一钱，名黄连理中汤。加泡淡附子、黄连（各一钱，姜汁炒），名连附理中汤。
黄连泻心汤
黄连（姜汁炒，一钱）　姜半夏（一钱五分）　酒炒黄芩（一钱）　干姜（八分）　人参（一钱）　炙甘草（五分）
加枣二枚，水煎。
黄连五苓散（自制）
黄连（淡吴茱萸六分拌炒，一钱）　猪苓（三钱）　茯苓（三钱）　泽泻（三钱）　白术（二钱）　桂枝（五分）
加荷叶一片。
保和汤（自制）
治霍乱后调养脾胃。
神曲（三钱）　茯神（三钱）　北沙参（三钱）　白芍（一钱）　广皮（一钱）　山楂炭（三钱）　藿香（一钱五分）
加荷叶一角。
自制四逆承气汤
治干霍乱症。
淡附片（二钱）　干姜（一钱）　炙甘草（五分）　厚朴（一钱五分）　麸炒枳实（二钱）　元明粉（三钱）　酒蒸大黄（六钱）　乌梅（一枚）　川连（一钱，酒炒）　川椒（三十粒，炒去汗）
水煎服。
黄连和中汤（自制）
治湿霍乱症。
黄连（一钱，吴萸七分拌炒）　姜半夏（一钱五分）　茯神（三钱）　陈皮（一钱）　炙甘草（五分）　防风（一钱五分）　苍术（一钱，米泔浸炒）　桂枝（一钱）　白芍（酒炒，二钱）　干姜（一钱）　神曲（二钱）　藿香（二钱）
加竹茹一团，乌梅一枚，水煎温服。如四肢转筋者，本方加泡淡附子（三钱）木瓜（二钱）。如指甲青，唇吻青，本方加淡附子（四钱），木瓜（三钱），白术（土炒，二钱），水煎，冷透与服，徐徐呷下。如病者得药即时吐出，切勿畏为不受，宜续渐灌下，随吐随灌，以止为度。使胃气一醒，自然渐愈。世人每畏病者得药即吐，以云不投。是症因关格不通，须待其药性一得，自然吐泻顿减。近时医家往往遇此症，而怕敢用温热之药，必择和平之剂，先为一试，讵不知急病当以急治，缓病可以缓医。若急症缓治，每多不救，如良骥虽快不能追风耳。试问何谓稳当，当重而重，当轻而轻，谓之稳当。为人医者。所当猛省焉。
脉候　霍乱之脉脉宜阳，脉伏应知吐利殃。沉而兼涩胸少满，紧革弦牢厥势强。面青脉数将危候，四逆汤须重用姜。细心拟药当温热，寒冷沾唇不必商。缓小则吉，洪数者亡。浮而如散，定主不祥。缓中有细，病势无妨。神气在尺，即可安康。
湿症  ***************************
湿者，不燥之谓也。其质重，其气浊，其体阴，其性下。有自上自下之殊。自上受者，雾露雨湿。自下受者，阴凝潮湿。夏秋之间，地气上升，天气下降，人在气交之中，受而为病，内应乎脾，外伤乎气。所以病者头重肢重，身重体重，经云：困于湿，首如裹，能化火，亦能生痰。自外受之，多着肌肤。自内受之，多在脾肾，腑受之而在大肠小肠。其伤人也，必先伤气，继伤营。不宜发表，故湿家汗之必发痉厥，因多汗者必亡阳。古人所以有汗多亡阳之戒，又有湿家忌汗之语也。然夏间饮水过多，以及瓜果生冷之物，伤及脾阳，蕴于中宫，或化肿胀，或化痰水，治以辛香和脾，温暖补土为主。其脉短涩者难治，缓大者易医。弦者，木来乘土，滑者，水来侮脾，总宜补土为主。如有邪以御邪之法佐之，自无误治之累矣。《金匮》云：湿家之为病，一身尽疼，发热身如熏黄也。湿外盛者，阳必内郁，湿盛故身疼，阳郁故发热。又云：湿家其人但头汗出，背张，欲得被，覆向火。若下之早则哕，或胸满，小便不利，舌上如胎者，以丹田有热，胸上有寒，渴欲得饮而不能饮，则口燥烦也。又云：湿家下之，额上汗出，微喘，小便利者死。若下利不止者亦死。又有湿兼风者，《金匮》云：风湿相搏，一身尽痛，法当汗出而解，值天阴雨不止，医云：此可发其汗，汗之病不愈者，何也。盖发其汗，汗大出，但风气去，湿气在，故不愈也。若治风湿者，但微微似欲汗出者，风湿俱去也。又云：病者一身疼，发热，日晡所剧者。此名风湿。此病伤于汗出当风，或久伤取冷所致也。可与麻黄杏仁薏苡甘草汤。又有湿温之病，头胀耳聋，重感湿邪，湿化火，鼻血出，或有呃忒，咽喉欲闭，系湿邪阻其上窍，名曰湿温，治以开肺解毒汤。惟湿症最多变幻，尚宜参考古书乃可。
麻黄加术汤
治寒湿在表，身体烦疼，当出微汗。
麻黄（去根节，八分）　桂枝（七分）　炙甘草（五分）　杏仁（去皮尖，三钱）　白术（二钱）
水煎。
麻黄杏仁薏苡甘草汤
麻黄（去根节，八分）　杏仁（去皮尖，三钱）　苡仁（四钱）　炙甘草（五分）
水煎服，忌风宜避。
开肺解毒汤（自制）
治湿温咽痛衄血等症。
桔梗　牛蒡子　黄芩（酒炒，各一钱五分）　连翘　银花（各二钱）　赤小豆　生甘草（各一钱）　马勃（五分）
加青果二枚，竹叶二十片。
防己黄芪汤方
治风湿重疼，身重脉浮，汗出恶风。
防己（一钱五分）　炙甘草（五分）　白术（二钱）　黄芪（二钱）
加姜二片，枣二枚，水三杯煎。如喘者。加蜜炙麻黄（五分）。胃不和，本方加白芍（一钱）。气短上逆，加桂枝（二分蜜炙）。下有沉寒，加细辛（四分）。服后当坐褥上。令微汗出而瘥。
桂枝附子汤
治风湿相搏，身体烦疼，不能自转侧，不渴不呕，脉虚涩者。
桂枝（一钱）　泡淡附子（二钱）　生姜（五分）　炙甘草（五分）　加枣二枚，水煎温服。
白术附子汤
治风湿之病，大便坚，小便利者。
白术（二钱）　泡淡附子（二钱）　炙甘草（五分）　生姜（三片）
苓姜术桂汤
治湿伤阳气，脾虚失运。
茯苓（三钱）　干姜（一钱）　白术（二钱）　桂枝（五分）　水煎。
温中利湿汤（自制）
治酒湿伤胃，阻膈欲成噎膈者。
桂枝　干姜　淡附子　白术　槟榔　葛花　白蔻仁（冲）　鸡内金　陈皮（各一钱）
水煎服。如大便坚燥，加酒蒸大黄（三钱），大麻仁（三钱）。足肿，加木香（一钱）。如酒湿成蛊者，加黑丑（一钱），炒芜荑（一钱）。如膀胱之气不化，而囊肿如升斗者，用绵茵陈（五六钱），煎汤代水煎药，如不应，其病不治，脉必沉而无力，宜更服金匮肾气丸，以丸作汤剂而服，名肾气汤也。
自制肾气汤
熟地（八钱）　茯苓（四钱）　泽泻（四钱）　丹皮（三钱）　山萸肉（一钱）　怀山药（二钱）　淡附片（三钱）　安桂（六分，研冲）　车前子（炒，二钱）　牛膝（三钱）
加地骷髅（二两，即莱菔壳）煎汤代水。
二苓二术汤（自制）
治湿症之总方，加减之法在后。
白术（二钱）　苍术（一钱）　白茯苓（三钱）　赤茯苓（三钱）　陈皮（一钱）　天仙藤（二钱）　通草（一钱）　草豆蔻（一钱）
水煎服。
如湿邪上受而为外湿者，加羌活、独活、防己（各一钱五分）如湿自下受而为内湿者，加木瓜、淡附片（各二钱）。如湿伤腑阳，化泻，小便短涩者，加淡干姜、川连（各八分）。欲呕加姜半夏（一钱五分）。欲嗳加厚朴（一钱）、代赭石（一钱）。挟食加槟榔、枳实（炒，各二钱）。腰重加防己、生黄芪（各二钱）。湿注小肠淋痛者，加琥珀（八分），猪苓、滑石各三钱。肿而脉涩者，加姜三片，淡附片二钱，车前子（炒，三钱）。痰多加竹茹一丸。其余之症，宜变通而加减之可也。
脉候　湿邪之脉，必是沉迟。洪为阳水，涩乃病危。弦则木旺，细为阴衰。初病见洪，微汗可推。久病见洪，其象非悲。阴见阳脉，治疗必佳。阴见阴脉，病必支离。
燥症  ***************************
燥气之症，有内伤外感之分，更有上下之殊。内伤之燥，必肾液内耗，精血早夺，治以滋肾养肝之法。外感之燥，由风热太盛，气伤津耗，治必清金润燥为主。上燥者，火烁金伤，胃无输化之机，清养肺胃为宜。下燥者，相火无制，肾无化精之权，壮水养心为主。至若病后化燥者，宜金水并治。邪热未清而化燥者，宜清润为先。叶氏以清燥救肺汤治上燥，必以玉女煎治下燥，以复脉汤治内伤之燥，三才汤治三焦之燥，其治燥之大略具矣。学者当知通变焉可也。
玉女煎
治阴虚内燥，舌赤口渴，舌痛溺赤。
熟地（六钱）　麦冬（去心，四钱）　知母（一钱）　怀牛膝（三钱）　生石膏（三钱）
水煎。
清燥救肺汤（方见伤寒）
复脉汤
不论病后病先，无邪热者宜之。
炙甘草（八分）　麻仁（二钱）　阿胶（一钱）　生地（五钱）　麦冬（去心，三钱）　桂枝（五分）　东洋参（一钱五分）
加姜三片，枣二枚。
三才汤
天冬（三钱）　生地（八钱）　东洋参（二钱）
水煎。
生津饮（自制）
总治燥症，不拘内伤外感。上燥下燥诸症，加减之法，例于左。
生地黄　鲜生地　天冬　麦冬（去心各一两）　菊花　淡竹叶　霜桑叶　佩兰叶（各三钱）　生石膏（五钱）　川柏　淡秋石（各五分）　生葳蕤（五钱）
加青果五枚，水五大碗，煎至一大碗，去渣频频而饮。切勿大口而服，故曰饮子。如嗽咳者，本方加薄荷、桔梗（各一钱五分）。内伤重者，本方加藕汁、梨汁、人乳汁各一大钟，炖热，和匀而饮。如上燥而有余邪者，又加苇茎一两，同本药熬就，和入藕汁、梨汁、人乳汁而饮可也。（苇茎，即活水芦根是也。）
脉候　燥火之脉，两寸必洪。洪而兼数，外火为怀。洪而如弱，虚阳之荄。两尺小搏，阴病之阶。有力则重，芤微乃差。表病之脉，宜浮为佳，有神者吉，脉散则乖。
火症  ***************************
火者，南方之气也。有内外虚实，阴阳表里之判。五脏为内，六腑为外。内伤之火属虚，外感之火属实。又在上者，为阳为表。在下者，为阴为里。故虚火则补之，实火则泄之。表者散之，里者清之。使内外阴阳之火，由补泄清散而悉得其法，而治得其平矣。其泻心用黄连，泻肾用知母，泻膀胱用川柏，泻肝用柴胡，泻胆用龙胆草，泻肺用黄芩，泻脾用芍药，泻胃用石膏，泻三焦火则用栀，。泻小肠火用木通，泻大肠火用大黄。火病最多，不及烦赘，惟存其大略，以备参考。
加减六味地黄汤（自酌）
治五脏六腑，内伤外感，一切火症，宜随症加减，亦临症之要也。
生地（八钱）　丹皮（四钱）　茯苓（四钱）　泽泻（四钱）　怀山药（二钱）　山萸肉（八分）
水煎。如欲补水，加知母、黄柏。补金，加百合、桔梗。补肝木，加柴胡、巨胜子。补心，加石菖蒲、远志肉。脾虚者，加白术。如欲熄肾火，加知母、川柏、肉桂（各八分）。泄肺火，加桑白皮、知母、羚羊角（镑，各一钱）。泻心火，加川连（八分）。泄肝火，加龙胆草、桑叶各一钱。泻脾火，加黄芩（二钱炒）。又如虚火，加龟板（六钱）。如实火，加犀角、羚羊之属。其余之火，酌而用之可也。
火齐汤（即黄连解毒汤）
治三焦实火。
黄连（一钱）　黄柏（一钱五分）　黄芩（一钱五分）　栀子（炒，三钱）
水煎。本方加麻黄（五分，去根节）淡豆豉（二钱），石膏（三钱，）名三黄石膏汤。治伤寒温毒。本方加金银花（三钱），大黄（四钱），名栀子金花汤。治实火便秘。
白虎汤
治肺胃之火，属实火者。
煨石膏（三钱）　知母（一钱）　生甘草（八分）
加粳米（一撮），水煎。加人参（一钱），名人参白虎汤。加桂枝（五分），名桂枝白虎汤。
竹叶石膏汤
治肺胃虚火。
人参（二钱）　淡竹叶（二钱）　生石膏（二钱）　生甘草（一钱）　麦冬（去心三钱）　姜半夏（一钱五分）
加粳米一合，水三杯煎。或加枣二枚，亦妙。
凉膈散（方见伤寒症）
甘露饮
治胃中湿火。
生地黄　熟地黄（各四钱）　天冬　麦冬（去心各三钱）　甘草（八分）　石斛（三钱）　绵茵陈（二钱）　黄芩（炒）　枳壳（各一钱）
加枇杷叶（五片，去毛）。如口疮吐血衄血等，加犀角（镑一钱）。又加肉桂（四分），茯苓（三钱），名桂苓甘露饮。治胃中虚火。
清胃散
治胃火牙痛，或胃中伏火。
升麻（七分）　黄连（一钱）　当归（三钱）　生地（六钱）　丹皮（三钱）　石膏（三钱）
水煎。
泻黄散
治胃热口疮。
甘草（一钱）　防风（一钱五分）　石膏（三钱）　栀子（三钱）　藿香（二钱）
泻白散
治肺火。
桑白皮（二钱）　地骨皮（三钱）　知母（二钱，炒）　甘草（一钱）
加粳米一撮。加人参、茯苓、黄芩，名加减泻白散。治肺火喘咳者。
左金丸
治肝火吞酸。
川连（六分）　泡淡吴茱萸（五分）
为末，水法为丸。
导赤散
治心移热于小肠，口糜淋痛。
车前子（三钱，炒）　木通（一钱）　淡竹叶（二钱）　生甘草（八分）　生地（六钱）
古方无车前子。
龙胆泻肝汤
治肝经实火。
龙胆草（一钱五分）　焦栀子（三钱）　黄芩（一钱五分）　柴胡（一钱五分）　木通（一钱）　甘草（八分）　当归（三钱）　生地（五钱）　车前（二钱）　泽泻（三钱）
水煎服。
犀角地黄汤
治胃火血升吐血等症。
犀角（镑，一钱）　生地（八分）　赤芍（一钱五分）　丹皮（三钱）
水煎。如挟肝火者，本方加柴胡、黄芩（各一钱五分）。如阳毒发癍，本方加紫草（一钱），竹叶廿片，水煎。
羚羊角散（自制）
治肝火上升，衄血牙宣等症。
羚羊角（镑，二钱）　杏仁（光，三钱）　米仁（三钱）　川芎（一钱）　当归（三钱）　茯神（三钱）　枣仁（炒，一钱）　夏枯草（三钱）　甘菊（二钱）　石膏（三钱）　川贝母（一钱）　竹叶（廿片）
脉候　虚火之脉见子沉，数搏阳强久病侵。沉而有力阴光越，滋水潜阳急急斟。两寸之中形数疾，清心泄肺早宜寻。左关弦洪肝火盛，右关数大胃阳淫。宜泄宜清分表里，可汗可下察浮沉。实火脉沉为凶象，虚火脉浮病不禁。此中把握分明辨，指下凝神仔细箴。

卷三  ——————————————————————————————————————————————————————————————————————————————————————————

瘟疫杂气说  ***************************
瘟疫杂气者，天地不正之气也。杨栗山曰：毒雾之来也无端，烟瘴之出也无时，湿热熏蒸之秽恶，无穷无数，兼以饿莩在野，胔骼之掩埋不厚，甚有死尸连床，魄汗之淋漓自充。遂使一切不正之气，升降流行于上下之间，凡人在气交中，无可逃避，虽童男室女，以无漏之体，富贵丰盈，以幽闲之思，且不能不共相残染，而辛苦之人可知矣。下次则贫乏困顿之人，容顾问哉。谚云：大兵之后，必有大荒。大荒之后，必有大疫。疵疠旱潦之灾，禽兽草木，往往不免，而况于人乎？观此益知瘟疫根源，绝非冬时之常气矣。吴又可曰：杂气之所至无时，所著无方，故有发于一乡一邑，而他处安然无有者，亦非年岁四时五运六气之所可拘也。其言甚是，宜参互考劾可焉。
瘟疫一症，其杂气从口鼻吸入，直行中道，流布三焦。或在上焦而未布中焦，或即过中宫而即入下焦，或三焦并受，不与伤寒之六经传变。伤寒由足经而受，瘟疫由手经而转入足经也。其秽邪遂时行走，亦非到处皆有，每每瘟邪盛行，必限于一乡一方。如近时之患疫者，往往于初受邪时，误认他病，无怪乎治之罔效。或遇灵性慧眼，指为时疫，而病者因本原已亏，疫毒乘隙内蕴，虽药症相投，亦难挽救。故治之宜早，辨之当明。读叶天士案，而知张景岳、喻嘉言二家治法，以扶正清邪，尚恐余毒留贻。又吴又可、杨栗山、陈三锡三者之法，系攻下太过，恐邪去正伤。不若执两用中之为美矣。然叶氏《指南》案中，治法虽未大备，意尚和平，须参古之方论，足称全治。余每以邪热浑然，色脉滞钝，面红而光，口有热如喷火之状，乍寒乍热，或微热不退，并无六经症象，病者亦不明自己之症，并识不出病之所以然者，即是瘟疫之症也。况风寒暑湿燥火六气，皆能为疫，当随天时而分明之也。瘟疫深受者，如醉如迷，昏昏沉沉，蒙蒙昧昧，不恶风，亦不恶寒，或寐睡，或叫号，或狂乱，或谵语，其舌苔必先见微黄有津，转为灰黑，或化白砂之苔，或呕或哕，浑身壮热，或饮水无度，或一发热而即露癍疹，或一发热而头面猝肿，或咽痛口糜，或口鼻出血，或身冷如冰而喷气如火，或头痛如破而口痛，肢痉咬牙。症象不能备举，在临诊审量。须嗅其口中喷气如火，而似遏勃气者，即疫症之大概耳。略具数方，以备选用焉。
瘟疫正治诸方  ***************************
升降散（一名陪赈散）
白僵蚕（酒炒，去丝嘴，二钱）　蝉蜕（一钱）　广姜黄（去皮，三分）　生大黄（四钱）
共为细末。如病轻者，每服二钱，用冷黄酒一杯，白蜜五匙调服。如病重者，日服二服可也。
人参败毒散（见中风症）
辟瘟丹
乳香（制去油）　苍术　细辛　甘草　川芎（各一钱）　降香　檀香（各一两）
共末，以红枣肉炼丸，如弹子大。遇疫病盛行时，逐日于香炉中焚烧，以除邪秽。
避瘟丸
雄黄（顶好者，一两）　鬼箭羽　丹参　赤小豆（各一两）
共为末蜜丸，如桐子大。每服五丸，空腹温汤下，可不染瘟疫也。
神解散
治瘟邪憎寒壮热，体重头疼，遍身酸痛，口苦咽燥，胸腹闷满等症。
僵蚕（炒，二钱）　蝉蜕（一钱）　神曲（三钱）　银花（二钱）　生地（三钱）　炒车前　木通（各一钱）　炒黄芩　川连　炒黄柏（各一钱）
水煎就，冲入陈酒一小盏，白蜜三匙，以取微汗为妙。
清化汤
治壮热憎寒，体重，舌干，喘吸短气，咽喉不利，面肿目赤。
僵蚕（酒炒，二钱）　蝉蜕（一钱）　银花　泽兰（各二钱）　橘红　龙胆草（各八分）　黄连　黄芩　连翘　元参　桔梗（各一钱）　栀子（三钱）　白附子（竹节者，炒五分）　生甘草（五分）
加大黄（三钱）。如咽痛者，加牛蒡子（炒二钱）。头面不肿者，去白附子一味。
小清凉散
治身热面赤咽痛，或发癍疹不透，宜之。
炒僵蚕（二钱）　蝉蜕（八分）　银花　泽兰　当归（各二钱）　生地（五钱）　生石膏（四钱）　黄芩　川连　紫草　焦山栀　丹皮（各一钱）
水煎，入蜜三匙，童便一盏冲，或加陈酒少许冲。
芳香饮
治瘟疫呕痰涎如红汁，腹如圆箕，手足搐搦发疹，头肿舌烂，咽喉痹塞等危疑重症。
元参（一两）　茯苓　石膏（各五钱）　酒炒僵蚕（二钱）　蝉蜕（七个）　荆芥（二钱）　黄芩（酒炒，一钱五分）　花粉　神曲　苦参（各三钱）　陈皮　生甘草（各一钱）
水煎，入蜜五匙，酒一盏，徐徐作饮，勿宜急服。
小复苏饮
治瘟病误表，致神昏谵语者。
炒僵蚕（二钱）　蝉蜕（八分）　生地（三钱）　炒车前（二钱）　神曲（三钱）　木通　川连　川柏　桔梗（各一钱）　知母（炒，一钱）　黄芩（炒，一钱）　焦栀子（三钱）　丹皮（二钱）
或加青果二枚，竹茹一团煎。
增损三黄石膏汤
治面赤阳癍，口渴，引饮神昏，便秘，谵语。
石膏（五钱）　淡豉（二钱）　炒知母（一钱）　川连　薄荷　川柏（各一钱）　炒黄芩（一钱）　焦栀子（三钱）　酒炒僵蚕（一钱）　蝉蜕（五分）
加白蜜三匙，酒少许冲，冷服。如腹满便秘，加大黄（四钱）。如呃忒，加柿蒂七个，姜三片。
犀角大清汤
治癍出心烦，错语呻吟，不眠咽痛者。
犀角（镑，一钱）　大青　黄芩（各一钱五分）　川连　川柏　生甘草（各五分）　栀子（三钱）　元参（三钱）　升麻（六分）
水煎温服。
犀角地黄汤（见火症）
治瘟疫癍出之后，烦热未清，衄血吐血，或平素阴虚之体，皆可服之。
三合汤
治产后瘟疫，不论重轻，宜活血清邪，故生化汤、小清凉、小柴胡，三方合法，最稳最妥。
当归（八钱）　川芎（二钱）　桃仁（十三粒）　酒炒红花（八分）　炒黄芩（二钱）　丹皮（二钱）　僵蚕（酒炒，二钱）　蝉蜕（七分）　银花（三钱）　泽兰（二钱）　益母草　焦栀子（各三钱）　生甘草　柴胡（各八分）
水煎，加童便一杯，陈酒一盏，冲入温服。
三甲散
治主客交浑症，因病时邪热未清，误补，致邪热逗留，邪气与正气相搏，潮热晕眩昏花，舌干阴涸，骨肉枯削形羸，白㾦时出不解，余每遇病后阴伤，正气不复之症，时有虚热者，投剂乃愈。
炙鳖甲　炙龟板（各四钱）　炒穿山甲（五分）　酒炒僵蚕（一钱）　蝉蜕（五分）　生左牡蛎（五钱）　当归（三钱）　白芍（酒炒，一钱）　地蟞虫（酒炒，八分）
水煎服。
鳖甲散
治伤寒瘟疫等症，服诸药不效者，名曰坏症。
炙鳖甲（三钱）　升麻（四分）　前胡（一钱五分）　乌梅（一枚）　黄芩（一钱）　犀角（镑，八分）　枳实（炒一钱）　生地（三钱）　炙甘草（五分）
水煎服。
治疫清凉汤
总治疫症，不拘轻重。
薄荷　柴胡　前胡　丹参　丹皮　川贝母　知母　橘红　黄芩（炒）　白芍　连翘心　桔梗（各一钱五分）
加青果二枚，竹叶十片，水煎温服。如便秘，加大黄三钱，蜜三匙，酒少许，冲入而服。
脉候　瘟病之脉势如虹，浮沉迟数似蒙蒙。紧革弦牢邪热盛，涩小微虚正气空。洪兼滑大昏沉候，疾促结散命多穷。糢糊脉象多寒湿，虚细应知病气通。紧革疾促，药饵难攻。沉微濡伏，昏蒙耳聋。脉形涣散，须待神工。缓和为吉，短代将终。
厥症  ***************************
厥者，上逆之症也。世人咸以手足厥冷者指为厥症，非也。讵不知手足冷如冰者曰厥逆。厥者。其也。逆者，冷也。厥逆者，言其手足逆冷也。与厥症之厥不同也。凡厥症四肢亦必逆冷，故世人往往误解，以手足逆冷便称厥也。然厥症有手足先冷而后厥者，系木盛土衰也。有先厥而后手足逆冷者，是气郁而不达于四体也。木盛则土必衰，当补其土以泄其木。气郁者四体失和，当温煦其气以分布四肢，其厥乃愈也。仲景《伤寒》书，有四逆散以治三阳厥逆，四逆汤以治三阴厥逆，此皆治四肢逆冷之道也。又有凡阴阳不相顺接谓之厥，厥者手足必逆冷也。其阳虚故温之。阳陷而不与阴相顺者，则下之。邪热入阴而未深者，则散之。以上之辨，显系厥症手足逆冷，与三阴三阳之厥逆有异也。经云：热深厥亦深，热微厥亦微，此浑指厥字而不言厥逆，可知厥逆非厥脱之厥明矣。厥者，下行极而上也。盖足三阳之脉，起于足指之间，足三阴之脉，聚于足心之下。凡阳胜阴虚，阳乘于阴，曰热厥。阴虚之症，足心多热，故热厥必由足下起。如阴胜阳虚，阳不胜阴，曰寒厥。寒自内生，不由外来，寒厥之病四肢多冷，阳气独虚，由足五指而上行。又云：寒厥由于秋冬阴盛时，纵欲夺精，屡虚其下，寒气因而上逆，阳气衰于外，而四肢皆逆冷也。若热厥之病，由于醉饱入房，真元耗竭，脾肾之阴两伤，阳亢之势，莫能制遏，故阳胜之病，手足温也。夫人之一身惟阴阳二气而已，阳主表，阴主里，表里循环，维护身中，外接四肢，分阴阳二厥，厥之大义，括其全矣。考《内经》而知阴阳气逆，而为虚损之症，即寒厥热厥之谓也。寒厥宜补其阳，热厥宜补其阴，如王冰所谓壮水之主以制阳光，益火之源以消阴翳，亦是救阴救阳之法也。他如烦劳过度，阳气暴张，而发为煎厥。二阳一阴发病，则变为风厥。五络俱竭，蜚尸鬼击，卒然中恶，气分自下而上，阳气抑郁于中，则发为尸厥。恶血冲心，致发血厥。痰涎迷闷，则成痰厥。因酒醉得厥，为酒厥。因饱食致厥，为食厥。以上数端，皆卒然致厥。如骨枯爪痛而厥者，名骨厥。身立如椽为骭厥。（骭音干，上声。胫骨也。）喘而强者为阳明厥。吐出长虫者为蛔厥。又有厥头痛，厥心痛，厥腰痛，以及厥疝，痿厥，痹厥，脚气厥之属，皆气闭而气上逆，因痛而气不通，故厥也。又《内经》有风与厥并论，后人并未发明，概以猝倒暴厥，名曰中风。以手足逆冷，指名为厥。何颠倒若此哉。经云：暴厥者，不知与人言。又曰：血之与气，并走于上，则为大厥，厥而暴死，气复则生，不反则死。又云：手足少阴太阴足阳明，五络俱竭，令人身脉皆重而形无知，其状若死，各曰尸厥。显非手足逆冷可概之也。夫静而不搐为厥，动而多搐为风，脉微身冷为厥，脉浮身暖为风。风则邪气有余，厥则正气不足也。学者能稽古研究，潜心体会，则下手施治，机圆法活矣。查叶氏论厥，谓从下逆上之病也。良由气血日偏，阴阳一并而成，雷风相薄郁极而发也。势渐者犹可转危为安，势暴者更发而致剧也。痰填胸中，则有烧盐汤以探吐之。痰去而自安矣。若火升莫制，则用泻心汤以泻之，或用万氏牛黄丸以清之。至于邪秽蒙神，昏无知识而兼谵语者，有至宝丹、苏合香丸以开其窍道。厥头痛者，当用天麻二陈汤。厥心痛者，更以丹参蠲痛丹。腰痛治以舒筋汤，厥疝投以葱白丸。且夫痿厥、痹厥之两症，必须血肉之品以补其不足。有气升于上而阴虚于下者，则发脚气，有《金匮》之矾石汤、崔氏之八味丸，皆治厥之大略也。亦足供一时之采择尔。
四逆散　四逆汤（详见伤寒症）
四逆散治热厥，四逆汤治寒厥。
乌梅丸（一名安胃丸，又名安蛔丸。）
治蛔厥心痛，虫由口出。
乌梅（二百枚，醋浸蒸）　细辛　桂枝　淡附子　人参　黄柏（各六两）　黄连（一斤）　干姜（十两）　川椒（炒去汁）　当归（各四两）
共末，曲糊作丸。每丸二钱，每服一丸，水化服。
万氏牛黄丸
治阳乘于阴之热厥。
黄连　黄芩　栀子　郁金　朱砂　牛黄
金箔为衣，每服一丸，水化服。
龙虎散
治阴千阳位，寒厥肢冷。
煅龙骨（二两）　琥珀（一两）　玄武板（四两）　生鳖甲（二两）　桂枝（一两）　煅磁石（醋淬，一次一两）　赤芍药（一两）　远志肉（五钱）　枣仁（炒一两）　左牡蛎（四两）　石菖蒲（四钱）
共为细末，每服三钱，姜汤调下。
逍遥散（改作汤药）
治阳气暴张而为煎厥。
当归　赤芍　柴胡（醋炒）　茯苓　白术　丹皮（各二钱）　栀子（炒，三钱）　薄荷（一钱）　干姜　炙甘草（各五分）
柴胡疏厥煎（自制）
治同前。
柴胡　前胡　当归（各二钱）　赤芍　琥珀（研冲，各八分）　左牡蛎（四钱）　砂仁末（五分）　枳壳（一钱）
加灯草一丸，金箔一张，拌水煎服。
天麻琥珀丸（自制）
治风动阳升，冲气上逆，足冷而厥。
煨天麻（二两）　琥珀（二两）　乌药（一两）　茯神（三两）　肉桂（五两）　黄柏（五钱）　防风（五钱）　秦艽（一两）　煅牡蛎（三两）　豨莶草（三两）　钩藤（一两）　柴胡（八钱）　广郁金（一两）　怀牛膝（二两）
以上十四味，共为细末，炼蜜为丸。每丸二钱，金箔为衣，白蜡封固。每服一丸，去蜡，水化服，加酒少许。忌食葱蒜。或本方加麝香一钱，共为蜡丸，更妙。
失笑散
治恶血冲心之血厥。
生蒲黄　五灵脂（醋炒，各等分）
为末，每服三钱，温酒调服。
独参汤
治鬼击蜚尸中恶而成尸厥。
人参（三钱）　葱白五茎　姜五片
水酒各半，煎服。
自制星香二陈汤
治痰厥症。
胆星（五分）　沉香（陈酒磨冲，五分）　人参（一钱）　姜半夏（一钱五分）　茯苓（三钱）　陈皮（一钱）　炙甘草（五分）
加香团叶五片。（香团叶不用亦可治）
葛花解酲汤
治酒厥。
葛花　白豆蔻（研，冲）　砂仁（研末）　人参　白术　陈皮（各一钱）　神曲　泽泻　赤茯苓　白茯苓（各三钱）　木香　青皮（炒，各五分）
加姜三片，或加鸡内金三钱。
和胃汤（自制）
治食厥症气化迟难。
神曲　山楂　麦芽　茯苓（各二钱）　厚朴（姜制一钱五分）　姜半夏　制香附（各一钱半）　丁香　菔子（炒，各五分）
加竹茹一丸，姜汁炒黄，水煎。檀香（三分），冲入而服。
金匮肾气丸
治骨厥，骭厥，并治脚气冲上厥逆者。
熟地（八两）　茯苓　泽泻　怀山药（各四两）　丹皮（三两）　山萸肉（三两）　桂　淡附子（各一两半）　车前　牛膝（各一两）
炼蜜为丸，桐子大，每日三餐，空腹，淡盐汤送下（三四）钱。此方去车前、牛膝，加芍药、元参二味为丸，名十味地黄丸。治上热下寒，精竭骨厥骭厥之症，系唐孙真人《千金翼方》也。故录之。
烧盐汤方
炒盐一味，以热汤调服一盏，急以指头探喉，其痰自吐矣。
至宝丹方
犀角（镑）　朱砂（水飞）　雄黄（水飞）　琥珀　玳瑁（镑）　水安息香（各一两，酒熬成膏）　西牛黄（五钱）　麝香（一钱）　龙脑薄荷（一钱）　金箔（五十片）　银箔（五十片）
共为细末，将安息香膏重汤炖烊，入诸药末拌匀，分作百丸，用蝎壳固封，每服一丸，参汤化服。
苏合香丸
苏合香　安息香　犀角　冰片　麝香　香附　薰陆香　沉香　丁香　白术
蜜丸，朱砂为衣，蜡丸，每服一丸。
天麻二陈汤（自制）
治厥头痛。
煨天麻（一钱）　姜半夏（一钱五分）　茯苓（三钱）　陈皮（一钱）　炙甘草（五分）　姜（三片）
水煎。
丹参蠲痛丹（自制）
治厥心痛。
丹参　川连　广木香　川椒（各等分）
炒香研末，炼蜜为丸，桐子大。每服二钱，酒送下。
舒筋汤（自制）
治腰痛致厥。
赤芍　海桐皮　当归　白术（产仙居者，各一钱半）　片姜黄（六分）　羌活（二钱）　杜仲（炒，二钱）　炙甘草（五分）　沉香（四分，磨冲）
古制葱白丸
治厥疝痛。
熟地黄（四两）　白芍　当归　川楝子　茯苓（各二两）　川芎　枳壳　青皮　厚朴　麦芽（各一两半）　三棱　莪术（各一两）　干姜　大茴香　木香（各七钱）　肉桂（五钱）
用葱白捣汁为丸，如桐子大。每服五十丸，开水下或酒下。
又方
人参　阿胶　川芎　当归　厚朴（各等分）
葱白汁为丸，桐子大，每服四十丸，温酒送下。
矾石汤
治脚气厥逆，上冲心包。
白矾（二两）
煎汤，浸洗两足可也。
大补肝肾丸（自制）
统治痿痹气血偏枯等症。
熟地（六两）　淡苁蓉　菟丝子　枸杞子（各四两）　潼蒺藜　白蒺藜　川萆薢　豨莶草（各二两）　海枫藤　海桐皮　当归　赤芍　党参（各一两五钱）　川芎（五钱）　桑寄生　怀牛膝　杜仲（炒）　茯苓　丹参（各一两）　炙甘草（五钱）
以上共二十味共末，用虎骨胶（二两），阿胶（二两），鹿角胶（一两），陈酒少许熔化和丸，如弹子大，每丸重二钱。每服一二丸，以陈酒化服。
脉候　阳厥肢温脉是浮，胸中热上势难留。阴虚气逆诊在尺，尺内多阳火不收。脉沉肢冷面如朱，阴盛格阳温药需。若遇晕厥沉迟脉，急急温通或可扶。厥症之脉，两寸必濡。浮而有力，风痰盈盂。若形动滑，必是虚躯。厥时脉代，决其难苏。如遇伏脉，定在热驱。六脉浮大，暴厥无虞。若云虚症，死在须臾。
崔氏八味丸
治脚气上冲致厥。，肾虚不纳。
熟地（八两）　山萸肉　山药（各四两）　茯苓　泽泻（各三两）　丹皮（三两）　淡附片　桂枝（各一两）
蜜丸桐子大，酒下三十丸。
痢疾疟疾  ***************************
痢疾古称滞下，白者名白沫，赤者名赤痢，赤白兼者曰脓血。赤属热，白属寒，赤属血，白属气，赤白相兼，气血两伤，或寒热互伤。总之夏秋间湿热内蕴，一感风寒而作者居多。古人治法，不外通塞二义，通者导滞、承气之类，塞者养藏、益气之属。或因不节生冷瓜果，中土受伤，或因不慎寒凉单衣，致邪热传中，或因饮食醉饱之后，即受秽浊之气而致者，又或因盛怒挟食，更感时邪而痢者，不得为通塞二字所拘。又有肾气本虚，湿热留著，入冬不愈而成休息之痢。又痢症初愈，不节房劳，入冬不愈而成休息之痢。或医者见病人不耐痛痢，邪未清而误投补涩之剂，致正虚邪留，延成休息痢者。甚至化出肿胀之累。休息者，休休息息，愈而屡发也。全在临诊工夫详审精，。切勿仓皇下手，自无误治之弊。古越倪涵初者，每切时痛，治病如神。言痢与疟最难治疗，特著痢症三方，疟症三方，谆谆语世。按其治法，靡不应手。附录于此，以备参考。然痢者，肠胃之间，湿热胶滞之病也。
疟疾者，暴疟之疾也。经云：夏伤于暑，秋病痎疟。又云：阴阳相搏而疟作矣。《金匮》云：疟脉自弦，弦数者多热，弦迟者多寒，弦小紧者下之差，弦迟者，可温之。弦紧者，可发汗针灸也。浮大者，可吐之。弦数者，风发也。以饮食消息止之。古人论疟，热多曰瘅疟，寒多曰寒疟，挟食曰食疟，被风曰风疟。日一发者，其疟轻。邪在腠理，间日发者，其疟稍重。邪在半表里，间两日发者名曰三阴大疟，以足三阴受邪故也。宜视三阴见症而知邪在何经，分明而治，自无误矣。又有温疟、疠疟、痰疟，古人虽有成方，亦当审清病在何经，不得以小柴胡一法而治诸疟，非特治之无效，而有损于病矣。况疟邪逾月不除必成疟母，结在肋间，甚则化胀，此非医之咎哉。所以为之医者先问其受病之由，与疟发在何时，愈在何时，或先寒后热，或先热后寒，二便或清或热，视其舌色赤与白否，黄与黑否，指甲红白青黑否，阴阳分明，寒热详辨。如寒疟必寒多肢冷，指甲青白，渴喜热饮，或有痉象，宜温散治之。如热多指甲红润，气粗舌焦且黄，宜辛凉解表治之。余治疟症，亦分六经形症而后用药，未尝胶执柴胡以治之也。总之宜表、宜散、宜清、宜温之法，必视阴阳表里以裁之也。此其大略也。若夫增减之道，则在临诊之权衡矣。
倪氏痢疾第一方
治痢疾，不论赤白脓血，里急后重，身热腹痛滞下。
川连　黄芩　白芍　山楂（各一钱二分）　枳壳（麩炒）　厚朴　槟榔　青皮（炒，各八分）　当归　炙甘草（各五分）　地榆（五分）　南木香　红花（酒洗，各三分）　桃仁（去皮尖，一钱）
水煎服。如体实者加制大黄（二三钱）。如有胎孕者忌服。本方去桃仁、红花、槟榔、木香四味，可服矣。如服一二剂，痢减过半，急投第二方。
痢疾第二方
治痢已减，少腹痛亦差者。
酒炒川连　酒炒黄芩　酒炒白芍（各六分）　青皮（炒，四分）　厚朴（四分）　桃仁泥（六分）　橘红　槟榔（各四分）　楂肉（一钱）　炙甘草（三分）　当归（五分）　地榆（四分）　红花（酒润，三分）
水煎，加南木香（二分），用陈酒磨冲。
痢疾第三方
治脾肾两虚，痢减粪多者。
东洋参（二钱）　酒洗黄芩（六分）　酒炒白芍（六分）　橘红（二分）　厚朴（二分）　酒洗红花（二分）　醋炒地榆（三分）　白术（五分）　当归　炙甘草（各五分）
水煎，加木香末（二分），冲服。
倪氏疟疾第一方
治疟症初起，不拘寒多热多。
橘红　茯苓　威灵仙　炒茅术　厚朴　柴胡（各一钱）　黄芩（八分）　青皮　槟榔（各六分）　炙甘草（三分）
加生姜三片，枣子两枚，井水河水各一杯，煎服。
疟疾第二方
生首乌（三钱）　陈皮　茯苓　柴胡　黄芩（各八分）　当归　威灵仙（各一钱）　白术（土炒，一钱）　知母　炙鳖甲（各二钱）　炙甘草（三分）
加姜三片，枣二枚，井河水各一杯煎，用陈酒少许冲入。如有疟母，更加醋炒莪术一钱可也。
疟疾第三方
疟久必须调理气血。
人参（一钱）　炙黄芪　当归（各一钱五分）　土炒白术（一钱）　陈皮　柴胡（各八分）　生首乌（二钱）　炙甘草（三分）　升麻（四分）　知母　青蒿子　麦芽（各一钱）
姜三片，枣二枚煎。
倪氏久疟全消丸
威灵仙　莪术　醋炒三棱　麦芽（炒，各一两）　生首乌（二两）　金毛狗脊（酒炙脆，三两）
共为细末。又山药（研粉，一两）　饴糖（一两），水一小碗，捣烂和丸，如绿豆大，每服三钱，姜汤送下。如小儿之疟，本方加鸡内金（炙五钱），共捣为丸，每服二钱，姜汤送下。
枳实导滞丸
治湿热积滞。
大黄（一两）　黄芩　川连　神曲（各五钱）　土炒白术　泽泻（各二钱）　茯苓　枳实（炒，各三钱）
共末，蒸饼糊丸。每丸二钱，每服一丸，开水冲服。加广木香槟榔（各二钱）为丸，名木香导滞丸。治后重气滞。
承气汤（见伤寒症）
补中益气汤
治痢后气虚，下陷肛脱。
炙黄芪（三钱）　白术（二钱）　陈皮（一钱）　升麻（四分）　东洋参（一钱五分）　柴胡（醋炒，一钱）　炙甘草（五分）　归身（三钱）
水煎服。本方去归、、术二味，加木香（五分），苍术（一钱），名调中益气汤。治同。
真人养脏汤
治久痢脱肛。
诃子（面裹煨，一钱半）　罂粟壳（蜜炙，一钱）　肉果霜（八分）　当归（三钱）　肉桂末（四分）　木香（四分）　白术（土炒，二钱）　人参（一钱五分）　炙甘草（五分）　白芍（酒炒，一钱）
水煎温服。
槟芍散（改作汤）
治下血痢，或脓血痢，后重气滞。
生军（三钱）　芍药（二钱）　枳实（一钱五分）　槟榔（二钱）　厚朴（一钱）　银花（五钱）　人中黄（二钱）
加伏龙肝（一钱），水煎。
当归导滞汤
治病后痢疾。
当归　白芍（各三钱）　生莱菔子（一钱）　炒车前　炒枳壳　槟榔　炙甘草（各五分）
加桃仁（十粒，去皮尖），水煎，白蜜三匙冲入。
地榆散（改汤）
治下痢脓血，已成坏症，色如烂瓜者。
地榆（二钱）　当归（三钱）　白芍（三钱）　黄芩　栀子炭（各一钱五分）　黄连　犀角（镑一钱）　薤白（三钱）
如无薤白，以韭白代之，煎温服。
中和汤（自制）
治痢下，不论红白，里急后重，不拘男女小人，皆宜服之，加减而治。
神曲　生菔子　淡黄芩（酒炒）　姜半夏　茯苓　山楂　茅山术　川连（酒炒，各一钱五分）
水煎。如时痢身热者，加藿香、薄荷、桔梗（各一钱），姜三片。如白沫，则加广木香（八分）。如赤痢，加桃仁十粒。赤白兼者，加桃仁十粒，红曲（八分），木香（五分）。如醉饱受邪者，加葛根（一钱），紫金锭二分冲入。如挟怒挟食者，加柴胡、厚朴（各一钱）凡痢下皆因湿热内蕴，胶于肠胃，初起必日夜无度，腹痛后重，口渴喜饮凉水。近世医家，必认为热痢，而辄投寒凉之剂，令病者可食水果等物，致阻遏湿热之邪，不得外泄，而成噤口危候。噤口者，肢逆呕恶，食入于咽即时吐出，水浆不得下咽，法在难治。惟开噤散治之，可十救其五。时医冒为高古，擅用温热者，十有其二。妄用凉泻而称稳当者，十有七八。殊不知各得其偏，而未协中和之道。是症治法，太凉不得，太热不得。余每思痢下之病，湿热内著，一受风寒暑湿，各动其内伏之邪，遏其欲萌之势，新邪与伏邪争胜，所以腹痛欲坠，气滞欲脱也。若以水果生冷之物，一入于口，助其邪而遏其气，邪愈结而正愈伤矣。痢有四忌，忌补、忌表、忌攻、忌凉，此皆初起时之治法也。至于病中之变，亦不可胶柱鼓瑟也。叔和氏云：诸痛属寒。经曰：诸痛属火。余执其中以治痢症，每用温凉并进之法，往往获效如响。然叔和之言诸痛属寒，《内经》之云诸痛疮痒，皆属于火。此二说者，非指痢症言也。特借其言以师其意耳。近时有吸鸦片者，患痢下之症，十不救一。曷故：余以为肺肾两伤，全赖中宫。一患痢下，上下浑如两橛，湿热上蒸而舌赤，白苔琐碎，烟不能吸也。湿热下注而后重，肛门沉坠，气虚下陷也。白苔琐碎者，俗云：饭花苔是也。余每令病者吸烟以合常度，勿使失瘾。用药者勿以体虚而改其治法，不知虚者邪去宜速，毋使久留，即清即补可也。初起则用解毒汤以清之，邪去则用和胃二陈煎以补之，最为切当。宜熟审之可也。
黄连解毒汤（即火齐汤方，见火症）
和胃二陈煎
茯苓（三钱）　姜半夏（一钱五分）　陈皮（一钱）　炙甘草（五分）　炮姜（五分）　杏仁（去皮尖，三钱）
水煎。
治痢散
治痢下，不论红白，腹痛后重。
葛根　苦参（酒炒）　陈皮　陈茶（各一斤）赤芍（酒炒）　麦芽　山楂炭（各十两）
共末，每服四钱，水煎服。连渣汁而服，小人减半。
朴黄汤（自制）
治痢疾初起，腹痛后重，不拘赤白者。
厚朴（一钱五分）　生大黄（四钱）　陈皮（一钱）　广木香（五分）　制香附（一钱五分）　川连（八分）
水煎。
开噤散
治噤口痢，水浆不入者。
人参（五分）　姜汁炒川连（五分）　石菖蒲（一钱）　丹参（三钱）　石莲子　茯苓　陈皮　冬瓜仁（各一钱五分）
粳米一撮，荷蒂一枚，水煎。
加味七神丸
止肾痢如神。
肉果霜　淡吴茱萸　广木香（各一两）　破故纸（酒炒，二两）　土炒白术（四两）　茯苓（三两）　炒车前（二两）
枣汤炼丸，如桐子大。每服三钱，开水下。
大柴胡汤（方见伤寒）
治疟疾热多寒少，舌苔黄厚，便秘。
凉膈散（方见伤寒）
治疟来欲吐，热多便结溺赤。
加减小柴胡汤
通治疟症，宜加减用之。
柴胡（二钱）　姜半夏（二钱）　人参（一钱）　炙甘草（五分）　黄芩（一钱五分）
加姜三片，枣一枚，水煎。热多，加黄柏。寒多，加桂枝、干姜。渴者，加石膏、知母无汗，加荆芥。汗多，加桂枝、白芍。呕者，加竹茹、姜汁炒。积食，加神曲、麦芽。气滞，加青皮。久疟，加鳖甲、穿山甲（炒用）。余症，待临诊酌加可也。
止疟丹
凡疟疾二三发之后，方可服矣。
常山（烧酒炒）　草果仁（煨）　半夏曲（姜汁炒）　制香附　青皮（炒，各四两）
又神曲十二两共为末，米饮炼丸，如弹子大，辰砂为衣。如疟轻用一丸，疟重用两丸，红枣茶冲化而服。
鳖甲煎丸
治疟邪与痰血固结而成疟母，僻处胁下，若不急治，必成大害也。
鳖甲（炙，十二分）　乌扇（三分，烧，即射干。）　黄芩（三分）　柴胡（六分）　鼠妇（三分，熬）　干姜　大黄　桂枝　石苇（去毛）　厚朴　紫葳花（即凌霄花也）　姜半夏　阿胶　芍药　牡丹皮　蟅虫（即地蟞虫，各五分）　人参（一分）　葶苈子（一分）　瞿麦（二分）　蜂窠（四分，炙）　赤硝（十二分）　蜣螂（熬，六分）　桃仁（二分）
以上二十三味共末，取热灶肚下灰土一斗，清酒一斤，取五升浸灰，俟酒渗尽一半，著鳖甲于中，煮令泛烂，如胶漆状，绞取其汁，以药粉炼丸，如梧子大。空心服七丸，一日三服，陈酒送下。《千金》用鳖甲（十二片），加海藻（三分），大戟（一分），无鼠妇、赤硝二味。
《金匮》云：阳气独发，阴气孤绝，则热而少气烦冤，手足热而欲呕，名曰瘅疟。脉平身无寒，但发热，骨节烦疼，时呕，名曰温疟。治以桂枝、白虎，即白虎汤加桂枝主之。二症相同，而治法则异，治瘅疟宜桂枝石膏汤，即桂枝汤加石膏也。
蜀漆散
治牡疟寒多者。系邪客心下，其病重也。
蜀漆（即甜茶，烧去腥）　云母（烧，二日夜）　龙骨（各等分）
共杵末为散。未发以前，米饮调服五分。
附：《外台秘要》三方
牡蛎汤
治牡疟。
牡蛎　麻黄（各八分）　甘草（四分）　蜀漆（炒透，六分）
水煎服。如吐勿更服也。吐则邪已去矣。
柴胡去半夏加栝蒌根汤
治疟病发渴，亦治劳疟。
柴胡（一钱六分）　人参　黄芩　甘草（各六分）　栝蒌根（八分）
加姜二钱，大枣四枚。
柴胡桂姜汤
治疟发寒多热微，或但寒不热，服一剂如神。
柴胡（三钱）　桂枝（一钱二分）　干姜（八分）　栝蒌根（一钱五分）　黄芩（一钱二分）　甘草（六分）　煅牡蛎（一钱）
水煎而服，服后汗微出愈。
痢脉候　痢疾之脉大主凶，浮洪疾数势难松。沉细多神毋害怕，紧牢代散莫能容。沉细无力，痢势宜松。疾促弦散，脉反不从。阴脉为吉，阳脉多凶。初痢见涩，必有凶烽。久痢沉濡，益气可宗。
疟脉候　疟家脉象定然弦，如兼滑大有痰涎。有力而弦防痉厥，弦而无力定绵延。弦如端直非为吉，沉微带小必虚迁。新弦之状为真脏，吉少凶多病气偏。弦者痰热，弦缓风连。弦迟寒胜，弦数热缠。弦而涩小，湿与风联。但弦不缓，难许安全。
血症  ***************************
吐血　咳血　咯血　鼻衄　牙宣　舌血　大便血　小便血　血淋　血崩　发泉
经云：中焦受气，取汁变化而赤，是谓血。血之流溢，半随于冲任而行于经络，半散于脉络而充之肌腠皮毛。又云：阳络伤则血外溢，为吐血、咳血、咯血、鼻衄、牙宣、舌血等症。又云：阴络伤则血内溢，为大小便血、血淋、血崩、发泉等症。皆由阴阳两络之病也。阳络之伤也，必有邪气乘之。经云：邪之所凑，其气必虚。阴络之伤也，必有七情随之。故内伤外感当分辨确切而后施治。陈修园云：五藏有血，六腑无血。剖诸兽腹，心下脊膂包络中多血，肝多血，心脾肺肾中皆有血，惟六腑无血。以近时吐血多者，医称为胃血，谬也。叶氏谓心肝脾三者，血之主司也。足阳明胃者，血之生化也。此二家之论，以叶氏为最耳。余谓五藏有血，六腑无血之说非也。然阳络在胃，阴络在脾，是藏府皆有血也。古人以心生血，肝脏血，脾统血，并不言及肺与肾也。惟冲脉为经脉之海，又曰血海。况冲脉隶属阳明，阳明为宗筋，经云：阳明者，五藏六腑之海也。岂得以五藏六府而分有血无血乎。凡人为一小天地，气之所及，血必及之。如肠欲生痈，其气必郁，血亦聚之。肺欲成痈，气必凝之，血亦随之。不过由心肝脾肾以及乎身之大经小络，流溢于四体，小而至于毛发之区，皆充积于中而发散于外也。然血属火，火即血，必有气以助之，而后血乃行也。即气行血亦行，气滞血亦滞之谓也。书云：天将大雨，山川出云。可悟气能生血，气能摄血之理焉。余必以古人之心生血，肝藏血，脾统血，三者为是，更言乎冲脉也。况心生血，血惟心有，而肝与脾以及乎冲脉者，亦不过藏之、统之、聚之已也。凡治血病，必宜养心。如小肠见血，养其心以清其小肠。大肠见血，养其心以清大肠可也。不然，是舍本而治末也。他如六淫所伤，因由外以及内也。不得以养心之言拘之也。如初因咳嗽而致血者，邪干肺胃也。急当清其肺胃之火，余以清上汤加减治之。如六淫伤及二便等症，余以清下汤加减治之。每见近时医家，一遇血症，不究七情六淫，辄投滋阴之剂，使血瘀留为根荄，致成损怯之症，良可悲也。古人治血，每投温散，系是血热则行，血寒则凝之意也。何谓血热则行，实温以行气，气行血亦行矣。切勿因温散之论，而遽用热剂也。考经旨因热远热，因寒远寒之意，可明其不偏于热，不偏于寒也。在学者当知通变之治法也。（内有肺痈、肺痿二症。见下肺经病治。）血崩症。（见后胎产门）
归脾汤（方见心经症）
温养气分以补心脾二经。
神效琥珀散（方见心经症）
养心以清小肠之热。
天王补心丹（方见心经症）
养心清营之治。
清上汤（自制）
治六淫侵上，吐咳咯衄，牙宣舌血等症。
瓜蒌仁（炒，四钱）　海石（一钱）　栀子炭（三钱）　杏仁（光，三钱）　煅石膏（二钱）　黄芩（炒一钱）　茜草（一钱）　生牡蛎（四钱）
加青果二枚，竹叶廿片。如因寒者，加苏子（二钱）。如因暑者，加青蒿（一钱），鲜荷一片。如因风者，加生莱菔子（一钱）、桔梗（一钱）。如因湿者，加滑石。如因燥者，加生地、麦冬（各三钱）。如因火者，加犀角、羚羊之类。○余皆仿此。
清下汤（自制）
治大小便血，血淋，发泉等症。惟血崩一症，宜补血消瘀，查女科胎产症，自知方治诸法也。
大黄（醋炒，三钱）　牡丹皮（三钱）　归身（三钱）　白芍（一钱）　苦参（一钱）　焦栀子（三钱）　生甘草（八分）　北细辛（二分）　通草（一钱五分）
加鲜荷叶一片。如无鲜荷叶，以藕一斤煎汤代水。（方中用大黄以入阳明经驱瘀荡热。丹皮清血中之热，白芍泄肝，归身养血，细辛温经，勿使寒凉伤血。苦参清湿火，栀子泄二焦之火，通草渗湿清热，生甘解毒以和诸药之性。）　此方血家初起者宜之。如小便尿血，仲景谓血症谛也。大都其人少阴素虚，不节房劳，或热瘀于小肠之舍所致。本方加琥珀（一钱），滑石（三钱）。如血淋症，小腹滞痛，湿热内蕴，本方加琥珀（一钱），滑石、瞿麦各三钱，去细辛一味可也。如舌上无故出血，系心火暴甚，加川连（八分），炒蒲黄（七分），乌鲗骨（一钱），去细辛一味煎服。如痰血交互，本方去苦参、细辛，加姜半夏（一钱），川贝（二钱），真化橘红（一钱）。发泉系血从毛孔中出，因用心太过，心气沸腾，宜犀角地黄汤，外用艾灰扑于出血处可也。
犀角地黄汤（方见火症）
三七汤（自制）
治吐血紫黑有块，系热伤络血，或郁怒伤肝。
参三七（研冲，一钱）　姜半夏（一钱五分）　厚朴（一钱）　茯苓（三钱）　琥珀末（八分）　醋炒柴胡（八分）　左牡蛎（四钱）　焦山栀（三钱）　苏梗（一钱）
加藕一片，煎汤代水。如无藕时，以荷叶一枚代之。
柏叶汤（自制）
治血热妄行，吐血盈碗者。
侧柏叶（二钱）　生地（一两）　炒蕲艾（五分）
加荷叶一片，或藕汁一杯冲入，更加童便一盏冲服。
脉候　血家之脉每多芤，芤而数大血盈瓯。寸芤吐咯尺芤脱，濡细因知病欲瘳。紧革之形凶象露，病久得之却可忧。阴脉为从阳脉逆，寒热温凉仔细筹。吐血之脉，忌见弦浮。左寸之数，心血难留。左关搏指，肝木失柔。右寸洪大，肺气上游。右关实大，下之可瘳。阴脉为顺，阳脉难修。

卷四  ——————————————————————————————————————————————————————————————————————————————————————————

心经病  ***************************
心者，君主之官，神明出焉。其性柔，其体阴，其用灵。患怔忡者，定知忧劳太过，每多抑郁，动其阴中之阳，加以肾水不足，肾中相火，无以上拱，心气不得下交，遂致水火未济之象，君火无以自立，相火不来扶助，所以心神摇漾，坐卧不宁，闻闹声，即烦闷不语，非不语也，是怠于语耳，心神情志，皆不安定，一意化两意，欲食不食，全是他藏之气，不来助阳所致，与癫痫痴呆大相悬殊。近时医家往往误解，以怔忡即癫痫痴呆之渐，谬也。怔忡者，血少也。癫者，静而阴凝也。经云：重阴者癫，重阳者狂。痴呆者，全无知识也。古人治怔忡一症，必以归脾汤、补心丹之属。如健忘之症，即记即忘也。因脾藏志，心藏神，神志不足故健忘，亦以归脾汤为主治之方也。凡不眠者，因失血症后，血舍一空，而神不守舍者。宜补心丹治之。或因伤寒杂症，而胃实失下者，宜承气汤下之。古有不能卧因胃不和之语，下之胃气自和，即能眠也。或虚劳而不眠者，亦以补心丹主之（附癫痫痴呆辨证四条）
癫者，阴病也。经云：重阴者癫，或歌或笑，如醉如迷，其甚至不知秽洁，其候多静而昏。宜陈无择琥珀散镇摄其阴，调以心脾肾三经为宜。
狂者，阳病也。经云：重阳者狂，狂妄难干，由大惊大怒得之。邪在肝胆胃三经，而治法宜清不宜补也。泻肝汤治之，或承气汤下之。凡邪在阳明，胃实失下，亦发狂也。下之乃愈。（惟痴呆无治法。经云夺其食则巳，并无方也）
痫者，痰迷心窍，阻其灵明之气。古云：一阴一阳变乱谓之痫，须辨明五藏五声，以分牛痫，马痫，猪痫，羊痫，鸡痫五症，然后治之可中其窍也。必聆其声以知其症，如病时肢搐，痰涎上潮，目瞪，声重如牛吼者，名牛痫。如肢搐，头摇，足掷，扬声如马鸣者，名马痫。如身重，头嘴向地，涎涌，声出不响者，谓猪痫。开口而叫，吐涎足搐，声如羊芉者，名羊痫。如两手如舞，面赤，声焦如鸡鸣者，曰鸡痫。皆不外乎五志之火，动扰不宁，痰阻内窍而成。治宜加减星附六君子汤为主，各加引经药品以向导之可也。
归脾汤
治怔忡健忘，心脾两虚，并治肠红之症。
白术　人参（各二钱）　炙黄芪（三钱）　归身（三钱）　炙甘草（五分）　茯神（三钱）　远志肉（八分）枣仁（炒，一钱）　广木香（八分）
加姜三片，枣三枚，龙眼肉七枚，水煎。如怔忡症因怒得之者，宜逍遥散。（方见厥症）
补心丹
治癫症与怔忡症。
生地（八钱）　人参（五钱）　元参（三钱）　丹参（三钱）　枣仁（一钱）　茯神（三钱）　远志肉（八分）　柏子仁（二钱）　天冬　麦冬　当归（各三钱）　桔梗　五味子　石菖蒲（各五分）
炼蜜为丸，桐子大，辰砂为衣。
大承气汤（见伤寒症）
治狂症胃实者。
白金丸
治癫痫症。
白矾　郁金（各等分）
为丸。姜汤送下（二钱），下痰而愈。
滚痰丸方
治癫狂痫症有痰者。
青礞石　沉香　大黄　黄芩
水法为丸。
龙胆泻肝汤（见火症）
治狂症因大惊大怒者。
陈无择琥珀散
统治怔忡痫癫等症，亦治痴呆。
人参（二钱）　白芍（二钱）　铁落（煅，醋淬七次，二钱）　辰朱砂（水飞，一钱）　煅磁石（二钱）　琥珀（二钱）　牛黄（四分）　远志肉　石菖蒲（各八分）
共为细末，每服五分，淡姜汤送下。
又方
琥珀末一钱，人参汤调下，亦名琥珀散。治小便不通，并治惊恐怔忡之症。
神效琥珀散
治心神不宁，或小便出血。
琥珀　桂心　滑石　大黄（炒）　冬葵子　腻粉　木通　木香　磁石（煅，各等分）
为末，每服二钱，用灯草、葱白，泡汤调下。
孔圣枕中丹
治心肾不交，怔忡健忘等症。
龙骨（煅）　龟板（炒）　石菖蒲（炒）　远志肉（炒各等分）
为末蜜丸，如桐子大。每服一钱，临卧时开水送下。
加减星附六君子汤
治癫痫，气虚有痰者。
制南星（一钱）　竹节白附子（酒炒，七分）　人参（一钱五分）　白术（二钱）　茯苓（三钱）　炙甘草（五分）　姜半夏（一钱五分）　广皮（一钱）
水煎服。牛痫，加牛黄（五厘）冲入。马痫，加马勃（五分）。羊痫，加羊胆（生一枚），药送吞下。猪痫，加猪心血一匙冲。鸡痫，加鸡胆一枚，药水送吞。阴虚加生地四钱，当归三钱，川芎、白芍（各一钱）。阳虚加栀子三钱，甘菊花一钱，可也。
脉候　脉来滑大定然狂，涩小沉微癫病伥。小促动摇在寸口，怔忡之象病延长。右关脉结小脾病，不是不眠必健忘。此是内病七情症，补心之剂急煎尝。内伤之病，脉必微长。滑大则甚，狂病之殃。癫病举动，必异其常。痫症之作，乍剧乍康。若不急治，久必难商。
肝症  ***************************
肝者，将军之官，谋虑出焉。其性刚，其体曲，其色青，其气旺，其变幻莫测也。如情志不舒，不得条达，则成郁症。郁则气不能伸，则成脘痞。脘中痞满，火自上升，而谓肝火。火旺生风，内风旋扰，则曰肝风。风木犯胃射肺而成痛痹，名曰胸痹。胸中一痹，痰气积聚，心神摇漾，易致惊骇，故动而多惊。惊者必心中惕惕，故不寐也。总之肝木为病，须补其母，全赖肾水以生之涵之者也。如肾水不足，木无生长之机，诸恙悉由之而生矣。妇女最多是症，女人以肝为先天，惟肝用事。闺阃之中，所见甚稀，所闻甚寡，独寤独寐者，更多郁结，助起肝阳，病情纷至，更难调理。间有一二情性柔顺，幽闲贞静，虽无大患，未免于郁。治之者宜分别刚柔阴阳，阴且柔者，药宜轻宜薄。阳而刚者，药宜破宜散，经云：木郁达之，火郁发之是也。今人之云肝气者，系包括肝家之病，无分肝之虚实，概以破散为治，无怪乎治之罔效。然肝藏血，血虚者，气必旺，况肝经多气少血，血分一虚，气无约束，其变症蜂起。有因水亏不能涵木，而肝气横暴者。有因金虚不能制木，而木火上升者。有木旺侮土者，有木反乘金者，有木来助火者，有木盛生风者，焉得以肝气一语概之乎。余治是症，必求其本，询其初起何病，变为何病。如因嗔怒所致者，是肝家本病。若因忧思伤脾，而木气乘虚来侮，当扶土泻木，是不在肝而在脾也。余仿此。
金铃子散
治肝经气旺脘痛。
金铃子（去核）　延胡索（各等分）
共为末，每服三钱，酒调下，或水煎服，亦可。
逍遥散（方见厥症）
治肝经抑郁之症。
益肝煎（自制）
治肝经病，不拘痞满嗳逆，呕哕，心胃㽲痛，腹满等症。
柴胡（醋炒，一钱）　丹参（酒炒，三钱）　生左牡蛎（四钱）　乌药（一钱）　制香附（一钱）　当归（三钱，小茴五分拌炒）　琥珀（八分）　桑叶（一钱）　巨胜子（三钱，即三角胡麻）
加荔枝五枚，水煎。如气虚者，加生地（四钱），沙参（三钱），砂仁（五分）。血虚者，加生地（四钱），川芎（一钱，）白芍（一钱）。金不制木者，加百合、天冬（各四钱）。水不涵木者，加杞子（三钱），菊花（一钱）。心火夹杂者，加川连（七分）。如木旺土衰者，加白术（土炒），天仙藤（各一钱），茯神（三钱）。如有他病挟起者，随症加减。
代赭旋复花汤
治木犯胃土，嗳逆痞满。
代赭石（二钱）　旋复花（一钱五分）　东洋参（二钱）　姜半夏（一钱五分）　赤茯苓（三钱）　荆芥炭（一钱）　炙甘草（五分）
如气实而满者，去参，加牡蛎（三四钱）。
清肝煎（自制）
治肝火内炽，晕眩欲厥。
生牡蛎（五钱）　琥珀（八分）　焦栀子（三钱）　丹皮（二钱）　黄芩（炒一钱）　桑叶（一钱五分）　鲜生地（八钱）　煨天麻（八分）　羚羊角（先煎，一钱五分）
加竹叶廿片，灯心一丸。
潜阳和阴汤（自制）
治肝虚生风，心悸目眩。
生鳖甲　炙龟板（各四钱）　石决明（生八钱）　煨天麻　桑叶（各一钱五分）　巨胜子　钩藤（各三钱）　姜半夏（一钱五分）　琥珀（八分）　黄菊花（二钱）
加竹叶十片。如气闷加沉香五分研冲。
瓜蒌薤白白酒汤
治胸中痹痛，欲吐不吐者。
瓜蒌（一枚）　薤白（二钱）
加白酒一盏，水煎。或加桂枝（五分），水煎，冲入白酒可也。
半夏秫米汤
治寤不成寐，胃中有湿热者。
姜半夏（一两）
水五升，煎至三升，去滓，入秫米（三合），煎至二升，分作两次而服。
酸枣仁汤
治肝虚不寐。
茯神（三钱）　炙甘草（五分）　知母（一钱）　枣仁（炒一钱五分）　川芎（八分）
如有痰加姜半夏（一钱），橘红（七分），水煎。
镇肝汤
治木旺致惊，兼治小儿惊风。
煅龙骨（二钱）　石菖蒲（五分）　枣仁（炒，一钱）　石决明（生，八钱）　琥珀（一钱）　青黛（五分冲）　煅磁石（一钱）　姜半夏（一钱五分）
加竹茹一丸。四肢逆冷加桂枝（四分），姜汁（一匙冲）。
脉候　肝经之脉要弦长，弦直因知木势张。尺内遇弦腰带病，子来乘母水多妨。新张弦象肝真露，虽有良医曷可康。寸口浮弦风木上，关中得此土为戕。肝家病脉，弦缓为良。弦数风热，弦迟肾伤。弦牢痼疾，弦革难康。若能和缓，正复邪匡。弦且劲急，病必仓皇。如难下药，勿药为方。
脾经病  ***************************
脾为仓廪之官，属后天也。如先天不足，全赖后天以补之。后天一病，关系大焉。脾胃之论，东垣最详。所著补中益气、调中益气、升阳益胃等汤，因内伤劳倦，脾阳困顿而设。脾属太阴，胃属阳明，一有乖违，则病危矣。不相乖戾，其治尚易。若脾虚而胃不振者，当益其脾而扶其胃，故人以胃气为本，有胃者生，无胃者亡，理固然也。古人治脾胃之病，必以制木为务，木不侮土，其土自安，病何由作。如脾胃一虚，则肿胀、泄泻、虫积、痰饮、胃痛作矣，甚至呕吐嗳哕悉具。力治其标，不顾其本，脾胃一惫，病体难瘳，岂不殆哉。叶氏云：肿由乎气，胀由乎水，因脾胃一虚，其气外浮，故肿。肿则水来乘之，水旺土衰，则生胀矣。古人分阴水阳水之条，亦以外来之水属阳，内生之水属阴。又分内因外因不内外因三条，莫不由中土衰残所致。以分消法治外因。外因者，即阳水也。以实脾饮、五苓散治内因。内因者，即阴水也。又治不内外因者，即仲景之开鬼门，洁净府之法也。若夫泄泻之症，亦由脾虚不能制水，胃虚不能纳水所致，治泻亦必制木，木不戕土，水曷由侵。书云：治泻不利小溲，非其治也。虫积之由，因土虚不能胜湿，湿化热而蕴蓄蒸变，其虫生矣。故治虫必当先清湿热，继温脾肾。仲景有安蛔丸以化虫安胃，最为雄伟。后人之治虫者，莫不就其范围也。胃痛一症，古方甚多，并无确效，何也？因胃属中宫，肺心肝肾诸可侵伐，故变幻杂至。都是胃阳大虚，不能灌溉其水，水停乃痛。仲景以小半夏汤治其停水，以泻心汤和其脾胃，又有苓姜术桂汤以补其中土，治法不外乎此矣。若妄用攻击之法，胃土戕贼，则呕吐嗳哕，悉由此出。痰饮者，亦土病也。胃土一虚，饮食不为肌肉，脾阳亦失其运用之权，所饮所食，尽化痰水，痰之为患，不特一藏一府已也。后人分类甚繁，不越《金匮》之范。《金匮》有四，一曰痰饮，二曰悬饮，三曰溢饮，四曰支饮。如其人素盛今瘦，水走肠间，沥沥有声者，痰饮也。饮后水流胁下咳唾引痛，水为气吸而难以下流，谓之悬饮。饮邪流散于四肢，身体疼重，不能由汗而解，以致饮邪旁溢，名曰溢饮。倚息不得卧，气分上迫，形肿，谓之支饮。以上诸病，悉责于脾，考《金匮》自无遗漏矣。
真武汤
治脾肾两虚，作肿作胀，其病口不渴者。
茯苓（六钱）　白术（二钱）　淡附片（二钱）　白芍（酒炒，二钱）　加生姜（五片）
五苓散
治水蓄膀胱，小便短少色白。
猪苓（四钱）　茯苓　泽泻（各三钱）　白术（二钱）　桂枝（五分）
本方加茵陈（二钱），名茵陈五苓散。治湿病作肿目黄者。仲景所谓洁净府之法也。
麻黄汤（方见伤寒）
治身半以上肿胀，身热，口不甚渴者，即仲景所谓开鬼门之法也。
小青龙汤（方见伤寒）
治呕吐嗳哕之急症也。
泻心汤（见霍乱症）
治呕吐嗳哕之缓症也。如腹痛肢冷，加桂枝（五分），如口渴，加姜汁炒乌梅一个。
安胃丸（即安蛔丸。方见厥症）
治虫积或痛或泻，每服一丸，开水冲服。
补中益气汤（方见痢症）
本方去当归、白术，加木香、苍术，名调中益气汤。治同。
自制益肝煎（方见肝经病）
治木乘土与胃痛二症。
羌活胜湿汤（方见中风）
治风肿由头面以及一身，以此方治之，俾风散而肿自消矣。如风湿内蕴，一身尽痛，本方去独活，川芎、蔓荆子、甘草四味，加升麻、苍术二味，名羌活除湿汤。治之可也。
小半夏加茯苓汤
治湿阻中焦脘痞，或饮停心下悸眩等症。
姜半夏（三钱）　茯苓（一两）　生姜（五钱）
本方加桂枝、甘草，去半夏，名茯苓甘草汤。治伤寒水气乘心。本方去茯苓，名小半夏汤。治湿痰阻脘。
肾著汤
治湿伤肾气，腰下肿胀者。
干姜（五钱）　茯苓（五钱）　白术（二钱）　甘草（八分）
或加车前（炒，三钱），以通小便。
香苏饮（自加）
治肿病初起，两目下如卧蚕状，身重微喘者。当以芳香疏气，得微汗可解也。
制香附　苏叶　防风（各一钱五分）　杏仁泥（三钱）　甘草　陈皮（各五分）
去杏仁、防风，即香苏饮本方。
五皮饮
治肿病水行皮肤者。
陈皮　茯苓皮　姜皮　桑白皮　大腹皮（各等分）
水煎服。
加减附子理中汤（自制）
治胀症将起，胸腹微满，食物不运，身重足重，不耐走动，早间肿消，午后肿甚，此气虚不行于脾也。温以和其气，气行湿去，其肿自除，并治木乘土而作胀者。
淡附子（二钱）　元党参（三钱）　炮姜（八分）　制香附（二钱）　泽泻（三钱）　白芍（一钱五分）　天仙藤（即青木香藤，一钱半）川椒（三分）
加通草八钱煎汤，代水煎药。忌食生冷水果等物。
香连八物汤（自制）
治水泻，脾胃俱虚，并治霍乱。
藿香梗（三钱）　川连（一钱）　淡吴萸（一钱）　茯神（三钱）　苍术（一钱）　厚朴（一钱）　天仙藤（一钱）　炒车前（二钱）
水煎。如口渴，加乌梅一枚。如腹痛，更加桂枝（三分）
升阳益胃汤
人参　白术　黄芪　川连　姜半夏　甘草　陈皮　茯苓　泽泻　防风　羌活　独活　柴胡　白芍
加姜枣煎。
实脾饮
茯苓　白术　木瓜　炙甘草　木香　厚朴　大腹皮　草豆蔻　淡附子　干姜
加枣煎。
大橘皮汤
治水肿泄泻。
猪苓　茯苓　泽泻　白术　桂枝　六一散　橘皮　木香　槟榔
加姜煎。
茵陈蒿汤
治湿热黄疸。
绵茵陈　大黄　栀子
如阴黄内症发黄者，本方加淡附片、干姜之类。
脉候　脾虚之症，脉忌沉微。缓者易治，涩小多违。形如泻漆，脾败且危。弦而强劲，木旺之机。温中为的，寒冷则非。
肺病  ***************************
肺者相傅之官，治节出焉。其气清，其性脆，其体轻浮，在时为秋，在卦属兑，禀西方之气，主人之皮毛。易感邪，易为病，一遇风寒则咳嗽，风寒入络则喘逆，入胃则哮。叶氏谓喘症与哮症微有不同。喘症在肺为实，在肾为虚。哮症因感邪失表，邪伏于里，而留于肺俞。二症之治，不外开纳二法。开者青龙之品，纳者都气之属。至于邪留不去，酿成肺痈，火灼金伤，致发肺痿。若夫失音之候，皆火克金伤之症也。当以虚实二字消息之。虚火刑金而致者，金破无声也。邪热烁金而致者，金实无声也。实者泄之，虚者补之。又有土衰不能生金者，当培其土而金自生也。总之治咳嗽宜肃肺气，治喘症当开其肺而安其脾，纳其肾也。治哮症者宜温养其气，以搜逐其邪也。至于肺痈之治，宜解毒以保肺也。肺痿之治，宜滋其肾以清其肺也。要皆不外乎虚则补母，实则泻子之道。有邪者清之，无邪者补之而已也。又《内经》之言咳嗽者，分十二经之形状。有脾嗽、心嗽、肺嗽、肝嗽、肾嗽之辨，又有小肠嗽、大肠嗽、胃嗽、膀胱嗽、胆嗽、三焦嗽之说。又云：久咳不已，则三焦受之。可知三焦一言，已赅十二经矣。考《内经》自知详细，故不具论。所言肺痈之治，莫妙于彭钟龄之加味甘桔汤，肺痿之治，莫妙于彭氏之保和汤也。而失音之辨，必以宫商角徵羽五音，以明脾肺肝心肾五脏之病耳。又以歌属脾，哭属肺，呼属肝，笑属心，呻吟属肾之音，以参乎其中。称法之密，治之简者，莫如叶氏之指南也。其治案中，如有邪者开达肺气，无邪者，填实足三阴经为主。其治肺痿者，宗金匮麦门冬汤，辛凉清肺甘温扶中之法，可谓尽善尽美也。
保和汤
治肺痿久咳不已，时吐白沫如米粥者。
知母（炒，一钱）　川贝母（二钱）　天冬　麦冬（去心，各三钱）　米仁（五钱）　百合（三钱）　甘草　桔梗　马兜铃（各一钱）　炒驴胶（一钱）　薄荷（五分）　五味子（十粒）
水煎，入饴糖一匙冲，温服。虚者加东洋参（一钱）
加味甘桔汤
治肺痈咳嗽，吐脓血，胸中及右胁疼痛，不能右卧者。
桔梗　白芨片　橘红　甜葶苈（炒，各一钱）　甘草节　川贝母（各一钱五分）　米仁　银花（各五钱）
如肺痈初起加荆芥、防风（各一钱）。如溃后者，加人参、绵黄芪（各一钱），水煎服。加丝瓜经（二三）钱，亦佳。
小青龙汤（方见伤寒）
治喘症不能仰卧，痰壅欲脱者。
苏子降气汤
治喘哮之缓者。
生苏子（二钱）　橘红（一钱）　姜半夏（一钱）　归身（三钱）　前胡（一钱五分）　桂枝（五分）　厚朴（一钱）　炙甘草（五分）
加姜三片，竹茹一丸。
固本丸（改作汤服）
治咳嗽之虚者。
西党参（三钱）　熟地　生地（各四钱）　天冬　麦冬（去心，各三钱）
都气加桂汤（自制）
治喘哮之欲愈者。以纳肾气之法。
熟地（八钱）　茯苓　泽泻　怀山药（各四钱）　丹皮　山萸肉（各二钱）　五味子（九粒）　肉桂（四分）
冲水煎。
和肺汤（自制）
治失音症，由实火上刑肺金者。
活水芦根（即苇茎，五钱）百合（五钱）　生地（五钱）　桔梗（一钱五分）　生甘（五分）
加青果二枚。
理嗽汤（自制）
统治咳嗽，不拘新久虚实，当加减治之。
霜桑叶（一钱五分）　百合（三钱）　桔梗（一钱五分）　前胡（一钱五分）　象贝母（一钱）　橘红（八分）　薄荷（一钱五分）　栀子（炒，三钱）
加青果一枚，竹叶廿片。如身热气粗者。欲发风疹，本方加牛蒡子（三钱炒）。如久咳不已，则三焦受之。本方去薄荷，加麦冬、生地（各三钱）。如咳嗽伤络，痰中带血，本方加驴胶（一钱），枣仁（炒，一钱），柏子仁（一钱），淡黄芩（一钱五分）。如君火内炽，本方加麦冬（三钱），川连（八分），琥珀（八分）。如肝火刑金，本方加柴胡（一钱），丹皮（二钱）。如土不生金，本方去桑叶、薄荷，加白术、茯苓（各二钱）。如肾咳者，本方加二地、二冬。大肠嗽者，每嗽必欲大便，本方加诃子（煨一钱），炙粟壳（一钱）。小肠嗽者，每嗽必欲小溲，本方加东洋参（一钱），麦冬（三钱），五味子（十粒）。如膀胱胀痛而嗽者，气不化也。本方去象贝、薄荷，加桂枝（二分），滑石（三钱）。如胆火上冲致嗽者，本方加夏枯草（三钱）。如咳而胃痛者，本方加左牡蛎（四钱），川连（七分）。如三阴亏损而虚火上刑肺金者，宜金匮肾气丸，与大补肝肾丸，皆可选用。（方见厥症）
荆防败毒散（自制）
治咽喉肿痛，两颐发肿，身有寒热者，名曰时毒。系风邪上干肺胃所致。若不急清，势必危殆。
荆芥　防风　薄荷　桔梗（各一钱五分）　元参　牛蒡子（炒，各三钱）　人中黄　象贝母　射干　黄芩（炒，各一钱）
加竹叶廿片，青果两枚，水煎，忌食生冷等物。恐阻肺气，变幻莫测也。
牛蒡羚羊散（自制）
治喉症咽痛，或单蛾，或双蛾。单蛾者，咽旁起一小疱。双蛾者。咽喉两旁各起一疱也。其症甚险，都是风火伤及肺胃所致。如痰如拽锯者，本方加瓜蒌仁八钱可也，忌食酸冷之物。
羚羊角（镑，二钱）　蝉衣（一钱）　牛蒡子（炒，三钱）　桔梗　防风　薄荷（各一钱五分）　生甘草　射干（各八分）　草河车（即蚤休一名金线重楼，二钱）
加竹叶廿片，青果二枚，水煎。
大黄汤（自制）
治喉症壮热痰盛，胸痞便秘，咽痛，水浆不入者。此火毒太甚，危在旦夕，急宜通其固蔽之热，得便通热泄，可望生机。
生锦纹大黄（八钱）　生石膏（三钱）　银花（四钱）　栝蒌子（六钱）　桔梗（二钱）　焦栀子（三钱）　牛蒡子（炒，三钱）　苏子（二钱）　连翘（二钱）　射干（八分，即乌扇）
加竹沥一盏，姜汁三匙，青果二枚冲入，徐徐呷下。得吐出胶痰数碗，痰出便通，可转危而为安也。
六味汤
治喉症，不拘七十二恶症，凡初起者一二剂为佳，其效至捷也。
桔梗　荆芥（各一钱半）　生甘草　薄荷　防风（各一钱）　僵蚕（炒，二钱）
加青果一枚，水煎。
附：喉症吹口药方一首
明朱砂（六分）　硼砂（五钱）　梅花冰片（五分）　元明粉（五钱）　薄荷末（三钱）
共研细末，吹于两旁大牙边，流出粘涎，自能渐瘥。
脉候　肺经咳嗽脉浮洪，数疾因知邪上攻。寸中见滑多痰咳，尺内逢弦病气冲。右属气虚痰上逆，喘哮初起急开通。肺痈脉来右寸数，若来涩脉痿困穷。肺经之脉，忌见浮洪。有力邪实，无力虚躬。两寸皆数，肺热如烘。浮而兼败，药饵无功。浮中带弦，非寒则风。若短与代，中气已空。脉沉而喘，腰曲如弓。
肾经病  ***************************
肾者，作强之官，伎巧出焉。如肾经一亏，相火内动，而精气不固，而梦遗，自遗，阳痿，腰痛，淋，浊，疝气偏坠，诸症丛生。古书云：梦遗属心病。自遗属肾病。淋者湿热蕴结于下。浊者肾气不固，随湿热而下泄，或因房劳太甚，精窍滑脱不禁，淋属膀胱之病。浊乃肾家之伤也。三者虽异，统由心之主宰而出，是殊途而同归也。心为君主，心火一动，相火随之。孔子曰：少之时，血气未定，戒之在色。所以稚年质薄，知识太早，易于致病。譬诸草本，根本未固，可旦旦而伐之乎，治斯病者，务宜劝令宁心养神，勿使骚扰，可以挽救于一时，否则非草木药饵所能补救也。广成子云：无摇尔精，无劳尔形，乃可长生，即长生果也。人奈何不珍而藏之哉。如有梦而遗者，因烦劳过度，心多妄念，不特心经受伤，而饮食减少，脾肾亦损，遂致上下皆损，心肾不交，宜归脾汤、补心丹之属治之。切勿求其速效，妄用固涩之法也。至于无梦而自遗精滑者，肾关不固，下元衰脱，较有梦者为更重，治宜填实下元，固摄肾气，以介类潜阳盐温摄下之品为宜。如湿热下注，蓄于膀胱而成者为淋，宜淡渗其湿，苦泄其热。湿热泄而肾阳不固者即浊，宜分清法最妥。淋与浊二症，以痛不痛为辨，淋则痛而浊不痛也。若夫腰为肾府，腰痛如折，肾将惫也。宜大补阴丸治之。至于阳痿一症，亦由少壮时色欲过度，伤及肝肾而致者。亦有因惊伤胆，恐伤肾而致者。又有思虑忧愁而伤及心脾者。经云：二阳之病发心脾，男子不得隐曲，即是症也。余自制振阳汤加减而治，每多获益。至若偏坠之病，由感怒而得者居多。古人与疝症互为发明，每以辛香流气温通肝肾之络，未尝不善。然男子七疝，女子带下瘕聚，不外乎足太阴足阳明足厥阴之筋病也。是三经者，皆冲任督之脉矣。阴器不用者，足厥阴之病也。阴器纽痛者，足太阴之病也。大筋痿纵者，即足阳明之病也。而《金匮》独以寒疝为名，多温散调营之治，不杂气分之药。而子和治疝，每以辛香流气为主，不言血分之旨。可知血气本同一气，气行血亦行，血和气亦和也。略序其要，以惫参考。
归脾汤补心丹（俱见心经病）
水陆二仙丹
治梦遗症
金樱子　芡实（各等分）
为末，炼蜜为丸，如弹子大。每服一丸，淡盐汤冲服。忌食葱蒜。
桑螵蛸散
治自遗无梦者。
人参（三钱）　远志肉（八分）　茯神（三钱）　石菖蒲（七分）　龙骨（三钱生用）　龟板（四钱）　当归（三钱）　桑螵蛸（三钱，炒）
共末，每服三钱，开水冲服。或作汤药煎服亦可。
贞元饮
填补肝肾之法。
熟地（一两）　当归（四钱）　炙甘草（一钱）
水煎。
补阴益气煎
不拘自遗梦遗等症。皆治之。
人参　当归　怀山药（各三钱）　陈皮　柴胡（各一钱）　炙甘草（五分）　升麻（五分）　熟地（八钱）　生姜三片
潜阳汤
治自遗虚症，阴火内炽者。
熟地（四钱）　茯神　山药　泽泻（各三钱）　丹皮（二钱）　萸肉（一钱）　炙龟板　炙鳖甲　生牡蛎（各五钱）　莲须（一钱）　琥珀（八分）
水煎。
聚精丸
总治梦遗自遗，腰痛淋浊诸症。
针螵蛸（即黄鱼胶，一斤，蛤粉炒）　沙苑蒺藜（八两马乳浸一日，隔汤煮一炷香时）
二味为末，炼蜜为丸，梧子大。每服八十丸，白滚水送下。
茯兔丸
治精滑，不拘有梦无梦。
茯苓　菟丝子　建莲子（各一两）　酒糊丸如桐子大。
济生固精丸方
牡蛎　菟丝子　韭子　龙骨　五味子　茯苓　桑螵蛸　白石脂
左归饮
治肾虚腰痛，偏坠遗精等症。
熟地（八钱）　山萸肉（一钱）　山药（三钱）　杞子（三钱）　茯苓（三钱）　甘草（五分）
右归饮
治胃虚火衰，睾坠而痛。
熟地（六钱）　山萸肉（一钱）　山药（三钱）　杞子（三钱）　甘草（五分）　杜仲　肉桂　附子（各一钱）
水煎。
左归丸
治肝肾两虚。
熟地（八两）　枸杞子　菟丝子　鹿角胶（各二两）　山药　龟板胶　牛膝（各二两）　山萸肉（一两）
上药，以龟鹿二胶烊化和丸，如桐子大。每服三四钱，开水送下。
右归丸
治命门火衰者。
熟地（八两）　山药（二两）　杞子（三两）　山萸肉（一两）　兔丝子（二两）　鹿角胶（三两）　炒杜仲　当归　淡附子（各二两）
上药，更加肉桂末八钱，共为细末，以鹿胶化水和丸，桐子大。每服三四钱，淡盐汤下。
孔圣枕中丹
治心肾不交诸症，方见心经病
萆薢分清饮
治淋症浊症兼湿热者。
川萆薢（三钱）　石菖蒲（七分）　乌药（一钱）　生甘草梢（八分）　茯苓（三钱）　益智仁（三钱）
加琥珀（八分），食盐数粒亦可。
三才封髓丹
治肾虚精滑不固。
人参　天冬　生地（各三钱）　黄柏　砂仁（研）　甘草（各一钱）
蜜水和丸，弹子大。每服一丸，开水化服。
大补阴丸
治腰痛兼治淋症。
川柏（一两）　炙龟板（三两）　炒知母（五钱）　熟地（八两）　猪脊髓（四两）
蜜水炼丸，桐子大。每服五十丸，淡盐汤下。
导气汤
治寒疝以及偏坠小肠疝痛之症。
川楝子（三钱）　小茴香（五分）　木香（一钱）　淡吴茱萸（一钱）
长流水煎服。
崔氏八味丸方
治寒疝作痛，方见厥症
振阳汤（自制）
治阳痿症。
鹿角霜（二钱）　淡苁蓉（三钱）　怀牛膝（三钱）　枸杞子（三钱）　远志肉（六分）　兔丝子（三钱）　茯神（二钱）　破故纸（炒，三钱）　杜仲（炒，三钱）　豨莶草（二钱）
加大枣五枚。如禀赋不足者，加人参（二钱）。如色伤肾阳，相火不足，加肉桂（五分），川柏、知母（各五分）。如高年阳衰者，加黄芪（三钱），木香（五分）。本方加海狗肾一具，即腽肭脐，煅燥，共为末，炼蜜为丸，如弹子大。每服一丸，淡盐汤送下可也。名振阳丹。
脉候　肾经之病，其脉多柔。两尺紧数，相火失收。左尺来搏，阳与阴仇。右尺沉涩，相火外浮，两尺不起，痿症之由。重按无力，固涩宜投。欲绝之脉，时举一头。坚强实大，不可追求。肾家之病脉来濡，阳痿难振温补符。若诊尺中多紧急，淋兼湿热痛难纾。睾丸偏坠因多怒，脉象弦迟温散扶。根本已离沉候决，定然脉象亦支吾。

卷五  ——————————————————————————————————————————————————————————————————————————————————————————

妇人辨论  ***************************
读诸大家书，知女科与男子分立一科。《金匮要略》中著妇科三篇，妊娠，产后，杂症，大略已具。后世辨症编类，头绪纷纭，读者反无所得，绪愈纷而治愈淆矣。又有女子脉理，与男子异类之说一起，不但病体不明，而脉理必大相悬殊也，戴起宗曰：《脉诀》因男子左肾右命，女子左命右肾，诸家以尺脉之盛弱解之。即男尺恒虚，女尺恒盛之谓也。并不宗其右肾左肾，右命左命之说矣。又褚氏以女人心肺诊于尺，是倒置五藏，其谬更甚。然女子与男子形气虽异，血精别样，而十二经脉，所行之终始，五藏之定位，则一也。岂得以女人脉位反背倒置乎？故言妇人之症，多与男子同，惟行经胎产与男子异耳。兹特举所异者逐一详述，以备吾侪参考。凡所同者，悉照男子治例，不当复赘。又凡《金匮》所有之治法，兹不复述，宜宗《金匮》可也。
调经  ***************************
且夫经者，常也。运行有常，一月一行，故名月信。信，约信也。如约信之有定期也。又曰癸水，即天一生水之谓也。故曰天癸。又名月事，每月中之事也。妇人以血为主，血盛则溢，以象月盈则亏也。失其常度，则为病矣，故调经为妇科所首重也。《内经》云：太冲脉盛，月事以时下。太冲者，即血海也。五藏六府之血，皆注于血海，故冲脉为女子所尤重也。然心生血，肝藏血，脾统血。心不生血，则月事不行。肝不藏血，则血乃妄行。脾不统血，则血无所归。凡妇人之病，肝脾心三者皆足，其病必轻。一有欠缺，则病重矣。又有冲任督带之奇脉，女子孕育调经，皆有赖也。又有阳蹻阴蹻，阳维阴维，乃一身之上下左右相循之脉。合冲任督带，共成八脉。冲为血海，隶属阳明。任为负荷，会于两阴之间。督为奇脉之总领。带为一身之束带，属少阳足经。八脉失司，诸病丛生，经候不调，孕育难矣。冲任为病，崩漏瘕聚之患迭出。督脉为病，则偻废冲疝，从小腹上冲作痛，不得前后。带脉为病，则带下绵绵。又冲脉为病，气逆而里急。任脉为病，男子内结七疝，女子带下瘕聚。督脉为病，主女子不孕癃闭，遗溺嗌干之症。带脉为病，腹满腰溶溶如坐水中。二蹻为病，《难经》云：阴络者，阴蹻之络。阳络者，阳蹻之络。阴蹻为病，阳缓而阴急。阳蹻为病，阴缓而阳急。二维为病，阳维为病苦寒热，阴维为病苦心痛。此八脉者，于孕育大有关系，欲治孕育，必先调经，欲调其经，必先治奇。所言带下之病与白淫白淋，往往浑治，宜细辨之，庶不误认也。白带者，如带之状，绵绵不绝，流利难停，治宜疏木补土，调理带任二脉。白淫者，小溲之后有白物，见亦不多，治宜补心益脾，兼调气分。白淋者，膀胱之内有湿热蕴结，必小腹坠痛而后下者，治宜化气之法，兼清湿热可也。况淋病有五，一曰气淋，气虚下陷，小便频数，溺有余沥，宜补心益气，兼清湿热之治。一曰劳淋，遇劳即淋，损在脾肾，宜补中益气为治。又有血淋、砂淋、膏淋三者，皆因湿热久蕴，伤及肾阴所致，宜滋养化源，以大补阴丸治之最妙。凡妇人科以经水趱前属热，趱后属寒为断，论非不确，然亦不可拘执也。如经水淋漓，频频而见，或为气所阻，或因血瘀滞着，不得以此例赅之。又有血枯内热，经候亦必衍期，因血虚内耗所致。凡妇人脉盛内热，经水先期而至，斯为属热。若脉衰肢逆，经水后期而至者，斯为属寒。故诊妇人病，必当问天癸何如，血分多寡否，腰腹有痛否，经色紫黑黄赤否，有瘀否，或经先腹痛，经后腹痛。经先腹痛属气滞，经后腹痛属血虚。更当究其脉之虚实而合病之盛衰，如内热者脉必数，内寒者脉必迟。血虚者脉必涩而少神，气虚者脉必沉而兼微。腹痛者脉紧，血瘀者脉革，血脱者脉芤。古人之言女尺恒盛者，指平脉也。近时妇女，两尺沉滞涩小者居多，因吾乡地属东南，湿热为胜，气虚血滞者为多。北方风寒为胜，地属西北，血虚气旺者为多。故西北之人，病带下者十之一二，以寒盛故也。东南之人，病带下者十常八九，以湿胜故也。又肥人血多滞为寒，瘦人血多滑为热。肥者难孕而易育，瘦者易孕而难育也。调经之道，血盛则补气，气盛则补血，使血气无偏胜，阴阳无盛衰，何患乎难孕，何患乎难育哉。余以妇科之最切急者，以备参考焉。
大补阴丸（方见肾经症）
统治五淋症。
益母胜金丹
治经候前后不调等症。
大熟地（九蒸九晒，砂仁酒渗）　当归（酒蒸，各四两）　白芍（酒炒，三两）　川芎（酒蒸，一两五钱）　丹参（酒蒸，三两）　茺蔚子（酒蒸，四两）　香附（四制，盐、酒、醋、姜汁各炒，一两）　土炒白术（四两）
以上八味共末，以益母草（八两），水酒各半熬膏，与前药末，炼蜜为丸，如桐子大。每早开水送下四钱。如经水先期，加丹皮、生地各二两。如经水后期，加肉桂五钱。
进退四物汤（自制）
调经总方，加减而治。
熟地（五钱）　当归（三钱）　酒炒白芍（一钱五分）　川芎（一钱）
水煎。血热先期者，加丹参、丹皮、益母草（各二钱）。血寒后期者，加肉桂（五分）、牛膝、香附（各二钱）。先腹痛而经至，小腹㽲痛者，加青皮（炒一钱），泽兰、香附、延胡索（各二钱），青木香（四分），减去熟地一味，倍加川芎（一钱）。经净而腹痛者，加人参（二钱），桂枝（五分），香附，延胡（各二钱），减熟地一半，加炒白芍（一钱五分）。带下加鹿角霜（二钱），煅龙骨（二钱），左牡蛎（四钱），仙居白术（二钱），砂仁（五分），去熟地、川芎二味。白淫多者，加茯苓、白术、东洋参（各一钱五分），进白芍一半，退熟地一半。白淋多者，加琥珀（一钱），乌鲗骨（一钱），滑石、淡竹叶（各三钱）。经水色黄而淡者，加肉桂（五分），茺蔚子（三钱），党参（三钱），柴胡（醋炒八分）。心神摇漾，加茯神（三钱），远志肉（炒一钱），琥珀（八分），灯草（一丸）。如风虚晕眩者，加煨天麻（一钱），姜半夏（一钱），倍川芎（一钱）。如呕者，加姜三片，川连（八分），姜半夏（一钱五分），淡吴萸（八分），减熟地一半。肢逆冷者，加桂枝（七分），竹茹（一丸），姜三片。
调元汤（自制）
治奇脉亏损，经水三五不调，肢节酸疼，腰痛气滞，心摇神怯晕眩等症。
生地（四钱）　阿胶（烊冲，一钱）　白芍（酒炒，二钱）　当归（二钱）　茺蔚子（炒，三钱）　泽兰（二钱）　杜仲（盐水炒，二钱）　天冬（三钱）　鹿角霜（二钱）
加桂圆肉五枚。如虚风眩晕者，加煨天麻（一钱）。气滞腹痛，加延胡索（三钱），天仙藤（一钱）。脘痞心痛者，加琥珀（一钱），丹参（三钱），左金丸（八分），赤小豆（一钱）。者加栀子（三钱），半夏曲（二钱），左金丸（七分）。心悸者，加桂枝（一钱），姜半夏（二钱）。如经先腹痛者，加川楝子、延胡索（各三钱），小茴（炒五分），天仙藤（一钱），去阿胶、生地二味。经后腹痛者加白术（二钱），如经水紫黑挟瘀者，加桃仁（一钱），红花（八分）。经水少而淡黄者，加肉桂（八分），夏月减半。屡致胎堕难留者，加党参（三钱），炙黄芪（三钱），兔丝子（三钱）。如经至之先，必发寒热者，加炙鳖甲（三钱），柴胡（一钱），去鹿角霜、阿胶可也。
大补血汤
治气血两虚而经候不调者。
炙黄芪（八分）　当归（三钱）
清煎。
八味逍遥散
调经之要方也。
当归（三钱）　赤芍（一钱）　柴胡（一钱）　茯苓（三钱）　白术（二钱）　甘草（五分）　生姜（一钱）　薄荷（八分）
或加丹皮（二钱），栀子（三钱），治肝郁症。
四七汤
治七情郁结，经候不调。
姜半夏　厚朴　茯苓　苏叶（各一钱半）
水煎。
越鞠丸
治肥人多痰，痰阻经隧，不能受孕者。
苍术　川芎　香附　栀子　神曲（各等分）
为末，炼蜜为丸，或水法为丸，桐子大。每服三钱，姜汤下。
八珍汤
治气血不足。
党参（三钱）　白术（二钱）　茯苓（三钱）　炙甘（五分）　生地　当归（各三钱）　赤芍　川芎（各一钱）
加姜枣煎。
断下丸（自制）
治不论赤白带下。
杞子　复盆子　车前子（炒）　煅龙骨　煅牡蛎　党参　茯苓　淮山药　杜仲（酒炒）　柴胡　赤石脂　生地黄（各一两）
又加棉花子仁二两，共为末，炼蜜为丸，桐子大。每服（二三）钱，白术泡汤送下。
加减归脾汤
治白淫白淋白带诸症。
炙绵黄芪（三钱）　白术（一钱五分）　炙甘草（五分）　枣仁（炒，一钱）　远志肉（炒）　广木香（各八分）　归身　茯神　党参（各三钱）　煅龙骨（二钱）　乌鲗骨（一钱）
水煎。
茯苓琥珀汤
治白淋湿重者。
茯苓　猪苓　泽泻　滑石（各三钱）　甘草　桂枝（各五分）　白术（二钱）　琥珀（一钱）
长流水煎。
八正散
治白淋热胜者。
木通　车前子　萹蓄（各一钱半）　大黄　滑石　瞿麦　栀子（各二钱）　甘草梢（五分）
加灯草七茎。
分清饮
治膏淋，湿热多者。
川萆薢　益智仁（各三钱）　石菖蒲（七分）　生甘草梢（五分）　乌药（一钱）　加茯苓（三钱）
食盐数粒，亦可治之。
补中益气汤
并治气淋劳淋。
炙黄芪（三钱）　党参（三钱）　白术（二钱）　陈皮（一钱）　柴胡（一钱）　升麻（五分）　炙甘草（五分）　当归（三钱）
如气实者。减黄芪钱半，加青皮（一钱）　木香（八分）。如气虚似实者，宜逍遥散治之。
三五七散
治风入血分，化肿者，名曰风痹。
淡附片　细辛（各三钱）　干姜　干山茱萸肉（各五钱）　防风　山药（各七钱）
共末，每服二钱，温酒调下。
流气饮
治七情气滞，腹胀便闭，脚气上攻，喘逆，肩背胸胁痞闷等症。
苏叶　炙黄芪　青皮　陈皮　大腹子　茯苓　当归　乌药　防风　木香　川芎　白芍　桔梗　枳实　炙甘草　姜半夏　姜　枣
水煎，此方不注分钱，宜酌用可也。
养心汤
治劳淋气淋二症。
炙甘草（五分）　炙黄芪（三钱）　西党参（三钱）　茯苓（三钱）　茯神（三钱）　川芎（一钱）　当归（二钱）　柏子仁（一钱）　半夏曲（一钱）　远志肉（八分）　五味子（九粒）　肉桂（五分）　枣仁（炒一钱）
如气虚不受参芪者，宜减参芪各半，加砂仁末（五分），天仙藤（一钱），琥珀（六分）。
水煎。
太无神功散
治痞满积聚，嗳气食滞，痰郁血郁，心肝脾肺肾五积，干血痨损，症瘕等症。
萹蓄　瞿麦　麦芽（各五钱）　神曲（三钱）　沉香　木香（各一钱五分）　甘草（五钱）　制军（二两）
共为细末服之。每服二三钱，灯芯竹叶煎汤，稍加陈酒调服。凡妇人干血症，用红花汤调下。痰积用橘红汤，加酒调下。肝积名肥气，用柴胡、青皮（各一钱）　泡汤加酒调下。肺积名息贲，用合欢皮、百合（各二钱），泡汤加酒调下。心积名伏梁，用石菖蒲、厚朴（各一钱），煎汤加酒调下。脾积名痞气，用厚朴、天仙藤（各一钱），煎汤调下。肾积名奔豚，用花椒五十粒泡汤调下。如瘕与癥，俱用酒调下可也。
加味橘核丸（自制）
治七疝八瘕。书云：任脉为病，男子内结七疝，女子带下瘕聚。七疝者，一曰冲疝，气上冲心，二便不通。二曰狐疝，卧则入腹，立则出腹也。三曰癫疝，阴囊肿大如升也。四曰厥疝，肝气上逆也。五曰瘕疝，素有癥痞，痛而下浊也。六曰溃疝，内有脓血也。七曰癃疝，内停脓血，小便不通也。癥者，癥也。有形可徵，按之不动也。瘕者，假也。无形可著，推之可移也。血食内积为癥，气郁于中为瘕也。
橘核（二两，盐酒炒）　小茴香　川楝子（煨去核）　桃仁（光炒）　山楂（炒）　香附（醋炒，各一两）　红花（五钱）　琥珀（五钱）　椒目　天仙藤（各三钱）　沉香（二钱）　神曲（四两）
共末，以米饮为丸，如绿豆大，每服四五十丸，温酒送下。女子用红花（一钱），泡汤送下。忌食生冷油面等物。
崩漏  ***************************
崩者，如山川卒崩，横决之势，莫能制也。此女科最凶最暴之症。有因木郁侮土，木盛土衰，致肝气鸱张，脾失运用之权，肝不藏而脾不统，猝然致崩者。又有郁怒伤肝而崩者。又有热伤阴络而崩者。有瘀血积久而崩者。有妊妇跌仆震动血络而崩者。种种崩象，不外心脾肝肾，以及奇经之冲任督带四脉也。古贤治暴崩，重在心脾，宜温宜补。治久崩，重在肝肾，宜清宜通治。屡崩屡愈者，必静摄任阴，温煦冲阳，法已大备。然妇女患是症者，必清宜仓皇告急，而治之者。切勿因其仓皇告急之情，而畏首畏尾，仓猝施治，妄用补攻之法。若误补之，则留瘀贻患。误攻之，则心气下脱，危在旦夕也。必须问明有瘀无瘀，腹中痛与不痛，崩势之缓急，病之新久，审断其属虚属实，药之宜补宜通，宜温宜清，宜摄宜固之理。以痛而有瘀为实，不痛而无瘀为虚。虚者补之。实者攻之。缓则温之，急则缓之。新者消补兼治之，久者固摄两施之，余治是症，必诊其脉之沉微涩小，四肢逆冷如冰者，以大温大补之中，参以活血消瘀之品。诊其脉之紧革弦数，四肢温和而腹痛者，以八味逍遥散，和养之也。故自制黄芪补血汤一方，总治崩症，而设加减之法，俾临诊简于其治。恐方药一多，致有难于选用耳。余治之数十年，愈者十常八九，靡不应手取效也。至于漏下之症，如漏卮之状，或一日一漏，或一日数见，或五日十日半月一漏者，名曰经漏。与妊娠胎漏有间。经漏者，系奇脉不固，冲任失职，脾土太虚所致，或癥瘕为害，宜固摄为主，次疏肝阳，继补奇脉。余以自制固元煎治之，更以虚实之法加减而用也。凡妇人以及室女患鼻衄吐血等症，切勿以鼻衄吐血之常法治之，此名倒经。必由肝阳上升，情怀失畅，致冲任失司，逆行而上也。治宜和肝潜阳，监柔润下之法，俾经水一正，而倒者顺矣。存之以备参考。
黄芪补血汤（自制）
治血崩，不拘有瘀无瘀，气虚血虚。
蜜炙黄芪（四钱）　当归（三钱）　仙居白术（二钱）　鹿角霜（二钱）　茯神（三钱）　赤芍　制香附（各一钱五分）　广木香（一钱）　山楂炭（三钱）　枣仁（炒）　琥珀（各一钱）　神曲（三钱）
如腹痛有瘀者，加延胡（二钱），桃仁（十粒去皮）。如气血两虚欲脱者，加麦冬（去心三钱），远志肉（八分），倍黄芪（四钱）。如作寒热而自汗如洗者，此血虚风盛也。不宜表散，但加荆芥穗（二钱），以疏血中之风。如素有肝风，晕眩自汗，惊悸欲厥者，加煨天麻（一钱），姜半夏（一钱五分），去鹿角霜。如崩后口渴，非真渴，系血虚发热而渴也。切勿饮冷，慎之。加乌梅炭（五分），以化阴液，其渴自止。若进寒凉药物，则血气凝结，以成不治之症也。
加减归脾汤（方见调经）
治血虚气怯，崩后赤带白带。
养心汤（方见调经）
治同前症。
八味逍遥散（方见调经）
治素有肝郁者。
固元煎（自制）
治经漏症。
熟地（六钱）　归身（三钱）　白芍（酒炒，一钱）　兔丝子（炒，三钱）　煅龙骨（二钱）　鹿角霜（三钱）　炙鳖甲（三钱）　杜仲（盐水炒，二钱）　潼蒺藜（三钱）　益母草（三钱）　炙甘草（五分）　广木香（八分）
水煎。如素有癥瘕者，当先服神功散，继服固元煎可也。
神功散（见调经）
正经汤（自制）
治倒经鼻衄吐血。
泽兰（二钱）　当归（三钱）　焦山栀（四钱）　阿胶（烊化，三钱）　丹皮（三钱）　茜草（一钱五分）　益母草（三钱）　柴胡（醋炒，一钱）　琥珀（八分）　左牡蛎（五钱）
加藕一斤，煎汤代水。或服逍遥散，加丹皮、栀子，亦可治之。
十全大补汤
治病后元气不复之症。
人参（二钱）　白术（一钱五分）　茯苓（三钱）　炙甘草（五分）　熟地（八钱）　白芍药（二钱）　当归（三钱）　川芎（一钱）　黄芪（蜜炙，三钱）　肉桂（四分）
水煎。如体热，去肉桂，加黄芩、天冬（各二钱），水煎服。
崩漏之脉　究其根荄，六脉实大，其症为灾，若遇暴下，立见其推。两寸似滑，或断有胎。脉缓为吉，沉伏难栽。浮而兼代，病必不回。缓小多愈，洪作虚栽。
倒经之脉　右寸浮洪，两尺如涩。阴火上攻，咳吐痰血，无瘀易通。下虚上乘。气必逆冲。和缓则吉，强直者凶。
热入血室  ***************************
尝思病有热入血室者。何也？读《金匮要略》，而知病热入血室者有五。第一条，主小柴胡，因女子患寒热，致经水适断，急提少阳之邪，勿令下陷为最。第二条，伤寒发热，经水适来，有昼明夜剧，谵语见鬼之象，恐误认为阳明实症，故云无犯胃气及上二焦之戒。第三条，中风寒热，经水适来，七八日脉迟身凉，胸胁满，如结胸状。谵语者。显无表症，全露热入血室之候，自当急刺期门，使知针力胜于药力也。第四条，阳明病，下血谵语，但头汗出，亦为热入血室，亦刺期门，必汗出而愈。第五条，明其一症，而有别因为告，故未详辨耳。如痰涎上潮，昏冒不知，当先除其痰，后除其热等语，所谓急者先除也。今人但知热入血室，不辨热邪之轻重，血室之盈虚，而独以小柴胡一方，统以施治，贻害良多也。观叶桂先生，于热甚血瘀者，与桃仁承气，参入山甲、归尾之属，使瘀热下行也。于血舍空虚，而热邪陷入者，用犀角地黄，加丹参、木通之类，以使热下泄也。有表邪未尽者，用和解之法。至于血结胸者，有桂枝红花汤入海蛤、桃仁之品。又有瘀热为狂者，用牛黄膏之法以清之。何尝拘于小柴胡一法也。更观案中治吴某热病十七日，因经来三日后患病，热邪乘空内陷，从蓄血如狂例治，方用泽兰行气解毒，丹皮清血中之热，制军、桃仁下瘀，兼清陷下之热，生地、人中白存阴救里，可谓法之密，治之审也。得此一隅，而三隅可反矣。余治是症最多，每以《金匮》立法，《指南》参用，自能各适其宜焉。因近时妇女，冷暖不慎，饮食不节者居多，行经时一受外邪，即变热入血室之症。而膏粱之人，自知保养，故病是症者尚少。藜藿之人，未能保养，故病是症者良多。凡治妇女之病，必询及经水如何，或经水已至，即受风寒暑湿等邪、或已受风寒暑湿等邪，致经水适来，或病及半月余而经水适至者，皆能热入血室也。如病者云：经期尚远，亦须急治其邪，恐邪气绵延，正气必虚，致经水适及其期，而病气未尽，邪必乘虚欲入，急当清其余邪，切勿挟杂血分之药，恐导窾而入窾也。余制三方，各有加减之法，以治热入血室之症，不无小补云尔。
再论热入血室者，妇人病则稍轻，室女病则更重。何也？妇人体藏已疏，感邪虽入血分，易于解散。室女体藏周密，邪入血室，不易外达，治不易散。余每治是症，必问经至几日，或病先受邪，或病后受邪，审其邪之浅深轻重，用药之表里缓急。凡妇女经水有盛衰，经候有迟速，或平素经行几日方尽，如经行一日，即感外邪而致者，其瘀必多。或经行将尽，适病外邪，热虽陷入血室，其瘀必少。瘀多者正未虚，瘀少者正已虚。更问其少腹痛否。视其神气清否，腹痛而神昏者，瘀为多。腹不痛而神清者，瘀必少。又当辨其形状若何？如言蹇者，风邪也。自汗者，亦风也。身重者，湿邪也。有寒热而无汗者，寒邪也。口渴面赤者，暑兼湿也。又当察其脉象，脉见弦劲者病凶，脉见徐缓者病轻。迟而寒者宜温，数而热者宜清。是症须急治，不宜缓治。略叙数言，以参末议也。
牛黄膏
牛黄（二钱五分）　朱砂（水飞）　丹皮　郁金（各三钱）　冰片（一钱）　甘草（一钱）
共末，炼蜜为丸，如舶茴大。每服一丸，开水化下。
桃仁承气汤（方见伤寒）
犀角地黄汤（见火症）
桂枝红花汤
桂枝　白芍　甘草　红花
涤邪汤（自制）
治经水先来，更受热邪，寒热往来，或昼轻夜剧，或但身热，不论神昏欲痉欲厥等候。
泽兰（一钱五分）　琥珀（一钱）　丹皮（二钱）　天冬（三钱）　荆芥炭（一钱）　条黄芩（一钱五分）　煨天麻（八分）　白薇（一钱）　焦山栀（三钱）　桔梗（一钱）
水煎服。忌食生冷之物。如呕者，加川连（姜汁炒八分）。如不省人事者，先用苏合丸一丸，开水化服，再服本方一二剂。如热甚而狂者，童便一盏冲入药内。如神昏欲痉欲厥者，本方去桔梗、天冬、白薇三味，加大黄（醋炒四钱），元明粉（二钱），桂枝（五分）。如腹痛拒按者，瘀血尚多，本方去桔梗、白薇、天冬，加制军（三钱），元明粉（一钱五分），天仙藤（一钱五分）。如腹微痛者，本方加桃仁（二钱，去皮尖）如受风加防风。受寒加柴胡。受湿加六一散。受暑加青蒿之属也。
御邪汤（自制）
治先受邪而经水适来者。（加减法如前例）
泽兰（二钱）　黄芩（一钱五分）　焦栀子（三钱）　杏仁（光，三钱）　天麻（煨，八分）　琥珀（一钱）　川芎（一钱）　当归（三钱）　荆芥（一钱）
加竹叶廿片。
化元汤（自制）
治病后邪热未净，而适见经水者。（加减如前例）
生鳖甲（四钱）　川芎（一钱）　当归（三钱）　琥珀（一钱）　黄芩（炒，一钱五分）　茯神（三钱）　枣仁（炒一钱）　鲜生地（八钱）　泽兰（二钱）　益母草（三钱）　神曲（二钱）
水煎服。
小柴胡汤（方见伤寒）
苏合丸（方见厥症）
胎产脉法  ***************************
且夫胎产之脉，异于常人。胎前之脉，与经常之脉不同，而产后之脉，与胎前之脉亦异也。妇人之脉，两尺恒盛，此其常也。两尺涩者，病也。浮与洪而相火内动，濡与细而阴气不足。否则肝部弦急，肾部沉涩，两寸紧革，皆经闭不调之候也。有尺脉微迟者，为居经也。凡妇人三部浮沉正等，无他病而停经者，孕脉也。尺大而旺者，亦孕也。尺滑者，为孕子也。左尺洪而男孕，右尺洪而女妊。若遇俱洪，双妊之因，又以左寸洪而属男妊，右寸洪而属女孕。又曰：少阴动甚者，妊子也。
按经旨而言少阴者，指手少阴心脉而言也。妇人脉浮沉正等，按之不绝者，孕娠也。不绝者，脉滑也。体弱之妇，尺内当涩，今按之而滑者，便谓之胎。经曰：阴搏阳别，是谓有子。言尺中阴脉搏指，与寸口阳脉迥别。阴中有别阳，故云有子。妇人不月，脉来滑疾，重手按之散者，三月胎也。按之滑疾不散者，五月胎也。滑而又代者，胎亦三月也。妇人断经月余而欲呕者，胚胎之兆也。按其脉，寸口弦紧者，恐不成胎而崩坏也。急当保其胚胎以补其不足，清其有余。脉减则能保矣。脉不减者，非胚胎也是。气阻血瘀使然耳。故经云：阴虚阳搏谓之崩也。妊妇七八月，脉得牢实缓大者吉，脉来沉微涩小者凶。急宜大补血分，使脉缓而胎自安矣。妊脉见革，漏下之征。妊脉见散，欲产之兆也。故欲产之脉，散而离经，新产之脉，小缓为应。离经者，离乎经常之脉也。小缓者，小而和缓也。如新产之脉，实大紧革者，非厥必脱也。是血虚而气旺故凶。新产血崩不止，尺脉上不至关者主死。苟用余自制黄芪汤进之，尚有得生者焉。妇人两尺弱且涩，少腹常冷者，年少得之为无子，年大得之为绝产。妇女二七天癸至，七七天癸绝，是其候也。又有寡妇之脉，心宁神静，气血多滞。如遇忧劳思虑，动其气血，扰其心神，脉多滑疾，不得妄断为妊娠之脉也。凡室女二七之年，天癸当至，其不至者，禀赋之不足也。当二七之年，天癸已至，是合天道之常。如婚嫁失时，脉得弦出寸口上鱼际者，名曰失合症也。虽有寒热，不为病也。不治而自愈矣。
验胎法
妇人经停三月，或脉象并无胎意，如偶有渗漏，法当验之。用川芎末一二钱，以艾少许泡汤，空腹调下。脐下微微蠕动，则有胎也。不动者，非也。
胎前药忌歌
巴豆天雄同附子，牡丹硝桂及桃仁。红花薏米偕麻角，茜草藜芦穿甲莘。槐角茅根与牛膝，三棱莪漆合绵茵。南星瞿麦木通夏，刀豆葱椒大蒜薪。麻黄姜炭延胡索，鳖甲常山麝坏娠。白蜡壳丸皆忌用，车前红曲紫金伦。麦芽荑鹤山楂肉，香附槟榔牡蛎泯。此种猛烈休来用，胎病之中勿沾唇。
昔黄帝问于岐伯曰：妇人重身，毒之奈何。岐伯对曰：有故无殒，亦无殒也。大积大聚，其可犯也。衰其大半而止。后世之人云：有病则病当之。即此意也。究系破气破血之品，以忌用为是，切勿藉有故无殒一言，而擅用之耳。慎之戒之。
胎前症治  ***************************
昔陈良甫《良方大全》有验胎脉症辨，分纵横顺逆，以断男女双产三产之说，未可遽以为是也。故不备录。凡妇人受胎一月，形如露珠，太极动而生阳，天一生水，谓之胚。足厥阴肝脉司胎，故经闭妨食。受胎二月，形如花瓣，太极静而生阴，地二生火，谓之腪，名曰恶阻。足少阳胆经司胎，故呕而思食。受胎三月，形如清涕，先成鼻准，次分雌雄，男女乃定。手厥阴心包络司胎，故易于动。受胎四月，始受水精，血脉乃成，形象乃具。手少阳三焦司胎。五月始受火精，四肢生，毛发出，足太阴脾经脉司胎。六月始受木精，筋骨成，游其魂，左手振，足阳明胃经司之。七月始受金精，口目全，手太阴肺经司之。八月始受土精，皮肤生，九窍成，游其魄，右手动，手阳明大肠经司之。九月始受石精，百节具备，三转其身，足少阴肾经司之。十月神气完具，气血已足，足太阳膀胱司之。气化即能产矣。尝云：堕胎须防三五七，其故何也？因三月之胎，手厥阴心包司之。相火一动，虽大声笑语，亦能动胎。五月之胎，足太阴脾气司胎，胞系系于脾经，湿热伤脾，故致胎病。七月之胎，手太阴肺经司之。始受金精，一遇外邪，肺先受之，故胎易堕。凡治妊妇，必以安胎为主，虽有他病，当以末治之。胎安而病自去矣。苟以祛邪为先，安胎为后，则邪未去而胎已伤矣，可不知哉。古人另设安胎一法，不令人于有病之际服之。惟逐月服一二三剂，以养胎清热，治于未病之先也。岂治于既病之后乎。世人不论有病无病，动以安胎饮服之以示稳当，胶柱鼓瑟，不知通变，何其愚之若是也。余制一方，按月加减养胎之品最为妥当。如遇外邪，即以清邪之法佐之可也。
加减安胎饮
妊妇每月服二三剂最妙。
生地（五钱）　归身（二钱）　川芎（五分）　酒炒白芍（八分）　白术（二钱）　条芩（酒炒，一钱五分）　杜仲（炒，二钱）　清炙绵芪（三钱）　砂仁末（五分
加枣二枚，水煎。
养元汤（自制）
治妊娠，每月加减面服，以养胎元。
生地（五钱）　归身（二钱）　白术（二钱）　条芩（炒，一钱）　黄芪（二四五钱，蜜炙）
始受之胎，一月足厥阴养之。本方加桑寄生（三钱）。二月足少阳养之。本方加川贝母（二钱），减黄芪一半，加条芩一倍，炒。三月手厥阴养之。本方加川连（六分），减黄芪一半。四月手少阳养之。本方去黄芪，加阿胶（一钱）冲入，地骨皮（三钱）。五月足太阴养之。本方加茯苓、山药（各三钱）。六月足阳明养之。本方加川连（五分），大枣三枚。七月手太阴养之。本方加知母（炒一钱），天冬（三钱），百合（三钱），炙橘红（八分）。八月手阳明养之。本方去白术，加川连（酒炒五分），党参（三钱）。九月足少阴养之。本方加党参（三钱），杞子（三钱），川芎（八分），白芍（炒一钱）。十月足太阳膀胱养之。本方去白术，加川芎（一钱），炒白芍（一钱五分），党参（三钱），枸杞子（三钱），炙龟板（三钱）。服四剂，俟其气化而产也。不必另服滑胎饮也。然滑胎饮，近时多用之，往往生变，贻患良多。况产之难易，由气血之衰旺所致。旺者易产，衰者难生。此方按月补养，气血自足。至十月而加龟版者，取其易开交骨也。为临盆之要法。譬如挽舟入水，其产最易，瓜之熟，蒂自落矣。何患乎难产哉？若用滑胎等剂，是强治之法，难产危候，悉由此出，可不勉哉。
胎动不安论  ***************************
妊妇胎动不安，由起居失时，饮食失常，或因寒气搏其冲任之脉，或因跌扑损伤，或因叫号动怒，或脾胃虚弱，皆能动胎。若因母病而致胎动者，母病愈而胎安也。若因胎动而致母病者，安其胎而母病愈也。更当审望其色。面赤舌青者，胎死腹中也。面青舌赤者，子母难全也。此诊妊妇之要法。一切胎动之病，不必另决安胎之法。余以加减安胎饮为主。凡六淫外受，欲害胎气者，以治六淫之品，按邪加入。惟跌扑损伤有害胎元，宜加减安胎饮内，更加青木香（六分），川续断（三钱）可也。右录景岳安胎散方，亦可选用。
安胎散（景岳）
熟地　艾叶　白芍　川芎　黄芪　阿胶　当归　炙甘草　地榆　生姜　大枣
胎漏  ***************************
问曰：胎漏何故？答曰：妇人经水，无孕则按期而行，有孕则蓄养其胎，至产后化为乳汁。妊妇经水，偶下为漏，若不撮纳其血，必漏下无度，沥尽其血而胎将安养，每致堕下。若因热迫血下者？当急清其热。若因怒动肝，致肝不藏血而漏者，其病最重，胎必难保。下血色鲜无瘀块者，宜加减安胎饮，倍加黄芪（三钱），枣仁（一钱），柴胡（五分）治之。若漏下已见瘀块者，胎必不保也。宜加减安胎饮，加党参（三钱），炙龟版（三钱），以补其阴。庶乎瘀尽而胎未下者，宜速进安胎饮四五剂，俾新血渐生而胎可留也。如胎已堕下，即服生化汤三四剂。如迟疑不果，不特胎之不留，而母命亦难全也。详见产后方论。
余之用龟版一味，取其补水养木之意，切勿执谓龟版能开交骨，而畏不敢用。开交骨者，败龟也。
子悬  ***************************
胎气上逼，紧塞胸次之间，名曰子悬。因嗔怒动肝，或不慎起居，或脾气郁结，或忧思伤及心脾者，宜香苏饮加减主之。若火气上升，内风扰动，而晕眩欲厥者，名曰子眩。或因痰涎上潮，而晕眩欲呕者，宜以二陈汤加减治之。
香苏饮
治子悬。
制香附（一钱）　苏叶（一钱五分）　陈皮（八分）　炙甘草（五分）
水煎服。如胎气上迫，加枳壳（一钱），条芩（炒一钱五分）。如嗔怒动肝者，与不慎起居者，加柴胡、条芩（各一钱）。如脾气郁结，加丹参、茯神（各三钱）。如忧思太过者，加仙居白术（二钱），砂仁（七分，冲），水煎。
二陈汤
治子眩。
姜半夏（一钱）　茯苓（三钱）　炙甘草（五分）　陈皮（八分）
水煎服。如气火上升者，加焦山栀（三钱），天仙藤（一钱）。如内风旋眩欲厥者，加煨天麻（一钱），钩藤（三钱），甘菊花（一钱）。如痰气作眩者，加川贝母（一钱），麦冬（去心，二钱），瓜蒌皮（二钱），竹茹一丸，青果一枚。
子气  ***************************
子气者，妊妇冲任受风，故两足肿大，喘闷妨食，甚则足指甲出黄水，名曰子气。非水气也，大忌利水之剂。宜天仙藤散治之。
天仙藤（二钱）　炒香附（一钱）　乌药（一钱）　炙甘草（五分）　陈皮（一钱）　苏叶（一钱）　木瓜（二钱）
水煎服。此方系香苏饮加减，内有木瓜之活血，乌药之下气，虽属古方，究未稳当。不若用天仙藤、木瓜、乌药、鹿衔草（各一两）。煎汤熏洗，为妥且妙也。
子肿  ***************************
子肿者，肢体面目足跗皆肿也。系胎中受湿，与血相搏，湿气流溢使然，名曰子肿。与子气大相悬殊，一名胎水。因引饮过多，或脾虚泄泻，土不制水所致。妊妇五六月中多有之。宜白术散治之。
白术散
白术（土炒，二钱）　茯苓皮（五钱）　陈皮（一钱）　大腹皮（一钱五分）　姜皮（一钱五分）
共末，米饮调下四钱。（《指迷方》有桑白皮三钱，无白术，即五皮饮也。丹溪除姜皮、大腹皮二味，加木通、川芎，取补土导水行气之妙。余以川芎活血动胎，木通导水太峻，况苦寒之品未为稳当。不若白术散为安也。）
子烦  ***************************
子烦者，心烦而闷乱也。因君相之火内动，而肾水不能制火，亦有痰阻中脘而烦悗者。治之之法，清上中二焦之火为主。若气虚而胃不和者，亦有虚烦也。宜香砂六君子汤治之。
淡竹叶汤
治君相火动而烦者。
淡竹叶（三钱）　黄芩（炒）　知母（各一钱）　麦冬（去心）　茯苓（各三钱）
水煎。
香砂六君子汤
治胃虚而烦者。
党参　茯苓（各三钱）　仙居术（二钱）　姜半夏　陈皮（各一钱）　炙甘草　砂仁　广木香（各五分）
加枣三枚。
子痫  ***************************
子痫者，妊妇血虚受风，口噤，角弓反张，不省人事，痰涎上潮，名曰子痫。其症暴而且危，宜羚羊角散急服一二剂。如因嗔怒而致者，本方加白芍、桑叶、条芩（炒，各一钱）。挟虚风者，加煨天麻、枣仁（各一钱），水煎服可也。
羚羊角散
羚羊角（镑，一钱五分）　独活（一钱五分）　归身（三钱）　川芎（一钱）　茯神（三钱）　羌活（一钱）　苡仁（三钱）　防风（一钱）　炙甘草　东洋参（各七分）　钩藤（二钱）　桑寄生（二钱）
加姜三片煎服。
子鸣  ***************************
妊妇不慎起居，登高举臂，致儿口脱出，故腹内喊叫，名曰子鸣。妇人脐上疙瘩，儿含于口，故脱出即鸣，但使妊妇曲腰就地上拾物一二刻时，其疙瘩仍入儿口，其鸣即止，服补阴益气煎自愈。
补阴益气煎
熟地（五钱）　归身（三钱）　怀山药（三钱）　党参（三钱）　陈皮（一钱）　升麻（三分）　柴胡（七分）　炙甘草（五分）
水煎服。
子喑  ***************************
经云：人有重身，九月而喑，当不服药，十月当复。岐伯曰：胞胎系于肾，肾脉系舌本，故不能言。十月分娩后自能言也。余以心火暴甚，肾水太虚，偶触外风，风阻其窍故不能言也。曾治一妊妇，身已九月，因砑纸曲躬，砑毕出外淅米，偶受风邪，卒然身发大热，神躁不安，卒然欲厥。余诊其六脉浮躁无伦，询其家，得砑纸情由，遂用桔梗、独活、苏梗、黄芩四味，各一钱五分，水煎饮之。吐胶痰盈碗，更用灯草灰吹鼻，得嚏数声而愈。今制桔梗独活汤以治子喑，以备酌用。慎勿妄投开窍豁痰之品，以致殒胎，慎之慎之。
桔梗独活汤（自制）
桔梗　独活　苏梗　条芩（各一钱五分）　真化橘红（八分）
加生姜三片，青果一枚，水煎。
子疟  ***************************
妊妇患疟，名子疟。每见妊妇五六个月，肝虚受邪，致化疟疾，或风或寒，或暑或湿，不得以治疟之常法治之。因肝藏血，血虚者气必旺，疟脉自弦，弦者必有痰。古人云：无痰不成疟，妊妇患之，每致堕下。治不得法，子母难全。何也？患疟致堕，堕后疟邪留着不去，其血愈虚，其邪愈盛，宜作血虚痉症例治，庶乎免死矣。然治子疟，必以安胎为主，清邪之法佐之，胎可安而子母全矣。可忽乎哉，特著之以俟裁正。
治疟安胎饮（自制）
生地（五钱）　天冬　南沙参（各三钱）　知母（炒）　条芩（炒）　防风（炒）　白术（各一钱五分）　橘红（八分）　苏梗（一钱）
加姜一片煎。如受风者。加独活（一钱），受寒者，加牛蒡子（炒，二钱）。如受暑者，加竹叶三十片，生石膏（二钱）。如受湿者，加茯苓（四钱），仙半夏（一钱），以苍术易白术水煎。欲呕者，加川连（姜汁炒八分）。如已成坏症而欲发斑疹者，本方去白术，加牛蒡子（二钱），薄荷（一钱），马勃（五分），活水芦根（即苇茎，一两），水煎。大忌动血之药，慎之。
子痢  ***************************
妊妇患痢下一症，名子痢。因脾肾两虚，不节饮食，以及生冷水湿等物，或不慎寒暄，坐卧乘风，或夏秋间湿热胶滞肠胃，以致下痢，最难调治。治不得法，不治者甚多，甚至子母难全，可不惧哉。其候腰痛气滞，里急后重，少腹㽲痛，不得以治痢之常法治之。妄用攻下，否则峻表，皆是伤胎之剂。胎元受伤，不特胎堕，即其母正气大虚，亦多难疗。余治是症，每以淡渗之剂渗其湿，又用升清之品，以其胎必在下焦，胎宜升起，其邪热自能渐下。更用安胎清热之品，固其胎元，往往得心应手。故自制治痢安胎饮，以俟同道者选用。
治痢安胎饮（自制）
绵芪（三四钱，炙）　生地炭（三钱）　归身炭（二钱）　茯苓（三钱）　泽泻（二钱）　升麻（炒五分）　银花（三钱）　条芩（酒炒，一钱五分）　川连（酒炒，八分）　广木香（五分）　范志曲（二钱）
加荷叶一角，水煎。如噤口者，水汤不进而呕吐频频，本方加石莲子（三钱），石菖蒲（三分），姜三片，去生地炭一味，煎服。口渴者，切忌生冷水果。本方加青果一枚，乌梅一枚。如赤痢，加地榆炭（三钱）。白痢，加白槿花（一钱）。如腹痛甚者，加川椒二十粒，去升麻一味，更加白芍（一钱）。如赤白兼者，加天仙藤（二钱），驴胶（一钱），去广木香，水煎服。或外加萹豆叶二十片，以醒胃气，最妙。
胎消  ***************************
妊娠胎形不长，延及一二年不产者，因妇多宿疾，或瘕聚为害，或起居不慎，或时有忧思，致脾胃大虚，不能输精养胎，必须大补元气，宜加味八珍汤，长胎为佳。
加味八珍汤
党参（三钱）　白术（二钱）　茯苓（三钱）　炙甘草（八分）　熟地（六钱）　川芎（八分）　归身（二钱）　炒白芍（八分）　炙黄芪（五钱）
水煎服。
鬼胎  ***************************
妇人藏府安和，气血充足，则妖魅之气，所不能侵也。惟正气大虚，兼之邪念丛生，妖魅之气，所得而乘之。经闭不行，状如怀子，面色痿黄无神，脉来大小不等，寒热交作，形神不振，名曰鬼胎，宜雄黄丸攻之。又有心气不足，肾水大虚，心多妄念，致梦与鬼交者，宜安神定志丸治之。
雄黄丸
明雄黄　鬼臼（去毛）　丹砂（水飞，各五钱）　延胡（七钱）　麝香（一钱）　川芎（七钱）　姜半夏（一两）
为末，蜜丸梧子大。每服三十丸，空腹温酒下。
安神定志丸
茯神　茯苓　人参　远志肉（各一两）　石菖蒲　龙齿（各五钱）
炼蜜为丸，梧子大，辰砂为衣。每服二钱，临卧时以人参汤送下，或灯心七支，泡汤送下。
妊妇内痈  ***************************
妊妇胃痈，多食炙煿煎熬之物，助起胃火或动肝火，皆能成之。小肠痈因素有瘀血，挟起湿热渗入膀胱而成。小肠痈之象，足不能伸缩者是也。至于大肠痈之症，亦由湿热内著，结面成痈。其候大便秘结，小腹坚肿，内作水鸡声，甚至脐黑而高突者。法在难治。又有乳痈一症，俗名内吹，系肝郁生火，肝阳太旺所致，宜逍遥散治之。
加减千金牡丹皮饮
治妊妇一切内痈，惟乳痈不宜。
丹皮（一两）　米仁（一两五钱）　瓜蒌仁（一两）　银花（二两）　草河车（即蚤休二两）
共末，每服五钱，水煎服。胃痈加川连五钱。共末可也。
神效化痈散（自制）
治妊妇乳痈。
当归（二钱）　炒白芍（一钱）　炒青皮（八分）　柴胡（一钱）　茯苓（三钱）　夏枯草（三钱）　鹿角霜（一钱）
加青橘叶十片，菊花（二钱）煎服。此方较神效瓜蒌散更妥。录后以备参考。
神效瓜蒌散
全瓜蒌（一枚）　粉甘草　当归（酒洗，各五钱）　制乳香　制没药（各一钱）
水煎，热酒冲服。此法因乳香、没药二味去瘀太峻，恐伤胎元，故宜加意而用。如万不得已，服一剂可也，不宜再服。
妊妇护胎法  ***************************
妊妇患时症，或患六淫重症，急用护胎之法。用井底泥涂脐至关元，（脐下三寸）干则再易之。或以青黛、伏龙肝（即灶心泥）为末涂之。再服安胎清邪之剂，庶免堕胎之患矣。
妊妇大小便不通  ***************************
妊妇大便不通，因血燥火旺所致，宜六味丸，去丹皮、加川柏、知母治之。小便不通，因胎坠于下焦，压在胞中，胞系缭戾，则小便点滴难通。宜宗古人以陷者举之一法治之。名曰转胞。胞转则自通矣，宜补中益气汤治之。
六味去丹皮加黄柏知母汤
生地（八钱）　泽泻（三钱）　茯苓（三钱）　淮山药（二钱）　山萸肉（八分）　川柏（一钱五分）　炒知母（一钱五分）
清煎。
补中益气汤（见痢疾症）
炙黄芪（三钱）　白术（二钱）　陈皮（一钱）　升麻（六分）　东洋参（一钱）　生甘草（五分）　当归身（二钱）　柴胡（一钱）
加淡竹叶三十片，方随服后，以指探喉，呕一次可愈，当连服数剂可也。
妊妇出乳（附乳卸　并附保产顺生方法）
妊妇有乳自出，名曰泣乳。因气旺血涌使然，宜加味八珍汤，加柴胡（醋炒一钱）。方见胎消症。又有乳头脱落，名乳卸。因肝家风热太盛，宜神效逍遥散，去鹿角霜、青皮二味，加防风（一钱五分）。方见内痈症。外用防风、白术煎汤，熏洗可愈。
神验保产无忧散
凡妊妇九个月外，未临盆时，预服二三剂，可免一切产难之虞，流传已久，不得轻视，当珍重用之。
当归（酒洗，一钱五分）　川贝（一钱）　酒炒白芍（一钱二分）　黄芪（八分）　兔丝子（一钱四分）　姜制厚朴（七分）　艾叶（七分）　荆芥穗（八分）　枳壳（六分）　川芎（一钱三分）　羌活（五分）　甘草（五分）
水二钟，姜三片，煎至八分，空腹温服，百无一失。
华佗顺生丹
朱砂（五钱，水飞）　制乳香（一两）
为末，以端午午时，用猪心血为丸，如芡实大。每服一丸，以当归（三钱），川芎（二钱），煎汤送下。
顺生丹
朱砂（水飞，五钱）　丁香（五钱）　麝香（一钱）　制乳香（一两）　石燕（一对，煅，醋淬七次）
上为细末，择天月德日，用益母草熬膏为丸，如芡实大。每服一二丸，川芎（一钱），当归（二钱），煎汤送下。
凡妇人初胎，气血完固，腹皮紧窄，交骨未易即开，其胞胎最难转动。必补养血气之剂多服为妙，而保产无忧散最效。尝见初胎致难产者最多，因不能忍痛，早经稳婆之手，生擒活剥。余每遇初胎，必先告以忍痛为第一，勿食肥腻为第二，勿久坐为第三要法。任其自产。但使稳婆包扎小儿而已，勿令动手推挪。更须壮孕妇胆量，使勿自张皇，自然万无一失矣。语虽近粗，而道合至正也。
难产十论  ***************************
杨子建云：凡生产先知此十症，庶母子两命皆得保全。世之收生者，殊少精良妙手，多致误事，予因痛切而备言之。
一曰正产。怀胎十月，阴阳气足，忽然腰腹齐痛，儿自转身头向产门，浆破血下，儿即正生。
二曰催生。儿头至产门，腰腹齐痛，仍不产者，方服药催之。或经日久，产母困倦难生，宜服药以助气血，令儿速生。
三曰伤产。胎未足月，有所伤动，以致脐腹疼痛，忽然欲产。或因妄服催药，逼儿速生，如此生息，未必无伤，慎之。
四曰冻产。天气寒冷，产母气血凝滞，难以速生，则衣服宜厚，产室宜暖，下裳更宜温厚，庶儿易生。更不宜火气太热，恐致血晕。
五曰热产。盛暑之月，产妇温凉得中，过热则头目昏眩，而生血晕之症。若凉台水阁，以及狂风阴雨，更当谨避。
六曰横生。言儿方转身，产母用力太急，逼令儿身不正。当着产母安然仰卧，令老练稳婆，先推儿身顺直，头对产门，以中指探儿肩，不令脐带绊羁。然后用药催之，再令产母努力，儿即顺生。
七曰倒产。言儿并未转身，产母妄自努力。，令儿手足先出。当着产母安然仰卧，令稳婆轻手推儿入内，候儿自顺。若良久不生，令稳婆手入产门，就一边拨儿转身，顺向产门。即服催生药，并努力，即出。
八曰偏产。言儿虽已转身，但未顺向生路，产母急于努力，逼儿头偏向一边，虽露儿顶，非乃额角耳。当令产母仰睡，稳婆轻手扶正其头，即服催药，并努力，儿即下。若儿顶后骨偏注谷道，露额，令稳婆以绵衣烘暖裹手，于谷道外旁轻手托正，令产母努力，儿即顺生。
九曰碍产。言儿身已正，门路已顺，儿头已露，因儿转身脐带绊其肩，以致不生。令产母仰卧，稳婆轻手推儿向上，以中指按儿肩，脱去脐带，仍令儿身正顺，产母努力，儿即生。
十曰盘肠产。临产子肠先出，然后生子。肠出时，以极洁净不破损漆器盛之。古方用萆麻子四十九粒，研烂，涂产母顶心，肠即收上，此平稳之法，宜选用之。又方，以大指捻麻油润之。点灯吹熄，以烟熏产妇鼻中，肠即收上，最平最稳。
以上十产论，密且精矣，足见医道之难，不容浮躁涉猎者问津也。
交骨不开产门不闭论治  ***************************
交骨不开者，有锁骨也。因血虚不能运达，故不开。令稳婆以麻油调滑石，涂入产门中，或用两指缓缓撑开，并服芎归汤，候药力一到，即可分娩。若产后产门不闭，气血虚也。用加味八珍汤补之可也。如胞衣不下，亦宜芎归汤主之。
加味芎归汤
当归（五钱）　川芎（三钱）　自败龟版（童便炙酥，三钱）　妇人头发（一握，烧灰存性）
水煎服。如人行五里地时即生。如无自败龟版，药肆中所买者，亦可代用。
加味八珍汤（方见胎消症）

卷六  ——————————————————————————————————————————————————————————————————————————————————————————

产后证治总论  ***************************
产后病苦杂乱，《金匮》中著产后三病，最为简括。一者病痉，二者病郁冒，三者病大便难，悉属血去阴伤之变。新产血虚，故多汗出，汗出易为风中，故令病痉。亡血复汗，寒多，故令郁冒。亡津液，必胃燥，故大便难。此三者，系产后屡有之病，其余一切病症，皆可心领神会矣。张路玉云：产后元气亏损，恶露乘虚上攻，眼花头晕，或心下满闷，神昏口噤，或痰涎壅盛者，急用热童便主之。或下血过多而晕者，神昏烦乱，芎归加人参、泽兰、童便，补散并施可也。又有三冲大症，因败血上冲，冲心，冲肺，冲胃是也。冲心，则歌舞谈笑怒骂，坐卧不安，甚至逾墙上屋，此败血冲心，多死不治。用花蕊石散、琥珀黑龙丹，兼有得生者。冲胃，则呕恶饱闷，腹满胀痛，失笑散平胃散治之。若腹胀而兼呕逆者，因败血已化为水，在法不治，宜金匮下瘀血汤主之。冲肺，则而赤呕逆，喘急欲死，人参苏木汤主之。大抵冲心者多死，冲胃者半生半死，冲肺者十死七八。此皆产妇不耐久坐，急于早眠所致。凡新产后，务令产母坐蓐三四个时辰，使稳婆时常幽静频唤，不令合眼。恐肝气抑郁，遂致恶露上冲，故时久得眠，庶无三冲之患。否则起居不慎，稍感风寒，亦致患三冲症者居多。故治产后诸症，必以行瘀为主，须养至百日后，作常人论治。凡有血分之症，悉在调经例中。余择产后之最关紧要者，而辨明之，故自制三冲方法，以为临证选用。凡产后一语，言新产后百日内之症，非指妇科之常病也。丹溪论产后必当大补气血，虽有他症，以末治之。此论已括尽产后大旨矣。如产后忧怒惊恐劳倦诸症，易于酿祸。如有气。，毋伐正气，如有食，毋伐胃气。有表邪，毋伤表气。有里病，毋伤里气。虽有口渴身热之象，勿用寒凉之剂，如凉药入口，多致不救。因产后瘀多血少，阴虚者必发热，所以产后宜热不宜凉也。凡一月之内，不论形似外感，不得以表药重发其汗，（虽三阳表症，确有可指之形，不宜以三阳表法治之。虽三阴里症，确有形证之据，亦不宜以三阴里法施治。）总以活血祛瘀之法为主，佐以清散之品使邪正悉协中和之道，为至稳至当之理也。若过于消瘀，亦非法也。必新血生而后瘀血可去，故去瘀生新，尤为善治。如产后一个时辰，即宜速进生化汤，以逐瘀活血，勿使恶露停滞。日服一剂，连进三四服可也。凡产妇七朝之内，须逾格小心，调护宜周，勿使忧怒惊恐。抚养七日之后，即有触受外邪，较七日之内减轻一层，因血瘀净去故也。养过十四朝之后，勿使小劳抑郁等情，则更妙矣。调养百日，气血乃复。如半产之症，须问月分之多寡，堕胎每至三五七月为多。如胎气三四月致堕，其病稍轻。如胎已五六月致堕，其病已重。如七八九月致堕，则更重矣。因胎未长者，妊妇之气血尚足，故轻。胎已长者，妊妇之血气大虚，故重。又有先崩而后产者，有先产而后崩者。先产后崩者，必产妇素有宿病，气血衰脱所致。先崩后产者，必有跌扑损伤，内有络瘀所致。二症均宜补气摄血，佐以消瘀之法为当，不得全用活血祛瘀方法，恐瘀血虽去而正气虚脱也。又有胞衣不下者，因产妇送儿努力，气已虚乏，无力送衣，或因平素体气虚弱，血水沥尽，而胞衣涩滞不下，皆宜速煎大剂生化汤进之，使血旺腹和。衣被宜暖，勿使受寒，胎衣自下。如不下，令产母切勿卧倒，只宜坐守以待胞落。胞衣落后，还宜连进生化汤数剂，如腹痛已止，更用加参生化汤服数剂可也。此治产后之大略，宜细玩焉。
生化汤
当归（八钱）　川芎（四钱）　桃仁（十三粒）　姜炭（五分）　炙甘草（五分）
用水三钟，煎至八分，加无灰陈酒三四匙，冲入而服。须产后二个时辰内服之，可免变幻。本方加东洋参，或党参一钱五分，名加参生化汤。
如圣散
治胞衣不下，肘萆麻肉（二钱）　雄黄（二钱）共研成膏，涂母足心，胞衣即下。一下，即宜洗去为要。
益母丸
治胞衣不下，以益母草一味连根叶花，于当风处阴干为末，蜜丸，弹子大。每服一丸，生化汤冲服。
承气生化汤（自制）
治产后胃燥亡津液，大便结闭。
制军（三钱）　川芎（三钱）　全当归（六钱）　桃仁泥（二钱）　炮姜（五分）　炙甘草（五分）
水煎，加酒三匙冲。
桂枝生化汤（自制）
治产后汗多，口噤咬牙，角弓反张，名曰痉病。因血虚风生故也。
桂枝（六分）　白芍（酒炒，一钱）　川芎（三钱）　当归（五钱）　桃仁泥（二钱）　炮姜（五分）　炙甘草（五分）　煨天麻（一钱）　琥珀（一钱）　泽兰（一钱五分）　益母萆（三钱）
加酒三匙冲。
柴胡生化汤（自制）
治产后郁冒寒多，复汗，身热。
柴胡（酒炒，一钱）　川芎（二钱）　当归（五钱）　桃仁（十三粒）　炙甘草（五分）　炮姜（五分）　荆芥（一钱）　酒炒黄芩（一钱）
水煎，加酒半盏冲服。
清心生化汤（自制）
治败血冲心。
生蒲黄（四分）　炒蒲黄（四分）　琥珀（一钱）　当归（四钱）　川芎（二钱）　桃仁（十粒）　炮姜（五分）　远志（八分，去心）　泽兰（二钱）　炙甘草（五分）　黑料豆（一合），加苏木（五分），降香（三分），水煎，冲入陈酒少许。
平胃生化汤（自制）
治败血冲胃。
醋炒大黄（三钱）　厚朴（一钱）　川芎（二钱）　当归（四钱）　桃仁（十粒）　黑料豆（一合）　炮姜（四分）　炙甘草（四分）　麦芽（三钱，炒）
加苏木（五分），降香（二分），水煎，加酒五匙冲。
救肺生化汤（自制）
治败血冲肺。
白蛤壳（五钱）　桃仁（十三粒）　川芎（二钱）　当归（三钱）　炙甘草（五分）　炮姜（五分）　琥珀（一钱）　黑料豆（一合）　川贝（二钱，炒）　真化橘红（一钱）
加苏木（五分），降香（四分），水煎，加酒半盏冲，又童便一盏冲。
花蕊石散
花蕊石（四两）　硫黄（一两）
研细，泥封煅赤。每服一钱，童便调下。然此方太峻，慎勿轻用。
琥珀黑龙丹
当归　五灵脂　川芎　良姜　熟地（各二两）
上药，锉碎入砂锅内，用纸筋盐泥固济，火煅过百草霜（一两），硫黄、乳香（制去油，各一钱），琥珀、花蕊石（各一钱），共为细末，醋糊丸，如弹子大。每用一二丸，更用炭火煅赤，投入生姜，自然汁浸碎，以童便调下可也。然此药峻猛，慎勿轻用。不过备之以待参考，总以勿用为是。
失笑散（见厥症）
人参苏木汤
人参（二钱）　苏木（一钱五分）
水煎，加陈酒三匙冲入。
平胃散
苍术（一钱）　厚朴（二钱）　陈皮（一钱）　炙甘草（五分）
水煎服。
下瘀血汤
大黄（一两）　桃仁（二十粒）　䗪虫（十五枚，去足熬）
上药三味，研末炼蜜，分作四丸，以酒一升煮一丸，取八合，顿服之。新血下如豚肝。
黄芪汤（自制，见血崩症）
治先产后崩，先崩后产，皆效。
产后疟疾痢疾  ***************************
产后患疟，其人必肝阳素盛，血衰气旺者居多。或胎前曾有发热等症，至产后邪正交浑而化疟者。或产后不慎起居，触受风寒暑湿等邪而成疟者。总以祛瘀活血为主，大忌表散，恐邪去正伤故也，又有产后瘀血渗入大肠而化痢者，其痢日夜无度，里急后重，腹中切痛，大忌攻下之剂，亦宜消瘀导滞为主。若误用攻药，每多虚脱。若感寒湿风热暑邪而致痢者，亦宜消瘀为主，清邪之药稍加数味可也。然产后正气先虚，血舍一空，一遇疟痢等症，势已危殆。若遽以表之攻之之法而治，如此重大之症，譬如人已入井，而更下石块之甚也。可不慎欤。余自制治疟治痢方各一首，以为临证权衡，亦补古人所未备也。
柴胡生化汤（见前证治门）
治产后疟痢在十四朝以内者。如呕者，加川连（八分），吴茱萸（六分）。如寒多，加桂枝（七分），赤芍（一钱）。热多，加枳壳（一钱），知母（一钱炒）。如十四日之外，
恶露必净，加党参一二钱不妨。
治痢生化汤（自制）
治痢在产后七日前后者。
川芎（二钱）　当归（四钱）　炮姜（五分）　炙甘草（五分）　桃仁（十粒）　琥珀（八分）　厚朴（一钱）　大腹皮（一钱）　山楂肉（三钱）　川椒（四分）　香连丸（一钱）
加姜三片。如赤痢，加红花（八分，酒炒）如白痢，加茯苓（三钱），肉桂末（三分冲），制香附（一钱五分）。如赤白兼者，本方去川椒、山楂肉，加制香附（二钱），藿梗（二钱），姜半夏（一钱五分），泽泻（三钱），肉果霜（六分）。切忌攻补寒凉等法为当。
产后时邪风寒暑湿燥火证治  ***************************
产后七日内患时邪，壮热，口渴或身痛，或头痛，或咽痛，宜与产后郁冒例治。甚则四肢厥逆口噤，谵语神昏，或不语等症，悉由瘀血不行，时邪凑之。况新产之后，血舍一空，神不守舍矣。虽有外邪，以末治之。陈三锡之三合汤，最为妥治，更以热童便徐徐呷下，使瘀血下行，其邪可解。不然，愈治愈剧，不治者甚多。恐世人欲求稳当，先清时邪，继治血分，不但邪不易解，而瘀逆反不下行，此求稳当而致不稳不当之祸也。《内经》曰：热淫于内，治以咸寒，佐以苦温，此因寒远寒之旨也。又曰：有故无殒，亦无殒也。余制六和生化汤以治之。不论风寒暑湿燥火，逐一加减，庶乎临证之时有所持循，岂可妄为施治哉。
三合汤（方见瘟疫正治）
此方本小柴胡、小清凉、生化汤，三方加减，合而为一。
六和生化汤（自制）
治产后六淫外侵，随症斟酌加减。
川芎（二钱）　当归（四钱）　炮姜（四分）　炙甘草（五分）　桃仁（十粒）　茯苓（三钱）　砂仁壳（一钱）　橘红（八分）
水煎服。如头痛发热，项强身疼，脉浮而紧为伤寒，不宜与麻黄发表，宜加羌活、防风、薄荷（各一钱），以取微汗为妥。如汗出漐漐，恶风头痛发热为伤风，加苏梗、黄芩（炒，各一钱），桑白皮（二钱）。如夏月受暑，烦闷口渴，自汗心悸微热，宜加青蒿（一钱），麦冬（去心，三钱）酒炒知母（一钱），生绵芪（八分）。如受湿潮热，脉涩，口不渴，身疼神倦者，加泽泻（三钱），滑石（二钱），桂枝（五分），大腹皮（一钱）。如秋燥与火侵肺，致渴而喘嗽者，宜加桑叶、淡芩（炒，一钱五分），川贝（二钱），淡竹叶（一钱）。愈后即宜温调气血为治。凡产后一切外感，不论正类伤寒，总以生化汤为主，加祛邪之品一二味可也。切勿拘执六经治法，以冒为高古。至于类中风一症，在常人而论，已详中风门矣。而产后患类中风症，与郁冒痉病例治，宜桂枝生化汤加减治之，无不应手取效。所以类伤寒与类中风二症，均不具赘，恐辨症一多，立法致乱，非徒无益，反增害矣。
产后霍乱  ***************************
霍乱者，挥霍发乱也。四肢厥逆，吐泻并作，腹痛异常，较常人霍乱为更甚。因七日内瘀血未净，多致不治。七日以外，恶露已尽，庶乎稍缓。况腹痛如绞，甚则转筋，产后之人，何可当也。故欲吐不吐，欲泻不泻者，名干霍乱。较前症更甚一倍。急宜顾著恶露，治以温中逐寒立法。不问湿霍乱与干霍乱，宜急治不宜缓治，缓则不救矣。余制理中生化汤治之，十救七八，以备参用焉。
理中生化汤（自制）
治霍乱吐泻并作。
炮姜（一钱）　东洋参（炒，五分）　苍术（八分）　川芎（二钱）　桃仁泥（二钱）　当归炭（四钱）　炙甘草（五分）　淡附片（二钱）　姜半夏（一钱五分）　川连（姜汁炒，八分）
水煎服。如口渴加葛根（一钱）。如欲吐不吐，欲泻不泻，加醋炒制军（四钱）。如转筋而四肢抽掣者，加木瓜（四钱），川椒（三十粒），可也。
产后血晕  ***************************
凡分娩之后，眼花晕眩，不自知觉，一时晕厥，肢冷如冰。其因有三，一因产母体气虚弱，不耐痛苦而致者。一因去血过多，元气欲脱而致者。一因肝火上升，痰气交并于上而晕厥者。若不急治，多致不救。何也？因产母以恶露下行为吉，一患晕厥，恶露停积，否则上升矣，故缓则不治。急以米醋一磁瓶熬热，其气甚重，以瓶口向产母鼻孔，使吸受醋气即苏，更用生化汤加荆芥（二钱），煎好，冲入陈酒一杯灌下，自然向安。古方用韭菜与米醋炖热，而俾产母吸受其气，且恐急不暇备，不若以纯醋为简捷也。
产后自汗盗汗  ***************************
自汗者，阳虚也。盗汗者，阴虚也。若不急为止之。恐有脱阴脱阳之变。经云：脱阳者见鬼，脱阴者目盲。此皆大虚之候。余以卫阳生化汤治自汗，以保阴生化汤治盗汗，靡不获效矣。
卫阳生化汤（自制）
炙黄芪（三钱）　蜜炙桂枝（七分）　生左牡蛎（五钱）　川芎（二钱）　当归（四钱）　桃仁（十五粒）　炙甘草（五分）　炮姜（五分）　酒炒白芍（八分）
保阴生化汤（自制）
川芎（二钱）　当归（四钱）　桃仁（十粒）　炙甘草（五分）　炮姜（五分）　穭豆皮（五钱）　清炙绵芪（八分）　琥珀（五分）　银胡（八分）
加藕节三个。
产后咳嗽  ***************************
产后咳嗽在旬日内外，虽感冒风寒，鼻塞声重，亦当以治血分为主。有外邪以末治之，自无久咳之累。若以清邪为先，治瘀为后，必致瘀血久留，延成劳怯之症，宜四物汤为主，清邪佐之。余以肃肺生化汤主之。
肃肺生化汤
治七日内咳嗽者。
炒焦生地（五钱）　当归（四钱）　川芎（二钱）　桃仁（一钱）　炮姜（五分）　炙甘草（五分）　橘白（一钱）　桔梗（一钱，炒）　益母草（三钱）
藕一斤，煎汤代水煎药，白蜜三匙，姜汁一匙，冲入。
加减四物汤
治十日外咳嗽者。
炒生地（四钱）　川芎（二钱）　当归（三钱）　赤芍（二钱）　知母（一钱，炒）　川贝（一钱）　桔梗（一钱，炒）　诃子皮（一钱）　杏仁泥（二钱）
加姜三片。
紫菀汤
治久咳不已。有瘀者不宜，无瘀者宜之。
紫菀（二钱，炒）　知母（一钱，炒）　川贝（二钱）　人参（一钱）　茯苓（三钱）　五味子（七粒）　炒驴胶（一钱）　炙甘草（五分）　桔梗（一钱）
加生姜三片，大枣二枚。
产后泄泻  ***************************
泄泻因脾胃虚弱，土不胜水，木旺侮土，停滞不运，各能致泻。更有血瘀不净，因郁因忧，因怒因悲者，皆能留瘀，结为癥痼瘕聚之患，都是致泻之由。若治产后泄泻而不用通络温中之法，非善治者也。世人但知利水治泻，而不知补土，即所以利水也。疏木即所以扶土也。余制调元益胃汤，以为治泻之主方，加减而用，庶乎挽一时之流弊耳。
调元益胃饮子（自制）
川芎炭（一钱）　当归（三钱，炒）　炮姜（一钱）　淡附子（二钱）　苍术炭（八分）　清炙芪（三钱）　姜半夏（一钱五分）　川连（吴萸八分拌炒，一钱）　琥珀（六分）　泽兰（一钱）　茺蔚子（三钱，炒）　车前（一钱，炒）　广木香（一钱，煨）
水煎，和陈酒半盏，徐徐服下。每日一剂，分作五六次而服可也。如脱肛者，加炙粟壳（一钱）。如挟食者，加神曲（三钱）。如有癥瘕者，加莪术（一钱炒），山楂肉（三钱），尖槟榔（二钱）。如瘀血未净者，加桃仁（一钱），红花（八分）。如心悸者，加远志肉（八分），枣仁（一钱炒）。
产后带下  ***************************
带下因奇脉不固，脾中之精气，不输于肺而注于下，为带下。或因去血过多，血化为带。古人所以有白带属气虚，为血所化，赤带属血虚，不及变白而为赤也。此理未可遽信。古有漏下多时血肉枯一语，显系血去太多，脾中之精气随之下行，名为白带。论之以俟同道裁正。余每以自制断下丸治之，靡不应手而愈。
断下丸（方见调经门）
产后腹胀  ***************************
产后腹胀，因胎前元气虚弱，多索汤饮，或素有茶湿之人，至产后误服破气伤气之药，或恶露未净，不节鲜油肥腻食物，或因血虚便秘，而误服攻下之剂，皆致腹胀之由。治之者切勿因腹胀而专消其胀，勿因气滞而重伤其气。总以活血扶脾为治，弥月后元气渐复，胀自消矣。病者切勿妄求速效，不然愈治其胀而胀更甚矣。慎勿以余言为欺世之谈也。至于产后肿症，由恶露不净，风湿乘罅袭入而成肿症。或因胎前素患泄泻，至产后瘀血不行，脾胃不足，多饮助水，助起湿浊所致者。亦不外乎活血散瘀，扶脾益胃之治。切勿妄逐其水可也。
四七益气汤（自制）
治产后腹满而胀，兼治肿症。
姜半夏（一钱五分）　厚朴（一钱五分）　茯苓（三钱）　苏叶（一钱）　人参（随虚实酌用）　当归（三钱）　川芎（一钱）　广木香（八分）　菔子（五分）　炮姜（六分）
加鸡内金（一具）。或挟食伤，加麦芽（三钱），神曲（二钱）。挟瘀，加蓬术、香附（各一钱）。挟湿，加通草（二钱）。挟气，加陈皮（一钱）。挟寒，加淡附子（二钱）。如受风湿而肿者，倍紫苏（一钱），加防风（一钱五分），车前（一钱炒）而治之。
加减金匮肾气丸
治产后肿胀腹满，服益气化瘀不效者，宜加减用之。
炒熟地（四钱）　粉丹皮（四钱）　泽泻（三钱）　茯苓（三钱）　山药（二钱）　淡附片（二钱）　安桂（八分）　山萸肉炭（八分）　车前（二钱）　牛膝炭（三钱）　加菔子（八分生）
琥珀茯苓丸（自制）
治产后腹胀暴肿诸症。
琥珀（五钱）　浙茯苓（二两）　猪苓（五钱）　木瓜（五钱）　牛膝梢（三钱）　粉丹皮（三钱）　泽泻（八钱）　制香附（一两）　车前（五钱，炒）　肉桂（五钱）　淡附片（一两）　蓬术（四钱，炒）　三棱（三钱）　山楂肉（八钱）　䗪虫（十个，炒）　神曲（五钱）　羌活（五钱）　独活（五钱）　麦芽（五钱，炒）　广木香（五钱）
上药十五味，共末，蜜丸如弹子大。每服一丸，日一服，开水冲化，或以水一碗煎服亦可，用陈酒化服更妙。此种药品，最为和缓，系利水导滞，活血消瘀，温经调气之品。并治七症八瘕皆效。
产后诸痛症  ***************************
产后诸痛，皆为血虚，否则血瘀。此明虚实之辨，有瘀为实，无瘀为虚。遍身疼痛难忍者，因产时百脉纵弛，气虚血滞，化出内风，游走不定，身难转侧，手足有不遂之状。若认为太阳表症，遽用发散之剂，其变幻莫测矣。治宜活血行气，稍疏内风，自然渐痊。如心腹痛者，定知客寒犯胃也。或气旺血虚者亦然。头痛者，因血虚而受风也。小腹㽲痛者，必有血瘀也。小腹系厥阴部位，厥阴之脉绕阴器，肝气乘虚下攻，亦能致痛。腰者，肾之府也。腰痛属肾虚。女科腰痛，当责之带脉，勿得全归于肾。带脉主约束，带脉一虚，不能约束，故腰痛也。产后条目，不必繁琐，恐学医者坐论之际，条分缕析，临证之时，权衡若失。况古贤先辈，无论不周，靡法不备，垂教后人，而后人置若罔闻，安得常留于心目之间。故余以简括之法，用于急不暇择之际，最为便捷。论亦不多，治亦不繁，俾易于记忆尔。制三方于后，以备检用。
拈痛散（自制）
治心腹痛头痛。
丹参（三钱）　赤小豆（二钱，杵）　东洋参（五分）　煨天麻（一钱）　降香（五分）　当归（三钱）　麦芽（三钱）
水煎服。
非风汤（自制）
治产后遍身肢节疼痛。
桑寄生（三钱）　当归（三钱）　赤芍（一钱）　川芎（二钱）　生炙绵黄芪（各二钱）　桂枝（六分）　红花（六分酒润）　牛膝（二钱）　独活（一钱）　木瓜（一钱五分）
水煎，冲入陈酒一盏。
祛痛汤（自制）
治腰痛，小腹痛，不论虚实皆治。
当归（四钱）　川芎（二钱）　天仙藤（一钱）　杜仲（三钱炒）　川断（二钱）　生沙苑子（三钱）　延胡（三钱）　肉桂（五分）　小茴（四分，炒）
水煎，入酒少许冲。如小腹痛甚者，必瘀多，加青皮（一钱炒），桃仁（一钱），韭白一握，水煎服。
阴门肿痛  ***************************
妇人初胎而产，每多心慌虑乱，皮肤筋骨，未易骤疏，加以不耐痛苦，用力太过，致阴门两旁肿痛，宜服生化汤，自然向愈。或经稳婆之手，扯伤肿烂者，用乳香一钱，忍冬藤三钱，水一杯，煎浓，润之可也。或用松花扑之即愈，佛手散可治之。
佛手散（即芎归汤）
川芎（四钱）　当归（八钱）　水煎，加酒一杯冲服。
乳汁不通  ***************************
乳者，血上行而化也。故有乳然后可以育子，其不通者有二。一由妇人气血素虚，肝气独旺，血气耗伤，更受忧郁，忧郁则气结血滞。一由气闭血郁而不能布化者。宜四物白通汤治之，其乳自通矣。
四物白通汤（自制）
生地（四钱）　当归（五钱，酒洗）　川芎（三钱）　赤芍（二钱）　白芷（一钱）　生香附（二钱）
加葱管三茎，水酒各半煎服。或加通草（三钱）。
化乳汤（自制）
生炙绵芪（各四钱）　当归（四钱）　川芎（一钱）　通草（二钱）　白芷（五分）　柴胡（四分）
水煎服。
产后阴挺  ***************************
产后阴中下精肉一块，形如鸡冠约长出寸许，甚至及尺，名曰阴挺。系产时努力太过，气虚下脱所致。古法每以补中益气治之。又有下物如茄，昔名茄症。盖儿袋也，亦属气虚下陷所致。又有下物如钵，状有二歧者，即子宫也，亦因气虚所致。查妇科脐下二寸为血海。又曰冲脉。左二寸为胞门，右二寸为子户。愚以为子户即子宫，胞门即儿袋也。三症悉属气虚下陷，治法亦同。不特产妇患之，而妇人阴虚，湿火下蕴，肝阳素盛者，亦患之。而治新产后者，宜升清消瘀，不得以补中益气概而治之。
补中益气汤（见调经门）
逍遥散（见调经门）
二方统治阴阳下脱之症。
升芪益阴煎（自制）
治新产后，阴中下物之症。
炒焦升麻（四分）　炙黄芪（三钱）　桃仁（十粒）　夏枯草（三钱）　炮姜（五分）　川芎（二钱）　全当归（四钱）　制香附（一钱）
加淡菜（二十粒），水煎。
熏洗法
用白矾（一钱）　防风（三钱）　艾叶（二钱）　五倍子（四钱）　忍冬藤（五钱）　煎汤薰洗，勿使药渣粘着，粘着则难收矣。
乳悬  ***************************
产后瘀血上攻，忽然两乳头拖出，坠下尺许，甚则过于脐下，痛不可忍，名曰乳悬。因平时时有嗔怒，肝经火郁，或受风热所致，宜大剂芎归汤合逍遥散治之。外用薰药，慎勿用手指拿拈，如轻意拈捻，即断而堕下，不可为矣。须用紬片托之，外用薰药薰之，即收上矣。
逍遥散（见调经门）
芎归汤（方见阴门肿痛）
熏药方
用白蔹、防风、羌活三味（各五钱）
烧烟薰乳，使烟气薰着收上为度。或用萆麻子四十九粒，麝香五厘，研烂，涂妇人头顶心，收上后即当洗去为要。
产后流注  ***************************
流注，即恶露流入腰肾关节，肩背手足等处，或漫肿，或结块。即用熨法，以散其肿块，内服调元散瘀汤为治之，瘀散乃愈。
熨法
用生葱一握，连根叶捣作饼子，贴于患处，加厚布三四层盖之。以火斗熨之，立散。
调元散瘀汤（自制）
党参（三钱）　生炙黄芪（各三钱）　川芎（二钱）　当归（四钱）　乳香（八分，制去油）　没药（八分，制去油）　肉桂（六分）　生甘草（八分）　青木香（五分）
水煎，作四分而服。
乳痈乳岩  ***************************
乳痈乃乳房肿硬，乳管闭塞不通，数日之外，必焮肿作脓。初起必寒热往来，病在足少阳足阳明二经，宜通络破滞。古人每用逍遥散治之。往往绵延不愈，甚至溃烂。余自制芎归疏肝汤治之，靡不应手取效。未溃者即消，已溃者即脓矣。至于乳岩一症，室女寡妇居多，何也，因室女寡妇，最多隐忧郁结，情志不舒，日久血分内耗，每成是症。初起如梅核状，不痛不移，积久渐大，如鸡蛋之状，其硬如石，一致溃烂，形如破榴，内溃空洞，血水淋漓，有巉岩之象，故名乳岩。病在脾肺胆三经，血气两损，最难治疗。治之愈早愈妙，宜归脾汤、逍遥散二方，始终守服，切勿求其速效。庶乎十救其五。如致溃烂，则不治矣，慎之戒之。
芎归疏肝汤（自制）
并治乳痈乳岩，凡胎前不宜。
川芎（二钱）　当归（四钱）　制香附（二钱）　炒青皮（一钱）　王不留行（三钱）　延胡（三钱）　蒲公英（二钱）　鹿角霜（二钱）　麦芽（三钱，炒）　柴胡（二钱）　漏芦（一钱）　夏枯草（二钱）
加路路通四个，枇杷叶五片，去毛，水煎，入酒少许冲。
逍遥散（见调经门）
治乳岩初起，并治乳痈已愈。
归脾汤（见心经症）
治乳岩初起。
香附饼
并治乳痈乳岩初起者。
香附（一两）　麝香（二分）
共研细末，另用蒲公英二两，酒煎去渣，以酒调药末，乘热敷于患处可也。
保婴八法  ***************************
凡小儿月内，宜常常顾著，忌饮冷乳及水，忌火炙衣被，须常带三分饥寒为要。
哺乳法，食后不得与奶，奶后切勿与食，免成瘕积之害。
初生小儿，尚未开乳，宜先用制军、川连、炙甘草各一钱，泡茶频频与服，然后进乳。
小儿牙床有白点，名曰米牙，用细银针刺破，以桑树汁浆涂之。
小儿牙床坚硬，不能吮乳，名曰牙板，亦须针破，以桑树汁涂之。
小儿喉间肿突，名顶珠。须以手指醮冰片捺之，其核即下。
小儿脐风，凡儿断脐带后，宜用厚布裹护。若不慎水湿，因浴而受之。或因儿尿绷未换，湿气所侵。或当风解视，皆能患之。七日内遂有此症，致儿脐肿，多啼不食，名曰脐风。方用白僵蚕四个，炒去丝嘴，研末，以蜜调敷唇内，即愈。又方，用白僵蚕四个，炒去丝嘴，全蝎一只，去尾，又用石榴树上之虫茧一个，名雀瓮。此三味放于新瓦上，用白炭火焙之，焙干研末，抹于小儿牙床及唇口内，即愈。
小儿出胎，须用滚汤俟温而洗，勿杂生水。恐水气入脐，待洗净后，方断脐带。断脐带，须恶汁将尽，否则寒湿入腹，必患脐风。又须离儿脐四五寸外以绵丝扎紧，用帛包之。将口咬其脐带，不致血贯于脐带也。七日后自然易为褪下，即或迟至七日外尚未脱落，亦无为害。所留脐带不可太长，长则难干而伤肌矣。且恐引风而变脐风。亦不宜太短，短则逼内而伤脏矣。《千金》论云：须令足跗上为度，即云小儿自己足底之长为度可尔。