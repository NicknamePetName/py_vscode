
桂枝汤  ***************************
●桂枝汤（《玉函》）
治风伤卫气，脉浮缓，发热，自汗，营卫不和。
桂枝（三钱）　白芍（二钱）　甘草（炙，二钱）　生姜（五片）　大枣（掰，四枚）
上五味水煎温服，啜热稀粥一盏，以助药力，覆暖取微汗，效。不汗，少顷再服。
●小建中汤（《玉函》）
治风木乘脾，寒热腹痛。
桂枝汤倍芍药，加胶饴三钱。
●黄耆建中汤（《金匮》）
治虚劳，感寒发热，自汗。
桂枝汤加黄耆钱半，胶饴一合。《千金》多人参二钱。
桂枝汤和营表药，倍芍药，加胶饴，便能建立中气。以芍药之酸敛护营血，胶饴之甘培养中土，更加黄耆以实卫气，营卫脏腑俱和而受益多矣。《千金》于小建中方加入当归，名曰内补建中，其调和中外之力可知。
●阳旦汤（《千金》）
治冬温脉浮，发热，项强，头痛。
桂枝汤加黄芩钱半。
●阴旦汤（《千金》）
治冬温内寒外热，肢节疼痛，中挟寒食。
桂枝汤加黄芩钱半，乾姜五分。
阴霾四塞，非平旦之气无以开启阳和。桂枝汤原名阳旦，开启阳邪之药也，《千金》于中加入黄芩之苦寒，性轻以治冬温在表之邪热，仍以阳旦称之。若兼挟寒食，再加乾姜之辛温散结，以治中土之停滞，遂因之曰阴旦，与经络之阴阳风马牛不相涉也。
●独活汤（《千金》）
治风懿，奄忽不知人，咽中闭塞不能言，四肢不收，手足嚲曳。
桂枝汤桂枝易桂心，去大枣，加独活、栝蒌根、生葛发其汗。不得汗，去独活、栝蒌根、生姜，加防己、防风、麻黄。喑痖不语，并皆治之。
●当归四逆汤（《玉函》）
治阳邪入犯厥阴，四肢厥逆。
桂枝汤去生姜，加当归三钱，细辛、通草各一钱。
邪犯厥阴之界，有入无出，虽有热邪，势必从阴而为厥逆。故厥阴篇中有厥深热深之例，以振发传经之变端。病邪至此最为紧迫。医者苟无成识于胸中，临病将何措指？南阳先师乃毫不以厥逆为意，仍取太阳例中桂枝汤方，加入当归协济芍药以护厥阴之营，细辛引领桂枝以为厥阴嚮导，通草通利膀胱以疏厥阴出路，与桂枝平分力量，为分解之捷径。虽厥阴与太阳两经接壤，邪入阴，断无复传阳经之理，先辈六经例有不罢再传之说，大可喷饭。而桂枝方中独去生姜者，恐辛辣性暴，不待气味入阴，便从太阳开发，转虚其卫，再有何力以振驱邪之任欤？由是广推大小青龙、大小柴胡和解营卫两歧，表里交界之邪必用姜枣为一定之法。若麻黄汤则专主寒伤营证，便与生姜无预，逮至三阴等治，从无一方泛用生姜者。生姜为手头常用之物，尚尔若此之慎，况有不察厥深热深之旨，一见四肢厥冷，漫投姜附、四逆，于此能无慼慼乎？
●内补当归建中汤（《千金》）
治产后血虚，虚羸不足，腹中刺痛，少腹中急，或感寒发热。
桂枝汤桂枝易肉桂，加当归二钱，胶饴六钱。
崩伤内衄不止，加地黄六钱，阿胶三钱。产后一月服四五剂，令人强壮。
●桂枝龙骨牡蛎汤（《玉函》）
治虚劳梦泄，恶寒发热。
桂枝汤加龙骨（煅）、牡蛎（熬）各钱半。
●桂枝大黄汤（《玉函》）
治太阴中风误下，引邪入内，腹满痛。
桂枝汤加大黄一钱。
桂枝汤，表药也，以其误下引邪内贼，而腹满痛，浑是表邪在内不解之故，故仍用桂枝汤，略加大黄因势利导，病既变，则药亦不得不随之而变也。
●桂枝葛根汤（《玉函》）
治太阳经柔痉，自汗，脉浮。
桂枝汤加葛根二钱。
栝蒌桂枝汤（《金匮》）
治痉，太阳证备，身体强[几][几]然，脉沉迟。
桂枝汤加栝蒌根二钱。
●桂枝加附子汤（《玉函》）
治亡阳漏风，肢体屈伸不和。
桂枝汤加熟附子一钱。
●桂枝加黄耆汤（《金匮》）
治黄汗，发热，经冷，腰以上汗出，下无汗。
桂枝汤加黄耆二钱。
●耆芍桂酒汤（《金匮》）
治汗如柏汁，肢体肿，发热，汗出而渴。
桂枝汤去甘草、姜、枣，加黄耆五钱，苦酒和水煎。
●黄耆桂枝五物汤（《金匮》）
治血痹，身体不仁，如风状。
桂枝汤去甘草，加黄耆等分。《千金》桂枝易桂心，加人参，名黄耆汤。
●茯苓甘草汤（《玉函》）
治风邪入犯膀胱气分，小便不利。
桂枝汤去芍药、大枣，加茯苓二钱。
●苓桂术甘汤（《玉函》）
治心下有支饮，胸腹支满，目眩。
桂枝汤去芍药、姜、枣，加茯苓二钱，白术一钱。
此仅用桂枝汤之半，以流动中外之支满；兼四君子之半，以运行在里之痰气也。
●桂枝去芍药加皂荚汤（《金匮》）
治肺痈吐涎沫初起，有表邪者。
桂枝汤去芍药，加皂荚一枚（去皮、核，酥炙）。
●桂枝去芍药加麻黄附子细辛汤（《金匮》）
治气分，心下如盘。
桂枝汤去芍药，加麻黄、附子各一钱，细辛半钱。
病在气分，非麻桂不能分解；病气盘错，非辛附不能破结。去芍药者，恶其酸收也。
●小青龙汤（《玉函》）
治溢饮，喘咳，自利，发热。当发其汗。
桂枝汤去姜、枣，加麻黄三钱，半夏二钱，炮姜、细辛、五味子各半钱。
●小青龙加石膏汤（《金匮》）
治喘咳上气，烦躁，心下有水气。
小青龙汤加石膏鸡子大一枚（碎）。
●桂枝麻黄各半汤（《玉函》）
治太阳证，脉微，恶寒。
桂枝汤加麻黄、杏仁。
●桂枝二越婢一汤（《玉函》）
治营卫俱伤，风多寒少而烦满。
桂枝汤本方各二钱，加麻黄二钱、石膏三钱。
●桂枝芍药知母汤（《金匮》）
治肢节痛，脚肿如脱。
桂枝汤去大枣，加麻黄二钱，白术半两，知母、防风各四钱，熟附子二钱。
●炙甘草汤（《玉函》）
治伤寒脉结代，心动悸及肺痿唾多，心中温温液液，虚劳不足，汗出而闷。
桂枝汤去芍药，倍甘草，加人参二钱、生地三钱、麦门冬二钱、麻子仁一钱、阿胶二钱。
混是清润调补药中，但用桂枝一味以流动经脉之滞，麻仁一味以滋润肠胃之结，而脉虚结代、心虚动悸，一切虚劳不足得以荣养，则脉虚自复，心悸自宁矣。
●芍药甘草汤（《玉函》）
治营血受伤，热不止。
桂枝汤去桂枝、姜、枣。
●芍药甘草附子汤
治发汗病不解，反恶寒及疮家发汗成痉。
桂枝汤去桂枝、姜、枣，加附子一钱（炮）。
●黄芩汤（《玉函》，一名黄芩芍药汤）
治伏气发温，太阳少阳合病，白利。
桂枝汤去桂枝、生姜，加黄芩三钱。
●黄芩加半夏汤（《玉函》）
治伏气发温，内挟痰饮，痞满，咳逆。
桂枝汤去桂枝，加黄芩三钱，半夏二钱。
黄芩汤本治春夏温热，热自内发，故于桂枝汤中除去桂枝、生姜之辛温，易以黄芩之苦燥，转温散为凉解，大匠运斤，妙用不可思议。后世藉以治下利身热，亦不出此。其黄芩加半夏汤治自利而呕与夏秋下利白沫，若合苻节，异病同治，总不出南阳之绳墨也。

麻黄汤  ***************************
●麻黄汤（《玉函》）
治伤寒营气，脉浮发热，无汗而喘，骨节痛。
麻黄（去节，三钱）　桂枝（三钱）　甘草（炙，二钱）　杏仁（二十枚，泡，去皮尖，研）
上四味水煎温服，暖覆取微汗，不须啜粥，以寒邪入伤营气，营气起于中焦，恐穀气反助邪热也。
●麻黄加术汤（《金匮》）
治湿家身体烦疼，日晡发热。
麻黄汤加白术四钱。
湿家身疼烦热，浑是躯壳受伤，即用麻黄汤开发肌表，不得白术健运脾气，则湿热虽从汗泄，而水穀之气依然复为痰湿流薄中外矣。然术必生用，若经炒焙，但有健脾之能，而无祛湿之力矣。
●《古今录验》橘皮汤（《金匮》）
治寒邪伤肺，咳嗽，吐血。
麻黄汤换肉桂，加橘皮、当归、紫菀、黄芩。
●麻仁甘石汤（《玉函》）
治发汗后汗出而喘，无大热者。
麻黄汤去桂枝，加石膏五钱。
此麻黄汤去桂而兼越婢之意，专祛上焦湿热痰气，与苓桂术甘汤互发，彼藉苓术专祛心下之支饮，此藉石膏专祛膈上之湿热也。
●麻黄杏仁薏苡甘草汤（《玉函》）
治风湿一身尽痛，发热，日晡所剧者。
麻黄汤去桂枝，加薏苡五钱。
杏子汤
治风水虚胀，脉浮。发其汗即已。
麻黄汤去桂枝。又《易简》杏子汤用小青龙加人参、杏子仁。
●甘草麻黄汤（《金匮》）
亦治里水。
麻黄汤去桂枝、杏仁，方用甘草二钱、麻黄四钱。
●葛根汤（《玉函》）
治太阳阳明合病，自利，或发热无汗，喘满不食。
麻黄汤去杏仁，增桂枝一钱，加葛根四钱、芍药二钱、生姜三片、大枣三枚。
此即麻黄、桂枝二汤合用，于中但去杏仁，增葛根为阳明经证之专药，以其能辅麻黄大开肌肉也。去杏仁者，即开肌肉于外，不当复泄肺气于内也。圣人立法，一方一味各有斟酌，非刻意研求，乌能测识其微而为苍生司命哉！
●三拗汤（《局方》）
治风寒伤肺而咳，误行敛肺而壅嗽喘急。
麻黄汤去桂枝，用麻黄（不去节）、甘草（生）、杏仁（连皮、尖）等分。更加桔梗、荆、苍，名加味三拗汤。
●麻黄附子细辛汤（《玉函》）
治少阴病脉沉，发热及水肿、喘咳。
麻黄汤去桂枝、杏仁、甘草，加附子一钱，细辛七分。
●附子散（《千金》）
治中风手臂不仁，口面喎僻。
麻黄附子细辛汤加乾姜、桂心、人参、防风、川芎、羚羊角，为散，水煮，加竹沥，日服一剂，效。
●仓公当归汤
治贼风口噤，角弓反张成痉。
麻黄附子细辛汤加当归、防风、独活，水酒和煎。口不开者，格口内汤，一服当苏，二服小汗，三服大汗。
●麻黄附子甘草汤（《玉函》，《金匮》名麻黄附子汤）
治少阴病脉沉，发热二、三日，无里症及水肿脉沉。
麻黄汤去桂枝、杏仁，加附子一钱。
●《千金》大枣汤
治历节疼痛。
麻黄附子甘草汤加黄耆、姜、枣，日三服，汗之。
发表重剂莫如麻黄，温经峻剂首推附子，表里补泻，功用天渊。仲景于少阴病脉沉、发热，二味合用，单刀直破坚垒而建补天浴日之功。在一二日间势难叵测，则用细辛以助其锐；二三日无里症，则用甘草以缓其治，各有权度。《金匮》于水肿治例亦用二汤，喘嗽则兼细辛以开肺气之壅，脉沉则兼甘草以缓其肾气之逆，与初起防变，二三日无里症互发。而仓公乃于麻附细辛方中加归、防、独以疗贼风口噤发痉，《千金》复以麻附甘草汤内加黄耆、姜、枣以治历节疼痛，总赖麻黄附子辄外辄内，迅扫其邪，杲日当阳，何有阴霾之患乎？
●麻黄升麻汤（《玉函》）
治冬温误行汗下，下部脉不至，咽喉不利，唾脓血。
麻黄汤去杏仁，用麻黄二钱，桂枝、甘草各八分，加升麻、当归各一钱，知母、黄芩、萎蕤各二钱，天门冬、芍药、乾姜、白术、茯苓、石膏各八分。
此方专主阳热陷于厥阴，经脉为邪气所遏，故下部脉不至，而证见咽喉不利，唾脓血也。邪遏经脉，非兼麻黄桂枝之制，不能开发肌表以泄外热；非取白虎、越婢之法，不能清润肺胃以化里热。更以甘草、芍药参黄芩，寒因寒用，谓之应敌；甘草、乾姜合肾著汤，热因热用，谓之嚮导。以病气庞杂，不得不以逆顺兼治也。
●华盖散（《局方》）
治肺受风寒，咳嗽声重，烦满，昏眩，脉浮数。
麻黄汤去桂枝，方用麻黄、杏仁各一钱，甘草五分，加苏子、赤茯苓、橘红、桑根皮各一钱，生姜二片、红枣一枚。
●九宝汤
治经年久嗽不愈，脉浮，起于外感者。
麻黄汤加紫苏、薄荷、橘红、桑白皮、大腹皮等分，生姜三片，乌梅肉半个。
●麻黄连轺赤小豆汤（《玉函》）
治湿热发黄。
麻黄汤去桂枝，减麻黄一钱，加连轺二钱、赤小豆一合、生梓白皮一两、生姜三片、大枣四枚。水煎，分温三服，半日服尽。
●越婢汤（《金匮》）
治风水恶寒，一身悉肿，脉浮，不渴，续自汗出，无大热者。
麻黄汤去桂枝、杏仁，倍麻黄，加石膏八钱、生姜三片、大枣五枚。水煎，温分三服。
越婢者，发越湿土之邪气也。水湿之气因风流播中外，两相激搏，势难分解，不得不藉麻黄祛之，从表而越，石膏清之，从里而化，《内经》开鬼门法也。本方加术以助腠理开，汗大泄，于加术方中更加附子以治脚痹恶风，开中寓阖，信手合辙。其大青龙、小续命、麻杏甘石汤，或加桂枝以和营，或加参、归以鼓气，或加杏仁以泄满，总以此方为局也。
或问：表无大热，何得轻用麻黄？内无烦渴，何得轻用石膏？盖恶寒、身肿、自汗，浑是湿气郁著，非风以播之不能解散，麻黄在寒伤营剂中则为正治，在开痹湿门中则为导引。石膏在白虎汤中则为正治，在越婢、青龙、续命方中则为导引，不可以此碍彼也。
●越婢加术汤（《金匮》）
治肉极热则身体津脱，腠理开，汗大泄，厉风气，下焦脚弱。
越婢汤加白术四钱。
●越婢加术附汤（《金匮》）
治脚痹恶风。
越婢汤加白术四钱、附子一钱。
●越婢加半夏汤（《金匮》）
治肺胀，咳而上气。
越婢汤加半夏半两。
●大青龙汤（《玉函》）
治营卫俱伤，脉浮紧，汗不得出而烦躁。
越婢加杏仁十四枚（去皮、尖），桂枝二钱。
●文蛤汤（《金匮》）
治吐后渴饮不止，脉紧，头痛。
越婢汤麻黄减半，加文蛤五钱、杏仁十五枚。

续命汤  ***************************
●续命汤（《金匮》名《古今录验》续命汤）
治中风痱，身体不能自收，并治但伏不得卧，咳逆上气，面目浮肿。
麻黄　桂枝《千金》《局方》用心　当归　人参　石膏　乾姜　甘草（炙，各三钱）　川芎（一钱）　杏仁（三十枚，《千金》作白术）
上九味水煎，温服，当薄覆脊，凭几坐，汗出则愈，不汗更服，无所禁，勿当风。千金续命汤无人参，有防风、黄耆、芍药。续命风引汤多防己、防风、独活、附子，治中风癫眩不知人，狂言舌肿出。千金依源续命汤多白术、茯苓、大枣，为十二味。
●小续命汤（《千金》）
治中风外显六经形证。
续命汤去石膏，加芍药、防风、黄芩各一钱四分，防己一钱，熟附子六分，生姜五片，大枣一枚。（《崔氏》《外台》不用防己、大枣）
无汗恶寒倍麻黄、杏仁；有汗恶风倍桂枝、芍药；无汗身热、不恶寒，去附子，倍甘草，加石膏、知母；有汗身热、不恶风，倍桂枝、黄芩，加葛根；无汗身凉、脉沉细，倍附子，加乾姜；有汗无热、畏寒、脉沉，倍桂枝、附子、甘草；肢节挛痛、麻木不仁、脉缓和，加羌活、连翘（上易老加减法）。
张景岳曰：按历代相传，治中风之方皆以续命等汤为主，考其所自，则始于《金匮要略》，附方中有古今录验续命汤。然此必宋时校正之所增，而非仲景本方也，此自隋唐以来则孙氏《千金方》乃有小续命、大续命、西州续命、排风等汤，故后世宗之。无不以此为中风主治矣。夫续命汤以麻黄为君，而与姜、桂并用，本发散外邪之方，至小续命、大续命、西州续命等汤则复加黄芩以兼桂、附，虽曰相制，而水火冰炭，道本不同，即有神妙，终非余之心服者。其他无论，独怪乎河间、东垣、丹溪三子者，既于中风门皆言此病非风矣，何于本门并首列小续命汤而附以加减之法？又何前后之言不相应耶？
●大续命汤（《千金》）
治中风肥盛，多痰多渴，肢体不遂。
续命汤去人参，加黄芩、荆沥（一作竹沥）。
●西州续命汤（《千金》）
治中风痱，身体不能自收，口不能言，冒昧不识人，拘急不能转侧。
大续命汤去荆沥。
●八风续命汤（《千金》）
治卒中，半身不遂，手足拘急。
续命汤去麻黄、川芎，加独活、黄芩。水煎温服，覆汗。不得汗，倍麻黄。
●排风汤（《千金》）
治中风，肢体烦疼，皮肤不仁。
续命汤去人参、石膏、乾姜，加防风、芍药、白术、茯苓、独活、白藓皮、生姜。

升麻汤  ***************************
●升麻汤（一名升麻葛根汤）
治阳明经邪发热及痘疹初起。
升麻（一钱）　葛根　白芍（各钱半）　甘草（炙，八分）
上三味水煎，温服。
升、葛为阳明经之嚮导，阳明专主肌肉，恐开泄太过，即以白芍敛护营血，甘草调和中气，所以解利本经邪热及时行痘疹，皆为专药，然在起胀后禁用。
●秦艽升麻汤
治中风，口目喎斜。
升麻汤加秦艽、人参、桂枝、白芷、防风、葱白。
●升阳散火汤
治胃虚过食寒物，抑遏阳气于脾土中，畏寒发热，火郁则发之也。
升麻汤加羌活、独活、人参、柴胡、防风，用生甘草。
●火郁汤
治火郁不舒，凛凛恶寒不止。
升麻汤用生甘草，加柴胡、防风、葱白。
按：此即升阳散火汤去羌活、独活、人参，加葱白。《内经》所谓恶寒非寒，火郁则发之也。
●冲和顺气汤
治内伤脾气，恶寒，发热，食少，便溏。
升麻汤加人参、羌活、防风、苍术、白术、姜、枣。
●升阳补气汤
治胃气不足，脾气下溜，气短无力，不时发热，早饭后烦闷须要眠睡，五心烦热。
升麻汤去葛根，加羌活、独活、防风、柴胡、厚朴、泽泻、姜、枣。
●和解汤
治痘三日，前后起发迟。
升麻汤加人参、川芎、羌活、防风。
●连翘升麻汤
治痘发太多，凉内解毒。
升麻汤加连翘、桔梗、牛蒡、木通、薄荷、灯心、竹叶。

小柴胡汤  ***************************
●小柴胡汤（《玉函》，《千金》名黄龙汤）
治少阳受邪，往来寒热，脉弦，胁痛而呕。
柴胡（三钱）　黄芩　人参　甘草（炙，各一钱）　半夏（二钱）　生姜（五片）　大枣（四枚）
水煎，去滓，温服。
治伤寒有五法，曰汗、曰吐、曰下、曰温、曰和，皆一定之法，而少阳例中小柴胡汤专一和解表里。少阳为阴阳交界，邪传至此，已渐向里，故用柴胡升发其邪，使从外解，即以人参挡截于中，不令内犯，更以半夏、黄芩清解在里之热痰，生姜、大枣并祛在表之邪气，又须甘草协辅参、柴共襄匡正辟邪之功，真不易之法，无容拟议者也。其方后加减乃法中之法，定而不移。至于邪气犯本，胆腑受病而加龙骨、牡蛎，丸药误下而加芒硝，屡下不解，引邪入里，心下急，郁郁微烦而用大柴胡，为法外之法，变通无定，不可思议者也。独怪世医用小柴胡一概除去人参，且必加枳、桔耗气之品，此非法之法，习俗相承，匿于横议者也，何怪乎道艺日卑，风斯日下哉！
●柴胡加龙骨牡蛎汤（《玉函》）
治少阳经邪误下犯本，胸满惊烦。
小柴胡汤去黄芩、甘草，加桂枝、茯苓、龙骨、牡蛎、铅丹、大黄。
●柴胡加芒硝汤（《玉函》）
治少阳过经不解。
小柴胡汤加芒硝三钱。
●大柴胡汤（《玉函》）
治寒热便秘。
小柴胡汤去人参、甘草，加芍药、枳实各一钱，大黄二钱。
●四逆散（《玉函》）
治热邪传入少阴，厥逆。
小柴胡汤去人参、半夏、黄芩、姜、枣，加枳实、芍药等分，为散，饮服方寸匕，日三服。
凡病各有真假，真者易见，假者难辨，差之毫釐，迥乎冰炭。试以伤寒之厥逆辨之，其始病便见者，为直中寒厥；五六日热除而见者，为传经热厥。寒厥真而热厥假也，热厥之治惟四逆散得之。细推其邪从阳入阴，必由少阳而达，亦无不由太阴竟入少阴之理，故首推柴胡为来路之引经，亦藉以为去路之嚮导，用枳实者，扫除中道，以修整正气复回之路也。夫阴为阳扰，阳被阴埋，舍和别无良法，故又需与芍药以和其营，甘草以和其胃，胃气和而真阳敷布，假证愈而厥逆自除，但方后加减纷庞，寒热互用，非随证而推逆顺之机，难以语此。如悸加桂枝，小便不利加茯苓，泄利下重加薤白，皆阴为阳扰，随其攸利而开泄之。咳利加五味、乾姜，腹痛加附子，是阳被阴埋，急须焕发以克复之，与厥阴例中当归四逆加吴茱萸同法。须知真证正治，假证间取，总不出此方之模范也。至若二经热邪亢极而厥，自有大承气下夺之法，又非四逆散、当归四逆之和法可例治也。
●柴胡去半夏加栝蒌汤（《金匮》）
治疟多渴。
小柴胡汤去半夏，加栝蒌根。
●柴胡桂枝干姜汤（《玉函》，《金匮》名柴胡桂姜汤）
治疟，寒多，微有热。
小柴胡汤去人参、半夏、姜、枣，加桂枝、乾姜、天花粉、牡蛎（熬）。
●柴胡桂枝汤（《玉函》）
治太阳、少阳并病、合病寒热及疟。
小柴胡汤加桂枝、芍药。（即小柴胡汤合桂枝汤）
●柴胡四物汤
治妇人经行感冒，热入血室。
小柴胡汤合四物汤。
●柴胡枳桔汤一名枳桔柴胡汤
治少阳寒热，痞满。
小柴胡汤加枳壳、桔梗。
●增损柴胡汤
治少阳血虚，寒热不止。
小柴胡汤去黄芩，加川芎、芍药、陈皮。
●柴胡清肝散
治怒火，憎寒发热，肝胆风热疮疡。
小柴胡汤去半夏、姜、枣，加山栀、川芎、连翘、桔梗。
●人参败毒散（《局方》）
治时疫初起，发热及感冒，发散后热不止。
小柴胡汤去半夏、黄芩、大枣，加茯苓、羌活、独活、前胡、川芎、枳壳、桔梗。
问：时疫初起用人参败毒，得毋助邪为虐之患乎？又何以治非时寒疫汗后热不止？详此二者，一为全盛之毒，一为未尽之邪，胡一方可混治邪？盖时疫之发或值岁气并临，或当水土疏豁，种种不侔，然必入伤中土。土主百骸，无分经络，毒气流行，随虚辄陷，最难叵测。亟乘邪气未陷时，尽力峻攻，庶克有济。其立方之妙，全在人参一味，力致开阖，始则鼓舞羌、独、柴、前各走其经而与热毒分解之门，继而调御津精血气各守其乡，以断邪气复入之路，与桂枝汤中芍药护营之意不殊，如桂枝人参汤、小柴胡汤、参苏饮未常不用人参以协济表药成功也，但其所主惟天行大头乃为合辙。加荆芥、防风、牛蒡、薄荷，名荆防败毒，为捻颈瘟、咽喉肿痛之专药，即上二证在热毒既陷已后及北方黑骨温等，总与此方无预也。至若伤寒传变之邪、伏气郁发之证泾渭攸分，略无交涉。而先哲尝藉以治寒疫汗后馀热，往往获效者，以非时之邪混厕经中，屡行疏表不应，邪伏幽隐不出，非藉人参之大力，不能载之外泄也。逮至疫痢昏热口噤，亦宜此方，加陈仓米引领入胃，则毒随药化，得非人参辅佐之力欤？独怪近世医流偏谓人参助长邪气，除去不用，专行群队攻发鼓激，壮火飞腾不至，竭绝真阴不已。兹缘同学质问，因祖述以政。
●荆防败毒散
治大头虾蟆瘟证。
人参败毒散加荆芥、防风、薄荷、牛蒡。
●仓廪汤
治疫痢发热。
人参败毒散加陈仓米一撮。
●清脾饮
治食疟脉实，溺赤，便秘。
小柴胡汤去人参，加白术、青皮、厚朴、草果。
按：清脾饮清理脾家痰气宿滞，及蕴积少阳经中风热之邪，乃于小柴胡中除去人参，益入青皮、白术、厚朴、草果一派克削之味，在藜藿之人固为相宜，若膏粱豢养柔脆者，即有留滞，亦难胜此，用者审之。

星香汤  ***************************
●星香汤
治中风痰涎潮塞，不省人事，服热不得者。
南星（三钱）　木香（五分）　生姜（十片）
水煎服，无拘。
●省风汤（《局方》）
治卒中口噤不能言，口眼喎斜，筋脉抽掣，风痰壅盛。
星香汤去木香，用陈胆星一钱五分，加防风一钱，生半夏、黄芩、生甘草各七分五釐。
●大省风汤（《局方》）
治卒中痰逆，呕泄，脉沉，厥冷。
星香汤去木香，用陈胆星二钱，加防风、独活、生附子各一钱，全蝎、生甘草各五分。
按：此即省风汤去半夏、黄芩，加独活、附子、全蝎。二汤虽分寒热主治，并用生姜十片，以开发风痰，不可减也。
●三生饮（《局方》）
治中风卒倒，口眼喎斜，半身不遂，寒闭不省人事，痰气上壅。
星香汤本方用生南星一两、木香三钱半，加生川乌、生附子各五钱，捣罗为散，每服五钱，同生姜十片煎服。气虚卒倒，另加人参两许驾驭之。
三生饮中风门中破的之方，虽本星香而实火得省风之妙用，与续命汤相为犄角，夺门革鼎，各有专功，贵在先声夺气，无容庸师拟议。

术附汤  ***************************
●术附汤
治寒湿体痛，自汗，身寒。
白术（一两）　附子（半两）
上二味水煎，去滓，放凉，分三服。
●参附汤
治脾肾阳虚，厥逆，自汗。
术附汤去术，加人参一两。
●耆附汤
治元阳衰弱，虚风自汗。
术附汤去术，加黄耆一两（蜜酒炒）。
《三因》治自汗，用耆附、术附、参附三方，皆用附子五钱，余俱一两，分三服服之。其卫外之阳不固，则用耆附；脾中之阳不固，则用术附；肾藏之阳不固，则用参附。凡属阳虚自汗，不能舍此三方，而耆附可以治虚风，术附可以治寒湿，参附可以壮元神，三方亦相因为用，只用二物，不杂他味，取力锐以擅专功也。其外麻附、桂附、姜附、椒附、星附及大黄附子等，法度森森，分治九垓，各具转日回天之妙用，岂寻常可拟议乎？
●桂枝附子汤（《玉函》）
治风湿身重烦疼，不能转侧。
术附汤去术本方，用附子一枚，加桂枝一两二钱、甘草六钱、生姜一两、大枣十二枚。分温三服。
●白术附子汤（《玉函》，即近效白术附子汤）
治风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿。
术附汤本方，用术一两二钱、附六钱，加甘草六钱、生姜一两、大枣十二枚。分温三服。
●甘草附子汤（《玉函》）
治风湿大便坚，小便自利。
术附汤本方，用术、附各六钱，加桂枝一两二钱、甘草六钱。分温三服。
桂枝附子、白术附子、甘草附子三方皆本术附汤方而立。一加桂枝、甘草、姜、枣以治身重烦疼，不能转侧，其病全在躯壳，无关于里，故于本方除去白术，使桂附专行躯壳而振驱风逐湿之功；用甘草以缓桂枝、附子之性，不使其汗大泄，汗大泄，则风去而湿不去也；风在疾祛，湿在缓攻，故用生姜之辛以散之，大枣之甘以缓之，则营卫之开阖有权，风湿无复入之虞矣。一加甘草、姜、枣以治骨节烦疼、掣痛等证，浑是湿流关节之患，故于本方但加甘草以缓术附之性，姜、枣以司开阖之机；风之见证本轻，故无藉于桂枝也。一加桂枝、甘草以治风湿大便坚、小便自利，以病气駸駸内犯，故于本方加桂枝助附子以杜内贼之风湿；加甘草助白术以和二便之偏渗，故大便虽坚，法无下夺之理。
●附子汤（《玉函》）
治少阴病始得之，背恶寒，脉沉，身体、骨节痛。
术附汤加茯苓、白芍各一两，人参六钱。
●真武汤（《玉函》，《千金》名玄武汤）
治少阴下利，腹痛，或咳呕，小便不利。
术附汤本方，白术六钱、附子一枚（炮），加茯苓、芍药、生姜各一两。咳者，加五味子、细辛、乾姜；小便利者，去茯苓；下利，去芍药，加乾姜；呕者，去附子，加生姜。
详附子汤与真武汤二方止差一味，一治少阴病始得之，便背恶寒、口中和，知其人真阳素亏，故用人参以助附子之雄，茯苓以行白术之滞，又恐生附性悍伤犯真阴，故用芍药以护持营血，营血得安而真阴受荫矣。一以少阴病二三日不已，至四五日腹痛自利，四肢沉重，或咳，或呕，其人内外皆是水气，故用生姜佐茯苓、术、附以利水为务，水去则真阳自复。当知此证皆由水气郁遏其阳，阳气原不大虚，所以方中术附仅用附子汤之半；又恐辛燥有伤其阴，因以芍药保其营血，与附子汤之立法不殊；即过汗伤经，振振欲擗地者，亦不出是方也。
●附子散
治阴痉。
术附汤本方，二味各用一两，加桂心、川芎、独活各半两，为散，每服三、四钱，姜枣汤煎服。

四逆汤  ***************************
●四逆汤（《玉函》）
治阴寒脉沉，四肢厥冷，呕吐泄泻。
附子（生用，一枚）　乾姜（五钱）　甘草（六钱）
上三味水煎，分温再服，强人可服大附子一枚，乾姜一两。
●四逆加人参汤（《玉函》）
治恶寒，脉微而利。
四逆汤加人参三钱至一两。
●茯苓四逆汤（《玉函》）
治发汗，若下之，病仍不解，烦躁。
四逆汤加人参三钱至一两，茯苓六钱。
●通脉四逆汤（《玉函》）
治少阴病下利清穀，里寒外热。
四逆汤倍用乾姜。
●通脉四逆加猪胆汁汤（《玉函》）
治吐已下断，四肢拘急不解，脉微欲绝者。
四逆汤倍乾姜，加猪胆汁。
●白通汤（《玉函》）
治少阴病下利，脉微。
四逆汤去甘草本方，姜、附各三钱，加葱白四茎。
●白通加猪胆汁汤（《玉函》）
治少阴病下利，厥逆无脉，乾呕而烦。
四逆汤去甘草本方，姜、附各用三钱，加葱白四茎、人尿五合、猪胆汁一合。
●乾姜附子汤（《玉函》，一名姜附汤）
治少阴病昼日烦躁。
四逆汤去甘草。
四逆汤用姜附之辛热恢复其阳，即用甘草以缓其性，使之徐行以达四末，专为始病便见厥逆、脉沉、不发热者而设。即太阴自利、腹痛，厥阴下利、拘急，总不出此，以厥阴之邪无不由少阴而入也。非但三阴俱可取用，非太阳之头痛、发热、脉沉，亦须用此先救其里，然后解表，方为合辙。而少阴病昼日烦躁用乾姜附子汤，即四逆汤中除去甘草，专用二味以迅扫阴霾，与白通立法无异。以意逆之，四逆一方，太阳尚所攸赖，白通二例与厥阴独无干预耶？虽厥阴经中但有通脉而无白通，详二方止五更一味，通脉有甘草而无葱白，白通有葱白而无甘草。一取甘缓以徐复欲绝之脉，一去甘草以急追将脱之阳，皆用猪胆以除假热。白通专用葱白以通真阳，又恐葱白性升，引领姜、附上僭，故以人尿折而下之。其通脉本方虽无葱白，方后便有赤白加葱之列。葱白既可加用，人尿独不可加用乎？况厥阴内藏风木，得无面赤戴阳可用葱白之治乎？上法皆末流之挽，无问直中、沉寒、传经、坏病。气比转逆，元气至此逮尽，非始病便见脉沉、发热之比。纵两感势剧，尚有麻黄附子细辛汤尽力可救于前，太阳例中先后救里解表之法互相挥发，辨治之微，惟在头之痛与不痛为确据也。精义至此，尽情剖露，后世略不加察，妄立两感之方，总未达长沙万一耳。
●回阳返本汤
治阳虚躁渴，面赤戴阳，欲坐卧泥水中，脉来无力欲绝者。
四逆汤加人参、麦门冬、五味子、腊茶、陈皮。
面赤者，下虚也，加葱白七茎、黄连少许，用泥浆水澄清煎服，入白蜜五匙，冷服取汗。
此以白通合生脉，治阴极似阳最为神妙，加用腊茶、浆水等味，当矣！但陈皮一味似属不必，知人参既合姜、附，其势歘胀，奚藉陈皮发扬之力哉？
●羌活附子散
治胃冷呃逆。
四逆汤去甘草本方，用附子半两、乾姜二钱，加羌活、茴香各半两、木香一钱为散，每服二钱，入盐一字，水煎，微温服。
●木香散
治虚寒滑泄不止。
四逆汤本方，用甘草、乾姜各二两，附子一两，加丁香、木香、肉豆蔻、广藿香、诃子肉、赤石脂各一两，为散，每服三钱，陈米汤下。世本无炮姜，多当归。
●冷香饮子
治中暑内挟生冷饮食，腹痛，泻利。
四逆汤去乾姜本方，甘草、附子各一钱，加草果仁、橘红各二钱，生姜五片，浸冷服之。
●浆水散
治中暑泄泻，多汗，脉弱。
四逆汤本方，三味各用五钱，加肉桂五钱，良姜、半夏各二钱五分（二味俱醋炒）。浆水煎，去滓冷服。
按：浆水乃秫米和曲酿成，如醋而淡，今人点牛乳作饼用之。或用真粉作，内绿豆者尤佳。
●茵陈四逆汤
治阴黄，脉沉细，肢体逆冷，腰以上自汗。
四逆汤本方，用炮姜一钱五分，附子、甘草各一钱，加茵陈蒿一钱五分。
●茵陈附子乾姜汤
治阴黄，脉沉细。
四逆汤去甘草，用熟附三钱、炮姜二钱，加白术二钱，豆蔻、枳实、半夏、茯苓、泽泻、橘红各八分，茵陈蒿一钱，生姜五片。

理中汤丸  ***************************
●理中汤丸（《玉函》，《金匮》名人参汤）
治胸痹心胸痞气，霍乱吐泻不渴，一切脾胃虚寒，呕吐清水，饮食不入，完穀不化。
乾姜（炮，半钱至一钱）　人参（一钱至三钱）　白术（炒焦，一钱至二钱）　甘草（炙，半钱至一钱）
上四味水煎，去滓温服。肠胃虚脱，完穀不化者，炼白蜜丸弹子大，沸汤研，和滓日三夜二服，名理中丸。
●附子理中汤
治下焦虚寒，火不生土，泄泻呕逆。
理中汤加熟附子。
按：方中用参三钱，仅可用附一钱。若峻用温补，用参一两，方可加附三钱。如寻常小剂，用参一钱，止可用附三分。设不审此，而附过于参，下咽之后，壮火食气，反招竭泽之殃，制剂不可不讲。
●桂枝人参汤（《玉函》）
治挟热利不止，心下痞硬。
理中汤加桂枝。
●枳实理中汤
治胃虚挟食及结胸，本虚不能受攻者。
理中汤加枳实、茯苓。《千金》加半夏、厚朴、附子，治胸中闷。亦可用陈米饮或蒸饼丸服。
●治中汤
治冷食结滞。
理中汤加青皮、陈皮。
●连理汤
治胃虚挟食，痞满发热。
理中汤加黄连、茯苓。
●理苓汤
治胃虚食滞，喘胀，浮肿，小便不利。
理中汤合五苓散。
●乾姜人参半夏丸（《金匮》）
治妊娠胃寒，呕吐不止。
理中汤去白术、甘草本方，乾姜、人参各一两，加半夏二两，姜汁糊丸梧子大，饮服十丸，日三服。
●甘草乾姜汤（《玉函》）
治胃中阳虚，咽乾，烦躁、吐逆。
理中汤去人参、白术。
●三物大建中汤（《金匮》）
治胸中大寒，呕止不能食及少腹冷积作痛。
理中汤去白术、甘草本方，乾姜用四钱，人参用三钱，加蜀椒半合（去闭口者，炒去汗）。水煎去滓，内胶饴半杯，微火再煎，温服，如炊顷，少饮稀粥一升后，更服。当一日食糜，温覆之。
●甘姜苓术汤（《金匮》，一作肾著汤）
治腰以下重著而痛。
理中汤去人参，加茯苓。
肾著汤者，肾受湿著而重痛，故以燥湿为务，非肾虚腰痛可浑用也。
●渗湿汤（《局方》）
治湿滞经络，腰下重著而痛。
理中汤去人参，加苍术、茯苓、橘红、丁香、姜、枣。
●大顺散（《局方》）
治暑热引饮过多，霍乱吐泻。
理中汤去人参、白术本方，甘草、乾姜各半两，加肉桂、杏仁（去皮、尖）各三钱。先将甘草同白砂炒，次入乾姜，后下杏仁炒过，筛去砂，合桂为散，每服三钱，沸汤调服。
●乌梅丸（《玉函》）
治蛔厥。
理中汤去白术、甘草，加乌梅、黄连、黄柏、附子、蜀椒、桂枝、细辛、当归，以苦酒渍乌梅一宿，蒸之五升米下，饭熟，去核，捣成泥，与蜜杵丸，先食饮服十丸，日三服，渐加至三十丸。禁生冷、滑物、臭食等。《千金》治久痢诸药不瘥，本方去细辛、附子、人参、黄柏，桂枝换桂心。

半夏泻心汤  ***************************
●半夏泻心汤（《玉函》）
治心下痞满不痛。
半夏（五钱，泡）　乾姜（炮）　甘草炙　人参　黄芩（各三钱）　黄连（一钱）　大枣（四枚，掰）
上七味水煎，温分三服。
●生姜泻心汤（《玉函》）
治心下痞硬，下利腹鸣。
半夏泻心汤减乾姜二钱，加生姜四钱。
●甘草泻心汤（《玉函》）
治胃虚痞满，误下，利不止。
半夏泻心汤去人参，加用甘草一钱。
●黄连汤（《玉函》）
治胃中寒热不和，心下痞满。
半夏泻心汤去黄芩，减人参一钱，加桂枝三钱。
●乾姜黄芩黄连人参汤（《玉函》）
治胃虚客热，痞满。
半夏泻心汤去半夏、甘草、大枣，加用黄连二钱。

七气汤  ***************************
●七气汤（《局方》）
治七情郁结于中，心腹绞痛，服宽膈破气药转剧者，投此即效。
人参（钱半至三钱）　甘草（炙，一钱）　肉桂（一钱至一钱五分）　半夏（一钱至钱半）　生姜（七片）
上五味水煎，空心服。《千金》加吴茱萸，名奔气汤。
●深师七气汤
治七气为患，气寒血热，呕泻痞满。
七气汤加乾姜、吴茱萸、枳实、橘皮、桔梗、芍药、乾地黄、黄芩。
●《三因》七气汤
治七气致病，呕逆痞闷，腹胁胀痛。
七气汤加厚朴、白芍、茯苓、陈皮、苏叶、大枣。
●指迷七气汤
治七情相干，阴阳不得升降，气道壅滞，攻冲作痛。
七气汤去人参，易官桂，加香附、青皮、陈皮、桔梗、蓬术、藿香、益智仁、大枣。
●大七气汤
治积滞、症瘕积聚随气上下，心腹㽲痛，小腹满，二便不利。
指迷七气汤去半夏、姜、枣，加三稜。
●橘皮乾姜汤
治乾呕吐逆，吐涎沫而哕。
七气汤去半夏，加乾姜、橘红、通草。
苏子降气汤《局方》，《千金》本名紫苏子汤
治脚弱上气，凡痰涎壅盛，肺满喘嗽，服之气降即安。
七气汤去人参，加苏子三钱，橘红一钱，当归、前胡、厚朴各五分，大枣一枚。
●温肺汤
治肺胃虚寒，喘嗽呕逆，大便不实。
七气汤加橘红、乾姜、木香、锺乳。《局方》去人参、木香、锺乳，加细辛、杏仁、芍药、五味子。
●半夏温肺汤
治寒痰咳嗽，心下汪洋，胃气虚寒者。
七气汤加橘红、赤茯苓、细辛、桔梗、旋覆花、白芍。
●参苏温肺汤
治肺受寒而喘嗽。
七气汤加橘红、木香、桑白皮、紫苏、茯苓、白术、五味子。冬月更加麻黄连节三分。

崔氏八味丸  ***************************
●崔氏八味丸（《金匮》）
治肾脏真阳不足，火不归源。
熟地（八两）　山茱萸（四两）　丹皮（三两）　山药（微焙，四两）　白茯苓（三两）　泽泻（去毛，三两）　附子（童便浸煮，去皮、脐，切）　肉桂（去粗皮，勿见火，各一两）
上八味为末，炼白蜜丸梧子大，每服五、七十丸，空心淡盐汤卧时温酒下，以美膳压之。
●肾气丸（《金匮》）
八味丸肉桂易桂枝。
●钱氏六味丸一名六味地黄丸
治肾水真阴不足。
八味丸去桂、附，方中熟地用缩砂蜜八钱制。
按：《金匮》八味、肾气，地黄本无缩砂之制，以中有附子之雄，肉桂之窜也。钱氏裁去一味，治小儿解颅等证，虽曰《素问》：因虚而纯阳未动，地黄不制可也。后世借治真阴不足，乃用缩砂制地黄，不特无成食作泻之虞，服后连嗳数声，气转食消，脾肾安和，其阳生阴长之妙，世都不知，兹特表而出之。
●加减六味丸
治阴虚咳嗽，吐血，骨蒸，及童劳晡热、消瘦等证。
六味丸去山萸肉，加葳蕤四两，亦可作膏。
●河车六味丸
治禀质素虚，将欲成劳。
六味丸本方，用紫河车熬膏丸服。
●都气丸
治肾水不固，咳嗽，精滑。
八味丸去桂、附，加五味子一两。
●七味丸
治肾虚火不归根，游散在上在外。
八味丸去附子。一方桂用二两。
●加减八味丸
治肾虚火不归源，烘热咳嗽。
八味丸去附子，加五味子一两。
●济生肾气丸
治肾气不化，小便涩数。
八味丸本方，用茯苓三两，熟地四两，山药、山萸、丹皮、泽泻、肉桂各一两，附子五钱，加牛膝、车前各一两。
此本金匮肾气，方中诸药各减过半，惟桂、苓二味仍照原方，为宣布五阳，开发阴邪之专药；更加牛膝、车前为太阳、厥阴之嚮导，以肝为风木之脏，凡走是经之药，性皆上升，独牛膝通津利窍，下走至阴，车前虽行津液之府而不伤犯正气，故济生方用之。详金匮肾气用桂枝而不用肉桂者，阴气固结于内，势必分解于外，则肾气得以流布周身。而此既用牛膝引入至阴，又需桂、附蒸动三焦，不特决渎有权，膀胱亦得以化，所以倍用肉桂，暗藏桂苓丸之妙用，愈于五苓十倍矣。但方中牛膝滑精，精气不固者勿用。
●清金壮水丸
治肾脏水亏火旺，蒸热咳嗽。
八味丸去桂、附，加麦门冬三两（去心）、五味子一两。
●纳气丸
治脾肾皆虚，蒸热咳嗽，倦怠少食。
八味丸去桂、附，加沉香一两、砂仁二两。如泄泻少食者，用乾山药末调糊，代蜜为丸。
●香茸八味丸
治肾与督脉皆虚，头旋眼黑。
八味丸去桂、附，加沉香一两、鹿茸一具。
●十补丸
治禀赋阳虚，下体无力、小儿解颅、胫软、膝盖不生。
八味丸加鹿茸一具、五味子一两。

枳术汤  ***************************
●枳术汤（《金匮》）
治水肿心下如盘，边如旋盘。
枳实（十枚）　白术（二两）
上二味水煎，温分三服。腹中软，即当散也。
●枳术丸
治脾不健运，饮食不化。
枳术汤用枳实一两、白术二两，荷叶裹米烧饭为丸，米汤下七、八十丸。
海藏曰：东垣枳术丸本仲景枳术汤，至晚年道世，用荷叶烧饭为丸，取留滓于胃也。太无曰：《金匮》治水肿心下如盘，故用汤以荡涤之。东垣治脾不健运，故用丸以缓消之。二方各有深意，不可移易。
●香砂枳术丸
治气滞，宿食不消。
枳术丸加木香、砂仁各半两。
●橘半枳术丸
治痰食兼併不化。
枳术丸加橘皮、半夏各半两。
●深师消饮丸
治停饮胸满，呕逆，腹中水声，不思饮食。
枳术丸加茯苓一两、炮姜五钱，姜汁调神麴煮浮糊，丸梧子大，淡姜汤或沸汤、米汤任下三四十丸。
按：此即肾著汤去甘草之缓中，易枳实以导滞也。

平胃散  ***************************
●平胃散（《局方》）
治胃中宿食不化，藜藿之人宜之。
苍术（泔浸去皮，麻油拌。炒黄，四两）　厚朴（去皮，姜汁炒）　陈皮（泡，去浮白）　甘草（炙，各三两）
上四味为散，每服四、五钱，加生姜三片，水煎温服。
●香连平胃散
治食积发热，腹痛作泻。
平胃散加姜汁炒川连二两、木香一两。
●不换金正气散（《局方》）
治时气不正，感冒夹食。
平胃散加藿香、半夏。时气，加香豉。
●藿香正气散（《局方》）
治水土不服，感冒时气夹食。
平胃散换白术，加藿香、紫苏、半夏、茯苓、白芷、桔梗、大腹皮、姜、枣。（古方无大腹皮，有苍术）
●人参养胃汤（《局方》）
治食滞痞满，寒热痞疟。
平胃散加藿香、半夏、人参、茯苓、草果、姜、枣、乌梅。
●参苓平胃散
治脾虚饮食不化，大便不实。
平胃散加人参、茯苓。
●白凤膏
治少年禀气不足，因饮食飢饱所伤，致成虚损，形体羸瘦，日晡潮热，腹胀，气急，脉来弦数者。
平胃散四两加参、苓各一两，取枣四两，去核，逐一填入前药，入乌嘴白鸭腹内，男雌女雄，制法如乌骨鸡丸。
此葛可久方，丸以蒸饼，取缓留胃脘而和中气之伤也。盖参苓平胃原非补益肾水之药，余尝藉此以治饮食内伤、中气不和、发热羸瘦之证，往往获效。详方名白凤者，以凫字下几字加于鸟字之上也，且丸以膏名，取脂膏之义，藏机法也。
●厚朴汤
治脾胃虚寒作胀，腹中时痛时止。
平胃散去苍术，加茯苓、乾姜。洁古加半夏、枳实、姜、枣。
●除湿汤
治湿热痞满，不食。
平胃散加半夏、茯苓、白术、藿香、生姜、大枣。
●升阳除湿汤
治脾胃虚弱，不能饮食，腹鸣泄泻。
平胃散去厚朴，加羌活、防风、升麻、柴胡、猪苓、泽泻、麦芽、神麴。
●五积散（《局方》）
治感冒内挟冷食，脾阴受伤，表里俱病。
平胃散加桂枝、麻黄、炮姜、半夏、茯苓、枳壳、桔梗、白芍、当归、川芎、白芷。每服四、五钱，生姜三片、葱白三茎，水煎，去滓热服，温覆取微汗。
●调中饮
治食积类伤寒及手足四肢发阴斑。
平胃散加枳实、白术、乾姜、黄连、山楂、神麴、草果，水煎去滓，磨木香调服。
●胃苓汤
治饮食停积，浮肿泄泻，脉证俱实者。
平胃散合五苓散生料，煎服。
平胃本平胃气之墩阜，若因脾土之虚不能消运，又须稍藉参、苓，如养胃之类。然复有土衰不能分利而成肿胀，且气壅不胜参、术，难合理中者，乃合五苓以健运水土，与正气散之假苏、藿以散客邪，两不移易之定例也。
●枣矾丸
治食积发黄。
平胃散加皂矾（面裹，烧红），煮红枣肉，丸服。
此消磨宿滞之第一峻利方，较平胃之缓急百倍。膏粱慎勿罔施，服后以谷压之，否则恐其呕吐也。
●枳壳汤
治痘疹误服参、耆，腹胀喘急。
平胃散去苍术，加枳壳。

二陈汤  ***************************
●二陈汤（《局方》）
治脾胃痰湿。
半夏（姜制，二钱半）　茯苓（钱半）　陈皮（去白，一钱）　甘草（炙，一钱）　生姜（三片）　乌梅肉（半个）
上六味煎，空心温服。
燥痰减半夏、生姜，加麦门冬、竹沥；郁痰乾咳，去半夏，用蜜煎姜，加川贝母；火痰加黄连、竹茹；老痰加蛤粉、海石。
按：此方本《内经》半夏汤及《金匮》小半夏汤、小半夏加茯苓汤等方而立，加甘草安胃，橘皮行气，乌梅收津，生姜豁痰，乃理脾胃、治痰湿之专剂也。其《灵枢》半夏汤见「不得卧」门。
●小半夏汤（《金匮》，又名生姜半夏汤）
治痰积膈上，喘嗽呕哕。
二陈汤去陈皮、甘草、茯苓、乌梅，用半夏一两泡去涎水，生姜汁半合。
●半夏汤（《千金》）
治胆府实热。
二陈汤去陈皮、甘草、乌梅，生姜易宿姜，加黄芩、生地黄、秫米、远志、酸枣仁，以流水煮秫米，去滓，煎服。
●小半夏加茯苓汤（《金匮》）
治痰饮多汗，小便不利。
二陈汤去陈皮、甘草、乌梅，用半夏一两、生姜汁半合、茯苓三钱。
●大半夏汤
治胃反呕吐。
二陈汤去陈皮、甘草、茯苓、乌梅，加人参三钱，以水和蜜，扬之二百四十遍，煮药，温服。《千金》有橘皮，治气满腹胀。又《千金》大半夏汤，本方更加附子、当归、桂心、蜀椒、厚朴、枳实、茯苓、甘草、大枣，治胃中虚冷，腹满气塞。
●半夏乾姜汤
治乾呕，吐涎沫。
二陈汤去茯苓、陈皮、甘草、乌梅、生姜，加乾姜等分为散，取方寸匕，浆水煎服。
●橘皮汤
治乾呕哕，手足厥。
二陈汤去半夏、茯苓、甘草、乌梅，用橘皮四钱，生姜一两。
●橘皮半夏汤
治积气痰痞，饮食呕吐不止。
二陈汤去茯苓、甘草、乌梅，用半夏、橘皮各半两，生姜汁半合。
●橘皮枳实生姜汤（《金匮》）
治胸痹短气。
二陈汤去半夏、茯苓、甘草、乌梅，用橘皮一两、生姜半两，加枳实三钱。
●橘皮竹茹汤（《金匮》）
治胃虚哕逆。
二陈汤去半夏、茯苓、乌梅，用橘皮三钱、甘草一钱、生姜半两，加竹茹三钱、人参一钱、大枣三枚。
●半夏厚朴汤（《金匮》，即四七汤也）
治气结成疾，状如破絮，成如梅核结在咽喉，咯不出，咽不下，中脘痞满，气郁不舒，恶心呕逆，一切郁证初起属实者。
二陈汤去橘皮、甘草、乌梅，加紫苏、厚朴。一方有红枣。
●加味四七汤
治心气郁滞。
四七汤加茯神、远志、菖蒲、甘草。
●指迷茯苓丸
治中脘留伏痰饮，臂痛难举，手足不能转移，背上凛凛恶寒。
二陈汤去陈皮、甘草、乌梅，本方用半夏曲二两，茯苓一两，加枳壳、风化硝各半两，姜汁调神麴糊丸梧子大，每服三五十丸，空心淡姜汤下。
●厚朴生姜甘草半夏人参汤（《玉函》）
治胃虚呕逆，痞满不食。
二陈汤去茯苓、陈皮、乌梅，加人参、厚朴。
●二术二陈汤
治脾虚痰食不运。
二陈汤加生白术（姜汁拌，晒）、茅术（麻油拌炒）。
●分气紫苏饮
治胁痛气喘。
二陈汤去半夏，加紫苏、桑皮、大腹皮、桔梗、五味子、食盐。
●宁嗽化痰汤
治客邪伤肺，久嗽不止。
二陈汤加紫苏、葛根、枳壳、桔梗、前胡、麻黄、杏仁、桑皮。
●导痰汤
治湿痰内外壅盛。
二陈汤加南星、枳实。
●加味导痰汤
治湿热痰饮，眩晕痰窒。
导痰汤加人参、白术、黄芩、黄连、栝蒌霜、桔梗、大枣、竹沥、姜汁。
●十味导痰汤
治痰湿上盛，头目不清。
导痰汤加羌活、天麻、蝎尾，临卧服，入雄黄末少许。
●祛风导痰汤
治类中风，筋脉颤掉。
导痰汤加羌活、防风、白术、姜汁、竹沥。
●涤痰汤
治类中风，痰迷心窍。
导痰汤加菖蒲、人参、竹茹。
●温胆汤（《千金》）
治心胆虚怯，触事易惊，多汗不寐，短气乏力，皆由寒涎沃胆所致。
二陈汤用橘红，加枳实、竹茹、红枣。
●参胡温胆汤
治往来寒热，呕而痞闷。
温胆汤去竹茹、红枣，加人参、柴胡。
●十味温胆汤
治寒涎沃胆，胆寒肝热，心悸，不眠，短气，恶心，耳鸣，目眩，四肢浮肿。
温胆汤去竹茹，加人参、熟地、枣仁、远志、五味子。
胆之不温由于胃热不清，停蓄痰涎沃于清净之府，所以阳气不能条畅而失温和之性，故用二陈之辛温以温胆涤涎；涎聚则热郁，故加枳实、竹茹以化胃热也。若寒热呕逆，胃气不振也，去枳实之消克、红枣之滞胃，加柴胡以疏肝、人参以扶胃，乃六君子之变法也。更加熟地、枣仁、远志、五味，又为归脾汤法派耳。
●消暑丸（《局方》）
治肥人伤暑，眩晕呕逆。
二陈汤去陈皮，用醋炒半夏二倍，生姜自然汁为丸，酸浆水或乌梅汤、淡醋汤下七八十丸。
●十缗汤
治风痰喘急，脉证俱实者。
二陈汤去茯苓、橘皮、乌梅本方，用半夏七枚、甘草一寸、生姜指大（切），加皂荚（去皮、弦、子，酥炙）净末半两，水煎温服。一方无甘草，但用半夏一两、皂荚末半两、生姜七片同入纱袋中，以手揉，取清汁，作三服。
●温中丸
治黄胖面肿足胀，是脾虚不能健运，虽有积聚，不可下之。
二陈汤本方，橘、半、茯苓各一两，炙甘草五钱，加黄连、香附、苦参、针砂（醋煅，锈过）各五钱、白术二两、神麴一两，醋、水各半，泛丸梧子大，每服七、八十丸，用白术六钱、陈皮一钱、生姜三片煎汤送下，虚加人参一钱。病轻者，服此药六、七两，小便即长；病甚者，服一斤小便始长，积聚去净，然后六君子之类调补之。

四君子汤  ***************************
●四君子汤（《局方》）
治胃气虚弱，饮食不思，倦怠少食。
人参（一钱至三钱）　白术（炒，一钱至二钱）　茯苓（一钱至钱五分）　甘草（炙，六分至一钱）
上四味水煎，空心温服。
按：四君子乃胃家气分之专药，胃气虚而用之，功效立见。即血虚用四物，亦必兼此，故八珍之主治不独气血两虚也，即血虚者，亦须兼用，但补气则偏于四君，补血则偏于四物，若纯用血药，不得阳生之力，阴无由以化也。方中白术若治脾胃虚衰，大便不实或呕恶不食，合用炒焦，方有健运之力。如肺胃虚燥，咳嗽失血，须用陈米饭上蒸过十馀次者，则转浊为清，转燥为润，是以异功散、八珍汤及归脾、逍遥等方内并宜蒸者，即阴虚乾咳，咳吐白血，总无妨碍，更加白蜜拌蒸，尤为合宜。其于轻重炮制之间，全在用者之活法权变，举此可以类推三隅矣。
●异功散
治肺胃气虚，稀痰喘嗽。
四君子汤加橘皮（去白）为散，每服三四钱，加生姜一片，水煎去滓服。
●六君子汤
治胃虚少食，痰嗽呕泄。
四君子汤加橘皮、半夏、生姜。
●香砂六君子汤
治气虚，痰食气滞。
六君子汤加木香、砂仁、乌梅。
●乌蝎六君子汤
治小儿慢脾风内钓。
六君子汤加川乌、蝎尾，神麴糊丸服。
●温脾散
治小儿心脾亏损，弄舌及虚胀，乳食不进。
四君子汤加黄耆、藿香、诃子肉、橘皮、桔梗、木香，为散，每服三、四钱，加姜、枣，煎服。
●茯苓饮（《外台》）
治胸中停痰宿水，吐后虚满不食。
四君子汤去甘草，加枳实、橘皮、生姜。
●惺惺散（《局方》）
治小儿伤寒，发热咳嗽。
四君子汤加桔梗、细辛、羌活（一作花粉）等分，为散，每服一、二钱，加薄荷五叶，水煎热服，取微汗愈，不愈再作，加葱白、香豉。
●四兽饮
治疟疾胃虚，中挟痰食。
四君子汤加半夏、橘皮、草果，为散，每四五钱加生姜七片、乌梅肉一个，水煎，清晨热服。
●八味顺气散
治类中风，虚胀喘逆。
四君子汤加青皮、橘皮、白芷、乌药，为散，每服四、五钱，水煎温服。
●参苓白术散（《局方》，一名参术饮）
治胃虚，喘嗽，大便不实。
四君子汤加山药、扁豆、莲肉、桔梗、薏苡、砂仁，为散，每服四、五钱，加姜、枣煎服。
●七味白术散即钱氏白术散
治胃虚，津气不行而渴。
四君子汤加藿香、木香、煨葛根，为散，每服三、四钱，水煎，日三服。
●八珍散
治胃虚，痰中见血及粉红痰。
四君子汤加黄耆、山药、粟米、扁豆（炒存性）。
●九味资生丸
治老人食难克运。
四君子汤本方，参、术各三两、茯苓一两半、炙甘草半两，加橘红、楂肉、真神麴各二两，川连、白豆蔻各三钱半，炼白蜜丸服。古方止此九味，后人更加桔梗、藿香各半两，泽泻三钱半，扁豆、莲肉各一两，薏苡三两，山药、麦芽、芡实各一两半，醉饱后细嚼弹子大一丸，淡姜汤下，则酒食易化，健脾开胃，消食止泻，调和脏腑，滋养营卫。飢时服之即饱，饱后食之即飢，药虽繁简不同而功效不异，因两存之。
●八珍汤
治妇人胎产崩漏，气血俱虚者。
四君子汤合四物汤。
●八物汤
治营卫俱虚，畏寒发热。
八珍汤去人参，加黄耆。
按：八珍、八物功用悬殊，以人参专补脏腑元气，黄耆惟司营卫开阖也。世人每谓黄耆代人参，恆用八物补益脏腑之气，大为喷饭。
●人参胃风汤（《局方》）
治风入胃中，能食便血。
四君子汤去甘草，加当归、白芍、川芎、桂枝、粟米。一方多木香。
按：风入胃中，何以反能食？盖风为阳邪，其性善行，久而化热，即《内经》所谓瘅成为消中者是也。方中但用桂枝去风而不去热者，以热必随风外解，不必加治耳。
●益气养营汤
治瘰疬、结核、流注，一切郁热毒气。
八珍汤加黄耆、桔梗、贝母、香附、橘皮、生姜。
●大防风汤（《局方》）
治邪袭足三阴，腿膝疼痛，及痢后胫膝痛、鹤膝风、附骨疽证，但赤热焮肿者禁用。
四君子汤去茯苓，加肉桂、附子、黄耆、牛膝、杜仲、熟地、白芍、川芎、羌活、防风。

四物汤  ***************************
●四物汤（《局方》）
治营血虚热。
熟地（二钱）　归身（一钱）　白芍（钱半）　川芎（八分）
上四味，水煎温服。肥盛多湿痰及呕逆、少食、便溏者禁用。
●增损四物汤（《局方》）
治血虚发热，食少便溏。
四物汤去地黄，加人参、甘草、炮姜。
●加减四物汤
治停经血滞，少腹结痛。
四物汤换赤芍，加三稜、蓬术、肉桂、乾漆灰。
●四乌汤
治血中气滞，小腹急痛。
四物汤加乌药、香附、甘草。
●四神散
治产后血虚或瘀血腹痛。
四物汤去地黄，加炮姜，为散，温酒服方寸匕。
●当归芍药散（《金匮》）
治腹中诸痛。
四物汤去地黄，加白术、茯苓、泽泻，为散，酒服方寸匕，日三。
●当归散
治妊妇胎气不安。
四物汤去地黄，加黄芩、白术，为散，饮服方寸匕，日三。
●芎藭汤（《千金》）
治产后崩漏下血不止。
四物汤换乾地黄，加黄耆、甘草、乾姜、吴茱萸。若夏月经后有赤白不止，除地黄，加杜仲、人参。
●三黄补血汤
治血虚，至夜发热、自汗。
四物汤加生地、黄耆、升麻、柴胡、丹皮。
●四物二连汤
治重阳无阴，昼夜发热。
四物汤加宣黄连、胡黄连。
按：此本为重阳无阴，昼夜发热而立，必其人时火亢极于阴分乃为相宜。以阳邪暴虐，故曰重阳，阴欲消亡，是即无阴，非真阴补虚之谓。盖阳全阴半，阳得以统阴，所以昼夜皆热，若阴气自病，断无上午阳分发热之理。每见时师用以治虚劳蒸热及血虚发热之疾，服之未有不呕泄夺食者，曷知方下原治发热，未尝言蒸热也。夫热发于外，虽滞于阴，实为客邪；热蒸于内，阴不济阳，证属久虚，可不辨而混治乎？其阴虚蒸热自有六味地黄，血虚发热自有当归补血，亦何藉于此哉？
●大秦艽汤
治中风外无六经形证，内无便溺阻隔，宜此养血营筋，血行风自灭矣。
四物汤加秦艽、生地、羌活、独活、防风、细辛、茯苓、白术、白芷、黄芩、石膏、甘草。
张景岳曰：大秦艽汤在《机要》《发明》俱云治中风外无六经之形证，内无便溺之阻隔，如是血弱不能养筋，宜养血而筋自荣，以大秦艽汤、羌活愈风汤主之。大秦艽汤虽有补血之药，而寒散之剂居其半矣。夫既无六经之外邪而用散何为也？既无阻隔之火邪而用寒何为也？寒散既多，又果可养血气而壮筋骨乎？秦艽汤且不可，愈风汤则尤其不可者也。吾不知用此法者果出何意？
●独活寄生汤（《千金》）
治风痹，腰脚疼重。
四物汤加独活、桑寄生、杜仲、牛膝、细辛、秦艽、茯苓、桂心、防风、人参、甘草。《古今录验》无寄生，有续断。《肘后》无寄生、人参、甘草、当归，有附子。产后腹痛不得转动及腰脚挛痛不得屈伸、痹弱者，宜服此方。
●十味锉散
治湿痹，周身疼痛。
四物汤加白术、附子、防风、茯苓、黄耆、肉桂。
此即十全大补去人参、甘草之甘缓补气，而加附子、防风以通达外内也。
●玉烛散
治血热，大便秘结。
四物汤换生地黄，加生甘草、酒大黄、玄明粉、生姜。万全方无大黄、明粉，易青皮、枳壳。
●胶艾汤
治陷经下血，孕妇胎漏不止。
四物汤用乾地黄，加阿胶、甘草、艾，清酒和水各半，煎服。（一方多干姜，《千金》无地黄、芍药）
●丁香胶艾汤
治经漏兼白带。
四物汤加丁香、阿胶、艾。
●加味香附丸
治倒经、自汗、胎漏下血。
四物汤本方，用熟地八两，归、芍各四两，芎藭三两，加四制香附一斤，泽兰叶、乌贼骨各六两，为末，用浮麦面、酒醋水调糊为丸，如绿豆大，每服百丸，早暮各一服，温酒沸汤任下。
●艾煎（丸《局方》）
治妇人崩伤淋漓，带下赤白，小腹㽲痛。
四物汤本方，归、地、芍各二两，川芎一两，加人参、石菖蒲（炒）、吴茱萸（用开口者、醋炒）各一两，为末，用蕲艾四两，酒煎浓汁，入糯米糊为丸，梧子大，每服百丸，醇酒下。更加肉桂、熟附子各一两、香附四两，名艾附丸。
●温经汤（《金匮》）
治经水不调、崩带及唇口乾燥，并治经阻不通、咳嗽、便血，此肺移热于大肠也。
四物汤去地黄，加阿胶、甘草、人参、肉桂、吴茱萸、牡丹皮、麦门冬、半夏、生姜。更加白术，名大温经汤。
此方本胶艾汤而立，以虚火上炎，唇口乾燥，故用麦冬；浊湿下渗，不时带下，故用半夏。若无二证，不必拘执成方也。
●芎归汤及散
治妊娠胎不转运。
四物汤去地黄、芍药，汤则煎服，散则酒调。服之以验胎息，若是真胎，服之即动。勿经火炒乃效。
●佛手散
治产妇胎不得下。
四物汤去地黄、芍药，等分，炒研为散，红酒调服。
●加味佛手散
治产妇交骨不开。
四物汤去地黄、芍药本方，归身三钱、川芎一钱，加上拣人参三、五钱。去血过多，加至一两。临服入童便半盏，续续进之。质壮气实者，但加童便，人参不可用也。
●紫苏饮
治妊娠临月，浮肿喘胀。
四物汤去地黄，加紫苏、陈皮、大腹皮、人参、甘草、生姜、葱白。感冒风寒，去腹皮，加香豉；胎动不安，加黄芩、白术；胎不运动，加木香、砂仁；肥盛气滞，加半夏、厚朴；虚羸少气，加白术，倍人参。
●达生散
治妊娠九个月后，服数剂，则易产。
紫苏饮去川芎，加白术、黄杨脑三枚。
●芎归鳖甲饮
治劳疟久不止，或暂止复来。
四物汤去地黄，加茯苓、半夏、橘皮、鳖甲、姜、枣、乌梅。寒多，加草果；热多，加柴胡；胃虚少食，加人参、白术；汗多，加黄耆、甘草。（二方多青皮）
●续命煮散
治风虚昏愦，自汗，手足瘛瘲。
四物汤加人参、甘草、桂心、远志、防风、独活、细辛、葛根、荆芥、半夏，为散，每服一两，加三片生姜，水煎，通口服。多汗，去葛根，加牡蛎。
●生地黄黄连汤
治失血后燥热、瘛瘲、脉数盛者。
四物汤换生地、赤芍，加黄连、黄芩、山栀、防风。
●滋燥养营汤
治血燥，皮肤皴揭，筋挛爪枯。
四物汤去川芎，加生地、秦艽、防风、黄连、甘草。
●大补地黄丸
治精血枯藁燥热。
四物汤去川芎，加生地、黑参、黄柏、知母、乾山药、山茱萸、枸杞、肉苁蓉，蜜丸，每服六、七十丸，空心盐汤、临卧温酒下。
●劫劳散（《局方》）
治肺痿咳嗽，痰中有红线，盗汗，发热，热过即冷。
四物汤去川芎，加人参、黄耆、甘草、阿胶、五味子、半夏，为散，每服三、四钱，加姜、枣煎，空心服。
●加味四物汤
治血虚发热。
四物汤加白术、茯苓、柴胡、丹皮。
●解毒汤
治痘疮血气弱，乾焦黑陷。
四物汤换生地，加人参、连翘、黄连、甘草、陈皮、木通、竹叶。
●宽中散
治痘疹误用辛热，秘结。
四物汤去川芎，换生地，加枳壳、赤茯苓、甘草，为散，每服方寸匕，水煎，去滓服。
●麦门冬汤
治痘疹，便实而渴。
四物汤去川芎，换生地，加麦门冬。

保元汤  ***************************
●保元汤
治营卫气血不足。
黄耆（蜜酒炙，三钱至六钱）　人参（三钱至一两）　甘草（炙，一钱）
水煎，空心服。
●独参汤
治气虚不能统血，骤然脱血，血崩不止。
人参三钱至一两。大虚暴脱者一两至三两；胃虚少食，加橘皮；肺虚喘嗽，加橘红；血脱，加童便半杯、姜汁三匕。一方多京枣三枚。
●归脾汤
治心脾郁结，经癸不调。
保元汤加白术、茯苓、酸枣仁、远志肉、当归身、桂圆肉、木香、生姜、红枣。
●加味归脾汤
治心脾郁结，经闭发热。
归脾汤加柴胡、山栀仁。
●圣愈汤
治失血过多，久疮溃脓。
保元汤去甘草，加生地、熟地、川芎、当归。
●十全大补汤（《局方》）
治营卫气血俱虚。
保元汤加白术、茯苓、熟地、当归、川芎、白芍、肉桂、姜、枣。
按：《和剂》十全大补虽本保元，而实四君、四物、黄耆建中三方合成，因饮食劳倦而致烦热、肌肉消瘦者宜之。若房劳精伤、思虑神伤、阴虚火旺咳嗽失血者误用，反致阴火上乘，转增其剧也。又古方十全大补无黄耆、肉桂，多沉香、木香，此则专开脾胃之郁尔。
●人参养营汤（《局方》）
治心脾虚寒。
保元汤加白术、茯苓、橘皮、熟地、当归、芍药、肉桂、远志肉、五味子。
按：方中诸品皆心脾二经之药，而方下旧注云「补肺虚」，谬矣。夫养营正当补养心脾，原无藉于肺气也。
●大建中汤（《局方》）
治营卫俱虚，上热下寒。
十全大补汤加附子、肉苁蓉、半夏、麦门冬。
●人参安胃散
治小儿心脾虚极，弄舌。
保元汤加黄连、茯苓、白芍、生甘草。
●人参实卫汤
治疟，自汗不止。
保元汤加白术、芍药，初发加桂枝，久疟加乌梅。
●黄耆六一汤（《局方》）
治卫虚自汗，昼日烦热。
保元汤去参，用黄耆六钱、甘草一钱，加枣一枚。
●当归补血汤
治血虚至夜发热，烦渴引饮，其脉洪大而虚，重按全无者。
保元汤去人参、甘草，用黄耆六钱，加当归二钱。
●玉屏风散
治卫虚自汗，易感风邪，用此补脾实卫。
保元汤去人参、甘草，用黄耆六两，加防风二两、白术四两，为散，每服四、五钱，加姜、枣煎服。
上三方并属保元去参，而「黄耆六一」则藉本方甘草协助黄耆以实脾气，故昼日多汗烦扰者宜之；「当归补血」专用当归引领黄耆，以护营血，故失血至夜发热者宜之；「玉屏风散」则加白术、防风以祛卫湿，故理疏易感风邪者宜之。三方虽同以黄耆为君，而主气、主血、主肉，各随佐使，功用迥乎不侔也。
●益气聪明汤
治气虚，目暗生翳，耳聋耳鸣。
保元汤加升麻、葛根、蔓荆、芍药、酒黄柏。
此保元汤合升麻汤，加蔓荆子以治其上，黄柏以治其下也。
●神效黄耆汤
治气虚，耳目不明。
保元汤用黄耆二钱，人参、甘草各一钱，加白芍一钱、蔓荆子二分、橘皮五分。
耳目之患，气虚而阴火上乘者，宜益气聪明汤；无阴火者宜神效黄耆汤，用者审之。
●千金托里散
治气血虚寒，溃疡不收。
保元汤加川芎、当归、肉桂、白芷、防风、桔梗、白芍、天冬、连翘、忍冬、生姜。
●参耆内托散
治溃疡感冒风邪、痘疹触秽伏陷及痈疽久不溃。
保元汤加川芎、当归、肉桂、白芷、防风、桔梗、木香、厚朴。
本方去木香，名十宣散，治痘痈。
●托里消毒散
治痈疽、痘疹，毒盛不能起发。
保元汤加当归、芍药、茯苓、白术、忍冬、白芷、连翘。
●内补黄耆汤
治溃疡脓水出多，虚热不寐、盗汗。
保元汤加白术、茯苓、五味、枣仁。
●人参固肌汤
治痘疮表虚，斑斓不能收靥。
保元汤加当归、白术、茯苓、枣仁、忍冬、连翘。
●补中益气汤
治内伤中气下陷。下元虚者禁用。
保元汤本方，参、耆、甘草减半，加白术一钱，当归、橘皮、柴胡各八分，升麻五分。劳力感寒，加羌活、姜、枣。冬加桂枝，春加香豉、葱白。
●调中益气汤
治身体沉重，百节烦疼，胸满短气，心烦耳鸣，目热如火，口中沃沫，饮食失味，嗜卧溺赤。
补中益气汤加五味子、白芍药。
●升阳益胃汤
治脾胃受伤，邪热内陷，外反恶风、厥冷，脉沉，大小便秘涩，不可误认阴寒而用热药，又不可误认实火而用凉药，宜此汤升举，微汗则愈。
补中益气汤去升麻、当归，加羌活、独活、白芍、防风、半夏、茯苓、泽泻、酒煮黄连、姜、枣。服药后忌言语一二时，戒酒、面、生冷，薄滋味以养胃气，稍食美食以助药力，更宜小役形体，使胃气与药转运升发，慎勿大劳，以伤脾胃生发之气。
●升阳顺气汤
治饮食不节，劳役所伤，腹胁满闷，短气，遇春则口淡无味，遇夏虽热犹有畏寒，飢则常如饱，不喜饮食。
补中益气汤去白术，加半夏、草豆蔻、神麴、黄柏、生姜。
●泻阴火升阳汤
治火郁发热。
补中益气汤去白术、当归、橘皮，加羌活、苍术、黄芩、黄连、石膏。早饭后大温服，服后宜禁一加升阳益胃汤。如见火旺及督、任、冲三脉盛，用酒炒黄柏、知母少许，不可久服，恐助阴气为害也。
●冲和养胃汤
治风虚目患，空中有黑花，神水变淡绿色，次变淡白，渐成内障。
补中益气汤去橘皮，加羌活、防风、黄连、白芍、五味、生姜。
●通气防风汤
治太阳气郁，肩背不可回顾。
补中益气汤去白术、当归，加防风、羌活、藁本、黄柏、白豆蔻、青皮。
●清暑益气汤
治暑伤无形之气，口燥头痛，发热溺赤。
补中益气汤去柴胡，加麦门冬、五味子、苍术、葛根、泽泻、黄柏、神麴、青皮。
此以保元、生脉为主，而兼开腠利水消克之味。
●清燥汤
治夏秋湿热伤气。
补中益气汤加生地黄、黄连、猪苓、茯苓、麦门冬、五味子、苍术、黄柏、泽泻、神麴。
●节庵升阳散火汤
治热乘肺金，气虚不能主持，循衣撮空。小便利者可治，不利者不可治。
补中益气汤去升麻、黄耆，加麦冬、茯神、黄芩、白芍、姜、枣。有痰加姜汁炒半夏；大便燥实，讝语发渴，加大黄；泄利，加升麻，倍白术。
●托里散
治痘毒虚不能溃。
补中益气汤去升麻，加熟地、茯苓、芍药。

生脉散  ***************************
●生脉散
治热伤肺胃，虚热喘嗽，脉虚无力。
人参（三钱）　麦冬（二钱，去心）　五味（一钱，杵）
水煎，不时热服。
●门冬清肺饮
治火乘肺胃，喘嗽，吐血，衄血。
生脉散加黄耆、甘草、紫菀、白芍、当归。
此生脉、保元合用，以滋金水化源。其紫菀佐黄耆而兼调营卫，深得清肺之旨。其馀芍药酸收，当归辛散且走血而不走气，颇非所宜，不若竟用生脉保元清肺最妥。先哲有保元、生脉合用，气力从足膝涌出，以黄耆实胃，五味敛津，皆下焦之专药耳。
●《宣明》门冬饮
治心移热于肺，传为膈消。
生脉散加茯神、甘草、生地、栝蒌根、煨葛根、知母、竹叶。
●易老门冬饮
治老人津亏大渴。
生脉散加茯神、甘草、枸杞、生姜。
二方并本生脉，而易老差胜，盖明之重在旺气，易老专滋血气，治得其本矣。
●天王补心丹
治心肾虚耗，怔忡不宁。
生脉散加熟地、茯苓、茯神、远志、菖蒲、黑参、丹参、柏子仁、酸枣仁、天门冬、百部、当归、杜仲、桔梗、甘草。蜜丸，朱砂为衣。空心，龙眼红枣汤下二、三钱。
●清心莲子饮（《局方》）
治心包火旺，小便赤黄，滞涩梗痛。
生脉散加黄芩、地骨皮、车前、茯苓、黄耆、莲子。
此用生脉散合黄芩清肺而兼导赤之制，其皆在于心包火炎上灼于肺，热伤气化，不能生水，故用生脉救肺之燥，以滋上源。则知肺本无热，皆缘受火之淫而致热伤气化，安可复用黄芩以伐其肺乎？曷不竟用生脉合导赤全方，岂不源流同清，理明辞畅乎？即或不然，不妨削去木通，仍用茯苓、莲子，以存清心之意。至于《局方》又以保元为主，乃去五味，加入甘草，益失滋肺上源之旨矣。

二冬膏  ***************************
●二冬膏
治肺胃燥热，痰涩咳嗽。
天门冬去心　麦门冬去心，等分
上二味熬膏，炼白蜜收。不时噙热咽之。
●固本丸
治老人津血俱亏，咳逆，便秘。
二冬膏加生地、熟地，与本方二冬各八两，人参四两。蜜丸，酒下四钱，熬膏尤宜。食少便滑禁用。
固本丸虽主扶阴抑阳，然四味纯阴之性，仅用少许人参，已觉味胜于气矣。而世本此方二冬二地各用八两、人参二两，[几][几]乎群阴剥阳之象，况复举世医流往往削去人参，盍知阴柔之味不得阳和之力，每致夺食作泻？《内经》所谓：无阳则阴无以化。安望其有补益之验欤？
或问：近世病家吝惜多金，医家迎合鄙性，往往用参汤服丸，此法可否？曰：此曲突徙薪之法也。鄙夫但知人参珍贵，以为入口便补，不知配合之妙全在佐使得宜。若用参汤送丸，则参力先行，至丸化时参力相去已远，非若膏剂之用参汤调服，仍得併力奏功也。
●集灵膏
治久嗽气血俱虚，不能送痰而出。
固本丸中二冬、二地各十两、人参六两，加枸杞六两，熬膏蜜收。如血虚便难，加归身；脾弱便溏，加白术，以糖霜代蜜收之。
●三才丸
治气血俱虚，精神不固，亢阳失合者宜之。
二冬膏去麦门冬，加人参、熟地等分，蜜丸服之。加黄柏、甘草、砂仁，名三才封髓丹。
●甘露饮（《局方》）
治胃中客热，烦躁，口鼻咽疮，牙宣口臭。
二冬膏加生地、熟地、茵陈、枳壳、黄芩、石斛、甘草、枇杷叶（炙，去毛）。

桔梗汤  ***************************
●桔梗汤（《玉函》）
治冬时伏邪发于少阴，咽痛不差，及风热肺气不清，喘嗽，喉中介介如梗状，肺痿、肺痈初起并得服之。
桔梗　甘草各三钱
上二味水煎，缓缓服之。
●利金汤
治肺燥涩不利而咳。
桔梗汤加贝母、橘红、枳壳、茯苓、生姜、白蜜。
●枳壳煮散
治咳引胁下痛。
桔梗汤加枳壳、细辛、川芎、防风、葛根、生姜、红枣。
●清肺汤
治痘疹肺热，喘嗽吐痰。
桔梗汤加麦冬、款冬花、杏仁、贝母、牛蒡子。
●生地黄散
治斑疹肺热，喘咳衄血。
桔梗汤加麦冬、生地、款冬、杏仁，为散，煎服二钱。一方无杏仁，多橘皮。
●生圣散
治痘出不快，溺赤咳痰。
桔梗汤加黄芩、枳壳、木通，为散，煎服二钱。
●十六味桔梗汤
治肺壅实热，唾秽痰。
桔梗汤加薏苡、贝母、当归、桑皮、栝蒌仁、百合、枳壳、葶苈、五味、地骨皮、知母、防己、黄耆、杏仁。
●葶苈薏苡泻肺汤
治肺痈初溃，吐脓血。
桔梗汤本方，甘草用节，加薏苡、贝母、橘红、黄耆、忍冬、白及、葶苈、生姜。初起去黄耆，加防风；溃后脓血去多，加人参；溃久不敛，加合欢皮。
●排脓汤（《金匮》）
治内痈，脓从呕出。
桔梗汤加生姜、大枣，水煎，日三服。
●排脓散（《金匮》）
治内痈，脓从便出。
桔梗汤去甘草，加枳实、芍药，为散，取鸡子黄一枚，以药与鸡子黄相等，揉和，饮和服之，日一服。

防己黄耆汤  ***************************
●防己黄耆汤（《金匮》）
治风湿相抟客在肤，关节疼痛，腰以下疼重，脉浮，自汗，恶风。
防己（酒洗）　黄耆（各半钱）　白术（一钱）　甘草（炙，八分）　生姜（四片）　大枣（二枚，掰）
上六味水煎，热服后当如虫行皮中，腰以下如冰，后坐被上，又以一被围腰下，温令微汗，差。
喘，加麻黄；胃气不和，加芍药；气上冲，加桂枝；下有陈气，加细辛（陈气，久积之寒气也）。
●防己茯苓汤（《金匮》）
治皮水，四肢肿，皮肤聂聂动。
防己黄耆汤去白术、姜、枣，本方中防己、黄耆各三钱，甘草一钱，加肉桂三钱、茯苓六钱。水煎，温分三服。
●防己汤（《千金》）
治历节，四肢痛如锥刺。
防己黄耆汤去黄耆、大枣，本方中防己、白术、生姜各四钱，甘草三钱，加桂心、茯苓各四钱、乌头一枚（去皮，熬）、人参二钱。以苦酒和水煮，日三夜一服，当觉焦热，痹忽忽然，慎勿怪也。若不觉，复服，以觉乃止。

栀子豉汤  ***************************
●栀子豉汤（《玉函》）
治汗下不解，虚邪留于膈上，心下结痛，虚烦懊憹不得眠，反复颠倒，卧起不安者。
栀子（十四枚，掰）　香豉（四合）
上二味，水煎，分二服。温进一服，得快吐，止后服。
按：仲景太阳例中用栀子豉汤有三，皆主汗下后虚邪不解之证，其栀子必取肥者，生用，一吐而膈上之邪与火俱散也。若其时行疫疠，头痛发热，此汤加葱白最捷。多有服之不吐者，胃气强也，加齑汁服之，或以鹅翎探之。或借用以清解膈上郁结之火，不欲其吐，又须山栀炒黑用之，便屈曲下行小便矣。如卫气素虚人感冒客邪，自汗多者，此方中香豉须炒熟用之；至于少气，为胃气之虚，则加甘草以缓调之，呕为痰饮之逆，则加生姜以开豁之；下后心烦腹满，明是浊气内陷，乃于本方除去香豉表药，加枳、朴以涌泄之；丸药大下后，身热不去，微烦，明是虚火外扰，本方亦不用香豉，而加乾姜以温顺之；其有身黄发热，明是湿邪郁发，亦于本方去香豉，而加柏皮以苦燥之；下后劳复、食复，明是正不胜邪，本方加枳实以清理其内，用清浆水煮，取味微酸，使之下行而不上越也；若有宿食，则加大黄如博棋子大五、六枚。同一栀子豉法，功用之妙神化莫测，非庸俗所能拟议也。
●栀子甘草豉汤（《玉函》）
治下后少气。
栀子豉汤加甘草。
●栀子生姜豉汤（《玉函》）
治下后呕吐。
栀子豉汤加生姜。
●栀子厚朴汤（《玉函》）
治下后心烦腹满。
栀子豉汤去豉、加枳实、厚朴。
●栀子乾姜汤（《玉函》）
治丸药大下后身热不去，微烦。
栀子豉汤去豉，加乾姜。
上四方服法如栀子豉汤。
●栀子柏皮汤（《玉函》）
治太阳证身黄发热。
栀子豉汤去豉，加柏皮、甘草，水煎，分温再服。
●枳实栀子豉汤（《玉函》）
治劳复、食复。
栀子豉汤倍香豉，加枳实三枚。用清浆水七升，空煮取四升，内枳实、栀子，煮取三升，下豉，更煮五、六沸，去滓，分温再服，覆令微似汗。有食，加大黄如博棋子大五、六枚。
●栀子大黄汤
治酒瘅，心中懊憹或热痛。
栀子豉汤加枳实、大黄。
●黄芩清肺饮
治渴而小便不利。
栀子豉汤去豉，用炒黑山栀，加黄芩，等分。热服探吐之，不应加香豉一撮。此方妙用全在探吐以提其上，则肺气立清。若服而不吐，不特绵延不能克应，纵或小差，其苦寒之性留薄于内，大伤氤氲之气，得不为之预虑乎？
●栀子仁汤
治小便不通，烦闷腹胀。
栀子豉汤去豉，加甘草、茅根、葵子。

小承气汤  ***************************
●小承气汤（《玉函》）
治少阳阳明腑证。
大黄（四钱，生用）　厚朴（六钱）　枳实（三枚，炙）
初服汤，当更衣。不尔者，尽饮之。若更衣，勿服之。
经云：亢则害，承乃制。专取大黄以制亢极之害也。承气汤证有三：太阳之邪初传阳明之腑用调胃承气，籍甘草之缓，款留硝黄以祛胃中方张之邪；邪热亢极于胃，用大承气之硝、黄、枳、朴，并攻全盛之邪，故无庸于甘缓也；邪气駸駸欲犯少阳之界，斯时热已向衰，但须枳朴助大黄以击惰归之邪，故无取于芒硝之峻锐也。其桃核承气则又主太阳犯本之证，以桃仁、桂枝血药引调胃承气三味，以破膀胱蓄血，与阳明之腑略无交涉。
●调胃承气汤（《玉函》）
治太阳阳明腑证。
小承气汤去厚朴、枳实，方中大黄酒浸，加芒硝三合、甘草二钱。
●大承气汤（《玉函》）
治正阳阳明腑证。
小承气汤本方，大黄酒洗，倍用厚朴半两，枳实五枚，加芒硝三合。
●桃核承气汤　《玉函》，即桃仁承气汤
治热结膀胱，如狂。
小承气汤去厚朴、枳实，加芒硝、甘草、桃仁、桂枝。
●厚朴大黄汤（《金匮》）
治支饮胸满。
小承气汤倍大黄。
●厚朴三物汤（《金匮》）
治腹满痛闭。
小承气汤倍厚朴，用枳实五枚。
●厚朴七物汤（《金匮》）
治腹满发热，饮食如故。
小承气汤加甘草、桂枝、姜、枣。
此本小承气合桂枝汤，中间裁去白芍之酸收，不致引邪入犯营血，虽同用桂枝、甘草，与桂枝汤泾渭攸分。其厚朴独倍他药，正以泄气之浊逆耳。
●大黄甘遂汤（《金匮》）
治妇人血结，少腹如墩。
小承气汤去枳实、厚朴本方，大黄用四钱，加甘遂、阿胶各二钱，顿服之。
●大黄甘草汤（《金匮》）
治食已即吐。
小承气去枳实、厚朴，用大黄一两，加甘草三钱。
●大黄牡丹汤（《金匮》，《肘后》名瓜子汤）
治大肠痈。
小承气汤去枳实、厚朴，加芒硝、桃仁、牡丹皮、甜瓜子。
●大黄附子汤（《金匮》）
治胁下寒饮偏痛。
小承气汤去枳实、厚朴本方，用大黄一两，加附子六钱、细辛二钱。水煎，分温三服，如人行四五里进一服。
按：此即泻心汤去芩、连之苦燥泻里，加细辛之辛温走表，以治胁下寒积，两不移易之定法也。
●黄龙汤
治失下，循衣撮空，虚极热盛，不下必死者。
小承气汤本方，用大黄三钱、厚朴钱半、枳实一钱，加芒硝二钱、甘草一钱、人参较大黄减半、当归二钱、生姜五片、大枣一枚。如肠鸣，去芒硝，加半夏、茯苓；血秘，去甘草，加桃仁泥、生地黄汁；气秘，去当归，加木香；风秘，去大枣，加羌活；年老气虚，去芒硝。
汤取黄龙命名，专攻中央燥土。土既燥竭，虽三承气萃集一方，不得参、归鼓舞胃气，乌能兴云致雨？或者以为因虚用参，殊不知参在群行剂中，则迅扫之威愈猛，安望其有补益之力欤？《千金》又以小柴胡易名黄龙汤，意在培土以安风木，殊非此方寓补于泻之义。
●三化汤
治类中风，外无六经形证，内有便溺阻隔。
小承气汤加羌活。
●羌活导滞汤
治大便风秘。
小承气汤去厚朴，加羌活、独活、防己、当归、甘草。
此方较三化汤药味稍异而功用不殊，与枳实导滞丸则泾渭各别，彼虽亦本承气，而兼枳、术、三黄，因隶之伤饮食门，此不复列。
●紫草承气汤
治痘疮乾紫，便秘喘满。
小承气汤加紫草。

抵当汤  ***************************
●抵当汤（《玉函》）
治畜血，少腹硬满，小便自利。
水蛭（熬黑，如无，以陵鲤甲生漆涂炙代之）　大黄（酒浸，一两）　桃仁（去皮、尖，三十粒）　虻虫（去翅、足，熬，各三十枚）
上四味水煎，去滓，取三升，温服一升，不下再服。
按：此与承气不同。承气用枳实、厚朴以利气，此用水蛭、虻虫、桃仁以破血也。
●抵当丸（《玉函》）
治畜血，小便自利。服汤不应，用此丸。
抵当汤本方，用水蛭二十枚、虻虫二十五枚，余同汤方，杵细，入蜜，分为四丸，以水一升煮一丸，取七合服之，晬时当下血，若不下者，更服。
●变通抵当丸
抵当丸去水蛭，加䗪虫二十个，鸡血拌，瓦上焙乾，余如本方。如欲缓攻，临卧时酒服五丸至十丸，瘀下止后药。
●下瘀血汤（《金匮》）
治妇人产后腹痛，有乾血著脐下。
抵当汤去水蛭、虻虫，加䗪虫二十枚（熬，去足）。
●代抵当汤丸
治虚人畜血，宜此缓攻。
抵当汤去水蛭、虻虫本方，大黄用四两（酒浸），桃仁用二十枚，加芒硝、蓬术、穿山甲、归尾、生地黄各一两，肉桂三钱，为末，蜜丸。畜血在上部者，丸如芥子，黄昏去枕仰卧，以津咽之令停喉，以搜逐瘀积；在中部食远，下部空心，俱丸如梧子，百劳水煎汤下之。用归、地者，引诸药入血分也。如血老积成，攻之不动，去归、地，倍蓬术、肉桂。

凉膈散  ***************************
●凉膈散（《局方》）
治温热时行，表里实热及心火亢盛，目赤便秘，胃热发斑。
大黄（酒浸，二两）　芒硝（一两）　甘草（炙，六钱）　连翘（一两）　黄芩（一两）　山栀（八钱）　薄荷（七钱）
为散，每服四、五钱，加竹叶十五片，水煎。温，日三夜二服，得下、热退为度。（世本无竹叶，有姜一片、枣一枚、葱白一茎）
硝、黄得枳、朴之重著，则下热承之而顺下；得芩、栀、翘、薄之轻扬，则上热抑之而下清。此承气、凉膈之所攸分也。用甘草者，即调胃承气之义也。《局方》专主温热时行，故用竹叶，若治感冒之证，从世本，用葱白、姜、枣可也。
●清心散
治温热时行壮热，神昏不语，便溺闭涩。
凉膈散加黄连一两，为散，每服四、五钱，加竹叶一把、白蜜少许，煎服。头痛加川芎、防风、石膏，不应加麻黄。
●转舌丸
治类中风，舌强不语，神识不清。
凉膈散加石菖蒲、远志肉各一两，蜜丸，朱砂为衣，薄荷汤下。
●润燥汤
治痘疹过用丁、桂热药，咽痛，烦躁，秘结。
凉膈散去硝、黄，加当归、白芍、生地、荆芥、鼠黏子。
●通圣散
治西北卒中，外内热极。
凉膈散去竹叶，加麻黄、石膏、滑石、生白术、防风、荆芥、桔梗、川芎、当归、芍药、生姜。
●双解散
治温热时行，外内热极。
通圣散倍滑石，用生甘草。

备急丸  ***************************
●备急丸（《金匮》）
治心腹卒痛如锥刺，宿食冷积胀满。
巴豆（去皮、心、膜，用霜，一钱）　乾姜（二钱）　大黄（三钱）
上三味为末，炼白蜜丸如小豆大，温水送下二三十丸。妊妇禁用。
按：备急丸治寒实结积之峻药，凡伤寒热传胃腑，舌苔黄黑刺裂，唇口赤燥者，误用必死，以巴豆大热伤阴故也。其白散、白饼子、消积、神保、酒症等方皆然，不可不慎。其神保丸、酒症丸见伤饮食门榻气丸下，兹不复见。
●白散（《玉函》）
治寒实结胸。
备急丸去乾姜、大黄，用巴霜一钱，加桔梗、芦贝母各三钱，为散，白饮和服半钱，羸者减之。
●雷氏千金丸
治胸胀，冷积作痛。
备急丸加焰硝、桂心。
●白饼子
治小儿腹中癖积，饮乳即嗽而吐痰涎。
备急丸去乾姜、大黄，用巴豆二十粒，取霜，加滑石、轻粉、半夏、南星各一钱，共杵为末，糯米饮丸绿豆大，捻作饼子，每服二、三饼，葱白汤下。
●消积丸
治小儿食积发热，大便酸臭。
备急丸去乾姜、大黄，用巴豆二十粒，取霜，加丁香九粒、缩砂仁十二粒，共杵为末，以烂乌梅肉三枚糊丸黍米大，每服三、五丸，温水下。

伊尹三黄汤  ***************************
●伊尹三黄汤（仓公名火齐汤，《金匮》名泻心汤）
治三焦实热，烦躁便秘。
黄连（酒煮）　黄芩（酒炒）　大黄（酒浸，等分）
麻沸汤二升，渍之须臾，绞去滓，分温再服。麻沸汤者，白水空煎，鼎沸如麻也，古方惟降火药用之。
●三黄丸
治诸实热不解。
三黄丸即三黄汤为末，炼白蜜丸梧子大，每服五十丸，空心麻沸汤下。
●金花汤
治热毒内蕴。
三黄汤去大黄，加黄柏，三味等分煎服。更加栀子，名栀子金花汤。
●三补丸
治阴火亢极不解。
金花汤为末，蜜丸服。
●黄连解毒汤
治热邪内外俱盛。
三黄汤去大黄，加黄柏、山栀等分，煎服。
●金花丸
治积热不解。
黄连解毒汤为末，蜜丸服之。
●大金花汤
治中满热极，淋秘溺血。
三黄丸加黄柏等分，滴水为丸小豆大，新汲水下三十丸。
按：金花汤止芩、连、柏三味，作丸则名三补；金花丸较汤多山栀，作汤名为解毒；更加大黄，则名大金花丸。汤丸虽异，功用不殊，但取急攻则用汤，缓祛则用丸，微有区别耳。
●大黄黄连泻心汤（《玉函》，即黄连泻心汤）
治邪热内陷，胁下痞满。
三黄汤去黄芩，麻沸汤清绞服。
●附子泻心汤（《玉函》）
治寒热不和，胁下痞结。
三黄汤另煎，熟附子汁搅匀服之。
●三黄栀子豉汤
治热病时疫，头痛壮热。
三黄汤合栀子豉汤《千金》去黄芩，加黄柏
●当归六黄汤
治营血虚热盗汗。
三黄汤去大黄，加黄柏、黄耆、生地、熟地、当归。（汪石山去黄柏，加蒲黄）
●清心丸
治心热神昏，惊悸不宁。
三黄汤去大黄，用黄连三钱、黄芩二钱，加西牛黄半钱、郁金钱半，猪心血为丸黍米大，朱砂为衣，灯心汤下。三岁儿三十丸。
●既济解毒汤
治上热下寒，大便秘。
三黄汤加甘草、桔梗、柴胡、升麻、连翘、当归。
●人中黄丸
治温疫，诸热毒。
三黄汤本方，用大黄三两，芩、连各一两，加人中黄、苍术、桔梗、滑石各二两、人参一两，防风、香附各一两五钱，神麴糊丸，清热解毒汤送下二、三钱。（清热解毒汤方现白虎汤下）
此方专以伊尹三黄大解湿热疫疠之邪，其奥妙全在人中黄一味，以污秽之味同气相求，直清中上污秽热毒；合滑石，益元之制，则兼清渗道；用苍术、香附者，宣其六气之郁也；用桔梗者，清其膈上之气也；用防风者，开其肌腠之热也；十味祛邪散毒药，不得人参鼓舞其势，无以逞迅扫之力也；用神麴为丸者，取其留中而易化也；更需清热解毒下之，即人参白虎合升麻葛根汤去粳米，加羌活、芩、连、生地，总解内外之热，略取生姜之辛，以行诸药之性，散诸经之毒耳。
●三黄石膏汤
治热病时行，内外大热。
三黄汤去大黄，加黄柏、山栀、石膏、麻黄、香豉、生姜、葱白。用清浆水煎服，半日许不得汗，再服。便秘，去麻黄、香豉，加大黄、芒硝。节庵槌法加芽茶一撮。
按：此即解毒汤兼通圣散、栀子豉汤之制，而加麻黄、石膏、葱、姜以撤外内热毒也。如脉数实，便秘，上气喘急，舌卷囊缩，则去麻、豉而易硝、黄，又全用伊尹三黄矣。
●普济消毒饮
治大头捻颈瘟等证。
三黄汤去大黄，加柴胡、黑参、连翘、鼠黏、升麻、白芷、甘草、桔梗、马勃、殭蚕、板蓝根，半用水煎，半用蜜丸噙化。气虚脉弱，加人参五、七分；大便秘，加酒大黄钱许微下之。
本方去升麻、黑参、鼠黏、殭蚕、板蓝、马勃，加荆芥、防风、羌活、枳壳、川芎、射干，名芩连消毒汤。
●当归龙荟丸
治肝经积热，时发惊悸搐搦，神志不宁，头目昏眩，咽膈不利，肠胃燥结，躁扰狂越等证。
三黄汤加当归、龙胆、芦荟、栀子、青黛、木香、麝香，蜜丸，淡姜汤送二三十丸。
●神芎丸
治水肿，外内俱实者。
三黄汤本方，用大黄、黄芩各二两，黄连半两，加滑石、牵牛头末各四两，川芎、薄荷各半两，滴水为丸，每服五、七丸至十五丸，临卧温水服。湿热腰胁肿满，加甘遂一两；遍身走注疼痛，加白芥子一两；久毒热肿，腹痛，加芒硝一两；关节不利，加羌活一两；肠胃结滞，加郁李仁一两；腰腿沉重，加商陆一两。本方去黄连、川芎、薄荷，名导水丸。
戴人取伊尹三黄丸变为神芎丸，每令病人至夜先服百馀粒，继以浚川散投之，五更当下，种种病出，投下少许，再以和膈药服之，以利为度。有五日一下者、三日一下者，病轻者一、二服止，重者五、六服方愈，是擒纵缓舒之妙，临病制宜，非可言喻，自非老年谙练有大负者，焉敢效诸行事耶？详方后云每服五、七丸至十五丸，乃峻药缓攻之成法。此言每令病人先服百馀丸，急乘元气未漓，为之迅扫，各有至理，不可以此碍彼也。
●浚川散
治水肿胀急、大便不通、大实大满证。
三黄丸去芩、连，用大黄一两，加牵牛头末、郁李仁各一两，芒硝、甘遂各半两，木香三钱，为散，每服二钱，入生姜自然汁，和如稀糊服。
按：此乃下水积之峻药，火热怫郁，水液不能宣通，停滞而生湿热。在阳不去，则化气而为胀；在阴不去，则化积而成形。世俗不省《内经》「留者攻之」，但执补燥之剂，怫郁转加而病愈甚也。戴人曰：养生与攻病本自不同。今人以补药治病，宜乎不效也。

十枣汤  ***************************
●十枣汤（《玉函》）
治悬饮内痛，胁下有水气，脉弦数。
芫花（熬）　甘遂　大戟（泡，去骨，等分）
上三味捣筛，以水一升五合先煮大枣肥者十枚，掰，取八合，去滓，内药末。强人服一钱匕，羸人服半钱匕，平旦温服。若下少，病不除者，明日更服，加半钱匕。得快下利后，糜粥自养。（《补天石》加生姜汁，《伤寒五法》加肉桂）
●神佑丸
治阳水肿胀，大小便秘。
十枣汤本方各一两，加大黄二两、黑牵牛头末四两、轻粉一钱，煮红枣肉为丸。初服五、七丸，日三服，渐加，快利为度。
按：此方守真本仲景十枣汤，加牵牛、大黄、轻粉三味，较十枣倍峻，然作丸缓进，则威而不猛，其法最良。其于神佑丸中加青皮、陈皮、木香、槟榔各半两，名舟车。神佑已属蛇足，更于舟车丸中加入乳香、没药，名除湿丹，风斯愈下，殊不足法。
●控涎丹
治胁下痰积作痛。
十枣汤去芫花、大枣，加白芥子，等分为末，曲糊丸，服十五丸至二十丸。惊痰加朱砂、全蝎；酒痰加雄黄、全蝎；惊气成块者加穿山甲、鳖甲、延胡索、蓬术；臂痛加桂枝，姜黄；痰嗽加风化硝；寒痰加丁香、肉桂，胡椒。
甘遂直达涎结之处，大戟能攻胸胁之涎，白芥子能破支结之饮，此攻痰涎之峻剂也。凡形盛、色苍、气壮、脉实人有上证，但服此药数服，其病如失，后以六君子调补。若气虚皎白、大便不实、小便清利者误服，不旋踵而告变矣。

五苓散  ***************************
●五苓散（《玉函》）
治伤寒表里未解，渴而小便不利。
白术（生）　茯苓　猪苓（各一二钱）　泽泻（三钱）　桂（一钱）
上五味为散，白饮和服方寸匕，日三服，或生料煎服，温覆取微似汗。
按：五苓散本治太阳经邪犯本，渴而小便不利，饮水即吐之水逆，故用二苓、泽、术利水生津，又需桂以蒸动其津，则渴者自不渴矣。后人不达此义，每用五苓治阴虚泉竭之证，重涸其水，发热、发渴势必转剧，岂方之咎欤？况有去桂而用四苓者，曷知此方全赖桂之辛温，则术不至壅满。用方者常须识此，无愧圣贤一脉。
●猪苓汤（《玉函》）
治渴欲饮水，小便不利，及少阴病下利，咳而呕渴，心烦不得眠。
五苓散去术、桂，加滑石、阿胶等分，水煎去滓，温服，日三。
按：此太阳少阴药也。五苓散用术以导水滋干，即兼桂之辛温以蒸动其津气；此用滑石之清热利水，即兼阿胶之甘润以保护其血液。汗乃血之液，故汗出多而渴者禁用。
●猪苓散（《金匮》）
治呕吐思水。
五苓散去泽泻、桂，为散，饮服方寸匕，日三服。
●泽泻汤（《金匮》）
治支饮眩晕。
五苓散去猪苓、茯苓、桂。
●茯苓泽泻汤（《金匮》）
治胃反，吐而渴欲饮水。
五苓散去猪苓，加甘草、生姜（《家秘》加芦根。）
●茯苓戎盐汤（《金匮》）
治胞中精枯血滞，小便不利。
五苓散去猪苓、泽泻、桂，加戎盐（即青盐。）
●桂苓丸
治肾气上逆，水泛为痰，逆冲膈上，及冒暑烦渴，饮水过多，腹胀，小便不利。
五苓散去猪苓、泽泻、白术，用桂一两、茯苓二两，蜜丸，沸汤下二钱，日三服（作汤名桂苓饮。）
●桂苓甘露饮
治温热病，小便不通，烦渴引饮。
五苓散加真寒水石、石膏、滑石。
●四苓散
治小便赤涩胀痛，及温热时行，烦渴。
五苓散去桂。
●茵陈五苓散（《金匮》）
治黄疸，小便不利。
五苓散加茵陈蒿。
●春泽汤
治气虚伤湿，小便不利。
五苓散加人参。
●葶苈木香散
治阳水腹胀，大小便秘。
五苓散加葶苈、木香、木通、滑石、甘草。

益元散  ***************************
●益元散（一名天水散，一名六一散）
治暑月小便不利。
滑石（水飞，六两）　甘草（炙，六钱；生，四钱）
为散，清水调服二、三钱。发散温病、热病，加葱白五、七茎、香豉四合，水煎温服。老人、虚人及病后伤津小便不利禁用。
此方加葱、豉煎服，则兼散表邪；加吴茱萸，则治白痢；加红曲，则治血痢；加炮姜，则兼消饮食；加神砂，则兼退心火；加青黛，则散肝火；加薄荷，则清肺热；加石膏，则除胃热。共入通圣、双解、解毒等方，随证配合，未遑枚举。
●辰砂六一散
治暑月惊悸，多汗，小便涩痛。
益元散一料，加辰砂一钱（飞）。
●蒲灰散（《金匮》）
治皮水，小便不利而渴。
益元散去甘草，用滑石三分，加蒲灰七分，为散，饮服方寸匕，日三服。
●滑石白鱼散（《金匮》）
治消渴，小便不利，小腹胀痛，有瘀血。
益元散去甘草，加乱发灰、白鱼（炙）等分，为散，饮服方寸匕，日三服。

白虎汤  ***************************
●白虎汤（《玉函》）
治热病，壮热烦渴，及中暍，烦热而渴。
石膏（八钱，生用）　知母（三钱）　甘草（炙，一钱）　粳米（半合）
水煎，温分三服，一日尽饮之。
●人参白虎汤（《玉函》，即白虎加人参汤）
治热病舌乾，大渴，发热，皆寒。
白虎汤加人参。
●桂枝白虎汤
治温病，感冒客邪而渴，及温疟先热后寒。
白虎汤加桂枝。
●苍术白虎汤
治湿温，身热足冷。
白虎汤加苍术。
●竹叶石膏汤（《玉函》）
治大病后烦热作渴。
白虎汤去知母，加竹叶、人参、半夏、麦门冬。
●既济汤
治上热下寒。
竹叶石膏汤加熟附子三、五分。
●清热解毒汤
治时疫大热。
白虎汤去粳米，加人参、羌活、升麻、葛根、白芍、黄芩、黄连、生地、生姜。
●栝蒌葛根汤
治风温，无大热而渴。
白虎汤去知母、粳米，加人参、栝蒌根、葛根、防风。
按：此汤治风温无大热而渴，夫既无大热，则不当渴矣；既渴，必非无大热也。缘风温之热邪内蕴，故借白虎加人参汤，裁去知母、粳米，加栝蒌根以清热解渴，葛根以布胃行津，防风以开表散邪，人参、甘草佐石膏、栝蒌以化热，性虽甘温，当无助长伏邪之虞。
●大青汤
治斑子热毒。
白虎汤去粳米，加大青、黑参、木通、生地、荆芥、竹叶。
●玉露散
治小儿伤热，吐泻色黄。
白虎汤去知母、粳米，加寒水石（如无真者，滑石代之），为散，每服半钱匕至一钱匕，沸汤调，日三服。
薛立斋云：若饮食如常，作泻，饮冷，宜用此药。若食少体倦，喜饮热汤，此脾气虚陷，宜六君子汤加升麻、柴胡，此方切禁。
●兰香饮子
治消中，能食而瘦，大渴，便秘。
白虎汤去粳米，加人参、生甘草、兰香（俗名香草）、防风、升麻、桔梗、连翘、半夏、白豆蔻。
按：消中为脾胃积热，故东垣本人参白虎而立兰香饮子。《内经》所谓「治之以兰，除陈气也」。但方中防风、半夏、豆蔻、升麻未免过于辛燥，曷不去此，加入麦冬、五味以滋化源，佐白虎以化胃热，兰香以除陈气，与归脾汤中用木香之意不殊，或于竹叶石膏汤中加知母、兰香尤妥。
●生津甘露饮
治上焦热渴。
兰香饮子去防风、半夏，加当归、麦门冬、山栀、黄连、黄柏、藿香、木香。

驻车丸  ***************************
●驻车丸（《千金》）
治阴虚下痢，发热，脓血稠黏，及休息痢。
阿胶（三两）　黄连（炒黑）　当归（各两半）　乾姜（炮，一两）
上四味捣筛，醋煮阿胶，为丸梧子大。每服四、五十丸，昼夜三服，米饮下。
三车运精气神，分治三焦，以调适阴阳。此因阳热过旺，阴精受伤，故用黄连以驻鹿车之骤，乾姜以策牛车之疲，阿胶以挽羊车之陷，当归以和精气神之散乱也。
●阿胶丸
治冷热不调，犯伤三阴，腹痛，下脓血。
驻车丸本方，胶、连各二两，归、姜各一两，加木香、黄芩、赤石脂（醋煅，水飞）、龙骨（醋煅，水飞）各一两、厚朴（姜制）半两。米饮丸梧子大，每服三十丸，昼二夜一服，米饮下。
●归连丸
治阴虚，下痢五色，及孕妇噤口赤痢。
驻车丸去乾姜本方，用阿胶二两，归、连各一两，加黄芩、黄柏（炒黑）各半两，蕲艾两半。上除胶、艾，为细末，以醋二升煮艾至一升，去滓，入胶烊化，为丸绿豆大，每服六、七十丸，昼夜三服，米饮下。
●阿胶梅连丸
治阴虚，下痢五色，至夜发热。
驻车丸本方，用胶、连各三两，当归一两五钱、炮姜一两，加黄柏（炒黑）、赤芍药、赤茯苓、乌梅肉（炒枯）各一两五钱，醋煮阿胶，为丸梧子大，每服三、五十丸，昼夜三服，米饮下。
●黄连汤（《千金》）
治赤白痢。
驻车丸本方，用阿胶三钱，黄连、当归各钱半，炮姜一钱，加黄柏（炒黑）、甘草（炙）各一钱，酸石榴皮钱半。上除阿胶，水煎，去滓，内胶烊化，温分三服。

佐金丸  ***************************
●佐金丸
治肝经郁热，吐酸、绿、青、黄水。
川连（六两）　吴茱萸（拣去闭口者，取净，一两，同黄连煮乾）
为细末，米饮糊丸梧子大，每服四、五十丸，空心白术陈皮汤或加味逍遥散作汤送下。
●抑青丸
治肝火，胁下急痛。
佐金丸二味等分，制法如前。制过，拣去吴茱萸，取黄连，焙燥，一味为末，滴水为丸，每服四、五十丸，空心沸汤、临卧陈酒送下。
●酒煮黄连丸
治心火亢盛，外内俱热，及伏暑发热，呕吐。
佐金丸去吴茱萸，川连一味酒煮、焙燥，为末，滴水为丸，每服四、五十丸，空心沸汤下。
●香连丸（《局方》）
治下痢赤白相兼，白多于赤者。
佐金丸如前制过，去吴茱萸，加木香一两，醋糊丸，每服五十丸，米汤、砂仁汤任下。
●戊己丸（《局方》）
治湿热泄痢，腹痛不止。
佐金丸加白芍六两，神麴糊丸，空心米汤、砂仁汤、蕲艾汤任下。

大补丸  ***************************
●大补丸
治阴亢火极，足胫疼热，不能久立，及妇人火郁发热。
黄柏（盐、酒拌，陈米饭上蒸，每蒸必拌炒，黑亮如漆为度）
炼白蜜丸梧子大，每服二钱，空心醇酒下。如服之不应，每斤加肉桂一两。
●潜行散
治湿热足膝肿痛。
大补丸用姜汁拌炒数次为末，每服钱半，空心醇酒下。
●大补阴丸
治阴虚火旺，烦热易飢，足膝疼热。
大补丸四两，加知母四两，熟地、龟版各六两，猪脊髓和蜜丸梧子大，空心姜盐汤下五十丸。
●滋肾丸
治阴虚大渴，小便涩痛，热起足心。
大补丸十分，加知母七分、肉桂一分，滴水为丸，食前沸汤下七、八十丸。
凡热在足心，直冲股内而入腹者，谓之阴火。起于涌泉之下，虽热而不发渴，为热在膀胱，此方主之。
●虎潜丸
治下体痿弱。
大补丸三两，加龟版、熟地各三两，知母、牛膝各二两，白芍药、锁阳、虎胫骨、当归身各一两五钱，炮姜半两，醇酒为丸，清晨盐汤下三钱。痿而厥冷，加熟附子半枚。
虎体阴，性刚而好动，故欲其潜，使补阴药咸随其性，潜伏不动，得以振刚劲之力，则下体受荫矣。其膝胫乃筋骨结聚，功力最优，若用掌骨，各随患之前后左右取用，不必拘于左前为善也。
●加味虎潜丸
治痿濡而厥。
虎潜丸去知母，加人参、黄耆、山药、枸杞各二两，五味子一两。
●二妙散
治身半以下湿热疼重而肿。
大补丸（改用姜汁制数次，净）加山茅、苍术（去皮，切，麻油拌炒、净）等分，为散，姜汁调，每日空心温酒送二钱。本方加肉桂，名三妙散。

金液丹  ***************************
●金液丹（《局方》）
治阴极发躁，厥冷脉伏，爪甲唇青，水肿脉伏，小便不通，阴结畏寒，大便秘。
明净硫黄五两，研细，水飞，入炀，盛罐内，水调赤石脂末封口，盐泥通身固济，候乾。三足钉钉于地，将罐放钉上，漫火烧养七昼夜，再加顶火，用炭十斤为度，候冷，取出研细。每末一两用蒸饼一两打糊为丸梧子大，每服二、三十丸，温白汤送下，阴极冷甚者服百丸。

灵砂丹  ***************************
●灵砂丹（《局方》）
治上盛下虚，痰涎壅盛。最能镇坠虚火，升降阴阳，和五脏，助真元。
水银（四两）　硫黄（一两）
上二味新铫内炒成砂子，入水火鼎煅炼为末，糯米糊丸如麻子大，每服三丸，空心枣汤、米汤、井花水、人参汤任下，量病轻重，可增至五、七丸。忌猪、羊血、绿豆粉、冷滑之物。
又法：入炀，盛罐内，赤石脂封口，盐泥固济，三足钉钉打火盏内，置水勿令乾，候三炷香足为度。

二气丹  ***************************
●二气丹
治伏暑伤冷，二气交错，中脘痞结，或泻或吐。
硝石　硫黄（等分）
上为细末，银、石器内炒黄色，再研细，糯米糊丸梧子大，每服五、七丸，新汲井花水下，不应更服。

玉真丸  ***************************
●玉真丸
治肾厥头痛，四肢逆冷。
硝石、硫黄（二味同制，如二气丹）　石膏（生）　半夏（汤泡七次，等分）
为末，姜汁和神麴丸，食后姜汤下二三十丸。虚寒甚者，加锺乳粉。

半硫丸  ***************************
●半硫丸（《局方》）
治高年冷秘、虚秘及痃癖冷气。
硫黄（醋煅，柳木槌碎，研）　半夏（汤泡，晒乾为末）
上二味等分，用生姜自然汁调，蒸饼糊，杵数百下，丸如梧子大，每服十五丸至二十丸，空心无灰酒或生姜汤任下，妇人醋汤下。

养正丹  ***************************
●养正丹（《局方》）
治上盛下虚，气不升降，元阳亏损，气短身羸；及中风痰盛涎潮，不省人事；伤寒阴盛，自汗唇青；妇人血海久冷。
水银　朱砂（水飞，各一两，净）　硫黄（研，一两）　黑锡（与水银结成砂子，一两）
用铁铫熔化黑锡，入水银，将柳木槌搅，次下朱砂，搅，令不见星子，下少时，方入硫黄末，急搅成汁，和匀。如有焰，以醋洒之。候冷，取出研细，煮糯米糊丸绿豆大，每服十五丸至三十丸，盐汤或枣汤、人参汤任下，或丸如芡实，囫囵服一丸，得眠勿惊觉。

来复丹  ***************************
●来复丹（《局方》）
治上盛下虚，里寒外热，及伏暑泄泻如水。
硫黄（同硝石为末，银、石器内漫火炒，柳木槌搅。不可猛火，以伤药力）　硝石　太阴玄精石（水飞）　青皮（去瓤）　陈皮（去白，各一两）　五灵脂（酒飞，去砂石，澄定晒乾，二两）
为末，古法以醋和丸，米饮下。因醋易霉坏，今改用米饮糊丸如梧子大，每服三十九，空心醋汤下。

黑锡丹  ***************************
●黑锡丹（《局方》）
治真元亏惫，阳气不固，阴气逆冲，三焦不和，冷气刺痛，腰背沉重，男子精冷滑泄，妇人白带清冷，及阴证阴毒，四肢厥冷，不省人事，急吞百丸，即便回阳。大能升降阴阳，坠痰定喘。
沉香　附子（炮）　葫芦巴（酒浸，炒）　阳起石（煅飞）　补骨脂　舶上茴香　肉豆蔻（煅）　金铃子（酒蒸，去皮、核）　木香（各一两）　肉桂（半两）　黑锡（熔，去渣）　硫黄（各二两）
上用黑锡入铁铫内熔化，入硫黄，如常法制，结成砂子，地上出火毒，研令极细，余药并细末和匀，自朝至暮研至黑光色为度，酒麴糊丸如梧子大，阴乾，藏铅罐内。每服四、五十丸，空心盐汤或枣汤、姜汤任下，妇人艾汤下，急症可投百丸。

三和丹  ***************************
●三和丹
治一切阴寒，诸药不效者。
养正丹十丸、来复丹二十丸、黑锡丹三十丸，盐汤、枣汤、姜汤、人参汤任下。
