
重刻《外台秘要方》序  ***************************
程子敬通，醇儒也，而旁通于医。吾于医固未之学，而一接程子，指脉说病，则目无全人。微言高论，叠见层生，闻未闻，解未解，程子之于医几乎道。又见其医人也，虽极贱贫，但一接手，则必端问详审，反覆精思，未尝有厌怠之色。其疑难者，多至盈时，惟恐少误，无惑而后动。其心行复如是。是其人一第而为宰官。推是道也，用是心也。以往，其谋国以善万里生民之寄，岂可及哉？有唐王刺史《外台秘要方》一书，更五代至宋，孙中丞一较正行之，及今而绝。程子不忍，图令其流布人间，而为余言。余因问程子：如欲知医，何道而能精？曰：必好学。将何学？曰：先读书。读书可以医乎？曰：读书而不能医者有之矣，决未有不读书而能医者也。呜呼！天下事皆然耳，独医也乎？余因问程子：以子之道，医世之人，当吾世而既日不暇给，及身后，而书不尽言，言不尽意，吾惧其不传也。盍得其人而传之何以书。程子曰：师之求弟，甚于弟之求师。有来学者，吾愿尽所学焉尔。而无如今之来学者，未尝求学，徒以求行也。是道也，非苦心十年不可得。而今之学者，来辄问曰：欲就师授，十日足乎？一若是其亟也。吾虽欲传，其何从而传？呜呼！天下之学大抵然耳，独医也乎？古之君子，其于道也，其始也急，求人而已。及其求人不可得，则不得不有事于书，以冀其长存天地之间。其于书也，不必自著书，而彰隐继绝图存古人之书。古人之书，其赖有心之后人，以获行世者多矣。初不必后人之尽有心，尽好学而能读也，而其书则不忍以不存，以为万有一人焉。有心好学而一能读是书也，则是一书为遂不虚存也。更百世而当有人焉出，而视今日之敬通程子，亦犹程子之视唐宋王刺史孙中丞两先生也。则今日之及程子之门，而欲以十日尽学其所学者，程子其亦可以谢之而无所负矣。
赐进士出身翰林院庶吉士奉命参佐军务钦授山东道监察御史郡人金声撰
重刻《外台秘要》序  ***************************
尝谓良医与良相功齐，总之能为民生造命耳。予武夫也，不知相，亦不知医。惟是人之有疾不啻已出。值此沧桑变故之际，民遭兵火，若患热烈之症，予滥任抚绥，尤当视民如伤，恨不能人人而投以清凉之剂。自入新安以来，每问民间疾苦，见程生衍道者，业儒而通医，博施济众久矣。更构唐时王刺史《外台秘要方》四十卷，详订而剞劂之。盖医之有方，犹兵之有法也。说者曰：功在一隅者小，而功在四海者大。又曰：功在一时者小，而功在千古者大。是程生传流方略意也。若然，则程生志在要功矣，而非也！程生恐匹夫匹妇疾病而无告，又恐良医良相世代不全有，不能弭病于无病之先，尚可瘳病于有病之后。继宋而镌，寿民因以寿国，大有深心。文王画卦使人知吉凶，孔子作《春秋》，使人知君臣，即此意也。程生一士子，藉医而行相道。然与予抚民一念默相吻合，又以医而兼将矣。曷可与庸人道也？天下后世能按此而扩充之，又何病民之与有？
钦命提督徽宁池太等处地方总兵官都督同知榆林张天禄题
《外台秘要》序  ***************************
天下事，久坏于庸人，而庸医均之。所谓庸者，皆不学无术之人也。其遇事也，初不晰其受病之源，并不审其对治之方，而或以姑息养痈，或以鲁莽尝试。究之鲁莽之为害什居五，而姑息之为害什居八。乃始藉手以贻后人曰：吾姑徐徐无动为大耳，不知邪气日深，元气日削，而大命已随之。所谓庸臣误国，与庸医误人，其情同，其罪均，而其原皆本于不学。使其学之而穷究古今之病源，细考古今之方略，其病之在标在本也，其方之宜补宜泄也，其病之或传或变也，其方之不执不拘也。彼夫三年蓄艾，能治之于未病之先；与夫一匕回生，能治之于已病之后。皆是先圣先贤当日殚竭之心思，皆是医国医人当日素具之方略。懦者明理，奈何不亟亟讲求而以人命为戏耶？此余友敬通氏探析性命之微，雅抱痌瘝之痛，而以好学不倦之旨，牖人以博施济众之方。先梓《外台秘要方》，续补《圣济总录》，寿国寿民，具兹编矣。程子之功，顾不伟欤！
时崇祯庚辰清和之吉赐进士及第翰林院编修国史讲官邑人吴孔嘉撰
自序  ***************************
盖闻上古之世方不如医，中古之世医不如方。甚矣，医与方之并重也。世降而方愈凌杂，莫不各据一家言，彼此互相是非。间有二三验方，亦惟是父师传之子弟，绝不轻以示人。而其镌行于世者，率皆依样葫芦，时或改头换面，以博名高则已矣。余独取《外台秘要方》付之剞劂者何？请得而备言之。盖自神农氏深明药性，著《本草经》三卷而未有方也。轩辕氏日与岐伯雷公剖析病机，著《素问》《灵枢经》各九卷，而未有方也。商周之间，如伊尹，如和，如缓，如跗，皆以医名，而未有方也。越人受长桑君之禁方，所传于世者《八十一难经》及治虢太子尸厥耳。而其为带下医、小儿医、耳目痹医，俱未悉其所以为方也。仓公受公乘阳庆之禁方，所可晓者，莨菪子汤、苦参汤耳。其他火齐汤、下气汤、阳剂刚石、阴剂柔石，亦未悉其所以为方也。若夫刳肠湔胃无论，其方不传，即令华元化方传至今而亦难乎效。其为方也，惟是仲景氏出，有《卒病论》以治伤寒，著方一百一十三；有《金匮要略》以治杂病，著方一百一十二，医方实开先焉，盖鼻祖也。又得叔和王氏为之诠次，俾仲景之微旨益以彰明。叔和氏不更立方，即述仲景之方为方者也。皇甫士安之《甲乙经》，特重针刺而无方。巢元方之《病源》，每病必有源，源必立论，而无方，览者咸以无方致憾。迨唐，有孙真人者，初著方三十卷，晚复增三十卷，自珍其方曰《千金》。医方较明备焉，盖大宗也。乃前后乎孙真人者，人则有深师、崔尚书、孙处士、张文仲、孟同州、许仁则、吴升若而人，方则有《广济》《录验》《删繁》《肘后》《延年》《小品》《必效》若而方。门分派别，编帙浩繁，从未有综而辑之者。独刺史王焘先生，前居馆阁二十年，采摭群书，汇成方略，上溯炎昊，下及诸家。伤寒壹遵仲景，发论率冠《病源》。虽置针法不言，而大唐以前之方靡有遗佚，《千金》则居多焉。卷凡四十，方余六千，盖集医方之大成者。题曰《秘要》，悉皆秘密枢要也。自宋皇祐诏谕刊布后，无复锓梓，以广其传，岂非沿习时尚，而探源证本者之寡其俦哉？夫天下何事不宜师古？文则六经之外，必追秦、汉；字则篆籀而后，必法锺王。至于医而何独不然？昔祖讷云：辨释经典，小有异同，不足以伤风教；汤药小小不达，则后人受弊不浅。此余亟欲以《外台秘要方》公诸海内之深意也。向购写本，讹缺颇多，因复殚力校雠，遇有疑义，则旁引类证，录于篇侧。其无文可徵者，不敢强释，以俟解人。十载始竣厥工。客阅而谓余曰：奥义之难析也，圆机之莫辨也，浅识可以漫试乎？余曰：用其所信，阙其所疑可也。又谓：世代之推迁也，风气之殊尚也，陈辙可以适时乎？余曰：不师其法而师其意可也。且谓：同病而异方也，同方而异治也，毫厘不几千里乎？余曰：三部微妙，别之在指；五脏精华，察之在目。合色脉而后定方，求其曲当可也。总之，以方为方，方遂一成而不易；以矩为方，方乃万变而不穷。诚究心于平昔，会其所以立方之意；斟酌于临时，施其确然对症之方。果属热而当寒，何不参之河间？湿而宜燥，何不参之东垣？可汗、可吐、而可下，何不参之子和？阴阳乖错，营卫失调，何不参之丹溪？博洽前方，勿执我见。期于实有拯救，不愧前贤济民利物之心，则请以《外台秘要方》一书为医家之筌蹄也，亦奚不可？
新安后学程衍道敬通父谨识
《外台秘要方》序  ***************************
昔者农皇之治天下也，尝百药立九候，以正阴阳之变诊，以救性命之昏扎，俾厥土宇，用能康宁，广矣哉！洎周之王，亦有冢卿，格于医道，掌其政令，聚毒药以供其事焉。岁终稽考而制其食，十全为上，失四下之。我国家率由兹典，动取厥中，置医学，颁良方，亦所以极元气之和也。夫圣人之德，又何以加于此乎？故三代常道，百王不易，又所从来者远矣。自雷、岐、仓、缓之作，彭、扁、华、张之起，迨兹厥后，仁贤间出，岁且数千，方逾万卷，专车之不受，广厦之不容。然而载祀绵远，简编亏替，所详者虽广，所略者或深，讨简则功倍力烦，取舍则论甘忌苦，永言笔削，未暇尸之。
余幼多疾病，长好医术，遭逢有道，遂蹑亨衢，七登南宫，两拜东掖，便繁台阁二十余载，久知弘文馆图籍方书等，繇是睹奥升堂，皆探其秘要。以婚姻之故，贬守房陵，量移大宁郡，提携江上，冒犯蒸暑，自南徂北，既僻且陋，染瘴婴疴，十有六七，死生契阔，不可问天，赖有经方，仅得存者，神功妙用，固难称述，遂发愤刊削，庶几一隅。凡古方纂得五六十家，新撰者向数千百卷，皆研其总领，核其指归。近代释僧深、崔尚书、孙处士、张文仲、孟同州、许仁则、吴升等十数家，皆有编录，并行于代。美则美矣，而未尽善。何者？各擅风流，递相矛盾，或篇目重杂，或商较繁芜。今并味精英，钤其要妙，俾夜作昼，经之营之，捐众贤之砂砾，掇群才之翠羽，皆出入再三，伏念旬岁。上自炎昊，迄于圣唐，括囊遗阙，稽考隐秘，不愧尽心焉。
客有见余此方曰：嘻，博哉！学乃至于此耶？余答之曰：吾所好者寿也，岂进于学哉？至于遁天倍情，悬解先觉，吾常闻之矣。投药治疾，庶几有瘳乎！又谓余曰：禀生受形，咸有定分，药石其如命何？吾甚非之，请论其目。夫喜怒不节，饥饱失常，嗜欲攻中，寒温伤外，如此之患，岂由天乎？夫为人臣、为人子，自家刑国，由近兼远，何谈之容易哉！则圣人不合启金縢，贤者曷为条玉版？斯言之玷，窃为吾子羞之。客曰：唯唯。呜呼！齐梁之间，不明医术者，不得为孝子。曾闵之行，宜其用心，若不能精究病源，深探方论，虽百医守疾，众药聚门，适足多疑，而不能一愈之也。
主上尊贤重道，养寿祈年，故张、王、李等数先生继入，皆钦风请益，贵而遵之。故鸿宝金匮，青囊绿帙，往往而有，则知日月所照者远，圣人所感者深，至于啬神养和、休老补病者，可得闻见也。
余敢采而录之，则古所未有，今并缮辑，而能事毕矣。若乃分天地至数，别阴阳至候，气有余，则和其经渠以安之；志不足，则补其复溜以养之。溶溶液液，调上调下。吾闻其语矣，未遇其人也。不诬方将，请俟来哲。其方凡四十卷，名曰《外台秘要方》，非敢传之都邑，且欲施于后贤，如或询谋，亦所不隐。是岁天宝十一载，岁在执徐，月之哉生明者也。
唐银青光禄大夫持节邺郡诸军事兼守刺史上柱国清源县开国伯王焘撰
较正唐王焘先生《外台秘要方》序  ***************************
夫外台者，刺史之任也。秘要者，秘密枢要之谓也。唐王焘台阁二十余年，久知弘文馆得古今方，上自神农，下及唐世，无不采摭，集成经方四十卷，皆诸方秘密枢要也。以出守于外，故号曰《外台秘要方》。凡一千一百单四门，以巢氏《病源》、诸家论辨各冠其篇首，一家之学不为不详。王氏为儒者，医道虽未及孙思邈，然而采取诸家之方，颇得其要者，亦崔氏、孟诜之流也。且古之如张仲景、《集验》《小品方》最为名家，今多亡逸，虽载诸方中，亦不能别白。王氏编次，各题名号，使后之学者皆知所出，此其所长也。又谓，针能杀生人，不能起死人。其法云：亡且久，故取灸而不取针，亦医家之蔽也。此方撰集之时，或得缺落之书，因其阙文义理不完者多矣。又自唐历五代，传写其本，讹舛尤甚，虽鸿都秘府，亦无善本。国家诏儒臣校正医书，臣承命，以其书方证之重者，删去以从其简；经书之异者，注解以著其详，鲁鱼豕亥，焕然明白。臣谓三代而下文物之盛者，必曰西汉，止以侍医李柱国校方技，亦未尝命儒臣也。臣虽滥吹儒学，但尽所闻见，以修正之，有所阙疑，以待来哲。总四十卷，并目录一卷。恭惟主上盛德承统，深仁流化，颁此方论，惠及区宇，赞天地之生育，正万物之性命，使岁无疵疠，人不夭横，熙熙然歌乐于圣造者也。
前将仕郎守殿中丞同校正医书臣孙兆谨上

第一卷  ——————————————————————————————————————————————————————————————————————————————————————————

诸论伤寒八家合一十六首  ***************************
《阴阳大论》云：春气温和，夏气暑热，秋气清凉，冬气凛冽，此则四时正气之序也。冬时严寒，万类深藏，君子周密，则不伤于寒。触冒之者，乃名伤寒耳。其伤于四时之气，皆能为病，以伤寒为毒者，以其最成杀疠之气也。中而即病者，名曰伤寒；不即病者，寒毒藏于肌肤中，至春变为温病，至夏变为暑病。暑病者，热极重于温也。是以辛苦之人，春夏多温热病者，皆由冬时触冒寒冷之所致，非时行之气也。凡时行者，春时应暖而反大寒，夏时应热而反大冷，秋时应凉而反大热，冬时应寒而反大温，此非其时而有其气。是以一岁之中，长幼之病多相似者，此则时行之气也。（仲景、《病源》《小品》《千金》同。）
王叔和曰：伤寒之病，逐日浅深，以施方治。今世人得伤寒，或始不早治，或治不对病，或日数久淹，困乃告医。医又不知次第而治之，则不中病，皆以临时消息制方，无不效也。今搜采仲景旧论，录其证候、诊脉声色、对病真方有神验者，拟防世急也。又土地高下，寒温不同，物性刚柔，餐居亦异。是故黄帝兴四方之问，岐伯举四治之能，以训后贤，开其未悟，临病之工，宜须两审也。（《小品》《千金》同。）
又曰：夫表和里病，（一作阳盛阴虚。）下之而愈，汗之则死；里和表病，（一作阳虚阴盛。）汗之而愈，下之则死。夫如是则神丹不可以误发，（神丹丸在此卷崔氏部中，六味者是也。甘遂何可以妄攻？甘遂者，水导散也。在第三卷天行狂语部中，甘遂等二味者是也。出《千金方》。）表里之治，相背千里，吉凶之机，应若影响。然则桂枝下咽，表和则毙。（桂枝汤在此卷仲景日数部中，桂枝等五味者是也。承气入胃，里平则亡。承气汤在此卷仲景日数部中，三味者是也。）此表里虚实之交错。其候至微，发汗吐下之相反，其祸至速。而医术浅狭，为治乃误，使病者陨没。自谓其分，至令冤魂塞于冥路，死尸盈于旷野。仁者鉴此，岂不痛欤！（《千金》同。）
又凡两感病俱作，治有先后，发表攻里，本自不同。而执迷妄意者，乃云神丹甘遂，合而服之，且解其外，又除其内。言巧似是，于理实违。安危之变，岂可诡哉？夫病发热而恶寒者，发于阳；无热而恶寒者，发于阴。发于阳者，可攻其外；发于阴者，宜温其内。发表以桂枝，温里宜四逆。（四逆汤在第二卷伤寒不得眠部中，三味者是也。通按：第二卷伤寒不得眠部并无四逆汤三味方，惟小便不利部内有四逆散加减法。）
华佗曰：夫伤寒始得，一日在皮，当摩膏火灸即愈。若不解者，至二日在肤，可法针，服解肌散发汗，汗出即愈。若不解者，至三日在肌，复发汗则愈。若不解者，止，勿复发汗也。至四日在胸，宜服藜芦丸，微吐则愈。若更困，藜芦丸不能吐者，服小豆瓜蒂散，吐之则愈。视病尚未醒，醒者复一法针之。（藜芦丸，近用损人，不录之。瓜蒂散在卷末杂疗中，《范汪方》二味者是也。）五日在腹，六日入胃，入胃则可下也。若热毒在胃外，未入于胃，而先下之者，其热乘虚便入胃，则烂胃也。然热入胃病，要当须复下去之，不得留于胃中也。胃若实热，致此为病，三死一生。此辈皆多不愈。胃虚热入，烂胃也。其热微者赤斑出，剧者黑斑出。赤斑出者，五死一生。黑斑出者，十死一生。但论人有强弱，病有难易，功效相倍耳。病者过日，不以时下之，热不得泄，亦胃烂斑出矣。（士弱氏曰：藜芦丸见第五卷。许仁则疗疟云：曾用释深师一方大效，三味者近似。）若得病无热，但狂言烦躁不安，精采言语与人不相主当者，勿以火迫之，但以五苓散一方寸匕，水和服之。（五苓散，仲景云：猪苓散是也。在第二卷伤寒中风部中，《千金翼方》五味者是也。）当以新汲井水，强饮一升许，若一升半可至二升益佳。令以指刺喉中吐之，病随手愈。不即吐者，此病辈多不善，勿强与水，水停即结心下也。当更以余药吐之，皆令相主当者，不尔即危。若此病不急以猪苓散吐解之者，其死殆速耳。亦可先吐去毒物，及法针之尤佳。
又云：春夏无大吐下，秋冬无大发汗。发汗法，冬及始春大寒，宜服神丹丸，亦可摩膏火灸。（膏在杂疗中，黄膏七味，白膏四味，《范汪方》是也。）若末春、夏月、初秋，凡此热月，不宜火灸，又不宜厚覆，宜服六味青散。（青散在杂疗中，《范汪方》六味者是也。）若崔文行度瘴散，（度瘴散在杂疗中，《范汪方》四味者是也。）赤散，（赤散在杂疗中，《范汪方》七味者是也。本出华佗。）雪煎亦善，（雪煎在杂疗中，《古今录验方》三味者是也。）若无丸散及煎，但单煮柴胡数两，伤寒时行并可服也，不但一也。至再三发汗不解，当与汤。实者转下之。其脉朝夕快者，为实澼也。朝平夕快者非澼也。转下汤为可早与，但当少与，勿令下多耳。少与当数其间。
病有虚烦热者，与伤寒相似，然不恶寒，身不疼痛，故知非伤寒也。不可发汗。头不痛，脉不紧数，故知非里实也。不可下。如此内外皆不可攻，而师强攻之，必遂损竭，多死矣。诸虚烦但当行竹叶汤。（竹叶汤在第三卷天行虚烦部中，出《文仲方》是也。）若呕者与橘皮汤，一剂不愈者，可重与也。（橘皮汤在第二卷伤寒呕哕部中，四味者是也，出于《深师方》。）此法官泰数用甚效。伤寒后虚烦，亦宜服此汤。（仲景、《千金方》同。）
陈廪丘云：或问得病连服汤药发汗，汗不出如之何？答曰：医经云：连发汗，汗不出者死。吾思可蒸之，如蒸中风法。蒸湿之气于外迎之，不得不汗出也。后以问张苗，苗云：曾有人作事疲极，汗出卧单簟，中冷得病，但苦寒蜷，诸医与丸散汤，四日之内，凡八发汗，汗不出。苗令烧地，布桃叶蒸之，即得大汗。于被中就粉敷身极燥，乃起便愈。后数以此发汗，汗皆出也。人性自有难使汗出者，非但病使其然，蒸之无不汗出也。（《小品》《千金》同。蒸法在此卷崔氏日数部中，阮河南法，又有桃叶汤熏其法，在第三卷天行部中，《文仲方》支太素法是。）
范汪论：黄帝问于岐伯曰：人伤于寒而得病，何以反更为热？岐伯曰：极阴变阳，寒盛则生热，热盛则生寒。诸病发热、恶寒、脉浮洪者，便宜发汗。当发汗，而其人适失血及大下痢如之何？岐伯答曰：数少与桂枝汤，使体润汗才出，连日如此，自当解也。（《千金》同。）
《九卷》云：黄帝曰，伤寒热病，死候有九。（《太素》云：不可刺者九。）一曰汗不出，大灌发者死。（《太素》云：汗不出，大灌发赤哕者死。通按：《灵枢·热病论》中大颧发赤哕者死。）二曰泄而腹满甚者死。（甚，一作黄。）三曰目不明，热不已者死。四曰老人婴儿热病腹满者死。五曰汗不出，呕下血者死。六曰舌本烂，热不已者死。七曰咳而衄，汗不出，出不至足者死。八曰髓热者死。九曰热而痉者死。热病痉者，腰反折，瘛疭齿噤齘也。热病七八日，脉微小，病者便血，口中干，一日半而死。热病七八日，脉不躁不数，后三日中有汗，三日不汗，四日死。热病已得汗，而脉尚躁盛，此阴脉之极也，死。其得汗而脉静者，生。热病脉常盛躁而不得汗者，此阳脉之极也，死。脉盛躁得汗者，生。（《甲乙》《太素》同。士弱氏曰：灌发，灌骤也，渍也。先不出汗，后则若灌溉之骤至，而淋漓浸渍亡阳也。）
《小品》论曰：古今相传，称伤寒为难疗之病，天行温疫是毒病之气，而论疗者不别伤寒与天行温疫为异气耳。云伤寒是雅士之辞，云天行温疫是田舍间号耳，不说病之异同也。考之众经，其实殊矣。所宜不同，方说宜辨，是以略述其要焉。（出第十卷中。《千金》同。）
《千金》论曰：人生天地之间，命有遭际，时有否泰、吉凶、悔吝、苦乐、安危、喜怒、爱憎、存亡、忧畏、开心之虑，日有千条谋身之道，时生万计，乃度一日。是故，天无一岁不寒暑，人无一日不忧喜。故有天行温疫病者，则天地变化之一气也。斯盖造化必然之理，不得无之。故圣人虽有补天立极之德，而不能废之，虽不能废之，而能以道御之。其次有贤人善于摄生，能知樽节，与时推移，亦得保全。天地有斯瘴疠，还以天地所生之物以防备之，命曰知方，则病无所侵矣。然此病也，俗人谓之横病，多不解疗，皆云日满自瘥，以此致枉者，天下大半。凡始觉不佳，即须救疗，迄至于病愈。汤食竞进，折其毒热，自然而瘥。必不可令病气自在，恣意攻人，拱手待毙，斯为误矣。今博采群经，以为上、下两卷，广设备拟，好养生者可得详焉。
又夫伤寒病者，起自风寒，入于腠理，与精气分争，营卫痞隔，周行不通。病一日至二日，气在孔窍皮肤之间，故病者头痛、恶寒、腰背强重，此邪气在表，发汗则愈。三日以上，气浮在上部，填塞胸心，故头痛胸中满，当吐之则愈。五日以上，气沉结在脏，故腹胀身重骨节烦疼，当下之则愈。明矣，当须消息病候，不可乱投汤药，虚其胃气也。经言：脉微不可吐，虚细不可下。又夏亦不可下。（此医之大禁也。文仲同。）
又脉有沉浮，转能变化，或人得病数日，方以告医，虽云时觉，视病已积日，其病源结成，非复发汗解肌所除，当诊其脉，随时形势救解求免也。不可苟以次第为固，失其机要，乃致祸矣。此伤寒次第病三日以内发汗者，谓当风解衣，夜卧失覆，寒湿所中，并时有疾疫贼风之气而相染，易为恶邪所中也。至于人自饮食生冷过多，腹藏不消，转动稍难，头痛身温，其脉实大者，便可吐下之，不可发汗也。
又凡人有少病，若似不如平常，则须早道。若隐忍不疗，冀望自瘥，须臾之间，以成痼疾。小儿女子益以滋甚。若天行不和，当自戒勒。若有小不和，则须救疗，寻其邪由，及在腠理，以时早疗，鲜有不愈者。患人忍之数日乃说，邪气入脏，则难可制。此虽和缓，亦无能为也。痈疽疔肿，尤为其急。此自养之至要也。
又凡作汤药，不可避晨夜时日吉凶，觉病须臾，即宜便治，不等早晚，则易愈矣。服药当如方法，若纵意违师，不须疗之也。
又凡得时气病，五六日而渴欲饮水，饮不能多，不当与也。所以尔者，腹中热尚少，不能消之，便更与人作病矣。若至七八日，大渴欲饮水者，犹当依证而与之，勿令极意也。能饮一斗者与五升。若饮而腹满，小便涩，若喘、若哕者，不可与之。饮而忽然汗出者，已愈也。人得病能饮水者，欲愈也。（出第九卷中。）
《经心录》论曰：伤寒病错疗祸及，如反覆手耳。故谚云：有病不治，自得中医者，论此疾也。其病有相类者，伤寒热病，风温湿病，阴毒阳毒，热毒温疫，天行节气，死生不同，形候亦别，宜审详也。（出第二卷中。）
论伤寒日数病源并方二十一首  ***************************
《素问》黄帝曰：夫热病者，皆伤寒之类也。或愈或死，其死皆以六七日间，其愈皆以十日以上者何也？岐伯曰：巨阳者，诸阳之属也，其脉连于风府，故为诸阳主气也。人之伤于寒也，则为病热，热虽甚不死，其两感于寒而病者必死。帝曰：愿闻其状。岐伯曰：一日巨阳受之，故头项痛腰脊强。二日阳明受之，阳明主肌肉，其脉夹鼻络于目，故身热目疼而鼻干，不得卧。三日少阳受之，少阳主胆，其脉循胁络于耳，故胸胁痛而耳聋，三阳经络皆受其病，而未入于脏者，故可汗而已。四日太阴受之，太阴脉布胃中络于嗌，故腹满而嗌干。五日少阴受之，少阴脉贯肾络肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。三阴三阳、五脏六腑皆受病，营卫不行，五脏不通，则死矣。其不两感于寒者，七日巨阳病衰，头痛少愈。八日阳明病衰，身热少愈。九日少阳病衰，耳聋微闻。十日太阴病衰，腹减如故，则思饮食。十一日少阴病衰，渴止不满，舌干已而嚏。十二日厥阴病衰，囊纵少腹微下，大气皆去，病日已矣。
帝曰：治之奈何？岐伯曰：治之各通其脏脉，病日衰已矣。其未满三日者可汗而已，其满三日可泄而已。
又帝曰：其病两感于寒者，其脉应与其病形何如？岐伯曰：两感于寒病者，病一日则巨阳与少阴俱病，则头痛、口干、烦满而渴也。二日则阳明与太阴俱病，则腹满、身热、不欲食、谵语。三日则少阳与厥阴俱病，则耳聋、囊缩、厥逆、水浆不入、不知人，则六日而死。
帝曰：五脏已伤，六腑不通，营卫不行，如是之后，三日乃死何也？岐伯曰：阳明者，十二经脉之长也。其气血盛，故不知人，三日其气乃尽，故死。（出第九卷中。《甲乙》《太素》同。）
《病源》伤寒一日，太阳受病。太阳者，膀胱之经也，为三阳之首，故先受病。其脉络于腰脊，主于头项。故得病一日，而头项背膊腰脊痛也。又伤寒二日，阳明受病。阳明者，胃之经也，主于肌肉，其脉络鼻入目。故得病二日，肉热鼻干，不得眠也。诸阳在表，表始受病，在皮肤之间，故可摩膏、火灸，发汗而愈。（出第七卷中。）
仲景《伤寒论》伤寒一二日，心中悸而烦，小建中汤主之方。
桂心（三两）　甘草（炙，二两）　生姜（三两）　大枣（十二枚，擘）　胶饴（一升）　芍药（六两）
上六味，切，以水七升，先煮五味，取三升，去滓，内饴，更上火微煮，令消解，温服一升，日三服。如呕家不可服建中汤，以甜故也。忌海藻、菘菜、生葱。（《千金翼》同。出第三卷中。张仲景《伤寒论》伤寒一二日内，麻黄汤主之。此云小建中汤，非也。此方但治心中悸而烦。）
《病源》伤寒三日，少阳受病。少阳者，胆之经也。其脉循于胁，上于颈耳。故得病三日，胸胁痛而耳聋也。三阳经络始相传病，未入于脏，故皆可汗而解。（出第七卷中。）
仲景《伤寒论》疗太阳病三日，发其汗，病不解，蒸蒸发热者，属调胃承气汤方。
甘草（炙，三两）　芒硝（半升）　大黄（四两）
上三味，切，以水三升，煮二物，取一升，去滓，内芒硝，更煮微沸，温温顿服，以调胃承气则愈。忌海藻、菘菜。（《经心录》同。出第十卷中。张仲景《伤寒论》三日亦可服麻黄汤，此云调胃承气汤，非也。此方但治三日发汗不解，蒸蒸发热者。）
《病源》伤寒四日，太阴受病。太阴者，脾之经也，为三阴之首。是知三日以前，阳受病讫，传之于阴，而太阴受病焉。其脉络于脾，主于喉嗌。故得病四日，腹满而嗌干。其病在胸膈也，故可吐而愈。又伤寒五日，少阴受病。少阴者，肾之经也。其脉贯肾络肺，系于舌。故得病五日，口燥舌干，渴而引饮也。其病在腹，故可下而愈矣。（并出第七卷中。）
仲景《伤寒论》：伤寒四五日，身热恶风，颈项强，胁下满，手足温而渴者，小柴胡汤主之方。
柴胡（半斤）　栝楼根（四两）　桂心（三两）　黄芩（三两）　牡蛎（三两）　甘草（炙，二两）　干姜（三两）
上七味，切，以水一斗二升，煮取六升，去滓，更煎取三升，温服一升，日三服。初服微烦，温覆汗出者，便愈也。忌生葱、海藻、菘菜。（范汪同。出第三卷中。仲景《伤寒论》名柴胡姜桂也。合用柴胡、人参、甘草、黄芩、半夏、生姜、大枣七味，小柴胡汤是也。《玉函》《千金翼》同。）
《病源》伤寒六日，厥阴受病。厥阴者，肝之经也，其脉循阴器络于肝。故得病六日，烦满而囊缩也。此则阴阳俱受病。毒气在胃，故可下而愈。
又伤寒七日，太阳病衰，头痛少愈。伤寒七日，病法当小愈，阴阳诸经传尽故也。今七日以后，病反甚不除者，欲为再经病也。再经病者，是阴阳诸经络重受病故也。（并出第七卷中。）
仲景《伤寒论》疗伤寒不大便六七日，头痛有热，与承气汤。其人小便反清者，知不在里，仍在表也，当须发汗。若头痛者，必衄血，宜桂枝汤方。（士弱氏曰：药非衄后用，乃当汗时用，则不衄矣。先未汗，故衄耳。）
桂枝汤方
桂枝　芍药（各三两）　甘草（炙，二两）　生姜（三两）　大枣（十二枚，擘）
上五味，切，以水七升煮取三升，去滓，温服一升。须臾吃稀粥一升，助药力。覆取微汗。忌生葱、海藻、菘菜。（《集验》《备急》、文仲、范汪同。仲景《伤寒论》此方，六七日病在表者可服之。）
又伤寒五六日，呕而发热者，柴胡汤证具，而以他药下之，柴胡证仍在，故可与柴胡汤。此虽已下之，不为逆，必蒸蒸而振却，发热汗出而解。
《病源》伤寒八日，阳明病衰，身热少愈。伤寒八日，病不解者，或是诸阴阳经络重受于病，或因发汗吐下之后，毒气未尽，所以病证犹存也。
又伤寒九日，少阳病衰，耳聋微闻。伤寒九日以上，病不除者，或初一经受病，即不能相传；或已传三阳讫，而不能传于阴，致停滞累日，病证不罢者；或三阳三阴传病已毕，又重感于寒，故日数多而病候改变。（出第七卷中。）
仲景《伤寒论》，疗伤寒八九日，风湿相抟，身体疼痛而烦，不能自转侧，不呕不渴，下之脉浮虚而涩者，属桂枝附子汤。若大便鞕，小便自利者，附子白术汤。
桂枝附子汤方
桂心（四两）　附子（三枚，炮，去皮）　生姜（三两）　甘草（二两，炙）　大枣（十二枚，擘）
上五味，切，以水六升，煮取二升，去滓，温分三服。忌生葱、猪肉、海藻、菘菜。
附子白术汤方
白术（四两）　大枣（十二枚）　甘草（炙，二两）　生姜（二两）　附子（三枚，炮，去皮，四破）
上五味，切，以水六升，煮取二升，去滓，温分三服。初一服，其人身如痹，半日许，复服之都尽。其人如冒状者，勿怪。此以附子、术并走皮中，逐水气未除，故使人如冒状也。本云附子一枚，今加之二枚，名附子汤。忌葱、猪肉、菘菜、海藻、桃李、雀肉等。（《千金翼》同。出第十一卷中。张仲景论：法当加桂枝四两。此本一方二法，以大便鞕，小便自利，故去桂也。以大便不鞕，小便不利，当加桂，附子三枚恐多也。虚弱家及产妇宜减之。此二方但治风湿，非治伤寒也。）
《病源》伤寒十日，太阴病衰，腹减如故，则思饮食。十一日少阴病衰，渴止不满，舌干已而嚏。十二日厥阴病衰，囊纵，少腹微下，大气皆去，病日已矣。（出第七卷中。《素问》《太素》《甲乙》并同。）
仲景《伤寒论》疗吐下之后，不大便五六日至十余日，日晡所发潮热，不恶寒，独语如见鬼状，若剧者发则不识人，循衣摸床，惕而不安，微喘，但发热谵（谵，疾而寤寐自语也。）语者，属大承气汤方。
大黄（去皮，四两）　陈枳实（炙，五枚）　芒硝（三合）　厚朴（半斤）
上四味，切，以水一斗，先煮二物，取五升，去滓，内大黄，煮取二升，去滓，内芒硝，煮一二沸，分为两服。初一服便得利者，止后服，不必尽剂。（《千金方》并《翼》同。出第五卷中。）
又太阳病，过经十余日，及二三下之后，四五日柴胡证仍在者，先与小柴胡汤。呕不止，心下急（一云：呕止小安），郁郁微烦者，为未解也，可与大柴胡汤下之即愈方。
柴胡（半斤）　黄芩　芍药（各三两）　半夏（半升，水洗）　大枣（十三枚，擘）　生姜（五两）　枳实（四枚，炙）
上七味，切，以水一斗二升，煮至六升，去滓，更煎，取三升，温服一升，日三服。一方加大黄（二两），今不加大黄，恐不名为大柴胡汤也。忌羊肉、饧。兼主天行。（《千金翼》《肘后》同。）
又伤寒十三日不解，胸胁满而呕，日晡所发潮热，热毕而微利，此本柴胡证，下之不得利，今反利者，知医以丸药下之，此非其治也。潮热者，实也。先宜服小柴胡汤以解其外，后以柴胡加芒硝汤主之方。
柴胡（二两十六铢）　黄芩　人参　甘草（炙）　生姜（各一两）　半夏（五枚）　大枣（四枚，擘）芒硝（二合）
上八味，切，以水四升，煮七味，取二升，去滓，下芒硝，更上火煎一二沸，分为两服，未解更作。忌海藻、菘菜、羊肉、饧等。（出《玉函经》，一方芒硝三合，桑螵蛸五个，大黄四分，煮取一升半，温服五合，微下愈。本云：柴胡汤再服，以解其外取愈。一方外加芒硝、大黄、桑螵蛸是也。）
《肘后方》七首  ***************************
《肘后》疗伤寒有数种，庸人不能分别，今取一药兼疗者。若初觉头痛、肉热，脉洪，起一二日，便作此葱豉汤方。
葱白（一虎口）　豉（一升，绵裹）
上二味，以水三升，煮取一升，顿服取汗。若汗不出更作，加葛根三两。一方更加升麻三两，水五升，煮取二升，分温再服。徐徐服亦得，必得汗即瘥。若不得汗更作，加麻黄三两去节服，取汗出为效。（文仲同。）
又方
葱白（一握，切）　米（三合）　豉（一升）
上三味，以水一斗，煮米，少时下豉，后内葱白，令大熟，取三升，分温三服，则出汗。
又方
豉（一升，絺绵裹）
上一味，以童子小便三升，煮取二升，分温再服，汗出为效。《集验方》加葱白一升，切，云神良。（支太医、文仲、《备急》同。）
又方
葛根（四两，切）
上一味，以水一斗，煮取三升，内豉一升更煮，取一升半，分温再服，取汗为瘥。又方，捣生葛根汁一二升服亦佳。
又疗伤寒汗出不歇，已三四日，胸中恶，欲令吐者方。
豉（三升，绵裹）　盐（一两）
上二味，以水七升，煮取二升半，去滓，内蜜一升，又煮三沸，顿服一升，安卧当吐，如不吐，更服一升，取吐为效。
又方
苦参（三分）　甘草（炙，一分）　瓜蒂　赤小豆（各二七枚）
上四味，切，以水一升，煮取半升，一服之当吐。吐不止者，作葱豉粥解之必息。忌海藻、菘菜。
又方
苦参　黄芩（各二两）　生地黄（半斤）
上三味，切，以水八升，煎取二升，服一升，或吐下毒物。忌芜荑。
《深师方》四首  ***************************
深师疗伤寒，一日至三日应汗者，作此汤方。
葛根（半斤）　乌梅（十四枚）　葱白（一握）　豉（一升，绵裹）
上四味，切，以水九升，煮取三升，分为三服。初一服便厚覆取汗，汗出粉之。
又麻黄解肌汤，疗伤寒三四日烦疼不解者方。
麻黄（三两，去节）　甘草（一两，炙）　杏仁（七十枚，去皮尖，熬）　桂心（二两）
上四味，切，以水九升，先煮麻黄减二升，掠去沫，乃内诸药合煮，取二升半。绞去滓，分服八合，以汗出为度。忌海藻、菘菜、生葱。（本仲景麻黄汤，《千金翼》并同。）
又黄芩汤，疗伤寒六七日，发汗不解，呕逆下痢，小便不利，胸胁痞满，微热而烦方。
黄芩　桂心（各三两）　茯苓（四两）　前胡（八两）　半夏（半升，洗）
上五味，切，以水一斗二升，煮取六升，分为六服，日三服，夜三服，间食生姜粥，投取小便利为瘥。忌羊肉、饧、生葱、酢物。
又石膏汤，疗伤寒病已八九日，三焦热，其脉滑数，昏愦，身体壮热，沉重拘挛。或时呼呻，而已攻内，体犹沉重拘挛，由表未解，今直用解毒汤，则挛急不瘥；直用汗药，则毒因加剧，而方无表里疗者意思。以三黄汤以救其内，有所增加以解其外，是故名石膏汤方。
石膏　黄连　黄柏　黄芩（各二两）　香豉（一升，绵裹）　栀子（十枚，擘）　麻黄（三两，去节）
上七味，切，以水一斗，煮取三升，分为三服，一日并服出汗。初服一剂小汗，其后更合一剂，分两日服，常令微汗出，拘挛烦愦即瘥。得数行利，心开令语，毒折也。忌猪肉、冷水。（出第十四卷中。）
《小品方》四首  ***************************
《小品》诏书发汗白薇散，疗伤寒二日不解方。
白薇（二两）　麻黄（七分，去节）　杏仁（去皮尖，熬）　贝母（各三分）
上四味，捣散，酒服方寸匕，厚覆卧，汗出愈。（《古今录验》《千金》同。）
又鸡子汤，疗发汗后二三日不解，头痛肉热方。
麻黄（一两，去节）　甘草（一分，炙）
上二味，切，以水二升，加鸡子白令置水内，合和令匀，内药复搅令和，上火煎之勿动，煎至一升，适寒温顿服之。盖覆汗出，粉敷之，有效。忌海藻、菘菜。（《古今录验》《备急》同。张文仲疗天行。）
又葛根汤，疗伤寒三四日不瘥，身体热毒方。
葛根（八两）　生姜（三两）　龙胆　大青（各半两）　桂心　甘草（炙）　麻黄（去节，各二两）　葳蕤（一两）　芍药　黄芩（各二两）　石膏（碎）　升麻（各一两）
上十二味，切，以水一斗，先煮葛根、麻黄，取八升，掠去沫，后内余药，煮取三升，分三服，日二夜一。忌海藻、菘菜、生葱。（《千金》同，名葛根龙胆汤。）
又疗伤寒六七日，其人大下，寸脉沉迟，手足厥逆，下部脉不至，咽喉痛不利，唾脓血，泄痢不止者，麻黄升麻汤方。
麻黄（二两半，去节）　升麻（三分）　当归（五分）　知母　葳蕤（一作昌蒲）　黄芩（各三分）　麦门冬（去心，一作天门冬）　桂心　芍药　干姜　石膏（碎）　甘草（炙）　茯苓　白术（各一两）
上十四味，切，以水一斗，先煮麻黄减二升，掠去上沫，内诸药，煮取三升，去滓，温分三服，相去如炊三斗米顷，令尽，汗出便愈。忌海藻、菘菜、生葱、醋、桃李、雀肉等。（并出第六卷中。此张仲景《伤寒论》方。通按：《千金》作麻黄、知母、葳蕤、黄芩各三两，余十味作各二两，为异耳。用此方者，当以《伤寒论》为正。）
《集验方》五首  ***************************
《集验》疗伤寒时气温疫，头痛，壮热，脉盛，始得一二日者方。
真丹砂（一两，末）
上一味，以水一斗煮之，取一升顿服之，覆取汗。忌生冷物。（《千金》同。）
又疗疫气伤寒，三日以后不解者方。
好豉（一升，绵裹）　葱白（切，一升）
上二味，童子小便五升，煮取二升，分再服，覆取汗，神效。（《千金》同。）
又疗伤寒五六日，斑出以后汤方。
猪胆（三合）　鸡子（一枚）　苦酒（三合）
上三物，合和煎，令三沸，强人尽服之，羸人煎六七沸，分为两服，取汗出为效。（文仲、《备急》《千金》同。）
又疗伤寒七八日不解，默默烦闷，腹中有干粪，谵语，大柴胡汤方。
柴胡　半夏（汤洗，各八两）　生姜（四两）　知母　芍药　大黄　葳蕤（各二两）　甘草（炙，一方加枳实四两）　黄芩（二两）
上十味，切，以水一斗，煮取三升，去滓，温服一升，日三服。忌海藻、菘菜、羊肉、饧。（范汪加人参三两，余并同。《千金》用芍药，不用枳实。）
又疗伤寒热病十日以上，发汗不解，及吐下后诸热不除，及下痢不止斑出方。
大青（四两）　甘草（炙，二两）　阿胶（炙珠，二两）　豉（一升，绵裹）
上四味，切，以水八升，煮二味，取三升半，去滓，内豉，煮三沸，去滓，乃内胶令溶，分温三服，欲尽更作，当使有余。渴者当饮，但除热，止吐下，无毒。忌海藻、菘菜。（《肘后》、深师、《千金》同。出第二卷中。）
《千金方》六首  ***************************
（合一十一法）
《千金》治伤寒头痛项强，四肢烦疼，青膏方。
当归　川芎　吴茱萸　附子　乌头　莽草　蜀椒（各三两）　白芷（三两）
上八味，切，以醇苦酒渍再宿，以猪脂四斤，缓火煎，候白芷色黄，绞去滓，以暖酒服枣核大三枚，日三服，取汗，不知稍增，可服可摩。如初得伤寒一日，苦头痛背强，宜摩之佳。忌猪肉。
又少阴病，得病二三日，口燥咽干，急下之，宜承气汤。
又少阴病六七日，腹满不大便者，急下之，宜承气汤。
又阳明证，其人善忘，必有蓄血，所以然者，本有久瘀血，故令善忘，虽大便坚，反易，色必黑，宜抵当汤下之。
又伤寒有热而少腹满，应小便不利，今反利者，此为有血，不可余药，宜抵当丸。
又太阳病，身黄，脉沉结，少腹坚，小便不利者，此为无血也。小便自利，其人如狂者，血证谛也，宜抵当汤下之。
又阳明病，脉迟，虽汗出不恶寒，体必重，短气腹满而喘，有潮热者，此外欲解，可攻里也。手足濈然汗出者，此为大便已坚，宜承气汤主之。若汗多而微发热恶寒，为外未解，宜桂枝汤。其热不潮，未可与承气汤。若腹大满，不大便，可少与承气汤，微和其胃气，勿令致大下。
又阳明病，潮热，微坚者，可与承气汤，不坚者勿与之。若不大便六七日，恐胃中有燥粪，欲知之法，可与小承气汤。若腹中转失气者，为有燥粪，乃可攻之。若不转失气者，此为但头坚后溏，不可攻之，攻之必胀满不能食。欲饮水者，即哕。其后发热者，必复坚，与小承气汤和之。不转失气者，慎不可攻之。
夫实则谵语，虚则郑声。（郑声，重语也。）直视谵语，喘满者死。若下痢者亦死。
又伤寒四五日，脉沉喘满，沉为在里，而反发汗，津液越出，大便为难，表虚里实，久则谵语。
承气汤方
枳实（陈者五枚，炙）　大黄（四两）　芒硝（三合）　厚朴（半斤）
上四味，切，以水一斗，先煮二味，取五升，内大黄，更煮取二升，去滓，内芒硝，更上微火一两沸，分温再服，得下，余勿服也。
小承气汤方
大黄（四两）　厚朴（二两，炙）　枳实（大者三枚，炙）
上三味，切，以水四升，煮取一升二合，去滓，分温再服。若一服得利，谵语止，勿服之也。
又抵当丸方
水蛭（二十枚，熬）　桃仁（二十枚，去皮尖双仁）　虻虫（二十枚，去足翅，熬）　大黄（三两）
上四味，末下筛，合，分为四丸，以水一升，煮一丸，取七合，顿服，晬时当下血，不下仍须服之，取血下为效。
又抵当汤方
水蛭（熬，三十枚）　桃仁（二十枚，去皮）　虻虫（去足翅，熬，三十枚）　大黄（三两）
上四味，切，以水五升，煮取三升，分为三服，不下更服。
又疗伤寒头痛壮热，百节疼痛汤方。
柴胡　芍药　栀子仁（各四两）　知母（四两）　香豉（一升，绵裹）　石膏（八两，碎）　黄芩　大青　升麻　杏仁（去双仁皮尖，各三两）
上十味，切，以水九升，煮取二升七合，分三服。苦热盛者，加大黄四两。（并出第十卷中。）
《千金翼方》一十三首  ***************************
（合一十三法）
《千金翼》疗少阴病一二日，口中和，其背恶寒者，当灸之，服附子汤方。
大附子（二枚，炮）　茯苓　芍药（各二两）　人参（二两）　白术（四两）
上五味，切，以水八升，煮取三升，温服一升，日三服。忌猪肉、桃李、雀肉、酢。
又疗少阴病，二三日咽痛者，可与甘草汤。不瘥，可与桔梗汤方。
甘草汤方
甘草（二两）
上一味，切，以水三升，煮取一升半，服七合，日三服。忌海藻、菘菜。
又桔梗汤方
大桔梗（一两）　甘草（炙，三两）
上二味，切，以水三升，煮取一升，分两服，吐脓血瘥。忌猪肉、海藻、菘菜。
又疗少阴病二三日至四五日，腹痛，小便不利，下痢不止，而便脓血，桃华汤方。
赤石脂（一斤，一半全用绵裹，一半筛末）　干姜（一两，切）　粳米（一升）
上三味，以水七升，煮取米熟，去滓，取七合，内赤石脂末一方寸匕，日三服。（《伤寒论》《千金》、崔氏、范汪同。）
又疗少阴病得之二三日以上，心中烦，不得卧者，黄连阿胶汤主之方。
黄连（四两）　黄芩（一两）　鸡子中黄（二枚）　芍药（二两）　阿胶（三两，炙，一云三片）
上五味，切，以水六升，先煮三味，取二升，去滓，内阿胶煮烊尽，小冷，内鸡子黄，搅令相得。温服七合，日三服。忌猪肉、冷水。（并出第十一卷中。）
又疗伤寒五六日中风，往来寒热，胸胁苦满，嘿嘿不欲饮食，心烦喜呕。或胸中烦而不呕，或渴，或腹中痛，或胁下痞坚，或心下卒悸小便不利，或不渴外有微热，或咳，小柴胡汤方。
柴胡（八两）　半夏（洗，半斤）　生姜　黄芩　人参　甘草（炙，各三两）　大枣（十二枚，擘）
上七味，切，以水一斗二升，煮取六升，去滓，更煎取三升，温服一升，日三服。但胸中烦而不呕者，去半夏、人参，加瓜蒌实一枚；若渴者，去半夏，加人参，合前成四两半，栝楼根四两；若腹中痛者，去黄芩，加芍药三两；若胁下痞坚者，去大枣，加牡蛎六两；若心下卒悸，小便不利者，去黄芩，加茯苓四两；若不渴，外有微热者，去人参，加桂心三两，温覆取微汗；若咳者，去人参、大枣、生姜，加五味子半升、干姜二两。忌羊肉、饧、海藻、菘菜。（崔氏、深师同。）
又疗伤寒五六日，大下之后，身热不去，心中结痛，此为未解，栀子豉汤方。
肥栀子（十四枚，擘）　香豉（四合，绵裹）
上二味，以水四升，先煮栀子，取二升半，去滓，内豉，更煮取一升半，去滓，温分再服。若一服得吐，余更勿服之。若呕者，用后栀子加生姜汤。（《伤寒论》《备急》同。《伤寒》兼疗不得眠。）
又栀子生姜汤方
肥栀子（十四枚，擘）　香豉（四合）　生姜（五两，切）
上三味，以水四升，煮栀子、生姜取二升半，去滓，内豉，更煮取一升半，去滓，温分再服。若一服安，即勿服。（《伤寒论》同。并疗虚烦不得眠耳。）
又伤寒六七日，结胸热实，其脉沉紧，心下痛，按之如石坚，宜陷胸汤主之方。
大黄（六两，切）　甘遂（末，一钱）　芒硝（一升）
上三味，以水六升，先煮大黄，取二升，去滓，内芒硝，煮一二沸，乃内甘遂，小温分再服，得快利，止后服。
又伤寒若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。
又诸衄血家，不可与白虎汤，虚者亦不可与，卒得之腹痛而利者，但可温之。
又伤寒无大热，而口干渴心烦，其背微恶寒者，白虎汤主之。
又伤寒脉浮，发热无汗，其表不解者，不可与白虎汤。渴欲饮水，无表证者，白虎汤主之方。
知母（六两）　石膏（一升，碎，绵裹）　甘草（三两，炙）　粳米（六合）
上四味，切，以水一斗二升，煮取米熟，去米内药，煮取六升，去滓，分六服，日三服。忌海藻、菘菜。（《千金》《伤寒论》《备急》、文仲、崔氏、范汪、《经心录》同。诸家兼疗天行之病。）
又白虎加人参汤方
石膏　粳米（各一升）　知母（六两）　人参（三两）　甘草（二两，炙）
上五味，切，以水一斗二升，煮米熟，内药，煮取六升，去滓，分服一升，日三服。此方立秋后、立春前，不可行白虎汤；正二三月时尚冷，亦不可与服，与之则呕利而腹痛。忌海藻、菘菜。
又疗伤寒八九日，下之后，胸满烦惊，小便不利，谵语，一身尽重，不可转侧，柴胡加龙骨牡蛎汤方。
柴胡（四两）　黄芩　生姜　龙骨　人参　牡蛎（熬）　铅丹　桂心　茯苓（各一两半）　半夏（二合半，汤洗）　大枣（六枚，擘）　大黄（二两）
上十二味，切，以水八升，煮取四升，内大黄，切如博棋子，煮取二升，去滓，温分再服。忌羊肉、饧、生葱、酢物。
又阳明病，发热而汗出，此为热越，不能发黄也。但头汗出，其身无有，齐颈而还，小便不利，渴引水浆，此为瘀热在里，身必发黄，宜服茵陈汤方。
茵陈（六两）　大肥栀子（十四枚，擘）　大黄（二两）
上三味，切，以水一斗二升，先煮茵陈，减六升，去滓，内诸药，煮取三升，分三服，小便当利，如皂荚沫状，色正赤，一宿腹减，黄从小便去。（并出第九卷中。）
《崔氏方》一十五首  ***************************
《崔氏》疗伤寒始得一二日方。
便可灸顶三壮，又灸大椎三壮，各加至五壮益良，用之验。大椎平肩斜齐，高大者是也。仍不得侵项，分取之则非也。上接项骨，下肩齐在椎骨节上，是余穴尽在节下。凡灸刺不得失之毫厘，今崔氏不定高下，是以言之。（出《黄帝针灸经》。）
又疗伤寒一日至三日，可发汗，度瘴散方。
麻黄（十分，去节）　桔梗　蜀椒（汗）　细辛　白术　吴茱萸　防风（各四分）　乌头（炮）　干姜　桂心（各五分）
上十味，捣筛为散，温酒服方寸匕，温覆取汗，或数服得汗即止。若得病一二日而轻者，服此药皆得汗解。若得便重者，颇不能解也。然可以二大豆许，著鼻孔中，觉燥涕出，一日可三四著，必愈。兼辟天行病。忌猪肉、生葱、生菜、桃李、雀肉等。
又疗伤寒敕色恶寒，发热体疼，发汗，神丹丸方。
人参（五分）　乌头（四分，炮）　半夏（洗，五分）　茯苓（五分）　朱砂（一分，研）　附子（四分，炮）
上六味，捣为末，蜜和丸如大豆，每服三丸，生姜汤下，发汗出，令体中濈濈然。如汗未出，更以热粥投之，令汗出。若汗少不解，复如前法。若得汗足不解，当服桂枝汤。此药多毒，饮水解其热愈。周护军子期自说，天行用之甚良，故记之。忌猪羊肉、大酢、生血物等。（《删繁》、范汪同。兼主天行。）
又疗伤寒服度瘴散而不汗出者，便作葱豉汤方。
葱（十四茎）　豉（一升，绵裹）
上二味，以水三升，煮取一升，顿服，温暖覆取汗出，胜度瘴散也。（与前《肘后方》重。）
又疗伤寒服葱豉汤不得汗，可服葛根汤方。
葱白（十四茎）　豉（一升，绵裹）　葛根（三两，切）
上三味，以水五升，煮取二升，分为再服，温覆取汗，汗不出更服。余时用此，一服辄汗，略不再服，救数十人甚效。
又疗伤寒，前军府直吏周虎葛根汤，再服不得汗，余更视之，甚恶寒而拘急，更思作麻黄汤以解之方。
麻黄（二两，去节）　葛根（三两）　葱白（十四茎）　豉（一升，绵裹）
上四味，切，以水七升，煮取二升半，分三服。虎再服，快汗愈。其疹与周虎相似者，服之皆汗，十余人瘥。
又疗伤寒，阮何南蒸法。
薪火烧地良久，扫除去火。可以水小洒，取蚕沙，若桃叶、桑柏叶、诸禾糠及麦麸皆可取用。易得者，牛马粪亦可用，但臭耳。桃叶欲落时，可益收干之。以此等物著火处，令厚二三寸，布席卧上温覆，用此发汗，汗皆出。若过热，当细审消息。大热者，可重席，汗出周身辄便止。当以温粉粉身，勿令遇风。
又疗伤寒三五日，疑有黄，则宜服此油方。
取生乌麻清油一盏，水半盏，以鸡子白一枚和之，熟搅令相得，作一服令尽。
又小前胡汤，疗伤寒六七日不解，寒热往来，胸胁苦满，默默不欲饮食，心烦喜呕，寒疝腹痛方。（胡洽云：出张仲景。）
前胡（八两）　半夏（半升，洗）　生姜（五两）　黄芩　人参　甘草（炙，各三两）　干枣（十二枚，擘）
上七味，切，以水一斗，煮取三升，分四服。忌羊肉、饧、海藻、菘菜。（《古今录验》同。仲景方用柴胡，不用前胡。今详此方治寒疝腹痛，恐性凉耳，合用仲景柴胡桂姜汤。今崔氏用之，未知其可也。）
又疗伤寒，或始得至七八日不大便，或四五日后不大便，或下后秘塞者，承气汤方。
厚朴（炙）　大黄（各三两）　枳实（六片，炙）
上三物，切，以水五升，煮取二升，体强者服一升，羸者服七合，得下必效止。（范汪同。）
又若胃中有燥粪，令人错语，正热盛亦令人错语。若秘而错语者，宜服承气汤。通利而错语者，宜服下四味黄连除热汤。承气汤旧用芒硝，余以有毒，故去之，用之数年，安稳得下良。既服汤，亦应外用生姜兑（读作锐，下同），使必去燥粪。若服汤兼兑而并不得下者，可依本方加芒硝（一两）　。
又姜兑法。
削生姜如小指，长二寸，盐涂之，内下部中，立通。
又方
以猪胆灌下部，用亦立通。（张仲景《伤寒论》云：猪胆和法醋少许，灌谷道中。）
又前军督护刘车者，得时疾三日已汗解，因饮酒复剧，苦烦闷干呕，口燥呻吟，错语，不得卧，余思作此黄连解毒汤方。
黄连（三两）　黄芩　黄柏（各二两）　栀子（十四枚，擘）
上四味，切，以水六升，煮取二升，分二服。一服目明，再服进粥，于此渐瘥。余以疗凡大热盛，烦呕呻吟，错语，不得眠，皆佳。传语诸人，用之亦效。此直解热毒，除酷热，不必饮酒剧者。此汤疗五日中神效。忌猪肉，冷水。
又大前胡汤，疗伤寒八九日不解，心腹坚满，身体疼痛，内外有热，烦呕不安方。（胡洽云：出张仲景。）
前胡（半斤）　半夏（半升，洗）　生姜（五两）　枳实（八片，炙）　芍药（四两）　黄芩（三两）　干枣（十二枚，擘）
上七味，切，以水一斗，煮取三升，分四服，日三夜一服。忌羊肉、饧等物。（《古今录验》同。张仲景用柴胡，不用前胡。本云加大黄二两，不加大黄，恐不名大柴胡汤。）
又凡少阴病，寒多表无热，但苦烦愦，默默而极不欲见光，有时腹痛，其脉沉细而不喜渴，经日不瘥。旧用四顺汤，余怪其热，不甚用也。若少阴病下痢而体犹有热者，可服黄连龙骨汤。若已十余日而下痢不止，手足彻冷，及无热候者，可服增损四顺汤方。（黄连龙骨汤见第三卷天行中。）
甘草（二两，炙）　人参（二两）　龙骨（二两）　黄连　干姜（各二两）　附子（中形者一枚，炮去黑皮）
上六味，切，以水六升，煮取二升，分再服，不瘥复作，甚良。若下而腹痛，加当归二两。呕者加橘皮一两。忌海藻、菘菜、猪肉、冷水。
又疗少阴病，二十日后下不止，可服陟釐丸，浩京方。
陟釐（四两，不用咸者）　当归（四两）　汉防己（三两）　黄连（三两）　紫石英（别捣末，细研二两）　豉（三升）　厚朴（二两，炙）　苦酒（五升）
上八味，切，以二升苦酒渍防己一宿，出切炙之燥，复内苦酒中尽止。又以三升苦酒渍豉一宿，小蒸之，研，绞取汁，捣下筛诸药，以酒豉汁和之，丸如梧桐子大。冷浆水服二十丸。丸极燥，乃可服之。忌猪肉、冷水。（并出第一卷中。）
《张文仲方》一十首  ***************************
张文仲：葛氏疗伤寒及温病，头痛、壮热、脉盛，始得一二日方。
破鸡子一枚，著冷水半升中，搅令相得，别煮一升水令沸，以鸡子水投其汤中急搅，调适寒温，顿服，覆取汗。（《备急》同。）
又疗伤寒二三日以上，至七八日不解者，可服小柴胡汤方。
柴胡（半斤）　人参　甘草（炙）　黄芩　生姜（各二两）　半夏（五合，洗）　大枣（十二枚，擘）
上七味，切，以水一斗二升，煮取三升，分三服，微覆取汗，半日便瘥。不瘥更服一剂。忌羊肉、饧、海藻、菘菜。（《备急》、范汪、《千金翼》方重。）
又疗伤寒温病等三日以上，胸中满。陶氏云：若伤寒温病已三四日，胸中恶欲令吐者，服酒胆方。
苦酒（半升）　猪胆（一枚）
上二味，和，尽服之，吐则愈，神验。支云：去毒气妙。（胡洽、《集验》《备急》《千金》同。）
又疗伤寒《近效方》，凡胸中恶、痰饮、伤寒、热病、瘴疟，须吐者方。
盐末（一大匙）
上一味，以生熟汤调下，须臾则吐，吐不快，明旦更服，甚良。（《备急》同。）
又瓜蒂散，主伤寒胸中痞塞，宜吐之方。
瓜蒂　赤小豆（各一两）
上二味，捣散，白汤服一钱匕，取得吐去病瘥止。（《备急》《经心录》、范汪同。）
又疗伤寒已四五日，头痛体痛，肉热如火，病入肠胃，宜利泻之方。
生麦门冬（一升，去心）　生地黄（切，一升）　知母（二两）　生姜（五两半）　芒硝（二两半）
上五味，以水八升，煮取二升半，内芒硝，煎五沸，分五服，取利为度。忌芜荑。（《备急》同。）
又疗伤寒五日以上，宜取下利。陶氏云：若汗出大便坚而谵语方。
大黄（四两）　厚朴（二两，炙）　枳实（四枚，炙）
上三味，以水四升，煮取一升二合，分两服，通者一服止。（此是仲景方。《备急》、范汪同。与前《千金》、崔氏方重。）
又疗伤寒八九日不瘥，名为败伤寒，诸药不能消者方。
鳖甲（炙）　蜀升麻　前胡　乌梅　枳实（炙）　犀角（屑）　　黄芩（各二两）　甘草（一两，炙）　生地黄（八合）
上九味，切，以水七升，煮取二升半，分五服，日三服，夜二服。忌海藻、菘菜、苋菜、芜荑。（《备急方》同。）
又若十余日不大便者，服承气丸方。
大黄　杏仁（去皮尖，各二两）　枳实（一两，炙）　芒硝（一合）
上四味，捣下筛，蜜和丸如弹子，以生姜汤六七合，研一丸服之，须臾即通，不通更服一丸，取通为度。（《备急》同。）
又疗晚发伤寒，三月至年末为晚发方。
生地黄（一斤，打碎）　栀子二（十枚，擘）　升麻（三两）　柴胡　石膏（各五两）
上五味，切，以水八升，煮取三升，分五服，频频服。若不解更服。若头面赤，去石膏，用干葛四两。无地黄，用豉一升。煮取三升，分三服。忌芜荑。（《备急》同。并出第二卷中。）
《古今录验方》八首  ***************************
《古今录验》阳毒汤，疗伤寒一二日便成阳毒，或服药吐下之后，变成阳毒。身重腰背痛，烦闷不安，狂言，或走，或见神鬼，或吐血下痢。其脉浮大数，面赤斑斑如锦文。喉咽痛，唾脓血。五日可疗，至七日不可疗也。宜服升麻汤方。
升麻（二分）　当归（二分）　蜀椒（汗，一分）　雄黄（研）　栀子　桂心（各一分）　甘草（二分，炙）　鳖甲（大如手一片，炙）
上八味，切，以水五升，煮取二升半。分三服，如人行五里久再服。温覆手足，毒出则汗，汗出则解，不解重作，服亦取得吐佳。阴毒去雄黄。忌海藻、菘菜、生葱、苋菜。（张仲景方无栀子、桂心，阴毒去雄黄、蜀椒。）
又阴毒汤，疗伤寒初病一二日，便结成阴毒，或服汤药六七日以上至十日，变成阴毒。身重背强，腹中绞痛，喉咽不利，毒气攻心，心下坚强，短气不得息，呕逆，唇青面黑，四肢厥冷，其脉沉细紧数。（一本无数字。）仲景云：此阴毒之候，身如被打，五六日可疗，至七日不可疗。宜服甘草汤方。
甘草（炙）　升麻　当归各（二分）　蜀椒（一分，出汗）　鳖甲（大如手一片，炙）
上五味，切，以水五升，煮取二升半。分再服，如人行五里顷复服，温覆当出汗，汗出则愈。若不得汗则不解，当重服令汗出。忌海藻、菘菜、苋菜。（《千金》《集验》《备急》、文仲、《小品》《肘后》同。并出第二卷中。）
又还魂丸，疗伤寒四五日，及数年诸癖结坚心下，饮食不消，目眩，四肢疼，咽喉不利，壮热，脾胃逆满，肠鸣，两胁里急，飞尸鬼注邪气，或为惊恐伤瘦，背痛，手足不仁，口苦舌燥，天行发作有时，风温不能久住，吐恶水方。
巴豆（去心皮，熬）　甘草（炙）　朱砂　芍药（各二两）　麦门冬（二两，去心）
上五味，各捣下筛合，和以蜜，捣三千下，丸如梧桐子大。每服两丸，葱枣汤下。小儿二岁以上，服如麻子大二丸，日二服。忌海藻、菘菜、野猪肉、芦笋、生血物。（出第三卷中。）
又麦奴丸，疗伤寒五六日以上不解，热在胸中，口噤不能言，惟欲饮水，为败伤寒，医所不疗方。
麻黄（去节）　大黄　芒硝　灶突中墨　黄芩（各二分）　麦奴　梁上尘　釜底墨（各一分）
上八味，捣筛，蜜和如弹丸，以新汲水五合研一丸。病者渴欲饮水，但极饮冷水，不节升数，须叟当寒，寒讫汗出则愈。若日移五丈不汗，依前法服一丸，以微利止。药势尽乃食，当冷食，以除药势。一名黑奴丸。小麦黑勃名为麦奴是也。（《肘后》、胡洽、《小品》《删繁》、张文仲、深师、范汪、《经心录》《广济》并同。）
又解肌汤，疗伤寒发热，身体疼痛方。
葛根（四两）　麻黄（去节）　茯苓（各三两）　牡蛎（二两，熬）
上四味，切，以水八升，煮取三升，分三服，徐徐服之，得汗通则止。忌酢物。（《千金》有生姜、甘草。）
又调中汤，疗夏月及初秋忽有暴寒，折于盛热，热结四肢则壮热头痛，寒伤于胃则下痢，或血、或水、或赤带下，壮热且闷，脉微且数，宜下之方。
大黄　葛根　黄芩　芍药　桔梗　茯苓　藁本　白术　甘草（炙。各二两）
上九味，以水九升，煮取三升。分三服，服别相去二食久。勿以食隔，须取快下，壮热便歇，其下亦止也。凡秋夏旱热积日，忽有暴寒折之，热无可散，喜抟肌中作壮热气也。胃为六腑之长，最易得伤，非忽暴寒伤之而下也。虚冷人则不在壮热，但下痢或霍乱也。少实人有服五石，人喜壮热，其适与药吃断下，则加热喜闷而死矣。亦有不止便作壅热毒，壮热甚，不歇则剧，是以宜此调中汤下之，和其胃气。其表热者，宜前胡、大黄下之也。忌海藻、菘菜、猪肉、酢物、桃李、雀肉等。
又疗往来寒热，胸胁逆满，桃仁承气汤方。
大黄（四两，渍，别下）　甘草（炙）　芒硝（汤成下）　桂心（各二两）　桃仁（五十枚，去皮尖，碎）
上五味，以水七升，煮取二升半，去滓，内芒硝，更煎一两沸，温分三服。忌海藻、菘菜。（太医校尉史脱方。《肘后》《伤寒论》《千金翼》同。并出第二卷中。）
杂疗伤寒汤散丸方八首  ***************************
（并是论中所要者）
范汪疗伤寒敕色，头痛颈强，贼风走风，黄膏方。
大黄　附子　细辛　干姜　蜀椒（去目）　桂心（各一两）　巴豆（好者五十枚，去皮）
上七味，各切，以淳苦酒渍药一宿，以腊月猪脂一斤煎之。调适其火，三上三下，药成。伤寒敕色发热，酒服如梧桐子许。又以摩身数百遍，兼疗贼风绝良。风走肌肤，追风所在摩之已，用有效。（此赵泉方。《千金》同。）忌野猪肉、生葱、生菜、芦笋。
又疗伤寒白膏，摩体中，手当千遍，药力方行。并疗恶疮、小儿头疮，牛领马鞍皆疗之。先以盐汤洗恶疮，布拭之，著膏疮肿上摩，向火千遍，日再，自消方。
天雄　乌头（炮）　莽草　羊踯躅（各三两）
上四味，各切，以苦酒三升渍一宿，作东向露灶，又作十二聚湿土各一升许成，煎猪脂三斤，著铜器中，加灶上炊，以苇薪为火，令膏释，内所渍药，炊令沸，下著土聚上，沸定顷，上火煎，如此十二过，令土聚尽遍，药成，绞去滓。伤寒头痛，酒服如杏核一枚，温覆取汗。咽痛含如枣核，日三咽之。不可近目。（《千金》同。）忌猪肉等。
又崔文行解散，疗伤寒发热者方。（一名皮瘴散。）
乌头（一斤，烧）　桔梗　细辛（各四两）　白术（八两）
上四味，捣散，皆令尽。若中寒服一钱匕，覆取汗。若不觉，复少增服之，以知为度。时气不和，旦服钱五匕。辟恶气，欲省病服一服，皆酒服。忌生菜、猪肉、桃李、雀肉等。（《千金》同。）
又六味青散，疗伤寒敕色恶寒者方。（敕，通作赤。）
乌头（炮）　桔梗　白术（各十五分）　附子（炮，五分）　防风　细辛
上六味，捣筛为散，温酒服钱五匕，不知稍增。服后食顷不汗出者，饮薄粥一升以发之，温覆汗出濈濈可也，勿令流离，勿出手足也。汗微出，勿粉，若汗大出不止，温粉粉之。不得汗者，当更服之。得汗而不解，当服神丹丸。忌生菜、猪肉、桃李、雀肉等。（《千金》同。）
又服桂枝汤大汗出后脉洪大者，与桂枝汤如前法。若形如疟，一日再发者，汗出便解，属桂枝二麻黄一汤主之方。
桂心（一两十七铢）　杏仁（十六枚，去尖皮）　芍药（一两，六节）　麻黄（十六铢，去节）　生姜（一两六铢，切）　甘草（炙，一两二铢）　大枣（五枚，擘）
上七味，切，以水五升，先煮麻黄一两沸，掠去沫，乃内诸药，煮得二升，去滓，温服一升，日再。本云：桂枝汤二分，麻黄汤一分，合为二升，分再服。今合为一方。忌海藻、菘菜、生葱。（本张仲景《伤寒论》方，《集验》疗天行。）
又疗伤寒及天行，瓜蒂散吐方。
赤小豆（一两）　瓜蒂（一两）
上二味，捣作散，温汤二合，服一钱匕，药下便卧，若吐便且急忍也。候食顷不吐者，取钱五匕散二合汤和服之，便吐矣。不吐，复稍增，以吐为度。吐出青黄如菜汁者，五升以上为佳。若吐少病不除者，明日如前法复服之，可至再三，不令人虚也。药力过时不吐，服汤一升，助药力也。吐出便可食，无复余毒。若服药过多者，益饮冷水解之。（与前张文仲方重。）
又疗伤寒热病，辟毒气疫病，七味赤散方。
朱砂　乌头（炮，各二两）　细辛　踯躅　干姜　白术（各一两）　瓜蒌（一两半）
上药捣散，服半钱匕，用酒调服，汗出解。不解，增至一钱匕。除邪气，消疫疠。忌桃李、雀肉、生菜、猪肉、生血等物。（出第二十一卷中。）
又疗伤寒雪煎方。
麻黄（十斤，去节）　杏仁（四升，去双仁尖皮，熬，捣为膏）　大黄（一斤十三两，金色者，各细剉）
上三味，以雪水五石四斗，渍麻黄于东向灶釜中三宿，入大黄搅调，炊以桑薪，煮至二石，去滓，复于釜中下杏仁膏，煎至六七斗，绞去滓，置铜器中，更以雪水三斗合煎，得二斗六升，其药已成，可丸如弹子大。有病者，以三沸白汤五合，研一丸入汤中，适寒温服，立汗出。若不愈者，复服一丸。密封药，勿令泄气也。（此本出第三卷中。《千金》同。）

第二卷  ——————————————————————————————————————————————————————————————————————————————————————————

伤寒中风方九首  ***************************
（臣亿等按：《伤寒论》伤寒、中风自是两疾，今云伤寒中风非。）
《病源》中风伤寒之状，太阳中风，阳浮阴弱。阳浮者热自发，阴弱者汗自出，啬啬恶寒，淅淅恶风，翕翕发热，鼻鸣干呕，此其候也。
太阳中风，以火劫发其汗，邪风被火热，血气流溢，失其常度，两阳相熏灼，其身即发黄。阳盛则欲衄，阴虚小便难。阴阳俱虚竭，身体则枯燥，但头汗出，齐颈而还，腹满微喘，口干咽烂，或不大便，久则谵语（荒语也，本作谵），甚者至哕，手足躁扰，循衣摸床。小便利者，其人可疗。
阳明中风，口苦而咽干，腹满微喘，发热恶寒，脉浮紧。若下之，则腹满小便难。阳明病，若能食为中风，不能食为中寒。
少阳中风，两耳无所闻，目赤，胸中满而烦者，不可吐下，吐下之则悸而惊。
太阴中风，四肢烦疼，其脉阳微阴涩而长者，为欲愈。
少阴中风，其脉阳微阴浮者，为欲愈。
厥阴中风，其脉微浮者为欲愈，不浮为未愈。（仲景《伤寒论》同，并出第七卷中。）
仲景《伤寒论》桂枝汤，疗太阳中风，阳浮阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣干呕方。
桂枝　芍药　生姜（各三两）　甘草（二两，炙）　大枣（十二枚，擘）
上五味，切姜擘枣，次切余药，以水七升，煮枣令烂，去滓，乃内诸药。水少者益之，煮令微微沸，得三升，去滓。服一升，日三。小儿以意减之。初一服便得汗出者，后服小小阔其间。如不得汗者，小小促之，令其药势相及，汗出自护，如服六物青散法。若病重者，昼夜服，特须避风。若服一剂，晬时不解，病证不变者，当更服之。至有不肯汗出，服二三剂乃愈。服此药食顷，亦当饮热粥以助药力。若初得病甚，便以火发汗，火气太过，汗出不解，烦躁不得寐，因此汤加龙骨、牡蛎各三两，减桂心、生姜各一两，不用芍药。若虚劳里急，腹中痛者，取前桂枝汤二升，加胶饴一升，适寒温，分再服。若得大汗出者，只用桂枝二两。发汗后重发汗，亡阳谵语，其脉反和者不死。发汗已解，半日许重发烦，其脉浮数，可复发汗，宜桂枝汤方。忌海藻、生葱、菘菜等。（在上出第二卷中。《千金》、胡洽、《集验》、文仲、《备急》、范汪同。）
又疗伤寒头疼腰痛，身体骨节疼，发热恶风，汗不出而喘，麻黄汤方。
麻黄（三两，去节）　桂心（二两）　甘草（炙，一两）　杏仁（七十枚，去皮尖两仁，碎）
上四味，切，以水九升，煮麻黄减二升，去上沫，内诸药，煮取二升半，去滓。服八合，覆取微汗，不须歠粥。余如桂枝法将息。忌海藻、菘菜、生葱。（臣亿等按：仲景《伤寒论》麻黄汤，惟主伤寒，不主中风，若中风，但可服前桂枝汤。）
又疗太阳病，项背强几几，反汗不出恶风者，属葛根汤方。
葛根（四两）　麻黄（四两，去节）　甘草（二两，炙）　芍药　桂心（各二两）　生姜（三两）　大枣（十二枚，擘）
上七味，切，以水一斗，煮麻黄、葛根减二升，去上沫，内诸药，煮取三升，去滓。温服一升，覆取微似汗出，不须吃热粥助药发汗，余将息依桂枝法。忌海藻、菘菜、生葱。（并出第三卷中。张仲景《伤寒论》治中风汗出用桂枝，此证云汗不出，亦伤寒之病，非中风也。）
《小品》葳蕤汤，疗冬温及春月中风伤寒则发热，头眩痛，喉咽干舌强，胸内疼，心胸痞结，满腰背强方。
葳蕤（二两）　石膏（三分，末，绵裹）　白薇（二两）　麻黄（二两，去节）　独活（二两）　杏仁（二两，去皮尖两仁）　川芎（二两）　甘草（二两，炙）　青木香（二两，无可用麝香一分代之）
上九味，切，以水八升，煮取三升。分三服，取汗。若一寒一热者，加朴硝一分及大黄三两下之。忌海藻、菘菜。（并出第六卷中。《古今录验》同。一方有葛根二两。）
《千金》疗伤寒中风五六日以上，但胸中烦，干呕，瓜蒌实汤方。
瓜蒌实（一两）　柴胡（半斤）　黄芩（三两）　甘草（三两，炙）　生姜（四两，切）　大枣（十枚，擘破）
上六味，切之，勿令大碎，吹去末，以水一斗二升，煮得六升，绞去滓，更煎取三升，适寒温服一升，日三服。忌海藻、菘菜。（出第十卷中。）
《千金翼》疗中风发热，六七日不解而烦，有表里证，渴欲饮水，饮水而吐，此为水逆，五苓散主之方。
猪苓（三分）　泽泻（五分）　茯苓（三分）　桂心（二分）　白术（三分）
上五味，捣筛，水服方寸匕，日三。多饮暖水，汗出愈。忌桃李、酢物、生葱、雀肉等。
又伤寒中风，医反下之。其人下痢日数十行，水谷不化，腹中雷鸣，心下痞坚而满，干呕心烦，不能得安，医见心下痞，以为病不尽，复重下之，其痞益甚。此非结热，但以胃中虚，客气上逆，故使之坚，甘草泻心汤主之方。
甘草（四两，炙）　黄芩（三两）　大枣（十二枚，擘）　黄连（一两）　干姜（二两）　半夏（半升，洗去滑）
上六味，切，以水一斗，煮取六升，分六服。忌海藻，菘菜，猪、羊肉，饧。（并出第九卷中。一方有人参三两。）
《古今录验》疗中风伤寒，脉浮，发热往来，汗出恶风，项颈强，鼻鸣干呕，阳旦汤主之方。
大枣（十二枚，擘）　桂心（三两）　芍药（三两）　生姜（三两）　甘草（二两，炙）　黄芩（二两）
上六物，㕮咀，以泉水六升，煮取四升，分四服，日三服。自汗者，去桂心，加附子一枚炮。渴者，去桂加瓜蒌三两。利者，去芍药、桂，加干姜三两、附子一枚炮。心下悸者，去芍药，加茯苓四两。虚劳里急者，正阳旦主之，煎得二升，内胶饴半升，分为再服。若脉浮紧发热者，不可与也。忌海藻、菘菜、生葱等物。（《千金》同。）
又大青龙汤，疗太阳中风，脉浮紧，发热恶寒，身疼痛，汗不出而烦躁方。
麻黄（六两，去节）　桂心（二两）　甘草（二两，炙）　石膏（如鸡子大，碎，绵裹）　生姜（三两）　杏仁（四十枚，去两仁及尖皮）　大枣（十枚，擘）
上七味，切，以水九升，先煮麻黄减二升，去沫，乃内诸药，煮取三升，去滓。分服一升，厚覆取微汗。汗出多者，温粉粉之。一服汗者，不可再服。若复服，汗多亡阳遂虚，恶风烦躁不得眠也。忌海藻、菘菜、生葱等物。（并出第二卷中。张仲景《论寒论》云：中风见伤寒脉者，可服之。）
伤寒结胸方七首  ***************************
（一十二法）
《病源》：结胸者，谓热毒气结聚于心胸也。此由病发于阳而早下之，热气乘虚而痞结不散也。按之痛，其脉寸口浮，关上反自沉是也。脉大，不可下，下之则死。脉浮而大，下之为逆。若阳脉浮，关上细小沉紧，而饮食如故，时小便利者，名为脏结。脏结病，舌上白胎滑者，为难疗。不往来寒热，其人反静，舌上不胎者，不可攻之。（出第七卷中。）
张仲景《伤寒论》问曰：病有结胸，有脏结，其状如何？答曰：按之痛，寸脉浮，关脉沉，名结胸也。问曰：何谓脏结？答曰：如结胸状，饮食如故，时时下痢，寸口脉浮，关上小细而沉紧，名脏结。舌上白胎滑者，为难治。脏结无阳证，不往来寒热，其人反静，舌上胎滑者，不可攻也。病发于阳而反下之，热入因作结胸；病发于阴而反下之，（一作汗之。）因作痞也。所以成结胸者，以下之太早故也。
结胸证悉具，烦躁者亦死。结胸证，其脉浮大者，不可下也，下之则死。
夫结胸病，项亦强，如柔痓状，下之则和，宜大陷胸丸方。
蜀大黄（半斤）　葶苈子（半升，熬）　杏仁（半升，去皮尖，熬令赤黑色）　芒硝（半升）
上四味，捣筛二味，杏仁合芒硝研如泥，和散合和，丸如弹子大，每服一丸，用甘遂末一钱匕，白蜜一两，水二升，同煮取一升，温顿服之，一宿乃自下。如不下，更服取下为效。（《千金翼》同。）
又太阳病，脉浮动数，浮则为风，数则为热，动则为痛，数则为虚，头痛发热，微盗汗出而反恶寒，表未解也，医反下之，动数变迟，膈内拒痛（一云头痛即眩），胃中空虚、客热动膈，短气烦躁，心内懊憹，阳气内陷，心下因坚，则为结胸，大陷胸汤主之。
若不结胸，但头汗出，余处无汗，齐颈而还，小便不利，身必发黄，大陷胸汤方。
蜀大黄（六两，破）　甘遂（末，一钱匕）　芒硝（一升）
上三味，以水六升，先煮大黄取二升，去滓，内芒硝煮一两沸，内甘遂末，温服一升，得快利，止后服。（《千金翼》同。）
又伤寒六七日，结胸热实，脉沉紧，心下痛，按之石坚，大陷胸汤主之。方依前法。
但结胸无大热者，此水结在胸胁也。但头微汗出者，大陷胸汤方主之。方依前法。
又伤寒十余日，热结在里，复往来寒热者，与大柴胡汤。
大柴胡汤方。
柴胡（半斤）　枳实（四枚，炙）　生姜（五两）　黄芩（三两）　芍药（三两）　半夏（半升，洗）　大枣（十二枚，擘）
上七味，切，以水一斗二升，煮取六升，去滓，更煎取三升，温服一升，日三服。一方加大黄二两，若不加大黄，恐不名为大柴胡汤。忌羊肉、饧。（《千金翼》《古今录验》同。）
又太阳病二三日，不能卧，但欲起，心下必结。脉微弱者，本有久寒也。而反下之，若利止者，必作结胸，未止者，四日复下之，此作协热利也。
又太阳病下之，其脉促，不结胸者，此为欲解也。若心下满鞕痛者，此为结胸也，大陷胸汤主之。但满而不痛者，此为痞，柴胡不中与之也，宜半夏泻心汤主之方。
半夏（半升，洗）　干姜（三两）　人参（三两）　甘草（三两，炙）　黄连（一两）　大枣（十二枚，擘）　黄芩（三两）
上七味，切，以水一斗，煮取六升，去滓，温服一升，日三。若须大陷胸汤，服者如前法。忌羊肉、饧、海藻、菘菜、猪肉、冷水等。（《千金翼》同。一方半夏五两。）
又小结胸病，正在心下，按之则痛，脉浮滑者，小陷胸汤主之方。
黄连（一两，上好者）　瓜蒌实（一枚大者，破）　半夏（半升，洗）
上三味，切，以水六升，煮瓜蒌实，取三升，去滓，内诸药，煮取二升，去滓，温分三服。忌羊肉、饧、猪肉。（《千金翼》同。）
又病在太阳，应以汗解之，反以冷水潠之。若灌之，其热却不得去，弥更益烦，皮上粟起，意欲饮水而反不渴者，服文蛤散。若不瘥者，与五苓散，用前篇方。（士弱氏曰：热得冷水之气约，退而后却也。）
又寒实结胸，无热证者，与三物小陷胸汤。方如前法，白散亦可服。
文蛤散方（士弱氏曰：庞安常云，无热证者，与三物白散。小陷胸汤治热，白散治寒，旨哉言乎。）
文蛤（五两）
上一味，捣筛为散，以沸汤和一方寸匕服之，汤用五合。（《千金翼》同。）
又白散方。
桔梗（三分）　贝母（三分）　巴豆（一分，去心及皮，熬令黑赤，别研如脂）
上三味，捣筛，更于臼内捣之，以白饮和服，强人半钱匕，羸人减之。病在膈上则吐，在膈下则痢，痢不止，饮冷粥一杯止。忌猪肉，芦笋等。（并出第四卷中。《千金翼》同。）
伤寒呕哕方一十四首  ***************************
《病源》：伤寒病后，胃气不和，此由初受病时，毒热气盛，多服冷药泻下及饮冷水，病折以后，热势既退，冷气乃动，故使心下坚牢，噫哕食臭，腹内雷鸣而泄痢，此由脾胃气虚冷故也。（出第八卷中。）
仲景《伤寒论》疗呕哕，心下悸，痞鞕不能食，小半夏汤方。
半夏（一升，洗）　生姜（八两，去皮）
上二味，切，以水七升，煮取一升半，去滓，分再服。忌羊肉、饧。
又疗呕哕，心下痞鞕者，以膈间有水，头眩悸，半夏加茯苓汤方。
半夏（一升，洗）　生姜（八两，去皮）　茯苓（三两）
上三味，切，以水七升，煮取一升半，去滓，温分再服。忌羊肉、饧、酢等物。
又疗胸内似喘不喘，似呕不呕，似哕不哕，心中愦愦然，彻无聊赖者，生姜汁半夏汤，兼主天行方。
生姜汁（一升）　半夏（半升，洗，切）
上二味，以水三升，煎半夏取一升，内姜汁取一升半。绵漉小冷，分二服，一日一夜服令尽，呕哕一服得止者停后服。忌羊肉、饧。（《救急》同。）
又疗干呕哕，若手足厥冷者，小橘皮汤。兼主天行方。
橘皮（四两）　生姜（八两，去皮）
上二味，狭长切，以水七升，煮取三升，去滓，小冷服一升，下咽则愈。（《救急》同。出第十六卷中。）
深师疗伤寒病，啘不止，甘草汤方。兼主天行。
甘草（三两，炙）　橘皮（三两）
上二味，切，以水五升，煮取一升，去滓，顿服之，日三四服，取瘥。忌海藻、菘菜。（崔氏同。）
又半夏散方。
半夏（洗，焙干）
上一味末之，生姜汤和服一钱匕。忌羊肉、饧等。
又赤苏汤方。
赤苏（一把）
上一味，水三升，煮取一升，去滓，稍稍饮之。（《肘后》同。）
又干姜丸方。
干姜（六分）　附子（四分，炮）
上二味，捣筛，以苦酒丸如梧子，服三丸，日三服，酒饮下皆得。忌猪肉。（《肘后》同。）
又疗伤寒哕，甘竹茹汤方。
甘竹茹（四两）　生白米（一升）
上二味，以水八升煮之，取米熟汤成，去滓，分服，徐徐服。疗风热气哕甚神验。诸哕亦佳。
又疗伤寒呕哕，胸满虚烦不安，大橘皮汤方。
橘皮（一两）　甘草（一两，炙）　生姜（四两）　人参（二两）
上四味，切，以水六升，煮取二升，去滓，分三服。忌海藻、菘菜。（并出第十四卷中。）
《小品》茅根橘皮汤，疗春夏天行伤寒，胃冷变啘方。
白茅根（切，一升）　橘皮（三两）　桂心（二两，切）
上三味，切，以水六升，煮取三升，去滓，温分三服，数数服之，尽复合之，啘止乃停，取微汗。有热减桂心一两。忌生葱。（文仲同。出第六卷中。一方有葛根二两。）
《千金》疗伤寒后呕哕，及干呕不下食，生芦根饮方。
生芦根（切，一升）　青竹茹（一升）　粳米（三合）　生姜（二两，切）
上四味，以水七升，先煮千里鞋底一支，取五升，澄清下药，煮取二升半，去滓，随意便饮，不瘥重作。
又疗伤寒后呕哕，通草汤方。
通草（三两）　生芦根（切，一升）　橘皮（一两）　粳米（三合）
上四味，切，以水五升，煮取二升，去滓，随意便稍饮。不瘥更作，取瘥止。（《古今录验》、文仲同。出第十卷中。）
《千金翼》干呕，吐涎沫而头痛，茱萸汤主之方。
吴茱萸（一升，炒）　大枣（十二枚，擘）　生姜（六两，切）　人参（三两，细剉）
上四味，以水五升，煮取二升，去滓，分服七合，日三。（仲景同。出第十卷中。此张仲景《伤寒论》方。）
伤寒咽喉痛方八首  ***************************
《病源》：伤寒病过经而不愈，脉反沉迟，手足厥逆者，此为下部脉不至，阴阳隔绝，邪客于足少阴之经，毒气上熏，故喉咽不利，或痛而生疮。（出第七卷中。）
仲景《伤寒论》少阴病咽喉痛者，半夏散及汤主之方。
半夏（洗）　甘草（炙）　桂心
上三味，等份，各捣筛毕，更合捣之，以白饮服方寸匕，日三服。若不能服散者，水一升，煮七沸，内散两匕，更煮三沸，下火令小冷，少少含，细咽之。半夏有毒，不当散服之。忌羊肉、生葱、海藻、菘菜、饧。（《千金翼》同。出第六卷中。）
文仲疗伤寒毒攻喉咽肿痛方，兼主天行。
切商陆，炙令热，以布藉喉以熨，布上冷，复易之。（《肘后》同。）
又方
真䕡茹爪甲大，内口中，以牙小嚼汁以渍喉，当微觉异为佳。亦主天行。（《肘后》同。）
又附子丸方。
附子（炮）　藜芦（等份）
上二味，末之，蜜和丸，服如梧子一枚，饮下。含黄柏亦佳。忌猪肉、狸肉。（并出第二卷中。）
深师贴喉膏，疗伤寒舌强喉痛方。
蜜（一升）　甘草（四两）　猪膏（半斤）
上三味，微火煎甘草、猪膏，令数沸，去滓，乃内蜜，温令销，相得如枣大，含化稍稍咽之。忌海藻、菘菜。（出第十四卷中。）
《集验》疗伤寒热病，喉中痛，闭塞不通，乌扇膏方。
生乌扇（一斤，切）　猪脂（一斤）
上二味，合煎乌扇药成，去滓，取如半鸡子，薄绵裹之，内口中，稍稍咽之，取瘥。忌酒、蒜等物。（张文仲、《千金》等同。）
又升麻汤方
升麻（三两）　通草（四两）　射干（二两）　羚羊角（三两，屑）　芍药（三两）　生芦根（切，一升）
上六味，切，以水七升，煮取二升半，去滓，分为三服，徐徐服。（《千金》《古今录验》同。并出第三卷中。）
《千金》治伤寒热病后，口干多唾，咽痛，干枣丸方。
干枣（二十枚）　乌梅（十枚）
上二味，捣合，蜜和，丸如杏核大，绵裹含化，咽津自愈。（出第十卷中。）
伤寒吐唾血及下血方三首  ***************************
《病源》：此由诸阳受邪，热初在表，应发汗而汗不发，致使热毒入深，结于五脏，内有瘀积，故吐血。（出第八卷中。）
仲景《伤寒论》吐血不止者，柏叶汤主之方。
青柏叶（三两）　干姜（三两，切）　艾（三把）
上三味，以水五升，煮取一升，去滓，别绞取新出马通汁一升相和，合煎取一升，绵滤之，温分再服。马通，是马屎汁也。（一方有阿胶无艾。）
又吐血下血，黄土汤主之方。
釜灶下黄焦土（半升，绵裹）　甘草（三两，炙）　干地黄（三两）　白术（三两）　附子（三两，炮破）　阿胶（三两，炙）　黄芩（三两）
上七味切，以水八升，煮六味取二升，去滓，内胶令烊，分三服。忌海藻，菘菜、芜荑、猪肉、桃李、雀肉等物。（并出第十六卷中。）
《古今录验》蒲黄汤，疗伤寒温病、天行疫毒，及酒客热伤中，吐血不止，面黄干呕心烦方。
蒲黄　桑寄生　姜　桔梗（一作瓜蒌）　犀角（屑）　甘草（各二两，炙）　葛根（三两）
上六味，切，以水七升，煮取三升，去滓，分三服，徐徐服之。忌海藻、菘菜、猪肉。（出第三卷中。）
伤寒衄血方四首  ***************************
《病源》：伤寒病衄血者，此由五脏热结所为也。心主血，肝藏血，热邪伤于心肝，故衄血也。衄者，鼻出血也。肺主气而开窍于鼻，血随气行，所以从鼻出。阳明病口燥，但欲漱水不欲咽者，此必衄。衄家不可攻其表，汗出额上，脉急而紧，直视而不能眴，不得眠。亡血不可攻其表，汗出则寒栗而振，脉浮紧发热，其身无汗，自衄者愈。（出第八卷中。）
《肘后》疗伤寒大病，小劳便鼻衄，牡蛎散及丸方。
左顾牡蛎（十分，熬）　石膏（五分）
上二味，捣末，酒服方寸匕，日三四。亦可蜜丸，如梧子大，酒服十五丸。（《集验》《千金》并同。出第二卷中。）
《小品》芍药地黄汤，疗伤寒及温病，应发汗而不发之，内瘀有蓄血者，及鼻衄吐血不尽，内余瘀血，面黄大便黑者，此主消化瘀血。
芍药（三分）　地黄（半斤）　丹皮（一两）　犀角（屑，一两）
上四味，切，以水一斗，煮取四升，去滓。温服一升，日二三服。有热如狂者，加黄芩二两。其人脉大来迟，腹不满，自言满者为无热，不用黄芩。
又茅花汤。疗伤寒鼻衄不止主之方。
茅花（一大把）
上以水八升，煮取三升，分三服，即瘥。若无茅花，取茅根代之亦可。
又麦门冬汤。疗伤寒身热，衄血，呕逆主之方。
麦门　冬石膏　寒水石（各三两）　甘草（二两）　桂心（一两）
上五味，切，以水一斗，煮取三升，分三服。
伤寒烦渴方九首  ***************************
《病源》：此由阴气少阳气胜，故热而烦满也。少阴病恶寒而蜷，时自烦欲去其衣被者，可治也。病脉已解而反发烦者，病新瘥，又强与谷，脾胃气尚弱，不能消谷，故令微烦，损谷即愈。少阴病脉微细而沉，但欲卧，汗出不烦欲自吐，五六日利后，烦躁不得卧寐者死。发汗后下之，脉平而少烦，此新虚不胜谷气故也。又伤寒渴者，由热气入于脏，流于少阴之经。少阴主肾，肾恶燥，故渴而引饮。（并出第七卷中。）
仲景《伤寒论》：疗伤寒汗出恶寒身热，大渴不止，欲饮水一二斗者，白虎加人参汤主之方。
知母（六两）　石膏　粳米（各一升）　人参（三两）　甘草（二两）
上五味，切，以水一斗二升，煮米熟去米，内诸药，煮取六升，去滓，温服一升，日三服。忌海藻、菘菜。（出第十卷中。《小品》同。）
又若脉浮发热，渴欲饮水，小便不利者，猪苓汤主之方。
猪苓（一两，去皮）　茯苓（一两）　阿胶（一两，炙）　滑石（一两，碎，绵裹）　泽泻（一两）
上五味，以水四升，先煮四物，取二升，去滓，内阿胶令烊销，温服七合，日三服。忌酢物。（《千金翼》同。出第五卷中。）
范汪栝楼汤，主渴饮方。
栝楼根（内黄脉少者，三两）
上一味，切，以水五升，煮取一升，分二服。先以青淡竹沥一升，合水二升，煮好银二两，减半去银。先与病人饮之讫，须臾后乃服栝楼汤。其银汁须冷服。（出第二十卷中。）
《千金》疗伤寒后，结热在内，烦渴，青葙子丸方。
青葙子（五两）　龙胆（三两）　黄芩（一两）　栀子仁（一两）　苦参（一两）　黄柏（二两）　瓜蒌（一两）　黄连（二两）
上八味，捣筛为末，蜜丸。先食服，如梧子七丸，饮下，日三服。不知稍增。忌猪肉、冷水。（《集验》同。出第九卷中。）
深师黄芩人参汤，疗伤寒吐下后，内外有热，烦渴不安方。
黄芩　人参　甘草　桂心　生姜（各二两）　大枣（十五枚，擘破）
上六味，切，以水八升，煮取三升，分三服，徐徐服。忌菘菜、海藻、生葱等物。
又疗伤寒，除热止渴，欲饮水，栝楼根汤方。
黄芩（三两）　人参（二两）　桂心（二两）　大黄（二两）　栝楼根（三两）　芒硝（二两）　甘草（二两，炙）
上七味，切，以水八升，煮取三升，去滓，饮一升，须臾当下，不下，复饮一升，得下止，勿复饮。汤药力势歇，乃可食糜耳。一方用生姜二两。忌海藻、菘菜、生葱、油腻等物。
又疗伤寒下后，除热止渴，五味麦门冬汤方。
麦门冬（去心）　五味子　人参　甘草（炙）　石膏（碎，各一两）
上五味，捣筛，三指撮，水一升二合，煮令沸，得四合，尽服。忌海藻、菘菜。（并出第十四卷中。）
《古今录验》黄龙汤，疗伤寒十余日不解，往来寒热，状如温疟渴，胸满，心腹痛方。
半夏（半升，洗）　生姜（三两）　人参（三两）　柴胡（半斤）　黄芩（三两）　甘草（三两，炙）　大枣（十二枚，擘）
上七味，切，以水一斗二升，煮取六升，去滓，更煎取三升。温服一升，日三服。不呕而渴，去半夏加栝楼根四两，服如前。忌羊肉、饧、海藻、菘菜等物。（出第三卷中。此本张仲景《伤寒论》方。）
又高堂丸，疗伤寒苦渴，烦满欲死，令极饮水法方。
大黄（二分）　硝石（三分，熬）　釜底墨（一分）　灶突中墨（一分）　黄芩（一分）　梁上尘（一分）　灶中黄土（一分）　麻黄（二分，去节，胡洽用芒硝无黄土）
上八味，筛末，蜜和如弹丸大，取一丸著一盏水中，尽用服之，即自极饮水，汗出得热除矣。一名黑奴丸，一名驻车丸。并疗温疟神良。（并出第二卷中。此方第一卷用小麦黑奴，名黑奴丸。）
伤寒癖实及宿食不消方二首  ***************************
《病源》：此谓被下后，六七日不大便，烦热不解，腹满而痛。此为胃中有干粪，挟宿食故也。或先患寒癖，因有宿食，又感于伤寒，热气相抟，故宿食不消也。（出第八卷中。）
深师快豉丸，疗伤寒留饮，宿食不消，一名续命丸方。
黄芩（五两）　大黄（五两）　栀子仁（十六枚）　黄连（五两，去毛）　豉（一升，熬）　甘遂（三两，太山者）　麻黄（五两，去节）　芒硝（二两）　巴豆（一百枚，去皮及心，熬，研）
上九味，捣筛，白蜜和，丸如梧子。服三丸，以吐下为度，若不吐痢加二丸。一本有杏仁七十枚。忌猪肉、冷水、芦笋肉。（出第十四卷中。范汪同。）
《古今录验》续命丸，疗伤寒及癖实痰饮百病方。
大黄（五两）　黄连（一两）　麻黄（五两，去节）　甘遂（三两，熬）　黄芩（二两）　芒硝（二两，研）　杏仁（七十枚，去皮尖，熬）　巴豆（一百枚，去心，熬，研）　豉（一升，熬）
上九味，捣筛，蜜和丸。得伤寒一日服一丸，如小梧子大，二日服二丸，至六七日服六七丸，但吐下得汗愈。若水澼及痰实，服三五丸，日二服。忌猪肉、冷水、芦笋。（范汪、《延年》《删繁》同。出第三卷中。）
伤寒春冬咳嗽方三首  ***************************
《病源》：此由邪热客于肺也。上焦有热，其人必饮水，水停心下，则肺为之浮，肺主于咳，水气乘之，故咳嗽。（出第八卷中。）
《小品》射干汤，主春冬伤寒，秋夏中冷咳嗽，曲拘不得气息，喉鸣哑失声，干嗽无唾，喉中如哽者方。
射干（二两）　半夏（五两，洗）　杏仁（二两，去皮尖两仁）　干姜（二两，炮）　甘草（二两，炙）　紫菀（二两）　肉桂（二两）　吴茱萸（二两）　当归（二两）　橘皮（二两）　麻黄（二两，去节）　独活（二两）
上十二味，切，以水一斗，煮取三升，去滓，温分三服。始病一二日者，可服此汤。汗后重服勿汗也。病久者初服可用大黄二两。初秋夏月暴雨冷，及天行暴寒，热伏于内，宜生姜四两代干姜，除茱萸，用枳实二两炙。忌羊肉、海藻、菘菜、饧、生葱。（出第六卷中。）
《古今录验》下气橘皮汤，疗春冬伤寒，秋夏冷湿咳嗽，喉中鸣声，上气不得下，头痛方。
橘皮　紫菀　麻黄（去节）　杏仁（去双仁尖皮）　当归　桂枝　甘草（炙）　黄芩（各三分）
上八味，切，以水七升，煮取三升，分三服。不瘥，重合之。忌海藻、菘菜、生葱。（出第三卷中。）
《延年》疗伤寒骨节疼，头痛，眼睛疼，咳嗽，知母汤方。
知母（二两）　贝母（三两）　干葛（三两）　芍药（三两）　石膏（四两，碎，裹）　黄芩（三两）　杏仁（一两，去皮尖及双仁）　栀子仁（三两，擘）
上八味，切，以水七升，煮取二升五合，去滓。分为三服，如人行八九里再服。忌蒜、面七日。（出第九卷中。）
伤寒攻目生疮兼赤白方六首  ***************************
《病源》：目者，脏腑之精华，肝之外候也。伤寒热毒壅滞，熏蒸于肝，上攻于目，则令目赤肿痛。若毒气盛者，眼生瞖膜。又肝开窍于目，肝气虚热，乘虚上冲于目，故目赤痛。重者，生疮瞖白膜息肉。（出第八卷中。）
《肘后》疗伤寒大病后，热毒攻目方。
煮蜂房以洗之，日六七度。（张文仲同。）
又方
冷水渍青布以掩目。（张文仲同。）
又疗热病后生瞖方。
烧豉二七粒，末，内管中以吹之。（并出第二卷中。文仲、《备急》同。）
《小品》漏芦连翘汤，疗伤寒热毒，变作赤色痈疽、丹疹、肿毒及眼赤痛生障瞖，悉主之方。兼疗天行。
漏芦（二两）　连翘（二两）　黄芩（二两）　麻黄（二两，去节）　白蔹（二两）　升麻（二两）　甘草（二两，炙）　大黄（三两，切）　枳实（三两，炙）
上九味，切，以水九升，煮取三升，去滓。温分三服，相去二食顷更服。热盛者可加芒硝二两。忌海藻、菘菜等物。（《千金》同。）
又秦皮汤，疗毒病冲眼，忽生赤瞖，或白，或肿肤起，或赤痛不得视光，痛入心肝，或眼外浮肿如吹汁出，生膜覆珠子方。
秦皮（二两）　前胡（二两）　常山（二两）　黄芩（二两）　升麻（二两）　芍药（二两）　白薇（二两）　枳实（二两，炙）　大黄（三两）　甘草（二两，炙）
上十味，以水八升，煮取三升。分三服，相去二食顷更服。若盛热者，可加芒硝二两。忌海藻、菘菜、生葱、生菜。（出第六卷中。一方加蕤仁一两、栀子仁半两。）
张文仲秦皮汤，主伤寒病热，毒气入眼，生赤脉、赤膜、白肤、白瞖者，及赤痛不得见光，痛毒烦恼者神效方。
秦皮　升麻　黄连（各一两）
上三味，切，以水洗去尘，用水四升，煮取二升半。冷之，分用三合。仰眼，以绵绕箸头，取汤以滴眼中，如屋漏状，尽三合止。须臾复用，日五六遍乃佳。忌猪肉、冷水。（出第二卷中。）
伤寒口疮方二首  ***************************
《病源》：夫伤寒，冬时发其汗，必吐痢，口中烂生疮，以其热毒在脏，心脾烦壅，表里俱热，热不已，毒气熏于上焦，故令口舌干燥生疮也。（出第七卷中。）
深师疗伤寒热病口疮，黄柏蜜方。
黄柏（削去上皮，取里好处，薄斜削）
上一味，以崖蜜半斤极消者，以渍柏一宿，惟欲令浓，含其汁，良久吐之，更复如前。若胸中热有疮时，饮三五合尤良。
又疗伤寒口疮烂者，升麻汤方。
升麻（一两）　甘草（一两，炙）　竹叶（切，五合）　麦门冬（三分，去心）　牡丹（一分）　干枣（二十枚，擘）
上六味，切，以水四升，煮取一升半，去滓，分五服，含稍稍咽之为度。忌海藻、菘菜、胡荽等。（并出第十四卷中。）
伤寒手足欲脱疼痛方七首  ***************************
《病源》：此由热毒气从内而出，循经络攻于手足也。人五脏六腑井荥俞，皆出于手足指，故毒从脏腑而出也。（出第八卷中。）
范汪疗伤寒热病，手足肿欲脱方。
生牛肉裹之，肿消痛止。（出第三十卷中。深师同。）
崔氏疗伤寒手足热疼欲脱方。
取羊屎煮汁淋之，瘥止。亦疗时疾，阴囊及茎肿。亦可煮黄柏洗之。（《肘后》、深师、《集验》《千金》《备急》并同。出第一卷中。）
《集验》疗毒热攻手足，肿疼欲脱方。
浓煮虎杖根，适寒温以渍手足，入至踝上一尺。（兼疗天行。范汪、《肘后》《千金》同。）
又方
酒煮苦参以渍之。（范汪、《千金》《集验》同。并出第二卷中。）
《千金》疗毒热病攻手足肿，疼痛欲脱方。
煮马粪，若羊粪汁渍之，猪膏和羊粪涂之亦佳。（范汪、《集验》《肘后》同。）
又方
取常思草，绞取汁以渍之，一名苍耳。（范汪、《集验》《肘后》同。出第十卷中。）
《备急》疗热病手足肿欲脱者方。兼主天行。
以稻瓤灰汁渍之佳。（《集验》《千金》《肘后》同。出第一卷中。）
伤寒虚羸方四首  ***************************
《病源》：其人血气先虚，复为虚邪所中，发汗吐下之后。经络俱损伤，阴阳竭绝，热邪始散，真气尚少，五脏犹虚，谷神未复，无津液以荣养，故虚羸而生病焉。（出第八卷中。）
《集验》疗伤寒虚羸少气，气逆苦呕吐方。
石膏（一升，碎，绵裹）　竹叶（一把）　麦门冬（一升，去心）　人参（二两）　半夏（一升，洗）　生姜（四两）　甘草（二两，炙）
上七味，切，以一斗二升，煮取六升，去滓，内粳米一升，米熟去米，饮一升，日三服。忌海藻、菘菜、羊肉、饧。（出第三卷中。）
又生地黄汤，疗伤寒有热，虚羸少气，心下满，胃中宿食，大便不利方。
生地黄（三斤）　大黄（四两）　大枣（二十枚，擘）　甘草（一两，炙）　芒硝（二合）
上五味，合捣令相得，蒸五升米下，熟绞取汁，分再服。忌海藻、菘菜。（出第二卷中。）
《千金》疗伤寒虚羸少气呕吐，竹叶石膏汤方。
石膏（一升，碎，绵裹）　竹叶（一把）　麦门冬（一升，去心）　人参（二两）　半夏（半升，洗）　甘草（二两）
上六味，以水一斗，煮取六升，去滓，内粳米一升，煮米熟，去米饮一升，日三服。忌海藻、菘菜、羊肉、饧。（出第十卷中。此张仲景《伤寒论》方。）
张文仲栀子豉汤，疗吐下后，虚羸欲死方。
栀子（一十枚）　豉（四合，绵裹）
上二味，以水五升，先煮栀子取二升，内豉，又煮三四沸，去滓，分再服。（支同此，出姚万第二卷中。《集验》《备急》同，各用栀子十四枚。）
伤寒不得眠方四首  ***************************
《病源》：夫卫气昼行于阳，夜行于阴。阴主夜，夜主卧，谓阳气尽，阴气盛，则目瞑矣。今热气未散，与诸阳并，所以阳独盛，阴偏虚，虽复病后，仍不得眠者，阴气未复于本故也。（出第八卷中。）
仲景《伤寒论》疗伤寒发汗若吐下后，虚烦不得眠，剧则反覆颠倒，心内苦痛懊憹者，属栀子豉汤证方。
肥栀子（十四枚，擘）　香豉（四合，绵裹）
上二物，以水四升，先煮栀子取二升半，去滓，内豉更煮，取一升半，去豉。分温再服，得吐止后服。
《肘后》疗大病瘥后，虚烦不得眠，腹中疼痛懊憹，乌梅豉汤方。
豉（七合，绵裹）　乌梅（十四枚，擘）
上二物，以水四升，煮乌梅取二升半，内豉更煮，取一升半，去滓。温分再服。无乌梅用栀子四枚。
又半夏茯苓汤方。
半夏（三两，洗）　秫米（一升）　茯苓（四两）
上三味，切，以千里流水一石，扬之万遍，澄取二斗，合煮诸药，得五升，去滓。温分五服。忌羊肉、饧、酢等物。（并出第一卷中。）
深师酸枣汤，疗伤寒及吐下后心烦乏气，昼夜不眠方。
酸枣仁（四升）　麦门冬（一升，去心）　甘草（二两，炙）　蝭母（二两，知母也）　茯苓（二两）　川芎（二两）　干姜（三两）
上七味，切，以水一斗六升，煮酸枣取一斗，去枣内药，煮取三升，去滓，温分三服。忌海藻、菘菜、大酢。（出第十四卷中。）
伤寒小便不利方九首  ***************************
《病源》：伤寒发汗后，而汗出不止，津液少，胃中极干，小肠有伏热，故小便不通也。（出第八卷中。）
仲景《伤寒论》：少阴病，二三日不已，至四五日，腹痛小便不利，四肢沉重，疼痛，自下痢者，此为有水气。或咳，或小便自利，或下痢，或呕者，真武汤主之方。
茯苓（三两）　白芍药（三两）　附子（一枚，炮去皮，破八片）　白术（三两）　生姜（三两，去皮）
上五味，切，以水八升，煮取三升，去滓。温服七合，日三服。若咳者，加五味子半升、细辛一两、干姜一两。若小便自利者，去茯苓。若下痢者，去芍药，加干姜二两。呕者，去附子，加生姜，足前成半斤。忌酢、猪肉、桃李、雀肉等。（出第六卷中。深师同。兼主天行，大效。）
又伤寒六七日，已发汗而复下之，胸胁满结，小便不利，渴而不呕，但头汗出，往来寒热心烦者，此未解也。属小柴胡桂姜汤主之方。
柴胡（半斤）　桂心（三两）　黄芩（三两）　牡蛎（二两，熬）　甘草（二两，炙）　栝楼根（四两）　干姜（二两）
上七味，切，以水一斗二升，煮取六升，去滓，更煎取三升。温服一升，日三服。初一服微烦，后汗出便愈。忌生葱、海藻、菘菜。（出第四卷中。）
又疗伤寒七八日，身黄如橘子色，小便不利，腹微满者，茵陈汤主之方。
茵陈（六两）　肥栀子（十四枚，擘）　大黄（二两，去皮，酒洗，破三片）
上三味，以水一斗二升，先煮茵陈减二升，去滓，内二物，煮取三升，去滓。分温三服，日三。小便当利，尿如皂荚沫，状色正赤，一宿腹减，黄从小便去。（出第五卷中。张文仲、《千金》并同。）
又服桂枝汤或下之，仍头项强痛，翕翕发热无汗，心下满微痛，小便不利者，桂枝去桂加茯苓白术汤主之方。
芍药　生姜（切）　白术　茯苓（各三两）　甘草（二两，炙）　大枣（十二个，擘）
上六味，切，以水八升，煮取三升，去滓，温服一升，小便利则愈。忌海藻、菘菜、酢、桃李、雀肉等。
《肘后》疗小腹满，不得小便方。兼疗天行。
细末雄黄，蜜和，为丸如枣核，内溺孔中，令入半寸。（出第二卷中。文仲同。）
《千金翼》疗少阴病四逆，其人或咳或悸，或小便不利，或腹中痛，或泄痢下重，四逆散方。
甘草（十分，炙）　枳实（十分，炙）　柴胡（十分）　芍药（十分）
上四味，捣，细筛，白饮和服方寸匕，日三服。嗽者，加五味子、干姜各五分，并主下痢。胸中悸者，加桂心五分。小便不利者，加茯苓五分。腹中痛者，加附子一枚，泄痢下重者，先以水五升，煮薤二升，取三升，以散三方寸匕，内汤中煮之，取一升半，分再服。忌海藻、菘菜。（仲景、范汪同。出第十卷中。）
崔氏疗伤寒热盛，小便不利，滑石汤方。兼疗天行。
滑石（屑，二两）　葶苈子（一合，熬）
上二物，以水二升，煮取七合，去滓，顿服之。
又方
捣生葱敷脐下横纹中，燥则易之。
又瞿麦汤方。
瞿麦（三两）　甘草（三两，炙）　滑石（四两）　葵子（二合半）　石韦（三两，去毛令尽）
上五味，切，以水八升，煮取二升半，分三服。忌海藻、菘菜。（并出第一卷中。《古今录验》同。）
伤寒下痢及脓血黄赤方一十六首  ***************************
《病源》：伤寒病若表实里虚，热气乘虚而入，攻于肠胃，则下黄赤汁。若温毒气盛，则腹痛壮热，下脓血如鱼脑，或如烂肉汁。若寒毒入胃，则腹满身热，下清谷。下清谷者，不可攻表，汗出必胀满，表里俱虚故也。
伤寒六七日下痢，便发热而痢，其人汗出不止者死，但有阴无阳故也。
下痢有微热，其人渴，脉弱者，今自愈。脉沉弦者下重，其脉大者为未止，脉微数者为欲自止，虽发热不死。少阴病八九日，而一身手足尽热，热在膀胱，必便血下痢。脉反浮数，尺中自涩，其人必圊脓血。少阴病下痢，若痢自止，恶寒而欲蜷，手足温者可疗。阳明病下痢，其人脉浮大，此皆为虚弱强下之故也。
伤寒下痢，日十余行，其人脉反实者死（出第八卷中。张仲景《伤寒论》阳明无下痢证不可下。或有云下痢，其脉浮大者，此皆为虚，以强下之故也。设脉浮革，因尔肠鸣，当温之，与水即哕。）
仲景《伤寒论》：伤寒本自寒下，医复吐之下之不解者，寒格更逆吐下。食入还吐出者，属干姜黄连人参汤主之方。
干姜　黄连　黄芩　人参（各三两）
上四味，切，以水六升，煮取二升，去滓，分再服之。忌猪肉、冷水等。（出第六卷中。）
又太阳病桂枝证，医反下之，利遂不止，脉促者，表未解也。喘而汗出者，属葛根黄连汤方。
葛根（八两）　黄连（三两，金色者）　黄芩（三两，切）　甘草（二两）
上四味，切，以水八升，先煮葛根减二升，掠去沫，内诸药，煮取二升，去滓。温分再服。忌猪肉、冷水、海藻、菘菜。（出第七卷中。）
《肘后》疗伤寒，若下脓血者，赤石脂汤方。
赤石脂（二两，碎）　干姜（二两，切）　附子（一两，炮破）
上三味，以水五升，煮取三升，去滓。温分三服。后脐下痛者，加当归一两，芍药二两，用水六升煮。忌猪肉。（范汪、张文仲同。）
又主下痢不能食者，兼疗天行，黄连丸方。
黄连（一两）　乌梅（二十枚，炙燥）
上二味，捣末，蜡如博棋子一枚，蜜一升，于微火煎，令可丸如梧子。一服十五丸，日三服。忌猪肉、冷水。（出第一卷中。）
又白通汤，疗伤寒泄痢不已，口渴不得下食，虚而烦方。
大附子（一枚，生，削去黑皮，破八片）　干姜（半两，炮）　甘草（半两，炙）　葱白（十四茎）
上四味，切，以水三升，煮取一升二合，去滓。温分再服。渴微呕心下停水者，一方加犀角半两，大良。忌海藻、菘菜、猪肉。（范汪同。出第十四卷中。张仲景《伤寒论》白通汤惟主少阴下痢。厥逆无脉，干呕而烦者，白通加猪胆汤主之。本无甘草，仍不加犀角。）
范汪疗伤寒，腹中微痛不止，下痢，秦皮汤方。
秦皮（三两）　黄连（四两）　白头翁（二两）　阿胶（三两）
上四味，㕮咀三味，以水八升，煮得二升，绞去滓，内胶令烊，适寒温，先食饮七合，日二服。忌猪肉、冷水。
又豉薤汤，疗伤寒暴下及滞利腹痛方。
豉（一升）　薤白（一把，寸切）
上二物，以水三升，煮令薤熟，漉去滓，分为再服，不瘥复作。
又蕙草汤，疗伤寒，除热止下痢方。
蕙草（二两）　黄连（四两）　当归（二两）
上三味，切，以水六升，煮得二升，适寒温，饮五合，日三。忌猪肉、冷水等物。
又疗伤寒下痢，脉微，足厥冷，通草汤方。
通草（一两）　干姜（一两）　枳实（四两，炙）　人参（一两）　附子（一枚，炮令裂破）
上五味，切，以水六升，煮取二升，适寒温饮五合，日三，不瘥稍加至七合。忌猪肉。（并出第三十卷中。）
《小品》犀角汤，疗热毒下黄赤汁，及赤如腐烂血，及赤滞如鱼脑，腹痛壮热，诸药无效方。
黄柏（一两半）　黄芩（一两半）　白头翁（一两）　黄连（二两）　当归（一两）　牡蛎（一两半，熬）　犀角屑（半两）　艾叶（半两）　石榴皮（一两半）　桑寄生（一两）　甘草（一两，炙）
上十一味，切，以水八升，煮取三升，分三服。忌猪肉、冷水、海藻、菘菜。（出第六卷中。《古今录验》同。）
《集验》疗伤寒后，下痢脓血，柏皮汤方。
黄柏（二两）　黄连（四两）　栀子仁（十四枚，擘）　阿胶（一两，炙）
上四味，切，以水六升，煮三味取二升，去滓，内胶令烊。温分再服。忌猪肉、冷水。（范汪同。出第二卷中。）
《千金翼》热痢下重，白头翁汤主之方。
白头翁（二两）　黄柏（三两）　黄连（三两）　秦皮（三两，切）
上四味，切，以水七升，煮取二升，去滓。分服一升，不愈更服。忌猪肉、冷水。（范汪同。出第十卷中。此张仲景《伤寒论》方。）
崔氏疗伤寒后，赤白滞下无数，阮氏桃华汤方。
赤石脂（八两，冷多白滞者加四两）　粳米（一升）　干姜（四两，冷多滞者加四两，切）
上三味，以水一斗，煮米熟，汤成去滓。服一升，不瘥复作。热多则带赤，冷多则带白。（《千金翼方》不同，加减稍别。《伤寒论》《千金》、范汪同。张仲景《伤寒论》煮汤和赤石脂末一方寸匕服。）
又疗伤寒热利，黄连丸方。
黄连（三两，去毛）　当归（三两）　干姜（二两）　赤石脂（二两，切）
上四味，捣筛，蜜和，丸如梧子大。服三十丸，日三。叔尚书以疗热痢，是岁传与东都当方诸军营，及夏口戍人发者数千余人。余时亦复用之，亦佳。但时用之，不及诸汤速耳。当服百丸许乃断。忌猪肉、冷水。（并出第一卷中。）
张文仲陶氏伤寒下痢，豉薤汤方。
豉（一斤，绵裹）　薤白（一握）　栀子（十四枚，擘破）
上三味，以水五升，煮取二升半，去滓，温分三服。《小品》云：此方主温毒，乃伤寒内虚，外热攻肠胃，下黄赤汁及如烂肉汁，并去赤滞，下伏气腹痛，诸热毒悉主之。水四升，先煮栀子、薤白令熟，内豉煮取二升，分三服。（《千金》《备急方》同。）
又疗伤寒下痢恶血不止，犀角汤方。
干姜（一两）　犀角（一两，末）　地榆（一两）　蜜（二合）
上四味，切，以水五升，煮取一升半，去滓，下蜜更煮至一升。分三服，自愈。此治热毒蛊痢。（《千金》同。并出第十五卷中。）
伤寒䘌疮方一十首  ***************************
《病源》：凡得伤寒及天行热病，日数较多，腹内有热，又人食少，肠胃空虚，三虫行作求食，食人五脏及下部也。䘌病之候，齿龂无色，舌上尽白，甚者唇里有疮，四肢沉重，忽忽喜眠。如此皆为虫食其肛，肛烂见五脏则死。当数看其上唇内，有疮唾血，唇内如粟疮者，则心内懊憹痛，此虫在上，食其五脏；下唇内生疮者，其人不寤，此虫食下部，皆能杀人也。（出第八卷中。）
《肘后》：若病人齿龂无色，舌上白者，或喜眠愦愦，不知痛痒处，或下痢，宜急疗下部。不晓此者，但攻其上，不以为意，下部生疮，虫食其肛，肛烂见五脏便死。
烧马蹄作灰细末，猪膏和，涂绵以导下部，日数度瘥。
又桃仁苦酒汤方。
桃仁（五十枚，去皮尖及两仁）　苦酒（二升）　盐（一合）
上三味，煮取六合，去滓，尽服之。（并出第一卷中。）
深师疗䘌食下部，桃皮汤方。
桃皮（二两）　槐子（二两）　艾（二两）　大枣（三十枚，擘，一方用黄连）
上四味，切，以水五升，煮取三升，去滓，温分三服之。
又疗䘌虫食下部方。
以泥作罂，以竹筒如指所，横穿罂肚，筒一头内下孔中，内如鸡子艾烧之，人就罂口吹之，常令艾烧，强人可益艾，甚良。（《千金》同。）
又龙骨汤，治伤寒已八九日至十余日，大烦渴热盛，而三焦有疮䘌者多下，或张口吐舌呵吁，咽烂口鼻生疮，吟语不识人，宜服此汤。除热毒止痢神方。
龙骨（半斤，碎）
上一味，以水一斗，煮取四升，沉之井底令冷，服五合，余渐渐进之，恣意如饮，尤宜老少，无味殆如饮水，亦断下。（文仲、《备急》《千金》等同。）
又疗伤寒及诸病之后，内有疮出下部烦者，黄连犀角汤方。
黄连（一两，去毛）　乌梅（十四枚，擘）　犀角（三两）　青木香（半两）
上四味，切，以水五升，煮取一升半，分再服。忌猪肉、冷水等。（并出第十四卷中。）
范汪疗伤寒心中懊憹，下痢，谷道中烂伤，当服懊憹散，以䘌药内谷道中，懊憹散方。
雚芦（十分）　干漆（二分）　萹蓄（二分）
上三味，各异捣筛粉，粥饮服一钱匕，先食，日再服。（《千金》同。）
又疗䘌懊憹，麝香散方。
麝香（一分，研）　雄黄（一分，研）　丹砂（一分，研）　犀角（一分，屑）　羚羊角（一分，研）　青葙子（一分）　黄连（一分）　升麻（一分）　桃仁（一分，熬）　贝齿（一分）
上十味，并捣合下筛。先食，以小麦粥服钱五匕。服药讫，复以钱五匕绵裹以导谷道中，食顷去之。日三。忌猪肉、冷水、生血等物。（并出第三十三卷中。）
《小品》青葙子散，疗热病有䘌，下部生疮方。
青葙（一两）　雚芦（四两）　狼牙（三分）　橘皮（二分）　萹蓄（二分，切之）
上五味，捣下筛，粥饮和合，服两钱匕，日三。不知，稍增之。（出第六卷中。《千金》同，有甘草一分。）
张文仲疗伤寒兼䘌疮。王叔和云：其候口唇皆生疮，唾血，上唇内有疮如粟者，则心中懊憹痛，如此则此虫在上，乃食五脏；若下唇内生疮，其人喜眠者，此虫在下，食下部方。
取鸡子一枚，扣头出白，与漆一合熟和，令调如漆，还内壳中，仰吞之。食顷，或半日，或下虫，或吐虫。剧者，再服乃尽。热除病愈。凡得热病，腹内热，食少，三虫行作求食，食人五脏及下部，人不能知，可服此药，不尔䘌虫杀人。（《集验》、深师、《肘后》同。）
又方
猪胆（一具）
上一味，渍著半升苦酒中和之，煎三沸，三下三上，药成可放温，空腹饮一满口，虫即死。有人经用之验。（并出第二卷中。《千金》同。）
伤寒阴阳易方八首  ***************************
《病源》：伤寒阴阳易病者，是男人妇人伤寒病新瘥未平复，而与之交接得病者，名为阴阳易也。其男子病新瘥未平复，而妇人与之交接得病者，名阳易。其妇人得病新瘥未平复，而男子与之交接得病者，名阴易。若二男二女，并不相易。所以呼为易者，阴阳感动，其毒度著于人，如换易也。其病之状，身体重，小腹里急，或引阴中拘挛，热上冲胸，头重不能举，眼内生䁾，四肢拘急，小腹㽲痛，手足拳，皆即死。其亦有不即死者，病苦小腹里急，热上冲胸，头重不能举，百节解离，经脉缓弱，血气空虚，骨髓枯竭，便嘘嘘吸吸，气力转少，著床不能动摇，起止仰人，或引岁月方死。（出第八卷中。）
深师疗妇人得温病虽瘥平复，未满一百日不可与交合，交合为阴易之病，病必拘急手足拳，皆死。丈夫病以易妇人，名为阳易，速当疗之可瘥，满四日不可疗也。宜令服此药方。
干姜（四两）
上一味，捣末，汤和，一顿服，温覆汗得解，止手足伸遂愈。（范汪同。出第十四卷中。）
范汪豭鼠粪汤，疗伤寒病后，男子阴易方。
薤（一大把）　豭鼠粪（十四枚）
上二味，以水五升，煮取二升，尽饮之，温卧汗出便愈。亦理劳复。（豭鼠屎两头尖者是也。《肘后》薤作蓝。）
又丹米汤，疗伤寒病已后，男子阴易方。
丹米（三两）
上一味末，以薄酒和，尽饮之，温覆汗出便愈。亦随人大小，不必三两，自以意消息之。
又疗交接劳复卵肿，腹中绞痛便绝死，竹皮汤方。
刮青竹皮（一升）
上一味，以水三升，煮五六沸，绞去滓，顿服立愈。（《肘后》同。）
又疗阴阳易，栝楼汤方。
栝楼根（二两）
上一味，以水五升，煮取一升，分二服。先以青淡竹沥一升，合水二升，煮好银二两，减半去银，先与病人饮之讫，须臾乃服汤。小便利即瘥。栝楼汤、银汁须冷服。（与前疗渴方同。）
《千金》曰：昔者人得伤寒病，已瘥未健，诣华旉视脉。旉曰：虽瘥尚虚未复，阳气不足，勿为劳事，余劳尚可，御内即死，临死当吐舌数寸。其妻闻其夫病除，从百余里来省之，止宿交接，中间三日发病，口舌出数寸而死。病新瘥未满百日，气力未平复，而以房室者，略无不死。有士盖正者，病愈后六十日，已能行射猎，以房室则吐涎而死。及热病房室，名为阴阳易之病，皆难疗多死。近者有士大夫，小得伤寒，瘥已十余日，能乘马行来。自谓平复，以房室则小腹急痛，手足拘挛而死。医者张苗说，有婢得病后数十日，有六人奸之皆死。妇人得病易丈夫，丈夫得病亦易妇人，疗之烧裩散方。兼主温病阴易也。
取女人中裩近隐处烧取灰
上一物为散，服方寸匕，日三服。小便即利，阴头微肿，此为愈矣。女人病可取男人裩，如前法，酒水服。（此本仲景方。《肘后》同。）
又疗交接劳复，卵肿缩，腹中绞痛，便欲死者方。
取交接妇人衣服以覆男子。（《肘后》同。）
又方
取女人手足爪（二十枚）　女人衣中裳一尺，烧。
上二味，末，以酒服，亦米汁饮服之。（出第十卷中。《肘后》同。）
伤寒劳复食复方二十五首  ***************************
《病源》：伤寒病新瘥，津液未复，血气尚虚，若劳动早，更复成病，故云复也。若言语思虑则劳神，梳头澡洗则劳力，劳则生热，热气乘虚还入经络，故复病也。其脉沉紧者，宜下之。
又食复。伤寒病新瘥及大病之后，脾胃尚虚，谷气未复，若食猪肉、肠血、肥鱼及油腻物，必大下痢，医所不能治也，必至于死。若食饼饵、粢黍、饴脯、炙脍、枣栗诸果，牢强难消之物，胃气虚弱，不能消化，必更结热。适以药下之，则胃气虚冷，大利难禁，不下之必死，下之亦危，难救也。大病之后，多坐此死，不可不慎护也。夫病新瘥后，但得食糜粥，宁可少食令饥，慎勿饱，不得他有所食，虽思之勿与，引日转久，可渐食羊肉糜若羹汁，慎不可食猪、狗等肉。（并出第八卷中。）
《广济》疗伤寒因食劳复，头痛壮热，栀子汤方。
栀子（十四枚，擘）　香豉（一升，绵裹）　葱白（一握，切）　粟米（三合）　雄鼠屎（二七枚，烧令烟绝，末）
上五味，以水八升，煮取二升三合，去滓，内鼠屎。分三服，服别相去如人行六七里。须利，内芒硝五分。忌面、炙肉、蒜等物。（出第一卷中。）
深师疗劳复，大青汤方。
大青（四两）　甘草（二两，炙）　阿胶（二两，炙）　香豉（二两）
上四味，切，以水一斗，煮取三升，去滓。温服一升，日五六服。欲尽复作，常使有汤，渴便饮，无毒除热止吐下。伤寒一二日，上至十数日困笃，发汗热不解，吐下后热不除，止下痢甚良。先煮大青、甘草，取四升，去滓，内胶、豉，胶消尽便漉去，勿令豉坏，当预渍胶令释也。忌菘菜、海藻。（《集验》《肘后》《千金》同。）
又方
取鸡子空壳碎之，熬令黄黑捣筛，热汤和一合服之，温卧取汗愈，鸡子壳悉服之。（《肘后》、崔氏同。）
又方
取马粪烧捣为散，冷酒服方寸匕良。三炊顷便验，神良。
又疗伤寒瘥后劳复，葵子汤方。
葵子（二升）　粱米（一升）
上二味，合煮作薄粥饮之，多多为佳，取汗立瘥。（并出第十四卷中。）
范汪疗伤寒病瘥，语言书疏，坐起行步劳复方。
创青竹皮多多煮之，令厚浓，服三升汁则愈。
又伤寒已愈，食饮多劳复，大黄豉汤方。
豉（五合）　甘草（二两，炙）　桂心（二两）　大黄（四两）　芒硝（半斤）
上五味，㕮咀，以水六升，煮得二升，去滓。先食，适寒温饮一升，日再服。忌海藻、菘菜、生葱等物。
又疗伤寒瘥以后，饮食劳复，栀子汤方。
栀子（十四枚）　豉（一升）　桂心（二两）　麻黄（二两）　大黄（二两）
上五味，㕮咀，以水七升，先煮麻黄，掠去沫，内余药，更煮取二升，去滓。温服一升，日再服，当小汗及下痢。忌生葱。（并出第三十四卷中。）
《千金》疗伤寒温病后劳复，或食饮，或动作，栀子石膏汤方。
栀子仁（三七枚，擘）　石膏（五两，碎）　鼠屎（尖头者，二十枚）　香豉（一升，绵裹）
上四味，以水七升，煮取三升，分三服。
又疗劳复，或因洗手足，或梳头，或食等劳复方。
取洗足手汁，饮之一合，即愈。
又方
取头垢如枣核大，吞一枚。
又方
取饭烧为末，饮进一升。（《肘后》同。）
又疗大病已瘥劳复者，枳实栀子汤方。
枳实（三枚，炙）　栀子（十四枚，擘）
上二味，以酢浆一斗，先煎取六升，煮药取三升，内豉一升，煎五六沸，去滓，分再服。覆取汗。如有宿食者，内大黄如棋子一枚。（范汪、《救急》《集验》并同。出第十卷中。张仲景《伤寒论》内大黄如博棋子五六枚。）
又疗劳复垂死者方。
暖汤三合，洗四五岁女子阴，取汁内口中服则愈。男儿亦得，起死人方。
又疗食劳方。
麹一饼，煮取汁服之。
又疗食劳方。
杏仁五十八枚，酢二升，煎取一升服之，取汗则瘥。
又方
烧人粪灰，水服之方寸匕。
又疗伤寒瘥后，更头痛、壮热、烦闷者方。
服黄龙汤三合，日三服。
又欲令病人不复者方。
烧头垢如梧子大，服之。（并出第十卷中。）
崔氏疗伤寒劳复，鼠屎汤方。
栀子（二七枚，擘）　豉（五合）　鼠屎（两头尖者，二七枚）
上三味，以浆水二升，煮取一升，去滓，顿服。数试异验。（出第一卷中。）
《古今录验》栀子汤，疗伤寒劳复方。
栀子（十四枚，擘）　麻黄（二两，去节）　大黄（二两）　豉（一升，绵裹）
上四味，切，以水七升，煮取二升，分为三服。（深师、《肘后》同。）
又疗伤寒劳复，鼠屎汤方。
鼠屎（二十一枚）　豉（一升，绵裹）　栀子（七枚，擘）　大黄（三两，切）
上四味，以水五升，煎取二升七合，分三服，微取汗，应小鸭溏下。（《千金》同。）
又疗病新瘥，早起及食多劳复，鼠屎豉汤方。
鼠屎（两头尖者，二十一枚）　香豉（一升）
上二味，以水三升，煮取一升，尽服之，温卧令小汗。（《千金》同。）
又疗食不消劳复脉实者，鼠屎栀子豉汤方。
豉（二升，绵裹）　鼠屎（二十一枚）　栀子（七枚，擘）　麻黄（三两，去节）
上四味，以水五升，煮取二升，分服七合，汗微出，日三服。（《千金》麻黄作大黄。）
又疗伤寒已愈，食饮多复发者方。
豉（五合，绵裹）　甘草（二两，炙）　大黄（四两）　芒硝（半两）
上四味，切，以水九升，煮取三升，去滓，饮一升，日再。忌菘菜、海藻等。（范汪同。）
又疗伤寒瘥，令不复，白芷散方。
白芷（十二分）　白术（十分）　防风（八分）　瓜蒌（五分）　桔梗（四分）　细辛（三分）　附子（二分，炮，去皮）　干姜（二分）　桂心（二分）
上九味，捣筛为散，以粳米粥清服一钱匕，食已，服二钱，小儿服一钱。常以鸡子作羹，吃粳米饭，多少与病人食之，亦未必常有鸡子羹、粳米饭。如服药讫，即扶起令行步，仍擳头洗手面。食辄服之，劳行如前，则不复。浩云：数用佳。忌猪肉、桃李、雀肉、胡荽、蒜、青鱼、酢、生葱、生菜。（范汪同。出第三卷中。一方有人参三分。）
伤寒百合病方七首  ***************************
《病源》：伤寒百合病者，谓无经络，百脉一宗，悉致病也。皆因伤寒虚劳，大病之后不平复，变成斯病也。其状意欲食，复不能食；常默默欲得卧，复不得卧；欲出行，而复不能行；饮食或有美时，或有不用时闻饮食臭；或如强健人，而欲卧复不得眠。如有寒，复如无寒；如有热，复如无热，至朝口苦，小便赤黄。百合之病，诸药不能疗，得药则剧，而吐痢，如有神灵所加也。身形如和，其人脉微数，每尿辄头痛。其病六十日乃愈。若尿时头不痛，淅淅然如寒者，四十日愈。若尿时快然但眩者，二十日愈。其证或未病而预见，或病四五日而出，或病二十日、一月日复见。其状恶寒而呕者，病在上焦也，二十三日当愈。其状腹满微喘，大便硬，三四日一大便，时复小溏者，病在中焦也，六十三日当愈。其状小便淋沥难者，病在下焦也，四十三日当愈。各随其证，以疗之耳。（并出第八卷中。）
仲景《伤寒论》疗百合之病，诸药不能疗，若得药则剧而吐痢，如有神灵所加也。身体仍和，脉微数，每尿时辄头痛，六十日乃愈。尿时头不痛，淅淅然者，四十日愈。尿时快然，但头眩者，二十日愈。其证或未病而预见，或病四五日而出，或病二十日、一月复见者，悉疗之。
又发汗已更发者，百合知母汤主之方。
百合（七枚，擘）　知母（三两）
上二味，以泉水洗，先渍百合经一宿，上当白沫，泻却其汁，更以好泉水二升，煮取一升，去滓，置之一处，别以泉水二升，煮知母取一升，去滓，二味汁相和，煮取一升半，分温再服之。（《小品》《千金》同。）
又下之已更发者，百合滑石代赭汤主之方。
百合（七枚，擘，以泉水渍一宿，上当白泔出，去之）　滑石（三两，碎）　代赭（如弹丸一枚，碎）
上三味，先以泉水二升，煮百合取一升，去滓，置一厢，又以泉水二升，煮和二味，取一升，去滓，合煎，取一升半，分再服。（《千金》《小品》同。）
又吐之已更发者，百合鸡子汤主之方。
百合（七枚）
上一味，依前法，泉水二升，煮取一升，去滓，扣鸡子一枚，取中黄，内百合汤搅，令调温，再服之。（《千金》同。）
又不吐不下不发汗，病形如初，百合生地黄汤主之方。
百合（七枚）
上一味，依前法渍，以泉水二升，煮取一升，生地黄汁一升，二味汁相和，煮取一升半，温分再服。一服中病者，更勿服也。大便当出恶沫。（《千金》《小品》并同。）
又百合病一月不解，变成渴者。
以渍百合水洗身法，其后《千金方》中一味是，后服瓜蒌牡蛎散，其次则是。（并出第十七卷中。）
《小品》：凡百合病见于阴而以阳法攻之，其阴不得解也，复发其汗，此为逆，其病难治。见于阳而以阴法攻之，其阳不得解也，复下之，其病不愈。
《千金》百合病经一月不解，变成渴者方。
百合根（切，一升）
上一味，以水一斗，渍一宿，以汁洗病人身也。洗身讫，食白汤饼。（今馎饦也。）勿与盐豉也。渴不瘥，可用栝楼根并牡蛎等份为散，饮调方寸匕，日三服。（《小品》、张仲景方同。）
又疗百合病变而发热者方。
滑石（三两）　百合根（一两，炙）
上二味，末之，饮下方寸匕，日三。微利者止勿服之，热即除。一本云：治百合病小便赤涩，脐下坚急。
又百合病变腹中满痛者方。
但服百合根，随多少熬令色黄，末之，饮调方寸匕，日三服。满消痛止。（《小品》同。并出第十卷中。）
伤寒狐惑病方四首  ***************************
仲景《伤寒论》：狐惑之病，其气如伤寒，嘿嘿但欲卧，目瞑不得眠，起卧不安。蚀于喉咽者为惑，蚀于阴者为狐。狐惑之病，并恶饮食，不欲闻饮食臭。其面乍赤乍黑乍白。蚀于上部其声嗄，蚀于下部其咽干。蚀于上部，泻心汤主之；蚀于下部，苦参汤淹洗之；蚀于肛外者，雄黄熏之。
又泻心汤，兼疗下痢不止，心中愊愊坚而呕，肠中鸣者方。
半夏（半升，洗）　黄芩（三两）　人参（三两）　干姜（三两）　黄连（一两）　甘草（四两，炙）　大枣（十二枚，擘）
上七味，切，以水一斗，煮取六升，分服一升，日三服。忌猪肉、冷水、菘菜、海藻、羊肉、饧。（《千金》同。出第六卷中。）
又雄黄熏法，兼主䘌病。
雄黄一物，研末，以两筒瓦合之烧，以熏下部。
《千金》疗狐惑，薰草黄连汤方。
黄连（四两，去皮）　薰草（四两）
上二味，切，以白浆一斗渍之一宿，煮取二升，去滓，分为二服。忌猪肉、冷水。（《小品》同。）
又其人脉数，无热，微烦，嘿嘿但欲卧，汗出。得之三四日，眼赤如鸠眼者；得之七八日，其四眦黄黑。能食者，脓已成也，疗之方。
以赤小豆三升渍之，令生牙足，复干之，加当归三两，为末，浆水服方寸匕，日三服。（《小品》同。出第十卷中。此本仲景方。）
凡病形不可炙，因火为邪，散走血脉，伤脉尚可，伤脏则剧。井输穴肿，黄汁自出，经络外烂，肉腐为痈脓，此为火疽（七居反），医所伤也。凡微数之脉，慎不可炙，因火为邪，即致烦逆，追虚逐实，血散脉中，火气虽微，内攻有力，焦骨伤筋，血难复也。

第三卷  ——————————————————————————————————————————————————————————————————————————————————————————

天行病发汗等方四十二首  ***************************
《病源》：夫天行时气病者，是春时应暖而反大寒，夏时应热而反大凉，秋时应凉而反大热，冬时应寒而反大温者，此非其时而有其气，是以一岁之中，病无长少，率多相似者，此则时行之气也。从立春节后，其中无暴大寒，又不冰雪，而人有壮热为病者，此属春时阳气发于冬时，伏寒变为温病也。从春分以后至秋分节前，天有暴寒者，皆为时行寒疫也。一名时行伤寒。此是节候有寒伤于人，非触冒之过也。若三月、四月，或有暴寒，其时阳气尚弱，为寒所折，病热犹小轻也。五月、六月，阳气已盛，为寒所折，病热则重也。七月、八月，阳气已衰，为寒所折，病热亦小微也。其病与温及暑病相似，但治有殊耳。然得时行病，一日在皮毛，当摩膏火炙愈。不解者，二日在肤，可法针，服解肌散，汗出愈。不解，三日在肌，复发汗，若大汗则愈，不解者止，勿复发汗也。四日在胸，服藜芦丸，微吐之愈。若病固，服藜芦丸不吐者，服赤小豆瓜蒂散吐之即愈。视病者尚未了了，复一法针之，当解。不愈者，六日热已入胃，乃与利汤下之愈。百无不如意，但当谛视节度与病耳。若食不消，病亦与时行病，俱发热头痛，食病当速下之，时行病当待六七日下之。时行病始得，一日在皮，二日在肤，三日在肌，四日在胸，五日入胃，入胃乃可下也。热在胃外而下之，则热乘虚便入胃，然病要当复下去之，不得留于胃中也。胃若实热，致此为病，三死一生。此辈皆多不愈，胃虚热入烂胃也。其热微者赤斑出，剧者黑斑出。赤斑出者，五死一生；黑斑出者，十死一生。但论人有强弱，病有难易，攻效相倍耳。病者过日，不以时下之，热不得泄，亦胃烂斑出矣。若得病无热，但狂言烦躁不安，精采言语，与人不相主当者，勿以火迫之，但以猪苓散一方寸匕，水和服之，当以新汲冷水，令强饮一升，若一升半，可至二升益佳，以指刺喉中吐之，随手愈。不即吐者，此病辈多不善，勿强与水，水停即结心下也。更当以余药吐之，皆令相主当者，不尔必危。若此病不急以猪苓散吐解之者，其死殆速矣。亦可先以去毒物及法针之，尤佳。其汤熨针石，别有正方，补养宣导，今附于后。
《养生方导引法》云：清旦初起，以左上手交互从头上挽两耳举，又引鬓发，即流通，令头不白，耳不聋。又摩手掌令热以摩面，从上下二七止，去汗气，令面有光。又摩手令热，从体上下，名曰干浴，令人胜风寒时气，寒热头痛，百病皆愈。
又时气病一日，太阳受病。太阳为三阳之首，主于头项，故得病一日，头项腰脊痛。
又时气二日，阳明受病。阳明主于肌肉，其脉络鼻入目，故病二日，内热鼻干，不得眠。夫诸阳为表，表始受病皮肤之间，故可摩膏火灸，发汗而愈。
又时气病三日，少阳受病。少阳脉循于胁，上于颈耳，故得病三日，胸胁热而耳聋也。三阳经络始相传，病未入于脏，故可汗之而愈。
又时气四日，太阴受病。太阴为三阴之首，是知三日以后，诸阳受病讫，即传之于阴，而太阴受病焉。其脉主于咽嗌，故得病四日，腹满而嗌干。其病在胸膈，故可吐而愈也。
又云：夫得病四日，毒在胸膈，故宜取吐。有得病二三日，便心胸烦满，此为毒气已入。或有五六日以上，毒气犹在上焦者。其人有痰实故也，所以复宜取吐也。
又时气病五日，少阴受病。少阴脉贯肾络肺，系于舌本，故得病五日，口热舌干，渴而引饮。其病在腹，故可下而愈。
又时气病六日，厥阴受病。厥阴脉循阴器络于肝，故得病六日，烦满而囊缩也。此为三阴三阳俱受病，毒气入于肠胃，故可下而愈。
又时气病七日，法当小愈。所以然者，阴阳诸经传病竟故也。今病不除者，欲为再经病。再经病者，谓阴阳诸经重受病也。
又时气病八九日以上不解者，或是阴阳诸经重受于病；或已发汗、吐、下之后，毒气未尽，所经病不能除；或一经受病，未即相传，致使停滞，累日病证不改者，故皆当察其证候而治之。（并出第九卷中。士弱氏曰：七日传经尽，再传经必七日，盖剥复之义耳。）
《广济》天行壮热，烦闷发汗，麻黄汤方。
麻黄（五两，去节）　葛根（四两）　栀子（二七枚，擘）　葱（切，一升）　香豉（一升，绵裹）
上五味，㕮咀，以水八升，先煮麻黄、葛根三两，沸去沫，内诸药，煎取二升五合，绞去滓。分为三服，服别相去如人行五六里，更进一服。不利，覆取汗，后以粉粉身，忌风及诸热食。（出第一卷中。）
《肘后》疗天行一二日，麻黄解肌汤方。
麻黄（一两，去节）　升麻（一两）　甘草（一两，炙）　芍药（一两）　石膏（一两，碎，绵裹）　杏仁（三十枚，去尖双仁）　贝齿（三枚，末）
上七味，细切，以水三升，煮取一升，顿服。覆取汗，汗出则愈。便食豉粥补虚也。忌海藻、菘菜。（《千金》同。）
又方
麻黄（二两）　黄芩　桂心（各一两）　生姜（三两）
上四味，切，以水六升，煮取二升，分三服。忌生葱。（张文仲同。）
又葛根解肌汤方。
葛根（四两）　芍药（二两）　麻黄（一两，去节）　大青（一两）　甘草（一两，炙）　黄芩（一两）　石膏（一两，碎）　大枣（四枚，擘）　桂心（一两）
上九味，切，以水五升，煮取二升，分温三服，相次服之。覆取汗瘥。忌海藻、菘菜、生葱、炙肉等。（张文仲同。）
又疗二三日以上至七八日不解者，可服小柴胡汤方。
柴胡（八两）　人参（三两）　甘草（三两，炙）　黄芩（三两）　生姜（三两）　半夏（半升，洗）　大枣（十二枚，擘）
上七味，切，以水一斗二升，煮取六升，去滓，更煎取三升，分三服。微覆取汗，半日便瘥。如不除，更服一剂。忌海藻、菘菜、羊肉、饧。（范汪、张文仲同。此张仲景《伤寒论》方。）
又若有热实，得汗不解，腹胀痛，烦躁欲狂语者，可服大柴胡汤方。
柴胡（半斤）　大黄（二两）　黄芩（二两）　芍药（二两）　枳实（四枚，炙）　半夏（五两，洗）　生姜（五两）　大枣（十二枚，擘）
上八味，切，以水一斗二升，煮取六升，去滓，更煎取三升。温服一升，日三服，当微利。忌羊肉、饧。此方四首最第一，急疾须预有幸可得药处，便不可不营之，保无伤死，诸小疗为以防穷极者耳。忌羊肉、饧。（出第二卷中。同上。）
《删繁》疗天行三日外至七日不歇，肉热，令人更相染著，大青消毒汤方。
大青（四两）　香豉（八合，熬，绵裹）　干葛　栀子（各四两）　生干地黄（一升，切）　芒硝（三两）
上六味，切，以水五升，煮诸药味，取二升五合，去滓，下芒硝，分三服。忌芜荑、热面、酒、蒜等物。（一方有石膏八两。）
又疗天行五日不歇，未至七日，皮肉毒热，四肢疼痛强，苦参吐毒热汤方。
苦参（八分）　乌梅（七枚）　鸡子（三枚，取白）
上三味，以酒三升煮二物，取一升，去滓，澄清，下鸡子白搅调，温去沫，分再服之。当吐毒热气出愈。
又疗天行七日至二七日，脏腑阴阳毒气，天行病欲歇而未歇，或因食饮劳复，心下胀满烦热，生地黄汤方。
生地黄（切，一升）　黄芩（三两）　桂心（二两）　甘草（二两，炙）　竹叶（切，一升，洗）　香豉（一升，绵别裹）　莼心（一升）　芒硝（三两）　尖鼠屎（三七枚）　干葛（一两）　麻黄（三两，去节）　石膏（八两，碎，绵裹）
上十二味，切，以水九升，煮取三升，去滓，下芒硝，分三服。忌芜荑、海藻、菘菜、生葱等。
又疗天行二七日外至三七日不歇，或寒或热，来去噏噏，四肢羸瘦，饮食不能，腹中虚满，热毒不安，生地黄汤方。
生地黄（汁，一升）　生麦门冬（汁，一升）　赤蜜（一升）　人参（二两）　白术（三两）　桂心（一两）　甘草（二两，炙）　生地骨皮（四两）　升麻（三两）　石膏（八两，碎，绵裹）　莼心（一升）
上十一味，细切，以水九升，煮诸药味，取二升，去滓，下地黄汁，更煎三两沸。分温五服，昼四夜一服。忌芜荑、生葱、海藻、菘菜、桃李、雀肉等物。
又疗天行三七日至四七日，劳㾓不歇，热毒不止，乍寒乍热，乍剧乍瘥，发动如疟，鳖甲汤方。
鳖甲（三两，炙）　大青（二两）　石膏（八两，碎，绵裹）　牡丹皮（一两）　乌梅肉（一两）　常山（三两）　竹叶（切，一升）　牛膝根（三两）　甘草（一两）　香豉（一升，熬，绵裹）
上十味，切，以水九升，煮取三升。分温三服，日三服。忌生葱、生菜、鲤鱼、海藻、菘菜、苋菜、芜荑。（一方有生天门冬、生地黄各切一升。）
《千金》疗天行热病五六日以上，宜服苦参汤方。
苦参（三两）　黄芩（二两）　生地黄（八两）
上三味，切，以水八升，煎至二升，去滓。温服半升，日再。忌芜荑。（出第九卷中。）
又凝雪汤，疗天行毒病七八日，热积胸中，烦乱欲死，起死㩉汤方。
芫花（一升）
上一味，以水三升，煮取一升半，渍故布薄胸上，不过再三薄，热则除，当温四肢护厥逆也。（张文仲、《备急》《古今录验》、深师、范汪并同。出第十卷中。通按：㩉音腊，折也，推也，又摺也。以故布摺方渍而搭胸上也。）
《千金翼》疗天行脉浮紧，无汗而发热，其身疼痛，八九日不解，其表证续在，此当发其汗，服药已微除，发烦目瞑。剧者必衄，衄乃解。所以然者，阳气重故也。宜服麻黄汤方。（《千金翼》不疗天行。）
麻黄（三两，去节）　桂心（二两）　甘草（一两，炙）　杏仁（七十枚，去尖皮、两仁）
上四味，切，以水九升，先煎麻黄减二升，去上沫，内诸药，煮取二升半，分服八合。取汗，不须饮粥，投此汤易得汗。忌菘菜、海藻、生葱。（深师同。出第九卷中。此张仲景《伤寒论》方。）
崔氏疗时行数日而大下，热痢时作，白通诸药多不得止，吾思旧方多疗伤寒后下痢耳，未有尚在数日，便兼除热止下者也。四顺汤热，白通苦温，故吾思作此汤，以救数十人，兼主伤寒，黄连龙骨汤方。
黄连（三两，止痢除热）　黄柏（三两，止痢除热）　熟艾（如鸡子一枚，除热毒止痢）　龙骨（二两，止痢除热）
上四味，切，以水六升，煮取二升半，分三服。无不断者。忌猪肉、冷水。
又其年时行，四五日，大下后，或不下，皆患心中结满，两胁痞塞，胸中气急，厥逆欲绝，心胸高起，手不得近，不过二三日，辄便死殁。诸医用泻心汤，余用大小陷胸汤，并不得疗。重思，此或是下后虚逆，而气已不理，而毒复上攻，毒气相抟，结于胸中，纵不下者，毒已入胃，胃中不通，毒还冲上，复抟于气，气毒相激，故致此病。疗之当先理其气，次下诸疾，思与增损理中丸方。
人参（二两）　白术（二两）　甘草（二两，炙）　干姜（六分，炮）　栝楼根（二两）　枳实（四枚）　茯苓（二两）　牡蛎（二两，熬）
上八味，末之，以蜜和为丸。服如弹子一丸，熟水下，不歇复服。余时用此，效的神速。下喉即折，续复与之，不过服五六丸，胸中豁然矣。用药之速，未尝见此。然渴者，当加瓜蒌，不渴除之。下者，当加牡蛎，不下勿用。余因以告领军韩康伯、上卫毛仲祖、光禄王道豫、灵台郎顾君苗、著作商仲堪诸人，并悉用之，咸叹其应速。于时枳实乃为之贵。难者曰：伤寒热病，理中温药，今不解之以冷，而救之以温，其可论乎？余应之曰：夫今诊时行，始于项强敕色，次于失眠发热，中于烦躁思水，终于生疮下痢，大齐于此耳。忌海藻、菘菜、酢物、桃李、雀肉等。（《深师方》同。）
又阮河南疗天行七八日，热盛不解，艾汤方。
苦酒（三升）　葶苈子（二合，熬，捣）　生艾汁（取一升，无生艾熟艾干艾亦可用，无艾可艾根捣取汁）
上三味，煎得一升，顿服愈。若有牛黄，内一刀圭尤良。此宜疗内有大热也。阮河南曰：疗天行，凡除热解毒，无过苦酢之物，故多用苦参、青葙、艾、葶苈、苦酒、乌梅之属，此其要也。夫热盛，非苦酢之物则不能愈，热在身中，既不时治，治之又不用苦酢之药，如救火不以水，必不可得脱免也。又曰：今诸疗多用辛甜姜、桂、人参之属，此皆贵价，难得常有，比行求之转以失时，而苦参、青葙、葶苈子、艾之属，所在尽有，除热解毒最良，胜于向贵价药也。前后数参并用之，得病内热者，不必按常药次也，便以青葙、苦参、艾、苦酒疗之，但稍与促其间耳，无不解。（《千金》《集验》同。并出于第一卷中。）
又茵陈丸，疗瘴气、时气及黄病、痎疟等方。
茵陈（二两）　大黄（五两）　豉（五合，熬令香）　常山（三两）　栀子仁（二两）　鳖甲（二两，炙）　芒硝（二两）　杏仁（三两，去尖皮，熬）　巴豆（一两，去心皮，熬）
上九味，捣筛，蜜和为丸。初得时气三日内，平旦饮服，每服一丸，丸如梧子大，如人行十里久，或吐、或痢、或汗，如不吐及不利、不汗，更服一丸。五里久不吐痢汗，则以热饮投之。老小以意量减。黄病、痰澼、时气、伤寒、痎疟、小儿惊热欲发痫，服之无不瘥者，疗瘴特神验。有人患赤白痢者，服之亦瘥。春初有宿热，依上法服之，取吐痢，当年不忧热病。忌苋菜、芦笋、野猪肉、生葱、生菜。（出第二卷中。《千金》同。）
张文仲疗天行，若已五六日不解，头痛壮热，四肢烦痛，不得饮食，大黄汤方。
大黄（半两）　黄连（半两，去毛）　黄柏（半两）　栀子（半两，擘）
上四味，切，以水八升，煮取六七沸，内豉一升，葱白七茎，煮取三升，分三服。此许推然方，神良。又疗伤寒已五六日，头痛壮热，四肢烦疼，取汗，并宜老小。忌猪肉、冷水。（《小品》《备急》同。）
又支太医桃叶汤熏身法。
水一石，煮桃叶，取七斗，以荐席自围，衣被盖上，安桃汤于床箦下，取热自熏，停少时当雨汗，汗遍去汤，待歇速粉之，并灸大椎则愈。
又廪丘蒸法。
经云：连发汗，汗不出者死，可蒸之，如中风法。后以问张苗，苗云：曾有人疲极汗出，卧单簟中冷，但苦寒蜷，四日凡八过发汗，汗不出。苗烧地排叶蒸之，则得大汗，被中敷粉极燥便瘥。后用此法发汗得出疗之。（《备急方》同。）
又疗天行热毒垂死，破棺千金汤方。
苦参（一两）
上一味，㕮咀，以酒二升半，旧方用苦酒煮取半升，去滓，并服。当吐如烊胶便愈，神验。（《肘后》同。《延年》治天行四五日，结胸满痛，壮热身痛。出第二卷中。）
《延年秘录》疗天行，头痛壮热一二日，水解散方。
麻黄（四两，去节）　大黄（三两）　黄芩（三两）　桂心（二两）　甘草（二两，炙）　芍药（二两）
上六味，捣筛为散，患者以生熟汤浴讫，以暖水和服方寸匕，覆取汗。或利则便瘥。丁强人服二方寸匕。忌海藻、生葱、菘菜、生菜。（《古今录验》同。《千金》无黄芩、芍药。）
又栀子汤，主天行一二日，头痛壮热，心中热者方。
栀子（三两）　黄芩（三两）　豉（一升，熬，绵裹）　葱白（切，一升）　石膏（四两，碎，绵裹）　干葛（四两，切）
上六味，切，以水七升，煮取二升六合，去滓。分温三服，如人行八九里再服。忌面、酒、生冷等物。
又解肌汤，主天行病二三日，头痛壮热者方。
干葛（四两）　麻黄（三两，去节）　芍药（二两）　黄芩（二两）　甘草（一两，炙）　大枣（十二枚，擘）　桂心（一两）
上七味，切，以水八升，煮取二升半，去滓。分三服，得汗愈。忌海藻、菘菜、生葱等。（蒋孝璋处。）
又疗欲似天行四五日，热歇后，时来时往，恶寒微热，不能食者，知母汤方。
知母（二两）　枳实（三两，炙）　栀子仁（三两）　豉（一升，熬，别裹）
上四味，切，以水六升，煮取二升半，去滓。分温三服，如人行八里一服。忌蒜、面。
又疗天行五日，头痛壮热，食则呕者，竹茹饮方。
竹茹（二两）　生姜（三两）　黄芩（二两）　栀子仁（二两）
上四味，切，以水五升，煮取一升六合，去滓，分温三服。忌蒜、热面等五日。
又疗天行五六日，头痛，骨节疼痛，腰痛，兼痢，黄芩汤方。
黄芩（三两）　栀子仁（三两）　芍药（三两）　豉（一升，绵裹）
上四味，水六升，煮取二升半，去滓，分三服。忌物依前。
又柴胡汤，天行五六日，壮热，骨烦疼，兼两胁连心肋下，气胀急硬，痛不能食，恐变发黄者方。
柴胡（三两）　枳实（三两，炙）　瓜蒌（三两）　黄芩（三两）　栀子仁（三两）　茵陈（三两）　龙胆（二两）　大黄（三两，切）
上八味，切，以水九升，煮取二升七合，去滓，分温三服。忌热面、蒜。（并出第九卷中。）
又竹茹饮，主痢后得天行病，头痛三四日，食即呕吐者方。
竹茹（二两）　橘皮（二两）　生姜（四两）　人参（二两）　芦根（切，一升）　粳米（一合）
上六味，切，以水六升，煮取二升五合，去滓，分温五六服，中间任食。忌热面、生冷。（张文仲处。）
又疗天行热病七八日成黄，面目身体悉黄。心满、喘气粗、气急者，茵陈丸方。
茵陈（三两）　大黄（五两）　栀子仁（二两）　黄芩（二两）　鳖甲（二两，炙）　常山（二两）　芒硝（二两）　巴豆（一两，去皮心，熬）　升麻（二升）　豉（三合，熬）
上十味，捣筛，以蜜和，为丸如梧子大。患者饮服三丸，以得吐痢则瘥。忌苋菜、生葱、生菜、野猪肉、芦笋。（出第十卷中。）
《救急》疗天行热气头痛，骨肉酸疼，壮热等疾。若初病一日在毛发，二日在皮肤，三日在肌肉，必未得取利，旦宜进豉尿汤方。
豉（一升）　葱白（切，一升）　小便（三升，童子者为佳）
上三味，先熬豉及葱白，令相得，则投小便，煮取一升，澄清，及热顿服，或汗或利，但瘥则得。如未歇，依前更进一剂，频用有效。
又如不除，进柴胡汤方。
麻黄（二两，陈者，去节）　柴胡（三两）　黄芩（三两）　甘草（二两，炙）　干葛（二两）　石膏（五两，碎，绵裹）　葱白根（切一升，勿令有青处，青即热，白即冷，一作桑根皮）　豉（七合，绵裹，三沸出之）
上八味，切，以水九升宿渍药，明旦先煮麻黄令沸，掠去上沫，然后并诸药煮取一升七合。分三服，服别相去三食顷。良久覆取汗，汗出以粉拭之。恶寒多加桂心一两。忌海藻、菘菜等。
又疗天行病不即瘥，经四五日，渴引饮，心上急强，手不得近，又不得眠，慌乱，此则是黄，不必得待刺黄始服药。凡是心强气急、不得眠卧，服此汤吐即瘥，瓜蒂散方。
瓜蒂（仅量一合，熬令似黄，勿令焦）　小豆（一合，小弱量通按：小弱量者，量人之强弱而增减也。）
上二味，捣筛为散。凡有病如前候，及天行病得四五日不歇，皆宜服此方。以浆饮五合，和散一钱匕服之，二食久必吐，不吐更与半钱匕，服吐毕即瘥。中男以上，量意斟酌服之。
又天行病若大困，患人舌燥如锯，极渴不能服药者，宜服干粪汤，一名破棺汤，解大热方。
陈久干人粪（一大升）
上一味，以沸汤一大升，沃此粪一食久，澄清沥取一升，顿服。如渴不止者，又依前法更服。此宜灸，从心厌骨向下一寸半，名巨阙，取患人中指节为寸，灸三十壮。若无心厌骨，则以中指节前量，横括心上，至歧骨上两头筑著骨，当横量下，以前一寸当中直下，则是巨阙也。（士弱氏曰：同身寸以心鸠尾下至脐折算。）
《必效》疗天行一二日者方。
麻黄（一大两，去节）
上一味，以水四升，煮去沫，取二升，去滓，则著米一匙及豉，为稀粥，取强一升，先作生熟汤浴，淋头百余碗，然后服前粥，则厚覆取汗，于夜最佳。
又疗天行病经七日以上，热势弥固，大便涩秘，心腹痞满，食饮不下，精神昏乱恍惚，狂言浪语，脉沉细。众状之中，一无可救，宜决计服此鳖甲汤方。
鳖甲（二两，炙）　细辛（二两）　桂心（二两）　白术（二两）　生姜（四两）　吴茱萸（一两）　白鲜皮（二两）　附子（一两半，炮）　枳实（二两，炙）　茵陈（二两）　大黄（三两，切）
上十一味，切，以水八升，煮取二升六合，去滓。分三服，服别相去如人行五里进一服。忌生葱、生菜、苋菜、猪肉、桃李、雀肉等。
又疗天行十日以上，腹微满，谵语，或汗出而不恶寒，体重短气，腹满而喘，不大便，绕脐痛，大便乍难乍易，或见鬼者，大承气汤方。
大黄（四两）　厚朴（半斤，炙）　陈枳实（五枚，炙）　芒硝（三合）
上四味，切，先以水一斗，煮二味，取五升，去滓，内大黄，复煮取二升，去滓，内芒硝，煎令三两沸。适寒温，分再服。得下者止，不下更服之。（并出第三卷中。此张仲景《伤寒论》方。）
《古今录验》八毒大黄丸，疗天行病三四日，身热目赤，四肢不举，产乳后伤寒，舌黄白，狂言妄语，亦疗温病已后，飞尸遁尸，心腹痛，膈上下不通，癖饮积聚，痈肿苦痛，温中摩痛上诸毒病方。
藜芦（二分，炙）　大黄（三分）　朱砂（五分）　蜀椒（四分）　雄黄（四分，研）　巴豆（四分，去皮，熬）　桂心（四分）
上七味捣筛，蜜和为丸，如麻子大。饮服三丸，当下，不瘥更服。合时勿令妇人、鸡犬见之。忌生葱、野猪肉、芦笋、狸肉、生血物。
又牵马丸，疗天行病四五日，下部生疮，医所不能疗者方。
附子（一枚，炮）　藜芦（一两，炙）　桂心（一两）　巴豆（一两，去心皮，熬）
上四味捣筛，研巴豆如膏，和散蜜丸，如梧桐子，空腹服二丸。热在膈上不下，饮半升，热饮投，吐之后下，下部疮自瘥，神良。病家尝牵马买药，因名牵马丸。老小半之，以意消息之。忌野猪肉、生葱、狸肉、芦笋等物。
又疗若六七日热盛心烦，狂言见鬼者方。
绞人粪汁饮数合，服良。（出第三卷中。）
《近效》疗天行三日外，若忽觉心上妨满坚硬，脚手心热，则变为黄，不疗杀人，秦艽汤方。
秦艽（一两）　紫草（一两）　白鲜皮（一两）　黄芩（一两）　栀子（一两）
上五味，切，以水一大升半，牛乳一大升，煮取七合。分为二服，老小以意量之。一剂不愈，更吃一剂。试有效。
天行病方七首  ***************************
（此方兼疗伤寒，为题云天行，所以入天行部）
许仁则云：此病方家呼为伤寒，有二种，有阴有阳。阴伤寒者，反于阳是也。阳伤寒状，表里相应，心热则口干苦，肝热则眼赤晕，脾热则谷道稍涩，肾热则耳热赤，肺热则鼻干渴，胃热则呕逆，大肠热则大便秘涩，小肠热则小便赤少，皮肤热则脉洪数，身体热，反此者乃阴伤寒。夫伤寒者，则为寒所伤也。寒生阴，阴主杀。凡人阴阳调则无病，气既为寒所伤，便致斯疾也。
又论阴阳伤寒者，则毒气伤阴阳气也。人身中有阴阳之气，阴阳者则寒热也。本以阴为毒所伤，则不能流行，阳热独王，故天行多热者也。以病于诸病之中，最难为疗。阴阳二病，阴尤可忧耳。时闻有此病而多仓卒死者不少，或由诊候不能精审，方药未达指归，饮食乖宜，寒温失节，故致尔。自心不全甄别，他医难得精妙，与其疗也，宁可任之。但能滋味适寒温，将理中间冷暖，守过七日，此最为得计。其中事须服药，不可徒然者，惟多日大便不通，暂须一转泄耳。病经一二日，觉身体壮热头痛，骨肉酸楚，背脊强，口鼻干，手足微冷，小便黄赤，此是其候。若如是，宜先合煮桃柳等三物汤浴之方。
桃枝（细切，五斗）　柳叶（细切，五斗）　酢浆水（一斗）
上药先以水一石，煮桃柳枝叶二物，取七斗汁，去滓，内酢浆水搅，带热以浴，浴讫，拭身体令干，以粉摩之，勿触风，则于密处刺头眼后两边及舌下血，断以盐末厌刺处，则入被卧。
又后服解肌干葛等五物饮，微覆取汗，如病根轻者，因此或歇方。
葛根（切，五合）　葱白（切，一升）　生姜（切，一合）　豉心（一升，绵裹）　粳米（二合，研碎）
上药切，以水五升，煮取豉心，以上四味，取三升半汁，去滓，内粳米屑，煮令米烂，带热顿啜候尽，微覆取汗，无所忌。
又依前浴等法，不觉歇，宜更作鸡子汤重泄之方。
新壳产鸡子（五枚）
上各破头泻置一盏中，别加一鸡子水，以箸搅令极浑，别用水一升，煮极沸，则投鸡子于汤中微搅，才似熟则泻置碗中，内少酱清，似变腥气，带热啜令尽，覆使汗出。
又依前鸡子汤出汗，汗泄当歇，如不觉退，合栀子等六味散以下之方。
栀子（三十枚，擘）　干葛（五两）　茵陈（二两）　蜀升麻（三两）　大黄（五两）　芒硝（五两）
上药切，合捣为散，以饮服三方寸匕，服之须臾，当觉转则利也。如经一两食顷不利，且以热饮投。又不利，即斯须臾服一方寸匕，还以饮投，得利为度。后适寒温将息，更不须服此也。
又依前栀子等六味散取利，复不觉退，加呕逆食不下，口鼻喉舌干燥，宜合生芦根八味饮子，细细服之方。
生芦根（切，升）　生麦门冬（二升，去心）　生姜（五两）　人参（二两）　知母（二两）　乌梅（十颗）　白蜜（一合）　竹沥（三合）
上药切，以水八升，煮取三升，去滓，内蜜、沥等搅令调。细细饮，不限遍数冷暖，亦不限食前后服。此饮子虽不能顿除热病，然于诸候不觉有加，体气安稳，心腹不冷。意又欲得此饮，任重合，但依前服之。如热势不退，心腹妨满，饮食渐少，心上痞结，则不可重服之。
又依前生芦根等八味饮子饮之，诸状不歇，渐不下食，心腹结硬，不得手近，有时触著，痛不可忍，既是热病，体气合热，骨肉疼痛，脉合洪数，口合苦爽，食合呕逆。体气反凉，脉反沉细，饭食反下，反不知痛恼，大小便秘塞，心上如石，痛不可近视，唇急鼻张，手眼寻绎，狂言妄语，此由热极，将息酷冷，饮食寝寐，惟冷是求。热结在心，无因通泄，如有此者，十不救二三，更不可以常途守之，当须作成败计耳。此非半夏等十味汤，无奈之何。其中有诸状与此无别，但加身体黄，眼白睛色如黄柏，此是急黄，如有亦不可守常法，还宜合后汤救之方。
半夏（五两，熊州者，汤洗去滑汁尽，疑熊字）　干姜（三两）　吴茱萸（二两）　桂心（一两）　白术（三两）　细辛（三两）　柴胡（三两）　牡丹皮（三两）　大黄（五两）　芒硝（二两）
上药切，以水一斗，煮取三升，去滓，内芒硝，搅令硝尽，分温三服，每服如人行十里久。若服一服利后，须伺候将息，勿更进汤药，但研好粟米作汁饮，细细与之，如觉利伤多，可以酢饭止，稠酢浆粥亦得。忌羊肉、饧、生葱、生菜、桃李、雀肉、胡荽等。
又依前成败计，服半夏等十味汤后，虽得毒热势退，利尚不休，体力渐弱，宜合人参等五味散细细服之方。
人参（五两）　生犀角（末，二两）　乌梅肉（三两，熬）　生姜屑（三两）　黄连（三两，去毛，无亦可以龙骨四两代之）
上药捣筛为散，以饮服一方寸匕。日三服，稍加至二匕。忌猪肉、冷水等。（吴升同。）
天行呕逆方七首  ***************************
《病源》：胃家有热，谷气入胃，与热相并，气逆则呕。或吐下后饮水多，胃虚冷，亦为呕也。（出第九卷中。）
《广济》疗天行恶寒壮热，食则呕逆，前胡汤方。
前胡（一两）　麦门冬（三两，去心）　竹茹（二两）　橘皮（一两）　甘草（一两，炙）　生姜（二两）　生地黄（四两，切）
上七味，切，以水七升，煮取二升三合，绞去滓。分温三服，服如人行六七里进一服。忌海藻，菘菜，芜荑，热面，猪、犬肉，油腻。（出第一卷中。）
崔氏疗天行数日，或十许日而表不解，心下有水，热毒相抟，遂呕，时复有咳者，增损阮氏小青龙汤方。
麻黄（二两，去节）　芍药（二两）　桂心（一两）　甘草（二两，炙）　细辛（一两）
上五味，切，以水六升，煮取二升，温服七合。阮本汤方等份，虽未尝用，嫌其太温，余增损其份两，以疗十余人皆愈。忌海藻、菘菜、生葱、生菜等。（出第一卷中。）
《近效》疗天行壮热，呕逆不下食，橘皮汤方。
橘皮（三两）　生姜（四两）　茯苓（三两）
上三味，切，以水五升，煮取一升五合，去滓，分温五六服，中间任食，一日服尽。忌大酢、蒜、面。（李处俭、张文仲等并同。出第九卷中。）
《必效》疗天行呕吐不下食方。
取腊月兔头并皮毛烧令烟尽，擘破作黑灰，捣罗之，以饮汁服方寸匕，则下食，不瘥更服。烧之勿令大耗，无所忌。比用频效。（出第一卷中。）
《救急》疗天行后，呕逆不下食，食入则出方。
取羊子肝，如食法作生淡食，不过三两度则止。（文仲同。）
又方
以鸡子一枚，于沸汤中煮三五沸，则出水浸之，外寒内热则吞之，神效。无所忌。（并出第一卷中。）
《集验》疗天行后，气膈呕逆不下食，生芦根汤方。
灯心（一分）　生麦门冬（十二分，去心）　人参（四分，切）　生芦根（一大握，切）
上四味，以水一大升，煎取八合，去滓，分温三服。
天行呕啘方七首  ***************************
《病源》：伏热在胃，令人胸满，胸满则气逆，气逆则哕。若大下后，胃气虚冷，亦令致哕也。（出第九卷中。）
《肘后》疗呕啘不止，橘皮甘草汤方。
甘草（一两，炙）　橘皮（三两）　升麻（半两）　生姜（三两）
上四味，切，以水三升，煮取一升，尽服之，日三四作当止。忌海藻、菘菜。（文仲同。出第二卷中。）
文仲《近效》疗呕逆，麦门冬饮子方。
麦门冬（去心）　芦根　人参（各二两）
上三味，切，以水六升，煮取二升七合，去滓，分温五服，徐徐服，常用有验。
又方
饮生姜汁三二合，大良。
又方
枇杷叶去毛，煮饮之，作粥亦佳。（出第一卷中。）
又方
研油麻汁煮绿豆令烂，取半升许，以手掌大猬皮烧作灰，筛之，内豆中和食。（出第二卷中。）
《救急》疗天行干呕若哕，手足逆冷，薤豉粥方。
薤白（切，一升）　香豉（一升）　白米（四合）
上三味，以水一升，煮豉一沸，漉去滓，下薤及米，煮为稀粥，进两碗良。
又疗天行后哕欲死，兼主伤寒，小半夏汤方。
半夏（五两，洗去滑）　生姜（八两，切令薄细，勿令湿，恶经水浸者为好）
上二味，各以水三升别煮，各取一升半，去滓，二汁相和一处，共煮取二升，分三服，服相去如人行十里久，当令下食，其哕不过俄顷则止。近二公及任理居中属纩得之，明奉御来彖执秘此方，但止煮药送来彖，与方郎中邻居，后乃方便得之，大良效。忌羊肉、饧。（《伤寒论》同。并出在第一卷中。）
天行喉咽痛方二首  ***************************
《病源》：阴阳隔绝，邪客于足少阴之络，毒气上熏，攻于喉咽，故痛，或生疮也。（出第九卷中。）
深师疗天行毒病，或下不止，喉咽痛，黄连马通汤方。
小豆（一升）　黄连（一两，去毛）　马通汁（三升）　吴茱萸（一两）
上四味，以马通汁令煮取一升，尽服，不瘥复作，有效。忌猪肉、冷水。（出第十四卷中。）
《古今录验》青木香汤，疗春夏忽喉咽痛而肿，兼下痢方。
青木香（二两）　黄连（一两，去毛）　白头翁（二两）
上三味，切，以水五升，煮取一升半，分温三服。小儿若服之，一服一合。忌猪肉、冷水（出第三卷中。）
天行衄血方四首  ***************************
《病源》：天行衄血者，五脏热结所为。心主于血，邪热中于手少阴之经，客于足阳明之络，故衄血。衄者，血从鼻出也。（出第九卷中。）
深师疗天行毒病，鼻衄是热毒，血下数升者方。
勿疗自瘥，亦无所苦。亦可取好松烟墨捣之，以鸡子白和丸，丸如梧桐子大，水下，一服十丸，并无所忌。
又黄土汤，疗鼻衄，去五脏热气结所为，或吐血者方。
当归　甘草（炙）　芍药　黄芩　川芎（各三两）　桂心（一两）　生地黄（一斤）　釜月下焦黄土（如鸡子一枚，碎，绵裹）　青竹皮（五两）
上九味，切，以水一斗三升，煮竹皮减三升，去滓，内诸药，煮取三升，分四服。忌海藻、菘菜、生葱。
又方
黄芩（四两）
上一味，切，以水五升，煮取二升，分三服。亦疗妇人漏下血。
又疗脉浮大，鼻中燥，如此必去血鼻衄方。
灸两臂中脉取止。取臂脉法，以鼻嗅臂，点其鼻尖所著处是穴，两臂皆尔。（出第十四卷中。）
天行口疮及口干苦方四首  ***************************
《病源》：发汗下后，表里俱虚，而毒气未尽，熏于上焦，故喉口生疮也。（出第九卷中。）
深师疗天行热盛，口中生疮，酪酥煎丸。
酪酥（三合）　蜜（三合）　大青（一两）
上三味，合煎三沸，稍稍敷口，以瘥为度。
又口疮方。
取蛇莓五升捣，绞取汁，稍稍饮之。（并出第十四卷中。）
《集验》疗天行热病口疮，升麻汤方。
升麻（二两）　通草（四两）　射干（二两）　羚羊角（三两，屑）　芍药（三两）　生芦根（切，一升）
上六味，切，以水七升，煮取三升。分为三服，如人行五里更服。（《古今录验》同。）
又疗天行热病口苦，下气除热，喉中鸣，石膏蜜煎方。
石膏（半斤，碎）　蜜（一升）
上二味，以水三升，煮石膏取二升，乃内蜜复煎取一升，去滓，含如枣核许，尽更含。（《千金》同。并出第二卷中。）
天行咳嗽方五首  ***************************
《病源》：热邪气客于肺，上焦有热，其人必饮水，水停心下，则上乘于肺，故上气而咳也。（出第九卷中。）
《广济》疗天行壮热咳嗽，头痛心闷，前胡汤方。
前胡　升麻各（八分）　贝母　紫菀各（六分）　石膏（十二分，碎，绵裹）　麦门冬（八分，去心）　杏仁（三十枚，去尖皮两仁）　竹叶（切，一升）　甘草（二分，炙）
上九味，切，以水八升，煮取二升五合，绞去滓，分温三服，相去如人行六七里进一服，不吐痢瘥。忌海藻、菘菜、油腻、猪、鱼等。
又疗天行肺热咳嗽，喉有疮，地黄汤方。
生地黄（切，一升）　升麻　玄参　芍药　柴胡　麦门冬（去心，各八分）　贝母（六分）　竹叶（切，一升）　白蜜（一合）
上九味，切，以水九升，煮取三升，绞去滓，内蜜，再上火煎三沸，含咽其汁勿停，中间不妨食，不利。忌芜荑，热面，猪、犬肉，油腻。
又疗天行后，乍寒乍热，昏昏不省觉，胁下痛，百节骨痛，咳不能下食，兼口舌干生疮，柴胡汤方。
柴胡（八分）　升麻（六分）　芍药（六分）　黄芩（六分）　甘草（五分）　石膏（十二分，碎，绵裹）　生麦门冬（六分，去心）　葱白（半分）　香豉（六合，绵裹）　生姜（六分）　竹叶（切，一升，洗）
上十一味，切，以水九升，煮取二升五合，绞去滓，分温三服，服别相去如人行六七里进一服，不吐不痢瘥。忌海藻、菘菜、热面、油腻。（并出第一卷中。）
《集验》疗天行病，上气咳嗽，多唾黏涎，日夜不定，生姜煎方。
生姜（三两，去皮，切如豆粒大）
上一味，以饧半斤和，微煎令烂。每日无问早晚，少少含，仍嚼姜滓，一时咽之。
《必效》疗天行病后，因食酒面，肺中热拥，遂成咳不止方。
桑白皮（十二分）　桔梗（十分）　肥干枣（二十一枚，擘）　麻黄（六分，去节）　曹州葶苈子（十分，熬令紫色，令为膏汤成珠）
上五味，切，先以水四升，煮桑白皮等四味，可取一升半，去滓，下葶苈子膏，更煎三五沸，去滓。分温五服，空心食后服。或利，勿怪。忌猪肉、油腻、生冷、果子等物。
天行发斑方三首  ***************************
《病源》：大热病在表，已发汗未解，或吐下后热，毒气不散，烦躁谬语。此为表虚里实，热气燥于外，故身体发斑如锦文。凡发斑不可用发表药，令疮开泄，更增斑烂，表虚故也。（出第九卷中。）
《肘后》：比岁有病天行发斑疮，头面及身，须臾周匝，状如火疮，皆戴白浆，随决随生。不即疗，剧者数日必死。疗得瘥后，疮瘢紫黯。弥岁方灭。此恶毒之气也。世人云：以建武中于南阳击虏所得，仍呼为虏疮。诸医参详作疗，用之有效方。
取好蜜通身摩疮上，亦以蜜煎升麻，数数拭之，亦佳。
又方
以水浓煮升麻，渍绵洗之。苦酒渍煮弥佳，但燥痛难忍也。（并出第二卷中。）
文仲陶氏云：天行发斑疮，须臾遍身，皆戴白浆，此恶毒气方。
云永徽四年，比疮从西域东流于海内。但煮葵菜叶，蒜韭啖之则止。鲜羊血入口亦止。初患急食之，少饭下菜亦得。（出第二卷中。）
天行发疮豌豆疱疮方一十三首  ***************************
《病源》：夫表虚里实，热毒内盛，攻于脏腑，余气流于肌肉，遂于皮肤毛孔之中，结成此疮。重者匝遍其身，状如火疮。若根赤头白，则毒轻；若色紫黑，则毒重。其疮形如豌豆，亦名豌豆疮。脉洪数者，是其候也。（出第九卷中。）
《千金》疗人及六畜天行热气病豌豆疮方。
浓煮黍瓤汁洗之，若是穄瓤则不瘥。疮若黑者，捣蒜封之。又煮干芸台汁洗之。
又方
真波斯青黛大如枣，水服之瘥。
又热病后发豌豆疮方。
黄连三两，去毛，水二升，煮取八合，顿服之。忌猪肉、冷水。
又若赤黑发如疥大者方。
煎羊脂摩敷之。
又方
青木香二两，水三升，煮取一升，顿服之效。
又方
小豆屑和鸡子白敷之。
又方
以月布拭之。
又疗豌豆疮，初发觉欲作者方。
煮大黄五两服之。（《延年》同。）
又疗疮出烦疼者，木香汤方。
青木香（二两）　丁香（一两）　薰陆香（一两）　白矾（一两）　麝香（二分）
上五味，以水四升，煮取一升半，分再服。热盛者加一两生犀角，如无犀角，以升麻代之。如病轻去矾石，大神效。
又方
疮上以芒硝和猪胆涂，勿动，痂落无瘢，仍卧黄土末上良。此病小便涩有血者，中坏疮，皆黑靥不出脓，死不疗。
又内发疮盛方。
醋（四合）　大猪胆（一具）
上二味，煎三沸，一服一合，日五服，良验。（并出第十卷中。）
《延年》疗天行壮热头痛，发疮如豌豆遍身，大青汤方。
大青（三两）　栀子（二七枚，擘）　犀角（屑，一两）　豉（五合）
上四味，切，以水五升，煮取二升，分三服，服之无所忌。
《古今录验》水解散，疗天行热气，则生疱疮疼痛，解肌出汗方。（出翟世平。）
麻黄（一两，去节）　黄芩（三分）　芍药（二分）　桂心（一分）
上四味，捣筛，暖水解服二方寸匕，覆令出汗，日再服，瘥者减之。忌海藻、菘菜、生葱。（《延年》同。出第二卷中。一方有大黄三分、甘草二分。）
天行虚烦方二首  ***************************
《病源》：夫天行病，阴气少阳气多，故身热而烦。其毒气在于心腑而烦者，则令人闷而欲呕；若其人胃内有燥粪而烦者，则谬语，时绕脐痛，腹满，皆当察其证候也。（出第九卷中。）
文仲疗天行表里虚烦不可攻者，但当与竹叶汤方。
竹叶（二把）　石膏（碎，绵裹，一升）　麦门冬（去心，一升）　半夏（半升，洗）　人参　甘草（各二两）
上六味，切，以水一斗，煮取六升，去滓，内粳米一升，煮米熟去之，分五服。呕者与橘皮汤，汤方在上呕啘篇中。不愈者重作此。宫泰数用甚效。若伤寒后虚烦，亦宜服此方。是仲景方。忌羊肉、海藻、菘菜、饧。
又疗虚烦不可攻方。
青竹茹（二升）
上一味，以水四升，煎至三升，去滓。分温五服，徐徐服之。
天行狂语方三首  ***************************
《病源》：夫病热盛则弃衣而走，登高而歌，或至不食数日，逾垣上屋，所上非其素时所能也。病反能者，皆阴阳气争而外并于阳。四肢者，诸阳之本也。阳盛则四肢实，实则能登高而歌；热盛于身，故弃衣而走；阳盛故妄言骂詈，不避亲疏；大热遍身，狂言而妄见妄闻也。（出第九卷中。）
《千金》水道散，疗天行病烦热如火，狂言妄语欲走方。
白芷（一两）　甘遂（二两，熬）
上二味，捣筛，以水服方寸匕，须臾令病人饮冷水，腹满则吐之，小便当赤也。一名濯腹汤，此方疗大急者。（出第十卷中。文仲、范汪同。）
又五苓散，主天行热病，但狂言烦躁不安，精采言语，与人不相主当方。
猪苓（二分）　白术（三分）　泽泻（五分）　茯苓（三分）　桂心（二分）
上五味，捣筛为散，水服方寸匕，日三服，多饮暖水，汗出愈。忌大酢、生葱、桃李、雀肉等。（张仲景论。深师同。出第九卷中。）
《古今录验》疗天行壮热，狂言谬语五六日者方。
鸡子（三枚）　芒硝（方寸匕）　井花水（一杯）
上三味，合搅，尽服之。心烦下则愈。（出第三卷中。）
天行热毒攻手足方五首  ***************************
《病源》：热毒气从脏腑中出，攻于手足，则焮热赤肿疼痛也。人五脏六腑井荥输，皆出于手足指，故此毒从内而出，攻于手足也。（出第九卷中。）
《肘后》疗天行病毒热攻手足，疼痛赤肿欲脱方。
盐、豉及羊肉（一斤以来）
上三味，以水一斗，煮肉熟，以汁看冷暖渍手足，日三度瘥。（范汪同。）
又方
细剉黄柏五斤许，以水三斗煮渍之，必效。亦治攻阴肿。
又方
作坎令深三尺，大小容两足，烧坎中令热，以酒灌坎中，著屐踞坎上，衣壅勿令气泄。日再作之。
又方
煮羊桃叶汁渍之，加少盐尤好。（并出第二卷中。）
崔氏疗天行热毒攻手足方。
猪蹄一具，去毛剉碎，合葱白一握切，以水一斗，煮熟去滓，内少盐以渍之。（《肘后》同。出第一卷中。）
天行大小便不通胀满及涩方四首  ***************************
《病源》：天行大小便不通，此由脾胃有热，发汗太过，则津液竭，津液竭则胃干燥，结热在内，故大便不通。又汗后津液虚少，其人小肠有伏热，故小便不通。（出第九卷中。）
《广济》疗天行热气，恶寒头痛，壮热，大小便涩，柴胡散方。
柴胡（八分）　茵陈（十分）　青木香（十分）　黄芩（八分）　土瓜根（十分）　白鲜皮（八分）　栀子仁（十分，擘）　大黄（二十四分）　芒硝（十二分）
上九味，捣为散，平辰空肚，以新汲水服五六钱匕，少时当（三两）　行微利，利后煮葱豉稀粥食之。热如未歇，明辰更服四钱匕，热歇停药。忌热食、猪犬肉、油腻等。
又疗天行恶寒壮热头痛，大小便赤涩，不下食饮，柴胡汤方。
柴胡（七分）　茵陈（七分）　大黄（十二分，别渍）　升麻（七分）　栀子（四枚，擘）　芒硝（四分，汤成下）　芍药（七分）　黄芩（十二分）
上八味，切，以水四升，先渍药，少时猛火煮取一升五合。分温三服，服别相去如人行六七里吃一服，以快利为度。第二服则利，更不须服之。忌热食、炙肉、蒜、黏食。（并出第一卷中。）
《近效》主天行后两胁胀满方。
熬盐熨之，如小便涩，亦用盐熨脐下，如水肿，以谷枝汁服愈，大效。
《集验》疗天行病腹胀满，大小便不通，滑石汤方。
滑石（十四分，研）　葶苈子（一合，纸上熬令紫色，捣）　大黄（二分，切）
上三味，以水一大升，煎取四合，顿服。兼捣葱敷小腹，干即易之效。（《肘后》、崔氏同，无大黄。）
天行热痢及诸痢方四首  ***************************
《病源》：此由热气在肠胃，挟毒则下黄赤汁也。又热毒伤于肠胃，故下浓血如鱼脑，或烂肉汁，壮热而腹绞痛，此温毒热气所为也。（并出第九卷中。）
深师疗天行毒病，酷热下痢，七物升麻汤方。
升麻　当归　黄连（去毛）　甘草（炙）　芍药　桂心　黄柏（各半两）
上药切，以水三升，煮取一升，顿服之。忌海藻、菘菜、猪肉、冷水、生葱等物。
又天行诸下，悉主黄连汤方。
黄连（三两，去毛）　黄柏（二两）　当归（二两）
上三味，以水六升，煮取三升，去滓，内蜜一合，微火煎取二升半，分三服，良验。忌猪肉、冷水。（并出第十四卷中。一方有龙骨一两。）
范汪疗天行热毒，下痢赤白，久下脓血，及下部毒气，当下细虫如布丝缕大，或长四五寸，黑头锐尾，麝香丸方。
麝香（一分）　附子（二分，炮）　雄黄　丹砂　干姜（各二分）
上五味，各捣下筛讫，复更合治之，蜜和，为丸如小豆大。饮下一丸，老少半之，效验。忌猪肉、生血等。（出第三十三卷中。）
《甲乙方》疗天行热病瘥后，痢脓血不止方。
龙骨（一两）
上一味，捣研为末，米饮下一钱，不计时节，日三服佳。
天行䘌疮方八首  ***************************
《病源》：毒热结在腹内，谷气衰，毒气盛，三虫动作，食人五脏，多令泄痢，下部疮痒。若下唇内生疮，但欲寐者，此虫食下部也。重者肛烂，见五脏。（出第九卷中。）
深师疗天行下部疮烂方。
乌梅（二七枚，去核）　大蒜（二七枚）　屋尘（半升，筛取细者）
上三味，捣筛为散，苦酒一升，和调于铜器中，煎成丸，作长挺，内下部。（范汪同。出第十四卷中。）
范汪疗人下部中痒方。
蒸枣取膏，以水银熟研丸之，令相得，长二三寸，以绵薄裹，内大孔中，虫出瘥。
又疗谷道中疮方。
以水中荇叶细捣，绵裹内下部，日三。（《肘后》同。）
又疗天行䘌虫食下部生疮，雄黄兑散方。
雄黄（半两）　青葙子（三两）　苦参　黄连（各三两）　桃仁（一两半，去皮尖及两仁，熬）
上五味，合捣筛，绵裹如半枣核大，内下部。亦可米汁服方寸匕，日三服。忌猪肉、冷水及热面、炙肉、蒜等物。
又桂枝汤，疗天行䘌病方。
桂心（二两）　小蓝（二两）
上二味，㕮咀，以水一斗，煮取二升半，内猪肝十两，去上膜细研，著汤中，和令相得，临时小温。若毒悉在腹内，尽服之。在下部者，三分药中用一分，竹筒内下部中，服药一时间，当下细虫如发大五六升。小儿半作之。忌生葱。（并出第三十三卷中。）
文仲姚氏疗天行病䘌，下部生疮方。
浓煮桃皮煎如糖，以绵合导下部中。若口中生疮，含之。（《肘后》、范后同。出第二卷中。）
《甲乙方》疗天行病有䘌虫，蚀下部生疮，青葙子散方。
青葙子（一两）　雚芦（二两）　狼牙（一两）　橘皮（一两）　苦参（三两）
上五味，捣筛为散，米饮和服方寸匕。日三服，未瘥更服，以瘥为度。
又疗天行痢脓血，下部生䘌虫，黄连丸方。
黄连（二两，末，生用）　蜡（一两）　乌梅肉（三两，熬，末）
上三味，熔蜡和蜜，为丸如梧子大。空心米饮下三十丸，再服加至四十丸瘥。忌猪肉、冷水。
天行阴阳易方二首  ***************************
《病源》：天行阴阳易病者，是男人妇人天行病新瘥未平复，而与交接得病者，名为阴阳易也。其男人病新瘥未平复，而妇人与之交接得病者，名为阳易。其妇人新病瘥未平复，男子与之交接得病者，名为阴易。若二男二女，并不相易。所以呼为易者，阴阳相感动，其毒度著于人，如换易也。其病状，身体热冲胸，头重不能举，眼中生眵，四肢拘急，小腹绞痛，手足拳，皆即死。其亦有不即死者，病苦小腹里急，热上冲胸，头重不欲举，百节解离，经脉缓弱，血气虚，骨髓竭，便嘘嘘吸吸，气力转少，著床不能摇动，起止仰人，或岁月方死。（出第九卷中。）
深师疗丈夫得妇人阴易之病，若因房室及诸虚劳，少腹坚，绞痛阴缩，困笃欲死方。
灸阴头一百壮便瘥，可至三百壮皆愈，良无比。后生子如故，无妨。（范汪同。无所忌。）
又疗阴阳易病方。
取豚卵二枚，温令热酒吞之，则瘥。（出第十四卷中。）
天行虚羸方二首  ***************************
《病源》：夫人营卫先虚，复为邪热所中，发汗吐下之后，经络损伤，阴阳竭绝，虚邪始散，真气尚少，五脏犹虚，谷神未复，无津液以荣养，故虚羸而生众病焉。（出第九卷中。）
崔氏疗烦躁而渴不止，恶寒仍热盛者，竹叶汤常用亦佳。不徒疗天行，凡虚羸久病，及疟后胸上痰热者，服之皆妙方。
甘草（二两，炙）　枣（十五枚，擘）　半夏（一两，洗）　芍药（三两）　前胡（一两）　黄芩（一两）　小麦（五合）　人参（二两）　粳米（一升）　知母（二两）　麦门冬（四合，去心）　瓜蒌（一两）　生姜（四两）　竹叶（一把，须以竹筱饮代水煮汤，不用其叶）
上十四味，切，以竹筱饮一斗五升，煮取五升，分五服。若非天行，而虚羸久病，胸生痰热，亦可服之，加黄芪二两，除黄芩，减知母一两，除瓜蒌，用之大效。忌羊肉、海藻、菘菜、饧。（出第一卷中。通按：筱乃小竹，即箭竹也。）
《千金》补虚，大病后不足，万病虚劳同此方。
取五岁以上，七岁以下黄牛新生者乳一升，以水四升，煎取一升，如人肌，稍稍饮之，不得过多，十日不住服佳。（出第十卷中。）
天行瘥后禁忌方二首  ***************************
《集验》云：凡热病新瘥及大病之后，食猪肉及肠血、肥鱼、油腻等，必大下痢，医不能疗也，必至于死。若食饼饵、粢黍、饴脯、鲙炙、枣栗诸果，及坚实难消之物，胃气尚虚弱，不能消化，必更结热。适以药下之，则胃中虚冷，大痢难禁，不下必死，下之复危，皆难救也。热病之后，多坐此死，不可不慎也。病新瘥，但得食糜粥，宁可少食令饥，慎勿饱，不得他有所食，虽思之勿与。引日转久，可渐食羊肉糜，若羹汁兔雉鹿肉，慎不可食猪犬肉也。新瘥后，当静卧，慎勿令人梳头洗面，非但体劳，亦不可多言语，用心使意劳，凡此皆令劳复。故督邮顾子献得病已瘥未健，诣华旉视脉，旉曰：虽瘥尚虚未复，阳气不足，勿为劳事，余劳尚可，御内即死，临死当吐舌数寸。其妻闻其夫病除，从百余里来省之，止宿交接，中间三日发病，舌出数寸而死。病新瘥未经百日，气未平复，而以房室者，略无不死也。盖正疾愈后六十日，已能行射猎，以房室则吐涎而死。及热病房室，名为阴阳易之病，皆难疗多死。近者有士大夫，小得伤寒，发汗已十余日，能乘马行来，自谓平复，故以房室，则小腹急痛，手中拘拳而死。（出第二卷中。《千金》同。）
深师说：天行病未复，强食黄花菜，手足稍重。一方云青花。天行病瘥，食䱉鲙必变成瘕，又食鳠鱼肉，结气不化。天行病瘥，饮酒合阴阳，复必死。天行病损未满三月日，食鲻肉，则复下血；食盐豉令人四肢不举。天行病瘥，食诸菜有花者，三年肌肤不充。天行病未好时，食生瓜芥，三月流肿也。天行病瘥，食菜，合阴阳，复必死。（出第十四卷中。）《千金》天行病瘥后未满五日，食一切肉面者，病更发困。天行病瘥，食芥鲙作疽。天行病瘥，新起饮酒及食薤菜，病更发。天行病新瘥。食生鱼鲊，下痢必不止。天行病瘥，食生菜，颜色绝身不平复。天行病新汗解，饮冷水者损心包，令人虚不复。天行病未损，食犬肉并葫荽，合食之，复则死。天行病瘥，食生枣及羊肉者，膈上作热蒸。天行新瘥，食犬肉、羊肉，作骨中蒸热。天行病瘥，食鱼肉并瓜生菜，令人身肿。天行病瘥，食蒜脍者，病发大困。（出第十卷中。）
天行劳复食复方六首  ***************************
《病源》：夫病新瘥，血气尚虚，津液未复，因即劳动，更成病焉。若言语思虑则劳伤于神，梳头澡洗则劳于力。未堪劳而强劳之，则生热，热气既还入经络，复为病者，名曰劳复。又病新瘥，脾胃尚虚，谷气未复，若食肥肉、鱼脍、饼、枣栗之属，则未能消化，停积在于肠胃，使胀满结实，因更发热，复为病者，名曰食复。（并出第九卷中。）
《广济》疗患天行热气瘥后劳发，头痛如初病者，鼠矢汤方。
雄鼠屎（三七枚，熬末，汤成下）　干葛（二两）　栀子（十四枚，擘）　葱白（一升）　豉（八合）
上五味，切，以水三升，煮取一升七合，去滓，内鼠屎末。分温二服，服别相去如人行六七里。微汗，内消不利。忌如药法。
又疗患数日复劳发者，枳实汤方。
枳实（三枚，炙）　栀子（十四枚，擘）　葱白（切，一升）　香豉（半升）　鼠屎（二七枚）
上五味，以水一斗，煎取二升五合。分温三服，服别相去如人行六七里进一服。内消不利。忌如药法。（并出第一卷中。）
深师竹叶汤，疗天行后虚热牵劳食复，四肢沉重，或一卧一起，气力吸吸羸弱方。
竹叶（一把）　小麦（一升）　甘草（一两，炙）　石膏（二两，碎）　茯苓（二两）　半夏（一升，洗去滑）　前胡（二两）　知母（二两）　黄芩（二两）　人参（二两）　生姜（四两）　大枣（二十枚，擘）
上十二味，切，以水一斗二升，煮竹叶、小麦减四升，去滓，内药，煮取三升，分三服。忌海藻、菘菜、酢物、羊肉、饧等物。
《备急》疗劳复方。
以粉三升，以暖饮和服，厚覆取汗。又以水和胡粉少许服之，亦佳。（出第一卷中。）
《延年》葛根饮，主热病劳复，身体痛，天行壮热，烦闷，葛根汤方。
葛根（一两）　葱白（一握）　豉（半升）　米（一合）
上四味，先切葛根，以水九升，煮取七升，则内葱白，更煮取四升，去葛及葱滓讫，则内豉及少许米，煮取三沸，并滤去米等滓。分四服，当有汗出即瘥。明旦又更作服。忌猪肉、蒜等。（并出第九卷中。）
《必效》疗天行劳复，鼠矢汤方。
雄鼠屎（五枚，两头尖者）　豉（一升）　栀子（二十枚，擘）　枳实（三枚，中破，炙令黄）
上四味，以水五升，煮取二升四合。分四服，相去十里久。若觉大便涩，加大黄二两。（出第一卷中。）
天行瘥后劳发方五首  ***************************
许仁则云：此病复发，不但起动劳役，或因饮食稍多，或因言语过分，或缘视听不节，或为动转不常，皆成此复。若复甚者，乃至不救，剧于初得病时，不可以复发而云轻易。劳复状一如伤寒初有，如此者宜合葱白等七味饮，服之渐覆取汗方。
葱白（连须切，一升）　干葛（切，六合）　新豉（一合，绵裹）　生姜（切，二合）　生麦门冬（去心，六合）　干地黄（六合）　劳水（八升，此水以杓扬之一千过）
上药用劳水煎之，三分减二，去滓。分温三服，相去行八九里。如觉欲汗，渐渐覆之。兼主伤寒。忌芜荑。
又依前葱白等七味饮服之得可，但适寒温将息，以取安稳。若不觉可，宜合葳蕤等五味饮子服之方。
葳蕤（五两，切）　葱白（切，一升）　豉心（一升，绵裹）　粳米（三合，研碎）　雄鼠屎（七枚，末之）
上药以水七升，先煮豉以上取四升汁，去滓，内粳米屑，煮米烂讫，内鼠屎末搅调，顿服。覆被安卧，取汗瘥。
又凡天行病瘥后，准常合渐，健能行履，遂过限不堪起动，体气虚羸，每觉头痛唇口干，乍寒乍热，发作有时，或虽能行动运转，然每作时节有前状者，名天行后不了了，有此宜合地骨白皮等五味饮子，白薇等十味丸方，细细服之。
地骨白皮（三两）　知母（三两）　麦门冬（五两，去心）　竹沥（一升）　白蜜（三合）
上药切知母以上，和麦门冬，然后以水六升，煮取二升，去滓，内竹沥、蜜搅调。分温三服，服相去如人行十里久。如觉虚，不能空服顿尽，欲间食服亦佳。兼主伤寒。
又若服前地骨白皮等五味饮子不可，虽可不能全退，宜合白薇等十味丸方。
白薇（三两）　知母（四两）　地骨皮（三两）　干地黄（六两）　麦门冬（五两，去心）　甘草（四两，炙）　蜀漆（三两）　葳蕤（三两）　橘皮（二两）　人参（三两）
上药细切，合捣筛，绢罗为散，蜜和，丸如梧桐子大。初服以饮下十五丸，日再服，稍加至三十丸。服经三数日后，自候腹中，若觉热则食前服。如不能以空饮下药，宜合乌梅等四味饮下前丸。忌菘菜、海藻、芜荑等。
乌梅饮方
乌梅（十枚）　葳蕤（五两）　生姜（五两）　白蜜（一合）
上药切，以水六升煮三味，取二升，去滓，内白蜜搅调。细细用下前丸，多少冷暖以意斟酌。纵不下丸，但觉口干渴则饮之。（吴升同。）

第四卷  ——————————————————————————————————————————————————————————————————————————————————————————

温病论病源二首  ***************************
《病源》经言：春气温和，夏气暑热，秋气清凉，冬气冰寒，此则四时正气之序也。冬时严寒，万类深藏，君子固密，则不伤于寒。触冒之者，乃为伤寒耳。其伤于四时之气，皆能为病，以伤寒为毒者，以其最为杀厉之气。中而即病者，名为伤寒；不即病者，其寒毒藏于肌肤中，至春变为温病，至夏变为暑病。暑病者热极，又重于温也。是以辛苦之人，春夏多温热病者，皆由冬时触冒寒气之所致。（以上与《伤寒论》同。）
凡病伤寒而成温病者，先夏至日者为病温，后夏至日者为病暑。故曰：冬三月早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺。又因于寒，欲如运枢。故冬伤于寒，春必病温也。又有冬时伤非节之暖，名为冬温之毒，与伤寒大异也。
有病温者，乃天行之病耳。其冬月温暖之时，人感乖候之气，未遂发病，至春或被积寒所折，毒气不得泄，至天气暄热，温毒始发，则肌肉斑烂也。经曰：虚邪贼风，避之有时，恬淡虚无，真气从之，精神内守，病安从来？故曰：人清净则肉腠闭拒，虽有大风苛毒，弗之能害？又云：四时阴阳者，万物之根本也。是以圣人春夏养阳，秋冬养阴，以从其根也。从阴阳则生，逆之则死。故曰：精者身之本，藏于精者，春不病温也。
有病温汗出辄复热，而脉躁疾，不为汗衰，狂言不能食，病名为何？曰：病名阴阳交，交者死。人所以汗出者，皆生于谷，谷生于精。今邪气交争于骨肉之间而得汗者，是邪却而精胜也，精胜则当能食而不复热。热者，邪气也；汗者，精气也。今汗出而辄复热者，是邪胜也。不能食者，精无裨也。病而留者，其寿可立而倾也。汗出而脉尚躁盛者死。今脉不与汗相应，此不胜其病也，其死明矣。狂言者是失志，失志者死。今见三死，不见一生，虽愈必死。
凡肤热其脉盛躁者，病温也；其脉盛而滑者，汗且出也。凡温病人三二日，身躯热，脉疾头痛，食饮如故，脉直疾，八日死。四五日头痛，脉疾喜吐，脉来细，十二日死。此病不疗，八九日脉不疾，身不痛，目不赤，色不变而反利，脉来牒牒，按不弹手指时大，心下硬，十七日死。病三四日以下，不得汗，脉大疾者生；脉细小难得者，死不治也。下痢腹中痛者，死不治。
辟温方二十首  ***************************
《肘后》屠苏酒辟疫气，令人不染温病及伤寒，岁旦饮之方。
大黄　桂心（各十五铢）　白术（十铢）　桔梗（十铢）　茇葜（六铢）　蜀椒（十铢，汗）　防风　乌头（各六铢）
上八味，切，绛袋盛，以十二月晦日中悬沉井中，令至泥，正月朔旦平晓出药，至酒中煎数沸，于东向户中饮之。屠苏之饮，先从小起，多少自在。一人饮，一家无疫。一家饮，一里无疫。饮药酒待三朝，还滓置井中，能仍岁饮，可世无病。当家内外有井，皆悉著药，辟温气也。
又太乙流金散，辟温气。
雄黄（三两）　雌黄（六两）　矾石（一两半）　鬼箭羽（一两半）　羚羊角（烧，二两）
上五味，治下筛，三角绛袋盛一两，带心前，并挂门户上。若逢大疫之年，以月旦青布裹一刀圭，中庭烧之，温病人亦烧熏之（《肘后》《千金》并《翼》《延年》《集验》同。并出第一卷中）。
又雄黄散。辟温气方。
雄黄（五两）　朱砂（一作赤木）　菖蒲　鬼臼（各二两）
上四味，捣筛末，以涂五心、额上、鼻人中及耳门。
又断温疫，转相染著至灭门，延及外人，无收视者方。
赤小豆　鬼箭羽　鬼臼　雄黄（各三两）
上四味，捣末，以蜜和丸，如小豆大。服一丸，可与病人同床。
又辟温粉。
川芎　苍术　白芷　藁本　零陵香（各等份）
上五味，捣筛为散，和米粉粉身。若欲多时，加药增粉用之。（出第十卷中。）
《千金》辟温，虎头杀鬼丸方。
虎头骨（五两，炙）　朱砂（一两半，研）　鬼臼（一两）　雄黄（一两半，研）　皂荚（一两，炙）　雌黄（一两半，研）　芜荑（一两）
上七味，捣筛，以腊蜜和如弹丸大，绛囊盛系臂，男左女上，家中置屋四角，月朔望夜半中庭烧一丸。忌生血物。（《肘后》同。）
又治瘴气，竹茹汤方。
青竹茹（二升）
上一味，以水四升，煮取三升，分三服。
又辟温病，粉身散方。
川芎　白芷　藁本
上三味等份，捣下筛，内米粉中，以粉涂身。（《延年》同。）
又断温疫，朱蜜丸方。
白蜜和上等朱砂粉一两，常以太岁日平旦，大小勿食，向东方立，人吞三七丸，如麻子大，勿令齿近之，并吞赤小豆七枚。投井泉水中。终身勿忘此法。
又治温病不相染方。
正旦吞麻子、赤小豆各二七枚，又以二七枚投井中。（《肘后》《延年》同。）
又方
新布盛大豆一升，内井中一宿出，服七枚。（《肘后》用小豆。）
又方
切松叶如粟米，酒服方寸匕，日三服，辟五年温。
又方
常以七月七日，合家含赤小豆，向日吞二七枚。
又方
常以七月七日，男吞大豆七枚，女吞小豆七枚。
又方
神仙教人立春后有庚子日，温芜菁菹汁，合家大小并服，不限多少。
又疗温气，蒜豉汤方。
蒜（五十子，并皮研之）　豉心（一升）
上二味，以三岁小儿小便二升，合煮五六沸，顿服。（并出第九卷中。）
《千金翼》老君神明白散方。
白术（二两）　桔梗（一两）　细辛（一两）　附子（二两，炮）　乌头（四两，去黑皮）
上五味，捣筛，绛囊盛带之，所居闾里皆无病。若有得疫疠者，温酒服一方寸匕，覆取汗，得吐则瘥。若经三四日者，以三方寸匕，内五升水中，煮令大沸，分三服。
又度瘴散方。
麻黄（去节）　升麻　附子（炮）　白术（各一两）　细辛　防己　干姜　桂心　防风　乌头（炮）　蜀椒（出汗，去目）　桔梗（各二分）
上十二味，捣筛为末，密封贮之。山中所在有瘴气之处，旦空腹服一钱匕，覆取汗，病重稍加之。（并出第十卷中。）
《古今录验》许季山所撰干敷散，主辟温疫疾恶，令不相染著气方。（《肘后》作敷干。《抱朴子》作敷干。）
附子（一枚，炮）　细辛（一分）　干姜（一分）　麻子（一分，研）　柏实（一分）
上五味，捣筛为散，正旦，举家以井华水各服方寸匕。服药一日，十年不病；二日，二十年不病；三日，三十年不病。受师法但应三日服，岁多病三日一服之。（《肘后》、胡洽、《延年》、范汪、《删繁》同。出第二卷中。）
又杀鬼丸，去恶毒方。
雄黄（五两，研）　朱砂（五两，研）　鬼臼（五两）　鬼督邮（五两）　雌黄（五两，研）　马兜铃（五两）　皂荚（五两，炙）　虎骨（五两，炙）　阿魏（五两）　甲香（一两）　羚羊角（一枚，屑）　桃白皮（五两）　白胶香（一两）　菖蒲（五两）　羖羊角（一枚，屑）　蜡蜜（八斤，炼）　石硫黄（五两，研）
上十七味，捣筛十六味，蜡蜜和之，丸如杏子，将往辟温处烧之，杀鬼去恶毒气。若大疫家可烧，并带行。（与胡洽方七味不同。出第三卷中。）
《延年秘录》辟温方。
正旦取东行桑根大如指，长七寸，以丹涂之，悬著门户上；又令人带之。（出第十卷中。）
辟温不相染方二首  ***************************
《病源》：此病皆因岁时不和，温凉失节，人感乖候之气而生病，则病气转相染易，乃至灭门，延及外人，故须预服药，及为法术以防之。（出第十卷中。）
《千金》断温疫。主温病转相染著，乃至灭门，延及外人，无收视者，赤小豆丸方。
赤小豆（二两）　鬼臼（二两）　鬼箭（二两）　丹砂（二两，研）　雌黄（二两，研）
上五味，末之，以蜜和如小豆大，服一丸，可与病人同床傅衣也。（出第九卷中。）
《延年》主辟温疫疾恶气，令不相染易，豉汤方。
豆豉（一升）　伏龙肝（三两，研）　小儿小便（三升）
上三味，用小便煎，取一升五合，去滓，平旦服之，令人不著瘴疫。天行有瘴之处，宜朝朝服。（出第十卷中。）
温病哕方四首  ***************************
《病源》：伏热在胃，令人胸满。胸满则气逆，气逆则哕。若大下后，胃中虚冷，亦令致哕也。（并出第十卷中。）
《小品》茅根汤，疗温病有热，饮水暴冷哕者方。
茅根　葛根（各切半升）
上二味，以水四升，煮取二升，稍温饮之，啘止则停。
又疗温病热未除，重被暴寒，寒毒入胃，热蕴结不散，变啘者方。
单煮梓皮，稍稍饮之佳。温病积饮冷，冷结胃中，热入肾中，变壮热大啘者，服梓皮温啘得止也。夫肾中有热者，病瘥后，足心皮喜剥脱去，头发秃落，是其证也。
又茅根橘皮汤，疗春夏天行、伤寒、温病干胃，冷变啘方。
白茅根（切，一升）　橘皮（三两）　桂心（二两）　葛根（二两）
上四味，切，以水六升，煮取三升，分温服三合，数连服之，尽复合，啘止乃停耳。微有热，减桂一两。（文仲、《古今录验》同。出第六卷中。）
《古今录验》疗温病有热，饮水暴冷啘，枇杷叶饮子方。
枇杷叶（拭去毛）　茅根（各半升）
上二味，切，以水四升，煮取二升。稍稍饮之，啘止则停。（出第三卷中。）
温病渴方四首  ***************************
《病源》：热气入肾脏，肾脏恶燥，热气盛则肾燥，肾燥则渴引饮也。（出第十卷中。）
深师疗温毒病及吐下后有余热渴，芍药汤神方。
芍药（五分）　黄连（四分）　甘草（二分，炙）　黄芩（二两）　桂心（二两）　瓜蒌（二分）
上六味，切，以水五升，煮取三升。分三服，一日令尽。（出第十四卷中。）
《古今录验》知母解肌汤，疗温热病头痛，骨肉烦疼，口燥心闷者；或是夏月天行毒，外寒内热者；或已下之，余热未尽者；或热病自得利，有虚热烦渴者方。
麻黄（二两，去节）　知母（三两）　葛根（三两）　石膏（三两）　甘草（二两，炙）
上五味，切，以水七升，煮取三升，分为三服。若已下及自得下，虚热未歇者，除麻黄，加知母、葛根。病热未除，因梦泄者，可除麻黄加白薇、人参各二两，则止。（《小品》同。出第二卷中。）
温病发斑方七首  ***************************
《病源》：夫人冬月触冒寒毒者，至春始发病，病初在表，或已发汗吐下，而表证未罢，毒气不散，故发斑疮。又冬月天时温暖，人感乖候之气，未即发病，至春又被积寒所折，毒气不得泄，至夏遇热，其春寒解，冬温毒始发出于肌肤，斑烂隐疹如锦文也。（出第十卷中。）
《肘后》疗温毒发斑，大疫难救，黑膏方。
生地黄（半斤）　好豉（一升）
上二味，以猪膏二斤合露之，煎五六沸，令三分减一，绞去滓，末雄黄、麝香如大豆者，内中搅和，尽服之，毒便从皮中出则愈。忌芜荑。（出第二卷中。）
《小品》葛根橘皮汤，疗冬温未即病，至春被积寒所折，不得发，至夏得热，其春寒解，冬温毒始发出，肌中斑烂隐疹如锦文，壮热而咳，心闷，呕但吐清汁，宜服此汤则静方。大效。
葛根（二两）　橘皮（二两）　杏仁（二两，去尖皮）　麻黄（二两，去节）　知母（二两）　黄芩（二两）　甘草（二两，炙）
上七味，切，以水七升，煮取三升，分温三服。呕闷吐当先定，便且消息。（《古今录验》同。出第六卷中。）
《删繁》疗肺腑藏热，暴气斑点，香豉汤方。
香豉（一升，绵裹）　葱须（切，四两）　石膏（八两）　栀子仁（三两）　生姜（八两）　大青（二两）　升麻（三两）　芒硝（三两）
上八味，切，以水六升，煮七味，取二升五合，去滓，然后下芒硝，分三服。（出第十卷中。）
《备急》疗温毒发斑，赤斑者五死一生，黑斑者十死一生，大疫难救，黑奴丸方。
麻黄（三两，去节）　大黄（二两）　芒硝（一两）　黄芩（一两）　釜底墨（一两，研）　灶尾墨（一两，研）　屋梁上尘（二两，研）
上七味，捣末，用蜜和如弹子大，新汲水五合，研一丸服之。若渴但与水，须臾当寒，寒讫便汗则解。日移五丈不觉，更服一丸。此疗六日胸中常大热，口噤，名坏病，医所不疗，服此丸多瘥。（胡洽、《小品》同。一名水解丸。又一方加小麦黑勃一两，名为麦奴丸。范汪方同。）
《古今录验》黄连橘皮汤，疗冬温未即病，至春被积寒所折，不得发，至夏得热，其春寒解，冬温毒始发出肌中，斑烂隐疹如锦文而咳，心闷，呕吐清汁，眼赤，口疮，下部亦生疮，已自得下痢，宜服此方。
黄连（四两，去毛）　橘皮（二两）　杏仁（二两，去尖皮）　枳实（一两，炙）　麻黄（二两，去节）　葛根（二两）　厚朴（一两，炙）　甘草（一两，炙）
上八味，切，以水八升，煮取三升，分三服令尽，且消息下当先止。
又漏芦橘皮汤，疗冬温未即病，至春被积寒所折，不得发，至夏热，其春寒解，冬温毒始发出肌中，斑烂隐疹如锦文而咳，心闷，呕吐清汁，眼赤口疮，下部亦生疮方。
漏芦　橘皮　甘遂　麻黄（去节）　杏仁（去皮尖）　黄芩（各二两）
上六味，切，以水九升，煮取三升。分四服，得下为佳。下后余外证未除，更服葛根橘皮汤，方在前《小品方》。（一方有知母、枳实、白薇、升麻、大黄、甘草，为十二味。出第三卷中。）
又发斑疮方。
黄连（切，三两，去毛）
上一味，以水二升，煮取八合，顿服之。忌猪肉，冷水。
温病劳复方四首  ***************************
《病源》：温病劳复，谓病新瘥，津液未复，血气尚虚，因劳动早，更生于热，热气还入经络，复成病也。
又凡得温毒病新瘥，脾胃尚虚，谷气未复。若食犬、猪、羊肉并肠血，及肥鱼炙脂腻，必大下痢。下痢则不可复救。又食饼，饵炙鲙、枣栗、诸生果难消物，则不能消化，停积在于肠胃，便胀满结实，大小便不通，因更发热，复成病也。非但杂食，梳头洗浴诸劳事等，皆须慎之。（如桃李、生葱、生菜、海藻、菘菜、雀肉等俱在所忌。并出第十卷中。）
《千金》论曰：凡热病新瘥及大病之后，食猪肉及肠血肥鱼炙腻，必大下痢，医所不能疗也，必至于死。若食饼，饵粢黍、饴脯、炙鲙、枣栗诸果，及坚实难消之物，胃气尚虚弱，不能消化，必更结热，适以药下之，则胃虚冷，大利难禁，不下之必死，下之复危，皆难救也。热病及大病之后，多坐此死，不可不慎也。新病瘥后，但得食糜粥，宁可少食令饥，慎勿饱，不得他有所食，虽思之勿与。引日转久，可渐食羊肉糜，若羹汁雉兔鹿肉，不可食猪狗肉也。新瘥后，当静卧，慎勿早起，勿令人梳头澡洗，非但体劳，亦不可多语言，用心使意劳，凡此皆令人劳复。有人得病已瘥而未健，诣华旉视脉，曰：虽瘥，尚虚未复，阳气不足，勿为劳事，余劳尚可，御内则死，临死当吐舌数寸。其妻闻其夫病除，从百余里来省之，止宿交接，中间三日发病，舌出数寸而死。病新瘥未满百日，气力未平复，而以房室者，略无不死。及热病房室，名阴阳易之病，皆难疗多死。（《古今录验》《集验》同。）
又疗重病新瘥，早起劳及饮食多，致复欲死方。
烧鳖甲末服方寸匕。忌苋菜。（《肘后》《集验》、文仲、《备集》同。出第十卷中。）
深师疗温病瘥愈食复病，麻黄散方。
麻黄（十分，去节）　大黄（十五分，炙）　附子（一分，炮）　厚朴（二分，炙）　苦参（六分）　石膏（六分，碎，绵裹）　乌头（六分，炮）
上七味，捣筛，以酒若米汁和服方寸匕，日三夜二服。（出第十四卷中。）
《古今录验》疗热病复，麻子汤。（吴正服效方。）
麻子（一升）　豉（一升）　牡鼠屎（一十一枚）
上三味，以水五升，煮取二升半。分温三服，立愈。试之有神验。（《肘后》同。）
又大黄丸方。
大黄（一两，蒸之二斗米下）　巴豆（五十枚，去心皮，熬）　硝石（三分，熬，无者以芒硝代之）　桂心（二分）　干姜（二分，炮）
上五味，捣筛四味，别捣巴豆令如泥，合和以蜜，更捣二千杵，丸如梧子，一丸汤服之。但热在膈上当吐，在膈下当利，预作粥，如服他吐下丸法。服药两食顷不吐下，以热饮动之。若不得吐下，可更服一丸半，能药壮人可二丸。此药优于他下药丸，故宜大小。下多，冷粥解之。若有疮，绵挺如指，蜜和一丸，涂挺头，且内疮中，㬂出之，不瘥更作。温病不得大便，服之得下佳，宿食不消亦服之。飞尸遁尸，浆服半丸，日一，应须臾止。心腹胀满痛服一丸。疟者依发日先宿勿食，清晨服一丸，丁壮人服二丸，得吐下，忍饥过发时乃食。妇人产后血结中奔走起上下，或绝产无子，或月经不调，面目青黄，服半丸。小儿淋沥寒热，胪胀大腹，不欲食，食不生肌，三四岁者如麻子服一丸，日一；六七岁儿服二丸，比三十日心腹诸病瘥。儿小半之愈，大良。忌野猪肉、芦笋、生葱。（出第三卷中。）
诸黄方一十三首  ***************************
《病源》：黄病者，一身尽疼，发热，面色洞黄，七八日后，结热在里，有血当下，去之如豚肝状，其人小腹满急。若其人眼睛涩疼，鼻骨疼，两膊及项强，腰背急，则是患黄。大便涩，但令得小便快，则不虑死。不用大便多，多则心腹胀不好。此由寒湿在表，则热蓄于脾胃，腠理不开，瘀热与宿谷相抟，郁蒸不得消，则大小便不通，故身体面目皆变黄色。凡黄候，其寸口近掌无脉，口鼻气冷，并不可疗之，必死。（出第十二卷中。）
仲景《伤寒论》诸黄，猪膏发煎主之方。
猪膏（八两）　乱发（大如鸡子一枚）
上二味，内发膏中煎之，发消尽研，绞去膏细滓，分二服。病从小便去也。（《肘后》《备急》、文仲、《千金》《古今录验》、深师、范汪同。云：太医校尉史脱家婢再病，胃中干粪下便瘥，神验。出第十四卷中。）
《删繁》疗天行毒热，通贯脏腑，沉鼓骨髓之间，或为黄疸、黑疸、赤疸、白疸、谷疸、马黄等疾，喘息须臾而绝，瓜蒂散方。
瓜蒂（二七枚）　赤小豆（三七枚）　秫米（二七粒）
上三味，捣筛为散，取如大豆粒，吹于两鼻之中，甚良。不瘥，间日复服之。（《千金》、范汪、《集验》同。）
又方
瓜蒂（二七枚）
上一味，以水一升，煮取五合，作一服。
又方
盐（一升）
上一味，纸裹渍湿，烧之取通赤，内三升水中搅令调，手巾漉度为一服。已前二方服讫，并吐出黄汁。
崔氏疗黄，贫家无药者，可依此方。
取柳枝三大升，以水一斗，煮取浓汁，搦半升，一服令尽。
又疗黄，兼主心腹方。
蔓荆子（一大合，拣令净）
上一味，捣碎熟研，以水一升，更和，研滤取汁，可得一大盏，顿服之。少顷自当转利；或亦自吐，腹中便宽；亦或得汗，便愈。（《备急》、文仲、深师同。并出第一卷中。）
《延年秘录》疗黄，瓜蒂汤方。
瓜蒂（一两）　赤小豆（四十九枚）　丁香（二七枚）
上三味，捣末，以水一升，煮取四合，澄清，分为两度，滴入两鼻中。（出第十卷中。）
《救急》疗三十六种黄方。
取鸡子一颗并壳烧作灰，研酢一合，又温之，总和顿服。身体眼暗极黄者，不过三颗，鼻中虫出，神效。
又疗诸黄。暗黄眼暗，及大角赤黑黄，先掷手足；内黄，患渴；疸黄，眼赤黄；肾黄，小便不通，气急心闷，五色黄，瓜蒂散方。
丁香　瓜蒂　赤小豆（各十枚）
上三味，细捣筛，取暖水一鸡子许，和服，大神验。（并出第十七卷中。《广济》同。）
《必效》疗一切黄，蒋九处得。其父远使得黄，服此极效，茵陈汤及丸方。
茵陈（四两）　大黄（三两）　黄芩（三两）　栀子（三两）
上四味，切，以水五升，煮取三升，分为三服，空肚服之。不然，捣筛，蜜和为丸，饮服二十丸，稍稍加至二十五丸，量病与之。重者作汤胜服丸，日一服。忌羊肉、酒、面热物等。以瘥为限。小便黄色及身黄者并主之。
又疗诸黄，眼已黄亦瘥，瓜蒂散方。
丁香（一分）　赤小豆（一分）　瓜蒂（一分，一方加秫米一分）
上三味，捣末，温水食前顿服使尽，则当利，并吐黄水，不瘥更服。（并出第一卷中。）
《千金》疗黄疸，大黄丸方。
大黄（二两）　葶苈（三两）
上二味，捣筛为末，蜜和为丸，如梧子大。未食服十丸，日三服，病瘥便止。
又大黄丸方。
大黄（二两）　黄连（三两）　黄芩　黄柏（各一两）　麹衣（五合）
上五味，捣筛为末，蜜和，丸如梧子大。食前服三丸，日三服，不知可至五丸。忌猪肉、冷水。（并出第十卷中。）
急黄方六首  ***************************
《病源》：脾胃有热，谷气郁蒸，因为热毒所加，故卒然发黄，心满气喘，命在顷刻，故云急黄也。有得病即身体面目发黄者，有初不知是黄，死后乃身面黄者，其候得病，但发热心战者，是急黄也。（并出第十二卷中。）
《广济》疗急黄，身如金色，瓜蒂散方。
赤小豆（二七枚）　丁香（二七枚）　黍米（二七枚）　瓜蒂（二七枚）　麝香　薰陆香（等份，别研）　青布（二方寸，烧为灰）
上七味，捣筛为散，饮服一钱匕，则下黄水，其黄则定。忌生冷、热面、黏食、陈臭等。（一方止三味。出第一卷中。）
《必效》疗急黄疸内黄等，大黄汤方。
大黄（三两，切）　芒硝（二两）
上二味，以水二升，生渍大黄一宿，平旦绞汁一升半，内芒硝搅服，须臾当快利瘥。（出第一卷中。）
《延年秘录》疗急黄，心下坚硬，渴欲得水吃，气息喘粗，眼黄，但有一候相当，即须宜服此瓜蒂散，吐则瘥方。
瓜蒂（二小合）　赤小豆（二合）
上二味，捣筛为散。年大人暖浆水五小合和散一服，满一方寸匕，一炊久，当吐不吐，更服五分匕，水亦减之。若轻病，直吹鼻中，两黑豆粒大亦得，当鼻中黄水出即歇。并宜灸心厌骨下一寸，名巨阙，灸五七炷以来。初小作炷，在后渐大，仍不得，大如梧子。
吐讫及灸了计即渴，仍服麦门冬饮子方。
麦门冬（四两，去心）　瓜蒌（三两）　竹叶（一升）　茯苓（四两）　升麻（二两）　生芦根（一升）　甘草（一两，炙）
上七味，切，以水七升，煎取二升五合，绞去滓，分温三服，服别相去如人行八九里久，服此饮渴即止。（出第十卷中。）
《千金》疗急黄，热气骨蒸，两目赤脉，地黄汁汤方。
生地黄汁（八合）　大黄（六分，末）　芒硝（一两）
上三味合和，一服五合，日二服，以利为度。
《近效》疗急黄方。
取蔓荆子油一盏顿服之。临时无油，则以蔓荆子捣取汁，水和之吃亦得。候颜色黄，或精神急，则是此病。（韦给事试用之有效。）
黄疸方一十三首  ***************************
《病源》：黄疸之病，此由酒食过度，脏腑不和，水谷相并，积于脾胃，复为风湿所抟，瘀结不散，热气郁蒸，故食已如饥，令身体面目爪甲及小便尽黄，而欲安卧。若身脉多赤多黑多青皆见者，必寒热身痛。面色微黄，齿垢黄，爪甲上黄，此黄疸也。疸而渴者，其病难疗；疸而不渴者，其病可疗。发于阴部，其人必呕；发于阳部，其人振寒而发热。（出第十二卷中。）
仲景《伤寒论》黄瘅，麻黄醇酒汤主之方。
麻黄（一大把，去节）
上一味，美清酒五升，煮取二升半，去滓，顿服尽。《古今方》云：伤寒热出表发黄疸，宜汗之则愈。冬月用酒，春宜用水煮之良。（《小品》《古今录验》、张文仲、《经心录》同。）
又黄疸，茵陈蒿五苓散主之方。
茵陈蒿末（十分）　五苓散（五分）
上二味和，先食，白饮和方寸匕服之，日三。（深师、范汪同。）
又五苓散，利小便，治黄疸方。
猪苓（三分，去皮）　白术（三分）　茯苓（三分）　泽泻（五分）　桂心（二分）
上五味，捣筛和合，白饮和服一方寸匕，日三，多饮暖水，以助药势，汗出便愈。（《千金》、深师、范汪同。并出第十四卷中。）
《肘后》疗黄疸方。
烧乱发服一方寸匕，日三，秘验。酒饮并得。（《备急》、文仲同。出第一卷中。）
范汪疗黄疸散方。
取瓠子白瓤及子，熬令黄，捣为末。服半钱匕，日一服，十日愈。用瓠子数数有吐者，当先详之。（出第三十四卷中。）
《集验》疗黄疸，百药不瘥者方。
驴头一枚煮熟，以姜韭啖之，并随多少饮汁。（《备急》、崔氏、张文仲、《古今录验》同。出第二卷中。）
《千金》疗黄疸方。
取生小麦苗捣，绞取汁。饮六七合，昼夜三四饮，三四日便愈。无小麦苗，穬麦苗亦得。范汪云：用小麦胜也。（《备急》、文仲、《集验》并同。出第十卷中。）
《千金翼》疗黄疸，目黄不除，瓜丁散方。
瓜丁细末如大豆许，内鼻中，令病人深吸取入鼻中，黄汁出。
又黄蒸汤方。（通按：黄蒸末详。）
黄蒸（一升）　麦面（一升）　猪屎（一升）
上三味，以水五升，渍一宿，煮取三升，绞去滓。顿服一升，覆取汗。（《必效》同。出第十八卷中。）
崔氏疗黄疸，年六十以上方。
茅根（一把）　猪肉（一斤）
上二味合作羹，尽一服愈。当灸脐上下两边各一寸半，一百壮；手鱼际白肉侧各一，灸随年壮。（《备急》、范汪同。）
又疗黄疸方。
苦胡芦瓤如大枣许
上一物，以童子小便二合浸之，三两食顷，取两酸枣许汁，分内两鼻孔中，余节候与上方同。比来常用，乃胜瓜蒂散。
《近效》疗黄疸，瓜蒂散方。
瓜蒂（二七枚）　赤小豆（七枚）　生秫米（二七枚）　丁香（二七枚）
上四味，捣筛，重者取如大豆二枚，各著一枚鼻孔中，痛缩鼻须臾，鼻中沥清黄水，或从口中出升余则愈。病轻者如一小豆则可，一与不尽，间日复频用效。李暠用之立验。俗人或使人以竹筒极力吹鼻中，无不死者，慎之。
又疗男子女人黄疸病，医疗不愈，身目悉黄，食饮不消，胃中胀热，生黄衣，在胃中有干屎使病尔方。
以成煎猪脂一小升，温热顿尽服之，日三，燥屎下去乃愈。（《备急》、崔氏同。）
黄疸遍身方一十一首  ***************************
《广济》疗黄疸，遍身面悉黄，小便如浓栀子汁，茵陈丸方。
茵陈（四两）　黄芩（三两）　枳实（二两，炙）　大黄（三两）
上四味，捣筛蜜丸，空腹以米饮服，如梧子二十丸，日二服，渐加至二十五丸，微利为度。忌热面、蒜、荞麦、黏食、陈臭物。（一方有升麻三两。出第一卷中。）
《肘后》疗黄疸者，一身面目悉黄如橘柚，暴得热，外以冷迫之，热因留胃中，生黄衣，热熏上所致方。
猪脂（一升）
上一味，成煎者温令热，尽服之，日三，燥屎当下，下则稍愈，便止。（与前《近效方》同。《备急》、崔氏同。出第三卷中。）
《小品》疗黄疸，身目皆黄，皮肤麹尘出，三物茵陈蒿汤方。
茵陈蒿（一把）　栀子（二十四枚，擘）　石膏（一斤）
《千金方》加大黄（三两）。
上三味，以水八升，煮取二升半，去滓，以猛火烧石膏，令正赤，投汤中，沸定取清汁。适寒温，服一升。自覆令汗出周身遍，以温粉粉之，则愈。若不汗，更服一升，汗出乃愈也。（深师、《古今录验》《千金翼》同。出第四卷中。）
《集验》疗黄疸，身体面目皆黄，大黄散方。
大黄（四两）　黄连（四两）　黄芩（四两）
上三味，捣筛为散。先食服方寸匕，日三服。亦可为丸服。（《备急》、文仲、《千金》同。出第二卷中。）
《删繁》疗黄疸者，通身并黄，茵陈汤方。
茵陈（四两）　柴胡（四两）　升麻（三两）　龙胆草（二两）　黄芩　大黄（各三两）
上六味，切，以水九升，煮取三升，分三服。若身体羸，去大黄，加栀子仁五六两、生地黄切一升。（《古今录验》《千金》同。出第十卷中。）
《千金翼》论曰：凡遇天行热病，多必内瘀著黄，但用瓜丁散内鼻中，令黄汁出乃愈，即于后不复恐病黄矣。常须用心警候病人四肢身面微似有黄气，则须用瓜丁散，不得令散漫失候，必大危矣。特忌酒、面，犯者死。
又凡人无故，忽然振寒，便发黄，皮肤黄麹尘出，小便赤少，大便时闭，气力无异，食饮不妨，已服诸汤，余热不除，久黄者，苦参散方。
苦参（一两）　黄连（一两）　葶苈子（熬）　瓜蒂　黄芩　黄柏　大黄（各一两）
上七味，捣为散，饮服方寸匕，当大吐者日一服，不吐日二，亦得下。服药五日，知可消息，不知更服。忌猪肉、冷水。（《古今录验》《千金》《小品》同。出第十八卷中。）
崔氏疗黄疸，身体面目尽黄，茵陈汤。太医校尉史脱方。
茵陈蒿（三两）　黄连（二两）　黄芩（三两）　栀子（十四枚）　大黄（一两）　甘草（一两，炙）　人参（一两）
上七味，切，以水一斗，煮取三升，分三服。（《千金》同。出第一卷中。）
《延年秘录》栀子汤，疗遍身黄如橘，心肋满急方。
栀子仁（四两）　黄芩（三两）　柴胡（四两）　升麻（三两）　龙胆草（二两）　大黄（三两）　瓜蒌（三两）　芒硝（二两）
上八味，切，以水九升，煮取二升八合，去滓。分温三服，相去四五里进一服。（出第十卷中。）
《必效》黄疸，身眼皆如金色，但诸黄皆主之方。
取东引桃根细切如箸，若钗股以下者一握，取时勿令见风，及妇人并鸡犬等见之，以水一大升，煎取搦一小升，适寒温，空腹顿服。服后三五日，其黄离离如薄云散，惟眼最后瘥，百日方平复。身黄散后，可时时饮一盏清酒，则眼中易散，不则散迟。忌食面、猪鱼等肉。此方是徐之才家秘方，其侄珍惠说，密用。（出第一卷中。）
《近效》疗发黄，身面眼悉黄如金色，小便浓如煮黄柏汁者，众医不能疗，良验茵陈汤方。
茵陈（四两）　黄芩（二两）　栀子（三两）　升麻（三两）　大黄（三两）　龙胆草（二两）　枳实（二两，炙）　柴胡（四两）
上八味，切，以水八升，煮取二升七合，分温三服。若身绝羸，加生地黄一升，栀子加至七两，去大黄。如气力不羸，依前著大黄取验。忌如法。不瘥更作，以瘥为限，不过三四剂瘥，隔三五日一剂。（《经心录》同。李暠处得此方，神良。）
阴黄方三首  ***************************
《病源》：阳气伏阴气盛，热毒加之，故但身面色黄，头痛而不发热，名为阴黄也。（出第十二卷中。）
《广济》疗阴黄，身面眼俱黄，小便如豉汁色，茵陈散方。
茵陈（四两）　白鲜皮（三分）　瓜蒌（四分）　黄芩（三分）　栀子（四分）　芍药（三分）　青木香（三分）　柴胡（三分）　枳实（三分，炙）　黄连（三分）　紫雪（八分）　土瓜根（三分）　大青（三分）　大黄（十分）
上十四味，捣筛为散。煮茅根饮，待冷，平旦空腹以茅根饮服五钱匕，一服少间。当一两行微利，利后煮稀葱豉粥食之，利多以意渐减，常取微泄，利通一两行为度，瘥止。忌猪肉、冷水、鱼、蒜、黏腻及诸热食。（出第一卷中。）
《必效》疗阴黄，眼睛黄，汗染衣，涕唾黄方。
好黄蒸（二大升）
上一味，每夜以水二大升浸，煅暖令热，勿令沸铜器中。平旦绞取汁半升饮之，余汁须臾则饮。冬日微暖服，夏冷饮。每夜则浸，依前服之亦得。每夜小便中浸白帛片，取色退为验。两方并极效。忌面、羊肉、猪、鱼。
又疗阴黄，汗染衣，涕唾黄者方。
取蔓荆子捣细末，平旦以井花水和一大匙服之，日再，渐加至两匙，以知为度。每夜小便里浸少许帛，各书记日，色渐退白，则瘥。不过服五升以来必瘥。李润洲传，极效。（《备急》《肘后》、张文仲、深师同。出第一卷中。）
黄疸小便不利及腹满喘方二首  ***************************
仲景《伤寒论》：黄家腹满，小便不利而赤，身汗出者，表和里实也。宜下之，大黄黄柏皮栀子硝石汤方。
大黄（四分）　黄柏（四两）　肥栀子（十五枚）　硝石（四两）
上四味，切，以水六升煮三物，得二升半，去滓，内硝石更煎取一升。先食，顿服尽。（《小品》《千金翼》、深师、范汪并同。）
又黄疸小便色不变，欲自利，腹满而喘者，不可除其热，热除必哕，哕者小半夏汤主之方。
半夏（五两，炮）　生姜（八两）
上二味，以水六升，煮取一升半，去滓，分温三服。忌羊肉、饧。（范汪同。并出第十四卷中。）
黄汗方三首  ***************************
《病源》：黄汗之为病，身体洪肿，发热汗出而渴，状如风水，汗染衣色正黄如柏汁。其脉自沉。此由脾胃有热，汗出而入水中，若浴水入汗孔得之。（出第十二卷中。）
仲景《伤寒论》师曰：黄汗为病，身体肿，发热汗出而渴，状如风水，汗沾衣色，正黄如柏汁，脉自沉也。问曰：从何得之？师曰：以汗出水入汗孔，水从外入而得之，宜黄芪芍药　桂心酒汤主之方。
黄芪（五两）　芍药（三两）　桂心（三两）
上三味，切，以苦酒一升，水七升，和煮取三升，去滓，温服一升，正当心烦也，至六七日稍稍自除。其心烦不止者，以苦酒阻故也。（阻作。）一方用美清醯代酒。忌生葱。（《备急》、张文仲、《千金》《古今录验》、深师、范汪、《经心录》同。）
又凡黄汗之病，两胫自冷，假令发热，此属历节。食已则汗出，又身常夜卧盗汗出者，此劳气也。若汗出即发热者，久久身必甲错也。发热不止者，必生恶疮也。若身重汗出已辄轻者，久久必身瞤瞤则胸中痛，又从腰以上必汗出，下无汗，腰髋弛痛，如虫在皮中状，剧者不能食，身疼重，烦躁，小便不利者，名曰黄汗，桂枝汤加黄芪五两主之方。
桂心（三两）　芍药（三两）　甘草（三两，炙）　生姜（三两）　大枣（十二枚）　黄芪（五两）
上六味，切，以水八升，微火煎取三升，去滓。温服一升，覆取微汗，须臾间不汗者，食稀热粥一升余，以助汤力。若不汗者，更服汤也。忌海藻、菘菜、生葱。（《古今录验》、范汪同。出第十四卷中。）
疗黄疸身肿，发热汗出而渴，状如风水，汗出著衣皆黄，黄汗吴蓝汤方。
吴蓝（六分）　芍药　麦门冬（去心）　桑白皮　汉防己　白鲜皮　山栀子（各六分）
上七味，各细切，以水二升，煎取八合，去滓。空腹，分二服，未效再合服。（此方未详所出。）
女劳疸方四首  ***************************
《病源》：女劳疸之状，身目皆黄，发热恶寒，少腹满急，小便难。因大劳大热而房室，房室毕，入水所致也。（出第十二卷中。）
仲景《伤寒论》：黄家日晡发热而反恶寒，此为女劳。得之膀胱急，小腹满，身体尽黄，额上反黑，足下热，因作黑瘅，大便必黑，腹胪胀满如水状，大便黑溏者，此女劳之病，非水也。腹满者难疗，硝石矾石散主之方。
硝石（熬黄）　矾石（烧令汁尽）
上二味，等份，捣绢筛。以大麦粥汁和服方寸匕，日三。重衣覆取汗，病随大小便去。小便正黄，大便正黑也。大麦则须是无皮麦者。《千金方》云：硝石二分，熬令燥，矾石一分，熬令燥，故注之。（《肘后》《小品》、崔氏、文仲、《千金》、范汪、深师并同。出第十四卷中。）
《千金翼》疗黄疸之为病，日晡所发热恶寒，小腹急，体黄，额黑，大便黑，溏泄，足下热，此为女劳也。腹满者难疗方。
滑石（五两，研）　石膏（五两，研）
上二味，为散。以大麦粥汁服方寸，日三。小便极利则瘥。（《小品》《千金》《备急》、文仲并同。出第十八卷中。）
《近效》女劳疸黄家，日晡发热而反恶寒，此为女劳。得之膀胱急，小腹满，身体尽黄，额上反黑，足下热，因作黑疸。其大便必黑，腹胪胀满如水状，大便黑溏。此女劳之病，非水也。疗与黑疸同。谷疸食则眩，心忪怫郁不安，久久发黄为谷疸，并以前茵陈汤主之。方在遍身黄部中。
《必效》：女劳之黄，气短声沉者，宜服此方。
取妇女月经布和血衣烧作灰，以酒空腹服方寸匕，日再服。不过三日必瘥。
黑疸方三首  ***************************
《病源》：黑疸之状，苦小腹满，身体尽黄，额上反黑，足下热，大便黑是也。夫黄疸、酒疸、女劳疸，久久变成黑疸。（出第十二卷中。）
《肘后》疗黄疸变成黑疸者，多死，急治之方。
取土瓜根汁服一小升，平旦服至食时，病从小便去则愈。不忌。先须量病人气力，不得多服，力衰则起不得。（《千金》并《翼》、文仲、《集验》、崔氏、《删繁》、范汪并同。出第一卷中。）
深师疗黑疸，身体及大便正黑，赤小豆茯苓汤方。
赤小豆（三十枚）　茯苓（六铢）　瓜蒂（四铢）　雄黄（二铢）　甘草（半两，炙）　女葳（四铢）
上六味，切，以水三升，煮小豆、茯苓，取八合汁，捣后四药为散，取前汁调半钱匕，适寒温服之。须臾当吐，吐则愈。一方云：疗久黄疸。忌大酢、海藻、菘菜。（《千金方》名赤苓散，《千金翼》同。出第二十卷中。）
《千金翼》茵陈丸，主黑疸，身体暗黑，小便涩，体重方。
茯苓（四分）　茵陈（一两）　枳实（五分，炒）　黄白术（五分，土炒）　半夏（三两，洗）　甘遂（一分）　杏仁（三分，去尖皮）　蜀椒（二升，汗）　当归（二分）　葶苈子（四分，熬）　大黄（三分，熬，勿令焦）　干姜（四分）
上十二味，捣筛，蜜和，丸如梧子。空肚，饮服三丸，日三服。忌羊肉、饧、酢、桃李、雀肉等。（出第十八卷中。）
酒疸方七首  ***************************
《病源》：夫虚劳之人，若饮酒多，进谷少者，则胃内生热，因大醉当风入水，则身目发黄，心中懊痛，足胫满，小便黄，面发赤斑。若下之久久变为黑疸，目青面黑，心中如啖蒜韭状，大便正黑，皮肤抓之不仁，其脉浮弱，故知之。酒疸心中热欲呕者，当吐之即愈。小便不利，其候当心中热，足下热，是其证明也。若腹满欲吐，鼻躁，其脉浮者先吐之，沉弦者先下之。（出第十二卷中。）
仲景《伤寒论》：酒瘅者，心中懊憹，或热痛，栀子枳实豉大黄汤主之方。
栀子（七枚）　枳实（五枚）　香豉（一升）　大黄（一两）
上四味，切，以水六升，煮取二升，去滓。温服七合，日三服。（《肘后》《千金》同。出第十四卷中。）
《肘后》疗酒疸者，心中懊痛，足胫满，小便黄，饮酒面发赤斑黄黑，由大醉当风入水所致，黄芪散方。
黄芪（二两）　木兰皮（一两）
上二味，为散，酒服方寸匕，日三。（《备急》、文仲同。）
深师酒疸，艾汤方。
生艾叶（一把）　麻黄（二两，去节）　大黄（六分）　大豆（一升）
上四味，切，清酒五升，煮取二升，分为三服。（出第三十卷中。）
《千金》茵陈汤，主黄疸、酒疸、酒癖，身体面目尽黄，方太医校尉史脱处。
茵陈（三两）　大黄（二两，一方一两）　栀子（二七枚）　黄芩（三两，一方用一两）　人参（半两，一方用一两）　黄连（二两，一方用一两）　甘草（一两，炙）
上七味，切，以水一斗，煮取三升，分为三服。忌猪肉、冷水、海藻、菘菜。（文仲、范汪同。）
又夫人病疸者，或无热，静言了了，腹满欲吐。酒疸心中热欲呕，吐之即愈方。
取《千金翼》苦参散吐良，在上通身黄部中七味者是也。
又肉疸，饮少小便多，白如泔色，得之从酒，寒水石散方。
寒水石（五分）　白石脂（五分）　瓜蒌（五分）　菟丝子（三分，酒渍）　知母（三分）　桂心（三分）
上六味，捣筛，麦粥服五分匕，日三服，五日知。忌生葱。（《古今录验》、深师等并同。）
《古今录验》疗酒癖及饮黄疸散方。
芫花　椒目（各等份）
上二味，捣下筛为散。平旦服一钱匕，老少半服之。药攻两胁则下，便愈。间一日复服，使小减如前，又与之，使尽根源。（深师同。出第二十七卷中。）
谷疸方三首  ***************************
《病源》：谷疸之状，食毕头眩，心忪怫郁不安而发黄。由失饥大食，胃气冲熏所致。阳明病脉迟，食用难饱，饱则发烦头眩者，必小便难，此欲为谷疸，虽下之其腹必满，以其脉迟故也。（出第十二卷中。）
范汪疗谷疸，茵陈汤方。
茵陈四两，切，以水一斗，煮取六升，以汁煎大黄二两、栀子七枚，得二升，分为三服。黄从小便去，病出立愈。（《肘后》同。出第十四卷中。）
《集验》疗劳疸、谷疸丸方。
苦参（三两）　龙胆草（一两）
上二味，下筛，牛胆汁和丸。先食，以麦粥饮服如梧子大五丸，日三，不知稍增。（《千金》同。出第二卷中。）
《删繁》疗劳疸、谷疸，苦参丸方。（劳疸者，因劳为名也。谷疸者，因食而劳，故曰谷疸。）
苦参（三两）　龙胆草（二两）　栀子仁（三七枚）
上三味，捣筛为散。若病甚，取猪胆和为丸，如梧子大。一服五丸，日三四服，以饮汁下之。
许仁则疗诸黄方七首  ***************************
许仁则疗急黄病。此病始得，与前天行病不多异，五六日但加身体黄；甚者洟泪汗唾小便如柏色，眼白睛正黄；其更重状，与天行病候最重者无别。如至此困，自须依前救天行最重半夏等份十味汤救之。若未至是者，宜依后法。急黄状始得，大类天行病经三两日，宜合麻黄等五味汤服之，发汗以泄黄势方。
麻黄（三两，去节）　干葛（五两）　石膏（八两）　生姜（六两）　茵陈（二两）
上药切，以水八升，煮取二升七合，去滓。分温三服，服相去十里久。服讫当欲汗，则覆被微取汗以散之。
又依前麻黄等五味汤服之取汗，汗出后未歇，经三五日，又合栀子等五味汤以取利方。
栀子（二十枚）　柴胡（三两）　黄芩（三两）　茵陈（三两）　芒硝（六两）
上药切，以水八升，煮四味，取二升六合，去滓，内芒硝，搅令消。分温三服，如人行十里久，更服之效。
又依前栀子等五味汤，服之取利，利后病势不歇，经六七日，又合秦艽牛乳二味汤服之方。
秦艽（六两）　牛乳（二升）
上药切，秦艽以牛乳煮之，可三分减一，去滓，带暖顿服令尽，极验。（文仲、《必效》同。西域法也。）
又依前秦艽等二味汤药服后，不觉病退，渐加困笃，势如前天行最重状，则不可更服诸冷物，冷物在心惟是痞，速宜同前天行用半夏等十味汤以救之，亦可合瓜蒂等三味散吹鼻孔中，并与之服方。
瓜蒂（七枚）　丁香（七枚）　赤小豆（七枚）
上药捣筛末，取如大豆，分吹两鼻孔中，须臾当出黄水，正如煮柏汁，及出黄虫。亦可以新汲水和一方寸匕，与患人服。或痢或吐，吐痢所出，亦如煮黄柏汁。天行用此疗，亦与崔氏同。
又论云：此病俗间亦有单煮瓜蒂汁灌鼻孔中者，亦有单服生麻油者。
又疗黄疸病。此病与前急黄不同，自外状与平常无别，但举体正黄，甚者眼色如柏，涕涎洟小便及汗悉如柏汁，食消多于寻常，稍觉瘦悴乏力。此病不甚杀人，亦有经年累岁不疗而瘥者。此由饮酒多，亦是积虚热所致。黄疸初得，稍觉心中烦热，满身黄色，眼白睛黄。觉如此者，宜合白鲜皮等七味汤以泄之，黄连十味丸以压之。
白鲜皮（三两）　干葛（五两）　黄芩（三两）　郁金（三两）　豉（五两）　栀子（十枚）　芒硝（六两）
上药切，以水八升，煮取二升半，去滓，内芒硝。分温三服，服相去如人行二十里久更服此汤，当得利。利后将息一二日，则合后黄连等十味丸服之。
又黄连丸方。
黄连（五两）　黄芩（五两）　苦参（六两）　沙参（五两）　干地黄（六两）　干葛（六两）　栀子仁（三两）　麦门冬（一升，去心）　地骨白皮（五两）　茯苓（五两）
上十味，捣筛为末，蜜和为丸，以米饮下。初服十丸，日三服，稍稍加至三十丸，如梧子大。黄疸亦有单服猪脂得瘥者。忌猪肉、冷水、大酢、芜荑等物。（吴升同。）
杂黄疸方三首  ***************************
《千金》湿疸之为病，始得之，一身尽疼，发热，面色黄黑，七八日后壮热，热在里，有血当下，去之如豚肝状。其小腹满者，急下之。亦一身尽黄，目黄腹满，小便不利，矾石散方。
矾石（五两）　滑石（五两）
上二味，为散。大麦粥汁服方寸匕，日三服，当先食服。便利如血者，当汗出瘥。（深师、《古今录验》并同。出第十卷中。）
《古今录验》九疸秦王散方。
胃瘅，食多喜饮。（栀子仁主之。）
心瘅，烦心，心中热。（葛根主之。）
肾瘅，其人唇干。（葶苈子主之。）
脾瘅，溺赤出少，心惕惕若恐。（瓜蒌主之。）
肺瘅，饮少，小便多。（秦椒汗、瓜蒂主之。一云膏疸。）
舌瘅，渴而数便。（石钟乳主之。）
肉瘅，其人小便白。（凝水石主之。）
髓瘅，目眶深，多嗜卧。（牡蛎、泽泻主之。）
肝瘅，胃热饮多，水激肝。（白术主之。）
上十一味，名秦王散，各等份，随病所在加二分，捣合下筛。饮服五分匕，日三，稍加可至方寸匕。忌桃李、雀肉等。
膏瘅，饮少小便多，秦椒散方。
秦椒（一分，汗）　瓜蒂（二分）
上二味，捣下筛，水服方寸匕，日三服。（深师、《千金》同。出第二十七卷中。）

第五卷  ——————————————————————————————————————————————————————————————————————————————————————————

疗疟方二十一首  ***************************
《病源》：夏日伤暑，秋必病疟。疟病之发以时者，此由邪气客于风府，循膂而下。卫气一日一夜常大会于风府，其明日下一节，故其作也晏。此先客于脊背也。每至于风府则腠理开，腠理开则邪气入，邪气入则病作，此所以日作稍益晏者也。其出于风府，日下一节，二十五日下至尾骶，二十六日入于脊内，注于伏膂之脉。其气上行，九日出于缺盆之中，其气日高，故作日益早也。其间日发者，由邪气内薄于五脏，横连募原，其道远，其气深，其行迟，不能与卫气俱行，不得皆出，故间日蓄积乃作。夫卫气每至于风府，则腠理乃发，发则邪气入，邪气入则病作。今卫气日下一节，则其气之发也，不当风府，其日作者奈何？曰：此邪气客于头项，循膂而下者也。故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合则病作。故风无常府，卫气之所发，必开其腠理，邪气之所合，则其府也。
风之与疟也，相与同类，而风独常在也，而疟得以时休者，何也？由风气留其处，疟气随经络沉以内薄，故卫气应乃作。阳当陷而不陷，阴当升而不升，为邪所中，阳遇邪则蜷，阴遇邪则紧，蜷则恶寒，紧则为慄，寒慄相薄，故名曰疟。弱则发热，浮乃汗出，旦中旦发，晚中晚发。夫疟，其人形瘦，皮必粟起。问曰：病疟以月一日发，当以十五日愈。设不愈，月尽解。（出第十一卷中。）
《广济》疗疟常山散方。
常山（五分）　升麻（二分）　蜀漆（一分）
上三味，捣筛为散，一服二钱匕，和井华水煮米半合，顿服。少间则吐，吐讫则瘥。忌生葱、生菜及诸果子、生冷、油腻等物。
又疗疟常山汤方。
常山（三两）
上一味，切，以浆水三升，浸经一宿，煎取一升，欲发前顿服之。后微吐，瘥止。忌生葱、生菜。（《近效》疗疟间日或夜发者。张文仲、《备急》同。并出第一卷中。）
张仲景《伤寒论》辨疟病。师曰：夫阴气孤绝，阳气独发，而脉微者，其候必少气烦满，手足热而欲呕也，名曰瘅疟。若但热不寒者，邪气在心脏，外舍分肉之间，令人消烁脱肉。
又辨疟脉。夫疟脉自弦，弦数者多热，弦迟者多寒，弦小紧者下之瘥，弦迟者温药愈，数紧者可发汗针灸也，浮大者吐之瘥，脉弦数者风疾也。以饮食消息之。
又辨疟，岁岁发，至三岁发连日，发不解者，以胁下有痞也。疗之不得攻其痞，但虚其津液。先其时发汗，其服汤已，先小寒者，渐引衣自覆，汗出小便利而愈。疟者病人形瘦，皮上必粟起。
又问：病疟，以月一日发，当以十五日愈；设不瘥者，当月尽解也。如期不瘥，当云何？师曰：此结为癥瘕，名曰疟母，宜急疗之。大鳖甲煎方。
鳖甲（十二分，炙）　乌扇（三分）　黄芩（三分）　柴胡（六分）　鼠妇（三分，熬）　干姜（三分）　大黄（三分）　芍药（五分）　桂心（三分）　葶苈（二分，熬）　石韦（二分）　厚朴（三分，炙）　牡丹皮（五分）　瞿麦（二分）　紫葳（三分）　半夏（一分，洗）　人参（一分）　䗪虫（五分，熬）　阿胶（三分，炙）　蜂窠（四分，炙）　赤硝（十二分）　蜣螂（六分，炙）　桃仁（三分，去皮尖，熬）
上二十三味，末之，取锻灶下土一斗，清酒一斛五升浸土，候酒尽一半，著鳖甲于中煮，令泛烂如胶漆，绞取汁，下诸药煎，为丸如梧子大。空心服七丸，日三服。忌苋菜、生葱、胡荽、羊肉、饧等物。（《千金》有海藻、大戟、虻虫，无赤硝、鼠妇，用锻灶灰一斛。）
又疟发渴者，与小柴胡去半夏加瓜蒌汤方。
柴胡（八两）　黄芩（三两）　人参（三两）　大枣（十二枚，擘）　甘草（三两，炙）　生姜（三两）　栝楼根（四两）
上七味，切，以水一斗二升，煮取六升，去滓，更煎取三升。温服一升，日三。忌海藻、菘菜。（《经心录》疗劳疟。并出第十五卷中。）
《肘后》疗诸疟方。
取青蒿（一把）
上一味，以水（一升）　渍，绞取汁，尽服之。（《备急》、张文仲同。）
又方
鳖甲（三两，炙）
上一味，捣末，酒服方寸匕，至发时令服，三服，兼用火炙，无不断者。忌苋菜。
又方
牛膝茎叶一把，切，以酒三升，渍一宿，分三服，令微有酒气，不即断，更作，不过三服止。（文仲、《备急》《集验》同。并出第一卷中。）
深师疗疟，膈痰不得吐，宜吐之，常山乌梅汤方。
乌梅（半两）　桂心（半两）　芫花（半两）　豉（五合，绵裹）　半夏（半两）　常山（半两）
上六味，切，以酒三升，水四升，合煮取二升，分三服，必得吐。一方取三升。忌生葱、羊肉、饧、生菜。（一方无半夏、常山。）
又疗疟丸神方。
人参（三分）　铅丹（三分）　天雄（十分，熬）
上三味，捣合下筛，蜜和。初服二丸，如梧子，临发服二丸，中当温热，四肢淫淫痹为知。服药忌饱饭食，疟断后，食如常，万不失一。（《备急》、文仲同。）
又疗疟撩膈汤方。
常山（三两）　甘草（三两，炙）　菘萝（二两）　乌梅（十四枚）　黄芩（二两）　瓜蒂（十四枚）　栀子仁（十四枚，擘）
上七味，切，以酒二升，渍一宿，明旦以水四升，煮取三升，分三服。忌海藻、生葱、生菜、菘菜等。
又疟结实积热，烦扰迷冒，寒热但多，绵惙困笃，常山大黄汤方。
常山（三两）　甘草（三两，炙）　前胡（二两）　大黄（三两）
上四味，切，以水一斗，煮取三升半，下大黄，煎取三升，分澄令冷。初服七合，中服八合，比欲发服九合。王文州大子因疟危困，服此皆愈。忌海藻、菘菜、生葱、生菜等。
又疗疟，醇醨汤方。
生姜（三两）　乌梅（三七枚，擘，一方十四枚）　甘草（三两，炙）　桂心（二两）　常山（三两）　蘘荷根（三两）
上六味，切，以水六升，煮取一升。曰醇，未发时，须顿服，更以水三升，煮取一升。曰醨，至发不断，复顿服，甚良。别方说，发日平旦服醨一升，以醇著头边，若欲发便服醇，神良。二说不同也。忌海藻、菘菜、生菜。（出第二十二卷中。）
《千金》麻黄汤，疗疟须发汗方。
麻黄（四两，去节）　大黄（四两）　瓜蒌（四两）　甘草（一两，炙）
上四味，切，以水七升，煮取二升半。分三服，未发前食顷服，临发更服，服后皆覆取汗。忌海藻、菘菜。（《集验》同。出第十卷中。）
《千金翼》疗疟病，医不能救者方。
以绳量病人脚，围绕足跟及五指一匝讫，截断绳，取所量得绳置项上，著反向背上当绳头处，中脊骨上，灸三十壮，则定。候看复恶寒，急灸三十壮则定。比至过发一炊，久候之，虽饥勿与食，尽日。此神验。男左足，女右足。（出第十八卷中。）
崔氏疗疟，会稽赖公常山汤方。
常山（三两）　石膏（八两，碎，绵裹）　甘竹叶（一把，切）　糯米（一百粒）
上四味，切，以水八升，明旦欲服，今晚渍于铜器中，露置星月下高净处，横刀其上，向明取药，于病人房门前，于铜器里缓火煎取三升。分三服，日欲出一服，临发又一服。若即定，不须后服。取药滓石膏裹置心上，余四分置左右手足心，甚验。忌生葱、生菜。（出第四卷中。）
《备急》华佗常山桂心丸，神良方。
甘草（炙）　常山　大黄　桂心（各四分）
上四味，末之，蜜和。平旦服如兔屎，每欲发服六丸，饮下之。欲服药时，先进少热粥良。忌海藻、菘菜、生葱、生菜。（文仲同。出第二卷中。）
《延年》疗疟，常山丸方。（裴右庶送。）
常山（四分）　青木香（四分，南者）　蜀漆（一分）　牡蛎（二分，煅）　大黄（二分）　乌梅肉（一分，熬）　丹砂（二分，研）　豉（二分，熬）　知母（二分）　鳖甲（二分，炙）　麻黄（一分，去节）
上十一味，捣筛，蜜和为丸，丸如梧子。未发前粥饮服五丸讫，微吐后，须臾任食，至欲发更服十丸。忌苋菜、生血物、生葱、生菜、油腻。（崔氏同。）
又疗疟丸方。
常山（三两）　甘草（二分，炙）　知母（四分）
上三味，捣筛，蜜和为丸，丸如梧子。未发前饮服十五丸，临发服十五丸，得快吐则愈。忌海藻、菘菜、生葱、生菜。（并出第十五卷中。）
《必效》疗疟，鸡子常山丸方。
取鸡子一枚，断开头，出黄及白令尽，置小铛子中；又取常山细末，量满前空壳，又倾铛子中；又量白蜜还令满壳，复倾铛子中。三味同搅，微火煎之，勿停手，微冷可丸则停，丸如梧子。如病人午时发，巳时服三十丸，欲至发时又服三十丸，用饮汁下。欲吐任吐，亦如前。服讫，更不发者，不须服。服后禁脂腻、油面、生菜、瓜果七日。此方敕赐乔将军，服之立效。（《小品》、崔氏、文仲、《延年》、支家、《备急》并同。）
又疗疟不瘥，虎骨常山丸方。
虎头骨（炙）　常山　甘草（炙）　鳖甲（炙）　乌梅（熬）　葳蕤　白薇　升麻　茯苓　石膏（研）　知母　麦门冬（去心）　豆豉（熬）　地骨白皮
上十四味，各等份，合捣，蜜和，丸如梧子大。未发前，日晚空肚服二十丸，至发日，平旦服四十丸，如人行十里，食白粥一碗。欲发时，亦服三十丸。三日内慎生冷，万无一触，不吐自瘥。魏右史处得，云奇效。忌海藻、菘菜、大酢、生葱、生菜、苋菜。
又疗疟，常山酒方。
常山（一两，切）　独头蒜（一颗，去根茎，横切）　糯米（一百粒）　乌豆（一百粒）　清酒（一升）
上五味，病未发前一日，以酒浸药于碗中，以白纸一张覆之，碗上横一刀。欲发时，三分饮一分，如未吐，更服一分，得吐则瘥。忌生菜、生葱。（并第一卷中。）
《古今录验》疗疟，豉心丸方。
香豉（五合，熬令色变）　常山（二两）　大黄（三分）　附子（二分，炮）
上四味，捣筛，蜜和丸。服如大豆十丸，当勿食。比至发来，令服三十丸，疟不止亦可至四十丸，疟必止。若膈上有停痰，欲吐听之。若腹中实，欲下亦无妨。常有验。忌生葱、生菜等。（杨孔思方。出第四卷中。）
又乌梅丸，疗疟无问温瘴、痰疟，悉皆主之方。
乌梅肉（二两）　常山（二两）　鳖甲（二两，炙）　香豉（二两）　蜀漆（二两，生用）　人参（一两）　肉苁蓉（二两）　桂心（二两）　知母（二两）　桃仁（二两，去尖皮，别捣如稀饧）
上十味，捣筛为末，蜜和，丸如桐子。空心以酒饮任下三十丸。忌生葱、生菜、苋菜、海藻、菘菜。（一方有升麻、甘草各二两，为十二味。）
五脏及胃疟方六首  ***************************
《病源》：肺病为疟者，乍来乍去，令人心寒。寒甚则热发善惊，如有所见，此肺疟证也。若人本来语声清雄，忽尔不亮，拖气用力，方得出言，而反于常人，呼共语，直视不应。虽曰未病，势当不久。此则肺病声之候也。察病观疾，表里相应，依源审疗，乃不失也。
心病为疟者，令人心烦甚，欲饮清水，多寒少热。若人本来心性和雅，而忽卒急，反于常伦；或言未讫便住，以手剔脚爪，此人必死。祸虽未及，呼曰行尸。此心病声之候也。虚则补之，实则泻之，不可疗者，明而察之。
肝病为疟者，令人色苍苍然，气息喘闷战掉，状如死者。若人本来少于悲恚，忽尔嗔怒，出言反常，乍宽乍急，言未讫，以手向眼，如有所思。若不即病，祸必至矣。此肝病声之候也。其人若虚，则为寒风所伤；若实，则为热气所损。阳则泻之，阴则补之。
脾病为疟者，令人寒则腹中痛，热则肠中鸣，鸣已则汗出。若其人本来少于喜怒，而忽反常，嗔喜无度，多言自笑，不答于人，此是脾病，声之候也。不盈旬日，祸必至矣。
肾病为疟者，令人凄凄然，腰脊痛而宛转，大便涩，身掉不定（《素问》作目眴眴然），手足寒。若人本来不喜不怒，忽然謇而好瞋怒，反于常性。此肾已伤，虽未发觉，是其候也。见人未言，而前开口笑，还闭口不声，举手爪栅腹。此肾病声之候也。虚实表里，浮沉清浊，宜以察之，逐以疗之。
夫疟脉者自弦，弦数者多热，弦迟者多寒，弦小紧者可下之，弦迟者温药已。若脉数而紧者，可发汗针灸之；脉浮大者，不可针灸之。凡疟先发食顷，乃可以疗之，过之则失时。
足太阳之疟，令人腰痛头重，寒从背起，先寒后热，熇熇暍暍然，热止汗出，难已，刺郄中出血。
足少阳之疟，令人身体解㑊，寒不甚，热不甚，恶见人，见人心惕惕然，热多汗出甚，刺足少阳。
足阳明之疟，令人先寒，洒洒淅淅，寒甚久乃热，热去汗出，喜见日月光火，气乃快然，刺足阳明胕上。
足太阴之疟，令人不乐，好太息，不嗜食，多寒热，汗出，病至则善呕，呕已乃衰，则取之。
足少阴之疟，令人闷，吐呕甚多，寒热，热多寒少，欲闭户而处，其病难止。
足厥阴之疟，令人腰痛，少腹满，小便不利，如癃状，非癃也。数小便，意恐惧，气不足，腹中悒悒，刺足厥阴。
肺疟者，令人心寒，寒甚发热，热间善惊，如有所见者，刺手太阴阳明。
心疟者，令人烦心甚，欲得清水，反寒多，不甚热，刺手少阴。
肝疟者，令人色苍苍然太息。其状若死者，刺足厥阴，见血。
脾疟者，令人病寒则腹中痛，热则肠中鸣，鸣已汗出，刺足太阴。
肾疟者，令人洒洒，腰脊痛，宛转，大便难，目眴眴然，手足寒，刺足太阳、少阴。
胃疟者，令人且病也，善饥而不能食，食即支满腹大，刺足阳明太阴横脉出血（并出第十一卷中。）
《千金》疗肝邪热为疟，颜色苍苍，战掉气喘，或热久劳动如疟，积年不瘥，乌梅丸方。
乌梅肉（四分）　蜀漆（四分）　石膏（八分，研）　鳖甲（四分，炙）　常山（六分）　香豉（一合，熬）　知母（四分）　甘草（三分，炙）　细辛（三分）　苦参（四分）　葳蕤（五分）
上十一味，捣筛，蜜和，丸如梧子。酒服十丸，日再，饮下亦得。忌苋菜、生菜、生葱、海藻、菘菜。
又疗心疟，令人烦心甚，欲得清水，多寒少热者，常山汤方。
常山（四两）　淡竹叶（切，二升）　栀子仁（三七枚，擘）　石膏（五两，碎，绵裹）　乌梅（三七枚，擘）　鳖甲（四两，炙）　甘草（一两，炙）　香豉（一升，绵裹）　蜀漆（三两）
上九味，以水九升，煮取三升，分温三服。忌生葱、生菜、菘菜、人苋、海藻。（《删繁》同。）
又疗脾热，或渴或不渴，热气内伤不泄，转为脾疟，令人病寒则腹中痛，热则肠中鸣，转汗出，常山丸方。
常山（三两）　甘草（半两，炙）　知母（一两）　鳖甲（一两，炙）
上四味，捣筛，蜜和，丸如梧子大。未发前酒服十丸，临发又一服，正发又一服。忌生葱、生菜、海藻、菘菜、人苋等。
又疗肺热，痰聚胸中，来去不定，转为疟。其状令人心寒，甚即发热，热间善惊，如有所见，常山汤方。
常山（三两）　秫米（三百粒）　甘草（二分，炙）
上三味，切，以水七升，煮取三升。分三服，至发时令三服尽。忌生葱、生菜、海藻、菘菜等。（《删繁》同。）
又疗肾热发为疟，令人凄凄然腰脊痛，宛转，大便难，目眴眴然，手足寒，常山汤方。
常山（三两）　乌梅（三七枚，碎）　香豉（八合，熬，裹）　淡竹叶（切，一升）　葱白（一握，除青令尽）
上五味，切，以水九升，煮取三升，去滓。分温三服，至发令尽。忌生葱、生菜等。（并出第十卷中。）
《删繁》疗胃腑疟者，令人善饥而不能食，四肢胀满喘，藜芦丸方。
藜芦（一两）　皂荚（一两，去皮）　子常山（一两）　巴豆（三十枚，去皮，熬）　牛膝（一两）
上五味，熬藜芦、皂荚色令黄，合捣为末，蜜丸如小豆。旦服一丸，未发前一丸，正发一丸。一日勿食饮。忌野猪肉、芦笋、生葱、生菜、狸肉等。（六腑惟胃有疟，不可别列，故附于后。《千金》同。出第六卷中。）
温疟方五首  ***************************
《病源》：夫温疟与寒疟安舍？温疟得之冬，中于风寒，寒气藏于骨髓之中，至春则阳气大发，邪气不能出，因遇大暑，脑髓铄，肌肉消释，腠理发泄，因有所用力，邪气与汗偕出。此邪气先藏于肾，其气先从内出之于外，如是则阴虚而阳盛，盛则病矣。阳衰则气复反入，入则阳虚，阳虚则寒矣，故先热而后寒，名曰温疟。疟先寒而后热者，此由夏伤于大暑，汗大出，腠理开发，因遇夏气凄沧之小寒，寒迫之，藏于腠理皮肤之中，秋伤于风则病成矣。夫寒者，阴气也。风者，阳气也。先伤于寒而后伤于风，故先寒而后热，病以时作，名曰寒疟。先伤于风而后伤于寒，故先热而后寒，亦以时作，名曰温疟。夫病疟六七日，但见热者，温疟也。（出第十一卷中。）
《甲乙经》黄帝曰：夫疟皆生于风。夏伤于暑，秋为痎疟。
黄帝问：疟先寒而后热何也？岐伯对曰：夫寒者，阴气也。风者，阳气也。先伤于寒而后伤于风，故先寒而后热也，名曰寒疟。
又问曰：先热而后寒者何也？对曰：先伤于风而后伤于寒，故先热而后寒也，名曰温疟。
其但热而不寒者，阴气先（《千金》作孤）绝，阳气独发，即少气烦冤，手足热而欲呕，名曰瘅疟。
又曰：温疟者得之冬，中于风寒，寒气藏于骨髓之中，至春即阳气大发，邪气不能出，因遇大暑，脑髓铄，肌肉消释，腠理发泄，因有所用力，邪气与汗偕出。此邪气先藏于肾，其气先从内出之于外，如是者阴虚而阳盛，盛则病矣。阳衰则气复反入，入则阳虚，阳虚则复寒矣。故先热而后寒，名曰温疟。
又曰：瘅疟者，肺素有热，气盛于身，厥气逆上，中气实而不外泄，因有所用力，腠理开，风寒舍于皮肤之内，分肉之间而发，发则阳气盛，阳气盛而不衰则病矣。其气不及于阴，故但热不寒，热气内藏于心，外舍分肉之间，令人销铄脱肉，故名曰瘅疟。（出庚卷第七。《千金》同。）
《广济》疗温疟，渐渐羸瘦，欲成骨蒸，常山汤方。
常山（三两）　车前叶（一握）　甘草（二两，炙）　猕猴骨（三两，炙）　乌梅肉（二两）　天灵盖（一两，烧作灰末）　驴粪汁（三合）
上七味，切，以水六升，煮五味，取三升，去滓，下粪汁、天灵盖末，分三服。微吐不利。忌生葱、生菜、海藻、菘菜、面、黏食等。
又疗温疟，常山丸方。
常山　乌梅肉（熬）　豉　天灵盖（烧，各六分）　知母　朱砂　蜀漆　大黄（各四分）
上八味，捣筛，蜜和，丸如梧子。空肚以温酒下二十丸，至三十丸，日三服，并未发前服。不吐痢。忌生葱、生菜、生血等物。（并出第十卷中。）
《千金》论曰：瘅疟者，阴气孤绝，阳气独发。其候也，少气烦满，手足热，欲呕，热而不寒，气藏在心。
又曰：有温疟者，其脉如平人，无寒时热。其候骨节疼烦，时呕，朝发暮解，暮发朝解，皆白虎加桂心汤主之方。
知母（六两）　甘草（二两，炙）　石膏（碎，一斤）　粳米（六合）
上四味，切，以水一斗二升，煮取米烂，去滓，加桂心三两，煎取三升。分温三服，覆令汗，先寒发热汗出者愈。忌海藻、菘菜、生葱。《伤寒论》云：用秕粳米，不熟稻米是也。（出第十卷中。）
《备急》竹叶常山汤，疗温疟。壮热微寒，温疟之候也。壮热后如觉微寒，或瘅疟依时手足冷，少时便壮热，亦有手足烦热干呕者，痎疟先大寒后大热者，并主之。神效。尤宜乳下小儿亦瘥方。
常山（三两，切）　淡竹叶（一握）　小麦（一升）
上三味，以水五升渍一宿，明旦煮取二升，温分三服。忌生葱、生菜。（《支方》《小品》、文仲并同。出第三卷中。）
《延年》疗温疟，壮热不能食，知母鳖甲汤方。
知母　鳖甲（炙）　地骨皮（各三两）　常山（二两）　竹叶（切，一升）　石膏（四两，碎）
上六味，切，以水七升，煮取二升五合，去滓，分三服。忌蒜、猪肉、苋菜、生葱、生菜。（出第十七卷中。）
山瘴疟方一十九首  ***************************
《病源》：此病生于岭南带，山瘴之气也。其状发寒热，休作有时，皆由挟溪源岭瘴温毒气故也。其病重于伤暑之疟矣。（出第十一卷中。）
《小品》疗山瘴疟陵鲤甲汤。南方山岭溪源瘴气毒作，寒热发作无时，痿黄肿满，四肢痹弱，皆山毒所为也。并主之方。
陵鲤甲（十片，炙，《千金》用十四片）　乌贼鱼骨（去甲）　鳖甲（炙，各一两）　常山（三两）　附子（一枚，炮）
上五味，切，以酒三升，渍之一夕。先疟发前，稍稍服之，勿绝药味，兼以涂身体，断杂人，勿食饮，过时乃得通人进饮食。忌苋菜、生葱、生菜、猪肉。（《千金》、文仲、《备急》《经心录》并同。出第六卷中。）
《千金》疗乍寒乍热，乍有乍无，山瘴疟酒方。
常山（三两）　鳖甲（炙）　升麻　附子　乌贼鱼骨（去甲，各一两）
上五味，并切，绢袋盛，以酒六升渍之，小令近火转之，一宿成，一服一合，比发可数服，或吐。忌猪肉、生葱、生菜、苋菜。（《肘后》疗老疟久不断。出第十卷中。）
《备急》：夫瘴与疟，分作两名，其实一致。或先寒后热，或先热后寒。岭南率称为瘴，江北总号为疟，此由方言不同，非是别有异病。然南方温毒，此病尤甚。原其所归，大略有四：一山溪毒气，二风温痰饮，三加之鬼疠，四发以热毒。在此之中，热毒最重。故所用药物，须审病源。患疟瘴之后，特须防瘴而发痢，死不旋踵。所以然者，瘴体先虚，虚不宜利；又瘴宜冷瘥，痢宜温断，断痢则益瘴，断瘴则益痢，大率如此，不可不慎。非直药疗，亦须宜加将息取适，若能用一色药兼二种病，冷而止痢，温而断疟，最其妙也。如不然，先须断痢，然后疗瘴，瘴缓痢急故也。仍率须作挟毒防之，不得专医其痢。又服瘴药，皆在发前，必须平旦空腹服，服药之后，勿洗手面漱口，勿通外人，勿吃食，勿劳力，既过发时久，小进糜粥，如此将疗，无不即断。又当发热之时，慎勿多饮冷水及多服冷药。若心下冷结，更是难疗。得疟之后，复成癥癖，亦有即发气者死不救。若热渴者，豉汁暖服，取足得吐弥善。水煮豉，研犀汁与服，兼时进生葛根汁。其大热盛者，与紫雪如两枣许大，水和饮之，并烧猪粪、人粪，作黄龙汤亦善，各可服三二升。又捣一大鼠，绞汁与服，大止热毒。瘴热病服此俱效。（其鼠并头皮五脏等全捣，若汁少著少许水和绞，亦不难服，常用立验也。）
又疗瘴疟服药后灸法。
灸大椎三四十壮，无不断。若先寒者，将欲寒，预前以炭火安床下，令背暖，并炙鳖甲末一方寸匕，暖酒和服，至发时令得三服，被覆，过时无不断。此是陶氏法。比欲寒时，但以火炙其背，亦乃即瘥者。纵发亦轻，效验。
又疗瘴疟常山丸方。
常山　黄连　豉（各三两）　附子（二两，炮）
上四味，捣筛为末，蜜和，丸如梧子。发前空腹服四丸，欲发更服三丸，饮下之，自旦至暮，乃食三日。勿杂食猪肉、鱼、肥腻及生冷、生葱、生菜。（桂广州家传，已用有效。此方兼痢者瘥。）
又麻黄散方。
麻黄（去节）　常山　杏仁（去尖皮，熬）　人参　干漆（熬）　甘草（炙）　鳖甲（各二两，炙）
上七味，作散，平旦空腹温酒三合，服方寸匕，日再。宜七日连服，服后七日不得食杂物。此许仁则五方，元比部云：在岭南服得力大验，年时常服一剂。按：此兼补虚羸者。忌苋菜、生葱、生菜、海藻、菘菜。
又若患瘴热实，兼吐痢者，大黄汤方。
大黄　常山　升麻　甘草（炙，各三两）
上四味，切，以水七升，煮取二升半，分三服，发前尽服，别取吐痢。此蒋家传。忌海菜、菘菜、生葱、生菜。
又若瘴热，兼痢苦渴者，乌梅饮方。
乌梅（二十枚，取好者擘破）
上一味，以水一大升，煮取一大盏，去梅，和一匙蜜，细细啜之，近方验。（并出第二卷中。）
《延年》蜀漆丸，主岭南瘴气发，乍热乍寒，积劳似疟，皆主之。《千金翼方》云：兼主痎疟连年不瘥方。
蜀漆　知母　升麻　白薇　地骨皮　麦门冬（各五分）　乌梅肉　鳖甲（炙）　葳蕤（各四分）　石膏（八分）　甘草（三分，炙）　常山（六分）　豆豉（一合，熬）
上十三味，捣筛为末，蜜和，丸如梧子大。饮下十丸，日再服，加至二十丸。此方用无不瘥，加光明砂一两，神良。忌海藻、菘菜、人苋、生葱、生菜。（《千金》亦疗劳疟。崔氏、千金翼》《集验》并同。出第十七卷中。）
《救急》疗疟瘴疠，经百日或一年以上，诸药不能瘥，进此方无不损者，蜀漆汤方。
白薇　蜀漆　知母　甘草（炙）　苦参　升麻　龙胆（各二两）　常山　大黄（别渍，后下，各四两）　鳖甲（炙）　石膏（碎）　茯苓　黄芩（各三两）　香豉（二合，裹）　独蒜（七颗，切）　淡竹叶（切，一升）
上十六味，切，以水一斗渍之，并春酒二升合煮取三升，去滓。分三服，未发前一服，欲至发时又一服，皆温之。当发日勿见人，在一静房卧，药滓置病儿头边，仍以药汁涂手面，过时任出。忌肥腻、腥臊、滑物、生冷、海藻、人苋、大酢、菘菜、生葱、生菜。
又朱砂丸方。
朱砂（光明者）　牛膝　常山（各等份）
上三味，捣筛为末，蜜和，丸如梧桐子。候疟发日，平明服七丸，饮下，欲觉发时，更服七丸。当日不断，更作一服，即瘥。忌生葱、生菜、生血物、油腻、牛肉等。
又敕赐长孙祥极效常山汤方。
常山（八分）　橘皮（六分）　牡蛎（四分，熬）　桂心（二分）
上四味，捣筛为末。发日平旦酒服一方寸匕，临发又一匕，发后又一匕。二日不得洗手面，七日忌食杂物，惟药用酒，余皆断。或吐或不吐，皆瘥。忌生葱、生菜。
又方
取五六岁儿小便一升，内白蜜二大匙，搅使相得，去白沫讫，即顿服，当大吐碧绿痰，然后食。若不得吐，但数小便亦佳。以前两方吐碧痰外，更吐白沫，出后可吃食，不然瘴气终不除。
又常山汤方。
常山苗（一握，无苗取根五两代之）　独蒜（七颗）　淡竹叶（二握）　豉（一合，裹）　鳖甲（三两，炙）
上五味，切，以苦酒三升，煎取一升，临发随性多少服之，尽服之讫，当大吐便愈。忌人苋、生葱、生菜。
《古今录验》瘴疟及嶂气，常山汤方。
常山（三两，细切）
上一味捣碎，虚弱者二两，蒜七瓣去皮中切，以酒一小升半渍一宿，旦去滓，暖服尽，须臾当吐令尽好，过时食。一日不得漱口及洗手面，三七日慎生葱、生菜、生冷、肉、面、油腻。若早发者，半夜服，要令吐。（出第四卷中。）
《近效》疗疟瘴，孟补阙岭南将来，极效常山丸方。
常山　豉（熬）　桃仁（去尖皮，熬，等份）
上三味，各捣末，先以豉和桃仁捣如泥，然后下常山末细搅，蜜丸如梧桐子。候欲发前，一食时酒下四十丸，须臾更服二十丸，如不瘥更服，远不过三服，能信用者无不瘥。忌生葱、生菜。
又凡跋涉江山，防诸瘴疠及蛊毒等，常服木香犀角丸方。
青木香　犀角（屑）　羚羊角（屑，各六分）　升麻　玄参　猪苓　槟榔（各十分）　鳖甲（炙）　甘草（炙，各八分）　豉（二十分，熬）
上十味，捣筛为末，蜜和，丸如梧子。酒饮服三十丸，日二服。若体热即去甘草、槟榔，加大黄二十分。忌海藻、菘菜。
又主疟兼痢，无问赤白、水谷、鲜血瘴皆瘥，黄连犀角丸方。
黄连　犀角（屑）　香豉（熬，各二两）　龙骨（四两）　牡蛎（二分，熬）
上五味，捣筛为末，蜜和，丸如梧子。米饮下三十丸，日三服，瘥止。忌猪肉、冷水、油腻等。
又瘴疟不瘥，蜀漆丸方。
蜀漆　青木香　升麻　鳖甲（炙）　牡蛎（熬）　朱砂　猪苓　香豉（各四分）　常山　大黄（各八分）
上十味，捣筛为末，蜜和，为丸如梧子。米汤下十二丸，日二服，渐渐瘥，至平复止。忌人苋、油腻、陈臭、生血等物。
十二时疟方一十二首  ***************************
《千金翼》：黄帝问岐伯曰：疟多方少，愈者何？岐伯答曰：疟有十二种。帝曰：疟鬼字，何可得闻乎？岐伯曰：但得疟鬼字便愈，不得其字，百方不愈。黄帝曰：疟鬼者十二时，愿闻之。岐伯曰：
寅时发者，狱死鬼所为，疗之。
上以疟人著窑上，灰火一周，莫令火灭，即差。
卯时发者，鞭死鬼所为，疗之。
上用五色衣烧作灰，三指撮著酒中，无酒用清水服之。
辰时发者，堕木死鬼所为，疗之。
上令疟人上木高危处，以棘子塞木根间，立瘥。
巳时发者，烧死鬼所为，疗之。
上令疟人坐，师以周匝燃火，瘥。
午时发者，饿死鬼所为，疗之。
上令疟人持脂火，于田中无人处烧脂香，假拾薪去，即瘥。
未时发者，溺死鬼所为，疗之。
上令疟人临发时，三渡东流水，即瘥。
申时发者，自刺死鬼所为，疗之。
上令疟人欲发时，以刀刺冢上，使得姓名字，咒曰：若瘥，我与汝拔却，即瘥。
酉时发者，奴婢死鬼所为，疗之。
上令疟人碓梢上捧上卧，莫令人道姓字，即瘥。
戌时发者，自绞死鬼所为，疗之。
上令索绳系其手脚腰头，即瘥。
亥时发者，盗死鬼所为，疗之。
上以刀子一口，箭一枝，灰一周，刀安疟人腹上，其箭横著底下瘥。
子时发者，寡妇死鬼所为，疗之。
上令疟人脱衣东厢床上卧，左手持刀，右手持杖，打令声不绝，瓦盘盛水著路边，即瘥。
丑时发者，斩死鬼所为，疗之。
上令疟人当户前卧，头东向，血流头下，即瘥。（并出第十八卷中。）
发作无时疟方二首  ***************************
《病源》：夫卫气者，阳气也。一日一夜大会于风府，则腠理开。腠理开则邪气入，邪气入则病作。当其时，阴阳相并，随其所胜，则生寒热，故动作皆有早晏。若腑脏受邪，内外失守，邪气妄行，所以休作无时也。（出第十一卷中。）
《肘后》疗疟，发作无常，心下烦热者，常山汤方。
常山（二两）　甘草（一两半，炙）　豉（五合，绵裹）
上三味，切，以水六升，煎去滓，取二升，再服。当快吐，仍节饮食。忌海藻、菘菜、生葱、生菜。（文仲同。）
又鸡子常山丸，疗诸疟，并经服诸药法术不断，发无复定时不可复断者，宜服此丸。忌食物，勿劳力，即断方。
常山（三两）
上一味，捣筛为散，以鸡子白和，并手为丸，如梧桐子大令圆，调丸讫，分置铜鏂子中，以汤煮铜鏂令热，杀得鸡子腥气即止。以竹叶清饮服三十丸，欲吐但吐，比至发时，令得三服。时早可食者断，若晚不可断食者，当作竹叶汁糜食之。忌生葱、生菜。（《经心录》同。并出第一卷中。）
痎疟方五首  ***************************
《病源》：夫痎疟者，夏伤于暑也。其病秋则寒甚，冬则寒轻，春则恶风，夏则多汗，然其蓄作有时。以疟之始发，先起于毫毛，伸欠乃作，寒慄鼓颔，腰脊俱痛。寒去则外内皆热，头痛而渴，惟欲冷饮。何气使然？此阴阳上下交争，虚实更作，阴阳相移也。阳并于阴，则阴实而阳明虚，阳明虚则寒慄鼓颔，太阳虚则腰背头项痛，三阳俱虚则阴气胜，阴气胜则骨寒而痛。寒生于内，故中外皆寒。阳盛则外热，阴虚则内热，外内皆热，则喘而渴，故欲冷饮也。此皆得之夏伤于暑，热气盛，藏于皮肤之内，肠胃之外，此营气之所舍也。此令人汗出空疏，腠理开，因得秋气，汗出遇风乃得之，及得以浴，水气舍于皮肤之内，与卫气并居。卫气者，昼日行阳，夜行于阴。此气得阳而外出，得阴而内薄，内外相薄，是以日作其间。日作者，谓其气之舍深，内薄于阴，阳气独发，阴邪内著，阴与阳争不得出，是以间日而作。（出第十一卷中。）
《小品》常山汤，疗痎疟先寒战动地，寒解壮热，日日发及间日发并断方。
鳖甲（一两，炙）　淡竹叶（切三升，洗）　常山（二两）　甘草（炙，三两）　久酒（三升）
上五味，切，以酒渍药，刀置上覆头安露地，明旦以水七升，煮取三升。分五服，比未发前令尽。当吐，吐极伤多，不必尽剂，但断人，禁饮食，得吐过时乃佳。忌人苋、海藻、菘菜、生葱、生菜。（出第六卷中。）
《集验》夫疟必从四肢始，疗方。
先其时一食顷，用细左索绳紧束其手足十指，过发时乃解之。（《千金》同。）
又方
先作羊肉臛饼饱食之，其进少酒随所能，令其欣欣有酒气，入一密室里，燃炭火，厚覆，取大汗则瘥。燕国公说，此方常见用有验。（并出第二卷中。方士弱曰：虚者得效，实者弥甚。）
又疗温疟、劳疟，乌梅饮子方。
乌梅（七粒）　桃柳心（各七茎）　葱白（七茎）　豆豉（一合）　甘草（四分）　柴胡（四分）　知母（四分）　大黄（三分）
上八味，各细剉，以童子小便两茶碗宿浸，明旦早煎三两沸，去滓，顿服瘥。未瘥更作，服三服永瘥。忌海藻、菘菜。
又疗温疟、痰疟久不瘥，黄连散方。
宣州黄连（二两）
上一味，捣筛末，以浓酒一盏，调三钱，空心顿服，相次更服三钱，更饮三两盏酒，任意醉却睡，候过时方得食。如渴枳实煎汤，并三日服瘥。忌猪肉、冷水。
间日疟方二首  ***************************
《病源》：此由邪气与卫气俱行于六腑，而有时相失不相得，故邪气内薄五脏，则道远气深，故其行迟，不能与卫气偕出，是以间日而作也。（出第十一卷中。）
《备急》疗间日疟方。
烧黑牛尾作灰，酒服方寸匕，日三服。（出第十卷中。）
又桂广州法，醇醨汤方。
大黄（三分）　甘草（一分半，炙）　常山（一分半）
上三味，以水三升，煮取一升，去滓，更以水二升，煮滓取一升。未发服醨，醨是后煮者，相次服醇，醇是前煮者，瘥。忌菘菜、海藻、生葱、生菜等。（支云极验。文仲、《经心录方》无甘草，用石膏三铢，余同。一方有桂心一分半。出第二卷中。）
久疟方八首  ***************************
《病源》：夫疟皆由伤暑及伤风所为，热盛之时，发汗吐下过度，腑脏空虚，营卫伤损，邪气伏藏，所以引日不瘥，仍故怵作也。疟岁岁发，至三岁发，连日发不解，胁下有痞，疗之不得攻其痞，但得虚其津液。先其时发其汗，服汤已，先寒引衣自覆汗出，小便自利则愈也。（出第十一卷中。）
深师疗久疟难断，香豉丸方。
香豉（一分，熬）　常山（七分）　蜀漆（十分）　附子（一分，炮）　大黄（二分，好者）
上五味，捣下筛，蜜和。发日早，服五丸如梧子，须臾又服五丸。发晚者，至发可三四服，令其得吐为佳，欲不即断畏吐者，但则长将久服，无不瘥也。忌生葱、生菜、猪肉。
又疗三十年疟，常山汤方。
常山（三两）　黄连（三两）
上二味，切，以酒一斗宿渍之，向晚以瓦釜煮取六升，一服八合。比发时，令得三服。有热当吐，有冷当下。服之者，千百无一不断。亦可半合，无服全剂者。忌猪肉、冷水、生葱、生菜。（并出第二十二卷中。）
《千金》栀子汤，主疟经数年不瘥者，两剂瘥；一月以来，一剂瘥方。
栀子（十四枚）　常山（三两）　车前叶（二十枚，炙）　干秫米（十四粒）
上四味，切，以水九升，煮取三升。分三服，未发一服，发时一服，发后一服。以吐痢四五行为瘥，不止，冷饮止之。忌生葱、生菜。（出第十卷中。）
崔氏疗疟，纵久患者，不过五六服以来亦瘥，常山散方。
常山（三两）　干漆（三两，熬烟尽）　牡蛎（一两半，熬）　桂心（二两）　橘皮（二两）　杏仁（二两，去皮尖，熬）
上六味，捣筛为散，一服方寸匕，先发热，饮和服；若先寒，清酒和服之。时取未发前一食顷服，服药日惟须晚食，七日内慎如药法。忌生葱、生菜。（出第四卷中。）
《备急》龙骨丸，疗久疟不断者方。
龙骨（一两）　常山（三两）　大黄（二两）　附子（二分，炮）
上四味，捣末，以鸡子黄丸如梧子大。先发、临发各饮服五丸，无不断，长将服之。支云：神验。疗三十年疟。忌生葱、生菜、猪肉等。（张文仲、《支方》同。出第二卷中。）
《备急》疗疟，连绵积日不瘥，常山散方。
常山（三两）　羚羊角（三两，炙令焦）　乌梅肉（三两）　黄芩（二两）　甘草（一两半，炙）
上五味，捣为散，以竹叶煮饮，取六七合，饮及热用。调常山散三方寸匕，未发前一服，若瘥停；不瘥临欲发，又进二寸匕。老小以意量之。忌海藻、菘菜、生葱、生菜。
又疗疟，无问年月远近并瘥，乌梅丸方。
乌梅肉（三两，熬）　苁蓉（三两）　桃仁（三两，熬，去皮）　常山（三两，熬）　升麻（二两，炙）　桂心（二两）　甘草（二两，炙）
上七味，捣筛，蜜和，丸如梧子大。未发时酒服二十丸，欲至发时更服二十丸，百无所忌，惟触之则难瘥，饮服亦得。此药或吐痢，或不吐痢，勿怪。五六日频进佳。忌海藻、菘菜、生葱、生菜。（一方有豉三两，熬。文仲、《备急》同。并出第一卷中。）
《近效》疗久难瘥疟，常山酒方。
常山（三两）　鳖甲（二两，炙）　鲮鲤甲（一两，炙）　乌贼鱼骨（一两，炙）　乌梅肉（七枚）　桃仁（四十九枚，去皮尖，别捣如泥）　竹叶（切，一升）　豉（三合，熬令香）　葱白（切，一升）
上九味，细切，合以酒三升，渍经再宿。空腹，早朝温服一合。良久取吐，如不吐，至斋午以来服之。四服如不瘥，隔日更依前服，必瘥。瘥后十日内，不得吃冷水、黏滑、人苋、生菜，余如常。（梁颢处。）
劳疟方三首  ***************************
《病源》：凡疟积久不瘥者，则表里俱虚，客邪未散，真气不复，故疾虽暂间，小劳便发也。（出第十一卷中。）
《肘后》疗劳疟，鳖甲酒方。
鳖甲（二两，黄炙）　常山（三两）　蜀漆（二两）　乌贼鱼骨（一两，炙）　附子（一两）　知母（二两）　椒（一两，汗）
上七味，切，以酒三斗，渍一宿。平旦服一合，稍稍加至二合，日三四服。忌苋菜、生葱、生菜、猪肉。（并出第一卷中。）
《千金》劳疟积久不断，众疗无效，此方疗之。
长生大牛膝一虎口，切，以水六升，煮取二升，分再服。第一服取未发前一食顷服，第二服临发服。（张文仲、《肘后》同。出第十卷中。）
《集验》疗一切疟、劳疟，无问年月深远，阿魏散及丸方。
阿魏　安息香　萝卜子（各二两）　芜荑（一合）
上四味，捣筛为散，以暖水服半钱。如不能散服，蜜丸，熟水下三十丸，须臾吐。忌冷水。如吐不止，吃蒜韭、馎饦，仍以贴子盛散一钱，男左女右系臂上，立瘥。（出第三卷中。）
牝疟方二首  ***************************
仲景《伤寒论》：牝疟多寒者名牝疟，牡疟汤主之方。
牡蛎（四两，熬）　麻黄（四两，去节）　甘草（三两，炙）　蜀漆（三两，若无用常山代之）
上四味，切，以水先洗蜀漆三遍，去腥，以水八升，煮蜀漆及麻黄，去沫，取六升，内二味，更煎取二升，去滓。温服一升，即吐，勿更服，则愈。忌海藻、菘菜。
又疗牝疟，蜀漆散方。
蜀漆（洗去腥）　云母　龙骨
上三味，等份，捣筛为散。先未发前一炊，以清酢浆水和半钱服，临发时更服一钱。温疟者，加蜀漆半分。云母炭火烧之三日三夜用。（云母，一作云实。并出第十五卷中。）
一切疟方四首  ***************************
崔氏疗一切疟，大黄丸方。
大黄（三两）　朴硝（二两）　巴豆（一两，去皮，熬令黑，研如泥）
上三味，捣筛大黄、朴硝，然后内巴豆，以蜜和，捣二千杵，丸如梧桐子大。米饮下两丸，日二服，不断再服，即瘥。忌芦笋、野猪肉等物。
《救急》疗一切疟，常山汤方。
常山（三两）　石膏（八两，打破，绵裹）　白秫米（一百二十粒）　淡竹叶（一握）
上四味，以水八升，渍一宿，煮取二升五合，去滓。分温三服，清旦一服，欲发一服，正发时一服。三服讫，静室中卧，莫共人语，过时后洗手面与食。七日禁劳、生葱、生菜、酒及热面、毒鱼。久疟不过再剂。一方加乌梅二七枚，熬之。（《集验》疗疟间日或夜发。出姚大夫。出第一卷中。）
《古今录验》疗一切疟，大有验，朱砂丸方。
朱砂（一两）　蜀常山（三两）
上二味，各捣下筛毕，别取朱砂，瓷器中细研，可一日研如面，白蜜和，童儿捣一万七千杵讫，作丸如梧子大。一服三丸，用清酒下，行五十余步，随意坐卧。无酒，汤下亦得。惟须暖将息。病人气力强，仍不废行动者，则须于当发日服之，如似日西发者，临发之日勿食，平旦服三丸，巳时服三丸，午后更服三丸，则瘥。若不瘥，必定轻微，更服则瘥。余时发者，准此日西一时，任意消息。其病人气力微弱者，不得临发日服，应预前一日服之。如似明日发者，今日平旦空腹服三丸，至斋时食一碗粥，至日西更服三丸，至日暮复食一碗淡粥，并不得饱食，至一更尽更服三丸，至平明食粥一碗，至斋前更进三丸，不得食，至午时更进三丸，必瘥。瘥后三日以来，惟得食甜粥饮浆。忌生冷、酢、滑腻、面及饱食。七日以来，特忌生血物、生葱、生菜。若后七日余者，渐食生冷二种，须复日禁。若如百日来，患瘥后，还须百日禁忌生冷。乃至七日患者瘥，还复禁七日生冷。患来虽经多年，但得百日以来禁生冷，过百日后得食无妨。若不禁者，必还重发。患来日久极重者，不过十服瘥；近者三五服则瘥。病人十五以上者，一服三丸；十五以下七岁以上者，一服二丸；七岁以下者，一服一丸；如小者，分此一丸，丸作二小丸服之。（出第四卷中。）
《近效》加减疗一切疟，无不效。此用不过再服，入口如神，万不一失。桃仁常山丸方。
桃仁（二两，不熬，亦不去双仁尖皮）　常山（二两）　豆豉（三两）
上三味，各别捣五六百杵，又和更捣六七百杵，然后点好酒如黑泥自成丸。不饮酒事，须酒下三十丸如梧子，未发前服，临发更服三十丸，以手捧之于鼻下嗅取气便定。如不得平复，更服三十丸，或吐或微利，勿怪，亦有不吐利瘥者。吐了仍不得漱口，亦不得吃生葱、生菜、果子、甜物、油腻等，却发则难瘥。此来者，不过再三服便瘥，一服瘥者多。其常山须蜀者始堪使用，桃仁须是毛桃仁，余者即无效。豉须新美，不用陈者。渴者取乌梅三枚作浆，稍稍咽三五咽。其药惟一人患则少合，不堪预合，无力不效。今方有常山一两、桃仁五七枚、豉一合，恬多者佳，捣常山作散讫，次研桃仁作泥，别捣豉，点酒捣三五百杵，次一处和捣，又六百杵以来，如法服之。（医人夏侯拯录之。）
灸疟法一十三首  ***************************
《千金》疗疟灸法。
灸上星及大椎。（大椎穴在背，从第一椎上节陷中是也。）至发时令满一百壮，艾炷如黍粒，俗人不解取穴，务大炷。
又法：觉小异，则灸百会七壮。若后更发，又灸七壮。极难愈者，不过三灸。
又法：以足踏地，以綖围足一匝，中折，从大椎向百会，灸綖头三七壮，炷如小豆许大。
又法：灸风池二穴各三壮。
又法：从手发者，灸三间。（穴在虎口第二指节根下一寸。）三年痎疟，欲发惨惨则下火。
又法：从头项发者，未发前预灸项大椎尖头，渐灸，过时止。
又法：从腰发者，灸肾俞百壮。（穴在第十四椎下两傍各一寸半是。）
又疗一切疟，无问远近法。正仰卧，以綖量两乳间，中屈，从乳向下灸，度头随年壮，男左女右灸。
又疗五脏疟，及一切诸疟法。灸尺泽七壮。（穴在肘中约纹动脉是也。）
又疗痎疟法，上星主之。（穴在鼻中央直入发际一寸，陷容豆是也。）灸七壮。
又疗疟日西而发者法。临泣主之。（穴在目眦上入发际五分陷者中是也。）灸七壮。
又疗疟多汗，腰痛不能俯仰，目如脱，项如拔者法。昆仑主之。（穴在足外踝后跟骨上陷中是也。）灸三壮。
又疗疟实则腰背痛，虚则鼻衄法。飞扬主之，穴在外踝上七寸。灸七壮。（并出第十卷中。）
禳疟法六首  ***************************
《千金》疗疟法。
未发前，抱大雄鸡一只著怀中，时时惊动，令鸡怀中作大声，无不瘥。（《肘后》同。出第十卷中。）
崔氏书疟法。
平旦日未出时，闭气书之。先书额上，则戴九天；次书两手心，作把九江；又书背上，从右胛骨下向左，分作两行书之，一如后法。南山有一木，木下不流水，水中有一鱼，三头九尾，不食五谷，惟啖疟鬼，急急如律令。又书两脚心下，作履九江。
上以前法既不损人，又无不瘥者。其有一度书不甚瘥，可更书之。书符必不得脱错，亦不可重点画不成也。又勿食五辛。（书疟法路州满上人传，云妙不可道。以下二法，余用俱效。）
又法：令所患人未发前，正南北眠，头向南，五心并额及舌上七处，闭气书鬼字，则瘥。随意任东西。（《肘后》同。）
又法：总书八行，其下七行，一准前行，通而为八。山题子，山题子，山题子，山题子，准前计更有七行，通前为八行。此符厌疟鬼，一去千里外，急急如律令，某年某月某州某县某乡某里姓名牒。姓名则所患人也。上以手把符勿开，男左女右，待过时久，然后任开。其符仍以火烧却。
咒疟法：候病者发日，日未出时，自执一石于水滨，一气咒云：腕腕团团，行路非难，捉取疟鬼，送与河官，急急如律令。即投石沉于水中，勿反顾而去。（并出第四卷中。）
元希声侍郎《集验》书疟法。
额上书两金字重，胸前书两火字并，背上书两水字并，两手书木字单，两足下各书土字，脐下作四口字重。
上含水闭气，用朱书。未发前书之，有验。
许仁则疗疟方四首  ***************************
许仁则：此病之候，乃有数种，亦有宿患痃癖，饮食失宜，因节气初交，亦生此病；亦有痰澼积聚，久不通散，冷热相攻，亦生此疾；亦有地居卑湿，时属暑热，内有宿病，外感恶气，亦生此疾；亦有盛夏蒸热饮冷，冷热间隔，秋夏气交，亦生此疾。以要言之，终由饮食失常，寒暑乖宜，上热下系，将疗之方吐下为本。人有强羸，病有轻重，自须临时斟酌，不可一概言之。此病别有祈祷厌禳而瘥者，自是人心妄识，畏爱生病，亦犹弓影成蛊耳。必有不诬此法，专意信之，亦任其从禳祷之道。虽然，必须资药以救之，比见用药攻疗，无不瘥者，以法禳之，则有不效者，以此言之，明知病在于内，徒劳于外耳。此病之始，与天行不多别，亦头痛骨肉酸楚，手足逆冷，口鼻喉舌干，好饮水，毛耸，腰脊强欲反拗，小便赤，但先寒后热，发作有时，可不审察，其发作日有准。凡经七日以后，先服鳖甲等五味散，取快吐方。
鳖甲（三两，生用）　常山（二两）　甘草（二两，炙）　菘萝（二两）　桂心（一两）
上药捣筛为散，煮乌梅汤下，初服一方寸匕，日二服，稍稍加之，以得吐为限。忌人苋、生葱、生菜、海藻、菘菜。
又审其候，若体力全强，日再服，每服皆取吐。自觉气力不甚强，则每一服取吐，晚不须服。如全绵惙，事须取吐，则三两日一服，经五六度吐讫，但适寒温将息，并食饮，使体气渐强。若知病虽轻吐，根本未似得除，事须利之，以泄病势，宜合当归等六味散服之取利方。
当归（五两）　白术（五两）　细辛（四两）　桂心（三两）　大黄（五两）　朴硝（四两）
上药捣筛为散，平旦空肚以酒饮下，初服一方寸匕，日再服，稍稍加之，得利为度。候气力强羸，取利多少，一一如前取吐法。忌桃李、雀肉、生葱、生菜。
又依前鳖甲等五味散取吐，当归等六味散利后，虽经吐下，其源尚在，如更吐痢，又虑尫羸，宜合鬼箭羽等十味丸服之方。
细辛（四两）　橘皮（四两）　鬼箭羽（折看之如金色者，二两）　白术（五两）　桂心（四两）　地骨皮（四两）　蜀漆（二两）　甘草（三两，炙）　当归（五两）　丁香（三两）
上药捣筛，蜜和，丸如梧子。煮乌梅饮下之，初服十五丸，日再，稍稍加至三十丸，服经三五日后，若觉热甚，每服药后良久，任吃三两口粥饮压之。忌海藻、菘菜、桃李、雀肉、生葱。
又疗此病，曾用释深师一方，大有效。其方有巴豆、皂荚、藜芦，三味作丸服，虽经困苦，一服永断。（吴升同。并出第一卷中。）

第六卷  ——————————————————————————————————————————————————————————————————————————————————————————

霍乱病源论三首  ***************************
《病源》：霍乱者，由人温凉不调，阴阳清浊二气有相干乱之时。其乱在于肠胃之间者，因遇饮食而变，发则心腹绞痛。其有先心痛者则先吐，先腹痛者则先痢，心腹并痛者则吐痢俱发。挟风而实者，身发热，头痛体疼而复吐痢。虚者但吐痢，心腹刺痛而已。亦有饮酒食肉，好餐腥脍，生冷过度，或居处不节，或露卧湿地，或当风取凉，而风冷之气归于三焦，传于脾胃。脾胃得冷则不磨，不磨则水谷不消化，亦令清浊二气相干。脾胃虚弱，便生吐痢；水谷不消，则令心腹胀满，皆成霍乱。霍乱有三名：一名胃反，言其胃气虚逆，反吐饮食也；二名霍乱，言其病挥霍之间，便致撩乱也；三名走哺，言其哺食变逆者也。诊其脉来代者霍乱，又脉代而绝者亦霍乱。霍乱脉大可疗，微细不可疗。霍乱吐下，脉微迟，气息劣，口不欲言者，不可疗也。《养生方》云：七月食蜜，令人暴下，发霍乱。（出第二十二卷中。）
《千金》论曰：原夫霍乱之为病也，皆因食饮，非关鬼神。饱食肫脍，复餐乳酪，海陆百品，无所不啖。眠卧冷席，多饮寒浆，胃中诸食，结而不消。阴阳二气，拥而反戾，阳气欲降，阴气欲升，阴阳乖隔，变成吐痢。头痛如破，百节如解，遍体诸筋，皆为回转。论证虽小，卒病之中，最为可畏，虽临深履危不足以喻之也。养生者宜达其旨趣，庶可免于夭横者矣。
又凡霍乱务在温和将息，若冷则遍体转筋。凡此病定已后，一日不食为佳，仍须三日少少吃粥，三日以后，乃可恣意食息也。七日勿杂食为佳，所以养脾气也。（出第二十卷中。）
霍乱吐痢方一十二首  ***************************
《广济》疗霍乱吐痢，扁豆汤方。
扁豆叶（一升）　香薷叶（一升）　木瓜（一枚）　干姜（一两）
上四味，以水六升，煮取二升五合，绞去滓。分温三服，服别相去如人行六七里。并无所忌。
又疗冷热不调，霍乱吐痢，宿食不消，理中丸方。
人参（八分）　白术（八分）　甘草（八分，炙）　干姜（六分）　高良姜（八分）　桂心（六分）
上六味，捣筛，蜜丸。空腹，以饮下梧子大三十丸，日二服，渐加至四十丸，老小以意减之。忌生冷、油腻、生葱、海藻、菘菜、桃李、雀肉等物。
又疗霍乱，冷热不调，吐痢，高良姜汤方。
高良姜（五两）　木瓜（一枚）　杜梨枝叶（三两）
上三味，切，以水六升，煮取二升，绞去滓。空腹，温三服，服别如人行六七里。无所忌。（并出第四卷中。）
《小品》霍乱吐痢，心烦，乱发汤主之方。
乱发（一握，烧）　焦人参（一两）　吴茱萸（一升）　甘草（一两，炙）
上四味，切，以水三升，酒二升，煮取二升，绞去滓，温服五合。忌海藻、菘菜。
又疗霍乱吐痢，已服理中及四顺汤不解者，以竹叶汤方。
竹叶（一虎口）　小麦（一升）　生姜（十两）　甘草（一两，炙）　人参（一两）　附子（一两，炮）　肉桂（二两）　当归（二两）　芍药（一两）　白术（三两）　橘皮（二两）
上十一味，以水一斗半，先煮小麦、竹叶，取八升汁，去滓，内诸药，煮取二升半，分三服。吐痢后腹满，加厚朴二两炙；上气，加吴茱萸半升瘥。理中、四顺则大热，热毒霍乱，宜竹叶汤。忌生葱、海藻、菘菜、猪肉、桃李、雀肉等。（《千金》《古今录验》并同。）
又霍乱吐痢而汗出，小便复利，或下痢清谷，里外无热，脉微欲绝，或恶寒，四肢拘急，手足厥逆，四逆加猪胆汤主之方。
甘草（二两，炙）　干姜（半两，炮）　附子（一枚，生）　猪胆汁（半合）
上四味，切，以水二升，煮取一升四合，温分再服。无猪胆以羊胆代之。强人可与大附子一枚，干姜加至三两。若吐之后，吸吸少气者，及下而腹满者，加人参一两，诸药皆减为一两。如证者，亦宜与理厥人参汤佳。忌海藻、菘菜、猪肉。（《删繁》《千金》《经心录》同。）
又四顺汤，与前疗同，常用此方。
人参（三两）　干姜（三两）　甘草（三两）　附子（二两）
上四味，切，以水六升，煮取二升，绞去滓，温分三服。转筋肉冷，汗出呕哕者良。忌海藻、菘菜、猪肉。（《千金》同。《删繁》《范汪方》云：利甚者，加龙骨二两妙。）
又白丸，疗霍乱呕吐及暴痢良方。
半夏（三两，洗）　附子（四两，炮）　干姜（四两，炮）　人参（三两）　桔梗（二两）
上五味，作散，临病和之。若吐痢不止者，以苦酒和之，饮服二丸如梧子。不瘥复服，耐药者加之以意。下者用蜜和丸亦得。忌猪羊肉、饧。（范汪同。并出第四卷中。）
崔氏理中丸，疗三焦不通，呕吐不食，并霍乱吐逆，下痢及不得利，悉主之方。
人参（三两）　干姜（二两，炮）　白术（三两）　甘草（三两，炙）
上四味，捣筛，蜜和，丸如梧子，平旦取粥清服五丸，日再服。一方干姜三两。忌海藻、菘菜、桃李、雀肉等。（出第二卷中。）
《延年》理中丸，疗霍乱吐痢，宿食不消方。
白术（二两）　干姜（二两，炮）　人参（二两）　甘草（二两，炙）　大麦糵（二两，炒黄）
上五味，捣筛，蜜和为丸。以饮服十五丸，如梧子大，日再服，稍加至二十丸。忌海藻、菘菜、桃李、雀肉等。（出第六卷中。）
《必效》理中散，主霍乱及转筋，吐痢不止方。
青木香（六分）　桂心（八分，炙）　厚朴（八分，炙）　甘草（八分，炙）　白术（八分）　干姜（十分，炮）　附子（六分，炮）
上七味，捣筛为散。饮服两钱匕，如人行五六里，不定更服一钱匕，瘥止。忌海藻、菘菜、生葱、猪肉、桃李、雀肉等。
又方
若热霍乱则渴，心烦欲得冷水吃，则宜恣意饮冷水及土浆，取足定止。
霍乱脐上筑方三首  ***************************
《病源》：霍乱而气筑悸者，由吐下之后，三焦五脏不和，而水气上乘于心故也。肾主水，其气通于阴，若吐下则三焦五脏不和，故脾气亦虚，不能制水，水不下宣，与气俱上乘心。其状起脐下，上从腹至心，气筑筑然而悸动不定也。（出第二十二卷中。）
仲景论霍乱脐上筑者，肾气动也。先疗气，理中汤去术加桂。凡方加术者，以内虚也；加桂者，恐作奔豚也。理中汤方。
人参（二两）　甘草（三两，炙）　白术（三两）　干姜（三两，炮）
上四味，切，以水八升，煮取三升，去滓。温服一升，日三夜一。若脐上筑者，肾气动也，去术，加桂心四两；吐多者，去术，加生姜三两。若下多者，复用术；悸者，加茯苓二两。若先时渴喜得水者，加术合前成四两半。若腹中痛者，加人参，合前成四两半。若恶寒者，加干姜，合前成四两半。若腹满者，去术加附子一枚，炮去皮，破六片。服汤后一食顷，饮热粥一升许，汗微出自温，勿发揭衣被也。忌海藻、菘菜、桃李、雀肉等。（《千金》《备急》、文仲、崔氏、《集验》《必效》《小品》《古今录验》并同。）
又霍乱脐上筑者，以吐多故也。若吐多者，理中汤主之。方如前法加减。霍乱四逆吐少呕多者，附子粳米汤主之方。
附子（一枚，炮）　半夏（半升，洗）　甘草（一两，炙）　大枣（十枚）　粳米（半升）
上五味，切，以水八升，煮米熟，去滓。温服一升，日三。忌羊肉、猪肉、海藻、菘菜、饧。（一方有干姜一两。《小品》《千金》同。出第十七卷中。）
范汪疗霍乱脐上筑而悸，茯苓理中汤方。
茯苓（二两）　甘草（三两，炙）　干姜（一两，炮）　人参（三两）　木瓜（三两）
上五味，㕮咀，以水六升，煮取三升，去滓。适寒温，分为四服。忌海藻菜、酢物。（出第四卷中。）
霍乱腹痛吐痢方七首  ***************************
《广济》疗霍乱，腹痛吐痢方。
取桃叶切三升，以水五升煮取一升三合，分温二服。（出第四卷中。）
范汪理中加二味汤，疗霍乱胸满腹痛吐下方。
人参（三两）　干姜（三两，炮）　甘草（三两，炙）　白术（三两）　当归（二两）　芍药（二两）
上六味，㕮咀，以水七升，煮取三升，绞去滓。温服一升，日三，甚良。忌海藻、菘菜、桃李、雀肉等。
又主霍乱腹痛吐下方。
取桃叶，冬取皮煎汁，服一酒杯，有效。（《千金》云，捣绞取汁一升，服立止。出第四卷中。）
《千金》理中汤，疗霍乱吐下，胀满食不消，心腹痛方。
人参（三两）　白术（三两）　甘草（三两，炙）　干姜（三两）
上四味，以水六升，煮取三升，绞去滓。温分三服，不瘥，频进两三剂。远行防霍乱，作丸如梧子服二十丸。散服方寸匕，酒亦得。若转筋者，加石膏三两。忌海藻、菘菜、桃李、雀肉等。与前仲景方同，加减别。（《备急》《集验》《小品》、文仲、《古今录验》同。出第二十卷中。）
《备急》疗霍乱吐痢，高良姜酒方。
高良姜火炙令焦香，每用五两打破，以酒一升，煮取三四沸，顿服。亦疗霍乱腹痛气恶。（崔氏、《延年》同。出第一卷中。）
《救急》疗霍乱，初觉不好，则用此方。主腹痛吐痢，香薷汤方。
生香薷（切，一升）　小蒜（一升，碎）　厚朴（六两，炙）　生姜（十两）
上四味，切，以水一斗，煮取三升。分三服，得吐痢止，每服皆须温。如吐痢不止，用后方。
又芦根汤方。
生芦根（切，一升）　生姜（一斤）　橘皮（五两）
上三味，切，以水八升，煮取二升。分二服，服别相去，以意消息之。（并出第一卷中。）
霍乱不止及洞下泄痢方八首  ***************************
《病源》：霍乱而下痢者，是冷气先入于肠胃，肠胃之气得冷则交击而痛，故霍乱若先腹痛者则先下痢也。（出第二十二卷中。）
《广济》疗霍乱不止方。
取酢浆水三升，煮取一升五合，内米粉一抄，搅调。分二服，服别相去如人行三四里。（出第四卷中。）
《小品》霍乱卒吐下不禁，脉暴数者，人参汤主之方。
人参（二两）　茯苓（二两）　葛根（二两）　橘皮（二两）　麦门冬（去心，二两）　甘草（二两，炙）
上六味，切，以水五升煮取二升，绞去滓，温分三服。忌海藻、菘菜、酢物。（出第四卷中。）
《删繁》疗霍乱洞泄不止，脐上筑筑，肾气虚，人参理中汤方。
人参　干姜　甘草（炙，各三两）　茯苓（四两）　橘皮（四两）　桂心（三两）　黄芪（二两）
上七味，切，以水九升，煮取三升，去滓，分温三服。忌海藻、菘菜、生葱、酢物。（《肘后》云：洞者，宣泻也。出第四卷中。）
又疗中焦虚寒洞泄，人参汤补虚泄方。
人参（三两）　甘草（二两，炙）　黄芩（二两）　当归（三两）　茯苓（四两）　干姜（四两）　厚朴（四两，炙）　川芎（三两）　粟米（二升）
上九味，切，以水一斗五升，煮米取熟，去米，澄取七升，下诸药，煎取三升，分三服。忌海藻、菘菜、大酢等物。
又疗中焦洞泄下痢，或因霍乱后泻黄白无度，腹中虚痛，黄连汤方。
黄连（四两）　黄柏（三两）　当归（三两）　厚朴（二两）　石榴皮（四两）　干姜（三两）　地榆（四两）　阿胶（四两）
上八味，切，以水九升，煮取三升，去滓，下阿胶更煎取烊，分三服。忌猪肉、冷水。（并出第四卷中。）
《千金》疗霍乱洞下不止方。
取艾一把，水三升，煮取一升，顿服之。（《备急》同。出第二十卷中。）
《延年》增损理中丸，主霍乱下气能食，止泄痢方。
人参（六分）　白术（六分）　厚朴（六分，炙）　茯苓（六分）　甘草（六分，炙）　姜屑（二分）
上六味，捣筛，蜜和，为丸如梧子大，一服十丸，饮下，酒下亦得，加至十五至二十丸。忌生冷、海藻、菘菜、桃李、雀肉、大酢。（出第六卷中。）
《必效》疗霍乱水痢，腹中雷鸣，无不瘥，乌梅黄连散方。
乌梅肉（三两）　黄连（三两）　熟艾叶（三两）　赤石脂（二两）　当归（三两）　甘草（三两，炙）　附子（二两，炮）　阿胶（三两，炒）
上八味，捣筛为散。有患者每服二方寸匕，疑热则饮下，疑冷则酒下。忌海藻、菘菜、猪肉、冷水。（出第二卷中。）
霍乱后脉绝手足冷方四首  ***************************
《病源》：霍乱而大吐下后，其肠胃俱虚，乃至汗出。其脉欲绝，手足皆冷，名为四逆。四逆者，谓阴阳卒厥绝也。（出第二十二卷中。）
仲景《伤寒论》：既吐且痢而大汗出，小便复利，或下痢清谷，里寒外热，脉微欲绝，或发热恶寒，四肢拘急，手足厥逆者，四逆汤主之方。
甘草（二两，炙）　附子（一枚，生姜）　干姜（一两半）
上三味，切，以水三升，煮取一升二合，去滓，温分二服。加减依后法。忌海藻、菘菜、猪肉。（《千金》同。）
又吐已，下断，汗出厥冷，四肢拘急不解，脉微欲绝者，通脉四逆汤主之方。
甘草（二两，炙）　大附子（一枚）　干姜（三两，炮）
上三味，以水三升，煮取一升二合，去滓，温分二服。其脉即出愈。若面色赤者，加葱九茎。若腹中痛者，去葱加芍药二两。若呕者，加生姜二两。若咽痛者，去芍药加桔梗一两。若利止脉不出者，去桔梗加人参二两。病皆与方相应，乃合服之。若吐痢止，身疼痛不休者，消息和其外。《伤寒论》中，又有疗诸发热霍乱者，审取之。忌海藻、菘菜、猪肉。（仲景《伤寒论》，上证合用通脉四逆加猪胆汤。又吐痢止，身痛不休者，消息和解其外，宜桂枝汤小和之。并出第十七卷中。）
《小品》扶老理中散，并作丸，长服亦得。疗羸老冷气恶心，食饮不化，腹虚满，拘急短气，及霍乱呕逆，四肢厥冷，心烦气闷流汗，悉主之方。
人参（五两）　干姜（六两）　白术（五两）　麦门冬（三两，去心）　附子（三两，炮）　茯苓（三两）　甘草（五两，炙）
上七味作散，临病煮取三合，白汤饮和方寸匕，一服不效又服，常将蜜丸，酒服如梧子二十丸。忌海藻、菘菜、猪肉、桃李、雀肉、大酢。（《千金》同。出第四卷中。）
《千金》四逆汤，主多寒，手足厥冷，脉绝方。
吴茱萸（二升）　当归（三两）　桂心（三两）　芍药（三两）　细辛（二两）　通草（二两）　生姜（八两）　甘草（二两，炙）　大枣（十二枚）
上九味，切，水六升，清酒六升，合煮取三升，分温四服。旧方，枣二十五枚，今以霍乱法多痞，故除之。若除枣，入葛根二两佳。忌生葱、生菜、海藻、菘菜。（《小品》同。仲景《伤寒论》此方名当归四逆加吴茱萸生姜汤。）
霍乱烦躁方八首  ***************************
《病源》：霍乱之后，烦躁卧不安者，由吐下之后，腑脏虚极，阴阳未理，血虚气乱，故血气之行，未复常度，内乘于腑脏，故烦躁而不得安卧也。（出第二十二卷中。）
《肘后》霍乱后，烦躁卧不安，葱白大枣汤方。
葱白（二十茎）　大枣（二十枚）
上二味，以水二升半，煮取一升，去滓，顿服之。（文仲同。）
又疗霍乱心腹胀痛，烦满短气，未得吐下方。
生姜或干姜（一小升）
上一味，㕮咀，以水五升，煮三沸，顿服。若不即愈，可更作。
又方
桂心屑半升，以暖饮二升和之，尽服。忌生葱。（《备急》同。并出第三卷中。）
文仲疗霍乱烦躁方。
浓煮竹叶，饮五升，令灼灼尔以淋转筋处。（《肘后》《备急》同。）
又方
服干姜屑三两方寸匕。（《肘后》《备急》同。）
又方
小蒜一升，㕮咀，水三升，煮取一升，顿服之。（《肘后》同。并出第二卷中。）
《备急》疗霍乱烦躁方。
黄粱米粉半升，水一升半，和搅如白饮，顿服。糯米亦得。
又方
烧乱发如鸡子大，以盐汤三升和服之。不吐复服。（出第一卷中。）
霍乱众药疗不效方二首  ***************************
《小品》疗霍乱，诸药不能疗，乱发汤方。
乱发（一握，烧灰）　小蒜（十四枚）　附子（一两，炮）　甘草（二两，炙）
上四味，切，以水六升，煮取三升，去滓，温分三服。忌猪肉、海藻、菘菜。（出第四卷中。）
《千金》人参汤，疗毒冷霍乱吐痢，烦呕转筋，虚冷汗出，手足指浮肿，气息垂死绝，语音声不出，百方不效，脉不通者，服此汤取瘥乃止，随吐者，续更服勿住方。
人参　附子（炮）　厚朴（炙）　茯苓　甘草（炙）　橘皮　当归　葛根（各二两）　桂心　干姜（炮，各三两）
上十味，以水七升，煮取二升半，分温三服。忌海藻、菘菜、生葱、大酢。（出第二十卷中。）
干湿霍乱及痰饮方五首  ***************************
《病源》：霍乱者，多吐痢也。干霍乱者，冷气抟于胃，饮食不消，但腹满烦乱，绞痛短气。其肠胃先挟实，故不吐痢，名为干霍乱也（出第二十二卷中。）
《救急》疗霍乱，无问干湿冷热等，木香汤方。
青木香（长三寸）　高良姜（二两）　豆蔻子（二枚）
上三味，㕮咀，以水一大升，煮取半升，顿服之则定。
又方
取乌牛屎二两，以水二升，煮沸绞滤，顿服之，大良。
又生姜汤方。
以东壁土（一把）　生姜（一大两，碎之）
上二味，用水一大升，煮取半升，澄清，热饮之。如渴，依前进。（并出第一卷中。）
《必效》疗上吐下痢者，名为湿霍乱方。
黄牛屎半大升许，取水一大升，煮三两沸，和牛屎滤取汁，服半升即止。犁牛子屎亦佳，无牛处，常将干者相随，亦好用。（《备急》、崔氏、范汪同。出第三卷中。）
又四神丸，主霍乱冷实不除，及痰饮百病，无所不主方。
干姜（一两）　桂心（一两）　附子（一两，炮）　巴豆（六十枚，制）
上四味，末之，蜜和，为丸如小豆大。饮服二丸，取快下，不下又服一丸。忌生葱、野猪肉、芦笋。（胡洽同。出第四卷中。）
霍乱心腹痛方三首  ***************************
《病源》：霍乱而心腹痛者，是风邪之气客于脏腑之间，冷气与真气相击，或上攻心，或下攻腹，故心腹痛也。（出第二十二卷中。）
《广济》疗霍乱心腹痛，烦呕不止，厚朴人参汤方。
厚朴（四两，炙）　橘皮（二两）　人参（二两）　高良姜（一两）　当归（一两）　薷香（一两）
上六味，以水七升，煮取二升五合，绞去滓。分温三服，服别相去如人行六七里。忌生冷、黏腻。（出第四卷中。）
《肘后》疗霍乱，苦绞痛不止方。
姜（二累）　豉（二升）
合捣，中分为两份，手捻令如粉，熬令灼灼尔，更番以熨脐中，取愈。（并第一卷中。）
《千金》霍乱蛊毒，宿食心腹痛，冷气鬼气方。
极咸盐汤三升一味，霍乱心腹暴痛，宿食不消，积冷烦满者，热饮一升，以指刺口，令吐宿食使尽，不尽更刺，吐讫复饮，三吐住静止。此法大胜诸药，俗人以为田舍浅近法，鄙而不用，守死而已。凡有此疾，即须先用之。（《备急》、崔氏、《集验》、文仲并同。出第二十卷中。）
霍乱烦渴方四首  ***************************
《病源》：霍乱而烦渴者，由大吐逆，上焦虚，气不调，气乘于心则烦闷也。大痢则津液竭，津液竭则脏燥，脏燥则渴也。烦渴不止则引饮，引饮则痢亦不止。（出第二十二卷中。）
《肘后》疗霍乱吐下后大渴，多饮则杀人方。
黄粱米五升，水一斗，煮之，令得三升汁，澄清，稍稍饮之，勿饮余饮。（《备急》同。糯米亦得。出第二卷中。）
《备急》《近效》疗霍乱不吐不下食，气急而渴方。
木瓜一枚，切，以水四升，煮取二升，细细饮，尽更作。吐不止者亦瘥。若渴，惟饮此汤佳。根茎亦可用。此汤令人吐。（崔氏、张文仲同。出第一卷中。）
《必效》霍乱渴方。
糯米二升，涛取泔，饮讫则定。若不渴不须。一方渴者服之，并当饱。又云：研糯米取白汁，恣意饮之，以瘥为度。（泾阳崔尉云奇效，偏主干霍乱。出第三卷中。）
又疗霍乱后渴，口干，腹痛不止者，厚朴桂心汤方。
厚朴（四两，炙）　桂心（二两）
上二味，切，以水四升，煮取一升二合，绞去滓。内分六合，细细饮之。服了如其渴，欲得冷水，尽意饮之。（长安傅少府常服。忌生葱。出第二卷中。）
霍乱干呕方五首  ***************************
《病源》：霍乱而干呕者，由吐下之后，脾胃虚极，上焦不理气，痞结于心，下气时逆上，故干呕。干呕者，谓欲呕而无所出也。若更遇冷，冷折胃气，胃气不通，则变哕也。（出第二十二卷中。）
《肘后》疗苦呕不息方。
取薤白一虎口，切，以水三升，煮令得一升半，服之不过三度。（《备急》同。）
又干茱萸汤方。
干姜（切）　茱萸（各二两，熬）
上二味，以水二升，煮取一升，顿服之。下不止，手足逆冷者，加椒百粒、附子一枚炮，水三升，煮取一升，顿服。（出第二卷中。）
《删繁》疗霍乱后不欲食，胃弱呕吐不止，厚朴汤方。
厚朴（四两，炙）　干扁豆叶（二两）　茯苓（三两）　白术（五两）　人参（三两）
上五味，切，以水七升，煮取二升，分三服。忌桃李、大醋、雀肉等。（出第二卷中。）
《千金》疗霍乱引饮后辄干呕方。
生姜五两，水五升，煮取二升半，分二服。又煮高良姜饮之，大佳。（《延年》《秘录》《备急》《小品》、崔氏、张文仲同。出第二十卷中。）
《经心录》疗霍乱后烦呕，厚朴汤方。
厚朴（二两，炙）　生姜（三两）　枳实（三两，炙）
上三味，切，以水六升，煮取二升，分三服。（出第二卷中。）
霍乱转筋方一十四首  ***************************
《病源》：霍乱而转筋者，由冷气入于筋故也。足之三阴三阳之筋，起于足指，手之三阴三阳之筋，起于手指，并循络于身。夫霍乱大吐下之后，阴阳俱虚，血气虚极，则手足逆冷，而营卫不理，冷抟于筋，则筋为之转。冷入于足之三阴三阳，则脚筋转；入于手之三阴三阳，则手筋转。随冷所入之筋，筋则转。转者，由邪冷之气击动其筋而移转也。又转筋者，由营卫气虚，风冷抟于筋故也。手足之三阴三阳之筋，皆起于手足指，而并络于身。若血气不足，阴阳虚者，风冷邪气中其筋，随邪所中之筋，筋则转。转者，谓其转动也。经云：足太阳下血气皆少，则喜转筋。若踵下痛者，是血气少则阳虚，虚而风冷乘之故也。诊其左手关上，肝脉也。沉为阴，阴实者，肝实也，苦肉动转筋。左手尺中名神门，以后脉足少阴经也。浮为阳，阳虚者病苦转筋。其汤熨针石，别有正方，补养宣导，今附于后。《养生方导引法》云：偃卧，展两胫两手，外踵者相向，令鼻内气，自极七息。除两膝寒，胫骨疼转筋。又云：覆卧，傍视，立两踵伸腰，鼻内气，去转筋。又云：张胫两足指，号五息止，令人不转筋。极自用力张，脚痛挽两足指，号言宽大，去筋节急挛躄痛，久行身开张。又云：覆卧，傍视，立两踵伸腰，以鼻内气，自极七息，除脚中弦痛，转筋酸疼。一本云：疗脚弱。（出第二十二卷中。）
《广济》疗霍乱吐痢转筋欲入腹，高良姜汤方。
高良姜（四两）　桂心（四两）
上二味，切，以水七升，煮取二升，去滓。分三服，如人行四五里一服。忌生冷、生葱。
又疗霍乱转筋不止，茱萸汤方。
吴茱萸（一升）　甘草（二两，炙）　干姜（二两，炮）　蓼子（一把）　乱发（一两，烧）　桂心（二两）
上六味，切，以水七升，煮取二升三合，绞去滓。分温三服，服别相去如人行六七里。忌生葱、海藻、菘菜、生冷、黏腻等。
又疗转筋方。
取故绵，多取酽醋，甑中蒸及热，用裹病人脚，冷更易，勿停，瘥止。（《千金》同。并出第四卷中。）
《肘后》疗两臂脚及胸胁转筋者方。
取盐一升半，水一斗，煮令热灼灼尔，渍手足。在胸胁者，汤洗之。转筋入腹中，到担病人，令头在下，腹中平乃止。若剧者引阴，阴缩必死，犹在到担之可冀活耳。
又方
煮苦酒三沸，浸毡裹转筋上，合少粉尤佳。又以绵缠膝下至足。（崔氏、《集验》《备急》同。）
又若转筋入腹中转者方。
取鸡屎白一方寸匕，水六合，煮三沸，温顿服，勿令病者知。（仲景、《经心录》《备急》《集验》《必效》同。）
又若霍乱注痢不止，而转筋入腹欲死者方。
生姜三两捣破，以酒一升，煮三四沸，顿服之。（《肘后》《小品》《备急》同。出第二卷中。）
《删繁》疗舌强筋缩，牵阴股，引胸腹，胀痛霍乱，黄龙藤汤方。
黄龙藤（切，一升此樟木上藤也。断以吹气，从中贯度者好也。）
上一物，以水四升，煮取八合，为一服。一剂不止，更至一剂，良验。或宿食不消霍乱，或干霍乱，或吐痢不止，或不吐痢，并悉疗之。（出第三卷中。）
《千金》霍乱转筋入腹，不可奈何方。
极咸作盐汤，于糟中暖渍之则瘥。（《小品》《集验》同。）
又方
以醋煮青布拓脚膝，冷复易之。（《备急》、文仲、崔氏、《小品》《集验》《救急》同。）
又方
蓼一把，去两头，以水二升，煮取一升，顿服。（一方云梨叶。文仲、《小品》《备急》同。并出第二十卷中。）
《救急》霍乱脚转筋绝，四肢已冷强，气绝，心上微暖者，犹可救之方。
取朱砂二两熟研，蜡三两和之为丸，待冷著火笼中，如熏衣被，厚覆勿令烟泄，兼床下著火，令腹微暖彻，良久当汗，则渐气通便活。忌生血物。（出第一卷中。）
《必效》主霍乱脚转筋及入腹方。
以手拗所患脚大拇指，灸当脚心下急筋上七壮。
又方
木瓜子根皮合煮汤，服之。（并出第三卷中。）
霍乱杂灸法二十六首  ***************************
《肘后》疗霍乱先腹痛者法。灸脐上十四壮，名太仓，在心厌下四寸，更度之。（《千金》《备急》、崔氏、《古今录验》并同。通按《铜人经》：中管，一名太仓，在脐上四寸，胃募也。）
又疗先洞下者法。灸脐边二寸，男左女右，十四壮，甚者至三四十壮，名大肠募也。（《千金》《备急》、崔氏、《古今录验》同。）
又疗转筋者法。灸脚心下，名涌泉。又灸当足大拇指聚筋上六七壮，神验。又灸足大指下约中一壮。（《千金》及《翼》同。）
又疗转筋入腹痛者法。令四人捉手足，灸脐左二寸十四壮。又灸股中大筋上去阴一寸。
又疗苦啘者法。灸手腕第一约理中七壮，名心主，当中指。
又疗下痢不止者法。灸足大指本节内侧一寸白肉际，左右七壮，名大都。（《千金》同。通按《铜人经》：大都二穴，在足大指本节后陷中。）
又疗吐且下痢者法。灸两乳边连黑外，近腋白肉际，各七壮，可至二七壮。
又疗苦烦闷急满法。灸心厌下三寸七壮，名胃管。（文仲同。）
又法，以盐内脐中，灸上二七壮。（文仲、《千金翼》同。）
又疗苦绕脐痛急者法。灸脐下三寸三七壮，名关元良。（文仲同。）
又疗先吐者方。灸心下一寸十四壮。又并疗下痢不止，上气，灸五十壮，名巨阙，正心厌尖头下一寸是也。（《千金翼》、文仲、崔氏、《备急》同。通按《铜人经》：巨阙在鸠尾下一寸，心之募也。）
又疗霍乱，神秘起死灸法。以物横度病人口中，屈之，从心鸠尾度以下，灸度下头五壮，横度左右，复灸五壮。此三处并当先灸中央毕，更横度左右也。又灸脊上，以物围令正当心厌，又夹脊左右一寸各七壮，是腹背各灸三处。（崔氏、文仲同。）
又华佗疗霍乱已死，上屋唤魂者。又以诸疗皆至，而犹不瘥者法。捧病人覆卧之，伸臂对，以绳度两肘尖头，依绳下夹背脊大骨空中，去脊各一寸，灸之百壮，无不活者。所谓灸肘椎，空囊归。已试数百人，皆灸毕即起坐。佗以此术传其子孙，世世皆秘之不传。（《千金》、崔氏、《备急》同。并出第一卷中。）
《千金》凡得霍乱灸之，或时虽未立瘥，终无死忧，不可逆灸。或但先腹痛，或先下后吐，当随病灸之。
又疗霍乱灸法。灸谷门穴，在脐傍二寸，男左女右，一名大肠募，灸二七壮。不止，又灸如前数。（通按：《甲乙针经》：天枢，一名长溪，一名谷门，夹脐两傍各二寸陷者中。）
又疗吐下不禁，两手三阴三阳脉俱疾数者法。灸心厌骨下三寸，又灸脐下三寸，各六七十壮。
又疗干呕者法。灸间使穴，在手掌后三寸两筋间，左右各灸七壮。不瘥，更灸如前数。（《翼》、文仲、《肘后》同。）
又疗手足逆冷者法。灸三阴交穴，在足内踝直上三寸廉骨际陷中，左右七壮。不瘥，更灸如前数。（《肘后》《古今录验》同。）
又疗转筋不止者法。灸足踵聚筋上白肉际七壮，立愈。
又疗走哺转筋者法。灸踝白肉际，左右各二十一壮。又灸小腹下横骨中央，随年壮。
又疗转筋四厥者法。灸两乳根黑际各一壮。
又疗转筋在两胁及胸中法。灸手掌白肉际七壮。又灸膻中、中府、巨阙、胃管、尺泽，以上并疗筋拘，头足挛急皆愈。
又疗转筋不止者法。若是男子，手挽其阴牵之；女子挽其乳，逐左右边。
又疗转筋欲死者方。令四人手持足，灸脐上一寸十四壮，自不动，勿复持之。
又疗霍乱泄痢所伤，烦欲死者方。灸慈宫各二十壮。慈宫在横骨两边各二寸半。横骨在脐下横门骨是也。（并出第二十卷中。通按：《甲乙针经》：衡门，一名慈宫，上去大横五寸，在横骨两端约中动脉是。）
《救急》疗霍乱，心腹痛胀吐痢，烦闷不止，则宜灸之方。令病人覆卧，伸两臂膊著身，则以小绳正当两肘骨尖头，从背上量度，当脊骨中央绳下点之，去度，又取绳量病人口，至两吻截断，便中折之，则以度向所点背下两边，各依度长短点之，三处一时下火，灸绝便定，神验。艾炷大稍加也。
又疗霍乱转筋不止，渐欲入腹。凡转筋能杀人，起死之法无过于灸。灸法惟三处要穴，第一承筋穴，在腨股下际。取穴法：以绳从脚心下，度至脚踵便截断度，则回此度，从脚踵纵量向上，尽度头，当腨下际宛宛中是穴，灸三七壮，则定。又不止则灸涌泉，在足心下，当足大指中节后一寸半，正当大筋上是穴。又灸足跟后黑白肉交际当中央。此三处要穴，灸之不过二三七壮，必定。（并出第一卷中。）
三焦脉病论二首  ***************************
《删繁》论曰：夫三焦者，一名三关也。上焦名三管，反射中焦名霍乱，下焦名走哺。合而为一，有名无形，主五脏六腑，往还神道，周身贯体，可闻不可见，和利精气，决通水道，息气脾胃之间，不可不知也。凡上焦三管反射者，通三焦名中清之腑也，别号玉海水道，出属膀胱，合者虽合而不同。上中下三焦，同号为孤之腑也。而荣出中焦，卫出上焦。（荣者是络脉之气道，卫者是经脉之气道也。）上焦如雾（雾者，霏霏起上也。）起于胃上管，并咽以上，贯膈布胸中，走腋，循足太阴之分而行，还注手阳明，上至舌，下注足阳明。常以营卫俱行于阳二十五度，行阴亦二十五度，为一周，日夜五十周身，周而复始，大会于手太阴。手少阳也，主心肺之病，内而不出。人有热则饮食下胃，其气未定，汗则出，或出于面，或出于背，或出于身手，皆不循卫气之道而出。盖外伤于风，内开腠理，毛蒸理泄，卫气走之，故不得循其道，此气慓悍滑疾，见开而出，故不得其道，名曰漏泄。其病则肘掌痛，食先吐而后下。气不续，胸膈间厌闷，所以饮食先吐而后下也。寒则精神不守，泄下便利，语声不出。若实则上绝于心，若虚则引气于肺。（出第四卷中。《千金》同。）
《千金》论曰：三焦病者，腹胀气满，少腹尤坚，不得小便，窘急，溢则为水，留则为胀，候在足太阳之外大络，在太阳少阳之间，亦见于脉，取委阳。少腹病肿痛，不得小便，邪在三焦，约取太阳大络，视其结脉，与厥阴小络结而血者。三焦胀者，气满在皮肤，壳壳然而不坚，手少阳之脉，是动则病耳聋。煇煇焞焞，嗌肿喉痹。是主气所生病者，汗出，目锐眦痛，颊痛，耳后肩臑肘臂外皆痛，小指次指不用。为此诸病，寒则留之，热则疾之，陷下则灸之，不盛不虚，以经取之。盛者人迎一倍于寸口，虚者人迎反小于寸口。（出第二十卷中。）
上焦热及寒吐痢肠鸣短气方九首  ***************************
《删繁》疗上焦实热，饮食下胃，其气未定，汗出面背身中皆热，名曰漏气，通脉泻热，泽泻汤方。
泽泻（二两）　生地骨皮（五两）　甘草（一两，炙）　半夏（二两，洗）　石膏（八两）　柴胡（三两）　茯苓（三两）　生姜（三两）　竹叶（切，五合）　人参（二两）　桂心（一两）　莼心（一升）
上十二味，切，以水一斗，煮取三升，分三服。忌海藻、菘菜、羊肉、饧、酢、生葱。（《千金》同。）
又疗上焦热，腹满而不欲食，或食先吐而后下，肘胁挛痛，麦门冬理中汤方。
生麦门冬（一升）　生姜（四两）　白术（五两）　甘草（二两，炙）　人参（三两）　茯苓（二两）　橘皮（三两）　竹茹（一升）　生姜根（一升）　莼心（五合）　葳蕤（三两）　廪粟（一升）
上十二味，切，以水一斗五升，煮取三升，分三服。忌海藻、菘菜、大酢、桃李、雀肉等。（《千金》同。）
又疗上焦气不续，胸膈间厌闷，所以饮食先吐而后下，半夏理中续膈破寒汤方。
半夏（半升，制）　生姜（四两）　麻黄（三两，去节）　前胡（三两）　泽泻（三两）　竹叶（一升）　细辛（三两）　枳实（三两，炙）　杏仁（三两，去皮尖）
上九味，切，以水九升，煮取三升，去滓，分三服。忌羊肉、饧、生菜等物。
又疗上焦热，牵肘挛心痛，喘咳短气，动而好唾，润肺止心痛，大枣汤方。
大枣（三十枚）　杏仁（三两，去皮尖）　人参（三两）　紫菀（二两）　葳蕤（三两）　麦门冬（三两，去心）　百部（三两）　通草（三两）　石膏（八两）　五味子（一两）　羊肾（三枚，去膏）　麻黄（三两，去节）
上十二味，切，以水一斗，煮取二升五合，去滓，下蜜三合、生姜汁三合、淡竹沥三合，更上火煎取三升，分三服。
又疗上焦虚寒，精神不守，泄下便利，语声不出，茯苓安心汤方。
茯苓（三两）　人参（三两）　干姜（三两）　桂心（一两）　远志皮（三两）　甘草（二两，炙）
上六味，切，以水九升，煮取三升，去滓，分三服。忌生葱、酢物、海藻、菘菜等物。
又疗上焦虚寒，肠鸣下痢，心下痞坚，半夏泻心汤方。
半夏（五两，洗）　黄芩（三两）　甘草（三两，炙）　人参（三两）　干姜（三两）　黄连（一两）　桂心（三两）
上七味，以水九升，煮取三升，去滓，分三服。忌海藻、菘菜、饧、羊肉、生葱、猪肉、冷水。（此仲景半夏泻心汤方，本无桂心，有大枣十二枚。出第四卷中。）
《千金》疗上焦虚寒，短气语声不出，黄芪理中汤方。
黄芪（二两）　桂心（二两）　丹参（四两，一作人参）　桔梗（三两）　干姜（三两）　五味子（三两）　茯苓（三两）　甘草（三两，炙）　杏仁（四两，去皮尖）　川芎（二两）
上十味，切，以水九升，煮取三升，绞去滓，温分三服。忌海藻、菘菜、猪肉、生葱、大酢。（《删繁》同。）
又疗上焦冷，下痢，腹内不安，食好注下，黄连丸方。
黄连（八两）　干姜（四两）　榉皮（三两）　乌梅肉（八两）　附子（四两，炮）　桂心（一两）　川芎（三两）　黄柏（三两）　阿胶（四两，炙）
上九味，末之，白蜜和，为丸如梧子大。饮下二十丸，加至三十丸。忌猪肉、冷水、生葱等。（《删繁》同。）
又疗上焦闭塞干呕，呕而不出，热少冷多，好吐白沫清涎吞酸，厚朴汤方。
厚朴（四两，炙）　吴茱萸（五合）　人参（三两）　茯苓（四两）　桔梗（三两）　生姜（八两）　玄参（三两）　川芎（四两）　白术（四两）　附子（三两）　橘皮（三两，去赤脉）
上十一味，切，以水九升，煮取三升，绞去滓，分三服。忌猪肉、桃李、雀肉、大酢。（《删繁》同。出第二十卷中。）
中焦热及寒泄痢方三首  ***************************
《删繁》论曰：中焦如沤（沤者在胃中，如沤也），起于胃中管，在上焦之后。此受气泌糟粕，蒸津液，化其精微，上注于肺脉，乃化而为血，奉以生身，莫贵于此，故独得行于经隧，名曰荣气，主足阳明。阳明别号曰丰隆，在外踝上，去踝八寸，别走太阴，络诸经之脉，上下络太仓。主熟五谷，不吐不下。实则生热，热则闭塞不通，上下隔绝。虚则生寒，寒则洞泄、便痢、霍乱，主脾胃之病。夫血与气，异形而同类。卫是精气，荣是神气，故血与气异形而同类焉。夺血无汗（此是神气），夺汗无血（此是精气），故人有一死而无再生也。犹精神之气隔绝也。若虚则补于胃，实则泻于脾，调其中和，其源万不遗一也。（《千金》同。）
又疗中焦实热闭塞，上下不通，隔绝关格，不吐不下，腹满彭彭，喘急，大黄泻热开关格通隔绝汤方。
大黄（三两，切，别渍）　黄芩（三两）　泽泻（三两）　升麻（三两）　羚羊角（四两）　栀子仁（四两）　生地黄汁（一升）　玄参（八两）　芒硝（三两）
上九味，切，以水七升，先煮七味，取二升三合，下大黄更煎数沸，绞去滓，下消，分三服。忌芜荑。（《千金》同。）
《千金》疗中焦热，水谷下痢，蓝青丸方。
蓝青汁（三升）　黄连（八两）　黄柏（四两）　白术（三两）　地榆（二两）　地肤子（二两）　阿胶（五分，炙）　乌梅肉（三两）
上八味，下筛，用蓝汁和，微火上煎，为丸如杏仁大。饮服三丸，日再。七月七日合之良，当并手丸之。忌猪肉、冷水、桃李、雀肉等。
又疗中焦虚寒，四肢不可举动，多汗洞痢方。
灸大横随年壮。大横侠脐傍行相去两边各两寸五分。（《删繁》同。出第二十卷中。）
下焦热方六首  ***************************
《删繁》论曰：下焦如渎（渎者，如沟水决泄也），起胃下管，别回肠，注于膀胱而渗入焉。故水谷常并居于胃中，成糟粕而俱下于大肠，主足阳明，灌渗津液，合膀胱主出不主入，别于清浊，主肝肾之病也。若实则大小便不通利，气逆不续，吐呕不禁，故曰走哺。若虚则大小便不止，津液气绝。人饮酒亦入胃，谷未熟而小便独先下者何也？盖酒者熟谷之液也，其气悍以滑，故后谷入而先谷出也。所以热则泻于肝，寒则补于肾。（《千金》同。）
又疗下焦热，大小便俱不通，柴胡通塞汤方。
柴胡（三两）　黄芩（三两）　橘皮（三两）　泽泻（三两）　栀子仁（四两）　石膏（六两）　羚羊角（三两，炙）　生地黄（一升）　芒硝（三两）　香豉（一升）
上十味，切，以水一斗，煮九味，取三升，去滓，下芒硝，分三服。忌芜荑。（《千金》同。）
又疗下焦热，气逆不续，吐呕不禁，名曰走哺，止呕人参汤方。
人参　生芦根　栀子仁　葳蕤　黄芩　知母　茯苓（各三两）　白术（四两）　石膏（八两）　橘皮（四两）
上十味，切，以水九升，煮取三升，去滓，分三服。忌桃李、雀肉、酢等。（《千金》同。）
又疗走哺不止，或呕噎，热气冲心，满闷，香豉汤方。
香豉（一升）　生地黄（一升）　白术（三两）　甘草（二两，炙）　竹叶（一升）　石膏（八两）　茯苓（三两）　葱白（一升）
上八味，切，以水七升，煮取二升五合，去滓，分三服。须利下，加芒硝三两。忌芜荑、海藻、菘菜、桃李、雀肉、酢物等。
又疗下焦热，毒痢血如鹅鸭肝不止，升麻汤方。
升麻（三两）　犀角（三两，屑）　地榆（四两，炙）　绛草（三两）　蘘荷根（四两）　黄芩（三两）　巴焦根（切，一升）　桔梗（三两）　栀子仁（三七枚）
上九物，切，以水九升，煮取三升，去滓，分三服。忌猪肉。（出第四卷中。）
《千金》疗下焦热，或痢下脓血，烦闷恍惚，赤石脂汤方。
赤石脂（八两）　乌梅（二十枚）　栀子仁（十四枚）　白术（三两）　干姜（二两）　廪米（一升）　升麻（三两）
上七味，切，以水一斗，煮米取熟，去米取七升，下诸药，煮取二升五合，去滓，分三服。忌桃李、雀肉等。（《删繁》同。）
又疗下焦热，毒痢鱼脑，杂痢鲜血，脐下少腹绞痛不可忍，欲痢不出，香豉汤方。
香豉（一升）　栀子（四两）　薤白（一升）　黄连（三两）　黄柏（三两）　黄芩（四两）　地榆（四两，炙）　白术（三两）　茜根（三两）
上九味，切，以水一斗，煮取三升，分三服。忌猪肉、冷水、桃李、雀肉等。（《删繁》同。出第二十卷中。）
下焦虚寒方六首  ***************************
《删繁》疗下焦虚寒，大便洞泄不止，柏皮汤止痢方。
黄柏（三两）　黄连（五两）　人参（三两）　茯苓（四两）　厚朴（四两，炙）　艾叶（一升）　地榆（三两，炙）　榉皮（四两，炙）　阿胶（三两）
上九味，切，以水一斗，煮取三升，去滓，下胶，煎取二升，分三服。忌猪肉、冷水、酢等。（《千金》同。）
又疗下焦虚寒，津液不止，气欲绝，人参续气汤方。
人参　橘皮（去赤脉）　茯苓　乌梅皮　麦门冬（去心）　黄芪　川芎　干姜（各三两）　白术（四两）　厚朴（四两，炙）　桂心（二两）　吴茱萸（三合）
上十二味，切，以水一斗二升，煮取三升，去滓，分三服。忌桃李、雀肉、生葱、酢物等。（《千金》同。）
又疗下焦虚寒损，腹中瘀血，令人喜忘，不欲闻人声，胸中气塞而短气，茯苓丸方。
茯苓（八分）　甘草（七分，炙）　杏仁（五十枚）　人参（七分）　厚朴（五分，炙）　干姜（七分）　黄芪（六分）　桂心（四分）　当归（八分）　川芎（五分）　干地黄（八分）
上十一味，捣筛，下蜜和，为丸如梧子。初服二十丸，加至三十丸，日再服，清白饮进之。忌海藻、菘菜、生葱、酢物、芜荑等。
又疗下焦虚寒损，或先见血后便转，此为近血，或利不利，伏龙肝汤方。
伏龙肝（五合）　甘草（二两，炙）　干姜（二两）　黄柏（五两）　黄芩（二两）　牛膝根（二两）　檞（二两，炙）　烧头发屑（二合）　阿胶（二两）
上九味，切，以水七升，煮取三升，去滓，下阿胶更煎，取胶烊，下发屑，分三服。忌海藻、菘菜。（《千金》并《翼》有干地黄五两，无黄柏。《千金》并《翼》同。出第四卷中。）
《千金》疗下焦虚寒损，或先便转后见血，此为远血，或利下，或不利，好因劳冷而发，续断止利汤方。
续断（三两）　当归（三两）　干姜（四两）　蒲黄（三分）　桂心（二两）　甘草（二两，炙）　干地黄（四两）　阿胶（二两）
上八味，以水九升，煮六味，取三升五合，去滓，下阿胶更煎，取胶烊尽，下蒲黄，分三服。忌海藻、菘菜、生葱、芜荑。
又疗三焦虚损，或上下发泄吐唾血，皆从三焦因起，或热损发，或虚寒损发，或因劳发，或因酒发，当归汤方。
当归（三两）　白芍药（四两）　羚羊角（三两，炙）　伏龙肝（一丸）　黄芩（二两）　干地黄（二两）　白术（四两）　青竹皮（一升）　柏枝（三两，炙）　小蓟（三两）　阿胶（三两，炙）　干姜（二两）　甘草（二两）　蒲黄（五合）　乱发（一丸，烧灰）
上十五味，切，以水一斗二升，煮十二味，取三升五合，去滓，下阿胶，煎取胶烊，下发灰、蒲黄，分三服。忌海藻、菘菜、芜荑、桃李、雀肉等。（《删繁》同。并出第二十卷中。）
许仁则疗霍乱方三首  ***************************
许仁则云：此病有两种，一名干霍，一名湿霍。干霍死者多，湿霍死者少，俱饮食不节，将息失宜。干霍之状，心腹胀满，搅刺疼痛，烦闷不可忍，手足逆冷，甚者流汗如水，大小便不通，求吐不出，求痢不下，须臾不救，便有性命之虑。湿霍之状，心腹亦搅痛，诸候有与干同，但吐痢无限。此病始得，有与天行相似者，亦令头痛，骨肉酸楚，手足逆冷，四体发热，干霍大小便不通，烦冤欲死，宜急与巴豆等三味丸服之，服取快利方。
巴豆（一百枚，熬，去心皮）　干姜（三两，崔氏以芒硝五两代，与《千金》同）　大黄（五两）
上药先捣干姜、大黄为散，后别捣巴豆如膏，和前二味同捣，令调，细细下蜜丸。以饮下，初服三丸，如梧子大。服讫数挼肚，令转动速下痢，良久不觉，则以热饮投之。又良久不利，更服一丸，须臾当利。利后好将息，食饮寒温以意取适。如渴者，煮浆水粥少少啜之。忌野猪肉、芦笋等物。（张文仲处。）
又疗湿霍乱，吐痢无限，宜合高良姜等三味饮子服之方。
高良姜（二两）　豆蔻子（十二枚）　桂心（二两）
上药切，以水四升，煮取一升，去滓，细细啜之。亦有于此方加干姜、人参二物。忌生葱。
又木瓜桂心二物饮之方。
木瓜（一枚，湿干并得）　桂心（二两）
上药，以水二升，煮取七合，去滓，细细饮之。亦有豆蔻子代桂心者，亦有单煮木瓜汁饮之。忌生葱。（吴升同。出第一卷中。）
杂疗霍乱方四首  ***************************
《小品》疗霍乱呕啘，气逆不得喘息，豉汤方。
豉（一升）　半夏（一两，洗）　生姜（二两）　人参（一两）　柴胡（一两）　甘草（一两，炙）
上六物，切，以水五升，煮取二升半，温服七合。忌羊肉、饧、海藻、菘菜等。（《千金》有桂心一两。）
又疗卒道中得霍乱，无有方药，气息危急，医视舍去，皆云必死，疗之方。
芦蓬蕽一大把，煮令味浓，顿服二升，则瘥。已用有效。食中鱼蟹毒者，服之尤良。（芦蓬蕽，芦花是也。《备急》《集验》、文仲、范汪同。并出第四卷中。）
《删繁》疗霍乱食不消，肠鸣腹痛，热不止，桔梗汤方。
桔梗（四两）　白术（五两）　干姜（三两）　茯苓（三两）　仓米（一升）
上五物，切，以水八升，煮仓米熟，去米将汁煮药，取二升，绞去滓，分服。忌桃李、雀肉、猪肉、大酢。
《近效》诃黎勒散，疗一切风气痰冷，霍乱食不消，大便涩方。
取诃黎勒三颗，捣取皮，和酒顿服，三五度则差。
干呕方六首  ***************************
《病源》：干呕者，胃气逆故也。但呕而欲吐，吐而无所出，故谓之干呕也。（出第二十一卷中。）
《广济》疗卒干呕不息方。
破鸡子去白，吞中黄数枚则愈。（《肘后》《备急》、张文仲同。）
又方
生葛根绞取汁，服一升。
又方
甘蔗汁温，令热服一升，日三服。（一云甘草汁。张文仲同。并出第三卷中。）
《集验》疗病人干呕方。
取羊乳汁饮一杯。（《千金》同。）
又疗吐逆干呕，生姜汤方。
生姜（四两）　泽泻（三两）　桂心（二两）　橘皮（三两）　甘草（二两）　茯苓（四两）　人参（一两）　大黄（四两）
上八味，切，以水七升，煮取三升。服五合，日三。忌海藻、菘菜、酢物、生葱。（并出第四卷中。）
崔氏疗患呕，人参汤方。
人参（一两）　胡麻仁（八合，灼令香）　橘皮（二两）　枇杷叶（半斤，拭毛，蜜炙）
上四味，切，以水一斗，煮枇杷叶取五升汁，内人参等三种，煎取三升，稍稍饮之。（徐王、张文仲、《千金》同。出第三卷。）
呕哕方四首  ***************************
《病源》：呕哕之病者，由脾胃有邪，谷气不消所为也。胃受邪气，逆则呕；脾受邪，脾胀气逆，遇冷折之，气逆不通则哕也。（出第二十一卷。）
《广济》疗呕哕不止，橘皮汤方。
橘皮（一升）　生姜（八两）　甘草（二两，炙）　枇把叶（四两，拭毛，蜜炙）
上四味，切，以水五升，煮取二升五合，绞去滓。分温三服，每服相去如人行六七里。忌海藻、菘菜。（出第一卷中。）
《肘后》疗呕哕方。
生蘡薁藤断之，当汁出器承，取饮一升，生葛藤尤佳。
又方
枇杷叶一斤，拭毛蜜炙，水一斗，煮取三升，分再服。（《备急》同。出第一卷中。）
《必效》疗呕哕方。
取芦根五两，切，以水五升，煮取三升，顿服。兼以童子小便一两合，不过三服则瘥。（出第二卷中。）
哕方七首  ***************************
《病源》：脾胃俱虚，受于风邪，故令新谷入胃，不能传化，故谷之气与新谷相干，胃气则逆。胃逆则脾胀，脾胀则气逆，因遇冷折之则哕也。右手关上脉沉而虚者，病善哕也。（出第二十一卷中。）
《肘后》疗卒啘不止方。
痛抓眉中央，闭气也。
又方
以物刺鼻中，若以少许皂荚屑内鼻中，令嚏则瘥。
又方
但闭气抑引之。
又方
好豉二升，煮取汁，服之。（《千金》同。）
又方
粢米粉二升，井华水服之。（并出第三卷中。）
《集验》疗卒哕方。
枳实三枚，炙去核，㕮咀之，以三家乳一升，以羊脂五两，煎枳实令沸，复内乳令沸，去滓，含咽之。（范汪同。出第六卷中。）
张文仲陶氏啘方。
饮新汲井水数升，佳。（《肘后》《备急》《千金》同。出第六卷中。）
呕逆吐方八首  ***************************
《病源》：呕吐者，皆由脾胃虚弱，受于风邪所为也。若风邪在胃则呕，膈间有停饮，胃内有久寒，则呕而吐。其状长太息，心里澹澹然，或烦满而大便难，或溏泄，并其候。《养生方》云：八月勿食姜。一云：被霜瓜。向冬发寒热及温病，食欲吐，或心中停饮不消，或为反胃。其汤熨针石，别有正方，补养宣导，今附于后。《养生方导引法》云：正坐，两手向后捉腕，反向拓席，尽势使腹弦弦，上下七，左上换手亦然。除腹肚冷风宿气，或胃口冷，食饮进退吐逆不下。又云：偃卧，展两胫两手，左上跷两足踵，以鼻内气，自极七息。除腹中病食苦呕。又云：坐直舒两足，以两手挽两足，自极十二通，愈肠胃不能受食吐逆。以两手直叉两脚底，两脚痛舒，以头抵膝上，自极十二通，愈肠胃不能受食吐逆。（出第二十一卷中。）
仲景《伤寒论》：呕吐病在膈上，后必思水者，急与之思水，与猪苓散方。
猪苓（去皮）　茯苓　白术
上三味，各等份，捣筛。饮汁和服方寸匕，日三服。欲饮水者，极与之。本虚与水则哕，攻其热亦哕。忌桃李、雀肉、酢物。（《千金》同。出第十六卷中。）
《必效》小麦汤，主呕吐不止方。
小麦（一升，洗）　人参（四两）　青竹茹（二两半）　茯苓（三两）　厚朴（四两，炙）　甘草（一两，炙）　生姜（汁，三合）
上七味，以水八升，煮取三升，分三服。忌海藻、菘菜、酢物。（《千金》同。）
又凡服汤，呕逆不入腹者方。
先单煮炙甘草三小两，以水三升，煮取二升，服之得吐，但更服不吐益好。消息定然后服余汤，则流利更不吐也。忌海藻、菘菜。（《千金》同。并出第二卷中。）
《延年》人参饮，主吐方。
人参（一两）　橘皮（三两）　生姜（一两）
上三味，切，以水四升，煮取一升五合，分温三服。（出第六卷中。）
又麦门冬饮，主风邪热气冲心，心闷短气，吐不下食方。
麦门冬（二两，去心）　人参（一两）　橘皮（一两）　生姜（三两）　羚羊角（一两，屑）
上五味，切，以水五升，煮取一升五合，去滓，分温三服。
又甘草饮，主脾肾冷气乘心，痛闷吐痢，四肢逆冷，或烦疼方。
甘草（二两，炙）　人参（二两）　干姜（四两）　厚朴（二两，炙）　白术（二两）
上五味，切，以水五升，煮取一升五合，去滓。分温三四服，如人行八九里。忌海藻、菘菜、桃李、雀肉等。（出第六卷中。）
《新附近效》疗呕逆方。
白油麻一大合，以清酒半升，煎取三合，看冷热得所去油麻，以酒顿服之，立验。无忌。
又方
麻仁三合，熬捣，以水研取汁，著少盐吃，立效。（李谏议用有效。）
呕逆不下食方八首  ***************************
《广济》疗呕逆，不能多食方。
诃黎勒（三两，去核，煨）
上一味，捣为散，蜜和丸。空腹二十丸，日二服。以知为度，利多减服。无所忌。
又疗呕逆不下食，腹中气逆，豆蔻子汤方。
豆蔻子（七枚，碎）　生姜（五两）　人参（一两）　甘草（一两，炙）
上四味，切，以水四升，煮取一升五合，去滓。分温二服，相去如人行五六里。忌海藻、菘菜。
又疗两胁下妨，呕逆不下食，柴胡汤方。
柴胡（八分）　茯苓（八分）　橘皮（六分）　人参（六分）　厚朴（八分，炙）　桔梗（六分）　紫苏（五分）　生姜（十六分）　诃黎勒（七枚，去核，熬）　甘草（五分，炙）
上十味，切，以水八升，煮取二升五合，绞去滓。分温三服，服别相去如人行六七里进一服，不吐痢。忌海藻、菘菜、酢物、猪肉等。
又疗患身体烦疼，头痛，吃食呕逆不得食，柴胡汤方。
柴胡（十分）　茯苓（八分）　枳实（八分，炙）　白术（八分）　生姜（八分，合皮切）　麦门冬（八分，去心）　甘草（六分，炙）
上七味，切，以水六升，煮取二升三合，绞去滓，分温三服，每服相去如人行六七里。忌海藻、菘菜、酢物、桃李、雀肉、热面、炙肉、油腻。
又疗虚热，呕逆不下食，食则烦闷，地黄饮子方。
生地黄汁（六合）　芦根（一握）　生麦门冬（一升，去心）　人参（八分）　白蜜（三合）　橘皮（六分）　生姜（八分，一方云生姜汁一合）
上七味，切，以水六升，煮取二升，去滓，下地黄汁。分温三服，如人行四五里进一服，不利。忌芜荑、生冷、面、炙肉、荞面、猪肉、蒜、黏食。
又疗烦热，呕逆不下食，食则吐出，麦门冬汤方。
生麦门冬（三两，去心）　青竹茹（三两）　茅根（五两）　甘草（一两，炙）　生姜（五两）　人参（一两）
上六味，切，以水七升，煮取二升五合，去滓。分温三服，如人行六七里进一服，不吐痢。忌海藻、菘菜。（并出第一卷中。）
《备急》疗吐逆，水米不下，干姜甘草汤方。
干姜（二分，炮）　甘草（一分，炙）
上二味，切，以水二合，煎取一合，去滓，顿服则定，少间与粥则不呕，神验。忌海藻、菘菜。（张文仲同。出第三卷中。）
《延年》人参饮，主呕不能食方。
人参（八分）　厚朴（六分，炙）　橘皮（六分）　白术（八分）　生姜（八分）
上五味，切，以水四大升，煮取一升五合，分温三服。忌桃李、雀肉等。（蒋孝璋处。出第六卷中。）
许仁则疗呕吐方四首  ***************************
许仁则疗呕吐病有两种。一者积热在胃，呕逆不下食。一者积冷在胃，亦呕逆不下食。二事正反，须细察之。必其食饮寝处将息伤热，又素无冷病，年壮力强，肤肉充满，此则是积热在胃，致此呕逆。如将息食饮寝处不热，又素有冷病，年衰力弱，肤肉瘦悴，此则积冷在胃，生此呕逆。若是积冷，呕逆经久，急须救之。不尔，甚成反胃病。积热在胃，呕逆不下食，宜合生芦根五味饮服方。
生芦根（切，一升）　生麦门冬（一升，去心）　青竹茹（一升）　生姜汁（五合）　茯苓（五两）
上药切，以水八升，煮取二升半，去滓，加竹沥六大合，搅调。分三服，相去如人行十里久始服一剂。忌酢物。
又依前生芦根等五味饮，服之虽可，然未能全除者，宜合茯苓等五味丸服之方。
茯苓（五两）　人参（三两）　麦门冬（一升，去心）　生姜（屑，六两）　青竹茹（一升）
上药捣筛，蜜和为丸，煎芦根饮下之。初服十五丸，日二服，稍稍加至三十丸，丸如梧子大。忌酢物。
又积冷在胃，呕逆不下食，宜合半夏等二味丸服之方。
半夏（一升，制）　小麦面（一升）
上捣半夏为散，以水溲面丸如弹子大，以水煮令面熟，则是药成。初吞四五丸，日二服，稍稍加至十四五丸，旋煮旋服。服此觉病减，欲更重合服亦佳。忌羊肉、饧。（《救急》同。）
又依前半夏等二味丸，虽觉渐损，然病根不除，欲多合前丸，又虑毒药不可久服，欲不服药，又恐病滋蔓，宜合人参等七味丸服之方。
人参（五两）　白术（五两）　生姜屑（八两）　厚朴（四两，炙）　细辛（四两）　橘皮（三两）　桂心（二两）
上药捣筛为末，蜜和，为丸如梧子，饮下之。初服十丸，日二服，稍稍加至二十丸。欲与前半夏丸间服亦得。忌桃李、雀肉、生葱、生菜。（吴升同。并出第一卷中。）
杂疗呕吐哕方三首  ***************************
仲景《伤寒论》：夫呕家有痈脓者，不可疗也。其呕脓尽自愈。若先呕后渴者，为欲解也。先渴后呕者，为水停在心下，此属饮家。
呕家本渴，今反不渴者，以心下有支饮故也，此属支饮。（张仲景杂方，此证当用小半夏加茯苓汤方，在支饮门中。）
呕脉弱，小便复利，身有微热，见厥者难疗，四逆汤主之方。
甘草（二两，炙）　附子（一枚）　干姜（一两半）
上三物，㕮咀，以水三升，煮取一升二合，去滓，温分再服。强人用大附子一枚、干姜三两。忌海藻、菘菜、猪肉。
又呕心下痞坚者，大半夏汤主之方。
半夏（三升，洗）　人参（三两，切）　白蜜（一升）
上三味，以泉水一斗二升，并蜜和，扬之二百四十遍，煮药取二升半。温服一升，日再服。忌羊肉、饧。（本论治反胃、支饮。）
又干呕下痢，黄芩汤主之方。
黄芩（三两）　人参（三两）　桂心（二两）　大枣（十二枚）　半夏（半升，洗）　干姜（三两）
上六味，切，以水七升，煮取三升，温分三服。忌羊肉、饧、生葱。（出第十六卷中。）
噫醋方七首  ***************************
《病源》：噫醋者，由上焦有停痰，脾胃有宿冷，故不能消谷。谷不消，胀满而气逆，所以好噫而吞酸，气息酸臭也。（出第二十一卷中。）
《广济》疗吐酸水，每食则变作醋水吐出，槟榔散方。
槟榔（十六分）　人参（六分）　茯苓（八分）　橘皮（六分）　荜茇（六分）
上五味，捣筛为散，平晨空腹，取生姜五大两，合皮捣，绞取汁，温内散方寸匕，搅调，顿服之，日一服，渐加至一匕半。若利多减，以微通泄为度。忌酢物、生冷、油腻、猪、鱼等。
又疗常吐酸水，脾胃中冷，茯苓汤方。
茯苓（十二分）　橘皮（十二分）　白术（八分）　人参（六分）　桂心（六分）　甘草（八分，炙）　紫苏（十分）　生姜（十二分）　槟榔（七枚）
上九味，切，以水九升，煮取二升半，绞去滓。分温三服，每服如人行七八里。未好瘥，三两日更服一剂，老小取微利。忌生葱、酢物、桃李、雀肉、海藻、菘菜。
又疗呕吐酸水，结气筑心，白术散方。
白术（八分）　茯苓（八分）　吴茱萸（四分）　橘皮（六分）　荜茇（四分）　厚朴（八分，炙）　槟榔（十分）　人参（六分）　大黄（十分）
上九味，捣筛为散。空腹，煮姜枣汤服方寸匕，日二服，渐加至二匕半。觉热服少，饮食三两口压之。忌酢物、桃李、雀肉等。
又疗心头结气，连胸背痛，及吐酸水，日夜不止，茯苓汤方。
茯苓（四两）　厚朴（四两，炙）　橘皮（二两）　白术（二两）　生姜（十两）
上五味，切，以水九升，煮取二升七合，绞去滓。分温三服，每服相去如人行七八里。须利加槟榔末一两半，汤欲熟时内之，甚安稳。三日服一剂，频服五六剂可则停。忌酢物、桃李、雀肉等。（一方有吴茱萸、人参各二两。并出第一卷中。）
《延年》疗食讫，醋咽多噫，吴茱萸汤方。
吴茱萸（五合）　生姜（三两）　人参（二两）　大枣（十二枚）
上四味，切，以水六升，煮取二升，绞去滓。分为三服，每服相去十里久。（《肘后》《集验》、文仲、《备急》《千金》并同。《肘后》分两小别。）
又增损承气丸，疗胸胁支满，背上时有一荅热则痛，腹胀多噫，醋咽气逆，两胁满，并主之方。
前胡（七分）　枳实（七分，炙）　桂心（五分）　干姜（五分）　吴茱萸（五分）　茯苓（四分）　芍药（六分）　厚朴（十分，炙）　橘皮（十分）　大黄（七分）　杏仁（七十枚，去皮尖）
上十一味，捣筛为末，内杏仁脂中研调，筛，度蜜和丸。每服食后少时，酒饮任性，初服七丸如梧子，以气宣下泄为度。忌生葱、大酢。（并出第十七卷中。）
《必效》理中散，主食后吐酸水，食羹粥酪剧方。
干姜（二两）　吴茱萸（二两）
上二味作散。酒服方寸匕，日三，温服，勿冷服之，常醋水瘥。（《千金》同。出第二卷中。）

第七卷  ——————————————————————————————————————————————————————————————————————————————————————————

心痛方八首  ***************************
《病源》：心痛者，由风冷邪气乘于心也。其痛发有死者，有不死者，有久成疹者。心为诸脏主而藏神，其正经不可伤，伤之而痛，为真心痛，朝发夕死，夕发朝死。心有支别之络脉，其为风冷所乘，不伤于正经者，亦令心痛，则乍间乍甚，故成疹不死。
又心为火，与诸阳会合，而手少阴心之经也。若诸阳气虚，少阴之经气逆，谓之阳虚阴厥，亦令心痛，其痛引喉是也。又诸脏虚受病，气乘于心者，亦令心痛，则心下急痛，谓之脾心痛也。足太阴为脾之经，与胃合。足阳明为胃之经，气虚逆乘心而痛。其状腹胀，归于心而痛甚，谓之胃心痛也。肾之经，足少阴是也，与膀胱合。膀胱之经，足太阳是也。此二经俱虚而逆，逆气乘心而痛者，其状下重，不自收持，苦泄，寒中，为肾心痛也。
诊其心脉急者，为心痛引背，食不下。寸口脉沉紧，苦心下有寒，时痛。关上脉紧，心下苦痛。
左手寸口脉沉，则为阴。阴绝者，无心脉也，苦心下毒痛。（出第十六卷中。）
《备急》疗心痛方。
桂心末，温酒服方寸匕，须臾六七服。干姜依上法服之亦佳。忌生葱。（文仲、《集验》《肘后》同。出第一卷中。）
《延年》疗心痛，茱萸丸方。
吴茱萸（一两半）　干姜（一两半）　桂心（一两）　白术（二两）　人参（一两）　橘皮（一两）　附子（一两半，炮）　蜀椒（一两，出汗）　甘草（一两，炙）　黄芩（一两）　当归（一两）
上十一味，捣筛为散，蜜丸。一服五丸，如梧子大，日三服，稍加至十五丸。忌猪肉、生葱、海藻、菘菜、桃李、雀肉等。药尽更合，酒饮无拘，食前后任意。（《肘后》有桔梗一两。出第十五卷中。）
《救急》疗心痛方。
取驴粪绞取汁五六合，及热顿服，立瘥。（《肘后》同。）
又方
东引桃枝一握，切，以酒一升，煎取半升，顿服，大效。（《肘后》同。出第八卷中。）
《必效》疗心痛方。
当归末，酒服方寸匕，频服。（《备急》、文仲同。）
又方
生油半合，温服瘥。（《肘后》《备急》、张文仲同。并出第五卷中。）
《古今录验》疗心痛，黄连汤方。
黄连（八两）
上一物，㕮咀，以水七升，煮取一升五合，绞去滓。适寒温饮五合，日三。忌猪肉、冷水。（《肘后》范汪同。出第八卷中。）
九种心痛方三首  ***************************
《广济》疗九种心痛，蛔虫冷气，先从两肋、胸背撮痛，欲变吐，当归鹤虱散方。
当归（八分）　鹤虱（八分）　橘皮（六分）　人参（六分）　槟榔（十二分）　枳实（六分，炙）　芍药（六分）　桂心（五分）
上八味，捣筛为散。空腹，煮姜枣饮服方寸匕，日二服，渐渐加至一匕半。不利。忌生葱、生冷物、油腻、黏食。（出第四卷中。）
《千金》疗九种心痛，一虫心痛，二注心痛，三气心痛，四悸心痛，五食心痛，六饮心痛，七冷心痛，八热心痛，九去来心痛，悉主之，并疗冷冲上气，落马堕车，附子丸方。
附子（一两，炮）　巴豆仁（一两，去心皮，熬）　人参（一两）　生狼毒（一两，炙令极香）　食茱萸（一两）　干姜（一两）
上六味，捣末，蜜和。空腹服如梧子三丸，一日一服，弱者二丸。卒中恶心痛，口不能言，连年积冷，流注心胸痛者，亦服之。好好将息，神效。忌野猪肉、芦笋。（《必效》《经心录》同。）
又疗九种心痛方。
取当太岁上新生槐枝一握，去两头，水三升，煮一升，顿服之。（并出第十三卷中。）
诸虫心痛方一十八首  ***************************
《广济》疗诸虫心痛，无问冷热，蛔虫心痛，槟榔鹤虱散方。
当归　桔梗　芍药　橘皮　鹤虱（各八分）　人参（六分）　桂心（六分）　槟榔（十分）
上八味，捣筛为散。空腹，煮姜枣汤服方寸匕，渐渐加至二匕。不利。忌猪肉、生葱、油腻、小豆、黏食等。
又疗蛔虫心痛，积年久不瘥方。
取苦酒五合，烧青钱二文，令赤，安酒中，则取鸡子白一颗，去却钱，泻著酒中，顿服之瘥。无所忌。
又主心腹搅结痛不止，仍似有蛔虫者，当归汤方。
当归　橘皮　细辛　甘草（炙）　生姜（各四分）　大黄（八分，别渍）　鹤虱（二分）
上七味，切，以水六升，煮取二升。分温三服，如人行四五里进一服。不利未瘥，三日更作服之。忌海藻、菘菜、生菜。（《救急》同。出第四卷中。）
《小品》温中当归汤，疗暴冷心腹刺痛，面目青，肉冷汗出，欲霍乱吐下，脉沉细者，及伤寒毒冷下清水，变作青白滞下及白滞后，还复下清水者，悉主之。此方可以调诸冷痛也。
当归　人参　干姜　茯苓　厚朴（炙）　青木香　桂心　桔梗　芍药　甘草（炙，各二两）
上十味，切，以水八升，煮取三升。分温三服，日三服。不耐青木香者，以犀角一两代之。忌海藻、菘菜、猪肉、酢物、生葱等。
又凡厥心痛，与背相引，喜瘛疭，如物从后触其心，身伛偻者，肾心痛也。
厥心痛，腹胀满，不欲食，食则不消，心痛尤甚者，胃心痛也。
厥心痛，痛如锥针刺其心，心痛甚者，脾心痛也。
厥心痛，色苍如死灰状，不得太息者，肝心痛也。（《千金》同。）
厥心痛，卧若徒居，痛间动作痛益甚，色不变，肺心痛也。
真心痛，手足清至节，心痛甚，旦发夕死，夕发旦死。
心腹中痛，发作肿聚，往来上下，痛有休止，腹中热，喜涎出，是蛔虫咬也。（出《甲乙经》第一卷中。）
《千金》疗心腹中痛，发作肿聚，往来上下，痛有休止，多热，喜涎出，是蛔虫咬也。并宜温中当归汤，服两三剂后，若不效有异，宜改方增损汤。其温中当归汤在前《小品方》中，此是增损汤方。
芍药（六两）　黄芩（四两）　厚朴（四两）　桔梗（四两）　柴胡（四两）　当归（三两）　升麻（三两）
上七味，切，以水八升，煮取二升半，分三服。忌猪肉。（出第十三卷中。）
张文仲疗蛔虫心痛，鹤虱散方。
鹤虱二分，末，温酢一盏和服之，虫当出。（《备急》《千金》同。）
又干漆丸方。
干漆熬捣，蜜和丸，服十五丸，日再。（《备急》同。）
又方
取槐上木耳，烧灰末如枣大，正发和水服。若不止，饮热水一升，蛔虫立出。（《必效方》云：酒下。《备急》同。）
又方
发时取盐一匙，内口中，水下立定，虫即出。（《备急》同。出第一卷中。）
《延年》疗蛔虫，恶吐水心痛，鹤虱丸方。
鹤虱三两，捣筛，蜜和为丸。用蜜浆水，平旦服二十丸，日只一服。（《古今录验》用十两。云：韦云患心痛十年不瘥，令服此便愈。）
又鹤虱丸，疗蛔虫心痛方。
鹤虱（六两）　吴茱萸（五两）　橘皮（四两）　桂心（三两）　槟榔（四两）
上五味，捣筛，蜜和，为丸如梧子大。一服二十丸，蜜汤下，日二服，加至三十丸，以虫出为度。忌生葱。（出第十五卷中。）
《救急》疗心痛不可忍，似蛔者，胡粉丸方。
生真胡麻（一合）　胡粉（半合，熬捣）
上二味，先以猪肉脯一片，空腹啖，咽汁勿咽肉，后取胡粉和胡麻搜作丸，以少清酒使成，顿服尽。十岁以上，斟酌增减。忌生冷、猪肉、鱼、鸡、蒜、酢、滑等七日。若是蛔，吐水者是也。（出第八卷中。）
《必效》疗蜎心痛方。（士弱氏曰：蜎，井中小虫，盖痛一处，若小虫咬也。）
取鳗鲡鱼，淡炙令熟，与患人吃一二枚，永瘥。饱食弥佳。
又方
熊胆如大豆，和水服，大效。
又茱萸丸方
吴茱萸（一升）　桂心（二两）　当归（二两）
上三味，捣筛，蜜和，丸如梧子，酒服三十丸，日再服，渐加至四十丸，以知为度。忌生葱。
又丁香散方。
丁香（七枚）　头发灰（一枣许）
上二味，并末，和酒服之。
又鹤虱槟榔汤方。
鹤虱（二两，小儿用一两）　槟榔（二七枚）
上二味，以猪肉汁六升，煮槟榔，取三升，去滓，内鹤虱末。先夜不食，明旦空腹顿服之。须臾病下及吐水，永瘥，神效。七日禁生冷、酢。（并出第五卷中。）
冷气心痛方五首  ***************************
《广济》主冷气心痛，肋下鸣转，喉中妨食不消，常生食气，每食心头住不下，桔梗散方。
桔梗　当归　芍药　茯苓　橘皮　厚朴（炙）　白术（各八分）　荜茇（四分）　豆蔻子（四分）　槟榔（六分）　桂心（六分）　诃黎勒皮（六分，炙）
上十二味，捣筛为散。空腹，煮姜枣饮服方寸匕，日二服，加至一匕半，不利。忌生葱、猪肉、酢物、桃李、雀肉等。（一方有枳实，不用桔梗。出第四卷中。）
《深师》疗胸满短气，心痛吐涎，虚冷，防风茯苓汤方。
防风（二两）　茯苓（二两）　桂心（六两）　甘草（二两，炙）　半夏（四两，洗）　干姜（四两，炮）　人参（三两）
上七味，切，以水一斗，煮取三升，绞去滓，分三服良。忌酢物、生葱、海藻、菘菜、羊肉、饧。（出第十六卷中。）
崔氏疗心痛与冷气痛者，特相宜，乌头丸方。
乌头（三两，炮）　附子（三两，炮）　赤石脂（三两）　蜀椒（二两，出汗）　桂心（二两）　干姜（二两）
上六物，捣筛，蜜和为丸。痛发时，温清酒服三丸，如梧子。觉至痛处，痛则止。若不止，加至五六丸，以知为度。若早朝服无所觉，至午时又服三丸。此方丹阳有隐士出山，云得华佗法，其疗略同。若久心痛，每旦服三丸，稍加至十丸，尽一剂，遂终身不发。忌生葱、猪肉。（张文仲、《备急》同。出第四卷中。）
《延年》疗冷气，久刺心痛，不能食方。
当归　桂心　桔梗　吴茱萸　人参　白术　高良姜（以上各六分）　橘皮（三分）
上八味，捣筛为散，蜜和，为丸如梧子大。一服十丸，酒下，日二服，加至十五至二十丸为度。忌生葱、桃李、猪肉、雀肉等。
又疗心痛、冷痛、腹满如锥针刺，及虫啮心痛，当归汤方。
当归（三两）　桔梗（二两）　吴茱萸（三两）　桂心（三两）　芍药（二两）　大黄（二两）
上六味，切，以水六升，煮取二升三合，去滓，内鹤虱一两，搅温一沸。分三服，空腹服之，微利为度。忌猪肉、生葱。（出第十五卷中。）
恶疰心痛方三首  ***************************
《广济》疗恶疰撮肋连心痛，当归汤方。
当归（八分）　青木香（六分）　槟榔（十颗，碎）　麝香（一铢，研）
上四味，切，以小便一大升半，煮取六大合，绞去滓，下麝香末，分温三服，服别如人行四五里进一服，微微利。忌生菜、热面、猪犬肉、黏食、蒜、陈臭物。（出第四卷中。）
崔氏疗疰在心腹，痛不可忍方。
取东引桃枝，削去苍皮，取白皮一握，以水二大升，煮取半升，一服令尽，则瘥。如不定，更依前服之。无忌。
又疗心腹痛不可忍，似疰病者；或暴得恶疰，搅刺欲死，桃仁大黄汤方。
鬼箭羽（二两）　桃仁（六十枚，去皮尖）　芍药（四两）　鬼臼（二两，削去皮）　橘皮（一两）　当归（二两）　生姜（五两）　桂心（二两）　柴胡（一两）　朱砂（二两，研，汤成下）　麝香（一分，研，汤成下）　朴硝（二两，研，汤成下）　大黄（三两，别浸）
上十三味，切，以水九升，急火煮取三升。温分三服，如人行相去六七里服，但得快利三四行，必瘥。忌生葱、生血物。（并出第四卷中。）
心痛癥块方二首  ***************************
《广济》疗心痛癥块硬筑，心气欲绝，当归汤方。
当归　桔梗　芍药（各八分）　厚朴（十分，炙）　橘皮（八分）　人参（六分）　高良姜（十分）　桃仁（五十枚，去皮尖）　生姜（八分）
上九味，切，以水八升，煮取二升五合，去滓。分温三服，服别相去如人行六七里进一服，不利。忌猪肉、生冷、油腻、鸡、鱼、黏食、小豆、大蒜。（出第四卷中。）
张文仲疗心下坚痛，大如碗，边如旋柈，名为气分，水饮所结方。
枳实（七枚，炙）　白术（三两）
上二味，切，以水一斗，煮取三升，分三服。腹中软，即当散也。忌桃李、雀肉等。（此张仲景《伤寒论》方。《备急》《肘后》同。出第一卷中。）
心背彻痛方四首  ***************************
仲景《伤寒论》心痛彻背，背痛彻心，乌头赤石脂丸主之方。
乌头（二分，炮去皮）　附子（一分，炮去皮）　赤石脂（二分）　干姜（二分）　蜀椒（一分，汗）
上五味，捣筛，蜜和丸。先食服如麻子大，一服三丸，少少加之。忌猪肉、冷水。（《千金》《必效》、文仲、范汪、《经心录》等同。出第十五卷中。《千金》分两小别。）
张文仲蜀椒丸，疗胸中气满，心痛引背方。
蜀椒（一升，出汗）　半夏（一升，洗）　附子（一两，炮）
上三味，捣筛，蜜和，为丸如梧子大。一服五丸，日三。忌猪羊肉、饧等。（出第三卷中。）
范汪疗心下切痛引背，胸下蓄气，胃中有宿食，茱萸煎方。
吴茱萸（一升）　蜀椒（五升）　甘草（二两，炙）　干地黄（一斤）
上四味，以清酒三升渍三宿，绞取汁，铜器中煎令沸，麦门冬五升去心，干漆一斤内煎中，色黄绞去之，内石斛五两、阿胶一斤、白蜜六升。凡九味，以汤煎令可丸，取如枣大含，稍稍咽之，日三，甚者日五六服。膝胫重痛者加石斛，少气加麦门冬，服药五日愈，当下癥。忌海藻、菘菜、芜荑等。（奉车都尉陈盖试有验。）
又芫花汤，主卒心痛连背，背痛彻心，心腹并懊痛，如鬼所刺，绞急欲死者方。
芫花（十分）　大黄（十分）
上二味，捣下筛，取四方寸匕，著二升半苦酒中，合煎，得一升二合，顿服尽。须臾当吐，吐便愈。老小从少起，此疗强实人良。若虚冷心痛，恐未必可服。（并出第十八卷中。）
卒心痛方一十四首  ***************************
《肘后》疗卒心痛方。
先煮三沸汤一升，以盐一升，合搅饮之。若无火以作汤，乃可用水盐或半升服之。（《古今录验》同。）
又方
吴茱萸（二升）　生姜（四两，切）　豉（一升）　酒（六升）
上四味，煮取二升半，分三服。
又方
白艾成熟者三升，以水三升，煮取一升，去滓，顿服之。若为客气所中者，当吐虫物出。（范汪同。）
又方
取灶下热灰筛去炭，分以布囊盛，令灼灼尔，更番以熨痛上，冷者更熬令热。
又桂心散方。
桂心　当归（各一两）　栀子仁（十四枚）
上三味，捣为散，酒服方寸匕，日三五服。亦主久心痛，发作有时节者。忌生葱。
又桂心丸方
桂心（一两）　乌头（一两，炮）
上二味，捣筛，蜜和，为丸如梧子，服三丸，稍增之。忌生葱、猪肉。
又疗暴得心痛如刺，苦参汤方。
苦参（二两）　龙胆（二两）　升麻（三两）　栀子仁（三两）
上四味，切，苦酒五升，煮取一升，分二服，当大吐乃瘥。（并出第一卷中。）
《集验》卒心痛，桂心汤方。
桂心（八两）
上一味，以水四升，煮取一升半，分二服。忌生葱。（《肘后》、范汪、《千金》同。出第一卷中。）
张文仲疗卒心痛方。
取败布裹盐如弹子，烧令赤，末，以酒一杯和服之。（《肘后》《备急》同。出第五卷中。）
又方
闭气忍之数十过，并以手大指按心下宛宛中，取瘥。（《肘后》《备急》同。）
又方
苦酒一升，破鸡子一枚，著中合搅饮之，好酒亦佳。（《肘后》《备急》、范汪同。）
又方
蒸大豆，若煮之，以囊盛，更番熨心上，冷复易之。（《肘后》同。并出第十卷中。）
《救急》疗卒心痛不能起止方。
井华水（一大升）　蜜（半合）
上二味相和，妇人患令男子度与饮，男子患令妇人度与饮，必愈。（出第八卷中。）
《必效》疗卒心痛，人参汤方。
人参　桂心　栀子　黄芩　甘草（各一两，炙）
上五味，切，以水六升，煮取二升，分三服，则愈。奇效。忌海藻、菘菜、生葱。（《肘后》同。出第五卷中。）
中恶心痛方五首  ***************************
《广济》疗卒中恶，心腹绞刺痛，气急胀，奄奄欲绝，瓜蒂散方。
雄黄（四两，研）　赤小豆（四分，熬）　瓜蒂（三分）
上三味，捣筛为散。空肚，温浆水服一钱匕半，当吐止，不吐加至两钱匕。忌生冷、油腻、黏食、陈臭等。
又疗卒中恶，心腹刺痛，去恶气，麝香散方。
麝香（一分，研）　生犀角（二分，屑）　青木香（二分）
上三味，捣筛为散。空肚，以熟水服方寸匕，立愈。未止更服之，不利。忌五辛。（并出第四卷中。）
《集验》疗卒暴心痛，或中恶气毒痛不可忍方。
大黄（四两）　芍药（四两）　升麻（三两）　黄芩（三两）　鬼箭（三两）　鬼臼（二两）　桂心（二两）　桔梗（三两）　柴胡（四两）　朱砂（二两，别研）　朴硝（二两）
上十一味，切，以水九升，煮取二升七合，分三服。先分朱砂作三份，一服内一份，搅朱砂调服之。此汤快利，若痛不止，宜服后方。忌猪肉、生葱、生血物。《千金》云：寒气卒客于五脏六腑中，则发心痛方。（《千金》同。）
又方
赤芍药（六两）　桔梗（五两）　杏仁（五两，去尖皮）
上三味，切，以水六升，煮取二升半。分三服，日三。忌猪肉。（《千金》同。出第一卷中。）
《千金》疗卒中恶心痛方。
苦参（三两，切）　好醋（一升半）
上二味，以醋煮苦参，取八合。强人顿服，老小二服。（出第十三卷中。）
多唾停饮心痛方二首  ***************************
《病源》：心痛而多唾者，停饮乘心之络故也。停饮者，水液之所为也。心气通于口，心与小肠合，俱象火。小肠，心之腑也。其水气下行于小肠，为溲便，则心络无有停饮也。膀胱与肾俱象水，膀胱为肾之腑，主藏津液，肾之液上为唾，肾气下通于阴。若腑脏和平，则水液下流宣利。若冷热相乘，致腑脏不调，津液水饮停积，上迫于心，令心气不宣畅，故痛而多唾也。（出第十六卷中。）
范汪疗胸中寒热心痛，清唾满口，数数欲吐，食不化，干姜丸方。
干姜（一分）　桂心（一分）　矾石（一分，熬令汁尽）　半夏（一分）　蜀椒（一分）
上五味，捣筛，蜜和，丸如大豆许。服二丸，日三，不知稍加，以知为度。忌生葱、羊肉、饧。（出第十八卷中。）
《集验》疗心痛唾多似虫者方。
取六畜心随得生，切作四脔，刀纵横各一割破之，内少真朱砂著中，平旦吞之，虫死愈矣。无真朱砂，可用雄黄、麝香也。（《肘后》云：切作十四脔，刀纵横各割之，以真丹一两，粉，内割中，旦悉吞之。入雄黄、麝香佳。《肘后》《经心录》同。出第一卷中。通按：生食果安否？）
心下悬急懊痛方四首  ***************************
《病源》：心与小肠合为表里，俱象于火，而火为阳气也。心为诸脏主，故正经不受邪。若为邪所伤而痛，则死。若支别络为风邪所乘而痛，则经久成疹。其痛悬急懊者，是邪迫于阳，气不得宣畅，拥瘀生热，故心如悬而急，烦懊痛也。（出第十六卷中。）
仲景《伤寒论》心下悬痛，诸逆大虚者，桂心生姜枳实汤主之方。
桂心（三两）　生姜（三两）　枳实（五枚，炙）
上三味，切，以水六升，煮取三升，去滓，温分三服。忌生葱。（范汪同。出十五卷中。）
《肘后》姜附丸方。
附子（二两，炮）　干姜（一两）
上二味，捣筛，蜜和，丸如梧子。服四丸，酒、饮并得，日三服。忌猪肉、冷水。（本方云：治心肺伤动冷痛。出第一卷中。）
《古今录验》疗人心痛懊憹悁闷，筑筑引两乳，又或如刺，困极，桂心汤方。（通按：悁音绢，躁急也。）
桂心（半两）　茱萸（二两）　芍药（三两）　当归（二两）　生姜（半斤，无生姜以干姜五两代之）
上五味，切，以水一斗二升，煮取四升。服一升，昼三夜一。良有验。忌生葱。（出第八卷中。）
《千金》心下痞，诸逆悬痛，桂心三物汤主之方。
桂心（二两）　胶饴（半斤）　生姜（二两）
上药切，以水四升，煮二味，取三升，去滓，内饴，分三服。忌生葱。（出第十三卷中。）
心痛不能饮食方二首  ***************************
《病源》：心痛而不能饮食者，积冷在内，客于脾而乘心络故也。心，阳气也。冷，阴气也。冷乘于心，阴阳相乘，冷热相击，故令痛也。脾主消水谷，冷气客之则脾气冷弱，不胜于水谷也。心为火，脾为土，是母子也。俱为邪所乘，故痛，复不能饮食也。（出第十九卷中。）
《广济》疗久心刺肋，冷气结痛不能食，高良姜汤方。
高良姜（十分）　当归（十分）　橘皮（八分）　厚朴（十分，炙）　桔梗（八分）　桃仁（五十枚，去尖皮）　吴茱萸（八分）　生姜（八分）　诃黎勒（五分）
上九味，切，以水八升，煮取二升八合，绞去滓。分温三服，服别相去如人行六七里再服。忌猪肉、生冷、油腻、黏食、小豆等。（出第四卷中。）
《肘后》疗常患心痛，不能饮食，头中疼重，乌头丸方。
乌头（六分，炮）　椒（六分，汗）　干姜（四分）　桂心（四分）
上四味，捣末，蜜丸。酒服如大豆四丸，稍稍增之。忌生葱。（出第一卷中。）
久心痛方六首  ***************************
《病源》：心为诸脏主，其正经不可伤，伤之而痛者，则朝发夕死，夕发朝死，不暇展疗。其人心痛者，是心之支别络为风邪冷气所乘痛也，故成疹不死，发作有时，经久不瘥也。（出第十六卷中。）
《广济》疗心痛三十年不瘥，月上旬杀虫，雷丸鹤虱散方。
雷丸（八分）　鹤虱（八分）　贯众（八分）　狼牙（八分）　桂心（八分）　当归（八分）　槟榔（八分）
上七味，捣筛为散。空腹，煮蜜水半鸡子许，服方寸匕，日二服。若重不过三服则瘥。不利。忌生葱、生冷、油腻、猪、鱼、小豆、大蒜等。（出第四卷中。）
范汪疗久心痛，乌头赤石脂丸方。
赤石脂　干姜　桂心　椒（汗）　乌头（炮）
上五味，等份，末之，蜜和，丸如梧子。服三丸，日三，以知为度。赤石脂当取斑斑赤中者。忌猪肉、冷水、生葱。（出第十八卷中。）
《必效》疗三十年心痛方。
桃仁（七枚，去皮尖）
上一味，研，汤水合，顿服，酒服亦良。（《肘后》《经心录》同。出第五卷中。）
《古今录验》疗久心痛，腹痛积年，定不过一时间还发，发甚则数日不能食，又便出干血，穷天下方不瘥，甄立言为处犀角丸服之，数日则瘥方。
犀角（二分，屑）　麝香（二分，碎）　朱砂（四分，光明者，研）　桔梗（二分）　莽草（二分，炙）　鬼臼（二分）　附子（二分，炮）　桂心（二分）　贝齿（五枚）　甘草（六分）　芫花（二分，熬）　巴豆（二十枚，去心皮）　赤足蜈蚣（二枚，去足，炙）
上十三味，捣筛，蜜和，丸如梧子。饮服一丸，日一，渐加至三丸，以利为度。忌生葱、猪肉、野猪肉、芦笋、生血物。（一方无附子。《千金》有雄黄二分。出第八卷中。）
疗心痛如虫啮痛，宛转欲死不救方。
又浓捣地黄汁，和面作，冷淘不用盐，服一顿，虫即出，不出再服，必出便瘥。正元十年，通事舍人崔抗女患心痛，垂气欲绝，忽记此方，服便吐出一物，可方一寸以来，状如虾蟆，无目足，微似有口。盖被此物所蚀。抗云：往年见亲表患心痛，因偶食地黄馎饦，遂吐一虫犹动。其时亦不谓地黄冷淘能害此虫，因盛于小竹筒，以数茎地黄冷淘，投于竹筒中，须臾视之，已化为水，然觉此冷淘杀虫，心痛无不永绝。抗自得此方，救三四人，皆如神效，出手抄方。
《经心录》疗四十年心痛不瘥方。
黍米渖汁，温服随多少。（出第一卷中。）
杂疗心痛方三首  ***************************
《广济》疗心痛，又心撮肋，心闷则吐血，手足烦疼，食饮不入，桃仁丸方。
桃仁（八分，去皮尖）　当归（六分）　芍药（八分）　诃黎勒（六分）　甘草（六分，炙）　延胡索（四分）　人参（六分）　槟榔（十四枚）
上八味，捣筛，蜜丸如梧子。以酒空腹下二十丸，渐加至三十丸，日再服，取快利。忌海藻、菘菜、生菜、热面、荞麦、猪犬肉、黏食。（出第四卷中。）
《古今录验》真心痛证，手足青至节，心痛甚者，旦发夕死，夕发旦死，疗心痛，痛及已死方。
高其枕，柱其膝，欲令腹皮蹙柔，爪其脐上三寸胃管有顷。其人患痛短气，欲令人举手者，小举手问痛瘥，缓者止。（出第八卷中。）
《救急》疗心痛冷热方。
取伏龙肝末，煮水服方寸匕。若冷，以酒和服瘥。（范汪、《经心录》同。出第八卷中。）
腹痛方四首  ***************************
《病源》：腹痛者，由腑脏虚，寒冷之气客于肠胃募原之间，结聚不散，正气与邪气交争相击，故痛。其有冷气抟于阴经者，则腹痛而肠鸣，谓之寒中。是阳气不足，阴气有余者也。诊其寸口脉沉而紧，则腹痛。尺脉紧，脐下痛。脉沉迟，腹痛。脉来触触者，少腹痛。脉阴弦，则腹痛。凡腹急痛，此里之有病，其脉当沉。若细而反浮大，故当愈矣。其人不即愈者，必当死，以其病与脉相反故也。其汤熨针石，别有正方，补养宣导，今附于后。《养生方导引法》云：股胫手臂痛，法屈一胫，臂中所痛者，正偃卧，口鼻闭气，腹痛以意推之，想气往至痛上俱热即愈。又云：偃卧，展两胫、两手，仰足指，以鼻内气自极七息，除腹中弦急切痛。又云：偃卧，口内气，鼻出之，除里急。饱咽气数十，令温中寒干吐呕腹痛。口内气七十所，大振腹，咽气数十，两手相摩令热，以摩腹，令气下。（出第十六卷中。）
张文仲当归大黄，疗冷气牵引腰背肋下，腹内痛方。
当归（三两）　芍药（八分）　桂心（三分）　干姜（六分）　茱萸（五分）　人参（一两）　大黄（一两）　甘草（二两，炙）
上八味，切，以水六升，煮取三升，去滓。温服一升，日三。忌海藻、菘菜、生葱。（出第三卷中。）
范汪四味当归汤，主寒腹痛方。
当归　桂心　干姜（各三两）　甘草（二两，炙）
上切，以水八升，煮取三升，一服一升，日三服。虚冷激痛甚者，加黄芪、芍药各二两。忌海藻、菘菜、生葱。（《千金》无甘草，有附子一两。出第十五卷中。）
《小品》疗寒冷腹痛，茱萸汤方。
吴茱萸（二两）　甘草（炙）　人参　桂心（各一两）　生姜（五两）　半夏（一升）　小麦（一升）　当归（二两）
上八味，切，以水一斗五升，煮取三升。分温服一升，日三服。忌海藻、菘菜、羊肉、饧、生葱。（《千金》桂二两，生姜切一升。出第一卷中。）
《古今录验》川芎汤，疗卒寒腹中拘急痛方。
川芎　当归　桂心　芍药　甘草（炙，各一两）　黄芩（半两）　干姜（半两）　杏仁（三十枚，去皮尖）
上八味，切，以水五升，煮取二升，分再服。忌海藻、菘菜、生葱。（出第八卷中。）
卒腹痛方七首  ***************************
《肘后》疗卒腹痛方。
粳米（二升）
上一味，以水六升，煮取六七沸，饮之。
又方
掘土作小坎，以水满坎中，熟搅取汁，饮之瘥。（并出第一卷中。）
张文仲疗卒腹痛方。
令病人卧，高枕一尺许，柱膝，使腹皮踧，气入胸，令人爪其脐上三寸，便愈。能干咽吞气数十过者，弥佳。亦疗心痛。（《肘后》《备急》同。）
又方
灸两足指头各十四壮，使火俱下良。（《备急》《肘后》同。并出第一卷中。）
《千金》疗胸腹中卒痛，生姜汤方。
生姜（一斤，捣取汁）　食蜜（八两）　醍醐（四两）
上三味，微火上熬令相得，适寒温，服三合，日三。（出第十六卷中。）
《集验》疗卒腹痛，葛氏方。
桂末三匕，酒服。人参上好，干姜亦佳。忌生葱。（《肘后》、文仲同。）
又方
食盐一大把，多饮水送，取吐。（《肘后》、张文仲同。并出第一卷中。）
心腹痛及胀满痛方一十首  ***************************
《病源》：心腹痛者，由腑脏虚弱，风寒客于其间故也。邪气发作，与正气相击，上冲于心则心痛，下攻于腹则腹痛，上下相攻，故心腹绞痛，气不得息。诊其脉，左手寸口人迎以前脉，手少阴经也。沉者为阴，阴虚者病苦心腹痛，难以言，心如寒状，心腹痛，痛不得息。脉细小者生，大坚疾者死。心腹痛，脉沉细小者生，浮大而疾者死。其汤熨针石，别有正方，补养宣导，今附于后。《养生方导引法》云：行大道，常度日月星辰。清静以鸡鸣，安身卧，漱口三咽之。调五脏，杀蛊虫，令人长生，疗心腹痛。（出第十六卷中。）
《广济》疗心腹中气时时痛，食冷物则不安稳，及恶水，桔梗散方。
桔梗　茯苓（各八分）　枳实（炙）　人参　厚朴（炙）　芍药　橘皮（各六分）　桂心（五分）　槟榔（八分）　麦门冬（去心，八分）
上十味，捣筛为散。空肚，煮姜枣饮服方寸匕，日三服，渐加至一匕半，热以茶饮下。不利。忌猪肉、酢物、生葱、生冷、油腻、小豆、黏食、热面、炙肉等物。
又疗卒心腹痛，气胀满，不下食，欲得泻三两行佳，当归汤方。
当归　茯苓　桔梗　橘皮　高良姜　槟榔（各八分）　生姜（八分）
上七味，细切，以水七升，煮取二升三合，绞去滓，分温三服，服别相去如人行六七里，服讫，利三两行，宜停后服。忌猪肉、酢物、生冷、油腻、鱼、蒜、黏食、小豆。（并出第十五卷中。）
《肘后》疗心腹俱胀痛，烦满，短气欲死，或已绝方。
栀子（十四枚）　豉（七合）
上二味，以水二升，先煮豉取一升二合，去滓，内栀子，更煎取八合，绞去滓。服半升，不愈者尽服之。（《备急》、文仲同。）
又方
乌梅二七枚，水五升，煮一沸，内青大钱二七文，煮取一升半，强人可顿服，羸人分再服，当下愈。（文仲同。）
又方
茱萸（二两）　生姜（四两，切）　豉（三合）
上三味，酒四升，煮取二升，分三服，即瘥。
又疗心腹相连常胀痛，狼毒丸方。
狼毒（二两，炙）　附子（半两，炮）
上二味，捣筛，蜜和丸。服如梧子，一日服一丸，二日二丸，三日三丸，自一至三，以为常服，即瘥。忌猪肉、冷水。
又方
吴茱萸（一合）　干姜（四分）　附子（二分，炮）　细辛（二分）　人参（二分）
上五味，捣末，蜜和，丸如梧子。服五丸，酒饮并得，日三。忌猪肉、生菜等。（并出第一卷中。）
深师疗久寒冷，胸膈满，心腹绞痛，不能食，忽气吸吸不足，前胡汤方。
前胡（一两）　羊脂（二两）　大枣（二十枚）　当归（一两）　茯苓（一两）　白术（一两）　芍药（六分）　桂心（一两）　半夏（二两）　干姜（一两）　麦门冬（六分，去心）　吴茱萸（三百粒）
上十二味，切，以水八升，煮取三升。分三服，相去如人行十里进一服。忌酢物、生葱、羊肉、饧、桃李、雀肉等。（出第十六卷中。）
《小品》当归汤，疗心腹绞痛，诸虚冷气满方。
当归（三两）　干姜（四两）　甘草（三两，炙）　芍药（二两）　厚朴（三两，炙）　黄芪（二两）　蜀椒（一两，汗）　半夏（三两，洗）　肉桂（三两）　人参（三两）
上十味，切，以水一斗，煮取三升二合，强人可一升，羸人服八合。大冷者加附子一枚，炮。忌海藻、菘菜、羊肉、饧、生葱。（《古今录验》《千金》同。）
《古今录验》通命丸，疗心腹积聚，寒中绞痛，又心迫满，胁下胀痛方。
大黄　远志（去心）　黄芩　麻黄（去节）　甘草（炙，以上各四两）　芒硝（三两）　杏仁（六十枚，去皮尖）　豉（二合）　巴豆（五十枚，去心皮，熬，别为脂）
上九味，捣合下筛，蜜和，丸如梧子大，先食饮服三丸，日三。忌野猪肉、芦笋、海藻、菘菜。（出第八卷中。）
心腹胀满及鼓胀方一十四首  ***************************
《病源》：心腹胀者，脏虚而邪气客之，乘于心脾故也。足太阴脾之经也，脾虚则胀。足少阴肾之经也，其脉起于足小指之下，循行上络膀胱，其直者从肾上入肺，其支者从肺出络于心。脏虚，邪气客于二经，与正气相抟，积聚在内。气并于脾，脾虚则胀，故令心腹烦满，气急而胀也。诊其脉，迟而滑者，胀满也。其汤熨针石，别有正方，补养宣导，今附于后。《养生方导引法》云：伸上胫，屈左膝，内压之，五息引脾，去心腹寒热，胸臆邪胀。依经为之，引脾中热气出，去心腹中寒热、胸臆中邪气胀满。久行之，无有寒热时节之所中伤，名为真人之方。（出第十六卷中。）
《广济》疗心腹胀满，脐下块硬如石，疼痛不止，芍药丸方。
芍药　当归　白术　鳖甲（炙，各八分）　诃黎勒（十颗，去核）　干姜　人参（各六分）　豆蔻　雄雀屎（各四分）　郁李仁（十分，去皮）
上十味，捣筛，蜜和，为丸如梧子大。空肚，以酒下二十丸，渐加至三十丸，日再服。不吐不痢。忌生菜、热面、葱、苋、桃李、雀肉、蒜、黏食等物。
又疗鼓胀气急，冲心硬痛，鳖甲丸方。
鳖甲（炙）　芍药　枳实（炙）　人参　槟榔（各八分）　诃黎勒　大黄（各六分）　桂心（四分）　橘皮（四分）
上九味，捣筛为末，蜜和为丸。空肚，以酒服，如梧子大二十丸，渐加至三十丸，日二服。微利为度。忌生葱、苋菜、炙肉、蒜、面等。
又疗鼓胀气急，通草汤方。
通草　茯苓　玄参　桑白皮　白薇　泽泻（各三两）　人参（二两）　郁李仁（五两）　泽漆叶（切，一升）
上九味，切，以水一斗，煮取三升，去滓。分温四服，服别相去如人行六七里进一服。不利。忌热面、油腻、酢、黏食等。
又疗鼓胀上下肿，心腹坚强，喘息气急，连阴肿，坐不得，仍下赤黑血汁，日夜不停者，茯苓汤方。
茯苓（二两）　防己（一两半）　橘皮（一两）　玄参（一两）　黄芩（一两半）　泽泻（一两半）　杏仁（二两半，去尖皮）　白术（一两半）　大豆（一升半）　郁李仁（二两半）　桑白皮（二两半）　泽漆叶（切，一升）　猪苓（一两半）
上十三味，切，以水一斗，先煮桑白皮、大豆、泽漆叶，取五升，去滓，澄去下淀，内诸药，煎取二升，绞去滓，分三服。咳者加五味子二两，停二日服一剂。忌酢物、桃李、雀肉、热面、蒜、炙肉、黏食、油腻等。（茯苓，一云茯神。防己，一云防风。）
又疗患久心痛腹满，并痰饮不下食，人参丸方。
人参　白术　枳实（各六分）　茯苓（八分）　厚朴（六分，炙）　青木香（六分）　橘皮（五分）　大黄（六分）　槟榔（六分）
上九味，捣筛，蜜和丸。空腹，煮生姜枣汤下，如梧子二十丸，日二服，渐加至三十丸。不利。忌酢物、桃李、雀肉等。
又疗心腹胀满，柴胡厚朴汤方。
柴胡　厚朴（炙，各十分）　茯苓　橘皮　紫苏（各八分）　生姜（十二分）　槟榔（五分，末）
上七味，切，以水七升，煮取二升五合，绞去滓。分温三服，服别相去如人行六七里进一服。微利。忌酢物、生冷、油腻、黏食。
又疗心腹胀满，腹中有宿水，连两肋满闷，气急冲心，坐不得，郁李仁丸方。
郁李仁（八分）　牵牛子（六分，熬）　甘遂（熬，四分）　防葵（三分）　菴䕡子　桑白皮　槟榔（各四分）　橘皮　泽泻（各二分）　茯苓　泽漆叶（炙）　杏仁（去皮尖，各三分）
上十二味，捣筛，蜜和丸。空肚，饮服如梧子五丸，日二服，服到十丸，微利为度。忌酢物、生冷、油腻、热面、炙肉、蒜等。
又疗患气发心腹胀满，两肋气急，紫苏汤方。
紫苏（一握）　诃黎勒皮　当归　生姜（各八分）　人参（六分）　槟榔（十颗）　生地黄汁（半升）
上七味，切，以水六升，煮六味，取二升，绞去滓，下地黄汁。分温三服，服别如人行四五里，温进一服。利三两行。忌芜荑、生菜、热面、炙肉、鱼、蒜、黏食、陈臭等。（并出第二卷中。）
深师疗腹胀满彭彭逆，害饮食，热不得卧，流汗，厚朴汤方。
厚朴（炙）　桂心　芍药　半夏（洗，各三两）　枳实（三枚，炙）　甘草（二两，炙）　麦门冬（四两，去心）　黄芩（一两）　干姜（二两）
上九味，切，以水一斗，煮取二升半，绞去滓。服八合，日三。小便难加术三两、人参四两。忌生葱、海藻、菘菜、羊肉、饧。（出第十六卷中。）
《千金》厚朴七味汤，主腹满气胀方。
厚朴（半斤，炙）　甘草（炙）　大黄（各三两）　大枣（十枚）　枳实（五枚）　桂心（二两）　干姜（五两）
上切，以水一斗，煮取五升，去滓，内大黄，取四升。服八合，日三。呕者加半夏五合，痢者去大黄，寒加生姜至半斤。忌海藻、菘菜、生葱、羊肉、饧。（此本仲景《伤寒论》方，并出第十六卷中。）
《集验》疗胸满有气，心腹胀，中冷，半夏汤方。
半夏（一升）　桂心（四两）　生姜（八两，切）
上三味，切，以水七升，煮取二升，绞去滓。适寒温，饮七合。忌羊肉、饧、生葱等。（出第六卷中。）
《古今录验》消化丸，疗人腹胀心满，肠胃结食不消化，呕逆头痛，手足烦疼。此方出太医院。药常用芫花丸方。
芫花（一两，熬）　大黄　葶苈子（熬）　甘遂　黄芩（各二两）　巴豆（四十枚，去心皮，熬，别研）　硝石（一两）
上七味，捣合，蜜和，丸如梧子。先食服三丸，日再服。一方无硝石。忌野猪肉、芦笋等。（出第十卷中。）
《必效》青木香丸，主气满腹胀不调，不消食，兼冷方。
青木香（六分）　槟榔（六分）　大黄（十二分）　芍药（五分）　诃黎勒（五分）　枳实（五分，炙）　桂心（四分）
上七味，捣筛，蜜和，丸如梧子，饮服十五丸，渐渐常加，以利为度，不限丸多少。不利者，乃至五六十丸亦得。忌生葱。（韩同识频服大效，古今常用。）
又疗腹胀满坚如石，积年不损者方。
取白杨东南枝，去苍皮，护风细剉五升，熬令黄，酒五升，淋讫，则以绢袋盛滓，还内酒中，蜜封再宿。每服一合，日三。（并出第二卷中。）
卒心腹胀满方六首  ***************************
《肘后》疗卒心腹烦满方。
剉薏苡根，浓煮取汁，服三升。
又方
黄芩（一两）　杏仁（二十枚，去尖皮）　牡蛎（一两，熬）
上三味，切，以水三升，煮取一升，顿服之。
又方
灸两手大拇指内边，爪后第一纹头各一壮，又灸两手中央长指爪下一壮愈。（《肘后》此方本治卒吐逆。）
此本在杂疗中，其病亦是痰饮霍乱之例，兼宜依霍乱条中法疗之。人平居有患者亦少，皆因他病兼为之耳。或从伤寒后未复，或从霍乱吐下后虚躁，或是劳损服诸补药痞满，或触寒热邪气，或食饮协毒，或服药失度，并宜各循其本源为疗，不得专用此法也。（并出第一卷中。）
《备急》疗卒心腹胀满，又胸胁痛欲死方。
热煮汤，令灼灼尔，以渍手足，冷则易。秘之。（《肘后》、张文仲同。）
又桂心散方。
枳实（炙）　桂心
上二味等份，下筛，以米汁服一匕。忌生葱。（《肘后》、张文仲同。并出第一卷中。）
《救急》疗卒患心腹胀满刺痛方。
生姜大有功能，远行宜将自随，煮汁服良。患久痢虚损，呕逆不下食，见食则吐，取三两细切，捣绞取汁，微暖，点少多蜜，顿一服，则下食。大效。（出第七卷中。）
腹胀雷鸣方三首  ***************************
范汪疗腹中寒气胀，雷鸣切痛，胸胁逆满，附子粳米汤方。
附子（一枚，炮）　半夏（半升，洗）　甘草（一两，炙）　大枣（十枚）　粳米（半升）
上五味，切，以水八升，煮米取熟，去米内药，煮取三升，绞去滓。适寒温饮一升，日三。忌海藻、菘菜、猪羊肉、饧。（仲景《伤寒论》同。《集验》加干姜二两。出第十五卷中。）
《延年》疗患腹内气胀雷鸣，胸背痛方。
丹参　枳实（炙，各三两）　桔梗　白术　芍药（各二两）　生姜（四两）　槟榔（七枚）
上七味，细切，以水九升，煮取二升七合，去滓，分温三服。忌猪肉、桃李、雀肉、生冷、油腻、鱼、蒜等。（出第十五卷中。）
又丹参汤，疗肠鸣，发则觉作声方。
丹参　茯苓（各三两）　桔梗（二两）　生姜（四两）　细辛　厚朴（炙）　食茱萸（各二两）
上七味，切，以水八升，煮取二升五合，去滓。分温三服，每服如人行七八里。忌生菜、猪肉、酢物。（出第四卷中。）
腹内诸气及胀不下食方一十一首  ***************************
《广济》疗腹内诸气胀满，昆布散方。
昆布　海藻　人参　玄参　橘皮　升麻（各三两）　川芎　桂心　干姜（各二两）　小麦（一升半，醋一升半，渍之一宿，出曝，醋尽止）
上十味，捣筛为散，别捣小麦作散，合药散一处，更捣千杵。酒服方寸匕，日三服，渐加至二匕。不利。忌热面、炙肉、生葱、蒜、黏食等物。
又疗冷气，薏苡人饭粥方。
细伐薏苡仁炊为饭，气味欲匀，如麦饭煮粥亦好，豉浆粥并任意。无所忌。
又疗气，苏子粥方。
苏子不限多少，研如麻子，作粥依食法，著葱、豉、姜并得。无所忌。
又疗气，膀胱急妨，宜下气方。
芜荑捣，和食盐末令调，以绵裹如枣大，内下部，久时或下恶汁，并下气佳。无所忌。（通按：膀胱急妨，谓小急不得出而妨闷也。）
又疗气，昆布臛法。
高丽昆布一斤，白米泔汁浸一宿，洗去咸味，以水一斗煮，令向熟，擘长三寸，阔四五分，仍取葱白一握，二寸切断，擘之更合，熟煮令昆布极烂，仍下盐、醋、豉糁调和。一依臛法，不得令咸酸，以生姜、橘皮、椒末等调和。宜食粳米饭、粳米粥、海藻。亦依此法，极下气，大效。无所忌。
又疗心头冷硬，结痛下气，槟榔汤方。
槟榔（十颗）　生姜　青木香（各三两）　橘皮　枳实（炙）　甘草（炙）　大黄（各二两）
上七味，切，以水六升，煮取二升半，绞去滓。分温三服，服别如人行四五里进一服，取微利。忌生菜、热面、炙肉、海藻、菘菜等。
又疗一切气，妨闷不能食，槟榔丸方。
槟榔（七个）　芍药（五分）　枳实（七枚，炙）　人参（五分）　大黄（十六分）　青木香（六分）　桂心（四分）
上七味，捣筛，蜜和丸。空腹，服如梧子二十丸，日再服，渐加至二十五丸，微泄为度。忌生菜、热面、炙肉、蒜、黏食、生葱等物。
又疗气，小芥子酒方。
小芥子一升捣碎，以绢袋盛，好酒二升浸之七日。空腹温服三合，日二服，渐渐加之，以知为度，酒尽旋旋添之。无所忌。
又疗久患气胀，乌牛尿方。
取乌牛尿，空心温服一小升，日一服，气散则止。无所忌。（并出第二卷中。）
《近效》烧盐通一切气，尤疗风方。
取盐花以生麻油和之，以湿布一片急裹，以绳子系，如打墙锤许大，置瓦子上，以炭火四面烧，望之如火气讫，更勿加炭，待火尽冷讫，吹扇去灰，收取盐捣破。如患心腹胀满，气膈不通，取棋子大含咽之，立瘥。如煮诃黎勒、槟榔及茶汤，用此盐疗一切病。（韦特进用之，极效验。）
又诃黎勒丸，疗气胀不下食，尤除恶气方。
诃黎勒　青木香
上二味，等份，捣筛，融沙糖和，众手一时捻为丸。随意服之。气甚者，每服八十丸，日再；稍轻者，每服四五十丸，则得。性热者，以生牛乳下；性冷者，以酒下。不问食之前后。（礼部萧郎中处得，云自服大效。）
灸诸胀满及结气法二十二首  ***************************
《千金》疗胪胀，胁腹满法：灸膈俞百壮三报，穴在第七椎下两傍各一寸半。（《翼》同。）
又疗胀满水肿法：灸脾俞随年壮，穴在第十一椎下两傍各一寸半。（《翼》同。）
又疗胀满雷鸣酒沸法：灸大肠俞百壮三报，穴在第十六椎下两傍各一寸半。（《翼》同。）
又疗胀满气聚寒冷法：灸胃管，穴在心鸠尾下三寸，灸百壮三报之。（《翼》同。）
又疗胀满绕脐结痛，坚不能食法：灸中管百壮，穴在脐上一寸，一名水分。（《翼》同。）
又疗胀满瘕聚，带下疼痛法：灸气海百壮，穴在脐下一寸半，忌不可针。（《翼》同。）
又疗胀满结气如水肿状，小腹坚如石法：灸膀胱募百壮，穴在中极，脐下四寸。（《翼》同。）
又疗胀满肾冷瘕聚泄痢法：灸天枢百壮。（通按：《铜人经》天枢二穴，侠脐二寸。《翼》同。）
又疗冷胀胸满，心腹积聚痞疼痛法：灸肝俞百壮，穴在第九椎下两傍各一寸半。（《翼》同。）
又疗五脏六腑积聚胀满，羸瘦不能饮食法：灸三焦俞随年壮，穴在第十三椎下两傍各一寸半。（《翼》同。并出第十六卷中。）
又疗结气法：扁鹊曰第四椎下两傍各一寸半，名阙俞，主胸中膈气，灸随年壮。（通按：阙当作厥，四椎两傍一寸半乃厥阴俞也。）
又主心腹诸病，坚满烦痛，忧思结气，寒冷霍乱，心痛吐下，食不消，肠鸣泄痢法：灸太仓穴，一名胃募，在心下四寸，胃管下一寸，灸百壮。
又主结气囊裹，针药所不及法：灸肓募二穴，在从乳头邪度至脐中，屈去半，从乳下行度头是，灸随年壮。（通按：《铜人腧穴》依法量度乃得日月胆募之穴，然主疗别。肝募期门穴在此穴上五分，然主疗与此颇同。）
又凡脐下绞痛，流入阴中，发作无时，此冷气，疗之法：灸脐下三寸，名关元，百壮。
又疗短气不语法：灸肘后两筋间，名天井，百壮。
又方：灸大椎，随年壮。
又方：灸肺俞，穴在第三椎两傍各一寸半，百壮。
又方：灸肝俞，第九椎，百壮。
又方：灸尺泽，百壮。
又方：灸手十指头，各十壮。
又方：灸小指第四指间交脉上，七壮。
又少年房室多短气者法：灸鸠尾头，五十壮。（并出第十七卷中。）
胸胁痛及妨闷方四首  ***************************
《病源》：胸胁痛者，由胆与肝及肾之支脉虚，为寒气所乘故也。足少阳胆之经也，其支脉从目锐眦贯目，下行至胸，循胁里。足厥阴肝之经也，其支脉起足大指聚毛，上循入腹，贯膈，布胁肋。足少阴肾之经也，其支脉起肺，出络心，注胸中。此三经之支脉，并循行胸胁，邪气乘于胸胁，故伤其经脉。邪气之与正气交击，故令胸胁相引而急痛也。诊其寸口脉弦而滑，弦则为痛，滑则为实；痛则为急，实则为跃。弦滑相抟，则胸胁抢息痛也。
又卒苦烦满，又胸胁痛欲死候。此由手少阳之络脉虚，为风邪所乘故也。手少阳之脉，起小指次指之端，上循入缺盆，布膻中，散络心包。风邪在其经，邪气迫于心络，心气不得宣畅，故烦满；乍上攻于胸，或下引于胁，故烦满而又胸胁痛也。若经久，邪气留连，抟于脏则成积，抟于腑则成聚也。（并出第十六卷中。）
《广济》疗气结筑心，胸胁闷痛，不能吃食，诃黎勒散方。
诃黎勒（四颗，炮，去核）　人参（二分）
上二味，捣筛为散，以牛乳二升，煮三四沸，顿服之。分为二服亦得，如人行三二里进一服。无所忌。
又疗胸胁不利，腹中胀，气急妨闷，半夏汤方。
半夏（一升，洗）　生姜（一斤）　桂心（六两）　槟榔（二两，末）
上四味，细切，以水八升，煮取二升四合，绞去滓。分温五服，服别相去如人行六七里进一服，快利为度。忌羊肉、饧、生葱、油腻。《小品》有吴茱萸三十颗，无槟榔，余并同。
又疗胸胁妨闷，胃中客气，大便苦难，大黄丸方。
大黄（十二分）　厚朴（四分，炙）　枳实（四分，炙）　芒硝（八分）　杏仁（六分，去皮尖）　葶苈子（四分，熬）
上六味，捣筛，蜜和丸。空腹，以饮服如梧子十丸，日二服，稍稍加，以大便微调为度。忌生冷、油腻、黏食。（出第二卷中。）
《千金》疗冷气胁下往来，胸膈痛引胁背闷，当归汤方。
当归　芍药　吴茱萸　桂心　人参　大黄　甘草（各二两）　茯苓　枳实（各一两）　干姜（三两）
上十味，细切，以水八升，煮取二升。一服八合，日三服。治尸注亦佳。忌海藻、菘菜、生葱、酢物等。（出第十六卷中。）
胁肋痛方二首  ***************************
《小品》疗胁下偏痛发热，其脉紧弦，此寒也，当以温药下之，大黄附子汤方。
大黄（三两）　附子（三枚，炮）　细辛（二两）
上三味，切，以水五升，煮取二升，分三服。若强盛人，煮取三升半，分为三服。服别如人行四五里进一服。忌猪肉、冷水、生菜等。（仲景同。）
又半夏茯苓汤，疗胸膈心腹中痰水冷气，心下汪洋，嘈烦，或水鸣多唾，口清水自出，胁肋急胀，痛不欲食，此皆胃气弱，受冷故也。其脉喜沉弦细迟，悉主之方。
半夏（五两，洗）　生姜（五两）　茯苓（三两）　旋覆花（一两）　陈橘皮　人参　桔梗　芍药　甘草（炙，各二两）　桂心（一两）
上十味，切，以水九升，煮取三升，分三服。欲得利者，加大黄；须微调者，用干地黄；病有先时喜水下者，加白术三两，除旋覆花。若大便不调，宜加大黄及干地黄者，并用三两。忌羊肉、饧、酢物、生葱、猪肉、海藻、菘菜。（《集验》同。出第一卷中。）
胸膈气方三首  ***************************
《广济》疗胸膈气胀满，吃食心下妨，虚热，脚手烦疼，渐羸瘦不能食，四肢无力，枳实丸方。
枳实（六分）　犀角（四分）　前胡（四分）　青木香（八分）　麦门冬（去心，八分）　赤茯苓（八分）　苦参（六分）　芍药（六分）
上八味，捣筛为末，蜜和，丸如梧子。以饮空腹下二十丸，渐加至三十丸，日二服。不利。忌生菜、热面、油腻、炙肉、酢、蒜。
又疗胸膈满塞，心背撮痛，走注气闷，宜服此柴胡汤方。
柴胡（六分）　当归（六分）　青木香（六分）　犀角（屑，六分）　槟榔（十个）　甘草（二分，炙）
上六味，切，以水七升，煮取二升半，绞去滓，内麝香末。分温三服，如人行四五里，微利为度。忌海藻、菘菜、生菜、热面、荞麦、猪、鱼、蒜。
又疗胸膈间伏气不下食，脐下满，柴胡汤方。
柴胡（三两）　枳实（三两）　生姜（三两）　白术（三两）　甘草（炙，一两）　槟榔（七个）
上六味，切，以水六升，煮取二升，绞去滓。分温三服，服别如人行六七里进一服。小弱人微利。禁生冷、蒜、腥、海藻、菘菜、桃李、雀肉等。（并出第一卷中。）
寒疝腹痛方一十三首  ***************************
《病源》：疝者，痛也。此由阴气积于内，寒气结抟而不散，腑脏虚弱，风冷邪气相击，则腹痛里急，故云寒疝腹痛也。（出第二十卷中。）
《广济》疗丈夫虚劳，寒疝腹痛，并主产后方。
生干地黄（三两）　甘草（炙，二两）　茯苓（二两）　人参（二两）　当归（二两）　大枣（十四枚）　白羊肉（去脂，三斤）
上七味，切，以水三斗，先煮羊肉取一斗，去羊肉，内诸药，煮取五升，内葱白一把，煮取四升，绞去滓。分温五服，服别相去如人行十二三里后。药消进少食，食消服药。忌芜荑、海藻、菘菜、酢物，余无忌。（出第四卷中。）
仲景《伤寒论》寒疝绕脐苦痛。若发则白汗出，手足厥寒；若脉沉弦者，二物大乌头煎主之方。
大乌头（十五枚）　白蜜（二斤）
上药，以水三升煮乌头，取二升，去乌头内蜜，煎令水气尽，得二升。强人服七合，弱人五合。一服不瘥，明日更服，日止一服，不可再也。忌猪肉、冷水。（《千金》同。）
又寒疝腹满逆冷，手足不仁。若一身尽痛，灸刺诸药所不能治者，抵当乌头桂枝汤主之方。
秋乌头（实中大者十枚）　白蜜（二斤，一方一斤）　桂心（四两）
上三味，先以蜜微火煎乌头减半，去乌头，别一处，以水二升半煮桂，取一升，去滓，以桂汁和前蜜合煎之，得一升许。初服二合，不知更服至三合，又不复知，更加至五合。其知如醉状，得吐者，为中病也。忌猪肉、冷水、生葱等。（范汪方同。）
桂心（三两）　芍药（三两）　甘草（二两，炙）　生姜（三两，切）　大枣（十二枚）
上五味，切，以水七升，煮取三升，去滓，取五合，和前乌头、蜜，令得一升余，并同前法服。（仲景《伤寒论》《千金》同。）
又疗寒疝腹中痛，引胁痛及腹里急者，当归生姜羊肉汤主之方。
当归（三两）　生姜（五两）　肥羊肉（一斤，去脂）
上三味，切，以水一斗，合煮取三升，去滓。温服七合，日三，痛即当止。若寒多者，加生姜，足前成一斤。若痛多而呕者，加橘皮二两、术一两，合前物煮取三升。加生姜者，亦加水五升，煮取三升二合，服之依前。（《经心录》、范汪同。无忌。）
又疗寒疝腹中痛者，柴胡桂枝汤方。
柴胡（四两）　大枣（六枚）　黄芩（一两半）　人参（一两半）　甘草（一两，炙）　半夏（二合半）　桂心　生姜（各一两半）　芍药（一两半）
上九味，以水八升，煮取三升，去滓。温服一升，日三服。又云：人参汤作如桂枝法，加半夏、柴胡、黄芩，复如柴胡汤法。今著人参作半剂。忌海藻、菘菜、羊肉、饧、生葱。（并出第十五卷中。）
《小品》寒疝气，腹中虚痛及诸胁痛，里急，当归生姜等四味主之方。
当归　生姜　芍药（各三两）　羊肉（三斤）
上药切，以水一斗二升，煮肉烂熟，出肉，内诸药，煎取三升。分温服七合，日三。数有效。（《古今录验》《经心录》、范汪同。出第一卷中。）
《集验》疗寒疝气来往冲心，腹痛，桂心汤方。
桂心（四两）　生姜（三两）　吴茱萸（二两）
上三味，切，以酒一大升，煎至三合，去滓。分温三服，如人行六七里一服。忌生葱。
又疗寒疝下牵少腹痛，附子丸方。
附子（二两，炮）　桃仁（三两，去皮尖）　蒺藜子（一升，去角尖，熬）
上三味，捣筛末，蜜和，丸梧子大。空腹酒下十丸，渐加至十五丸及二十丸，日再服。忌生菜、热面、炙肉、笋、蒜、猪、鱼。（出第六卷中。）
又疗积年腹内宿结疝冷气及诸癖癥等，香豉丸方。
香美烂豉（曝干，微熬，令香即止）　小芥子（去土石，微熬，令赤即止，各一升）
上二味，捣筛，蜜和，丸梧子大。空腹酒服二十丸，渐加至三十丸，日二服。初服半剂以来，腹中微绞痛，勿怪之，是此药攻病之候。
又疗疝瘕冷气方。
采鼠李子日干，九蒸九曝，酒浸服三合，日两服，渐加至三服，能下血及碎肉积滞物。
《古今录验》楚王瓜子丸，疗心腹寒疝，胸胁支满，食饮不化，寒中腹痛，及呕痢风痉，颈项强急，不得俛仰方。
桂心（五分）　茱萸（三两）　白薇（一分）　干姜（四分）　乌头（二分，炮）　蜀椒（五分，汗）　川芎（四分）　防葵（二分）　白芷（三分）
上九味，末之，合蜜和，为丸如梧子。先食服一丸，日三。不知稍稍增之，以腹中温，身中憹憹为度。忌生葱、猪肉、冷水。（方中无瓜子，未详方名。范汪等同。出第八卷中。）
寒疝心痛方三首  ***************************
《病源》：夫疝者，痛也。阴气积结所生也。阴气不散则寒气盛，寒气盛则痛，上下无常处，冷气上冲于心，故令心痛也。（出第二十卷中。）
范汪大茱萸丸，疗心腹寒疝，胸中有逆气，时上抢心痛，烦满不得卧，面目恶风，悸掉惕惕时惊，不欲饮食而呕，变发寒热方。
吴茱萸（半斤）　细辛　芍药　柴胡（一方用前胡）　旋覆花　黄芩　紫菀　人参　白术　茯苓　干姜　桂心　附子（炮）　甘草（炙）　半夏（洗）　当归（各半两）
上十六味，捣筛，以蜜和，为丸如梧子。先食服三丸，日三，不知稍加。忌生葱、羊肉、饧、酢物、桃李、雀肉、猪肉、生菜、海藻、菘菜，除此更无所忌。（一方有蜀椒，无桂心。又一方有干地黄，无黄芩。深师同。出第十四卷中。）
《小品》解急蜀椒汤，主寒疝气，心痛如刺，绕脐腹中尽痛，白汗出，欲绝方。
蜀椒（二百枚，汗）　附子（一枚，炮）　粳米（半升）　干姜（半两）　半夏（十二枚，洗）　大枣（二十枚）　甘草（一两，炙）
上七味，切，以水七升，煮取三升，澄清，热服一升，不瘥更服一升。数用疗心腹痛，困急欲死，解结逐寒，上下痛良。忌猪羊肉、饧、海藻、菘菜。（《肘后》《古今录验》《范汪方》无甘草，余同。《经心录》同。出第一卷中。）
《古今录验》疗心痛寒疝，牡丹丸方。
牡丹（去心）　桂心（各二两）　乌头（炮，二枚）
上三味，末之，合蜜和，为丸如大豆。旦起未食服三丸，日二，不知稍增之。药少急，宁少服。并治遁尸发动。无乌头、附子亦可用，炮之。忌胡荽、猪肉、冷水、生葱等。（出第八卷中。）
卒疝方三首  ***************************
《集验》疗卒疝暴痛方。
灸大敦，男左女右，三壮立已。穴在《灸经图》上。（出第六卷中。）
文仲疗卒得诸疝，少腹及阴中相引绞痛，白汗出，欲死方。
捣沙参下筛，酒服方寸匕，立愈。（《肘后》《备急》同。）
又若不瘥，服诸利丸下之，走马汤亦佳。此名寒疝，亦名阴疝。张仲景飞尸走马汤方。
巴豆（二枚，去心皮，熬）　杏仁（一枚，去尖皮）
上二味，取绵缠，槌令极碎，投热汤二合，捻取白汁服之，须臾瘥。未瘥，更一服。老小量之。通疗鬼击有尸疹者，常蓄此药，用验。忌野猪肉、芦笋。（《备急》同。出第十卷中。）
七疝方三首  ***************************
《病源》七疝候：七疝者，厥疝、癥疝、寒疝、气疝、盘疝、胕疝、狼疝也。厥逆心痛，足寒，诸饮食吐不下，名曰厥疝也。腹中气乍满，心下尽痛，气积如臂，名曰癥疝也。寒饮食则胁下腹中尽痛，名曰寒疝也。腹中乍满乍减而痛，名曰气疝也。腹中痛在脐傍，名曰盘疝也。腹中脐下有积聚，名曰胕疝也。少腹与阴相引而痛，大便难，名曰狼疝也。凡七疝，皆由血气虚弱，饮食寒温不调之所生也。（出第二十卷中。）
文仲小器七疝丸，主暴心腹厥逆不得气息，痛达背膂，名曰尸疝；心下坚痛，不可手迫，名曰石疝；脐下坚痛，得寒冷食辄剧，名曰寒疝；胁下坚痛大如手，痛时出见，若不痛不见，名曰盘疝；脐下结痛，女人月事不时，名曰血疝；少腹胀满，引膀胱急痛，名曰脉疝，悉主之方。（臣等看详七疝已载前序。）
椒（四分，汗）　桔梗　芍药　干姜　厚朴（炙）　细辛　附子（炮。各二分）　乌头（一分，炮）
上八味，末之，蜜和丸。服如大豆三丸，加至七八丸，日三服。忌猪肉、冷水、生菜。（出第一卷中。）
《古今录验》七疝丸，疗疝诸寒，脐傍痛，上支胸中满，少气，太医丞樊之方。
蜀椒（五分，汗）　干姜　厚朴（炙）　黄芩　细辛　芍药　桂心（各四分）　桔梗（二分）　乌喙（一分，炮）　柴胡（一分）　茯苓（一分）　牡丹皮（一分）
上十二味，捣筛，蜜和，丸梧子大。先，以酒服七丸，日三。不知渐加，以知为度。忌猪肉、冷水、生葱、生菜、酢物、胡荽。（范汪同。出第十卷中。）
《集验》疝气，桃仁汤方。
桃仁（去皮尖）　吴茱萸　橘皮　海藻（各三两）　生姜　茯苓　羌活　蒺藜子（去角。各三两）
上八味，切，以水三大升，煮取九合。分为三服，空心服。忌酢物。
寒疝不能食方四首  ***************************
深师疗虚冷心腹寒疝，胸胁支满，饮食不消，腹中痛，久痢，颈强，川芎丸方。
川芎（七分）　乌头（四分，炮）　防葵（三分）　蜀椒（九分，汗）　白薇（二分）　桂心（十分）　白芷（五分）　茱萸（六分）　干姜（八分）
上九味，捣筛，蜜和，丸如梧子。饮服二丸，日三，稍加至五六丸，以知为度。忌猪肉、冷水、生葱。（范汪同。）
又主虚冷痰癖疝，食不消，心腹痛，气弱不欲食，虚惙羸瘦，吴茱萸丸方。
吴茱萸（十分）　紫菀（三分）　白薇（三分）　乌头（十分，炮）　桂心（六分）　前胡　芍药　细辛　川芎　黄芩（各五分）
上十五味，下筛，蜜和。酒服如梧子五丸，日三，稍加之。忌猪肉、冷水、桃李、生葱、生菜等。（谨按：别本有此方，原欠五味。按忌法，有桃李，即当用白术，恐后《古今录验》治寒疝积聚是全方。出第十六卷中。）
范汪疗手足热，腹中寒疝，不能食饮，数心腹痛，十一物七熬饭后丸方。
茯苓（五两）　干姜（六两，今倍并十二两）　大黄（二斤）　柴胡（十两）　川芎（七两）　蜀椒（一两，汗）　芒硝（一升，重十两，今减五合）　杏仁（一升，去皮尖）　葶苈子（一升）　加桂心（五两）　附子（三两，炮）
上药，干姜、茯苓不熬，余皆熬，捣筛，以蜜和，丸如梧子。饮服七丸，日三。龙朔元年三月十七日，诏书十一物七熬方。忌猪肉、冷水、酢物、生葱等。（出第十四卷中。通按：除干姜、茯苓当九熬，今云七者，以桂心、附子盖加之。）
《集验》疗寒疝不能食方。
取马蔺子一升，每日取胡桃许，以面拌，熟煮吞之，然后依常饭，日再服，服尽必愈。亦除腹内一切诸疾，消食肥肌，仍时烧砖热，以羖羊毛作毡裹，却毡上熨之，日一度尤佳。
寒疝积聚方四首  ***************************
《病源》：夫积聚者，由寒气在内所生也。血气虚弱，风邪抟于腑脏，寒多则气涩，气涩则生积聚也。积者阴气，五脏所生，始发不离其部，故上下有所穷已。聚者阳气，六腑所成也，故无根本，上下无所留止。但诸脏腑受邪，初未能为积聚，邪气留滞不去，乃成积聚。其为病也，或左上胁下如覆杯；或脐上下如臂；或胃管间覆大如盘，羸瘦少气；或洒淅寒热，四肢不收，饮食不为肌肤；或累累如桃李；或腹满呕泄，寒则痛，故云寒疝积聚也。其脉駃（所吏反）而紧，积聚浮而牢。积聚牢强急者生，虚弱急者死。（出第二十卷中。通按：脉数为駃，脉迟为驶。）
深师破积丸，疗寒疝久积聚，周走动摇，大者如鳖，小者如杯，乍来乍去，在于胃管，大肠胀满不通，风寒则肠鸣，心下寒气上抢，胸胁支满，芫花丸方。
芫花（一分）　蜀椒（一分，汗）　大黄（六分）　细辛（六分）　桔梗（五分）　乌头（四分，炮）　茱萸　芍药　茯苓（各三分）　龙胆（二分）　半夏（一分，洗）
上十一味，捣筛，蜜和，丸如梧子大。饮服五丸，日三。当下如泥，病愈。忌猪羊肉、饧、酢物、生菜等。
又当归丸，疗心腹劳强，寒疝邪气往来，坚固结聚，苦寒烦悁，不得卧，夜苦汗出，大便坚，小便不利，流饮在腹中，食不生肌方。
桔梗（二分）　葶苈子（熬，五分）　藜芦（炙，二分）　厚朴（炙，五分）　杏仁（五十枚，去尖皮）　附子（炮，五分）　桂心　人参（各三分）　沙参（三分）　特生礜石（一两，烧半日）
上十味，捣筛，蜜和如梧子。饮服三丸，日三，稍加之。忌猪肉、生葱、冷水。（出第二十二卷中。）
《古今录验》疗久寒三十岁心腹疝，癥瘕积聚，邪气往来，厥逆抢心痛，久痹羸瘦少气，妇人产乳余疾，胸胁支满不嗜食，手足悁烦，月水不通，时时便血，名曰破积聚乌头续命丸方。
食茱萸（十分）　芍药（五分）　细辛（五分）　前胡（五分，一云柴胡）　干姜（十分）　乌头（十分，炮）　紫菀　黄芩　白术　白薇（各三分）　川芎　人参　干地黄（各五分）　蜀椒（十分，汗）　桂心（十分）
上十五味，捣筛，蜜和，为丸如梧子大。先食服三丸，日三，不知稍加至七丸。忌生菜、生葱、猪肉、冷水、桃李、雀肉、芜荑等。（范汪同。出第十卷中。）
《集验》疗肾冷及疼疝气滞，后灌方。
盐花（一大合）　浆水（半大升）
上二味，和暖灌下部，少间即下脓，日一度，再灌之，即止。
心疝方四首  ***************************
《病源》：心疝者，由阴气积于内，寒气不散，上冲于心，故使心痛，谓之心疝也。其痛也，或如锥刀所刺，或四肢逆冷，或唇口变青，皆其候也。（出第二十卷中。）
范汪疗心疝，复绕脐痛，上支胁，心下痛方。
芍药　桔梗　细辛　蜀椒（汗）　桂心　干姜（各三分）　附子（一分，炮）
上七味，末之，合蜜和，为丸如梧子。服七丸，以酒下，日二服。忌猪肉、冷水、生葱、生菜等。
又疗三十年心疝，神方。
真射菵（酽好者）　新好茱萸（一名杀子）
上二味，等份，捣筛，蜜和丸。服如麻子二丸，日三。药势尽，乃热食良。已用得瘥。（刘国英所秘。）
又主心疝方。
灸两足大指甲寅之际，甲寅各半炷，随年壮良。（通按：寅当作肉。）
又心疝发时，心腹痛欲死方。
灸足心及足大指甲后横理节上，及大指歧间白黑肉际百壮，则止。足心者，在足下，偏近大指本节际，不当足心中央也。（并出第十八卷中。通按：足心在足下近大指本节，即涌泉穴也。）

第八卷  ——————————————————————————————————————————————————————————————————————————————————————————

痰饮论二首  ***************************
《病源》：痰饮者，由气脉闭塞，津液不通，水饮气停在胸腑，结而成痰。又其人素盛今瘦，水走肠间，辘辘有声，谓之痰饮。其为病也，胸胁胀满，水谷不消，结在腹内两肋，水入肠胃动作有声，身体重，多唾，短气好眠，胸背痛，甚则上气咳逆，倚息短气不得卧，其形如肿是也。脉偏弦为饮，浮而滑为饮。其汤熨针石，别有正方，补养宣导，今附于后。《养生方导引法》云：左右侧卧，不息十二通，疗痰饮不消。右有饮病，右侧卧；左有饮病，左侧卧。又有不消，气排之，左右各十二息，疗痰饮。（出第二十卷中。）
《千金·痰饮论》问曰：夫饮有四，何谓？师曰：有痰饮，（一云留饮。）有悬饮，有溢饮，有支饮。问曰：四饮之证，何以为异？师曰：其人素盛今瘦，水走肠间，沥沥有声，谓之痰饮。饮后水留在胁下，咳唾引痛，谓之悬饮。饮水过多，归于四肢，当汗出而不汗出，身体疼重，谓之溢饮。其人咳逆，倚息短气不得卧，其形如肿，谓之支饮。凡心下有水者，筑筑而悸，短气而恐，其人眩而癫，先寒即为虚，先热即为实。故水在于心，其人心下坚，筑筑短气，恶水而不欲饮。水在于肺，其人吐涎沫，欲饮水。水在于脾，其人少气，身体尽重。水在于肝，胁下支满，嚏而痛。水在于肾，心下悸。夫病人卒饮水多，必暴喘满。凡食少饮多，水停心下，甚者则悸，微者短气，脉双弦者寒也，皆大下后喜虚耳。脉偏弦者饮也。肺饮不弦，但喜喘短气。支饮亦喘而不能眠，加短气，其脉平也。留饮形不发作，无热，脉微，烦满不能饮食，脉沉滑者，留饮病。病有留饮者，胁下痛引缺盆，咳嗽转甚（一云辄已），其人咳而不得卧，引项上痛，咳者如小儿掣疭状。夫胸中有留饮，其人短气而渴，四肢历节痛。心下有留饮，其人背寒冷大如手。病人胸息上引，此皆有溢饮在胸中。久者缺盘满，马刀肿有剧时，此为气饮所致也。膈上之病，满喘咳吐，发则寒热，背痛恶寒，目泣出，其人振振身瞤，剧必有伏饮。病人一臂不随，时复转移在一臂，其脉沉细，此非风也，必有饮在上焦。其脉虚者，为微劳，营卫气不周故也。（出第十八卷中。通按：形不发作，谓表无病状也。）
痰饮食不消及呕逆不下食方九首  ***************************
《病源》：夫痰水结聚在于胸腑膀胱之间，久而不散，流行于脾胃。脾胃恶湿，得水则胀，胀则不能消食也。或令腹里虚满，或水谷不消化，或时呕逆，皆其候也。（出第二十卷中。）
《广济》疗心头痰积宿水，呕逆不下食，前胡丸方。
前胡　白术　甘草（炙，各五分）　旋覆花　豆蔻仁（各三分）　人参　麦门冬（去心，各六分）　枳实（炙）　大黄（各四分）
上九味，捣筛，蜜和为丸，如梧子大。空肚，以酒下二十丸，渐加至三十丸，日再服。不利。忌桃李、雀肉、海藻、菘菜、热面、炙肉、鱼、蒜、黏食、生冷等物。
又疗心胸中痰积，气噎呕逆，食不下方。
柴胡　橘皮（各六分）　茯苓（十分）　人参　麦门冬（去心）　鸡苏（各八分）　生姜（二十分）　槟榔仁（四分，末，汤成下）
上八味，切，以水八升，煮取二升五合，绞去滓。分温三服，服别相去如人行七八里进一服。未瘥，三日更服一剂，以利为度。忌酢物、生冷、油腻、黏食。（并出一卷中。）
《千金》疗痰饮，饮食不消，干呕汤方。
泽泻　杏仁（去尖皮）　枳实（炙）　白术（各三两）　茯苓　柴胡　生姜　芍药（各四两）　旋覆花　人参　橘皮　细辛（各二两）　半夏（四两，洗）
上十三味，切，以水九升，煮取二升七合，分为三服。忌桃李、雀肉、大酢、生菜、羊肉、饧等物。
又疗胸中痰饮，腹中水鸣，食不消，呕吐水汤方。
大腹槟榔（四十枚）　生姜（八两）　半夏（半升，洗）　杏仁（四两，去尖皮）　橘皮（三两）　茯苓（五两）　白术（四两，切）
上七味，切，以水一斗，煮取三升，去滓，分三服。忌羊肉、饧、大酢、桃李、雀肉等。（《古今录验》同。并出第十八卷中。）
范汪姜椒汤，主胸中积聚痰饮，饮食减少，胃气不足，咳逆吐哯方。
半夏（三两，洗）　生姜（汁，七合）　桂心　附子（炮）　甘草（炙）　茯苓　桔梗（各一两）　蜀椒（二合，汗）　橘皮（二两，切）
上九味，切，以水七升，煮取二升半，去滓，内姜汁，煎取四升半，分三服。服三剂佳。若欲服大散，并诸五石丸，必先服此方，及进黄芪丸辈，必佳。忌海藻、菘菜、羊肉、饧、生葱、猪肉、冷水、酢物。（《千金翼》、深师同。）
又白术茯苓汤，主胸中结，痰饮澼结脐下，弦满呕逆，不得食，亦主风水方。
白术（五两）　茯苓（三两）　橘皮　当归　附子（炮，各二两）　生姜　半夏（各四两，切）　桂（四两）　细辛（四两，一作人参）
上九味，切，以水一斗，煮取三升，分三服。服三剂良。忌羊肉、饧、桃李、雀肉、猪肉、冷水、生葱、生菜、酢物等。（《千金翼》同。）
又旋覆花汤，主胸膈痰结唾如胶，不下食者方。
乌头（五枚，去皮，熬）　旋覆花　细辛　前胡　甘草（炙）　茯苓（各二两）　半夏（一两，洗）　生姜（八两）　桂心（四两）
上九味，切，以水九升，煮取三升，分为三服。忌羊肉、饧、海藻、菘菜、生葱、酢物、猪肉、冷水等。（并出第十六卷中。）
《延年》茯苓饮，主心胸中有停痰宿水，自吐水出后，心胸间虚，气满，不能食。消痰气，令能食方。
茯苓（三两）　人参（二两）　白术（三两）　生姜（四两）　枳实（二两，炙）　橘皮（一两半，切）
上六味，切，以水六升，煮取一升八合，去滓。分温三服，如人行八九里进之。忌酢物、桃李、雀肉等。（仲景《伤寒论》同。出第十七卷中。）
《古今录验》疗胸膈痰饮，食啖经日，则并吐出，食皆不消，出如初，空腹一两日，聚食还复吐之，极不便，此由痰饮聚下绝不通，服此丸宣通下气方。
吴茱萸　泽泻　芍药　白术　汉防己　赤茯苓（各二两）　蜀大黄（二两）
上七味，捣筛，蜜和，为丸如梧子大，饮服二十五丸。忌桃李、雀肉、酢物。（出第十九卷中。）
悬饮方二首  ***************************
《病源》：悬饮，谓饮水过多，留在胁下，令胁间悬痛，咳唾引胁痛，故云悬饮。（出第二十二卷中。）
范汪大甘遂丸，疗久澼留水澼饮方。
芫花（熬）　甘遂　葶苈子（熬）　大黄　苦参　大戟　芒硝　贝母　桂心（各一两）　杏仁（三十枚）　巴豆（三十枚，去心皮，熬）　乌喙（三分，炮令折）
上十二味，捣筛，其巴豆、杏仁捣如膏，合以蜜和，丸如大豆许。服二丸，日三服。不知稍加，以意将息之，大佳。疗大水饮病。忌食芦笋、猪肉、生葱等。（出第十六卷中。）
《千金》疗悬饮，十枣汤方。
芫花　甘遂　大戟
上三味，等份，捣筛，以水一升五合，煮大枣十枚，取八合，绞去滓，内药末。强人取一钱匕，羸人半钱匕，顿服之。平旦不下者，益药半钱。下后以糜粥自养。（此本仲景《伤寒论》方。出第十八卷中。）
溢饮方三首  ***************************
《病源》：溢饮，谓因大渴而暴饮水，水气溢于肠胃之外，在于皮肤之间，故言溢饮。令人身体疼重而多汗，是其候也。（出第二十卷中。）
范汪溢饮者，当发其汗，大青龙汤主之方。
麻黄（六两，去节）　桂心（二两）　甘草（炙，二两）　生姜（三两）　石膏（如鸡子一枚）　杏仁（四十枚，去尖皮）　大枣（十枚）
上七味，㕮咀，以水九升，先煮麻黄减二升，乃内诸药，煮取三升，绞去滓，适寒温服一升。温覆令汗，汗出多者，温粉粉之。一服汗出者，勿复服。汗出多亡阳，逆虚恶风，烦躁不得眠。脉微弱，汗出恶风，不可服，服之则厥逆，筋惕肉瞤，此为逆也。忌海藻、菘菜、生葱。（此本仲景《伤寒论》方。出第十六卷中。）
《千金》溢饮者，当发其汗，宜青龙汤方。
麻黄（去节）　芍药　细辛　桂心　干姜　甘草（炙，各三两）　五味子（半升）　半夏（半升）
上八味，切，以水一斗，先煮麻黄减二升，乃内余药，煮三升，去滓，温服一升。忌海藻、菘菜、羊肉、饧、生菜、生葱。（此仲景《伤寒论》小青龙汤也。出第十八卷中。）
《千金翼》大五饮丸，主五种饮，一曰留饮，停水在心下；二曰澼饮，水澼在两胁下；三曰痰饮，水在胃中；四曰溢饮，水溢在膈上五脏间；五曰流饮，水在肠间，动摇有声。夫五饮者，由饮后伤寒，饮冷水过多所致方。
远志（去心）　苦参　乌贼鱼骨　藜芦　白术　甘遂　五味子　大黄　石膏　桔梗　半夏（洗）　紫菀　前胡　芒硝　瓜蒌　桂心　苁蓉　贝母　芫花　当归　人参　茯苓　芍药　大戟　葶苈　黄芩（各一两）　常山　甘草（炙）　山药　厚朴　细辛（各三分）　附子（三分，炮）　巴豆（三十枚，去皮心）
上三十三味，捣筛，蜜和，为丸如梧子大。酒服三丸，日三，稍加之。忌狸肉、桃李、雀肉、猪肉、羊肉、饧、生葱、酢物、生菜、野猪肉、芦笋等。（胡洽同。出第十九卷中。）
支饮方九首  ***************************
《病源》：支饮，谓水饮停于胸膈之间，支乘于心，故云支饮。其病令人咳逆喘息，身体如肿之状，谓之支饮。（出第二十卷中。）
深师疗心下有支饮，其人喜眩（一作苦冒），泽泻汤方。
白术（二两）　泽泻（五两）
上二物，切，以水二升，煮取一升，又以水一升，煮取五合，合此二汁，分为再服。忌桃李、雀肉等。（此本仲景《伤寒论》方。）
《千金》疗支饮不得息，葶苈大枣泻肺汤方。
葶苈子（熬令紫色，捣为丸，如弹丸大）　大枣（十二枚）
上二味，先以水三升，煮大枣，得汁二升，内葶苈，煎取一升，顿服，三日一剂，可服三四剂。（此本仲景《伤寒论》方。）
又呕家不渴者为欲解。本渴，今反不渴，心下有支饮故也。小半夏汤主之。加茯苓者，是也。先渴却呕，此为水停心下，小半夏汤加茯苓汤主之。卒呕吐，心下痞，膈间有水，目眩悸，小半夏加茯苓汤方。
半夏（二斗）　生姜（半斤）　茯苓（四两）
上三味，切，以水七升，煮取一升五合，分再服。忌羊肉、饧、大酢。（仲景《伤寒论》茯苓三两，余并同。）
又假令瘦人，脐下有悸者，吐涎沫而癫眩，水也。五苓散主之方。
猪苓（去皮）　白术　茯苓（各三分）　桂心（去皮，二分）　泽泻（五分）
上五味，下筛，水服方寸匕，日三。多饮水，汗出愈。忌桃李、雀肉、生葱、酢物等。（此本仲景《伤寒论》方。）
又心下有痰饮，胸胁支满，目眩，甘草汤主之方。
甘草（二两，炙）　桂心　白术（各三两）　茯苓（四两）
上四味，细切，以水六升，煮取三升，去滓。服一升，日三。小便当利。忌海藻、菘菜、生葱、桃李、酢物等。（此本仲景《伤寒论》方。）
又夫酒客咳者，必致吐血，此坐以极饮过多所致也。其脉虚者必冒，其人本有支饮在胸中也。支饮胸满，厚朴大黄汤主之方。
厚朴（一两，炙）　大黄（六两）　枳实（四两，炙）
上三味，细切，以水五升，煮取二升，去滓，分温再服之。（此本仲景《伤寒论》方。）
又夫上气汗出而咳者，此为饮也，干枣汤主之。若下后不可与也，干枣汤主肿及支满澼饮方。
大黄　大戟（各一两）　芫花（炒）　荛花（各半两）　甘草（炙）　甘遂　黄芩（各一两）　干枣（十枚）
上八味，切，以水五升，煮取一升六合。分四服，空心服，以快下为佳。忌海藻、菘菜。
又膈间支饮，其人喘满，心下痞坚，面黧黑，其脉沉紧，得之数十日，医吐下之不愈，木防己汤主之方。
木防己（三两）　石膏（鸡子大三枚）　桂心（二两）　人参（四两，切）
上四味，以水四升，煮取二升，去滓，分再服。虚者即愈。实者三日复发，则复与。不愈者，宜去石膏，加茯苓芒硝汤方。
木防己（三两）　桂心（二两）　人参　茯苓（各四两）　芒硝（三合）
上五味，以水六升，煮四味，取二升，去滓，内芒硝，分温再服，取微下利则愈。忌生葱。（此本仲景《伤寒论》方。深师同。并出第十八卷中。）
留饮方二首  ***************************
《病源》：留饮者，由饮酒后饮水多，水气停留于胸膈之间，而不宣散，乃令人胁下痛，短气而渴，皆其候也。（出第二十卷中。）
范汪海藻丸，疗腹中留饮方。
海藻　木防己　甘遂　苁蓉　蜀椒（去汗）　芫花（熬）　葶苈子（熬，各一两）
上七味，捣筛，蜜和，为丸如梧子，服十丸。不瘥，当增之。（出第十六卷中。）
《千金》疗病者脉伏，其人欲自利，利者反快，虽利心下续坚满，此为留饮欲去故也，甘遂半夏汤主之方。
甘遂（大者三枚）　半夏（十二枚）　芍药（一两）　甘草（如指大一枚，炙）
上四味，以蜜半升，内药汁，及蜜合一升煎，取八大合，顿服之。忌海藻、菘菜、羊肉、饧。（此本仲景《伤寒论》方。出第十八卷中。）
酒澼饮方三首  ***************************
《病源》：夫酒澼者，因大饮酒后，渴而引饮无度，酒与饮俱不散，停滞在于胁肋下，结聚成澼，时时而痛，因却呼为酒澼。其状胁下弦急而痛。（出第二十七卷中。）
深师消饮丸，疗酒澼，饮酒停痰水不消，满逆呕吐，目视䀮䀮，耳聋，腹中水声方。
干姜　茯苓（各三两）　白术（八两）　枳实（四枚，炙）
上四物，捣筛，蜜和丸。服如梧子五丸，日三，稍加之。若下，去枳实，加干姜二两，名为五饮丸。忌桃李、雀肉、大酢、生冷之类。大神验。
又倍术丸，疗五饮酒澼方。
白术（一斤）　桂心　干姜（各半斤）
上三味，捣筛，蜜和，丸如梧子。服十丸，稍加之，取下，先食服之，日再。忌桃李、雀肉、生葱。
又温脾丸，疗久寒宿食酒澼方。
干姜（三两，炒）　芍药（三两）　蜀椒（二两，汗）　小草（一两，熬干）　川芎　茯苓　桃仁（去尖皮）　柴胡（熬干，各三两）　大黄（八两，切，熬令黄黑）
上九味，捣筛，蜜和，更捣万杵。服如大豆许十丸，日三。忌大酢。（并出第二十三卷中。）
留饮宿食方七首  ***************************
《病源》：留饮宿食者，由饮酒宿食后饮水多，水气停留于脾胃之间，脾得湿气则不能消食，令人噫气酸臭，腹胀满，亦壮热，或吞酸，所以谓之留饮宿食也。（出第二十卷中。）
深师通草丸，疗积聚留饮宿食，寒热烦结，长肌肤补不足方。
椒目　附子（炮）　半夏（洗）　厚朴（炙，各一两）　芒硝（五两）　大黄（九两）　葶苈子（三两，熬）　杏仁（三两，去尖皮）
上八味，捣筛为末，别捣葶苈、杏仁令如膏，合诸末，以蜜和丸，捣五千杵，服如梧子二丸。忌猪肉、羊肉、饧等。大效。（方中无通草，未详其名。出第二十三卷中。）
范汪千金丸，疗心腹留饮宿食方。
沙参　丹参　苦参　桂心（各二分）　石膏（五分，研）　人参（一分）　大黄（一分）　半夏（五分，洗）　干姜（五分）　戎盐（一分）　巴豆（六十枚，去皮心）　附子（一分，炮）
上十二味，皆捣，合以白蜜，和如小豆。吞一丸，日再。令人先食服一丸，不知稍益，以知为度。忌猪肉、冷水、羊肉、饧、芦笋、生葱。
又疗留饮宿食，桑耳丸方。
桑耳（二两）　巴豆（一两，去皮）
上二味捣，和以枣膏，丸如麻子。先食服一丸，不下，服二丸，病下即止。忌野猪肉、芦笋。
又主留饮宿食，芫花丸方。
芫花（一两，熬）　大黄　甘遂　黄连　麻黄（去节）　杏仁（去尖皮）　甘草（炙）　附子（炮，令各一两）　巴豆（五十枚，去心皮）
上九味，捣筛，杏仁、巴豆别捣如膏，合和以蜜，丸如小豆。先食服一丸，日再，不知稍增，以知为度。忌海藻、菘菜、猪肉、冷水、芦笋等。
又顺流紫丸，疗百病留饮宿食，心下伏痛，四肢烦疼，男子五劳七伤，妇人产有余疾等方。
当归　代赭（各一分）　茯苓　乌贼鱼骨　桂心（各三分）　肉苁蓉（二分）　藜芦（五分，小熬）　巴豆（六十枚，去心皮）
上八味，捣筛，白蜜和丸。先食服如小豆一丸，日再，不知增之。欲下，倍服之，别捣巴豆令如膏。忌生葱、狸肉、酢物、野猪肉、芦笋等。（并出第十六卷中。）
《千金》疗留饮，宿食不消，腹中积聚转下，当归汤方。
当归　人参　桂心　甘草（炙）　芒硝　芍药（各二两）　大黄（四两）　生姜　黄芩　泽泻（各三两）
上十味，切，以水一斗，煮取三升。分三服，空心、食后服。忌生葱、海藻、菘菜。（出第十八卷中。）
《集验》痰饮积聚呕逆，兼风虚劳阴疝方。
霜后蒺藜苗子，捣汁一石，先以武火煎减半，即以文火煎，搅勿停手，候可丸止，空腹酒下梧子大三十丸，煎服亦得。（出第五卷中。）
痰澼方二首  ***************************
《病源》：痰澼者，由饮水未散，在于胸腑之间，因遇寒热之气相抟，沉滞而成痰也。痰之停聚，流移于胁肋之间，有时而痛，则谓之痰澼。（出第二十卷中。）
《延年》疗左肋下停痰澼饮，结在两胁，胀满羸瘦，不能食，食不消化，喜唾干呕，大便或涩、或痢、或赤、或黄，腹中有时水声，腹内热，口干好饮水浆，卒起头眩欲倒，胁下痛，旋覆花丸方。
旋覆花（五分）　大黄（七分，蒸）　茯苓（三分）　泽泻（四分）　人参　桂心　皂荚（去皮子，炙）　附子（炮去皮。各二分）　芍药（四两）　蜀椒（三分，去目汗）　干地黄（四分）　防葵（取水中浮者）　干姜　枳实（炙）　杏仁（去尖皮。各三分）　葶苈子（四分，熬）
上十六味，捣筛为末，内杏仁、葶苈脂中，碎研调筛，度蜜和为丸。每食后少时，白饮服三丸如梧子，日二服，稍增，以微利为度。禁食猪肉、鱼、面、蒜、生葱、酢。今既在肋下，有澼气水饮结聚不散，数发则闷刺心痛，又未曾服如此破澼饮药，虽服补药，癖气不除，终是不损，恐久积聚更急，饮食减少。此方正与癖气相当，更有三两种毒药，今商量除讫。其方内有附子，及别本续命丸有乌头，此并破癖疾，不得不用，复听临时不如服乌头丸，癖气得减，亦未必须服旋覆花丸。忌酢物、生葱、猪肉、芜荑。（出第十六卷中。）
《集验》疗痰澼心腹痛兼冷方。
鳖甲（炙）　柴胡　赤芍药（各八分）　甘草（炙）　枳实（炙）　生姜　白术（各六分）　槟榔（七个）
上八味，切，以水六升煮七味，取二升半，去滓，内槟榔末，分服八合，当利。忌海藻、菘菜、苋菜、桃李、雀肉等。（出第五卷中。）
饮癖方二首  ***************************
《病源》：饮癖者，由饮水过多，在于胁下不散，又遇冷气相触而痛，呼为饮癖也。其状胁下弦急，时有水声。（出第二十卷中。）
深师附子汤，疗气分心下坚如盘，边如旋杯，水饮所作，此汤主之方。
桂心（三两）　生姜（三两）　麻黄（去节，三两）　甘草（炙，二两）　细辛（三两）　大附子（一枚，炮）　大枣（十二枚）
上七味，切，以水七升，先煮麻黄再沸，掠去沫，乃下诸药，煮取二升，去滓，分服七合。当汗出如虫行皮中即愈，神验。忌海藻、菘菜、生葱、猪肉、冷水、生菜等。（仲景《伤寒论》名桂枝去芍药加麻黄细辛附子汤。并出第二十二卷中。）
《备急》疗心下坚，大如盘，边如旋盘，水饮所作，枳实白术汤方。
枳实（七枚，炙）　白术（三两）
上二味，切，以水一斗，煮取三升，分三服，腹中软即散。此出姚大夫方。忌桃李、雀肉等物。（此本仲景《伤寒论》方。出第三卷中。）
癖饮方七首  ***************************
《病源》：此由饮水多，水气停聚两胁之间，遇寒气相抟，则结聚而成块，谓之癖饮。在于两胁下弦，旦起按之作水声也。（出第二十卷中。）
深师朱雀汤，疗久病癖饮，停痰不消，在胸膈上液液，时头眩痛，苦挛，眼睛、身体手足十指甲尽黄，亦疗胁下支满饮，辄引胁下痛方。
甘遂　芫花（各一分）　大戟（三分）
上三味为散，以大枣十二枚擘破，以水六升先煎枣，取二升，内药三方寸匕，更煎取一升一合，分再服，以吐下为知，未知重服，甚良无比。（出第二十三卷中。通按：此即前十枣汤。）
《千金》中候黑丸，疗癖饮停结，闷满目暗方。
巴豆（八分，去皮心，熬）　芫花（三两，熬）　桂心（四分）　桔梗（四分）　杏仁（五分，去皮尖）
上五味，捣筛，蜜和丸，饮服如胡豆三丸，日一，稍增，得快下为度。忌猪肉、芦笋、生葱等。（《肘后》同。）
《千金》半夏汤，疗痰冷癖饮，胸膈中不理方。
白术（三两）　半夏（一升，洗）　生姜（八两）　茯苓（二两）　人参　桂心　甘草　附子（炮，各二两）
上八味，切，以水八升，煮取三升，绞去滓，分温三服。忌羊肉、饧、桃李、雀肉、大酢、生葱、海藻、菘菜、猪肉、冷水。
又旋覆花丸，疗停痰癖饮，结在两胁，腹胀满，羸瘦不能食，食不消化，喜唾干呕，大小便或涩或痢，水在肠胃动摇作水声方。
旋覆花　桂心　枳实（炙）　人参（各五分）　干姜　芍药　白术（各六分）　茯苓　狼毒（炙）　乌头（炮）　礜石（烧，各八分）　细辛　大黄　黄芩　葶苈子（熬）　厚朴（炙）　芫花（熬）　吴茱萸　橘皮（各四分）　甘遂（二分）
上二十味，捣筛，蜜和丸。酒服如梧子五丸，日再服，加之，以知为度。忌桃李、雀肉、大酢、猪肉、生菜、生姜等。大验。（并出第十八卷。）
《千金翼》前胡汤，主胸中久寒，癖实宿痰，膈塞胸痛不通利，三焦冷热不调，食饮损少无味，或寒热体重，卧不欲起方。
前胡（三两）　生姜（四两）　黄芩（一两）　人参（二两）　吴茱萸（一两）　大黄（二两）　防风（一两）　杏仁（三十枚，去皮尖）　当归　甘草（各二两，炙）　半夏（三两，洗）　麦门冬（一两，去心）
上十二味，切，以水一斗，煮取三升，去滓。分温三服，日三服，三剂良。深师云：若胁下满，加大枣二枚，利水亦佳。忌海藻、菘菜、羊肉、饧等。
又半夏汤，主痰饮癖气吞酸方。
半夏（三两，洗）　生姜（六两，切）　附子（一枚，烧）　吴茱萸（三百粒，炒）
上四味，切，以水五升，煮取二升半，去滓。分温三服，老小服半合，日三。忌猪羊肉、饧。
又姜附汤，主痰癖气方。
生姜（八两，切）　附子（四枚）
上二味，水五升，煮取二升，分再服。亦主卒风大良。忌猪肉、冷水。（深师同。出第十九卷中。）
冷痰方四首  ***************************
《病源》：冷痰者，言胃气虚弱，不能宣行水谷，故使痰水结聚，停于胸膈之间，遂令人吞酸气逆，四肢变青，不能食饮。（出第二十卷中。）
范汪病痰饮者，当以温药和之，疗心腹虚冷，游痰气上，胸胁满，不下食，呕逆，胸中冷，半夏汤方。
半夏（一升，洗）　生姜（一斤）　橘皮（四两）
上三味，切，以水一斗，煮取三升，分三服。若心中急及心痛，内桂枝四两。若腹痛，内当归四两。羸瘦老小者，服之佳。忌羊肉、饧。
又方
半夏（一升，汤洗）　生姜（一斤）　桂心（三两）　甘草（三两，炙）
上四味，切，以水七升，煮取二升半，分三服。忌海藻、菘菜、羊肉、饧、生葱。（并出第十六卷中。）
《千金》茯苓汤，主胸膈痰满方。
茯苓（四两）　半夏（一升，洗）　生姜（一斤）　桂心（八两）
上四味，切，以水八升，煮取二升半，分四服。冷极者加大附子四两，气满者加槟榔三七枚。忌酢物、羊肉、生葱、饧。（出第十八卷中。）
《千金翼》论曰：凡痰饮盛，吐水无时节，其源为冷饮过度，遂令痼冷，脾胃气羸，不能消于食饮，食饮入胃，皆变成冷水，反吐不停者，赤石脂散主之方。
赤石脂（三斤）
上一味，捣下筛。服方寸匕，日三，酒饮并可，稍稍加至三匕，服尽三斤，则终身不吐水，又不下痢。补五脏，令肥健。有人久患痰饮，诸药不瘥，惟服此一斤则愈。（出第十九卷中。）
痰结实及宿食方三首  ***************************
《病源》：此由痰水积聚，在于胸腑，遇冷热之气相抟，结实不消，故令人心腹痞满，气息不安，头眩目暗，常欲呕逆，故言痰结实。（出第二十卷中。）
《集验》疗宿食结实，及痰澼癖实瓜蒂散方。
瓜蒂（一两）　赤小豆（四两）
上二味，捣筛。温汤三合，以散一钱匕投汤中，和服之，须臾当吐。不吐，更服半钱，汤三合，令吐。如吐不止，饮冷水。（《备急》《救急》同。出第四卷中。）
《千金》菘萝汤，主胸中痰积热皆除之方。
菘萝（二两）　乌梅　栀子（各二七枚）　常山（三两）　甘草（一两，炙）
上五味，切，以酒三升，渍一宿，平旦合水三升，煮取二升半，去滓。顿服之，亦可再服，得快吐止。忌海藻、菘菜、生葱菜。
又撩膈散，疗心上结痰实，寒冷心闷方。
瓜丁（二十八枚）　赤小豆（二十枚）　人参　甘草（炙，各一分）
上四味，捣为散，酒服方寸匕，日二。亦疗诸黄。忌海藻、菘菜。（并出第十八卷中。）
胸中痰澼方三首  ***************************
《肘后》疗胸中多痰，头痛不欲食，及饮酒则瘀阻痰方。
矾石（一两）
上一味，以水二升，煮取一升，内蜜半合，顿服之，须臾未吐，饮少热汤。
又方
杜蘅（三两）　瓜蒂（三七枚）　菘萝（三两）
上三味，切，以水酒一升二合，渍之再宿，去滓。温分再服，一服不吐，晚更一服。（《千金》同。并出第三卷中。）
《千金》治膈汤，主胸中痰澼方。
常山（三两）　甘草（一两）　菘萝（一两）　瓜蒂（二七枚）
上四味，酒、水各二升半，煮取一升半。初服七合，取吐。吐不尽，余更分二服。得快吐瘥后，须服半夏汤。在前冷痰部中。忌海藻、菘菜、生葱、生菜。（《备急》《肘后》同。出第十八卷中。）
痰厥头痛方八首  ***************************
《病源》：谓痰水在于胸膈之上，又犯大寒，使阳气不行，令痰水结聚不散，而阴气逆上，上与风痰相结，上冲于头，即令头痛。或数岁不已，久连脑痛，故云膈痰风厥头痛。若手足寒冷至节则死。（出第二十卷中。）
《千金》疗卒头痛如破，非中冷，又非中风，其病是胸膈中痰，厥气上冲所致，名为厥头痛，吐之则瘥方。
但单煮茗作饮二三升许，适冷暖饮三升，须臾适吐，适吐毕又饮，能如此数过，剧者须吐胆汁乃止。不损人，渴而则瘥。（《集验》同。出第十八卷中。）
《千金翼》葱白汤，主冷热膈痰，发时头痛闷乱，欲吐不得方。
葱白（二七茎）　乌头（二分，炮）　甘草（二分，炙）　珍珠（一分，研）　常山（二分）　桃叶（一把）
上六味，切，以酒四升、水四升合煮取三升，去滓，内珍珠。服一升，得吐止。忌海藻、菘菜、猪肉、冷水、生葱、生菜、生血物等。（《千金》、深师同。）
又疗痰饮头痛，往来寒热方。
常山（一两）　云母粉（二两）
上二味，为散，熟汤服方寸匕，吐之止。若吐不尽，更服。忌生葱、生菜。（深师云：用云母半两炼之。余同。并出第十九卷中。）
《备急》葛氏主卒头痛如破，非中冷，又非中风，是胸膈中痰厥气上冲所致，名厥头痛，吐即瘥疗方。
釜下墨（四分）　附子（三分，炮）
上二味，捣散，以冷水服方寸匕，当吐愈。一方有桂心一分。忌猪肉、冷水。（文仲、《肘后》同。）
又方
以盐汤吐，不吐撩出。（张文仲同。）
又方
苦参　桂心　半夏（洗）
上三味等份，为末，苦酒和，以涂痛上，则瘥。忌生葱、羊肉、饧。（《肘后》同。）
又方
常山（四分）　甘草（半两）
上二味，切，以水七升，煮取三升。服一升，不吐更服。亦可内蜜半升。忌生葱、生菜、海藻、菘菜。（《千金》《肘后》《延年》同。）
又方
乌梅（三十枚）　盐（三指撮）
上二味，以酒三升，煮取一升，一服，当吐愈。（《肘后》同。）
风痰方五首  ***************************
《延年》白术丸，主除风痰积聚，胃中冷气，每发动令人呕，吐食或吐清水，食饮减少，不作肌肤方。
白术（五分）　白芷（三分）　干姜　石斛（各六分）　五味子　细辛　橘皮　厚朴（炙）　桂心　防风　茯苓　甘草（各四分）
上十二味，捣筛，蜜和，丸如梧桐子。服十丸，饮下，日二，加至二十丸。忌桃李、雀肉、生葱、海藻、菘菜、生菜、酢物。（一方有人参五分，十三味。蒋孝璋处。）
又茯苓汤，主风痰气发，即呕吐欠呿，烦闷不安，或吐痰水者方。
茯苓（三两）　人参　生姜　橘皮　白术（各二两）
上五味，切，以水五升，煮取一升五合，去滓。温分三服，中间任食。忌大酢、桃李、雀肉等。（出第十七卷中。）
又木兰汤，主热痰饮气，两肋满痛，不能食者方。
木兰　枳实（炙）　黄芩　白术（各三两）　漏芦根　白蔹　升麻　芍药　桔梗（各二两）　生姜　大黄（各四两）
上十一味，以水八升，煮取二升六合。分为三服，如人行三四里进一服。忌桃李、猪肉、雀肉。（一方有玄参三两。）
又茯苓饮，主风痰气吐呕水者方。
枳实（炙，一两）　茯苓　白术　人参（各二两）　生姜（四两）　橘皮（一两半）
上六味，切，以水五升，煮取一升半。分三服，中间任食。忌桃李、雀肉、大酢。（张文仲处。并出第六卷中。）
又疗风痰饮气逆满，恶心不能食方。
人参（二两）　枳实（炙）　白术（各三两）　生姜（四两）　桂心（一两半）
上五味，切，以水五升，煮取一升五合，分温三服。忌桃李、雀肉、生葱。（张文仲处。出第十七卷中。）
疗诸痰饮方四首  ***************************
《广济》疗饮气痰膈，食则呕吐方。
茯苓（八分）　橘皮（六分）　甘草（四分，炙）　生姜（八分）　鸡苏（六分）　人参（四分）
上六味，切，水五升，煮取一升五合，去滓。分温二服，服别相去如人行六七里进一服，不利。忌海藻、菘菜、酢物。（出第一卷中。）
《千金》顺流紫丸，疗心腹积聚，两胁胀满，留饮痰澼，大小便不利，小腹切痛，膈上寒方。
代赭（三分）　乌贼鱼骨（炙，三分）　半夏（三分）　巴豆（七分，去心皮，熬）　桂心（四分）　石膏（五分，研）
上六味，捣筛，蜜和丸。平旦服一丸，如胡豆，至二丸。忌羊肉、饧、猪肉、芦笋、生葱。（出第十八卷中。通按：此方比前紫丸少当归、茯苓、苁蓉、藜芦，多半夏、石膏。）
《延年》前胡汤，主胸背气满，膈上热，口干，痰饮气，头风旋方。
前胡（三两）　枳实（炙）　细辛　杏仁（去尖皮，碎）　川芎　防风　泽泻　麻黄（去节）　干姜　芍药（以上各三两）　茯苓（一作茯神）　生姜（各四两）　桂心　甘草（炙，各二两）
上十四味，切，以水九升，煮取二升六合，分三服，微汗。忌生冷、油滑、猪牛肉、面、海藻、菘菜、生葱、生菜、酢物。（出第十七卷中。）
《古今录验》姜附汤，疗冷胸满短气，呕沫头痛，饮食不消化方。
附子（六分）　生姜（十二分）
上二味，切，以水八升，煎取三升二合，分为三服。忌猪肉、冷水等。（出第九卷中。）
胃反方二十首  ***************************
《病源》：夫营卫俱虚，血气不足，停水积饮，在于胃管则脏冷。脏冷而脾不磨，脾不磨则宿谷不化，其气逆而成胃反也。则朝食暮吐，暮食朝吐，心下牢大如杯，往来寒热，甚者食已则吐。其脉紧而弦，紧则为寒，弦则为虚，虚寒相抟，故食已则吐，名为反胃也。（出第二十一卷中。）
《集验》疗胃反不受食，食已呕吐，大半夏汤方。
人参（一两）　茯苓（四两）　青竹茹（五两）　大黄（六两）　橘皮　干姜（各三两）　泽泻　甘草（炙）　桂心（各二两）
上九味，切，以水八升，煮取三升。服七合，日三夜一。已利，去大黄。用泉水、东流水尤佳。忌海藻、菘菜、生葱、大酢。（《千金》《备急》、张文仲同。方中无半夏，未详其名。）
又疗胃反吐而渴者，茯苓小泽泻汤方。
茯苓　泽泻　半夏（各四两）　桂心　甘草（炙，各二两）
上五味，以水一斗，煮取二升半，去滓。服八合，日三。忌海藻、菘菜、羊肉、饧、生葱、酢物等。（《千金》加生姜四两。）
又疗胃反，朝食暮吐，食讫腹中刺痛，此由久冷者方。
橘皮（一两）　白术　人参（各二两）　蜀椒（一百二十粒，汗）　桂心（一两）　薤白（一握，去青）
上六味，切，以水二升，渍一宿，内猪肚中缝合，三升水煮，水尽出之，决破去滓，分三服。忌桃李、雀肉、生葱。（《千金》用羊肚。）
又疗胃反大验方。
前胡　生姜（各四两）　阿胶（一两）　大麻子仁（熬）　吴茱萸（各五合）　桂心（三寸）　甘草（五寸，炙）　大枣（十枚）
上八物，切，以酒二升、水三升，煮取一升七合，分再服。忌生葱、海藻、菘菜等物。一方有橘皮三两。
又疗胃反吐食者方。
捣粟米作粉，水和作丸，如楮子大七枚，烂煮内酢中，细细吞之，得下便已。面亦得用之。
又方
好麹十斤，粗地黄二斤，二味捣，日干。酒服，若饮三方寸匕，日三服。（《千金》云治酢咽。通按：生地黄同面食之杀虫，虫去则胃安也。）
又主胃反，食则吐出，上气者方。
灸两乳下各一寸，以瘥为度。
又方
灸脐上一寸，二十壮。
又方
灸内踝下三指，稍邪向前有穴，三壮，即瘥。
又方
芦根　茅根（各二两）
上二味，切，以水四升，煮取二升，顿服，得下食。（以上并与《千金》同。并出第十六卷中。）
崔氏疗食则吐，或朝食夜吐，名曰胃反。或气噎不饮食，数年羸削，惟饮水，亦同此方。（朱灵感录送。）
制半夏（六两）　人参（三两）　生姜（一两）　橘皮（二两）　舂杵头糠（一升，绵裹）　牛涎（一升）　厚朴（二两，炙）　羚羊角（三两，削）
上八味，切，以水八升，煮取三升。分温三服，相去十里久。欲频服者，可至三剂。气噎病者，胃闭不受食，惟饮水，水入吐出，积年不瘥，乃至于死，人间多有此病。此方救疗有效。忌羊肉、饧、黏食。
又华佗疗胃反。胃反为病，朝食夜吐，心下坚如杯，往来寒热，吐逆不下食，此为寒癖所作，疗之神效方。
珍珠　雄黄　丹砂（以上研，各一两）　朴硝（二两）　干姜（十累）
上五味，捣筛，蜜丸，先食服如梧子二丸。小烦者，饮水则解之。忌生血物。（一方有桂心一两。《必效》云：治心下坚痛，胃反寒病所作，久变成肺痿方。《备急》《集验》《千金》、张文仲同。并出第四卷中。）
《救急》疗胃反方。
昔在幼年，经患此疾。每服食饼及羹粥等物，须臾吐出。正观中，许奉御兄弟及柴蒋等家，时称名医，奉敕令疗，罄竭口马所患，终不能瘳，渐羸惫，候绝朝夕。忽有一卫士而云：服驴小便极验，此日服食二合，然后食，惟吐一半，晡时又服二合，人定时食粥，吐便即定，迄至今日午时奏知之。大内中有五六人患胃反，同服用，一时俱瘥。此药稍有毒，服时不可过多，承取尿及热服二合。病若深，七日以来服之良。后来疗人并瘥。（《必效》同。出第六卷中。通按：驴尿治虫隔。）
《必效》人参汤，主胃逆不消食，吐不止方。
人参　泽泻　桂心（各二两）　橘皮　甘草（炙）　黄芪（各三两）　茯苓（四两）　生姜（八两）　麦门冬（二升，去心）　半夏（一升，制）　大黄（一两半）
上十一味，切，以水一斗二升，煮取三升二合。服八合，日三夜一服。若羸人服六合已下，去大黄。忌海藻、菘菜、酢物、生葱、羊肉、饧。（《千金》同。）
又疗胃反，朝食夜吐，夜食朝吐，诸药疗不瘥方。
羊肉去脂膜作脯，以好蒜韭，空腹任意多少食之，立见效验。
又疗胃反，吐水及吐食方。
大黄（四两）　甘草（二两，炙）
上二味，切，以水三升，煮取一升，去滓，分温再服。如得可，则隔两日更服一剂。神验，千金不传。忌海藻、菘菜。（此本仲景《伤寒论》方。并出第二卷中。）
《万全方》疗脾饮食吐逆，水谷不化，此为胃反，半夏饮子方。
制半夏（八分）　厚朴（炙）　人参　白术　生姜（切）　枣（各六分）　粳米（两合）　橘皮（四分）
上八味，细切，以水二大升，煎取一升，去滓。分温四服，空肚服二服。忌羊肉、饧。（并出第一卷中。）
脾胃弱不能食方三首  ***************************
《病源》：脾者，脏也；胃者，腑也。脾胃二气，相为表里。胃为水谷之海，主受盛饮食者也。脾气磨而消之则能食。今脾胃二气俱虚弱，故不能食也。尺脉浮滑速疾者，食不消，脾不磨也。（出第二十一卷中。）
《广济》疗脾胃气微，不能下食，五内中冷，时微下痢方。
白术（八两）　神麹（末，五两）　甘草（二两，炙）　干姜（二两）　枳实（二两，炙）
上五味，捣筛，蜜和丸。空腹，温酒服如梧子二十丸，日二服，渐加至三十丸。腹中有痛，加当归二两。忌热面、海藻、菘菜、桃李、雀肉等。（出第一卷中。）
《延年》人参饮，主虚客热，不能食，恶心方。
人参　麦门冬（去心）　橘皮　白术　厚朴（各二两，炙）　茯苓（四两）　生姜（三两，切）　甘草（一两，炙）
上八味，切，以水八升，煮取三升。分为三服，日三。忌海藻、菘菜、桃李、雀肉等。（蒋孝瑜处。大效。）
又厚朴汤，疗不能食，腹内冷气方。
厚朴（三两，炙）　白术　人参（各一两）　茯苓（三两）　生姜（五两）　橘皮（二两）
上六味，切，以水四升，煮取一升二合，分为三服。忌桃李、雀肉、酢物。（蒋孝瑜处。出第六卷中。）
脾胃病日渐瘦因不食方三首  ***************************
《广济》主脾胃中热，消渴，小便数，骨肉日渐消瘦方。
黄连　麦门冬（各十二分，去心）　苦参　瓜蒌　知母　茯神　土瓜根（各八分）　人参　甘草（炙，各六分）
上九味，捣筛，蜜和丸。每食后少时，煮芦根大麦饮，服如梧子二十丸，日二服，渐加至四十丸，不利。忌海藻、菘菜、猪肉、冷水、酢物等。
又主胃气冷弱，食则吐逆，从朝至夜不得食，食入腹则胀气满急，大便出饭粒如故，带酸气而羸，计日渐困者方。
吴茱萸（二两）　白术（三两）　人参　干姜　甘草（炙）　五味子（各二两）　麹末　麦糵（末，各五合）　厚朴（一两半）　桂心（一两）
上十味，捣筛为散。空腹，煮生姜汤服方寸匕，一日三服，渐加至二匕。忌生葱、桃李、雀肉、海藻、菘菜。（出第一卷中。）
《延年》白术丸，疗恶心，数吐水，不多能食，少心力者方。
白术　干姜　人参　厚朴（炙）　桂心（各六分）　细辛　茯苓　当归　茯神　枳实（炙）　五味子　附子（各六分。炮）　吴茱萸（六分）　远志（五分，去心）　旋覆花（四分）　泽泻（五分）
上十六味，捣筛，蜜和，为丸如梧子。酒服二十丸，日再服，加至三十五丸。忌桃李、雀肉、大酢、生菜、生葱、猪肉、冷水。（出第十七卷中。）
胃实热方二首  ***************************
《千金》：凡右手关上脉阳实者，足阳明经也。病苦头痛（《脉经》云：阳中坚痛而热），汗不出，如温疟，唇口干，善哕，乳痈，缺盆腋下肿，名曰胃实热也。
疗胃实，泻胃热汤方。
栀子仁（二两）　芍药（四两）　白术（五两）　茯苓（三两）　生地黄（汁，一升）　射干（三两）　赤蜜（一两）　升麻（三两）
上八味，切，以水七升，煮六味，取一升五合，去滓，下地黄汁，两沸，次下蜜，煎取二升，分三服。老小以意服之。忌桃李、雀肉、酢物、芜荑等。
又方
灸膝下三寸两脚三里穴，各三十壮。主胃中热病。
胃虚寒方七首  ***************************
《千金》：右手关上脉阳虚者，足阳明经也。病苦胫寒，不得卧，恶风寒，洒洒自急，腹中痛，耳虚鸣，时寒时热，唇口干，面浮肿，名曰胃虚冷也。又疗胃虚冷，少气口苦，身体无泽，补胃汤方。
防风　柏子仁　细辛　桂心　橘皮（各二两）　川芎　吴茱萸　人参（各三两）　甘草（一两，炙）
上九味，切，以水一斗，煮取三升，分温三服。忌海藻、菘菜、生葱、生菜等物。
又补胃虚寒，身枯绝骨，诸节皆痛，人参散方。
人参　细辛　甘草（炙，各六分）　桂心　当归各（七分）　麦门冬（七分，去心）　干姜（八分）　远志肉（四分）　蜀椒（三分，汗）　吴茱萸（二分）
上十味，为散，食后服方寸匕，温清酒进之。忌海藻、菘菜、生葱、生菜。（并出第十六卷中。）
范汪疗胃气虚，不欲食，四肢重，短气，调和五脏，并疗诸病，调中汤方。
薤白（切，一升）　枳实（六枚，炙）　橘皮（三枚）　大枣（十二枚）　粳米（三合）　香豉（六合）
上六味，切枳实、橘皮、枣，以水六升，先煮薤，得四升，内诸药，煮取一升半。适寒温服，中分服之良。（一方生姜四分。出第二十一卷中。）
《删繁》疗胃虚，苦饥寒痛，人参补虚汤方。
人参　当归　茯苓　桔梗　川芎　橘皮　厚朴（炙，各三两）　桂心　甘草（炙，各二两）　白术（五两）　吴茱萸（二两）　大麦糵（二升，炒）
上十二味，切，以水一斗二升，煮取三升，去滓，分三服。忌海藻、菘菜、桃李、雀肉、生葱、猪肉、酢物等。（出第十一卷中。）
又白术八味等散方。与前疗同。
白术　厚朴（炙）　人参　吴茱萸　麦糵（炒）　茯苓　川芎　橘皮（各三两）
上药捣筛为散。食前服方寸匕，暖酒进之，随性服。忌桃李、雀肉、大酢。（出第四卷中。）
《延年》补胃饮，主胃气虚热不能食，兼渴引饮方。
茯苓（四两）　人参（三两）　橘皮（二两）　生姜（三两）　薤白（切，一升）　豉（五合，绵裹）　糯米（二合）
上七味，切，以水七升，煮取三升，去滓。分温六服，中间任食，一日令尽。忌酢物。（张文仲处。出第一卷中。）
五膈方八首  ***************************
《病源》：五膈气者，谓忧膈、恚膈、气膈、寒膈、热膈也。忧膈之为病，胸中气结，烦闷，津液不通，饮食不下，羸瘦不为气力。恚膈之为病，心下苦实满，噫辄酢心，食不消，心下积结，牢在胃中，大小便不利。气膈之为病，胸胁逆满，噎塞，胸膈不通，噫闻食臭。寒膈之为病，心腹胀满，咳逆，腹上苦冷，雷鸣绕脐痛，食不消，不能食肥。热膈之为病，脏有热气，五心中热，口中烂生疮，骨烦四肢重，唇口干燥，身体头面手足或热，腰背疼痛，胸痹引背，食不消，不能多食，羸瘦少气及癖也。此是方家所说五膈形证也。《经》云：阳脉结谓之膈。言忧恚寒热，动气伤神，而气之与神并为阳也。伤动阳气，致阴阳不和，而腑脏生病，结于胸膈之间，故称为膈气。众方说五膈互有不同，但伤动之由有五，故云五膈气。（出第十三卷中。）
《备急》膈中之患，名曰膏盲，汤丸径过，针灸不及，所以作丸含之，令气势得相熏染，有五膈要丸方。
麦门冬（十分，去心）　椒（六分，汗）　远志　附子（炮）　干姜　人参　桂心　细辛（各六分）　甘草（十分，炙）
上九味，捣筛，以蜜和，丸如弹子。以一枚著牙齿间含，稍稍咽汁，日三。主短气胸满，心下坚，冷气。此病有十许方，率皆相类，此丸最效。五膈者，谓忧膈、气膈、恚膈、热膈、寒膈也。忌猪肉、生菜、海藻、菘菜、生葱。（《千金》《肘后》、文仲同。出第三卷中。）
张文仲五膈丸方。
吴茱萸　麹　杏仁（去皮尖）　干姜　蜀椒（汗）　好豉（熬）
上六味，等份，捣筛，蜜和，丸如梧子。饮服七丸，日三。忌生冷。（此方出隐居。《效验》《备急》《肘后》同。出第三卷中。）
《延年秘录》：凡忧膈、气膈、食膈、寒膈、饮膈，五病同药，常以忧愁思虑食饮而得之。若寒食食生菜，便发其病，苦心满不得气息，引脊痛如刺之状，食则心下坚，大如粉絮，大痛欲吐，吐则瘥。饮食不得下，甚者乃手足冷，上气咳逆，喘息气短，疗以九物五膈丸方。
麦门冬（去心）　蜀椒（汗，各三两）　远志（三两，去心）　甘草（五两，炙）　附子（一两，炮）　干姜（三两）　人参（四两）　桂心（三两）　细辛（三两）
（通按：此即前五膈要丸，一味不差。）
上药捣筛，蜜和，微使淖，置有盖器中。先食服大如弹子丸一丸，置喉中稍咽之，喉中胸中当热，药力稍尽，复含一丸，日三四，夜一二服。服药七日愈，二十日平复。若不能含者，可一大丸作二小丸，尽服之。惟夏月合，乃益麦门冬、甘草、人参耳。其余不异。神良。椒当以铜器熬于火上，使极热，下置地，内椒器中熟搅之，须臾汗出，便捣合同处，椒力有热，亦去其毒，非令有热也。忌海藻、菘菜、猪肉、冷水、生葱、生菜。（《千金》《集验》同。不能其于此方录用之耳。）
《古今录验》大五膈丸，疗膈中游气，上下无常处，脏有虚冷，气迫咽喉，胸满气逆，胁有邪气，食已气满，羸瘦著床骨立，往来寒热，腹中不调，或下痢呕逆咳嗽，骨肉销尽，服之令人能食，长肌肉，强筋骨，利五脏，好颜色，补不足，益气力方。
细辛　桂心　黄芩　食茱萸　厚朴（炙，各三分）　杏仁（三十枚，去尖）　干姜　川椒（汗）　远志（各三分，去心）　小草　芍药　附子（炮）　当归（各二分）　黄连（二分）
上十四味，捣筛，蜜和，服如梧子二丸，日三。不知加之，以知为度。忌猪肉、冷水、生葱菜等。
又五膈丸，疗忧膈、气膈、食膈、寒膈、饮膈，异病同药神方。
人参　附子（炮）　远志（去心）　桂心　细辛（各四分）　干姜　蜀椒（各五分，汗）
上七味，捣筛，以蜜和，服如弹丸，著牙下㕮咀咽之。若病剧者，日三夜再。并疗诸毒风注气，腹中百病皆应，当得真新好药，即可中病耳。神秘妙方不传。忌生葱、生菜、猪肉、冷水等物。（通按：此方比前五膈丸同，但少麦冬、甘草二味。）
又疗邪气呕逆吸气，五膈为病。五脏俱虚，则受风冷；五脏有邪，呼吸不足。阴注于内，阳结于外，阴阳错乱，语言无常，膈中左右状如结气，喉咽不利，气出不入。此血气衰微，脏凝冷气成之。服此丸，安谷通气温脏。五膈丸出僧深方。
蜀椒（一升，汗）　干姜（二两）　桂心（二两）　芍药（一两半）　半夏（洗）　细辛　茯苓（各一两）　前胡（一两半）
上八物，捣筛，蜜和，服如弹丸一枚，喉中稍稍吞之，可增至三丸。或冷，则加远志一两佳。日再。忌羊肉、饧、生葱、生菜、酢物。
又疗胸痛达背，膈中烦满，结气忧愁，饮食不下，药悉主之，宜丸方。
制半夏（一分）　甘草（炙）　远志（去心，各四分）　干姜　桂心　细辛　椒（去目汗）　附子（炮，各二分）
上八味，捣筛，以蜜和为丸，先饭，酒若粳米饮服如梧子五丸，日三，稍增至十丸。忌海藻、菘菜、羊肉、饧、猪肉、冷水、生葱、生菜。（并出第十八卷中。）
《经心录》五膈丸，疗寒冷则心痛，咽中如有物，吐之不出，咽之不入，食饮少方。
干姜（三两）　麦门冬（二两，去心）　附子（一两，炮）　细辛（二两）　蜀椒（一两，汗）　远志（一两，去心）　甘草（一两，炙）　人参（二两）　食茱萸（二两）　桂心（三两）
（通按：此方即前五膈丸多食茱萸一味。）
上十味，蜜和，为丸如梧子。服五丸，日二。忌猪肉、冷水、海藻、菘菜、生葱、生菜。（《千金》同。出第二卷中。）
七气方三首  ***************************
《病源》：七气者，寒气、热气、怒气、恚气、喜气、忧气、愁气。凡七种气积聚，坚大如杯若柈（一作盘，蒲官切）。在心下腹中，疾痛欲死，饮食不能，时来时去，每发欲死，如有祸祟，此皆七气所生。寒气则呕吐恶心。热气则说物不竟言而迫。（一云恍惚不章。）怒气则上气不可忍，热痛上抢心，短气欲死，不得气息。恚气则积聚在心下，心满不得饮食。喜气则不可疾行，不能久立。忧气则不可剧作，暮卧不安席。愁气则喜忘，不识人语，置物四方，还取不得去处，若闻急，则四肢手足筋挛不能举，状如得病。此是七气所生，男子卒得饮食不时所致，妇人则产中风余疾。（《千金》同。出第十三卷中。）
《千金》七气丸方。
乌头（七分，炮）　紫菀　前胡　半夏（洗）　细辛　丹参　茯苓　川芎　桃仁（去尖皮）　吴茱萸　桂心　桔梗　石膏（各三分，研）　人参　甘草　防葵（各四分，《千金》作防风）　大黄（七分）　干姜（二分）　蜀椒（二分，汗）　菖蒲（三分）
上二十味，捣筛为末，蜜和丸。酒服如梧子三丸，日三，加至十丸。一方去半夏加甘遂三分。忌海藻、菘菜、羊肉、饧、猪肉、冷水、生葱、大酢、生菜。（一方有芍药，无菖蒲。）
又七气丸，主七气。七气者，寒气、热气、怒气、恚气、喜气、忧气、愁气。此七气为病，皆生积聚，坚牢如杯，心腹绞痛，不能饮食，时去时来，发则欲死。凡寒气状，吐逆心满；热气状，恍惚眩冒失精；怒气状，上气不可当，热痛上荡心，短气欲绝，不得喘息；恚气状，积聚心满，不得食饮；喜气状，不可疾行久立；忧气状，不可苦作，卧不安席；愁气状，平故怒气，善忘，四肢跗肿，不得举止。亦疗产后中风余疾方。
大黄（十分）　椒（二分）　人参　半夏（洗）　川芎　柴胡　甘草（炙）　桔梗　石膏　菖蒲　桃仁（去皮尖）　吴茱萸　茯苓（各三分）　干姜（四分）　细辛（三分）
上十五味，捣筛，蜜和，丸如梧子，酒服三丸，日三，加至十丸，忌羊肉、饧、生葱、海藻、菘菜、猪肉、生菜、酢物。
又七气汤，疗虚冷上气劳气方。
半夏（一升，洗）　生姜（十两）　人参　桂心　甘草（炙，各一两）
上五味，切，以水一斗，煮取三升。分为三服，日三。忌羊肉、饧、生葱、海藻、菘菜。（并出第十七卷中。）
气噎方六首  ***************************
《病源》：此由阴阳不和，脏气不理，寒气填于胸膈，故气噎塞不通，而谓之气噎。令人喘悸，胸背痛也。（出第二十卷中。）
《广济》疗噎，胸胁气满，每食气噎，通气汤方。
半夏（洗）　生姜（各六两）　橘皮　桂心（各三两，切）
上四味，切，以水八升，煮取二升五合，绞去滓。分温三服，服别相去如人行六七里服。忌羊肉、生葱、饧等。（出第一卷中。）
深师疗胸满气噎，通气汤方。
半夏（八两，洗）　生姜（六两）　桂心（三两）　大枣（三十枚）
上四味，切，以水八升，煮取三升。分服五合，日三夜一。忌羊肉、饧、生葱。（《千金》同。出第二十二卷中。）
《集验》疗气噎煎方。
蜜　酥　汁（各一升）
上三味，合和，微火煎五六大沸。取如大枣二枚，内酒中饮之，直抄服之亦好。（《千金》《古今录验》同。）
又通气噎汤方。
半夏（三两，洗）　桂心（三两）　生姜（八两）　羚羊角（三两）
上四味，切，以水八升，煮取三升，分服半升，日再服。忌羊肉、生葱、饧。（《古今录验》同。并出第四卷中。）
《救急》疗喉中气噎方。
半夏（洗）　柴胡　生姜（各三两）　羚羊角（屑，一法三两）　犀角（屑）　桔梗　昆布　通草　甘草（炙，各二两）
上九味，切，以水八升，煮取三升，分三服。忌羊肉、饧、猪肉、海藻、菘菜等。
《古今录验》羚羊角汤，疗噎气不通，不得下食方。
羚羊角（屑，二两）　厚朴（炙）　吴茱萸　干姜（各三两）　通草　橘皮（各二两）　乌头（十五枚，炮）
上七味，切，以水九升，煮取三升。分三服，日三。忌猪肉、冷水。（深师、《千金》同。出第二十七卷中。）
诸噎方一十二首  ***************************
《病源》：夫阴阳不和则三焦隔绝，三焦隔绝则津液不利，故令气塞不调理也。是以成
噎，此由忧恚所致。忧恚则气结，气结则不宣流使噎。噎者，噎塞不通也。（出第二十卷中。）
深师疗噎方。
羚羊角（屑）　前胡　甘草（各两）　人参　橘皮（各二两）
上五味，切，以水六升，煮取二升，分四服。忌海藻、菘菜。
又方
鸬鹚喙
上一物，当噎时，以衔之则下。（《肘后》同。）
又方
羚羊角
上一物，多少自在，末之，饮服亦可，以角摩噎上良。（并出第二十二卷中。）
《广利方》疗因食即噎塞，如炙肉脔在咽中不下方。
吴射干（六分）　升麻（四分）　桔梗（四分）　木通（十二分）　赤茯苓（八分）　百合（八分）　紫菀头（二十一枚）
上七物，切，以水二大升，煎取九合，去滓。分温三服，食后良久服。忌猪肉、酢物。（出第四卷中。）
《千金》理诸噎方。
常食干粳米饭，即不噎。
又方
炭末细罗，蜜丸如弹子大，含少细细咽津即下。（《集验》同。并出第十六卷中。）
《集验》疗噎方。
取头垢如枣大，以粥若浆水和服之。（《肘后》、深师同。出第十卷中。）
《必效》主噎方。
鏊捺大椎尽力则下，仍令坐之。（通按：鏊捺未详，仍令坐之亦未详。）
又方
以酢煮面糊啖之则瘥。此只可一两日瘥，欲长久绝者，取溲为丸，如弹子，酢中煮熟，于水中泽，却及热则食二十丸。神验。不过三两度则瘥，大效。
又半夏汤主噎方。
生姜（四两）　半夏（一升，洗）　石膏（四两，碎）　小麦（一升，完用）　吴茱萸（一升）　赤小豆（二十颗）　大枣（二十一颗）　人参　甘草（炙）　桔梗　桂心（各二两）
上十一味，切，以酒二升、水八升，煮取三升，分三服。忌猪羊肉、海藻、菘菜、饧、生葱等。（《古今录验》有瓜蒌，无桔梗，名干姜汤，不用生姜。）
又方
杏仁（二两，去尖皮）　桂心（二两）
上二味，末之，蜜和丸，含之如枣核许，稍稍咽之，临食先含，极效。忌生葱。（《千金》同。并出第二卷中。）
《古今录验》疗噎方。
芦根（三斤）
上一味，切，以水一斗，煮取四升，分四服。（出第二十七卷中。）
卒食噎方九首  ***************************
《病源》：此由脏气冷而不理，津液涩少而不能传行饮食，故食入则噎塞不通，故谓之食噎。胸内痛，不得喘息，食不下，是故噎也。（出第二十卷中。）
《肘后》疗卒食噎方。
橘皮（三两）
上一味，切，以水三升，煮取一升，顿服之。
又方
舂杵头糠置手巾角以拭齿，立下。（《集验》、深师、《千金》同。并出第五卷中。）
深师疗卒噎法。
傍人可缓解衣带，勿令噎者知，则愈。
又疗卒噎方。
与共食人当以手捉噎人箸，问曰：此等何物？噎人当答言箸。共食人云：噎下去，则立愈。
又疗卒噎不下方。
水（一杯）　刀（一口）
上二物，先以刀横画水，已后尽饮之，则下。（出第二十二卷中。）
《集验》疗醋噎方。
羌活（五两）
捣，用水一升，浸三宿，每日温服五合，瘥。
又疗气噎，不下食，兼呕吐方。
半夏（四两，洗）　生姜（三两，各切）
上二味，以东流水二大升，煎取一升，去滓，温服三合，日三服。忌羊肉、饧。（并出第五卷中。）
《备急》疗卒食噎不下方。
取蜜含之，则下。（《千金》《集验》《肘后》同。）
又方
取老牛涎沫如枣核大，置水中饮之，终身不有噎。（《必效》《肘后》、深师、《千金》同。并出第三卷中。）
五噎方三首  ***************************
《病源》：夫五噎，谓一曰气噎，二曰忧噎，三曰食噎，四曰劳噎，五曰思噎。虽有五名，皆由阴阳不和，三焦隔绝，津液不行，忧恚嗔怒所生，谓之五噎。噎者，噎塞不通也。（出第二十卷中。）
《古今录验》五噎丸，疗胸中久寒，呕逆逆气，隔饮食不下，结气不消。气噎、忧噎、劳噎、食噎、思噎。气噎者，心悸，上下不通，噫哕不彻，胸胁苦痛。忧噎者，天阴苦厥逆，心下悸动，手足逆冷。劳噎者，苦气膈，胁下支满，胸中填塞，令手足逆冷，不能自温。食噎者，食无多少，惟胸中苦塞常痛，不得喘息。思噎者，心悸动，喜忘，目视䀮䀮。此皆忧恚嗔怒，寒气上逆胸胁所致，疗之方。
干姜　蜀椒（汗）　食茱萸　人参　桂心（各五分）　细辛　白术　茯苓　附子（炮，各四分）　橘皮（六分）
上十味，捣筛，以蜜和，为丸如梧子。酒服三丸，日再，不知渐增。忌桃李、雀肉、大酢、猪肉、冷水、生葱、生菜、酢物。（出第二十七卷中。）
《经心录》五噎丸，主五种之气，皆令人噎方。
人参　半夏　桂心　防葵（一方用防风、小草，各二两）　附子（炮）　细辛　甘草（炙，各二两）　食茱萸（三合）　紫菀　干姜　芍药　枳实（炙）　乌头（各六分，炮）
上十三味，捣筛，以蜜和，为丸如梧子大。服五丸，日三，不知加至十五丸。忌羊肉、饧、海藻、菘菜、猪肉、生葱、生菜。（《千金》同。出第二卷中。）
《集验》噎塞不通方。
营实根（十二分）
上一味，捣为散。酒下方寸匕，日三服。（出第五卷中。）
诸骨哽方三十五首  ***************************
《肘后》疗食诸鱼骨哽，百日哽者方。
用绵二两，以火煎蜜，内一段绵，使热灼灼尔，从外缚哽所在处，灼瓠以熨绵上。若故未出，复煮一段绵以代前，并以皂荚屑少少吹鼻中，使得嚏出矣。秘方不传。《礼》云：鱼去乙。谓其头间有骨如乙字形者，哽入不肯出故也。
又方
取捕鱼竹笱须烧末饮之，鱼网亦佳。
又疗食诸肉骨哽方。
白雄鸡左右翮大毛各一枚烧末，水服一刀圭也，仍取所食余者骨，左右手反覆掷背后，则下也。（文仲、《备急》同。）
又方
烧鸡足末服方寸匕，酒下，立出。（深师同。）
又方
生艾蒿数升，水酒共一斗，煮取三四升，稍稍饮之。（深师同。）
凡疗病皆各以其类，岂宜以鸬鹚疗肉骨，狸虎疗鱼哽耶？至于竹篾薤白嚼筋绵蜜事，乃可通为诸哽用耳。又有呪术小小皆须师解，故不备载。（出第五卷中。）
深师疗食鱼骨哽方。
捕鱼网烧，饮服刀圭匕良。是鱼哽，烧鱼网服之良。
又疗哽及刺不出方。
服蔷薇灰末方寸匕，日三。亦疗折箭刺入，脓囊不出，坚燥及鼠扑，服之十日，哽刺皆穿皮出效。
又疗铁棘竹木诸刺在肉中，折不出，及哽不下方。
半夏（二两，洗）　白蔹（二两）
上二物，捣筛。酒服半钱匕，日三。宁从少少起者，半夏戟人喉中故也。忌羊肉、饧等。加干姜一两尤佳。
又方
鼠脑厚涂疮上则出，亦可用坟鼠，大效。
又疗哽方。
蝼蛄脑
上一物，吞即下。亦疗刺不出，涂刺疮上。
又疗咽哽方。
取鱼尾著衣领，令下推，立下。
又方
白蔹、白芷等份，捣散，饮服刀圭。
又疗食哽方。
鹰粪（烧灰存性）
上一物，下筛，服方寸匕。虎、狼、雕屎皆可服之，佳。
又疗骨哽咽，不得下饮食方。
白鸡翼翮大毛各一枚，著铜器中烧之，焦作灰，饮服一刀圭，立下。
又疗哽方。
半夏（五两，洗）　白芷（五两）
上二物，捣筛，服方寸匕，则呕出。忌羊肉、饧。
又方
以东流水一杯，东向坐，以手指画水中，作龙字讫，饮水。不自晓书，令他人持手书良。
又方
凡书文曰：天有门，地有根，诸家入口者，皆当得吞。（《集验》同。并出第二十二卷中。）
《千金》疗哽方。
取鹿筋渍之濡，索之大如弹丸，持筋端吞之，候至哽处徐徐引之，哽著筋出。（《集验》同。）
又方
极吹之。食骨鲠，烧虎狼屎服。
又方
末虎骨，若狸骨，服方寸匕。（《集验》同。）
又方
服瞿麦末方寸匕。（《集验》同。《古今录验》兼主折刺不出。）
又方
吞猪膏如鸡子大，不瘥更吞，瘥止。（《古今录验》同。）
又疗诸哽方。
作竹篾刮令滑，绵缠，内咽中，令至哽处，可进退引之，哽即出。（《小品》《古今录验》、深师同。）
又疗诸哽方。
鸬鹚屎末，服方寸匕。（《集验》《古今录验》同。）
又疗鱼骨哽方。
口称鸬鹚鸬鹚，则下。（并出第二十六卷中。）
张文仲疗食诸鱼骨哽方。
以鱼骨插头上，则立下。陶云：因罄咳则出。（《肘后》《备急》同。）
又方
小嚼薤白令柔，以绳系中央，持绳一端，吞薤到哽处引，哽当随出。（《集验》《古今录验》、深师、《备急》《千金》同。）
又疗鱼骨哽在喉中，众法不能去者方。
取饴糖丸如鸡子黄大吞之，不去又吞，此用得效也。（《肘后》《备急》《千金》《集验》《小品》同。）
又疗食中吞发哽不去，绕喉者方。
取梳头发烧灰，饮服一钱匕。（《肘后》《备急》《集验》《千金》同。并出第三卷中。）
《救急》疗哽方。
好蜜以一匙抄，稍稍咽之，令下良。（文仲同。）
又疗鱼骨哽在喉中方。
以少许硇砂口中㕮咀嚼，咽之立下。（出第七卷中。）
《必效》疗鱼骨哽方。
含水獭骨，立出。（《小品》同。）
又方
鱼网覆头立下。（《千金》云：烧灰服半匕。《小品》同。出第二卷中。）
《古今录验》疗鱼哽骨横喉中，六七日不出方。
取鲤鱼鳞皮合烧作屑，以水服之，则出也。未出更服之，取出为度。（出第二十九卷中。）
杂误吞物方一十七首  ***************************
《肘后》疗误吞钩方。
若绳犹在手中者，莫引之，但益以珠珰，若薏子辈就贯之，著绳稍稍令推至钩处，小小引之则出。
又方
以小羊喉，以沓绳推至钩处，当退脱，小引则出。
又方
但大戾头，四向顾，小引之则出。
又方
常思草头一把，二升水淘灌之，十余过而饮之。
又疗误吞诸木竹钗辈方。
取布刀故锯烧渍酒中，以女人大指甲二枚烧末，内酒中饮之。
又方
若是桃枝竹钗，但数数多食白糖，自消去。
又疗以银钗簪箸擿吐，因气吸误吞不出方。
多食白糖，渐渐至十斤，当裹物自出，此说与葛氏小异。（并出第五卷中。）
深师疗误吞钩方。
虎珀珠
上一物，贯著钩绳，推令前入，至钩所又复推，以牵引出矣。若水精珠卒无珠，坚物摩令滑用之也。（出第二十二卷中。）
《千金》疗误吞环，若指呕方。
烧雁毛二七枚，末服之。鹅羽亦佳。（《备急》、文仲同。）
又误吞珠铜铁而哽者方。
烧弩铜牙令赤，内酒中饮之，立愈。（出第二十六卷中。）
张文仲疗吞诸珠珰铁而哽方。
烧弩铜牙令赤，内水中，饮其汁，立愈。（《肘后》《备急》同。）
又疗误吞钱方。
捣火炭末，服方寸匕，则出。（《肘后》《小品》《集验》《千金》《备急》、深师同。）
《备急》葛氏误吞钗方。
取薤曝令萎，煮令熟，勿切，食一大束，钗则便随出。生麦叶若蘩缕皆可用。良效。（《千金》《肘后》同。）
又误吞钉及箭金针铁物等方。
多食肥羊肉脂及诸肥肉，自裹出。（《肘后》《千金》、文仲同。并出第五卷中。）
《古今录验》疗误吞银环及钗者方。
取饴糖一斤，一顿渐渐食尽，多食之，环及钗便出。（《小品》《集验》《千金》同。《千金》作白糖。）
又方
取水银一两，分服之，钗便下去也。亦可以胡粉一两，捣调之，分再服，食银令如泥也。若吞金银物在腹中皆服之，令消烊出也。
又疗误咽针方。
取真吸针磁石末，酒、白饮服一方寸匕。解曰：磁石特能吸取针。《难》云：今吞针哽在喉中，而服磁石末入腹耶，若含磁石口中者，或吸针出耳。二理详取其义焉。（《小品》《集验》《千金》同。出第二十九卷中。）

第九卷  ——————————————————————————————————————————————————————————————————————————————————————————

咳嗽方三首  ***************************
《病源》：咳嗽者，由肺感于寒，微者成咳嗽也。肺主气，合于皮毛。邪之初伤，先客皮毛，故肺先受之。五脏与六腑为表里，皆禀气于肺。以四时更王，五脏六腑皆有咳嗽，各以其时感于寒而受病，故以咳嗽形证不同。五脏之咳者，乘秋则肺先受之，肺咳之状，咳而喘息有音声，甚则唾血。乘夏则心先受之，心咳之状，咳则心痛，喉中介介如哽，甚则咽肿喉痹。乘春则肝先受之，肝咳之状，咳则两（一作左）胁下痛，甚则不可转侧，两胠下满。乘季夏则脾先受之，脾咳之状，咳则上胁下痛，阴引于肩背，甚则不可以动，动则咳剧。乘冬则肾先受之，肾咳之状，咳则腰背相引而痛，甚则咳逆。此五脏之咳也。五脏咳久不已，传与六腑。脾咳不已，则胃受之。胃咳之状，咳而呕，呕甚则长虫出。肝咳不已，则胆受之。胆咳之状，咳而呕胆汁。肺咳不已，则大肠受之。大肠咳之状，咳而遗粪。心咳不已，则小肠受之。小肠咳之状，咳而失气，气与咳俱出。肾咳不已，则膀胱受之。膀胱咳之状，咳而遗溺。久咳不已，则三焦受之。三焦咳之状，咳而腹满，不欲食饮。此皆聚于胃，关于肺，使人多涕唾而面浮肿，气逆也。又有十种咳。一曰风咳，欲语因咳，言不得终是也。二曰寒咳，饮冷食寒，注入于胃，从肺脉上气，内外合，因之而咳是也。三曰支咳，心下硬满，咳则引四肢痛，其脉反迟是也。四曰肝咳，咳而引胁下痛是也。五曰心咳，咳而唾血，引手少阴是也。六曰脾咳，咳而涎出，续续不止，下引少腹是也。七曰肺咳，咳引颈项，而唾涎沫是也。八曰肾咳，咳则耳聋无所闻，引腰并脐中是也。九曰胆咳，咳而引头痛口苦是也。十曰厥阴咳，咳而引舌本是也。诊其右手寸口气口以前，脉手阳明经也。其脉浮则为阳实。阳实者，病苦腹满，善喘咳。脉微大为肝痹，咳引少腹。咳嗽，脉浮大者生，沉小伏匿者死。又云：脉浮直者生，沉硬者死。咳且呕，腹胀且泄，其脉弦弦欲绝者死。咳脱形发热，脉小硬急者死。咳且羸瘦，络脉大硬者死。咳而尿血，羸瘦脉大者死。（出第十四卷中。）
《小品》疗咳嗽，紫菀七味汤方。
紫菀（半两）　五味子（一两）　桂心（二两）　麻黄（四两，去节）　杏仁（七十枚，去皮尖两仁，碎）　干姜（四两）　甘草（二两，炙）
上药切，以水九升，煎取二升半，去滓。温服七合，日三服。忌海藻、菘菜、生葱、蒜、面、腥腻。（《经心录》《古今录验》同。出第二卷中。）
《延年》紫菀饮，主咳嗽方。
紫菀　贝母　茯苓　杏仁（去皮、尖、两仁者）　生姜（各三两）　人参（二两）　橘皮（一两，去脉）
上七味，切，以水五升，煮取一升五合，去滓。分温三服，如人行七里更进一服。忌葱、蒜、面、酢。（张文仲处。《古今录验》同。出第五卷中。）
《古今录验》天门冬煎，疗咳嗽方。
天门冬（六两，去心）　杏仁（三升，去双仁、皮、尖，碎）　椒（三升，熬，令汗出）　桂心　厚朴（炙）　杜仲　苦参（各三两）　附子（六两，炮）　干姜（六两）　乌头（二枚，炮）　人参（六两）　蜈蚣（一枚，去头足，炙）
上十二味，别捣杏仁，其余者合捣下筛，以五斤胶饴和，捣千杵。服如大枣一枚，日三。忌冷水、猪肉、生葱、鲤鱼。（出第九卷中。）
五嗽方四首  ***************************
深师疗五嗽，一曰上气嗽，二曰饮嗽，三曰燥嗽，四曰冷嗽，五曰邪嗽，四满丸方。
干姜　桂心　踯躅花　川芎　紫菀　芫花根皮（各二分）　人参　细辛　甘草（炙）　半夏（洗）　鬼督邮（各分）　蜈蚣（一枚，去头足，炙）
上十二味，捣筛蜜和。服如大豆五丸，米饮下，日三。不知加之至七八丸。服此丸无不瘥，方秘不传。忌羊肉、饧、生葱、生菜、海藻、菘菜。
又方
特生礜石（一两，泥包烧半日）　款冬花（一两）　豉（三百枚，捣千杵）　巴豆（十六枚，去皮心熬，别捣如脂）
上四味，捣筛蜜和。服如大豆，米饮下二丸，不知稍增至四五丸。忌野猪肉、芦笋。（《古今录验》疗三十年咳。并出第十八卷中。）
《备急》华佗五嗽丸方。
皂荚（炙）　干姜　桂心
上三味等份，捣筛，蜜和，丸如梧子。服三丸，酒饮俱得，日三。忌葱。（出第三卷中。）
《古今录验》四满丸，疗五嗽，一为气嗽，二为痹嗽，三为燥嗽，四为邪嗽，五为冷嗽，悉疗之方。
蜈蚣（二枚，炙）　芫花根（五分，熬）　踯躅花（四分）　干姜　川芎　桂心（各四分）　人参　细辛（各二分）
上八味，捣筛，蜜和为丸。一服米饮下五丸，如大豆许，日三，稍加至十丸。忌生葱、生菜。（出第十九卷中。）
新久咳方三首  ***************************
深师疗新久咳嗽，唾脓血，连年不瘥，昼夜肩息，麻黄汤方。
麻黄（去节，四两，一方二两）　桂心（二两）　甘草（二两）　大枣（十四枚，擘）
上四味，切，以水九升，煮取三升，去滓。分温三服，日三。数用有效。忌海藻、菘菜、生葱等物。
疗新久咳嗽，前胡丸方。
前胡（六分）　乌头（炮，二枚）　桔梗　干姜（各二分）　桂心（八分）　蜀椒（八分，汗）
上六味，捣筛，蜜和如樱桃大，一丸含化，稍稍咽之，日三。又疗久咳，昼夜不得卧，咽中水鸡声欲死者，疗之良。忌猪肉、冷水、生葱。（并出第十八卷中。）
《千金》疗新久咳嗽，款冬花煎方。
款冬花　干姜（为末）　芫花根（熟熬，为末，各二两）　五味子　紫菀（各三两）
上五味，先以水一斗，煮三味，取三升半，去滓，内芫花、干姜末，加白蜜三升，合投汤中，令调于铜器中，微火煎，令如饴，可一升半。服枣核大含之，日三服。曾数用甚良。忌蒜、面、腥腻。（深师同。出第十八卷中。）
卒咳嗽方八首  ***************************
《肘后》疗卒咳嗽方。
釜月下土（一分）　豉（七分，熬）
上二味，熬捣，蜜丸如梧子大，米饮服十四丸。曾用有验。
又方
饴糖（六分）　干姜（六分，末）　豉（一两）
上三味，先以水二升，煮豉三两沸，去滓，内饴糖，消后内干姜末，分为三服。
又方
生姜汁　百部根汁
上二味，合煎，服二合。（并出第一卷中。）
张文仲卒咳方。
百部根（四两）
上一味，酒一斗煮之再宿，火温，服一升，日再服之效。（《肘后》同。）
又方
温清酒（一升）　驴膏（一升）
上服之，亦疗上气。（并出第三卷中。）
《备急》卒咳嗽方。
芫花（二两，熬）
上一味，水二升，煮四沸，去滓，内白糖一斤，服如枣大，勿食咸酸物。亦疗久咳。（《肘后》同。）
又方
炉中取铅屑（一分）　桂心（二两）　皂荚（二两，去皮子，炙）
上三味，捣筛，蜜和，丸如梧子。大人米饮下服十五丸，小儿五丸，日二服。忌生葱。（《肘后》同。出第三卷中。）
深师疗卒咳逆上气，肩息，昼夜不止，欲绝，麻黄汤方。
麻黄（去节）　细辛（各二两）　甘草（半两，炙）　桃仁（二十枚，去皮尖及两仁者，研，一本作杏仁）
上四味，切，以水七升，煮取三升，去滓，分三服。秘方。忌海藻、菘菜、生菜。（出第十八卷中。）
暴热咳方二首  ***************************
《千金》疗暴热咳，杏仁饮方。
杏仁（四十枚，去皮尖两仁，炒研）　柴胡（四两）　紫苏子（一升）　橘皮（一两）
上四味，切，水一斗，煮取三升，分三服。常服饮之不妨。（本方无紫苏子，有干枣。出第十八卷中。）
《延年》贝母煎，主暴热咳方。
贝母（三两）　紫菀　五味子　百部根　杏仁（去皮尖两仁者，研）　甘草（炙。各二两）
上六味，切，以水五升，煮取二升，去滓，和地黄汁三升、生麦门冬汁一升、白蜜五合、好酥二合、生姜汁一合。又先取地黄、麦门冬及汤汁，和煎减半，内酥、姜汁，搅不得停手，又减半，内蜜，煎如稠糖，煎成。取如枣大含咽之，日三，夜再服。忌海藻、菘菜、咸物。（蒋孝璋处。出第五卷中。）
冷咳方三首  ***************************
深师疗冷咳逆气，干姜汤方。
干姜（四两）　紫菀（一两）　杏仁（七十枚，去皮尖双仁，切）　麻黄（去节，四两）　桂心　甘草（炙，各二两）　五味子（一两）
上七味，切，水八升，煮取二升七合，分三服。平体人加射干一两代干姜。忌海藻、菘菜、生葱等。
又疗冷饮咳，芫花煎方。
芫花（二两）　干姜（二两）　白蜜（二升）
上三味，捣筛二味，内蜜中搅令相和，微火煎令如糜。服如枣核一枚，日三夜一。欲痢者多服。（《千金》主新久咳。并出第十八卷中。）
《千金》疗冷嗽方。
干姜（三两，末）　胶饴（一斤）
上二味，搅令和调，蒸五升米下令熟。以枣大含化，稍稍咽之，日五夜三。（出第十八卷中。）
咳失声方四首  ***************************
《广济》疗咽喉干燥咳嗽，语无声音，桂心散方。
桂心（三两）　杏仁（三两，去皮尖双仁，熬捣）
上二味，捣筛为散，以蜜和。绵裹如枣大，含之咽汁，日三夜二。忌生葱、油腻。（出第二卷中。）
《古今录验》疗暴中冷伤寒，鼻塞喘咳，喉中哑塞失音声者方。
取芫花根（一虎口，切，曝）
上一味，令病人以荐自萦就里，舂芫花根，令飞扬入其七孔中，当眼泪出，口鼻皆罗刺（郎达切），毕毕耳勿住，令芫花根尽则止，病必于此瘥。
又疗忽暴咳，失声语不出，杏仁煎方。
杏仁（一升，去皮尖两仁者，熬）　通草（四两）　紫菀　五味子（各三两）　贝母（四两）　桑白皮（五两）　蜜（一升）　沙糖（一升）　生姜（汁，一升）
上九味，切，以水九升，煮五味，取三升，去滓，内杏仁脂、姜汁、蜜、糖和搅，微火上煎取四升。初服三合，日再夜一，稍稍加之。忌蒜、面、炙肉等。（《千金》同。）
又通声膏方。
五味子　款冬花　通草（各三两）　人参（二两）　杏仁（一升，去尖皮两仁者，熬）　桂心　细辛　青竹皮　菖蒲　酪酥（各二两）　枣膏（三升）　白蜜（一升）　姜汁（一升）
上十三味，细切，以水五升，微火煎三上三下，去滓，内姜汁、枣膏，煎令调和，酒服如枣二枚。忌生菜、生葱、羊肉、饧。（《千金》用苏五升，枣膏、蜜各二升，余同。并出第十九卷中。）
气嗽方八首  ***************************
《病源》：夫肺主气，候皮毛。人有运动劳役，其气外泄，腠理则开，因乘风取凉，冷气卒伤于肺，即发成嗽，故为暴气嗽。其状嗽甚而少涎沫。（出第十四卷中。）
《古今录验》疗患气嗽，并下焦冷结方。（后四方同疗。姚大夫《别录要方》。）
紫菀　贝母　百部根　款冬花　五味子　半夏（洗，各五分）　射干（十分）　芫花根皮（四分，切，熬令焦）　干姜　橘皮（各四分）　杏仁（八分，去皮尖双仁者，熬）　苏子（四分）　白石英（八分，研）　钟乳（十分，研）
上十四味，捣筛，以蜜和，为丸如梧桐子。酒服十丸，日再，稍加至三十丸。忌羊肉、饧、诸生冷等物。
又方
干地黄　桂心　山茱萸　五味子（各三两）　茯苓（四两）　苁蓉　丹参　泽泻　甘草（炙）　钟乳（研，各二两）
上十味，捣筛蜜和，酒服十五丸如梧子大，日增至三十丸。忌海藻、生葱、酢物、菘菜、芜荑。
又酒方。
丹参　干地黄（各五两）　川芎　石斛　牛膝　黄芪　白术　苁蓉（各四两）　防风　独活　附子（炮）　秦艽　桂心　干姜（各三两）　钟乳（六分，研）
上十五味，切，以酒三斗浸七日。初服二合，日再，稍稍加之。忌食桃李、雀肉、生葱、猪肉、冷水、芜荑。
又丸方
干地黄（四两）　防风　苁蓉　泽泻（各三两）　山茱萸　丹参　五味子　茯神（各二两，一方作茯苓）　桂心（一两半）
上九味，捣筛，蜜和，丸如梧子。酒服二十丸，日再，稍加至三十丸。忌酢物、生葱、芜荑。（并出第十九卷中。）
《延年》杏仁煎，主气嗽方。
好杏仁（一升，去皮尖两仁者，酥熬）　糖（一合）　蜜（五合）　酥（一合）　生姜汁（一合）　贝母（八合，别筛末）　苏子汁（一升，以七小合苏子研，水和滤取汁）
上七味，先捣杏仁如泥，内后六味药，合煎如稠糖。取如枣大含咽之，日三。但嗽发，细细含之。忌猪肉。（蒋孝璋处。）
又疗气嗽煎方。
贝母　紫菀　百部根（炙）　款冬花　甘草（炙，各三两）　桂心（二两）
上六味，切，以水六升，煮取一升五合，去滓，内后药。
生地黄汁（三升）　生麦门冬汁（五合）　生姜汁（五合）　白蜜（五合）　酥（五合）　白糖（五合）　杏仁（三合，去皮尖双仁，熬捣作膏）
煎如糖。一服一匙，日三，稍加至三匙，嗽定则停。忌海藻、生葱、菘菜、芜荑、蒜、酢、咸食、猪肉等。
又疗气嗽，杏仁煎方。
杏仁（五合，去皮尖，捣研）　生姜汁（二合）　酥（一合）　蜜（三合）
上四味，以水三升，研杏仁取汁，内铜铛中，煎搅可减半，内姜汁煎如稀糖，内酥蜜煎令如稠糖。一服一匙，日三服，夜一服，稍加至两匙。忌猪肉。
又杏仁煎，主气嗽方。
杏仁（一升，去尖皮两仁者，研，滤取汁）　酥（三合）　白蜜（三合）
上三味，以水三升，研滤杏仁，令味尽，内铜铛中，煎可减半，内酥、蜜煎二十沸，内贝母末四分、紫菀末三分、甘草炙末一分，更煎搅如稀糖，一服一匙，日三夜一服，以咳嗽止为度。大验。忌蒜、猪肉。（并出第五卷中。）
呷咳方二首  ***************************
《病源》：呷咳者，犹是咳嗽也。其胸膈痰饮多者，咳则气动于痰，上抟咽喉之间，痰气相击，随咳动息，呀呷有声，谓之呷咳。其与咳嗽大体虽同，至于投药则应加消痰破饮之物，以此为异耳。（出第十四卷中。）
崔氏三十年以来呷咳，并疗之方。
莨菪子（新者）　南青木香（真者）　熏黄（无石臭者）
上三味等份，捣筛为散，以羊脂涂青纸一张，以散药著纸上，卷裹之。平旦空腹烧裹头令烟出，吸取十咽，日中时复吸十咽，日晚后吸十咽。七日内禁生冷酢滑。三日则瘥。（出第六卷中。）
《古今录验》疗呷咳，书墨丸方，大神验。万年县令席君懿送。
书墨（二分）　甘遂（二分）　葶苈子（二分，熬）　前胡（五分）　大黄（五分）　巴豆（二分，去心皮，熬）
上六味，捣筛为散，巴豆、葶苈别细研，蜜和，丸如梧子。以白蜜粥清饮，旦空腹服三丸，人弱服二丸，则利水或吐，三日以后更一服，还如上法，不过三服愈。疗三十年咳，如利不止者，以冷白饮止之。吐痢止后，食禁生冷、酢滑、猪、鱼、鸡、面、油、酒、冷水、蒜、芦笋。此药宜春夏服之。有毒之药，宁从少起。（《广济》疗瘕嗽上气，喉中作水鸡鸣。出第十九卷中。）
熏咳法六首  ***************************
《千金》疗咳熏法。
细熟艾薄薄布纸上，广四寸，复以石硫黄末薄布艾上，务令调匀，以荻一枝，如纸长卷之，作十枚，先以火烧缠下去荻，其烟从荻孔中出，口吸取烟咽之，取吐止。明旦复熏之。昨日余者，后日复熏之，三日止，自然瘥。惟得食白糜，余皆禁之。（《古今录验》同。）
又法
熏黄（研令细，一两）
以蜡纸并上熏黄，令与蜡相入，调匀卷之，如前法，烧之亦如上法，日一二止，以吐为度，七日将息，后羊肉羹补之。
又法
烂青布广四寸上布艾，艾上又布青矾石末，矾上布少熏黄末，又布少盐，又布少豉末，急卷之，烧令著内燥罐中，以纸蒙头作小孔，以口含取烟咽之，以吐为度，闷时复息，烟尽止，日一二用，三卷用不尽瘥。三七日慎油腻。（并出第十八卷中。）
崔氏疗久咳不瘥，熏法。
款冬花
上一味，每旦取如鸡子许，用少许蜜拌花使润，内一升铁铛中，又用一瓷碗合铛，碗底钻一孔，孔内插一小竹筒，无竹苇亦得。其筒稍长作碗铛相合，及插筒处，皆面泥之，勿令漏烟气，铛下著炭火少时，款冬烟自从筒中出，则口含筒吸取烟咽之。如觉心中少闷，须暂举头，即将指头捻筒头，勿使漏烟气，吸烟使尽止。凡如是三日一度为之，待至六日，则饱食羊肉馎饦一顿，则永瘥。（出第六卷中。）
《古今录验》疗咳喝（呼合切，下同）烟法。
钟乳（研）　白石英（研）　人参　丹参（研）　雄黄（各七分，研）　水银（二分，研）　乌羊肾脂（一具）　净纸（十张）
上八味，各捣筛为末，以水银投药裹细研，使入诸药，羊脂熬，取置纸中，令均平，使厚一分，散药令周遍，剪纸一张作三分，瘦弱妇人，五日用半寸熏，未服药前斋五日，服药后一百日，忌五辛、酒、肉。此一剂得疗五十人，上气悉皆愈。忌生血物。
又疗咳，腹胀，气上不得卧，身体水肿。长孙振熏法。
蜡纸（一张，熟艾薄布遍纸上）　熏黄（末，三分）　款冬花（末，二分）
上三味，并遍布艾上，著一苇筒卷之寸，别以绳系之，烧下头，喝烟咽之亦可，三十咽喝讫则瘥。喝尽三剂，一百日断盐、酢，日一。每喝三寸，三日尽一剂。（出第十九卷中。）
疗咳方一十四首  ***************************
深师疗咳方。
巴豆（炮去壳，勿伤肉）
白饮吞下，初日饮服二枚，日三枚良。忌野猪肉、芦笋。（《千金》同。）
又方
蜀椒（一合，汗，去目）　杏仁（去皮尖，半合，熬）　豉（半合）　款冬花（小半合）
上四味捣，蜜和为丸。晚间不食含一丸，如弹丸大，含一丸则知效验。十年者，五六日知良。（并出第十八卷中。）
《小品》疗咳，生姜五味子汤方。
五味子（五合）　生姜（八两）　紫菀（一两）　半夏（二两，洗）　吴茱萸（一两）　款冬花（半两）　细辛（一两）　附子（一枚，炮）　茯苓（四两）　甘草（二两，炙）　桂心（一两）
上十一味，切，以水一斗，煮取五升，分温三服，老人可服五合。忌海藻、菘菜、猪肉、冷水、羊肉、饧、生菜、酢物、生葱。（《古今录验》同。出第一卷中。）
《备急》疗咳方。
杏仁（半斤，去尖皮两仁者，熬）　紫菀（二两）
上二味，先研杏仁取汁使尽，细切紫菀更煎，少浓去滓，内蜜使稠，细细饮之，立定。（出第三卷中。）
崔氏疗咳方。
杏仁（一升，去尖皮两仁，熬）　苏子（汁，五合）　生姜（汁五合，煎）　蜜（五合，煎令沫尽）
上四味，先捣杏仁作脂讫，内诸药和煎，搅调三四沸，药成。含咽如枣大，日三四。忌蒜、面。（出第六卷中。）
《延年》紫菀饮，主咳方。
紫菀（一两半）　贝母（二两）　人参（一两）　橘皮（半两）　生姜（一两）　杏仁（一两半，去皮尖两仁者，研）
上六味，切，以水二升五合，煮取八合，分三服，欲再服亦得。慎咸、酢、蒜、面。（蒋孝璋处。出第五卷中。）
《必效》疗咳方。
枣（一百二十颗，去核）　豉（一百粒）　桃仁（一百二十颗，去皮尖两仁者，熬令色黄）
上三味，合捣，为丸如枣大，含之无不瘥。
又方
鸡子白皮（十四枚，熬令黄）　麻黄（三两，去节）
上二味，捣成散。每服方寸匕，日二，食后饮下之。无所忌。
又方
麻黄（二两，去节）　紫菀（二两）　贝母（三两，去心）
上三味，捣筛，蜜和，丸如杏核。绵裹含，稍稍咽汁，尽更作，日四五度。
又方
杏仁（一百二十枚，去皮尖，熬）　豉（一百枚，熬令干）　干枣（四十枚，去核）
上三味，合捣如泥，丸如杏核，含咽令尽，日七八度，尽更作。（出第一卷中。）
《古今录验》百部汤，疗咳，昼夜不得眠，两眼突出方。
百部（半两）　生姜（半斤）　细辛（三两）　贝母（三两）　甘草（二两，炙）　杏仁（四两，去皮尖两仁者）　紫菀（三两）　桂心（二两）　白术（二两）　麻黄（六两，去节）　五味子（二两）
上十一味，切，以水一斗二升，煮取三升，分三服。忌桃李、雀肉、海藻、菘菜、生菜。（《千金》无杏仁、紫菀，余同。）
又疗咳噏散方。
细辛　紫菀　天雄（炮）　石膏　款冬花　钟乳（各二分）
上六味，捣筛作散，如大豆七聚，以小竹筒噏服，日二。不得食生鱼、酱酢、生菜，但食糜七日，咳愈乃止。若大豆聚不知，亦小益，勿太多。甚良。忌生菜、冷水、猪肉。（《千金》同。）
又疗咳，麻黄五味子汤方。
麻黄（四两，去节）　五味子（五合）　甘草（二两，炙）　半夏（二两，洗）　干姜（五合）　细辛（二两）　桂心（六两）　杏仁（三两，去皮尖两仁者）
上八味，切，以水一斗，煮取四升，去滓，分温五服，日三夜二。忌海藻、菘菜、羊肉、饧、生菜、生葱。
又疗咳，羊肺汤。太医史脱方。
款冬花（一两）　紫菀　干姜　细辛（各一两）　桂心　甘草（炙，各半两）　五味子（半升）　白前　食茱萸（各半两）　羊肺（一枚，细切）
上十味，切，以水八升，合煮取三升，去滓。一服三合，日三。禁食盐、蒜、生菜、海藻、菘菜、生葱。（并出第十九卷中。）
积年久咳方二十一首  ***************************
《病源》：肺感于寒，微者则成咳嗽，久咳嗽，是连滞岁月，经久不瘥者也。凡五脏皆有咳嗽，不已则各传其腑。诸久咳不已，三焦受之。其状咳而腹满，不欲食饮。此皆寒气聚于胃而关于肺，使人多涕唾而变面浮肿，气逆故也。（出第十四卷中。）
深师疗五脏咳积年，剧则上气不得卧，喉中如有物，医所不疗，五愈丸方。
桂心　细辛　干姜　白前　甘草（炙。各三分）　蜀椒（汗）　代赭　通草　款冬花　芫花（熬。各一分）　伏龙肝　紫菀　牡蛎（各二分。熬）
上十三味，捣筛，以饴糖和之，捣令调和。如枣核一丸含之，稍稍咽其汁，尽复含，令胸中热为候，不知，以意加之。其久病重者，昼夜二十余丸。若一岁咳者，一月愈；十岁咳者，百日愈。忌海藻、菘菜、生葱、生菜等。
又疗三十年咳，芫花煎方。
芫花（二两）　干姜（三两，末之）
上二味，以水五升煮芫花，取三升，去滓，内姜末，加蜜一升合煎之如糜。一服如半枣，日三。不知，加之。一方不用干姜，取芫花汁，蜜和煎令可丸，服如梧子三丸，日三。
又疗三十年咳，气奔上欲死，医所不疗，海藻丸。褚仲堪方。
海藻（三分）　麦门冬（五分，去心）　昆布　干姜　细辛　文蛤　桂心　蜀椒（汗，各二分）
上八味，捣筛，蜜和。服如杏仁许，夜卧一丸，著舌上，稍稍咽汁，尽更著一丸。忌生葱、生菜等。
又疗三十年咳嗽上气，短气久冷，五脏客热，四肢烦疼，食饱则剧；时有发，甚不能行步，夜不得卧，多梦，香豉丸。
香豉（四分，熬）　杏仁（二分，去尖皮两仁，熬）　紫菀（三分）　桂心（三分）　甘草（八分，炙）　干姜（二分）　细辛（三分）　吴茱萸（二分）
上八味，捣筛，蜜和。服如梧子四丸，日三，不知增之，能含嚼咽汁亦佳。忌海藻、菘菜、生葱、生菜。
又疗三十年上气咳嗽，款冬花丸方。
款冬花（六分）　桂心（四分）　紫菀（六分）　杏仁（四分，去尖皮两仁，熬）　附子（二两，炮）　藜芦（四分）　干姜（六分）　甘草（七分，炙）　细辛（六分）　防风（八分）　芫花（六分，熬）　蜀椒（八分，汗）　野葛（四分，去心）
上十三味，捣筛，蜜和，丸如梧子。服三丸，稍加，日三服。忌生葱、辛咸、酢、猪肉、冷水、海藻、菘菜、生菜、狸肉等。（一方十四味，此方忌酢，恐有茯苓。）
又疗三十年咳逆上气，咽喉如水鸡鸣，或唾脓血，师药不能疗者方。
香豉（三升，熬）　蜀椒（一升，汗）　干姜（一斤）　猪肪（三斤）
上三味，捣筛，内肪中，以水五升，合豉等物熟煎，每以二合服之。大效。
又疗三十年咳嗽，七星散方。
蜀椒（汗）　桑根白皮　芫花根皮　款冬花　紫菀　代赭　细辛　伏龙肝（各一两）
上八物，捣为散，取作七星聚，聚如扁豆大，以竹筒口当药上，一一噏咽之，令药入腹中。先食讫，即服药，日三服。后三日不瘥，复作七聚，以一脔肉炙令熟，以转展药聚上，令药悉在炙肉中，仰卧㕮咀炙肉汁，令药力歆歆，皆毒螫咽中，药力尽吞肉。前后所疗皆不至，食肉便愈。若不愈，复作如初法，必愈乃止。羊、牛、鹿肉皆可用，勿用猪肉。忌生菜。（《千金》《延年》不用椒与芫花根，余同。并出第十八卷中。）
《千金》疗三十年咳嗽方。
蜜（一斤）　生姜（二斤，取汁）
上二味，先秤铜铫知斤两讫，内蜜复秤知斤两，次内姜汁，以微火煎令姜汁尽，惟有蜜斤两在止。旦服如枣大含一丸，日三。禁一切杂食。
又疗三十年咳方。
紫菀（二两）　款冬花（三两）
上二味，为散。先食饮服一钱匕，日三，七日愈。（张文仲、《古今录验》、深师同。）
又疗三十年咳方。
百部根（三斤）
上一味，捣取汁，煎之如饴，以温粥饮服方寸匕，日三服。《深师方》白蜜二升，更煎五六沸，服三合，有验。
又疗久咳不瘥方。
兔屎（四十九枚）　胡桐律（一份）　硇砂（三分）
上三味，捣筛，蜜和为丸，服如梧子三丸，令吐冷物尽则瘥。（并出第十八卷中。）
《延年》疗久咳不瘥方。
猪肾（一具，去脂膜）　椒（二十八颗，开口者）
上二味，取肾一颗，上作十四孔，取椒内孔中，两肾总著二十八颗了，以水缓煮令熬，割破细切，啖之令尽。有验。（张文仲处。出第五卷中。）
崔氏疗积年咳，喉中哑声方。
芫花根白皮（六分，切，熬令焦黑）　贝母（十二分）　款冬花（六分）　百部根（八分，切，熬）　杏仁（十分，去尖皮，熬）　皂荚（四分，去皮子，炙）　五味子（六分）　蜈蚣（半枚，炙）　桑白皮（六分）　麻黄（八分，去节）　紫菀（八分）
上十一味，捣筛，蜜和，丸如梧子大。一服五丸，日再服，加至十五丸，煮枣汁送之。（出第六卷中。）
《必效》疗咳嗽积年不瘥者，胸膈干痛不利方。
紫菀（一大两）　杏仁（四十九枚，去两仁尖皮，熬）　酥（一大合）　蜜（一大合）
上四味，紫菀及杏仁各别捣，先煮酥、蜜，搅令和，内紫菀、杏仁研破块，煎十余沸。药成，出瓷器中。每日空腹服一弹丸，细细含咽之。忌酒、面及猪肉等。凌空道士得此方，传效不复可言。
又方
莨菪（二分，以水淘去浮者，水煮令牙出，焙干，炒令黄黑色）　酥（一鸡子许）　大枣（七枚）
上三味，铛中煎令酥尽，取枣去皮食之，日二。
又方
生姜（五两）　饧（半大升）
上二味，取姜刮去皮，如算子切之，置饧中，微火煎姜使熟，食使尽则瘥。段侍御用之极效。
又方
款冬花
上一味，和蜜火烧，含取烟咽之，三数度则瘥。
又方
取莨菪子三指撮，吞唾咽之，日五六度。光禄李丞自服之，极神效。（并出第一卷中。）
《古今录验》疗人三十年寒冷咳逆上气，麻黄汤方。
麻黄（八分，去节）　蜀椒（四分，汗）　细辛（三分）　藁本（二分）　杏仁（五十枚，去皮尖两仁者，碎）
上五味，切，以水七升，煮取三升，分为三服，日三。忌生菜。
又许明疗人久咳欲死方。
取厚榆皮削如指大，去黑，剋令如锯，长尺余，内喉中，频出入，当吐脓血则愈。
又香豉丸，疗上气三十年咳，气久寒冷痹，脾中客热变为冷方。
食茱萸（一两）　甘草（一两）　香豉（二十枚）　细辛　杏仁（去尖皮两仁者，熬，各一两）　紫菀（二两）
上六味，捣筛为末，别捣杏仁如膏，乃内末搅令匀，蜜和，丸如梧子。服三丸，日三，不知，增之至五丸，暮卧时含十丸，著咽喉中咽之。忌海藻、菘菜、生菜。（出第十九卷中。）
久咳坐卧不得方二首  ***************************
《集验》疗久患气嗽，发时奔喘，坐卧不得，并喉里呀声，气欲绝方。
麻黄（去节）　杏仁（去尖皮两仁者，碎）　紫菀（各三两）　柴胡　橘皮（各四两）
上五味，切，以水六升，煮取二升半，去滓，分三服。一剂不瘥，频两三剂。从来用甚验。（张文仲同。出第四卷中。）
《备急》疗久咳奔喘，坐卧不得，并喉里呀声，气绝方。
麻黄（去节）　干苏叶　橘皮（各三两）　柴胡（四两）　杏仁（四两，去尖皮两仁者，碎）
上五味，切，以水六升，煮取二升半，分三服。服两剂必瘥，甚效。（张文仲同。出第三卷中。）
咳嗽短气方七首  ***************************
《病源》：肺主于气，候于皮毛。气虚为微寒客于皮毛，伤于肺，气不足则成咳嗽。夫气得温则宣和，得寒则痞涩，虚则气不足，而为寒所迫，并聚于肺间，不得宣发，故令咳而短气也。（出十四卷中。）
深师疗伤中咳嗽短气，肠中痛，流饮厥逆，宿食不消化，寒热邪癖，五内不调，肉苁蓉汤方。
肉苁蓉（五两）　干地黄（四两）　大枣（二十枚，擘）　乌头（一两，炮）　甘草（炙）　桂心　紫菀　五味子（各二两）　生姜　石膏（碎，绵裹）　麦门冬（去心，各三两）
上十一味，切，以水一斗五升，煮取七升，去滓。分为七服，日四夜三。一方用大枣五十枚，水一斗二升，煮取九升。忌海藻、生葱、菘菜、芜荑、猪肉、冷水。
又疗上气咽喉窒塞，短气不得卧，倚壁而息，腰背苦痛，支胁满，不能食，面色痿黄，贝母饮方。
贝母　石膏（绵裹，碎）　桂心　麻黄（去节）　甘草（炙，各二两）　杏仁（三十枚，去尖皮两仁者）　生姜（五两）　半夏（五两，洗）
上八味，切，以水一斗，煮取三升，去滓，分三服。忌海藻、菘菜、羊肉、生葱、饧等。
又疗咳而不利，胸中痞而短气，心中时悸，四肢不欲动，手足烦，不欲食，肩背痛，时恶寒，海藻汤方。
海藻（四两）　茯苓（六两）　半夏（五合，洗）　五味子（五合）　细辛（二两）　杏仁（五十枚，去尖皮两仁者）
上六味，切，以水一斗，煮取三升，分三服。忌羊肉、饧、生葱、酢物。（一方有生姜一两。《千金》同。出第十八卷中。）
《古今录验》五味子汤，疗逆气咳嗽，胸膈中寒热，短气不足方。
五味子（一两）　前胡（三两）　紫菀　甘草（炙）　桂心　生姜（各二两）　枣（三十枚，擘）　山茱萸（三两）
上八味，切，以水一斗，煮取七升，绞去滓。服一升，日三夜三。忌生葱、海藻、菘菜。（《广济方》用橘皮，不用茱萸。）
又胡椒理中丸，疗咳嗽逆气，不能饮食，短气方。
胡椒　荜茇　干姜　款冬花　甘草（炙）　橘皮　高良姜　细辛（各四两）　白术（五两）
上九味，捣筛，蜜和，丸如梧子。一服五丸，日再。忌桃李、雀肉、生菜、海藻、菘菜。
又泻肺汤，疗咳逆短气方。
人参（三分）　生姜（四分）　半夏（五分，洗）　甘草（四分，炙）　橘皮（十二分）　竹叶（二两）
上六味，切，以水六升，煮取二升，分三服。此方亦疗霍乱。忌羊肉、饧、海藻、菘菜。
又疗咳嗽及短气胁痛，姜椒汤方。
生姜　椒（去目，汗，各一两）
上二味，切，以水五升，煮取三升，每服一合。（并出第十九卷中。）
九种咳嗽方一首  ***************************
《千金》九种气咳嗽欲死，百病方。
干姜（二分）　半夏（洗）　细辛　紫菀　吴茱萸　芫花　茯苓　甘遂　防葵　甘草（炙）　人参　乌头（炮）　大黄　葶苈子（熬）　巴豆（去皮心，熬）　厚朴（炙）　杏仁（去皮尖两仁者，熬，各一分）　五味子　远志（去心）　枳实（炙）　皂角（去皮子，炙）　当归　桂心　前胡　菖蒲　大戟　蜀椒（各半分）　白薇（三分）
上二十八味，捣合蜜丸。先食服如梧子二丸，日三，以知为度，不知增之。忌海藻、菘菜、羊肉、饧、生葱、酢物、野猪肉、芦笋。（一方无巴豆，有虫半分，恐非。出第十八卷中。）
咳逆及厥逆饮咳方七首  ***************************
《病源》：咳逆者，是咳嗽而气逆上也。
气为阳，流行腑脏，宣发腠理，而气肺之所主也。咳病由肺虚感微寒所成，寒抟于气，气不得宣胃，逆聚还肺，肺则胀满，气逆不下，故为咳逆。其状咳而胸满气逆，髆背痛，汗出，尻阴股膝踹胻足皆痛也。其汤熨针石，别有正方，补养宣导，今附于后。《养生方导引法》云：先以鼻内气，乃闭口咳，还复以鼻内气，咳则愈。向晨去枕，正偃卧，伸臂胫，瞑目闭口无息，极胀腹两足，再息顷间吸，腹仰，两足倍拳，欲自微息定，复为之。春三、夏五、秋七、冬九。荡涤五脏，津润六腑。又云：还向反望侧望，不息七通，疗咳逆胸中病，寒热。（出第十四卷中。）
深师疗咳嗽短气不得息，发热胸苦满，不得饮食，五味子汤方。
五味子（二两）　桂心　甘草（炙）　细辛（各一两）　干姜（三两）　紫菀（二两，一方一两）　大枣（二十枚，擘）　麻黄（二两，去节）
上八味，切，以水八升，煮取三升，分三服。无干姜，生姜亦得。忌海藻、菘菜、生菜、生葱。（出第十八卷中。）
《千金》竹皮汤，主咳逆下血不息方。
生竹皮（三两）　紫菀（二两）　饴糖（一斤）　生地黄汁（一升）
上四味，切，以水六升，煮取三升，分三服。忌芜荑。（深师同。）
又疗大逆上气，喉咽不利，止逆下气，麦门冬汤主之方。
麦门冬（二升，去心）　半夏（一升，洗）　人参　甘草（各二两，炙）　粳米（三合）　大枣（十四枚）
上六味，切，以水一斗二升，煮取六升，服半升，日三夜一。忌羊肉、饧、海藻、菘菜。（此本仲景《伤寒论》方。并出第十八卷中。）
《古今录验》疗厥逆，脏气有余，寒气虚劳，忧气惊气，其人善悸，胸中或寒，上下无常，多悲伤，流四肢，脐四边常有核，游肿，大便不利，游气汤方。
厚朴（四两，炙）　人参　甘草（炙）　牡蛎（各二两，熬）　茯苓（四两）　桂心　半夏（各一两，洗）　栀子（四枚）　生姜（八两）　黄芩（三两）
上十味，切，以水九升，煮取三升半，去滓。分服七合，日三夜再。若腹痛去黄芩，加芍药三两，良验。忌海藻、菘菜、生葱、羊肉、饧、酢物等。
又疗咳逆上气丸方。
干姜（四两）　桂心　款冬花（各一两）　附子（四枚，炮）　五味子（二两）　巴豆（六十枚，老者三十枚，去皮心，熬）
上六味，先捣上五味，下筛，别捣巴豆如膏，内药末，以蜜和，丸如麻子。以一丸著牙上㕮咀，常暮卧时服亦可，日三服。忌生葱、猪肉、芦笋。
又小胡椒丸，疗寒冷咳逆，胸中有冷，咽中如有物状，吐之不出方。
胡椒（五分）　干姜（六分）　款冬花（三分）
上三味，捣筛蜜和，丸如梧子大。米饮服三丸，日再服，以知为度。禁如前法。（并出第十九卷中。）
十咳方七首  ***************************
《千金》问曰：咳病有十，何谓也？师曰：有风咳，有寒咳，有支咳，有肝咳，有心咳，有脾咳，有肺咳，有肾咳，有胆咳，有厥阴咳。问曰：十咳之证，何以为异？师曰：欲语因咳，言不得终，谓之风咳。饮冷食寒，因之而咳，谓之寒咳。心下坚满，咳则支痛，其脉反迟，谓之支咳。咳引胁下痛，谓之肝咳。咳而唾血，引手少阴，谓之心咳。咳而涎出，续续不止，下引少腹，谓之脾咳。咳引颈项而唾涎沫，谓之肺咳。咳则耳无所闻，引腰并脐中，谓之肾咳。咳而引头痛口苦，谓之胆咳。咳而引舌本，谓之厥阴咳。夫风咳者下之。寒咳、支咳、肝咳，灸足太冲。心咳，灸刺手神门。脾咳，灸足太白。肺咳，灸手太泉。肾咳，灸足太溪。胆咳，灸足阳陵泉。厥阴咳，灸手太陵。留饮咳者，其人咳不得卧，引项上痛，咳者时如小儿瘛疭状。夫久咳为水，咳而时发热，脉在九菽（一云卒弦）者非虚也，此为胸中寒实所致也，当吐之。咳家其脉弦，欲行吐药，当相人强弱，无热乃可吐耳。（通按：太泉疑太渊。）
又咳家，其人脉弦为有水，可与十枣汤下之。不能卧坐者，阴不受邪故也。
又夫有支饮家，咳烦胸中痛者，不卒死，至一百日、一岁，与十枣汤方。
芫花　甘遂　大戟（并熬，等份）
上三味，捣下筛，以水一升五合，煮大枣十枚，取八合，绞去滓，内药末，强人取重一钱，羸人半钱匕，顿服之。平旦服而不下者，明旦更益药半钱，下后自补养。（《古今录验》同。此方仲景《伤寒论》方。）
又咳而引胁下痛者，亦十枣汤主之。用前方。
又夫酒客咳者，必致吐血，此坐久极饮过度所致也。其脉沉者，不可发汗。久咳数岁，其脉弱者可疗，实大数者死。其脉虚者，必苦冒也。其人本有支饮在胸中故也，治属饮家。上气汗出而咳，属饮家咳，而小便利若失溺，不可发汗，发汗出则厥逆冷。
又咳逆倚息不得卧，小青龙汤主之。
麻黄（去节）　芍药　细辛　桂心　干姜　甘草（炙，各三两）　五味子（半升）　半夏（半升，洗）
上八味，切，以水一斗，先煮麻黄减二升，去沫，乃内诸药煮得三升，去滓，服一升。若渴者，去半夏加栝楼根三两。微利者，去麻黄加荛花如鸡子大，熬黄。若食饮噎者，去麻黄加附子一枚，炮去皮，六片破。小便不利少腹满者，去麻黄加茯苓四两。若喘，去麻黄加杏仁半升，去尖皮两仁者熬。芫花不主利，麻黄止喘。今语反之，疑非仲景意加减。忌海藻、菘菜、生葱、生菜、羊肉、饧。（此本仲景《伤寒论》方。）
青龙下已，多唾口燥，寸脉沉而尺脉微，手足厥逆，气从少腹上冲胸咽，手足痹。其面翕热如醉状，因复下流阴股，小便难，时复冒者，可与茯苓桂心甘草五味子等汤主之，治其气冲方。
茯苓（四两）　桂心（一两）　甘草（三两，炙）　五味子（半升）
上四味，切，以水八升，煮取三升，去滓，温分三服。忌海藻、菘菜、生葱。（以《千金》校之，亦脱此方，今于仲景方录附之。）
冲气则抵，而反更咳胸满者，与茯苓、甘草、五味子，去桂心，加干姜、细辛，以治其咳满方。
茯苓（四两）　甘草（炙）　干姜　细辛（各三两）　五味子（半升）
上五味，切，以水八升，煮取三升，去滓，温服一升，日三。忌海藻、菘菜、生菜、酢物等。
咳满即止，而复更渴，冲气复发者，以细辛、干姜为热药也，服之当遂渴，而渴反止者，为支饮也。支饮法当冒，冒者必呕，呕者复内半夏，以去其水方。
茯苓（四两）　甘草（炙）　干姜　细辛（各三两）　五味子（半升）　半夏（半升，洗）
上六味，切，以水八升，煮取三升，去滓，温服一升，日三。忌海藻、菘菜、生菜、羊肉、饧、酢等。
水去呕则止，其人形肿，可内麻黄。以其人遂痹，故不内麻黄，乃内杏仁也。若逆而内麻黄者，其人必厥。所以然者，以其人血虚，麻黄发其阳故也方。
茯苓（四两）　干姜（三两）　细辛（三两）　五味子（半升）　半夏（半升，洗）　杏仁（半升，去尖皮两仁者）　甘草（三两，炙）
上七味，切，以水一斗，煮取三升，去滓。温服一升，日三。忌海藻、菘菜、生菜、羊肉、饧、酢等。
若面热如醉状者，此为胃中热上冲，熏其面令热，加大黄利之方。
细辛　甘草（炙）　干姜（各三两）　茯苓（四两）　五味子　半夏（洗）　杏仁（去皮尖，各半升）　大黄（三两，蒸）
上八味，切，以水一斗，煮取三升，去滓。温服一升，日三服。忌海藻、菘菜、生菜、饧、酢、羊肉。（并出第十八卷中。）
久咳嗽上气唾脓血及浊涎方五首  ***************************
《病源》：久咳嗽上气者，是肺气虚极，风邪停滞，故其病积月累年。久不瘥则胸背痛，面肿，甚则唾脓血也。（出第十四卷中。）
深师疗肺气不足，咳逆唾脓血，咽喉闷塞，胸满上气，不能饮食，卧则短气，补肺汤方。
款冬花（三两）　桂心（二两）　钟乳（二两）　干姜（二两）　白石英（二两）　麦门冬（去心，四两）　五味子（三两）　粳米（五合）　桑根白皮（一斤）　大枣（一百枚，擘）
上十味，切，以水一斗二升，先煮桑白皮、枣令熟，去滓，内药煮，取二升二合，分三服。忌生葱等。（《千金》同。）
又疗咳逆上气，时时唾浊，但坐不得卧，皂荚丸方。
长大皂荚（一挺，去皮子，炙）
上一味，捣筛，蜜和，服如梧子一丸，日三，夜一，以大枣膏和汤下之。（《千金》《经心录》《延年》同。此本仲景《伤寒论》方，一名枣膏丸。）
又疗咳逆上气，吐脓或吐血，胸满痛不能食，补肺汤方。
黄芪（一法五两）　桂心　干地黄　茯苓　厚朴　干姜　紫菀　橘皮　当归　五味子　远志（去心）　麦门冬（去心，各三两）　甘草（炙）　钟乳　白石英（各二两）　桑白皮根　人参（各三两）　大枣（二十枚，擘）
上十八味，切，以水一斗四升，煮取四升，分温四服，日三夜一。忌海藻、菘菜、生葱、酢物。（《千金》同。并出第十八卷中。）
《古今录验》疗寒冷咳嗽，上气胸满，唾腥脓血，四味石钟乳散方。
钟乳（碎研）　白礜石（炼）　款冬花　桂心（各一分）
上四味，捣合下筛。以筒吸之如大豆许，一匕聚，先食，日三。不知稍增之，数试有验，当作七聚遂吸之。忌生葱。（《千金》《集验》同。出第十九卷中。）
《必效》疗上气唾脓血方。
灸两乳下黑白际各一百壮，良。（《千金》同。）
咳嗽脓血方一十一首  ***************************
《病源》：咳嗽脓血者，损肺伤心故也。肺主气，心主血，肺感于寒，微者则成咳嗽。伤于阴脉则有血，血与气相随而行。咳嗽极甚，伤血动气，俱乘于肺，以津液相抟，蕴结成脓，故咳嗽而有脓血也。（出第十四卷中。）
《广济》疗瘕嗽吐脓损肺方。
人参（二分）　瓜蒂（三分）　杜蘅（五分）
上三味，捣筛为散，平旦空腹以热汤服方寸匕，当吐痰恶汁一二升，吐已复煮白粥食。痰水未尽，停三日更进一服。忌生冷、油腻、猪鱼。（《肘后》《古今录验》用杜蘅三分、人参一分，服一钱匕。出第二卷中。）
深师疗咳逆唾脓血，鸡子汤方。
鸡子（一枚）　甘草（二分，炙）　甘遂（一分）　大黄（二分）　黄芩（二分）
上五味，切，以水六升，煮取二升，去滓，内鸡子搅令调，尽饮之良。忌海藻、菘菜。
又疗伤肺唾血方。
茅根
上一味，捣筛为散。服方寸匕，日三。亦可绞取汁饮之，主热渴。（出第四卷中。）
《删繁》疗肺偏损，胸中应肺偏痛，唾血气咳，款冬花散方。
款冬花　当归（各六分）　桂心　川芎　五味子　附子（炮，各七分）　细辛　贝母（各四分）　干姜　干地黄（各八分）　白术　甘草（炙）　杏仁（去尖皮，各五分）　紫菀（三分）
上十四味，捣筛为散，清酒服方寸匕，日二服。忌生葱、生菜、桃李、雀肉、海藻、菘菜、猪肉、芜荑。（出第五卷中。）
《千金》百部丸，主诸咳不得气息，唾脓血方。
百部根（二两）　升麻（半两）　桂心　五味子　甘草（炙）　紫菀　干姜（各一两）
上七味，捣筛，蜜和，丸如梧子。服三丸，日三，以知为度。忌生葱、海藻、菘菜等物。
又疗肺伤，咳唾脓血，肠涩背气，不欲食，恶风，目暗䀮䀮，足膝胫寒，汤方。
干地黄（切，半升）　桑白皮（切，二升）　川芎（切，一升）　白胶（五两）　桂心（二尺）　人参　紫菀（各二两）　大枣（二十枚，擘）　生姜（五两）　饴糖（一升）　大麻仁（一升）　大麦（三升）
上十二味，切，以水一斗五升煮麦，滤取一斗，去滓，内药煎取三升，分三服。忌生葱。
又疗肺病，咳嗽脓血及唾涕血出不止方。
好酥（五十斤）
上三遍炼，停凝当出醍醐。服一合，日三，以瘥止。
又方
三遍炼酥如鸡子黄，适寒温，灌鼻中，日二夜一。
又疗咳嗽喘息，喉中如有物，唾血方。
杏仁（二升，去尖皮两仁者）　猪脂（二合）　糖（一升）　生姜（汁二升）　蜜（一升）
上五味，先以猪膏煎杏仁黄黑，出以纸拭令净，捣如膏，合煎五物，令可丸。服如杏核，日夜六七，渐加之。（并出第十八卷中。）
《古今录验》泻肺汤，疗肺中脓咳唾血，气急不安卧方。
川芎　麻黄（去节）　细辛　椒（去目闭口，汗）　当归（各一两）
上五味，切，以水七升，煮取三升。分为三服，日三。微汗，或吐脓血。忌生菜。（一方有生姜一两。）
又羊肺汤，疗咳昼夜无闲，息气欲绝，肺伤唾血方。
钟乳（五两）　牡蛎（熬）　桂心（六两）　射干　桃仁（去尖皮）　贝母　橘皮　百部根　五味子（各三两）　生姜（六两）　白石英　半夏（洗，各五两）　款冬花　甘草（炙）　厚朴（炙，各二两）　羊肺（一具）
上十六味，切，先以水二斗三升，煮羊肺，取一斗，去肺，内诸药，煮取三升。分四服，日三夜一。忌海藻、菘菜、羊肉、饧、生葱。（出第十九卷中。）
久咳嗽脓血方四首  ***************************
《病源》：久咳嗽脓血者，肺感于寒，微则成咳嗽。咳嗽极甚，伤于经络，血液蕴结，故有脓血。气血俱伤，故连滞积久，其血黯瘀，与脓相杂而出也。（出第十四卷中。）
《广济》疗积年咳嗽脓血方。
莨菪（二升）　大枣（一百颗，青州者）
上二味，以水三大升，取马粪烧火煎熟之，候令汁尽取枣。早晨服一枚，日中一枚，日暮一枚，不觉渐加。口干胸热则以为度，不吐不利。忌并如前法。
又疗咳经年不瘥，气喘欲绝，伤肺见血方。
桑白皮（切，五合）　白羊肺（一具，切）　芍药（十分）　款冬花（六分）　茯苓（十一分）　贝母（十二分）　麦门冬（六分）　杏仁（六分，去尖皮，熬为脂）　升麻（十二分）　生地黄汁（一升）　黄芩（十二分）　蜜（一升）
上十二味，切，以水一斗，煮取三升，去滓，内杏仁脂、地黄汁、蜜等，微火上煎如鱼眼沸，搅勿停手，取二升二合煎成，净绵夹布滤。每食后含一合，日夜三四度，老小以意减之，微暖含之佳。忌生冷、油、酢、面、鱼、蒜、芜荑。（并出第二卷中。）
深师疗咳逆，气喘不息，不得眠，唾血、呕血、短气连年，款冬花丸方。
款冬花（十八分）　紫菀（十二分）　杏仁（八分，去尖皮两仁者，熬）　香豉（十分，熬）　人参（二分）　甘草（三分，炙）　蜀椒（三分，汗）　天门冬（六分，去心）　干姜　桂心　干地黄（各三分）
上十一味，捣筛，蜜和如弹丸。含稍稍咽汁，日四夜再。神良。忌海藻、菘菜、生葱、芜荑、鲤鱼。（出第十八卷中。）
《近效》疗久咳兼唾血方。
白前（三两）　桑白皮　桔梗（各二两）　甘草（一两，炙）
上四味，切，以水二大升，煮取半大升，空腹顿服。若重者，十数剂。忌猪肉、海藻、菘菜。（李子钊方。）
咳嗽唾黏方二首  ***************************
《广济》疗肺热咳嗽，涕唾多黏，甘草饮子方。
甘草（六分，炙）　款冬花（七分）　豉心（一合）　生麦门冬（八分，去心）　葱白（一握）　槟榔（十颗，合子碎）　桔梗（六分）　地黄汁（半升）
上八味，切，以水六升，煮取二升，绞去滓，下地黄汁。分温三服，如人行四五里进一服。不利。忌生菜、热面、炙肉、海藻、菘菜、鱼、蒜、黏食、猪肉、芜荑。（出第二卷中。）
《延年》紫苏饮，疗咳嗽短气，唾涕稠，喘乏，风虚损烦，发无时者，宜服此方。
紫苏　贝母（各二两）　紫菀（一两）　麦门冬（一两，去心）　枣（五枚，擘）　葶苈子（一两，熬令黄，别捣）　甘草（一两，炙）
上七味，切，以水六升，煮取二升。分为四服，每服如人行七里。禁猪鱼肉、蒜、海藻、菘菜。（出第五卷中。）
许仁则疗咳嗽方一十二首  ***************************
许仁则论：咳嗽病有数种，有热嗽，有冷嗽，有肺气嗽，有饮气嗽。热嗽者，年少力壮，体气充满，将息伤热，积热所成，故致热嗽，此但食饮取冷，兼以药压之，自歇。冷嗽者，年衰力弱，体气虚微，如复寝食伤冷，故成冷嗽，此亦但将息以温，兼进温药，则当平复。肺气嗽者，不限老少，宿多上热，后因饮食将息伤热，则常嗽不断，积年累岁，肺气衰便成气嗽，此嗽不早疗，遂成肺痿。若此将成，多不救矣。饮气嗽者，由所饮之物，停澄在胸，水气上冲，冲入于肺，肺得此气，便成嗽，久而不除，渐成水气。若作此病，亦难疗之。热嗽之状，更无其余，但遇于热便发，此者宜合生地黄等七味汤服之方。
生地黄（一升，切）　生姜（二合，切）　桑根白皮（切，一升）　射干（切，二升）　干葛（切，六合）　紫苏（三合）　竹沥（一升）
上药细切七味，以水一斗，煮取三升，去滓，内竹沥搅调。每食后良久则服之，分一剂作四服。若觉可，则重合服之。病轻者，三数剂则瘥。忌芜荑。
又依前生地黄等七味饮，虽得暂瘥，于后还发，宜合紫菀等十味丸方。
紫菀（五分）　桑白皮（六合）　射干（四两）　百部根（五两）　麻黄（二两，去节）　干葛（五两）　地骨皮　升麻（各四两）　干地黄（六两）　芒硝（六两）
上药捣筛，蜜和，丸如梧子，以竹沥下之。初服十五丸，日再服，稍稍加至三十丸。忌芜荑。
又冷嗽之状，但遇诸冷，此疾便发，有如此者，宜合大枣等七味汤主之方。
大干枣（三十枚，擘）　桂心（四两）　杏仁（一百枚，去尖皮两仁，研）　细辛（五两）　吴茱萸　当归（各三两）
上药切，以水八升，煮取二升六合，去滓。温分三服，每服如人行十里久。服一剂觉得力，至三四剂亦佳，隔三四日服一剂。此汤原欠一味。忌生葱、生菜。
又依前大干枣汤服之虽可，未能断其根，遇冷便发，宜合当归等十味丸服之方。
当归（切）　细辛　甘草（炙，各五两）　桂心　吴茱萸　人参（各三两）　蜀椒（三合，汗）　橘皮　干姜（各四两）　桑白皮（八两）
上药捣筛，蜜和丸，煮干枣饮下之。初服十丸，日再服，稍加至三十丸，如梧子。服此丸经三五日觉热，每服药后，良久吃三数口粥食压之。忌海藻、菘菜、生葱、生菜。
又肺气嗽，经久将成肺痿，其状不限四时冷热，昼夜嗽常不断，唾白如雪，细沫稠黏，喘息气上，乍寒乍热，发作有时，唇口喉舌干焦，亦有时唾血者，渐觉瘦悴，小便赤，颜色青，白毛耸，此亦成蒸。有此状者，宜合白前等七味汤服之，兼有麻黄等十味丸、桑白皮等十味煎。
又肺气嗽，经久有成肺痈者，其状与前肺痿不多异，但唾悉成脓，出无多少。有此病者，于白前汤中加半夏五两、黄芪三两，以水一斗，煮取二升八合；于麻黄丸中加黄芪五两、苦参六两、芍药三两；于桑白皮煎中加黄芪切三升，共桑白皮、地骨皮同煎，又加水三升同煎。忌羊肉、饧。
白前汤方。
白前（三两）　桑白皮（三两）　生地黄（一升）　茯苓（五两）　地骨皮（四两）　麻黄（二两，去节）　生姜（六两）
上药切，以水八升，煮取二升六合，去滓，加竹沥五合。分温四服，食后服之，昼三夜一。觉得力，重合服五六剂佳，隔三日服一剂。忌酢、芜荑。
又依前白前等七味汤，虽服觉可，根本未除，宜合麻黄等十味丸服之方。
麻黄（二两，去节）　白前（二两）　桑白皮（六两）　射干（四两）　白薇（三两）　百部根（五两）　干地黄（六两）　地骨皮（五两）　橘皮（三两）
上药捣筛，蜜和丸，煮取桑白皮饮下之。初服十丸，日再服，稍稍加至十五丸，丸如梧子大。本欠一味。忌芜荑。
又凡病在胸膈上者，宜饱满而在夜，肺既居上，此是病在上，已昼服丸，夜无凭准，宜合桑白皮汁等十味煎，每夜含咽之方。
桑白皮（切，一升）　地骨皮（切，三升）
二味用水七升熟煎，取三升汁，去滓澄清。
生地黄汁（五升）　生麦门冬汁（二升）　生姜汁（一升）　竹沥（三升）　生葛根汁（三升）　白蜜（一升）　牛酥（三合）　大枣膏（一升）
上八味，先于微火上取生地黄汁以下、生葛根汁以上，和煎减半，则内桑白皮等二物汁和煎之，三分减一，则内酥、蜜、枣膏，搅之勿停手，得如稠饴状煎成讫，置别器中服之。每夜欲卧时，取一胡桃大含之，细细咽汁，稍加至鸡子大，欲昼日间丸服亦得。忌芜荑。
又饮气嗽经久不已，渐成水病。其状亦不限四时，昼夜嗽不断，遇诸动嗽物，便致困剧，甚者乃至双眼突出，气即欲断，汗出，大小便不利，吐痰饮涎洟沫，无复穷限，气上喘急肩息，每旦眼肿，不得平眠。有如此者，宜合细辛等八味汤、葶苈子十五味丸服之方。
细辛　半夏（洗）　桂心　桑白皮（各五两）　干姜　当归（各四两）　芒硝（六两）　杏仁（六合，去尖两仁者，研）
上药，切，以水九升，煮取三升，去滓，内芒硝。分温三服，每服如人行十里久。当得快利，后好将息。经三四日合丸服之。忌生葱、生菜、羊肉、饧。
丸方
葶苈子（六合，熬）　细辛　五味子（各五两）　干姜　当归（各四两）　桂心　人参　丁香　大黄　商陆根（各三两）　橘皮（四两）　桑白皮（六两）　皂荚肉（二两，炙）　大腹槟榔（二十枚）　麻黄（二两，去节）
上药捣筛，蜜和丸，煮桑白皮饮下。初服十丸，日再服，稍加至十五丸，如梧子大。若利则减，秘则加，以大便通滑为度，时时得鸭溏亦佳。忌生葱、生菜。
又依前细辛等八味汤，葶苈子等十五味丸，不觉可，渐成水病，余一如前况，更加大小便秘涩，头面身体浮肿，宜合大干枣三味丸服之方。
大枣（六十枚，擘，去核）　葶苈子（一升，熬）　杏仁（一升，去尖皮两仁者，熬）
上药合捣，令如膏，可作丸，如硬燥不相著，细细下蜜作丸，依前以桑白皮饮下之。初服七八丸，日再服，稍稍加之，以大便通为度。病重者，时令鸭溏佳。亦有以前三味煮汤服之。
又依前大枣等三味丸服，虽觉气暂歇，然病根深固，药力微弱，且停服大枣丸，合巴豆丸五味细细服之，荡涤宿病方。
巴豆仁（二十枚，熬，去心皮）　杏仁（一百颗，去尖皮两仁者，熬）　牵牛子（五合，熬）　葶苈子（六合，熬）　大枣（六十枚，擘，去核）
上药合捣，一如前大枣丸法，还以桑白皮饮下之。服三四丸，日再服。如利即减，秘即加，常以大便调为候。病甚，时时取鸭溏亦佳。忌芦笋、野猪肉。（吴升同。出下卷中。）
杂疗咳嗽方三首  ***************************
《古今录验》：五脏六腑皆令人咳。肺居外而近，上合于皮毛，皮毛喜受邪，故肺独易为嗽也。邪客于肺，则寒热上气喘，汗出，咳动肩背，喉鸣，甚者唾血。肺咳经久不已，传入大肠，其状咳则遗粪。肾咳者，其状引腰背痛，其则咳涎。肾咳经久不已，传入膀胱，其状咳则遗尿。肝咳者，其状左胁痛，甚者不得转侧。肝咳经久不已，传入胆，其状咳则清苦汁出。心咳者，其状引心痛，喉中介介如鲠状，甚者喉痹咽肿。心咳经久不已，传入小肠，其状咳则失气。脾咳者，其状上胁痛，阴阴则引肩背，甚者不得动，动便咳剧。脾咳经久不已，则传入胃，其状咳即呕，甚则长虫出。久咳不已，则三焦受之，三焦咳之状，咳而腹满，不能食饮。此皆聚于胃，关于肺，使人多涕唾而面浮肿，气逆也。又非时有风寒冷，人触冒解脱，伤皮毛间，入腑脏为咳上气如此也。又非时忽然暴寒，伤皮肤，中与肺合，则咳嗽上气，或胸胁又痛，咳唾有血者，是其热得非时之寒暴薄之，不得渐散，伏结深，喜肺痈也。因咳服温药，咳尤剧，及壮热吐脓血，汗出恶寒是也。天有非时寒者，急看四时方也。
又疗咳嗽上气，时时呕白唾沫，数十岁者方。
吴茱萸　五味子　大黄　桂心　甘草（炙）　细辛　人参　紫菀　款冬花（各一两）　大戟　竹茹（各三分）
上十一味，切，以水一斗，煮取三升，分为三服。亦疗阴冷咳，至良。忌海藻、菘菜、生菜、生葱。（深师同。并出第十九卷中。）
深师疗诸咳，心中逆气，气欲绝，杏仁煎方。
杏仁（四两，去尖皮，末）　猪膏（二斤）　白蜜（二升）　生姜汁（三升）
上四味，著铜器中，于微火上先煎姜汁，次内蜜膏，令如饧，置器著地，乃内杏仁末，复令得一沸，煎成。服如枣大一丸含之，日三，不知稍稍增之。
又疗气上迫满，或气不通，烦闷喘呕，苏子汤方。
苏子（一升）　干姜（三两）　半夏（四两，洗）　桂心　人参（各一两）　橘皮　茯苓（各三两）　甘草（一两，炙）
上八味，切，以水八升，煮取二升半，分为三服。若虚热，去干姜，用生姜六两，加黄芩二两。忌海藻、菘菜、羊肉、饧、生葱、酢物等。（并出第十八卷中。）

第十卷  ——————————————————————————————————————————————————————————————————————————————————————————

肺痿方一十首  ***************************
《千金》论曰：寸口脉数，其人病咳，口中反有浊唾涎沫出何也？师曰：此为肺痿之病。肺痿之病，何从得之？师曰：病热在上焦，因咳为肺痿，或从汗出，或从呕吐，或从消渴，小便利数，或从便难，被駃药下痢，重亡津液，故得肺痿。又寸口脉不出，而反发汗，阳脉早索，阴脉不涩，三焦踟蹰，入而不出，身体反冷，其内反烦，多唾唇燥，小便反难，此为肺痿。伤于津液，便如烂瓜，亦如豚脑，但坐发汗故也。其病欲咳不得咳，咳则出干沫，久久小便不利，甚则脉浮弱。肺痿吐涎沫而不咳者，其人不渴，必遗溺，小便数，所以然者，上虚不能制下故也。此为肺中冷，必眩。师曰：肺痿咳唾，咽燥欲饮水者，自愈；自张口者，短气也。（出第十七卷中。）
仲景《伤寒论》疗肺痿，吐涎唾不咳者，其人不渴必遗溺，小便数，所以然者，以上虚不能制下故也。此为肺冷，必眩，甘草干姜汤主之，以温其脏方。
甘草（四两，炙）　干姜（二两）
上二味，切，以水三升，煮取一升半，分温二服。服汤已，小温覆之。若渴者，属消渴。忌海藻、菘菜。
又疗肺痿，涎唾多，心中温温液液者，炙甘草汤方。
甘草（四两，炙）　生姜（三两，去皮）　人参（二两）　地黄（一斤）　阿胶（三两，炙）　大麻子仁（半升）　大枣（四十枚）　麦门冬（半斤，去心）　桂心（二两）
上九味，切，以美酒七升、水八升相和，先煮八物，取四升，绞去滓，内胶，上微火烊销。温服七合，日三夜一。（并出第八卷中。）
《肘后》疗肺痿，咳嗽吐涎沫，心中温温，咽燥而渴者方。（一云不渴。）
生天门冬（捣取汁，一升）　酒（一升）　饴糖（一斤）　紫菀（末，四合）
上四味，合铜器中，于汤上煎可丸。服如杏仁一丸，日三。忌鲤鱼。（范汪、《经心录》同。出第一卷中。）
《集验》疗肺痿，咳唾涎沫不止，咽燥而渴方。（一云不渴。）
生姜（五两）　人参（二两）　甘草（二两，炙）　大枣（十二枚，擘）
上四味，切，以水五升，煮取一升半，分再服。忌海藻、菘菜。（仲景《伤寒论》《备急》、范汪、《千金》《经心录》同。）
又疗肺痿，咳嗽涎沫，心中温温，咽燥而渴方。（一云不渴。）
生姜（五两）　甘草（二两，炙）　大枣（十二枚，擘）
上三味，切，以水五升，煮取一升半，分再服。一方干姜三两代生姜。忌海藻、菘菜。（文仲、《千金》《古今录验》同。深师云：温脾汤。范汪亦同。）
又疗肺痿，时时寒热，两颊赤气急方。
童子小便，每日晚取之，去初末少许，小便可有五合，取上好甘草，量病人中指节，男左女右，长短截之，炙令熟，破作四片，内小便中，置于闲净处露一宿，器上横一小刀，明日平旦去甘草，顿服之，每日一剂。其童子勿令吃五辛。忌海藻、菘菜、热面。（并出第四卷中。）
《删繁》疗虚寒喘鸣多饮，逆气呕吐，半夏肺痿汤方。
半夏（一升，汤洗）　母姜（一斤）　橘皮（一斤）　白术（八两）　桂心（四两）
上五味，切，以水九升，煮取三升，去滓，分温三服。忌羊肉、饧、桃李、雀肉、生葱。（一方有桑白皮切一升。）
又疗凡虚寒肺痿喘气，干地黄煎方。
干地黄（五两）　桑根白皮（切，二升）　川芎（五两）　桂心　人参（各三两）　大麻仁（一升，炒）
上六味，切，以水九升，先煮五味，取三升，去滓，内大麻仁煎数沸，分三服。忌生葱、芜荑。（并出第二卷中。）
《千金》疗肺痿，涎唾多出，心中温温液液，甘草汤方。
甘草（二两，炙）
上一味，切，以水三升，煮取一升半，分温三服。忌海藻、菘菜。（范汪同。）
又疗肺痿，吐涎沫，桂枝去芍药加皂荚汤方。
桂心（三两）　甘草（二两，炙）　大皂荚（一挺，去皮子，炙）　生姜（三两）　大枣（十二枚，擘）
上五味，切，以水七升，微火煮，取三升，分三服。忌生葱、海藻、菘菜。（范汪、《经心录》同。并出第十七卷中。）
肺气客热方二首  ***************************
《延年》百部根饮，主肺气客热，暴伤风寒，因嗽不安方。
百部根（一两半）　天门冬（二两，去心）　紫菀（一两半）　贝母　干葛　白前　橘皮（各一两）　生姜（二两）　葱白（切，三合）　豉（三合）
上十味，切，以水六升，煮取一升七合，去滓。分温三服，疏数任情，亦可分为四服，欲间食亦得。禁生冷、鲤鱼、蒜。（出第五卷中。）
《古今录验》疗肺客热，并肝心家气，人参汤方。
桂心　甘草（炙，各三两）　人参　干姜　防风（各二两）　白术（一两半）
上六味，切，以水八升，煮取三升。分三服，日三，宜温。忌桃李、雀肉、生葱、海藻、菘菜。（出第二十一卷中。）
肺热兼咳方七首  ***************************
《删繁》疗肺热，气上咳，息奔喘，橘皮汤方。
橘皮　杏仁（四两，去尖皮）　柴胡　麻黄（去节，各三两）　干苏叶（二两）　母姜（四两，去尖）　石膏（八两）
上七味，切，以水九升，先煮麻黄两沸，除沫，下诸药，煮取三升，去滓。分三服，不瘥再服。（母姜，《千金》云宿姜。《千金》同。出第五卷中。）
《千金》疗肺热，闷不止，胸中喘急，惊悸，客热来去欲死，不堪服药，泄胸中喘气方。
桃皮（一斗）　芫花（一斗）
上二味，以水四斗，煮取一斗，去滓，以故布手巾内汁中，薄胸温四肢，不盈数日即歇。
又凡右手寸口气口以前脉阴实者，手太阴经也。病苦肺胀，汗出若露，上气喘逆，咽中塞，如欲呕状，名肺热实也。
又疗肺热实，胸凭仰息，泄气除热汤方。
枸杞根皮（二升）　白前（三两）　石膏（八两，碎，绵裹）　杏仁（三两，去尖皮，研）　橘皮　白术（各五分）　赤蜜（七合）
上七味，切，以水七升，煮取二升，去滓，下蜜更煮两三沸，分三服。忌桃李、雀肉等。
又疗肺热，言音喘息短气，好唾脓血方。
生地黄（切，二升）　石膏（八两）　淡竹茹（如鸡子大一枚）　杏仁（四两，去尖皮，研）　羚羊角（屑，三两）　芒硝（三两）　赤蜜（一升）　麻黄（五两，去节）　升麻（三两）
上九味，以水七升，煮取二升，去滓，下蜜煮两沸，分三服。忌芜荑。（出第十七卷中。）
《延年》天门冬煎，主肺热，兼咳声不出方。
生天门冬（汁，一升）　橘皮（二两）　生地黄（汁，五升）　白蜜（五合）　牛酥（三合）　白糖（五两）　杏仁（一升，去尖皮）　贝母　紫菀　通草（各三两）　百部根　白前　甘草（炙，各二两）　人参（二两）
上十四味，切，以水六升，煮贝母等药，取二升五合，去滓，内天门冬、地黄汁，煎可减半，内酥、蜜、生姜等，煎令可丸，稍强取如鸡子黄大含咽之，日四五度。忌鲤鱼、芜荑、海藻、菘菜等。（张文仲处。）
又地黄麦门冬煎，主肺热兼咳方。
生地黄汁（三升）　生麦门冬（三升）　生姜汁（一合）　酥（二合）　白蜜（二合）
上五味，先煎地黄、麦门冬、姜汁等，三分可减一分，内酥、蜜，煎如稀饧，内贝母末八分、紫菀末四分，搅令调。一服一匙，日二服，夜一服。忌芜荑。
又天门冬煎，主肺间热咳，咽喉塞方。
天门冬（三两，去心）　麦门冬（二两，去心）　款冬花（一两）　贝母（一两）　紫菀（二两）　茯苓（二两）　升麻（二两）　生姜（汁，三升）　蜜（一升）　酥（一合）　地黄（汁，三升）
上十一味，切，以水八升，煮七物，取一升，去滓，内生姜、地黄汁，煮取一升，内蜜、酥于银器中，加汤上，煎令成丸。一服如弹丸一枚，含咽，日夜三五丸。忌酢物、芜荑、鲤鱼等。（颜仁楚处。）
又羚羊角饮，主肺热，胸背痛，时时干咳，不能食方。
羚羊角（屑，二两）　贝母　生姜　茯苓（各三两）　橘皮　人参　芍药（各二两）
上七味，切，以水五升，煮取一升八合，去滓。分温三服，每服如人行八九里久更服。禁生冷、蒜、面、酢。（并出第五卷中。）
肺虚寒方三首  ***************************
《删繁》疗肺虚寒，疠风所伤，声音嘶塞，气息喘惫咳唾，酥蜜膏酒，止气咳通声方。
酥　崖蜜　饴糖　生姜汁　生百部汁　大枣肉（研为脂）　杏仁（熬去皮尖，研为脂，各一升）　甘皮（五具，末）
上八味，合和，微火煎，常搅，三上三下，约一炊久，姜汁并百部汁各减半，停下。温清酒一升，服方寸匕，细细咽之，日夜三。（《千金》同。出第六卷中。）
《千金》疗肺虚寒，疠风伤，语音嘶塞，气息喘惫，嗽唾方。
猪胰（三具）　大枣（一百枚，去核）　好酒（五升）
上三味，以酒渍二味，秋冬七日，春夏三日，生布绞去滓，二七日服尽。忌盐。无猪胰以羊胰代。（《肘后》、张文仲、《备急》同。出第十八卷中。）
又凡右手寸口气口以前脉阴虚者，手太阴经也，病苦少气不足以息，嗌干不津液，病名曰肺虚寒也。
又疗肺虚寒则声嘶伤，语言用力，战掉，缓弱虚瘠，风入肺，防风散方。
防风　独活　川芎　秦椒（汗）　黄芪（各七分）　附子（炮，七分）　干姜（七分）　石膏（研）　天雄（炮）　甘草（炙）　山茱萸　麻黄（去节）　五味子（各六分）　秦艽　桂心　山药　杜仲　人参　防己（各五分）　贯众（二枚）　紫菀　菊花（各四分）　细辛（五分）　当归（五分）
上二十四味，捣筛为散。酒服方寸匕，日再。忌海藻、菘菜、猪肉、冷水、生葱、生菜。（一方无石膏、当归。出第十七卷中。）
肺气不足口如含霜雪方四首  ***************************
《广济》疗肺气不足，寒从背起，口如含霜雪，语无声音，剧者吐血，苦寒，五味子汤方。
五味子（三两）　大枣（五十枚，擘）　桑根白皮（一升）　藁本（二两）　钟乳（三两）　款冬花（二两）　鸡苏（二两）
上七味，切，以水九升，煮取三升。分温三服，每服如人行七八里进一服。忌猪、鱼、炙肉、热面、陈臭等物。（此方甚良。）
又疗肺气不足，逆气胸满，上迫喉咽，闭塞短气，连唾相属，寒从背起，口如含霜雪，语无音声，剧者唾血腥臭，或歌或哭，干呕心烦，耳闻风雨声，皮毛悴面白，紫菀汤方。
紫菀　五味子　生姜（合皮切）　白石英（研，绵裹）　款冬花　桂心　人参（各二两）　钟乳（研，绵裹）　麦门冬（去心）　桑根白皮（各三两）　大枣（二十枚，擘）　粳米（一合）
上十二味，切，水一斗五升，先煮桑根白皮、粳米取九升，去滓，内诸药，煎取三升，去滓。分温三服，每服相去如人行七八里久。忌生葱、热面、炙肉。（深师、《千金》无紫菀、人参。并出第二卷中。）
深师疗肺气不足，逆满上气，咽喉中闭塞，短气，寒从背起，口中如含霜雪，语言失声，甚者吐血，补肺汤方。
五味子（三两）　干姜（二两）　款冬花（二两）　桂心（一尺）　麦门冬（一升，去心）　大枣（一百枚，擘）　粳米（二合）　桑根白皮（一斤）
上八味，切，以水一斗二升，先煮枣并桑白皮、粳米五沸，后内诸药，煮取三升，分三服。忌生葱。（《千金》同。出第十八卷中。）
《集验》补肺汤，疗肺气不足，咳逆短气，寒从背起，口中如含霜雪，语无音声而渴，舌本干燥方。
五味子　白石英（研，绵裹）　钟乳（同上）　桂心　橘皮　桑根白皮（各三两）　粳米（二合）　茯苓　竹叶　款冬花　紫菀（各二两）　大枣（五十枚）　杏仁（五十枚，去两仁尖皮）　苏子（一升）　生姜（五两）　麦门冬（四两，去心）
上十六味，切，以水一斗三升，先煮桑白皮、枣、粳米熟，去滓，内诸药，煮取四升。分三服，日再夜一。忌大酢、生葱。（《千金》同。出第四卷中。）
肺胀上气方四首  ***************************
（五法）
《广济》疗患肺胀气急，咳嗽喘粗，眠卧不得，极重恐气欲绝，紫菀汤方。
紫菀（六分）　甘草（八分，炙）　槟榔（七枚）　茯苓（八分）　葶苈子（三合，炒，末，汤成下）
上五味，切，以水六升，煮取二升半，绞去滓。分温三服，每服如人行四五里久进之，以快利为度。忌生葱菜、热面、海藻、菘菜、大酢、蒜、黏食。（出第二卷中。）
仲景《伤寒论》肺胀者，咳而上气，烦躁而喘，脉浮者以心下有水，宜服小青龙汤加石膏主之方。
麻黄（三两，去节）　五味子（半升）　石膏（绵裹）　干姜　芍药　细辛（各三两）　桂心　甘草（各三两，炙）　半夏（半升，洗）
上九味，切，以水一斗，先煮麻黄减二升，去上沫，内诸药，煮取二升半，去滓。温服，强人一升，瘦人及老小以意减之，日三夜一。忌生葱、生菜、海藻、菘菜、羊肉、饧等。
又肺胀者，病人喘，目如脱状，脉浮大也。肺胀而咳者，越婢加半夏汤主之方。
大枣（十五枚，擘）　半夏（半升，洗）　生姜（三两）　麻黄（六两，去节）　甘草（二两，炙）　石膏（半斤）
上六味，切，以水六升，先煮麻黄三二沸，去沫，内诸药，煮取二升，去滓。温服八合，日三，不知更作之。忌海藻、菘菜、羊肉、饧。（并出第十八卷中。）
深师疗咳而上气，肺胀，其脉浮，心下有水气，小青龙汤加石膏二两。设若有实者，必躁，其人常倚伏，小青龙汤方。（用前仲景方。）
《千金》疗肺胀，咳嗽上气，咽燥，脉浮，心下有水，麻黄汤方。
麻黄（去节）　芍药　生姜（五两）　细辛　桂心（各三两）　半夏（半升，洗）　石膏（四两）　五味子（半升）
上八味，切，以水一斗，煮取三升，分三服。忌生葱、羊肉、饧、生菜。（《集验》同。出第十七卷中。）
肺气积聚方二首  ***************************
《救急》疗肺气积聚，心肋下满急，发即咳逆上气方。
麻黄（三两，去节）　杏仁（去双仁尖皮）　柴胡　生姜　半夏（洗十遍）　葶苈子（熬，研如脂，各四两）　干枣（十二枚，擘）　槟榔（十枚）
上八味，切，以水一斗，煮取二升八合，去滓。分温三服，每服相去如人行八九里久。七日忌食生冷、猪、鱼、羊肉。此方服一剂讫，将息满七日，则服后方。忌羊肉、饧。
又方
茯苓　干苏茎叶　橘皮　麻黄（各三两）　杏仁（去尖皮两仁者）　柴胡　生姜（各四两）
上七味，切，以水一斗，煮取二升七合，去滓。分温三服，每服如人行八九里久。禁酢物、蒜、热面、猪肉。五日服一剂。（并出第六卷中。）
肺痈方九首  ***************************
《千金》论曰：病咳唾，其脉数，实者属肺痈，虚者属肺痿。咳而口中自有津液，舌上胎滑，此为浮寒，非肺痿也。若口中辟辟燥，咳即胸中隐隐痛，脉反滑数，此为肺痈也。问曰：病者咳逆，师脉之，何以知此为肺痈？当有脓血，吐之则死。后终吐脓死。其脉何类？何以别之？师曰：寸口脉微而数，微则为风，数则为热。微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉。风舍于肺，其人则咳，口干喘满，咽燥不渴，唾而浊沫，时时振寒。热之所过，血为凝滞，蓄结痈脓，吐如米粥，始萌可救，脓已成则难治。寸口脉数，趺阳脉紧，寒热相抟，故振寒而咳。趺阳脉浮缓，胃气如经，此为肺痈。趺阳脉浮缓，少阴微紧，微为血虚，紧为微寒，此为鼠乳，其病属肺也。问曰：振寒发热，寸口脉滑而数，其人饮食起居如故，此为痈肿病。医反不知，而以伤寒治之，应不愈也。何以知有脓？脓之所在何以别知其处？师曰：假令在胸中者为肺痈，其脉数，咳唾。设脓未成，其脉自紧数，紧去但数，脓为已成也。（出第十七卷中。）
仲景《伤寒论》：咳胸中满而振寒，脉数，咽干不渴，时出浊唾腥臭，久久吐脓如粳米粥者，肺痈也。桔梗白散主之方。
桔梗（三分）　贝母（三分）　巴豆（一分，去皮心，熬，研作脂）
上三味，捣筛，强人饮服半钱匕，羸人减之。若病在膈上者必吐，膈下者必痢。若痢不止者，饮冷水一杯则定。忌猪肉、芦笋等。（出第十八卷中。）
《集验》疗胸中满而振寒，脉数，咽燥而不渴，时时出浊唾腥臭，久久吐脓如粳米粥，是为肺痈，桔梗汤方。
桔梗（二两，《千金》《古今方》云用一两）　甘草（二两，炙）
上二味，切，以水三升，煮取一升，分再服，朝暮吐脓血则瘥。（张文仲、《千金》《备急》《古今录验》、范汪同。此本仲景《伤寒论》方。出第四卷中。）
《千金》疗咳有微热，烦满胸心，甲错，是为肺痈，黄昏汤方。
黄昏（手掌大一枚，即合欢木皮）
上一味，切，以水三升，煮得一升，分再服。（范汪同。）
又肺痈喘不得卧，葶苈大枣泻肺汤主之。兼疗胸胁胀满，一身面目浮肿，鼻塞清涕出，不闻香臭酸辛，咳逆上气，喘鸣迫塞方。
葶苈（三熬令色紫）
上一味，捣，令可丸，以水三升，煮擘大枣二十枚，得汁二升，内药如弹丸一枚，煎取一升，顿服。（《古今录验》《删繁》、仲景《伤寒论》、范汪同。并出第十七卷中。）
《备急》疗肠痈、肺痈方。
升麻　白蔹　漏芦　芒硝（各一两）　黄芩　枳实（炙）　连翘　蛇衔（各三两）　栀子（二十枚，擘）　蒴翟根（四两）
上十味，捣令细，以水三升，渍经半日，以猪脂五升，煎令水竭，去滓。敷之，日三。若交急合水煎。（出第四卷中。）
《古今录验》疗肺痈方。
薏苡仁（一升）　醇苦酒（三升）
上二味，煮取一升，温令顿服，有脓血当吐。（范汪、《经心录》同。）
又疗肺痈，苇茎汤方。
剉苇（一升）　薏苡仁（半升）　桃仁（五十枚，去尖皮两仁者）　瓜瓣（半升）
上四味，㕮咀，以水一斗，先煮苇令得五升，去滓，悉内诸药，煮取二升，分再服，当吐如脓。（仲景《伤寒论》云：苇叶切二升。《千金》、范汪同。《千金》云：苇茎二升，先以水二斗煮五升。）
又疗肺痈，经时不瘥，桔梗汤方。
桔梗（三升）　白术（二两）　当归（一两）　地黄（二两）　甘草（炙）　败酱　薏苡仁（各二两）　桑白皮（一升，切）
上八味，切，以水一斗五升，煮大豆四升，取七升汁，去豆，内清酒三升，合诸药煮之，取三升，去滓，服七合，日三夜再服。忌猪肉、芜荑、桃李、雀肉、海藻、菘菜等。
又疗肺痈，生地黄汁汤方。
生地黄汁（一升）　当归　甘草（炙）　白石英（绵裹）　人参（各一两）　附子（二分，炮）　白小豆（三十颗）　白鸡（一头，男用雌，女用雄，疗如食法，一作雉）
上八味，切，以水一斗五升，煮鸡，取七升汁，去滓，内地黄汁诸药等，煮取三升，去滓。分服六合，日三夜二。忌芜荑、海藻、菘菜、冷水、猪肉等。（并出第二十一卷中。）
大肠论二首  ***************************
《千金》论曰：大肠腑者，主肺也。鼻柱中央以为候也。肺所以合气于大肠者，大肠为行道传泻之腑也，号监仓掾，重二斤十二两，长一丈二尺，广六寸，脐右回叠积还反十二曲，贮水谷一斗二升，主十二时，定血脉，和利精神。又曰：肺前受病，移于大肠，肺咳不已，则大肠受之，大肠咳则遗失便痢。肺应皮，皮厚即大肠厚，皮薄即大肠薄，皮缓腹裹大者大肠缓而长，皮急者大肠急而短，皮滑者大肠直，皮肉不相离者大肠结。（《删繁》同。）
又扁鹊云：大肠绝不疗，何以知之？泄痢无度，痢绝则死。实即肠热，热则胀满不通，口为生疮。食下入肠，则肠实而胃虚，下胃则胃实而肠虚，所以实而不满，乍实乍虚，乍来乍去。虚则伤寒，寒则肠中雷鸣，泄青白之痢，而发于气水，根在大肠。大肠有寒，骛溏；有热，便肠垢。大肠有宿食，寒慄发热，有时如疟状。大肠病者，肠中切痛而鸣濯濯，冬日重感于寒则泄，当脐而痛，不能久立，与胃同候。肠中雷鸣，气上冲胸，喘不能久立，邪在大肠也。大肠胀鸣而痛，肠寒即泄，食不化。（出第十八卷中。）
大肠热实方三首  ***************************
《千金》：凡右手寸口气口以前脉阳实者，手阳明经也。病苦肠满，善喘咳，面赤身热，喉咽中如核状，名曰大肠实热也。
又疗大肠实热，腹胀不通，口为生疮，生姜泄肠汤方。
生姜　橘皮　青竹茹　白术　黄芩　栀子（各三两）　桂心（一两）　生地黄（十两）　茯苓　芒硝（各二两）　大枣（十四枚，擘）
上十一味，切，以水七升，煮取三升，去滓，下芒硝，分三服。忌生葱、芜荑、海藻、菘菜、酢物、桃李、雀肉等。（出第十八卷中。）
《删繁》疗肺脉厥逆大于寸口，主大肠热咳上气，喘鸣心烦，麻黄汤方。
麻黄（六两，去节）　芍药　生姜　半夏（洗十遍）　细辛　五味子（各三两）　桂心（二两）　石膏（八两）
上八味，切，以水九升，先煮麻黄七八沸，去沫，次下诸药，煎取三升，去滓，分三服。忌羊肉、饧、生葱、生菜等。
又疗大肠热甚，胁满，掌中热，淡竹叶饮，泄热气方。
淡竹叶（切，三升）　橘皮（三两）　干苏叶（三两）　白术（四两）　甘草（一两，炙）　葱白（切，一升）　桂心（一两）　石膏（六两，碎）　杏仁（六十枚，去皮尖，熬）
上九味，切，以水一斗二升，先煮竹叶取一斗，去滓，澄清，取九升，下诸药，煮取三升，绞去滓，分三服。若须利下，纳芒硝三两。忌海藻、菘菜、桃李、雀肉、生葱。（并出第二卷中。）
大肠虚寒方三首  ***************************
《千金》：凡右手寸口气口以前脉阳虚者，手阳明经也。病苦胸中喘，肠鸣，虚渴唇干，目急善惊，泄白，名曰大肠虚寒也。
又疗大肠虚寒，痢下青白，肠中雷鸣相逐，黄连补汤方。
黄连（四两）　茯苓（四两）　川芎（三两）　醋石榴皮（四枚）　地榆（五两）　伏龙肝（如鸡子大一枚）
上六味，切，以水七升，煮五味，取二升五合，去滓，下伏龙肝屑，搅调，分三服。忌猪肉、冷水、大酢。（出第十八卷中。）
《删繁》疗大肠虚寒，欠呿咳气短，少腹中痛，款冬花丸方。
款冬花（七分）　桂心　五味子（各六分）　干姜　川芎　甘草（炙，各五分）　附子（四分，炮）　桔梗（四分）　苏子（五合，熬）　蜀椒（一升）　百部汁（七合）　白蜜（一升）　干枣（五十枚，擘，去皮）　姜汁（一升）
上十四味，细捣为末，将姜、蜜汁和，微火上煎，取为丸如梧子。每服温酒下三十丸，加至四十丸，日再。忌海藻、菘菜、猪肉、冷水、生葱。（出第二卷中。）
皮虚实方二首  ***************************
《删繁》论曰：夫五脏六腑者，内应骨髓，外合皮毛肤肉。若病从外生，则皮毛肤肉关格强急；若病从内发，则骨髓疼痛。然阴阳表里，外皮内髓，其病源不可不详之也。皮虚者寒，皮实者热。凡皮虚实之应，主于肺、大肠。其病发于皮毛，热即应脏，寒即应腑。（《千金》同。出第三卷中。）
《千金》疗皮虚，主大肠病，寒气关格，蒴藋蒸汤方。
蒴藋根叶（切，三升）　桃皮叶（剉，三升）　菖蒲叶（剉，三升）　细糠（斗）　秫米（五升）
上五味，以水一石五斗，煮取米熟为度，大盆器贮，于上作小竹床子罩盆，人身坐床中，四面周回将席荐障风，身上以衣被盖覆。若气急时，开孔对口泄气，取通身接汗，可作两食久许，如此三日。若盆里不过热，盆下安炭火也。非惟疗寒，但是皮肤下一切劳冷，并皆疗之。忌羊肉、饧。（《删繁》同。）
又疗皮实，主肺病热气，栀子煎方。
栀子　枳实（炙）　大青　杏仁（去两仁尖皮）　柴胡　芒硝（各三两）　生地黄（切，一升）　石膏（八两）　淡竹叶（切，一升）　生玄参（五两）
上十味，切，以水九升，煮取三升，下芒硝，分三服。忌芜荑。（《删繁》同。并出第十八卷中。）
上气方九首  ***************************
《广济》疗上气方。
葶苈子（五合，熬紫色，别捣如泥）　桑根白皮（切）　大枣（二十枚，擘）
上三味，以水四升，煮取一升，绞去滓，内葶苈子泥如枣大，煮之三分减一，顿服，以快利为度。忌如药法。（出第二卷中。）
《肘后》主上气方。
灸从大椎数下行第五节下，第六节上空间，即灸一处，随年壮。秘方。（深师、《千金翼》、文仲同。出第三卷中。）
《千金》疗上气方。
上酥（一升）　独头蒜（五颗，去皮，先以酥煎蒜，蒜黄出之）　生姜汁（二合）
上三味，同煎使熟，空腹服一寸匕，温服之。忌热面。
又方
芥子（三升）
上一味，末之，蜜和为丸。寅时井华水服如梧子七丸，日二服。散亦佳。禁如药法。尤忌油面等。（并出第十七卷中。）
《必效》疗上气方。
半夏（洗）　茯苓（各四两）　橘皮　白术（各三两）　生姜（五两）　槟榔（十颗）
上六味，切，以水一斗，渍一宿，煮取二升七合，分三服。更加甘草（三两）、人参（二两）、前胡（二两）、紫苏（一两）。忌羊肉、饧、桃李、雀肉、酢物。（出第一卷中。）
《古今录验》温中汤，疗上气方。
甘草（三两，炙）　桂心（四两）　生姜（一斤）
上三味，切，以水七升半，煎取三升，分五服。忌生葱、海藻、菘菜。
又昆布丸，疗胸满上气方。
大黄　硝石　海藻（洗）　水银（各一两）　昆布（三两，洗）　苦瓠瓣（四十枚）　葶苈（半升，熬）　通草（二分）　桃仁（五十枚，熬）
上九味，捣筛，以蜜和，为丸如梧子许。先食服三丸，日再服。
又已试鲤鱼汤，疗上气方。
杏仁（熬）　贝母　桂心（各三两）　橘皮　人参　甘草（炙）　厚朴（炙）　麻黄（去节）　茯苓　胡麻　白前（各二两）　鲤鱼（五斤）　生姜（六两）　半夏（五两，洗）
上十四味，切，先以水二斗，煮鱼得一斗二升，去鱼内药，煎取三升二合。分四服，日三夜一。忌海藻、菘菜、酢物、羊肉、饧、生葱等物。
又上气二物散。（本司马大将军方。）
麻黄（一斤，去节）　杏仁（一百枚）
上药各别捣，合和下筛为散。上气发时，服方寸匕，可至三方寸匕，以气下为候，不必常服。（深师疗上气兼咳。范汪同。并出第十九卷中。）
卒上气方六首  ***************************
深师疗卒上气，胸心满塞，半夏苏子汤方。
半夏（五两，洗）　苏子（一升）　生姜（五两）　大枣四（十枚，擘）　橘皮　桂心（各三两）　甘草（二两）
上七味，切，以水七升，煮取二升七合，分三服，气即下。忌海藻、菘菜、羊肉、饧、生葱。
又疗卒急上气，胸心满，竹筱下气汤方。
生甘竹筱（一虎口）　石膏（一两）　生姜　橘皮（各三两）　甘草（三两，炙）
上五味，切，以水七升，煮竹筱取四升半，去滓，内诸药，煮取二升，分二服。此方疗忽上气不止者，服两三剂瘥。忌海藻、菘菜。（并出第十八卷中。）
《备急》葛氏疗卒上气，鸣息便欲绝方。
桑根白皮（切，三升）　生姜（切，半升）　吴茱萸（半升）
上三味，切，以酒五升煮三沸，去滓，尽令服之，入口则愈。（《千金》秘方。）
又方
麻黄（去节）　甘草（炙，各二两）
上二味，切，以水三升，煮取一升半，分三服。《古今录验》用水八升，煮取三升八合。忌海藻、菘菜。瘥后，欲令不发者，更取二味，并熬杏仁五十枚，捣筛，蜜和丸，服四五丸，日三。（文仲、《肘后》、范汪同。）
又疗卒上气，气不复报肩息方。
干姜（三两，㕮咀）
上一味，以酒一斗渍。服一升，日三服。
又方
麻黄（三两，去节）　桂心　甘草（炙，各一两）　杏仁（四十颗，去尖皮两仁者）
上四味，切，以水六升，煮取二升，分三服。此二方名小投杯汤，有气疾者亦可为散，将服之。冷多加干姜三两，痰唾者加半夏三两。忌海藻、菘菜、生葱。（出第三卷中。）
久上气方四首  ***************************
《千金》疗积年上气不瘥，垂死者方。
莨菪子（熬，令色变）　熟羊肺（薄切，曝干，为末）
上二味，各别捣，等份，以七月七日神酢，拌令相著。夜不食，空肚服二方寸匕，须臾拾针，两食间以冷浆白粥二口止之，隔日一服，永瘥。三十日内得煮饭汁，作芜菁羹食之，以外一切禁断。（文仲、《肘后》同。）
又疗上气，三十年不瘥方。
大枣（一百枚，去核皮）　豉（一百二十颗）　杏仁（一百粒）　椒（二百粒，汗）
上四味，先捣杏仁，令极熟后，内枣、椒、豉更捣，作丸如枣核大。含稍稍咽之，日三夜一。（并出第十七卷中。）
《近效》疗久上气，气急卧不得方。
紫苏叶（二两）　生姜　麻黄（去节）　杏仁（各三两）　赤茯苓　桑根白皮　葶苈子（各二两，熬）　橘皮（一两半）
上八味，切，以水八升，先煮麻黄去沫，下诸药和，煮取二升七合，绞去滓。分三服，每服如人行七八里久，温服之毕，服后丸。
又丸方
葶苈子（六两，熬令紫色）
上一味，捣如泥，丸如梧子大。每食后，以枣饮下十丸，日二服。干枣十颗擘碎，以水一升，煮取五合，去滓，用下丸，甚效。
上气胸满方二首  ***************************
《古今录验》胡椒丸，疗咳上气，胸满，时复呕沫方。
胡椒　荜茇　干姜（各三两）　白术（二两）　桂心　高良姜　人参　款冬花　紫菀　甘草（炙，各二两）
上十味，捣筛，蜜和，丸如梧子。一服五丸，日二服。不知增之，以知为度。忌生冷、酢滑、猪鱼肉、蒜、桃李、雀肉、生葱、海藻、菘菜。（出第十九卷中。）
《救急》茯苓人参散，疗上气，胸胁满闷，益心力，除谬忘，永不霍乱，能饮食。此方功力，诸药不逮。有人年四十时，因患积痢，羸惫不能起止，形状如七十老人，服此药两剂，平复如旧，久服延年益寿方。
茯苓（二斤，去黑皮，擘破如枣大，清水渍经一日一夜，再易水，出于日中，曝干为末）　人参（七两，捣）　甘草（一两，炙，切）　牛乳（七升）　白沙蜜一升（五合）
上五味，以水五升，内甘草，煮取二升，除甘草澄滤，内茯苓，缓火煎，令汁欲尽，次内白蜜、牛乳，次内人参，缓火煎，令汁尽，仍搅药令调，勿许焦成，日中曝干，捣筛为散，以纸盛之。温乳及蜜汤和吃并得，亦不限多少。夏月水和当麨。忌海藻、菘菜、大酢。并是大斗大升大秤两也。此方极验。合数剂立效。（出第六卷中。）
上气咳身面肿满方四首  ***************************
崔氏疗肺热而咳，上气喘急，不得坐卧，身面肿，不下食。消肿下气，止咳立验方。
葶苈子（二十分，熬）　贝母（六分）　杏仁（十二分，炮）　紫菀（六分）　茯苓　五味子（各六分）　人参　桑白皮（各八两）
上八味，捣筛，蜜和，丸如梧子。一服十丸，日二服，甚者夜一服，渐渐加至二三十丸。煮枣汁送之。若腥气盛者，宜服此药。若小便不利者，宜服后方。忌酢物。
又方
葶苈子（二十分，熬）　杏仁（十二分）　茯苓（六分）　牵牛子（八分，熬）
上四味，捣筛，蜜和，为丸如梧子许。每服八丸，日再夜一，渐渐加至二十丸。煮枣汁送之。大忌酢物。
又疗上气咳嗽，长引气不得卧，或水肿，或遍体气肿，或单面肿，或足肿，并主之方。
葶苈子（三升，微熬）
上一味，捣筛为散，以清酒五升渍之，春夏三日，秋冬七日。初服如胡桃许大，日三夜一，冬日二夜二，量其气力，取微利为度。如患急困者，不得待日满，亦可以绵细绞即服。其葶苈单茎向上，叶端两角，角粗且短。又有一种苟芥草，叶近根下作歧，生角细长，采时必须分别。前件六种病状，发动各不同，始终至困，并归于水。但人腹内有块，及两边皆有者，或当心有块，稍肚大者，并是水病。即此药必须得好新熟无灰酒清者，始可用。经日多者，恶不堪用。前件病皆是热，服药惟须慎酒面、生冷、鸡猪鱼肉。大困及不得卧，入口则定。老少任意量力，必须好瘥平复始可停药。此方神验。服药如伤多闷乱者，作土浆饮即定。（并出第六卷中。）
《必效》疗上气咳嗽，腹满体肿方。
取楸叶（三升）
上一味，煮三十沸，去滓，煎堪作丸，如小枣子，以竹筒内下部，立愈。（出第一卷中。）
上气喉中水鸡鸣方一十二首  ***************************
深师疗久逆上气胸满，喉中如水鸡鸣，投杯汤方。
小麦（一升）　麻黄（四两，去节）　厚朴（五两）　石膏（如鸡子）　杏仁（五合）
上五味，以水一斗，煮取小麦熟，去麦内药，煮取三升，分三服。咳嗽甚者，加五味子、半夏洗，各半升，干姜三累。经用甚良。
又疗上气，脉浮咳逆，咽喉中水鸡鸣，喘息不涌，呼吸欲死，麻黄汤方。
麻黄（八两，去节）　射干（二两）　甘草（四两，炙）　大枣（三十颗）
上四味，切，以水一斗，先煮麻黄三沸，去上沫，内诸药，煮取三升，分三服。已用甚良。忌海藻、菘菜等。
又疗咳逆上气，胸中塞，不得息，卧不安席，牵绳而起，咽中如水鸡声，投杯汤方。
款冬花（二十分）　杏仁（四十颗）　甘草（一两，炙）　大枣（二十颗）　桂心（二两）　麻黄（四两，去节）　生姜　半夏（洗，各三两）　紫菀　细辛（各一两）
上十味，切，以水八升，煮取二升，顿服之。一方分再服。卧令汗出，食粥数口，勿饱食。神良。忌海藻、菘菜、羊肉、饧、生葱、生菜。
又疗咳逆上气，燥嗽冷嗽，昼夜甚，喉中水鸡鸣，钟乳丸方。
钟乳　人参　桂心　干姜（各八分）　附子（炮）　款冬花　细辛（各六两）　紫菀（十分）　杏仁（四分）
上九味，捣筛，蜜和。酒服如小豆二丸，日三，不知稍稍加之。忌猪肉、冷水、生葱、生菜等物。
又疗上气咳嗽，喉中水鸡鸣，唾脓血腥臭，麻黄汤方。
麻黄（六两，去节）　桂心（一两）　甘草（炙）　杏仁（去皮尖，各二两）　生姜（八两，一方用干姜三两）
上五味，切，以水七升，煮取三升半，分五服。已用疗咳唾脓血、喉中腥臭得力，后长将丸服。忌海藻、菘菜、生葱。
又疗久咳上气，喉中鸣，昼夜不得卧，贝母散方。
贝母（三两）　麻黄（去节）　干姜（各二两）　桂心　甘草（炙，各一两）
上五味，捣筛。平旦酒服方寸匕，日二，不知增之，至二匕，大剧可至再服。酒随饮多少。忌海藻、菘菜、生葱等。
又疗久咳逆上气，体肿短气胀满，昼夜倚壁不得卧，喉常作水鸡鸣，白前汤方。
白前（二两）　紫菀　半夏（洗，各三两）　大戟（切，七合）
上四味，切，先以水一斗，渍之一宿，明旦煮取三升，分三服。忌羊肉、饧。（此方四味，《千金方》见水肿咳上气中。《千金》《古今录验》同。并出第十八卷中。）
《小品》疗咳逆，喉中如水鸡声，贝母汤方。
贝母　甘草（炙，各二两）　麻黄（去节）　桂心（各四两）　半夏（洗）　干姜（各三两）　杏仁（七十枚）
上七味，切，以水二斗三升，先煮麻黄得十沸，内药煮取三升。温服七合，日三。忌海藻、菘菜、生葱、羊肉、饧。（《古今录验》同。）
又疗咳而上气，咽中如水鸡声，射干麻黄汤方。
射干（十二枚）　麻黄（去节）　生姜（各四两）　紫菀（三两）　款冬花（三两）　细辛（三两）　五味子（半升）　半夏（八枚，洗）　大枣（七枚）
上九味，切，以东流水一斗二升，煮取三升，分三服。忌羊肉、饧、生菜。（此本仲景《伤寒论》方。《千金》《古今录验》同。并出第一卷中。）
《必效》疗病喘息气急，喉中如水鸡声者，无问年月远近方。
肥皂荚（两挺）　好酥（一两）
上二味，于火上炙，去火高一尺许，以酥细细涂之，数翻覆，令得所，酥尽止，以刀轻刮去黑皮，然后破之，去子皮筋脉，捣筛，蜜和为丸。每日食后，服一丸如熟豆，日一服讫，取一行微利。如不利时，细细量加，以微利为度。日止一服。忌如药法。（出第一卷中。）
《古今录验》沃雪汤，疗上气不得息卧，喉中如水鸡声，气欲绝方。
麻黄（四两，去节）　细辛（二两）　五味子（半升）　桂心　干姜（各一两）　半夏（八枚，洗去滑，一方四两）
上六味，切，以水一斗，煮取三升，绞去滓。适寒温服一升，投杯则卧。一名投杯麻黄汤。令人汗出不得卧，勿怪。亦可从五合，不知稍增，日再。凡煮麻黄先煎二沸，去上沫，又内余药。忌生葱、生菜、羊肉、饧。（《集验》《经心录》、范汪同。）
又投杯汤，疗久咳嗽上气，胸中寒冷，不得息食，卧不安席，每牵绳而起，咽中如水鸡声方。
款冬花（四十颗）　细辛（一两）　紫菀（三两）　甘草（炙）　桂心　麻黄（去节）　干姜（各二两）　五味子（半升）　杏仁（四十枚）　半夏（半升，洗）
上十味，切，以水八升，煮取二升，分再服，卧汗出即愈。忌海藻、菘菜、生葱、生菜、羊肉、饧。（并出第九卷中。）
因食饮水上气方四首  ***************************
《古今录验》宫泰说：李将军儿得病，喘息甚难，并数上气呼吸，疗之不瘥，遂亡。本由食饼后乃饮水得之，服五味汤不瘥，此辈皆死。是后乃有婢得之，行极而渴饮水多，此为所发起同，与五味汤亦不瘥。然后小瘥，泰因此与三物备急药半钱，吐下得瘥。由此思惟病之所由，以冷水入肺及入肠，寒热不消化，结聚逼迫于胃口，故令其呼吸乏，气息不得下过，谓喘而上气息数也，宜吐下之亦可，与三物瓜蒂散吐之。
三味备急散，本疗卒死感忤，宫泰以疗人卒上气，呼吸气不得下，喘逆瘥后，已为常用方。
巴豆　干姜　大黄
上药等份，巴豆小熬去心皮，合捣下筛。服半钱匕，得吐下则愈。忌野猪肉、芦笋。（范汪同。）
又三味吐散，宫泰以疗上气呼吸喘逆方。
瓜蒂（三分）　杜蘅（三分）　人参（一分）
上药捣筛，为散。以温汤服一钱匕，老小半之。（范汪同。并出第十九卷中。）
《肘后》疗大走马奔走喘乏，便饮冷水冷饮，因得上气发热方。
竹叶（三斤）　橘皮（三两，切）
上二味，以水一斗半，煮取三升，去滓。分为三服，三日服，一剂良。（《集验》用竹叶三两。文仲、《备急》、范汪等同。）
又方
葶苈子（一两，熬，捣）　干枣（四十颗）
上二味，以水三升，先煮枣，取一升，内葶苈子煎取五合。大人分一二服小儿分三四服。（并出第一卷中。）
卒短气方四首  ***************************
《肘后》卒短气方。
捣韭取汁，服一升，立愈。（文仲、《备急》《千金》同。出第一卷中。）
《千金》疗卒短气方。
枸杞叶（二两）　生姜（二两，切）
上二味，以水三升，煮取一升，顿服之。
又方
生姜（五两，切）　小麦（一升）
上二味，以水七升，煮取一升，顿服之。
又方
紫苏茎叶（切，一升）　大枣（二七枚）
上二味，以酒三升，煮取一升半，分再服，水亦得。又方加橘皮半两。（并出第十七卷中。）
上气及气逆急牵绳不得卧方八首  ***************************
《广济》疗肺气痰上气急及咳方。
柴胡（五两）　五味子　橘皮　紫菀　贝母　杏仁（各三两）　麻黄（四两，去节）　甘草（炙）　黄芩（各二两）
上九味，细切，捣令极碎。每服取麦门冬一两去心、生姜半两切、竹叶一两半，以水二升五合，先煮麦门冬、生姜、竹叶，有一升五合，内散二两，煎取一升二合，绞去滓，分二服。平旦空肚服之，一服日晚食消后服之，每日作一剂。忌油、面、猪犬肉、小豆、黏滑、酸咸、海藻、菘菜。（出第三卷中。）
《肘后》疗咳上气，喘息便欲绝方。
末人参服之方寸匕，日五六。（出第一卷中。）
深师疗上气及诸逆气，神验白前汤方。
白前（五两）　紫菀　杏仁　厚朴（炙，各三两）　半夏（洗）　麻黄（去节。各四两）　生姜（一斤，一方用八两）　人参　桂心（各二两）　甘草（一两，炙）　大枣（十四枚）
上十一味，切，以水八升，煮取二升半，分三服良。忌海藻、菘菜、羊肉、生葱、饧。
又疗肺气不足，咳嗽上气，牵绳而坐，吐沫唾血，不能食饮，补肺溢汤方。
苏子（一升）　桑白皮（五两）　半夏（六两，洗）　紫菀　人参　甘草（炙）　麻黄（去节）　五味子　干姜　杏仁（去尖皮两仁者，各二两）　细辛（一两半）　桂心（三两）　款冬花（一两）　射干（一两）
上十四味，切，以水一斗二升，煮取三升。分五服，日三夜再。忌海藻、菘菜、羊肉、饧、生葱、生菜。（《千金》同。）
又疗诸咳病，上气胸满，昼夜不得卧，困笃，钟乳丸方。
钟乳（八分）　干姜（六分）　款冬花　细辛　桑白皮　半夏（洗，各四分）　贝母　附子（炮，各五分）　蜀椒（三分，汗）　川芎（四分）　紫菀（八分）　杏仁（三分）
上十二味，捣筛，蜜和。服如大豆二丸，日三。忌冷食、猪羊肉、饧、生菜。（并出第十八卷中。）
《千金》疗上气不得卧，神秘方。
橘皮　生姜　紫苏　人参　五味子（各三两）
上五味，切，以水七升，煮取三升，分三服。（一方有桔梗，无五味子。出第十七卷中。）
《古今录验》疗积病后，暴上气困笃，投杯汤方。
石膏（四两，碎）　甘草（二两，炙）　五味子（三两）　大枣（二十枚）　人参　桂心　半夏（洗）　杏仁（各二两）　麻黄（三两，去节）　生姜（四两）
上十味，切，以水一斗，煮取三升。一服六合，日三夜一。忌羊肉、饧、海藻、菘菜、生葱等。
又疗上气，呼吸牵绳，肩息欲死，覆杯汤方。
麻黄（四两，去节）　甘草（炙）　干姜　桂心　贝母（各二两）
上五味，切，以水八升，煮取二升，分再服则愈。有人先有风患，兼有石热，取冷当风，饮酒房室体虚；末春因天行病，至夏中瘥，尚虚；有风热未除，兼药石势过伤于胃气，因腹胀坚如石，气息不利；因自下后，变四肢肿，游走无定，小便不通，积服利药，忽吐逆不下食，变哕，至掣动百脉，状如嘘唏，积日乃变上气。服此方，加杏仁二两，与两剂上气得止。忌海藻、生菜、菘菜。（范汪、《经心录》同。出第十九卷中。）
咳嗽上气方七首  ***************************
《病源》：咳嗽上气者，肺气有余也。肺感于寒，微则成咳嗽。肺主气，气有余则喘咳上气。此为邪抟于气，气拥滞不得宣发，是为有余，故咳嗽而上气也。其状喘咳上气，多涕唾，面目浮肿，则气逆也。（出第十四卷中。）
深师疗上气咳嗽，苏子煎方。
苏子（二升）　生姜（汁，二升）　白蜜（二升）　生地黄（汁，二升）　杏仁（二升）
上五味，捣苏子，以地黄、姜汁浇之，绢绞取汁更捣，以汁浇复绞，如此六七过，令味尽，去滓，熬杏仁，令黄黑，捣令如脂，又以向汁浇之，绢绞取汁，往来六七过，令味尽，去滓，内蜜，和置铜器中，于重汤中煎之，令如饴，煎成。一服方寸匕，日三夜一。忌芜荑。（《千金》同。）
又疗咳嗽上气，射干煎方。
射干（八两）　紫菀（半两）　胶饴（五两）　细辛（半两）　干姜（五两，末）　生竹沥（一升）　芫花根（半两）　桑根白皮　款冬花（各八两）　附子（半两，炮）　甘草（半两，炙）　白蜜（一升半）
上十二味，先切射干，合蜜、竹沥汁煎五六沸，绞去滓，㕮咀诸药，以水一升四合，渍一宿，煎之七上七下，去滓，乃合饴、姜末煎，令如。服酸枣一丸许，日三夜一，不知稍增之。忌海藻、菘菜、猪肉、冷水、生菜。（《千金》同。）
又疗咳上气，中寒冷，鼻中不利，杏仁煎方。
杏仁（五两）　五味子（三合）　甘草（四两，炙）　麻黄（一斤，去节）　款冬花（三合）　紫菀　干姜（各三两）　桂心（四两）
上八味，切，以水一斗，煮麻黄减二升，掠去沫，乃内诸药，煮取四升，绞去滓，又内胶饴半斤、白蜜一斤，合内汁中，搅令相得，汤中煎如饴成。先食服如半枣，日三，不知稍加之。忌海藻、菘菜、生葱。（《千金》同。出第十八卷中。）
崔氏疗上气暴咳方。
紫苏茎叶（二升）　大豆（一升）
上二味，以水四升，煮大豆，次下紫苏，煮取一升五合。分为三服，昼二夜一。忌酢、鲊、咸酸、油腻等。（出第六卷中。）
《必效》主上气腹胀，心胸满，并咳不能食方。（段明府云极效。）
枇杷叶（一握，去毛，炙）　槟榔（三七颗）　生姜（二分）　高良姜（二两）　蜜（二合）　酥（二合）
上六味，切，以水二大升，煮取一大升，汤成后，内酥、蜜更煮三五沸。分温三服，每服如人行八九里久。甚重者三两剂。任意食之。（出第一卷中。）
《救急》疗上气咳，肺气胸痛方。
杏仁（三大升）　白蜜（一大升）　牛酥（二大升）
上三味，杏仁捣碎，于瓷盆中研取汁五升，净磨铜铛，勿令脂腻，先倾三升汁于铛中，刻木记其深浅，又倾二升汁以缓火煎，减至于所记处，即内白蜜及酥，还至木记处，药乃成。贮不津瓷器中。每日三度，以暖酒服一大匙，不能饮酒，和粥服亦得。服一七日唾色变白，二七日唾稀，三七日咳断。此方非但疗咳，兼补虚损，去风冷，兼悦肌肤白如瓠，妇人服之更佳。（《延年秘录》同。出第六卷中。）
《古今录验》疗上气兼咳，苏子汤方。
苏子（一升）　五味子（五合）　麻黄（去节）　细辛　紫菀　黄芩　甘草（炙，各二两）　人参　桂心　当归（各一两）　半夏（三两，洗）　生姜（五两）
上十二味，切，以水九升，煮取三升，分二服。上气病亦特单煮苏子及生苏叶，冬天煮干枝茎叶亦佳。忌海藻、菘菜、羊肉、饧、生葱、生菜。（出第十九卷中。）
咳逆上气呕吐方四首  ***************************
《病源》：五脏皆禀气于肺，肺感微寒则成咳嗽也。寒抟于气，气聚还肺，而邪有动息。邪动则气奔逆上，气上则五脏伤动。动于胃气者，则胃气逆而呕吐也。此是肺咳，连滞气动于胃而呕吐者也。又有季夏脾王之时，而脾气虚不能王，有寒气伤之而咳嗽者，谓之脾咳。其状咳则右胁下痛，阴阴引膊背，甚则不可动，动则咳发。脾与胃合，脾咳不已，则胃受之。其状咳嗽而呕，呕甚则长虫出是也。凡诸咳嗽，甚则呕吐，各随证候，知其腑脏也。（出第十四卷中。）
深师疗咳嗽上气，喉咽中腥臭，虚气搅心，头痛眼疼，耳中嘈嘈，风邪毒注天行，食不生肌，胸中隔塞，呕逆多唾，恶心，心下坚满，饮多食少，疗疰并淋，通气丸方。
胶饴（五斤）　蜀椒（二升，汗）　乌头（七分，炮）　桂心（六分）　大附子（五枚，炮）　干姜　人参（各四分）　杏仁（一升）　天门冬（十分）　蜈蚣（五节，去头，炙）
上十味，末之，捣杏仁作膏，稍稍内药末，捣千过，烊胶饴，乃内药中搅令调和，含如半枣一枚，日六七，夜二三服，令胸中温为度。若梦与鬼神交通及饮食者，全用蜈蚣；食不消者，加杏仁五合；有虚气，少腹急，腰痛，加天门冬、杜仲；有风加乌头二枚、附子一枚，立夏后勿加也；有留饮加葶苈子一两，熬末之。忌猪肉、冷水、生葱、鲤鱼等物。（《千金》同。）
又疗上气咳逆，口干，手足寒，心烦满，积聚下痢，呕逆，若坠瘀血，上气，胸胁胀满，少气肠鸣，饱食伤中里急，妇人乳饮滞，下有邪湿，阴不足，大小便不利，肢节皆痛，硝石丸方。
硝石（一升）　干姜　前胡　大黄（各一斤）　杏仁（一升）
上五味，捣筛，蜜和。饮服如梧子三丸，日再。五日后，心腹诸疾随大小便去，月经绝则通，下长虫数十，亦利血及冷热赤白汁，癥瘕毒悉主之。药利以意消息。
又疗上气，烦闷呕逆，不得饮食，厚朴汤方。
厚朴（一两，炙）　人参（一两）　半夏（四两，洗）　生姜（八两）　茯苓　甘草（炙）　橘皮　桂心（各二两）　枳实（二两，炙）
上九味，切，以水八升，煮取三升，分三服。忌海藻、菘菜、羊肉、饧、生葱、酢物。（并出第十八卷中。）
《必效》疗上气咳嗽，呕逆不下食，气上方。
橘皮　紫菀（各三两）　人参　茯苓　柴胡　杏仁（去尖皮，各二两）
上六味，切，以水六升，煮取二升，分为三服。患冷加生姜二两，患热加麦门冬三两去心，不能食加白术二两、厚朴二两炙。忌酢物、桃李、雀肉等。（出第一卷中。）
上气咳嗽多唾方三首  ***************************
《广济》疗上气，肺热咳嗽，多涕唾方。
白前（四分）　生麦门冬（十分，去心）　贝母　石膏　甘草（炙）　五味子　生姜（各四分）　黄芩（五分）　杏仁（四十颗）　淡竹叶（切，一升）　白蜜（一匙）
上十一味，切，以水七升，煮取二升七合，绞去滓，内白蜜，更上火煎三沸。分温三服，每服如人行五六里，须利三两行。汤成后，宜加芒硝八分。忌热面、炙肉、油腻、酢食、海藻、菘菜等。（出第二卷中。）
《古今录验》小紫菀丸，疗上气，夜咳逆，多唾浊方。
干姜　甘皮（一作甘草）　细辛　款冬花（各三分）　紫菀（三分）　附子（二枚，炮）
上六味，捣筛，以蜜和，为丸如梧子。先食服三丸，日再，以知为度。忌冷水、猪肉、生菜等物。
又疗咳气上多涕唾，杏仁煎方。（出徐王。）
杏仁（一升）
上一味，捣碎，研取大升三升汁，以水和研之，煎取一大升。酒服一匙，日三。忌猪鸡鱼肉、胡荽等物。（并出第十九卷中。）
上气咳方一首  ***************************
《古今录验》疗咳逆上气，胸满多唾。（太医令王叔和所撰，已更御服甚良效方。）
干姜（三分）　矾石（一分，泥裹烧半日）　蜀椒（五分，汗）　细辛（二分）　乌头（一分，炮去皮）　杏仁（一分）　吴茱萸（四分，洗）　菖蒲（一分）　紫菀（二分）　皂荚（一分，去皮子，炙）　款冬花（三分）　麻黄（四分，去节）
上十二味，捣筛，蜜和，丸如梧子。夜卧吞一丸，日二，不知加之。疗二十年咳，不过二十丸便愈。御药也，秘在石室不传。忌猪羊肉、饧、生菜、冷水。（一方有桂心三分，无麻黄。《千金》同。出第十九卷中。）
久咳嗽上气方三首  ***************************
《肘后》疗久咳上气，十年二十年诸药疗不瘥者方。
猪胰（三具）　干枣（一百颗）
上二味，以酒三升，渍数日。服二三合，至四五服愈，服尽此则瘥。（《千金》同。出第三卷中。）
深师疗久上气咳，麻黄散方。（司马太傅咳，常将此服愈。）
麻黄（一斤，去节）　杏仁（一百枚）　甘草（二两，炙）　桂心（一两）
上四味，捣筛，别捣杏仁如脂，内诸末，合令调，临气上发时服方寸匕，气下止。食顷气不下，更服一匕，可至三匕。气发便服即止。忌海藻、菘菜、生葱。（《千金》《古今录验》同。）
又疗久上气咳，亦疗伤寒后咳嗽方。
甘草（二两，炙）　大枣（二十枚）
上二味，以水七升，煮取二升，分再服，数用验。忌海藻、菘菜等。（《古今录验》名温脾汤。并出第八卷中。）
咳逆上气方五首  ***************************
《病源》：肺虚感微寒而成咳，咳而气还聚于肺，肺则胀，是为咳逆也。邪气与正气相抟，正气不得宣通，但逆上喉咽之间。邪伏则气静，邪动则气奔上，烦闷欲绝，故谓之咳逆上气。（出第十四卷中。）
深师疗咳逆上气，支满息欲绝，气结于胸中，心烦躁不安，一合汤方。
芫花（二分，熬）　桂心　干姜（各五分）　甘草（炙）　细辛（各四分）　荛花（二分）
上六味，切，以水三升，煮取一升。先食服一合，日三夜一。又云：合汤亦得分六七服，一日尽便愈。一方有菖蒲四分，无荛花。忌海藻、菘菜、生葱、生菜等。
又疗咳逆上气，腹中有坚痞，往来寒热，令人羸瘦，不能饮食，或时下痢，此腹中如绞在脐上下关，疝气上肠使然为病，有气涌逆，蜀椒散方。
蜀椒（五合，去目并闭口者，汗）　桂心　甘草（炙，各一两）　通草　半夏（洗，各三两）
上五味，捣筛。饮服方寸匕，日三夜一。忌海藻、菘菜、羊肉、饧、生葱。（并出第十八卷中。）
《古今录验》麦门冬丸，主气逆上气方。
干姜（六分）　麦门冬（十分，去心）　昆布（洗）　海藻（洗，各六分）　细辛　海蛤　蜀椒（熬）　桂心（各四分）
上八味，捣筛，蜜和，丸如梧子。以饮服十丸，渐加至二十丸，日三。有人患风虚得冷，辄胸中上气，喉中常如吹管声，咳嗽唾清沫，将此丸服得瘥。若散，服方寸匕，日三。忌生葱、生菜。（《经心录》同。）
又鲤鱼汤，疗咳逆上气，喉中不利方。
生鲤鱼（一尾）　熟艾（二升）　白蜜（一升）　紫菀　牡蛎（各四两，熬）　款冬花（一升）　杏仁（二十枚）　豉（半升）　射干（二两）　细辛（三两）　饴（八两）　菖蒲（二两）
上十二味，㕮咀，药和，内鱼腹中，置铜器中，蒸之五斗米饭下。药成服一升，日三夜一。忌生菜、羊肉、饧等。
又杏仁煎，疗咳逆上气方。
杏仁（一升）　石斛　干姜（各四两）　桂心　甘草（炙）　麻黄（去节，各五两）　五味子　款冬花　紫菀（各三两）
上九味，捣八味，下筛，以水一斗，先煮麻黄取八升，去滓，内药末、胶饴半斤、蜜一升，搅令相得。未食服如枣大一枚，日三。忌生葱、海藻、菘菜等。（并出第二十九卷中。）
杂疗上气咳嗽方四首  ***************************
《广济》疗上气咳嗽，兼水气癖气方。
葶苈子（熬）　贝母　桔梗　鳖甲（炙）　防葵（各六分）　白术　茯苓　大戟　枳实（炙）　紫菀　旋覆花　杏仁　橘皮（各四分）　芫花（二分）　大黄（十分）　皂荚（一分，炙，去皮子）
上十六味，捣筛，蜜和为丸。空腹以饮服如梧子五丸，日二服，渐渐加至十丸，以微利为度。忌桃李、雀肉、苋菜、酢物、猪肉、陈臭等。（出第二卷中。）
深师疗上气抢心胸，奄奄不得息，腹中胀满，食辄吐，苏子汤方。
苏子（一升）　大枣（三十颗）　半夏（三两，洗）　橘皮　生姜　桂心（各一两）　蜀椒（二分，汗）
上七味，切，以水七升，煮取二升，分三服。忌羊肉、饧、生葱。（出第十八卷中。）
《古今录验》半夏汤，疗上气，五脏闭塞，不得饮食，胸中胁下支胀，乍去乍来，虚气结于心中，伏气住胃管，唇干口燥，肢体动摇，手足疼冷，梦寐若见人怖惧，此五脏虚乏，诸劳气不足所致，并疗妇人方。
当归　防风　黄芪（各二两）　柴胡（半斤）　细辛　麻黄（去节）　人参（各一两）　杏仁（五十粒）　桂心（三两）　半夏（一升，洗）　大枣（二十枚）　生姜（五两）　黄芩（一两）
上十三味，切，以水一斗，先煮麻黄一沸，去上沫，更入水一升及诸药，煮取五升，分为五服，日三夜二。忌羊肉、生葱、生菜、饧等。（出第十九卷中。）
《近效》疗上气腹内胀满，饮食不消，欲作霍乱及咳嗽，紫苏子丸方。
紫苏子　橘皮（各二两）　高良姜　桂心　人参（各一两）
上五味，捣筛，蜜和为丸。每服十五丸，酒饮任下。若食瓜脍等物，有生熟气，拟似霍乱者，即半枣栗许大，细细咽取汁令消尽，应时立愈。常有此药，永不患霍乱，甚神效也。忌生葱、猪肉、陈臭等物。

第十一卷  ——————————————————————————————————————————————————————————————————————————————————————————

消渴方一十七首  ***************************
《病源》：夫消渴者，渴而不小便是也。由少服五石诸丸散，积久经年，石势结于肾中，使人下焦虚热，及至年衰，血气减少，不能制于石，石势独盛，则肾为之燥，故引水而不小便也。其病变者，多发痈疽，此坐热气留于经络，经络不利，血气壅涩，故成痈脓也。诊其脉数大者生，细小浮者死。又沉小者生，实牢大者死。有病口甘者名为何？何以得之？此五气之溢也，名曰脾瘅。夫五味入于口，藏于胃，脾为之行其精气。溢在于脾，令人口甘，此肥美之所发也。此人必数食甘美而多肥，肥令人内热，甘者令人中满，故其气上溢为消渴也。厥阴之为病消渴，气上冲，心中疼热，饥不欲食，甚者则欲吐下之不肯止。《养生法》云：人睡卧勿张口，久成消渴及失血也。赤松子云：卧闭目不息十二通，治饮食不消。其汤熨针石，别有正方，补养宣导，今附于后。法云：解衣倓卧，伸腰䐜少腹，五息止，引肾，去消渴，利阴阳。解衣者使无[/圭]碍，倓卧者无外想，使气易行。伸腰者使肾无逼蹙。䐜者大努，使气满少腹者，摄腹牵气，使五息即止之。引肾者，引水来咽喉，润上部，去消渴枯藁病。利阴阳者，饶气力也。（出第五卷中。通按：后条，古人喜石，宜消渴。今服石者少，何有此症？缘酒多令中，三焦热，脏腑燥，亦致消渴，不必皆由服石也。但治法颇同。）
《千金》论曰：夫消渴者，凡积久饮酒，无有不成消渴病者。然则大寒凝海而酒不冻，明其酒性酷热，物无以加。脯炙盐咸，此味酒客多嗜，不离其口，三觞之后，制不由己，饮啖无度，咀嚼鲊酱，不择酸咸，积年长夜，酣兴不懈，遂使三焦猛热，五脏干燥。木石犹且焦枯，在人何能不渴?疗之愈否，属在病者。若能如方节慎，旬月而瘳，不自爱惜，死不旋踵。方书医药，寔多有效。其如不慎者何？其所慎者有三：一饮酒，二房室，三咸食及面，能慎此者，虽不服药，而自可无他。不知此者，纵有金丹，亦不可救。深思慎之！深思慎之！凡消渴之人，愈与未愈，常须虑患大痈，何者？消渴之人，必于大骨节间，忽发痈疽而卒，所以戒在大痈也。当预备痈药以防之。宜服麦门冬丸，除肠胃热，实兼消渴方。
麦门冬（八分，去心）　茯苓（八分，坚白者）　黄连（八分）　石膏（八分，碎）　葳蕤（八分）　人参（六分）　龙胆（六分）　黄芩（六分）　升麻（四分）　瓜蒌（十分）　枳实（五分，炙）　生姜屑（十分）　地骨皮（六分）　茅根（切，一升）　粟米（三合）
上十五味，以水六升，煮茅根及粟米令烂，余十三味捣末，蜜和，丸如梧子。以前茅根、粟米汁作饮，服十丸，日二。若渴，则与此饮至足。大麻亦得。忌猪肉、酢物。
又瓜蒌汤方
瓜蒌（五两，切）　麦门冬（汁，三升）　生姜（五两，切）　茅根（切，三升）　芦根（切，二升）
上五味，以水一斗，煮取三升，分为三服。忌如药法。
又胃腑实热，引饮常渴，茯苓汤，泄热止渴方。
茯苓（五两，一作茯神）　瓜蒌（五两）　知母（四两）　小麦（二升）　麦门冬（五两，去心）　大枣（二十枚，去核）　生地黄（六两）　葳蕤（四两）　淡竹叶（三升）
上九味，切，以水三斗，先煮小麦、竹叶，取九升，去滓，内诸药，煮取四升。分四服，不问早晚，随渴即进。非但正治胃渴，通治渴病，热即服之。忌芜荑、酢物。
又猪肚丸，疗消渴方。
猪肚（一枚，治如食法）　黄连（五两，去毛）　瓜蒌（四两）　麦门冬（四两，去心）　知母（四两）　茯神（四两）　粱米（五两）
上七味，捣为散，内肚中，线缝，安置甑中蒸之极烂熟，接热及药，木臼中捣，可堪丸，若硬加少蜜和，丸如梧子。饮汁下三十丸，日再服，渐加至四五十丸。渴即服之。（《翼》同。）
又瓜蒌散方。
瓜蒌（八分）　麦门冬（六分，去心）　甘草（六分，炙）　铅丹（八分）
上四味，捣为散。以浆水服方寸匕，日三服。忌海藻、菘菜。（一方有茯苓六分。）
又黄芪汤方。
黄芪（三两）　茯神（三两）　瓜蒌（三两）　甘草（三两，炙）　麦门冬（三两，去心）　干地黄（五两）
上六味，切，以水八升，煮取二升半，分三服。忌芜荑、酢物、海藻、菘菜。日进一剂，服十剂讫，服丸药，后肾消门中宣补丸是。
又方
取七家井索近桶口结处，烧作灰。
上一味，以井华水服之，不过三服。
又方
饮豉汁，任性多少，瘥止。
又方
浓煮竹根汁饮之，取瘥止。（《肘后》同。）
又方
煮青粱米汁饮之，瘥止。（《肘后》同。）
又消渴阴脉绝，胃反吐食方。
茯苓（八两）　泽泻（四两）　白术（三两）　生姜（三两）　桂心（三两）　甘草（一两，炙）
上六味，切，以水一斗，煮小麦三升，取五升，去滓，内茯苓等，煮取二升半，一服八合，日再。（《翼》同。）
又方
取屋上瓦三十年者，破如雀头三大升，以东流水两石，煮取二斗。
干地黄（八两）　生姜（八两）　橘皮（三两）　甘草（三两，炙）　人参（三两）　黄芪（三两）　桂心（二两）　远志（三两，去心）　当归（二两）　芍药（二两）　大枣（二十枚，擘）　白术（八两）
上十二味，切，内瓦汁中，煮取三升，分温四服，单瓦汁亦佳。（一方无甘草。）
又疗热病后虚热渴，四肢烦疼方。
葛根（一斤）　人参（一两）　甘草（一两，炙）　竹叶（一把）
上四味，切，以水一斗五升，煮取五升。渴则饮一升，日三夜二。忌海藻、菘菜。
又虚热渴无不效，填骨煎方。
茯苓（三两）　菟丝子（三两）　山茱萸（三两）　当归（三两）　大豆黄卷（一升）　石韦（二两，去毛）　牛膝（三两）　巴戟天（三两）　麦门冬（三两，去心）　天门冬（五两，去心）　五味子（三两）　人参（二两）　远志（三两，去心）　桂心（二两）　附子（二两，炮）　石斛（三两）
上十六味，先捣筛，别取生地黄十斤、生瓜蒌十斤，舂绞取汁，于火上煎之减半，便作数分内药，并下白蜜二升、牛髓一升，微火煎之，令如糜。食如鸡子黄大，日三，亦可饮服之佳。忌酢物、鲤鱼、生葱、猪肉、冷水。（一方有肉苁蓉四两。）
又方
桃胶如弹丸，含之咽津，甚佳。（本方疗渴，小便利复非淋。）
又方
蜡如鸡子大，酢一升，煮两沸，适寒温，顿服之。（本方疗渴，小便利复非淋。通按：小便利而且长，不比淋证之滴沥也，故曰复非淋。）
又方
水和瓜蒌散，服方寸匕，亦可蜜丸如梧子。服三十丸，日再服，无所忌。（并出第二十一卷中。）
《近效极要》消渴方二首  ***************************
《近效极要》论：消渴观来以为难疗，古方有黄连汤、牛胆丸为胜，亦不能好瘥。自作此方以来，服者皆瘥，服多者即吐水，岂有更渴之理。
又疗消渴，麦门冬丸方。
麦门冬（五两，去心）　干地黄（三两）　蜀升麻（五两）　黄芩（五两）　瓜蒌（七两）　苦参（八两）　人参（三两）　黄连（五两）　黄柏（五两）
上九味，末之，以牛乳和，众手捻作丸子，曝干，以饮服二十丸，日二，加至五六十丸。忌芜荑、猪肉、冷水。
又方
黄连（五两）　苦参（一斤）　知母（五两）　瓜蒌（二两）　麦门冬（五两，去心）　牡蛎粉（五两，熬）　人参（五两）　黄芪（五两）　干地黄（五两）
上九味，末之，以牛乳丸，清浆服二十丸，日二服，加至五十丸。忌猪肉、冷水、芜荑。
《近效极要》热中小便多渐瘦方四首  ***************************
《近效极要》论：热中虽能食多，小便多，渐消瘦方。
地骨皮（切，一升）　麦门冬（三两，去心）　黄连（二两）　小麦（八合）　人参（一两）
上五味，切，以水九升，煮取三升八合，去滓，分为三服，间食服之，如不能多服，分作四五服亦得。忌猪肉。
又方
人参（五两）　麦门冬（八分，去心）　牡蛎粉（八分）　干地黄（十分）　知母（八分）　苦参（二十分）　黄连（八分）　瓜蒌（八分）
上八味，末之，以生牛乳为丸如梧子。清浆服十五丸，日再，加至四十丸，食后服。忌芜荑、猪肉、冷水。
又疗小便多，或不禁方。
菟丝子（二两）　蒲黄（三两）　黄连（三两）　硝石（三两）　肉苁蓉（二两）
上五味，兼鸡膍胵中黄皮三两为散服，服方寸匕，日三服，如行五里久又一服，未有不瘥者。忌猪肉。（《千金》名九房散。）
又疗小便数多不足，日便一二斗，或如血色方。
麦门冬（八两，去心）　蒺藜子（三两）　甘草（一两，炙）　干姜（四两，炮）　桂心（二两）　干地黄（八两）　续断（二两）
上七味，切，以水一斗，煮取二升五合，分为三服。忌海藻、菘菜、生葱、芜荑。（《古今录验》疗肾消，脚瘦细，小便数赤色似血，虚冷者。）
渴利虚经脉涩成痈脓方一十一首  ***************************
《病源》：夫渴利者，随饮小便是也。由少服乳石，石热盛时，房室过度，致令肾气虚耗，下焦生热。热则肾燥，肾燥则渴。然肾虚又不能传制水液，故随饮小便也。其病变多发痈疽，以其内热而小便利故也，小便利则津液竭，津液竭则经络涩，经络涩则营卫不行，营卫不行则热气留滞，故成痈脓也。（出第五卷中。）
《千金》疗下焦虚热注脾胃，从脾注肺，好渴利方。
小麦（一升）　竹叶（三升）　麦门冬（四两，去心）　茯苓（四两）　甘草（三两，炙）　大枣（三十枚，去核）　生姜（五两）　瓜蒌（五两）　地骨皮（一升）
上九味，切，先以水三斗，煮小麦取一斗，去滓澄清，取八升，去上沫，取七升，煮药取三升，分三服。忌海藻、菘菜、酢物。
又疗渴利虚热，引饮不止，消热止渴，茯神汤方。
茯神（四两）　石膏（八两，碎）　地骨皮（一升）　竹叶（三升）　瓜蒌（五两）　葳蕤（四两）　麦门冬（二升，去心）　知母（四两）　生地黄（一升）　宿姜（四两）
上十味，切，以水一斗二升，下大枣三十枚擘，并药煮取四升，分为四服。忌芜荑。
又消渴利方。
生栝楼根（三十斤）
上一味，切，以水一石，煮取一斗半，去滓，以牛脂五合，煎取水尽，以暖酒先食后服如鸡子大，日三服。
又方
葵根（五升，盘大两束切）
上一味，以水五升，煮取三升，宿不食，平旦一服三升。
又疗渴，小便利复非淋方。
榆白皮（二斤，去黑皮，切）
上一味，以水一斗，煮取五升。一服三合，日三服。
又方
小豆藿一把，捣取汁。顿服，日三。（《肘后》、文仲同。）
又渴利方。
瓜蒌粉和鸡子，日曝干，更捣。水服方寸匕，日三。丸服亦得。
又疗虚热，四体羸瘦，渴热不止，茯神消渴补虚，煮散方。
茯神（四两）　石斛（八两）　瓜蒌（五两）　甘草（三两，炙）　五味子（三两）　苁蓉（四两）　知母（三两）　黄连（八两）　丹参（五两）　人参（三两）　当归（三两）　小麦（三升）　葳蕤（四两）
上十三味，捣筛为散，取三寸匕，以水三升，煮取一升，绢袋贮煮之，日再，一煮为一服。忌猪肉、酢物、海藻、菘菜。（出第二十二卷中。）
崔氏疗消渴瘦，中焦热渴方。
苦参（一大斤）　黄连（六分）　瓜蒌（五两）　知母（五两）　牡蛎粉（五两）　麦门冬（五两，去心）
上六味，各捣筛为散，以牛乳和，并手捻为丸，如梧子大，曝干。日再服，饱食讫，以浆水下之，服二十丸。如微利，减十丸；如食热面、酒等，即加服五丸。忌猪肉。（出第三卷中。）
《广济》疗脾胃中虚热，消渴，小便数，骨肉日渐消瘦方。
麦门冬（十二分，去心）　苦参（八分）　瓜蒌（八分）　知母（八分）　茯神（八分）　土瓜根（八分）　甘草（六分，炙）　人参（六分）
上八味，捣筛，蜜和丸。每食少时，煮芦根大麦饮服，如梧子二十丸，日再，渐加至三十丸。忌海藻、菘菜、猪肉、大酢。（一方有黄连十二分。出第一卷中。）
《肘后》疗消渴，肌肤羸瘦，或虚热转筋，不能自止，小便数方。
瓜蒌（六分）　黄连（六分）　汉防己（六分）　铅丹（六分，研）
上四味，捣筛为散，每食后取酢一合，水二合。和服方寸匕，日三服。当强饮水，须臾恶水，不复饮矣。（陶氏、《广济》、文仲同。《千金翼》同，分两小别。出第十卷中。）
消渴口干燥方三首  ***************************
《广济》疗口干数饮水，腰脚弱，膝冷，小便数，用心力即烦闷健忘方。
麦门冬（十二分，去心）　牛膝（六分）　龙骨（八分）　土瓜根（八分）　狗脊（六分）　茯神（六分）　人参（六分）　黄连（十分）　牡蛎（六分，碎）　山茱萸（八分）　菟丝子（十二分，酒渍一宿）　鹿茸（八分，炙）
上十二味，捣筛为末，蜜和丸。每服食后煮麦饮，服如梧子二十丸，日二服，渐加至三十丸。忌生菜、热面、猪牛肉、蒜、黏食、陈臭、酢物等。
又疗消渴，口苦舌干方。
麦门冬（五两，去心）　茅根（一升）　瓜蒌（三两，切）　乌梅（十颗，去核）　小麦（三合）　竹茹（一升）
上六味，以水九升，煮取三升，去滓，细细含咽，分为四五服。忌热面、炙肉。（并出第一卷中。）
《千金》口含酸枣丸，疗口干方。
酸枣（一升五合，去核）　石榴子（五合，干之）　葛根（三两）　乌梅（五十颗，去核）　麦门冬（四两，去心）　茯苓（三两半）　覆盆子（三两）　桂心（三两六铢）　石蜜（四两半）　瓜蒌（三两半）
上十味，捣筛，蜜和为丸。含如酸枣许大，不限昼夜，常令口中有津液出为佳。忌大酢、生葱。（《翼》同。出第二十一卷中。）
消中消渴肾消方八首  ***************************
《病源》：内消病者，不渴而小便多是也。由少服五石，热结于肾，内热之所作也。所以服石之人，小便利者，石性归肾。肾得石则实，实则消水浆，故利。利多则不得润养五脏，脏衰则生诸病焉。由肾盛之时，不惜真气，恣意快情，数使虚耗，石热孤盛，则作消中，故不渴而小便多也。（出第五卷中。）
《千金》论曰：夫内消之为病，当由热中所作也。小便多于所饮，令人虚极短气。又内消者食物皆消，作小便而又不渴。正观十年，梓州刺史李文博，先服白石英久，忽然房道强盛，经月余渐患渴，经数日小便大利，日夜百行以来，百方疗之，渐以增剧，四体羸惙，不能起止，精神惚恍，口舌焦干而卒。此病虽稀，甚可畏也。利时，脉沉细微弱，服枸杞汤即效。若恐不能长愈，服铅丹散立效。其间将服除热宣补丸。
枸杞汤方
枸杞枝叶（一斤）　栝楼根（三两）　石膏（三两）　黄连（三两）　甘草（二两，炙）
上五味，切，以水一斗，煮取三升，去滓。分温五服，日三夜二服。困重者多合，渴即饮之。忌海藻、菘菜、猪肉。
又铅丹散，主消渴，止小便数，兼消中，悉主之方。
铅丹（二分，熬，别研入）　栝楼根（十分）　甘草（十分，炙）　泽泻（五分）　胡粉（二分，熬，研入）　石膏（五分，研）　白石脂（五分，研入）　赤石脂（五分）
上八味，捣研为散。水服方寸匕，日三服，少壮人一匕半。患一年者服之一日瘥，二年者二日瘥。渴甚者，夜二服。若腹中痛者减之。丸服亦佳，一服十丸，以瘥为度。不要伤多，令人腹痛。此方用之如神，已用经今三十余载矣。忌海藻、菘菜。文仲云：腹中痛者，宜浆水饮汁下之亦得。又《备急》云：不宜酒下，用麦汁下之亦得。丸服者服十丸，日再服。合一剂，救数人得愈。《古今录验》云：服此药了，经三两日，宜烂煮羊肝、肚，空腹吃之，或作羹亦得，宜汤淡食之，候小便得咸苦，即宜服后花苁蓉丸，兼煮散将息。
又疗肾消渴，小便数，宣补丸方。
黄芪（三两）　瓜蒌（三两）　麦门冬（三两，去心）　茯神（三两）　人参（三两）　甘草（三两，炙）　黄连（三两）　知母（三两）　干地黄（六两）　石膏（六两，研）　菟丝（三两）　肉苁蓉（四两）
上十二味，末之，以牛胆汁三合，共蜜和，丸梧子大。以茅根汁服三十丸，日渐加至五十丸。一名茯神丸。（《集验》同。）
又疗肾气不足，虚损消渴，小便数，腰痛，宜服肾沥汤方。
羊肾（一具，去脂膜，切）　远志（二两，去心）　人参（二两）　泽泻（二两）　干地黄（二两）　桂心（二两）　当归（二两）　龙骨（二两）　甘草（二两，炙）　麦门冬（一升，去心）　五味子（五合）　茯苓（一两）　川芎（二两）　黄芩（一两）　生姜（六两）　大枣（二十枚）
上十六味，切，以水一斗五升，煮羊肾取一斗二升，内药取三升，分三服。忌海藻、菘菜、生葱、酢物、芜荑。（《集验》同。）
又阿胶汤，疗久虚热，小便利而多，或服石散人虚热，多由汗出当风取冷，患脚气，喜发动，兼消渴肾消，脉细弱，服此即立减方。
阿胶（三两）　干姜（二两）　麻子（一升）　远志（四两，去心）　附子（一两，炮）　人参（一两）　甘草（三两，炙）
上七味，切，以水七升，煮取二升半，去滓，内胶令烊，分三服。说云：小便利多白，日夜数十行至一石，令五日服之，甚良。忌海藻、菘菜、猪肉、冷水。
又肾消，夜尿七八升方。
鹿角（一具，炙令焦）
上一味，捣筛，酒服方寸匕，渐渐加至一匕半。
又黄芪汤，主消中，虚劳少气，小便数方。
黄芪（二两）　芍药（二两）　生姜（二两）　当归（二两）　桂心（二两）　甘草（二两）　大枣（三十枚）　麦门冬（一两，去心）　干地黄（一两）　黄芩（一两）
上十味，切，以水一斗，煮取三升，去滓。空腹，温分三服。忌海藻、菘菜、生葱、芜荑。
《古今录验》论：消渴病有三，一渴而饮水多，小便数，无脂似麸片甜者，皆是消渴病也；二吃食多，不甚渴，小便少，似有油而数者，此是消中病也；三渴饮水不能多，但腿肿脚先瘦小，阴痿弱，数小便者，此是肾消病也，特忌房劳。若消渴者倍黄连；消中者倍瓜蒌；肾消者加芒硝六分，服前件铅丹丸，得小便咸苦如常。后恐虚惫者，并宜服此花苁蓉丸方。
花苁蓉（八分）　泽泻（四分）　五味子（四分）　紫巴戟天（四分，去心）　地骨皮（四分）　磁石（六分，研，水淘去赤汁，干之，研入）　人参（六分）　赤石脂（六分，研入）　韭子（五分，熬）　龙骨（五分，研入）　甘草（五分，炙）　牡丹皮（五分）　干地黄（十分）　禹余粮（三分，研入）　桑螵蛸（三十枚，炙）　瓜蒌（四分）
上十六味，捣筛，蜜和，丸如梧子。以牛乳空腹下二十丸，日再服。忌海藻、菘菜、胡荽、芜荑等物。
又服前丸渴多者，不问食前后，服煮散方。
桑根白皮（六分）　薏苡仁（六分）　通草（四分）　紫苏茎叶（四分）　五味子（六分）　覆盆子（八分）　枸杞子（八分）　干地黄（九分）　茯苓（十二分）　茇葜（十二分）　黄芪（二分）
上十一味，捣，以马尾罗筛之，分为五贴，每贴用水一升八合，煎取七合，去滓，温服。忌酢物、芜荑。（出第二十六卷中。）
睡中尿床不自觉方六首  ***************************
《病源》：夫人有于眠睡中不觉尿出者，是其禀质阴气偏盛，阳气偏虚，则膀胱肾气俱冷，不能温制于水，则小便多，或不禁而遗尿。膀胱足太阳也，为肾之腑；肾者足少阴也，为脏，与膀胱合，俱主水。凡人之阴阳，日入阳气尽则阴受气，至夜半阴阳大会，气交则卧睡。小便者，水液之余也，从膀胱入于胞为小便，夜卧则阳气衰伏，不能制于阴，所以阴气独发，水下不禁，故于睡眠而不觉尿床也。（出第十四卷中。）
《肘后》疗少小睡中遗尿不自觉方。
取鹊巢中蓐烧水，服一钱匕，即瘥。（《文仲方》《千金》同。）
又方
雄鸡肝　桂心
上二味，等份，捣丸。服如小豆一枚，日三服。
又方
雄鸡屎白（熬）　桂心
上二味，等份，末。酒服方寸匕，日二。亦可除桂心。
又方
矾石（烧令汁尽）　牡蛎（熬）
上二味，等份，末之。以粟米粥饮服方寸匕，日三。
又方
雄鸡喉咙及矢白、膍胵里黄皮烧末，麦粥清尽服之。亦可以赤鸡翅烧末，酒服三指撮，日三。
又方
蔷薇根随多少，剉捣，以酒饮之。（并出第二卷中。）
渴后小便多恐生诸疮方二首  ***************************
《病源》：渴利之病，随饮小便也。此谓服石之人，房室过度，肾气虚耗故也。下焦生热，热则肾燥，肾燥则渴。然肾虚又不能制水，故小便利也。其渴利虽瘥，热犹未尽，发于皮肤，皮肤先有风湿，湿热相抟，所以生疮也。（出第五卷中。）
《近效》恐肾虚热渴小便多，除风湿，理石毒，止小便，去皮肤疮，调中方。
升麻（四分）　玄参（五分）　甘草（四分，炙）　知母（五分）　茯苓（三分）　牡蛎（六分）　漏芦（五分）　枳实（六分，炙）　茇葜（四分）　黄连（六分）
上十味，捣筛，饮汁，服方寸匕，日再服，以瘥为度。忌猪肉、海藻、菘菜、酢物。
又方
瓜蒌（八分）　茯苓（八分）　玄参（四分）　枳实（六分，炙）　苦参（三分）　甘草（三分，炙）　橘皮（三分）
上七味，捣筛。每空腹，以浆水服方寸匕，日再服。忌海藻、大酢、菘菜。
渴后恐成水病方三首  ***************************
《病源》：五脏六腑皆有津液。若腑脏因虚实而生热者，热气在内，则津液竭少，故渴也。夫渴数饮，其人必眩，背寒而呕者，因利虚故也。诊其脉，心脉滑甚为善渴。其久病变，或发痈疽，或为水病。（出第五卷中。）
《近效》渴后数饮，呕逆虚羸，恐成痈疽水病方。
茯苓（五分）　瓜蒌（六分）　升麻（四分）　麦门冬（六分，去心）　桑根白皮（八分）　橘皮（三分）
上六味，捣为散。清水服一方寸匕，日再服。忌酢物。
又方
人参（三分）　猪苓（三分）　通草（五分）　黄连（六分）　麦门冬（八分，去心）　瓜蒌（八分）
上六味，捣为散。浆水送方寸匕，日再服，以瘥为度。忌猪肉、冷水、生冷等物。
又若已觉津液竭，身浮，气如水病者方。
汉防己（六分）　猪苓（六分）　瓜蒌（八分）　茯苓（四分）　桑根白皮（十二分）　白术（三分）　杏仁（六分，去皮尖，熬）　郁李仁（六分）　葶苈子（十二分，熬紫色）
上九味，捣筛，蜜和，丸如梧子。空腹，浆水服三十丸，日一服。肿消小便快下为度。忌酢物、桃李、雀肉等。
又葶苈丸，疗消渴，成水病浮肿方。
甜葶苈（隔纸炒）　瓜蒌仁　杏仁（去皮尖双仁，麸炒黄）　汉防己（各一两）
上四味，为末，蜜丸，捣二三百杵，如梧子大。服三十丸，食前，茯苓煎汤送下，日三四服。
又瞿麦汤，疗消渴，欲成水气，面目并足胫浮肿，小便不利方。
瞿麦穗　泽泻　滑石（各两半）　防己（三分）　黄芩　大黄（各一分）　桑螵蛸（炒，十四枚）
上七味，切，每服三钱匕，水三升，煮一升，去滓。空心温服，良久再服。
虚劳小便白浊如脂方四首  ***************************
《病源》：此由劳伤于肾，肾气虚冷故也。肾主水而关窍在阴，阴为尿便之道，胞冷肾损，故小便白而如脂，或如麸片也。（出第四卷中。）
崔氏饮水不知休，小便中如脂，舌干渴方。
黄连（五两）　瓜蒌（五两）
上二味，捣末，以生地黄汁和丸，并手丸。每食后牛乳下五十丸，日再服之。忌猪肉。
《近效》消渴肝肺热，焦枯消瘦，或寒热口干，日夜饮水，小便如脂，不止欲死方。
水飞铁粉（三两，绝燥者，别研入）　鸡膍胵（五枚，阴干，末入）　牡蛎（二两，熬，别研如粉入）　黄连（三两）
上四味，捣筛三五度，炼蜜和丸，饮汁下如梧子大五十丸。重者不过食时，轻者手下瘥，勿传。忌猪肉。
又主消渴口干方。
黄连　豉（曝令干）
上二味，一处捣，令成丸。食后饮服四十丸，日再。丸稍大如常药丸，常服有效。忌猪肉。
又消渴能饮水，小便甜，有如脂麸片，日夜六七十起方。
冬瓜（一枚）　黄连（十两）
上截瓜头去瓤，入黄连末，火中煨之，候黄连熟，布绞取汁。一服一大盏，日再服。但服两三枚瓜，以瘥为度。一方云：以瓜汁和黄连末，和如梧子大，以瓜汁空肚下三十丸，日再服。不瘥，增丸数。忌猪肉、冷水。
《经验》用大牡蛎不计多少，以腊日、端午日，将黄泥裹煅通赤，放冷取出为末，用活鲫鱼煎汤调下一钱。
强中生诸病方六首  ***************************
《病源》：夫强中病者，茎长兴盛不痿，精液自出是也。由少服五石，石热住于肾中，下焦虚热。少壮之时，血气尚丰，能制于石，及至年衰血气减少，肾虚不能制精液也。若精液竭，则诸病生矣。（出第五卷中。）
《千金》论曰：夫人生放恣者众，盛壮之时，不自慎惜，快情纵欲，极意房中，稍至年长，肾气虚竭，百病滋生。又年少虑不能房，多服石散，真气既尽，石气孤立，惟有虚耗，唇口干焦，精液自泄，或小便赤黄，大便干实，或渴而且利，日夜一石以来，或渴而不利，或不渴而利，所食之物，皆作小便。此皆由房室不节之所致也。又强中之病者，茎长兴盛不痿，精液自出也。消渴之后，即作痈疽，皆由石热。凡如此等，宜服猪肾荠苨汤，制肾中石热。又将服白鸭通丸，便瘥。
猪肾荠苨汤方。
猪肾（一具，去脂膜）　大豆（一升）　荠苨（三两）　人参（二两）　茯神（二两）　磁石（二两，碎）　知母（二两）　葛根（二两）　黄芩（二两）　瓜蒌（二两）　甘草（二两，炙）　石膏（三两）
上十二味，切，以水一斗五升，先煮猪肾、大豆取一斗以下，去滓，内诸药煎，取三升，去滓。分温三服，渴乃饮之。下焦热者，辄合一剂，病势渐歇即停。忌海藻、菘菜、酢物。
又平人夏月喜渴者，由心王也。心王便汗出，汗出则肾中虚燥，故令渴而小便少也。冬月不汗出，故小便多而数也。此皆是平人之候，名曰肾渴。但小便利而不饮水者，名肾实也。经曰：肾实则消，消者不渴而利是也。所以服石之人，其于小便利者，石性归肾，肾得石则实，实则能消水浆故利，利多则不得润养五脏，脏衰则生诸病也。张仲景曰：若热结中焦则为坚热也，热结下焦则为溺血，亦令人淋闭不通。明知不必悉患小便利，信矣。内有热气者则喜渴也，除其热则止。渴兼虚者，须除热而兼宜补虚，则病愈。
又疗岭南山瘴气，兼风热毒气入肾中，变成寒热，脚弱虚满而渴方。
黄连（不限多少）　生瓜蒌（汁）　生地黄（汁）　羊乳（无即用牛乳及人乳亦得）
上四味，取三般汁乳和黄连末，任多少，众手捻为丸，如梧子大。麦饮服三十丸，渐加至四十丸、五十丸，日三服。轻者三日愈，重者五日愈。若药苦难服，即煮麦饮汁下亦得。文仲云：黄连丸一名羊乳丸。《肘后》同。忌猪肉、芜荑。
又疗消渴，浮萍丸方。
浮萍　栝楼根（等份）
上二味，捣筛，以人乳汁和，为丸如梧子。麦饮服二十丸，日三服。三年病，三日瘥。（《肘后》、文仲同。主虚热甚佳。）
又疗面黄，咽中干燥，手足俱黄，短气，脉如连珠，除热止渴利，补养地黄丸方。
生地黄汁（二升）　生瓜蒌汁（二升）　生羊脂（三升，牛脂亦得）　好蜜（四升）　黄连末（一斤）
上五味，捣合，银锅中熬，成煎，可丸如梧子。饮汁送五丸，日三服，加至十丸。若苦冷而渴瘥，即令别服温药。忌猪肉、芜荑。（《肘后》同。）
又疗渴小便数，散方。
知母（六分）　瓜蒌（一斤）　茯苓（四分）　铅丹（一分）　鸡膍胵中黄皮（十四枚）
上五味，为散，饮服方寸匕，日三。禁酒、生菜、肉。瘥后去铅丹，以蜜和之，以麦饮，长服勿绝，良。忌酢物。（《肘后》同。）
消渴不宜针灸方一十首  ***************************
《千金》论曰：凡消渴病经百日以上者，不得灸刺，灸刺则于疮上漏脓水不歇，遂成痈疽，羸瘦而死。亦忌有所误伤皮肉。若作针孔许大疮者，所饮之水，皆于疮中变成脓水而出，若水出不止者必死。慎之！慎之！初得消渴者，可依后方灸刺之为佳。孙氏云：消渴病百日外既不许针刺，所饮之水，皆化为脓水，不止者皆死，特须慎之。又云：仍不得误伤皮肉。若有小疮，亦云致死。既今亦得消渴，且未免饮水，水入疮即损人。今初得日，岂得令其灸刺，致此误伤之祸，辄将未顺其理，且取百日以上为能，未悟初灸之说，故不录灸刺。凡灸刺则外脱其气，消渴皆是宣疾，灸刺特不相宜。惟脚气宜即灸之，是以不取灸穴者耳。又有人患消渴，小便多而数，发在于春。经一夏，专服瓜蒌及豉汁，得其力，渴渐瘥。然小便犹数甚，昼夜二十余行，常至三四升，极瘥不减二升也。转久便止，渐食肥腻，日就羸瘦，唇口干燥，吸吸少气，不得多语，心烦热，两脚酸，食乃兼倍于常，而不为气力者。然此病皆由虚热所为耳。疗法：瓜蒌汁可长服，以除热，牛乳、杏酪善于补。此法最有益。（出第二十一卷中。）
文仲疗消渴热中，加减六物丸方。
栝楼根（八分）　麦门冬（六分，去心）　知母（五分）　人参（四分）　苦参（四分）　土瓜根（四分）
上药捣筛，以牛胆和，为丸如小豆。服二十丸，日三服，麦粥汁下。未知，稍加至三十丸。咽干者加麦门冬，舌干加知母，胁下满加人参，小便难加苦参，小便数加土瓜根，随患加之一分。（《肘后》同。）
又黄连丸，主消渴方。
黄连（一斤，去毛）　生地黄（十斤）
上二味，捣绞地黄取汁，渍黄连，出曝之燥，复内之，令汁尽，干捣之下筛，蜜和，丸如梧子。服二十丸，日三服。亦可散，以酒服方寸匕，日三服。尽更令作，即瘥止。忌猪肉、芜荑。（《肘后》《集验》《千金》《广济》同。并出第八卷中。）
《千金》瓜蒌粉散，疗消渴秘方。
深掘大栝楼根，厚削皮至白处
上一味，寸切，以水浸，一日一易，经五日出，取烂捣破之，以绢袋盛摆之，一如出粉法。水服方寸匕，日三四。亦可作粉，粥乳酪中食之，不限多少，取瘥止。（出第二十一卷中。）
《肘后》主消渴方。
秋麻子一升，以水三升，煮三四沸，取汁饮之，无限，不过五升瘥。（文仲同。出第二卷中。）
《广济》疗消渴兼气，散方。
瓜蒌（三两）　石膏（三两，研）　甘草（三两）　甘皮（二两）
上四味，捣筛为散。食后煮大麦饮服方寸匕，日二夜一，服渐加至二匕。忌热面、海藻、菘菜。
又疗消渴麦门冬汤方。
芦根（切，二升）　苎根（切，二升）　石膏（六分，碎）　生姜（五两）　瓜蒌（五两）　小麦（二升）　生麦门冬（二升，去心）
上七味，切，以水二斗煮，取六升，去滓。一服一升，渴即任意饮。未瘥，更作。（并出第一卷中。）
崔氏疗患热消渴，常服有验方。
豉心（三两，以酸醋拌，蒸干，如此者三，熬令微黄）　黄连（三两）
上二味，捣筛讫，以蜜和为丸。日再，空腹服二十五丸，食后又服二十丸。又取乌梅十颗，以水二小升煎之数沸，取汤下。前件丸药如无乌梅，以小麦子二升煮取汁亦得。
又方
黄连（一升，去毛）　麦门冬（五两，去心）
上二味，捣筛，以生地黄汁、栝楼根汁、牛乳各三合和，顿为丸如梧子。一服二十五丸，饮下，日再服，渐渐加至三十丸。若不顿为丸，经宿即不相著也。消渴及小便多，并是虚热，但冷将息即瘥。前件三方，（崔氏本方中此处更有一方，用瓜蒌、黄连者，故云前件三方。）并是冷补。空腹服，恐少腹下冷，常吃少许食服之大好。忌猪肉、芜荑。
又疗消渴无比方。
土瓜根（八两）　苦参粉（三两）　黄连（五两，去毛）　鹿茸（三两，炙）　瓜蒌（三两）　雄鸡肠（三具）　牡蛎（五两，熬）　白石脂（三两，研）　甘草（三两，炙）　黄芪（三两）　桑螵蛸（三七枚，炙）　白龙骨（五两，研）　鸡膍胵黄皮（三十具，熬）
上一十三味，捣筛为散。一服六方寸匕，日再服，夜一服，以后药下之。
竹根（十两）　麦门冬（四两，去心）　石膏（四两）　甘李根白皮（三两）
上四味，以水一斗二升煮，取三升五合，以下前件散药。如难服，可取此药汁和丸。一服六十丸，仍还用此药汁下之。忌猪肉、海藻、菘菜。（并出第四卷中。）
《千金》加减巴郡太守奏三黄丸，疗男子五劳七伤，消渴，不生肌肉，妇人带下，手足寒热者方。
春三月
黄芩（四两）　大黄（三两，炒）　黄连（四两）
夏三月
黄芩（六两）　大黄（一两，炒）　黄连（七两，炒）
秋三月
黄芩（六两）　大黄（二两）　黄连（三两）
冬三月
黄芩（三两）　大黄（五两）　黄连（二两，炒）
上三味，随时合捣下筛，以蜜和，为丸如大豆。服五丸，日三。不知，稍增七丸，服一月病愈，久服走及奔马。近常试验。忌猪肉。（出第二十一卷中。）
卒消渴小便多太数方八首  ***************************
《肘后》卒消渴，小便多方。
多作竹沥，饮之恣口，数日瘥。忌面、炙肉。（通按：恣口者，谓多饮竹沥，非恣食也。）
又方
酒煎黄柏汁，取性饮之。通按：性饮者，若人性畏冷即少饮也。
又方
熬胡麻令变色，研淘取汁。饮半合，日可三四服，不过五升即瘥。
又疗日饮水一斛者方。
桑根白皮新掘入地三尺者佳，炙令黄黑色，切，以水煮之，无多少，但令浓，随意饮之，无多少亦可。内少粟米，勿与盐。（《集验》云：宜热饮之。）
又小便卒太数，复非淋，一日数十过，令人瘦方。
未中水猪脂如鸡子一枚，炙，承取肥汁尽服之，不过三剂瘥。
又方
羊肺一具作羹，内少肉和盐、豉，如食法，任意进之，不过三具瘥。（《千金》同。）
又方
豉一升，内于盐中，绵裹之，以白矾好者半斤，置绵上，令蒸之三斗米许时，即下白矾，得消入豉中，出曝干，捣末，服方寸匕。
又小便数，猪肚黄连丸方。
猪肚一枚，洗去脂膜，黄连末三斤，内猪肚中蒸之一石米熟，即出之，曝干，捣丸如梧子，服三十丸，日再服，渐渐加之，以瘥为度。忌猪肉。（出第二卷中。）
近效祠部李郎中消渴方二首  ***************************
论曰：消渴者，原其发动，此则肾虚所致，每发即小便至甜，医者多不知其疾，所以古方论亦阙而不言，今略陈其要。按《洪范》稼穑作甘，以物理推之，淋饧酢酒作脯法，须臾即皆能甜也。足明人食之后，滋味皆甜，流在膀胱，若腰肾气盛，则上蒸精气，气则下入骨髓，其次以为脂膏，其次为血肉也，其余别为小便，故小便色黄，血之余也。骚气者，五脏之气。咸润者，则下味也。腰肾既虚冷，则不能蒸于上，谷气则尽下为小便者也。故甘味不变，其色清冷，则肌肤枯槁也。犹如乳母，谷气上泄，皆为乳汁。消渴疾者，下泄为小便，此皆精气不实于内，则便羸瘦也。又肺为五脏之华盖，若下有暖气，蒸即肺润；若下冷极，即阳气不能升，故肺干则热。故《周易》有否卦，乾上坤下，阳阻阴而不降，阴无阳而不升，上下不交，故成否也。譬如釜中有水，以火暖之，其釜若以板盖之，则暖气上腾，故板能润也；若无火力，水气则不上，此板终不可得润也。火力者，则为腰肾强盛也，常须暖将息。其水气即为食气，食气若得暖气，即润上而易消下，亦免干渴也。是故张仲景云：宜服此八味肾气丸，并不食冷物及饮冷水。今亦不复渴，比频得效，故录正方于后耳。凡此疾与脚气虽同为肾虚所致，其脚气始发于二三月，盛于五六月，衰于七八月；凡消渴始发于七八月，盛于十一月、十二月，衰于二月、三月。其故何也？夫脚气者，拥疾也；消渴者，宣疾也。春夏阳气上，故拥疾发，即宣疾愈也。秋冬阳气下，故宣疾发，即拥疾愈也。审此二者，疾可理也。又宜食者，每间五六日空腹一食饼，以精羊肉及黄雌鸡为臛，此可温也。若取下气不食肉，菜食者，宜煮牛膝、韭、蔓荆，又宜食鸡子、马肉，此物微拥，亦可疗宣疾也。拥之过度，便发脚气，犹如善为政者，宽以济猛，猛以济宽，随事制度，使宽猛得所，定之于心，口不能言也。又庸医或令吃瓜蒌粉，往往经服之都无一效。又每至椹熟之时，取烂美者，水淘去浮者餐之，下候心胸间气为度，此亦甚佳。生牛乳暖如人体，渴即细细呷之亦佳。张仲景云：足太阳者，是膀胱之经也。膀胱者，是肾之腑也。而小便数，此为气盛，气盛则消谷，大便硬，衰则为消渴也。男子消渴，饮一斗水，小便亦得一斗，宜八味肾气丸主之。神方，消渴人宜常服之。
干地黄（八两）　薯蓣（四两）　茯苓（三两）　山茱萸（五两）　泽泻（四两）　牡丹皮（三两）　附子（三两，炮）　桂心（三两）
上药捣筛，蜜和，丸如梧子大。酒下十丸，少少加，以知为度。忌猪肉、冷水、芜荑、胡荽、酢物、生葱。（范汪、《小品》、深师、《古今录验》《必效》《文仲方》等并同。）
先服八味肾气丸讫，后服此药压之方。
黄连（二十分）　苦参粉（十分）　干地黄（十分）　知母（七分）　牡蛎（八分）　麦门冬（十二分，去心）　瓜蒌（七分，一方无，余并同）
上七味，捣筛，牛乳和，为丸如梧子大，并手作丸，曝干，油袋盛用。浆水或牛乳下，日再服二十丸。一方服十五丸。患重者渴瘥后，更服一年以来。此病特慎獐鹿肉，须慎酒、炙肉、咸物。吃索饼五日一顿，细切精羊肉，勿著脂。饱食吃羊肉，须著桑根白皮食。一方云：瘥后须服此丸，一载以上，即永绝根源。此病特忌房室、热面并干脯，一切热肉、粳米饭、李子等。若觉热渴，加至二十五丸亦得，定后还依前减。其方神效无比。余并准前方。忌猪肉、芜荑。
将息禁忌论一首  ***************************
夫人虽尝服饵，而不知养性之术，亦难以长生。养性之道，不欲饱食便卧，亦不宜终日久坐，皆损寿也。人欲小劳，但莫久劳疲极也，亦不可强所不能堪耳。人不得每夜食，食毕即须行步，令稍畅而坐卧。若食气未消，而伤风或醉卧，当成积聚百疾，或多霍乱，令人暴吐。又食欲得少而数，不欲顿而多，多即难消也。能善养性者，皆先候腹空积饥乃食，先渴后饮，不欲触热而饮。饮酒伤多，即速吐之为佳。亦不可当风卧，及得扇之，皆令人病也。才不逮而思之，伤也；悲哀憔悴，伤也；力所不胜而举之，伤也。凡人冬不欲极温，夏不欲穷凉，亦不欲雾露星月下卧，大寒、大热、大风皆不用触冒之。五味入口，不欲偏多，偏多则损人腑脏，故曰酸多即伤脾，苦多即伤肺，辛多即伤肝，咸多即伤心，甘多即伤肾。此是五行自然之理。又伤初即不觉，久乃损寿耳。夫吃生肉鲙，必须日午前即良，二味之中，其鲙尤腥而冷也。午后阴阳交错，人腹中亦顺天时，不成癥积，亦能霍乱矣。夫人至酉戌时后，不要吃饭。若冬月夜长，性热者须少食，仍须温软，吃讫须摇动，令食消散，即不能成脚气。凡冲热有汗，不用洗手面及漱口，令人五脏干枯少津液。又冬夏月不用枕冷物，石铁尤损人，木枕亦损人，纵不损人，及少年之时，即眼暗也。（通按：此条虽附消渴后，不单言消渴也。凡病与不病人俱宜遵之。后鱼肉、菜、米、豆等仿此。）
叙鱼肉等一十五件  ***************************
羊肉甚补虚，患风及脚气不用吃，偶食即生姜和煮。又猪肉、兔肉、鹑肉、牛肉、驴马肉、大鲤、鲇鱼、河豚等并禁，不可食之。鹿肉微冷少吃。獐肉温不可炙吃，令人消渴。久吃炙肉，令人血不行。野鸡春月以后不堪吃。鲫鱼长六七寸以上并益人，仍不要生吃。生干脯不可吃，不消化为虫。
叙菜等二十二件  ***************************
凡冬瓜食之下气，惟脚气相宜，令人寒中，不可多吃，能下积年药力，甚损人，久服令人虚坏筋骨。蒿苣令人寒中，久食节骨头生冷水，令人发鬓白。兰香、胡荽、芸台三物，不益人也。甘菊、枸杞、发菜、丹石，少吃即温，多即冷。紫苏、薄荷、荏叶、水苏温中益人。苜蓿、白蒿、牛蒡、地黄苗甚益人，长吃苜蓿虽微冷，益人，堪久服。凡菜皆取熟吃，不可生吃，损人。薤虽荤，不同五辛，温中补筋骨，可食。葱调诸候，但少吃无妨，多食令人虚冷。韭从二月以后青稍长，煮吃甚补，至四月上旬止，不可食；从七月二十日后，即渐堪吃；至九月后冷，兼有土气。萝卜消食下痰澼，甚宜人，生熟吃俱善。斜蒿不甚益人亦无损。蔓菁作韭令黄，堪吃。芥发热动风，伤筋骨。蒜伤血损药，不可食。葵性滑，夏不堪食；冬曝干，熟时煮用，萝葡作韭下之，利大小肠。醋、咸并伤筋骨，尤须节之，不可纵性。
叙米豆等九件  ***************************
（茶酒附之。通按：少吃任意，犹云小任意吃也。）
白米甚益人，小豆、绿豆、白豆并动气，仍下津液，少吃任意。大豆甚下气益人，久服令人身重。荞麦不可食。小麦面吃之令人动热，不可频餐之。大麦面甚益人，性小冷，发癖气。粳米性寒。南中温湿茶不可多吃，热温煮桑代之。酒有热毒，渍地黄、丹参、大豆即得饮之。（以上遂是祠部方法，亦一家秘宝也。）

第十二卷  ——————————————————————————————————————————————————————————————————————————————————————————

疗癖方五首  ***************************
《病源》：夫五脏调和则营卫气理，营卫气理则津液通流，虽复多饮水浆，亦不能为病。若摄养乖方则三焦痞隔，三焦痞隔则肠胃不能宣行，因饮水浆，便令停滞不散，更遇寒气，积聚而成癖。癖者，谓僻侧在于两胁之间，有时而痛是也。其汤熨针石，别有正方，补养宣导，今附于后。《养生方》云；卧觉勿饮水更眠，令人作水澼。又云：饮水勿急咽，久成水澼。又云：举两膝夹两颊边，两手据地蹲坐，故久行之愈伏梁。伏梁者，宿食不消成癖，腹中如杯如盘。宿痈者，宿水宿气癖数生痈。久则肠化为筋，骨变为实。（出第二十卷中。）
《广济》疗腹中癖气方。
牛膝（八分）　桔梗（六分）　芍药（六分）　枳实（八分，炙）　白术（六分）　鳖甲（八分，炙）　茯苓（八分）　人参（六分）　厚朴（六分，炙）　大黄（六分）　桂心（六分）　槟榔（六分）
上十二味，捣筛，蜜和丸。空肚温酒服，如梧子二十丸，日二服，渐加至三十丸。老小微利。忌生冷、油腻、小豆、黏食、苋菜、酢、生葱、猪肉。（出第二卷中。）
《千金翼》江宁衍法师破癖方。
白术（三两）　枳实（三两，炙）　柴胡（三两）
上三味，切，以水五升，煮取二升。分温三服，服三十剂永瘥。忌桃李、雀肉。（出第十九卷中。）
《必效》疗癖方。
取车下李仁，微汤退去皮及并仁，与干面相半，捣之为饼，如犹干和淡水如常溲面，大小一如病人手掌，为二饼，微炙使黄，勿令至热，空肚食一枚，当快利。如不利，更食一枚，或饮热粥汁即利，以快利为度。至午后利不止，即以酢饭止之。利后当虚。病未尽者，量力一二日更进一服，以病尽为限。小儿亦以意量之，不得食酪及牛马肉。无不效。但病重者，李仁与面相半，轻者以意减。病减之后，服者亦任量力。频试瘥，神效。
又方
大黄（十两）
上一味，捣筛，醋三升和煎调，内白蜜两匙，煎堪丸如梧子。一服三十丸，以利为度。小者减之。
又方
牛黄（三大豆许）　麝香（一当门子大）　朱砂（准麝香）　生犀角（小枣许，别捣末）
以上四味并研令极细，汤成后内之。
大黄（一两）　吊藤（一两）　升麻（一两）　甘草（半两，炙）　鳖甲（半两，炙）　丁香（五十枚）
上十味，切，以水三升，先煮大黄等六味，取强半升，绞去滓，内牛黄等四味，和绞。分为三服，每服如人行十里久。忌如药法。若利出如桃胶肉酱等物，是病出之候。特忌牛马肉。其药及水，并是大两大升，此药分两，是十五以上人服。若十岁以下，斟量病减之。忌苋菜、海藻、菘菜、生血物等。（并出第三卷中。）
癖结方三首  ***************************
《病源》：此由饮水聚停不散，复因饮食相抟，致使结积在于胁下。有时弦且起，或胀痛，或喘息短气，故云癖结。脉紧实者，癖结也。（出第二十卷中。）
《广济》疗癖结，心下硬痛，巴豆丸方。
巴豆（三枚，去心皮，熬）　杏仁（七枚，去尖）　大黄（如鸡子大）
上三味，捣筛大黄，取巴豆、杏仁别捣如膏，和大黄入，蜜和丸。空肚以饮服，如梧子七丸，日一服，渐加，以微利下病为度。忌生冷、油腻。（出第二卷中。）
《千金》狼毒丸，主坚癖方。
狼毒（五两，涂姜汁炙）　半夏（三两，洗）　杏仁（三两）　桂心（四两）　附子（二两，炮）　细辛（二两）　椒（三两，汗）
上七味，捣筛，别捣杏仁，蜜和，饮服如大豆二丸。（出第十一卷中。）
《救急》中候黑丸，疗诸癖结痰饮等，大良方。
桔梗（四分）　桂心（四分）　巴豆（八分）　芫花（十二分，熬）　杏仁（五分）
上五味，先捣三药成末，别捣巴豆、杏仁如膏，合和，又捣一千杵，下蜜，又捣二千杵，丸如胡豆。浆服一丸，取利，可至二三丸。儿生十日欲痫发，可与一二丸如黍米。诸腹不快，体中觉患便服之，得一两行利即好。（《肘后》《千金》同。服四神丸下之亦得。出第三卷中。）
寒癖方五首  ***************************
《病源》：寒癖之为病，是饮水停积，胁下痃强是也。因遇寒即痛，所以谓之寒癖。脉弦而大者，寒癖也。（出第二十卷中。）
《肘后》疗腹中冷癖，水谷阴结，心下停痰，两胁痞满，按之鸣转逆害饮食方。
大蟾蜍（一头，去皮及腹中物，支解之）　芒硝（大人用一升，中人七合，羸小五合）
上二味，以水七升，煮取四升，温服一升，一时顿服一升。若未下，更服一升。中人七合，羸小五合，得下者止。后九日、十日一遍作之。
又方
大黄（三两）　甘草（二两，炙）　蜜（一升二合）　枣（二十七枚）
上四味，切，以水四升，先煮三物，取二升一合，去滓，内蜜，再上火煎令烊，分再服。忌海藻、菘菜。
又方
巴豆（三十枚，煮）　杏仁（二十枚）　桔梗（六分）　藜芦（四分，炙）　皂荚（三分，去皮）
上五味，捣，蜜和，丸如胡豆。未食服一丸，日三。欲下病者，服二丸，长将服百日都好瘥。忌猪肉、芦笋、狸肉。（《古今录验》同。并出第三卷中。）
深师主久寒癖，胸满短气，心腹坚，呕吐，手足逆冷，时来时去，痛不欲食，食即为患，心冷，引腰背强急，吴茱萸丸方。
吴茱萸（八分）　附子（三分，炮）　厚朴（五分，炙）　半夏（五分，洗）　桂心（五分）　人参（五分）　矾石（五分，熬）　枳实（五分，炙）　干姜（五分）
上九味，下筛，蜜和。酒服如梧子二十丸，日三。不知，增之。（出第十六卷中。）
《延年》白术丸，主宿冷癖气，因服热药发热，心惊虚悸，下冷上热，不能食饮，频头风旋，喜呕吐方。
白术（六分）　厚朴（两分，炙）　人参（五分）　白芷（三分）　橘皮（四分）　防风（五分）　　吴茱萸（四分）　川芎（四分）　薯蓣（四分）　茯神（五分）　桂心（四分）　大麦糵（四分，熬干）　姜（四分）　防葵（四分，炙）　甘草（五分，炙）
上十五味，捣筛，蜜和，丸如梧桐子。酒服十五丸，日再，加至二十丸。（出第十六卷中。）
久癖方二首  ***************************
《病源》：久癖，谓因饮水过多，水气拥滞，遇寒热气相抟，便成癖。在于两胁下，经久不瘥，乃结聚成形，段而起按之乃水鸣，积有岁年，故云久癖。（出第二十卷中。）
《集验》疗冷热久癖实，不能饮食，心下虚满如水状方。
前胡（四两）　生姜（四两）　枳实（三两，炙）　半夏（四两，洗）　白术（三两）　茯苓（四两）　甘草（二两，炙）　桂心（二两）
上八味，切，以水八升，煮取三升，分三服。（《千金》同。出第六卷中。）
《古今录验》曾青丸，疗久寒积聚，留饮宿食，天行伤寒者，服之二十日愈，久服令人延年益寿。殷仲堪云：扁鹊曾青丸，疗久癖积聚，留饮宿食，天行伤寒，咳逆消渴，随病所在，久病羸瘦，老小宜服药，或吐、或下、或汗出方。
曾青（二分）　寒水石（三分）　朴硝（二分）　茯苓（三分）　大黄（三分）　附子（三分，炮）　巴豆（二分）
上七味，各异捣，下筛，巴豆、硝相合，捣六千杵，次内附子捣相得，次内茯苓捣相得，次内大黄捣相得，次内曾青捣相得，次内寒水石捣相得，次内蜜和捣千杵。大人服大豆二丸，小儿五岁以下，如麻子一丸，二三岁儿如黍米一丸。如服药以薄粉粥清下，当覆卧令汗出。吐下气发作，服二丸；霍乱服三丸；泄痢不止，服一丸，可至二丸。一方用曾青三分。忌猪肉、冷水、芦笋、大酢。（崔氏同。出第十卷中。）
癖羸瘠方二首  ***************************
《删繁》疗癖羸瘠，膏髓酒方。
猪肪骨（三升）　牛髓（二升）　油（五升）　姜汁（三升）　生地黄汁（三升）　当归（四分）　蜀椒（四分，汁）　吴茱萸（五合）　桂心（五分）　人参（五分）　五味子（七分）　川芎（五分）　干地黄（七分）　远志皮（五分）
上十四味，切，捣九味，下筛为散，取膏髓等五种汁，加水一斗，同汁煎，取水并药汁俱尽，但余膏在，停小冷，下散搅令调，火上煎三上三下，燥器贮凝，冷为饼方寸，以清酒一升暖下，膏取服之。昼两服，夜一服。非但疗癖，亦主百病。忌生葱、芜荑。
又枸杞子散方。
枸杞子（五升）　干姜（五两）　白术（五两）　吴茱萸（一升）　蜀椒（三合，汗）　橘皮（五两）
上六味，切，捣五味，三筛下为散，取枸杞子燥瓷器贮，研曝如作米粉法，七日曝之，一曝一研，取前药散和之又研。随饮酒食等，即便服一方寸匕，和酒食进之，如此能三年服，非但疗百病，亦长阳气。（并出第五卷中。）
痃癖方四首  ***************************
《广济》疗痃癖气，两胁妨满方。
牛膝（十分）　桔梗（八分）　芍药（八分）　枳实（八分）　人参（六分）　白术（八分）　鳖甲（八分）　茯苓（八分）　诃黎勒皮（八分）　柴胡（六分）　大黄（十分）　桂心（六分）
上十二味，捣筛，蜜和，丸如梧子。空肚酒饮及姜汤，任服二十丸，日二服，渐加至三十丸。利多即以意减之，常取微通泄为度。忌生硬难消油腻等物，及苋菜。（一方用五加皮，无人参。出第二卷中。）
《千金翼》疗十年痃癖方。
桃仁（六升）　豉（六升）　蜀椒（三两）　干姜（三两）
上四味，先捣桃仁如脂，令捣千杵，如干可下少许蜜和捣，令可丸。空肚酒服三丸，如酸枣大，日三。（本方下有熨法，此不载。出第十九卷中。）
崔氏疗痃癖积冷，发如锥刀所刺，鬼疰往来者方。
乌头（八分，炮）　人参（八分）　桂心（八分）　附子（八分，炮）　干姜（八分）　赤石脂（八分）　朱砂（三分，研）
上七味，捣筛，蜜和，为丸如梧子。以暖酒服七丸，稍稍加之，至十丸。
又疗痃癖方。
鼠屎（一合，炒令黄）
上一味，以水二升，煮五六沸及热，滤取汁，置碗中，急内硇砂一小两，乃盖头经宿，明日平旦温为两服，稍晚食，无所忌。（一方硇砂作朱砂。并出第七卷中。）
痃气方三首  ***************************
《广济》疗痃气方。
牛膝（六分）　芍药（六分）　桔梗（八分）　枳实（三分，炙）　厚朴（六分，炙）　橘皮（四分）　茯苓（六分）　人参（五分）　蒺藜子（五分，熬）　诃黎勒（六分，熬）　柴胡（八分）　槟榔（四分）　大黄（六分）
上十三味，捣筛，蜜和丸。空肚，煮大枣饮服，如梧子二十丸，日再，渐渐加至三十丸。如利多，以意减之。忌生硬难消物及油腻、猪肉、酢物。（出第二卷中。）
《延年》疗两肋胀急，痃满不能食，兼头痛壮热，身体痛方。
枳实（三两，炙）　桔梗（二两）　鳖甲（二两，炙）　人参（二两）　前胡（二两）　生姜（四两）　槟榔（七枚）　桂心（二两）
上八味，切，以水九升，煮取二升五合，去滓。分温三服，如人行七八里久。禁生葱、苋菜。（出第十六卷中。）
《救急》疗腹中痃气，连心以来，相引痛紧急方。
白术（三两）　枳实（三两，炙）　柴胡（四两）　鳖甲（二两，炙）
上四味，切，以水七升，煮取二升五合，去滓。空肚分三服，相去七八里久，能连服三四剂始知验。禁生冷、猪肉并毒鱼，大须慎之。频服有效。忌苋菜、生葱。（出第七卷中。）
癖及痃癖不能食方一十四首  ***************************
《广济》疗癥癖痃气不能食，兼虚羸瘦，四时常服方。
牛膝（六两）　生地黄（九两）　当归（三两）　桂心（四两）　肉苁蓉（六两）　远志（三两，去心）　五味子（五两）　麹末（五合，熬炒令黄）　白术（三两）　人参（三两）　茯苓（六两，一方三两）　大麦糵（末，一升五合，熬黄）
上十二味，捣筛为散。空腹，温酒服方寸匕，日二服，渐加至一匕半，夏中煮生姜及槟榔饮下，加麦门冬六两。此方甚宜久服，令人轻健。忌生葱、牛肉、萝卜等。（出第二卷中。）
崔氏疗宿癖，时腹微满，不能食，调中五参丸方。
人参　沙参　玄参　丹参　苦参（各一两）　大黄（四两）　附子（一两，炮）　巴豆（四十枚）　蜀椒（一合，汗）　干姜（半两）　防风（一两）　䗪虫（十五枚，熬）　葶苈（一合，熬）
上十三味，捣下筛，蜜和，为丸如梧子。先食服一丸，日三。忌猪肉、芦笋、生血物等。
又疗癖饮，并醋咽吐水及沫，食饮不消，气逆胀满方。
槟榔（十两）　高良姜（三两）　桃仁（一升）
上三味，和捣绢筛，以白蜜和丸。酒服如弹丸二枚，日再服，渐加至四五丸，加减任意自量。（并出第七卷中。）
《延年》人参丸，主痃癖气不能食方。
人参（八分）　白术（六分）　枳实（六分，炙）　橘皮（四分）　桂心（七分）　甘草（五分，炙）　桔梗（五分）
上七味，捣筛，蜜和，为丸如梧子大。一服十五丸，酒下，日二服，加至二三十丸。
又疗冷气，两肋胀满，痃气不能食方。
白术（三两）　人参（二两）　茯苓（三两）　枳实（三两，炙）　生姜（三两）　桔梗（二两）　桂心（一两半）
上七味，切，以水八升，煮取二升五合，去滓。分温三服，如人行七八里久。
又桃仁丸，主痃癖气漫心，胀满不下食，发即更胀连乳满，头面闭闷，咳气急者方。
桃仁（八分）　鳖甲（六分，炙）　枳实（六分，炙）　白术（六分）　桔梗（五分）　吴茱萸（五分）　乌头（七分，炮）　槟榔（五分）　防葵（五分）　芍药（四分）　干姜（五分）　紫菀（四分）　细辛（四分）　皂荚（二分，去皮子）　人参（四分）　橘皮（四分）　甘草（四分，炙）
上十七味，捣筛，蜜和，丸如梧子。服十丸，日再服，加至二十丸。忌猪肉、苋菜等。
又浸药酒，用下前药方。
紫苏（三两）　牛膝（三两）　丹参（三两）　生姜（六两）　生地黄（三升）　香豉（三升）　紫菀（三两）　防风（四两）　橘皮（三两）　大麻仁（一升五合）
上十味，细切，绢袋盛，以清酒二斗五升，浸三宿后，温一盏用。下桃仁丸，酒尽更添。忌芜荑。
又槟榔子丸，主腹内痃癖，气满胸背痛，不能食，日渐羸瘦，四肢无力，时时心惊方。
槟榔子（六分）　桔梗（四分）　当归（四分）　人参（五分）　桂心（四分）　前胡（四分）　橘皮（三分）　厚朴（三分，炙）　白术（四分）　甘草（五分，炙）　乌头（四分，炮）　干姜（四分）　茯神（四分）　鳖甲（五分，炙）　大黄（四分）　龙齿（六分，炙）
上十六味，捣筛，蜜和，为丸如梧子大。服十丸，饮汁下，日二服，加至二十丸，酒下亦得。忌酢、苋菜、生葱等。
又疗痃癖，胸背痛，时时咳嗽，不能食方。
桂心（四分）　细辛（四分）　白术（六分）　厚朴（三分，炙）　附子（五分，炮）　干姜（五分）　橘皮（三分）　鳖甲（四分，炙）　防葵（三分，炙）　吴茱萸（三分）
上十味，捣筛，蜜和，为丸如梧子大。服十五丸，酒下，日二服，加至二三十丸。忌苋菜、酢物、生葱等。
又疗痃癖，发即两肋弦急满，不能食方。
槟榔子（六分）　枳实（六分，炙）　桔梗（四分）　鳖甲（四分，炙）　人参（六分）　白术（六分）　桂心（三分）　龙胆草（五分）　前胡（四分）　葳蕤（五分）　大黄（五分）　甘草（六分，炙）
上十二味，捣筛，蜜和，为丸如梧子大。服十丸，酒下，日二服，加至二十丸。忌苋菜、生葱、猪肉等。
又半夏汤，主腹内左肋痃癖硬急气满，不能食，胸背痛者方。
半夏（三两，洗）　生姜（四两）　桔梗（二两）　吴茱萸（二两）　前胡（三两）　鳖甲（三两，炙）　枳实（二两，炙）　人参（一两）　槟榔子（十四枚）
上九味，切，以水九升，煮取二升七合，去滓。分温三服，如人行八九里久。忌猪羊肉、饧、苋菜等。
又疗冷痃癖气，发即痃气急引膀胱痛，气满不消食，桔梗丸方。
桔梗（四分）　枳实（四分，炙）　鳖甲（四分，炙）　人参（四分）　当归（四分）　桂心（三分）　白术（四分）　吴茱萸（三分）　大麦糵（六分，熬干）　姜（四分）　甘草（五分，炙）
上十一味，捣筛，蜜和，为丸如梧子大。一服十丸，酒下，日再服，稍加至二十丸。禁生葱、猪肉、苋菜等。
又黄芪丸，疗风虚盗汗，不能食，腹内有痃癖气满者方。
黄芪（五分）　白术（六分）　鳖甲（五分，炙）　白薇（三分）　牡蛎（四分，熬）　茯苓（六分）　桂心（三分）　干姜（四分）　枳实（四分，炙）　橘皮（三分）　当归（四分）　槟榔子（六分）　人参（六分）　前胡（四分）　附子（四分，炮）
上十五味，捣筛，蜜和，为丸如梧子大。一服十五丸，酒下，日再服，加至二十丸。忌酢物、猪肉、冷水、苋菜、生葱。（并出第十六卷中。）
《必效》练中丸，主癖虚热，两胁下癖痛，恶不能食，四肢酸弱，口干，唾涕稠黏，眼涩，头时时痛，并气冲背膊虚肿，大小便涩，小腹痛，热冲，头发落，耳鸣，弥至健忘。服十日许，记事如少时。无禁忌方。
大黄（一斤）　朴硝（十两，炼）　芍药（八两）　桂心（四两）
上四味，捣筛，蜜和，为丸如梧子。平旦酒服二十丸，日再，稍加至三十丸，以利为度。能积服弥佳，纵利不虚人。神良。忌生葱。
又鳖甲丸，主癖气发动，不能食，心腹胀满，或时发热方。
鳖甲（八分，炙）　白术（十分）　枳实（八分，炙）　芍药（六分）　麦门冬（八分，去心）　人参（八分）　前胡（六分）　厚朴（六分）
上八味，捣筛，蜜和，为丸如梧子。饮服二十丸，渐渐加至三十丸，冷即酒服，极效。禁苋菜。（并出第二卷中。）
癥癖等一切病方四首  ***************************
《千金翼》疗癥癖，乃至鼓胀满方。
乌牛尿（一升）
上一味，微火煎如稠糖，空肚服大枣许一枚，当鸣转病出，隔日更服，慎口味等。
又三棱草煎，主癥癖方。
三棱草（切，一石）
上一味，水五石，煮取一石，去滓，更煎取三斗汁，铜器中重釜煎如稠糖，出内密器中。旦以酒一盏服一匕，日二服，每服常令酒气相续。（并出第十九卷中。）
崔氏疗腹中癥癖兼虚热者，不可用纯冷专泻药，宜羁縻攻之方。
鳖甲（八分，炙）　龟甲（八分，炙）　桑耳（八分，金色者，炙）　大黄（八分）　吴茱萸（八分）　防葵（八分）　附子（四分，炮）
上七味，下筛，蜜和，为丸如梧子。饮苦酒服十丸，日再服，渐渐加一丸，以微泄为度，无所忌。日晚服马苋汁三四合，以瘥为期。亦是单煮，暖此汁服前药更佳。马齿菜即马苋也。忌猪肉、冷水。（今详前方用鳖甲不宜服苋菜，云日晚服马苋汁并服药，此必误也。出第七卷中。）
又温白丸，疗癥癖块等一切病方。
紫菀（三分）　吴茱萸（三分）　菖蒲（二分）　柴胡（二分）　厚朴（二分，炙）　桔梗（二分）　皂荚（三分，去皮子，炙）　乌头（十分，熬）　茯苓（二分）　桂心（二分）　干姜（二分）　黄连（二分）　蜀椒（二分，汗）　巴豆（二分，熬）　人参（二分）
上十五味，合捣下筛，和以白蜜，更捣二千杵，丸如梧子。一服二丸，不知，稍增至五丸，以知为度。心腹积聚久癥癖，块大如杯碗，黄疸，宿食，朝起呕变，支满上气，时时腹胀，心下坚结，上来抢心，傍攻两胁，彻背连胸，痛无常处，绕脐绞痛，状如虫咬。又疗十种水病，八种痞塞，反胃吐逆，饭食噎塞，或五淋五痔，或九种心痛，积年食不消化，或妇人不产，或断绪多年，带下淋沥，或痎疟连年不瘥。又疗一切诸风，身体顽痹，不知痛痒，或半身疼痛，或眉发堕落。又疗七十二种风，亦疗三十六种遁注，或癫或痫，或妇人五邪，梦与鬼交通，四肢沉重，不能饮食，昏昏默默，只欲取死，终日忧愁，情中不乐，或恐或惧，或悲或啼，饮食无味，月水不调，真似怀孕，连年累月，羸瘦困弊，遂至于死，或歌或哭，为鬼所乱，莫之知也。但服此药者，莫不除愈。臣知方验，便合药与妇人服之，十日下出癥癖虫长二尺五寸，三十余枚，下脓三升，黑血一斗，青黄汁五升，所苦悉除，当月有子。臣兄堕马被伤，腹中有积血，天阴即发，羸瘦异常，久著在床，命在旦夕，臣与药服之，下如鸡肝黑血，手大一百片，白脓二升，赤黄水一升许，其病即瘥。臣知方验。谨上。禁生冷、饧、酢、猪羊鱼鸡犬牛马鹅肉、五辛、葱、面、油腻、豆及糯米黏滑、郁臭之属。（出第二卷中。）
癖硬如石腹满方二首  ***************************
《广济》疗腹中痃气癖硬，两胁脐下硬如石，按之痛，腹满不下食，心闷咳逆，积年不瘥，鳖甲丸方。
鳖甲（八分，炙）　牛膝（五分）　川芎（四分）　防葵（四分）　大黄（六分）　当归（四分）　干姜（四分）　桂心（四分）　细辛（四分）　附子（四分，炮）　甘草（四分，炙）　巴豆（二七枚）
上十二味，捣筛，蜜和丸。平旦空腹，温酒下如梧子四丸，日三服，渐加，以微利一两行为度。忌生葱、苋菜。（出第二卷中。）
《必效》疗腹满癖坚如石，积年不损方。
取白杨木东南枝，去苍皮，细剉五升，熬令黄，酒五升淋讫，即以绢袋盛滓，还内酒中，密封再宿。每服一合，日二。（出第三卷中。）
食不消成癥积方四首  ***************************
《集验》疗凡所食不消方。
取其余类烧作末，酒服方寸匕，便吐去宿食，即瘥。（张文仲、《备急》同。陆光禄说：有人食桃不消化作病，时无桃，就林间得槁桃子烧服之，登时吐，病即瘥。《千金》同。出第六卷中。）
《备急》食鱼鲙及生肉，住胸膈中不消化，吐之不出，多成癥病方。
朴硝（如半鸡子一枚）　大黄（二两）
上二味，以酒二升，煮取一升，去滓，尽服之，立消。无朴硝，用芒硝、硝石亦佳。（《肘后》同。）
又宿食不消，大便难，练中丸方。
大黄（八两）　葶苈　杏仁（去皮尖）　芒硝（各四两）
上四味，捣筛，蜜和，丸如梧子。服七丸，日三。不知，稍加至十丸。（姚方。并出第三卷中。）
《古今录验》疗卒食不消，欲成癥积，艾煎丸方。
白艾（一束）　薏苡根（一把）
上二味，合煮汁，成如饴，取半升一服之，便刺吐去宿食，神验。（出第十卷中。）
心下大如杯结癥方二首  ***************************
《病源》：积聚痼结者，是五脏六腑之气，已积聚于内，重因饮食不节，寒温不调，邪气重沓，牢痼盘结者也。久即成癥。（出第十九卷中。）
《肘后》疗心下有物大如杯，不得食者方。
葶苈（二两）　大黄（二两）　泽漆（四两，洗）
上三味，捣筛，蜜和，捣千杵。服如梧子二丸，日三，不知稍加。（《千金》、文仲、《集验》《古今录验》同。云：疗癥坚，心下大如杯，食则腹满，心腹绞痛。）
又熨癥方。
灶中黄土（一升）　生葫（一升）
上二味先捣，葫熟内土复捣，以好苦酒浇令浥浥，先以涂布一面仍搨病上，又涂布上干复易之，取令消止。（并出第一卷中。）
癥癖痃气灸法四首  ***************************
崔氏疗癥癖、闪癖方。
令患人平坐，取麻线一条绕项，向前垂线，头至鸠尾横截断，即回线向后，当脊取线穷头，即点记。乃别横度口吻，吻外截却。即取度吻线，中摺于脊骨点处中心，上下分之，各点小两头通前，合灸三处。其所灸处，日别灸七壮以上，十壮以下，满十日即停。看患人食稍得味，即取线还度口吻于脊中点处横分灸之，其数一准前法。仍看脊节穴去线一二分，亦可就节穴下火。如相去远者，不须就节穴。若患人未损，可停二十日外，还依前灸之，仍灸季肋头二百壮。其灸季肋，早晚与灸脊上同时下火也。
又灸闪癖法。
其癖有根，其根有著背者，有著膊上者。遣所患人平坐，熟看癖头，仍将手从癖头向上寻之，当有脉筑筑然，向上细细寻至膊上至筑筑头，当膊即下火，还与前壮数无别。王丞云：背上恐不得过多下火，只可细细，日别七炷以来。
又疗癖左右相随病灸法。
第一屈肋头近第二肋下，即是灸处；第二肋头近第三肋下，亦是灸处，左右各灸五十壮，一时使了。（《千金》云：灸癥癖方，患左灸左，患右灸右，脊屈肋数第二肋上第三肋下，向肉趐前，初日灸三，次日五，周而复始，至五十止。忌大蒜，余不忌。）
又灸痃气法。
从乳下即数至第三肋下，共乳上下相当，稍似近肉接腰骨外取穴孔，即是灸处，两相俱灸。初下火，各灸三壮，明日四壮。每日加一壮至七壮，还从三壮起，至三十日即罢。
上前两种灸法若点时，拳脚点即拳脚灸。若舒脚点时，还舒脚灸。（并出第七卷中。）
积聚方五首  ***************************
《病源》：积聚者，由阴阳不和，腑脏虚弱，受于风邪，抟于腑脏之气所为也。腑者阳也，脏者阴也。阳浮而动，阴沉而伏。积者阴气，五脏所生，始发不离其部，故上下有所穷已。聚者阳气，六腑所成，故无根本，上下无所留止，其痛无有常处。诸脏受邪，初未能为积聚，留滞不去，乃成积聚。
肝之积名曰肥气。在左胁下，如覆杯，有头足，久不愈，令人发痎疟，连岁月不已。以季夏戊己日得之，何以言之？肺病当传肝，肝当传脾。脾季夏适王，王者不受邪，肝欲复还肺，肺不肯受，故留结为积，故知肝之积，以季夏戊己日得之也。
心之积名曰伏梁。起脐上，大如臂，上至心下，以秋庚辛日得之，何以言之？肾病当传心，心当传肺。肺以秋适王，王者不受邪，心欲复还肾，肾不肯受，故留结为积，故知伏梁以秋庚辛日得之也。
脾之积名曰痞气。在胃管，覆大如盘，久不愈，令人四肢不收，发黄疸，饮食不为肌肤。以冬壬癸日得之，何以言之？肝病当传脾，脾当传肾，肾以冬适王，王者不受邪，脾欲复还肝，肝不肯受，故留结为积，故知痞气以冬壬癸日得之也。
肺之积名曰息贲。在右胁下，覆大如杯，久不愈，令人洒淅寒热，喘咳，发肺痈。以春甲乙日得之，何以言之？心病当传肺，肺当传肝，肝以春适王，王者不受邪，肺欲复还心，心不肯受，故留结为积，故知息贲以春甲乙日得之也。
肾之积名曰奔豚。发于少腹，上至心下，若豚奔走之状，上下无时，久不愈，令人喘逆，骨痿少气。以夏丙丁日得之，何以言之？脾病当传肾，肾当传心，心以夏适王，王者不受邪，肾欲复还脾，脾不肯受，故留结为积，故知奔豚以夏丙丁日得之也。
此为五积。诊其脉駃而紧，积聚。脉浮而牢，积聚。脉横者，胁下有积聚。脉来小沉实者，胃中有积聚，不下食，食即吐出。脉来细软附骨者，积也。脉出在左，积在左；脉出在右，积在右；脉两出，积在中央，以部处之。诊得肺积，脉浮而毛，按之辟易，胁下气逆，背相引痛，少气善忘，目瞑，皮肤寒，秋愈夏剧。主皮中时痛，如虱缘状，其甚如针刺之状，时痒，白色也。
诊得心积，脉沉而芤，时上下无常处，病悸，腹中热，面赤，咽干烦，掌中热，甚即唾血。主身瘛疭，主血厥，夏瘥冬剧，色赤也。
诊得脾积，脉浮大而长，饥则减，饱则见瞋，起与谷争，累累如桃李。起见于外，腹满，呕泄，肠鸣，四肢重，手足胫肿厥，不能卧。是主肌肉损，色黄也。
诊得肝积，脉弦而细，两胁下痛，邪走心下，足胫寒，胁痛引少腹，男子积疝也，女子病淋也。身无膏泽，喜转筋，爪甲枯黑，春瘥秋剧，色青也。
诊得肾积，脉沉而急，苦脊与腰相引，饥则见，饱则减。病腰痛，少腹里急，口干，咽肿伤烂，目䀮䀮，骨中寒。主髓厥，喜忘，色黑也。
诊得心腹积聚，其脉牢强急者生，脉虚弱急者死。又积聚之脉，实强者生，沉者死。其汤熨针石，别有正方，补养宣导，今附于后。
《养生方导引法》云：以左足践右足上，除心下积。又云：病心下积聚，端坐柱腰，向日仰头，徐以口内气因而咽之，三十过而止，开目。又云：左胁侧卧，伸臂直脚，以口内气鼻吐之，通而复始。除积聚心下不便。又云：以左手按右胁，举右手极形，除积及老血。又云：闭口微息，正坐向王气，张鼻取气，逼置脐下，小口微出十二通气，以除结聚。低头不息十二通，以消饮食，令人轻强。行之冬月，令人不寒。又云：端坐拄腰直上，展两臂，仰两手掌，以鼻内气闭之，自极七息，名曰蜀王桥，除胁下积聚。又云：向晨去枕，正偃卧，伸臂胫，瞑目闭口不息极，张腹两足，再息顷间吸腹仰两足倍拳，欲息微定复为，春三、夏五、秋七、冬九，荡涤五脏，津润六腑，所病皆愈。腹有病积聚者，张吸其腹，热乃止，癥瘕散破，即愈矣。（出第十九卷中。）
范汪破积丸，疗积聚坚癥方。
大黄（一斤）　牡蛎（三两）　凝水石（一两）　石膏（一两）　石钟乳（一两）　理石（一两）
上六味，捣合下筛，和以蜜，丸如梧子。先食服，酒饮任下三丸，日三。不知稍增，以知为度。
又顺逆丸，主久寒积聚，气逆不能食方。
大黄（十分）　黄芩（四分）　厚朴（四分，炙）　干地黄（四分）　桂心（四分）　滑石（四分）　杏子（二分）　黄连（四分）　麦门冬（四分，去心）
上九味，捣合下筛，和以蜜，丸如梧子。服十丸，日再服，后食。不知稍增，以知为度。忌芜荑、生葱、猪肉。
又捶凿丸，疗腹中积聚，邪气寒热，消谷方。
甘遂（一分）　荛花（一分）　芫花（一分）　桂心（一分）　巴豆（一分）　杏仁（一分）　桔梗（一分）
上七味，荛花、芫花熬令香，巴豆、杏仁去皮，熬令变色已，各异捣，下细筛，捣合丸，以白蜜捣万杵。服如小豆一丸，日三行。长将服之，伤寒增服。膈上吐，膈下痢，小儿亦服。妇人兼身亦服。名曰捶凿，以消息之。忌猪肉、芦笋、生葱。（并出第十三卷中。）
《延年》疗腹内积聚，癖气冲心，肋急满，时吐水不能食，兼恶寒方。
鳖甲（六分，炙）　防葵（四分）　人参（四分）　前胡（四分）　桔梗（四分）　槟榔（八分）　白术（八分）　大黄（八分）　枳实（四分，炙）　厚朴（三分，炙）　当归（四分）　附子（四分，炮）　干姜（四分）　甘草（五分，炙）　吴茱萸（三分）
上十五味，捣筛，蜜和，为丸梧子大。一服十五丸，酒下，日再服，加至三十丸。忌苋菜、猪肉、生冷、鱼、蒜。
又白术丸，主积聚癖气，不能食，心肋下满，四肢骨节酸疼，盗汗不绝方。
白术（六分）　黄芪（六分）　牡蛎（四分，熬）　人参（六分）　茯苓（六分）　乌头（六分，炙）　干姜（六分）　芍药（四分）　当归（六分）　细辛（四分）　麦门冬（四分，去心）　桂心（五分）　前胡（四分）　甘草（六分，炙）　防葵（三分）　鳖甲（四分，炙）　紫菀（三分，炙）　槟榔（六分）　桔梗（三分）
上十九味，捣筛，蜜和为丸。空肚酒下二十丸，日再，加至三十丸，忌苋菜、桃李、大酢、猪肉、生葱。（并出第十六卷中。）
积聚心腹痛方三首  ***************************
《病源》：积者阴气，五脏所生，其痛不离其部，故上下有所穷已。聚者阳气，六腑所成，故无根本，上下无所留止，其痛无有常处。此皆由寒气抟于脏腑，与阴阳气相击上下，故心腹痛也。诊其寸口之脉，沉而横，胁下有积，腹中有横积聚痛。又寸口脉细沉滑者，有积聚在胁下，左右皆满，与背相引痛。又云：寸口脉紧而牢者，胁下腹中有横积结，痛而泄痢，脉微细者生，浮者死。（出第十九卷中。）
范汪通命丸，疗心腹积聚，寒中㽲痛；又心胸满，胁下急，绕脐痛方。
大黄（四分）　远志（四分，去心）　黄芪（四分）　麻黄（四分，去节）　甘遂（四分）　鹿茸（四分，炙）　杏仁（六十枚）　豉（一合）　巴豆（五十枚）　芒硝（三分）
上十味，捣合下筛，和以蜜，丸如小豆。先食服三丸，日再。忌芦笋、野猪肉。（一方无鹿茸、黄芪，用黄芩。出第十四卷中。）
又疗心腹积聚，食苦不消，胸胁满，除去五脏邪气，四物丸方。
大戟（五分，㕮咀，熬令色变）　芫花（四分，熬）　杏仁（一分）　巴豆（一百枚，去皮心，熬）
上药捣合，下细筛，以鸡子中黄亦可，以蜜和，丸如小豆。日三，日增一丸，觉勿复益。欲下，顿服七丸，下如清漆陈宿水。妇人乳有余疾，留饮者下水之后养之，勿饮冷水。长壮者服五丸，先食。忌野猪肉、芦笋。（出第十三卷中。）
《古今录验》匈奴露宿丸，疗心腹积聚，膈上下有宿食留饮神方。（出僧深。）
甘草（三分，炙）　大黄（二分）　甘遂（二分）　芫花（二分，熬）　大戟（二分，炙）　葶苈子（二分，熬）　苦参（一分）　硝石（一分）　巴豆（半分，去心皮，熬）
上九味，细捣，合蜜和，丸如小豆。服三丸，当吐下，不吐下，稍益至五六丸，以知为度。先少起。忌海藻、芦笋、菘菜、野猪肉。（范汪同。出第十卷中。）
积聚心腹胀满方一首  ***************************
《病源》：积聚成病，蕴结在内，则气行不宣通，还抟于腑脏，故心腹胀满，则烦闷而短气也。（出第十九卷中。）
深师乌头丸，疗心腹积聚胀满，少食多厌，绕脐痛，按之排手，寒中有水，上气，女人产后余疾，大人风癫，少小风惊痫百病者。元嘉中用疗数人皆良。有一人服五服药，即出虫长一尺余三枚，复出如牛胆黑坚四枚，中皆有饭食，病即愈方。
乌头（七枚，炮）　干姜（五分）　皂荚（五分，炙，兼皮子）　菖蒲（三分）　桂心（四分）　柴胡（三分）　附子（三分，炮）　人参（三分）　厚朴（三分，炙）　黄连（三分）　茯苓（三分）　蜀椒（五分，汗）　吴茱萸（四分）　桔梗（三分）
上十四味，捣筛，蜜和为丸。服如梧子二丸，日三，稍加至十五丸。忌猪肉、冷水、酢物、生葱、羊肉、饧。（出第二十三卷中。）
积聚宿食寒热方四首  ***************************
《病源》：积聚而宿食不消者，由腑脏为寒气所乘，脾胃虚冷，故不能消化，留为宿食也。诊其脉来实，心腹积聚，饮食不消，胃中冷故也。（出第十九卷中。）
《千金翼》三台丸，疗五脏寒热积聚，胪胀肠鸣而噫，食不作肌肤，甚者呕逆。若伤寒寒疟已愈，令不复发，食后服五丸；饮多者吞十丸。长服令人大小便调和，长肌肉方。
大黄（二两，熬）　熟硝石（一升）　葶苈（一升，熬）　前胡（二两）　厚朴（一两，炙）　附子（一两，炮）　茯苓（半两）　半夏（一两，洗）　杏仁（一升，去尖皮，熬）　细辛（一两）
上十味，捣筛，蜜和捣五千杵。酒服如梧子五丸，稍加，以知为度。忌猪羊肉、饧、生菜、酢物。（深师同。出第二十卷中。）
《古今录验》气痞丸，疗寒气痞积，聚结不通，绕脐切痛，腹中胀满，胸逼满，风入脏，忧恚所积，用力不节，筋脉伤，羸瘦，不能食饮。此药令人强，嗜食益气力方。
乌头（二分，炮）　甘草（二分，炙）　葶苈子（二分，熬）　大黄（二分）　川芎（二分）　芍药（二分）　甘皮（二分，炙）
上七味，下筛，蜜和，丸如梧子。一服三丸，日再，不知渐至五丸、七丸。一方桂心二分，去甘皮。忌海藻、菘菜、猪肉、冷水等。（一方有通草，无甘皮。）
又小乌头丸，疗久寒积聚心腹，绕脐切痛，食饮不下方。
乌头（三两，炮）　甘草（三两，炙）　茱萸（半两）　细辛（二两）　半夏（二两）　附子（二两，炮）　藁本（二两）
上七味，下筛，蜜和，丸如梧子大。先食服五丸，日再，不知稍增之。忌羊猪肉、冷水。
又五通丸，主积聚留饮宿食，寒热烦结，长肌肤补不足方。
椒目（一两）　附子（一两，炮）　厚朴（一两，炙）　杏仁（三两）　半夏（一两）　葶苈（三两，熬）　芒硝（五两）　大黄（九两）
上八味，捣葶苈子、杏仁使熟，和诸药末，和以蜜，捣五千杵。吞如梧子二丸。忌猪羊肉、饧、冷水。（出第十卷中。）
疗癥方三首  ***************************
《病源》：癥者，由寒温失节，致腑脏之气虚弱，而食饮不消，聚结在内，渐染生长，块段盘牢不移动者，是癥也。言其形状，可征验也。若积引岁月，人则柴瘦，腹转大，遂至于死。诊其脉弦而伏，其癥不转动者，必死。（出第十九卷中。）
范汪疗癥病丸方。
射罔（二两，熬）　蜀椒（三百粒，汗）
上二味，捣末，下细筛，以鸡子白和丸，半如麻子，半如赤小豆。先服如麻子，渐服如赤小豆二丸，不知稍增之，以知为度。（出第十三卷中。）
《集验》疗心腹宿癥，及卒得癥方。
取雄鸡一头，饲之令肥，肥后饿二日，以好赤朱溲饭，极令朱多，以饲鸡，安鸡著板上，取粪，曝燥末。温清酒服五分匕，可至方寸匕，日三。若病困急者，昼夜可五六服。一鸡少，更饲余鸡取足。（出第六卷中。）
《备急》熨癥方。
吴茱萸（三升）
上一味，以酒和煮热，布裹以熨癥上，冷更炒，更番用之，癥移走逐熨，都消乃止也。《肘后方》云：亦可用射罔五两、茱萸末，以鸡子白和，涂癥上。（出第三卷中。）
暴癥方六首  ***************************
《病源》：暴症者，由脏气虚弱，食生冷之物，脏既本弱，不能消之，结聚成块，卒然而起。其生无渐，名之暴癥也。本由脏弱，其癥暴生，至于成病，毙人则速。（出第十九卷中。）
《肘后》疗卒暴癥，腹中有物坚如石，痛如刺，昼夜啼呼，不疗之，百日死方。
取牛膝根（二斤，㕮咀，曝令极干）
上一味，酒一斗浸之，密器中封口，举著热灰中温之，令味出。先食服五六合至一升，以意量多少。又用蒴藋根，亦准此大良。（《千金》《集验》《经心录》、张文仲同。）
又凡癥坚之起，多以渐生，而有觉便牢大者，自难疗也。腹中微有结积，便害饮食，转羸瘦，疗多用陷冰、玉壶、八毒诸大药，今止取小小易得者方。
取虎杖根，勿令影临水上者，可得石余，净洗干之，捣作末，以秫米五斗炊饭，内搅之，好酒五斗渍封，药消饭浮，可饮一升半，勿食鲑、盐，癥当出。亦可但取其根一升，干捣千杵，酒渍饮之。从少起，日三亦佳。此酒疗癥，乃胜诸大药。（张文仲同。）
又方
大黄（半斤）　朴硝（三两）　蜜（一斤）
上三味，合于汤上煎，可丸如梧子。服十丸，日三。（《备急》、文仲、崔氏同。惟崔氏用朴硝半斤、蜜一升半，服二十丸，日再服。余依《肘后》。并出第一卷中。）
《千金翼》疗卒暴癥方。
蒜（十片，去皮，五月五日户上者）　伏龙肝（鸭卵大一枚）　桂心（一尺二寸）
上三味，合捣，以淳苦酒和之如泥，涂著布上，掩病处，三日消。（《肘后》《千金》同。凡蒜，或无桂心亦得用也。）
又方
商陆根捣蒸之，以新布藉腹上，以药铺布上，以衣覆，冷即易，取瘥止。数日之中，晨夕勿息。（《千金》《集验》《肘后》同。并出第十九卷中。）
《古今录验》疗暴得癥方。
取蒴藋根一小束净洗，沥去水，细切，以醇酒浸之，取淹根三宿。服五合至一升，日三。若欲速得，可于热灰中温令药味出服之。此方无毒，已愈十六人，神验。药尽复作，将服之。（出第十卷中。）
鳖癥方四首  ***************************
《病源》：鳖癥者，谓腹内癥结如鳖之形状也。有食鳖触冷不消而生癥者，有食杂冷物不消变化而作者。此皆脾胃气弱，而遇冷不能克消故也。癥者，其病结成，推之不动移是也。（出第十九卷中。）
《广济》疗鳖癥，服白马尿方。
白马尿一升五合，温服之，令尽瘥。
又方
白马尿（一升）　鸡子（三枚，破取白）
上二味，于铛中煎取三合，空腹服之，不移时当吐出病。无所忌。（《千金》同。）
又疗鳖癥，蟹爪丸方。
蟹爪（三分）　附子（六分，炮）　麝香（三分，研）　半夏（六分）　生姜（四分，屑）　鳖甲（六分，炙）　防葵（六分）　郁李仁（八分）
上八味，捣筛，蜜和，为丸如梧子。空肚以酒下二十丸，日再服，以知为度。忌生冷、猪肉、苋菜。（并出第二卷中。）
《集验》疗鳖癥伏在心下，手揣见头足，时时转者，并心腹宿癥，及卒得癥方。
白雌鸡一双，绝食一宿，明旦以膏熬饭饲之，取其屎，无问多少，以小便和之，于铜器中火上熬令燥，捣筛。服方寸匕，日四五服，消尽乃止。常饲鸡取屎，瘥毕，杀鸡单食之。（《肘后》同。出第六卷中。）
米癥方二首  ***************************
《病源》：人有好哑米（哑，谨按《说文》于革切，笑也。《集韵》无此字，但有饥，乙革切，饥也。今详哑者，饥而喜食之义也。下同），转久弥嗜，哑之若不得米，则胸中清水出，得米便止，米不消化，遂生癥结。其人常思米而不能饮食，久则毙人。（出第十九卷中。）
《广济》疗米癥，其疾常欲食米，若不得米，则胸中清水出方。
鸡屎（一升）　白米（五合）
上二味，合炒，取米焦捣筛为散，用水一升，顿服取尽，少时即吐，吐出癥如研米汁碎。若无癥，即吐白沫痰水，乃憎米不复食之。无所忌。（《千金》同。）
又疗米癥久不疗，羸瘦以至死方。
葱白（两虎口，切）　乌梅（三十枚，碎）
上二味，以水三升，宿渍乌梅，使得极浓。清晨，啖葱白随饮乌梅汁，令尽，顷之心腹烦，欲吐，即令出之。三晨疗之，当吐去米癥，瘥。无所忌。（并出第三卷中。）
食癥及食鱼肉成癥方二首  ***************************
《病源》：有人卒大能食，乖其常分，因饥值生葱，便大食之，乃吐一肉块，绕畔有口，其病则愈，故谓食癥，特由不幸，致此妖异成癥，非饮食生冷过度之病也。（出第十九卷中。）
《广济》疗食癥病，食葱瘥方。
有一人食饭七升，并羊脂饼番不论数。因于道中过饥，急食生葱，须臾吐出一实，薄而圆，绕畔有口无数，即以食投之立消，尽饭七升乃止。吐此物后，其人食病便愈。此名食癥。无忌。（出第二卷中。）
《千金》疗食鱼肉等成癥，结在腹内，并诸毒气方。
狗粪（五升）
上一味，烧灰末之，绵裹，以酒一斗渍再宿，滤取清。分十服，日三服，三日令尽。随所食，癥结即便出矣。（出第十一卷中。）
发癥方二首  ***************************
《病源》：有人因食饮内误有头发，随食而入胃成癥。胸喉间如有虫下上来去者是也。（出第十九卷中。）
《广济》疗发癥，乃由人因食而入，久即胸间如有虫上下去来，惟欲得饮油方。
油（一升）
上一味，以香泽煎之，大[钅蚤]铹贮之，安病人头边，以口鼻临油上，勿令得饮，及传之鼻面，并令有香气，当叫唤取饮，不得与之，必疲极眠睡，其发癥当从口出饮油，人专守视之，并石灰一裹，见癥出，以灰粉手捉癥抽出，须臾抽尽，即是发也。初从腹出，形如不流水中浓菜，随发长短，形亦如之无忌。（《千金》同。）
又疗胸喉间觉有癥虫上下，偏闻葱豉食香，此是发虫故也方。
油煎葱豉令香，二日不食，张口而卧，将油葱豉置口边，虫当渐出，徐徐以物引去之，无所忌。（出第二卷中。）
虱癥方一首  ***************************
《病源》：人有多虱，性好啮之，所啮既多，而腑脏虚弱，不能消之，不幸变化生癥，而患之者亦少。俗云：患虱癥人见虱必啮之，不能禁止。虱生长在腹内，时有从下部出，亦毙人。（出第十九卷中。）
《千金》疗虱癥，由啮虱在腹，生长为虱癥方。
故篦子（一枚）　故梳子（一枚）
上二味，各破为两分，各取一分烧作灰，末之；又取一分，以水五升，煮取一升，用顿服前末尽，少时当病出。无所忌。（《广济》同。出第二卷中。）
鳖瘕方一首  ***************************
《病源》：鳖瘕者，谓腹内瘕结如鳖状是也。有食鳖触冷不消而生者，亦有食诸杂冷物变化而作者，皆由脾胃气弱，而遇冷即不能克消所致。瘕，言假也。谓其形假而推移也。昔曾有人共奴俱患鳖瘕，奴在前死，遂破其腹，得一白鳖，仍故活。有人乘白马来看此鳖，白马忽尿，堕落鳖上，即缩头及脚，寻以马尿灌之，即化为水。其主曰：吾将愈矣。即服之，果如其言得瘥。故《养生》云：六月勿食泽中水，令人成鳖瘕。（出第十九卷中。）
崔氏疗鳖瘕方。
大黄（六铢）　干姜（半两）　附子（九铢，炮）　人参（九株）　侧子（半两，炮）　桂心（六铢）　贝母（半两）　白术（一两）　细辛（十八铢）　䗪虫（大一寸者，七枚，熬）
上十味，捣下筛，以酒服半方寸匕，日三。忌猪肉、冷水。（出第九卷中。）
蛇瘕方一首  ***************************
《病源》：人有食蛇不消，因腹内生蛇瘕也。亦有蛇之津液误入饮食内，亦令人病瘕。其状常苦饥，而食则不下喉，噎塞，食至胸内即吐出。其病在腹，摸揣亦有蛇状，谓蛇瘕也。（出第十九卷中。）
崔氏疗蛇瘕，大黄汤方。
大黄（半两）　芒硝（如鸡子一枚）　乌贼鱼骨（三枚）　黄芩（半两）　甘草（如人指一尺，炙）　皂荚（六枚，如猪牙者，炙去皮子）
上六味，㕮咀，以水六升，煮之三沸，下绞去滓，内芒硝。适寒温，尽服之。十日一剂，煮作如上法。欲服之，宿无食，平旦服，当下病也。（《千金》同。出第九卷中。）
蛟龙病方一首  ***************************
《病源》：蛟龙病者云：三月、八月蛟龙子生芹菜上，人食芹菜，不幸随入人腹，变成蛟龙。其病之状，发则如癫。（出第十九卷中。）
《广济》疗蛟龙病，三月、八月近海及水边，因食生芹菜，为蛟龙子生在芹菜上，食入人腹，变成龙子，须慎之。其病发似癫，面色青黄，少腹胀，状如怀妊，宜食寒食饧方。
寒食粥饧三升，日三服之。吐出蛟龙有两头及尾。开皇六年，又贾桥有人吃饧，吐出蛟龙。大验，无所忌。（《千金方》同。出第二卷中。）
胸痹方二首  ***************************
《病源》：寒气客于五脏六腑，因虚而发，上冲胸间则胸痹。胸痹之候，胸中愊愊如满，噎塞不利，习习如痒，喉里涩，唾燥。甚者，心里强痞急痛，肌肉苦痹，绞急如刺，不得俛仰，胸前皮皆痛，手不能犯，胸满短气，咳唾引痛，烦闷白汗出，或彻背膂。其脉浮而微者是也。不治，数日杀人。其汤熨针石，别有正方，补养宣导，今附于后。《养生方》云：以右足践地左足上，除胸痹食热呕。（出第三十卷中。）
仲景《伤寒论》疗胸痹，理中汤方。
人参（三两）　甘草（三两，炙）　白术（三两）　干姜（三两）
上四味，切，以水八升，煮取三升，去滓。温服一升，日三夜一，频服三剂愈。（张仲景云：胸痹，心中痞坚，留气结于胸，胸满，胁下逆气抢心，理中汤亦主之。《千金》同。出第十六卷中。）
深师疗胸痹，麝香散方。
麝香（四分）　牛黄（二分）　生犀角（一分，屑末）
上三味，研服五分匕，日三。忌生冷物、葱、蒜。（出第十六卷中。）
胸痹短气方三首  ***************************
《千金》论曰：夫脉当取太过与不及，阳微阴弦，即胸痹而痛。所以然者，责其极虚故也。今阳虚知在上焦，所以胸痹心痛者，以其脉阴弦故也。平人无寒热，短气不足以息者实也。仲景《伤寒论》同。胸痹之病，喘息咳唾，胸背痛，短气。其脉沉而迟，关上小紧数者，瓜蒌汤主之方。
瓜蒌（一枚）　薤白（一斤）　半夏（半升，洗）　生姜（四两）　枳实（二两，炙）
上五味，切，以白酨浆一斗，煮取四升。服一升，日三。《肘后》、仲景《伤寒论》无生姜、枳实、半夏等三味同。《小品》云：用水一斗。忌羊肉、饧。
又胸中气塞短气，茯苓汤主之方。
茯苓（三两）　甘草（一两，炙）　杏仁（五十枚）
上三味，㕮咀，以水一斗，煮取五升。温服一升，日三服。不瘥更合。仲景《伤寒论》同。（并出第十三卷中。）
深师疗胸痹连背痛，短气，细辛散方。
细辛　干地黄　甘草（各二两，炙）　桂心　茯苓（各五两）　枳实（炙）　白术　生姜　瓜蒌实（各三两）
上九味，捣筛，酒服方寸匕，日三。（《古今录验》《千金》同。出第十三卷中。）
胸痹心下坚痞缓急方四首  ***************************
《千金》论：胸痹之病，令人心中坚痞急痛，肌中苦痹，绞急如刺，不得俛仰，其胸前皮皆痛，手不得犯，胸中愊愊如满，咽塞习习痒，喉中干燥，时欲呕吐，胸满短气，咳唾引痛，烦闷，自汗出，或彻引背腹痛，不即疗之，数日杀人。（出第十三卷中。）
范汪疗胸痹，心中痞坚，留气结于胸中，胸满，胁下逆气抢心，枳实汤方。
陈枳实（四枚，炙）　厚朴（四两，炙）　薤白（八两）　桂心（一两）　瓜蒌实（一枚）
上五味，先以水五升煮枳实、厚朴，取二升半，去滓，内余药，又煎三两沸，去滓，分温三服，除心气良。（《古今录验》《千金》同。此本仲景《伤寒论》方。）
《古今录验》疗胸中隐然而痛，脊膂肩痛方。
桂心（一分）　干姜（一分）　人参（三分）　细辛（三分）　乌头（一分，炮）　山茱萸（三分）　贝母（三分）
上七味，捣下筛，和以蜜，丸如小豆大。酒若粥汁吞二丸，稍稍益，以胸中痛止温温为度。忌生葱、生菜、猪肉、冷水。
又疗胸痹偏缓急，薏苡仁散方。
薏苡仁（五百枚）　附子（十枚大者，炮）　甘草（三两，炙）
上三味，捣下筛，服方寸匕，日三。忌海藻、菘菜、猪肉、冷水。
又疗胸痹偏缓急，薏苡仁散方。
薏苡仁（一千五百枚）　附子（大者十枚，炮）
上二味，捣下筛，服方寸匕，日三，不知稍增之。忌猪肉、冷水。（此方出僧深，范汪同。仲景方用薏苡仁十五两。并出第八卷中。）
胸痹噎塞方二首  ***************************
仲景《伤寒论》胸痹之病，胸中愊愊如满，噎塞习习如痒，喉中涩唾燥沫是也。橘皮枳实汤主之方。
橘皮（半斤）　枳实（四枚，炙）　生姜（半斤）
上三味，切，以水五升，煮取二升，分再服。（《肘后》《小品》、文仲、深师、范汪、《古今录验》《经心录》《千金》同。出第十五卷中。）
《千金》通气汤，疗胸满短气噎塞方。
半夏（八两，洗）　生姜（六两）　桂心（三两）　吴茱萸（四十枚）
上四味，切，以水八升，煮取三升，去滓，分温三服。忌羊肉、饧、生葱。一方无桂心，用橘皮。（出第十三卷中。）
胸痹咳唾短气方四首  ***************************
仲景《伤寒论》：胸痹之病，喘息咳唾，胸背痛，短气，寸脉沉而迟，关脉小紧数者，瓜蒌薤白白酒汤主之方。
瓜蒌实（一枚）　薤白（切，半斤）
上二味，以白酨酒七升，煮取二升，去滓，温分再服。（深师、范汪同。出第十五卷中。）
《肘后》论：胸痹之病，令人心中坚痞急痛，肌中苦痹，绞急如刺，不得俛仰，其胸前及背皆痛，手不得犯，胸满短气，咳唾引痛，烦闷自汗出，或彻引背膂，不即疗，数日杀人。疗卒患胸痹方。
雄黄　巴豆（去皮心，熬）
上二味，先捣雄黄，细筛，内巴豆，务熟捣之相和，丸如小豆，服一丸，不觉稍益。忌野猪肉、芦笋。
又方
枳实（炙）
上一味，捣筛，以米汁先食服方寸匕，日三夜一。
又或已瘥，复更发方。
取薤根（五斤）
上一味，捣绞取汁，饮之立愈。（并出第一卷中。）
胸痹心痛方四首  ***************************
仲景《伤寒论》胸痹不得卧，心痛彻背者，瓜蒌薤白半夏白酨浆汤主之方。
大瓜蒌（一枚）　薤白（切，三两）　半夏（半斤，洗）
上三味，以白酨浆一斗，煮取四升，去滓，温服一升，日三。忌羊肉、饧。（《古今录验》同。范汪同。出第十五卷中。）
《千金》疗胸痹心痛方。
灸膻中百壮，穴在鸠尾上一寸。（一云：膺腧中行，直两乳内间是。忌针。）
又疗胸胁满，心痛方。
灸期门，随年壮，穴在第二肋端乳直下，不容旁一寸半是。（并出第十三卷中。）
《古今录验》小草丸，疗胸痹心痛逆气，膈中饮不下方。
小草（三分）　桂心（三分）　蜀椒（三分，汗）　干姜（二分）　细辛（三分）　附子（二分，炮）
上六味，捣合下筛，和以蜜，丸如梧子大。先食米汁服三丸，日三。不知稍增，以知为度。忌猪肉、冷水、生葱、生菜。（范汪同。出第八卷中。）
胸痛方二首  ***************************
范汪疗胸痛，枳实散方。
枳实（八分，炙）　桂心（五分）
上二味，捣下筛。酒服方寸匕，日三。忌生葱。（深师同。）
深师疗胸痛，枳实散方。
枳实（四枚，炙）　神麹（一两，熬）　白术（一两）
上三味，捣筛。酒服方寸匕，日三。忌桃李、雀肉等。（出第十六卷中。）
奔豚气方四首  ***************************
《病源》：夫奔豚者，肾之积气也。起于惊恐忧思所生也。若惊恐则伤神，心藏神也；忧思则伤志，肾藏志也。神志伤动，气积于肾，而气下上游走，如豚之奔，故曰奔豚。其气乘心，若心中踊踊，如车所惊，如人所恐，五脏不定，食饮辄呕，气满胸中，狂痴不定，妄言妄见，此惊恐奔豚之状也。若气满支心，心下烦乱，不欲闻人声，休作有时，乍瘥乍剧，吸吸短气，手足厥逆，内烦结痛，温温欲呕，此忧思奔豚之状也。诊其脉来祝祝（一云触祝）者，病奔豚也。肾脉微急沉厥，奔豚也。其足不收，不得前后。（出第十三卷中。）
《小品》：黄帝问金冶子曰：惊为病如奔豚，其病奈何？金冶子对曰：惊为奔豚，心中踊踊，如事所惊，如人所恐，五脏不定，食饮辄呕，气满胸中，狂痴欲走，闭眼谬言，开眼妄语；或张面目，不相取与，众师不知，呼有所负。奔豚汤主之。黄帝曰：善。黄帝问金冶子曰：忧思奔豚，何以别之？金冶子对曰：忧思奔豚者，气满支心，心下烦乱，不欲闻人之声，发作有时，乍瘥乍剧，吸吸短气，手足厥逆，内烦结痛，温温欲呕，众师不知，呼有触忤，奔豚汤主之。黄帝曰：善。
师曰：病如奔豚者，气从少腹起，上冲喉咽，发作欲死，复还生，皆从惊恐得之，肾间有脓故也。（范汪同。）
师曰：病有奔豚，有吐脓，有惊怖，有火邪。此四部病者，皆从惊发。得之火邪者，桂枝加龙骨牡蛎汤主之。若新亡财，为县官所捕迫，从惊恐者，疗用鸱头铅[革共]（《千金翼》有飞鸱铅丹丸，主癫痫瘛疭，此意相近。铅[革共]一云角，为马桃末，即羚羊角），复余物未定。（未定者，上作方未成。）所言奔豚者，病人气息逆喘，迫上如豚奔走之状，奔豚汤主之。
又疗卒伤损，食下则觉胸中偏痛慄慄然，水浆下亦尔，问病与相应，急作此方。
生李根（一斤，细剉之）　麦门冬（一升，去心）　人参（二两）　桂心（二两）　甘草（一两，炙）
上五味，㕮咀，以水一斗，煮取三升，分三服。（范汪同。）
又奔豚汤，疗虚劳，五脏气乏损，游气归上，上走时若群豚相逐憧憧，时气来便自如坐惊梦，精光竭不泽，阴痿，上引少腹急痛，面乍热赤色，喜怒无常，耳聋，目视无精光方。
葛根（八两，干者）　生李根（切，一升）　人参（三两）　半夏（一升，洗）　芍药（三两）　当归（二两）　桂心（五两）　生姜（二斤）　甘草（炙，二两）
上九味，切，以水二升，煮得五升。温服八合，日三。不知稍增至一升，日三。忌羊肉、饧、生葱、海藻、菘菜等。（出第十一卷中。）
《肘后》疗卒厥逆上气，气支两胁，心下痛满，淹淹欲绝，此谓奔豚。病从卒惊怖忧迫得之，气从下上，上冲心胸。脐间筑筑，发动有时，不疗杀人方。
甘草（二两，炙）　人参（二两）　吴茱萸（一升）　生姜（一斤）　半夏（一升，洗）　桂心（三两）
上六味，切，以水一斗，煮取三升，分三服。此药须预蓄，得病便急合服之。（《千金方》桂五两，甘草三两。张文仲同。）
奔豚气冲心胸方四首  ***************************
《广济》奔豚气在心，吸吸短气，不欲闻人语声，心下烦乱不安，发作有时，四肢烦疼，手足逆冷方。
李根白皮（八两）　半夏（七两，洗）　干姜（四两）　茯苓（三两）　人参（二两）　甘草（二两，炙）　附子（一两，炮）　桂心（四两）
上八味，切，以水一斗，煮取三升，绞去滓。分三服，别相去如人行六七里。忌生冷、羊肉、饧、海藻、菘菜、油腻、酢物、生葱、黏食。（范汪同。）
又疗奔豚气在胸心，迫满支胁方。
生姜（一斤）　半夏（四两，汤）　桂心（三两）　人参（二两）　甘草（二两，炙）　吴茱萸（一两）
上六味，切，以水一斗，煮取三升，绞去滓。分温三服，服别相去如人行六七里。忌生葱、热面、羊肉、饧、黏食、海藻、菘菜。（范汪同。并出第四卷中。）
《集验》奔豚茯苓汤，疗短气，五脏不足，寒气厥逆，腹胀满，气奔走冲胸膈，发作气欲绝，不识人，气力羸瘦，少腹起腾踊如豚子，走上走下，驰往驰来，寒热，拘引阴器，手足逆冷，或烦热者方。
茯苓（四两）　生葛（八两）　甘草（二两，炙）　生姜（五两）　半夏（一升，汤洗）　人参（三两）　当归（二两）　川芎（二两）　李根白皮（切，升）
上九味，切，以水一斗二升，煮取五升。服一升，日三夜二服。忌羊肉、饧、海藻、菘菜、酢物等。
又疗奔豚气，上冲胸腹痛，往来寒热，奔豚汤方。
甘草（二两，炙）　川芎（二两）　当归（二两）　半夏（四两，汤洗）　黄芩（三两）　生葛（五两）　芍药（三两）　生姜（四两）　甘李根（白皮，切，一升）
上九味，切，以水二斗，煮取五升，去滓。温服一升，日三夜二服。忌海藻、菘菜、羊肉、饧等。（并出第四卷中。）
杂疗奔豚气及结气方六首  ***************************
深师疗忧劳寒热愁思及饮食隔塞，虚劳内伤，五脏绝伤，奔气不能还下，心中悸动不安，七气汤方。
桔梗（二两）　人参（三两，一方二两）　芍药（三两）　茱萸（七合）　黄芩（二两，一方三两）　干地黄（三两，一方二两）　枳实（五枚，炙）　桂心（二两，一方三两）　干姜（三两，一方一两）　甘草（三两，一方二两，炙）　橘皮（三两）　半夏（三两，洗，一方一升）
上十二味，切，以水一斗，煮取三升，去滓，分三服。忌海藻、菘菜、羊肉、饧、生葱、猪肉、芜荑等。（《千金》无桂心、橘皮、桔梗，有厚朴、瓜蒌、蜀椒。）
《集验》疗贲豚气从下上者，汤方。
生葛（五两）　半夏（五两，洗）　黄芩（二两）　桂心（二两）　芍药（三两）　人参（二两）　生姜（五两）　甘李根白皮（五两，切）
上八味，切，以水一斗五升，煮取五升，去滓。温分为五服，日三夜二服。忌羊肉、饧、生葱。（出第四卷中。）
《小品》牡蛎奔豚汤，疗奔豚，气从少腹起憧胸，手足逆冷方。
牡蛎（三两，熬）　桂心（八两）　李根白皮（一斤，切）　甘草（三两，炙）
上四味，切，以水一斗七升，煮取李根皮得七升，去滓，内余药再煮取三升。分服五合，日三夜再。忌生葱、海藻、菘菜。（范汪同。）
又疗手足逆冷，胸满气促，从脐左右起郁冒者，奔豚汤方。
甘草（四两，炙）　李根白皮（一斤，切）　葛根（一斤）　黄芩（三两）　桂心（二两）　瓜蒌（二两）　人参（二两）　川芎（一两）
上八味，切，以水一斗五升，煮取五升，去滓。温服一升，日三夜再。忌海藻、菘菜、生葱。（范汪同。）
又方桐君说。
伏出鸡卵壳中白皮　梨木灰　麻黄（去节）　紫菀（各等份）
上四味，捣下筛，作丸散。随宜酒服十丸如梧子，散者方寸匕。疗三十年喉中结气咳逆立瘥也。亦可水煮为汤，以意分之。（《经心录》同。并出第一卷中。）
《千金》奔气汤，主火气上奔，胸膈中诸病，每发时，迫满短气不得卧，剧者便悁欲死，腹中冷湿气，肠鸣相逐成结气方。
桂心（五两）　生姜（一斤）　人参（三两）　半夏（一升，洗）　吴茱萸（一升）　甘草（三两，炙）
上六味，切，以水一斗，煮取三升，去滓，分为四服。忌羊肉、饧、生葱、海藻、菘菜。（出第十七卷中。）
灸奔豚法六首  ***************************
《千金》疗奔豚腹肿法。
灸章门，一名长平，二穴在大横外直脐季肋端，百壮。
又主奔豚冲心不得息。
灸中极，一名玉泉，在脐下四寸，五十壮。
又主奔豚上下，腹中与腰相引痛者法。
灸中府二穴，在云门下一寸，乳上三肋间动脉是，百壮。一云：百五十壮。
又主奔豚上下者法。
灸四满，夹丹田旁，相去三寸，七壮。
又主奔豚法。
灸气海，在脐下一寸半，百壮。
又法
灸关元，在脐下三寸，五十壮，亦可百壮。（并出第十七卷中。）

第十三卷  ——————————————————————————————————————————————————————————————————————————————————————————

虚劳骨蒸方七首  ***************************
《病源》：夫蒸病有五，一曰骨蒸，其根在肾，旦起体凉，日晚即热，烦躁，寝不能安，食都无味，小便赤黄，忽忽烦乱，细喘无力，腰疼，两足逆冷，手心常热；蒸盛伤内，即变为疳，食人五脏。二曰脉蒸，其根在心，日增烦闷，掷手出足，噏噏思水，口唾白沫，卧即浪言，或惊恐不定，脉数；蒸盛之时，或变为疳，脐下闷，或暴痢不止。三曰皮蒸，其根在肺，必大喘鼻干，口中无水，舌上白，小便赤如血；蒸盛之时，胸满，或自称得疰热，两胁下胀，大咳，彻背连胛疼，眠寐不安，或蒸毒伤脏，口内唾血。四曰肉蒸，其根在脾，体热如火，烦躁无汗，心腹鼓胀，食即欲呕，小便如血，大便秘涩；蒸盛之时，或体肿目赤，寝卧不安。五曰内蒸，亦名血蒸。所以名内蒸者，必外寒而内热，把手附骨而热，是其根在五脏六腑，其人必因患后得之，骨肉自消，饮食无味，或皮燥而无光；蒸盛之时，四肢渐细，足趺肿起。
又有二十三蒸。一胞蒸，小便黄赤。二玉房蒸，男子则遗沥漏精，女则月候不调。三脑蒸，头眩闷热。四髓蒸，髓沸热。五骨蒸，齿黑。六筋蒸，甲焦。七血蒸，发焦。八脉蒸，脉不调，或急或缓。九肝蒸，眼黑。十心蒸，舌干。十一脾蒸，唇焦。十二肺蒸，鼻干。十三肾蒸，两耳焦。十四膀胱蒸，右耳偏焦。十五胆蒸，眼白失色。十六胃蒸，舌下痛。十七小肠蒸，下唇焦。十八大肠蒸，鼻右孔干痛。十九三焦蒸，亦杂病，乍热乍寒。二十肉蒸。二十一肤蒸。二十二皮蒸。二十三气蒸，遍身气热。凡诸蒸患，多因热病患愈后，食牛羊肉及肥腻，或酒或房，触犯而成此疾。久蒸不除，多变成疳，必须先防下部，不得轻妄疗之。（出第四卷中。）
崔氏疗五蒸。夫蒸者，是附骨热毒之气，皆是死之端渐，庸医及田野之夫，不识热蒸体形状，妄注神祟，以相疑惑。蒸盛总变为疳而致死者，不可胜记。其蒸有五，请略陈之。一曰骨蒸，早起体凉，日晚便热，烦躁不安，食都无味，小便赤黄，忽忽烦乱，细喘无力，或时腰痛，两足逆冷，手心常热。蒸盛伤内，乃变成疳，食人五脏。若大便涩方。
可服芒硝，一服一方寸匕，日再服。亦可捣苦参，蜜和，为丸如梧子大，一服七丸，日再，以饮送之。无忌。以体轻凉为度。
二曰脉蒸，其根在心，日增烦闷，掷手出足，噏噏思水，口唾白沫，卧便浪语，或惊恐不安。其脉又数。此蒸若盛，亦变为疳，傍脐时闷，或痢不止方。
苦参　青葙（各二两）　艾叶　甘草（各一两，炙）
上四味，切，以水四升，煮取一升半，分为三分，用羊胞盛之，以苇灌下部中。若不利，取芒硝一方寸匕，和冷水合和服之，日再服。忌海藻、菘菜。
三曰皮蒸，其根在肺，必大喘鼻干，口中无水，舌上白，小便赤如血。蒸盛之时，胸中满闷，或自称得疰，手掩两胁，不得大咳，彻背连胛疼，眠寐不安。此蒸毒伤五脏，口便唾血方。
急与芒硝一两，以水一升半和，分为三服，三日服止讫，以冷水浸手，以熨胁间及腋下，并胸上及痛处。亦可举臂指灸侧腋下第三肋间，腋下空中七壮，立止。
四曰肉蒸，其根在脾，体热如火，烦躁无汗，心腹鼓胀，食饮无味，食讫便呕，小便如血，大便秘涩。蒸盛之时，或体肿目赤，不得安寐方。
大黄一两半，切如小豆大，以水一升浸一宿，明旦绞取汁，一服五合许，微利即止。若热不定，亦可服芒硝一方寸匕，日三，以体凉为度。
五曰内蒸。所以言内蒸者，必外寒内热，把手附骨而热也。其根在五脏六腑之中，其人必因患后得之，骨肉自消，食饮无味，或皮燥而无光。蒸盛之时，四肢渐细，足趺肿起方。
石膏十两，研如乳粉法，水和。服方寸匕，日再。以体凉为度。（出第七卷中。）
《古今录验》解五蒸汤方。
甘草（一两，炙）　茯苓（三两）　人参（二两）　竹叶（二把）　葛根　干地黄（各三两）　知母　黄芩（各二两）　石膏（五两，碎）　粳米（一合）
上十味，切，以水九升，煮取二升半，分为三服。亦可以水三升，煮小麦一升，乃煮药。忌海藻、菘菜、芜荑、大酢。（范汪同。一方无甘草、茯苓、人参、竹叶，只六味。）
又五蒸丸方
乌梅　鸡骨（一本是鹳骨）　紫菀　芍药　大黄　黄芩　细辛（各五分）　知母（四分）　矾石（炼）　瓜蒌（各一分）　桂心（二分）
上十一味，末之，蜜和，丸如梧子。饮服十丸，日二。忌生葱、生菜。（并出第五卷中。一方无桂心。）
骨蒸方一十七首  ***************************
《广济》疗骨蒸肺气，每至日晚，即恶寒壮热，颊色微赤，不能下食，日渐羸瘦方。
生地黄（三两，细切）　葱白（细切）　香豉　甘草（炙，各三两）　童子小便（二升）
上五味，切，以地黄等于小便中浸一宿，平晨煎两沸，绞去滓，澄取一升二合。分温二服，服别相去如人行七八里，服一剂瘥，止不服。忌海藻、菘菜、芜荑、热面、猪肉、油腻、黏食等。（出第四卷中。）
崔氏疗骨蒸，以骨汁淋方。
取枯朽骨（碎，五大升，一切骨皆堪用，惟洗刷刮，不得遣微有土气，但似有土气即不瘥病）　柳枝（三斗，剉，棘针三大斗）　桃枝（三大斗，剉）
上四味，以清水五大石，煮之减半，乃滤出汁，别取清浆两大石投釜中，和骨重煮三两沸，然后总滤出，净拭釜，取此前后汤相和，更报暖，随次取用。使患者解发令散，以此汤泼顶淋之，其汤令热，但不破肉为准，一举淋汤遣尽。若觉心闷，即吃三两口冷饭。如不能坐，即卧淋。淋汤之时，自当大汗，汗出少处，仍偏淋之，务取汗匀，以祛恶气。淋讫，可食一大碗热葱豉粥，仍暖覆取汗。汗解，以粉摩身，连手足使周遍。患重者，不过再淋。欲重淋时，量气力淋此汤。若饮之尤佳。（出第七卷中。文仲疗骨蒸方。）
生地黄一大升，捣绞取汗，三度捣绞始汁尽，分再服。若利即减之，以身轻凉为度。忌芜荑。
又疗骨蒸，苦热瘦羸，面目痿黄，呕逆上气，烦闷短气喘急，日晚便剧，不能饮食。若服生地黄汁，即便服此方。
龙胆　黄连　瓜蒌　苦参　青葙　芍药（各一两）　栀子仁（十枚）　芒硝　大黄（各二分）　黄芩（三分）
上十味，捣筛为散。饮服一钱匕，加至方寸匕，日再。大须慎生食。若不禁生食，不须服之。忌猪肉、冷水。（《千金》《经心录》并作丸服之，药味同。）
又疗骨蒸，唇干口燥，欲得饮水止渴，竹叶饮方。
竹叶（一握）　麦门冬（一升，去心）　大枣（二十颗，擘）　甘草（三两，炙）　半夏（一升，汤洗令滑尽）　粳米（五合）　生姜（三两）
上七味，切，以水五升，煮取二升半，分温三服。忌羊肉、饧、海藻、菘菜。
又方
麦门冬（一升，去心）　小麦（二升）　枸杞根（切，三升）
上三味，以水一斗，煮取三升，煮小麦熟，去滓，分温日三服。
又方
大乌梅（二十枚）　石膏（六两，碎，绵裹）
上二味，以水七升，煮取四升，去滓，以蜜三合，稍稍饮之佳。
又方
患殗殜（上于劫切，下余摄切。下同。）等病必瘦，脊骨自出，以壮丈夫屈手头指及中指，夹患人脊骨，从大椎向下尽骨极，指复向上，来去十二三回，然以中指于两畔处极弹之，若是此病，应弹处起作头，多可三十余头，即以墨点上记之，取三指大青竹筒长寸半，一头留节，无节头削令薄似剑，煮此筒子数沸，及热出筒，笼墨点处，按之良久，以刀弹破所角处，又煮筒子重角之，当出黄白赤水，次有脓出，亦有虫出者。数数如此角之，令恶物出尽，乃即除，当目明身轻也。
又疗骨蒸消渴、消中，热中渴痢，心热心忪，风虚热传尸等方。
苦参（一大斤）　黄连（去毛）　知母　瓜蒌　麦门冬（去心）　牡蛎（各五大两，熬）
上六味，捣筛，以生牛乳和，并手捻为丸如梧子大，曝干。一服二十丸，稍稍加至三十丸，日再服。饱食讫，以浆水下。如食热面、酒，加至五十丸。忌猪肉、冷水。（《救急》同。）
又疗骨蒸，苍梧道士方。
紫菀　桔梗　续断　青竹茹　五味子（各三两，碎）　桑根白皮（五两）　甘草（二两，炙）　干地黄（五两，热多者用）　赤小豆（一升）
上九味，切，以水九升，煮取三升五合。分温三服，服五六剂，十年者亦瘥。每隔五日一剂，初发即服，大验，勿轻之。可频服立验。苏游《玄感论》云：主肺气咳者相当。余同。忌海藻、菘菜、猪肉、芜荑。
又疗骨蒸咳出脓，病重者方。
皂荚（一两，炙去皮，绵裹）　白饧（一两）　干枣（七枚，擘）　生姜（二分，切）
上四味，以酒一大升，煮取半升，去滓。先食饭，然后服二合，如人行三四里，不吐更服二合，又如人行二三里，不吐总服尽方，便令吐，即脓出。（并出第一卷中。）
《救急》骨蒸之候，男子因五劳七伤，或因肺壅之后，或为瘴疟之后，宿患痃癖，妇人因产后虚劳，漏汗寒热，或为月闭不通，无问男子妇人，因天行已后余热不除，或为频频劳复，小儿闪癖。其病并缘此十候所致，因兹渐渐瘦损。初著盗汗，盗汗以后即寒热往来，寒热往来以后即渐加咳，咳后面色白，两颊见赤如胭脂色，团团如钱许大，左卧即右出，唇口非常鲜赤，若至鲜赤即极重，十则七死三活。若此以后加吐，吐后痢百无一生，不过一月死，服此丸仍得不著后人。此病人急，多是冤鬼病，治之方。
青葙苗（六月六日采）　知母　黄连（去毛）　大黄　栀子仁　瓜蒌　常山　葳蕤（各八分）　苦参皮（十二分）　甘草（炙）　蜀漆（各五分，洗）
上十一味，捣筛，蜜和，为丸如梧子大。饮服五丸，渐加至十五丸，日再，以知为度，因至利。忌猪肉、热面、葱蒜、生菜、海藻、菘菜。
又疗骨蒸方。
毛桃仁（一百二十枚，去皮及双仁，留尖）
上一味，捣令可丸。平旦以井华水顿服使尽，服讫，量性饮酒使醉，仍须吃水，能多最精，隔日又服一剂，百日不得食肉。
又疗骨蒸极热方。非其人莫浪传。
取干人粪，烧令外黑，内水中澄清。每旦服一小升，薄晚后，服小便一小升，以瘥为限。既常服，不可朝朝取，作大坑烧二升，夜以水三升渍之，稍稍减。服小便勿用自身者，小儿者佳。
又方
用雄黄一大两，和小便一大升，研令为粉，乃取黄理石一枚，方圆可一尺左侧，以炭火烧之三食顷极热，灌雄黄汁于石上，恐太热不可近，宜著一片薄毡置石上，令患人脱衣坐上，石冷停，以衣被围绕身，勿令药气泄出，莫辞衣物臭也。凡经三五度，如此必瘥。
又疗骨蒸传尸方。
皂荚（长一尺者无相续，取炙令微焦，去黑皮碎之，绵裹）　黑饧（大如鸡子）　羊肉（大如拳，煮如常法）
上三味，取一升无灰清酒，贮铜铛内，即著绵裹，煎三五沸，即漉，去绵裹，即内黑饧使融液尽，煎取三合，令病者先啖肉汁，即服一合，如变吐困不须起，次以铜盆贮水，令病人坐上，有虫粗如马尾，赤色头黑，即效。如无，以服三合尽为度。一服相去如人行十里。必是得验。其禁食一如药法。（并出第二卷中。）
《必效》骨蒸病，小便方。
取三岁童子小便五升，煎取一大升，以三匙蜜和为两服，中间如人行二十里，服此以后，每自小便即取服之，仍去前后取中央者。病轻者二十日，病重者五十日。二十日以后，当有虫蚰蜓儿，其虫在身当处出，俱令去人五步十步，闻病人小便臭者无不瘥。台州丹仙观张道士自服，非常神验。（出第二卷中。）
灸骨蒸法图四首  ***************************
（崔氏《别录》灸骨蒸方图并序，中书侍郎崔知悌撰）
夫含灵受气，禀之于五常；摄生乖理，降之以六疾。至若岐黄广记，抑有旧经；攻灸单行，罕取今术。骨蒸病者，亦名传尸，亦谓殗殜，亦称复连，亦曰无辜。丈夫以癖气为根，妇人以血气为本。无问少长，多染此疾。婴孺之流，传注更苦。其为状也，发干而耸；或聚或分；或腹中有块；或脑后近下两边有小结，多者乃至五六；或夜卧盗汗，梦与鬼交通，虽目视分明，而四肢无力；或上气食少，渐就沉羸，纵延时日，终于溘尽。余昔忝洛州司马，常三十日灸活一十三人，前后瘥者数过二百。至如狸头、獭肝，徒闻曩说；金牙、铜鼻，罕见其能，未若此方扶危拯急。非止单攻骨蒸，又别疗气疗风，或瘴或劳，或邪或癖，患状既广，救愈亦多，不可具录，略陈梗概。又恐传授谬讹，以误将来，今故具图形状，庶令览者易悉，使所在流布，颇用家藏，未暇外请名医，傍求上药，还魂反魄，何难之有？遇斯疾者，可不务乎？
灸骨蒸及邪，但梦与鬼神交通，无不瘥之法。
使患人平身正立，取一细绳，令于脚下紧踏（男左女右），其绳前头，使与大拇指端齐，后头令当脚跟后，即引向上至曲腘中大横文，便截绳使断。又使患人解发分两边，使见分头路，仍平身正坐，乃取向所截绳一头，与鼻端齐，引向上路头通过，逐脊骨引绳向下，尽绳头即点著。又别取小绳一头，与唇端齐，合口处，一头向上至鼻底便截断，将此短小绳于前所点处中摺，横分两边，两头各点记，使与中央初点处正横相当，此小绳两头是灸处，当脊初点者非灸处，只借为度，其点拭却。
又法
使患人平身正坐，稍缩髆，取一绳绕其项，向前双垂，共鸠尾齐即截断。鸠尾是心歧骨，人有无心歧骨者，可从胸前两歧骨下量取一寸，即当鸠尾。仍一倍，翻绳向后，取中屈处，恰当喉骨，其绳两头还双垂，当脊骨向下尽绳头点著。又别取一小绳，令患人合口横度两吻便割断，还于脊上所点处，横分点如前。其小绳两头是灸处，长绳头非灸处，拭却。以前总通灸四处，日别各灸七壮以上，二七以下，其四处并须满二十壮，未觉效，可至百壮，乃停。候疮欲瘥，又取度两吻，小绳子当前双垂，绳头所点处，逐脊骨上下中分点两头，如横点法，谓之四花。此后点两头，亦各灸百壮。此灸法欲得取离日量度，度讫即下火，惟须三月三日艾为佳。疗瘥百日以来，不用杂食。灸后一月许日，患者若未好瘥，便须报灸一如前法，当即永瘥。（出第七卷中。）
张文仲说：荆州人王元礼，尝家患骨蒸传尸死尽，有一道士忽教灸即断，兼更教人，无有不瘥者。欲识此病，其病先乍寒乍热，有时唇赤或颊赤，并有时痢血多唾，有时欲得食，有时不欲食，两脊脉常急，患儿多咳盗汗，以指按捻脊膂四边肉，有时心胸气满急，黄瘦，膂中肉尽，遂即著床。如著床胸前自动，脊膂两边肉尽，灸疗即难。如灸候胸前肉动，非事灸法。如看病儿是病，更不须选离日，即预将艾去，即将病儿于王道头日午时灸，灸七壮。若先知其病又缓，即取离日午时大吉。欲灸覆病儿，面向下著地，取撅肋头，以病儿大拇指自捻著，展中指直向脊骨，指头脊膂中肉少肋上点记，从点记处向上至耳下尖头，即中央，屈绳从初点处向上，还当脊膂点绳所到记之。又更再屈绳从原点记处向上，还进前点记。又以杖量，取患儿中指头两节折断，还从原点记向下当脊膂点记，一边点四处，两边俱点总八处，各须去脊骨远近一种，并须上下相当，下从撅肋，上至耳根，取直。其八处一时下火，艾炷如枣核，坚实作之。灸了，即以灰三匝围坐处，便归家不须回顾。禁肉、面、生冷，特忌色及杂食。平复后任依常。未平复有犯重发，即不可复疗。
神素师灸骨蒸咳法。
当头耳孔横量，相离三寸许，相当灸有穴，日灸三壮，至第八日灸二七了。第三椎上，第二椎下，男取左手，女取右手，头指依两指头东西灸，日上七壮，至第八日，各灸五十壮，复五日，日灸各十五壮。胫取系鞋横大纹，量至膝䯊（口亚切）下中分，当胫骨外，日灸一七壮，满第八日，日灸满三十五日了。当臂上皆男左女右，取头指从腕文当指当头灸，日七壮，至第八日满百壮。妇人肚胀，月节不通，取右手头指，当脐量至下腹，当指头灸，日七，满三百壮。膈上午后灸，膈下午前灸。（出第一卷中。）
痃气骨蒸方三首  ***************************
《广济》疗痃气，心忪，骨蒸热，暗风，鳖甲丸方。
鳖甲（炙）　芍药　蝮蛇脯（炙）　大黄（各八分）　人参　诃黎勒皮（熬）　枳实（炙）　防风（各六分）
上八味，捣筛为末，蜜和，丸如梧子。以酒饮下二十丸，渐渐加至三十丸，日再服，不利。忌苋菜、生菜、热面、荞麦、蒜、黏食。（出第二卷中。）
《备急》疗痃癖，鬼气疰忤，骨蒸秘验方。
大黄（别渍，汤欲成下，一方四两）　鳖甲（炙）　钩藤　升麻　甘草（炙，各二两）　丁香（二七枚，汤欲成下）
上六味，切，以水七升，煮取二升八合，去滓，分作三服。又用牛黄、犀角剉末，朱砂、麝香各一分，细研，分为三分，每服以一分内汤中服。经用多效。特忌猪肉、黏食、生冷、苋菜、海藻、菘菜。（苏游同。出第三卷中。一方有黄芩二两。）
《必效》疗痃癖气，壮热，兼咳，久为骨蒸，验方。
柴胡（四两）　茯苓　白术　枳实（炙，各三两）
上四味，切，以水七升，煮取二升半，分为三服。积热不歇，即加芒硝六分取利。热除之后，每三日服一剂。瘥后，每月一剂，肥白终身，永除。忌桃李、雀肉、大酢。（出第二卷中。）
虚损惨悴作骨蒸方四首  ***************************
张文仲疗虚损惨悴不食，四体劳强，时翕翕热，无气力，作骨蒸候方。
童子小便（一大升淡者，去前后）　豉（一合）　葱白（一合，切）　杏仁（四十枚，去尖皮，碎）
上四味，合煎，取三分中分之二服使尽，日别一剂，服之至十剂愈。若服经三四剂，觉四体益热，即服后方。
又方
小便（一大升淡者，去前后）　葱白（一合，切）　豉（一抄）　生姜（一大两，切）　生地黄（一握，碎）
上五味，合煎六七沸，绞取汁半升许。分为两服，或三服，每服空腹，服至二七日必瘥。瘥后停三四日将息，更服二七日神验。每服五六剂，觉内少冷，即服前方。二方以意斟酌间服，常夜合浸，顷久便即煎服，至五更半令服了，至欲明，更服后丸。服讫，至日出时不妨食，至晚间未食更一服。忌芜荑。
又方
人头骨（三大两，炙）　麝香（一十两）
上二味，捣筛和蜜，捣一千杵，丸如梧子。一服七丸，日再服，以粥饮送药。若胸前有青脉出者，以针刺看血色，未变黑者，服药七日必瘥。每日午时，能更服后丸一服亦好。药既无毒，于事不妨。
苏游疗骨蒸、肺痿，烦躁不能食，芦根饮子方。
芦根（切讫秤）　麦门冬（去心）　地骨白皮（各十两）　生姜（十两，合皮切）　橘皮　茯苓（各五两）
上六味，切，以水二斗，煮取八升，绞去滓。分温五服，服别相去八九里，昼三服，夜二服。覆取汗。忌酢物。未好瘥更作。若兼服，其人或胸中寒，或直恶寒及虚胀并痛者，加吴茱萸八两。
瘦病方五首  ***************************
《病源》：夫血气者，所以荣养其身也。虚劳之人，精髓萎竭，血气虚弱，不能充盛肌肤，故羸瘦也。其汤熨针石，别有正方，补养宣导，今附于后。《养生方》云：朝朝服玉泉，使人丁壮，有颜色，去虫而牢齿也。玉泉，口中唾也。朝未起，早漱口吞之，辄琢齿二七过，如此者三乃止，名曰练精。又云：咽之三过乃止，补养虚劳，令人强壮。（出第三卷中。）
《广济》疗瘦病，每日西即赤色，脚手酸疼，口干壮热，獭肝丸方。
獭肝（六分，炙）　天灵盖（烧，四分）　生犀角（四分，屑）　前胡（四分）　升麻（四分）　松脂（五分）　枳实（炙，四分）　甘草（五分，炙）
上八味，捣筛，蜜和，丸如梧子。空腹以小便浸豉汁，下二十丸，日再，不利。忌海藻、菘菜、生葱、热面、炙肉、鱼、蒜、黏食、陈臭等物。
又疗瘦病方。
天灵盖（一大两，炙）　麝香（半脐）　桃仁（一大抄，去皮）　朱砂（一两半，光明者）　好豉（一大升，干之）
上五味，各别捣筛讫，然后总和令调。每晨空腹，以小便半升和散方寸匕，一服瘥止，不利。忌生血物。
又疗腹胀瘦病，不下食方。
柴胡　茯苓（各十二分）　枳实（炙）　白术　人参　麦门冬（去心）　生姜（合皮切，各六分）
上七味，切，以水六升，煮取一升八合，绞去滓。分温三服，服别相去七八里，吃一服，不利。忌生冷、油腻、小豆、黏食、桃李、酢物、雀肉等。
又知母丸，主瘦病及久阴黄等方。
知母　常山（各三两）　甘草（炙）　大黄　麻黄（去节）　黄芩　杏仁（各二两，去尖皮，熬）　蜀漆（洗）　牡蛎（各一两，熬）
上九味，捣筛，蜜和，丸如梧子。空心服，饮下七丸。忌猪肉及葱、酒、面。服后心闷即吐，是此病出候。不唾，更渐加两丸。日与诸人服，神验非一。忌海藻、菘菜、生葱、生菜等。（此方云：是张文仲去英公处传。）
《救急》疗瘦疾方。
甘草（三两，炙）
上每旦，以小便煮甘草三数沸，顿服甚良。忌海藻、菘菜。（出第二卷中。）
传尸方四首  ***************************
苏游论曰：大都男女传尸之候，心胸满闷，背髆烦疼，两目精明，四肢无力，虽知欲卧，睡常不著，脊膂急痛，膝胫酸疼，多卧少起，状如佯病。每至旦起，即精神尚好，欲似无病。从日午以后，即四体微热，面好颜色，喜见人过，常怀忿怒，才不称意，即欲嗔恚，行立脚弱，夜卧盗汗，梦与鬼交通，或见先亡，或多惊悸，有时气急，有时咳嗽，虽思想饮食，而不能多餐，死在须臾，而精神尚好，或两肋虚胀，或时微利，鼻干口燥，常多黏唾，有时唇赤，有时欲睡，渐就沉羸，犹如水涸，不觉其死矣。
又论曰：传尸之疾，本起于无端，莫问老少男女，皆有斯疾。大都此病相克而生，先内传毒气，周遍五脏，渐就羸瘦，以至于死。死讫复易家亲一人，故曰传尸，亦名转注。以其初得，半卧半起，号为殗殜。气急咳者，名曰肺痿。骨髓中热，称为骨蒸。内传五脏，名之伏连。不解疗者，乃至灭门。假如男子因虚损得之，名为劳极，吴楚云淋沥，巴蜀云极劳。其源先从肾起，初受之气，两胫酸疼，腰脊拘急，行立脚弱，食饮减少，两耳飕飕，欲似风声，夜卧梦泄，阴汗痿弱。肾既受已，次传于心。心初受气，夜卧心惊，或多忪悸，心悬乏气，吸吸欲尽，梦见先亡，有时盗汗，食无滋味，口内生疮，心常烦热，惟欲眠卧，朝轻夕重，两颊口唇悉红赤如敷烟脂；又时手足五心皆热。心既受已，次传于肺。肺初受气，时时咳嗽，气力微弱，有时喘气，卧即更甚，鼻口干燥，不闻香臭，假令得闻，惟觉朽腐物气，有时恶心，愦愦欲吐，肌肤枯燥，或时刺痛，或似虫行，干皮细起，状若麸片。肺既受已，次传于肝。肝初受气，两目膜膜，面无血色，常欲颦眉，视不及远，目常干涩；又时赤痛，或复睛黄，朝暮瞢（莫红切，音蒙。）[（瞢-目）/登]（音登），常欲合眼，及至于卧，睡还不著。肝既受已，次传于脾。脾初受气，两肋虚胀，食不消化，又时渴利，熟食生出，有时肚痛，腹胀雷鸣，唇口焦干，或生疮肿，毛发干耸，无有光润，或复上气，抬肩喘息，痢赤黑汁，至此候者，将死之证也。
又论曰：毒气传五脏，候终不越此例，但好候之，百不失一。
又论曰：凡患癥癖之人，多成骨蒸，不者即作水病，仍须依癖法灸之，兼服下水药瘥。
又论曰：此病若脊膂肉消，及两臂饱肉消尽，胸前骨出入即难疗也。若痢赤黑汁，兼上气抬肩喘息，皆为欲死之证也。此是脏坏故尔。
又论曰：童女年未至十三以上，月经未通，与之交接，其女日就消瘦，面色痿黄。不悟之者，将为骨蒸，因错疗之，屡有死者。有此辈者，慎勿疗之，待月事通，自当瘥矣。
又论曰：或有人偶得一方，云疗骨蒸，不解寻究根本，遂即轻用之，主疗既不相当，病愈未知何日了，不求诸鉴者，惟知独任己功，若此之人，寓目皆是。至如以主肺痿骨蒸方，将疗痃癖传尸者，斯乃更增其病，岂有得痊之理？何者，主肺痿方中多是冷药，冷药非痃癖之所宜。若用以疗痃癖，此乃欲益反损，非直病仍未瘥，兼复更损其脾。脾惟宜温，不合取冷，如其伤冷，脾气即衰。脾衰之证，两肋虚满，食既不消，兼之下痢，如斯穿凿，欲益反损，终莫能悟，良可悲哉！夫略举一隅，他皆仿此。
又论曰：凡患骨蒸之人，坐卧居处，不宜伤冷，亦不得过热。冷甚则药气难通，兼之胀满，食不消化，或复气上。热甚则血脉拥塞，头眩目疼，唇干口燥，心胸烦闷，渴欲饮水。此等并是将息过度之状，深可诫也。将养之法，须寒温得所，先热而脱，先寒而著。若背伤冷，即令咳嗽。若手足伤热，即令心烦。若覆衣伤厚，即眠卧盗汗。若覆衣过薄，即心腹胀满。所是食饮不限时节，宁可少食（保无宿疰），数数进之（助药势也），必须伤软（易消故也），不宜伤硬（恐损胃气，致不消也），此皆以意消息之为佳。
又论曰：主疗之法，先须究其根本，考其患状，诊其三部，决其轻重，量其可不，与其汤药，指期取瘥。若能如此，方可措手，先疗其根，次其末。针灸汤散，必须相应。无容病根深远，少服即望痊除。未及得瘳，便复罢药，乃言药病乖越，似不相当，如此怀疑，余所不取。亦有因疟后作，亦有因痢后为，此病根其源非一，略举纲纪，比类而取疗之。方法如后所言。
又论曰：骨蒸之病，无问男女，特忌房室，举动劳作，尤所不宜。陈臭酸咸，黏食不消，牛马驴羊，大小二豆，猪鱼油腻，酒面瓜果，野猪之属，葵笋蒜蕨及生冷等，并不得餐，自非平复一月以后，乃渐开也。大略如此，触类而长之。此病宜食煮饭、盐豉、豆酱、烧姜葱韭、枸杞、苜蓿、苦菜、地黄、牛膝叶，并须煮烂食之。候病稍退，恐肌肤虚弱者，可时食干鹿脯，为味中间所有得食之者，按其条下具言之。
《广济》疗妇人腹内冷癖，血块虚胀，月经不调，瘦弱不能食，无颜色，状如传尸病方。张文仲方
麹末（二升）　大麦糵末（二升）　生地黄（肥大者，切，三升）　白术（八两）　牛膝（切，三升）　桑耳（剉，三升，金色者）　姜黄（八两）　当归（十四分）　生姜（合皮切，二升）　桃仁　杏仁（各二升，去皮尖及双仁者，熬）　近用加橘皮（八两）
上十二味，并细切，于臼中以木杵捣之如泥，内瓶中，以物盖口封之，勿令泄气，蒸于一大石米中，饭熟出之，停屋下三日，开出曝干，捣为散。酒饮服方寸匕，日二服，渐加至一匕半，不利。初服十日内，忌生冷难消之物，以助药势。过十日外，即百无所忌，任意恣口食之，惟忌桃李。若须桃李，宜去术。若不能散，蜜丸服之亦得，一服三十丸，日二服。去病，令人能食，肥健好颜色。忌桃李、雀肉、芜荑。（出第四卷中。）
文仲论：传尸病，亦名痎疟、遁疰、骨蒸、伏连、殗殜。此病多因临尸哭泣，尸气入腹，连绵或五年、三年，有能食不作肌肤，或二日、五日，若微劳即发。大都头额颈骨间，寻常微热翕翕然，死复家中更染一人，如此乃至灭门。疗之方。
獭肝（一具，破，干炙）　鳖甲（一枚，炙）　野狸头（一枚，炙）　紫菀（四分）　汉防己（一两半）　蜀漆（洗）　麦门冬（去心）　甘草（炙，各一两）
上八味，捣筛，以成炼烊。羊肾脂二分，合蜜一分烊，冷和，丸药如梧子大。服十丸，加至十五丸，日再，以饮下之。其药合和讫，分一份头边著，一份悬门额上，一份系臂上。先服头边，次服臂上，次服门上者。大验。忌海藻、菘菜、苋菜。
又灸法。
立脚于系鞋处横纹，以手四指于纹上量胫骨外，逼胫当四指中节按之，有小穴，取一缕麻刮令薄，以此麻缓系上灸，令麻缕断，男左女右，患多减。
又方
青羚羊肺（一具，破于布上干之）　莨菪子（一升，绢袋盛）　醋（一升），同渍经三日出，各于布上曝之，令至干，微火熬莨菪子，各捣筛，和以蜜，丸如梧子。服三丸，加至四丸。
地骨皮　白薇　芍药　甘草　犀角　升麻　茯神　麦门冬　黄芩　桔梗　枳实　大黄　前胡　茯苓　天门冬　生姜　桑根白皮　羚羊角　当归　柴胡　朱砂　川芎　鳖甲　蜀漆　知母　石膏　常山　乌梅　香豉　黄芪　地黄　橘皮
以上并可详度病状用之。（并出第一卷中。）
伏连方五首  ***************************
《广济》疗瘦病、伏连、传尸、鬼气、疰杵、恶气方。
斑蝥（去头足，熬）　射干根（各四分）　石胆（七分，别研）　桂心　牛黄（各二分，别研）　犀角（三分，生者，屑）　人参（二分）　石蜥蜴（一枚，炙）　紫石（七分，别研）　蜈蚣（四寸，炙）　麝香（少许，别研）
上十一味，捣筛为散，研相和。每日空腹服一寸匕，日三服，用井华水二合，温即顿服。勿临嗅，与白米粥吃好，觉小便涩好。如合药，勿使妇人、小儿、鸡狗见。忌热面、果子、五辛、酒、肉、生血、生葱。
又疗瘦病伏连，辟诸鬼气恶疰，朱砂丸方。
光明朱砂（一大两）　桃仁（十枚，去皮尖双仁者，熬）　麝香（三分，研）
上三味，研朱砂、麝香令细末，别捣桃仁如脂，合和，为丸如梧子。其和不合，以蜜少许合成讫。清饮服一七丸，日二服，不利。忌生血物。（并出第十四卷中。）
崔氏断伏连解法。
先觅一不开口葫芦，埋入地，取上离日开之，煮取三匙脂粥内其中。又剪纸钱财将向新冢上，使病儿面向还道，背冢坐，以纸钱及新综围冢及病人使匝，别将少许纸钱围外与五道将军，使人一手捉葫芦，一手于坐傍以一刀穿地，即以葫芦坐所穿地，及坐葫芦了，使一不病人捉两个锁拍病人背，呪曰：伏连伏连解，伏连伏连不解，刀锁解。又呪曰：生人持地上，死鬼持地下，生人死鬼即各异路。呪讫，令不病人即掷两锁于病人后，必取二锁相背，不背更取掷，取相背止，乃并还勿反顾。又取离日，令病人骑城外车辙，面向城门，以水三升、灰三重围病人。又作七个不翻饼与五道将军，呪曰：天门开，地户闭，生人死鬼各异路，今五离之日，放舍即归。呪讫乃还，莫回头。此法大良。（出第七卷中。）
文仲疗伏连，病本缘极热气相易，相连不断，遂名伏连，亦名骨蒸传尸，比用此方甚验。
人屎（五大升，湿者）　人小便（一升）　新炊粟饮（五大升）　六月六日麹（半饼，熬碎）
上四味，取一瓷瓶盛，蜜封置一室中，二七日并消，一无恶气，每旦服一大合，尽二服无不瘥者。合药时，洁净烧香，勿令妇人、小儿、女子、鸡犬、孝子见之。（出第一卷中。）
《延年》桃奴汤，主伏连鬼气，发即四肢无力，日渐黄瘦，乍好乍恶，不能方。
桃奴　茯苓（各三两）　鬼箭羽　芍药　人参　橘皮（各二两）　生姜（四两）　槟榔（七枚）　麝香（一分，别研）
上九味，切，以水九升，煮取二升七合，去滓，内麝香。温分为三服，如行八九里久。忌大酢、生冷、五辛。（出第十七卷中。）
飞尸方三首  ***************************
《病源》：飞尸者，发无由渐，忽然而至，若飞走之急疾，故谓之飞尸。其状心腹刺痛，气息喘急胀满，上冲心胸。（出第二十三卷中。）
《集验》疗飞尸，瓜蒂散方。
瓜蒂　赤小豆（各一分）　雄黄（二分，研）
上三味，捣下细筛，一服五分匕，稍增至半钱匕，以酪服药。（《广济》疗卒中恶，心腹绞刺，气急胀，奄奄欲绝。《广济》同。出第七卷中。）
《备急》张仲景疗飞尸走马汤方。
巴豆（二枚，去心皮）　杏仁（二枚，去尖皮）
上二物，绵缠捶令极碎，投热汤二合，指捻取白汁便饮之，食顷当下。老小量服之。通疗鬼击病。忌野猪肉、芦笋。（此已见卒疝中，正疗飞尸，故不删也。文仲同。出第一卷中。）
《古今录验》附著散，疗飞尸在人皮中，又名恶脉，又名贼风，发时急头痛，不在一处，针灸则移，发时一日半日乃微瘥，须臾复发，皆疗之方。
细辛　天雄（炮）　莽草（各一分）　桂心（三分）　附子（四分，炮）　雄黄（二分，研）　乌头（四分，炮）　干姜（四分）　珍珠（二分，研）
上九味，捣下筛。服五分匕，不知稍增，当以好酒服之。忌猪肉、冷水、生葱、生菜。（出第六卷中。）
遁尸方三首  ***************************
《病源》：遁尸者，言其停遁在人肌肉血脉之间，若卒有犯触则发动，亦令人心腹胀满刺痛，气息喘急，傍攻两胁，上冲心胸，瘥后复发，停遁不消，故谓之遁尸也。（出第二十三卷中。）
《广济》疗初得遁尸及五尸，经年不瘥，心腹短气方。
鹳骨（三寸，炙）　羚羊鼻（二枚，炙令焦干）　姜（一两）　麝香（二分，研）　蜥蜴（一枚，炙）　斑蝥（十四枚，去翅足，熬）　鸡屎白（三两，熬）　巴豆（五枚，去心皮，熬令黑）　芫青（二十枚，去翅足，熬）　藜芦（一两，去芦头，熬令黄）
上十味，捣筛，蜜和丸。空腹以饮服如小豆三丸，日二服，稍加至六七丸，以知为度，至吐利。忌生冷、油腻、猪肉、蒜、黏食、陈臭、芦笋。（一方无斑蝥、鸡屎白、巴豆、芫青、藜芦。）
又初得遁尸鬼疰，心腹中刺痛不可忍方。
青木香（六分）　丁香（六分）　鬼箭羽　桔梗　紫苏　橘皮　当归（各八分）　生姜（十二分）　槟榔（十四分，合子碎）　桃枭（十四枚，去核）
上十味，切，以水九升，煮取三升，绞去滓。分为三服，日晚再，以快利为度。忌如药法。（一方无橘皮、桃枭。并出第四卷中。）
《集验》疗遁尸，心腹刺痛不可忍方。
桂心（一尺，准一两）　干姜（三分）　巴豆（二枚，去皮心，熬）
上三味，合捣下筛，以好苦酒和之如泥，以涂痛处，燥即易之。忌野猪肉、芦笋。（《千金》同，用干姜一两。出第一卷中。）
五尸方一十一首  ***************************
《肘后》疗卒中五尸。五尸者，飞尸、遁尸、风尸、沉尸、尸疰也。其状皆腹痛胀急，不得气息，上冲心胸，傍攻两胁，或磊块踊起，或挛引腰脊，今取一方而兼疗之。
捣蒺藜子，蜜丸如胡豆，服二丸，日三。
又方
捣商陆根，熬，以囊盛之，更番熨之，冷复易。
又方
粳米二升，水六升，煎二沸，服之。
又方
掘土作小坎，以水满坎中熟搅，取汁饮之。（并出第一卷中。）
《删繁》疗五尸蛊疰，中恶客忤，心腹刺痛，丹砂丸方。
丹砂（研）　干姜　川芎　芫花（熬）　乌头（炮，各四分）　芍药　桂心（各八分）　野葛皮（三分，炙）　吴茱萸（一合）
上九味，捣筛，蜜和，为丸如大豆。服三丸，日三，清饮进之。忌生血物、猪肉、生葱。（一方无巴豆、栀子。出第十卷中。）
《备急》疗卒中五尸，遁尸、风尸、飞尸、尸疰、沉尸，其状皆腹痛胀急，冲心攻胁，或磊块踊起，或牵腰脊方。
破鸡子一枚，取白生吞之，困者摇头令下。（文仲、《肘后》同。）
又方葛氏法。
雄黄　大蒜（各一两）
上二味，捣和，取如弹丸，内二合热酒中服之，须臾未瘥更服。有尸疹者，常蓄此药，用之验。（文仲、《肘后》同。）
又方
干姜　附子（各一两）　桂心（二分）　巴豆（三十枚，去皮心，生用）
上四味，捣筛，蜜和，又内臼中捣万杵，服如小豆二丸。此药无所不疗。忌野猪肉、芦笋、生葱。（《肘后》同。并出第一卷中。）
文仲疗卒中五尸方。
取屋四角茅，内铜器中，以三尺布覆腹，著器布上，烧茅令热，随痛追逐，蹠下痒便瘥。若瓦屋削四角柱烧，用之神验。（《肘后》同。出第一卷中。）
《古今录验》八毒赤丸，疗五尸癥积，及恶心痛、蛊疰、鬼气，无所不疗。即是李子豫赤丸方。（出胡录。）
雄黄（研）　珍珠（研）　礜石（泥裹烧半日）　牡丹皮　巴豆（去皮心，熬）　附子（炮）　藜芦（炙，各一两）　蜈蚣（一枚，炙，去足）
上八味，捣筛，蜜和丸。服如小豆二丸，日一，极得吐下。欲长将服者，可减一丸。忌猪肉、狸肉、芦笋、生血等物。
又五尸丸，疗诸尸疰方。
芍药　桂心（各八分）　吴茱萸（一合）　丹砂　川芎　乌头（炮）　干姜（各四分）　蜀椒（一两，去目汗）　栀子仁（五分）　巴豆（四十枚，去心皮，熬）
上十味，捣下筛，蜜和，丸如大豆。一服三丸，日三。忌猪肉、生葱、芦笋、生血物等。（并出第七卷中。胡洽有芫花四分、野葛皮二分，为十二味。）
尸疰方四首  ***************************
《病源》：尸疰者，即是五尸内之尸疰，而挟外鬼邪之气，流注身体，令人寒热淋沥，沉沉默默，不的知所苦，而无处不恶。或腹痛胀满，喘急不得气息，上冲心胸，傍攻两胁；或磊块踊起；或挛引腰脊；或举身沉重，精神杂错，常觉昏谬；每节气改变，辄致大患，积月累年，渐就顿滞，以至于死。死后复易傍人，乃至灭门。以其尸病疰易傍人，故曰尸疰。（出第二十三卷中。）
《删繁》疗尸疰损鼻，或闻哭声，或见尸常发，死人席汤方。
取死人眠席，斩棺内余弃路者，一虎口，长三寸，止一物，以水三升，煮取一升，为一服，立效。（出第十卷中。）
文仲疗尸疰方。
取新布裹椒，薄疰上，以熨斗火熨椒，令汗出，立验。
又姚氏方。
烧发灰　杏仁（熬令紫色，等份）
上二味，捣如脂，以猪膏和，酒服如梧子三丸，日三。神良。（《千金》同。）
又鹳骨丸，疗尸疰恶气，兼疗百病方。
鹳骨（三寸，炙）　桂心（三寸）　虻虫（十四枚，去翅足，熬）　巴豆（三十枚，去心皮，熬）　斑蝥（十四枚，去翅足，熬）
上五味，捣筛，蜜和，为丸如小豆。一服二丸，日三服，清饮进之。忌猪肉、芦笋、生葱。（并出第一卷中。）
五疰方四首  ***************************
《病源》：注者，住也。言其连滞停住，死又注易傍人也。注病之状，或乍寒乍热，或皮肤淫跃，或心腹胀刺痛，或支节沉重，变状多端，而方云三十六种、九十九种，及此等五注病，皆不显出其名，大体与诸注皆同。（出第二十四卷中。）
《删繁》《华佗录帙》五疰丸，疗中恶，五疰、五尸入腹，胸胁急痛，鬼击客忤，停尸垂死者，入喉即愈。若已噤，将物强发开。若不可发，扣齿折以灌下药汤，酒随进之，即效方。
丹砂（研）　雄黄（研）　附子（炮，各一两）　甘遂（半两，熬）　豉（六十粒，熬）巴豆（六十枚，去心皮，熬令变色）
上六味，捣下筛，巴豆别研令如脂，乃更合捣取调，白蜜和之，藏以密器。若有急疾，服胡豆二丸，不觉更益，以饮投之。此药多有所疗，杀鬼解毒，破积去水，良验。忌生血物、猪肉、芦笋。（《古今录验》同。出第九卷中。）
《小品》五疰汤，主卒中贼风、遁尸、鬼邪，心腹刺痛大胀急方。
大黄（三两，别渍）　甘草（二两，炙）　乌头（十枚，炮，削皮）　生姜（半斤）　桂心（四两）　芍药　当归（各二两）　蜜（一斤）
上八味，切，以水九升，煮取三升，乌头别内蜜中煎，令得一升，投著汤中，去滓。分服三合，如人行三十里又一服，日三，不知可至四合。王尹威数用之。忌海藻、菘菜、猪肉、生葱。（《千金》同。出第四卷中。）
《古今录验》五疰丸，一名神仙丸，一名千金丸，一名转疰丸，一名司命丸，一名杀鬼丸。疗万病，邪鬼疰忤，心痛上气，厌梦蛊毒，伤寒时疾疫疠方。
丹砂（研）　礜石（泥裹烧半日）　雄黄（研）　巴豆（去心皮，熬）　藜芦（熬）　附子（炮，各二分）　蜈蚣（一枚，炙，去足）
上七味，捣筛，蜜和，丸如小豆。服一丸，日一，即瘥。不解，夜半更服一丸定止。带一丸辟恶。忌猪肉、冷水、生血物、狸肉。（出第七卷中。）
又五野丸，疗五疰，尸疰、哭疰、冷疰、寒疰、热疰在身体，寒热短气，两胁下痛，引背腰脊，吸吸少气不能行，饮食少，面目痿黄，小便难，项强，不得俛仰，腹坚癖，脐左右下雷鸣胀，手足烦疼，目不明，喜忘，久风湿痹，腰脊不随，喜梦寤，百病皆疗之方。
牛黄（研）　麝香（研）　蜀椒（去目，汗）　雄黄（研）　大黄　当归　蜀乌头（炮）　蜀天雄（炮）　硝石（熬，一方用芒硝，各一分）　人参　桂心　朱砂　细辛　干姜（各二分）　石蜥蜴（一枚，炙）　巴豆（五十枚，去心皮，熬）　鬼臼（二分）
上十七味，捣筛，蜜和，丸如梧子。服三丸，日再。不知稍增，以知为度。忌猪肉、芦笋、生葱、生菜、生血物。（出第六卷中。）
江南九十九疰方二首  ***************************
《集验》疗江南疰病，凡有九十九种。寒热尸疰，此病随月盛衰，人有三百六十脉，走入皮中，或左或右，或里或表，如刀锥所刺，乍寒乍热，喉咽如鲠，食如噎，胸中痛，绕脐苦痛，食不知味，腰中难以俛仰，两膝屈伸，面或黄、或青、或白、或黑，至死更相注易方。
取桑根白皮切三升，曝燥作汤，淋取汁，浸小豆二升，如此取汁尽，蒸豆熟，作羊鹿肉羹，啖此豆。（出第一卷中。）
崔氏金牙散，主邪魅，心腹刺痛，病状与前方同。
金牙（别研）　雄黄（研）　丹砂（研）　礜石（泥裹烧半日）　寒水石　芫青（熬）　巴豆（去心皮，熬）　朴硝　桔梗　茯苓　人参　贯众　附子（炮）　蜀椒（去汗目）　露蜂房（炙）　龙骨　干姜　牡桂　乌头（炮）　石膏（研）　莽草（炙）　苁蓉　大戟　芫花（熬）　防风　狸骨（炙）　商陆根　大黄　细辛　蛇蜕（炙）　玉支（一作玉泉）　贝母（一作牙子，即狼牙也）
上三十二味，等份，下筛。酒服五分匕，日三。忌猪肉、冷水、生菜、生血肉、大酢、芦笋。（《集验》同。出第七卷中。）
江南三十六疰方三首  ***************************
崔氏金牙散，疗江南三十六疰。人病经年，羸瘦垂死，服之皆瘥。并带之能杀鬼气，逐尸疰，诸恶疠不祥，悉主之方。（出胡洽。）
金牙（研）　曾青（研）　硝石（研）　礜石（泥裹烧半日）　石膏（研）　莽草　玉支（一作玉泉）　雄黄（研）　朱砂（研）　寒水石　龙骨　蛇蜕皮（炙）　芫青（熬）　当归　龙胆　大黄　细辛　防风　大戟　芫花（熬）　野葛（炙）　苁蓉　天雄（炮）　茯苓　附子（炮）　乌喙（炮）　干姜　人参　桔梗　桂心　椒（去目，汗）　贯众　巴豆（去心皮，熬）　狸骨（炙）　蜂房（炙）　鹳骨（炙，各一两）
上三十六味，捣筛为散。以酒服一钱匕，渐增五分匕，日三。并以三角绛囊贮散方寸匕，以系头及心上，大良。一方加蜈蚣、蜥蜴、雌黄、鉴鼻、麝香、毒公，合四十二味。忌猪肉、生血物、生菜、冷水、大酢、芦笋。（出第七卷中。）
《备急》疗尸疰、鬼疰者。葛氏云：即是五尸之中，尸疰又挟诸鬼邪为害也。其病变动，乃有三十六种至九十九种，大略令人寒热，沉沉嘿嘿，不的知其所苦，而无处不恶，累年积月，渐沉顿滞，以至于死，后复注易傍人，乃至灭门，觉如此候者，宜急疗之方。
獭肝（一具）
上一味，阴干捣末。水服一方寸匕，日三。如一具不瘥，更作。姚氏云：神良。（《肘后》《崔氏》《千金》同。）
又方
桑根白皮灰二升，蒸令气出，下以釜汤三四升，三遍重淋，取二升，渍赤小豆二升，一宿出，风干复渍，汁尽止。及湿蒸令熟，以羊肉或鹿肉作羹，进此豆饭，食一升，渐至二三升，重者七八升乃愈。病去时，体中觉疼痒淫淫，或若根本不除，重为之。（《肘后》同。并出第一卷中。）
疰病相染易方三首  ***************************
《深师》疗鬼物前亡，转相染，梦寤纷纭，羸瘦，往来寒热，嘿嘿烦闷，欲寝复不能，手足热，不能食，或欲向壁悲涕，或喜笑无常，牛黄散方。
牛黄（研）　鬼箭羽　王不留行　徐长卿（一名鬼督邮）　远志（去心）　干姜　附子（炮）　五味子　石韦（刮去黄皮）　黄芩　茯苓（各二分）　桂心（一分）　代赭（三分）　菖蒲（四分）　麦门冬（六分，去心）
上十五味，捣下筛，以蜜、生地黄汁相拌合，复令相得。以酒服方寸匕，日三。忌猪肉、冷水、生葱、羊肉、饧、酢物。（出第九卷中。）
崔氏疗江南三十六疰丸，疗转疰灭门绝族，族尽转逐，中外灭尽，复易亲友方。
雄黄（研，二分）　麦门冬（去心，三分，一方用天门冬）　皂荚（去皮子，炙）　莽草（炙，各二分）　鬼臼（三分）　巴豆（去心皮，熬，二分）
上六味，捣筛，蜜和，为丸如小豆。服二丸，日一服。忌鲤鱼、野猪肉、芦笋。
又赤丸，疗人久疰，室家相传，乃至灭族方。
雄黄（二两，研）　马目毒公（鬼臼也）　丹砂（研）　莽草（炙）　藜芦（熬，各二两）　巴豆八（十枚，去心皮，熬）　皂荚（一两，去皮子，炙）　珍珠（一两，研）
上八味，捣筛，蜜和，丸如小豆。一服二丸，吐下恶虫数十枚。忌野猪肉、芦笋、生血物。（并出第七卷中。）
鬼疰方二首  ***************************
《病源》：注之言住也，言其连滞停住也。人有先无他病，忽被鬼排击，时或心腹刺痛，或闷绝倒地，如中恶之类，其得瘥之后，余气不歇，停住积久，有时发动，连滞停住，乃至于死。死后注易傍人，故谓之鬼疰也。（出第二十四卷中。）
《古今录验》神秘丸，疗鬼疰邪忤，飞尸疰击，犬马啮，蜂蛇毒螫，尽皆消除方。
大黄（四两）　硝石（三两，熬）　巴豆（去心皮，熬）　雄黄（研，各二两）
上四味，捣筛，蜜和，丸如小豆。先食服二丸，日一服。忌野猪肉、芦笋。（出第七卷中。）
崔氏蜀金牙散，疗鬼疰风邪，鬼语尸疰，或在脊胁，流无常处，不喜见人，意志不定，面目脱色，目赤鼻张，唇焦爪甲黄方。
金牙（一分，研）　蜈蚣（炙）　蜥蜴（石上者，炙）　附子（炮，各一枚）　人参（四分）　蜣螂（七枚，炙）　徐长卿　芫青（炙）　斑蝥（去翅足，熬，各十四枚）　雄黄（一分，研）　桂心（四分）　鬼臼（二分）　野葛（一分，炙）　毒公（三分）　川芎（二分）　石长生　椒（去目，汗）　大黄　甘草（炙）　蛇蜕皮（炙）　露蜂房（炙）　曾青（无，蓝青代，别研）　珍珠（别研）　丹砂（各二分）　鬼督邮　乌头（炮）　狼毒（各二分）　石膏（五分，研）　䕡茹（一分）　芜荑　鬼箭　藜芦（炙）　鹳骨（炙）　雷丸　干漆（熬）　龟甲（炙，各二分）　狼牙（四分）　亭长（七枚，炙）　贝母（二枚）　凝水石（五分）　牛黄（别研）　胡燕屎（各四分）　桔梗（三分）　铁精（一分，研）　硝石（二分，研）
上四十五味，捣筛为散。先食酒服一刀圭，日再。不知稍增之，有蛊随大小便出也。忌猪肉、冷水、生葱、海藻、菘菜、生血物、狸肉。（《深师》《千金》同。出第七卷中。）
鬼疰心腹痛方一首  ***************************
《古今录验》还命千金丸，疗万病。心腹积聚坚结，胸胁逆满咳吐，宿食不消，中风，鬼疰入腹，面目青黑，不知人方。
雄黄（研）　鬼臼　徐长卿　礜石（泥裹，烧半日）　瓜丁　雌黄（研）　干姜（各四分）　野葛（七分，炙）　斑蝥（二十枚，去足翅，熬）　蜀椒（四分，去目汗）　地胆（十五枚，去翅，熬）　射罔（二分）　丹参（四分）
上十三味，捣筛，蜜和捣三千杵，丸如小豆。先食服一丸，日三。不知渐增，以知为度。若百毒所螫，牛触践，马所蹋啮，痈肿瘰疬，以一丸于掌中，唾和涂痛上，立愈。正月旦，以椒酒率家中大小各服一丸，终岁无病。神良有验，秘不传。（出第六卷中。）
鬼疰羸瘦方二首  ***************************
《古今录验》黄帝护命千金丸，疗羸瘦历年，胸满结疹，饮食变吐，宿食不下，中风鬼疰疾瘦方。
野葛（七寸，炙）　斑蝥（二十枚，去足翅，熬）　雄黄（研）　雌黄　鬼臼　瓜丁　丹砂（研）　礜石（泥裹烧半日）　沙参　莽草（炙）　椒（去目，汗，各一两）　地胆（十五枚，去足翅，熬）
上十二味，捣下筛，蜜和捣三千杵，丸如梧子。服五丸，日二。卒中恶气绝不知人，服如小豆二丸，老小半之。牛马所触践痈肿，若虫毒所啮，取一丸著掌中，唾和涂疮中毒上，立愈。正月旦，以酒率家中大小各一丸，一岁不病。若伤寒身热，服一丸。若欲视病，服一丸，病者共卧不恐。忌生血物。
又犀角丸，疗百病，鬼疰恶风入人皮肤，淫淫液液，流无常处，四肢不仁，牵引腰背，腹胀满，心痛，逆气填胸，不得饮食，噏噏短气，寒热羸瘦，喜恶梦与鬼神交通，热咳唾脓血，皆疗之方。
犀角（屑）　桂心（各三分）　羚羊角（屑）　牛黄　鬼臼　附子（炮）　獭肝（炙，各二分）　巴豆（三十枚，去心皮，熬）　蜈蚣（四枚，去足，炙）　麝香（研）　珍珠　雄黄（研）　丹砂（研，各四分）　射肉（一分）　贝齿（十个，烧）
上十五味，捣筛，蜜和捣五千杵。平旦，服如胡豆二丸，日三。慎生葱、猪肉、冷水、芦笋、生血等物。（并出第六卷中。）
鬼气方三首  ***************************
崔氏疗鬼气，辟邪恶，阿魏药安息香方。
阿魏药，即《涅盘经》云央匮是也。服法：旦取枣许大，研之为末，又取牛乳一大升，煎之五六沸，停令热定，取鸭子许大和搅服之，更以余乳荡盏，饮之取尽；至暮又取安息香亦如枣许大，分如梧子，还以熟牛乳服之令尽，每日旦暮常然。若无乳者，即以煮肉汁服之。患久者不过十日，近者不过五日，如过三十日不愈便停，只得食脯肉之属，但是一切菜不得近口，特忌！特忌！礼部孙侍郎家中有此病，所在访问，有人从梁汉来云，官人百姓服此得效者十余家，孙侍郎即令依方进服，七八日即效，便以此法传授亲知，得验者非一。余时任度支郎中，欲广其效，故录之。（出第七卷中。）
《延年》疗鬼气、骨蒸气，日渐羸方。
獭肝（十六分，炙）　人参　沙参　丹参（各三分）　鬼臼　苦参（各二分）
上六味，捣筛，蜜和，丸如梧子大。一服十丸，饮汁下，日三服，加至十丸。禁生冷、猪鱼肉、生血等物。
又五香丸，主天行瘟疫，恶气热毒，心肋气满胀急，及疰鬼气等方。
青木香　犀角（屑）　升麻　羚羊角（屑）　黄芩　栀子仁（各六分）　沉香　丁香　薰陆香（各四分）　麝香　鬼臼（各二分）　大黄　芒硝（各八分）
上十三味，捣筛，蜜和，丸如梧子。一服三丸，饮下，日三服，加至七丸，以瘥止。禁蒜、面、猪、鱼。（并出第十一卷中。）
鬼魅精魅方八首  ***************************
《病源》：凡人有为鬼物所魅，则好悲而心自动，或心乱如醉，狂言惊怖，向壁悲啼，梦寐喜魇，或与鬼神交通。病苦乍寒乍热，心腹满，短气，不能食，此魅之所持也。（出第二卷中。）
《广济》疗传尸骨蒸，殗殜肺痿，疰忤鬼气，卒心痛，霍乱吐痢，时气鬼魅瘴疟，赤白暴痢，瘀血月闭，痃癖疔肿，惊痫鬼忤中人，吐乳狐魅，吃力迦丸方。
吃力迦（即白术是）　光明砂（研）　麝香　当门子　诃黎勒皮　香附子（中白）　沉香（重者）　青木香　丁子香　安息香　白檀香　荜茇（上者）　犀角（各一两）　薰陆香　苏合香　龙脑香（各半两）
上十五味，捣筛极细，白蜜煎，去沫，和为丸。每朝取井华水，服如梧子四丸，于净器中研破服，老小每碎一丸服之。仍取一丸如弹丸，蜡纸裹，绯袋盛，当心带之，一切邪鬼不敢近。《千金》不传。冷水、暖水临时斟量。忌生血肉。腊月合之有神，藏于密器中，勿令泄气出，秘之。忌生血物、桃李、雀肉、青鱼、酢等。
又疗精魅病方。
水银（一两）
上取水银，内浆水一升，炭火上煎，三分减二，即去火取水银，如熟豆大，取当日神符裹水银空腹吞之，晚又吞一服，三日止，无所忌。（并出第四卷中。）
《肘后》疗卒中邪魅，恍惚振噤之方。
灸鼻下人中及两手足大指爪甲本，令艾丸半在爪上，半在肉上，各七壮。不止，至十四壮，便愈。（《集验》同。出第三卷中。）
深师五邪丸，疗邪狂鬼魅，妄言狂走，恍惚不识人，此为鬼魅，当得杀鬼丸方。
凡砂（研）　雄黄（研）　龙骨　马目毒公　鬼箭（各五两）　鬼臼（二两）　赤小豆（三两）　芫青（一枚）　桃仁（百枚，去皮尖，熬，别研）
上九味，捣下筛，别研雄黄、丹砂，细绢筛，合诸药拌令和调后，内蜡和之，大如弹丸。绛囊盛之，系臂，男左女右，小儿系头。合药勿令妇人、鸡犬见之。所服蜜和，丸如梧子，一服三丸，日三。忌五辛、生血物。（出第九卷中。）
《小品》疗鬼魅，四物鸢头散方。
东海鸢头（是由跋根）　黄牙石（又名金牙）　莨菪　防葵（各一分）
上药捣下筛，以酒服方寸匕。欲令病人见鬼，增防葵一分，欲令知鬼主者，复增一分，立有验。防葵、莨菪并令人迷惑恍惚如狂，不可多服。（《备急》《千金》同。出第五卷中。）
《集验》疗男子得鬼魅欲死，所见惊怖欲走，时有休止，皆邪气所为，不能自绝，九物牛黄丸方。
荆实（人精也）　曾青苍（龙精也，研）　玉屑（白虎精也，研）　牛黄（土精也，研）　雄黄（地精也，研）　空青（天精也，研）　赤石脂（朱雀精也）　玄参（真武精也）　龙骨（水精也，各一两）
凡九物，名曰九精，上通九天，下通九地。
上捣下筛，蜜和，丸如小豆，先食吞一丸，日三，稍加，以知为度。忌羊血。（文仲、《千金》并《翼》同。出第三卷中。）
《必效》辟鬼魅方。
虎爪　赤朱　雄黄　蟹爪
上四味，捣令碎，以松脂融及暖，和为丸，不然硬。正朝旦及有狐鬼处焚之，甚效。以熏巫人，即神去。王三师云奇效。忌生血物。（出第四卷中。）
《近效》大麝香丸，疗积年心痛，尸疰、蛊毒、癥癖，气乘心，两肋下有块，温瘴精魅邪气，或悲或哭，蛇蝎蜂等所螫，并疗之方。
麝香　牛黄　藜芦（炙）　朱砂　蜀当归　茯苓　桔梗　鬼箭羽　金牙　乌头（炮）　桂心　吴茱萸　贯众　丹参（各一分）　蜈蚣（去足，炙）　干姜　人参　虎骨（各二分）　鬼臼（半分）　芍药　雄黄（各一分半）　巴豆（二十枚，去心皮，熬）　蜥蜴（半枚，炙）
上二十三味，捣筛，蜜和，丸如梧子。以饮下三丸，至辰时下利。若不利，热饮投之，即利三两行后，冷醋饮止之，即定。然后煮葱食之，勿食冷水，明日依前服之，永瘥。忌热面、生菜、柿子、梨等。蛇蝎蜂螫，取一丸研破，和醋涂之，便瘥。精鬼狐狸之属抛砖瓦，或如兵马行，夜发者是鬼魅，无早晚每日服前药两丸，只三两日服即瘥。仍每日烧一丸，熏身体及衣裳，宅中烧之亦好。无患人以三五丸绯绢袋盛，系左臂上，辟虎毒蛇诸精鬼魅等。忌狸肉、生血物、猪肉、生葱、芦笋。
鬼神交通方四首  ***************************
崔氏疗梦与鬼神交通，及狐狸精魅等方。
野狐鼻（炙）　豹鼻（炙，各七枚）　狐头骨（一具，炙）　雄黄　腽肭脐　鬼箭羽　露蜂房（炙）　白术　虎头骨（炙，各一两）　阿魏药（二两，炙）　驴马狗驼牛等毛（各四分，烧作灰，若骨蒸加死人脑骨一两，炙）
上十五味，并大秤两，捣筛为散，搅使调匀。又先以水煮松脂候烊，接取以和散。和散之时，勿以手搅，将虎爪搅和，为丸如弹丸。以熏患者。欲熏之时，盖覆衣被，勿令药烟泄外。别捣雄黄为末，以藉药烧，药节度一如熏香法。其药欲分于床下烧熏弥善。忌桃李、雀肉等。（出第七卷中。）
《备急》陶氏疗女人与鬼物交通，独言笑，或悲思恍惚方。
松脂（三两，烊）　内雄黄末（一两）
上二味，用虎爪搅令调，丸如弹丸。夜内笼中烧之，令女裸坐笼上，被急自蒙，惟出头耳，过三熏即断。（深师同。）
又方
雄黄　人参　防风（各二两）　五味子（一升）
上四味，为散，早以井华水服方寸匕，日三服。
又若男女喜梦鬼通，致恍惚者方。
鹿角屑酒服三撮，日三。（并出第二卷中。）
白虎方五首  ***************************
《近效》论：白虎病者，大都是风寒暑湿之毒，因虚所致，将摄失理，受此风邪，经脉结滞，血气不行，蓄于骨节之间，或在四肢，肉色不变。其疾昼静而夜发，发即彻髓，酸疼乍歇，其病如虎之啮，故名曰白虎之病也。
《广济》疗白虎方。
犀角（屑）　当归　芍药（各六分）　牛膝　沉香　青木香　虎头骨（炙，各八分）　麝香（一分，研）　槲叶脉（一握，炙）
上九味，切，以水六升，煮取二升六合，去滓。分温三服，如人行四五里进一服，别加麝香末服之，不利。忌生菜、热面、荞麦、蒜。（出第四卷中。）
苏孝澄疗白虎病云：妇人丈夫皆有此病，妇人因产犯之，丈夫眠卧犯之，为犯白虎尔。其病口噤手拳，气不出方。
灸脐中七壮。（一云：灸膻中七壮。）
《近效》疗白虎方。
炭灰（五升，无炭灰桑灰亦得，纱罗罗之一遍）　蚯蚓粪（一升，捣之）　红蓝花（七捻）
上三味，一处搅和，熬令热，取好酽醋暖之，拌令浥浥，以故布三四重裹，分作四份，更番当所患痛处熨之，数数转勿住手挼之，冷热得所，宁令小热，不得作冷，冷即复熬令热，又熨之。并用后呪法曰：青[亻鹿]鹿皮，青毛出；黄[亻鹿]皮，黄毛出；赤[亻鹿]皮，赤毛出；白[亻鹿]皮，白毛出；黑[亻鹿]皮，黑毛出。急出吾口神，吾口圣，唾山山崩，唾石石裂，得汝字，汝不去，斫头，斫头，急急如律令。其呪法，先令人唾痛处，以手挼之不住手，便即诵此呪，不限遍数，以瘥即停。当诵呪不得令病人及傍人闻呪，须先净漱口洁净。良效无比，《千金》勿传。
又疗风毒肿，一切恶肿，白虎病并瘥方。
取三年酽醋五升，热煎三五沸，切葱白三二升，煮一沸许，即爪篱漉出找，布帛热裹，当病上熨之，以瘥为度。
又疗白虎方。
猪肉（三串）　大麻子（一合）　酒（半盏）
上三味，和麻子口含噀上，将猪肉三串手擘向痛处来去，呪曰：相州张如意，张得兴，是汝白虎本师，急出。呪讫，将肉安床下瘥，送路头神验。
无辜方二首  ***************************
崔氏无辜闪癖，或头干瘰疠　，头发黄耸分去，或乍痢乍瘥，诸状既多，不可备说，大黄煎丸方。
大黄（九两，锦文新实者，若微朽即不堪用，削去苍皮乃秤）
上一味，捣筛为散，以上好米醋三升和之，置铜碗内，于大铛中浮汤上，炭火煮之，火不用猛。又以竹木篦搅药，候堪丸乃停，于小瓷器中密贮。儿年三岁，一服七丸如梧子，日再服。常以下青赤脓为度，若不下脓，或下脓少者，稍稍加丸。下脓若多，丸又须减。病重者，或至七八剂方尽根本。大人、小儿不等，以意量之。此药惟下脓及宿结，不令儿痢。禁牛马驴鸡猪鱼兔肉、生冷、黏滑、油腻、小豆、荞麦，乳母亦同此忌。
又疗无辜，脑后两畔有小绺者方。
无辜之病，此结为根。欲疗者先看结之大小，然后取细竹斟酌笼得此结，便截竹使断，状如指环形，仍将此竹笼结，自然不得转动，以火针针结子中央，作两下，去针讫，乃涂少许膏药，无者杂油亦得。须待三两日，又如前报针。更经一两日，当脓水自出。若不出，复如前针。候脓溃尽，结便自散。俗法多用刀子头割者，谓之割无辜。比来参详，殊不如针之以绝根本。恐患者不悉，故复重说之。（并出第七卷中。）
除骨热方四首  ***************************
范汪疗骨热，狸骨丸方。
狸骨　连翘（各五分）　土瓜　山茱萸　玄参　胡燕屎　黄芩　丹砂　马目毒公　鸢尾（各二分）　黄连　芍药　雄黄　青葙子　龙胆　瓜蒌（各三分）
上十六味，捣筛，蜜和，丸如梧子。先食服三丸，日三。不知，稍稍增之，以知为度。禁食生鱼菜、猪肉、黄黍米、生血物。（《古今录验》同。）
《古今录验》除热三黄丸，疗骨热，身多疮瘰疠痈肿者方。
大黄　黄芩　黄连　当归　茯苓　桂心　干姜　芍药（各二分）　栀子（一十四枚，擘）　柴胡（三分）
上十味，捣筛，蜜和丸。先食服，如小豆三丸。不知，增至十丸。欲取微利，以意增之。久服益良。忌生葱、酢物、猪肉、冷水。
又方
大黄　黄连　黄芩（各一两）　芒硝（二两）
上四味，捣筛，蜜和为丸。一服五丸，渐加，以知为度。忌猪肉、冷水。（并出第四卷中。）
盗汗方七首  ***************************
《病源》：盗汗者，因眠睡而身体流汗也。此由阳虚所致。久不已，令人羸瘠枯瘦，心气不足，亡津液故也。诊其脉，男子平人脉虚弱细微，皆为盗汗脉也。（出第三卷中。）
崔氏疗盗汗，夜睡中即汗，汗不休，必得风方。
麻黄根（细切）　小麦（各二升）
上二味，以水一斗二升，煮小麦得九升，内麻黄根煮之，得三升，去滓。分为三服，常夜服之。不过两剂即止。
又方
甘皮　姜（各一两）　杏仁（三两，去尖皮，熬）　当归（四两）
上四味，捣合，蜜和丸，服如梧子五丸，渐渐增之。
又方
取死人席缘烧作灰，淋汁热洗，从头至足，愈。
又止汗粉方。（朱规送）
麻黄根　牡蛎粉　败扇灰　瓜蒌（各三两）　白术（二两）　米粉（三升）
上六味，捣诸药，下筛为散，和粉搅令调，以生绢袋盛，用粉身体，日三两度。忌桃李、雀肉。仍灸大椎五六百炷，日灸二七、五七任意。不能日，别灸亦得。汗即渐止。（并出第三卷中。）
《延年》主盗汗，夜卧床席衣被并湿方。
麻黄根　牡蛎（碎之，绵裹，各三两）　黄芪　人参（各二两）　枸杞根白皮　龙骨（打碎，各四两）　大枣（七枚，擘）
上七味，切，以水六升，煮取二升五合，去滓。分温六服，如人行八九里久，中间任食，一日令尽。禁蒜、热面等物。
又疗夜卧盗汗方。
左顾牡蛎　黄芪（各三两）　麻黄根（五两）　杜仲（二两）
上四味，捣筛为散。一服方寸匕，日三夜一服，用败蒲扇煮取汁下药。禁蒜、面。（并出第一卷中。）
《古今录验》疗盗汗，麻黄散方。
麻黄根（三分）　故扇（烧屑，一分）
上二味，捣下筛。以乳服三分，仍日三。大人方寸匕，日三，不知益之。又以干姜三分、粉三分捣合，以粉粉之，大善。（出第十卷中。）

第十四卷  ——————————————————————————————————————————————————————————————————————————————————————————

中风及诸风方一十四首  ***************************
（灸法附）
《病源》：中风者，风气中于人也。风是四时之气，分布八方，主长养万物。从其乡来者，而人中少死病；不从乡来者，人中多死病。其为病也，藏于皮肤之间，内不得通，外不得泄。其入经脉行于五脏者，各随脏腑而生病焉。
心中风，但得偃卧，不得倾侧。若唇赤流汗者可疗，急灸心俞百壮。若唇或青或黑，或白或黄，此是心坏，为水。面目亭亭，时悚动者，不可复疗，五六日而死。
肝中风，但踞坐，不得低头。若绕两目连额，色微有青，唇青面黄者可疗，急灸肝俞百壮。若大青黑面，一黄一白，是肝已伤，不可复疗，数日而死。
脾中风，踞而腹满，通身黄，吐咸汁出者可疗，急灸脾俞百壮。若手足青者，不可复疗。
肾中风，踞而腰痛，视胁左右，未有黄色如饼粢大者可疗，急灸肾俞百壮。若齿黄赤，须发直，面土色者，不可复疗。
肺中风，偃卧而胸满短气，冒闷汗出，视目下鼻上下两边，下行至口，色白者可疗，急灸肺俞百壮。若色黄为肺已伤，化为血，不可复疗。其人当妄，掇空指地，或自拈衣寻衣缝，如此数日而死。
诊其脉，虚弱者，亦风也；缓大者，亦风也；浮虚者，亦风也；滑散者，亦风也。（出第一卷中。）
深师疗中风，汗出干呕，桂枝汤方。
桂心　甘草（炙，各三两）　大枣（十二枚，擘）
上三味，切，以水五升，煮取二升半，分三服。一方用生姜五两。忌生葱、海藻、松菜。
又桂枝汤，疗中风，身体烦疼，恶寒而自汗出，头强痛急方。
桂心（五两）　生姜（八两）　甘草（二两，炙）　葛根（八两）　芍药（三两）　大枣（十二枚，擘）
上六味，切，以水七升，煮取二升半。服八合，日三，温覆取汁。陆伯庸用良。忌生葱、海藻、松菜。（人玉曰：此仲景桂技加葛根汤方也。今云头强痛急，当作项强痛急才是。）
又麻黄汤，疗中风，气逆满闷，短气方。
麻黄（三两，去节）　甘草（二两，炙）　石膏（四两，碎，绵裹）　杏仁（五十枚，去两仁及尖皮，碎）　人参（三两）　干姜（五两）　茯苓　防风（各四两）　桂心（三两）　半夏（一升，洗）
上十味，以水九升，煮取三升。先食服一升，日三服。甚良。忌海藻、生葱、羊肉、饧、菘菜。
又茯苓汤，疗中风入腹，心下如刺，不得卧，或在胁下，转动无常，腹满短气，惙惙欲死，此病或中虚冷，或素有宿食，食饮不消，或素风气在内，今得他邪，复往干五脏，故成此病方。
茯苓（二两）　川芎　干姜　芍药　白术　当归　人参（各一两）　枳实（三分，炙）　甘草（炙，一两）
上九味，细切，以水九升，煮取三升，日三。若病剧者，可相去如人行五里顷一服。胸中有气，可加人参二两。服一剂不瘥，不过两剂。神良。忌海藻、菘菜、桃李、大酢。（并出第九卷中。）
《千金翼》中风论：圣人以为风是百病之长，深为可忧，故避风如避矢。是以御风邪以汤药、针灸、蒸熨，随用一法，皆能愈疾。至于火艾，特有奇能，虽曰针汤散皆所不及。灸为其最要。昔者华佗为魏武帝针头风，但针即瘥。华佗死后数年，魏武帝头风再发。佗当时针讫即灸，头风岂可再发？只由不灸，其本不除。所以学者不得专恃于针及汤药等，望病毕瘥，既不若灸，安能拔本塞源？是以虽丰药饵，诸疗之要，在火艾为良，初得风之时，当急下火，火下即定，比煮汤熟，已觉眼明，岂非大要。其灸法先灸百会，次灸风池，次灸大椎，次灸肩井，次灸曲池，次灸间使，各三壮，次灸三里五壮。其炷如苍耳子大，必须大实作之。其艾又须大熟，从此以后，日别灸之，至随年壮止。凡人稍觉心神不快，即须灸此诸穴各三壮，不得轻之，苟度朝夕，以至殒毙。诫之哉！诫之哉！
又论曰：学者凡将欲疗病，先须灸前诸穴，莫问风与不风，皆先灸之。此之一法，医之大术，宜深体之。要中之要，无过此术。是以常预收三月三日艾，拟救急危。其五月五日亦好，仍不及三月三日者。又有卒死之人，及中风不得语者，皆急灸之。夫卒死者气入五脏，为生平风发，强忍怕痛不灸，忽然卒死，谓是何病？所以皆必灸之，是大要也。
又论曰：夫得风之时，则依此次第疗之，不可违越。若不依此，当失机要，性命必危。
又凡初得风，四肢不收，心神惛愦，眼不识人，言不出口。凡中风多由热起，服药当须慎酒、面、羊肉、生菜、冷食、猪鱼鸡牛马肉、蒜，乃可瘥。得患即服此竹沥汤方。
竹沥（二升）　生葛汁（一升）　生姜汁（三合）
上三味，相和，温暖。分三服，平旦、日晡、夜各一服讫，觉四体有异似好，以进后方。（士弱曰：一云有荆沥一升。）
又方
麻黄（去节）　防风（各一两半）　川芎　防己　附子（炮）　人参　芍药　黄芩　桂心　甘草（炙，各一两）　生姜（四两）　杏仁（四十枚，去尖皮两仁者）　羚羊角（二两，屑）　竹沥（一升）　生葛汁（五合，一云地黄汁）　石膏（六两，碎，绵裹）
上十六味，切，以水七升，煮取一半，乃下沥汁，煮取二升七合。分温三服，五日更服一剂，频与三剂。慎如上法。渐觉稍损，次进后方。忌猪肉、冷水、海藻、菘菜、生葱。
又方
竹沥（二升）　防己（一两）　麻黄（三两，去节）　防风　升麻　桂心　川芎　独活　羚羊角（各二两，屑）
上九味，切，以水四升，并沥，煮取三升。分为三服，两日进一剂，进三剂。若手足冷，加生姜五两、白术二两。若未除，次进后方。忌生葱等如前。
又方
防风　麻黄（去节）　芍药（各一两半）　防己　桂心　黄芩（各一两）　附子（三分，炮）　甘草（炙）　白术　人参　川芎　独活（各一两）　竹沥（一升）　羚羊角（二两，屑）　升麻（一两）　石膏（二两，碎，绵裹）　生姜（二两）
上十七味，以水八升，煮减半，下沥，煮取二升半。分三服，相去如人行十里再服。有气加橘皮、牛膝、五加皮各一两。若除退讫，可常将服后煮散。忌猪肉、冷水、海藻、菘菜、桃李、生葱、雀肉等。
又煮散方。
防风　独活　芍药　黄芪　人参　川芎　白术　丹参　薯蓣　茯神　桂心　麦门冬（去心）　山茱萸　厚朴　牛膝　五加皮　天门冬（去心）　升麻　羚羊角（屑）　地骨皮　秦艽　石斛　防己　甘草（各四分）　麻黄（三两，去节）　甘菊花　薏苡仁（各一升）　石膏（六两）　橘皮（三两）　生姜（二两，切）　干地黄（六两）　附子（三两，炮）　远志（三两，去心）
上三十三味，捣筛为散，每煮以水三升，内药三两，煮取一升，绵滤去滓。顿服之，日别一服。觉心中烦热，以竹沥代水煮之。（《千金》有黄芩、槟榔、藁本、杜仲、犀角，无山茱萸、薯蓣、甘草、麦门冬、附子。）
又凡患风人多热，宜服荆沥方。
荆沥　竹沥　生姜汁（各五合）
上三味，相和。温为一服，每日旦服煮散，午后当服此荆沥，常作此将息。
防风汤，主偏风，甄权处治安平公方。
防风　白术　川芎　白芷　牛膝　狗脊　萆薢（各一两）　薏苡仁　杏仁（去尖皮两仁者）　人参　葛根　羌活（各二两）　麻黄（四两，去节）　石膏（碎，绵裹）　桂心（各二两）　生姜（五两，切）
上十六味，切，以水一斗二升，煮取三升。分为三服，服一剂觉好，更服一剂，一剂一度灸之，服九剂汤，九度灸之。灸风池一穴、肩髃一穴、曲池一穴、支沟一穴、五枢一穴、阳陵泉一穴、巨墟下廉一穴，合七穴，即瘥。仁寿宫备身患脚，奉敕灸环跳、阳陵泉、巨墟下廉、阳辅，即起行。大理赵卿患风，腰脚不遂，不得跪起，灸上髎二穴、环跳二穴、阳陵泉二穴、巨墟下廉二穴，即得跪起。库狄钦偏风，不得挽弓，灸肩髃一穴，即瘥。前方忌桃李、生葱。（《千金翼》本方并云针，此云灸者，盖王道不取针也。）
又一切风虚方，常患头痛欲破者。
杏仁（九升，去尖皮两仁者，曝干）
上一味，捣作末，以水九升，研滤如作粥法，缓火煎，令如麻浮上，匙取和羹，粥酒内一匙服之，每食即服，不限多少。服十日后大汗出，二十日后汗止，慎风冷、猪、鱼、鸡、蒜、大酢。一剂后诸风减瘥。春夏恐酢少作服之，秋九月后煎之。此法神妙，可深秘之。（并出第十六卷中。《千金》同。）
《备急》疗若卒觉体中恍恍，皮肉习习，此即欲中风方。
急取独活、桂心各五两，二味切，以酒三升渍，于火边炙之使暖。一服五合，日三，加至一升良。忌生葱。（《千金》同。出第二卷中。）
《近效》薏苡仁汤，疗诸风方。
薏苡仁（五合）　葳蕤　生姜　茯神（各三两）　生犀末（二两）　乌梅（七枚）　麦门冬（去心）　竹沥（各三合）　白蜜（一合）
上九味，切，以水八升缓煮，取二升七合汁，绞去滓，内竹沥、白蜜搅调。细细饮之，不须限以回数多少，亦不限食前食后，亦不限昼夜冷暖。尽又合服，亦不限剂数多少。此饮但合服，勿轻尤佳。以防风候。忌食米醋、油脂、陈败难消等物。以前方疗暴风，手足瘫废，言语謇涩，神情恍惚，游风散走，或出诸四肢[疒/帬]痹，有所不稳，似缘风候，即合服之。十日服一剂甚佳。（吴升处。）
卒中风方七首  ***************************
《千金》川芎汤，主卒中风，四肢不仁，善笑不息方。
川芎（六分）　杏仁（二十枚，去两仁尖皮，碎）　黄芩　当归（灸）　石膏（碎，绵裹）　麻黄（去节）　桂心　秦艽（灸）　甘草（炙）　干姜（各四分）
上十味，切，以水九升，煮取三升，分为三服。忌海藻、菘菜、生葱。
又主卒中风，四肢不仁，善笑不息方。
川芎（六分）　黄芩　当归　桂心　秦艽　干姜　甘草（炙）　麻黄（去节）　黄连（各四分）　杏仁（二十枚，去皮尖两仁，碎）
上十味，切，以水九升，煮取三升。温服一升，日三。大汗。忌生葱、海藻、菘菜、猪肉。（并出第八卷中。）
崔氏小续命汤，疗卒中风欲死，身体缓急，口目不正，舌强不能语，奄奄惚惚，神情闷乱，诸风服之皆验，不令人虚方。出《小品》。余昔任户部员外，忽婴风疹，便服此汤，三年之中，凡得四十六剂，风疾迄今不发。余曾任殿中少监，以此状说向名医，咸云此方为诸汤之最要。
麻黄（去节）　人参　黄芩　芍药　川芎　甘草（炙）　杏仁（去两仁尖皮，碎）　桂心（各一两）　防风（一两半）　附子（一枚大者，炮）　生姜（五两）
上十一味，切，以水九升，煮取三升，分为三服。甚良。不瘥，合三四剂必佳。取汗，随人风轻重虚实也。有人脚弱，服此方至六七剂得瘥。有风疹家，天阴节变辄合之，可以防瘖也。忌猪肉、冷水、海藻、菘菜、生葱。（《千金》有防己一两。如恍惚者加茯神、远志。若骨节烦疼，本有热者，去附子、倍芍药服之。）
又续命汤方。（太府梁卿得效。）
麻黄（去节）　茯神　生姜（各三两）　附子（炮）　防己　甘草（炙，各一两半）　川芎　细辛　白鲜皮　杏仁（去皮尖两仁，碎）　人参　羌活　桂心（各三两）
上十三味，切，以水八升，煮取二升八合，去滓。分三服，服别相去八九里许，覆取汗。可服三剂，间五日一进，慎如药法。本方云：间五日一进，若老弱虚羸，非间十日以上，不可频服。忌猪肉、冷水、海藻、菘菜、生葱、生菜、大酢。（并出第六卷中。）
《备急》疗卒得中风，急闷乱欲死方。
灸足大指下横文，随年壮。
又不能语者方。
灸第三或第五椎上，百五十壮。（并出第六卷中。）
《古今录验》小续命汤，疗卒中风欲死，身体缓急，目不停，舌强不能语，诸中风服之皆验，不令人虚方。
大附子（一枚，炮）　芍药（一两）　生姜（五两）　川芎（一两）　甘草（一两，炙）　麻黄（三两，去节）　白术（一两）　木防己（一两）　防风（六分）　黄芩（一两）　桂心（一两）　人参（一两）
上十二味，㕮咀，以水一斗三升，煮取三升，分三服。甚良大善。可作三四剂，必佳。忌猪肉、海藻、桃李、生葱、菘菜。（出第十四卷中。）
四时中风方四首  ***************************
《古今录验》疗中风发三春，脉浮短者多凶，大而长可疗，青龙汤方。
甘草（一两，炙）　麻黄（二两，去节）　桂心（七寸）　大枣（二十枚，擘）　生姜　芍药（各二两）
上六味，切，以水六升，煮取二升半。分为再服，初服覆取汗，后即止。忌海藻、菘菜、生葱等物。
又疗中风发三夏，脉沉紧，恶寒不汗，烦，三阳汤方。
当归（一两）　生姜（二两）　甘草（五分，炙）　麻黄（五两，去节）　杏仁（四十枚，去尖皮两仁，碎）　石膏（二两，碎，绵裹）
上六味，切，以水六升，煮取半，分再服。忌海藻、菘菜等物。
又疗中风发三秋，脉浮大而洪长，扶金汤方。
葛根（三两）　独活（二两）　附子（一两，炮，四破）　石膏（二两，碎，绵裹）
上四味，切，以水八升，煮取三升。服九合，昼二夜一。忌猪肉、冷水等物。
又疗中风发三冬，脉浮大者，温脾汤方。
川芎（二两）　石膏（四分，碎，绵裹）　甘草（四分，炙）　黄芩（三两）　杏仁（十四枚，去尖皮两仁，碎）　麻黄（六分，去节）　蜀椒（二分，去目闭口，汗）　防风（四分）　桂心（五分）
上九味，切，以水八升，煮取三升，分三服。忌海藻、菘菜、生葱等物。
中风发热方三首  ***************************
深师十一味防风汤，疗中风发热无汗，肢节烦，腹急痛，大小便不利方。
防风　当归　麻黄（去节）　甘草（炙，各三分）　茯苓　天门冬（去心）　附子（炮）　干地黄　白术　山茱萸（二两）　黄芩（五分）
上十一味，㕮咀，以水九升，煮取二升半，去滓。分服七合，日三。大小便不利，内大黄、人参各二分，大枣三十枚擘，生姜三两。忌海藻、菘菜、猪肉、芜荑、大酢、桃李、雀肉等。
又防风汤，疗中风发热，头痛面赤，吸吸苦热，恶风烦闷，身中悁悁而疼。其脉浮而数者方。
防风　白术　桂心　蜀椒（汁）　黄芩　细辛　芍药　人参　甘草（炙。各一两）　麻黄（三两，去节）　石膏（二两，碎，绵裹）　大枣（三十枚，擘）
上十二味，切，以水九升，煮取三升，分三服。忌海藻、菘菜、桃李、生葱、生菜。（出第三卷中。）
范汪疗中风发热，大戟洗汤方。
大戟　苦参
上二味，等份，捣筛药半升，用酢浆一斗，煮之三沸，适寒温洗之，从上至下，寒乃止。小儿三指撮之，酢浆四升，煮如上法。（《肘后》同。出第一卷中。）
贼风方一十二首  ***************************
《病源》：贼风者，谓冬至之日，有疾风从南方来，名曰虚风。此风至能伤害于人，故言贼风也。其伤人也，但痛不可抑按，不得动转，痛处体平无热，伤风冷则骨解深痛，按之乃应骨痛，但觉身体内凛凛冷，欲得热物熨痛处即小宽，时有汗，久而不去，重遇冷风相抟，乃结成瘰疬及偏枯，遇风热气相抟，乃变作附骨疽也。（出第一卷中。）
深师疗贼风入腹，五脏四肢心胸急痛，背反寒，咽干口噤戴眼方。（此故是大续命汤，药分两不同。）
麻黄（三两，去节）　石膏（碎，绵裹）　当归　川芎　甘草（炙）　干姜　桂心（各二两）　黄芩（一两）　杏仁（三十枚，去两仁尖皮）
上九味，㕮咀，以水、酒各五升合煮，取四升，分为四服。忌海藻、菘菜、生葱。
又秦艽汤，疗贼风入腹，抢心拘急，四肢不遂，腹满欲死者方。
桂心　防风　黄芩　干姜　茱萸　秦艽　甘草（各一两，炙）
上七味，切，以水五升，煮取一升半，分再服，汤令热。不瘥更作。忌海藻、菘菜、生葱。
又竹沥汤，疗大虚挟风及贼风入腹，腹中拘痛，烦乱恍惚，妄语迷惑不知人，口噤不开，手足缓纵，饮食不作肉，卧惊见屋中光，口干恶风，时时失精，梦寤沉重，及妇人产后余病，体虚受风，躁愦欲死方。
秦艽　甘草（炙）　防风　当归（各二两）　茵芋　乌头（炮）　干姜　细辛　人参　黄芩　桂心　天雄（炮）　木防己　茯苓　白术（各一两）
上十五味，切，以竹沥一斗半，煮取五升，随病加后药。胸逆满，加前胡二两半、半夏二两洗、术、附子炮各一两。腹中痛，加芍药二两、椒一两汗。烦加知母一两。口干，加麦门冬一两去心。体痹，加麻黄二两去节。有方不用术、附子，用半夏二两。忌海藻、菘菜、猪肉、冷水、生葱、生菜、桃李、雀肉、酢物等。
又大续命汤，疗毒风贼风，身体不能自收，不知痛处，咽中卒不得语，若拘急腰痛，引颈目眩，不得见风，坐欲却倒，觉即反张，脊不著席，脉动不安，恍惚恐惧欲啼，上气呕逆面肿方。
杏仁（三十枚，去双仁皮尖，碎）　川芎　石膏（碎，绵裹）　甘草（炙）　桂心　当归　麻黄（去节）　黄芩（各一两）　干姜（一两）
上九味，切，以水六升、酒三升合煮，取三升。分为四服。取微汗，汗出粉之，勿见风。忌海藻、菘菜、生葱。
又茵芋酒，疗贼风湿痹，身体不能自动，四肢偏枯，火炙不热，骨节皆疼，手足不仁，皮中淫淫如有虫行，搔之生疮隐疹起，手不得上头，头眩瞑，甚者狂走，历节肿及诸恶风，悉主之方。
茵芋　乌头（炮）　天雄（炮）　石南　女葳　附子（炮）　踯躅花（熬）　秦艽　木防己　防风（各二两）
上十味，㕮咀，以绢囊盛之，清酒三斗渍之，夏三日，春秋五日，冬七日。平旦服一合，不知，稍增之可至二合，以意消息。忌如常法。
又甘草汤，疗心腹绞痛，贼风入腹，胀满拘急，不得气息，并转筋，寒中下重，温中止痛，利大小便方。
甘草（炙）　防风（各一两半）　吴茱萸　干地黄　芍药　当归　细辛　干姜（各一两）
上八味，㕮咀，以水五升，煮取三升，分再服良。忌海藻、菘菜、生葱菜、芜荑。
又乌头膏，疗贼风，身体不遂，偏枯，口㖞僻，及伤风寒，身强直方。
乌头（炮）　野葛（各五两，去心）　莽草（一斤）
上三味，㕮咀，以好酒渍令淹渐，再宿三日渍之，以不中水猪肪五斤，煎成膏，合药，作东向露灶，以苇薪煎之，三上三下，药成去滓，有病者向火摩三千过，汗出即愈。若触露，鼻中塞，对火摩头顶、鼻中即通。药不可令入口眼也。（并出第九卷中。）
《千金》疗贼风所中，腹内挛急方。
麻黄（四两，去节）　甘草（一两，灸，切）　石膏（如鸡子大，碎之，绵裹）　鬼箭羽（削团如鸡子大）
上四味，以东流水二杯，煮取一杯，顿服之。忌海藻、菘菜。
又大岩蜜汤，主贼风，腹中绞痛，并飞尸、遁疰，发作无时，发则抢心，胀满，胁下如刀锥刺，并主少阴伤寒方。
甘草　干地黄　细辛　干姜　当归　羊脂（青羊脂更胜）　桂心　茯苓　吴茱萸　芍药（各一两）　栀子（十五枚，擘）
上十一味，切，以水八升，煮取三升，去滓，内脂，温分三服。忌海藻、菘菜、生葱、生菜、芜荑、酢物。（深师同。《小品》治中恶。一方无桂心，有防风。）
又乌头汤，主寒疝，腹中绞痛，贼风入腹，攻五脏，拘急不得转侧，叫呼，发作有时，使人阴缩，手足厥逆方。
乌头（十五枚，炮）　芍药（四两）　甘草（二两，炙）　大枣（十枚，擘）　生姜（一斤）　桂心（六两）
上六味，切，以水七升，煮五味取三升，去滓，别取乌头去皮四破，蜜二升，微火煎令减五六合，内汤中两三沸，去滓。服一合，日三，间食，强人三合，以如醉状为知，不知渐增。忌海藻、菘菜、猪肉、冷水、生葱。（深师同。）
又仓公当归汤，主贼风口噤，角弓反张，身体强直方。
当归　细辛　防风（各六分）　独活（三分）　麻黄（十分，去节）　附子（四分，炮，去皮）
上六味，切，以清酒八升、水四升合煮，取四升，分为四服，口不开者，校口下汤，一服当苏，再服小汗，三服大汗。忌猪肉、生葱。（《广济》同。并出第八卷中。）
《古今录验》续命汤，疗中风，贼风入腹，角弓反张，口噤，舌不停，目视不见，不能语，举身不仁，或心腹绞痛方。
甘草（炙）　黄芩（各二两）　防风（一两半）　生姜（五两）　人参　川芎　芍药　麻黄（去节）　木防己（各一两）　大附子（一枚，炮）
上十味，切，以水一斗二升，煮取三升。分为三服，一日令汗，可服三剂，不令人虚。本方有十三味，见药止有十味。忌海藻、猪肉、菘菜、冷水、鱼等物。（出第十卷中。）
历节风方一十首  ***************************
《病源》：历节风之状，短气，白汗出，历节疼痛不可忍，屈伸不得是也。由饮酒腠理开，汗出当风所致。亦有血气虚，受风邪而得之者。风历关节，与血气相抟交击，故疼痛。血气虚，则汗出，风冷抟于筋，则不可屈伸，为历节风也。（出第二卷中。）
深师大风引汤，疗男女历节风大虚，手脚曲戾，或变狂走，或悲笑，言语错乱，无所不疗方。
茯苓　防风　当归　白前　干姜　甘草（炙，各二两）　大豆（一升）　生姜　独活（各三两）　远志（去心）　附子（炮）　人参（各一两）　大枣（三十枚）
上十三味，切，先以水一斗五升，煮豆、枣取一斗，去滓，内诸药，煮取三升，分为五服。忌海藻、菘菜、猪肉、酢物、蒜、面、生菜等。（出第九卷中。）
《千金》论曰：夫历节风著人久不疗者，令人骨节蹉跌，变成癫病，不可不知。古今以来，无问贵贱，往往苦之，此是风之毒害者也。疗之虽有汤药，而并不及松膏、松节酒。若羁旅家贫不可急办者，宜服诸汤，犹胜不疗，但于痛处灸三七壮佳。
又防己汤，疗风发历节，四肢疼痛，如槌锻不可忍者方。
防己　茯芩　白术　桂心　生姜（各四分）　人参（二两）　乌头（七枚，炮）　甘草（三两，炙）
上八味，切，以苦酒一升，水一斗合，煮取三升半，一服八合，日三夜一，当觉热痹忽忽然，慎勿怪也。若不觉，复合服，以觉乃止。凡用乌头，皆去皮熬令黑，乃堪用，不然至毒，人宜慎之。忌酢物、桃李、雀肉、生葱、猪肉、冷水、海藻、菘菜。（《古今录验》同。）
又大枣汤，疗历节疼痛方。
大枣（十五枚，擘）　黄芪（四两）　附子（一枚，炮）　生姜（一两）　麻黄（五两，去节）　甘草（一尺，炙）
上六味，切，以水七升，煮取三升，服一升，日三。忌猪肉、冷水、海藻、菘菜。（《古今录验》同。）
又疗历节诸风，百节酸疼不可忍方。
松脂（三十斤，炼五十遍，不能五十遍，二十遍亦可用）
上一味，以炼苏三升，温和松脂三升，熟搅令极调。旦空腹，以酒服方寸匕，日三，数数食面粥为佳。慎血腥、生冷、酢物、果子。百日瘥。
又松节酒，主历节风，四肢疼痛，犹如解落方。（通按：酘音投，酒再酿也。）
松节（四十斤，细剉，以水四石，煮取一石）　猪椒叶（四十斤，细剉，以水四石，煮取一石）
上二味，澄清，合渍干麹五斗候发，以糯米四石五斗酿之，依家酝法四酘，勿令伤冷热，第一酘时下后诸药。
柏子仁（五两）　磁石（十二两，末）　独活（十五两）　天雄（五两，炮）　茵芋（四两，炙）　防风（十两）　秦艽（六两）　川芎（五两）　人参（四两）　萆薢（五两）
上十味，细切，内饭中炊之，下酘为池，酘足讫，封头四十日，押取清，适性服之，勿令至醉吐。忌猪肉、冷水。
又方
松膏一升捣，酒三升浸七日。服一合，日再。数剂即愈。
又方
松叶三十斤，酒二石五斗，渍三七日。服一合，日五六。（并出第八卷中。）
《延年》疗历节风，四肢头面肿方。
黄芪（十二分）　独活（八分）　生地黄（切，三升，曝干）　豆豉（一升，熬）　鼠粘子（三升，曝干）
上五味，捣节为散。一服方寸匕，饮汁下，日二服，加至二三匕。忌芜荑、蒜、面、猪肉。（一方无鼠粘子。）
又疗历节风，流入腰脚方。
独活（六两）　玄参（四两）　犀角（屑）　升麻（各三两）　生地黄（切，三升，曝干）　豉（三合，熬）　鼠粘根（切，三升，曝干）
上七味，捣筛为散。服方寸匕，饮汁下，日二服，加至二三匕。忌芜荑、蒜、面。（并出第十卷中。）
《古今录验》防风汤，主身体四肢节解疼痛如堕脱，肿按之皮急（一作陷），头眩短气，温温闷乱，如欲吐方。
防风　桂心　知母（各四两）　白术　生姜（各五两）　芍药　甘草（各三两，炙）　附子（二枚，炮）
上八味，切，以水一斗，煮取三升，分为三服。忌生葱、猪肉、海藻、菘菜、桃李、雀肉等。（出第四卷中。《千金》有半夏、杏仁、川芎，为十味，无附子。）
中风角弓反张方七首  ***************************
《病源》：风邪伤人，令腰背反折，不能俛仰，似角弓者，由邪入诸阳经故也。（出第一卷中。）
《肘后》疗中风，无问男子妇人，中风脊急，身痓如弓，紫汤方。
鸡屎（二升）　大豆（一升）　防风（三两，切）
上三味，以水三升，先煮防风取三合汁。豆、鸡屎二味鎗中熬之令黄赤色，用酒二升淋之，去滓，然后用防风汁和。分为再服，相去如人行六七里。衣覆取汗。忌风。（出第二卷中。）
《小品》大岩蜜汤，疗中风，身如角弓反张，并主卒心腹绞痛方。
茯苓　川芎　当归　甘草（各一两，炙）　桂心（二两半）　栀子（十四枚，擘）　吴茱萸（三两）　细辛　干姜　干地黄（各二两）
上十味，切，以水八升，煮取三升。分为三服，相去如行十里顷。若痛甚者，加羊脂三两，当归、芍药、人参各一两。心腹胀满坚急者，加大黄三两。忌酢、生葱、生菜、海藻、菘菜、芜荑等。（出第四卷中。）
《千金》小岩蜜汤，主恶风，角弓反张，飞尸入腹，绞痛闷绝，往来有时，筋急，少阴伤寒，口噤不利方。
大黄（二两）　雄黄（一两）　青羊脂　干姜　桂心　芍药　甘草（炙）　细辛　干地黄（各四分）　吴茱萸（三两）　当归（四两）
上十一味，切，以水二斗，煮取六升，分六服。重者加药，用水三斗，煮取九升，分十服。忌海藻、菘菜、生葱、生菜。（深师同。）
又疗半身不遂，手足拘急，不得屈伸，体冷，或智或痴，身强直不语，或生或死，狂言不可名状，角弓反张，或欲得食，或不用食，大小便不利方。
人参　桂心　当归　独活　黄芩　干姜（各三分）　甘草（二分，炙）　石膏（六分，碎，绵裹）　杏仁（四十枚，去皮两仁尖，碎）
上九味，切，以井华水九升，煮取三升。分二服，日二。覆取汗，不汗更合服之。忌海藻、菘菜、生葱等物。
又疗贼风，口噤，角弓反张，痓者方。
当归　防风（各三分）　独活（六分）　麻黄（去节，五分）　附子（一枚，炮）　细辛（二分）
上六味，切，以酒五升，水二升，煮取三升，服一升。口不开，尺挍口下汤，一服当开，二服小汗，三服大汗。又单服荆沥。忌猪肉、冷水、生菜。（并出第八卷中。）
《备急》疗若身体角弓反张，四肢不遂，烦乱欲死者方。
清酒（五升）　鸡屎白（一升，熬）
上二味，捣筛合和，扬之千遍，乃饮之。大人服一升，小儿服五合，更小者服三合良。（《肘后》同。出第二卷中。）
《必效》疗风入耳，角弓反张，及妇人风方。
乌豆二升，熬令声绝，酒三升，内铛中急搅，以绢滤，顿服，取汗，不过三剂。极重者，和鸡粪合熬。若口不开者，灌之良。（《备急》、文仲同。出第三卷中。）
《古今录验》疗卒中风，身体直，角弓反张，口噤，西州续命汤方。
麻黄（去节）　干姜（各三两）　附子（一两，炮）　防风　桂心　白术　人参　川芎　当归　甘草（炙，各一两）　杏仁（四十枚，去皮尖及两仁，碎）
上十一味，切，以水九升，煮取三升，未食分再服，覆令汗出。（文仲同。出第一卷中。）
风口噤方一十首  ***************************
《病源》：诸阳经筋皆在于头，三阳之筋，并络入于颔颊夹于口。诸阳为风寒所客则筋急，故口噤不开，诊其脉迟者生。（出第一卷中。）
深师竹沥汤，疗卒中恶风噎倒闷，口噤不能语，肝厥方。
淡竹沥（一斗）　防风　葛根（各一两）　菊花　细辛　芍药　白术　当归　桂心　通草　防己　人参（各一两）　甘草（炙）　附子（炮）　茯苓　玄参（各一两）　秦艽　生姜（各二两）　枫寄生（三两）
上十九味，切，以淡竹沥一斗，煮药取四升，分为四服，忌海藻、菘菜、猪肉、生菜、生葱、酢、桃李、雀肉等物。
又甘竹沥汤，疗卒中恶风噎倒闷，口噤不能语，肝厥、尸蹶，死不识人，闭目，灸针不知痛，风狂，宜服此汤方。
甘竹沥（一斗）　生姜（三两）　防风　甘草（炙，各三两）　防己　麻黄（去节）　人参　黄芩　白术　细辛　茵芋　秦艽　桂心（各一两）　附子（一枚大者，炮）
上十四味，㕮咀，以汤渍药令赤，合竹沥煮取四升，分为四服，忌海藻、菘菜、桃李、雀肉、生葱、生菜、猪肉、冷水。（并出第十九卷中。）
《千金》排风汤，主诸毒风气邪风所中，口噤闷绝不识人，身体疼烦，面目暴肿，手足肿方。
犀角末　羚羊角　贝齿末　升麻末
上四味，各一两和匀，以方寸匕为一分，水二升半，内四匕，煮取一升，去滓，服五合。杀药者，以意增之。若肿，和鸡子敷上，日三，老小以意，亦可多合用之。（深师同。）
又疗中风，口噤不能言者方。
防己（三两）　葛根（三两）　桂心　麻黄（去节，各二两）　甘草（炙）　防风　芍药（各一两）　生姜（四两）
上八味，切，以水六升，煮取二升，分为三服。瘖不能言皆疗。忌海藻、菘菜、生葱。
又方
服淡竹沥一斗。
又方
白术（四两，切）　酒（二升）
上二味，合煮取一升，顿服之。忌桃李、雀肉。
又方
服荆沥一升。
又方
豉（五升，绵裹）　吴茱萸（一升）
上二味，以水七升，同煮取三升，渐渐饮之。（并出第八卷中。）
《备急》陶隐居效验方，疗人卒中风，口不开，身不著席，大豆散方。
大豆（二升，熬令焦）　干姜　椒（汗，各三两）
上三味，为散，酒服一钱匕，日一，汗出即瘥。大良。（文仲同。）
又方
若口噤不开，大豆五升，熬令黄黑，以五升酒渍，开口灌之取汗。（《肘后》同。并出第二卷中。）
风口㖞方九首  ***************************
《病源》：风邪入于足阳明、手太阳之经，遇寒则筋急引颊，故使口㖞僻，言语不正，而目不能平视。诊其脉，浮而迟者可疗。《养生方》云：夜卧，当耳勿得有孔，风入耳中。喜口㖞。（出第一卷中。）
《广济》疗风著口面㖞，语不多转方。
生地黄汁（一升）　竹沥（一升）　独活（三两，切）
上三味相和，煎取一升，顿服之。未正更进药一剂。无所忌。（出第一卷中。）
深师续命汤，疗中风口僻噤诸疾，卒死不知人，补虚起死神方。
人参　木防己　麻黄（去节）　芍药　川芎　甘草（炙）　黄芩　白术（各一两）　桂心　防风（各二两）　大附子（一枚，炮）　生姜（五两）
上十二味，切，以水一斗二升，煮取三升，分为三服，不瘥复作。忌海藻、菘菜、猪肉、生葱、桃李、雀肉。
又疗中风，面目相引偏僻，牙车疼急，舌不得转方。
牡蛎（熬）　矾石（烧令汁尽）　附子（炮）　灶中黄土
上四味，等份，捣筛，以三岁雄鸡冠血和药，敷其急上，预持鉴及水著边照，才欲复故便洗去血，不速去便过不复还也。（《肘后》、范汪同。出第九卷中。）
《千金》附子散，主中风，手臂不仁，口面僻方。
附子（炮）　桂心（各五两）　细辛　防风　人参　干姜（各六两）
上六味，捣下筛。酒服方寸匕，日三，稍稍增之。忌猪肉、冷水、生葱、生菜。
又口㖞不正方。
取空青如豆一枚含之，即愈。（范汪同。）
又疗卒中风口㖞方。
以苇筒长五寸，以一头刺耳孔中，四畔以面密塞之，勿令泄气；一头内大豆一颗，并艾烧之令燃，灸七壮即瘥。患右灸左，患左灸右。（千金不传。）
又方
灸手交脉三壮，左灸右，右灸左，其炷如鼠矢形，横安之，两头放火也。
又方
炒大豆三升令焦，以酒三升淋取汁，顿服之。
又方
大皂荚五两，去皮子下筛，以三年大酢和，右㖞涂左，左㖞涂右，干更涂。（并出第八卷中。）
风失音不语方八首  ***************************
《病源》：喉咙者，气之所以上下也。会厌者，声之户。舌者，声之机。唇者，声之扇也。风寒客于会厌之间，故卒然无音，皆由风邪所伤，故谓风失音不语。《养生方》云：醉卧当风，使人发瘖。（出第一卷中。）
《广济》疗风失音不得语方。
羌活（十分）　甘草（炙）　人参（二分）　荆沥　竹沥　生地黄（汁，各二升）　大附子（一枚，炮八分）
上七味，切，诸药内三汁中，煎取一升六合，去滓，分温二服。未瘥，四五日更进一剂，取微利。忌热面、海藻、菘菜、猪肉、冷水、芜荑、鱼、蒜、黏食。（出第一卷中。）
深师防风汤，疗中风两目不开，不能言，短气欲死方。
防风　甘草（炙）　黄芩　茯苓　当归（各一两）　杏仁（五十枚，去两仁尖皮）　秦艽（半两）　生姜（五两）　干枣（三十枚，擘）　麻黄（二两，去节）
上十味，㕮咀，以清酒、水共四升，煮取三升，分三服，发汗。忌海藻、菘菜、大酢。
又四逆汤，疗卒中风不能言，厥逆无脉，手足拘急者方。
山茱萸　细辛　干姜（炙。各一两）　甘草（三两，炙）　麦门冬（一升，去心）
上五味，切，以水七升，煮取二升，分为四服。忌海藻、菘菜、生葱菜。（出第九卷中。）
《肘后》疗卒不得语方。
以苦酒煮芥子，薄颈一周，以衣包之，一日一夕乃解，即瘥。（范汪、《千金》同。）
又方
煮大豆，煎其汁令如饴，含之。亦但浓煮饮之。（并出第一卷中。范汪同。）
《千金》厥失音论曰：风寒之气客于中，滞不能发，故瘖不言及喉疼失声，皆风邪所为也。入脏皆能杀人。凡尸蹶如死，脉动如故，阳脉下坠，阴脉上争，气闭故也。疗之方。
取灶突墨弹丸大，浆和饮之。
又方
浓煮桂汁，服之一升，覆取汗。亦可末桂著舌下，渐咽汁。忌生葱。（范汪同。）
又方
浓煮豉汁，含之，亦佳。（并出第八卷中。）
风不得语方二首  ***************************
《病源》：脾脉络胃，夹咽，连舌本，散舌下。心之别脉系舌本。今心脾二脏受风邪，故舌强不得语也。（出第一卷中。）
《救急》疗中风身体缓急，口目不正，舌强不能语，奄奄忽忽，神情闷乱，诸风服之皆验，不令人虚，汤方。
麻黄（去节）　防己　黄芩　桂心　芍药　甘草（炙，各一两）　防风　人参（各六分）　附子（一枚，炮）　生姜（二两）
上十味，切，以水九升，先煮麻黄三沸，去沫，内诸药煮，取二升五合，去滓。空腹分为三服，服别相去十里。能言别服十剂，诸风悉愈。禁生冷及风、劳、酒。（出第六卷中。《千金》有川芎、杏仁，为十二味。）
《古今录验》疗卒不得语方。
取人乳汁半合，以著美酒半升中合搅，分为再服。（《肘后》、范汪同。出第十卷中。）
风身体手足不遂方二首  ***************************
《病源》：风身体手足不遂者，由体虚腠理开，风气伤于脾胃之经络也。足太阴为脾之经，脾与胃合。足阳明为胃之经，为水谷之海也。脾候身之肌肉，主为胃消行水谷之气，以养身体四肢。脾气弱，则肌肉虚，受风邪所侵，故不能为胃通行水谷之气，致四肢肌肉无所禀受，而风邪在经络，抟于阳经，气行则迟，关机缓纵，故令身体手足不遂也。诊其脉，脾脉缓者，为风痿，四肢不用。又心脉、肾经俱至，即难以言，九窍不通，四肢不举。肾脉来多，即死也。其汤熨针石，别有正方，补养宣导，今附于后。《养生方导引法》云：极力左右振两臀，不息九通，愈臀痛劳倦，风气不遂。振两臀者，更互踶踩，犹言蹶，九通中间，偃伏皆为之，名虾蟆行气不已，愈臀痛劳倦，风气不遂患，久行不觉痛痒，作种种形状。又云：偃卧，合两膝，布两足，生腰，口内气，振腹七息，除壮热疼痛，两胫不遂。又云：疗四肢疼闷及四肢不遂，腹内积气，床席必须平而且稳，正身仰卧，缓解衣带，枕高三寸，握固。握固者，必两手各自以四指把手拇指。舒臂令去身各五寸，两脚竖指，相去五寸，安心定意，调和气息，莫思余事，意专念气，徐徐漱醴泉。漱醴泉者，以舌舐略唇口牙齿，然后咽唾。徐徐以口吐气，鼻引气入喉，须微微缓作，不可卒急强作，待好调和。引气吐气，勿令自闻出入之声。每引气，心心念送之，从脚指头使气出。引气五息六息，一出之为一息。数至十息，渐渐增益，能至百息、二百息，病即除愈。不用食生菜及鱼、肥肉。大饱食后，喜怒忧恚，不得辄行气。惟须向晓清静时行气佳，能愈万病。（出第一卷中。）
《千金》疗心虚寒，性气反常，心手不遂，语声冒昧，其所疾源，历风损心。白术酿酒，补心志定气方。
白术（切）　地骨根皮　荆实（各三升）　菊花
上四味，切，以水三石，煮取一石五斗，去滓，澄清取汁，酿米两石，用麹如常法，以酒熟随多少能饮，常取小小半醉。忌桃李。（出第八卷中。）
《古今录验》小续命汤，疗中风入脏，身缓急不遂，不能语方。
麻黄（去节）　桂心（各三两）　甘草（炙）　人参　芍药　川芎　黄芩　防风　当归　石膏（各二两，碎，绵裹）　白术（一两）　生姜（五两）　附子（二枚，炮）　杏仁（三十枚，去皮尖两仁）
上十四味，切，以水一斗，煮取三升，分三服。若不瘥，可服三四剂。一方石膏三两。忌海藻、菘菜、生葱、桃李、猪肉。（出第四卷中。）
风半身不遂方八首  ***************************
《病源》：风半身不遂者，脾胃气弱，血气偏虚，为风邪所乘故也。脾胃为水谷之海，水谷之精，化为血气，润养身体。脾胃既弱，水谷之精，润养不周，致血气偏虚而为风邪所侵，故半身不遂也。诊其脉，寸口沉细，名阳中之阴。苦悲伤不乐，恶闻人声，少气，时汗出，臂偏不举。又寸口偏绝者，则不遂。其两手尽绝者，不可疗。（出第一卷中。）
深师疗风半身不遂，口不能言，十物独活汤方。
独活（四两）　桂心（五两）　生葛根（八两）　甘草（炙）　防风　当归（各二两）　生姜（十两）　芍药　附子（一两，炮）　半夏（一升，洗）
上药切，以水一斗，煮取三升。分为三服，日三。大验。忌海藻、菘菜、生葱、猪肉、羊肉、饧。（出第九卷中。）
《千金》疗卒暴风口面僻，半身不遂不转，竹沥汤方。
竹沥（三升）　防风　防己　升麻　桂心　川芎　羚羊角（屑，各二两）　麻黄（四两，去节）
上八味，切，以水四升，合竹沥煮取二升半。分为三服，三日服一剂，常用。忌生葱。（《广济》同。《集验》无羚羊角，余同。）
又疗心虚寒风，半身不遂，骨节离解，缓弱不用，便利无度，口面㖞斜，姜附汤方。
干姜　附子（炮，各八两）　麻黄（去节）　川芎　桂心（各四两）
上五味，切，以水九升，煮取三升，三日一剂。忌猪肉、生葱、冷水。（崔氏同。）
又疗大风半身不遂方。
蚕沙（两石）
上一味，熟蒸，作直袋三枚，各受七斗，即热盛一袋著患处，如冷即取余袋，一依前法，数数换，百不禁，瘥止。须羊肚酿粳米、葱白、姜、豉、椒等，烂煮熟吃，日食一枚，十日止。千金不传。（并出第八卷中。）
《古今录验》疗大痹，一身不遂，或半身一手一臂，口不能言，习习不知人，不觉痛痒，续命汤方。
麻黄（三两，去节）　防风（二两）　石膏（碎，绵裹）　黄芩　干地黄　川芎　当归　甘草（炙，各一两）　杏仁（四十枚，去皮尖双仁）　桂心（二两）
上十味，㕮咀，以水一斗，煮取四升，服一升，日再服之，当汗出，气下自覆。当慎护风寒，不可见风。并疗上气咳逆，面目大肿，但得伏不得卧更善。忌海藻、菘菜、生葱、芜荑。
又独活汤，疗风半身不遂，口不能语方。
独活（四两）　生葛根（半斤）　芍药（三两）　防风（二两）　半夏（一斤，洗）　桂心（五两）　当归　附子（炮）　甘草（炙，各二两）　生姜（十两）
上十味，切，以水一斗五升，煮取三升。服一升，日三。一方去半夏，用麻黄三两去节。忌羊肉、饧、生葱、海藻、菘菜、猪肉、冷水等。
又八风续命汤，疗半身不遂，手脚拘急，不得屈伸，体冷，或痴或智，身强直不语，或生或死，狂言不可名状，或角弓反张，或欲得食，或不用食，或大小便不利，皆疗之方。
麻黄（八分，去节）　人参　桂心　当归　独活　甘草（炙，各三两）　石膏（六分，碎，绵裹）　黄芩　干姜（各三分）　杏仁（四十枚，去皮尖两仁）
上十味，切，以井花水九升，煮取三升。分为二服，日二。覆令汗，汗解食白糜，慎风，不汗复更服，惟汗得瘥。忌生葱、海藻、菘菜。
又八风九州汤，疗男子妇人寒冷，不自爱护，当风解衣，汗出卧冷湿地，半身不遂，手足苦冷，或不遂，或俛仰屈伸难，周身淫淫痹，四肢不收，状如风狂，饮食损少方。
麻黄（四两，去节）　甘草（炙）　干姜　附子（炮）　防风　独活（各三两）　石膏（绵裹）　茯苓　白术　川芎　柴胡　当归　人参（各二两）　杏仁（四十枚，去皮尖两仁）　细辛（二两）
上十五味，切，以水一斗，清酒五升，渍三夜，煮取四升。分为三服，一日令尽。若病人羸瘦者，用水煎服。药讫，厚覆当汗出微微，去上衣，汗解以粉粉之。忌生菜、海藻、菘菜、酢、桃李、猪肉、雀肉。（并出第四卷中。）
瘫痪风方四首  ***************************
《广济》疗瘫痪风及诸风，手足不遂，腰脚无力方。
驴皮胶（五两，炙令微起）
上一味，先煎葱豉粥一升，别贮。又香淡豉二合，以水一升，煮豉去滓，内胶更煮六七沸，胶烊如饧，顿服之，及暖吃前葱豉粥，任意多少，如冷吃令人呕逆，顿服三四剂即止，风并瘥。忌热面、炙猪肉、鱼、蒜。
又疗热风瘫痪常发者方。
羌活（二斤）　谷子（一升五合，水中取沉者）
上二味，捣筛为散。酒服方寸匕，日三服，稍加之。无忌。（并出第一卷中。）
文仲疗瘫痪风方。
生地黄（汁）　淡竹沥　荆沥（各一升）　防风（四分）　独活（八分）　附子（一枚中形正者，炮）
上六味，切三味，以和地黄等汁，煮取半升，去滓。空腹分再服，取暖，隔日一剂，若虚三日一剂。服可绝根，大神验。忌猪肉、芜荑。（《备急》同。出第八卷中。）
元侍郎《希声集》疗瘫痪风神验方。
侧子（一两，去皮）　五加白皮（四两）　磁石（一斤，绵裹）　甘菊花（一斤）　汉防己　羚羊角（屑）　杏仁（去皮尖，各三两）　干姜（一方作干葛）　芍药　麻黄（去节，各四两）　薏苡仁（一升）　防风　川芎　秦艽　甘草（炙，各一两）
上十五味，切，以水一斗二升，煮麻黄，去上沫，内诸药煎，取三升。分温三服，相去十里久。将息取汗讫，敷粉，勿当风，慎热物及猪、鱼、蒜、酒。（出第一卷中。）
风痱方三首  ***************************
《病源》：风痱之状，身体无痛，四肢不收，神智不乱，一臂不遂者，风痱也。时能言者可治，不能言者不可治也。（出第一卷中。）
《千金》疗风痱方。风痱者，卒不能语，口噤，手足不遂，而不强直是也方。
伏龙肝（五升，末）
冷水八升，和搅，取其汁饮之能尽佳。（范汪同。兼主中恶。出第八卷中。）
《古今录验》西州续命汤，疗中风痱，身体不自收，口不能语，冒昧不识人，不知痛处，但拘急中外皆痛，不得转侧，悉主之方。
麻黄（六两，去节）　石膏（四两，碎，绵裹）　桂心　当归　甘草（炙，各二两）　川芎　干姜　黄芩（各一两）　杏仁（四十枚，去皮尖两仁）
上九味，切，以水一斗九升，先煮麻黄再沸，吹去沫，后下诸药，煮取四升。初服一升，稍能自觉者，勿熟眠也。可卧厚覆，小小汗出已，渐渐减衣，勿复大覆。不可，复服瘥。前服不汗者，更服一升，汗出即愈。汗后稍稍五合一服，饮食如常。惟忌生葱、海藻、菘菜。（深师、胡洽、《集验》、文仲、《肘后》《千金》同。）
又续命汤，治中风痱，身体不能自收，口不能言，冒昧不知人，不知痛处，或拘急不得转侧。姚云与大续命同，兼疗产妇大去血者，及老人小儿方。
甘草（炙）　桂心　当归　人参　石膏（碎，绵裹）　干姜（各二两）　麻黄（三两，去节）　川芎（一两）　杏仁（四十枚，去皮尖两仁）
上九味，㕮咀，以水一斗，煮取四升。服一升，当小汗，薄覆脊，凭几坐，汗出则愈，不更服，无所禁，勿当风。并疗但伏不得卧，咳逆上气，面目洪肿。忌海藻、菘菜、生葱。《范汪方》主病及用水升数、煮取多少并同。汪云：是仲景方，本欠两味。（出第八卷中。）
偏风方九首  ***************************
《病源》：偏风者，风邪偏客于身一边也。人体有偏虚者，风邪乘虚而伤之，故为偏风也。其状或不知痛痒，或缓纵，或痹痛是也。其汤熨针石，别有正方，补养宣导，今附于后。《养生方导引法》云：一手长舒合掌，一手捉颏，挽之向外，一时极势二七，左右亦然。手不动，两向侧势，急挽之二七，去头骨急强，头风脑旋，喉痹，膊内冷注偏风。又云：一足踏地，一手向后长舒弩之，一手捉涌泉，急挽足，弩手挽一时，极势左右换易二七，去上下偏风，阴气不和。（出第一卷中。）
《广济》疗偏风，麻子汤方。
大麻子（一升，净择，水渍一宿）　麻黄（去节）　防风　生姜　橘皮　荆芥　川芎（各三两）　桂心（二两）　石膏（五两，碎，绵裹）　竹叶（洗）　葱白（各一握）　豉心（一合）　蜀椒（三十枚，汗，去目）　杜仲（五两）　独活（四两）
上十五味，切，以水二斗，煮麻子令牙出，去滓，取一斗，先煮麻黄三沸，去沫，内诸药，煎取三升，去滓。空腹顿服之，令尽。覆取汗，以粉粉身，勿冲风。此药补，必不虚人，亦不利。有患风㽷及大风者，不过三四剂，忌生葱、生菜、热面、荞麦、猪、鱼、笋、一切陈臭物。
又疗偏风不遂，服补麻子汤后，次服枳实丸方。
枳实（炙）　防风　羌活　人参　羚羊角（各六分，屑）　甘菊花　干葛　薏苡仁　桂心（各四分）　茯苓　升麻　黄连　干地黄（各八分）
上十三味，捣下筛，蜜和为丸。以酒空腹服如梧子二十丸，加至三十丸，日再。忌生葱、酢物、猪肉、冷水、芜荑、生菜、热面、荞麦、鸡、鱼、蒜、笋、陈臭物。（并出第一卷中。）
《千金》甘草汤，疗偏风积年不瘥，手脚枯细，口面㖞僻，精神不足，言语倒错方。
甘草（炙）　桂心　川芎　麻黄（去节）　人参　当归　芍药（各一两）　独活（三两）　秦艽（一两半）　茯神　生姜（各四两）　防风（一两半）　附子（炮）　侧子（炮，各二枚）　白术　黄芩　细辛（各一两）　甘菊花（一升）　淡竹沥（四升）
上十九味，切，以水一斗，煮麻黄去沫，取汁七升，内诸药并沥和煮，取三升。分为四服，前三服讫，间一杯粥，更后服，待药势自汗。忌海藻、菘菜、桃李、雀肉、猪肉、冷水、生葱、大酢物等。
又方
青松叶一斤，捣令汗出，清酒一斗，渍二宿，近火一宿。初服半升，渐至一升，头面汗即止。（并出第八卷中。）
《备急》徐玉疗偏风半身不遂，兼失音不语方。
取杏仁生吞，不去皮尖，日别从一七渐加至七七，周而复始，食后即以竹沥下之，任意多少，日料一升取尽。（文仲同。出第二卷中。）
《延年》疗偏风半身不遂，冷痹疰等方。
桃仁一千七百枚，去两仁尖皮，以好酒一斗三升，并大升斗，浸经二十一日，出桃仁曝干，捣令极细，堪作丸即止。日别再服，服别三十丸，还将浸桃仁酒服之。禁食猪肉、苍耳，余并不禁。
又小续命汤，主偏风半身不遂，口眼㖞，不能言语，拘急不得转侧方。
麻黄（去节）　防己　附子（炮，去皮）　川芎　桂心　黄芩　芍药　人参　甘草（炙，各一两）　杏仁（四十枚，去皮尖两仁）　生姜（四两，切）　防风（一两半）
上十二味，切，以水八升，煮取二升六合。分为三服，隔五日更服，频进十剂，病不愈，乃至二十剂。忌海藻、菘菜、生葱、猪肉、冷水。（并出第十二卷中。）
又急疗偏风，膈上风热经心脏，恍惚神情，天阴心中惛惛，如醉不醉方。
淡竹沥（三升，若热多用竹沥，冷多用荆沥）　羚羊角（二分，屑）　石膏（十分，碎，绵裹）　茯神（六分，切）
上四味，以水一斗合竹沥，煮取一升五合，去滓。食后欲消，分为三服。常能服之，永不畏风发。忌酢物。（《经心录》、文仲同。）
又方
生附子（一两）　无灰酒（一升）
上二味，㕮咀，附子内酒中，经一七日，隔日饮之一小合，有病出，无所怪。特忌猪肉、生冷、酢滑。（并出第一卷中。）
风猥退方三首  ***************************
《病源》：风猥退者，四肢不收，身体疼痛，肌肉虚满，骨节懈怠，腰脚缓弱，不自觉知是也。皮肉薄弱，不胜四时之虚风，故令风邪侵于分肉之间，流于血脉之内，使之然也。经久不瘥，则变成风水之病。（出第一卷中。）
《千金》疗猥退，半身不遂，失音不语方。
杏仁三升，去两仁者及尖皮洗，入臼捣二升令碎，研如寒食粥法，取汁八升，煎取四升，口尝看香滑即熟，反此为不熟，惟熟为佳，停极冷，然后内好麹一升。一升炊时，以前所留一升杏仁肉，取四升捣，下水一斗六升，煎取八升，第一遍酘也。次一炊，复取杏仁三升研，取一斗二升汁，煎取六升，第二酘也。次一炊准第二酘取杏仁汁多少，为第三酘也。疑米不足，别更取二升杏仁，研取八升，煎取四升，重斟酌炊米酘。若犹不足，研杏仁二升，取八升汁，煎取四升，更酘之，以熟为限。一石米杏仁三斗，所以节次研杏仁者，恐并煎汁酢故也。若冬日任意并煎，准计三斗杏仁，取一石六斗，煎取八斗四升，渍麹，以外分之酘饙，酒熟封四七日，开澄取清，然后押糟。糟可干末，和酒服之，大验。（士弱氏曰：酘音豆，酘酒也，音分，一蒸饭也。）
又方
蓖麻子脂（一升）　酒（一升）
上二味，铜钵盛，著酒中一日，煮之令熟，服之。（并出第八卷中。）
《千金翼》疗猥退风方。
苍耳子（五升，苗亦得）　羊桃（二升，切）　蒴藋（切）　赤小豆（各二升半）　盐（二升）
上五味，以水两石五斗，煮取五斗，适寒温，内所患之脚渍，深至绝骨，勿过之，一度炊二斗米顷出之。慎风冷。汗从头出。（出第八卷中。）
风亸曳及挛躄方二首  ***************************
《病源》：风亸曳者，肢体弛缓不收摄也。人以胃气养于肌肉经脉也，胃若衰损，其气不实，气不实则经脉虚，经脉虚则筋肉懈惰，故风邪抟于筋而使亸曳也。（出第一卷中。）
范汪疗中风躄不能起，逐水消食，平胃下气方。
百部（四分）　乌头（炮）　牛膝　白术（各一分）
上四味，捣下筛。以酒服方寸匕，日三，稍增，可至三匕，良。忌猪肉、冷水、桃李。（出第二卷中。）
《古今录验》疗风懿不能言，四肢不收，手足亸挛，独活汤方。
独活（四两）　生姜（六两）　甘草（炙）　桂心　生葛根　芍药　瓜蒌（各二两）
上七味，㕮咀，以水五升，煮取三升。服一升，日三。忌海藻、菘菜、生葱。（出第四卷中。）
柔风方二首  ***************************
《病源》：血气俱虚，风邪并入，在于阳则皮肤缓，在于阴则腹里急。柔风之状，皮外缓，腹里急，四肢不能自收，里急不得伸息者，柔风候也。（出第一卷中。）
深师疗柔风，体疼白汗出，石膏散方。
石膏（二两，研）　甘草（一两，炙）
上二味，捣筛为散。以酒服方寸匕，可以七服。武家黄素方。（出第九卷中。）
《古今录验》疗中柔风，身体疼痛，四肢缓弱欲不遂，独活葛根汤。产后中柔风，亦用此方。
羌活　桂心　干地黄　葛根　芍药（各三两）　生姜（六两）　麻黄（去节）　甘草（炙，各二两）
上八味，切，以清酒三升，水五升，煮取三升。温服五合，日三。忌生葱、芜荑、海藻、菘菜。（范汪同。出第八卷中。）
许仁则疗诸风方七首  ***************************
许仁则疗诸风病方。此病多途，有失音不得语，精神如醉人，手足俱不得运用者；有能言语，手足不废，精神昏恍，不能对人者；有不能言语，手足废，精神昏乱者；有言语、手足、精神俱不异平常，而发作有时，每发即狂言浪语，高声大叫，得定之后，都不自醒者；有诸事不异寻常，发作有时，每发即狂走叫唤者；有时每发即作牛羊禽兽声，醒后不自觉者；有诸事不异寻常，发作有时，发即头旋目眩，头痛眼花，心闷辄吐，经久方定者；有诸事不异平常，发作有时，每发即热，头痛流汗，不能自胜举者。此等诸风，形候虽别，寻其源也，俱失于养生，本气既羸，偏有所损，或以男女，或以饮食，或以思虑，或以劳役，既极于事，能无败乎？当量己所归而舍割之，静思息事，兼助以药物，亦有可复之理。风有因饮酒过节，不能言语，手足不遂，精神昏恍，得病经以一两日，宜合生葛根等三味汤服之方。
生葛根（一挺，长一尺，径三寸）　生姜（汁一合）　竹沥（二大升，如不可得，宜用竹根一大升切，以水一大斗，缓少煎取二大升，以代竹沥；如竹根不可得，以[堇]竹叶细切一大升，以水一大斗，如上法煎取二大升，以代竹沥；如无竹叶，宜细切弩条一大升，以水一大斗，煎取二大升代之）
上药，先取生葛根净洗刷，使捣极碎且空，榨取汁令尽讫，又捣，即以竹沥泼洒极榨取汁，汁尽又捣，泼洒不限遍数，以葛根粉汁尽为度。用生姜汁绵滤之。细细缓服之，不限遍数及食前食后。如觉腹内转作声又似痛，即以食后温服之。如此经七日以后，服附子等十味汤。
又附子汤方
附子（二枚，共秤重一两半者，炮）　生姜　干姜（各三两）　桂心（一两）　石膏（六两，碎，绵裹）　生犀角（屑）　地骨白皮　白术　独活　川芎（各二两）
上药，切，以水八升，煮取二升半，去滓。分温三服，服相去如人行十里久服。服汤后如觉欲汗，少覆之，令汗出，须臾歇汗后，以药末粉身。其汤须服五六剂，间三四日服一剂。其方一剂后，量患进退，临时加减药物。热多加生麦门冬一两去心，冷多加桂心一两，有痛加当归二两，不能食加人参二两，大便涩加槟榔七枚，合皮子用之。忌猪肉、生葱、桃李、雀肉等。
又疗风热未退，服汤日数未满，病后未堪服丸，宜合薏苡仁等十二味饮服之方。
薏苡仁（一升）　葳蕤（五两）　生麦门冬（二两，去心）　石膏（八两，碎，绵裹）　杏仁（六两，去尖皮两仁，碎）　乌梅（四十枚，擘）　生姜（八两）　生犀角（屑）　地骨皮（各三两）　人参（二两）　竹沥（一升）　白蜜（二合）
上药切，以水一斗煮十味，取三升，去滓，内竹沥、白蜜搅调，细细饮之，不限冷暖及食前后。若热多即食前冷饮，冷多即食后暖饮。如服丸药，以饮送弥佳。
又疗风热未退，频服汤饮，力不能攻，宜合苦参十二味丸服之方。
苦参　干姜　川芎（各六两）　玄参　丹参　人参　沙参　白术（各五两）　地骨白皮　独活（各四两）　薏苡仁（二升）　蜀升麻（二升）
上药捣筛，蜜和为丸，用薏苡仁饮下之。初服十五丸，日再服，稍稍加至三十丸，如梧子大。若觉冷，即去玄参、沙参，加桂心四两、细辛三两。若觉热，别加十两生地黄。若觉有痛处，去沙参，加当归六两。若觉有气，去玄参，加橘皮四两。若大便涩，加大槟榔仁二十枚。忌桃李、生葱、生菜、芜荑。
又至九月以后，二月以前，宜合五加皮等八味药酒，细细用下前丸，饮之方。
五加皮　薏苡仁　大麻仁（熬，各五升）　丹参（五两）　生姜　生地黄（各四斤）　桂心（五两）　大豆（一斗，熬）
上药切，以绢袋盛，用无灰清酒六斗，浸六七日，细细取下前丸。初服一二合，再服稍稍加至五六合，能至一升亦佳。忌生葱、芜荑。
又预防热病、急黄、贼风，干葛散方。
干葛　干地黄（各三斤）　新香豉心（一升）
上三味，曝令干，捣筛为散。每食后服一方寸匕，日再服，稍稍加至三匕，牛乳、蜜汤、竹沥、粥饮、梅浆任意下之。
又依前干葛等三味散服之，虽觉热气少退，热未能顿除，宜合黄连等八味散服之方。
黄连　黄芩　干姜　蜀升麻　知母　干地黄（各一斤）　栀子仁　大青（各半斤）
上药，捣筛为散。每食后饮服一方寸匕，日再服，稍加至二匕。若能食饮适寒温，男女节劳逸，候体气服前方，乃至终身无热病、急黄、暴风之虑。忌猪肉、冷水、芜荑。（吴升同。并出上卷中。）
张文仲疗诸风方九首  ***************************
元侍郎《希声集》张文仲方九首。奉敕语张文仲等，诸患风气，医人处方多不同，可共诸名医修一本进来。仍令殿中监王方庆专勾当。臣文仲言：臣准敕诸名医集诸方为一卷。风有一百二十种，气有八十种，风则大体共同。其中有人性各异，或冷热，庸医不识药之行使，或冬药夏用，或秋药冬用，多杀人。惟脚气、头风、大风、上气，此四色常须服药不绝，自余诸患看发，即依方吃药。夫患者，但春夏三四月，秋八九月，取利一行甚妙。臣所进此方，不问四时皆得服。轻者服小方，重者服大方。药味虽同，行使殊别。谨上如后。
桑枝煎，疗偏风及一切风方。
桑枝（剉，一大升，不用全新嫩枝）
上一味，以水一大斗，煎取二大升，夏月井中沉，恐酢坏。每日服一盏，空腹服尽。又煎服。若豫防风能服一大升，终身不患偏风。无忌。
又疗风饮子方。
羌活（三两）　桂心（半两）　人参（一两）　蜀升麻　茯神　防风　生姜（合皮，切）　生犀角（屑，各二两）
上八味，切，以水一大升，煮取二大合，分温三服。如热，下竹沥一盏。一无禁忌，惟忌生葱、酢。
又方仲云：四时俱服神方，十九味丸。
防风　羌活　五加皮　芍药　人参　丹参　薏苡仁　玄参　麦门冬（去心）　干地黄　大黄　青木香（各六分）　松子仁　磁石（各八分，研）　槟榔子（十分）　枳实（炙，八分）　牛膝（八分）　茯神（八分）　桂心（八分）
上十九味，捣筛，蜜和，为丸如梧子。以酒服十五丸，日再服，稍稍加至三十丸为度。忌猪肉、鱼、蒜、生葱、酢、芜荑。
又疗一切风及偏风发四肢，口目㖞戾，言语謇涩，其汤不虚人，胜于续命汤，故录传之，特宜老人用之方。
生地黄汁　竹沥　荆沥（以上三味汁各取一升五合）　羌活　防风（各二两）　蜀附子（大者一枚，生用，去皮，八九破，重一两者有神）
上六味，切，内前三沥汁中，宽火煎取一升五合，去滓。温分二服，服别相去八九里。风甚，频服五六剂，验不可论。特宜老小等。无问冬夏，并同服之。无忌。隔三日服一剂，益佳。忌猪肉、芜荑。
又煮散方。
茯神（六两）　防风　牛膝　枳实（炙）　防己　秦艽　玄参　芍药　黄芪　白鲜皮　泽泻　独活（各四两）　桂心（三两）　五味子（一升，碎）　人参（四两）　薏苡仁（一升，碎）　麦门冬（一两，去心）　羚羊角（二枚，屑）　石膏（一斤，碎，绵裹）　甘草（三两，炙）　磁石（二十四两，绵裹）
上二十一味，切如麻豆，分作二十四贴，每日取一贴，著杏仁十四枚，去尖皮两仁者碎，以水三升，煮取一升，去滓，空腹顿服。每春中夏初服，禁生泠。忌酢、生葱、海藻、生菜。
又疗一切风，乃至十年、二十年不瘥者方。
牛蒡根（细切，一升）　生地黄（细切）　牛膝（细切）　枸杞子（微碎，各三升）
上四味，取无灰酒三升渍药，以疏绢袋盛之。春夏一七日，秋冬二七日，每服皆须空腹，仍须稍稍令有酒色。
又寒水石煮散方。
寒水石　石膏　滑石　白石脂　龙骨（各八两）　桂心　甘草（炙）　牡蛎（各三两，熬）　赤石脂　干姜　大黄（各四两）　犀角（一两，屑）
上十二味，捣，以马尾罗筛之，将皮囊盛之，急系头，挂著高凉处。欲服，以水一升煮五六沸，内方寸一匕药，煮七八沸下火，澄清泻出，顿服服之，每日服亦得，百无所忌。小儿服之，即以意斟酌多少。忌生葱、海藻、菘菜。
又五粒松酒方。（冬十月以去服。）
五粒松叶（七斤，并大片）　麻黄（七两，去节）　防风　黄芪　独活　秦艽（各二两）　牛膝（四两）　生地黄（一斤）　川芎（二两）
上九味，切，以无灰清酒四大斗渍，春七日，冬二十日，夏五日。日别二三度服，服别大合四合以来。忌如药法。
又酿酒法。
糯米（一升）　麹（一升半）　防风（半斤，切）　苍耳子（三升）
上四味，以水八升，煎取六升，米麹一时拌，于瓷器中盛暖著，一周时即熟。若须重酿，任情，觉冷加五味子一升。（并出上卷中。）

第十五卷  ——————————————————————————————————————————————————————————————————————————————————————————

风狂方九首  ***************************
《病源》：风狂者，由风邪入并于阳所为也。风邪入血，使人阴阳二气虚实不调。若一实一虚，则令血气相并。气并于阳则为狂发，或欲走，欲自高贤，称神圣是也。又肝藏魂，悲哀动中则伤魂，魂伤则狂妄不精明，不敢正当人，而挛筋，两胁骨不举，毛瘁色夭，死于秋。皆由血气虚受风邪，致令阴阳气相并所致，故名风狂。
《千金方》疗狂邪发恶，或披头大叫欲杀人，不避水火方。
苦参为末，以蜜丸如梧子大，每服十丸，薄荷汤下。
又方疗癫狂不识人。
人屎烧灰，酒调服之。
又方疗风狂百病。
麻仁四升，水八升，猛火煮令牙生，去滓，煎取七升，旦空心服。或发或不发，或多言语，勿怪之，但令人摩手足须定，凡进三服。
《千金翼》疗癫狂不识人。
伏龙肝为末，水调方寸匕，日进三服。
《肘后方》疗风狂丧心。
取葶苈一升，捣三千杵，取白犬倒悬之，以杖杖血出盛取，以和葶苈末，丸如麻子大，一丸，三服取瘥。
又方
莨菪子二升，酒五升浸之，出曝干，再渍尽酒止，捣。服一钱匕，日三。勿多服益狂。
又方
防葵为末，酒服一刀圭至二三。身润，又小不仁为候。
又方
自缢死者，绳烧三指撮服之。
又主狂言恍惚方。
灸天枢百壮。（并出十四卷中。《铜人经》天枢侠脐二寸。）
风惊恐失志喜忘及妄言方六首  ***************************
深师人参汤，疗忽忽善忘，小便赤黄，喜梦见死人，或梦居水中，惊恐惕惕如怖，目视[目芒][目芒]，不欲闻人声，饮食不得味，神情恍惚不安，定志养魂方。
人参　甘草（炙，各二两）　半夏（一两，洗）　龙骨（六两）　远志（八两）　麦门冬（一升，洗，去心）　干地黄（四两）　大枣（五十枚，擘）　小麦（一升）　阿胶（三两，炙）　胶饴（八两）　石膏（四两，碎，绵裹）
上十二味，切，以水三斗，煮小麦令熟，去麦内药，煮取七升，去滓，内胶饴令烊。一服一升，日三夜一。安卧当小汗弥佳。忌海藻、菘菜、羊肉、芜荑。
又龙骨汤，疗宿惊失志，忽忽喜忘，悲伤不乐，阳气不起方。
龙骨　茯苓　桂心　远志（去心，各一两）　麦门冬（去心，二两）　牡蛎（熬）　甘草（炙，各三两）　生姜（四两）
上八味，㕮咀，以水七升，煮取二升，分为二服。忌海藻、菘菜、酢、生葱。
又铁精散，疗惊恐妄言，或见邪魅，恍惚不自觉，发作有时，或如中风方。
铁精　茯苓　川芎　桂心　猬皮（炙，各三两）
上五味，捣下筛，以酒服钱五匕，日三。不知，稍增至一钱以上，知之为度。忌酢物、生葱等。（并出第九卷中。）
《古今录验》道士陈明进茯神丸，一名定志小丸。主心气不定，五脏不足，甚者忧愁悲伤不乐，忽忽喜忘，朝瘥暮剧，暮瘥朝发，发则狂眩。加茯神为茯神丸，不加茯神为定志丸。二分合少可两度合方。
菖蒲　远志（去心）　茯苓（各二分）　人参（三分）
上四味，捣下筛。服方寸匕，后食，日三。蜜和，丸如梧桐子，服六七丸，日五，亦得。一方加茯神一两半、牛黄五铢，为六味，茯苓、远志、菖蒲各一两。忌酢物、羊肉、饧。（《千金》同。）
又定志紫葳丸，疗五惊喜怒不安方。
紫葳（六分）　远志（十五分，去心）　白龙骨（七分）　牛黄（一两）　甘草（十分，炙）　虎头皮（十二分，炙令焦）　人参　桂心　白术（各八分）　防风（七分）　麦门冬（去心，熬）　雷丸（各五分）　柴胡（六分）
上十三味，各别捣下筛，蜜和，丸如梧桐子大。先食服十丸，日三，甚良。忌海藻、菘菜、桃李、生葱。（并出第五卷中。）
《千金》疗惊劳失志方。
茯神（五两）　甘草（炙）　桂心（各一两）　龙骨　麦门冬（去心）　防风　牡蛎（熬）　远志（去心，各二两）　枣（二十枚，擘）
上九味，切，以水八升，煮取二升。分为二服，日再服。忌海藻、菘菜、生葱、酢物。（出第十四卷中。一云：主惊悸心神错乱，或是或非，言语无度，茯神汤。）
风邪方八首  ***************************
《病源》：风邪者，谓风气伤于人也。人以身内血气为正，外风气为邪。若其居处失宜，饮食不节，致腑脏内损，血气外虚，则为风邪所伤。故病有五邪：一曰中风，二曰伤暑，三曰饮食劳倦，四曰中寒，五曰中湿。其为病不同。风邪者，发则不自觉知，狂惑妄言，悲喜无度是也。（出第二卷中。）
《广济》疗风邪狂乱失心，安神定志方。
金银薄（各一百，和合）　石膏（研）　龙齿（研）　铁精（研）　地骨白皮　茯神　黄芩　生干地黄　升麻　茯苓　玄参　人参（各八分）　虎睛（一具，微炙）　牛黄　生姜屑（各四分）　麦门冬（十分，去心）　枳实（炙）　甘草（炙）　葳蕤　芍药（各六分）　远志（去心）　柏子仁　　白鲜皮（各五分）
上二十四味，捣筛，以蜜和为丸。食讫少时，煮生枸杞根汁，服如梧桐子二十丸，日二服，渐加至三十丸，不利。忌热面、海藻、菘菜、芜荑、炙肉、酢、蒜、黏食、陈臭、油腻。（出第一卷中。）
深师镇心丸。疗老小心气不足虚弱，时苦小语，劳则剧，风邪百病并主之方。
银屑（一分半，研）　牛黄（九铢）　丹砂（研）　甘草（炙）　麦门冬（去心）　远志（去心，各五分）　防葵　人参　防风　细辛　茯神　椒（汗）　附子（炮）　紫石英（研，各四分）　桂心　干姜（各六分）　菖蒲　紫菀（各三分）
上十八味，捣下筛，以白蜜和，丸如梧子大。先食服三丸，日三。不知，稍稍增之。忌海藻、菘菜、生菜、猪肉、生葱、生血、酢物、饧等。（丹砂一作丹参。）
又五石镇心丸。疗男女风虚，心气不足，风邪入脏，梦寤惊恐，心悸诸病悉主之方。
紫石英（研）　白术（各一两）　茯苓　海蛤　菖蒲　白石英　杏仁（去皮尖两仁，熬）硫黄（研）　远志（去心）　细辛　牛黄　铁精（研）　卷柏　阿胶（炙，各四分）　麦门冬（去心）　苁蓉　钟乳（研）　银屑（研）　大豆卷　当归　干姜（各五分）　大枣（五十枚）　人参　防风　薯蓣　甘草（炙，各七分）　泽泻（六分）　白蔹　前胡（各二分）　石膏（研）　干地黄　芍药　桔梗　柏子仁　桂心　乌头（炮，各三分）　秦艽（六分）　半夏（八分，洗）　大黄（五分，三斗米下蒸）　黄芪（六分）
上四十味，捣下筛，枣膏蜜和，为丸如梧子大。一服十丸，不知增之。忌海藻、菘菜、猪羊肉、饧、生葱、桃李、羊血、芜荑、酢物。（并出第十卷中。）
《肘后》麻子汤，疗风邪感结众殃，恍惚不安，气欲绝，水浆不入口方。
麻子（五合，熬）　橘皮　芍药　生姜　桂心　甘草（炙，各三两）　半夏（五两，洗）　人参（一两）　当归（二两）
上九味，切，以水九升，煮取三升，分为三服。忌海藻、菘菜、羊肉、饧、生葱。（《古今录验》同。出第三卷中。）
《千金翼》续命汤，疗大风，风邪入心，心痛达背，背痛达心，前后心痛，去来上下，或少腹胀满微痛，一寒一热，心中烦闷，进退无常，面或青或黄，皆是房内太过，虚损劳伤，交通会后汗出，汗出未除，或因把扇，或出当风，因而成劳，五俞大伤，风因外入，下有水，因变成邪。虽病如此，然于饮食无退，坐起无异，至卒不知，是五内受风故也。名曰行尸，宜预备此方。
麻黄（六分，去节）　大枣（十枚，擘）　桂心　防风　细辛　川芎　甘草（炙）　芍药　人参　秦艽　独活　黄芩　防己（各一两）　附子（炮）　白术（各三分）　干姜（五分）
上十六味，切，以水一斗三升，先煮麻黄令一沸下之，去沫，内诸药，煮取五升，去滓，内枣，煎取三升，分为三服。老小人病服五合，强人可取微汗。忌生葱、海藻、菘菜、生菜、猪肉、冷水、桃李、雀肉等物。
又镇心丸，疗胃气厥实，风邪入脏，喜怒愁忧，心意不定，恍惚喜忘，夜不得寐，诸邪气病悉主之方。
秦艽（一两）　柏实　当归　干漆（熬）　白蔹　杏仁（去皮尖，熬）　川芎（各三分）　泽泻（一两）　干地黄（六分）　防风　人参（各四两）　甘草（一两）　白术　薯蓣　茯苓　干姜（各二分）　麦门冬（去心，二两）　前胡（四分）
上十八味，捣下筛，以蜜和，为丸如梧子大。先食饮服十丸，日三，不知稍增之。忌桃李、雀肉、海藻、菘菜、芜荑、酢物。（并出第十六卷中。）
崔氏疗风邪虚悸，恍惚悲伤，或梦寐不安，镇心汤方。
茯神　半夏（洗）　生姜（各四两）　羚羊角（屑）　当归　人参　防风　川芎　杏仁（去皮尖）　桔梗（各二两）　龙齿（碎，绵裹）　石膏（碎，各三两，绵裹）　防己　桂心（各一两半）　竹沥（一升）
上十五味，切，以水一斗，煮减半，内竹沥，煎取二升八合，去滓。分温三服，相去如人行十里久。忌酢物、羊肉、猪肉、饧、生葱等物。
又别离散，疗男子女人风邪，男梦见女，女梦见男，交欢日久成劳，愁悲忧恚，怒喜无常，日渐羸瘦，连年岁月，深久难疗，或半月或数月，日复发者方。
杨上寄生（三两，炙）　菖蒲　细辛　附子（炮）　干姜　蓟根（一云苎根）　天雄（炮）　桂心（各一两）　白术（二两）　茵芋（二两，炙）
上十味，合捣下筛。以酒服半方寸匕，日三。不饮酒，用童子小便调服。合药勿令妇人、鸡犬见之，勿令病人见合药，见者令邪气不去，禁之为验。忌生葱、生菜、猪羊肉、桃李、雀肉、饧等物。（《小品》同。并出第七卷中。）
五邪方五首  ***************************
深师五邪丸，疗心惊恐，梦寤愁忧，烦躁不乐，心神错乱，邪气经入五脏，往来烦闷，悲哀啼泣，常如苦怖，吸吸短气，当发之时，恍惚喜卧，心中踊踊，忽然欲怒，癫倒手足，冷清气乏，鬼邪气所中，涉于脏腑，食即呕逆，除气定心神方。
川芎　龙角（无角用齿）　茯苓　紫石英（研）　防风　厚朴（炙）　铁精（研）　甘草（炙，各四分）　远志（六分，去心）　丹参　大黄　栀子仁　桂心　细辛　菖蒲　椒（汗，去目）　人参　干姜　附子（炮）　吴茱萸（各五分）　芥子（三分）　禹余粮（七分，研）
上二十二味，捣下筛，和以蜜，丸如梧子大。未食，服二十丸，夜服十丸，枣汤下，不知增之。忌海藻、菘菜、生葱、生菜、猪羊肉、饧等物。
又五邪汤，疗风邪恍惚，悲涕泣狂走，如有神之状，身体强直，或疼痛，口噤候痹，水浆不通，面目变色，甚者不识人方。
菖蒲　秦艽　桂心　当归　禹余粮　人参　附子（炮）　黄芩　甘草（炙）　远志（去心）　防风（各一两）　龙骨　赤石脂　茯苓　芍药　川芎　防己（各二两）
上十七味，捣下筛作粗散，调和，取水二升，一方取东流水煮小沸，内散二两，煮取一升五合。未食服五合，日再夜一。分作十二裹，重裹令密，勿令泄气。忌羊肉、饧、海藻、菘菜、酢物。（并出第八卷中。）
范汪五邪汤，疗五邪气入人体中，鬼语诸妄有所语，闷乱恍惚不足，意志不定，发作来往有时方。
人参　白术　茯苓　菖蒲　茯神（各三两）
上五味，切，以水一斗，煮取三升。先食服八合，日三。忌桃李、雀肉、羊肉、饧、酢物。（并出第四十二卷中。）
《古今录验》五邪汤，主邪气啼泣，或歌或哭方。
禹余粮（研）　防风　桂心　芍药　远志（去心）　独活　甘草（炙）　人参　石膏（碎，绵裹）　牡蛎（熬）　秦艽（各一两）　白术　防己　菖蒲　雄黄（研）　茯神　蛇蜕皮（炙，各一两）
上十七味，捣粗筛，以水一升半，内三方寸匕，煮二沸，去滓服之，日四服。忌生葱、海藻、菘菜、桃李、雀肉、饧、酢等。（深师用黄丹不用雄黄，余同。）
又茯神汤，主五邪气入人体中，见鬼妄语，有所见闻，心悸动摇，恍惚不定方。
茯神（二两）　人参　茯苓（各三两）　赤小豆（四十枚）　菖蒲（三两）
上五味，以水一斗，煮取二升半，分为三服。忌酢、羊肉、饧。（深师、《千金翼》同。并出第四卷中。）
风惊悸方九首  ***************************
《病源》：风惊悸者，由体虚心气不足，心之经为风邪所乘也。或恐惧忧迫，令心气虚，亦受风邪。风邪抟于心，则惊不自安，惊不已则悸动不定。其状目睛不转而不能呼。诊其脉动而弱者，惊悸也。动则为惊，弱则为悸。（出第一卷中。）
《广济》疗热风惊悸，安心，久服长年，镇心丸方。
茯神　人参　龙齿（研）　升麻　石膏（研）　黄芩　茯苓　麦门冬（八分，去心）　银薄（二百番，研）　虎睛（一具，炙）　枳实（炙）　白蔹　玄参　芍药　葳蕤　甘草（炙，各六分）　生姜（二分）
上十七味，捣筛，蜜和丸。每食讫少时，以饮服如梧子大十五丸，日二服，渐渐加至三十丸。不利。忌海藻、菘菜、酢、蒜、面、黏食、陈臭物等。（出第一卷中。）
深师大定心丸，疗恍惚惊悸，心神不安，或风邪因虚加脏，语言喜忘，胸胁满，不得饮食方。
人参　桂心（各三两）　白术　防己　茯苓　干姜　防风　大黄　茯神　桔梗　白蔹（各一两）　牛漆（十铢）　远志（二两，去心）　银屑（六铢）
上十四味，捣合下筛，以蜜丸如梧子大。先食服五丸，日三，不知稍稍增之。一方无牛膝，而有茱萸一两、银屑十铢，余悉同。忌生葱、酢物、猪肉、桃李、雀肉等。
又补心汤，疗心气不足。其病苦满，汗出心风，烦闷善恐，独苦多梦，不自觉者，咽喉痛，时时吐血，舌本强，水浆不通，手掌热，心惊悸，吐下血方。
麦门冬（三两，去心）　紫石英（五分）　紫菀（二两）　桂心（一尺，一方二两）　茯苓（四两，一方一两）　小豆（二十四枚，一方六合）　人参（半两）　大枣（二十五枚，擘）　甘草（五寸，炙，一方一两）
上九味，切，以水八升，煮取二升四合。羸人分作三服，强人再服。心王之时，有血证可服耳。一方说用药两数不尽同，注之在下煮，取多少服亦同。忌海藻、菘菜、生葱、酢物。（并出第十卷中。）
《千金》疗心虚寒，阴伤寒损心，惊掣悸，语声宽急混浊，口㖞冒昧，好自笑，厉风伤心，荆沥汤方。
荆沥（三升）　麻黄（去节）　白术　川芎（各四两）　防风　桂心　升麻　茯苓　远志（去心）　人参　羌活　当归（各三两）　防己　甘草（炙，各二两）　母姜（切一升，取汁）
上十五味，切，以水一斗，先煮麻黄两沸，去沫，次下诸药，煮取三升，绞去滓，下荆沥、姜汁，煎取四升。分为四服，日三夜一。忌海藻、菘菜、酢、生葱、桃李、雀肉等物。
又大镇心丸，疗心虚惊悸，梦寤恐畏方。
紫石英　茯苓　防风　人参　甘草（炙）　泽泻（各八分）　秦艽　黄芪　白术　薯蓣　白蔹（各六分）　麦门冬　当归（各五分）　桂心　远志（去心）　柏子仁　石膏　桔梗　大黄　大豆卷（各四分，熬）　椒（汗，去目）　芍药　干姜　细辛（各三分）
上二十四味，酒服如梧子大十五丸，日再。一方用枣膏丸。忌海藻、菘菜、生葱、猪肉、生菜、桃李、雀肉等。
又小镇心散，疗心气不足，虚悸恐畏，悲思恍惚，心神不定，惕惕而惊方。
人参　远志（去心）　赤小豆　附子（炮）　桂心　细辛　干姜　防风　龙齿（炙）　菖蒲　干地黄（各二两）　茯苓　白术　黄芪（各四两）
上十四味，捣筛为散。以酒服两方寸匕，日三。忌羊肉、饧、桃李、雀肉、生葱、生菜、猪肉。（并出第十四卷中。）
崔氏疗热风惊掣，心忪恐悸，风邪狂叫妄走者，服此汤亦瘥。朱四频用之极效方。
茯神（三两）　杏仁（三两，去皮尖两仁，切）　升麻　白鲜皮　沙参（各二两）　龙齿（六两，炙）　寒水石（一斤，碎，绵裹）　石膏（二十两，碎，绵裹）　生麦门冬（去心，四两）
上九味，切，以水一斗二升，煎取三升，去滓。分温为三服，相去十里。若甚者，减水三升，内竹沥三升，先用水煮九沸，然后内竹沥，煮取三升，服如上法。忌酢物。（出第六卷中。）
《古今录验》茯神汤，疗风经五脏虚惊悸，安神定志方。
龙骨（一两）　干姜（一两半）　细辛（一两半）　白术（一两）　茯神（三两）　人参　远志（去心）　甘草（炙）　桂心　独活（各二两）　酸枣仁（一两）　防风（二两）
上十二味，切，以水九升，煮取三升，分为三服。忌海藻、菘菜、桃李、雀肉、生葱、生菜、酢物。
又大竹沥汤，疗大虚风气，入腹拘急，心痛烦冤，恍惚迷惑不知人，或惊悸时怖，吸吸口干，涩涩恶寒，时失精明，历节疼痛，或缓或不摄，产妇体虚，受风恶寒，惨惨愦愦，闷心欲绝者；并疗风痉，口噤不开，目视如故，耳亦闻人语，心亦解人语，但口不得开，剧者背强反折，百脉掣动，悉主之方。
秦艽　防风　茯苓　人参（各二两）　茵芋　乌头（炮）　黄芩　干姜　当归　细辛　白术（各一两）　天雄（一枚，炮）　甘草（三两，炙）　防己（二两）
上十四味，切，以竹沥一斗，水五升，煮取四升。分服一升，羸人服五合佳。此汤令人痹，宁少服也。茵芋有毒，令人闷乱目花，虚人可半两良。风轻者，用竹沥三升，水七升。小重者，竹沥五升，水五升。风大剧停水，用竹沥一斗。忌酢、生菜、海藻、菘菜、桃李、雀肉等。（并出第一卷中。）
风惊恐方三首  ***************************
《病源》：风惊恐者，由体虚受风，入乘腑脏。其状如人将捕之。心虚则惊，肝虚则恐。足厥阴为肝之经，与胆合。足少阳为胆之经，主决断众事。心肝既虚而受风邪，胆气又弱，而为风所乘，故惊恐如人将捕之。（出第一卷中。）
《广济》疗心虚，热风上冲头面，心系急，时时惊，四肢烦，腰膝冷，邪气发，神不定，犀角丸方。
犀角（屑）　防风　人参　升麻　防葵　槟榔仁（各五分）　青木香　光明砂（研）　牛膝（各八分）　龙齿（炙）　铁精（各六两）　露蜂房（炙）　银箔（研，各三分）
上十三味，捣筛，蜜和，为丸如梧子。酒下二十丸，至二十五丸，日再服。不利。忌生血物、热面、荞麦、炙肉、葵、蒜、黏食等。（出第一卷中。）
深师续命汤，疗大风，风邪入心，或心痛彻背，背痛彻心，去来上下惊恐，小腹胀满微痛，乍寒乍热，心中闷状如微温，进退无常，面青或白或黄，虚劳，邪气入百脉，百病皆疗之方。
人参　甘草（炙）　干姜　麻黄（去节）　独活　当归　川芎　石膏（碎，绵裹。各二两）　附子（一枚，炮）　桂心　白术　细辛（各三分）　防风（五分）　芍药（二分）　秦艽（一两）　杏仁（四十枚，去两仁尖皮）　黄芩（一两）
上十七味，以水一斗，煮麻黄十余沸，内诸药，煮取四升半，去滓，内枣十枚，煎取三升。分五服，老小者五合。此以下以意消息，调和六腑，安五脏，无不损除。无川芎，防己代之。无独活，天雄代之。无附子，乌头代之。汤成之后，服汤以椒十枚置汤中，温令暖服之。此与十二味西州续命汤疗同，俱疗癫邪大风。西中有十二味者，中有大枣三十枚。忌海藻、生葱、猪肉、桃李、生菜、雀肉等。
又疗五脏六腑血气少，亡魂失魄，五脏昼夜不安，惚惚善悲，心中善恐怖，如有鬼物。此皆发于大惊，及当风从高堕落所致，疗之十黄散方。
雄黄（五分，熬）　人参（五分）　蜀椒（五分，汗）　大黄（四分）　朱砂（三分，研）　干姜（四分）　黄柏（二分）　山茱萸（二分）　细辛（二分）　黄芪（三分）　泽泻（三分）　黄连（一分）　蒲黄（一分）　桂心（三分）　麻黄（去节，一分）　黄孙（一分，壮蒙也，一方云黄昏）　黄环（三分）　黄芩（三分）
上十八味，捣筛为散。未食温酒服一方寸匕，日三，稍增至二匕。服此散体中筋力强者，不须增人参；气力羸虚，可增人参五分，合十分。忌猪肉、冷水、生菜、生葱、生血物等。（并出第八卷中。崔氏同。《千金》无椒、朱砂、干姜。）
风癫方七首  ***************************
《病源》：风癫者，由血气虚，风邪入于阴经故也。人有血气少则心虚，而精神离散，魂魄妄行，因为风邪所伤，故邪入于阴则为癫疾。又人在胎时，其母卒大惊，精气并居，令子发癫。其发则仆地，吐涎沫，无所觉是也。原其癫病，皆由风邪故也。《养生方》云：夫人见十步直墙，勿顺墙而卧，风利吹人，必发癫痫及体重。人卧春夏向东，秋冬向西，此是常法。其汤熨针石，别有正方，补养宣导，今附于后。《养生方导引法》云：还向反望，不息七通，治咳逆胸中病，寒热癫疾，喉不利，咽干咽塞。又云：以两手承辘轳倒悬，令脚反在其上元，愈头眩风癫。坐地，舒两脚，以绳绊之，以大绳绊讫，拖鹿盧上来下去，以两手挽绳，使脚上头下，不使离地，自极十一通，愈头眩风癫。久行，身卧空中而不堕落。（出第二卷中。）
《集验》风癫论曰：凡癫病发则仆地，吐涎沫无知。若强掠如狂及遗粪者难疗，无方。（出第三卷中。《千金》同。）
《千金》疗风癫方。
葶苈子（熬，研）　铅丹　瓜蒌　虎掌（各三分）　乌头（三分，炮）　白术（一分）　鸱头（一枚，炙）　铁精　䕡茹（各一两）　椒（汗）　大戟（炙）　甘遂　天雄（各二分，炮）
上十三味，末之，以蜜和如梧子大。服二丸，日二。忌桃李、雀肉、猪肉、冷水。（《经心录》同，名鸱头丸。）
又川芎汤，主风癫，引胁牵痛，发作则吐，耳如蝉鸣方。
川芎　藁本　䕡茹（各五两）
上三味，切，内酒一斗，煮取三升，顿服。酒一升，羸者二服，取大汗。（深师同。）
又方
生天门冬（十斤）　生地黄（三十斤）
上二味，取汁，作煎服之。忌鲤鱼、芜荑。
又天门冬酒，通治五脏六腑，大风洞虚，五劳七伤，症结滞气，冷热诸风，癫痫恶疾，耳聋头风，四肢拘挛，猥退历节风，万病皆主之。久服延年轻身，齿落更生，发白再黑方。
天门冬与百部相似。天门冬味甘，两头方。百部细长而味苦，令人利。门冬汁一斗，渍麹二升令发，以米二斗，准家法酝之。春夏极冷下饭，秋冬温如人肌。酒熟取清服一盏，常令酒气相接，勿至醉吐，慎生冷、酢滑、鸡、猪、鱼、蒜，特忌鲤鱼，亦忌油脂。此是一斗汁法，余一石、二石亦准此，以为大率。服药十日，觉身体大痒，二十日更大痒，三十日乃渐止。此是风气出去故也。四十日即觉心豁然大快，似有所得。五十日更觉大快，当风坐卧，觉风不著人，身中诸风悉尽。用米法：先净淘米，曝炕令干，临欲用时，更别取天门冬汁渍米，洒炊之，余汁拌饭。取天门冬汁法：净洗天门冬，干漉去水，切之捣，押取汁三四遍，令滓干如草乃止。此酒初熟味酸，仍作臭泔腥气，但依式服之，久停即香美，余酒不及也。封四七日佳。凡八月、九月即少少合，至十月合，拟到来年五月三十日以来，相续服之。春三月亦得合，入四月不得合。服酒时，若得散服，更得力倍速。散方如下：
天门冬去心皮，曝干捣筛，以上件酒服方寸匕，日三，加至三匕。久服长生。凡酒亦得服之。
又疗风癫方。
茯神　白龙骨（研）　龙齿（研）　龙角（研）　龙胆　蔓荆子　铁精（研）　干姜（各十分）　人参　远志（去心）　黄连　大黄（各八分）　川芎　白芷　黄芩　当归（各六分）　桂心（五分，去皮）
上十七味，末之，蜜和丸。汤服十五丸，如梧子大，日二，稍稍加之，以知为度。忌酢物、猪肉、冷水、生葱。（并出第十四卷中。）
《古今录验》疗风癫，六生散方。
菖蒲　蒴藋（一作雚芦）　防风　茵芋　商陆根　蜀附子（炮，各二两）
上六味，捣下筛。酒服钱五匕，日再服，不知稍增，以知为度。忌猪肉、冷水、羊肉、饧、牛犬肉、蒜等。
又侯氏黑散，疗风癫方。
菊花（四十分）　防风　白术（各十分）　茯苓　细辛　牡蛎（熬）　钟乳（研）　礜石（泥裹，烧半日，研）　人参　干姜　桂心　川芎　当归　矾石（如马齿者，烧令汁尽，研，各三分）　黄芩（五分）
上十五味，捣合下筛。以酒服方寸匕，日三。忌桃李、雀肉、胡荽、青鱼鲊、酢物、生葱、生菜。（并出第十卷中。张仲景此方更有桔梗八分，无钟乳、礜石，以温酒下之，禁一切鱼肉、大蒜，常宜冷食六十日上，即药积在腹中不下也。热食即下矣，冷食自能助药力。）
五癫方三首  ***************************
《病源》：五癫者，一曰阳癫，发时如死人，遗尿，有顷乃解；二曰阴癫，坐小时脐疮未愈，数洗浴，因此得之；三曰风癫，发则眼目相引，牵纵反强，羊鸣，食顷方解，由热作汗出当风，因以房室过度，醉饮饱满行事，令心意逼迫短气，脉悸得之；四曰湿癫，眉头痛，身重，坐热沐头，湿髻脑沸未止得之；五曰马癫，发作时，反目口噤，手足相引，身热，坐小时膏气脑热不和得之皆然。诊其脉，心脉微涩为癫疾，并脾脉紧而疾者，癫脉也。肾脉急甚为骨癫疾，脉洪大而长者癫疾，脉浮大附阴者癫疾，脉来牢疾者癫疾。三部脉紧急者癫可疗，发则仆地，吐涎沫无所知，若强掠起如狂及遗粪者难疗。脉虚则可疗，实则死。脉紧弦实牢者生，脉沈细小者死。脉搏大滑，久久自已。其脉沉小急疾不可疗，小牢急亦不可疗。（出第二卷中。）
《古今录验》莨菪子散，疗五癫，反侧羊鸣，目翻吐沫，不知痛处方。
猪卵（一具，阴干百日）　莨菪子（三升）　牛黄（八分，研）　鲤鱼胆（五分）　桂心（十分，研）
上五味，切，以清酒一升渍莨菪子，曝令干，尽酒止，乃捣合下筛。酒服五分匕，日再。当如醉，不知稍增，以知为度。忌生葱等。
又铁精散，疗五癫方。
铁精（一合，研）　川芎　防风（各一两）　蛇床子（五合）
上四味，合捣筛。酒服一钱匕，日三。有效。（文仲、范汪同。）
又疗五癫，牛癫则牛鸣，马癫则马呜，狗癫则狗吠，羊癫则羊鸣，鸡癫则鸡鸣。五癫病者，腑脏相引，盈气起寒厥，不识人，气争瘛疭吐沫，久而得苏，雄黄丸方。
铅丹（二两，熬成屑）　珍珠　雄黄（研）　水银（熬）　雌黄（一方无，各一两）　丹砂（半两，研）
上六味，捣和以蜜，又捣三万杵，乃丸。先食服胡豆大三丸，日再。惊痫亦愈良。忌生血物。（《千金》、范汪同。云：各五两，小儿三丸如小豆。并出第六卷中。）
痫方三首  ***************************
《广济》疗痫疾，积年不瘥，得热即发，水银丸方。
水银（纸裹，炼）　麦门冬（去心）　乌蛇脯（炙）　铁精（研）　干地黄（各八分）　龙角（研）　人参　防风　子芩　升麻（各六分）　熊胆（四分，研）
上十一味，捣筛，蜜和，丸如梧子。食后以生驴乳汁下二十丸，渐渐加至三十丸，日再。不利。忌芜荑、生菜、热面、荞麦、炙肉、蒜、黏食。（出第一卷中。）
《千金》大镇心丸，主诸痫，医所不救方。
虎睛（一具，酒渍一宿，炙）　防风　秦艽　防葵　龙齿（研）　黄芩　雄黄　防己　山茱萸　茯苓　铁精（研）　鬼臼　人参　大黄　银屑（研）　干姜　牛黄（研，各四分）　寒水石（六分，研）　羌活　升麻　远志　白鲜皮　细辛　白薇　贯众　麝香　鬼箭（各三分）　茯神　石膏（研）　天雄（炮，各二分）　蛇蜕皮（一尺，炙）　蜂房（二分，炙）
上三十二味，捣筛蜜和。酒服十五丸，日二服，加至三十丸。忌酢物、生菜、猪肉、冷水。（出第十四卷中。崔氏云：疗风痫及风邪有鸱头三枚炙，无茯苓，余并同。）
《救急》疗痫，少老增减之方。
竹茹（一握）　衣中白鱼（七头）
上二味，以酒一升，煎取二合，顿服之。（出第八卷中。）
风痫及惊痫方五首  ***************************
《广济》疗风痫，卒倒呕沫无省觉方。
麻黄（去节）　大黄　牡蛎（熬）　黄芩（各四分）　寒水石　白石脂　石膏（研）　赤石脂　紫石英　滑石（研，各八两）　人参　桂心（各二两）　蛇蜕皮（一两，炙）　龙齿（六两，研）　甘草（三两，炙）
上十五味，捣筛为散，八两一薄，以绢袋盛散药，用水一升五合，煮取一薄，取七合，绞去滓，顿服之，日一服。一方水二升，煮散方寸匕，取一升，去滓，服之。少小百日服一合。热多者日二服，三五日一服亦得。本方无麻黄、龙齿、蛇蜕皮。忌海藻、菘菜、生葱、热面、荞麦、猪肉、蒜、腻、黏食。
又方
吊藤皮　麻黄（去节，各二分）　龙齿（六分，研，绵裹）　银（一斤）　寒水石　栀子（擘）　知母　石膏（碎，绵裹）　杏仁（去两仁皮尖，研，各十二分）　升麻（十分）　子芩（十分）　蛇蜕皮（七寸，炙）　蚱蝉（四枚，去足翅，炙）　柴胡（十分）　芍药　沙参（各八分）　生葛汁（五分）　蜜（七合）　牡牛黄（如大豆粒十枚，煎成研下之）
上十九味，切，以水六升，淡竹沥二升，合煮取二升四合，绞去滓，内杏仁脂、葛汁、蜜，于微火煎，搅不停手，令余二升三合成。三四岁一服二合，五六岁一服二合半，日再服，稍增。儿若大便涩者，加大黄十分。慎热面、炙肉、鱼、蒜、黏食、油腻、冷水。（并出第一卷中。）
深师疗大人风及少小惊痫疭，日数十发，医所不能疗，除热方。
龙骨　大黄　干姜（各四两）　牡蛎（三两，熬）　滑石　赤石脂　白石脂　桂心　甘草（炙，各三两）
上九味，捣下筛，韦囊盛，大人三指撮，以井华水二升煮三沸，药成。适寒温，大人服一升，未满百日服一合。未能饮者，绵裹箸头内汤中，著小儿口中，以当乳汁。热多者，日四服。无毒，以意消息之。忌海藻、菘菜、生葱。（一方无大黄、赤石脂、桂心、甘草。出第九卷中。）
崔氏疗暴得惊痫立验方。（朱四云极效。）
吊藤皮　茯神　黄芩　升麻　白鲜皮　沙参（各二两）　龙齿（三两）　石膏（八两）　蚱蝉（七枚，去翅，炙，研，汤成内）　寒水石（六两，碎研，裹）　甘竹沥（二升，汤熟内之）
上十一味，切，以水九升，煮取三升，温分三服，相去六七里久。若小孩子患，药各减，量取多少，细细饮之，立瘥。忌酢物。
又疗大人风引，少小惊痫痸疭，日数十发，医所不能疗，除热镇心，紫石汤方。
紫石英　滑石　白石脂　石膏　寒水石　赤石脂（各八两）　大黄　龙骨　干姜（各四两）　甘草（炙）　桂心　牡蛎（熬，各三两）
上十二味，捣筛，盛以韦囊，置于高凉处。大人欲服，乃取水二升，先煮两沸，便内药方寸匕，又煮取一升二合，滤去滓，顿服之。少小未满百日服一合。热多者，日二三服，每以意消息之。紫石汤一本无紫石英。紫石英贵者可除之。永嘉二年，大人小儿频行风痫之病，得发例不能言，或发热半身掣缩，或五六日、或七八日死。张思惟合此散，所疗皆愈。忌海藻、菘菜、生葱。（此本仲景《伤寒论》方。《古今录验》、范汪同。并出第六卷中。）
风毒方五首  ***************************
《广济》疗风毒发，即眼睛疼脚纵，中指疼连肘边，牵心里闷，两肋胀少气力，喘气急欲绝，不能食，黄芪丸方。
黄芪　黄连（各七分）　防风　甘草（炙，五分）　五加皮　白鲜皮　枳实（炙，各四分）　升麻　车前子　苦参（炙）　麦门冬（去心）　葶苈子（熬）　巨胜（各六分）
上十三味，捣筛，蜜和，丸如梧子。空腹以酒浸大豆下二十丸，渐加至三十丸，日二服。不知，增之。忌海藻、菘菜、猪肉、冷水、热面、炙肉、荞麦。（并出第一卷中。）
深师芍药汤，疗中毒风肿，心腹痛达背，迫气前后如疰痛方。
芍药　细辛　桂心　甘草（炙）　当归　吴茱萸　独活（各二两）　干地黄（二两）　生姜（五两）　桃仁（四十枚，去皮两仁尖，碎）
上十味，切，以水九升，煮取三升，分为四服。宜利者，加大黄二两。忌海藻、菘菜、生葱、芜荑、生菜。（并出第九卷中。）
《备急》虎骨酒，疗男子女人骨体疼痛，风毒流灌脏腑及至骨肉方。
虎骨一具，炭火炙令黄色，刮削去脂血，搥碎取尽，捣筛得数升，绢袋盛，清酒六升浸五宿，随多少稍稍饮之，日二三杯，酒尽更添。（文仲同。）
又续命汤，疗毒风，其病喉咽塞气噎，或口不能言，或身体缓纵，不能自胜，不知痛处，拘急腰背强引头，恍恍惚惚，不得卧转侧，绵绝欲死，此毒风所作方。
麻黄（三两，去节）　石膏（碎，绵裹）　干姜（各二两）　防风（一两）　当归　川芎　甘草（炙）　黄芩　桂心（各二分）　杏仁（二十枚，去两仁尖皮，碎）
上十味，切，以水九升，煮取三升，分服，小取汗。若口噤不能饮，绞口与汤，不过二三剂。忌海藻、菘菜、生葱。（并出第九卷中。）
《千金》逐风毒，石膏汤方。
石膏（如鸡子大三枚，碎，绵裹）　麻黄（三两，去节）　杏仁（三十枚，去皮尖两仁，碎）　鸡子（二枚）　甘草（一尺，指许大，炙）
上五味，切，以水三升，破鸡子内水中烊，令相得，内药，煮取一升服之。覆取汗。汗不出，烧石熨，令汗出良。忌海藻、菘菜等物。（并出第八卷中。）
风多汗及虚汗方五首  ***************************
深师疗风多汗恶风，四味防风散方。
防风（五分）　泽泻　牡蛎（熬）　桂心（各三分）
上药捣，下筛为散。先食酒服方寸匕，日再。忌生葱。
又疗风汗出少气方。（赵子高法。）
防风（十分）　白术（九分）　牡蛎（三分，熬）
上三味，捣筛为散。以酒服方寸匕，日三，增至二三匕。恶风倍防风，少气倍术，汗出面肿倍牡蛎。忌桃李、雀肉、胡荽、大蒜、青鱼鲊等物。（并出第九卷中。）
《延年》疗风虚止汗，石膏散方。
石膏（研）　甘草（炙，各四分）
上二味，合捣，下筛为散。先食以浆水服方寸匕，日三夜再服。忌海藻、菘菜等。
又疗风虚汗出不止方。
秦艽　附子（炮）　石斛　菖蒲　白术　桂心（各三分）　麻黄根　防风（各五分）
上八味，捣为散。以酒服方寸匕，日三。忌羊肉、饧、猪肉、冷水、桃李、雀肉、生葱。（并出第五卷中。）
《删繁》疗大虚汗出欲死，若白汗出不止方。
麻黄（去节）　附子（炮，各一两）　牡蛎（二两，熬）
上三味，捣下筛，以一合药，白粉一升，合和令调，以粉汗上。一方粉二升。忌猪肉、冷水。（出第九卷中。）
风热方六首  ***************************
《病源》：风热者，风热之气，先从皮毛入于肺也。肺为五脏上盖，候身之皮毛。若肤腠虚，则风热之气，先伤皮毛，乃入肺也。其状令人恶风寒战，目欲脱，涕唾出。候之三日内及五日内，目不精明者是也。七八日，微有青黄脓涕，如弹丸大，从口鼻内出为善也。若不出则伤肺变咳，唾脓血也。（出第二卷中。）
《延年》黄连丸，主风热气，发即头面烦闷，不能食，兼欠呿眠睡不安方。
黄连（十二分）　人参　茯神（各六分）　葳蕤（四分）　豉（一合，熬）　生姜（屑，三分）
上六味，捣筛，蜜和，为丸如梧子，一服十丸。食上饮汁下，日二服，加至十五丸、二十丸。忌猪肉、冷水、酢物。
又葳蕤饮，主风热，项强急痛，四肢骨肉烦热方。
葳蕤（三两）　羚羊角（屑）　人参（各二两）　葱白（切，一升）　豉（一升，绵裹）
上五味，切，以水五升，煮取二升，去滓，内豉。煎取一升五合，去豉。分温三服，如人行八九里，取微汗即瘥。忌蒜、面、脂、鱼。（文仲处。）
又葳蕤丸，主虚风热，发即头热闷，不能食方。
葳蕤（六分）　人参　白术（各五分）　甘草（四分，炙）
上四味，捣筛，蜜和，为丸如梧子。一服十丸，食上饮汁下，日三服，加至十五、二十丸。忌桃李、海藻、菘菜、雀肉等物。文仲处。（并出第十卷中。）
《千金翼》防风丸，主肺间风热，旦朝好喷嚏方。
防风　茯神（各三分）　天门冬（四分，去心）　川芎　白芷　人参（各二分）
上六味，捣筛，蜜和，丸如梧子。酒服十丸，日二服，加至十五丸。忌鲤鱼、酢物。（蒋孝璋处。）
又葳蕤丸，主热风冲头面，妨闷方。
葳蕤　黄连（各八分）　防风　人参（各六分）　茯神（五分）　豆豉（三合，熬）
上六味，捣筛，蜜和，为丸如梧子。一服十五丸，饮汁下，日二服，加至二十丸。若冷，用酒下之。忌猪肉、冷水、酢物、蒜、热面。（出第十八卷中。）
《近效》疗热风冲顶，热闷方。
诃黎勒（一枚，取大者）　芒硝（三合）　醋（一升）
上三味，捣诃黎勒为细末，并芒硝于醋中，搅令消，摩涂热处，日一二度。（张文仲处。《必效》、范汪同。）
头风及头痛方一十首  ***************************
《病源》：头面风者是体虚，阳经脉为风所乘也。诸阳经脉，上走于头面，运动劳役，阳气发泄，腠理开而受风，谓之首风。病状头面多汗恶风，病甚则头痛。又新沐中风，则为首风。又新沐未干，不可以卧，使头重身热，反得风则烦闷。诊其脉，寸口阴阳表里互相乘。如风在首久不瘥，则风入脑，则变为头眩。《养生方》云：饱食仰卧，久成气病头风。又云：饱食沐发作头风。又云：夏不用露面卧，露堕面上，令面皮厚，喜成癣。一云作面风。其汤熨针石，别有正方，补养宣导，今附于后。《养生方导引法》云：一手拓颐向上极势，一手向后长舒，急弩四方显手掌，一时俱极势四七。左右换手皆然。拓颐手两向，共头欹侧，转身二七。去臂膊头风，眠睡。又云：解发东向坐，握固不息一通，举手左右导引。手掩两耳治头风，令发不白，以手复捋五通脉也。又云：热食枕手卧，久成头风目涩。又云：端坐伸腰，左右倾头，闭目，以鼻内气，除头风，自极七息止。又云：头痛，以鼻内徐吐出气三十过休。又云：欲治头痛，闭气，令鼻极，偃卧乃息，汗出乃止。又云：叉两手头后，极势振摇一七，手掌翻覆安之二七，头欲得向后仰之，一时一势，欲得欹斜四角急挽之三七，去头掖膊肘风。（出第二卷中。）
《千金》疗头风方。
附子（一枚中形者，炮裂）　盐（附子大）
上二味，作散，沐头毕，以方寸匕摩顶上，日三。忌猪肉、冷水等。
又方
服荆沥，不限多少，取瘥。
又方
又捣蒴藋根二升，酒二升，渍服汁。
又方
蔓荆子二升，酒一斗，绢袋盛浸七宿，温服三合，日三。
又方
腊月乌鸡屎一升，炒令黄，末之，绢袋盛，酒三升浸，温服之，多少任性，常令醺酣。
又方
七月七日麻勃三升，麦子一硕未，相和蒸之，沸汤一硕五斗，三遍淋之，煮取一石，神麹二十斤，渍之令发，以黍米两石五斗酿之，熟封三七日，服清一升。百日，中身涩皮、八风、五脏、骨髓伏风百病悉去。
又方
生油二升，盐一升末，油煎一宿，令消尽，涂头。石盐尤良。
又方
大豆三升，炒令无声，先以一斗二升，瓶盛九升清酒，乘豆热，即倾著酒中，密泥头七日，温服之。（并出第十三卷中。）
《延年》疗风热头痛掣动方。
防风　黄芩　升麻　芍药（各二两）　龙骨　石膏（碎，各四两）　干葛（三两）　竹沥（二升）
上八味，切，以水六升，和沥，煮取二升六合，去滓。分温三服，日晚再。忌蒜、面、猪肉、油腻。
又疗风劳气，吐逆不能食，四肢骨节酸疼，头痛顶重方。
茯苓（三两）　枳实（炙）　橘皮　人参　芍药（各二两）　生姜（四两）
上六味，切，以水五升，煮取三升，去滓。分温三服，日晚再。忌面、蒜、酢物。（并出第十卷中。）
风头眩方九首  ***************************
《病源》：风头眩者，由血气虚，风邪入于脑而引目系故也。五脏六腑之精气皆上注于目，血气与脉并上为系，上属于脑后，出于项中。逢身之虚，则为风邪所伤，入脑则脑转而目系急，目系急故成眩也。诊其脉，洪大而长者风眩，又得阳维浮者，暂起目眩也。风眩久不瘥，则变为癫。其汤熨针石，别有正方，补养宣导，今附于后。《养生方导引法》云：以两手拘右膝著膺，除风眩。又云：凡人常觉脊背倔强，不问时节，缩咽髆内，仰面努髆，并向上头，左右两向挼之，左右三七一住，待血行气动住，然始更用。初缓后急，不得先急后缓。若无病人，常欲得旦起、午时、日没三辰，别二七。除寒热病，脊腰颈项痛，风痹，口内生疮，牙齿风颈头眩，众病尽除。又云：大寒不觉暖热，久顽冷，患耳聋目眩病。久行即成法，法身五六不能变也。又云：低头不息六通，治耳聋，目癫眩，咽喉不利。又云：大前侧牢，不息六通，愈耳聋目眩。随左右聋伏，并两膝耳著地，牢强意多，用力至大，极愈耳聋目眩病。久行不已，耳闻十方亦能，倒头则不眩也。（出第二卷中。）
《千金》疗风头眩，口㖞目痛耳聋，大三五七散方。
天雄　细辛（各三两）　山茱萸　干姜（各五两）　薯蓣　防风（各七两）
上六味，捣筛为散。清酒服五分匕，日再。不知，稍稍加之。忌猪肉、生菜。
又疗头风目眩耳聋，小三五七散方。
天雄（三两，炮）　山茱萸（五两）　薯蓣（七两）
上三味，捣筛为散。以清酒服五分匕，日再。不知稍增，以知为度。忌猪肉，冷水。（并出第十三卷中。）
《崔氏》疗忽头眩晕，经久不瘥，四体渐羸，食无味，好食黄土方。
白术（三斤）　麹（三斤）
上二味，捣筛，酒和，并手捻丸如梧子，曝干。饮服二十枚，日三。忌桃李、雀肉等。
又疗风眩，翻倒无定方。
独活（六两）　枳实（炙，三两）　石膏（碎，绵裹）　蒴藋（各四两）
上四味，切，清酒八升，煮取四升，顿服之。以药滓熨覆取汗，觉冷又内铛中温令热，热又熨之，即瘥。（文仲、《肘后》《千金》同。）
又疗头痛，眼眩心闷，阴雨弥甚方。
当归　山茱萸（各一两）　防风　柴胡　薯蓣（各二两）　鸡子（二枚，熟去皮，打黄碎）
上六味，捣下筛，用前鸡黄和散。令调酒服方寸匕，日三。（并出第六卷中。）
《延年》薯蓣酒，主头风眩不能食，补益气力方。
薯蓣　白术　五味子（碎）　丹参（各八两）　防风（十两）　山茱萸（二升，碎）　人参（二两）　生姜（屑，六两）
上八味，切，以绢袋盛，酒二斗五升，浸五日。温服七合，日二，稍加。忌桃李、雀肉等。（出第十卷中。）
《古今录验》九江太守独活散，疗风眩厥逆，身体疼痛，百节不随，目眩心乱，反侧若癫，发作无常方。
独活（四分）　白术（十二分）　防风（八分）　细辛　人参　干姜（各四分）　蜀天雄（炮）　桂心（各一分）　瓜蒌（六分）
上九味，捣合，细筛。旦以清酒服半方寸匕，日再。忌桃李、雀肉、猪肉、冷水、生菜、生葱等物。
又防风汤，疗风眩呕逆，水浆不下，食辄呕，起即眩倒，发作有时，手足厥方。
防风　白术　防己　干姜　甘草（炙，各一两）　附子（炮）　桂心（各半两）　蜀椒（一百枚，汗）
上八味，切，以水四升，煮取一升半，分为三服。忌猪肉、冷水、生葱、海藻、菘菜、桃李、雀肉等。（出第四卷中。）
《近效》白术附子汤，疗风虚头重眩，苦极不知食味，暖肌补中益精气。又治风湿相搏，骨节疼痛，不得屈伸，近之则痛剧，汗出短气，小便不利，恶风不欲去衣，身体微肿者方。
白术（三两）　附子（二枚，炮）　甘草（二两，炙）　桂心（四两）
上四味，切，以水六升，煮取三升。分为三服，日三。初服得微汗即解。能食复烦者，将服五合以上愈。忌海藻、菘菜、猪肉、生葱、桃李、雀肉等。（此本仲景《伤寒论》方。）
头风旋方七首  ***************************
《广济》疗热风头旋，心闷，冲风起即欲倒方。
麦门冬（去心）　山茱萸　茯神　苦参（各八分）　地骨皮　薯蓣　人参　蔓荆子　沙参　防风　芍药　枳实　大黄（各六分）　甘菊花　龙胆（各四分）
上十五味，捣筛，蜜丸。每食讫少时，以蜜水服如梧子大二十丸，日二，渐加至三十丸。不利。忌酢物、热面、炙肉、蒜、猪肉、鱼、黏食。
又疗头面热风，头旋眼涩，项筋急强，心闷，腰脚疼痛，上热下冷，健忘方。
肉豆蔻（十颗，去皮）　人参　犀角（屑）　枳实（炙，各六分）　黄连　白术　大黄（各八分）　甘草（炙）　苦参　旋覆花（各四分）　槟榔仁（十颗）
上十一味，捣筛，蜜和，丸如梧子。以酒饮服二十丸，渐加至三十丸，日三服，无问食前后服之。不利。忌生菜、热面、荞麦、酒、蒜、猪肉、海藻、菘菜、桃李、雀肉等。
又疗心虚感风，头旋心忪，痰饮筑心闷，惛惛惚惚，不能言语，宜微吐痰，此候极重，秦艽饮子吐方。
秦艽　常山　人参　羚羊角（屑，各二两）　甘草（三两，生用）
上五味，切，以水六升，煮取二升，绞去滓。分温二服，日再，如人行四五里久进一服，取快吐。不利。忌生菜、生葱、热面、荞麦、猪肉、鱼、海藻、菘菜。（并出第一卷中。）
贴顶膏，疗头风闷乱，鼻塞及头旋眼暗，皆主之方。
蓖麻（去皮）　杏仁（去两仁皮尖）　石盐　川芎　松脂　防风
上六味，等份，先捣石盐，以下四种为末，别捣蓖麻、杏仁，相次入讫，即蜡纸裹之。有病者先灸百会三壮讫，刮去黑毛使净，作一帛贴子，裁大于灸处，涂膏以贴上，两日三日一易之。其疮于后即烂破，脓血出，及帛贴之，似烂柿蒂出者良。一方用脓兼前七物相和。（出第三卷中。）
《延年》疗头风旋不食，食即吐方。
前胡（三两）　白术　防风　枳实（炙）　茯神（各三两）　生姜（四两）
上六味，切，以水六升，煮取二升，去滓，分温三服。忌桃李、雀肉、酢。
又疗风邪气未除，发即心腹满急，头旋眼运欲倒方。
川芎　独活　防风　白术　杏仁（去尖皮）　枳实（炙，各二两）　茯神（三两）　生姜（四两）　羚羊角（屑）　黄芩（各一两）
上十味，切，以水九升，煮取三升。分为三服，日三。忌桃李、雀肉、大酢、蒜、面等。
又疗风痰气，发即头旋，呕吐不食，防风饮方。
防风　人参　橘皮（各二两）　白术　茯神（各三两）　生姜（四两）
上六味，切，以水六升，煮取三升，去滓。分温四服，中间任食，一日令尽。忌大酢、桃李、雀肉、蒜、面等物。（并出第十卷中。）
隐疹风疹方一十三首  ***************************
（俗呼为风矢者是也）
《黄帝素问》曰：风邪客于肌中肌虚，真气致散，又被寒抟皮肤，外发腠理，淫气行之则痒也。所以隐疹瘙疾皆由于此。有赤疹忽起，如蚊蚋啄烦痒，重沓垄起，搔之逐手起也。（《删繁》同。）
深师疗十种疹散方。
鬼箭　甘草（炙）　白蔹　白术　矾石（熬，各一两）　防风（二两）
上六味，捣筛，以菜米粉五合，极拭身，以粉内药中捣合。一服五分匕，日三，中间进食。不知，增之。忌海藻、菘菜、桃李、雀肉等。（出第十卷中。）
《千金》隐疹百疗不瘥方。
景天（一斤，一名护火草）
上一味捣，绞取汁，涂上热炙，摸之再三，即瘥。
又方
黄连　芒硝（各五两）
上二味，以水六升，煮取四升，去滓。洗之，日四五度良。忌猪肉、冷水。（范汪同。）
又疗风痹隐疹方。
以酒六升，煮大豆三升，四五沸，服一杯，日三。
又方
蛇床子（二升）　防风（三两）　生蒺藜（二斤）
上三味，切，以水一斗，煮取五升。渍绵拭之，日四五。（范汪同。）
又方
白术（三两）　戎盐（半两）　黄连　黄芩　川芎　细辛　莽草　茵芋（各一两）　矾石（半两）
上九味，切，以水一斗，煮取三升，洗之，日三。
又方
马蔺子　蒴藋　茺蔚子　矾石　蒺藜　茵芋　羊桃　萹蓄（各二两）
上八味，切，以酢浆水二斗，煮取一斗二升，内矾石洗之，日三。（范汪无马蔺。并出第二十三卷中。）
崔氏疗风疹遍身方。
麻黄（去节）　生姜（各三两）　防风（二两）　川芎　芍药　当归　蒺藜子　甘草（炙）　独活　乌喙　人参（各一两）
上十一味，切，以水九升，煮取二升八合，绞去滓。分温三服讫，进粥食三日。慎生冷、酢滑、猪肉、冷水、海藻、菘菜。（出第四卷中。）
《延年》涂风疹，蒴藋汤方。
蒴藋根（切）　蒺藜子　羊桃（切）　楮枝（切）　茺蔚子　石盐（各半升）　辛夷仁　矾石（各三两）
上八味，切，以水一斗，煮取三升，去滓，内盐搅令消，用涂风疹，上下涂之。一方有菟藿。
又方
取枳实，以醋渍令湿，火炙令热，适寒温用熨上即消。（文仲处。并出第十卷中。）
《古今录验》疗三十岁隐疹，耳目皆合，春秋辄发方。
于南屋东头第一梁壁外，以细灰厚布地，大小足容两脚，蹑灰上讫，使病人径去勿反顾，灸脚十指，间灸灰上，随病人年为壮数。车瑗道方，已试神良。（范汪同。出第十卷中。）
元侍郎《希声集》，疗卒风疹秘验方。
石灰随多少，和酢浆水涂疹上，随手即灭。（出第一卷中。）
《近效》疗风疹方。
生葱一大束，三尺以上围者，并根须，盐三大升，以香浆水三石，煮取两石，并大斗。于浴斛中适冷热浸，虽积年患者，不过三两度浸必瘥。
风瘙身体隐疹方五首  ***************************
《病源》：邪气客于皮肤，复逢风寒相折，则起风瘙隐疹。若赤疹者，由凉湿抟于肌中之热，热结成赤疹也。得天热则剧，取冷则灭也。白疹者，由风气抟于肌中之热，热与风相抟为白疹也。得天阴雨冷则剧，出风中亦剧，得晴暖则灭，厚衣身暖亦瘥也。脉浮而大，浮为风虚，大为气强。风气相抟，即成隐疹，身体为痒。《养生方》云：汗出不可露卧及浴，使人身振寒热风疹也。（出第二卷中。）
深师疗风瘙隐疹如漆疮，连心中闷方。
天雄（炮）　蝭母（知母也）　牛膝（各四分）　防风（六分）　桂心　干姜　细辛　人参（各三分）　瓜蒌（五分）　白术（八分）
上十味，捣筛。先食服半钱匕，日再，不知稍增之。忌猪肉、生葱、生菜、桃李、雀肉等。
又疗风瘙身体隐疹，粉散方。
乌头（炮）　桔梗　细辛　白术（各一两）
上四味，捣筛，以铅朱为色粉四升，和令调，以粉身。（范汪同。并出第十卷中。）
《千金》疗风瘙隐疹方。
牛膝末，酒服方寸匕，日三。并主骨肉疽癞病及病㾦瘰。（出第二十三卷中。）
《延年》蒴藋膏，主身痒风瘙隐疹方。
蒴藋根（切）　蒺藜子（各一升）　附子　独活　犀角（屑）　蔷薇根　白芷　防风　苦参　及己　升麻　白蔹　防己（各三两）　川椒　莽草　青木香　蛇床子　蛇衔草（各二两）　茺蔚子（切，一升）　枳实（五枚，炙）　茵芋（二两半，切）
上二十一味，切，以苦酒渍令淹匝一宿，明旦铜器中炭火上，用猪膏五升煎，令三上三下，以候白芷色黄膏成，绞去滓，内不津器中，用摩风疹。（张文仲同。）
又茺蔚浴汤，主身痒风瘙，或生隐疹方。
茺蔚　蒺藜　羊桃　蒴藋根（苗亦得）　漏芦蒿（各一斤）　盐（三斤）
上六味，切，以水三石，煮取二石五斗，去滓，内盐令消。适寒温，先饱食即入浴，能良久浸最好，每至夜即浴，浴讫即卧。慎风如法。（并出第十三卷中。）
风热头面疹痒方四首  ***************************
《千金》疗风瘙肿痒在头面，大黄朱搭洗方。
大黄　芒硝（各四分）　莽草（二分）　黄连（六分）　黄芩（八分）　蒺藜（五合）
上六味，切，以水七升，煮取三升半，去滓，内芒硝讫，帛搭上，日一过，勿令近眼。（出第二十三卷中。）
《延年》牡丹膏，主项强痛，头风瘙疹痒风肿方。
牡丹皮　当归　川芎　防风　升麻　防己　芒硝（各六分）　芍药　细辛　干蓝　犀角（屑）　漏芦　蒴藋　零陵香（各四分）　杏仁（去两仁皮尖，碎）　栀子仁　黄芩　大黄　青木香（各三分）　竹沥（二升）
上二十味，切，以竹沥渍一宿，醍醐三升半煎，于火上三下三上，候芍药黄膏成，绞去滓，以摩病上。
又犀角竹沥膏，主风热发，即头项脉掣动急强，及热毒疹痒方。
犀角（十二分，屑）　升麻（八分）　蒴藋根　秦艽　独活　白及　菊花　白术　防己　白芷　当归　防风　川芎　青木香　寒水石（碎）　苦参　漏芦根（各四分）　蒺藜子（二合）　莽草（二分）　枳实（二枚，四破）　栀子仁（七枚）　竹沥（三升）　吴蓝（一两）
上二十三味，切，以竹沥渍一宿，明旦于炭火上，和猪脂五升煎，令九上九下，以候白芷色黄膏成，绞去滓，内于不津器中，用摩风处，日三。（张文仲同。并出第七卷中。）
《肘后》枳实丸，疗热风头面痒，风疹如癞方。
枳实（六分，炙）　天门冬（去心）　独活　蒺藜仁　防风　桔梗（各五分）　黄连　薏苡仁（各四分）　菌桂（一分半）
上九味，捣筛，蜜和，丸如梧子。饮服十五丸，日再，如能以酒和饮之益佳，不限食之前后，以意加减。忌鲤鱼、生葱、猪肉、冷水。（出第四卷中。一方有人参五分。）
风瘙隐疹生疮方六首  ***************************
《病源》：人皮肤虚，为风邪所折则起隐疹，寒多则色赤，风多则色白，甚者痒痛，搔之成疮。（出第二卷中。）
深师疗风隐疹或发疮，甚则胸急满，短气欲吐方。
茵芋（七分，泰山者，炙）　川芎　乌头（炮）　防风　白蔹　干姜（各三分）　桂心（二分）
上七味，捣下筛为散。服半钱匕，日再。忌猪肉、生葱。
又疗隐疹烦满及血不止方。
取新湿马屎绞取汁，服二升，微者一升，立愈。若干者，水湿取汁。（并出第十卷中。）
《延年》疗风疹痒闷，搔之汁出生疮，洗汤方。
苦参（一小斤）　漏芦根（一小斤）　枳实（五小两）　蒺藜（一小斤）　楮茎叶（一小斤，嫩者）
上五味，切，以清浆水二升，煮取一大升，以绵沾拭痒处，日八九度讫，以粉粉拭处瘥。
又枳实丸，主风热气发，冲头面热，皮肤生风疹，瘙痒盛生疮，不能多食方。
枳实（炙）　蒺藜子　苦参（各六分）　人参（四分）　独活　天门冬（去心）　菌桂（各三分）　白术（四分）
上八味，捣筛，蜜和，丸如梧子。一服十丸，用薄酒下，日二，加至十五丸。忌蒜、热面、鲤鱼、桃李、雀肉、生葱。（并出第十卷中。）
又升麻犀角膏，疗诸热风毒气痒，冲出皮肤，搔即隐疹赤起，兼有黄水出，后结为脓窠疮，悉主之方。
升麻　犀角（屑）　白蔹　漏芦　枳实（炙）　连翘　生蛇衔草　干姜　芒硝（研，汤成下，各二两）　黄芩（三两）　栀子（二十枚，擘）　蒴藋根（四两）　玄参（三两）
上十三味，切，以竹沥二升渍一宿，以成炼猪脂五升，煎令竹沥水气尽，绞去滓，内芒硝，搅令凝膏成，用摩患处，日五六度益佳。（文仲同。）
《近效》疗风热结疹，搔之汁出，痒不可忍方。
麻黄根（五两）　蛇床子（四两）　蒺藜子　矾石（各二两，熬）　白粉（二小升）
上五味，捣筛，生绢袋盛，痒即粉之。此方甚良。
风身体如虫行方四首  ***************************
《病源》：夫人虚风邪中于营卫，溢于皮肤之间，与虚热并，故游弈遍体，状如虫行。（出第二卷中。）
《千金》石南汤，疗六十四种风，淫淫液液，走人皮肤中如虫行，腰脊强直，五缓六急，手足拘挛，隐疹搔之作疮，风尸身痒，卒面目肿起，手不上头口。
石南（炙）　干姜　黄芩　细辛　人参（各一两）　桂心　麻黄（去节）　当归　川芎（各六分）　甘草（八分，炙）　干地黄（三分）　食茱萸（五分）
上十二味，切，以水六升、酒三升，煮取三升，去滓，分为三服。取大汗，勿触风。但是隐疹服之皆瘥。忌芜荑、生葱、生菜、海藻、菘菜等。
又疗举体痛痒，如虫啮皮上，痒时瘙则皮脱作疮方。
蒺藜子（三升，碎）　蛇床子（二升）　茺蔚子（一升）　防风（五两）　大戟（一斤）　大黄（二两）　矾石（三两，熬）
上七味，切，以酒四升、水七升，煮取四升，去滓，内矾石，三上火烧，用帛拭身上，瘥止。
又方
灸曲池，随年壮，发即灸之，神良。（并出第二十三卷中。）
《延年》蒺藜子丸，疗热风冲头面，痒如虫行身上，时有风疹出，除风热消疹，兼补益，坚筋骨，倍气力，充实方。
蒺藜子（六分）　黄芪　独活　白芷　防风　薯蓣（各三分）　枳实（炙）　人参　黄连（各四分）　葳蕤　地骨白皮（各二分）　桂心（一分）
上十二味，捣筛，蜜和，为丸如梧子。一服十丸，酒下，日二服，加至十五丸，中间欲服术煎及黄连丸，并无妨。忌猪肉、生葱。（张文仲处。出第三卷中。）
疬疡风方一十五首  ***************************
《广济》疗疬疡风方。
石硫黄（三两，研）　雄黄（一两，研）　硇砂　附子（生用，各二两）
上四味，捣筛为散，以苦酒和如泥，涂疡处，干即更涂，以瘥为度。（出第五卷中。）
《集验》疗疬疡方。
苦酒于瓦瓯底磨硫黄，令如泥。又取附子截一头，又磨硫黄上使熟。将卧，先以布拭疡上数过，乃以药敷之，即愈。（深师处。文仲、范汪、《延年》同。）
又方
硫黄（研）　矾石（研）　水银（别研入）　灶墨
上四味，等份，捣下筛，内碗子中，以葱叶中涕和研之，临卧以敷病上。（《肘后》同。并出第九卷中。）
《删繁》疗疬疡方。
取五月五日车辙中水，并牛蹄中水浴，甚良。（出第九卷中。）
《千金》疗疬疡方。
取三年酢磨乌贼鱼骨，先布磨肉赤，即敷之良。
又方
取途中先死蜣螂捣烂之，当揩令热，封之一宿，瘥止。
又方
酢磨硫黄涂之，最上。
又方
雌黄（研）　蛇蜕（一具，烧灰，研）　槲皮（烧灰，研）　硫黄（研）
上四味，等份，下筛，以清漆和之，涂白处，欲涂时，先以巴豆半截拭白处，皮微破，然后敷之，不过两三度即瘥。（并出第二十四卷中。）
崔氏疗疬疡方。
取茵陈蒿两握，以水一斗五升，煮取七升，以皂荚汤先洗疬疡令伤，然后以汤洗之，汤冷更温洗，可作三四度洗，隔日作佳。不然恐痛难忍。（出第四卷中。）
《救急》疗疬疡方。
取青胡桃皮捣之，并少许酱清和硇砂　令相入，如煎饼面，先以泔清洗之，然后敷药。
又方
以酱汁研石硫黄作泥，以生布揩破，以敷疡上。
又方
以石硫黄熏之，令汗出佳。（并出第五卷中。）
《古今录验》疗身体疬疡斑驳，女葳膏方。
女葳（一分）　附子（一枚，炮）　鸡舌香　青木香（各二分）　麝香（方寸匕）　白芷（一分）
上六味，㕮咀，以腊月猪膏七合煎，内五物，微火煎令小沸，急下去滓，内麝香搅调，复三上三下，膏成，以浮石摩令小伤，以敷之。
又方
三淋蒴藋，淋灰取汁，熏之，洗疬疡讫，醋研木防己涂之，即愈。神验。达奚送。
又蜀水花膏，疗疬疡方。
蜀水花　白附子　麝香　白蔹　商陆　鹰屎白（各二两）
上六味，切，以猪膏二升合煎之，沸三上三下，膏成以敷上。（并出第十卷中。）
白癜风方九首  ***************************
《广济》疗白癜风方。
苦参（三斤）　露蜂房　松脂　附子（炮）　防风（各三两）　栀子仁（五两）　乌蛇脯（六两，炙）　木兰皮（二两）
上八味，捣筛为散。一服一匕，以酒下，宜常吃萝卜菜，勿食鸡肉、猪肉、冷水、热面、生菜。（文仲同。）
又方
黑油麻（一大升）　生地黄（五大两）　桃仁（去两仁皮尖，三十枚，熬）
上三味，先退去油麻皮蒸之，日曝干，又蒸之如此九度讫，又曝取干，捣令极碎，然后捣地黄、桃仁罗之，即总相和，加少蜜令相著。一服一匙，日再服，和酒吃、空吃亦得，兼食诸肺尤妙。忌芜荑、热面、猪、蒜、油腻等。
又方
矾石（研）　硫黄（研）
上二味，等份，酢和敷之。（并出第五卷中。）
《千金》疗白癜风方。
酒服生胡麻油一合，日三，稍加至五合。慎生冷、猪、鱼、蒜。百日服五升瘥。
又方
揩上令破，摘萝摩白汁涂之，日日为之，取瘥为度。
《崔氏》疗白癜风神效方。（刘秘监录选。）
雌黄（七分，细研）　木兰皮　白术（各八分）　苦参　川芎　麻黄（去节）　山茱萸　甘草（炙）　狗脊　枳实（炙，各四分）　秦艽　沙参　细辛　牛膝　白蔹　人参　当归　薯蓣　白芷（各五分）　防风　附子（炮）　葈耳子（各六分）
上二十二味，捣筛为散。酒服方寸匕，日再，渐渐加至二匕。忌生葱菜、海藻、菘菜、猪肉、桃李、雀肉等。（出第四卷中。）
《古今录验》疗疱白癜风，商陆　散方。
生商陆根（切，一升）　白蔹　天雄（炮）　黄芩（各三两）　干姜（四两）　附子（炮）　踯躅花（一升）
上七味，捣筛。酒服五分匕，日三。忌猪肉、冷水。（《千金》同。亦主疬疡。）
又疗白癜风，附子膏方。
附子（炮）　天雄（炮）　乌头（炮，各三两）　防风（二两）
上四味，切，以猪膏三升合煎之，先服散，白癜上以膏敷之。一方无防风。
又方
萝摩草煮，以拭之，取瘥。（并出第八卷中。）
白驳方七首  ***************************
《集验》疗颈项及头面上白驳，侵淫渐长，有似癣，但无疮，可疗之方。
干鳗鲡鱼脂以涂之，先洗拭驳上，外把刮之，使碜痛拭燥，然后以鱼脂涂之，一涂便愈。难者不过三涂之。（深师、《千金》同。）
又方
取蛇脱皮熟摩之数百过，弃皮置草中。（深师、《千金》同。）
又疗身体白驳方。
取木空中水洗之，捣桂屑，唾和敷驳上，日三。（《千金》、文仲同。并出第七卷中。）
《古今录验》疗面白驳方。（出徐王。）
弊帛　蝉颈　帚　甑带　脯蜡　履底　蛇皮
上七味，等份，以月蚀之夕，盛蚀时合烧之，捣筛。以酒服方寸匕，日二，二服止。以淳苦酒和，涂白上，一拯除之。
又方
荷叶裹鲊，合叶相和，更裹令大臭烂，先拭令热，敷之即瘥。二公主方。
又疗举体苦白驳，经年不瘥，此风虚，生菖蒲酒方。
陆地　菖蒲（细切，一石，别煮）　天门冬（一斤，去心）　天雄（三两，去皮，生用）　麻子仁（一升）　茵芋　干漆　干地黄　远志（去心，各三两）　露蜂房（五两）　苦参（一斤）　黄芪（半斤）　独活　石斛（各五两）　柏子仁（二升）　蛇皮（长三尺）　大蓼子（一升）
上十六味，㕮咀之，以绢囊盛著，先以水二斛五斗煮菖蒲根，取八斗，以酿一斛五斗米许，用七月七日造，冬月酒成，漉糟停药，著器中下消减。令人延年益寿，耳目聪明，气力兼倍。一剂不觉，更作尤妙，当以瘥为期。更重煮菖蒲，去滓取汁，以渍洗悉益佳。禁食羊肉、饧、鲤鱼、猪肉、芜荑、鸡犬、生冷。十日酒定熟，须去滓佳。（并出第八卷中。）

第十六卷  ——————————————————————————————————————————————————————————————————————————————————————————

五脏劳论一首  ***************************
《删繁》论曰：夫五脏劳者，其源从脏腑起也。鼓生死之浮沉，动百病之虚实，厥阴阳，逆腠理，皆因劳瘠而生，故曰五脏劳也。（出第七卷中。）
肝劳论一首  ***************************
《删繁》论曰：凡肝劳病者，补心气以益之，心王则感于肝矣。人逆春气则足少阳不生，而肝气内变，顺之则生，逆之则死，顺之则治，逆之则乱，反顺为逆，是谓关格，病则生矣。所以肝恐不止则伤精，精伤则面离色，目青盲而无所见，毛悴色夭死于秋。（出第七卷中。）
肝劳实热方二首  ***************************
《删繁》疗肝劳实热，闷怒，精神不守，恐畏不能独卧，目视无明，气逆上不下，胸中满塞，半夏下气消闷，明目吐热，汤方。
半夏（洗，破）　生姜（各八两）　麻黄（去节）　芍药　杜蘅　枳实（炙）　细辛　杏仁（去皮尖，碎）　乌梅（擘，各三两）　菘萝（二两）　淡竹叶（切，一升）
上十一味，切，以水一斗，先煮麻黄去沫，下诸药，煮取三升，分为三服。忌羊肉、饧、生菜。（出第七卷中。）
深师疗肝气实，目赤若黄，胁下急，小便难，泻肝汤方。
人参　甘草（各三两，炙）　生姜（五两）　黄芩（二两）　半夏（一升，洗）　大枣（十四枚，擘）
上六味，切，以水五升，煮半夏三四沸，内药，最后内姜，煎取二升，去滓。分为二服，羸人三服。忌海藻、菘菜、羊肉、饧。（出第十三卷中。）
肝劳虚热方四首  ***************************
《删繁》疗肝劳虚热，两目为赤，闭塞不开，烦闷宛转，热气胸里炎炎，前胡泻肝除热汤方。
前胡　干姜　大青　细辛　秦皮　决明子　栀子仁　子芩（各一两）　淡竹叶（切，一升）　车前子（切，一升）　石膏（八两，碎，绵裹）
上十一味，切，以水一斗，煮取三升，去滓，平旦分为三服。须利加芒硝三两。忌生菜。
又疗肝劳热闷，关格不通，精神不守，气逆上胸，热炎炎不止，柴胡下热汤方。
柴胡　黄芩　泽泻　升麻　芒硝（各三两）　玄参（六两）　淡竹叶（切）　生地黄（切，各一升）　干姜（二两）
上九味，切，以水九升，煮取三升，去滓，下芒硝，平旦分三服。忌芜荑。
又疗肝劳热，恐畏不安，精神不守，闷怒，不能独卧，感激惆怅，志气错越，不得安守，茯苓安肝定精神丸方。
茯苓　远志（去心）　防风　人参　柏子仁（熬，各五分）　龙骨（七分）　牡蛎（熬）　大枣肉（各八分）　甘草（四分，炙）
上九味，捣筛，白蜜和，为丸如梧子。初服二十丸，加至三十丸为度，暖清白饮进之，日再服。忌海藻、菘菜、大酢。
又扁鹊疗劳邪气热眼赤方。
灸当容百壮，两边各尔。当容在眼小眦近后，在耳之前客主人，三阳三阴之会处，以手按之，有上下行脉则是，与耳相对。（并出第七卷中。）
肝劳虚寒方五首  ***************************
《删繁》疗肝劳寒，眩忘咳唾，忧恚内伤，面离色，目青盲，硫黄丸方。
硫黄　干姜　吴茱萸　人参　当归　防风（各七分）　礜石（泥裹烧半日）　乌头（各八分，炮）　桂心　天雄（炮）　甘草（炙，各六分）　蜀椒（汗）　皂荚（炙，去皮子）　枳实（炙，各五分）　细辛　甘菊花（各四分）
上十六味，捣筛，白蜜和，为丸如梧子。初服二十丸，加至三十丸，日再，温清酒进之。忌猪肉、冷水、生葱、生菜、海藻、菘菜。
又肝劳虚寒，关格劳涩，闭塞不通，毛悴色夭，猪膏酒方。
猪膏（七升）　生姜汁（二升）
上二味，微火煎取三升，下酒五升，和分为三服。（《千金》同。）
又疗肝气虚寒，眼青盲，䀮䀮不见物，珍珠煎方。
珍珠（四分，研）　白蜜（二合）　鲤鱼胆（一枚）
上三味和合，微火上煎两沸，绵裹内眼中，眼汁当自出，药歇更为之。（本方又有鲤鱼脑一枚。）
又疗肝虚寒，劳损口苦，骨节疼痛，筋挛缩，烦闷，虎骨酒，补劳损骨节疼痛方。
虎骨（一升，炙，取令焦黄，碎如雀头）　干姜　川芎　地骨皮（各四两）　白术　猪椒根　五加皮　枳实（熬，各五两）　丹参（八两）　干地黄（七两）
上十味，㕮咀，以绢囊贮，清酒四升渍四宿。初服六七合，加至一升，日再服。忌芜荑、桃李、雀肉等。（并出第七卷中。）
《千金》疗肝劳虚寒，胁下痛，胀满气急，眼昏浊，视不明，槟榔汤方。
生姜　附子（炮，各七两）　槟榔（七枚，合皮碎）　茯苓（三两）　桔梗（四两）　橘皮　桂心（各三两）　白术（四两）　吴茱萸（五两）
上九味，切，以水九升，煮取三升，去滓，分为三服。若气喘加川芎三两、半夏四两洗、甘草二两炙。忌酢物、生葱、猪肉、冷水、海藻、菘菜、桃李、雀肉等。（出第十一卷中。）
胆实热方二首  ***************************
《删繁》疗胆腑实热，精神不守，泻热栀子煎方。
栀子（二十一枚）　甘竹茹（一两，熬）　香豉（六合，熬，绵裹）　大青　橘皮（去脉，各二两）　赤蜜（三合）
上六味，细切，以水六升，煮取一升七合，去滓，下蜜，更微火上煎两三沸，分再服。（出第四卷中。）
《千金》疗胆腑实热，精神不守，泻热半夏千里水汤方。
半夏（洗）　宿姜（各三两）　酸枣（五合）　黄芩（一两）　远志（去心）　茯苓（各二两）　生地黄（五两）　秫米（一斗）
上八味，细切，取流水五斗，煮秫米，令蟹目沸，扬之三千下，澄清取五升，煮药取二升半，分为三服。忌羊肉、饧、酢物、芜荑。（出第十二卷中。）
髓虚实方二首  ***************************
《删繁》论曰：髓虚者脑痛不安，髓实者勇悍。凡髓虚实之应，主于肝胆。若其腑脏有病，从髓生热则应脏，寒则应腑。（《千金》同。出第三卷中。）
《千金》疗髓虚，脑痛不安，胆腑中寒，羌活补髓丸方。
羌活　川芎　当归（各三两）　桂心（二两）　人参（四两）　酥（一升）　枣肉（一斤，研为脂）　牛髓（一升）　羊髓（一升）　大麻仁（二升，熬，研为脂）
上十味，先捣五种干药为散，下枣膏、麻仁，又捣相濡为一家，下二髓并酥，内铜钵中，重汤煎之取好，为丸如梧子。酒服三十丸，日再，加至四十丸。忌生葱。
又疗髓实，勇悍惊热，主肝热，柴胡发泄汤方。
柴胡　升麻　黄芩　细辛　枳实（炙）　栀子仁　芒硝（各三两）　泽泻（四两）　淡竹叶（切，一升）　生地黄（切，一升）
上十味，切，以水九升，煮取三升，去滓，下芒硝，分为三服，忌生菜、芜荑。（并出第十二卷中。）
咽门论并伤破声嘶方二首  ***************************
《千金》论曰：夫咽门者，应五脏六腑，往还神气，阴阳通塞之道也。喉咙胞囊舌者，并津液调五味之气本也。不可不研乎！咽门者，肝胆之候也。其重十两，广二寸五分，至胃管长一尺六寸，主通五脏六腑津液神气，应十二时。若脏热咽门则闭而气塞；若腑寒咽门则破而声嘶，母姜酒主之。热则通之，寒则补之。若寒热调和病不生矣。（《删繁》同。出第十二卷中。）
又疗咽闭，主胆腑，咽门伤破声嘶，母姜酒方。
母姜汁（二升）　牛髓　酥　油（各一升，别煎取热）　桂心　秦椒（各四分）　川芎　独活（各五分）　防风（六分）
上九味，将五物合捣下筛为散，内姜汁中煎，取相淹濡，下髓、酥、油等搅令调，微火上三上三下。平旦温清酒一升，下二合膏，细细吞之，日三服。忌生葱。（《删繁》同。此方今录附此论后。出第六卷中。）
六极论一首  ***************************
《删繁》论曰：夫六极者，天气通于肺，地气通于嗌，风气应于肝，雷气动于心，穀（《素问》作谷）气感于脾，雨气润于肾。六经为川，肠胃为海，九窍为水，注之于气。所以窍应于五脏，五脏邪伤则六腑生极，故曰五脏六极也。（出第八卷中。）
筋极论一首  ***************************
《删繁》论曰：凡筋极者，主肝也。肝应筋，筋与肝合，肝有病从筋生。又曰：以春遇病为筋痹，筋痹不已，复感于邪，内舍于肝。阳气入于内，阴气出于外。凡阴气外出，出则虚，虚则筋虚，筋虚则善悲，色青苍白，见于眼下。而伤寒则筋不能动，十指爪皆痛，数好转筋。其源以春甲乙日得之于伤风，风在筋，为肝虚风也。若阳气内发，发则实，实则筋实，筋实则善怒嗌干。伤热则咳，咳则胁下痛，不能转侧，又脚下满痛，故曰肝实风也。然则因其轻而扬之，因其重而减之，因其衰而彰之。审其阴阳，以别柔刚。阳病疗阴，阴病疗阳。善疗病者，病在皮毛肌肤筋脉而疗之，次疗六腑。若至五脏，则半死半生矣。扁鹊曰：筋绝不治，九日死。何以知之？手足爪甲青黑，呼骂口不息。筋应足厥阴，足厥阴气绝于筋，则筋缩引卵与舌。足厥阴者，肝脉也。肝者，筋之合也。筋者聚于阴器，而脉络于舌本，故脉不营则筋急，筋急则引卵与舌，故唇青舌卷卵缩，则筋先死，庚笃辛死，金胜木。医之拱手也。（《千金》同。出第八卷中。）
筋实极方四首  ***************************
《删繁》疗筋实极则好怒，口干燥，好嗔，身躁不定，调筋止怒定气，黄芪汤方。
黄芪　川芎　白柘皮（无刺者，各三两）　白术　通草　芍药（各四两）　甘草（炙）　桂心（各二两）　大枣（四十枚，擘，去核）　石膏（八两，碎，绵裹）　竹叶（切，一升）
上十一味，切，以水九升，煮取三升，去滓，分为三服。忌海藻、菘菜、生葱、桃李、雀肉等。
又疗筋实极则咳，咳则两胁下缩痛，痛甚则不可动转，橘皮通气汤方。
橘皮（四两）　白术　石膏（碎，绵裹，各五两）　桂心　细辛　当归　茯苓（各三两）　香豉（一升，熬，别裹）
上八味，切，以水九升，煮取三升，去滓，分为三服。忌桃李、雀肉、生葱、生菜、酢物。（《千金》同。并出第八卷中。）
《千金》疗筋实极则两脚下满而痛，不得远行，脚心如割筋断折，痛不可忍，丹参煮散方。
丹参（十二分）　川芎　杜仲　续断　地骨皮（各八分）　通草　当归　干地黄　麦门冬（去心）　禹余粮（炼）　麻黄（去节，七分）　甘草（炙）　桂心（各五分）　牛膝（九分）　生姜（薄切，炒取焦燥）　牡蛎（各十分，熬）　升麻（六分）
上十七味，捣下筛为散，以绢袋子盛散二方寸匕，以井华水二升煮，数动绢囊子，煮取一升，为一服，日再煮。忌海藻、菘菜、生葱、芜荑。（《删繁》同。）
又疗筋实极则手足爪甲或青或黄，或黑乌黯，四肢筋急烦满，地黄煎方。
生地黄汁（三升）　生葛汁（一升，澄清）　生玄参汁（一升）　大黄（二两）　栀子仁　升麻　麻黄（去节）　犀角（屑，各三两）　石膏（五两，碎）　芍药（四两）
上十一味，切，以水七升，煮取二升，去滓，下地黄汁一两沸，次下葛汁等，煎取三升。分为三服，日再。忌芜荑。（《删繁》《肘后》同。并出第十一卷中。）
筋虚极方二首  ***************************
《删繁》疗筋虚极则筋痹，好悲思，颜色苍白，四肢嘘噏，脚手拘挛，伸动缩急，腹中转痛，五加皮酒方。
五加皮（一斤）　枳刺（二升，㕮咀，炙）　猪椒根皮　丹参（各八两）　桂心　当归　甘草（炙，各三两）　天雄（炮）　秦椒（汗）　白鲜皮　通草（各四两）　川芎　干姜（各五两）　薏苡仁（半升）　大麻仁（三升，研为末）
上十五味，㕮咀，以绢袋贮，酒四斗渍，春夏四宿，秋冬六七宿。初服六七合，稍稍加之，以知为度。忌生葱、猪肉、冷水、海藻、菘菜。
又疗筋虚极伤风，为风所伤，入筋缩挛，腰背不伸，强直苦痛，或为脚气，牛膝汤方。
牛膝　防风　甘李根皮　丹参　前胡（各四两）　石斛（五两）　杜仲　秦艽　续断　鳖甲（炙，各三两）　陈橘皮（二两）　大麻仁（二升，熬，研）
上十二味，切，以水一斗四升，煮取五升，去滓，下麻仁更煎取二升，分三服。忌苋菜。（并出第八卷中。）
筋虚胞转方二首  ***************************
《删繁》疗筋虚实暴损绝极，或因霍乱转筋腹满痛，或因服药吐痢过度，脚手虚转，肠胞转痛，人参汤方。
人参　厚朴（炙，各二两）　葱白（一虎口）　白术（四两）　蓼（一把长，三升）
上五味，切，以水五升，煮取二升，去滓，分再服。忌桃李、雀肉等。
又疗胞转筋急方。
白术　通草（各四两）　栀子仁　子芩　茯苓（各三两）　榆白皮（三两）　香豉（一升，熬，绵裹）
上七味，切，以水七升，煮取三升，去滓，分三服。忌酢物、桃李、雀肉等。（并出第八卷中。一方无香豉。）
转筋方七首  ***************************
《范汪》疗转筋方。
以盐一升，水一升半，作汤洗渍良。
又疗转筋在两臂，若胸胁者方。
灸手掌白肉际七壮。（并出第八卷中。）
《删繁》疗转筋，十指筋挛急不得屈伸，灸法。
灸手踝骨上七壮，良。
又扁鹊疗转筋，胫骨痛不可忍方。
灸屈膝下廉筋上三壮。
又治转筋方。
灸涌泉，涌泉在脚心下，当大拇指大筋，灸七壮。亦可灸大都，在足大拇指本节内侧白肉际，灸七壮。
又腹肠转筋方。
灸脐上一寸十四壮。（并出第八卷中。）
《近效》疗脚转筋及浑身转筋方。
暖水稍热，于浴斛中坐浸须臾，便瘥，如汤沃雪。
心劳论一首  ***************************
《删繁》论曰：凡心劳病者，补脾气以益之，脾王则感于心矣。人逆夏气则手太阳不长，心气内消，顺之则生，逆之则死，顺之则治，逆之则乱。反顺为逆，是谓关格，病则生矣。心主窍，窍主耳。耳枯燥而鸣，不能听远，毛悴色夭，死于冬。（出第七卷中。）
心劳实热方五首  ***************************
《删繁》疗心劳实热，好笑无度自喜，四肢烦热，麻黄止烦下气汤方。
麻黄（去节）　栀子仁　茯苓　子芩　白术（各三两）　石膏（八两，碎，绵裹）　桂心（二两）　芒硝（三两）　生地黄（切，一升）　大枣（三十枚）　鸡子（二枚）　甘草（一两，炙）　赤小豆（二合）
上十三味，切，以水一斗，煎和，下鸡子白搅调，去沫，下诸药，煮取二升五合，去滓，下竹沥、芒硝，煎一沸，分为三服。忌生葱、酢物、桃李、雀肉、海藻、菘菜等。（前无竹沥，复下竹沥，恐有失。）
又疗心劳热，口为生疮，大便难，闭塞不通，心满痛，少腹热，大黄泄热汤方。
大黄　泽泻　黄芩　栀子仁　芒硝（各二两）　桂心（二两）　大枣（三十枚）　石膏（八两，碎，绵裹）　甘草（一两，炙）
上九味，切，以水九升，先取一升水，别渍大黄一宿，以余八升煮诸药，取二升五合，去滓，下大黄更煮两沸，去大黄滓，下芒硝，分为三服。忌海藻、生葱、菘菜。
又疗心劳热伤心，有长虫名蛊虫，长一尺，周心为病，雷丸丸方。
雷丸（熬）　橘皮　石蚕（炙）　桃皮（炙，各五分）　狼牙（六分）　贯众（二枚）　芜荑（熬）　青葙子　蜀漆（各四分）　僵蚕（三七枚，熬）　茱萸根皮（七分）　乱发（如鸡子大，烧末）
上十二味，蒸切，捣筛，白蜜和，为丸如梧子。清白饮，一服七丸，不觉，更加至二七丸为度，日再。
又疗心劳热，心主窍，窍主耳，耳枯焦而鸣，不能听远，磁石汤方。
磁石（五两，碎，绵裹）　茯苓　大青　人参　白术　菖蒲　芍药（各三两）　竹叶（切，一升）　赤石脂（二两，绵裹）
上九味，切，以水九升，煮取二升五合，去滓，分为三服。忌羊肉、饧、酢物、桃李、雀肉等。（本方无芍药。）
又疗心劳热不止，肉毛焦，色无润，口赤干燥，心闷，麦门冬饮方。
生麦门冬（一升，去心）　陈粟米（一升）　鸡子（二七枚，取白）　淡竹叶（切，三升）
上四味，先以水一斗八升，煮粟米、竹叶，取九升，去滓，澄清，接取七升，冷下鸡子白，搅五百转，去上白沫，下麦门冬，煮取三升，去滓，分三服。（并出第七卷中。）
心实热方三首  ***************************
《千金》泻心汤，疗心实热，或欲吐，吐而不出，烦闷喘急，头痛方。
小麦（三升）　香豉（一升，绵裹）　石膏（一斤，碎，绵裹）　地骨皮（五两）　栀子仁（二十一枚）　茯苓（二两）　淡竹叶（切，一升）
上七味，切，以水一斗五升，煮小麦、竹叶取八升，澄清，下诸药，煮取三升，去滓，分温三服。忌酢物。（本名石膏汤。）
又疗心实热，惊梦喜笑，恐畏悸惧不安，竹沥汤方。
淡竹沥（一升）　石膏（八两，碎，绵裹）　人参　知母（去毛）　赤石脂　栀子仁　芍药　白术（各三两）　茯神　紫菀（各二两）　生地黄汁（二升）
上十一味，切，以水九升，煮十味，取二升七合，去滓，下竹沥，更煎取三升。若须利，下芒硝二两，去芍药，分为三服。忌桃李、雀肉、酢物、芜荑。
又茯神煮散，主心实热，口干烦渴，眠卧不安方。
茯神　麦门冬（去心，各六分）　通草（六分）　升麻（五分）　淡竹茹（一丸如鸡子大，熬）　知母（四分，去毛）　赤石脂（七分）　紫菀　桂心（各三分）　大枣（二十枚，擘）
上十味，捣粗筛为散，取方寸匕帛裹之，以井华水二升半，煮取九合，时动药裹子。平旦为一服，日再服。忌生葱、酢物。（并出第十三卷中。）
脉极论一首  ***************************
《删繁》论曰：凡脉极者，主心也。心应脉，脉与心合，心有病从脉起。又曰：以夏遇病为脉痹，脉痹不已，复感于邪，内舍于心，则食饮不为肌肤，颜脱面色白不泽，其脉空虚，口唇见赤色。凡脉气衰，血焦发堕，以夏丙丁日得之于伤风，风损脉为心风。心风状，汗多。若脉气实则热，热则伤心，使人好怒，口为色赤，甚则言语不快，血脱色干燥不泽，食饮不为肌肤。若脉气虚则寒，寒则咳，咳则心痛，喉中介介如哽，甚则咽肿喉痹，故曰心风虚实候也。若阳经脉病，疗阴络；阴络脉病，疗阳经。定其血气，各守其乡。脉实宜泻，气虚宜补。善疗病者，病在皮毛肌肤筋脉则全疗之，至六腑五脏，则半死半生。扁鹊曰：脉绝不疗，三日死。何以知之？脉气空虚则衰，颜焦发落。脉应手少阴，手少阴气绝则脉不通。手少阴者，心脉也。心者，脉之合也。脉不通则血不流，血不流则发色不泽，故面黑如漆柴，则血脉先死，壬笃癸死。水胜火，故非治药所效也。（出第八卷中。《千金》同。）
脉热极方三首  ***************************
《删繁》疗脉实热极，血气伤心，使心好生赫怒，口为色变赤，言语不快，消热止血气，调脉理中，茯苓汤方。
茯苓　黄芩　栀子仁　芒硝（各五两）　赤石脂　升麻　紫菀（各二两）　生麦门冬（五两，去心）　竹叶（切，一升）　香豉（一升，熬）　石膏（八两，碎，绵裹）　生地黄（切，一升）
上十二味，切，以水九升，煮取二升，去滓，下芒硝，分为三服。忌酢物、芜荑。
又疗脉极热，伤风损脉为心风，心风状多汗无滋润，消虚热极，止汗，麻黄汤方。
麻黄（去节）　杏仁（各四两，去尖皮两仁，碎）　栀子仁　黄芩　防风　紫菀（各三两）　升麻　桂心　茯神　人参（各三两）　大枣（二十枚，擘）　石膏（六两，碎，绵裹）　桑根白皮（一升）
上十三味，切，以水一斗，先煮麻黄三沸，去沫，下诸药，煮取三升，去滓，分为三服。忌生葱、酢物。
又疗脉热极，遇风为痹，痹感心，颜脱面色白不泽，脉空虚，口唇色赤干燥，升麻润色消痹止热极汤方。
升麻　射干　川芎　人参（各三两）　赤小豆（五合）　生姜（四合）　麦门冬（去心，四两）　葳蕤（四两）　生地黄（切，一升）　甘草（二两，炙）　竹叶（切，一升）
上十一味，切，以水一斗，煮取二升，去滓，分为三服。忌海藻、菘菜、芜荑。（并出第八卷中。）
脉寒极方四首  ***************************
《删繁》疗脉极虚寒则咳，咳则心痛，喉中介介如哽，甚则咽肿喉痹，半夏消痛止极，益气汤方。
半夏（一升，洗，四破）　宿姜（八两）　川芎　细辛　附子（炮）　玄参　当归（各三两）　桂心　甘草（炙）　茯苓（各二两）　杏仁（六十枚，去两仁皮尖，碎）
上十一味，切，以水一斗，煮取三升，去滓，分温三服。忌羊肉、饧、生葱菜、猪肉、冷水、菘菜、海藻、酢物等。
又疗脉极虚寒。鬓发堕落，安发润生，桑白皮沐头方。
桑白皮（二升，细切）
上一味，以水淹渍，煮五六沸，去滓，洗沐鬓发，数数为之，自不复落。
又方
麻子（三升，研）　白桐叶（切，一把）
上二味，以淘米泔汁二斗，煮取五六沸，去滓，以洗沐头，则鬓发不落而长。
又疗发堕落方。
生柏叶（一升）　附子（四枚，炮）　猪膏（三斤）
上三味，末，以膏三斤和为三十丸，用布裹一丸，内煎沐头汁中，令发长不复落也。（并出第八卷中。）
脾劳论一首  ***************************
《删繁》论曰：凡脾劳病者，补肺气以益之，肺王则感脾。是以圣人春夏养阳，秋冬养阴，以顺其根矣。肝心为阳，脾肺肾为阴，（一云太阴、阳明为根。）逆其根则伐其本。阴阳四时者，万物之始终也。（《千金》同。出第七卷中。）
脾劳实热方四首  ***************************
《删繁》疗脾劳热，身体眼目口唇悉痿黄，舌木强直，不能得咽唾，生地黄煎方。
生地黄汁（三升）　赤蜜　石膏（各一升，碎，绵裹）　升麻　射干　子芩（各三两）　生玄参（八两）　栀子仁　葳蕤（各四两）　甘草（二两，炙）
上十味，切，以水七升，先煮石膏等取二升，去滓，下生地黄汁，更煎取四升，绵捩，分为四服。若须利泄，加芒硝三两，分为三服，余一服停下芒硝，留晚，若热不止，更进服之，得利泄，止后一服也。忌海藻、菘菜、芜荑。
又疗脾劳热，有白虫长一寸，在脾为病，令人好呕，胸中塞，呕而不出，前胡吐热汤方。
前胡　白术　赤茯苓　枳实（炙）　细辛　旋覆花　龙胆　杏仁（去尖皮双仁）　常山　菘萝（各三两）　竹叶（切，一升）
上十一味，切，以水一斗，煮取三升，去滓，分为三服。若腹中热满，加芒硝、山栀子仁、黄芩各三两，苦参二两，加水二升。忌酢物、桃李、雀肉、生葱、生菜。
又疗脾劳热，有白虫在脾中为病，令人好呕，茱萸根下虫酒方。
东行茱萸根（大者，一尺）　大麻子（八升）　橘皮（二两，切）
上三味，剉茱萸根，捣麻子，并和，以酒一斗渍一宿，微火上薄暖之，三上三下，绞去滓。平旦空腹为一服，取尽，虫便下出，或死或半烂，或下黄汁。凡作药法，禁声，勿语道作药，虫便下验。（并出第七卷中。）
《千金》疗脾劳实热，四肢不用，五脏乖，皮胀满，肩息气急不安，承气泄实热，半夏汤方。
半夏（洗）　宿姜（各八两）　橘皮　芍药（各八两）　茯苓　白术　杏仁（各三两，去皮尖两仁，研）　大枣（二十枚，擘）　竹叶（切，一升）
上九味，切，以水一斗，煮取三升，去滓，分为三服。忌羊肉、饧、大酢、桃李、雀肉等。（《删繁》同。出第十五卷中。）
脾劳虚寒方三首  ***************************
《删繁》疗脾劳虚损消瘦，四肢不举，毛悴色夭，牛髓补虚寒丸方。
牛髓　鹿髓　羊髓　白蜜　酥　枣肉（研为脂，各一升）　人参（四分）　生地黄（十斤，切，酒二升，渍三宿，出曝，还内酒中，取尽曝干）　桂心　茯苓（各四分）　干姜　白术　川芎（各五分）　甘草（六分）
上十四味，捣筛，内五髓中，微火煎搅，可为丸如梧子。初服三十丸，加至四十丸为剂，日再服，温清酒进之。忌海藻、菘菜、生葱、芜荑、桃李、雀肉、酢。（髓字恐误，并酥蜜为五物尔。）
又疗脾虚劳寒，饮食不消，劳倦气胀噫满，忧恚不解，人参消食八味等散方。
人参　茯苓　陈麦麹（熬）　麦糵（熬）　白术　吴茱萸　厚朴（炙）　槟榔仁（炙，各八分，合子用）
上药捣筛为散，食后服方寸匕，日再服，清酒进之。忌酢物、桃李、雀肉等。（《千金》同。并出第七卷中。）
《千金》疗脾虚寒劳损，气胀噫满，食不下，通噫消食膏酒方。
猪膏（二升）　宿姜汁（五升）　吴茱萸（一升）　白术（一斤）
上四味，捣筛茱萸、术等二物为细散，内姜汁膏中，煎取六升。温清酒一升，进方寸匕，日再。忌桃李、雀肉等。（《删繁》同。出第十五卷中。）
脾实热方六首  ***************************
《千金》疗脾实热，舌本强直，或梦歌乐而体重不能行，泻热汤方。
前胡　茯苓（各三两）　龙胆　细辛（各三两）　芒硝（三两）　玄参　大青（各二两）　苦竹叶（切，一升）　杏仁（四两，去尖皮两仁者）
上九味，切，以水九升，煮取三升，分三服。忌酢物、生菜。
又射干汤，主疗与前方同。
射干（八两）　大青（三两）　石膏（十两，碎，绵裹）　赤蜜（一升）
上四味，切，以水五升，煮取一升五合，去滓，下蜜，煎取二升，分三服。
又疗脾热胁痛，热满不歇，目赤不止，口唇干裂方。
石膏（一斤，碎，绵裹）　生地黄汁（一升）　赤蜜（一升）　淡竹叶（切，五升）
上四味，以水一斗二升，煮竹叶取七升，去滓，澄清，煮石膏，取一升五合，去滓，下地黄汁两沸，下蜜，煎取三升，细细服之。忌芜荑。
又疗脾热，偏一边痛，胸满胁偏胀方。
茯苓　橘皮　泽泻（各三两）　石膏（八两，碎，绵裹）　桑白皮根（一升）　芍药　白术（各四两）　桂心　人参（各二两）　生姜（切，一升）　半夏（六两，洗）
上十一味，切，以水一斗二升，煮取三升，分为三服。若须利，加芒硝二两。忌羊肉、饧、桃李、雀肉、生葱、酢物。（并出第十五卷中。）
《千金翼》泻脾汤，主脾脏病，气实胸中满，不能食方。
茯苓　厚朴（炙，各四两）　甘草（炙）　人参　黄芩（各二两）　桂心（五两）　生姜（八两）　半夏（一升，洗）
上八味，切，以水七升，煮取三升，分为三服。此方又主冷气在脾脏，走出四肢，手足流肿，亦逐水气。忌海藻、菘菜、羊肉、饧、生葱、酢等物。
又主脾气实，其人口中淡，甘卧愦愦，痛无常处，呕吐反胃方。
大黄（六两）
上一味，以水六升，煮取一升，分再服。又主食即吐，并大便不通者，加甘草二两，煮取二升半，分为三服。忌海藻、菘菜。（并出第十七卷中。）
泻脾丸主脾气不调及腹满方三首  ***************************
深师调中利饮食，除胃中积聚寒热，老人将服，长肌肉，令人光泽，泻脾丸方。
黄芩　杏仁（去尖皮两仁，熬）　泽泻　通草　川芎　桂心　白术　干姜（各五分）　茯苓　黄芪　干地黄（各六分）　附子（二分，炮）　麦门冬（四分，去心）
上十三味，捣筛，蜜和。服如梧子二丸，日三服。忌猪肉、冷水、桃李、雀肉、生葱、酢、芜荑等物。（出第十三卷中。）
《千金翼》泻脾丸，主脾气不调，有寒热，或下闭塞，调五脏不利，呕逆饮食者方。
大黄（六分）　杏仁（去尖皮两仁，熬）　附子（炮）　当归　干姜　桂心（各四分）　人参　细辛　芍药　茯苓　半夏（洗）　黄芩　蜀椒（各三分，汗）　玄参（三分）
上十四味，捣筛，蜜和，丸如梧子。饮服六丸，日三，增至十丸。忌猪羊肉、冷水、饧、生葱、生菜、酢等物。（深师无半夏、附子。）
又泻脾丸，主毒风在脾中，流肿腹满，短气，食辄响响不消，时时微下方。
当归（三分）　吴茱萸（二分）　干姜（二分）　大黄（二分）　狼毒（炙，一分）　桂心（三分）　川芎（二分）　蜀椒（汗，二分）　白薇（一分）　甘遂（熬，一分）　附子（炮，二分）　葶苈（熬令紫色，三分）
上十二味，捣筛，蜜和，丸如梧子。饮服三丸，日三。忌猪肉、冷水、生葱。（并出第十七卷中。）
温脾汤主脾气不足及不调下痢方六首  ***************************
深师厚朴汤，疗冷实，服温脾汤不瘥，乃服此汤方。
厚朴（四两，炙）　桂心（二两）　枳实（三两，炙）　生姜（五两）
上四味，切，以水五升，煮取二升。分为三服，相去五里久，不过五剂。忌生葱。
又温脾汤，疗脾胃中冷结实，头痛壮热，但苦下痢，或冷滞赤白如鱼脑方。
人参（一两半）　干姜　附子（炮，各二两）　大黄（三两）
上四味，切，以水六升，煮取一升半，分为三服。忌猪肉、冷水。
又大温脾汤，疗脾胃中冷，不得食，又谷不消，响响胀满，时苦下痢方。
黄芩　人参　芍药　附子（炮，各一两）　甘草（炙）　干姜　大黄　厚朴（炙，各二两）
上八味，切，以水八升，煮取二升八合。分为三服，亦可四服。得下佳，不下，须臾复服，甚良。忌猪肉、海藻、菘菜。（并出第二十一卷中。）
《千金翼》温脾汤，主脾气不足，虚弱下痢，上入下出方。
干姜　大黄（各三两）　人参　附子（炮）　甘草（炙，各二两）
上五味，切，以水八升，煮取二升半，去滓，分为三服。忌海藻、菘菜、猪肉、冷水。（深师、文仲同。）
又温脾汤，主脾气不足，水谷下痢，腹痛食不消方。
半夏（四两，洗）　干姜　赤石脂　白石脂　厚朴（炙）　桂心（各三两）　当归　川芎　附子（炮）　甘草（炙）　人参（各二两）
上十一味，切，以水九升，煮取三升，分为三服。忌海藻、菘菜、猪肉、冷水、羊肉、饧、生葱。
又建脾汤，主脾气不调，使人身重如石，饮食即呕，四肢酸削不收方。
芍药　甘草（炙）　黄芪　（各一两）　生姜（二两）　生地黄（一两）　白蜜（一升）
上六味，切，以水九升，煮取三升，去滓，内蜜搅令调，煎令微沸。服八合，日三夜一。忌海藻、菘菜、芜荑。（深师同。出第十七卷中。）
温脾丸主脾胃中冷及不足方四首  ***************************
深师疗宿寒脾胃中冷，心腹胀满，食不消化，温脾丸方。
大黄（二两）　麦麹（熬）　干姜（各三两）　厚朴（炙）　附子（炮）　当归　甘草（炙）　桂心　人参　枳实（炙，各一两）
上十味，捣下筛，蜜和。服如梧子十五丸，日三，增至二十丸亦得，食已服之。无当归者，用川芎一两代之。忌猪肉、冷水、海藻、菘菜、生葱等。
又疗脏气不足，温养五脏，消水谷，下气，令人能食，温脾丸方。
法麹（五两，熬）　干姜（炮）　枳实（炙，各五两）　附子（三两，炮）　人参　甘草（炙，各二两）　蜀椒（一两，汗）
上七味，捣筛，蜜和。服如梧子十五丸，酒饮皆得，不知增之。忌猪肉、冷水、海藻、菘菜。（并出第十三卷中。）
《千金翼》大温脾丸，主脾胃中冷，水谷不化，胀满，或时寒极方。
法麹（五合，熬）　甘草（炙）　桔梗　人参　干姜（各三两）　桂心（五两）　附子（炮）　细辛（各二两）　枳实（三枚，炙）　吴茱萸　大麦糵（熬，各五两）
上十一味，捣筛，蜜和，丸如梧子。酒服七丸，日三，加至十五丸。忌海藻、菘菜、猪肉、生菜。
又温脾丸，主脾胃气弱，大腹冷则下痢，少腹热则小便难，气响腹满，喘气虚乏，干呕不得食，温中消谷，疗脾益气方。
法麹（熬）　吴茱萸　小麦糵（各五合，熬）　枳实（三枚，炙）　甘草（炙）　桂心　厚朴（炙）　当归　茯苓（各三两）　细辛　干姜　麦门冬（去心）　人参　桔梗　附子（各一两，炙）
上十五味，捣筛，蜜和，丸如梧子。空腹饮服七丸，日三。亦可加大黄二两。忌海藻、菘菜、猪肉、冷水、生葱、生菜、酢物。（文仲、《肘后》同。并出第十七卷中。）
肉极论一首  ***************************
《删繁》论曰：凡肉极者，主脾也。脾应肉，肉与脾合，若脾病则肉变色。又曰：至阴遇病为肌痹。肌痹不已，复感于邪，内舍于脾，体淫淫如鼠走其身上，津液脱，腠理开，汗大泄，鼻上色黄，是其相也。凡风气藏于皮肤，肉色则败，以季夏戊己日得之于伤风，为脾风。脾风之状多汗。阴动伤寒，寒则虚，虚则体重怠隋，四肢不欲举，不嗜饮食，食则咳，咳则右胁下痛，阴阴引肩背，不可以动转，名曰厉风。里虚外实。若阳动伤热，热则实，实则身上如鼠走，唇口坏，皮肤色变，身体津液脱，腠理开，汗大泄，名曰恶风。而须决其纲纪，知其终始，阴阳动静，肉之虚实。实则泻之，虚则补之。善疗病者，风始入肉皮毛肌肤筋脉之间，即须决之。若入六腑五脏，则半生半死。扁鹊曰：肉绝不疗，五日死。何以知之？皮肤不通，外不得泄。肉应足太阴，足太阴气绝，则脉不营其口唇。口唇者，肌肉之本也。脉不营则肌肉濡，肌肉濡则人中满，人中满则唇反，唇反则肉先死。甲笃乙死，木胜土。若使良医妙药，终不可疗。（《千金》同。出第八卷中。）
肉极热方四首  ***************************
《删繁》疗肉极热，肌痹淫淫如鼠走身上，津液脱，腠理开，汗大泄为脾风，风气藏于皮肤，肉色则败，鼻见黄色，麻黄止汗通肉解风痹汤方。
麻黄（去节）　枳实（炙）　防风　白术　细辛（各三两）　石膏（八两，碎，绵裹）　生姜　附子（炮，各四两）　甘草（炙）　桂心（各二两）
上十味，切，以水九升，先煮麻黄，去沫，下诸药，煮取三升，分三服。忌猪肉、海藻、菘菜、生葱、生菜、桃李、雀肉等。（《千金》同。）
又疗肉极热，则体上如鼠走，或风痹，唇口坏，皮肤色变，石南散方。
石南（炙，五分）　薯蓣　天雄（炮）　桃花　菊花　甘草（炙，各四分）　黄芪（三分）　山茱萸（七分）　珍珠（二分）　石膏（八分，碎）　升麻　葳蕤（各六分）
上十二味，捣筛为散。服方寸匕，食后服，日再，温清酒进之。忌猪肉、海藻、菘菜。（《千金》同。并出第八卷中。）
《千金》疗肉极热，则身体津液脱，腠理开，汗大泄，厉风气，下焦脚弱，越婢汤方。
麻黄（六两，去节）　石膏（八两，碎，绵裹）　生姜（二两）　甘草（炙，二两）　附子（炮，一枚）　大枣（十五枚，擘）
上六味，切，以水七升，煮取二升五合，去滓，分为三服。一名起脾汤。忌猪肉、海藻、菘菜。（本方无附子。《删繁》同。出第七卷中。）
又疗肉极虚热，肌肤淫淫如鼠走，津液脱，腠理开，汗大泄，或痹不仁，四肢急痛，西州续命汤方。
麻黄（去节）　生姜（各三两）　当归　石膏（碎，绵裹，各二两）　川芎　桂心　甘草（炙）　黄芩　防风　芍药（各一两）　杏仁（四十枚，熬，去尖皮两仁）
上十一味，切，以水九升，先煮麻黄，去上沫，下诸药，煮取二升，去滓。分为四服，日再。忌海藻、菘菜、生葱。（《删繁》同。出第八卷中。）
肉极寒方五首  ***************************
《千金》疗肉极虚为脾风，阴动伤寒，体重怠隋，四肢不欲举，关节疼痛，不嗜饮食，虚极所致，大黄芪酒方。
黄芪　巴戟天（去心）　桂心　石斛　蜀椒（汗）　泽泻　茯苓　柏子仁　干姜（各三两）　防风　人参　独活（各一两）　芍药　山茱萸　天雄（炮）　附子（炮）　乌头（炮）　茵芋　瓜蒌　半夏（洗）　细辛　白术　黄芩（各一两）
上二十三味，㕮咀，绢澄贮，以清酒三斗渍之，秋冬七日，春夏三日。初服三合，渐渐加，微痹为度，日再。忌猪羊肉、桃李、雀肉、生菜、生葱、酢物。（《删繁》同。出第十五卷中。）
《删繁》疗肉极虚寒则脾咳，其状右胁下痛，阴阴引肩背痛，不可以动，动则咳，腹胀满，留饮痰癖，大小便不利，少腹切痛，膈上寒，大半夏汤方。
半夏（一升，洗）　白术　茯苓　人参　甘草（炙）　附子（炮）　橘皮（各二两）　生姜（八两）　桂心（三两）
上九味，切，以水一斗，煮取三升，去滓，分为四服。忌羊肉、饧、桃李、雀肉、生葱、海藻、菘菜、猪肉、冷水。
又疗肉极虚寒则皮肤不通，外不得泄，名曰厉风，内虚外实，腰脚疼弱，大风引汤方。
独活（四两）　当归　茯苓（各二两）　干姜　甘草（炙）　人参　黄芪　防风（各二两）　桂心　附子（炮，各一两）　大豆（二升，熬，去皮）
上十一味，切，以水一斗，酒三升，煮取四升，去滓，分为四服，昼三夜一。忌海藻、菘菜、猪肉、生葱、酢等物。
又疗肉极寒，肌肉变，舌痿，名曰恶风，腰脚疼弱，小风引汤方。
独活　防风　茯苓　甘草（炙）　人参（各三两）　当归　干姜（各二两）　附子（一枚，炮）　大豆（二升，熬，去皮）
上九味，切，以水一斗，酒三升，煮取二升，去滓，分为四服，日三夜一。忌猪肉、冷水、海藻、菘菜、酢等物。
又疗肉极虚寒，四肢怠堕，或咳，胁下坚满痛，饮食不嗜，欲举不能，手足厥冷，忧恚思虚，五膈丸方。
人参（十分）　附子（炮）　干姜（各三分）　远志（二分，去心）　桂心　椒（汗）　麦门冬（去心）　甘草（炙，各五分）　细辛（四分）
上九味，捣筛，蜜和，丸如弹子大。取一丸著喉中，稍稍咽之，觉胸中热，药势尽又服，日三夜一。亦可丸如梧子十丸，酒服。忌猪肉、冷水、海藻、菘菜、生葱、生菜。（并出第八卷中。）
肺劳论一首  ***************************
《删繁》论曰：凡肺劳病者，补肾气以益之，肾王则感于肺矣。人逆秋气，则手太阴不收，肺气焦满，顺之则生，逆之则死，顺之则治，逆之则乱，反顺为逆，是谓关格，病则生矣。（《千金》同。出第七卷中。）
肺劳实热方五首  ***************************
《删繁》疗肺劳实热，气喘息鼻张，面目苦肿，麻黄引气汤方。
麻黄（去节）　杏仁（去皮尖两仁）　生姜　半夏（洗，各五两）　石膏（八两，碎，绵裹）　白前　细辛　桂心（各一两）　竹叶（切，一升）　橘皮（一升）　干紫苏
上十一味，切，以水一斗，煮取三升，去滓，分为三服。忌羊肉、饧、生葱、生菜。
又疗肺劳热，损肺生虫，形如蚕，在肺为病，令人咳逆气喘，或为忧膈、气膈、恚膈、寒膈、热膈，皆从劳气所生，名曰膏盲，针灸不著，麦门冬五膈下气丸方。
麦门冬（十分，去心）　椒（四分，汗）　远志皮　附子（炮）　细辛（各六分）　甘草（十分，炙）　干姜　桂心　人参　百部　白术　黄芪（各五分）　杏仁（四十枚，熬，去尖皮两仁者）
上十三味，捣筛，以白蜜和，为丸如弹子大。将一丸内牙齿间含，稍稍咽其汁。忌猪肉、海藻、菘菜、生葱、桃李、雀肉等。
又疗肺劳热，生肺虫，在肺为病，桑白皮根煎方。
桑根东引白皮（切，一升）　狼牙（三两）　东行茱萸根皮（五两）
上三味，切，以酒三升，煮取一升，平旦服之良。
又疗肺热，不问冬夏老少，头生白屑，搔之痒起者。然肺为五脏之盖，其劳损伤，肺气冲头顶，致使头皮白屑，搔之而起，人多患此，皆从肺来，世呼为头风也，沐头汤方。
大麻仁（三升）　秦椒（二两）　皂荚（屑，五两）
上三味，熟研，内米泔汁中一宿渍，去滓，米泔搅之三五百遍，取劳，乃用沐发，燥讫，别用皂荚汤洗之，通理然后敷膏。
又疗头风，头中痒，搔之白屑起，五香膏方。
藿香　甘松香　甲香（炙）　鸡舌香　附子（炮）　续断　乌喙（炮，各五分）　泽兰　防风　细辛　白术（各四分）　白芷　松叶　莽草（各七分）　柏叶（八分，炙）　大皂荚（二寸，炙）　甘草（三分，炙）　猪膏（四升）
上十八味，㕮咀，绵裹，以苦酒二升渍一宿，用膏煎之，取附子　黄为度，去滓，准前沐头了，将膏敷用，手揩头皮，令膏翕翕著皮。非惟白屑瘥，亦能长发光黑滋润。（并出第七卷中。）
肺劳虚寒方二首  ***************************
《删繁》疗肺虚劳寒，腹胀彭彭，气急，小便数少，厚朴汤方。
厚朴（四两，炙）　枳实（炙）　桂心　橘皮　大黄（各三两）　甘草（二两，炙）　五加皮　生姜（各五两）　大枣（二十枚，擘）
上九味，切，以水一斗二升，煮取三升，去滓，分温三服。忌海藻、菘菜、生菜。
又疗肺虚劳寒损则腰背苦痛，难以俛仰，短气，唾如脓，生姜温中下气汤方。
生姜（一斤）　大枣（三十枚）　杜仲皮（五两）　萆薢　桂心（各四两）　白术（五两）　甘草（炙）　附子（炮，三两）
上八味，切，以水九升，煮取三升，去滓，分温三服。忌猪肉、海藻、菘菜、生葱、桃李、雀肉等。（并出第七卷中。）
肺虚劳损方三首  ***************************
《删繁》疗肺虚劳损，腹中寒鸣切痛，胸胁逆满气喘，附子汤方。
附子（炮）　甘草（炙，各二两）　宿姜　半夏（洗，破，各四两）　大枣（二十枚，擘，去皮核）　白术（三两）　仓米（半升）
上七味，切，以水一斗，煮取三升，去滓，分为三服。忌猪羊肉、饧、海藻、菘菜、桃李、雀肉等。
又建中汤，疗肺虚损不足，补气方。
黄芪　芍药（各三两）　甘草（炙，二两）　桂心（三两）　生姜（六两）　半夏（五两，洗）　大枣（十二枚，擘）　饴糖（十两）
上八味，切，以水八升，煮取三升，分为三服。忌羊肉、饧、海藻、菘菜、生葱。
又疗肺虚劳损，至肠中生痔，名曰肠痔，肛门边有核痛，寒热得之，好挺出，良久乃缩而生疮，猪悬蹄青龙五生膏方。
猪后悬蹄（三枚，炙黄）　生梧桐白皮（四两）　生桑根白皮　龙胆　雄黄（研，各五分）　蛇蜕皮（五寸，炙）　生青竹皮（六分）　露蜂房（炙）　蜀椒（各三分，汗）　猬皮（烧）　附子（炮，各四分）　生柏皮（七分，炙）　杏仁（三十枚，去皮尖）
上十三味，细切，绵裹，以苦酒二升半淹渍一宿，于火上炙燥，捣筛，以猪膏三升和，微火上煎如薄糖，敷疮，并酒服如枣大。（并出第七卷中。）
气极论一首  ***************************
《千金》论曰：凡气极者，主肺也。肺应气，气与肺合。又曰：以秋遇病为皮痹，皮痹不已，复感于邪，内舍于肺，则寒温之气客于六腑也。凡肺有病先发气，气上冲胸，常欲自恚。以秋庚辛日伤风邪之气为肺风，肺风之状多汗。若阴伤则寒，寒则虚，虚则气逆咳，咳则短气，暮则甚。阴气至，湿气生，故甚。阴畏阳气，昼日则瘥者。阳伤则热，热则实，实则气喘，息上胸臆，甚则唾血也。然阳病疗阴，阴是其里；阴病疗阳，阳是其表，是以阴阳表里衰王之源。故知以阳调阴，以阴调阳。阳气实则决，阴气虚则引。善疗病者，病初入皮毛肌肤筋脉则治之，若至六腑五脏，则半死半生矣。扁鹊曰：气绝不疗，喘而冷汗出，二日死。气应手太阴，手太阴气绝则皮毛焦。太阴者，行气温皮毛者也。气不营则皮毛焦，皮毛焦则津液去，津液去则皮节伤，皮节伤则爪枯毛折，毛折则气先死。丙笃丁死，火胜金，非疗所及也。（《删繁》同。出第十七卷中。）
气极热方三首  ***************************
《删繁》疗气极伤热，气喘息冲胸，常欲自恚，心腹满痛，内外有热，烦呕不安，大前胡汤方。
前胡（八两）　半夏（洗）　麻黄（去节）　芍药（各四两）　枳实（四枚，炙）　生姜（五两）　黄芩（三两）　干枣（十二枚，擘）
上八味，切，以水九升，煮取三升，去滓，温分三服，如人行四五里进一服。忌羊肉、饧。
又疗气极伤热气喘，甚则唾血，气短乏不欲食，口燥咽干，竹叶汤方。
竹叶（切，一升）　麦门冬（去心）　小麦　生地黄（切，各一升）　生姜（六两）　干枣（十枚，擘，去核）　麻黄（三两，去节）　甘草（一两，炙）　石膏（六两，碎，绵裹）
上九味，切，以水一斗，煮取三升，去滓，分为三服。忌海藻、菘菜、芜荑。
又疗气极伤热，肺虚多汗，咳唾上气喘急，麻黄汤方。
麻黄（四两，去节）　甘草（二两，炙）　杏仁（四十枚，去皮尖两仁）　桂心（二两）　生姜（二两）　半夏（五十枚，洗，四破）　石膏（六两，碎）　紫菀（一两）
上八味，切，以水九升，煮麻黄两沸，去上沫，下药，煮取三升，去滓，分为三服。忌海藻、生葱、菘菜、羊肉、饧。（并出第八卷中。）
气极寒方二首  ***************************
《删繁》疗气极寒，伤风肺虚咳，气短不得息，胸中迫急，五味子汤方。
五味子　甘草（炙）　紫菀　桂心　附子（炮）　麻黄（去节）　干姜　川芎（各二两）　细辛（一两）　干枣（二十枚，擘）
上十味，切，以水九升，煮取三升，去滓，分为三服。忌海藻、菘菜、猪肉、生葱、生菜。（出第八卷中。）
《千金》疗气极虚寒，皮毛焦，津液不通，虚劳百病，气力损乏，黄芪汤方。
黄芪（四两）　人参　白术　桂心（各二两）　生姜（八两）　干枣（十枚，擘，去核）　附子（五分，炮）
上七味，切，以水八升，煮取二升，去滓，分为四服。忌桃李、雀肉、生葱。（本方无附子。《删繁》同。出第十七卷中。）
肾劳论一首  ***************************
《删繁》论曰：凡肾劳病者，补肝气以益之，肝旺则感于肾矣。人逆冬气，则足少阴不藏，肾气沉浊。顺之则生，逆之则死，顺之则治，逆之则乱，反顺为逆，是谓关格，病则生矣。（《千金》同出。出第七卷中。）
肾劳实热方二首  ***************************
《删繁》疗肾劳实热，少腹胀满，小便黄赤，末有余沥，数而少，茎中痛，阴囊生疮，栀子汤方。
栀子（三两）　子芩（四两）　石膏（五两，碎，绵裹）　淡竹叶（切）　生地黄（切）　榆白皮（各一升）　芍药　通草　石韦（去毛，各三两）　滑石（八两，碎，绵裹）
上十味，切，以水一斗，煮取三升，绞去滓，分为三服。忌芜荑。（《千金》同。出第七卷中。）
《千金》疗肾实热，少腹胀满，四肢正黑，耳聋，梦腰脊离解及伏水等，气急，泻肾汤方。
黄芩（三两）　磁石（八两，碎如雀头，绵裹）　大黄（三两，切，以水一升，密器中渍一宿）　甘草（炙，二两）　茯苓（三两）　芒硝（三两）　生地黄（取汁）　菖蒲（各五两）　玄参（四两）　细辛（二两）
上十味，切，以水九升，煮七物，取二升五合，去滓，内大黄，更煮取二升三合，去大黄滓，下地黄汁，微火上煎一两沸，下芒硝，分为三服。忌海藻、菘菜、羊肉、饧、生菜、酢物、芜荑。（出第十九卷中。）
肾劳虚寒方二首  ***************************
《删繁》疗肾劳虚寒，关格塞，腰背强直，饮食减少，日日气力羸，人参补肾汤方。
人参　甘草（炙）　桂心　橘皮　茯苓（各三两）　杜仲　白术（各四两）　生姜（五两）　羊肾（一具，去膏，四破）　猪肾（一具，去膏，四破）　薤白（切，一升）
上十一味，切，以水三斗，煮取六升，去滓。分为六服，昼四夜二服，覆头眠。忌海藻、菘菜、生葱、酢物、桃李、雀肉等。
又疗肾虚寒损，耳鸣好唾，欠呿委顿，羊肾补肾汤方。
羊肾（一具，细切）　磁石（碎，绵裹）　白术（各八两）　黄芪　茯苓　干姜（各四两）　桂心（三两）
上七味，切，以水三斗，煮取七升，绞去滓。分服一升，昼四服，夜三服。燥器贮之，六月减水。忌生葱、桃李、雀肉、酢等物。（并出第八卷中。）
肾劳热方二首  ***************************
《千金》疗肾劳热，阴囊生疮，麻黄根粉方。
麻黄根（三两）　石硫黄（三两，研）　米粉（五合）
上三味，捣下筛，合研，安絮如常用粉法，搨疮上，粉湿更搨之。（《删繁》《肘后》同。出第十九卷中。）
《删繁》疗劳热，四肢肿急，少腹满痛，颜色黑黄，关格不通，鳖甲汤方。
鳖甲（炙）　麻黄（去节）　升麻　前胡　羚羊角（屑，各三两）　桑根白皮（五两）　薤白（切，一升）　香豉（一升，熬，绵别裹）　黄芩（三两）
上九味，切，以水一斗，煮取三升，去滓，分为三服。忌苋菜。（出第八卷中。）
肾热方三首  ***************************
《删繁》疗肾热，四肢肿急，有蛲虫，如果中虫生，在肾为病，贯众散方。
贯众（大者三枚，切，熬）　干漆（三两，熬）　吴茱萸（五十粒）　芜荑（熬）　胡粉（熬）　槐皮（烧，各四分）　杏仁（四十枚，去尖皮，熬，研）
上七味，捣筛，和胡粉研。平旦以井花水调服方寸匕。（并出第八卷中。）
《千金》疗肾热好忘，耳听无闻，四肢满急，腰背动转强直方。
柴胡　茯苓（本方云茯神）　泽泻　黄芩　磁石（碎，绵裹）　升麻　杏仁（去尖皮两仁者）　大青　芒硝（各三两）　生地黄（切，一升）　羚羊角（四两，屑）　淡竹叶（切，一升）
上十二味，切，以水一斗，煮取三升，去滓，下芒硝。分为三服，日再。忌酢物。
又疗肾热，小便黄赤不出，出如栀子汁，辄如黄柏汁，每欲小便，即茎头痛方。
榆白皮（切，三升）　滑石（八两，碎）　子芩　瞿麦　通草（各三两）　石韦（四两，拭去毛）　冬葵子（一升）　车前草（切，二升）
上八味，切，以水二斗，煮车前草，取一斗，去滓，澄清取九升，下诸药，煮取三升五合，去滓，温分四服。（并出第十九卷中。）
骨极论一首  ***************************
《删繁》论曰：凡骨极者，主肾也。肾应骨，骨与肾合。又曰：以冬遇病为骨痹，骨痹不已，复感于邪，内舍于肾，耳鸣见黑色，是其候也。凡肾病则骨极，牙齿苦痛，手足㾓疼，不能久立，屈伸不利，身痹脑髓酸。以冬壬癸日中邪伤风为肾风，风历骨，故曰骨极。若气阴，阴则虚，虚则寒，寒则面肿垢黑，腰脊痛，不能久立，屈伸不利。其气衰则发堕齿槁，腰背相引而痛，痛甚则咳唾。若气阳，阳则实，实则热，热则面色炲，隐曲膀胱不通，牙齿脑髓苦痛，手足酸㾓，耳鸣色黑，是骨极之至也。须精别阴阳，审其清浊，知其分部，视其喘息。善疗病者，病始于皮毛肌肤筋脉，即须疗之，若入六腑五脏，则半生半死矣。扁鹊曰：骨绝不治，而切痛，伸缩不得，十日死。骨应足少阴，足少阴气绝则骨枯。足少阴者，冬脉也。伏行而濡滑，骨髓者也。故骨不濡，则肉不能著骨也。骨肉不相亲，则肉濡而却。肉濡而却，故齿长而垢，发无泽。发无泽则骨先死。戊笃己死，土胜水，医所不能疗。（《千金》同。并出第八卷中。）
骨极实方四首  ***************************
《删繁》疗骨极，主肾实热，病则色炲，隐曲膀胱不通，大便壅塞，四肢满急，干枣汤方。
干枣（十枚，擘，去核）　大黄　大戟（切，炒令黄）　甘草（炙）　甘遂　黄芩（各一两）　芫花（半两，炒）　芒硝（二两）　荛花（半两，炒）
上九味，切，以水五升，煮取一升六合，后下芒硝，分为四服。忌海藻、菘菜。（出第八卷中。）
《千金》疗骨极，主肾热病则膀胱不通，大小便闭塞，面颜枯黑，耳鸣虚热，三黄汤方。
大黄（切，别渍水一斗）　黄芩　芒硝（各三两）　栀子（十四枚）　甘草（一两，炙）
上五味，切，以水四升，先煮三物，取一升五合，去滓，下大黄更煎两沸，下芒硝，分为三服。忌海藻、菘菜。（《删繁》同。出第十九卷中。）
又疗骨实，酸疼，苦烦热，煎方。
葛根汁（一升）　生地黄汁（一升）　生麦门冬汁（一升）　赤蜜（一升）
上四味汁相搅调，微火上煎之三沸，分三服。忌芜荑。
又疗骨髓中疼方。
芍药（一斤）　生地黄（五斤）　虎骨（四两，炙）
上三味，切，以酒一斗渍三宿，曝干复入酒，如此取酒尽为度，捣筛。酒服方寸匕，日三。忌芜荑。（出第十九卷中。）
骨极虚方七首  ***************************
《删繁》骨极虚寒，主肾病则面肿垢黑，腰脊痛不能久立，屈伸不利，梦寤惊悸，上气，少腹里急，痛引腰，腰脊四肢常苦寒冷，大小便或白，肾沥汤方。
羊肾（一具，猪肾亦得）　芍药　麦门冬（去心）　干地黄　当归（各三两）　干姜（四两）　五味子（二合）　人参　茯苓　甘草（炙）　川芎　远志（去心，各二两）　黄芩（一两）　桂心（六两）　大枣（二十枚，擘）
上十五味，切，以水一斗五升，煮肾取一斗，除肾内药，煮取四升，去滓，分为四服，昼三夜一。若遗小便，加桑螵蛸二十枚，炙。忌海藻、菘菜、生葱、酢物、芜荑。
又灸法。
扁鹊曰：第十八椎名小肠俞，主小便不利，少腹胀满虚乏，两边各一寸五分，随年壮灸之，主骨极。（并出第八卷中。）
《千金》疗骨虚，酸疼不安，好倦，主膀胱寒，虎骨酒方。
虎骨一具，并通炙取黄焦汁，尽碎之如雀头大，酿米三石，麹四斗，水三石，如常酿酒法。所以加水麹者，其骨消麹而饮水也。酒熟封头，五十日开饮。
又疗虚劳冷，骨节痛，无力方。
豉（二斗）　地黄（八斤，切）
上二味，再通蒸，曝干，捣筛。食后以酒一升，服二方寸匕，再服。亦疗虚热等疾。忌芜荑。
又虚劳体疼方。
天门冬为散，酒服方寸匕，日三，二百日瘥。忌鲤鱼。
又方
地黄一石取汁，酒二斗相搅重煎，温服，日三。补髓。忌芜荑。
又疗骨髓冷疼痛，灸法。
灸上廉七十壮，三里下三寸是。（并出第十九卷中。）
精极论并方三首  ***************************
《删繁》论曰：凡精极者，通主五脏六腑之病候也。若五脏六腑衰则形体皆极，目视无明，齿焦而发落，身重则肾水生，耳聋，行步不正，邪风逆于六腑，淫虚厥于五脏，故曰精极也。凡阳邪害五脏，阴邪损六腑。阳实则从阴引阳，阴虚则从阳引阴。若阳病者主高，高则实，实则热，眼视无明，齿焦发脱，腹中满，满则历节痛，痛则宜泻于内。若阴病者主下，下则虚，虚则寒，体重则肾水生，耳聋，行步不正。邪气入内，行于五脏则咳，咳则多涕唾，面肿气逆。所以形不足者，温之以气；精不足者，补之以味。善疗精者，先疗肌肤筋脉，次疗六腑五脏。若邪至五脏，则半死半生矣。扁鹊曰：五阴气俱绝，不可疗。绝则目系转，转则目精夺，为志先死，远至一日半日矣，非医所及也。宜须精研，以表疗里，以左疗右，以右疗左，以我知彼，疾皆瘥也。（《千金》同。并出第八卷中。）
《千金》疗精极实热，眼视无明，齿焦发落，形衰体痛，通身虚热，竹叶黄芩汤方。
竹叶（切，三升）　黄芩　茯苓（各三两）　生姜（六两）　麦门冬（去心）　甘草（炙）　大黄（各二两）　芍药（四两）　生地黄（切，一升）
上九味，切，以水九升，煮取三升，去滓，分为三服。忌酢物、海藻、菘菜、芜荑。（《删繁》同。）
又疗精极，五脏六腑俱损伤，虚热，遍身烦疼，骨中㾓痛烦闷方。
生地黄（汁，二升）　生麦门冬（汁）　赤蜜　竹沥（各一升）　石膏（八两，碎）　人参（三两）　川芎（三两）　甘草（一两，炙）　黄芩（三两）　当归（四两）　桂心（四两）　麻黄（二两，去节）
上十二味，切，以水七升，先煮八物，取二升，去滓，下地黄汁等，煮取四升。分四服，日三夜一。忌海藻、菘菜、生葱、芜荑。（《删繁》桂三两。《删繁》同。并出第十九卷中。）
虚劳失精方五首  ***************************
《病源》：肾气虚损，不能藏精，故精漏失。其病少腹弦急，阴头寒，目眶痛，发落。诊其脉数而散者，失精脉也。凡脉芤动微紧，男子失精。（出第四卷中。）
深师人参丸，疗虚劳失精方。
人参（二两）　桂心　牡蛎（熬）　薯蓣　黄柏　细辛　附子（炮）　苦参（各三分）　泽泻（五分）　麦门冬（去心）　干姜　干地黄（各四分）　菟丝子（二分）
上十三味，捣合下筛，和以白蜜为丸，酒服如梧子大三丸。痹加附子一分炮。妇人血崩，加干地黄好者二分。一本云：黄柏四分。忌猪肉、冷水、生葱、生菜、芜荑。（出第三卷中。）
范汪疗男子虚失精，三物天雄散方。
天雄（三两，炮）　白术（八分）　桂心（六分）
上药捣下筛。服半钱匕，日三，稍稍增之。忌猪肉、冷水、桃李、雀肉、生葱。（张仲景方有龙骨。文仲同。出第六十八卷中。）
《千金》疗男子虚劳失精，阴缩，灸法。
灸中封五十壮。
又男子虚劳失精，阴上缩，茎中痛方。
灸大赫三十壮，穴在夹屈骨端三寸。（并出第十九卷中。以上灸穴尺寸远近，具在第三十九卷中。）
《古今录验》疗虚损失精，黄芪汤方。
黄芪　当归　甘草（炙，各二两）　桂心（六两）　苁蓉　石斛（各三两）　干枣（百三十枚）　白蜜（二升）
上八味，切，以水一斗，煮取四升，内蜜，煎取三升。分为四服，日三夜一，以食相间。忌海藻、菘菜、生葱。（范汪同。出第三卷中。）
虚劳尿精方八首  ***************************
《病源》：虚劳尿精者，肾气衰弱故也。肾藏精，其气通于阴。劳伤肾虚，不能藏其精，故因小便而精液出也。（出第四卷中。）
深师疗男子尿精方。
栝楼根　泽泻　土爪根（各二两）
上三味，捣合下筛，以牛膝和，为丸如梧子，先食服三丸良。（范汪云用四分。余并同。）
又尿精，小便白浊，梦泄，韭子散方。
韭子　菟丝子　车前子（各一升）　附子（三枚，炮）　当归　川芎　矾石（烧，各三两）　桂心（一两）
上八味，捣合下筛。温酒服方寸匕，日三。亦可蜜和为丸，酒服如梧子大五丸。忌猪肉、冷水、生葱。（《千金》同。出第三卷中。）
《千金》疗虚劳尿精方。
韭子（二升）　糯米（一升）
上二味，以水一斗七升，煮如粥，取汁六升，分为三服。精溢同此。
又方
柘白皮（五合）　桑白皮（五合，切）
上二味，切，以酒五升，煮取三升，分为三服。（一方柘白皮作石榴皮。）
又方
干胶（二两，炙）
上一味，捣末，酒二升和，温分三服，瘥。（一方用鹿角胶。）
又方
新韭子（二升，十月霜后采）
上一味，好酒八合，渍一宿，明旦日色好，童子向南捣一万杵。平旦温酒五合，服方寸匕，日再服。
又小便失精及梦泄精方。
韭子（一升，熬）　麦门冬（一升，去心）　菟丝子（二合）　车前子（二合）　川芎（二两）　白龙骨（三两）
上六味，捣筛。以酒服方寸匕，日三。不知稍稍增之，甚者夜一服。（《肘后》用泽泻一两半。并出第十九卷中。）
《古今录验》棘刺丸，疗男子百病，小便过多，失精方。
棘刺（二两）　麦门冬（去心）　萆薢　厚朴（炙）　菟丝子　柏子仁　苁蓉　桂心　石斛　小草　细辛　杜仲　牛膝　防葵　干地黄（各一两）　石龙芮（二两）　巴戟天（二两）　乌头（半两，炮，削去皮）
上十八味，捣下筛，以蜜杂鸡子黄各半和之，捣五六千杵。以饮服如梧子十丸，日三，稍稍增至三十丸，以知为度。忌猪肉、冷水、生葱、生菜。（《千金》有葳蕤。深师同。并出第十卷中。）
虚劳梦泄精方一十首  ***************************
《病源》：肾虚为邪所乘，邪客于阴则梦交接。肾藏精，今肾虚弱不能制于精，故因梦感动而泄也。（出第四卷中。）
深师韭子丸，疗虚劳梦泄精方。
韭子（五合，熬）　大枣（五枚）　黄芪　人参　甘草（炙）　干姜　当归　龙骨　半夏（洗）　芍药（各三两）
上十味，捣合下筛，和以白蜜、枣膏，丸如梧子。服十丸，日三四。忌海藻、菘菜、羊肉、饧。（《千金》同。）
又棘刺丸，疗虚劳诸气不足，数梦，或精自泄方。
棘刺　天门冬（去心，各二两）　干姜　菟丝子　乌头（炮）　小草　防葵　薯蓣　石龙芮　枸杞子　巴戟天　萆薢　细辛　葳蕤　石斛　厚朴（炙）　牛膝　桂心（各二两）
上十八味，捣合下筛，和以蜜、鸡子白各半相和，丸如梧子。先食服五丸，日三。若患风痿痹，气体不便，热烦满少气，消渴枯悴，加葳蕤、天门冬、菟丝子。身黄汗，小便赤黄不利，加石龙芮、枸杞子。关节腰背痛，加萆薢、牛膝。寒中气胀时泄，数唾呕吐，加厚朴、干姜、桂心。阴囊下湿，精少，小便余沥，加石斛，以意增之，菟丝子酒渍之经一宿。后有一方十四物，长阴，加肉苁蓉、磁石。其说小异，故两存焉。忌猪肉、冷水、生葱、菘菜、鲤鱼等。
又鹿角汤，疗劳梦泄精方。
鹿角（一具，屑）　韭白（半斤）　生姜（一斤）　川芎　茯苓（各二两）　当归　鹿茸（炙，各二两）　白米（五合）
上八味，切，先以水五斗煮鹿角，取一斗二升，去滓，内诸药，煮取四升。分服一升，日三夜一。鹿角惟取肥而解者，打令碎也。忌酢物。
又桂心汤，疗虚，喜梦与女邪交接，精为自出方。（一名喜汤。）
桂心　牡蛎（熬）　芍药　龙骨　甘草（各二两，炙）　大枣（三七枚，一方十枚）　生姜（五两）
上七味，㕮咀，以水八升，煎取三升，去滓，温分三服。忌海藻、菘菜、生葱。（范汪同。并出第三卷中。）
《千金》疗梦泄失精，尿后余沥，尿精方。
人参　麦门冬（去心）　赤石脂　远志（去心）　续断　鹿茸（炙，各六分）　茯神（一云茯苓）　龙齿（炙）　磁石（研）　苁蓉（各八分）　干地黄（十二分）　丹参　韭子（熬）　柏子仁（各五分）
上十四味，捣筛，蜜和，丸如梧子。以酒服二十丸，日再，稍稍加至三十丸。忌酢物、芜荑。
又疗梦失精方。
韭子（一升，熬）
上一味，捣筛。以酒服方寸匕，日再。神效。（并出第十九卷中。）
《古今录验》石斛散，疗男子梦泄精方。
石斛（七分）　桑螵蛸　紫菀（各二分）　干漆（熬）　五味子　干地黄　钟乳（研）　远志皮　附子（各二分，炮）
上九味，捣合下筛。以酒服方寸匕，渐渐增至二匕，日三服。忌猪肉、冷水、芜荑。（出第十卷中。）
《小品》龙骨汤，疗梦失精，诸脉浮动，心悸少急，隐处寒，目眶疼，头发脱者，常七日许一剂，至良方。
龙骨　甘草（炙，各二分）　牡蛎（三分，熬）　桂心　芍药（各四分）　大枣（四枚，擘）　生姜（五分）
上七味，切，以水四升，煮取一升半，分再服。虚羸浮热汗出者，除桂，加白薇三分、附子三分炮，故曰二加龙骨汤。忌海藻、菘菜、生葱、猪肉、冷水。
又薰草汤，疗梦失精方。
薰草　人参　干地黄　白术　芍药（各三两）　茯神　桂心　甘草（炙，各二两）　大枣（十二枚，擘）
上九味，切，以水八升，煮取三升。分为二服，每服如人行四五里。一方又有茯苓三两。忌桃李、雀肉、大酢、海藻、菘菜、生葱。（一本无薰草、人参。又有薰草、人参、龙骨，别是一方。范汪同。并出第三卷中。）
《集验》灸丈夫梦泄法。
灸足内踝上一寸，一名三阴交，二七壮。两脚皆灸，内踝上大脉并四指是。（范汪、文仲同。出第五卷中。）

第十七卷  ——————————————————————————————————————————————————————————————————————————————————————————

《素女经》四季补益方七首  ***************************
《素女经》黄帝问素女曰：男子受气，阴阳俱等，男子行阳常先病。耳目本其所好，阴痿不起，气力衰弱，不能强健，敢问疗之道。素女曰：帝之所问，众人同有阴阳为身，各皆由妇人夭年损寿，男性节操，故不能专，心贪女色，犯之竭力，七伤之情，不可不思，常能审慎，长生之道也。其为疾病，宜以药疗之。今所说犯者七。第一之忌，日月晦朔，上下弦望，六丁之日，以合阴阳，伤子之精，令人临敌不战，时时独起，小便赤黄，精空自出，夭寿丧身。第二之忌，雷电风雨，阴阳晦暝，振动天地，日月无精光，以合阴阳，生子令狂癫，或有聋盲瘖痖失神，或多忘误，心意不安，忽常喜惊恐悲忧不乐。第三之忌，新饱食饮，谷力未行，太仓内实，五脏防响，以合阴阳，六腑损伤，小便当赤，或白或黄，腰脊疼痛，头项寄强，或身体浮肿，心腹胀满，毁形夭寿，天道之常。第四之忌，新小便精气微弱，荣气不固，卫气未散，以合阴阳，令人虚乏，阴阳气闭，绝食无味，腹胀满结，怫郁不安，忘误，或喜怒无常，状如癫发。第五之忌，作事步行身体劳，荣气不定，卫气未散，以合阴阳，脏气相干，令人气乏，喘息为难，唇口干燥，身体流汗，谷不消化，心腹胀满，百处酸疼，起卧不安。第六之忌，新息沐浴头身发湿，举重作事流汗如雨，以合阴阳，风冷必伤，少腹急痛，腰脊疼强，四肢酸疼，五脏防响，上攻头面，或生漏沥。第七之忌，共女语话，玉茎盛强，以合阴阳，不将礼防，气腠理开，茎中痛伤，外动肌体，内损腑脏，结发塞耳，目视䀮䀮，心中怵惕，恍惚喜忘，如杵舂膈，咳逆上气，内绝伤中，女绝痿弱，身可不防。犯此七篇，形证已彰，天生神药，疗之有方。
黄帝问高阳负曰：吾知素女明知经脉脏腑虚盈，男子五劳七伤，妇人阴阳隔闭，漏下赤白，或绝产无子。男子受气，阴阳同等。其病缘由，因何而起，故欲问之，请为具说。对曰：深哉问也。男子五劳六极七伤病，皆有元本由状。帝曰：善哉！七伤之病，幸愿悉说。对曰：一曰阴汗，二曰阴衰，三曰精清，四曰精少，五曰阴下湿痒，六曰小便数少，七曰阴痿，行事不遂。病形如是，此谓七伤。黄帝曰：七伤如是，疗之奈何？对曰：有四时神药，名曰茯苓，春秋冬夏，疗随病形，冷加热药，温以冷浆，风加风药，色脉诊评，随病加药，悉如《本经》。
春三月，宜以更生丸（更生者，茯苓也。）疗男子五劳七伤，阴衰消小，囊下生疮，腰背疼痛，不得俛仰，两膝膑冷，时时热痒，或时浮肿，难以行步，目风泪出，远视䀮䀮，咳逆上气，身体痿黄，绕脐弦急，痛及膀胱，小便尿血，茎痛损伤，时有遗沥，汗衣赤黄，或梦惊恐，口干舌强，渴欲饮水，得食不常，或气力不足，时时气逆，坐犯七忌，以成劳伤，此药主之甚验方。
茯苓（四分，若不消食，三分加一）　菖蒲（四分，若耳聋，三分加一）　山茱萸（四分，若身痒，三分加一）　栝楼根（四分，若热渴，三分加一）　菟丝子（四分，若痿泄，三分加一）　牛膝（四分，若机关不利，加一倍）　赤石脂（四分，若内伤，三分加一）　干地黄（七分，若烦热，三分加一）　细辛（四分，若目䀮䀮，三分加一）　防风（四分，若风邪，三分加一）　薯蓣（四分，若阴湿痒，三分加一）　续断（四分，若有痔，加一倍）　蛇床子（四分，若少气，三分加一）　柏实（四分，若少力，加一倍）　巴戟天（四分，若痿弱，三分加一）　天雄（四分，炮，若有风，三分加一）　远志皮（四分，惊恐不安，三分加一）　石斛（四分，若体疼，加一倍）　杜仲（四分，若绝阳腰痛，三分加一）　苁蓉（四分，若冷痿，加一倍）
上二十味，捣筛，蜜和，丸如梧桐子。先食服三丸，日三。不知渐增，以知为度。亦可散服，以清粥饮服方寸匕。七日知，十日愈，三十日余气平，长服老而更少。忌猪羊肉、饧、冷水、生菜、芜荑等物。
又黄帝问曰：夏三月，以何方药？幸得具闻。对曰：宜以补肾茯苓　丸，疗男子内虚，不能食饮，忽忽喜忘，悲忧不乐，恚怒无常，或身体浮肿，小便赤黄，精泄淋沥，痛绞膀胱，胫疼冷痹，伸不得行，渴欲饮水，心腹胀满，皆犯七忌。上已具记，当疗之法，随病度量，方用如下：
茯苓（二两，食不消，加一倍）　附子（二两，炮，有风，三分加一）　山茱萸（三两，身痒，三分加一）　杜仲（二两，腰痛，三分加一）　牡丹（二两，腹中游气，三分加一）　泽泻（三两，有水气，三分加一）　薯蓣（三两，头风，加一倍）　　桂心（六两，颜色不足，三分加一）　细辛（三两，目视䀮䀮，三分加一）　石斛（二两，阴湿痒，三分加一）　苁蓉（三两，身痿，三分加一）　黄芪（四两，体疼，三分加一）
上十二味，捣筛，蜜和，丸如梧桐子。先食服七丸，日二服。忌生葱、生菜、猪肉、冷水、大酢、胡荽等物。
又黄帝问曰：春夏之疗，已闻良验。秋三月以何方药？对曰：宜以补肾茯苓丸，疗男子肾虚冷，五脏内伤，风冷所苦，令人身体湿痒，足行失顾，不自觉省，或食饮失味，目视䀮䀮，身偏拘急，腰脊痛强，不能食饮，日渐羸瘦，胸心懊闷，咳逆上气，转侧须人，起则扶舁，针灸服药，疗之小折，或乘马触风，或因房室不自将护，饮食不量，用力过度，或口干舌燥，或流涎出口，或梦寤精便自出，或尿血、尿有淋沥，阴下痒湿，心惊动悸，少腹偏急，四肢酸疼，气息嘘吸，身体浮肿，气逆胸胁，医不能识，妄加余疗，方用如下：
茯苓（三两）　防风（二两）　桂心（二两）　白术（二两）　细辛（二两）　山茱萸（二两）　薯蓣（二两）　泽泻（二两）　附子（二两，炮）　干地黄（二两）　紫菀（二两）　牛膝（三两）　芍药（二两）　丹参（二两）　黄芪（二两）　沙参（二两）　苁蓉（二两）　干姜（二两）　玄参（二两）　人参（二两）　苦参（二两）　独活（二两）
上二十二味，捣筛，蜜和，丸如梧桐子。食前服五丸，临时以酒饮下之。忌酢物、生葱、桃李、雀肉、生菜、猪肉、芜荑等。
又黄帝问曰：春夏秋皆有良方，冬三月复以何方治之？对曰：宜以垂命茯苓　丸，疗男子五劳七伤，两目䀮䀮，得风泪出，头项寄强，不得回展，心腹胀满，上支胸胁，下引腰脊，表里疼痛，不得喘息，饮食咳逆，面目痿黄，小便淋沥，清精自出，阴痿不起，临事不对，足胫酸疼，或五心烦热，身体浮肿，盗汗流离，四肢朐挛，或缓或急，梦寤惊恐，呼吸短气，口干舌燥，状如消渴，忽忽喜忘，或悲忧呜咽。此药主之，补诸绝，令人肥壮，强健气力，倍常饮食，百病除愈方。
茯苓（二两）　白术（二两）　泽泻（二两）　牡蒙（二两）　桂心（二两）　牡蛎（二两，熬）　牡荆子（二两）　薯蓣（二两）　杜仲（二两）　天雄（二两，炮）　人参（二两）　石长生（二两）　附子（二两）　干姜（二两）　菟丝子（二两）　巴戟天（二两）　苁蓉（二两）　山茱萸（二两）　甘草（二两，炙）　天门冬（二两，去心）
上二十味，捣筛，以蜜和，丸如梧桐子。先食服五丸，酒饮皆得。忌海藻、菘菜、鲤鱼、生葱、猪肉、酢等物。
又黄帝问曰：四时之药，具已闻之，此药四时通服得不？对曰：有四时之散，名茯苓散，不避寒暑，但能久服，长生延年，老而更壮，方用如下：
茯苓　钟乳（研）　云母粉　石斛　菖蒲　柏子仁　菟丝子　续断　杜仲　天门冬（去心）　牛膝　五味子　泽泻　远志（去心）　甘菊花　蛇床子　薯蓣　山茱萸　天雄（炮）　石韦（去毛）　干地黄　苁蓉（并等份）
上二十二味，捣筛为散。以酒服方寸匕，日再。二十日知，三十日病悉愈，百日以上体气康强。长服，八九十老公还如童子。忌酢物、羊肉、饧、鲤鱼、猪肉、芜荑等。
高阳负曰；凡经方，神仙所造，服之疗病，具已论讫。如是所拟，说从开辟以来，无病不治，无生不救也。（并出《古今录验》二十五卷中。）
五劳六极七伤方一十首  ***************************
《病源》：夫虚劳者，五劳六极七伤是也。五劳者，一曰志劳，二曰思劳，三曰心劳，四曰忧劳，五曰瘦劳。又有五劳，肺劳者，短气而面肿，鼻不闻香臭；肝劳者，面目干黑口苦，精神不守，恐畏不能独卧，目视不明；心劳者，忽忽喜忘，大便苦难，或时鸭溏，口内生疮；脾劳者，舌本苦直，不得咽唾；肾劳者，背难以俛仰，小便不利，色赤黄而有余沥，茎内痛，阴湿囊生疮，少腹急满也。
六极者，一曰气极，令人内虚，五脏不足，邪气多，正气少，不欲言；二曰血极，令人无颜色，眉发堕落，忽忽喜忘；三曰筋极，令人数转筋，十指爪甲皆痛，苦倦不能久立；四曰骨极，令人酸削，齿苦痛，手足烦疼，不可以立，不欲行动；五曰肌极，令人羸瘦，无润泽，饮食不生肌肤；六曰精极，令人少气，噏噏然内虚，五脏气不足，发毛落，悲伤喜忘。
七伤者，一曰阴寒；二曰阴痿；三曰里急；四曰精连连；五曰精少，阴下湿；六曰精液清；七曰小便苦数，临事不举。又，一曰大饱伤脾，脾伤善噫，欲卧，面黄；二曰大怒气逆伤肝，肝伤少血目暗；三曰强力举重，久坐湿地伤肾，肾伤少精，腰背痛，厥逆下冷；四曰形寒，寒饮伤肺，肺伤少气，咳嗽鼻鸣；五曰忧愁思虑伤心，心伤苦惊，喜忘善怒；六曰风雨寒暑伤形，形伤发落，肌肤枯夭；七曰大恐惧不节伤志，志伤恍惚不乐。
男子平人，脉大为劳，极虚亦为劳。男子劳之为病，其脉浮大，手足烦，春夏剧，秋冬瘥，阴寒精自出，酸削。诊寸口脉浮而迟，浮即为虚，迟即为劳，迟即卫气不足，浮即荣气竭。脉直上者，逆虚也。脉涩无阳是肾气少。寸关涩无血气，逆冷，是大虚。脉浮微缓皆为虚，缓而大者劳也。脉微濡相薄为五劳，微弱相薄虚损为七伤。其汤熨针石，别有正方，补养宣导，今附于后。
《养生方导引法》云：惟欲嘿气养神，闭气使极，吐气使微。又不得多言语、大唤呼，令神劳损。亦云不可泣泪及多唾洟。此皆为损液漏津，使喉涩大渴。
又云：鸡鸣时扣齿三十六下讫，舐口唇漱，舌聊上齿表，咽之三过。杀虫，补虚劳，令人强壮。
又云：两手拓两颊，手不动，搂肚肘使急，腰内亦然住定，放两肘头向外，肘髆腰气散，尽势，大闷始起，来去七通，去肘臂之劳。
又云：两足跟相对，坐上，两足指相向外扒，两膝头柱席，两向外扒使急，始长舒两手，两向取势，一一皆急三七。去五劳腰脊膝疼，伤冷脾痹。
又云：跪一足，坐上，两手髀内卷，足努踹向下，身外扒，一时取势，向心来去二七，左右亦然。去五劳，足臂疼闷，膝冷阴冷。
又云：坐抱两膝下，去三里二寸，急抱向身极势，足两向，身起欲似胡床，住势还坐，上下来去二七。去腰足臂内虚劳，膀胱冷。
又云：外转两脚，平踏向阴端急蹙，将两手捧膝头，两向极势，捺之二七毕，身侧两向取势二七，前后努腰。去心劳，痔病，膝头冷。调和未损尽时，须言语不瞋喜，偏跏，两手抱膝头，努膝向外，身手膝各两极势，挽之三七，左右亦然。头须左右仰扒，去背急臂劳。
又云：两足相踏，令足掌合也。蹙足极势，两手长舒，掌相向脑项之后，兼至髆，相挽向头，髆手向席，来去七，仰手七，合手七。始两手角上极势，腰正，足不动，去五劳七伤，脐下冷暖不和。数用之，常和调适。
又云：一足踏地，一足屈膝，两手抱犊鼻下，急挽向身极势，左右换易四七，去五劳，三里气不下。
又云：蛇行气，曲卧，以正身复起踞，闭目随气所在不息。少食裁通肠，服气为食，以舐为浆，春出冬藏，不财不养，以治五劳七伤。
又云：虾蟆行气，正动摇两臂，不息十二通。以治五劳七伤，水肿之病。
又云：外转两足十遍引，去心腹诸劳，内转两足十遍引，去心五息止，去身一切诸劳疾疹。（出第三卷中。）
《广济》疗五劳、七伤、六极、八风、十二痹，消渴，心下积聚，使人身体润，服之多情性，补益养精方。
生干地黄（十二分）　天门冬（十分，去心）　干姜（六分）　菟丝子（十分，酒渍二宿，焙干，别捣）　石斛（八分）　当归（六分）　白术（六分）　甘草（八分，炙）　肉苁蓉（七分）　芍药（六分）　人参（八分）　玄参（六分）　麦门冬（十分，去心）　大黄（八分）　牛膝（六分）　紫菀（六分）　茯苓（八分）　防风（六分）　杏仁（八分，去皮尖，熬）　麻子仁（八分）　地骨皮（六分）　椒（三分，去目，汗）
上二十二味，捣筛，蜜和，丸如梧子。空腹酒下二十丸，日再服，渐加至三十丸。忌鲤鱼、海藻、菘菜、桃李、雀肉、大酢、芜荑等。
崔氏肾沥汤，疗五劳、六极、八风、十二痹，补诸不足方。
猪肾（一具，去脂膜）　附子（四分，炮）　川芎（四分）　牡丹（四分）　桂心（四分）　茯苓（八分）　干地黄（六分）　人参（四分）　桑螵蛸（八分，炙）　磁石（八分，研如粉）　牡荆子（八分）　当归（四分）　黄芪（八分）　菖蒲（八分）
上十四味，切，以水一斗七升，煮肾取一斗一升，去肾内药，煎取四升，分四服。忌羊肉、饧、冷水、酢、生葱、芜荑、胡荽。（《古今录验》同。）
又治丈夫五劳七伤，百病无不补之，干漆散方。
干漆（八两，熬令断烟）　苁蓉（八两）　石斛（八分）　枸杞子（一升）　干地黄（十两）　远志皮（五两）　续断（五两）　菟丝子（五两）　天雄（三两，炮）　桂心（三两）
上十味，捣筛为散。每旦服一匕，暮一匕，酒、饮皆得。忌猪肉、生葱、芜荑、冷水。
又七味干漆散方。（韦都水服不逾月，光悦倍常。疗虚羸无比。）
干漆（三两，熬烟断）　干地黄（八两）　芍药（二两）　苁蓉（二两）　五味子（二两）　食茱萸（四两）　枸杞子（四两）
上药捣筛为散，酒服方寸匕，渐加至二匕，日二服，以知为度，忌芜荑。
又五落散，主五劳、六极、七伤、八不足，里急，胸胁胀满，背痛头眩，四肢重，腰膂强，环脐腹痛，小便或难或数，剧者大便去血，歙歙少气，手足烦热，卧不能举起，起行不能久立，有病若此，名曰内极。或生愁忧恐怖，生热，或饱食饮酒，房室自极，阳气虚竭，耳鸣消渴，甚则手足浮肿，逆害饮食，名曰内消五劳七伤。视病所苦，加其药方。
大黄（六分）　麦门冬（七分，去心）　瓜蒌（五分）　白薇（七分）　甘草（五分，炙）　当归（十分）　干地黄（七分）　山茱萸（七分）　桑螵蛸（七分，炙）　石斛（九分，六安者）　茯苓（五分）　桂心（三分）　铁屑（三分，研）　厚朴（三分，炙）　吴茱萸（二分）
上十五味，合捣筛，以白蜜一斤，枣膏一斤，当蒸之，以温汤浸之，和溲（疏有切）前药，令如干饮状，药悉成。又别取牛膝五两、肉苁蓉六两、附子三两炮，三物合捣下筛，内诸药，和令相得。以酒服之方寸匕，日三，不知稍增之。长肌肉，补不足，久服益气力。若少气力，加石斛。消渴，加瓜蒌。止痛结烦，里急，加芍药。腹中痛，下脓血，加厚朴四两炙。四肢酸疼，加当归。歙歙少气，加天门冬、白薇。一名五若散。忌海藻、菘菜、生葱、芜荑、酢物、鲤鱼等。
又落肾散，一名肾著散，疗腰背痛，少腹挛急，尿难，自汗出，耳聋，阴痿脚冷，皆其病候方。
羊肾（一双，作脯，炙燥）　磁石（六分，研）　天门冬（五分，去心）　人参（二分）　防风（三分）　天雄（三分，炮）　龙骨（五分）　茯苓（一分）　续断（七分）　肉苁蓉（五分）　玄参（三分）　干地黄（四分）　桑白皮（三分）　白胶（五分，炙）　干漆（五分，熬）
上十五味，下筛。空腹，以大麦饮下二方寸匕，日五六服。忌鲤鱼、猪肉、冷水、芜荑、酢等物。
又枸杞酒，疗五内邪气，消渴风湿，下胸胁间气，头痛，坚筋骨，强阴，利大小肠，填骨髓，长肌肉，破除结气，五劳七伤，去胃中宿食，利耳目，鼻衄吐血，内湿风疰，补中逐水，破积瘀脓，恶血石淋，长发，伤寒瘴气，烦躁满闷，虚劳喘吸，逐热破血，及脚气肿痹方。
用米（一石为一剂，黍糯并得，计常酿酒，米一石用麹一斗，此加五升弥佳，其麹惟须上好者末之）　枸杞（三十斤，去赤皮，半寸剉之，以水一石浸之三日，煮取五斗汁）　生地黄（二十斤，洗去土，细切，共米同炊之）　秋麻子（三斗，微熬，细粉，蒸气出，以枸杞汤淋取汁豆豉二斗，以枸杞汤煮取汁）
上四味，地黄一味，共米同蒸之，三物药汁总合得五斗，分半渍米饙半及麹和酿饭，如人肌温，总和一酘，盖瓮口，经二七日，压取封泥，复经七日。初一度酿，用麻子二斗多，即恐令人头痛。服酒慎芜荑、生冷、陈宿、猪、犬、鸡、鱼、面、蒜、油腻、白酒、房室等。服经一二七日，将息病退。（并出第八卷中。）
《千金》五劳六极七伤虚损何谓？五劳，五脏病；六极，六腑病；七伤，表里受病。凡远思强虑伤人，忧恚悲哀伤人，喜乐过差伤人，忿怒不解伤人，汲汲所愿伤人，戚戚所患伤人，寒温失节伤人，故曰五劳六极七伤也。论伤甚众，且言其七，悉主之方。
苁蓉（七分）　五味子（八分）　地肤子（五合）　续断（五分）　蛇床子（五分）　车前子（五合）　菟丝子（七合）　干地黄（八分）　牡蛎（六分，左顾者，熬）　天雄（七分，炮）　桑寄生（七分）　韭子（五合）　天门冬（八分，去心）　地骨皮（八分）　白石英（八分）　阳起石（七分）　白龙骨（七分）
上十七味，合捣筛，以酒服方寸匕，日三。忌猪肉、冷水、鲤鱼、芜荑等。（出第十九卷中。）
《古今录验》淮南八公石斛万病散，疗五劳七伤，大风缓急，湿痹不仁，甚则偏枯，筋缩拘挛，胸胁支满，引身强直，或颈项腰背疼痛，四肢酸烦，阴痿，临事不起，痒湿，卧便盗汗，心腹满急，小便茎中疼痛，或时便血，咽干口燥，饮食不消，往来寒热，羸瘦短气，肌肉损减，或无子，若生男女才欲及人便死。此皆极劳伤血气，心神不足所致，药悉主之，令人康健多子方。
牛膝（二分）　远志（二分，去心）　续断（二分）　蛇床子（三分）　菟丝子（三两，酒渍）　苁蓉（二分）　茯苓（二分）　杜仲（二分）　桂心（二分）　干姜（一分）　蜀椒（一分，汗）　细辛（二分）　附子（二分，炮）　天雄（二分，炮）　防风（二分）　干地黄（二分）　白术（二分）　萆薢（二分）　石斛（二分）　云母粉（二分）　菊花（二分）　菖蒲（二分）
上二十二味，随病倍其分，捣筛为散。先食以酒服方寸匕，日三，以知为度。神良。忌猪羊肉、冷水、桃李、雀肉、生葱、生菜、大酢、饧等。（《千金》有人参、山芋、巴戟天、五味子、山茱萸，为二十七味。）
又淮南王枕中丸，疗五劳六极七伤，胃气不和，发于五脏虚劳，小便或难或数，令人多思，脾气不和，宿食热所为，流入百脉，食饮不进，沉滞著中隔，并来著一边，或食不消，夜服三丸方。
川芎（二两）　附子（二两，炮）　桂心（二两）　甘草（二两，炙）　黄芩（二两）　芍药（二两）　干姜（二两）　蜀椒（二两，汗）　杏仁（四两，去皮尖，熬）　白术（五两）　当归（二两）　大黄（一两）
上十二味，捣筛，蜜和，丸如梧子。以酒服五丸，日三。忌海藻、菘菜、生葱、猪肉、冷水、桃李、雀肉等。（并出第二十五卷中。）
杂疗五劳七伤方三首  ***************************
《古今录验》薯蓣丸，疗丈夫五劳七伤，头痛目眩，手足逆冷，或烦热有时，或冷痹骨疼，腰髋不随，食虽多不生肌肉，或少食而胀满，体涩无光泽，阳气衰绝，阴气不行。此药能补十二经脉，起发阴阳，通内制外，安魂定魄，开三焦，破积聚，厚肠胃，消五脏邪气，除心内伏热，强筋练骨，轻身明目，除风去冷，无所不疗，补益处广，常须服饵为佳。七十老人服之尚有非常力，况少者乎？谨具方如下。
干薯蓣（二两）　苁蓉（四两）　牛膝（二两）　菟丝子（二两，酒渍）　杜仲（二两）　赤石脂（二两）　泽泻（二两）　干地黄（二两）　山茱萸（二两）　茯苓（二两）　巴戟天（二两，去心）　五味子（一两半）　石膏（二两，研）　远志（一两，去心）　柏子仁（一两）　白马茎筋（干之，二两，炙）
上十六味，捣筛，蜜和，丸如梧子。以酒空腹服二十九至三十丸，日再。忌大酢、芜荑、蒜、陈臭物。
又疗五劳七伤诸虚，补益及下元，后用甚验，五石黄芪丸方。
黄芪（二两）　紫石英（二两，研）　赤石脂（二两）　石硫黄（二两，研）　石斛（二两）　白石脂（二两）　白矾石（二两，炼，研）　桂心（四两）　乌头（二两，炮，去皮）　炼钟乳（二两，研）　川芎（二两）　防风（二两）　茯苓（三两）　干姜（四两）　枣（一百枚）　当归（二两）　细辛（三两）　人参（二两）　肉苁蓉（二两）　附子（二两，炮）　干地黄（二两）　芍药（三两）　甘草（三两，炙）　白术（二两）
上二十四味，草石各别捣筛，枣蜜和，丸如梧子。空腹酒下十丸，日三，渐加至三十丸。忌海藻、菘菜、猪肉、冷水、桃李、雀肉、生葱、酢物、芜荑、生菜。（《千金》有羊肾、羌活，无白术、钟乳、紫石英、石硫黄、赤石脂、白石脂、矾石，止十九味。）
又大薯蓣丸，疗男子五劳七伤，晨夜气喘急，内冷身重，骨节烦疼，腰背强痛引腹内，羸瘦不得饮食，妇人绝孕，疝瘕诸病，服此药令人肥白，补虚益气方。
薯蓣（五分）　大黄（六分）　前胡（三分）　茯苓（二分）　人参（二分）　杏仁（三分，熬，去皮尖）　当归（十分）　桔梗（二分）　防风（二分）　黄芩（八分）　麦门冬（八分）　甘草（五分，炙加二分）　五味子（四分）　干地黄（十分）　枣（一百颗）　芍药（四分）　石膏（四分，研）　泽泻（八分）　阿胶（四分，炙）　白术（二分）　干姜（四分）　桂心（四分）　干漆（三分）　黄芪（五分）
上二十四味，捣筛，蜜和，丸如梧桐子。空腹以酒下三十丸，日再。忌猪肉、冷水、桃李、雀肉、海藻、菘菜、生葱、芜荑。（《千金》无防风、麦门冬、茯苓、黄芪，有天门冬、大豆卷、白蔹、附子。张仲景方有大豆黄卷、麹、柴胡、白蔹、川芎，无附子、黄芩、石膏、黄芪、前胡，为二十一味。）
腰痛方六首  ***************************
《病源》：肾主腰脚。肾经虚损，风冷乘之，故腰痛也。又邪客于足少阴之络，令人腰痛引少腹，不可以仰息。诊其尺脉沉，主腰背痛。寸口脉弱，腰背痛。尺寸俱浮直下，此为督脉，腰强痛。凡腰痛有五。一曰少阴，少阴肾也。十月万物阳气皆衰，是以腰痛。二曰风痹，风寒著腰，是以腰痛。三曰肾虚，役用伤肾，是以腰痛。四曰䐴腰，坠堕伤损腰，是以腰痛。五曰寝卧湿地，是以腰痛。其汤熨针石，别有正方，补养宣导，今附于后。
《养生方》云：饮食了勿即卧，久作气病，令人腰疼痛。
又曰：大便勿强努，令人腰疼，目涩。又笑过多，即肾转动，令人腰痛。
又云：人汗出次，勿企床悬脚，久成血痹，两足重，腰痛。
《导引法》云：凡学将息人，先须正坐，并膝头足。初坐先足指相对，足跟外扒，坐上少欲安稳，须两足跟向内相对，坐上，足指外扒，觉闷痛，渐渐举身似款便，坐足上待共内坐相似，不痛，始双坚足跟向上，坐上足指并反向外，每坐常学。去膀胱内冷，面冷风，膝冷足疼，上气腰疼，尽自消适。（出第五卷中。《集验》《千金》同。）
范汪腰疼方。
用鳖甲（一枚，炙令黄，刮削令净洁）
上一味，捣筛。空腹，以汤饮、酒服方寸匕，日三。忌苋菜。（《小品》亦主腰痛。）
《备急》疗腰痛方。
用蒴藋叶火燎，厚铺床上，及热，卧眠上，冷复易之。冬月采取根，舂碎，熬及热，准上用。兼疗风湿冷痹，及产妇人患伤冷，腰痛不得动，亦用弥良。
又疗腰膝髀连腿脚疼酸者方。
杜仲（八两）　独活（四两）　干地黄（四两）　当归（四两）　川芎（四两）　丹参（四两）
上六味，切，以绢袋盛，以清酒二斗渍五宿。初服二合，日再服，以知为度。忌芜荑。
《古今录验》寄生汤，疗腰痛方。
桑寄生（四两）　附子（三两，炮）　独活（四两）　狗脊（五两，黑者）　桂心（四两）　杜仲（五两）　川芎（一两）　甘草（二两，炙）　芍药（三两）　石斛（三两）　牛膝（三两）　白术（三两）　人参（二两）
上十三味，切，以水一斗，煮取三升，分三服。忌海藻、菘菜、生葱、猪肉、冷水、桃李、雀肉等。
又玄参汤，疗腰痛方。
玄参（三两）　人参（三两）　杜仲（四两）　芍药（四两）　桂心（一两）　生姜（二两）　干地黄（三两）　白术（三两）　通草（三两）　当归（三两）　寄生（四两）　川芎（四两）　防风（二两）　牡丹（二两）　独活（二两）
上十五味，㕮咀，以水一斗二升，煮取三升，日三夜一服。忌生葱、桃李、雀肉、胡荽、芜荑等。
又杜仲独活汤，疗腰痛方。
独活（四两）　生姜（六分）　麻黄（二两）　桂心（三两）　芍药（三两）　甘草（三两，炙）　葛根（三两）　瓜蒌子（二两）　防风（二两）　杜仲（四两）　附子（一两，炮）　杏仁（二两，去尖皮，碎）　干地黄（二两）
上十三味，切，以水八升，清酒二升，煮取三升，分三服。忌生菜、菘菜、海藻、猪肉、冷水。（并出第十七卷中。）
风湿腰痛方四首  ***************************
《病源》：劳伤肾气，经络既虚，或因卧湿当风，而风湿乘虚抟于肾，肾经与血气相击而腰痛，故云风湿腰痛。（出第五卷中。）
《集验》疗风湿客于腰，令人腰痛，独活汤方。
独活（三两）　生姜（六两）　干地黄（五两）　芍药（四两）　防风（三两）　桂心（三两）　瓜蒌（三两）　甘草（二两，炙）　麻黄（二两，去节）　干葛（三两）
上十味，切，以水八升，酒二升，煎取三升，分三服，不瘥重作。忌海藻、生葱、菘菜、芜荑。（出第五卷中。此方比前方但无杜仲、附子、杏仁耳。）
《延年》疗腰痛熨法。
菊花（二升）　芫花（二升）　羊踯躅（二升）
上三味，以醋拌令湿润，分为两剂，内二布囊中蒸之，如炊一斗米许顷，适寒温，隔衣熨之，冷即易，熨痛处定即瘥。（《集验》《范汪》同。一云酒拌。）
又疗腰痛大豆熨法。
大豆六升，水拌令湿，炒令热，以布裹，隔一重衣熨痛处，令暖气彻，冷即易之。（张文仲处。）
又方
取黄狗皮裹腰痛处，取暖彻即定。（并出第十五卷中。）
肾著腰痛方二首  ***************************
《病源》：肾主腰脚，肾经虚则受风冷，内有积水，风水相抟，浸渍于肾，肾气内著，不能宣通，故令腰痛。其病之状，身重腰冷，腹重如带五千钱状，如坐水中，形状如水，不渴，小便自利，饮食如故。久久变为水病，肾湿故也。（出第五卷中。）
《古今录验》肾著之为病，其人身体重，从腰以下冷，如坐水中，形状如水，不渴，小便自利，食饮如故，是其证也。从作劳汗出，衣里冷湿，久之故得也。腰以下冷痛，腹重如带五千钱，甘草汤方。
甘草（二两，炙）　干姜（三两，炮）　白术（四两）　茯苓（四两）
上四味，切，以水五升，煮取三升。分服一升，日三。腰中即温。忌海藻、菘菜、桃李、雀肉、酢物。（《经心录》方，甘草一两、干姜二两，余同。出第二十七卷中。《千金》名肾著汤。）
《经心录》肾著散方。
桂心（三两）　白术（四两）　茯苓（四两）　甘草（二两，炙）　泽泻（二两）　牛膝（二两）　干姜（二两）　杜仲（三两）
上八味，捣筛为散。每服三方寸匕，酒一升煮五六沸，去滓，顿服之，日三。忌生葱、桃李、雀肉、海藻、菘菜、酢物。（《千金》同。出第四卷中。）
肾虚腰痛方七首  ***************************
《小品》肾虚腰痛，治之方。
丹皮（二分，去心）　萆薢（三分）　白术（三分）　桂心（三分）
上四味，捣筛。以酒服方寸匕，日三。亦可作汤服之。忌生葱、胡荽、桃李、雀肉等。（《必效》《备急》、范汪同。）
又疗腰痛少气，阴弱寒冷，小便清冷沥滴，阴下湿痒，少腹急，无子息方。
甘草（十四分，炙）　续断（三分）　麦门冬（三分）　薯蓣（三分）　附子（三分，炮）　干姜（二分）　棘刺（四分）
上七味，捣筛。酒服方寸匕，日三。忌猪肉、冷水、海藻、菘菜。（《必效》同。并出第五卷中。一方无干姜。）
《备急》陶氏肾气丸，主短气，腰痛身重，调中补筋脉不足方。
干地黄（五分）　续断（五分）　人参（五分）　萆薢（三分）　阿胶（三分，炙）
上五味，捣筛，蜜和，丸如梧子大。以酒下十丸，加至二十丸，日再服。忌芜荑、生冷。（出第四卷中。）
《必效》寄生散，疗肾虚腰痛方。
桑寄生　鹿茸（炙）　杜仲
上三味，各一分，作散，酒服方寸匕，日三服。
又方
鹿茸炙，作散，酒服方寸匕，一味任多少为之。（并出第三卷中。范汪亦主腰痛。）
《古今录验》疗腰痛，皆犹肾气虚弱，卧冷湿地，当风所得，不时瘥，久久流入脚膝，冷痹疼弱重滞，或偏枯，腰脚疼挛，脚重急痛，独活续断汤方。
独活（二两）　续断（二两）　杜仲（二两）　桂心（二两）　防风（二两）　川芎（三两）　牛膝（二两）　细辛（二两）　秦艽（三两）　茯苓（三两）　人参（二两）　当归（二两）　芍药（二两，白者）　干地黄（三两）　甘草（三两，炙）
上十五味，切，以水一斗，煮取三升，分三服。温将息，勿取冷，宜用蒴藋叶火燎，厚安床上，及热卧上，冷即易之。冬月取根捣用，事须熬之。忌芜荑、生葱、生菜、海藻、菘菜、酢物。（《肘后》有附子，无续断、甘草、牛膝、人参、当归，止十二味。）
又疗男子患腰肾疼痛，髀膝有风冷，耳鸣，食饮无味，并有冷气方。
干地黄（四两）　茯苓（三两）　白术（二两）　泽泻（三两）　山茱萸（三两）　苁蓉（二两）　五味子（三两）　桂心（二两）　石斛（二两）　巴戟天（二两）　防风（二两）　人参（二两）　磁石（二两，研）
上十三味，捣筛，蜜丸如梧子。酒下二十丸，至三十丸，日再。忌桃李、雀肉、生葱、酢物、芜荑。
䐴腰痛方三首  ***************************
《病源》：䐴腰者，谓卒然损伤于腰而致痛也。此由损血抟于背脊所为，久不已，令人气息乏少，面无颜色，损肾故也。（出第五卷中。）
范汪疗䐴腰有血，痛不可忍者方。
桂心
上一味，捣末，以苦酒和，涂痛处。此令人喜卧，可勤用之，再为必瘥。
又疗䐴腰方。
生地黄
上一味，捣绞取汁三升，煎得二升，内蜜一升和，煎之三五沸。日服一升，亦可一日尽三升，以瘥止。甚效。
《经心录》疗䐴腰痛方。
桑寄生（二两）　牡丹皮（二两，去心）　鹿茸（二两，炙）　桂心（二两）
上四味，捣散。以酒服方寸匕，日三。忌生葱、胡荽。（范汪、《千金》同。出第五卷中。）
卒腰痛方七首  ***************************
《病源》：夫劳伤之人，肾气虚损，而肾主腰脚，其经贯肾络脊，风邪乘虚卒入肾经，故卒然而腰痛也。（出第五卷中。）
《集验》疗腰卒然痛，杜仲酒方。
杜仲（半斤）　丹参（半斤）　川芎（五两）　桂心（四两）　细辛（二两）
上五味，切，以酒一斗，浸五宿，随多少饮之。《延年》忌生葱、生菜。（《经心录》同，无桂心。出第五卷中。）
《延年》疗腰卒痛，拘急不得喘息，若醉饱得之欲死者，大豆紫汤方。
大豆（一升，熬令焦）
上一味，以好酒二升，煮豆令熟，随多少饮，勿至醉。亦云用酒一升。（出第十五卷中。）
文仲葛氏疗卒腰痛，不得俛仰方。
正立，以小竹柱地，度至脐断竹，乃以度，度后当背脊，灸竹上头处，随年壮，灸毕藏竹，勿令人知之。（《千金》同。）
又方
鹿角（长六寸，烧）
上一味，捣筛，为末，以酒服方寸匕。陶云：鹿茸尤良。（《小品》、范汪同。）
又方
桂心（八分）　丹皮（四分，去心）　附子（二分，炮）
上三味，捣筛为末。以酒服一刀圭，日再服。此主胁肋气痛如打者。忌生葱、胡荽、猪肉、冷水。（《千金》同。）
又方
灸脊穷骨上一寸七壮，左右各一寸灸七壮，瘥。（《备急》同。）
《经心录》杜仲酒，疗卒腰痛方。
杜仲（半斤）　丹参（半斤）　川芎（五两）
上三味，切，以酒一斗渍五宿，随性少少饮之，即瘥。（出第四卷中。）
久腰痛方二首  ***************************
《病源》：夫腰痛，皆由伤肾气所为，肾虚而受于风邪，风邪停滞于肾经，与血气相击，久而不散，故为久腰痛也。（出第五卷中。）
《小品》疗腰痛及积年痛者方。
干地黄（十分）　白术（五分）　干漆（五分）　桂心（八分）　甘草（五分，炙）
上五味，捣末。以酒服方寸匕，日三。忌桃李、雀肉、生葱、海藻、菘菜、芜荑等。（范汪同。）
《必效》疗积年腰痛方。
取一杖，令病人端腰立杖，以杖头当脐中分，以墨点讫，回杖于背，取墨点处当脊，量两口吻，折中，分灸两头，随年壮妙。
腰胯痛方二首  ***************************
《广济》疗脐下冷，连腰胯痛，食冷物即剧方。
牛膝（八分）　当归（八分）　黄芪（八分）　芍药（八分）　厚朴（六分，炙）　白术（八分）　茯苓（六分）　人参（六分）　橘皮（八分）　诃黎勒皮（八分，熬）　桂心（六分）
上十一味，捣筛，蜜和，丸如梧子。空腹酒服二十丸，加至四十丸，日再。忌桃李、雀肉、生葱、酢物。
又疗腹中冷气，食不消，腰胯冷痛者方。
槟榔仁（八分）　当归（六分）　牛膝（八分）　芍药（六分）　枳实（八分，炙）　人参（六分）　白术（八分）　桂心（六分）　川芎（六分）　吴茱萸（六分）　橘皮（六分）
上十一味，捣筛，蜜和，丸如梧子。酒下二十丸，至三十丸。若饮酒冲上头面，宜煮姜枣汤下，饮服亦得。忌桃李、雀肉、生葱。（并出第四卷中。）
腰脚疼痛方三首  ***************************
《病源》：肾气不足，受风邪之所为也。劳伤则肾虚，虚则受于风冷，风冷与真气交争，故腰脚疼痛也。（出第五卷中。）
《广济》疗患腰肾虚冷，脚膝疼痛，胸膈中风气，重听丸方。
石斛（五分）　五味子（六分）　牡丹皮（八分）　桂心（四分）　白术（六分）　丹参（六分）　磁毛石（十分，研）　芍药（四分）　槟榔仁（十分）　枳实（六分，炙）　通草（六分）　细辛（四分）
上十二味，捣筛，蜜和，丸如梧子。空腹以酒服二十丸，渐加至三十丸，日再。忌生葱、雀肉、桃李、生菜、胡荽。（出第四卷中。）
《集验》秦艽散，疗风冷虚劳，腰脚疼痛，诸病悉主之方。
秦艽（四分）　白术（十四分）　桔梗（四分）　干姜（五分）　附子（三分，炮）　牡蛎（熬）　防风（六分）　人参（四分）　茯苓（四分）　椒子（二分，汗）　黄芩（三分）　桂心（五分）　细辛（三分）　甘草（三分，炙）　杜仲（三分）
上十五味，捣筛为散，以酒服方寸匕，日再服。一方加钟乳粉一两，亦好。忌桃李、雀肉、生葱、生菜、猪肉、冷水。
文仲疗腰髀连脚疼方。
杜仲（八两）　独活　当归　川芎　干地黄（各四两）　丹参（五两）
上六味，切，以绢袋盛，上清酒二斗渍之五宿。服二合，日再。忌芜荑。（《备急》同。）
腰胯疼冷方二首  ***************************
《广济》疗下冷腰胯，肋下结气刺痛方。
当归（六分）　鳖甲（八分，炙）　桑耳（八分，炙）　禹余粮（八分，研）　白石脂（八分）　芍药（八分，炙）　厚朴（六分，炙）　吴茱萸（六分）　茯苓（六分）　橘皮（六分）　槟榔仁（六分）　人参（六分）
上十二味，捣筛，蜜和，丸如梧子。空腹以饮服二十丸，日再，加至三十丸。忌苋菜、酢物。
《延年》生石斛酒，主风痹脚弱，腰胯疼冷，利关节，坚筋骨，令强健悦泽方。
生石斛（三斤，捶碎）　牛膝（一斤）　杜仲（八两）　丹参（八两）　生地黄（切，三升，曝令干）
上五味，切，以绢袋盛，以上清酒二斗，入器中渍七日。每食前温服三合，日三夜一服，加至六七合，至一升。忌芜荑。（出第一卷中。）
腰肾脓水方二首  ***************************
《必效》疗腰肾病脓水方。
牛膝（六分）　槟榔仁（七枚）　防己（六分）　牵牛子（八分，熬）
上四味，捣筛为散。空腹以酒下三钱匕，以宣泻即瘥。如利三五行，即以醋饮止之。慎生冷、油腻、蒜等物。后以补肾气汤丸也。
深师疗腰疼下脓水方。
石盐　干姜　杏仁（去尖）　酱瓣（各等份）
上四味，捣，以绵裹，导之六七过，下脓水兼下气妙，瘥止。
虚劳补益方九首  ***************************
深师黄芪汤，疗丈夫虚劳风冷少损，或大病后未平复而早萦劳，腰背强直，脚中疼弱，利诸不足方。
黄芪（二两）　远志（二两，去心）　麦门冬（二两，去心）　茯苓（二两）　生姜（三两）　人参（三两）　甘草（三两，炙）　半夏（二两，洗）　当归（一两）　前胡（二两）　橘皮（二两）　蜀椒（一两，汗）　芍药（二两）　乌头（三枚，炮）　大枣（二十枚）　桂心（二两）
上十六味，切，以水一斗二升，煮取三升。分三服，增减量性服之。忌羊肉、饧、海藻、菘菜、生葱、生菜、猪肉、冷水、酢物等。（出第三卷中。《千金》无远志、橘皮、蜀椒、乌头，有细辛、五味子，止十四味。）
《千金》疗虚劳补养方。
猪肚（一具，净洗，切）　白术（切，一升）
上二味，以水一斗，煮取六升。分服一升，日三。忌桃李、雀肉等。
又方
豉（二升，蒸三斗米下）　薤白（一斤，切）
上二味，以水七升，煮取三升，分三服，取汗。（出第十九卷中。）
崔氏肾沥汤，疗肾脏虚劳所伤，补益方。（李子豫增损。）
羊肾（一具，切）　黄芪（二两）　干姜（四分）　当归（二两）　甘草（二两，炙）　黄芩（二两）　远志（二两，去心）　五味子（三合）　芍药（三两）　泽泻（二两）　人参（二两）　茯苓（二两）　大枣（二十枚，擘）　桂心（二两）　防风（二两）　麦门冬（四两，去心）　干地黄（三两）
上十七味，切，以水一斗九升，先煮肾，减四升，即去肾，入诸药，煮取三升二合，绞去滓。空腹分服八合，日三。忌生葱、酢物、海藻、菘菜、芜荑等。（出第八卷中。）
文仲益州长史蔡淳妻褚氏，所上补益方。
苁蓉　桂心　菟丝子（酒渍）　干漆（熬）　蛇床子（各三两，并捣为末）　生地黄（一斤，切，以上好酒一斗渍之，昼曝夜渍，酒尽则止，曝干捣筛，以和前药）
上六味，蜜和，丸如弹丸。酒饮任下二丸，嚼破，日三。褚云：奴年七十六，患腰脚，服之即瘥。颜色如三十时。常服者髓满骨中。忌生葱、芜荑。（出第二十九卷中。）
《延年》钟乳散，主补虚劳，益气力，消食，强腰脚无比方。
钟乳粉（二分）　防风（一分）　人参（一分）　细辛（半分）　桂心（二铢）　干姜（一铢）
上六味，为散。分作三贴，每日温酒服一贴，食时服，进食不用过饱，亦不得饥，日一服。常饮酒令体中醺醺。若热烦，以冷水洗手面即定，不用热食，亦不得大冷。忌生葱、生菜。（出第一卷中。）
又单服鹿角胶，主补虚劳，益髓长肌，悦颜色，令人肥健方。
鹿角胶
上一味，捣末。以酒服方寸匕，日三，增至二三匕效。
又枸杞根酿酒，疗风冷虚劳方。
枸杞根（切，一石五斗）　鹿骨（一具，炙，碎）
上二味，以水四石，煎取六斗，去滓澄清，麹一斗须干好，糯米一石，炊如常法造酒，酒熟密封头，然后压取清酒服之，除风补益，悦泽人无比。
《古今录验》调中汤，疗虚劳，补益气力方。
麦门冬（半两）　干枣（一两）　茯苓（半两）　甘草（半两，炙）　桂心（半两）　当归（半两）　芍药（半两）
上七味，切，以水八升，煮取三升，去滓，分服一升，日三。忌生葱、海藻、菘菜、酢物。
补益虚损方七首  ***************************
《延年》常服枸杞补益延年方。
春夏采苗叶，如常食法，秋冬采子根，以九月日采子曝干，十月采根取皮作散，任服。至于造酒服饵，各有常宜，及羹粥为妙。
又生枸杞子酒，主补虚，长肌肉，益颜色，肥健人方。
枸杞子（二升）
上一味，以上清酒二升搦碎，更添酒浸七日，漉去滓，任情饮之。
又生地黄煎，主补虚损，填骨髓，长肌肉，去客热方。
生地黄汁（五升）　枣膏（六合）　白蜜（七合）　酒（一升）　犛牛酥（四合）　生姜汁（三合）　紫苏子（一升，研，以酒一升，绞取汁）　鹿角胶（四两，炙末）
上八味，先煎地黄等三分减一，内蜜酥，以蜜调入胶末，候煎成，以器盛之，酒和服。
又方
黄芪（三分）　人参（三分）　防风（二分）　茯神（二分）　甘草（八分）
上五味，捣筛为散，内前煎中，更炼为丸，服之大效。忌海藻、菘菜、酢物。（张文仲同。）
又生地黄煎，主补虚损，填骨髓，长肌肉，去客热方。
生地黄汁（五升）　枣膏（六合）　白蜜（一升）　好酒（七合）　犛牛酥（三合）
上五味，先煎生地黄汁如稠糖，搅不停手，次内枣膏、蜜，炼如糖煎成，可丸如弹丸，日以酒服一枚，日服渐至二枚，食讫，以酒送含咽并得。无所忌，惟禁芜荑。（蒋孝璋处。）
又地黄煎中加补益镇心强志力方。
鹿茸（八分，炙）　人参（六分）　枸杞子（十二分）　茯神（六分）　干姜（三分）　桂心（三分）　远志（二分，去心）
上七味，捣筛细末，取前地黄煎一升，内药臼中和捣令匀，丸如梧子大。每食前酒下三十丸，日再服。忌生葱、大酢。（张文仲处。）
又枸杞子煎方，是西河女子神秘有验，千金不传。又名神丹煎。服者去万病，通知神理，安五脏，延年长生，并主妇人久无子、冷病，有能常服大益人，好颜色，年如十五时方。
枸杞子（三升）　杏仁（一升，去皮尖，研）　生地黄（研，取汁三升）　人参（十分）　茯苓（十分）　天门冬（半斤，捣汁，干者末亦得）　白蜜（五升）　牛髓（一具，无亦得）　酥（五升）
上九味，各别依法料理，先煎汁等如稀饧，内诸药，煎候如神膏，入水不散即成。一服两匙，酒和服之。忌鲤鱼、酢物。当合之时，净洁向善，即得延年，强记益心力。用王相日合，虽此日复须天晴明无风雨，成满日大良。文仲云：此药性非冷非热，除风理气，镇心填骨髓，更于方内加白术，令人能食。时节既热，又非好日，且可五分中合二分，多合恐酢坏，服觉安稳，续合不迟。忌桃李、雀肉等。（张文仲处。出第二卷中。）
虚劳羸瘦方五首  ***************************
《病源》：夫血气者，所以荣养其身也。虚劳之人，精髓萎竭，血气虚弱，不能充盛肌肤，故羸瘦也。其汤熨针石，别有正方，补养宣导，今附于后。《养生方》云：朝朝服玉泉，使人丁壮，有颜色，去虫而牢齿也。（玉泉者，口中唾也。）朝未起，早漱令满口乃吞之，辄琢齿二七遍，如此者三乃止，名曰练精。又云：咽之三过乃止。补养虚劳，令人强壮。（出第三卷中。）
崔氏地黄酒，疗虚羸，令人充悦，益气力，轻身明目方。（雍州高长史得效。）
生地黄（肥大者一石二斗，捣，以生布绞取汁四斗四升）　杏仁（一斗，去尖皮双仁，熬，捣末）　大麻子（一斗，熬，捣末）　糯米（一石，曝干）　上麹（一斗五升，曝干，细剉）
上五味，先以地黄汁四斗四升浸麹候发，炊米二斗作饭，冷暖如人肌，酘麹汁中和之。候饭消，更炊米一斗作饭，酘如前法。又取杏仁、麻子末各一升二合半，和饭搅之，酘麹汁中，待饭消，依前炊米饭一斗，以杏仁、麻子末各一升二合半，一如前法酘之。凡如此可八酘讫，待酒发定封泥之，二七日压取清。每温饮一升，渐加至二升，日再服。令人能食，久饮之，去万病，妇人服之更佳。无子者，令人有子。忌芜荑。
又疗虚羸无比，薯蓣丸方。
薯蓣（二两）　苁蓉（四两）　牛膝（二两）　菟丝子（二两，酒渍）　杜仲（二两）　五味子（十分）　泽泻（二两）　干地黄（三两）　巴戟天（二两）　茯神（三两，本方作茯苓）　山茱萸（二两）　赤石脂（二两）
上十二味，捣筛，以蜜和，丸如梧子。食前以酒下二十丸，至三十丸，日再夜一服。无所忌，惟禁大酢、芜荑、蒜、陈臭物。服之七日，令人健，四体润泽，唇口赤，手足暖，面有光泽，消食，身体安和，音声清明，是其验。十日后，日长肌肉。其药通中入脑，鼻必酸疼，不可怪。若欲求大肥，加敦煌石膏二两。若失性健忘，加远志一两。少津液，加柏子仁一两。一月许即充足。
《古今录验》通命丸，疗虚劳百病，七伤六极，少气羸弱，不能饮食方。
茯苓（六分）　甘草（六分，炙）　杏仁（六分，去皮尖，熬）　牛膝（七分）　黄芩（五分）　阿胶（三分，炙）　防风（四分）　干天门冬（六分，去心）　芍药（六分）　大黄（六分）　当归（六分）　干姜（六分）　干地黄（七分）　人参（六分）　桂心（三分）　干漆（四分，熬）　紫菀（五分）　白术（四分）　苁蓉（五分）　吴茱萸（三分）　蜀椒（三分，汗）　石斛（三分）
上二十二味，捣筛，以枣膏、蜜相拌，和作丸。食前服七丸，日三，不知渐增，以知为度。病剧者，夜更一服。忌芜荑、鲤鱼、生葱、海藻、菘菜、桃李、雀肉、酢等。（出第二十五卷中。）
又疗体虚少气，羸瘦不堪，营卫不足，善惊，胸膈痰冷，而客热欲冷水，饮食则心腹弦满，脾胃气少，不能消食，或时衄血方。
黄芪（二两）　附子（一两，炮）　大枣（十四枚）　甘草（二两，炙）　蜀椒（一两，汗）　生姜（六两）　芍药（二两）　茯苓（二两）　当归（二两）　人参（三两）　黄芩（二两）　桂心（二两）
上十二味，切，以水一斗，煮取三升半，去滓。分五服，日三夜一，适寒温。忌海藻、生葱、菘菜、猪肉、冷水、大酢。
又疗男子虚羸七伤，八公散方。
麦门冬（去心）　石韦（去毛）　五味子　茯苓　菟丝子（酒渍）　干地黄　桂心
上七味，等份，捣筛为散。以饮服方寸匕，日三，后食。二十日知，三十日自任意欲行百里并得，益颜色，久服令人耐老轻身，七十有子。忌大酢、生葱、芜荑。（出第二十卷中。）
虚劳食不生肌肤方三首  ***************************
范汪疗男子七伤，面目黄黑，饮食不生肌肉，手足悁疼，少腹重急，小便利方。
石斛（六分）　山茱萸（六分）　肉苁蓉（六分）　牛膝（六分）　五味子（六分）　附子（四分，炮）　远志（六分，去心）　桂心（四分）　人参（六分）　茯苓（六分）　菟丝子（八分，酒渍）　秦艽（四分）
上十二味，捣筛为散。以酒服方寸匕，日三，食前服之。忌猪肉、冷水、生葱、酢物。（出第七卷中。一方无牛膝，用萆薢。）
《小品》黄芪汤，疗虚劳，胸中客热，冷癖痞满，宿食不消，吐噫，胁间水气，或流饮肠鸣，不生肌肉，头痛上重下轻，目视，惚惚志损，常躁热，卧不得安，少腹急，小便赤余沥，临事不起，阴下湿，或小便白浊伤多方。
黄芪（三两）　人参（一两）　芍药（二两）　生姜（半斤）　桂肉（三两）　大枣（十四枚）　当归（一两）　甘草（一两，炙）
上八味，切，以水一斗，煮取四升，分四服。有寒加厚朴二两。忌生葱、海藻、菘菜。（《经心录》同。出第三卷中。）
《集验》淮南五柔丸，疗虚劳不足，饮食不生肌肤，三焦不调，大便秘涩。此药和肠脏，并疗癖饮百病方。
大黄（一斤）　前胡（二两）　茯苓（一两）　细辛（一两）　苁蓉（一两）　半夏（一两，汤洗）　当归（一两）　葶苈子（一两，熬）　芍药（一两）
上九味，捣筛，蜜和，捣万杵，丸如梧子。食前以汤饮下五丸，日再服，加至十丸。忌生菜、酢物、羊肉、饧等。（《延年》、崔氏同。出第五卷中。）
长肌肤方三首  ***************************
范汪大行谐散，主强中益气，补力不足，长养肌肉，通和百脉，调利机关，轻身润泽，安定五脏，强识不忘方。
白防己（二两）　菴䕡子（五两）　猪苓（七两）　六安石斛（二两）　占斯（四两，一名良无极）　钟乳（五两，研）　苁蓉（七两）　麦门冬（二两，去心）　茯苓（五两）　牡丹皮（七两）　地肤子（五两）　泽泻（二两）　桂心（五两）　甘草（五两，炙）　白术（七两）　胡麻（三升，熬令香）　当归（五两）　覆盆子（五两）　蔷薇（五两）　牛膝（三两）　八角附子（三两，炮）
上二十一味，捣筛，蜜一升，生地黄汁三斤，取汁合令相和，微煎，以和前药，丸如桐子大，曝干，以酒汤饮下三十丸。又和，曝干，以作散，服方匕。方云作散，即恐不得丸。忌猪肉、冷水、海藻、菘菜、生葱、酢物、胡荽、桃李、雀肉等。（出第七卷中。一方无蔷薇，用鬼盖。）
《延年》服大豆法，令人长肌肤，益颜色，填骨髓，加气力，补虚，又能嗜食。瘦人服两剂，即令肥充不可识。肥人不得服之方。
大豆（五升，取肥好者，一依作酱法，料理取黄）
上一味，捣末，以绢筛之，以猪肪脂好销炼如法，去滓，以膏和豆末作团讫，以油帛裹之，著于磁器中收之。一服如梧子五十丸，细细加至一百丸，日再，以酒饮任用下之，一无所禁。瘦人不过两剂即大肥，服十日已去食不知饱也。秘验神方。
又甘草丸，主安养五脏，长肌肉，调经脉，下气，补脾胃，益精神，令人能食，强健倍力方。
甘草（四两，炙）　人参（二两）　白术（二两）　芍药（二两）　黄芪（二两）　远志（二两，去心）　大麦糵（二两，熬令黄）
上七味，捣筛为散，以枣膏和蜜搅调和药，令成丸。食后少时，以酒或饮任下五丸如梧子，渐加至七丸，日再服，长服勿绝，尽即更合。非止一剂即停，多分两恐难尽又坏，分两少，服尽更常得新药。服忌海藻、菘菜、桃李、雀肉。（并出第一卷中。）
肾气不足方六首  ***************************
深师疗肾气不足，心中悒悒而乱，目视䀮䀮，心悬少气，阳气不足，耳聋，目前如星火，消疽痔，一身悉痒，骨中痛，少腹拘急，乏气咽干，唾如胶，颜色黑，补肾方。
磁石（二两，研，绵裹）　生姜（二两）　防风（二两）　桂心（二两）　甘草（一两，炙）　五味子（二两）　附子（一两，炮）　玄参（二两）　牡丹皮（三两）　大豆（二十四枚）
上十味，切，以水一斗二升，先于铜器中扬三百遍，煮药取六升，去滓，更煎取二升八合，分为三服。忌海藻、菘菜、猪肉、冷水、生葱、胡荽等。（出第十三卷中。一方无生姜、磁石，有石膏，扬水二千遍。）
《小品》增损肾沥汤，疗肾气不足，消渴引饮，小便过多，腰背疼痛方。
肾（一具，猪羊并得）　远志（二两）　麦门冬（一升，去心）　人参（二两）　五味子（二合）　泽泻（二两）　干地黄（二两）　茯苓（一两）　桂心（二两）　当归（二两）　川芎（二两）　黄芩（一两）　芍药（一两）　生姜（五两）　枣（二十枚）　螵蛸（二十枚，炙）　鸡膍胵里黄皮（一两）
上十七味，以水一斗五升，煮肾取一斗三升，去肾，煎药，取三升，去滓，分三服。忌生葱、芜荑、酢物。
又加减肾沥汤，疗大虚内不足，小便数，嘘噏焦熇引水浆，膀胱引急方。
肾（一具，猪羊并可用）　远志（二两，去心）　麦门冬（一升，去心）　人参（一两）　大枣（四十枚）　川芎（二两）　五味子（二两）　当归（二两）　泽泻（二两）　桂心（四两）　干姜（二两）　干地黄（三两）　黄连（二两）　桑螵蛸（三十枚）　龙骨（二两）　甘草（三两，炙）
上十六味，切，以水一斗五升，如常法煎取三升，去滓，分三服。忌海藻、菘菜、生葱、猪肉、芜荑等物。
《古今录验》泻肾汤，疗肾气不足方。
芒硝（二两）　矾石（二两，熬汁尽）　大豆（一升）
上三味，以水三升，煮取一升二合，去滓，分再服，当快下。（出第二十七卷中。）
又疗丈夫腰脚疼，肾气不足，阳气衰，风痹虚损，惙惙诸不足，腰背痛，耳鸣，小便余沥，风虚劳冷，肾气丸方。
羊肾（二具，炙）　细辛（二两）　石斛（四两）　苁蓉（四两）　干地黄（四两）　狗脊（一两，黑者）　桂心（二两）　茯苓（五两）　牡丹皮（二两）　麦门冬（三两，去心）　黄芪（四两）　人参（二两）　泽泻（二两）　干姜（二两）　山茱萸（二两）　附子（二两，炮）　薯蓣（二两）　大枣（一百枚，取膏和丸）
上十八味，捣筛，以枣膏少著蜜合，丸如梧子大，以酒服二十丸，渐加至三十丸，日再服。忌猪肉、冷水、生葱、生菜、胡荽、芜荑、酢物。（出第二十五卷中。）
《经心录》羊肾汤，疗肾气不足，耳无所闻方。
羊肾（一具）　川芎（一两）　茯苓（二两）　人参（三两）　附子（一两，炮）　桂心（二两）　牡丹皮（一两）　磁石（二两）　当归（二两）　干地黄（三两）　大枣（五枚，擘）　牡荆子（一两，碎）
上十二味，切，以水一斗七升，煮药肾取一斗，去肾煮取四升，分四服，昼三夜一。忌猪肉、冷水、生葱、胡荽、芜荑、酢物。（出第四卷中。）
虚劳里急方六首  ***************************
《病源》：虚劳则肾气不足，伤于冲脉。冲脉为阴脉之海，起于关元（穴在脐下），随腹直上至咽喉。劳伤内损，故腹里拘急也。上部之脉微细，而卧引里急，心膈上有热者，口干渴。寸口脉阳弦下急，阴弦里急，故为胃气虚，食难用饱，饱则急痛不得息。寸微、关实、尺弦紧者，少腹腰背下苦拘急痛，外如不喜寒，身愦愦也。其汤熨针石，别有正方，补养宣导，今附于后。《养生方》云：正偃卧，以口徐徐内气，以鼻出之，除里急饱食。后小咽气数十，令温。寒者，干呕腹痛，从口内气七十所，大䐜腹，小咽气数十，两手相摩，令极热，以摩腹，令气下也。（出第三卷中。）
深师黄芪汤，疗大虚不足，少腹里急，劳寒拘引，脐气上冲胸，短气，言语谬误，不能食，吸吸气乏，闷乱者方。
黄芪（三两）　半夏（一升，洗）　大枣（二十枚，擘）　生姜（四两）　桂心（四两）　芍药（四两）　人参（二两）　甘草（二两，炙）
上八味，切，以水一斗二升，煮取四升。分四服，日夜再。若手足冷，加附子一两。忌生葱、海藻、菘菜、羊肉、饧。
又大建中汤，疗内虚绝，里急少气，手足厥逆，少腹挛急，或腹满弦急不能食，起即微汗出，阴缩，或腹中寒痛，不堪劳苦，唇口舌干，精自出，或手足乍寒乍热，而烦苦酸疼，不能久立，多梦寤，补中益气方。
黄芪（四两）　人参（二两）　大枣（二十枚，擘）　当归（二两）　桂心（六两）　生姜（一斤）　半夏（一升，洗）　芍药（四两）　附子（一两，炮）　甘草（二两，炙）
上十味，切，以水一斗二升，煮取四升。分四服，先服后食。忌海藻，菘菜，生葱，猪、羊肉，饧，冷水等。
又乐令黄芪汤，疗虚劳少气，胸心痰冷，时惊惕，心中悸动，手足逆冷，体常自汗，补诸不足，五脏六腑虚损，肠鸣风湿，营卫不调百病，又治风里急方。
黄芪（二两）　当归（三两）　乌头（三两，炮，去皮尖，四片，入蜜炙之，令黄色）　桂心（三两）　生姜（四两）　蜀椒（二两，汗）　人参（二两）　芍药（二两）　大枣（二十枚，擘）　茯苓（二两）　远志（二两，去心）　半夏（四两，洗）
上十二味，切，以水一斗五升，煮取四升。分服八合，日三夜再。忌生葱、羊肉、饧、猪肉、冷水、大酢。（《千金》有橘皮、细辛、前胡、甘草、麦门冬，无乌头、蜀椒、远志，为十四味。）
《集验》疗虚劳里急诸不足，黄芪建中汤方。
黄芪（三两）　桂心（三两）　甘草（三两，炙）　芍药（二两）　生姜（四两）　大枣（十二枚，擘）　饴糖（一斤）
上七味，切，以水一斗二升，煮取六升，去滓，内饴糖令消。适寒温服一升，间日可作。呕者，倍生姜。腹满者，去枣加茯苓四两。忌生葱、海藻、菘菜。（《古今录验》同。此本仲景方，恐是甘草二两、芍药六两、生姜三两也。通按：当以此为准，与《金匮》方同。）
《古今录验》黄芪汤，主虚劳里急，引少腹绞痛，极挛，卵肿缩疼痛方。
黄芪（三两）　甘草（三两，炙）　桂心（二两）　芍药（六两）　生姜（一斤）　大枣（十二枚，擘）　饴糖（半斤）
上七味，切，以水一斗二升，煮取三升，去滓，内糖令消，分服一升，呕即除饴糖。忌海藻、菘菜、生葱。
又黄芪汤，疗虚劳里急，少腹痛，气引胸胁痛，或心痛短气方。
芍药（六两）　黄芪（四两）　甘草（二两，炙）　桂心（二两）　干姜（四两）　当归（四两）　大枣（十二枚）　饴糖（六两）
上八味，切，以水一斗，煮取三升，去滓，下饴糖令消，分三服。忌海藻、生葱、菘菜。（并出第二十三卷中。）
虚劳心腹痛方二首  ***************************
《病源》：虚劳者，脏气不足，复为风邪所乘，邪正相干，冷热击抟，故令心腹俱痛。（出第三卷中。）
《古今录验》疗虚劳，腹中痛，梦失精，四肢酸疼，手足烦热，咽干口燥，并妇人少腹痛，芍药汤方。
芍药（六两）　桂心（三两）　甘草（三两，炙）　生姜（四两）　大枣（十二枚，擘）　饴糖（一斤）
上六味，切，以水九升，煮取三升，去滓，下糖，分服七合，日三夜一。忌海藻、菘菜、生葱。（此仲景小建中汤方，本云甘草二两、生姜三两。）
又建中黄芪汤，疗虚劳短气，少腹急痛，五脏不足方。
黄芪（三两）　甘草（三两，炙）　桂心（三两）　生姜（一斤，薄切）　饴糖（半斤）　大枣（十二枚，擘）
上六味，切，以水一斗，煮取三升，去滓，下糖。温服一升，日三。忌海藻、菘菜、生葱。（并出第三卷中。）
虚劳偏枯方一首  ***************************
《病源》：夫劳损之人，体虚易伤风邪，风邪乘虚客于半身，留在肌肤，未即发作，因饮水，水未消散，即劳于肾，风水相抟，乘虚偏发，风邪留止，血气不行，故半身手足枯细，为偏枯也。（出第四卷中。）
《古今录验》主新饮水未散而交接，令人偏枯，身偏不足，干地黄丸方。
干地黄（五分）　干漆（四分，熬）　萆薢（三分）　防风（二分）　椒（一分，汗）　附子（二分，炮）　乌头（一分，炮）
上七味，捣筛，以蜜和，丸如梧子。每服三丸，渐加至五丸，酒下，日三，以知为度。忌芜荑、猪肉、冷水。（出第二十四卷中。）
虚劳骨热方二首  ***************************
《集验》枸杞汤，疗虚劳口中苦渴，骨节烦热或寒方。
枸杞根白皮（切，五升）　麦门冬（一升，去心）　小麦（二升，洗）
上三味，以水二斗，煮麦熟，药成，去滓。分服一升，瘥止。（出第五卷中。）
《古今录验》疗虚劳少气，骨节中微热，诸疼痛，枸杞汤方。
枸杞叶（十斤）　干姜（二两）　桂心（一两）　甘草（五两，炙）　大麻子仁（二升）
上五味，切碎，以河水三斗，煮取九升，去滓。每服一升，日三。忌海藻、菘菜、生葱。（出第二十三卷中。）
虚劳虚烦不得眠方八首  ***************************
《病源》：夫邪气之客于人也，或令人目不得眠者，何也？曰：五谷入于胃也，其糟粕、津液、宗气，分为三隧。故宗气积于胸中，出于喉咙，以贯心肺而行呼吸焉。荣气者，泌其津液，注之于脉，化而为血，以营四末，内注五脏六腑，以应刻数焉。卫气者，其出悍慓疾利，而先行于四末分肉皮肤之间，而不休息也。昼行于阳，夜行于阴。其入于阴也，常从足少阴之分，行于五脏六腑。今邪气客于五脏六腑，则卫气独营于外，行于阳不得入于阴，行于阳则阳气盛，阳气盛则阳满，不得入于阴，阴气虚，故目不得眠也。（出第三卷中。）
深师小酸枣汤，疗虚劳不得眠，烦不可宁者方。
酸枣仁（二升）　知母（二两）　生姜（二两）　甘草（一两，炙）　茯苓（二两）　川芎（二两）
上六味，切，以水一斗，煮酸枣仁减三升，内药，煮取三升，分三服。一方加桂二两。忌海藻、菘菜、酢物。（出第三卷中。）
《小品》流水汤，主虚烦不得眠方。
半夏（二两，洗十遍）　粳米（一升）　茯苓（四两）
上三味，切，以东流水二斗，扬之三千遍令劳，煮药取五升。分服一升，日三夜再。忌羊肉、饧、酢物。有半夏必须著生姜四两，不尔，戟人咽。不审古方，何以如此，今改正之。
《集验》疗虚烦闷不得眠，千里流水汤方。
半夏（三两，洗）　生姜（四两）　麦门冬（三两，去心）　酸枣仁（二两）　甘草（二两，炙）　桂心（三两）　黄芩（二两）　萆薢（二两）　人参（二两）　茯苓（四两）　秫米（一升）
上十一味，切，以千里流水一斛，煮米令蟹目沸，扬之万遍，澄清一斗，煮诸药取三升，分三服。忌海藻、菘菜、羊肉、饧、酢物、生葱。
又烦闷不得眠方。
生地黄（五两）　香豉（五合，绵裹）　人参（二两）　粟米（三合）　茯苓（四两）　知母（四两）　麦门冬（三两，去心）　前胡（三两）　甘草（二两，炙）　枸杞根皮（五两）
上十味，切，以水八升，煮取二升七合，去滓，分四服。忌海藻、菘菜、芜荑、酢物。
《延年》酸枣饮，主虚烦不得眠，并下气方。
酸枣（二升）　茯苓（三两）　人参（三两）　生姜（一两半）　麦门冬（一两，去心）　橘皮（二两，陈者）　杏仁（二两，去皮尖，碎）　紫苏（二两）
上八味，切，以水七升，煮取一升半，分再服。忌大酢。
又酸枣饮，疗虚烦不得眠，肋下气冲心方。
酸枣仁（一升）　人参（二两）　白术（二两）　橘皮（二两）　五味子（二两半）　桂心（一两）　茯苓（二两）　生姜（四两）
上八味，切，以水六升，煮取二升半，去滓，分三服。忌桃李、雀肉、生葱、酢物。（蒋孝璋方。）
又酸枣饮，主虚烦不得眠方。
酸枣仁（一升）　茯神（二两）　人参（二两）　生姜（三两）
上四味，切，以水五升，煮取一升二合，去滓，分再服。忌酢物。（蒋孝璋处。）
又茯神饮，疗心虚不得睡，多不食，用此方。
茯神（四两）　人参（三两）　橘皮（二两）　甘草（一两半，炙）　生姜（二两）　酸枣仁（一升）
上六味，切，以水一斗，煮取二升，去滓，分三服。忌海藻、菘菜、酢物。（蒋孝璋处。并出第十一卷中。）
病后不得眠方二首  ***************************
《病源》：大病之后，腑脏尚虚，营卫未和，故生冷热。阴气虚，卫气独行于阳，不入于阴，故不得眠。若心烦而不得睡者，心热也。若但虚烦而不得卧者，胆冷也。（出第三卷中。）
《集验》温胆汤，疗大病后，虚烦不得眠，此胆寒故也，宜服此汤方。
生姜（四两）　半夏（二两，洗）　橘皮（三两）　竹茹（二两）　枳实（二枚，炙）　甘草（一两，炙）
上六味，切，以水八升，煮取二升，去滓，分三服。忌羊肉、海藻、菘菜、饧。（出第五卷中。）
《古今录验》疗虚劳客热，百病之后，虚劳烦扰，不得眠卧，骨间劳热，面目青黄，口干烦躁，偃慬（渠斤切，烦也）不自安，短气乏少，食不得味，纵食不生肌肤，胸中痰热，烦满愦闷，大竹叶汤方。
甘草（二两，炙）　小麦（五合，完用）　黄芪（二两）　人参（二两）　知母（二两）　大枣（二十枚，擘）　半夏（三两，洗）　栝楼根（一两）　粳米（一升）　黄芩（一两）　当归（二两）　生姜（四两）　前胡（二两）　芍药（二两）　麦门冬（六合，去心）　龙骨（三两）　桂心（三两）　竹叶（切，一升）
上十八味，切，用东流水二升，煮取五升，去滓。分服一升，日三夜二。不过两剂，如汤沃雪效。忌海藻、菘菜、羊肉、饧、生葱。
虚劳百病方五首  ***************************
《广济》疗虚劳百病，肾沥汤方。
羊肾（一具，去脂，切八片）　茯苓（三两）　五味子（二两）　肉苁蓉（三两）　牛膝（二两）　防风（二两）　黄芪（二两）　泽泻（二两）　五味子（二两）　五加皮（二两）　地骨皮（二两）　磁石（六两）　桂心（二两）
上十二味，切，以水一斗五升，先煮肾取一斗，去肾，入诸药，煎取三升，去滓。分温服，服别相去如七八里久。不利，春夏秋三时并可服之。忌生葱、酢物、油腻、陈臭。（出第四卷中。）
《古今录验》彭祖丸，无所不疗，延年益寿，通腑脏，安神魂，宁心意，固营卫，开益智慧，寒暑风湿气不能伤，又疗劳虚风冷百病方。
柏子仁（五合）　石斛（三两）　天雄（一两，炮）　巴戟天（三两，去心）　续断（三两）　天门冬（三两，去心）　泽泻（二两）　菟丝子（五两）　人参（二两）　干地黄（四两）　薯蓣（二两）　远志（二两，去心）　蛇床子（五合，取仁）　钟乳（三两，炼，研成粉）　覆盆子（五合）　苁蓉（六两）　山茱萸（二两）　杜仲（三两）　菖蒲（二两）　五味子（五两）　桂心（四两）　茯苓（二两）
上二十二味，捣筛，蜜和，丸如梧子。服八丸，日再，渐加至十丸。本方与天门冬散方同。但以覆盆子代菊花。先服药，斋五日，不食脂肉菜五辛。药宜以酒服，勿食醉。服二十日断白沥；三十日渐脱；六十日眼童子白黑分明，不复泪出，溺血余沥断；八十日白发变黑，腰背不复痛，行步脚轻；百五十日都瘥，意气如年少时，诸病皆除。长服如神。忌鲤鱼、生葱、猪羊肉、冷水、酢物、芜荑、饧。
《经心录》钟乳散，疗伤损，虚乏少气，虚劳百病，令人丁壮，能食，去风冷方。
钟乳粉（用五分）　附子（五分，炮）　白术（十四分）　防风（十分）　牡蛎（十分，熬）　瓜蒌（十分）　干姜（五分）　桔梗（五分）　茯苓（五分）　细辛（五分）　桂心（五分）　人参（五分）
上十二味，捣筛为散。以酒服方寸匕，日二，渐加至二匕。忌食生菜、生葱、猪肉、冷水、桃李、雀肉、大酢。
又更生散，疗虚劳百病方。
防风（十分）　瓜蒌（十分）　钟乳（十分，粉）　赤石脂（十分）　海蛤（十分）　干姜（六分）　白术（六分）　桔梗（五分）　白石脂（十分）　细辛（六分）　人参（五分）　附子（三分，炮）　桂心（三分）
上十三味，捣筛为散。以酒服方寸匕，日再服。忌猪肉、冷水、生菜、生葱、桃李、雀肉等。（出第四卷中。一方以一分半为一簿，以温酒一簿，日再。）
又陆抗膏，疗百病劳损，伤风湿，补益神效，男女通服之方。
猪脂（三升）　羊脂（二升）　牛髓（二升，并炼成）　白蜜（二升）　生姜汁（三升）
上五味，先煎猪脂等，次下姜汁又煎，次下蜜复煎，候膏成收之。取两匙，温酒服。又一方，加生地黄三升。忌芜荑。（出第六卷中。）
虚劳阴痿方七首  ***************************
《病源》：肾开窍于阴，若劳伤于肾，肾虚不能荣于阴气，故痿弱也。诊其脉，瞥瞥如羹上肥者，阳气微；连连如蜘蛛丝者，阴气衰。阴阳衰微，而风邪入于肾经，故阴不起，或引少腹痛也。《养生》云：水银不得令近阴，令消缩。（出第四卷中。）
《广济》疗阴痿不起，滴沥精清，钟乳酒方。
钟乳（三两，研，绢袋盛）　附子（二两，炮）　甘草（二两，炙）　当归（二两）　石斛（二两）　前胡（二两）　薯蓣（三两）　五味子（三两）　人参（二两）　生姜屑（二两）　牡蛎（二两，熬）　桂心（一两）　菟丝子（五合）　枳实（二两）　干地黄（五两）
上十五味，切，以绢袋盛，清酒二斗渍之，春夏三日，秋冬七日。量性饮之效。忌海藻、菘菜、猪肉、冷水、生葱、芜荑、生冷、黏食等。（出第四卷中。）
范汪疗男子虚劳，阴痿不起，无子方。
杜仲（十分）　蛇床子（八分）　菟丝子（五分，酒渍）　远志（五分，去心）　茯苓（四分）　五雄（五分，炮）　泽泻（五分）　石斛（五分）　苁蓉（四分）　五味子（四分）
上十味，捣筛为散。酒服方寸匕，日再效。忌猪肉、冷水、酢物。（出第七卷中。）
《备急》苁蓉丸，疗痿弱，益精气，男子服之外充，妇人服之内补，百病瘥方。
钟乳粉（三分）　萆薢（三分）　苁蓉（三分）　干地黄（六分）　薏苡仁（三分）　菟丝仁（四分）
上六味，捣筛，以鸡子黄、枣膏和，丸如梧子。酒服十丸，渐至二十丸，日再服。忌芜荑。
又远志丸，疗男子痿弱方。
续断（二两）　薯蓣（二两）　远志（二两，去心）　蛇床子（二两）　肉苁蓉（二两）
上五味，捣筛，以雀卵和，丸如小豆。以酒下七丸，至十丸。百日知之，神良。
文仲疗阴下湿痒，又痿弱，粉散方。
白粉　干姜　牡蛎（各三分，熬）
上三味，捣筛为散，欲卧时粉阴下，至起亦粉，粉盛疏布袋中，扑之佳。此大验。又方加麻黄根三两。
又方
矾石（熬令汁尽）　蛇床子　黄连（各三分）
上三味，为散，粉之同前。
《经心录》雄蛾散，疗五劳七伤，阴痿，十年阳不起，皆由少小房多损阳，神女养母得道方。
雄蛾（十二分，熬）　石斛（三分）　巴戟天（二分）　天雄（二分，炮）　五味子（二分）　蛇床子（二分）　薯蓣（二分）　菟丝子（二分）　牛膝（二分）　远志（二分，去心）　苁蓉（五分）
上十一味，捣筛为散。以酒服方寸匕，亦可丸服，日三。忌猪肉、冷水。（出第四卷中。）
虚劳小便利方五首  ***************************
《病源》：此由下焦虚冷故也。肾主水，与膀胱为表里，膀胱主藏津液。肾气衰弱，不能制于津液，胞内虚冷，水下不禁，故小便利也。（出第四卷中。）
深师黄芪汤，疗虚乏四肢沉重，或口干吸吸少气，小便利，诸不足方。
黄芪（三两）　茯苓（二两）　桂心（二两）　芍药（二两）　甘草（一两）　半夏（三两，洗）　生姜（五两）　当归（一两）　大枣（三十枚）　人参（二两）　桑螵蛸（二十枚，熬，两片破）
上十一味，切，以水一斗，煮取四升，分服一升。忌海藻、菘菜、羊肉、饧、生葱、大酢。（出第四卷中。）
又疗虚劳，腹满食少，小便多，黄芪建中汤方。
黄芪（三两）　甘草（三两，炙）　大枣（三十枚）　桂心（二两）　芍药（四两）　生姜（四两）　人参（二两）　半夏（一升，洗）
上八味，切，以水一斗，煮取三升，去滓，分三服。忌海藻、菘菜、羊肉、饧、生葱。（《古今录验》同。出第十九卷中。）
又阿胶汤，疗虚劳，小便利而多。有人虚劳服散，又虚热盛，当风取冷，患脚气喜发动，兼小便利，脉细弱，服此方利即减。
阿胶（二两）　干姜（二两）　麻子（一升，捣碎）　远志（四两，去心）　附子（一枚，炮）　人参（一两）　甘草（一两，炙）
上七味，切，以水七升，煮六味，取三升，去滓，内胶烊销，分三服。一方云：小便利多，日夜数十行，一石五斗者良。忌猪肉、冷水、海藻、菘菜。
《小品》黄芪汤，疗虚劳少气，小便过多方。
黄芪（二两）　麦门冬（二两，去心）　大枣（三十枚，擘）　芍药（二两）　干地黄（二两）　黄芩（一两）　桂心（二两）　生姜（二两）　当归（二两）　甘草（二两，炙）
上十味，切，以水九升，煮取三升，去滓，分三服。忌海藻、菘菜、生葱、芜荑、猪肉、冷水。（出第十卷三中。一方有黄连一两。）
《必效》疗虚劳，下焦虚冷，不甚渴，小便数，黄芪建中汤方。
黄芪（三两）　桂心（二两）　人参（二两）　当归（二两）　芍药（三两）　生姜（八两）　胶饴（八两）　大枣（三十枚）
上八味，切，以水一斗，煮七味，取三升，去滓，下饴烊销，分三服。若失精，加龙骨一两、白蔹一两。忌生葱。

第十八卷  ——————————————————————————————————————————————————————————————————————————————————————————

脚气论二十三首  ***************************
《千金》论曰：考诸经方，往往有脚弱之论，而古人少有此疾。自永嘉南度，衣缨士人多有遭者。岭表、江东有支法存、仰道人等，并留意经方，偏善斯术。晋朝仕望，多获全济，莫不由此二公。又宋、齐之间，有释门僧深，师仰道人，述支法存等诸家旧方，为三十卷。其脚弱一方近百余首。魏周之世，盖无此病。所以姚公《集验》，殊不殷勤。徐王撰录，未以为意，特以三方鼎峙，风教未一，霜露不均，寒暑不等，是以关西河北之人，不识此病。自圣唐开辟，六合无外，南极之地，襟带是重，爪牙之寄，作镇于彼，不袭水土，往者皆遭。近来中国士大夫虽不涉江表，亦有居然而患之者，良由今代天下，风气混同，物类齐等，所致之耳。然此病初得，即先从脚起，因即胫肿，时人号为脚气。深师云脚弱者，即其义也。深师述支法存，所用永平山敷施连、范祖耀、黄素等诸家疗脚弱方，凡八十余条，皆是精要。学者寻览，颇觉繁重，正是方集耳。卒欲救急，莫测指南。今取其所经用灼然有效者，以备仓卒，余者不复具述。
论何以得之于脚？问曰：风毒中人，随处皆得作病，何偏著于脚也？答曰：夫人有五脏，心肺二脏，经络所起在手十指；肾、肝与脾三脏，经络所起在足十指。夫风毒之气，皆起于地，地之寒暑风湿，皆作蒸气，足常履之，所以风毒之中人也，必先中脚。久而不瘥，遍及四肢腹背头项也。微时不觉，痼滞乃知。经云：次传、间传是也。
论得已便令人觉否？凡脚气病，皆由感风毒所致。得此病多不令人即觉，会因他病一度乃始发动，或奄然大闷，经三两日不起，方乃觉之。诸小庸医皆不识此疾，谩作余病疗之，莫不尽毙。故此病多不令人识也。始起甚微，食饮嬉戏，气力如故，惟卒起脚屈弱不能动，有此为异耳。黄帝云：缓风、湿痹是也。
论风毒相貌。夫有脚气未觉异，而头项臂膊已有所苦；有诸处皆悉未知，而心腹五内已有所困。又风毒之中人也，或见食呕吐，憎闻食臭，或腹痛下痢，或大小便涩秘不通，或胸中冲悸，不欲见光明，或精神惛愦，或喜迷忘，语言错乱，或壮热头痛，或身体酷冷疼烦，或觉转筋，或脚胫肿，或不肿，或髀腿顽痹，或时缓纵不随，或复百节挛急，或少腹不仁，此皆脚气状貌也，亦云风毒脚气之候也。其候难知，当须细意察之，不尔，必失其机要。一朝病成，难可以理。妇人亦尔。又有妇人产后，春夏取凉，多中此毒，宜深慎之。其热闷掣疭，惊悸心烦，呕吐气上，皆其候也。又但觉脐下冷痞，愊愊然不快，兼小便淋沥，不同生平，即是脚气之候。顽弱名缓风，疼痛为湿痹。
论得之所由。凡四时之中，皆不得久立久坐湿冷之地，亦不得因酒醉汗出脱衣靴袜，当风取凉，皆成脚气。若暑月久坐久立湿地者，则热湿之气蒸入经络，病发必热，四肢酸疼烦闷。若寒月久坐久立湿冷地者，则冷湿之气上入经络，病发则四体酷冷转筋。若当风取凉得之者，病发则皮肉顽痹，诸处瞤动，渐渐向头。凡常之日，忽然暴热，人皆不能忍，得者当于此时，必不得顿取于寒以快意也。卒有暴寒，复不得受之，皆生病也。世有勤功力学之士，一心注意于事，久坐行立于湿地，不时动转，冷风来击，入于经络，不觉成病也。故风毒中人，或先中手足十指，因汗毛孔开，腠理疏通，风如击箭，或先中足心，或先中足趺，或先中膝以下踹胫表里者。若欲使人不成病者，初觉即灸所觉处三二十壮，因此即愈，不复发也。黄帝云：当风取凉，醉已入房，能成此疾。
论冷热不同。问曰：何故得者有冷有热？答曰：足有三阴三阳，寒中三阳，所患必冷；暑中三阴，所患必热，故有表里冷热。冷热不同，热者疗以冷药，冷者疗以热药，以意消息之。脾受阳毒即热顽，肾受阴湿即寒痹。
论须疗缓急。凡小觉病候有异，即须大怖畏，决意疗之。伤缓气上入腹，或肿或不肿，胸胁逆满，气上肩息，急者死不旋踵，宽者数日必死，不可不急疗也。但看心下急则气喘不停，或白汗数出，或乍寒乍热，其脉促短而数，呕吐不止者，皆死也。
论脉候法。凡脚气虽复，诊候多途，而三部之脉要，须不违四时者为吉。其逆四时者勿治，余如脉经所说，此中不复具载。其人本黑瘦者易治，本肥大肉厚赤白者难愈。黑人耐风湿，赤白不耐风，瘦人肉硬，肥人肉软，肉软则受疾至深，难已也。
论肿不肿。凡有人久患脚气，不自知别，于后因他病发动，疗之得瘥。后直患呕吐而复脚弱，余为诊之，乃告为脚气。病者曰：我平生不患脚肿，何因名为脚气？不肯服汤。余医以为石发，狐疑之间，不过一旬而死。故脚气不得一向以肿为候，有肿者，亦有不肿者。其以小腹顽痹不仁者，脚多不肿。小腹顽后不过三五日，即令人呕吐者，名脚气入心，如此者死在旦夕。凡患脚气，到心难治，以其肾水克心火故也。
论须慎不须慎。凡脚气之病，极须慎房室、羊肉、牛肉、鱼、蒜、蕺菜、菘菜、蔓菁、瓠子、酒、面、酥油、乳糜、猪、鸡、鹅、鸭。有方用鲤鱼头，此等并切禁，不得犯之，并忌大怒。惟得食粳米、粱米、粟米、酱、豉、葱、韭、薤、椒、姜、橘皮。又不得食诸生果子、酸酢之食，犯之者皆不可瘥。又大宜生牛乳、生栗子。
论善能疗者几日可瘥？凡脚气病，枉死者众，略而言之有三种。一觉之伤晚，二骄狠恣傲，三狐疑不决。此之三种，正当枉死之色，世间虽有良医，而病人有性灵，堪受入者，更复尟少。故虽有骐骥而不遇伯乐，虽有尼父而人莫之师。其为枉横，亦犹此也。今有病者，有受入性，依法使余疗之，不过十日，可得永瘥矣。若无受入性者，亦不须为疗，纵令疗之，恐无瘥日也。非但脚气，诸病皆然。良药善言，触目可致，不可使人必服。法为信者施，不为疑者说。（出第七卷中。）
《病源》：凡脚气病，皆由感风毒所致也。得此病者，多不即觉。或先无他病而忽得之，或因众病后得之。初甚微，饮食嬉戏，气力如故，当熟察之。其状自膝至脚有不仁，或若痹，或淫淫如虫所缘，或脚指及膝胫洒洒尔，或脚屈弱不能行，或微肿，或酷冷，或㾓疼，或缓纵不随，或挛急；或有至困能饮食者，或有不能者，或见饮食而呕吐，恶闻食臭；或有物如指，发于踹肠，径上冲心气上者；或举体转筋；或壮热头痛；或胸心忪悸，寝处不欲见明；或腹内苦痛而兼下者；或语言错乱，有善妄误者；或眼浊，精神惛愦者，此皆病之证也。若疗之缓，便上入腹。入腹或肿或不肿，胸胁满，气上便杀人。急者不全日，缓者或一二三月。初得此病，便宜速疗之，不同常病也。
病既入脏，其脉有三品，内外证候相似，但脉异耳。若病人脉得浮大而缓，宜服续命汤两剂。若风盛，宜作越婢汤加术四两。若脉转而紧，宜服竹沥汤。若脉微而弱，宜服风引汤二三剂。此皆多是因虚而得之。若大虚乏短气，可间服补汤，随病体之冷热而用之。若未愈，更服竹沥汤。若病人脉浮大而紧，此是三品之中最恶脉也。脉或沉细而駃者，此脉正与浮大而紧者同是恶脉。浮大者，病在外；沉细者，病在内，疗亦不异，当消息以意耳。其形或尚可，而手脚未及至弱，数日之内，上气便死。如此之脉，急服竹沥汤，日服一剂，汤势常令相及，勿令半日之内空无汤也。若服竹沥汤得下者，必佳也。此汤竹沥多，服之皆须热服之；不热，辄停在胸膈，更为人患。若已服数剂，病及脉势未折，而若胀满者，可作大鳖甲汤下之。汤势尽而不得下者，可以丸药助令得下，下后更服竹沥汤，辄令脉势折，气息料理乃佳。
江东岭南，土地卑下，风湿之气易伤于人。初得此病，多从下上，所以脚先屈弱，然后毒气循经络渐入腑脏。腑脏受邪，气便喘满。以其病从脚起，故名脚气。其汤熨针石，别有正方，补养宣导，今附于后。
《养生方导引法》云：坐，两足长舒，自纵身，内气向下，使心内气一作柔和适散，然后屈一足安膝下，努长舒一足，仰取指向上便急，仰眠头不至席，两手急努向前，头向上努挽一时。各各取势，来去二七，递互亦然。去脚疼腰膊冷、血冷风痹，日日渐损。
又云：覆卧傍视，内踵生腰，以鼻内气，自极七息。除脚中弦痛转筋，脚酸疼，脚痹弱。
又云：舒两足坐，散气向涌泉，可三通，气彻到始收。右足屈卷，将两手急捉脚涌泉，挽足踏手，手挽足踏，一时取势。手足用力，逆气向下三七，不失气，数寻。去肾中冷气，膝冷脚疼。
又云：一足屈之，足指仰，俟急，一足安膝头。散心两足跟，出气向下。一手拓膝头，向下急捺，一手向后拓席，一时极势，左右亦然二七。去膝痹疼急。
又云：一足踏地，一足向后，将足解溪安腨上，急努两手，偏相向后，侧身如转，极势二七，左右亦然。去足疼痛，痹急腰痛。（出第十三卷中。）
吴氏窍寻苏长史、唐侍中、徐王等脚气方，身经自患三二十年，各序气论，皆有道理，具述灸穴，备说医方，咸言总试，但有效验，比来传用，实愈非虚。今撰此三本，勒为二卷。色类同者，编次写之，仍以朱题苏、唐、徐姓号，各于方论下，传之门内，以救疾耳。
苏长史论曰：脚气之为病，本因肾虚，多中肥溢肌肤者，无问男女。若瘦而劳苦，肌肤薄实，皮肤厚紧者，纵患亦无死忧。一瘥已后，又不可久立蒸湿等地，多饮酒食面，心情忧愦，亦使发动。晋宋以前，名为缓风。古来无脚气名，后以病从脚起，初发因肿满，故名脚气也。又有不肿而缓弱，行卒屈倒，渐至不仁，毒气上阴攻心便死，急不旋踵，宽延岁月耳。然则缓风毒气，得其总称矣。近来诸医，多宗《小品》所说，粗为详悉，而因循旧贯，颇为胶柱。《肘后》单略，时有可依。《集验》亦遵《小品》，胡洽、陶公，微在梗概，并非身以经患，不能原始要终也。今略述病有数种，形证不同，一人经病三十年中便数发，每发差异，为疗亦殊。前用经效，后用便增，一旬之内，变候不等，未能深达，往往致毙，固不可先方救后发也。鄙年二十许时，因丁忧得此病，三十年中，已经六七度发，每发几死。后发时大况虽同，三分论之，二分有异，依旧用瘥方疗，不复有效，更张乃瘳耳。一分同者，毒气除后，手足缓弱，顽痹不仁，服侧子金牙酒，往往得瘥。此酒脚气之要也，余无以加。痿蹷不能动者服之，指期取起。二分异者，毒气入腹，冷热不同，已经投药，虚实亦异，或补或泻，须临时变革也。按《小品》《集验》脚气脉三种，以缓脉为轻，沉紧为次，洪数者为下。凡三十年，见得此病者数百，脉沉紧者多死，洪数者并生，缓者不疗自瘥，大况如此。疗之违法，虽轻亦殆；疗之得理，虽重可生也。凡脚气为疾，不同余病，风毒不退，未宜停药。比见病者皆以轻疾致毙，或以病小则言疾自愈，废药不服，或已服药而患未退，诸药病相违，乃改为他疗，皆自取危殆。如之何？略述所知，以示同病者。
苏：凡脚气病多以春末夏初发动，得之皆因热蒸，情地忧愦，春发如轻，夏发更重，入秋少轻，至冬自歇，大约如此。亦时有异于此候者。近入京以来，见在室女及妇人，或少年学士得此病者，皆以不在江岭，庸医不识，以为他病，皆错疗之，多有死者。风气毒行，天下遍有，非独江岭间也。既妇人亦病，又非由肾虚而得。卑湿之土，斯病尤众，不为此疗，冤死极多，深用哀悼，无如之何。夫疗脚气者，须顺四时。春秋二时，宜兼补泻；夏时疾盛，专须汗利；十月以后，乃用补药。虽小小变通，终不越此法。或有凡人曾以夏时见患汗利得瘥，冬时遇病还令汗利；冬时见患用补药得除，夏时遇病还用补药，此并下愚，专固同之。医者虽怀济物之心，翻有致死之效，既未深达，以何瘥疗？又如野葛救饥人乎？今录此方，并经试验，患者披览，当状自疗，必有验效，殊胜庸医也。幸当传之，以济危殆矣。
苏：凡脚气病虽苦虚羸，要不可补之，补药惟宜冬月酒中用之。丸散亦不可补，服之胪胀，非泻不瘥。惟昆布丸用葶苈子、大黄　乃佳耳。庸医多不晓此，谓为肾虚多将补药，有不经剂而毙也。古方多用风引续命汤疗之，犹十愈一二，若气毒少而风多者，若以疗脚气法用疗风，则十愈八九矣。如当病用药，终无不瘥。脚气非死病，若不肯疗，盖自取死，非病能杀人也。若在远无药物处，病毒深，非灸不能瘥病者不论耳。中华足药，病不肯疗而致死者，深可痛哉！
苏：夫脚气病不可常服补药，补药多令鼓胀紧实，难救也。每月之中，须五六度行利为佳。纵常服药，时时取利，亦宜时取汗，当候冷热，随时消息，不可专一法。觉热烦口干，头面热闷，即须取冷。觉顽痹不仁，身体强屈冷疼者，便暖将息。此并可解，寻常饮酒，作豉酒服之，大辟风湿，兼利腰脚，昼日莫多卧，须力遨游，舒畅情性，以勿睡也。
苏：诸毒气所攻，攻内则心急闷，不疗至死。若攻外毒出皮肤则不仁，不仁者膏摩之瘥。若未出皮肤，在营卫刺痛者，随痛处急宜灸三五炷即瘥，不必要在孔穴也。远方无药物处，急宜灸之。腹背手足诸要穴，皆能疗此病。纵明堂无正文，但随所苦，火艾彻处，痛便消散，此不可不知也。又候灸疮瘥后，瘢色赤白，平复如本，则风毒尽矣。若色青黑者，风毒未尽，仍灸勿止，待肢体轻乃休矣。
苏：疗脚气不可全补，当依前论，随四时候病虚实疗之，常宜食犊肉、犊蹄、鲫鱼、鲤鱼、猪兔肉、葱、芥、薤、莼等菜。猪肝食法，先汤中浸之，使才熟作脔切，以酱汁和水，并著一抄米姜椒，煮令极熟，每食下饭大补益，消得脚气。生姜、蒜、豉当食大佳。不宜食面及羊肉、萝卜、蔓菁、韭。酒醉房室、久立冷湿、船行水气、夏月屋中湿气热气、劳剧、哭泣忧愦，如此等类，好使气发也。初以微发，即服煮散以压之。服煮散不必日别二三服，量病轻重，日一服，或二日一服，以攘毒耳。若毒气盛，非煮散所能救者，急服麻黄等汤也。毒气既退，惟苦顽痹，两脚缓弱，十月服侧子酒，不至三剂，皆即能行。
苏：凡脚气复发，或似石发，恶寒壮热，头痛手足冷，或似疟发，发作有时，又似伤寒，脉甚洪急，七日以后，壮热既定，则脚气状见也。冷毒盛胀，即服金牙酒；热毒盛胀，即服紫雪。平平胀者，单用槟榔饮子亦瘥。患脚气人，远行在家，常有金牙、紫雪，不虞病发，便能起死，诸大汤药，卒求难济。
苏：凡脚气虚病，猛在皮肤，毒未入者，可服三五剂，大小竹沥汤惟宜多热者，大小续命汤时宜可用，不宜多至十剂也。石斛　酒及钟乳酒，恶于侧子，而伤缓钝小。石斛　散及钟乳散，宜多冷者，犹不如侧子酒中加钟乳一二十两、白石英一二斤，合渍服之，其力数倍。两脚缓弱者服之，百日皆起行。消息脚气法，依此消息，必得气愈。第一忌嗔，嗔即心腹烦，烦即脚气发。第二忌大语，大语即损肺，肺损亦发动。又不得露脚当风入水，以冷水洗脚，脚胫尤不宜冷，虽暑月常须著绵袴，至冬寒倍令两胫温暖，微有汗是大佳。依此将息，气渐薄损。每至丑寅日，割手足爪甲，丑日指，寅日足。亦宜十二日一度，割少侵肉去气。又数须用梳拢头，每梳欲得一百余梳，亦大去气。每旦长展脚坐，手攀脚七度，虚攀一度，令手著脚指，渐至脚心，脚极踏，手极攀，每日如此，脚气亦不伤人。
唐：若头面及项，少似热气上，即露背膊取冷，勿使腰肾冷；其背膊冷，极厚著衣，须如此姑息必渐瘥。若不解将息，立见危殆困笃，转加易发，致损性命。洗面及脚，皆须热汤，小添冷水洗之。又不得食酸饭，不用乘马。若能步行劳筋力，其脚气自然渐瘥。
唐：凡脚气病人，不能永瘥。至春夏还复发动，夏时腠理开不宜卧睡，睡觉令人按挼，勿使邪气稽留，数劳动关节，常令通畅，此并养生之要，拒风邪法也。寻常有力，每食后行五百步，罢倦便止，此脚中恶气，随即下散，虽浮肿气不能上也。（出上卷中。）
脚气服汤药色目方一十九首  ***************************
《千金》风毒之气，入人体中，脉有三品，内外证候相似，但脉有异耳。若脉浮大而缓，宜服续命汤两剂应瘥。若风盛，宜作越婢汤加术四两。若脉浮大而紧转駃者，宜服竹沥汤。若病人脉微而弱，宜服风引汤两剂应瘥。此人脉多是因虚而得之，若大虚短气力乏，可其间作补汤，随病冷热而用之。若未愈，更服竹沥汤。若病人脉浮大而紧駃，此是三品之中最恶脉也。脉或沉细而駃者，此脉正与浮大而紧者同是恶脉。浮大者病在外，沉细者病在内，治亦不异，但当消息以意耳。其形尚可，而手脚未及至弱，数日之中，气上便终，如此之脉，往往有人得之，无一存者，急服竹沥汤，日服一剂，切要汤势常令相及，勿令半日之中空无汤也。此汤竹汁多服之，若不极热，辄停在胸心，更为人患，每服当使极热。若服竹沥汤得下者必佳也。若已服三剂竹沥汤，病及脉势未折，而若腹胀满，可以大鳖甲汤下之。汤势尽而不得下，可以丸药助汤令得下，下后更服竹沥汤，趣令脉势折，气息料理便停，得服三十二物八风散佳。
又初得病，便摩野葛膏，日再，顽痹脚弱都愈，乃止。若服竹沥汤，脉势折如未病时，气力转胜，脚故未能行，体力充足，然后渐微行步。病重者，瘥后半年始能扶人行耳。既觉脉及体内瘥，但当勤服八风散，勿以脚未能行，轻加余疗，余疗未必得益，更生诸恶，失此诸疗也。猥人边亦勿行野葛膏。有人闻竹沥汤，即云恐伤腰脚者，即勿与疗。宜知此法，人无受八性者，不可医故也。不为疑者说，此之谓也。竹沥汤有三首，轻者服前方，重者次第服后方。此风毒乃相注易病人，宜将空缺服小金牙散，以少许涂鼻孔耳门，病困人及新亡人喜易人，强健人宜将服之，亦以涂耳鼻，乃可临近亡人及视疾者。绛囊带一方寸匕，男左女右臂上，此散毒，服宜从少始。（金牙散方在第十二卷中。）
病人惟宜服赤小豆饮，冬服侧子金牙酒。续命汤疗风毒病初得，似天行毒病，而脉浮缓，终不变駃。此不疗，或数日而死，或十日而死，或得便不识人，或发黄，或发斑，或目赤，或下部穿烂，或腿膝穿漏者。此最急得之，即先服续命汤一剂，须服葛根汤、麻黄汤下之。若故不折，更与续命汤两三剂必瘥。此病太急，令汤势相接，不可使半日阙汤，即便杀人。
又第一竹沥汤，疗两脚痹弱，或转筋，皮肉不仁，胀起如肿，按之不陷，心中恶，不欲食，或患冷方。
甘草（三两，炙）　秦艽（一两）　葛根（一两）　附子（二枚，炮）　黄芩（一两）　麻黄（一两，去节）　防己（一两）　杏仁（五十枚）　防风（一两半）　升麻（一两）　茯苓（三两）　细辛（一两）　竹沥（五升）　桂心（一两）　干姜（一两）
上十五味，切，以水七升，合竹沥煮取三升，分三服，取汗。忌海藻、菘菜、猪肉、酢物、生菜、生葱。（《翼方》无茯苓、杏仁，有白术。）
又第二大竹沥汤，疗卒中风，口吃不能语言，四肢缓纵，偏痹挛急痛，风经五脏恍惚，恚怒无常，手足不随方。
竹沥（一斗四升）　独活（二两）　芍药（二两）　桂心（二两）　防风（二两）　麻黄（一两，去节）　白术（二两）　葛根（二两）　生姜（三两）　茵芋（二两）　细辛（二两）　茯苓（三两）　防己（一两）　乌头（一枚，炮）　人参（一两）　石膏（一两）　黄芩（二两）　川芎（二两）　甘草（二两，炙）
上十九味，切，以竹沥煮取四升，分六服，先未汗者取汗，一状相当即服。忌同。（《翼方》无白术。）
又第三竹沥汤，疗风毒入人五内，短气，心下烦热，手足烦疼，四肢不举，皮肉不仁，口噤不能语方。
当归（二两）　防风（三两）　生姜（八两）　白术（三两）　人参（二两）　黄芩（二两）　川芎（二两）　细辛（二两）　桂心（二两）　茯苓（三两）　甘草（二两，炙）　附子（二枚，炮）　秦艽（三两）　葛根（五两）　升麻（二两）　麻黄（二两，去节）　蜀椒（一两，汗）
上十七味，切，以甘竹汁一斗九升，煮取四升，分五服。忌同。（《翼方》有芍药、茯神、防己、通草，无茯苓、黄芩、川芎、升麻、蜀椒、麻黄、生姜。并出第七卷中。）
《千金翼》疗脚气，常作[穀-禾+子]白皮粥防之法，即不发方。
[穀-禾+子]白皮（切，五升，炙，勿取斑者，有毒）
上一味，以水一斗半，煮取七升，去滓，煮米粥常食之。（出第十六卷中。）
崔氏疗脚气，夏月须食瓜及瓜饮子方。
生瓜（一枚，去蒂四破，以水五升煮令烂，去滓）　白术（二两）　生姜（一两）
上三味，切二物，以前汁煮取二升，去滓，分三服。禁食桃李、雀肉等。（生瓜恐是木瓜。出第六卷中。）
又疗脚气，毒遍内外，烦热，口中生疮者方。
服紫雪，强人服如两枣大，弱者减之，和水服，当利热毒。若经服石发热毒闷者，服之如神，胜三黄汤十剂。（《备急》同。）
又若冷胀毒闷方。
服金牙散，以汤如桃李许，和散如枣核大服。卒患取利及吐者，一服四分匕，用之若神良。（《备急》同。并出第九卷中。）
《必效》疗脚气方。
苍耳子（五升）　赤小豆（二升）　盐（一斤）
上三味，以水一石五斗，缓火煎取五六斗，去滓，别贮。取受斗半铛，于前泥四面，开一畔入火处，铛内著所煎汁，用浸脚，才令没踝，铛下微著炭火，常令温温。如汁渐尽不没踝，续续添使没。浸时仍于密房中床前，遮闭为垂，脚恐风不能久坐之，仰卧亦得。连夜浸之弥佳。浸经三日外，其欲食饮常苦饥，便食任食。此一剂药汁尽必瘥。不过用半汁，即可。觉渐可，一日两日食一顿生猪肉鲙大精。此方甚效。
又方
取上好椒未经蒸者，取三大斗，分为两袋。袋以布作长八寸。椒须满实，勿使虚，即以酢浆水三大升，盐一大升，内在浆中，即煮椒袋，可经十余沸即止。其铛釜底，仍微著火勿使冷。又取冷酢浆一大升，安贮盆中，即取前件袋一枚，内于冷浆盆里。患人于床上坐，垂脚床下，盆安地上，将两脚踏盆中热袋上，其椒袋冷热令可忍。觉椒袋如冷，即换取釜中热袋，还准前盆中以脚踏之。如冷还于旧釜中，以火温使热，更互用之。其床前可垂毡席到地，勿使风吹脚。如两脚至膝以来，牵风如虫行头项及四肢身体，总于腹中如雷鸣，气下即休踏椒袋。得汗间觉心气闷，可取冷饭吃二三口，以鹿脯下，勿食猪羊肉、鱼及臭秽，又不得食粳米。如须和羹，可以苏和，兼生姜合皮吃，面饼、蒜、葱、酱、豉、醋等并得食。踏袋得汗已，后觉微利，勿怪之，此是病状通泄之候。若不瘥，隔日三日二回，取旧汤袋依前法踏之，得汗还止。觉腹中缓空能食，起即停。如未觉损，终而复始，以瘥为度。白桑叶膏服之，亦可不相妨。
又方
白椹桑叶切细，取大斗一石。如无叶，即取软条，还细剉取一石。以清水一石五斗，于一釜中，和上件一石白桑椹叶，即火煮使常沸。其汤可有五斗许，即滤却叶更煎，可有二斗以来，移于铛中，又煎取三升以下，二升以上，似稠饧即止。每旦空腹服一匙，至日晚又服一匙。如呕不能下，可和羹和粥和食，能吃不呕。能服一七日以上，即觉四肢通畅，下泄气。泄气以后，两脚肿勿怪，此得药力，是病瘥候。此法已经疗五六十人以上，异种神效。
又方
大半夏（三两，净，削去皮）　生姜汁（三升）
上二味，水五升，煮取二升，去滓，空腹一服尽，每日一剂，三剂必好。禁羊肉、饧。此方梁公家出，方始有本，奇异神效。（并出第三卷中。）
苏恭云：凡患脚气，每旦早食任意饱，午后少食，日晚不食弥佳。如饥可食豉粥，若瞑不消，及吃难消之物，致霍乱转筋，十不一活。若晚食不消，欲致霍乱者方。
高良姜（一两，打碎）
上一味，以水三升，煮取一升，顿服尽，即消。待极饥，乃食一碗薄粥，其药惟极饮之良。若卒无高良姜，取母姜一两切之，以清酒一升，煮令极沸，并滓饮之，虽不及高良姜，亦大验。
又若已觉著脚气，宜服此方。
蒜（三升，去心，切，熬令黄色）　桃仁（一升，去皮尖双仁，熬令紫色）　豉（一大升，熬令香）
上三味，合和，生绢袋盛，以美酒一斗渍之，夏月三日，冬月七日。初服半升，渐加至二升，量增减。若尽，更著五升美酒渍饮之，加椒一二合尤妙。
又方
香豉一升，小便一升，和渍少时，令有稠色，去滓。平旦空腹服，三日一停，三日复作，服以瘥为度。
又紫雪，疗脚气毒遍内外，烦热，口中生疮，狂易叫走，及解诸石草热药毒发，邪热卒黄等，瘴疫毒疠，卒死温疟，五尸五注，心腹诸疾，绞刺切痛，蛊毒鬼魅，野道热毒，小儿惊痫，百病最良方。
黄金（百两）　寒水石（三斤）　石膏（三斤）　磁石（三斤）　滑石（三斤）　玄参（一斤）　羚羊角（五两，屑）　犀角（五两，屑）　升麻（一升）　沉香（五两）　丁子香（一两）　青木香（五两）　甘草（八两，炙）
上十三味，以水一斛，先煮五种金石药，得四斗，去滓后内八物，煮取一斗五升，去滓，取硝石四升，芒硝亦可，用朴硝精者十斤投汁中，微炭上煎，柳木箄搅勿住手，有七升，投在木盆中，半日欲凝，内成研朱砂三两，细研麝香当门子五分，内中搅调，寒之二日，成霜雪紫色。病人强壮者，一服二分，当利热毒；老弱人，或热毒微者，一服一分，以意节之。合得一剂，支十年许用，大神妙，不用余。论脚气病经服石药发热毒闷者，服之如神。水和四分，服胜三黄汤十剂。以后依旧方用麝香丸，下脚气，或热胀曾用，不如金牙散良。忌海藻、菘菜、生血物等。
又金牙散方，此方并要。
金牙（研）　曾青（研）　礜石（研，泥裹烧半日）　丹砂（研）　雄黄（研）　朴硝（研）　寒水石（研）　代赭（研）　龙骨（研）　犀角（屑）　獭肝（炙）　鹳骨（炙）　狸骨（炙）　巴豆（去心皮，熬）　大黄　野葛皮（炙，各三分）　牛黄（别入）　麝香（别入）　升麻　桂心　附子（生用去皮）　鬼臼　鬼督邮　黄环　鸢根（本草有鸢尾，此云鸢根，即是用鸢尾之根也）　青木香　牡蛎（熬）　苏合香（研，别入）　常山　茯苓　黄芪　知母　龙胆（各二分）　露蜂房　玉支草（一本作茵芋）　鬼箭羽　徐长卿　石长生　蜀漆　当归　桔梗　白薇（各一分）　蜈蚣（一枚，炙）　蜴蜥（一枚，炙）　芫青（炙）　地胆（炙）　亭长（炙，各三十九枚）　椒（四十九枚，汗）
上四十九味，合捣为散，以汤如桃李许，和散三分匕，或如枣核服之。常患者日再服，平患取利，吐者服四分匕。若以绛袋裹方寸匕、三匕带之，辟诸恶疠。忌食生冷、芦笋、生葱菜、猪肉、冷水、酢物、陈臭、生血等物。合药用腊月王相日，勿令秽污风见之，以蜡纸裹得二年用。此药能冷热，能虚实，说其功效，卒不尽矣。
凡服药散酒丸等，但所服者众，蒙效者寡。或五脏证候不同，七情有所乖舛，分两参瘥，冷热有异。故陶隐居云：医者，意也。古之所谓良医，盖以其意量而得其节，是知疗病者皆意出当时，不可以旧方医疗。今之人或异于此，病势少与，方题似便，即以和合病机，未察诊候宜然，大同小异，致令乖舛，寔取危殆如之何。又云：代无良医，枉死者半。此之一言，深可悲也。
凡患脚气者，虽苦虚羸，不得多服补药，服之胪胀，非泻不瘥。但益虚羸也，惟冬月得用补药。如冬月仍患气不除者，亦不得服。可斟酌此。大者患气，寻常须微利，但不得大利益虚耳。凡脚顽至冬，则定者多。所以然，冬肾王，王则不受邪，所以腰脚得利也。凡此有五种，冷脚气、热脚气、平平脚气、大虚脚气、大实脚气。或患变作五者，冷者专泻，亦兼疗风毒，寻趁脚气，乃似伤寒，参差危殆，深须晓识。若不通博，不如不为金牙散，功少大猛，就中姑息，兼疗诸病，蛊毒注忤，鬼魅野道，肺痿骨蒸，传尸相易，为第一药。用物既多斟酌，用悉要者乃为施功。少合之须得真好法，得瘥不要尽剂用之。（并出第一卷中。）
《近效》疗脚气方。
附子（五两，炮）　甘草（五两大，炙）
上二味，并细剉，以水五斗，煎取二斗半，置盆中。以版子阔三寸许，横汤上，共水面平，脚踏版上，以汤将脚，水冷即休。此汤得四五度用，脚气永除。此方极验。
又桑煎，疗水气肺气痈肿，兼风气方。
桑条（二两，亦用大秤大两）
上一味，细剉如豆，以水一大升，煎取三大合，如欲得多造，准此增加。先熬令香，然后煎。每服肚空吃，或如茶汤，或羹粥，每服半大升。亦无禁忌。
又本方云：桑枝平，不冷不热，可以常服。疗遍体风痒干燥，脚气风气，四肢拘挛，上气眼晕，肺气咳嗽，消食利小便，久服轻悦耳目，令人光泽，兼疗口干。《仙经》云：一切仙药，不得桑煎不服。（出《抱朴子》。）
桑枝（细切，一小升）
上一味，熬令香，以水三大升，煎取二大升。一日服尽，无问食前后，比服只依前方。
脚气不随方五首  ***************************
崔氏侧子酒，疗脚气不随方。
侧子（四两，炮）　生石斛（八两，碎）　磁石（八两）　独活（三两）　秦艽（三两）　甘草（三两，炙）　紫苏茎（一握）　前胡（四两）　防风（三两）　茯苓（八两）　黄芩（三两）　五味子（四两）　防己（三两）　桂心（二两）　丹参（三两）　蜀椒（二两，出汗）　山茱萸（四两）　川芎（二两）　细辛（二两）　当归（三两）　白术（四两）　干姜（三两）　薏苡仁（一升三合）
上二十三味，薄切，绢袋贮，以清酒四升浸五日，一服四合，日再，细细加至八九合，温饮。慎生冷、猪肉、蒜、面。其中间觉热渴，得饮豉酒，豉仍须蒸曝之。忌海藻、菘菜、桃李、雀肉、生葱、生菜及酢等物。
又煮散方。
地骨皮（十二分）　麻黄（六分，去节）　杏仁（八分，去皮尖两仁）　防己（二十分）　黄芩（十分）　羚羊角（屑，八两）　茯苓（十二分）　泽泻（六分）　细辛（五分）　薏苡仁（二十分）　石斛（二十分）　人参（六分）　白术（十分）　大黄（六分）　磁石（二十分）　丹参（十分）　犀角（八分，屑）　蒺藜子（十二分）　甘草（十分，炙）　桂心（六分）　生姜（十二分）　前胡（八分）
上二十二味，捣，以粗葛筛度，搅使极调，三两为一剂，以后药汁二升，煮取一升。顿服之，日服一剂，以小便利为度。忌海藻、菘菜、生葱菜、桃李、雀肉、酢等物。
又小饮子法。（用煮前散。）
大枣（五枚，擘）　桑根白皮（五两）　白前（二两）　橘皮（二分）
上四味，切，以水五升，煮取二升，将煮前散，慎如药法。
又若脚气上入少腹，少腹不仁，即服张仲景八味丸方。
干地黄（八两）　泽泻（四两）　附子（二两，炮）　薯蓣（四两）　茯苓（三两）　桂心（三两）　牡丹（三两，去心）　山茱萸（五两）
上八味，捣筛，蜜和，为丸如梧子。酒服二十丸，渐加至三十丸。仍灸三里、绝骨。若脚数转筋，灸承山。若脚胫内稍不仁，灸三阴交。忌猪肉、冷水、生葱、酢物、芜荑。
又脚气虽瘥，至冬季间，常须服侧子酒方。
侧子（二两，炮）　干姜（二两）　石斛（八两）　丹参（三两）　牛膝（二两）　甘草（二两，炙）　防风（三两）　干地黄（四两）　川芎（二两）　当归（三两）　桂心（三两）　五味子（三两）　白术（二两）　秦艽（三两）　防己（二两）　椒（二两，汗）　独活（三两）　山茱萸（四两）　细辛（二两）　黄芩（二两）　茯苓（四两）　附子（一两，炮）
上二十二味，切，绢袋贮，以酒三斗五升浸，秋冬七日，春夏五日。一服四合，日二，细细加之，以知为度。得食羊、鹿、獐肉，鸡亦得食。忌海藻、菘菜、猪肉、冷水、桃李、雀肉、生葱、生菜、芜荑、酢物。（并出第六卷中。）
风毒脚弱痹方六首  ***************************
《千金》疗恶风毒气，脚弱无力，顽痹，四肢不仁，失音不能言，毒气冲心。有人病者，但一病相当即服，第一服此麻黄汤，次服第二、第三、第四方。
麻黄（一两，去节）　防风（二两）　大枣（二十枚，擘）　当归（二两）　茯苓（三两）　升麻（二两）　川芎（二两）　白术（二两）　芍药（二两）　麦门冬（二两，去心）　黄芩（二两）　桂心（二两）　杏仁（三十枚，去皮尖）　甘草（二两，炙）
上十四味，切，以水九升，清酒二升，合煮取二升半。分四服，日三夜一。覆令小汗，粉之，莫令见风。忌海藻、菘菜、生葱、桃李、雀肉、酢物。
第二服独活汤方。
独活（四两）　干地黄（三两）　芍药（二两）　葛根（一两）　桂心（二两）　生姜（五两）　麻黄（二两，去节）　甘草（二两，炙）
上八味，切，以水八升，清酒二升，合煮取二升五合，去滓。分四服，日三夜一。忌同脚弱，特忌食瓠子、蕺菜。犯之一世不愈。
第三服兼补厚朴汤，并治诸气咳嗽逆气呕吐方。
吴茱萸（一升，一方用三两）　半夏（七两，洗）　干地黄（二两）　生姜（一斤）　川芎（二两）　桂心（二两）　厚朴（二两，炙）　芍药（二两）　当归（二两）　人参（二两）　黄芪（三两）　甘草（三两，炙）
上十二味，切，以水二斗，煮猪蹄一具，取一斗二升，去上肥，内清酒三升，合煮取三升。分四服，相去如人行二十里久。忌同。
又第四服风引独活汤，兼补方。
独活（四两）　人参（二两）　附子（一两，炮）　大豆（二升）　桂心（二两）　防风（二两）　芍药（二两）　当归（二两）　茯苓（三两）　黄芪（二两）　干姜（二两）　甘草（三两，炙）　升麻（一两半）
上十三味，切，以水九升，清酒三升，合煮取三升半，去滓。分四服，相去二十里久。忌同。
又疗脚弱，神验防风汤方。
防风（三两）　独活（二两）　黄芩（二两）　茵芋（二两）　葛根（二两）　川芎（二两）　细辛（一两）　蜀椒（一两，出汗）　防己（一两）　桂心（一两）　芍药（二两）　麻黄（一两，去节）　石膏（一两，碎）　生姜（三两）　乌头（二枚，炮）　茯苓（三两）　甘草（二两）
上十七味，切，以竹沥一斗，煮取四升，去滓。分六服，一日一夜服尽，其间可常作赤小豆饮。有人脚弱，先常服竹沥汤四剂，未觉增损，作此方后，觉得力。云：脉沉细駃，风在内者作此汤也。忌海藻、菘菜、猪肉、冷水、生葱、生菜、酢物。
又越婢汤，疗风痹脚弱方。
麻黄（六两，去节）　石膏（半斤，碎）　白术（四两）　大附子（一枚，炮）　生姜（三两）　大枣（十五枚，擘）　甘草（二两，炙）
上七味，切，以水七升，先煮麻黄再沸，去上沫，内诸药，煮取二升。分三服，覆取汗。一方用附子二枚。忌海藻、菘菜、猪肉、冷水、桃李、雀肉等。（此仲景方。本云越婢加术汤，又无附子。胡洽云：若恶风者加附子一枚，多冷痰者加白术。并出第七卷中。）
大小续命汤中风方二首  ***************************
唐侍郎大续命汤，主手足挛急及不遂。此方疗苦脚气上，又中风，四肢壮热如火，挛急，或纵不遂，气冲胸中方。
当归（二两）　川芎（一两）　桂心（一两）　麻黄（二两，去节）　芍药（一两）　石膏（一两）　生姜（三两）　人参（一两）　防风（二两）　黄芩（一两）　杏仁（四十枚）　甘草（一两，炙）
上十二味，切，以水九升，煮取三升，去滓，分四服。忌海藻、菘菜、生葱等。（深师同。）
又小续命汤，疗中毒风，口不能言，咽中如塞，或缓或急，身体不自收，冒昧不知痛处，拘急不得转侧方。
麻黄（三两，去节）　甘草（一两，炙）　桂心（一两）　石膏（二两）　川芎（二两）　干姜（二分）　黄芩（一两）　当归（二分）　杏仁（二十枚）
上九味，切，以水九升，煮取二升，去滓，分二服，薄取汁，莫见风。不瘥复作，禁如药法。并疗久失声，上气呕逆，面目肿，皆愈。服汤已，多体虚，宜兼补。忌海藻、菘菜、生葱等。
不仁不能行方三首  ***************************
《千金》风引汤，疗两脚疼痹肿，或不仁拘急，屈不得行方。
麻黄（二两，去节）　吴茱萸（一两）　独活（二两）　秦艽（一两）　石膏（二两）　杏仁（六十枚）　白术（三两）　茯苓（二两）　桂心（一两）　人参（一两）　细辛（一两）　干姜（一两，碎）　防风（一两）　防己（一两）　川芎（一两）　甘草（一两，炙）　附子（一两，炮）
上十七味，切，以水一斗六升，煮取三升，分三服，取汗佳。忌海藻、菘菜、生葱、生菜、桃李、雀肉、酢等物。
又小风引汤，主中风腰脚疼痛弱者方。
独活（二两）　防风（二两）　当归（二两）　茯苓（三两）　大豆（二升）　人参（三两）　干姜（二两）　附子（一枚，炮）　生石斛（二两）　甘草（二两，炙）
上十味，切，以水九升，酒三升，煮取三升，去滓。分四服，服别如人行十里久。忌海藻、菘菜、猪肉、冷水、酢等。（一方无干姜、石斛，有桂心、黄芪。）
又金牙侧子酒，疗风湿痹不仁，脚弱不能行，常用古方，今新出。
侧子（炮）　牛膝　丹参　山茱萸　蒴藋根　杜仲（去皮，炙）　石斛（各四分）　防风　干姜　椒（汗）　细辛　独活　秦艽　桂心　川芎　当归　白术　茵芋（炙，各三分）　五加皮（五分）　薏苡仁（一升，碎）
上二十味，并细切，绢袋盛，清酒四五升，渍五六宿。初服三合，日再服，稍加，以知为度。患目昏头旋者弥精。忌猪肉、冷水、生葱、生菜、桃李、雀肉等。（方中无金牙，未详其名。并出第七卷中。）
因脚气续生诸病方四首  ***************************
《千金》云：虽患脚气，不妨乳动石发，皆须服压石药疗之。夫因脚气续生诸病者，则以余药对之。或大小便不利，则以猪苓、茯苓及诸利小便药疗之。大便极坚者，则用五柔、麻仁等丸疗之。遍体肿满成水病者，则取疗水方中诸疗水之药疗之。余皆仿此，更无拘忌。（出第七卷中。）
又猪苓散，主虚满通身肿，利三焦，通水道方。
茯苓　葶苈（熬）　人参　防风　泽泻　甘草（炙）　桂心　白术　狼毒　椒目　干姜（各三分）　赤小豆（二合）　大戟（二分）　苁蓉（二分半）　猪苓（三分）　女葳（三合，熬）　五味子（三分）
上十七味，捣筛。酒服方寸匕，日三夜一，老小一钱匕，以小便利为度。忌海藻、菘菜、生葱、桃李、雀肉、酢等物。
又茯苓丸，主水胀。（甄权为安康公处得瘥方。）
茯苓　白术　椒目（各四分）　葶苈（六分，熬）　泽泻　防己（各五分）　赤小豆　前胡　芫花（熬）　桂心（各三分）　甘遂（十二分）　芒硝（五分）
上十二味，捣末，蜜和，丸如梧子。汤服五丸，日一，稍加，以知为度。忌桃李、雀肉、生葱、酢物。（并第二十一卷中。）
又淮南五柔丸，疗秘涩及澼，饮食不生肌肤，虚损不足，三焦不调，和营卫，利腑脏，补三焦方。
葶苈（熬，各一两）　前胡（二两）　半夏（洗）　苁蓉　芍药　茯苓　细辛　当归　大黄（一斤，熬三斗半下）
上九味，捣筛，蜜和，捣万杵。食后服十五丸如梧子，日三服。忌羊肉、饧、生菜、酢物。（一方有黄芩。）
又麻仁丸，疗大便坚，小便利，而不渴方。
麻子仁（一升）　枳实（八两，炙）　杏仁（一升）　芍药（八两）　大黄（一斤）　厚朴（一尺，炙）
上六味，捣筛，蜜和，丸如梧子。饮服五丸，日三，加至十丸。一本芍药六两。（此本仲景《伤寒论》脾约丸方。《肘后》无杏仁。并出第十五卷中。）
大法春秋宜服散汤方六首  ***************************
（《千金》但云宜服散，此又兼汤煎。）
《千金》八风散，疗风虚，面青黑土色，不见日月光，脚气痹弱，准经面青黑主肾，不见日月光主肝，补肾治肝方。
苁蓉（八分）　乌头（二分，炮）　钟乳（四分，研）　薯蓣（四分）　续断（四分）　黄芪（四分）　麦门冬（四分，去心）　五味子（二分）　泽泻（四分）　远志皮（四分，去心）　菟丝子（十四分，酒渍）　细辛（四分）　龙胆草（四分）　秦艽（四分）　石韦（四分，去毛）　柏子仁（四分）　牛膝（四分）　杜仲（四分）　菖蒲（四分）　蛇床子（四分）　山茱萸（四分）　防风（四分）　白术（四分）　干姜（四分）　干地黄（四分）　茯苓（四分）　附子（五分，炮）　甘草（五分，炙）　石斛（六分）　天雄（六分，炮）　萆薢（四分）　人参（五分）　菊花（十二分）
上三十三味，捣筛。酒服方寸匕，日三，不知加至二匕。
又大八风散，疗诸缓风湿痹脚弱方。
巴戟天（二分，去心）　川芎（一分）　附子（三分，炮）　黄芪（二分）　白蔹（二分）　桂心（二分）　细辛（二分）　桔梗（二分）　人参（二分）　芍药（二分）　牛膝（四分）　薯蓣（二分）　菊花（二分）　葳蕤（二分）　秦艽（二分）　乌喙（四分）　牡荆子（二分）　天雄（二分，炮）　苁蓉（一分）　萆薢（二分）　茯苓（四分）　远志（四分，去心）　山茱萸（二分）　黄芩（二分）　石斛（二分）　白术（二分）　菖蒲（四分）　礜石（二分，裹烧半日）　厚朴（二分，炙）　龙胆草（一分）　蜀椒（二分，汗）　五味子（二分）
上三十二味，捣筛。温酒服半方寸匕，日三，不知稍增，取令微觉为度。（一本有甘草、干姜，无芍药、牛膝。）
又凡脚气之疾，皆由气实而死，终无一人以服药致虚而殂。故脚气之人，皆不得大补，亦不可大泻，终不得畏虚，故预止汤不服也，如此者皆死不疗。世间大有病人，亲朋故友远来问疾，其人曾不经一事，未读一方，自骋了了，诈作明能，谈说异端，或言是虚，或言是实，或云是风，或云是蛊，或道是水，或云是痰，纷纭谬说，种种不同，破坏病人心意，莫知孰是，迁延未定，时不待人，欻然致祸，各自散走。是故大须好人及好名医，识疾深浅，探赜方书，博览古今，是事明解者看病，不尔大误人事。窃悲其如此者众，故一一显析，具述病之由状，令来世病者读之，以自防备也。但有一状。忧恚积思，喜怒悲欢，复随风湿结气，咳时呕吐食以变，大小便不利，时泄痢重下，溺血，上气吐下，乍寒乍热，卧不安席，小便赤黄，时时恶梦，梦与死人共食饮，入冢神室，魂飞魄散。筋极则伤肝，伤肝则腰背相引，难可俛仰。气极则伤肺，伤肺则小便有血，目不明。髓极则阴痿不起，住而不卒。骨极则伤肾，伤肾则短气，不可久立，阴疼恶寒，甚者卵缩，阴下生疮，湿痒搔之不欲止，汁出。此皆为肾病。甚者多遭风毒，四肢顽痹，手足浮肿，名曰脚弱，一名脚气。医所不疗，此皆主之方。
天门冬（三斗半，去心，捣压取令汁尽）　獐骨（一具，碎，以水一石，煮取五斗，澄清）　枸杞根（切，三斗半，净洗，水两石五斗，煮取一斗三升，澄清）　酥（三升，炼）　生地黄（切，三斗半，捣压如天门冬法）　白蜜（三升，炼）
上六味，并大斗，铜器中微火先煎门冬、地黄汁减半，乃合煎取大斗二斗，下后散药煎，取一斗，内铜器中，重釜煎，令隐掌可丸。平旦空腹，酒服如梧子二十丸，日二，稍加至五十丸。择四时王相日合之。
散药如下：
茯苓　柏子仁　桂心　白术　葳蕤　菖蒲　远志肉（去心）　泽泻　薯蓣　人参　石斛　牛膝　杜仲　细辛　蔓荆子　独活　枳实（炙）　川芎　黄芪　苁蓉　续断　狗脊（黑者）　萆薢　白芷　巴戟　五加皮　覆盆子　橘皮　胡麻仁　大豆黄卷（各二两）　甘草（六两，炙）　薏苡仁（一升）　蜀椒（一两，汗）　阿胶（十两，炙）　鹿角胶（五两，炙）　大枣（一百枚，煮作膏）　石南（二两）　茯神（二两）
上三十八味，捣，绢下筛，内煎中，有牛髓、鹿髓各加三升大佳。小便涩，去柏子仁，加秦艽二两、干地黄六两。阴痿失精，去葳蕤，加五味子二两。头风去柏子仁，加菊花二两、防风二两。小便利，阴气弱，去细辛、防风，加山茱萸二两。腹中冷，去防风，加干姜二两。无他疾，依方合之。凡此煎至九月下旬采药，立冬日合而服之，至五月上旬止。若十二月腊日合者，经夏至七月下旬即服之。若停经夏不坏，当于舍北阴处入地深六尺，填沙置药，沙中上加少土覆之，即经夏不坏也。女人先患热者得服，冷者勿服。
又大鳖甲汤，疗脚弱风毒，挛痹气上，及伤寒恶风温毒，及山水瘴气热毒，四肢痹弱方。
鳖甲（二两，炙）　防风（一两）　麻黄（一两，去节）　白术（一两）　吴茱萸（五合）　知母（一两）　升麻（一两）　大枣（二十枚，擘）　贝齿（七枚，烧）　茯苓（一两）　橘皮（一两）　川芎（一两）　杏仁（一两）　犀角（半两，屑）　生姜（三两）　人参（一两）　赤小豆（三合）　青木香（半两）　麝香（三铢，研）　羚羊角（一分，屑）　麦门冬（一两，去心）　大黄（一两半）　薤白（十四枚）　乌头（七枚，炮）　石膏（一两，碎）　雄黄（二分，研）　半夏（一两，洗）　当归（一两）　葳蕤（一两）　芍药（一两）　甘草（一两，炙）
上三十一味，切，以水二斗，煮取四升，去滓。分六服，相去十里久，得下止。一方用大黄二分，畏下可用一分也。一方用羚羊角二分，毒盛可用三分也。忌海藻、菘菜、苋菜、桃李、雀肉、酢物、羊肉、饧等。（一方有山茱萸。《翼方》无知母、升麻、橘皮、川芎、当归、葳蕤。）
又小鳖甲汤，疗身体虚胀如微肿，胸心痞满，有气壮热，少腹厚重，两脚弱方。
鳖甲（三两，炙）　升麻（三两）　黄芩（三两）　麻黄（三两，去节）　羚羊角（三两，屑）　前胡（四两）　桂心（三两）　乌梅（二七枚，擘）　杏仁（三两）　薤白（二十一茎）
上十味，切，以水一斗，煮取二升七合，去滓，分三服，此常用。若体强壮须利者，加大黄二两。忌苋菜、生葱。
又疗风虚脚弱，手足拘急挛疼，痹不能行动，脚趺肿上膝，少腹坚如绳约，气息常如忧患，不能食饮者，皆由五劳七伤，肾气不足，受风湿故也。宜服内补石斛秦艽散方。
石斛（四分）　秦艽（五分）　山茱萸（三分）　蜀椒（二分，汗）　五味子（二分）　麻黄（三分，去节）　桔梗（三分）　前胡（三分）　白芷（二分）　白术（二分）　附子（炮）　独活　天门冬（去心）　桂心（各四分）　乌头（五分，炮）　人参（五分）　天雄（四分，炮）　干姜（五分）　防风（五分）　细辛（三分）　杜仲（五分）　莽草（三分，炙）　当归（五分）
上二十三味，捣筛为散。酒服方寸匕，日再服，不知加至二匕。虚人三建皆炮，实人亦可生用。风气者，本因肾虚，既得病后，毒气外满，则灸泄其气，内满则药驰之，当其救急，理必如此。至于风消退，四体虚弱，余毒未除，不可便止，宜服此散，推陈致新，极为良妙。此既人情可解者，无可疑焉。忌桃李、雀肉、猪肉、冷水、生葱、生菜、　鲤鱼。（并出第七卷中。）
脚气呕逆不下食方二首  ***************************
文仲瓜饮，疗脚气，呕逆不得食方。
生瓜（一枚，四破，水九升，煮取五升，去滓）　白术（四两）　甘草（一两，炙）　生姜（二两）
上四味，切三物，内瓜汁中，煮取二升，去滓，温分三服。忌桃李、雀肉、海藻、菘菜。（生瓜恐是木瓜。出第九卷中。）
《延年》茯苓饮，主脚气肿，气急上气，心闷热烦，呕逆不下食方。
茯苓（三两）　紫苏叶（三两）　杏仁（三两）　橘皮（三两）　升麻（三两）　柴胡（三两）　生姜（四两）　犀角（二两，屑）　槟榔（十二枚，并皮子碎）
上九味，切，以水八升，煮取二升五合，去滓。分温三服，如人行八里久。忌酢物。（出第十九卷中。）
脚气疼不仁方二首  ***************************
《病源》：此由风湿毒气与血气相抟，正气与邪气交击，而正气不宜散，故疼痛。邪在肤腠，血气则涩，涩则皮肤厚，搔之如隔衣物不觉知，名为不仁也。（出第十三卷中。）
苏恭疗初患脚足皮肤舒缓，足上不仁，膝下疼痛，眉眼动，左胁下气，每饱食即发，膈上热，脐下冷，心虚阴汗且疼，兼补煮散方。
黄芪　人参　独活　川芎　防风　当归　桂心　萆薢　防己（各六两）　茯苓　白术　丹参（各八两）　附子（生用）　甘草（炙，各四两）　杏仁（去皮尖）　生地黄　生姜　磁石（二十分，碎如小豆）
上十八味，并切，分之为三十服。服别以生姜二两、生地黄一两、杏仁十四枚碎，以水二升，煮取七合，布绞去滓，一服之。常以日晚，或夜中服之，不妨公事。如逆呕者，加半夏一两，如前加减法。忌猪肉、冷水、海藻、菘菜、生葱、桃李、雀肉、酢物、羊肉、芜荑及饧。三日以后，并无禁忌。
又侧子酒，主脚气，春夏发，入秋肿消气定，但苦脚弱，不能屈伸，足上不仁，手指胀闷，不得屈伸，四肢腰颈背皆废者，服此酒方。
侧子（生用）　干姜（各五两，生者良）　丹参　牛膝（各六两）　金牙（碎，绵裹）　磁石（如上）　生石斛（各一斤，干用八两）　石南（炙）　独活（六两，炙）　萆薢　生茱萸　生地黄（各十两，干者用八两）　防风　茯苓（各四两）　五加皮　薏苡仁（各一两）　茵芋（炙）　椒（各两，汗）　桂心　天雄（生用）　人参　川芎　当归　白术　细辛（各二两）
上二十五味，切，绢袋贮，清酒六七斗，渍之七日成。一服一小盏，日二三服，量性多少稍加，以痹为度。若妇人服，去石南；丈夫苦冷，著孔公蘖、钟乳等，多至一二斤，少至七八两。服此酒时，须随病内外灸三两处，以泄气。忌猪肉、冷水、酢物、生葱、桃李、雀肉、生菜、芜荑等。（并出第一卷中。）
脚气冲心烦闷方二十二首  ***************************
《广济》疗脚气冲心闷，洗脚渍汤方。
糜瓤（一石，内釜中）
上一味，多煮取浓汁，去滓，内椒目一斗，更煎十余沸，渍脚三两度。如冷温，渍洗瘥止。无所忌。
又疗脚气急上冲心，闷欲死者方。
槟榔（三颗，细末）　生姜汁（三合）　童子小便（二升新者，不须暖）
上三味，搅顿服，须臾即气退。若未全瘥，更服最桂，利三两行。无所忌。
又疗脚气心烦闷气急，卧不安方。
半夏（一升，汤洗去滑）　生姜（八两）　桂心（三两）　槟榔（一两半，末）
上四味，切，以水八升，煮减半，内槟榔仁末，煎取二升八合，绞去滓。分温三服，服别相去如人行五六里进一服，微利为度。
又疗脚气攻心闷，腹胀气急欲死者方。
吴茱萸（三升）　木瓜（切，二合）　槟榔（二十颗，碎）　竹叶（切，二升）
上四味，以水一斗，煮取三升，分三服，得快利即瘥。忌生菜、熟面、荞麦、蒜等物。
又疗肾虚风，脚气冲心，疝气下坠，小便数，膝冷腰疼，时时心闷，气急欲绝，四肢无力，射干丸方。
射干（六分）　昆布（八分，洗）　通草（四分）　犀角（六分，屑）　杏仁（一分，去皮尖，熬）　汉防己（八分）　茯苓（六分）　青木香（八分）　旋覆花（四分）　白头翁（四分）　独活（六分）　葶苈子（八分，熬）
上十二味，捣筛，蜜和，丸如梧子。酒下二十丸，渐加至三十丸，日再服。不利。空腹服，煮槟榔、桑根皮下更佳。忌生菜、热面、荞麦、蒜、炙肉、黏腻、酢物。（并出第一卷中。）
崔氏旋覆花汤，疗脚气冲心欲死者，服之救病困急，此方最先。
旋覆花（二两）　犀角（二两，屑）　紫苏茎（一握）　桂心（一两）　赤茯苓（三两）　橘皮（二两）　生姜（三两）　前胡（四两）　干枣（七枚，擘）　白前（一两）　香豉（七合，绵裹，文仲用一升）
上十一味，切，以水八升，煮取二升四合。分三服，相去十里久，以下气小便利为度。忌生葱、酢物。
又治脚气，㿏痹不仁，两脚缓弱，脚肿无力，重者少腹气满，胸中痞塞，见食即呕，或两手大拇指不遂，或两脚大拇指不遂，或小便涩。第一疗气满呕逆不下食，旋覆饮子方。
旋覆花（二两）　橘皮（二两）　生姜（三两）　紫苏茎（一握）　茯苓（三两）　香豉（一升，绵裹）　大枣（十枚，擘）
上七味，切，以水八升，煮取二升四合，分三服，服别相去十里久，日一剂。凡服五剂，上气即下。小便涩者，加桑根白皮四两。慎生冷、猪肉、蒜、面、鱼、黏食。如其服此饮二三剂气下讫，即须服大犀角汤，第一方十四味者是也。服当小便利为度。如其胸膈中气满者，加半夏四两，汤洗。待腹内气和，脚肿欲消，皮肤犹如隔帛者，宜服犀角麻黄汤一二剂，五日后然服之。忌生葱、酢物。
又大犀角汤，疗脚气毒冲心变成水，身体遍肿，闷绝死者方。
犀角（二两，屑）　桑根白皮（四两）　白术（二两）　桂心（二两）　香豉（一升）　防己（二两）　紫苏（一握）　前胡（四两）　橘皮（三两）　黄芩（三两）　茯苓（三两）　大枣（十枚，擘）　生姜（一两）
上十三味，切，以水九升，浸一宿，煮取二升七合，或水一斗，煮取三升。分为三服，服相去如人行十里久，以下气利小便为度。忌酢物、桃李、雀肉、生葱等。
又犀角麻黄汤方。
犀角（二两，屑）　麻黄（二两，去节）　甘草（一两，炙）　茯苓（二两）　防己（二两）　黄芩（一两）　石膏（三两）　附子（一两，炮）　白术（一两）　川芎（一两）　防风（一两）　当归（一两）　生姜（三分）　细辛（一两）　桂心（一两）
上十五味，切，以水一斗，先煮麻黄，去沫讫，取汁八升，下诸药，煎取二升七合。分三服，相去十里久，服讫覆取汗。待三四日后，若其皮肤不仁瘥，即停；不瘥，宜更服之，不得过三剂即瘥。瘥讫，脚中无力者，宜服独活犀角汤二三剂即愈。
又独活犀角汤。
独活（三两）　犀角（二两，屑）　石斛（二两，先煮）　丹参（二两）　侧子（一两，炮）　防风（二两）　防己（二两）　川芎（二两）　生姜（三两）　当归（二两）　芍药（三两）　茯苓（四两）　桂心（一两半）　甘草（二两，炙）
上十四味，切，以水一斗，煮取二升七合，去滓。分三服，相去十里久。服讫任卧，不须取汗。凡服三二剂，隔五日一服。初服此药，觉腹内气散，两脚有力，行动无防，或可即停。又可常服香豉酒。灸三里穴、绝骨各三百壮。
又香豉酒方。
取香豉一斗，以酒三斗，浸三日，取饮任性多少。利即减之，不利任性。其中用橘皮、生姜调适香味，任意服，尽复作，以瘥为度。（并出第六卷中。）
文仲疗脚气，心烦不下食方。
牛乳（一小升）　杏仁（四十九枚）　橘皮（一分，切）　生姜（一两，切）
上四味，合煎取八合，空心顿服令尽。虚人或微利，亦无苦。有人服验。（《备急》同。）
又毒气攻心欲死者，方与苏、徐木瓜二物相加减用。
吴茱萸（四升）　淡竹叶（切，一升）
上二味，以水一斗，煮取二升，去滓，分五服，兼主上气肿满。苏恭云：大快，比加槟榔仁（四十枚末之）更快于本方。《备急》同。徐王用寻常气满，日服一剂。
槟榔（七枚，合皮碎）　橘皮（一两）　厚朴（炙）　吴茱萸（各三两）　生姜（四两）
水三升，煮取一升二合，分二服。此汤性温，去冷胀，亦苏家之法。（《备急》同。）
又若毒气攻心，手足脉绝，此亦难济，不得已作此汤，十愈七八方。（《千金》云：治脚气入腹，因闷欲死，腹胀茱萸汤方。）
吴茱萸（六升）　木瓜（二枚，切）
上二味，以水一斗三升，煮取三升，分三服，或以吐汗便活。苏恭云：服得活甚易，但钻击（一作急）少时热闷耳。此方是为起死，是高丽老师方，与徐王方相似，故应神妙。《备急》《千金》、苏、徐同。方云：无木瓜，可取吴茱萸一色，煮服。又方，加青木香三两，犀角二两屑，亦云此汤起死人。
又脚气冷毒闷，心下坚，背膊痛，上气欲死者方。
吴茱萸（三升）　槟榔（四十枚）　青木香（二两）　犀角（三两，屑）　半夏（八两，汤洗）　生姜（六两）
上六味，切，以水一斗，煮取三升，分三服。大效，破毒气尤良。（《备急》同。）
又脚气入腹心闷者方。
浓煮大豆汁，饮一大升，不止更饮，大验。（《备急》同。）
又疗脚气入心，闷绝欲死者。
半夏（三两，洗，切）　生姜汁（二升半）
上二味，内半夏煮取一升八合，分四服，极效。忌羊肉、饧。（《备急》同。并出第九卷中。）
苏恭云：若风热轻，但毒气入胃，惟心闷烦，索水洒胸面，干呕好叫唤，欲断绝者，服此犀角汤效方。
犀角（屑）　青木香　羚羊角（屑）　人参　竹茹　沉香　射干（各二两）　麦门冬（去心）　茯苓（各三两）　麝香　鸡舌香（各二两）　石膏（八两，碎，绵裹）
上十二味，切，以水六升，煮取二升二合。分四服，相去六七里，晚再服。如觉眼明心悟，若强人作三服。此谓救死，已试大验。若呕逆不下食，水浆即吐出者，加半夏四两洗、生姜二两、橘皮一两，加水一升半，煮取二升三合。忌五辛、羊、饧、酢物。（唐侍中同。出第一卷中。）
《近效》救脚气冲心，此方甚效。
槟榔（六颗）
上一味，捣筛。取童子小便半升，微温和末，强半顿服，如一炊久不转动，更取半，准前服令尽，得通即好，甚良。
又疗脚气抬肩喘，并脚气冲心方。
乌豆（二斗）
上一味，以水五大斗，煮斟酌有一斗半即休，分向两故瓷瓮中，以两脚各于一瓮中浸，遣人从膝向下捋之，捋百遍以来必瘥。如无瓷瓮，取故瓦瓮不渗者亦得。极重不过更浸一度必瘥。（房给事用极效。）
又加减青木香丸方。
昆仑青木香（六分）　大腹槟榔（七分）　桂心（四分）　芍药（六分）　枳实（七分，炙）　大黄（十分）
上六味，捣筛，蜜和，为丸如梧子大。以酒若饮任性服十五丸，日二服，稍稍加，至大便微微通软为度。忌生葱。以前方疗一切脚气发，上冲秘闷，有所不快，即服三两日，取宣通。亦疗卒心痛，腰肾间冷脓，水服亦佳。（吴升方。）
又疗脚气上冲心，狂乱闷者方。
赤茯苓（十二分）　汉防己（八两）　芍药（十分）　槟榔仁（十二分）　甘草（八分，炙）　郁李仁（十分）　枳实（八分，炙）　春著大黄（十四分）　冬著牛膝（十二分）
上九味，捣筛，蜜和，丸如梧子。空腹清酒服十五丸，日再服，渐加至二十丸。以微通泄为度，利多减丸。冬则去大黄，加牛膝。若体中虚弱，去大黄，加牛膝服亦得。其药皆须州土上好者，恶药服无益。忌海藻、菘菜、酢物、生冷、油腻、杂肉、热面、新炊饭及陈臭难消之物，一切勿食。
又疗脚气冲心，肺气气急及水气卧不得，立验方。
葶苈子（四分，好者，熬令紫色）　杏仁（四分）　甘草（四分，炙）　海蛤（四分，别研如面）　郁李仁（四分）　汉防己（五分）　吴茱萸（二分）　槟榔仁（六分）　大黄（七分）
上九味，捣筛为散，合研令调和，取蒸饼中枣膏二分，去皮，搅和白蜜少许，更于日中捣一千二百杵方止。空腹一服十五丸如梧子，渐渐加至下泄为度。服良久，待丸散后可食。忌海藻、菘菜。
又准前状常服方。
白蒺藜子（一升，炒，去刺）　五味子（八分）　牛膝（八分）　杏仁（一升）　枳实（八分，炙）　甘草（五分，擘破炙）　人参（八分，不用亦得）　车前子（二两）　桑根白皮（一两）　通草（一两）
上十味，捣筛，蜜和，丸如梧子。空腹一服十五丸，渐渐加至二十五丸，日再服。亦得酒饮任情服。良久待散可食。忌海藻、菘菜、牛肉、热面。（潘玢侍御襄诚录留。）
岭南瘴气脚气酒汤散方一十三首  ***************************
《千金》：夫脚气之疾，先起岭南，稍来江东，得之无渐，或微觉疼痹，或两胫肿满，行起屈弱，或上入少腹不仁，或时冷时热，小便秘涩，喘息气冲喉，气急欲死，食呕不下，气上逆者，皆其候也。是先觉此证，先与犀角旋覆花汤方。
犀角（三两，屑）　旋覆花（二两）　橘皮（三两）　茯苓（二两）　大枣（二十枚，擘）　香豉（一升）　紫苏茎（一握）　生姜（三两）
上八味，切，以水八升，煮取二升七合。分三服，相去十里久。服之以气下小便利为度。如其不下，服后大犀角汤。忌酢物。（崔氏名小犀角汤。《备急》同。）
又大犀角汤方
犀角（二两，屑）　旋覆花（二两）　白术（二两）　桂心（二两）　防己（二两）　黄芩（二两）　生姜（三两）　香豉（一升，绵裹）　橘皮（三两）　茯苓（三两）　前胡（四两）　桑根白皮（四两）　紫苏茎（一握）　大枣（十枚，擘）
上十四味，切，以水九升，煮取二升七合。分三服，相去十里久，取下气为度。若得气下小便利，脚肿即消，能食。若服汤讫不下，气急不定，仍服后汤。忌桃李、雀肉、生葱、酢物。（以上二方并出崔氏。文仲同。）
又方
甘草（二两，炙）　犀角（二两，屑）　防风（二两）　桂心（三两）　杏仁（二两）　独活（二两）　防己（二两）　石膏（四两）　川芎（二两）　麻黄（三两，去节）　生姜（三两）　白术（二两）　当归（二两）　羚羊角（二两，屑）　黄芩（一两）
上十五味，切，以水二斗，先煮麻黄，取八升汁，下药煎取三升。分三服，相去十里久，三服讫，覆取汗，五日后更服一剂，取汗同前。忌海藻、菘菜、桃李、雀肉、生葱。
又疗脚气初发，从足起至膝胫肿，骨疼者方。
取蓖麻叶切、捣、蒸，薄裹之，日二三易即消。蓖麻子似牛草虫，故名蓖麻也。若冬月无蓖麻，取蒴藋根捣碎，和酒糟三分，根一分，合蒸熟，及热封裹肿上如前法，日二，即消。亦治不仁顽痹。
又若肿已入髀，至少腹胀，小便涩少者方。
取乌特牛尿一升一服，日再服，取消乃止。（《翼方》云：羸瘦者，二分尿，一分牛乳，合煮，乳结乃服之。）
又若肿已消，仍有此候者，急服此汤方。
麻黄（二两，去节）　半夏（一两，洗）　生姜（五两）　射干（二两）　独活（三两）　犀角（一两，屑）　羚羊角（一两，屑）　青木香（一两）　橘皮（一两）　杏仁（一两）　人参（二两）　升麻（一两）　吴茱萸（一升）　茯苓（二两）　防己（二两）　前胡（二两）　枳实（二两，炙）
上十七味，切，以水九升，煮取四升。分五服，相去二十里久，中间进少粥，以助胃气。此汤两日服一剂，取病气退乃止，以意消息之。若热盛喘烦者，加石膏六两、生麦门冬一升去心，去吴茱萸。若心下坚，加鳖甲一两炙。忌羊肉、酢物、饧、苋菜。（以上三方出苏长史。并出第七卷中。）
又大金牙酒，疗瘴疠毒气中人，风冷湿痹，口㖞面戾，半身不遂，手足拘挛，历节肿痛，甚者少腹不仁，名曰脚气，无所不疗方。
金牙（一斤）　侧子（三两，炮）　附子（三两，炮）　天雄（三两，炮）　人参（二两）　苁蓉（三两）　茯苓（二两）　独活（半斤）　当归（三两）　白术（三两）　防风（三两）　黄芪（三两）　薯蓣（三两）　细辛（三两）　桂心（三两）　茵芋（二两）　石南（三两）　川芎（三两）　地骨皮（三两）　五加皮（三两）　磁石（十两）　丹参（五两）　杜仲（三两）　萆薢（三两）　牛膝（五两）　狗脊（三两）　葳蕤（三两）　薏苡仁（一升）　白芷（三两）　麦门冬（一升）　生石斛（八两）　厚朴（三两，炙）　枳实（三两）　桔梗（三两）　生地黄（切，二升）　蒴藋（四两）　黄芩（三两）　远志（三两，去心）　荆子（三两）
上三十九味，切，以酒八斗，渍七日。温服一合，日四五夜一。石药细研如粉，别绢袋盛，共药同渍。药力和善，主疗极多。凡是风虚，四体小觉有风疴者，皆须将服之，无不疗者。服者一依方合之，不得辄信人大言浪有加减也。忌猪肉、冷水、生葱、生菜、桃李、雀肉、芜荑等。（并出第七卷中。）
又小金牙散，疗南方瘴疠疫气，脚弱，风邪鬼注方。
金牙（五分）　牛黄（一分）　天雄（二分）　萆薢（二分）　黄芩（二分）　麝香（二分）　蜀椒（汗，二分）　由跋（二分）　雄黄（二分）　朱砂（二分）　乌头（二分）　细辛（三分）　葳蕤（三分）　桂心（二分）　莽草（二分）　犀角（二分）　干姜（三分）　黄连（四分）　蜈蚣（一枚，长六寸者，炙）
上十九味，捣筛，合牛黄、麝香捣三千杵。温酒服钱五匕，日三夜二，以知为度。绛囊盛带，男左女右，一方寸匕，省病问孝不避。夜行涂鼻人中，晨昏雾露亦涂之。忌猪肉、冷水、生血物、生菜等。（出第十二卷中。）
《延年》疗得岭南瘴气，热烦短气，心闷气欲绝方。
香豉（一升）　栀子（十四枚，擘）　升麻（二两）
上三味，切，以水四升，煮取一升半，分为三服，即定也。
又岭南瘴气面脚肿，乍寒乍热似疟状，脚肿气上，心闷咳嗽，摊缓顽痹方。
大麻仁（一两，绵裹）　升麻（一两）　射干（一两）　菖蒲（一两）　甘草（一两，炙）　麻黄（一两，去节）　大黄（一两，别浸）　豉（三合，绵裹）　芒硝（半两）
上九味，切，以水六升，煮取二升，去滓，乃内芒硝。分三服，微利一二行，解毒热。忌羊肉、饧、海藻、菘菜。（并出第十九卷中。）
苏、唐豉酒，若能常饮此酒，极利腰脚，岭南常服此酒必佳，及卑湿处亦准此。又恐有脚气似著，即宜服之方。
香豉（三升）　美酒香者（一斗）
上二味，先取香豉三升，三蒸三曝干，内一斗酒中渍三宿，便可饮，随人多少，用滓薄脚良。
又方
大豆新者（一斗，九蒸九曝）
上一味，以美酒三斗，渍三宿，便可随性多少，饮尽复作，常服甚佳。
又方
香豉（三升）　犀角（八两，末之）
上二味，其豉如前，用一生绢袋贮，用好美酒九升，渍之五日许，其犀角末散著袋外，每服常搅，令犀角味入酒中。服三合，量性增减，日三服。其酒夏月勿作，多恐坏。可用此方：豉三合，橘皮、生姜、葱细切，任意调和，先熬油令香，次下诸物熬熟，以绵裹内铛中，著酒，任意性饮之。（并出上卷中。）

第十九卷  ——————————————————————————————————————————————————————————————————————————————————————————

脚气肿满方二十九首  ***************************
《病源》此由风湿毒气，抟于肾经。肾主水，今为邪所抟，则肾气不能宣通水液，水液不传于小肠，致水气拥溢腑脏，浸渍皮肤，故肿满也。（出第十三卷中。）
《千金翼》温肾汤，主腰脊膝脚浮肿不随方。
茯苓　干姜　泽泻（各二两）　桂心（三两）
上四味，切，以水六升，煮取二升，分为三服。忌酢物、生葱。
又疗脚气初发，从足起至膝胫肿骨疼者方。
乌牛尿一服一升，日二服，肿消止。羸瘦者，二分尿一分牛乳，合煮，乳结乃服之。
又方
生猪肝一具，细切，以淡蒜韭食之令尽。若不尽者，分再食之。（并出第十六卷中。）
崔氏疗脚气遍身肿方。
大豆（二大升，以水一斗，煮取五升，去豆）　桑根白皮（一握，切）　槟榔（二七枚，碎）　茯苓（二两，切）
上四味，将三物以前豆汁浸经宿，煮取二升，绞去滓，添酒二合内药中，随多少服之。忌酢物。（《救急》同。）
又疗遍身肿，小便涩者，用麻豆方主之，疗脚肿气。
乌豆（一斗，水四斗煮取一斗半，去豆）　桑根白皮（切，五升）　大麻子（二升，熬，研碎）
上三味，以豆汁内药，煎取六升，一服一升，日二服，三日令尽。
又方
乌头（五升）　桑根白皮（切，四升，二物以水二斗煮取一斗半，去滓）　大麻子仁（一升，熬）　橘皮（二两）　升麻（二两）　杏仁（二两）　猪苓（二两）　丹参（三两）　生姜（二两，切）
上九味，切，将七物内前桑皮豆汁中，煮取四升。朝二服，相去如三食久。药消进食，食消又更进二服。（此二方并唐尚书送。）
又疗脚气及腰肾膀胱宿水及痰饮，桃花散方。
收桃花阴干，量取一大升，但随虚满，不须按捺，捣为散，纱罗下之，温清酒和，一服令尽，通利为度，空腹服之，须臾当转可六七行，但宿食不消化等物总泻尽。若中间觉饥虚，进少许软饭及糜粥，极安稳，不似转药，虚人废朝谒，但觉腰脚轻快，使人踊跃，食味倍佳。脚先肿者，一宿顿消，如囊中贮物倾却相似。又无毒，易将息。惟忌胡蒜、猪肉。三月内腹虚，大都消息。慎生冷、酸滑、五辛、酒、面及黏食肥腻。四五日外，诸食复常。
又余见古方论云：脚气但肿不闷，经服利药，法令人渴，但肿纵不服利药，亦遣人渴，宜利方。
取大麻子熬令香，和水研，取一大升，别以三大升水煮一大升赤小豆，取一升汁，即内麻汁，更煎三五沸，渴即饮之，冷热任取，安稳。饥时啖豆亦佳。而利小便，止渴消肿，大良。谷叶及桑白皮熬炙为饮，饮之亦良。肿盛力弱不堪大药者，取牛乳一小升，乌牛尿一小升，无乌牛尿用黄者亦得，和调分三服，相去十里久，小便大利，脚肿即顿消。若一剂不除，隔一二日更服。气力好者，依前服；羸弱者，每日平旦，惟一服六七合，以瘥乃止。忌杂肉。（并出第六卷中。）
文仲大麻子酒方，疗脚气上，脚肿小腹痹。
大麻子一升碎研，清酒三升渍三宿，温服随性。兼疗头风，补益。此一方传用大良。（《备急》同。）
又疗脚气满，小便少者方。
槟榔（四十枚，切）　大豆（三升）　桑根白皮（切，二升）
上三味，以水二斗，煮取六升，分六服，间粥亦得。若冷胀，加吴茱萸二升、生姜二两，用亦良。（《备急》同。）
又疗脚气，非冷非热，老人弱人胀满者方。
槟榔壳汁中，或茶饮中、豉汁中，服槟榔仁散方寸匕，利甚快，稳良。（《备急》同。）
又脚气满方。
大豆一升，以水四升，煮之令熟，去滓，取桑根白皮切一大升，和豆汁重煎之，厚薄如酪，布绞去滓，空腹日再。（《备急》同。）
又徐王枳实散，宜春秋服，消肿利小便，兼补，疗风虚泠胀不能食方。
枳实（半斤，炙）　桂心（一斤）　茯苓　白术（各五两）
上四味，为散。酒服方寸匕，日三服，加至二匕。忌生葱、酢物、桃李、雀肉等。（《备急》同。）
又手脚酸痛，兼微肿方。
乌麻（五升，微熬，碎之）
上一味，以酒一升渍一宿，随多少饮之，尽更作，大佳。（《备急》同。）
又若身肿气攻心者方。
生猪肉去脂，以浆水洗，于两板中压去汁，细切作脍，蒜韭啖之，日二顿。下气除风。此方外国法。（《备急》同。）
又捋脚方。
捣乌麻碎，水煮，渍捋大验。
又方
水煮杉木浸捋脚，去肿满，大验。（《备急》同。）
又脚洪肿方。
取小豆一升，和榖楮心一握熟煮，吃三二升即瘥。如汤沃雪良。此二方经用效。（《备急》同。并出第九卷中。）
《救急》疗风水毒气，遍身肿方。
榖楮白皮（三两）　橘皮（一两）　桑根白皮（五两，东引者）　紫苏　生姜（各四两）　大豆（二小升）
上六味，切，以水九升，煮取一大升，绞去滓，分为四服。其药并须暖，不过三剂必当瘥。百日来惟禁大酢。（出第七卷中。）
《必效》主脚气数发，通身满，妨气急者方。
取大麻子一升碎，以小便二升煮，取一升，去滓，顿服之。（苏、唐、徐同。出第三卷中。）
苏恭疗下焦冷，肿满胸塞，吐不下食者，兼去温毒方。
防己　芍药（各二两）　枳实（炙）　独活　防风　桂心（各三两）　生姜（八两）　葛根（三两）　半夏（一升，洗）
上九味，切，以水九升，煮取三升，分作四服，相去八九里久，中间食少粥。一方无防己、枳实，加附子二两炮，余依本方。忌羊肉、饧、生葱。（出上卷中。）
唐侍中疗苦脚气攻心，此方甚散肿气，极验。
大槟榔（七枚，合子碎）　生姜（各二两）　橘皮　吴茱萸　紫苏　木瓜（各一两）
上六味，切，以水三升，煮取一升三合，分再服。忌如药法。
又葶苈丸，疗水气及脚，并虚肿方。
葶苈子（七分，生用）　牵牛子　泽漆叶　海藻（洗去咸，炙）　昆布（如上炙）　桑根白皮（炙）　甘遂（熬）　椒目　郁李仁（各三分，去皮）　桂心（一分）
上十味，捣筛，蜜和，为丸如梧子。一服十五丸，日再服，加至二十丸。其药用桑白皮切五合，赤小豆一合，通草一两切，水二升，煮取一升下药。忌生葱。（出下卷中。）
萧亮疗脚气肿盛，因生疮积年不瘥，脓血长流，依状是风毒气，为冬间服药酒拥滞，散在腠理，宜服此方。疗风痒及旧癣疥百病，轻腰脚，兼通大肠，疗肺中热毒气方。
漏芦　葳蕤　乌蛇脯（炙，各二十四分）　枳实（十二分，炙）　秦艽（九分）　苦参（一斤，捣去筋脉取粉）　汉防己（八分）　玄参（二十二分）　干麦门冬（十二分，去心）　白术　黄芪（各十二分）　大黄（二十四分）　黄芩（八分）
上十三味，捣筛，蜜和，丸如梧子。一服四十丸，日再，渐加至五十丸，无问食前食后服，酒浸药下之。
又方
牛蒡根（切，二大升）　枳实（八两，炙）　磁石（一斤）　薏苡仁（一升）　玄参（六两）　乌蛇脯（六两，炙）　生地黄（切，二大升）　乌豆（小粒者，一大升）
上八味，细切，绢袋盛，以好无灰酒一大斗，浸经三日，任性多少，将以下前药。
又洗方。
漏芦（一大升）　白蔹（五两）　甘草（三两，炙）　蒺藜子　槐白皮　五加根皮（各一大升）
上六味，切，以水二大斗，煮取六升，内芒硝半大升，痒即洗。其汤微温如人体，如疮热湿布[沓（溼-氵）]上。忌海藻、菘菜。
又解风毒入腰脚暴闷痛饮子方。
生犀角（屑）　蜀升麻　黄芩　干蓝　汉防己　枳实（炙，各二两）　漏芦（三两，炙）　白蔹（一两）　栀子仁（十个）　甘草（原阙分量）
上十味，切，以水八升，煮取二升三合，绞去滓，分温三服，不问食前后。忌海藻、菘菜、酢。（此方忌酢，恐更有茯苓。）
又[沓（溼-氵）]方。
取前方加大黄三两，栀子四十颗，取软白布剪作三二十筒孔，内药汁中浸湿，敷疮上，干即换。
《近效》疗脚气，两脚肿满，暴破冲心，众医不差方。
小便（三升）　黍（三斤）
上二味，相和，煮三五沸，将浸脚，日三四度，极神效。其药于水盆中盛，下著火暖之，如池瓮法，周回泥塞，然后浸脚，捋使汗出，立效。
脚气肿满小便涩方三首  ***************************
苏恭防己汤，主通身体满，小便涩，上气，上下痰水，不能食，食则胀者方。
桑白皮（五两）　大豆（五升，以水二斗，并桑白皮煮取一斗，去滓）　防己　橘皮　赤茯苓　麻黄（去节，各三两）　生姜（五两）　旋覆花（一两）　杏仁（八十枚）　紫苏茎叶（二两，切）
上十味，切，以前件药汁煮取三升，去滓。分为三服，力弱者分为五服，相去六七里久。微覆当大汗，小便利，肿气消下。冷多加茱萸四两，热多加玄参四两。忌酢物。
又肿满小便少者汤方。
槟榔（三十枚，合子碎）　大豆（三升）　桑根白皮（二升）　生姜（一斤，合皮）
上四味，切，以水二斗，煮取五升半，去滓。分为六七服，各相去十里久再服。小便当利，肿即消。瘦弱不能忍者，时复以少粥止之。
又紫苏汤方。
紫苏茎（一两）　甘草（炙）　橘皮（各一两半）　生姜（三两）　槟榔（五枚）
上五味，切，以水五升，煮取二升，分三服，相去十里久。若能长服之，永令气消下。忌海藻、菘菜。（并出上卷中。）
脚气上气方五首  ***************************
《病源》：此由风湿毒气，初从脚上，后转入腹，而乘于气，故上气也。（出第十三卷中。）
张文仲硇砂牛膝三物散，疗脚气上气方。
硇砂　牛膝　细辛（各三两）
上药为散，酒和服方寸匕，日再，经四五服即效。此方敕赐慕容宝节将军，服者云神效。苏恭《脚气方》云：是婆罗门法。（《备急》《必效》同。）
又脚气上气入腹肿方。
野椒根（除上皮细剉，一升）
上一味，以酒二升，投安瓶中泥头，煻火烧得一沸，然后温服一盏，甚效。惟忌冷肥物，其余不禁。（并出第九卷中。）
苏恭脚气散，主脚弱上气，痹满不能食，常服方。
牛膝　硇砂　细辛　丹参　白术　郁李仁（各三两，去皮。）
上六味，捣筛为散。酒服方寸匕，日二服。主胀肿下气，春秋冬三月时得服，夏热不可服。春秋冬消肿利小便，兼补，疗风虚冷胀不能食。忌桃李、雀肉、生菜。（出上卷中。）
唐疗上气，槟榔汤方。
槟榔（二七枚）　杏仁四（七枚，去皮尖，捣）
上二味，以小便一大升，煮取半升。分为二服，相去五六里许。此方甚下气，一日一服之佳。如腹中欲须利，槟榔并子搥碎，如前煮取汁服之，即快利也。
又风引汤，疗痹满上气，遍身胀，膝疼，并去风湿痛方。
大豆（三升）　附子（三两，炮）　枳实（炙）　泽泻　橘皮（各四两）　甘草（炙）　茯苓　防风（各二两）
上八味，切，以水二斗，酒二升，煮大豆取一斗，去滓，内药煮取三升，分三服。三剂肿消，去大豆、泽泻，更服三剂瘥。忌猪肉、冷水、海藻、菘菜、酢物。（并出上卷中。）
脚气心腹胀急方四首  ***************************
《病源》：此由风湿毒气从脚上入于内，与脏气相抟，结聚不散，故心腹胀急也。（出第十三卷中。）
苏恭诸脚气定时候，间满腹胀不能食者，四时俱得服，下气消胀方。
昆布（八两）　射干（四两）　茯苓　干姜（各二两）　羚羊角（屑）　橘皮（各三分）　杏仁（五分，去皮尖）　荜茇　吴茱萸　大黄（各六分，大小便涩者著大黄，无不须用）
上十味，捣筛，蜜和，为丸如梧子大。饮服十五丸，利多服七丸，以意消息。不能食者，加白术六分、麹末十分。气发服已前丸得定，如不定，作槟榔皮汤压之。忌酢物、桃李、雀肉等。
又方
槟榔（七枚，碎）　生姜（三两，切）　橘皮（二两）　杏仁（三十枚）
上四味，切，以水四升，煮取一升五合。分二服，相去七八里久。或作半剂一服亦得。气胀发则服之，瘥止。
又若觉冷气攻喉方。
当含吴茱萸三五粒，即气散。
又脚气夏盛秋歇，毒气既谢，风缓犹在。若诸病皆退，但苦食腹胀不安，为气在咽喉，吐不出，咽不入，心闷痰满，食已吐酢水者，宜此昆布丸。若先服诸药及汤酒等兼服之，不相违忤，昆布丸方。（一云吴茱萸丸。）
吴茱萸　荜茇　茯苓　白术　麹　葶苈（熬）　昆布（各四两，洗）　杏仁（去皮尖，熬）　枳实（炙）　大黄　干姜（各三两）　旋覆花（一两半）　橘皮（三两半）
上十三味，捣筛，蜜和，为丸如梧子，饮服十丸，一本云二十丸，日二服。利多减之，不利加之，常令微利，觉病退则止。发便服之，不可常服，令人瘦，六七日半合之，或三分减一分，不尔酸败。一本有半夏六两，以汤洗熬之，射干三两。又一本无旋覆花、干姜、大黄、杏仁、橘皮。忌羊肉、饧、桃李、雀肉、酢物。（并出上卷中。）
脚气寒热汤酒方一十首  ***************************
《千金》甘草汤，疗脚弱，举身洪肿，胃反食谷吐逆，胸中气结不安，而寒热下痢不止，小便难，服此汤即益，亦服女麹散利小便，肿消服大散摩膏有验方。
甘草（一两，炙）　人参（一两）　半夏（一升，洗）　桂心（三两）　小麦（八合，完用）　大枣（二十枚，擘）　生姜（八两）　吴茱萸（二升）　蜀椒（三两，出汗）
上九味，切，以水一斗三升，煮麦取一斗，去麦，内诸药，煮取四升。一服六合，作六服。忌海藻、菘菜、羊肉、饧、生葱。
又若寒热，日再三发，可服此常山甘草汤方。
常山（三两）　甘草（一两半）
上二味，切，以水四升，煮取一升半。分三服，相去五里久进一服。忌海藻、菘菜、生葱、生菜。
又白术膏酒，疗脚弱风虚，五劳七伤，万病皆主之方。
生白术（净洗，一石五斗，仍须拣择，捣取汁三斗，煎取半）　湿荆（二十五束，束别三尺围，各长二尺五寸，径头二寸，火烧取沥三斗，煎取半）　青竹（三十束，束别三尺围，各长二尺五寸，径头一寸，烧取沥三斗，煎取半）　生地黄（五大斤，粗大者，捣取汁三斗，煎取半）　生五加根（三十斤，净洗讫，剉于大釜内，以水四石煎之，去滓，清澄取汁七斗，以铜器中盛，大釜内水上煎之，取汁三斗五升，其煎诸药法一准五加法）
上件白术等五种药，总计并讫得汁九斗五升，上糯米一石五斗，上小麦麹八斤，曝干末之，以药汁六斗，浸麹五日，待麹起，第一，净淘米七斗，令得三十遍以上，下米置净席上，以生布拭之，然后炊之，下，以余药汁浇调强弱更蒸之，待饙上痂生，然后下于席上，调强弱冷热，如常酿法酝之，密盖头。三日后，第二酘，更淘米四升，一如前法酘之，三日后即加药如下：
桂心（六两）　甘草（六两，炙）　白芷（六两）　当归（六两）　川芎（六两）　麻黄（六两，去节）　干姜（一斤）　五加皮（一斤）　细辛（六两）　防风（六两）　附子（五两，炮）　牛膝（九两）
上十二味，㕮咀讫，第三酘，以米四斗，净淘如前法，还以余汁浇重蒸，待上痂生，下置席上，调冷热如常酿法，和上件药酘之三日外，后尝甘苦得中讫，密封头二七日后，押取清酒。一服四合，日再，细细加，以知为度。温酒不得过热。慎生冷、酢滑、猪、鲤、牛肉、葱菜等物。
又松叶酒，疗脚弱，十二风痹不能行，服更生散数剂，及众疗不得力，服此一剂，便能远行，不过一两剂方。
松叶（六十斤）
上一味，㕮咀，以水四石，煮取四斗九升，以酿五斗米，如常法。别煮松叶汁以渍米，并饭酿，泥封头七日发，澄饮之取醉，得此酒力者甚众，神妙。（并出第七卷中。）
崔氏疗脚弱，独活汤方。
独活（三两）　生石斛（三两）　白术（一两）　防风（一两半）　茯苓（四两）　白前（一两）　羚羊角（二两，屑）　川芎（二两）　桑根白皮（二两）　黄芩（三两）　附子（一两，炮）　生姜（三两）　桂心（一两）　防己（一两）
上十四味，切，以水九升，煮取二升五合，去滓。分三服，相去十里久，服隔四日一剂，宜服两剂佳。慎生冷、酢滑、猪、鱼、蒜、桃李、雀肉、生葱。（苏恭同。出第六卷中。）
《备急》疗脚气屈弱，若田舍贫家无药者，可酿茇葜及松节酒，皆善方。
茇葜一斛，净洗剉之，以水三斛，煮取九斗，以渍麹。又以水二斛，煮滓取一斛，以渍饭，酿之如酒法，熟押取饮，随多少。若用松节及叶，亦准此法。其汁不压也。患脚气屈弱，积年不能行，腰脊挛痹及腹内坚结者，服之不过三五剂，皆平复如常。神验。（《肘后》、文仲同。）
又金牙酒，最为疗脚气屈弱之要，今载之方如下。
金牙　细辛　茵芋（《肘后》作莽草）　干姜　干地黄　防风　附子（去皮）　地肤子　蒴藋　升麻（各四两）　人参（二两）　独活（一斤）　牛膝（五两）　石斛（五两）
上十四味，切之，以酒四斗，渍之六七日。服二三合，稍加之。亦疗口不能语，脚屈至良。又侧子酒亦验。（《肘后》同。《千金》无升麻、人参、石斛、牛膝、茵芋、干姜，有蜀椒、莽草，止十味，云冷加干姜。）
又陶《效验方》云：金牙酒，疗脚弱风冷痹曳，又令人肥健，胜旧百倍，起三十年亸曳不能行，口不能语者。昔赵寅阳亸曳二十六年，肉冷如铁，惟余骨尔，服此三十日便起。郄太山家代传秘之，云：一方用茵芋四两，初服无数，任性令足，使有酒色，便止。不得食肥肉、生菜。其方无牛膝、石斛二物，余同。（文仲同。并出第二卷中。）
苏恭独活酒，十月以后腰脚屈弱，兼头眩气满，服此方。
独活　生姜　石斛（各六两）　牛膝　丹参　萆薢　侧子（炮）　茯苓（各四两）　防风　薏苡仁　山茱萸　桂心　白术　天雄（炮）　川芎　秦艽　当归　人参（各三两）　甘菊花（二两）　生地黄（八两）
上二十味，切，绢袋贮，以酒二斗五升渍四日。温服三四合，日二服。头风患冷者，加椒二两汗。（出第一卷中。）
脚气痹弱方七首  ***************************
《病源》：此由血气虚弱，受风寒湿毒气，与血并行于肤腠，邪气盛，正气少，故血气涩，涩则痹，虚则弱，故令痹弱也。（出第十三卷中。）
《肘后》疗脚气之病，先起岭南，稍来江东，得之无渐，或微觉疼痹，或两胫小满，或行起忽屈弱，或少腹不仁，或时冷时热，皆其候也。不即疗，转上入腹便发气，上则杀人。疗之多用汤、酒、摩膏药，种数既多，不但五三剂，今止取单行效用方。
急先取好豆豉一斗，三蒸三曝干，以好酒三斗渍三宿，便可饮，随人多少，欲尽预作。若不及待渍，便以酒煮豉饮之，以滓薄脚，其势得小退，乃更营诸酒及膏汤炙之。（文仲、《备急》同。）
又独活酒方。
独活（五两，切）　附子（五两，生用，去皮破）
上二味，以酒一斗渍三宿，服从一合始，以微痹为度。忌猪肉、冷水。（文仲、《备急》同。）
又方
好硫黄（二两，末之）　牛乳（五升）
上二味，以水五升，先煮乳水至五升，乃内硫黄煎取三升，一服三合。亦可直以乳煎硫黄，不用水也。卒无牛乳，羊乳亦善。（《千金翼》云：一服一合，不知至三合。）
又方
先煎牛乳三升，令减半。以五合服硫黄末一两，服毕厚覆取汗，勿令得风，中间更一服，至暮又一服。若已得汗，不更服，但好消息将护之。若未瘥愈，后数日中亦可更作。若长将，亦可煎为丸。北人服此疗脚多效，但须极好硫黄取预备之。（并出第一卷中。）
《千金》松脂散，主一切风及大风脚弱风痹方，薰陆法亦同。
取松脂三十斤，以棕皮袋盛，系头，铁铛底布竹木，置袋于上，石押之，下水于铛中，令满煮之，膏浮出得尽，以后量更二十沸，接取置于冷水中，易袋洗铛更煮，如此九遍药成，捣筛为散，以粗罗下之。用酒服一方寸匕，日二。初和药以冷酒，药入腹后，饮热酒行药，以知为度。如觉热即减，不减令人大小便秘涩，宜令葱羹，仍自不通，宜服生地黄汁，微取泄利也。除忌大麻子以外，无所禁。若欲断米，加茯苓与松脂等份，蜜和为丸，但食淡面馎饦日两度，一食一小碗，勿多食也。作馎饦法：硬和面熟挼，煮五十沸，漉出冷水淘，更置汤中煮十余沸，然后漉出食之。服松脂三十日后，自觉有验，两脚如似水流下是效。如恐秘涩，和一斤松脂茯苓与枣栗许大，苏即不涩。服经一百日后，脚气当愈。《仙经》曰：服松脂　一年增寿一年，服之二年增寿二年，服之乃至十年增寿十年。（出第七卷中。）
苏恭煮散，疗脚气经春夏及秋脚弱或肿，气时上冲心，身体痹闷者方　。
独活　茯苓　牛膝　汉防己　白术　黄芪　麻黄（去节）　柴胡（各六两）　当归　防风　橘皮　桂心　人参（各四两）　附子（三两，生用）　磁石（十六两，碎如豆）　羚羊角（三两，屑）　生姜　杏仁　半夏（洗）　吴茱萸　槟榔（碎）　丹参（八两）
上二十二味，不著分两，自随时加减，余二十物切如豆，分作三十贴，贴著生姜一两合皮碎切，杏仁十四枚去皮尖碎，以水二升，煮取七合，去滓。顿服之，日一服，或二日一服。冷多加吴茱萸半两，热多加麦门冬半两，大热以竹沥一升代水，呕逆食不下加半夏一两，毒闷加青木香二分，以意消息之，患人大便难加大黄半两，服满食不消加槟榔三二枚。所加药，病瘥即止，不常服。忌猪肉、冷水、羊肉、饧、生葱、桃李、雀肉、酢物。（出第一卷中。）
又疗诸脚气弱，未至大发，寻常煮散方。
独活　汉防己　麻黄（去节）　茯苓　丹参　牛膝（各六两）　磁石（十六两，碎）　黄芪　防风　人参　犀角（各六两）　升麻　青木香　桂心（各四两）　石膏（十四两，碎）　吴茱萸（八两）　生姜　半夏（洗）　槟榔（大者）　杏仁　大黄（切）
上二十一味，将十六物捣切如豆，分作三十分，分和为一服，服以槟榔三枚、生姜一两，各合皮切，杏仁十四枚去皮尖，以水二升三合，煮取七合，去滓。日晚，或夜中服之，日一服。若气盛时，日二服。可一服，或二日一服，或三日一服。若心下满，呕逆者，加半夏一两，呕定止。若大便涩者，可去磁石，加大黄一两，大便利即停。忌生葱、酢物、羊肉、饧。
脚气痹挛方二首  ***************************
《病源》：脚气之病，有挟风毒者，则风毒抟于筋，筋为挛。风湿乘于血则痹，故令痹挛也。（出第十三卷中。）
《千金》石斛酒，疗风虚气满，脚疼冷痹，挛弱不能行方。
石斛（五两）　丹参（五两）　防风（二两）　侧子（四两）　桂心（三两）　干姜（三两）　羌活（三两）　秦艽（四两）　川芎（三两）　杜仲（四两）　薏苡仁（一升，碎）　五加根皮（五两）　山茱萸（四两）　橘皮（三两）　椒（三两）　黄芪（三两）　白前（三两）　茵芋（三两）　当归（三两）　牛膝（四两）　钟乳（八两）
上二十一味，切，将钟乳捣碎，别绢袋盛，系于大药袋内，以清酒四斗渍三日。初服三合，日再，稍稍加之，以知为度。忌猪肉、冷水、生葱。（出第七卷中。）
《千金翼》防己汤，主风湿四肢疼痹，挛急浮肿方。
木防己（三两）　茯苓（四两）　川芎（三两）　芍药（二两）　桂心（三两）　甘草（六分，炙）　大枣（十二枚，擘）　麻黄（三两，去节）　桑根白皮（切，二升）
上九味，以水一斗二升，煮麻黄减一升，内药，煮取三升。分三服，服渐汗出令遍身，以粉粉之。慎风冷。（出第十六卷中。）
风偏枯方二首  ***************************
（从风偏枯以下五门并兼疗脚气风毒等病相类）
《病源》：风偏枯者，由血气偏虚则腠理开，受于风湿，风湿客于半身，在分腠之间，使血气凝涩，不能润养，久不瘥，生气去，邪独留，则成偏枯。其状半身不遂，肌肉偏枯，小而痛，言不变，智不乱是也。邪初在分腠之间，宜温卧取汗，益其不足，损其有余，乃可复也。诊其胃脉沉大，心脉小牢急，皆为偏枯。男子则废左，女子则废右。若不瘖，舌转者可疗，三十日起。其年未满二十者，三岁死。又左手尺中神门以后脉，足太阳经也，虚者则病恶风偏枯，此由愁思所致，忧思所为。其汤熨针石，别有正方，补养宣导，今附于后。《养生方导引法》云：正倚壁，不息行气，从头至足止。愈疽、疝、大风、偏枯、诸风痹。又云：仰两足指，五息止，引腰背痹偏枯，令人耳闻声。常行眼耳诸根，无有障碍。又云：正倚壁，不息行气，从口趣令气至头始止。疗疽、痹、大风、偏枯。又云：一足踏地，足不动，一足向侧相转身欹势，并手尽急回，左右迭二七，去脊风冷，偏枯不通润。（出第一卷中。）
深师大八风汤，疗毒风湿痹亸曳，或手脚不遂，身体偏枯，或毒弱不任，或风经五脏，恍恍惚惚，或多语喜忘，有时恐怖，或肢节疼，头眩烦闷，或腰脊强直，不得俛仰，又加腹满食少，时气咳，或始遇病时，卒倒闷绝，即不能语便失音，半身或举体不遂，不仁沉重，皆由体虚恃少，不避风冷所致，二十三种大八风汤方。
当归（二两半）　升麻（一两半）　乌头（二两，炮）　黄芩（二两）　芍药（二两）　远志（二两，去心）　独活（二两）　五味子（一两半）　防风（二两）　川芎（二两）　麻黄（二两，去节）　干姜（二两半）　秦艽（二两）　桂心（二两）　大豆（二升）　石斛（二两）　甘草（二两半，炙）　杏仁（四十枚）　人参（二两）　茯苓（二两）　黄芪（二两）　紫菀（二两）　石膏（二两，碎）
上药㕮咀，以水一斗三升，酒二升，合煮取四升。强人分四服，羸人分五六服。（《千金翼》同。出第九卷中。）
《古今录验》疗三十年风躄偏枯不能行，香豉散方。
生地黄（三十斤）　香豉（三升，绵裹）
上二味，洗地黄，㕮咀，先蒸半日，曝燥，更合豉蒸半日，曝令燥，捣下筛。以酒服三方寸匕，日三，亦可水服。益精爽气，服数月有神效。（出第十四卷中。）
风四肢拘挛不得屈伸方五首  ***************************
《病源》：此由体虚腠理开，风邪在于筋故也。春遇痹，为筋痹，则筋屈，邪客关机，则使筋挛。邪客于足太阳之络，令人肩背拘急也。足厥阴，肝之经也。肝通主诸筋，主在春，其经络虚，春遇风邪则伤于筋，使四肢拘挛，不得屈伸。诊其脉，急细如弦者，筋急足挛也。若筋屈不已，又遇于邪，则移变入肝。其状夜卧则惊，小便数也。其汤熨针石，别有正方，补养宣导，今附于后。
《养生方导引法》云：手前后递互交拓，极势三七，手掌向下，低头面心，气向下至涌泉、仓门，却努一时取势散气，放纵身体，平头动膊，前后欹侧，柔转二七。去膊井冷血筋急，渐渐如消。又云：以两手抱左膝，生腰，鼻内气七息，展右足，除难屈伸拜起，胫中痛萎。又云：以两手抱左膝著膺，除下重难屈伸。又云：踞坐伸右脚，两手抱左膝头，生腰，以鼻内气，自极七息，展右足著外。除难屈伸拜起，胫中疼痹。又云：立身上下正直，一手上拓，抑手如似推物势，一手向下如捺物，极势上下，来去换易四七。去膊内风，两膊井内冷血，两腋筋脉挛急。又云：踞伸左脚，两手抱右膝，生腰，以鼻内气，自极七息，展左足著外，除难屈伸拜起，胫中疼痹。（出第一卷中。）
《千金》疗中风手足拘挛，百节疼痛，烦热心乱，恶寒经日，不欲饮食，张仲景三黄汤方。
麻黄（五分，去节）　独活（四分）　细辛（二分）　黄芪（二分）　黄芩（三分）
上五味，切，以水五升，煮取二升。分二服，一服小汗，两服大汗。心中热加大黄二分，腹满加枳实一分炙，气逆加人参三分，悸加牡蛎三分熬，渴加栝楼根三分，先有寒加八角附子一枚炮。此方神秘不传。（张文仲、《备急》、深师及《翼》《古今录验》同。）
又麻子汤，疗大风周身，四肢挛急，风行在皮肤，身劳强，服之不虚人，又主精神蒙昧方。
秋麻子（三升，净择，水渍一宿）　防风（二两）　麻黄（二两，去节）　生姜（二两）　橘皮（二两）　桂心（二两）　竹叶（一握，洗）　石膏（二两，碎）　细辛（二两）　葱白（一握）　香豉（一合）
上十一味，切，先以水二斗半，煮麻子令极熟，漉却滓，取九升，别煮麻黄数沸，掠去沫，内诸药汁中，煮取三升，去滓，空腹分三服。服讫当微汗，汗出以粉涂身。然极重风者，不过三剂，乃至五剂以来，无不瘥。轻者不过两剂瘥。有人患大风、贼风、刺风，加独活三两，比小续命汤准当六七剂。忌生葱、生菜。（一方无细辛。）
又白蔹薏苡汤，疗风，拘挛不可屈伸方。
白蔹（一升）　薏苡仁（一升）　芍药（一升）　酸枣仁（一升）　干姜（一升）　附子（三枚，炮破）　甘草（炙，一升）　桂心（一升）　牛膝（一升）
上九味，淳酒二斗，渍一宿，微火煎三沸。服一升，日三，扶杖起行。不耐酒，服五合。忌生葱、猪肉、海藻。（《古今录验》同。《翼方》有车前子。并出第八卷中。）
崔氏疗暴得风，四肢挛缩枯细，不能行动，用大豆蒸，贫人不能办药者，可依此方。
取大豆三升，净拣择淘之，漉出蒸之，待气溜下甑，倾二大升酽酢甑中，和搅令遍，于密屋内地上设铺席一帛帕，倾豆著帕上，仍以五六重绵衣覆豆，令病人于豆上卧，以被覆之，若豆冷渐渐却绵衣，令一人于被内引挽挛急处，却绵衣尽，豆冷收取，更著甑中，依前法蒸热下甑，复著升半酢和豆，一准前法，用铺设。每一收豆，作二升荆沥汤与病人饮，饥即任食，日再度，夜一度，如此经三日三夜即休。忌风。（出第三卷中。）
《古今录验》西州续命汤，疗中风入脏，及四肢拘急不遂，缓急风方。
麻黄（三两，去节）　石膏（二两）　川芎（一两）　生姜（三两）　黄芩（一两）　甘草（一两，炙）　芍药（一两）　桂心（一两）　郁李仁（三两，去皮）　防风（一两）　杏仁（四十枚）　当归（一两）
上十二味，切，以水九升煮麻黄，去上沫，内诸药，煮取三升。分四服，初服取汗，米粉于衣里粉之。忌海藻、菘菜、生葱。（出第四卷中。）
风不仁方三首  ***************************
《病源》：风不仁者，由荣气虚，卫气实，风寒入于肌肉，使血气行不宣流。其状搔之皮肤如隔衣也。是诊其寸口脉缓，则皮肤不仁。不仁，脉虚数者生，牢急疾者死。其汤熨针石，别有正方，补养宣导，今附于后。
《养生方导引法》云：赤松子曰：偃卧，展两胫两手，足外踵指相向，以鼻内气，自极七息，除死肌不仁足寒。又云：展左足右足上，除不仁胫寒。（出第一卷中。）
深师茵芋酒，疗新久风，体不仁屈曳，或拘急肿，或枯焦，皆主之。施连所增损方，甚良。
茵芋（二两）　狗脊（二两）　踯躅花（二两，生用）　乌头（二两，生用）　附子（二两，生用）　天雄（一两，生用）
上六味，切，以酒一斗，绢囊盛药渍之，冬八九日，夏五六日。初服半合，不知增之，以知为度。忌猪肉、冷水。（《千金翼》同。）
又八风汤，疗五缓六急不遂，身体不仁，下重，腹中雷鸣，失小便方。
防风（二两）　芍药（二两）　茯苓（二两）　黄芪（三两）　独活（四两）　当归（三两）　人参（三两）　干姜（三两）　甘草（一两，炙）　大豆（二升）　附子（大者一枚，炮）
上十一味，切，以水一斗，渍酒二升，合煮取三升，分三服。忌海藻、菘菜、猪肉、冷水、酢物。
又犀角丸，疗百病鬼注，恶风入皮肤，淫淫液液，流移无有常处，四肢不仁，牵引腰背，腹胀满，心痛逆，胸满不得饮食，吸吸短气，寒热羸瘦，夜喜恶梦，与鬼神交通，咳嗽脓血，皆疗之方。
犀角（二分，屑）　獭肝（三分，炙）　雄黄（四分，研）　桂心（二分）　丹砂（四分，研）　贝齿（十分，炙，研）　巴豆（三十枚，熬，去心）　蜈蚣（一枚，去头足，炙）　珍珠（四分，研）　射罔（一分）　麝香（一分，研）　羚羊角（二分，屑）　牛黄（二分，研）　附子（一分，炮）　鬼臼（二分）
上十五味，捣下筛，蜜和，更捣五千杵。平旦服如胡豆二丸，酒饮并得，日三。忌猪肉、冷水、生葱、生血物、芦笋。（并出第九卷中。）
风湿痹方四首  ***************************
《病源》：风湿痹病之状，或皮肤顽厚，或肌肉酸疼，风寒湿三气杂至，合而成痹。其风湿气多而寒气少者，为风湿痹也。由血气虚，则受风湿而成此病。久不瘥，入于经络，抟于阳经，亦变令身体手足不遂。其汤熨针石，别有正方，补养宣导，今附于后。
《养生方导引法》云：任纵臂不息十二通，愈足湿痹不任行，腰脊痛。又正卧，叠两手著背，下伸两脚，不息十二通，愈足湿痹不任行，腰脊痛痹。有偏患者，患左压右足，患右压左足，久行，手亦如足，周行满十方止。又云：以手摩腹，从足至头，正卧，伸臂导引，以手持引足住，任臂，闭气不息十二通，以疗痹湿不可任，腰脊痛。（出第一卷中。）
《千金》诸风痹方。
桂心（一两）　当归（一两）　茯苓（一两）　防风（一两）　甘草（一两，炙）　黄芩（一两）　生姜（五两）　秦艽（二分）　葛根（二分）　干枣（三十枚，擘）　杏仁（五十枚，去皮尖）
上十一味，切，水、酒各四升，煮取三升，分三服，取汗。
又疗风痹游走无定处，名曰血痹，大主之方。
萆薢（四分）　薯蓣（四分）　牛膝（四分）　泽泻（四分）　蛴螬（三分，熬）　天雄（三分，炮）　车前子（三分）　干漆（熬，三分）　白术（三分）　地肤子（三分）　山茱萸（五分）　狗脊（三分）　茵芋（一分）　干地黄（十分）
上十四味，捣筛，蜜和丸，酒服如梧子十丸，日三服，稍稍加之。忌桃李、雀肉、猪肉、冷水、芜荑等物。
又白蔹散，疗风痹肿，筋急展转，易无常处方。
白蔹（二分）　附子（一分，炮）
上二味，捣下筛。酒服半刀圭，日三，不知增至一刀圭。身中热行为候，十日便觉。忌猪肉、冷水。（并出第八卷中。）
《古今录验》六生散，疗急风痹，身躯拘痛方。
生菖蒲（一斤，切）　生地黄（一斤）　枸杞根（一斤）　生商陆根（一斤）　生乌头（半斤）　生姜（二斤）
上六味，以淳酒渍之一宿，出曝干，复内酒中。令酒尽，曝令燥，捣下筛，以清酒一升，服一钱匕，日再服之。忌猪羊肉、冷水、芜荑、饧。（出第十四卷中。）
风湿方九首  ***************************
《病源》：风湿者，是风气与湿气共伤于人也。风者，八方之虚风；湿者，水湿之蒸气。若地下湿，复少霜雪，其山水气蒸，兼值暖，猥退人腠理开，便受风湿。其状令人懈惰，精神昏愦。若经久，亦令四肢缓纵不遂，入脏则瘖哑，口舌不收，或脚痹弱，变为脚气。其汤熨针石，别有正方，补养宣导今附于后。《养生方》真诰云：栉头理发，欲得多过，通流血脉，散风湿，数易更栉番用之。（出第一卷中。）
深师疗风湿，脉浮身重，汗出恶风方。
汉防己（四两）　白术（三两）　蜀黄芪（五分）　甘草（二两，炙）　大枣（十二枚，擘）　生姜（三两）
上六味，㕮咀，以水六升，煮取二升，分为三服。服汤当坐被中，欲解汗出，如虫行皮中。忌桃李、雀肉、海藻、菘菜。（《千金》同。此本仲景《伤寒论》方。）
又四物附子汤，疗风湿相抟，骨节疼烦，掣痛不得屈伸，近之则痛，白汗出，短气，小便不利，恶风不欲去衣，或一身悉肿方。
附子（二枚，炮，八破）　桂心（四两）　白术（三两）　甘草（二两，炙）
上药㕮咀，以水六升，煮取三升，去滓。服一升，日三。当微汗，若汗出烦者，一服五合。蔡公数用验。忌猪肉、冷水、生葱。余忌同前方。（此本仲景《伤寒论》方。）
又疗风湿百节疼痛，不可屈伸，痛时汗出方。
芍药（四两）　甘草（三两，炙）　川芎（四两）　附子（三两，炮，四破）
上四味，㕮咀，以水五升，煮取二升，分再服，相去十里顷。忌同。
又疗风湿身体疼痛，恶风微肿汤方。
桂心（四两）　麻黄（二两，去节）　芍药（二两）　天门冬（二两，去心）　生姜（三两）　杏仁（五十枚）
上六味，㕮咀，以水一斗，煮取三升，一服一升，日三。忌鲤鱼。忌同。（并出第九卷中。）
《古今录验》附子汤，疗风湿相抟，骨节烦疼，不得屈伸，近之则痛，白汗出，短气，小便不得利，恶风不欲去衣，或一身流肿方。
桂心（三两）　白术（三两）　附子（二枚，炮，八破）　甘草（三两）
上四味，㕮咀，以水六升，煮取三升，分三服，微汗即止。若汗出烦者，稍服五合。骠骑使吴谐以建元元年八月二十六日，始觉如风，至七日，卒起便顿倒，髀及手皆不遂，通引腰背疼痛，通身肿，心多满，至九月四日，服此汤一剂，通身流汗，即从来所患悉愈。本方不用生姜，既有附子，今加生姜三两。忌同。
又疗风湿体疼，恶风微肿，天门冬汤方。
天门冬（三两，去心）　葛根（四两）　生姜（三两）　桂心（四两）　麻黄（三两，去节）　芍药（二两）　杏仁（五十枚）　甘草（二两，炙）
上八味，切，以水一斗，煮取三升，分三服，取汗。忌鲤鱼。余同前。（深师无芍药，名天门冬汤。并出第十四卷中。）
又疗头风湿，面如针刺之状，身体有肿，恶风汗出，短气，不能饮食，麻黄汤方。
麻黄（四两）　川芎（一两）　莽草（一两）　当归（一两）　杏仁（三十枚）
上五味，切，以水五升，煮取二升，去滓。分三服，日三。糜粥将息佳。
又辨中风偏枯、风痱、风懿、风痹。偏枯者，半身偏不遂，肌肉偏不用而痛，言不变，智不乱，病在分腠之间，温卧取汗，益其不足，损其有余，乃可复也。风痱者，身无痛，四肢不收，智乱不甚言，微知可疗，甚则不能言，不可治也。风懿者，奄忽不知人，咽中塞窒窒然，舌强不能言，病在脏腑，先入阴，后入阳。治之先补于阴，后泻于阳，发其汗身转软者生，汗不出身直者七日死。风痹病不可已者，足如履冰，时如入汤，腹中股胫淫泺烦心，头痛呕眩，时时汗出，目眩悲恐，短气不乐，不出三年死。骑士息王恕母年五十，纱扇自扇，汗出中风，口不得语，身缓不收，积一月困笃，张苗为作七物独活汤，服五剂得愈。又士度良母年七十余中风，但苦口不得语，积百余日，往来饮食如故，苗又与合独活汤四剂得愈。七物独活汤，疗脚弱及中风湿，缓纵不遂方。（出胡洽。）
独活（五两）　葛根（四两）　干姜（二两）　桂心（四两）　半夏（四两，洗）　甘草（二两，炙）　防风（三两）
上七味，㕮咀，以水一斗，煮取三升。每服一升，日三，得少微汗出好。忌羊肉、饧、海藻、菘菜、生葱。
上疗湿家，始得病时，可与薏苡麻黄汤方。
薏苡（半升）　麻黄（四两，去节）　甘草（二两，炙）　杏仁（二两）
上四味，㕮咀，以水五升，煮取二升，分再服，汗出即愈。湿家烦疼，可以甘草麻黄汤发汗，不瘥更合。饮家加白术四两，名白术麻黄汤。忌海藻、菘菜、桃李、雀肉等。（此本仲景方，分两小异。并出第十五卷中。）
许仁则疗脚气方三首  ***************************
许仁则曰：此病有数种，有饮气下流以成脚气，饮气即水气之渐。亦有肾气先虚，暑月承热，以冷水洗脚，湿气不散，亦成脚气。亦有肾气既虚，诸事不节，因居卑湿，湿气上冲，亦成脚气。此诸脚气，皆令人脚胫大，脚跌肿重，闷甚上冲心腹，满闷短气。中间有干湿二脚气，湿者脚肿，干者脚不肿，渐觉枯燥，皮肤甲错，须细察之。若先觉心腹胁肋刺痛，胸背满闷，吃食之后，此状弥加，时时气短，手脚沉重，骨髓疼，多喝气，每食诸黏腻陈败臭物，即诸状转剧，此即饮气下流而成脚气。有此候者，自宜依前疗饮气将成水气，细辛等八味汤、葶苈子等十五味丸疗之。若先无前状，但觉脚肿疼闷沉重，有时缓弱，乍冲心腹满闷，小腹下不仁，有时急痛，宜依后吴茱萸等五味汤、桑根白皮等十味丸、侧子等十味酒，细细服之。吴茱萸汤方。
吴茱萸（二两）　生姜（五两）　橘皮（三两）　桂心（二两）　大槟榔（十枚）
上药切，以水七升，煮取二升半，去滓。分温三服，服相去如人行七八里久。一服觉诸状可，欲重合服亦佳。服汤后，将息经三四日，即服后桑根白皮等十味丸。忌生葱。
又方
桑根白皮（五两）　生姜（屑，六两）　蜀椒（汗）　桂心　升麻（四两）　五味子（四两）
上药捣筛，蜜和为丸。以饮下之，初服十五丸，日再服，稍稍加至三十丸，如梧子大。觉热食前服，觉冷食后服之。忌同。（蜀椒、桂心原未见分两。）
又至九月以后，宜合侧子等十味酒服之，兼将下丸方。
侧子（五两）　生姜（八两）　桑根白皮（八两）　桂心（四两）　白术（八两）　五加白皮（六两）　丹参（六两）　续断（五两）　牛膝（五两）　细辛（四两）
上药切，绢袋盛，用无灰酒五升浸五六日。初服一鸡子黄许，日再服，稍稍加之，以知为度，必用。前数法不觉可，宜依旧脚气方用之。忌猪肉、冷水、桃李、雀肉、生葱、生菜。（吴升同。并出一卷中。）
论阴阳表里灸法三十七首  ***************************
苏恭云：凡脚气发有阴阳表里，当随状疗之，不可妄依古方也。患阴疗阳，病表救里，皆为重虚实，危殆之甚也。若病从阴发，起两足大指内侧，上循胫内及膝里，顽痹不仁，或肿先发于此者，皆须随病灸复留、中都、阴陵泉等诸穴。灸者先从上始，向下引其气，便各灸二十壮，向后隔七日灸七壮，取瘥止，余穴皆依此。若病从阳发，起两小指外侧，向上循胫外，从绝骨至风市，顽痹不仁，或肿起于此者，须灸阳辅、绝骨、阳陵泉、风市等诸穴，灸数及上向下，皆依前法。若气毒兼行表里者，乃可量其轻重，随灸膏摩之。若上下遍发，表里各灸一二处，以此通泄之。其用药内攻，各量病投药也。逐偏苦处，常使灸疮不瘥为佳。风气都除，乃随疮瘥。瘥后瘢色赤者风毒尽，青黑者犹有毒气，仍灸勿止，待身体轻利，然后可休矣。又一本云：常须灸三里、绝骨，勿令疮瘥佳。
灸脚气穴名：
阳陵泉（二穴，在膝外侧骨下宛宛陷中是也。）
绝骨（二穴，在足外踝上，骨绝头陷中。又云一尺是也。）
风市（二穴，平立垂手，当中指头，髀两筋间是也。《黄帝三部针灸经》无风市二穴，此处恐是环铫，风市疑其别名，未详所出。）
昆仑（二穴，在足外踝后跟骨上陷中是也。）
阳辅（二穴，在绝骨前半寸少下是也。徐云：《明堂》无绝骨名，有阳辅二穴，在膝盖下外侧三寸傍，廉骨当小指两筋间是也。《黄帝三部针灸经》丙卷：阳辅二穴，在足外踝上四寸，辅骨前绝骨端前三分，与此不同。）
上廉（二穴，在三里下三寸是也。）
条口（二穴，在上廉下二寸是也。）
下廉（二穴，在条口下一寸是也。）
太冲（二穴，在足大指本节后二寸是，或云一寸半。）
犊鼻（二穴，在膝盖上外角宛宛中是也。一云膝下。《黄帝三部针灸经》丙卷：犊鼻二穴，在膝膑下骭上侠解大筋中。）
膝目（二穴，在膝盖下两边宛宛中是也。《黄帝三部针灸经》无膝目二穴。）
曲泉（二穴，在膝内屈文头是。又云：从三里上度一寸五分，又横向胫二寸，当脉中是也。《黄帝三部针灸经》丙卷：曲泉二穴，在膝内辅骨下，大筋上小筋下陷者中，屈膝而得之。）
阴陵泉（二穴，在膝下内侧辅骨下宛宛中是。苏、徐同。）
中都（二穴，在阴陵泉、三阴交中间是。苏：一名太阴穴。《黄帝三部针灸经》：中郄一名中都，在内踝上七寸，䯒骨中央。）
三阴交（二穴，在内踝上三寸是。苏、徐云名太阴也。）
复溜（二穴，在内踝上二寸是。苏、徐云：名曰外命。《黄帝三部针灸经》复溜无外命之别名。）
少阳维（二穴，在内踝后一寸，动筋中是。徐同。）
太阴（二穴，在内踝上八寸，骨下陷中是。徐同。）
太阴（二穴，在内踝下向宛宛中是。《黄帝三部针灸经》并《铜人腧穴经》并无少阳维、太阴、太阴蹻三穴名。）
委中（二穴，在膝后屈中央是。徐、苏同。）
承筋（二穴在腨当中陷中是。徐、苏同。）
承山（二穴，在足腨肠下分肉间陷中是。徐、苏同。）
涌泉（二穴，在脚心中是。苏、徐同。）
上件穴并要，不可总能灸。其穴最要者有三里、绝骨、承筋、太冲、昆仑、涌泉，有患者可灸。又谨按《明堂》制，当以立为正，取穴必须直立，膝膑骨坐立便即移动不定，故宜立取之。其寸取病人中指上节为一寸。若取尺寸有长短，取穴必不著。又按秦承祖、华佗等取穴，并云三指、四指为准。取三里穴四指，指阔六分，四六二十四，只阔二寸四分，取穴如何得著。黄帝为本诸说，并不可信。（徐同。）
徐论：患脚气，体皆春发夏甚，秋轻冬歇。大法春秋宜灸，冬瘥可行，夏都不可灸，既疮败又不得覆，风冷因入，反更增疴。冬时血凝，又逆天理，急不得已，无药物处可灸一二要穴，不可遍身多灸。脚气病大论毒从下上，亦有从上向下者，或云灸上毒气便上，谬矣。比见毒气攻处，疼痛如刺，随病即灸，火彻便瘳，不拘上下。凡毒气所冲，如贼欲出，得穴即出，岂在大门也。风毒所攻，亦复如是。此皆经试，万不失一，必不为误耳。（苏同。）
苏恭云：脚气初发，转筋者，灸承山、承筋二穴；哕逆者，灸涌泉；若从头至连背痛，寒热如疟，及腰痛者，灸委中；头项背痛，随身痛即灸，不在正穴也。
又云：若脚气盛发时，自腰以上，并不得针灸，当引风气上则杀人。气歇以后，有余病者，灸无妨。惟冬月得灸，春夏不可灸，自风市以下固宜佳耳。
又云：若气上击心不退，急灸手心三七炷，气即便退。若未退即闷，兼煮豉酒热饮，逐之即瘥。不去即取乌特牛尿一大升，暖服，以利为止，纵至三服、五服弥佳。
又若已灸脚，而胸中气犹不下满闷者，宜灸间使五十炷，两手掌横纹后。一云三寸两筋间是也。
又若胸中气散，而心下有脉洪大跳，其数向下，分入两髀股内，令人心急忪悸者，宜以手按捻少腹下两傍接髀大斜纹中，有脉跳动，便当纹上灸跳三七炷即定。灸毕，皆须灸三里二十炷，以引其气下也。
又若心腹气定，而两髀外连膝闷者，宜灸膝眼七炷，在膝头骨下相接处，在筋之外陷中是。若后更发，复灸三炷。又凡人虽不患脚气，但苦髀膝疼闷，灸此无不应手即愈。极为要穴，然不可针，亦不可多灸，惟只灸七炷以下。
又若脚十指酸疼闷，渐入趺上者，宜灸指头正中甲肉际三炷，即愈。
又若大指或小指傍侧疼闷，觉内有脉如流水，上入髀腹者，宜随指傍处灸三炷，即愈。（并出上卷中。）
唐论：若手指本节间疼稍入臂者，宜灸指间疼处七炷，即定。
又若心胸气满，已灸身胫诸穴，及服汤药，而气犹不下，烦急欲死者，宜灸两足心下当中陷处各七炷，气即下。此穴尤为极要，而不可数灸，但极急乃灸七炷耳。以前诸灸法并经用，所试皆验，灸毕应时即愈，故具录记之。凡灸不废汤药，药攻其内，灸泄其外，譬如开门驱贼，贼则易出，若闭户逐之，贼无出路，当反害人耳。
灸用火善恶补泻法一首  ***************************
张仲景云：四肢者，身之支干也。其气系于五脏六腑，其分度浅薄，灸之不欲过多，须依经数也。过谓余病则宜依之，若脚气不得拘此例。风毒灸之，务欲多也。依此经数，则卒难愈疾。《小品》论灸有八木火，《明堂》论灸有补泻之法，若能依之，应有道理。八木之火，凡灸用松木火则难愈，柏木火则疮多汁，橘木火则伤皮，桑木火则肉枯，枣木火则髓消，竹木火则伤筋，多壮则筋纵，枳木火则陷脉渍，榆木火则伤骨，多壮则骨枯。凡八木之火，皆不可用也。火用阳燧之火，其次用䃈石之火，天阴则用槐木之火。阳燧是以火珠向日下，以艾于下承之，便得火也。䃈石似玉坚，以此石击宾铁即火出，仍以极烂榆木承之即得，亦用艾取之，此是匈奴取火法，今胡人犹尔。灸有补泻者，《甲乙经》云：用灸补者，无吹其火，须自灭也。以灸泻者，疾吹其火，拊其艾，须其火灭也。此言以口炊艾炷令疾灭，即是泻也。不吹听自灭者，即补也。《小品》又云：黄帝曰：灸不过三分，是谓从穴。此言作艾炷，欲令根下阔三分也。若减此，则不覆孔穴，不中经脉，火气不行，不能除病也。若江南、岭南寒气既少，当二分为准，燧小不得减一分半也。婴儿以意减之。凡灸疮得脓增坏，其病乃出，疮不坏则病不除矣。《甲乙经》云：灸不发者，灸故履底熨之，三日即发也。甚宜解此。又近有苏恭善医此疾，驰名于上京，显誉于下邑，撰《脚气方》卷，论方则信为指南，叙灸亦未成胶柱。乃云毒气如贼出，何必要在大门，腹背手足皆须灸也。愚谓灸痛风毒所攻腹，则引贼入室，如何令贼出门，特宜知之，不可轻脱。若手指疾闷，灸无妨也。（出第一卷中。）
杂疗脚气方一十四首  ***************************
《千金》防风汤，疗肢体虚风，微经内发热，肢节不随，恍惚狂言，来去无时，不自觉悟。南方支法存所用多得力，温和不损人，为胜于续命、越婢、风引等汤。罗广州一门，南州人士常用，亦疗脚弱甚良方。
防风（三两）　麻黄（三两，去节）　秦艽（三两）　独活（三两）　当归（三两）　远志（二两，去心）　木防己（二两）　甘草（二两，炙）　人参（二两）　黄芩（二两）　升麻（二两）　芍药（二两）　石膏（一两，碎）　麝香（二分）　生姜（二两）　半夏（二两，洗）
上十六味，切，以水一斗三升，煮取四升，一服一升。初服厚覆取微汗，亦当三两行下，其间相去如人行十里久更服。有热加大黄二两。先有冷心痛疾者，倍当归，加桂心三两，去大黄。忌海藻、菘菜、羊肉、饧。（一方有白术。出第七卷中。）
《千金翼》青丸，主脚气皮肉身体诸风方。
乌头（一两）　附子（三两，炮）　麻黄（四两，去节）　加枳实（四两，炙）
上四味，捣筛，蜜和，丸如梧子。酒服五丸，日三。忌猪肉、冷水。如生用乌头、附子，服如麻子五丸。（出第十六卷中。）
《必效》白杨皮酒，主脚气偏废，及主一切风，缓风手足拘挛，并效方。
取白杨东南面皮，去地三尺以上，去苍皮，勿令见风，细切，熬令黄赤色，即止。内不津器中，以酒浸随皮多少，每令酒浸皮二三寸，乃以泥封，冬月二七日，春夏一七日开饮，昼二夜一，随性多少，有酒气为度，得眷口为佳。病可者饮至一石，若重者乃至两石，以瘥为度。酒惟须不灰，其白杨不得取丘冢者，服每日一两行鸭溏利。（苏恭、文仲、《备急》同。出第三卷中。）
苏恭疗诸气方。
杏仁（一百二十枚）　大枣（六十枚，去皮核）　香豉（三百粒，熬，令干）
上三味，先捣豉，次捣杏仁，次捣枣，令极熟，取如弹丸大含之，细细咽之。忌如药法。此方虽少，深有效验。
又凡脚气，内须服药攻击，外须膏摩火灸发泄等，并是脚气之要。若有挛急及有不仁之处，不问冬夏常用膏摩之。冶葛膏，疗江南风毒，先从手脚上肿痹，及上颈痹，及面，却入腹即杀人，宜用此膏摩之方。
冶葛（二两）　蛇衔（三两）　犀角（二两，屑）　乌头（二两）　桔梗（二两）　茵芋（二两）　防风（三两）　蜀椒（二两）　干姜（二两）　巴豆（三十枚，又方云二两，去心皮）　升麻（二两）　细辛（二两）　雄黄（半两）　鳖甲（一两，炙）
上十四味，细切，以酒四升，渍药一宿，以不中水猪膏五斤，以煎药于微火上，三上三下，令药色变黄，勿令焦黑，膏成绞去滓，乃下之，搅令调和，以摩病上。忌猪肉、冷水、生菜、苋菜、芦笋等。（一方有石南、白芷，为十六味。《千金》无茵芋、细辛，有莽草、丹参、踯躅花。）
又疗风痹，手足疼弱，鼠漏恶疮毒，所有腹内绞痛，百病摩之皆愈方。
莽草（三分）　牡丹皮（二两）　蜀椒（四分）　藜芦（三分）　芫花（二两）　大黄（四分）　皂荚（二分）　附子（三两）
上八味，捣筛，以苦酒三升渍一宿，以不中水猪脂三斤，微火上煎之，三上三下，令药色黄，膏成去滓，以摩肿敷疮。有毒不可服，及近孔要处。合药勿令妇人、孝子、鸡犬见之。其二膏疗风毒最善，然冶葛膏救急胜于曲鱼膏。久摩不已，令人肉渐枯细。曲鱼膏虽稍缓，常用为佳。常以腊月合一剂用之，极效。忌猪肉、冷水、胡荽。
又冶葛膏有巴豆，摩多损皮肉，用莽草膏方。
莽草（五两）　附子（八两，生用，去皮）　丹参（四两）　汉防己（三两）　川芎（四两）　椒（三两）　吴茱萸（四两）　白芷（三两）　沉香（半两）　零陵香（半两）　鸡舌香（半两）　犀角（二两，屑）　当归（三两）　商陆根（四两）　青木香（半两）
上十五味，切，以酢渍一宿，以好酥三大斤煎，九上九下，布绞去滓，用摩顽痹并肿处好，膏入肉亦无损伤，服诸药不相妨，神效。忌猪肉、冷水。
又冶葛膏方。
冶葛（二两）　犀角（二两，屑）　汉防己（二两）　莽草（二两）　乌头（五两，生用）　吴茱萸（五两）　椒（三两，生用）　丹参（三两）　踯躅花（一升）　升麻（三两）　干姜（二两）　附子（五两）　白芷（一升）　当归（三两）　桔梗（三两）
上十五味，切，酢渍以成，煎猪肪七升，煎五上五下，去滓用之，以酥代肪善。忌猪肉、冷水。旧方无白芷、防己、茱萸、附子、当归，有巴豆、雄黄、蛇衔、防风、鳖甲。
又神明膏方。
附子（十四枚，小者三十枚，炮）　吴茱萸（一升，生用）　蜀椒（一升半）　白芷（一升）　前胡（切，一升）　川芎（切，一升）　白术（切，一升）　桂心（三两）　当归（三两）　汉防己（切，一升，风多去之，肿者去细辛）　细辛（二两）
上十一味，切，酢淹渍一宿以成，煎猪肪五升，煎五上五下，去滓，摩肿及不仁，大试有验。有牛酥代猪脂大佳。忌猪肉、冷水、生葱、生菜、桃李等。
又脚气风毒发，不与人期，攻心即死。若居僻远无药物处，致毙为横死，其要药常宜备随身。
半夏（洗）　青木香　吴茱萸　木瓜　犀角（屑）　大黄　生姜　橘皮（常须备之）　槟榔　茯苓　昆布　荜茇　紫苏　杏仁　前胡　细辛　桂心　旋覆花（亦其次也）
并须备急救命，若卒患无药处，随病所在，三五味浓煮服之，后依方合药服之。
又凡人入八月，气自渐定，非意气大发者，作半夏独活汤。多唾或睡觉心忪心闷者，风热故也。竹叶汤，食后服之为佳。如不已，作后汤服。
麦门冬（三两，去心）　茯苓（二两）　石膏（四两，碎）　小麦（五合）　竹叶（切，一升）　生姜（二两）
上六味，切，以水五升，煮取一升二合。食后分再服，相去七八里久。忌酢物。
又寻常气满，三日两日服一剂汤方。
槟榔（七枚，碎）　橘皮（一两）　厚朴（二两，炙）　生姜（四两）　吴茱萸（二两）
上五味，切，以水二升，煮取一升二合。分三服，相去五六里久复服之。此药性温，去冷气。
又苍耳酒，去皮节头足诸热，风药性冷不便热方。
六月以后收取日干，至九月剉一大斛，水三斛，煮取四斗，渍二大斗麹三度，总以米一大斛渍三日，如凡酿法将息酘之。酒熟，日二三，服五合。身诸风、骨髓中风若瘥，或发疮，疮瘥后，皮痛肤坚实光悦，腰脚甚便。若虚热羸瘦弱人，无问男女，加生地黄五升、牛膝　根剉三升、丹参二升、天门冬二升、松叶五升、枸杞根五升、杏仁一升去皮尖、荆根若子二升，水三石，别煮牛膝、丹参、松叶等，取六斗，并苍耳汁总一石，渍五斗麹，用米二石五斗，分四度酘。杏仁末著第一酘饭中下；生地黄捣如泥，著第二酘饭中下；天门冬蒸熟，剥去皮，捣如泥，著第三酘饭中下；又大麻子一大斗，捣碎，著第四酘中下。大去皮肤风，补虚大良，效多。头风者，得甘菊花一升渍，第五酘糟中下，搅之调酒熟。大小同服并得。余无禁忌。毒鱼肉并勿食。有药处可办，无药处可以苍耳为本，如或少三两物亦得，不必俱备。年常酿至三月服，极攘众疾，复延龄轻身，将渍石斛等药酒弥佳。忌鲤鱼、芜荑。
又单酿鼠粘根酒，和苍耳单酒法，大去风疼痒，止咳嗽，消痰癖，瘥疽瘘，亦是良药。脚气人作渍侧子等酒弥佳，一名牛蒡根，草名䙴责根。又患昏昏头旋弥甚，气满背痛，取前苍耳酒渍此后药方。
独活　山茱萸　天门冬（去心）　黄芪　甘菊花　防风　天雄（炮）　侧子（炮）　防己　白术　茯苓　牛膝（各四两）　枸杞（三两）　丹参（四两）　生姜（六两）　磁石（十两）　贯众（三两）　生地黄（八两，切）
上十八味，切，以绢袋盛，酒二大斗渍七日，温服一盏，日二三服。忌猪、鱼、陈臭物，余无禁。主腰脚，兼去酒风。忌猪肉、冷水、桃李、雀肉、鲤鱼、芜荑、酢物。（并出第一卷中。）

第二十卷  ——————————————————————————————————————————————————————————————————————————————————————————

水肿方一十三首  ***************************
《病源》：肾者主水，脾胃俱主土，土性克水。脾与胃合，相为表里。胃为水谷之海，今胃虚不能传化水气，使水气渗溢经络，浸渍腑脏。脾得水湿之气加之则病，脾病则不能制水，故水气独归于肾。三焦不泻，经脉闭塞，故水气溢于皮肤而令肿也。其状，目裹上微肿，如卧起之状，颈脉动，时咳，股间冷，以手按肿处，随手而起，如物裹水之状，口苦舌干，不得正偃，偃则咳清水，不得卧，卧则惊，惊则咳甚，小便黄涩是也。水病有五不可疗，第一唇黑伤肝，第二缺盆平伤心，第三脐凸伤脾，第四足下平满伤肾，第五背平伤肺。凡此五伤，必不可疗。脉沉者水也。脉洪大者可疗，微细者不疗也。《养生方》云：十一月勿食经夏自死肉脯，内动于肾，喜成水病。其汤熨针石，别有正方，补养宣导今附于后。
《养生方导引法》云：虾蟆行气，正坐动摇两臂，不息十二通。以治五劳水肿之病也。又云：人卧勿以脚悬蹋高处，不久必成肾水。（出第二十一卷中。）
黄帝问曰：水与肤胀、鼓胀、肠覃、石癖何以别之？岐伯对曰：水始起也，目裹上微肿，如新卧起之状，颈脉动，时咳，阴股间寒，足胫肿，腹乃大，其水已成也。以手按其腹，随手而起，如裹水之状，此其候也。肤胀者，寒气客于皮肤之间，壳壳然不坚，腹大，身尽肿，皮厚，按其腹，陷而不起，腹色不变，此其候也。鼓胀者，腹胀身肿大，与肤胀等，色仓黄，腹脉起，此其候也。肠覃者，寒气客于肠外，与卫气相抟，正气不得营，因有所系，癖而内著，恶气乃起，息肉乃生。其始生也，大如鸡卵，稍以益大，至其成也，若怀子之状，久者离岁月，按之则坚，推之则移，月事不以时下，此其候也。石瘕者，生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子，月事不以时下，皆生于女子，可导而下。曰：肤胀、鼓胀可刺耶？对曰：先泻其腹之血络，后调其经，亦刺去其血脉。师曰：病有风水、有皮水、有正水、有石水、有黄汗。风水其脉自浮，外证骨节疼痛，其人恶风。皮水其脉亦浮，外证胕肿，按之没指，不恶风。其腹如鼓，不满不渴，当发其汗。正水其脉沉迟，外证自喘。石水其脉自沉，外证腹满不喘。黄汗其脉沉迟，身体发热，胸满四肢头面肿，久未愈，必致痈脓。（《千金》、范汪同。并出《甲乙经》第八辛卷。）
范汪疗水肿方。
葶苈子（一两，熬黑）　甘遂（一两，熬）　吴茱萸（四两）
上三味，别捣异下筛，和以蜜，丸如梧子，服可至五丸。《经心录》云：服三丸，日三服。余同。
又葶苈丸，疗水肿方。
葶苈（一升，熬）　吴茱萸（一升）
上二味，各别捣筛合，以蜜和，更捣二万杵，药成。饮服二丸如梧实，不知增之，当以小便利及下为候。若下者，但可清旦一服。若不下，但小便利者，日可再三服。常将服肿消耳。一名二利丸。
又利小便，消水肿，郁李核丸方。
郁李核仁（三分）　菘萝（三分）　海藻（二分）　桂心　大黄（五分）　葶苈（五分，熬）　黄连（二分）　通草（一分）　石韦（一分，去毛）
上九味，捣合下筛，和以蜜，丸如梧子。先食饮服七丸，日二，稍增以知为度。（并出第二十八卷中。）
又疗水肿，大槟榔丸方。
槟榔（三两）　桂心（三两）　附子（二两，炮）　瓜蒌（三两）　杏仁（三两，熬，一方无）　干姜（二两）　甘草（二两，炙）　麻黄（三两，去节）　黄芪（三两）　茯苓（三两）　厚朴（二两，炙）　葶苈（三两，熬）　椒目（三两）　吴茱萸（五合）　白术（三两）　防己（二两）
上十六味，下筛，蜜和。服如梧子大二丸，日三，不知，稍增至四丸，不知，又加二丸，不下，还服四丸，得小下为验。此疗老小水肿虚肿，大病后客肿作喘病，疗之佳。忌海藻、菘菜、猪肉、冷水、生葱、桃李、雀肉、大酢。（《千金翼》有海藻二两。出第四十五卷中。）
《小品》疗水肿方。
大豆（三升）
上一味，以水六升，煮令熟，出豆澄汁，更内美酒五升，微火煎如饧。服一升，渐增之，令小下。
又桃皮酒，疗水肿方。
桃皮（三斤，削去黑取里黄皮）　女麹（一升）　秫米（一升）
上三味，以水三斗，煮桃皮令得一斗，以五升汁渍女麹，五升汁饭，酿如酒法，熟漉去滓。可服一合，日三，耐酒者增之。以体中有热为候。小便多者即是，病去便愈。忌生冷、酒、面、一切毒物。
又麝香散，疗水肿方。（《千金》云：治妇人短气虚羸，遍身浮肿，皮虚急。）
麝香（三铢）　芫花（三分，熬）　甘遂（三分）
上三味，合下筛。酒服钱半边匕，老小钱边三分匕。亦可丸服之，强人如小豆十丸，老人五丸。（《千金》有雄黄一味，并麝香各用六铢。《肘后》又有人参二分。）
又疗水肿方，商陆膏方。
商陆根（一斤，生者）　猪膏（一斤，先煎，可有二升）
上二味，合煎令黄，去滓，以摩肿，亦可服少许。忌犬肉。《经心录》同。（《千金》云：涂以纸覆之，燥即涂，不过三日愈。并出第一卷中。）
《集验》疗水肿方。
黄犍牛尿一饮三升，若不觉更加服之，以得下为度。疗老小者，宁从少起，饮半，亦可用后方。
又疗水肿方。
猪肾一枚，分为七脔，甘遂一分，末筛为散，以粉肾，微火炙令熟，食之至三四脔，乃可止。当觉腹中鸣，转攻两胁下，小便利，去水即愈。若三四脔不觉，可食七脔令尽。（《肘后》《经心录》、文仲同。并第六卷中。）
《千金翼》疗水肿方。
葶苈子（六两，生用）　桂心（二两）
上二味，捣，蜜和丸。饮服十丸如梧子，日二。慎蒜、面、猪、鸡、油腻。（出第二十卷中。）
《必效》疗水肿方。
皂荚（一挺，去皮子，炙）　乌饧（五两）
上二味，以酒二升煮取六沸，绞去滓，顿服之。须臾即小便二三升，肿消。忌一切肉及面、生冷、咸、酢食一周年。
又方
取苦瓠（一枚）
上一味，以水一石煮一炊久，去滓，煎汁令堪丸，如胡豆。一服二丸，当小便下，后作小豆羹饭。慎勿饮水效。（并出第二卷中。）
水病方七首  ***************************
《千金》论曰：大凡水病难疗，差后特须慎于口味。又病水人多嗜食不廉，所以此病难愈。世有医者，随逐时情，意在财物，不本性命。病人欲食肉于贵胜之处，劝令食羊头、蹄肉，如此者，未见一愈者耳。又此病百脉之中，气水俱实，疗之皆令泻之使虚，羊头、蹄极补，那得瘳愈。所以治水药多用葶苈等诸药。《本草》云：葶苈久服令人虚，故水病非久虚不得绝其根本。又有蛊胀，但腹满不肿；水胀，胀而四肢面目俱肿。医者不善诊候，疗蛊以水药，疗水以蛊药；或但见胀满，皆以水药。如此者，仲景所云医杀之。今录慎忌如下。其疗蛊方具在备急中。
丧孝、产乳、音乐、房室、喧戏、一切鱼、一切肉、生冷、酢滑、蒜、黏米豆、油腻并不得食之，亦不得用心。
上以前禁者，并具本方之下。其房室等，犹三年慎之，不复重发。不尔，瘥而更发，重发不可更疗。古方有十水丸，历验多利大便不利小便，所以不能述录也。
诸从腰以下肿，当利小便；腰以上肿，当发汗即愈。（出第二十一卷中。）
范汪疗水病方。
黄连（末）
上一味，以蜜和，捣万杵，丸如梧子。饮服二丸，可至三四丸。禁饮水并冷物。
又方
以苦酒一升饮之。一方取盐、豉各一撮，以饮饮之。一方取角木叶满虎口，捣取汁饮之。（并出第二十八卷中。）
崔氏疗水病方。
乌豆（一大升，粒小者）　桑根白皮（五升，细切）
上二味，以水五斗，和煮可一斗汁，滤去滓，于铜器中重汤煎如饧，可作丸即成。所患人每服取利小便为度，其小便复旧色，身上肿除，候体中热烦即服之。禁房及死牛马肉、油腻、面、酒等。经数日，得食羊头肉、免肉。（水病忌食羊头、蹄，此云得食，恐误也。）
又疗水病，洪肿气胀，不消食方。
干香薷（五十斤）
上一味，细剉，内釜中，以水淹之，出香薷上数寸，煮使气两尽，去滓，清澄之，渐火煎令可丸。服五丸如梧子，日三，稍加之，以小便利为度也。无所忌。（《经心录》同。）
又疗水病身肿方。
鲤鱼一头（极大者，去头尾及骨，惟取肉）
上一味，以水二斗，赤小豆一升，和鱼肉煮，可取二升以上汁，生布绞去滓。顿服尽，如不能尽，分为二服，后服温令暖。服讫下利，利尽即瘥。慎牛肉、白酒、生冷、面、猪、鱼、油酪。药滓埋之，勿令人食。（并出第六卷中。）
《古今录验》疗水病方。
木防己（八分）　蜀大黄（八分，锦文者，别捣）　人参　杏仁（八分，熬紫色，别捣）　葶苈子（十分，熬）
上五味，总和捣筛，蜜和为丸。先食后初服七丸如梧子，日再，日加一丸至十二丸，还日减一丸，至七丸，复渐加至十二丸，循环服之，以白饮服。若病人热多，加黄芩、茯苓各八分。如病人冷多，加厚朴八分。如病久心惊，加吊藤八分。忌酒、面、羊肉，其牛肉一色永断不得食，外禁酢物。得食鹅、鸭、獐、兔、鲤鱼、鳢鱼等肉。
又疗水病，牛黄桂枝丸方。
牛黄（六铢，研）　桂枝（十二铢，又一方云桂六铢）　牡蛎（十二铢，熬，研）　椒目（十二铢，一方云海藻二十四铢，不须椒目）　葶苈子（半升，熬，一方云用一升）
上五味，捣筛，蜜和，丸如梧子。饮服七丸，日再，小便利为度。忌生葱。（并出第十一卷中。）
十水方三首  ***************************
《病源》：十水者，青水、赤水、黄水、白水、黑水、悬水、风水、石水、里水、气水也。青水者，先从面目，肿遍一身，其根在肝。赤水者，先从心肿，其根在心。黄水者，先从腹肿，其根在脾。白水者，先从脚肿，上气而咳，其根在肺。黑水者，先从脚足趺肿，其根在肾。悬水者，先从面肿，至足，其根在胆。风水者，先从四肢起，腹满大，目尽肿，其根在胃。石水者，先从四肢，小腹肿独大，其根在膀胱。里水者，先从腹满，其根在小肠。气水者，乍盛乍虚，乍来乍去，其根在大肠。皆由营卫痞涩，三焦不调，腑脏虚弱所生。虽名证不同，并令身体虚肿，喘息上气，小便黄涩也。（出第二十一卷中。）
《古今录验》十水丸，疗十种水肿方。
肿从头（诸书云脚）起，名为白水，其根在肺，（椒目主之）；肿从面起，名为青水，其根在肝，（大戟主之）；肿从胸起，名为黄水，其根在脾，（甘遂主之）；肿从腹起，名为气水，乍实乍虚，其根在大肠，（芫花主之）；肿从股起，名为黑水，其根在肾，（玄参主之）；肿从头面起至足，名为悬水，其根在胆，（赤小豆主之）；肿从内起，坚块，四肢肿，名为石水，其根在膀胱，（桑根白皮主之）；肿从四肢起，腹大，名为风水，其根在胃，（泽漆主之）；肿从腹起，名为里水，其根在小肠，（巴豆主之）；肿从胸中气起，名为赤水，其根在心，（葶苈子主之）。
上十味，等份，随其病始所在，增其所主药，皆一分，巴豆四分去心皮，捣末，合下筛，蜜和丸。服如梧子三丸，得下为度，不下，日三。亦可散，未食服半钱匕，便利。明朝复服如法，再服病愈。禁饮，但得食干物耳。
又方
第一之水，先从面目，肿遍一身，名曰青水，其根在肝。（大戟主之。）
第二之水，先从心肿，名曰赤水，其根在心。（葶苈主之。）
第三之水，先从腹肿，名曰黄水，其根在脾。（甘遂主之。）
第四之水，先从脚肿，上气而咳，名曰白水。其根在肺气。（藁本主之。）
第五之水，先从足趺肿，名曰黑水，其根在肾。（连翘主之。）
第六之水，先从面肿，至足，名曰玄水，其根在胆。（芫花主之。）
第七之水，先从四肢起，腹满大，身尽肿，名曰风水，其根在胃。（泽漆主之。）
第八之水，四肢小，其腹肿独大，名曰石水，其根在膀胱。（桑根白皮主之。）
第九之水，先从小腹满，名曰里水，其根在小肠。（巴豆主之。）
第十之水，乍盛乍虚，乍来乍去，名曰气水，其根在大肠。（赤小豆主之。）
上十病，药皆等份，所病形同则倍之，捣合白蜜，丸如小豆。先食饮服一丸，日三，欲下病服三丸，人弱者以意节之。疗宿食饮，寒热温病。禁辛菜、猪肉、生鱼，不禁熟也。（范汪、《千金翼》同。）
又疗十水，大黄丸方。
大黄（一分）　硝石（一分）　大戟（一分，熬）　甘遂（一分，熬）　芫花（一分，熬）　椒目（一分）　葶苈（一分）
上七味，捣合下筛，以蜜和，丸如小豆。先食饮服一丸，日再，渐增，以知为度。（范汪同。并出第十一卷中。）
大腹水肿方五首  ***************************
《病源》：夫水病皆由营卫痞涩，肾脾虚弱所为。而大腹水肿者，或因大病之后，或积虚劳损，或新热食讫，入水自渍及浴，令水气不散，流溢腹外，三焦闭塞，小便不通，水气结聚于内，乃腹大而肿，故四肢小，阴下湿，手足逆冷，腰痛上气，咳嗽烦疼，故云大腹水肿也。（出第二十一卷中。）
《肘后》疗卒大腹㽷病诸方。此病本由水来，应水字，而经方皆水为病，故施疾床。水病之初，先两目上肿起，如老蚕色，侠颈脉动，股里冷，胫中满，按之没指，腹内转侧有声，此其候也。不即疗，须臾身体稍肿，腹尽胀，按之随手起，则病已成，犹可疗，此皆从虚损大病，或下痢后，妇人产后，饮水不即消，三焦决漏，小便不利，乃相结，渐渐生聚，遂流诸经络故也。疗之方。
防己　甘草（炙）　葶苈子（熬，各二两）
上三味，捣筛，苦酒和丸。饮服如梧子三丸，日三，常将之，取消平乃止。忌海藻、菘菜。
又方
将服牛溺、商陆、羊肉臛及香薷煎等，在肿满条中。其十水丸诸大方在别卷。若止皮肤水，腹内未有者，服诸发汗药，得汗便瘥。然慎护风寒为急。
又方
牵牛子（三分，熬）　厚朴（一分，炙）
上二味，捣筛，强人服三菱角壳，弱人二壳，酒饮随意，枢筋。有水气病，水肿诸药不能瘳者，此方效验。（出第一卷中。）
《千金》疗大腹水肿，气息不通，命在旦夕者方。
牛黄（二分，研）　昆布（十分，洗）　海藻（十分，洗）　牵牛子（八分，熬）　桂心（八分）　椒目（三分）　葶苈（六分，熬）
上七味，别捣葶苈如膏，合丸如梧子。饮服十丸，日再，稍加，小便利为度。正观九年，汉阳王患水，医所不疗，余处此古方，日夜尿一二斗，五六日瘥，瘥后有他犯，因尔殂矣。计此即是神方。忌生葱。（出第二十一卷中。）
崔氏疗大腹水病，身体肿，上气，小便涩赤，脐深，颈上有两大脉动，唾稠不得眠睡，每肿先随脚肿，亦有在前头面肿，或大便涩者，服此药大佳。若先患大便利，脐凸，腹大胀，手掌平满，即不可服此药方。
大枣（四十枚，饭蒸，剥去皮核）　葶苈子（五两，取苦者，熬令紫色）　杏仁（三两，熬令黄色）
上三味，先捣葶苈子一万杵泻出之，乃捣杏仁三百杵讫，总和合枣膏，捣一万杵，药成。平旦空腹服八丸，日晚食消更服五丸，以饭汁下之，三日后，每旦服五丸，日晚服三丸，丸如枣核。如大便利，未得服此药，若正服药次，忽患痢，即先食二三口饭，然后吃药。若利过多，停药，即可烂煮小豆，勿以盐食之。忌咸黏、脂腻及大冷热物等，惟得食秔粟米饭及淡醋，不得吃稀粥，惟只得吃饭佳。如欲食粥，即稠煮，不得遣大便利。（一方加萤火虫粪。并出第六卷中。）
风水方八首  ***************************
《病源》：风水者，由肾脾气虚弱所为也。肾劳则虚，虚则汗出，汗出逢风，风气内入，还客于肾，脾虚又不能制于水，故水散溢皮肤，又与风湿相抟，故云风水也。令人身浮肿，如裹水之状，颈脉动，时咳，按肿上凹而不起也，骨节疼痛而恶风是也。脉浮大者，名风水也。（出第二十一卷中。）
深师疗大风水，脉浮，浮为在表，其人或头汗出，表无他病，但下重，故知从腰以上为和，腰以下当肿及阴，难以屈伸，木防己汤方。
生姜（三两）　大枣（十二枚，擘）　白术（四两）　木防己（四两）　甘草（二两，炙）　黄芪（五两）
上六味，切，以水六升，煮取二升，分三服。喘者加麻黄，身重胃中不和者加芍药，气上冲者加桂心，下久寒者加细辛、防己、黄芪。为本服药欲解，当如虫行皮中状。从腰以下冷如冰，服汤后坐被上，又以一被绕腰温下，令得汗，汗出则愈也。忌海藻、菘菜、桃李、雀肉等。（此本仲景《伤寒论》方。）
又疗风水气，举身肿满，短气欲绝，大豆汤方。
大豆（一升）　杏仁（一升，去尖皮，熬）　黄芪（二两）　防风（三两）　白术（五两）　木防己（四两）　茯苓（四两）　麻黄（四两，去节）　甘草（四两，炙）　生姜（六两）　清酒（一升）
上十一味，切，以水三斗，先煮豆取一斗，去滓，内酒及药，煮取七升，分七服，一日一夜令尽，当下，小便极利，神验。忌大酢，余忌同前。
又疗暴水、风水、气水肿，或疮中水，通身皆肿，香薷术丸方。
干香薷（一斤）　白术（七两）
上二味，捣术下筛，浓煮香薷取汁，和术为丸。饮服如梧子十丸，日夜四五服，利小便极良。夏取花叶合用亦佳。忌青鱼，余忌同前。
崔氏疗风水肿，毒气遍身方。
楮白皮（三两）　桑根白皮（五两）　橘皮（一两）　紫苏（四两）　生姜（四两）　大豆（三升）
上六味，切，以水九升，煮取一升，绞去滓。分温为四服，与三剂佳。百日内忌咸、酢。（出第六卷中。）
《古今录验》疗风水恶风，举身悉肿，脉浮不渴，欲自有汗而无大热，越婢汤方。
麻黄（六两，去节）　生姜（三两）　甘草（二两，炙）　石膏（半斤，碎）　大枣（十五枚，擘）
上五味，切，以水六升，先煮麻黄再沸，去上沫，内诸药，煮取三升，分三服。恶风，加附子一枚炮。风水，加术四两，服如上法。咳肺胀，加半夏五合洗，一服五合，稍稍增之。忌猪羊肉，余忌同前。（此本仲景《伤寒论》方，云里水，越婢加术汤主之。）
又疗风水肿，癥癖，酒癖方。
商陆根（一斤，薄切）
上一味，以淳酒二斗渍三宿。服一升当下，下者减从半升起，日三，服尽更合。不堪酒者，以意减之。忌犬肉。
又甘遂丸，疗人风水黄疸，体大如囊，面目皆合，阴肿如斗，正如霜瓜方。
甘遂（二两，熬）　葶苈子（二两，熬）　杏仁（五十枚，熬）　巴豆（四十枚，去心皮，熬）
上四味，下筛，蜜和，丸如大豆。一服三丸，饮下当吐，不知，可至五丸。禁野猪肉、芦笋。
又麻黄汤，疗风水，身体面目尽浮肿，腰背牵引髀股，不能食方。
麻黄（五两，去节）　桂心（四两）　生姜（三两）　甘草（二两，炙）　附子（二枚，炮）
上五味，切，以水一斗，先煮麻黄减二升，内药，煎取三升。一服一升，日三。忌同前。
水蛊方四首  ***************************
《病源》：此由水毒气结聚于内，令腹渐大，动摇有声，常欲饮水，皮肤粗黑，如似肿状，名为水蛊也。（出第二十一卷中。）
《肘后》疗惟腹大动摇水声，皮肤黑，名曰水蛊方。
白茅根（一大把，切）　小豆（三升）
上二味，以水二升，煮取干，去茅根，食豆，水随小便下。
又方
鼠尾草　马鞭草（各十斤）
上二味，切，以水一石，煮取五斗，去滓更煎，余五升，以粉和丸，饮服如大豆二丸，至四五丸。禁肥肉、生冷，勿食。（并出第一卷中。）
文仲疗苦惟腹大动摇水声，皮肤黑，名曰水蛊方。
鬼扇捣绞取汁，服如鸡子，即下水，更服取水尽。若渴，研麻子汁饮之良。（《肘后》同。）
又方
巴豆（九十枚，去心皮，熬令黄）　杏仁（六十枚，去皮尖，熬令黄）
上二味，捣相和，服如小豆一枚，以水下为度，勿饮酒佳。忌猪肉、芦笋。（《肘后》同。并出于第五卷中。）
卒肿满方六首  ***************************
《肘后》疗卒肿满，身面皆洪大方。
灸足内踝下白肉际三壮瘥。（《备急》同。）
又方
香薷剉，煮令浓，及热以渍，亦可服之。
又方
商陆根一斤，刮去皮，薄切之，煮令烂，去滓，内羊肉一斤，下葱盐豉，亦如常作臛法，随意食之。肿瘥后，亦可宜作此，可常捣商陆与米中拌蒸作饼子食之。忌犬肉。（《范汪方》云：数用愈。《经心录》《千金》同。并出第一卷中。）
范汪疗卒肿满，身面皆洪大方。
用大鲤鱼一头，以淳苦酒三升煮之，令苦酒尽讫，乃食鱼，勿用酢及盐豉他物杂也。不过再作愈。（《备急》同。《肘后》用淳酒。）
又方
车下李核中仁十枚，研令熟，粳米三合，研令破，以四升水中煮作粥，令得一二升服之，日三作，未消更增核。（《肘后》《古今录验》同。并出第二十八卷中。）
《备急》疗卒患肿满效方，曾有人忽脚趺肿，渐上至膝，足不得践地，诸疗不瘥方。
以蒴藋茎菜埋热灰中，令极热，以薄肿上，冷又易，一日夜消尽。（出第三卷中。）
肿入腹苦满方三首  ***************************
《肘后》论：凡此满或是虚气，或是风冷气，或是饮气，此方皆疗之。肿入腹苦满急害饮食方。
大戟　乌翅　白术（各二两）
上三味，捣筛，蜜和，丸如梧子。旦服二丸，当下渐退，更服取令消乃止。
又方
葶苈（七两）　椒目（三两）　茯苓（三两）　吴茱萸（二两）
上四味，捣筛，蜜和，丸如梧子，饮服十丸，日三。忌酢物。
又方
鲤鱼（一头重五斤者，以水二斗，煮取汁，去鱼）　泽漆（五两）　茯苓（三两）　桑白皮（切三升）　泽泻（五两）
上五味，取四物内鱼汁中煮，取四升，去滓，分四服，小便当利，渐消也。忌酢物。（并出第一卷中。）
水通身肿方一十一首  ***************************
《病源》：水病者，由肾脾俱虚故也。肾虚不能宣通水气，脾虚又不能制水，故水气盈溢，渗入皮肤，流遍四肢，所以通身肿也。令人上气，体重，小便黄涩，肿处按之随手而起是也。（出第二十一卷中。）
《千金》麻子汤，主遍身流肿方。
麻子（五升）　商陆（一斤，切）　防风（三两，切）　附子（一两，炮，破）　赤小豆（三升）
上五味，先捣麻子，令熟，以水三斗，煮麻子取一斗三升，去滓，内药及豆，合煮取四升，去滓。食豆饮汁，日再，忌猪肉及冷水、犬肉。
又疗水气，遍身洪肿，百药不愈，待死者方。
大麻子（一石，未入窖不郁悒者为佳）　赤小豆（一石，不得一粒杂）
上二味，取新精者，仍净拣择，以水淘汰，曝令干，蒸麻子使熟，更曝令干，贮于净器中。欲服取五升麻子熬令黄香，惟须缓火，勿令焦，捣极细作末，以水五升，搦取汁令尽，净器密贮之。明旦欲服，今夜以小豆一升净淘渍之，至旦干漉去水，以新水煮，未及好熟，即漉出令干，内麻子汁中，煮令烂熟为佳。空腹恣意饱食，日三服。当小心闷，少时止。五日后小便数或赤，唾黏口干，不足怪之。服讫，常须微行，不得即卧。十日后，灸三里、绝骨下气，不尔，气不泄。尽服药后，五日逆不可下者，取大鲤鱼一头先死者，去鳞尾翅，以汤脱去滑，净洗，开肚去脏，以上件麻汁中，和小豆煮令极熟，作羹，下葱、豉、橘皮、生姜、紫苏，调和下药食之，始终一切断盐，渴饮麻汁。秋冬暖饮，春夏冷饮。常食不得至饱，止得免饥而已。慎房室、瞋恚、大语高声、酒、面、油酢、生冷、菜茹、一切鱼肉、盐酱、五辛。疗十十瘥，神验。并疗一切气病，服者皆瘥。凡作一月，日服之大良。麻子熟时多收，新瓮贮之，施人也。
又方
吴茱萸　荜茇　昆布　杏仁（去尖皮两仁，熬）　葶苈子（熬）
上五味，等份，捣，丸如梧子。气急，饮服五丸，勿令至利。食讫，饱闷气急，服之即散。
又苦瓠丸，主大水，头面遍身大肿胀满方。
苦瓠白瓤（实捻如大豆粒）
上一味，以面裹煮一沸，空腹吞七枚，至午当出水一升，三四日水自出不止，大瘦乃瘥。三年内慎口味也。苦瓠须好，无靥翳，细理研净者，不尔，有毒不堪用。
又方
苦瓠膜（二分）　葶苈子（五分，熬）
上二味，捣丸。服之，日五，丸如梧子。
又方
葶苈子（熬）　桃仁（去皮尖，熬）
上二味，等份，捣丸服之，利小便。一方用杏仁。
又方
大枣（去皮核，七枚）　苦瓠膜（如枣核大）
上二味，捣丸，一服三丸，日三。
又方
烧姜石令赤，内黑牛尿中令热。服一升，日一。（并出第二十一卷中。）
《千金翼》泽漆根汤，主水通身洪肿，四肢无堪，或从消渴，或从黄疸、支饮，内虚不足，营卫不通，血气不化，气实皮肤中，喘息不安，腹中响响胀满，眼不得视方。
泽漆根（十两）　赤小豆（二升）　甘草（二两，炙）　鲤鱼（一枚重五斤，净去肠）　麦门冬（二两，去心）　茯苓（三两）　人参（二两）　生姜（八两）
上八味，切，以水一斗七升，先煮鲤鱼、豆减七升去之，内药，煮取四升半，去滓。一服三合，日三，弱人二合，日再服。气下喘止，可至四合。晬时小便利，肿气减，或小溏下。若小便大利，还从一合始，大利止。若无鲤鱼，鲖（音同）鱼亦可用。若水甚不得卧，卧不得转侧，加泽漆一片。渴加瓜蒌二两。咳加紫菀二两、细辛一两、款冬花一两、桂心三两，增鱼汁二升。忌海藻、菘菜、酢物。（深师同。出第二十卷中。）
《古今录验》疗祖承郎水肿通身，众医不能疗，得此汤一剂，一夜小便五六升，即瘥。疗水咳逆气，通身流肿，短气腹满，昼夜倚壁不得卧，喉中水鸡鸣，白前汤方。
白前（六分）　紫菀（二两）　半夏（五合，又方四两，洗之三十遍）　生泽漆根（七合，切量，一方三两）
上四味，切，以水一斗，内药，刻志水度，复加水七升，微火煎令至刻，去滓，次内药七种，白术二两、吴茱萸五合、桂心三两、人参一两、干姜一两、或生姜五两、瓜蒌五合、或六合，六物微火煮，取三升半，分三服。小便当利，或当溏下勿怪，气即低肿减。吕计方经传杨氏有验。忌羊肉、饧、桃李、雀肉、生葱。（范汪同。一方有枣二十枚，擘。）
又小消化水丸，疗水病，令通身微肿，腹大，食饮不消方。
芫花（一两，熬）　甘遂（一两，熬）　大黄（一两）　葶苈（一两，熬）　巴豆（四十枚，去心皮，熬，研）
上五味，合捣下筛，蜜为丸如梧子。一服一丸，不知稍增，以知为度。忌芦笋、野猪肉。（并出第十一卷中。）
水气肿臌胀方四首  ***************************
（数是四首）
《千金翼》疗水气肿臌胀，小便不利，山琏治韦司业得瘥，司业侄云表所送，云数用神验，莨菪丸方
莨菪子（一升）　羚羊肺（一具，青羊亦佳，汤微煠，即薄切之，曝干，捣作末）
上二味，以三年大酢，渍莨菪一伏时出之，熬令变色，熟捣如泥，和肺末，蜜和，捣作丸。食后一食久，服如梧子大四丸，麦门冬饮服之。喉中干口黏、妄语为候，数日小便大利即瘥。
麦门冬饮法。
麦门冬（二十五枚，去心）　米（二十五粒）
上二味，以三合半水煮之，米大熟，去滓，以下丸，每服常作。（《千金》同。出第二十卷中。）
《救急》疗水气腹臌胀硬，频试要效方。
葶苈子（七两，熬）　茯苓（三两）　吴茱萸（二两）　椒目（三两，沉水者）　甘遂（五两）
上五味，捣筛，蜜和，为丸如梧子大。以饮服五丸，日三服，不知稍加丸，以利为度。禁食如药法，并酢物。（出第九卷中。）
《古今录验》疗大水肿，腹如鼓，坚如石方。（出胡洽。）
葶苈（一升，熬）　椒目（一升）　芒硝（六两）　水银（十二两）
上四味，以水煮炼水银三日三夜，数益水，要当令黄白以合，捣药六万杵，自令相和如梧子。先食服一丸，日三，日增一丸，至十丸，不知，更从一丸始。病当从小便利。当饮好牛羊肉羹，昼夜五饮，当令补养。禁猪肉、生鱼、菜，勿忘饮浆水，渴饮羹汁。（释僧深所撰方云：炼水银一日一夜亦是也。水银用十两，芒硝用七两，如小豆，先食服二丸。文仲、陶氏、《集验》、范汪同。出第十一卷中。）
水肿咳逆上气方三首  ***************************
《病源》：肾主水，肺主气，肾虚不能制水，故水妄行，浸溢皮肤，而身体肿满，流散不已，上乘于肺，肺得水而浮，浮则上气咳嗽也。（出第二十一卷中。）
深师疗水咳逆上气，通身洪肿，短气胀满，昼夜倚壁不得卧，喉中水鸡鸣，大小便不通，不下食而不甚渴，白前汤方。
白前（三两）　紫菀（四两）　半夏（一升，洗）　生泽漆根（一汁，切）
凡四味，水一斗七升，煮取一斗汁，又内后药。
桂心（三两）　人参（六分）　大枣（二十枚，擘）　白术（五两）　生姜（八两，一方干者二两）　茯苓（四两）　吴茱萸（五两）　杏仁（三两，去两仁皮尖，碎）　葶苈（二两）　瓜蒌（五合，一方十合）
上十味，内前汁中，煮取三升，分四服，当得微下，利小便，气即下肿减。深云：增损用之若神。忌羊肉、饧、生葱、桃李、雀肉、酢物。（出第十九卷中。）
《古今录验》：夫水在五脏，令人咳逆喘上气，腹大响响，两脚肿，目下有卧蚕，微渴，不得安卧，气奔短气，有顷乃复，小便难少而数，肺病胸满隐痛宜利小便，水气迫肺，吸吸寒热，泽漆根汤方。
生鲤鱼（一头重五斤，粗剉）　麦门冬（二两，去心）　甘草（二两，炙）　人参（二两）　茯苓（二两）　泽漆根（八两，生者）
上六味，切，以水一斗七升煮鱼，取一斗，去鱼以煮药，取四升。分服，日三，小便利为度，不利，增服之。大便如利，而小便未利者，增至四合。服一日，气即上，得安卧。有寒可内生姜八两。（深师同。）
又防己煮散，疗水肿上气方。（出许谏议。）
汉防己（三两）　泽漆叶（三两）　石韦（三两，去毛）　泽泻（三两）　郁李仁（五两）　白术（三两）　丹参（三两）　赤茯苓（三两）　桑白皮（三两）　橘皮（二两）　生姜（十两）　通草（二两）
上十二味，粗筛为散，以水一斗七合，内四方寸匕散，煮取八合，去滓，一服令尽，日三，大便利者一服，取小便利为度。许澄秘方。忌同前。（《千金》同。出第十一卷中。）
气兼水身面肿方四首  ***************************
张文仲周大侯正大将军平公于礼患气兼水，身面肿垂死，长寿公姚僧垣处二方，应手即瘥，先服汤方。
桑根白皮（四两）　橘皮（二两）　海藻（三两，洗去咸）　茯苓　郁李仁（碎，各四两）　赤小豆（一升）
上六味，切，以水八升，煮取二升半，分三服，甚效。《古今录验》疗气水身肿胀满。姚大夫治燕公雍州录事于志光送云，从来知不能服汤，事较急，勿不努力服之。服此汤若微觉为益，频服三两剂，勿不服。此药甚易，必无逆忤。如不能服，可服后丸，丸迟不应急耳。
又方
橘皮（五分）　郁李仁（十分）　茯苓（八分）　葶苈（六分，熬）　防己　桑根白皮（各五分）　甘遂（四分，熬）　苏子（四合）
上八味，捣下筛，蜜和丸。取榖白皮火炙焦黄煮饮，服十丸如梧子，日再服。若不得宣通，稍稍加，常以宣为度。渴者饮此方。老蒋公处与张大夫家效。忌酢物。
又方
灸丹田穴，在脐上二寸，灸三壮，疗水肿。女子禁灸。（并出第五卷中。）
《古今录验》疗气水身肿胀满方。
杏仁（十分，去皮尖，熬）　苏子（五分）　白前（六分）　昆布（八分，洗去咸）　李根白皮（五分）　橘皮（六分）　五味子（六分）　大麻仁（五分，熬）　茯苓（八分）　生姜（八分，切，曝燥）
上十味，捣筛，蜜和丸。粥清服二十丸如梧子，日再，稍稍加至三十丸。忌酢物。（出第十一卷中。）
水气方六首  ***************************
范汪疗风虚水气肿，豆酒方。
大豆（一升）
上一味，以水四升，煮取二升汁，去豆，内美酒一升，合煎取一升。能随意饮之，日三，常令有酒气。当清酒作之。
又疗通身肿，皆是风虚水气，亦疗暴肿，蒲黄酒方。
蒲黄（一升）　小豆（一升）　大豆（一升）
上三味，以清酒一斗，煮取三升，去豆，分三服。
又疗肿患，下水气，四肢肿聂聂动，木防己汤方。
木防己（三两）　甘草（二两，炙）　桂心（二两）　茯苓（六两）　黄芪（三两）　生姜（二两）　白术（三两）　芍药（二两）
上八味，切，以水八升，煮取三升二合，分为四服。有人患下是胃寒，加当归三两、人参二两半、龙骨二两，水一斗，煮取三升二合，分四服，相去二十里顿服。不下即不须内此三物也。忌海藻、菘菜、桃李、雀肉、生葱、大酢。（并出第四十五卷中。）
崔氏疗水气方。
葶苈子（三两）
上一味，以物盛于甑上蒸令湿，彻上即捣万杵，自堪为丸，不须蜜和，如不得，以少蜜和之。一服五丸，渐加之七丸，以微利为度，得利即停，不可多服，令人不甚能食。若气发又服之，得利气下定即停。此方疗水气无以加。萧驸马时任太常卿，患水肿，见在名医悉疗不瘥，惟服此丸得平复，故记。
又葶苈子疗水气极效方。
取葶苈子一合，熬令色黄，捣碎，别研如面，取大枣二十颗去核，以水一大升，煮枣取半升汁，去枣滓，内前件葶苈子，并枣汁于铜器中，缓火煎令堪成丸。平旦空腹顿服尽，必不能顿者，分为两服，得利两行瘥。至日午，宜食干饭，慎如药法。（并出第六卷中。）
《近效》疗水气方。
商陆根（去皮取白者，不用赤色，切如小豆，一大盏）
上一味，以水三升，煮取一升以上，烂即取粟米一大盏，煮成粥，仍空腹服。若一日两度服，即恐利多，每日服一顿即微利。不得吃生冷等。
皮水方三首  ***************************
《病源》：肺主于皮毛，肾主于水。肾虚则水妄行，流溢于皮肤，故令身体面目悉肿，按之没指，而无汗也，腹如故，不满亦不渴，四肢重而不恶风是也。脉浮者，名皮水也。（出第二十卷中。）
深师疗皮水，如肿水气在皮肤中，四肢集集动，木防己汤方。
木防己（三两）　黄芪（三两）　桂心（三两）　茯苓（六两）　甘草（二两，炙）
上五味，切，以水六升，煮取二升，分再服。忌海藻、菘菜、生葱、酢物。（出第十九卷中。）
范汪皮水，一身面目悉肿，甘草麻黄汤主之方。
甘草（二两，炙）　麻黄（四两，去节）
上二味，以五升水先煮麻黄再沸，去上沫，乃内甘草煮得一升，绞去滓。适寒温先服一升，重覆之，日移二丈所当汗出，汗出勿复服，不汗乃复服，当慎护风寒，数日乃出入。忌海藻，菘菜。（出第二十八卷中。）
《古今录验》皮水，越婢汤加术主之方。
麻黄（六两，去节）　大枣（十二枚，擘）　白术（四两）　生姜（三两，切）　甘草（二两，炙）　石膏（半斤）
上六味，㕮咀，以水七升，煮麻黄一二沸，去上沫，乃内余药煮，取二升，绞去滓。适寒温服七合，日三。忌同前。（范汪同。已上三方并本出仲景《伤寒论》。）
水肿从脚起方四首  ***************************
《病源》：肾者，阴气也。主于水，而又主腰脚。肾虚则腰脚血气不足，水之流溢，先从虚而入，故脚先肿也。（出第二十一卷中。）
《肘后》若肿从脚起，稍上进者，入腹则杀人，疗之方。
小豆一斛，煮令极烂，得四五斗汁，温以渍膝以下，日日为之，数日消尽。若已入腹者不复渍，但煮小豆食之。莫杂吃饭及鲑鱼、盐，又专饮小豆汁。无小豆，大豆亦可用。如此之病，十死一生，急救之。
又方
削楠及桐木，煮取汁以渍之，并饮少许，如小豆法。（并出第一卷中。）
范汪疗水肿从足始，转上入腹则杀人，豚肝方。
生猪肝一具，煮如食法，细切，顿食令尽，不得用盐，可用苦酒。猪重五六十斤以上肝者，一顿啖尽；百斤以上猪者，分两服。（《肘后》同。）
又若但两足肿者方。
剉葱叶，煮令烂以渍之，日三四度良也。（《集验》同。并出第二十八卷中。）
水癥方二首  ***************************
《病源》：水癥者，由经络痞涩，水气停聚，在于腹内，大小肠不利所为也。其病腹内有结块坚强，在两胁间，膨膨胀满，遍身肿，所以谓之水癥。（出第二十一卷中。）
深师疗水癥，腹内胸胁牢强，通身肿，不能食，海藻丸方。
海藻（一两，洗）　水银（一两）　椒目（一两）　芒硝（一两）　葶苈（一两，熬）　大黄（一两）　甘遂（一两，熬）　杏仁（三十枚，去尖皮，熬）　桂心（一两）　附子（一两，炮）　茯苓（一两）　大戟（一两）　菘萝（一两）　干姜（一两）　巴豆（三十枚，去心皮，熬）
上十五味，下筛，蜜和。服如小豆二丸，日三，不知稍稍加之。忌猪肉、大酢、生葱、芦笋。（范汪同。出第十九卷中。）
范汪疗水肿大腹，水癥丸方。
矾石（十分，熬）　踯躅花（十分）　细辛（十分）　半夏（十分，洗）　藜芦（十分）　丹参（十分）　承露（十分，承露是落葵）　巴豆（十枚，去心皮，熬）　苦参（十分）　雄黄（十分）　大黄（十分）　芒硝（十分）　大戟（十分）　乌头（二十分，炮）　狼毒（十分）　野葛（二分）
上十六味，捣下筛，蜜和药成，以置肿上，并服如黍米三丸，日三。欲取下者服五丸。禁食生鱼、生菜、肥肉。千金不传，谓之千金丸。（并出第三十五卷中。）
水瘕方一首  ***************************
《病源》：水瘕者，由经络痞涩，水气停聚，在于心下，肾经又虚，不能宣利溲便，致令水气结聚而成形。瘕在于心腹之间，抑按作水声，但欲饮而不用食，遍身虚肿是也。（出第二十一卷中。）
《古今录验》水瘕病，心下如数升油囊，泶泶作声，日饮三斗，不用食，但欲饮，久病则为瘕，坚有虾蟆鳖，疗之方。
取蓖麻成熟好者二十枚去皮，杯中研令熟，不用捣，水解得三合，宿不餐，清旦一顿服尽，日中许，当吐下青黄如葵汁，当囊结里，其病不尽，即三日更增服三十枚蓖麻如上法。若病如故复不尽，复增十枚服如上法，其以尽病根为限。药但去病，不令人闷乱。下病之后，慎不可饮，当五日断饮，止进白糜。关高方已试神良。（范汪同。出第十一卷中。）
石水方四首  ***************************
《病源》：肾主水，肾虚即水气妄行，不依经络，停聚结在脐间，少腹肿大，鞭如石，故云石水。其候引胁下胀痛，而不喘是也。脉沉者，名曰石水；脉微大，亦曰石水。肿起脐下至少腹垂垂然，上至胃管则死不疗。（出第二十一卷中。）
《集验》膀胱石水，四肢瘦，腹肿方。
大豆（五升）　防己（四两）　桑根白皮（切，三升）　白术（四两）　泽漆叶（切，三升）　射干（四两）　榖白皮（四两，一云切，三升）
上七味，切，以水一斗半，煮取六升，去滓，内好酒三升，更煎取五升，分五服，日再夜一，余煎明日服之。（《千金》同。出第六卷中。）
《千金》疗膀胱石水，四肢瘦，腹肿方。
桑根白皮（六两）　射干（四两）　泽泻（五两）　泽漆（切，一升）　茯苓（四两）　防己（一两）　黄芩（四两）　白术（四两）　大豆（三升）
上九味，切，以水五斗，煮大豆取三斗，去滓澄清，取汁一斗，下药煮，取三升，空腹温分三服。（出第二十一卷中。）
《集验》疗石水，痛引胁下胀，头眩痛，身尽热，灸法。
灸关元。
又灸石水法。
灸章门、然谷。
暴肿满方四首  ***************************
《集验》疗暴患遍身肿满方。
大豆
上一味，捣筛为散。粥清服三方寸匕，日再。甚良验。
又疗身体暴肿如吹方。
巴豆（三十枚，合皮㕮咀）
上一味，以水五升，煮取三升，绵内汁中以拭肿上，随手减矣，日五六拭，勿近目及阴。（范汪同。并出第六卷中。）
《备急》疗身体暴肿满方。
榆白皮捣屑随多少，杂米作粥食，小便利即消。陶效方。（出第三卷中。）
《古今录验》泽漆汤，疗寒热当风，饮多暴肿，身如吹，脉浮数者方。
泽漆（二两，炙）　知母（二两）　海藻（二两）　茯苓（二两）　丹参（三两）　秦艽（二两）　木防己（二两）　猪苓（二两，去皮）　大黄（三两）　通草（二两）　青木香（二两）
上十一味，切，以水九升，煮取三升，分三服。忌酢物。（出第十一卷中。）
气满胸急方八首  ***************************
《古今录验》疗气忽发满胸急者方。
茯苓（四两）　杏仁（四两）　橘皮（二两）
上三味，切，以水六升，煮取二升。分作三服，日三。随小便下愈，饮尽更作。忌酢物。
又茯苓杏仁煎方。
茯苓（四两）　杏仁（四两）　橘皮（三两）　苏子（一升，碎）　甘草（三两，炙）　芍药（四两）　白前（三两）　五味子（三两）　生姜汁（五合）　蜜（六合）　竹沥（二升）
上十一味，切，以水九升，先煮诸药，取三升，去滓，内竹沥、生姜汁、蜜等，和搅，微火煎，取四升。一服四合，日再夜一。忌海藻、菘菜、酢物。
又方
甘遂（三两，熬）　茯苓（四两）　杏仁（四两）　泽漆叶（三两，炙）　黄芩（四两）　泽泻（三两）　郁李仁（五两，碎）　橘皮（三两）　朴硝（四两）
上九味，切，以水九升，煮取二升七合，分三服。忌酢物。
又方
桑根白皮（切，二升）　郁李仁（一升，碎）　赤小豆（二升）　橘皮（三两）　苏叶（三两）　茅根（切，二升）
上六味，切，以水一斗，煮取三升，适冷暖，稍稍饮之。
又方
桑白皮（四两）　橘皮（三两）　茯苓（四两）　甘遂（三两，熬）　杏仁（三两）　泽泻（三两）　黄芩（四两）　赤小豆（一升）
上八味，切，以水九升，煮取二升半，分三服。忌酢物。（一方甘草三两。）
又方
羊肾（一具，去脂，破）　桑根白皮（四两）　茯苓（四两）　橘皮（三两）　李根白皮（四两）　黄芪（三两）　玄参（三两）　生姜（四两）
上八味，切，以水九升，煮取二升七合，分三服。忌酢物。
又方
猪肾（一具，去脂，破）　桑根白皮（五两）　茯苓（四两）　泽漆叶（三两，炙）　防己（三两）　泽泻（三两）　橘皮（三两）　大豆（三升）　甘遂（三两，熬）　郁李仁（一升，碎）
上十味，切，以水一斗三升，先煮肾、桑根皮、泽漆叶、大豆，取八升，去滓，内余药，煎取一升七合，分为三服。忌酢物。
又方
大枣（三十枚，擘破）　乌梅（三十枚，打破）
上二味，以水四升，煮取二升，内蜜和调，不得过甜，不得过酢，稍稍含咽之。（并出第十一卷中。）
虚热及先服石风水肿方三首  ***************************
《集验》葱豆洗汤，疗虚热及服石热，当风露卧，冷湿伤肌，热阻在里，变成热风水病。心腹肿满，气急不得下头，小便不利，大便难，四肢肿如皮囊盛水，晃晃如老蚕色，阴卵坚肿如升，茎肿生疮，臭如死鼠，此皆虚损，肾中有热，强取风冷，湿痹故也。内宜依方服诸利水药，外宜以此汤洗四肢讫，以葱豆膏敷之，别以猪蹄汤洗疮烂处及卵肿也方。
赤小豆（一升）　葱合青（切，一升）　蒺藜子（一升，碎）　菘菜子（一升，舂碎）　蒴藋（切，五升）　巴豆（一百枚，合心皮，打破）
上六味，以水一石二斗，煮取四斗，以淋洗身肿处。（《古今录验》同。）
又猪蹄洗汤，疗丈夫服石有虚，因劳损热盛当风卧，伤于风湿，身变成热，风水肿病，腹满气急，四肢欲肿，小便不利，阴卵坚肿，茎肿生疮，赤烂臭如死鼠，名水疸，以汤洗之方。
猪蹄（一双）　黄柏（五两，剉）　蒴藋根（切，三升）　葶苈子（五合）　蒺藜子（一升）
上五味，以水三斗，煮取二斗，冷以洗之，日三。（《古今录验》同。并出第六卷中。）
《古今录验》葱白膏方，疗与前葱豆汤同。
葱青白（切，半升）　菘菜子（半升）　葶苈子（半升，破）　蒴藋（切，半升）　青木香（二两，切）　莽草（一两，切）　丹参（切，半升）　生蛇衔（半升）　蒺藜子（一升，破）
上九味，以猪肪五升煎之三沸，令水气竭，去滓，敷痛处。（《集验》同。出第十一卷中。）
三焦决漏水病方二首  ***************************
深师疗三焦决漏，水在胁外，名曰水病。腹独肿大，在腹表，用大麝香丸，华佗方。
麝香（三铢，研）　雄黄（六铢，研）　甘遂（十二铢，熬）　芫花（十二铢，熬）
上四味，捣合下筛，和以白蜜，丸如大豆二丸。酒下，日三服，可至四丸。节饮食，禁肥肉、生菜之辈。有效。（《千金》同。）
《古今录验》疗通身手足面目肿，食饮减少，此是三焦决漏，精液不通，水气却行者，鲤鱼汤方。
鲤鱼（重五斤者）　茯苓（六两）　泽漆（五两，炙）　人参（二两）　杏仁（一两）　泽泻（五两）　甘草（二两，炙）
上七味，切，以水二斗五升，煮鱼取一斗半汁，内药煮取四升。未食服一升，日三，以小便利为度。年八十病大困，服此瘥。忌海藻、菘菜、酢物。（并出第十一卷中。）
男女新久肿方三首  ***************************
范汪疗久肿、新肿方。
黑大豆一斗，清水一斗，煮之令得八升，去豆，以八升薄酒投中，更微火上煎，令得八升。一服之为佳，不能者，亦可分再三服。肿当随小便去。肿除后，渴难忍，要不可饮，慎之！（出第二十八卷中。）
《千金》疗男女新久肿，得恶暴风入腹，妇女新产上圊，风入脏，中如马鞭者，嘘吸短气咳嗽，大豆煎方。
大豆一斗，择令净，以水五斗，煮取一斗三升，澄清内釜中，以一斗半美酒内汁中，更煎取九升。宿勿食，日服三升。温覆取汗，两食顷当下，去风气肿减，慎风冷，十日平复也。除日合服之，若急不可待，逐急合服，无令六畜、妇人见之。肿瘥勿服之。神验也。亦可任性饮之，常使酒气相接。（范汪并《翼》同。）
又方
楮枝皮一大束，切，煮取汁，随多少酿酒，且服醉为佳，不过三日肿减。瘥后，可常服之。（并出第二十一卷中。）
水肿小便涩方三首  ***************************
《广济》主下水气，若小便涩，水肿，气妨闷不能食，海蛤丸方。
昆布（洗）　橘皮　赤茯苓　汉防己　海蛤（研）　郁李仁　桑根白皮　泽漆（炙）　槟榔　杏仁（去皮尖，各四分）　大黄（六分）　葶苈子（二十分，微火熬令黄）
上十二味，捣筛，蜜和丸。饮服如梧子十五丸，日二服，加至二十五丸，以小便利为度。忌热面、冷滑、大酢。（出第五卷中。）
崔氏疗水肿盛满，气急喘咳，小便涩如血者方。
桑根白皮（六两）　泽漆叶（切，二升，炙）　白术（二两）　生姜（四两）　郁李仁（六两）　杏仁（二两）　橘皮（二两）　玄参（三两）
上八味，切，以水九升，急著火煮取四升，温分四服，相去六七里久。或利黄水三五升，及小便利为候，即瘥者可频服三四剂佳。忌桃李、雀肉、青鱼、酢等。（出第六卷中。）
《古今录验》疗男女心上胀满，胸背痛，食进少，面微似肿，小便如涩方。（出姚大夫。）
杏仁（八分，熬）　橘皮（五分）　苏子（三合）　防己（五分）　葶苈（六分，熬）　茯苓（八分）
上六味，捣筛，蜜和，为丸如小豆，细切桑根白皮煮为饮，用服此丸。初服十丸，日再，渐加至三十丸。（《千金》同。出第十一卷中。）
上气大便涩方二首  ***************************
崔氏疗上气大便涩方。
葶苈子（四两，熬）　牵牛子（一两，熬）　杏仁（二百颗）　大枣（四十枚，去皮）　芒硝（一两）　牛酥（一合）
上六味，捣一万杵，更别著牛酥，乃更捣一万杵，空腹服八丸，用粥饮下药，先禁咸酱等物。
又疗上气大便秘涩方。
杏仁（五两，熬）　印城盐（三两）　干姜（三两）
上三味，捣筛，以酱汁和之，令得相著，作瓮可长一寸余，如指大，两头尖，仍以薄绵裹之，于风日中曝令少干，内下部中，时易之，不过一两易，即有恶物下，气上即定，亦下食。内药痛时少须忍，如深内少顷亦不大痛，急出时物即出。痛忍之不得，后可便转，时出脓及恶物多，大便不涩停之。（并出第六卷中。）
水病杂疗方一十二首  ***************************
《集验》疗水腹大脐平者法。
灸脐中，腹无文理者不可疗。
又水腹胀皮肿法。
灸三里、风水，灸解溪。（并出第六卷中。）
《千金翼》鲤鱼炙，主肿满方。
鲤鱼长一尺五寸，以尿渍令没一宿，平旦，以水从口中灌至尾，微火炙令微熟，去皮，宿勿食盐，顿服之，不能者再服令尽。神方。（《肘后》《备急》、张文仲、《千金》同。）
又有人虚肥积年，气上似水病，眼似肿而脚不肿方。
榖楮叶（八两）
上一味，以水一斗，煮取六升，去滓，内米煮粥，亦当以水煮羹菜等皆用之。秋中多收，以拟经冬用，其水多少浓淡，任人勿拘。此方慎蒜、面、猪、鸡、鱼、油腻。重者三年服之永瘥，轻者一年。（并出第二十卷中。）
崔氏疗一切肿方。
取红蓝花熟揉，捣取汁服之，不过再三服便愈。服之多少，量肿大小而进花汁也。
又疗水肿已上少腹，连脐硬，气上闷方。
苦瓠子（一两）
上一味，以面如作馄饨法，其面勿著盐，作二七枚，汤中煮待浮，漉出及暖吞之。如不下，以汤汁下之。能禁生冷、酢滑及肉、油腻佳。若恐虚，煮牛乳服之。如此隔日作，渐加至三七枚，以小便利为候。小便若太多，即歇一二日，以腹肿消即止。
又疗水病瘥后，口中习习，热疮出方。
先以铁铛中著水一小斗，煮金器，不问多少，煎取二小升，出金，取金水著病人口中含良久，应欲言语有要事，方可吐出，勿咽之，杀药气。（并出第六卷中。）
张文仲羊胃汤，久病羸瘦，不生肌肉，水气在胁下，不能食，四肢烦热方。
羊胃（一枚，切）　白术（一升，切）
上二味，以水二斗，煮取九升。服一升，日三，三日尽，更作两剂，乃瘥。忌桃李、雀肉等。
《备急》《小品》小女麹散，疗利后虚肿、水肿者，服此药小便利得止肿亦消方。
女麹（一升，生用）　干姜　细辛　椒目　附子（炮）　桂心（各一两）
上六味为散，酒服方寸匕，不知，服二三匕，日三。产后虚满者大良。忌猪肉、生葱、生菜。（出第三卷中。）
《古今录验》疗水或下，不下则满溢，上之则虚竭，还复十无一活，桑酒方。
桑枝并心皮细剉，以水八升，煮取四升汁，以四升米酿酒，一服一升。
又疗脾胃水，面目手足胕肿，胃管坚大满，短气不能动摇方。
桑根白皮（切，三升）　桂心（一尺）　生姜（三两）　人参（一两）
上四味，切，以水三升，煮桑白皮得一升，绞去滓，内桂心等并饴十一两，煮之竭，得七合，消息更服，须臾当下，不尽复一升。忌生葱。
传效鲤鱼汤，疗水肿腹大，面目身体手足尽肿，喘咳短气，又胁满不得卧方。
鲤鱼（一枚重三斤）　桂心（三两）　紫菀（一两）　木防己（二两）　黄芩（一两）　硝石（二两）　干姜（二两）　人参（二两）
上八味，切，以水一斗五升，煮鱼如食法，取汁一斗二升，出鱼，内药煮，取三升，去滓，先食温服一升，日三。忌生葱。（并出第十一卷中。）

第二十一卷  ——————————————————————————————————————————————————————————————————————————————————————————

《天竺经》论眼序一首  ***************************
（陇上道人撰，俗姓谢，住齐州，于西国胡僧处授。）
盖闻乾坤之道，惟人为贵；在身所重，惟眼为宝；以其所系，妙绝通神；语其六根，眼最称上。是以疗眼之方，无轻易尔。
叙眼生起一首  ***************************
谢道人曰：夫眼者，六神之主也。身者，四大所成也。地水火风，阴阳气候，以成人身八尺之体。骨肉肌肤，块然而处，是地大也。血泪膏涕，津润之处，是水大也。生气温暖，是火大也。举动行来，屈伸俛仰，喘息视瞑，是风大也。四种假合，以成人身，父母精血，寔斯增长而精成者也。其眼根寻无他物，直是水耳。轻膜裹水，圆满精微，皎洁明净，状如宝珠，称曰眼珠，实无别珠也。黑白分明，肝管无滞，外托三光，内因神识，故有所见。凡人不解，谓眼有珠，喻若鱼之被煮，此事不然。夫鱼畜水陆之有目者，悉皆是水，无有别珠，直以汤火煎煮，水凝结，变自成珠，但看生鱼未被煮炙，岂有珠义，直置死鱼，水已凝厚，论其活者，水亦轻薄。
出眼疾候一首  ***************************
谢道人曰：夫人眼白睛重数有三，设小小犯触，无过伤损。但黑睛水膜止有一重，不可轻触，致败俄顷，深可慎之！凡人不究，谬据多重，或七或五，此皆是其妄说，一家成言耳。然眼之精微，水映轻薄，无所堪耐，易致诸疾，故学疗之者，事须安审，不可粗疏，恐致毁伤。患眼之家，自须谨慎，诸所禁忌，悉不应犯。若觉有疾，即宜早疗，当及其初，根脚未立，则易驱遣。若其久后，根盘四布，既成痼疾，虽复行疗，极难成效。且身禀四大，性各不同，是以治者，证候非一，冷热风损，疾生不同，伤劳虚实，其方各异，宜应察其元起，寻究本根，按法依源，以行疗救，不得谬滥措方。以干姜疗热毒之眼，以冷水疗风寒之目，非直冷热无效，盖亦致患俄顷。常见愚人，不识病源，直寻古方，轻欲立疗，或经有疾，遇药得愈，便以此法递相传授，都不知病有冷热之殊，虚实之异。或有道姑[广/婪]妪，为人求食，轻得有损，宁虑幽冥，良为病家，不别真伪，闻语便从，遂使应愈之病，增为痼疾，骊珠之眸，永成盲瞽，一何可哀！故目有条贯，以示后人，皆苦眼无所因起，忽然膜膜，不痛不痒，渐渐不明，久历年岁，遂致失明，令观容状，眼形不异，惟正当眼中央小珠子里，乃有其障，作青白色，虽不辨物，犹知明暗三光，知昼知夜，如此之者，名作脑流青盲眼。未患时，忽觉眼前时见飞蝇黑子，逐眼上下来去。此宜用金篦决，一针之后，豁若开云而见白日。针讫，宜服大黄丸，不宜大泄，此疾皆由虚热兼风所作也。
眼疾品类不同候一首  ***************************
谢道人曰：若有人苦患眼渐膜膜，状与前青盲相似，而眼中一无所有，此名黑盲，宜针刺服药。如瞳子大者，名曰乌风，如瞳子瞖绿色者，名为绿瞖青盲，皆是虚风所作。当觉急须即疗，汤丸散煎，针灸禁慎，以驱疾势。若眼自暗多时，不复可疗。此疾之源，皆从内肝管鈌，眼孔不通所致也。亦宜须初欲觉时，即须速疗之。若已成病，更不复可疗，亦无劳措意也。若因时病后，得眼生白障者，此名为瞖也，为热毒所作，宜应速服汤丸，依法镰之，敷食瞖散。若因病后生肉者，此为肤障也。（后卷并无食瞖散。通按：后方敷瞖皆令瞖除，食即除字意。）
此是风热所作，宜服汤丸，钩割除之。若眼赤痒泪出者，为热虚风，服散煎除之。若见黑烟赤光，瞳子黑大者，为乌风劳水动，故宜服车前空青丸，以消息之。若眼忽尔赤痛者，此是天行眼痛，风热所作，应宜早急疗之。不者，当生于瞖，后难疗。若人眼痛，当黑珠生白瞖，并黑子等大如米，如此之者，名为痛损眼，此不易可疗，勿轻犯触。但眼因破损，有物撞作瞖障瘢痕者，悉不可疗，亦无劳措意。（通：按劳水动三字疑有阙文。）
眼将节谨慎法一首  ***************************
谢道人曰：《五行》云：肝者，眼家之根本。此乃一家之同类而言无实，五脏六腑，悉皆相连，故欲疗眼，而审其虚实，察其由起，既识病源。宜先作内疗，汤丸散煎，事事分明，既服诸药，便须依方谨慎。凡欲疗眼，不问轻重，悉不得以风霜、雨水、寒热、虚损、大劳，并及房室、饮食禁忌，悉不得犯。若虚劳冷者，宜服补肝丸。（出《千金翼》第十卷，十五味，在此卷下也。）
若人患眼，不值明师，遇道姑[广/婪]妪，欺诈妄语，云犯神鬼，或以环钩，或复蒜熏，或火烧针熨，此皆不识病源而逆疗，包阴阳为益，实微动致伤。余见此途，内怀矜愍。学疗之者，勿习是方，非直疾势不除，亦自奇成蛊道。（此法中文句疑昧，金别季校。）
眼暴肿痛方一十首  ***************************
谢道人疗眼暴肿毒痛不可忍，欲生瞖方。
决明子（一升）　石膏（四两，研）　升麻（四两，切）　栀子仁（一升）　地肤子　茺蔚子（各一分）　苦竹叶（切，二升）　干蓝叶（切，一升）　芒硝（二两）　车前草（汁，一升二合）　冬瓜子（三升，为末）
上十一味，以水二斗煮竹叶，取七升二合，去滓，内诸药煮取四升。分为四服，每服相去可两食间，再服为度。小儿减药，以意裁之。
又疗眼暴肿痛方。
苦竹叶（一升）　柴胡（二两）　蛇衔（二两）　黄连　白芒硝　细辛（各一两）
上六味，切，以水三升，煮取一升，去滓，温服之。忌猪肉。
又方
秦皮　黄连（各一两）　苦竹叶（一升）
上三味，切，以水五升，煮取八合，洗眼，与前方相类。眼忽肿痛盲，须煮秦皮作汤洗，是主疗也。忌猪肉。
又方
细辛　蕤核仁　卢盐（各一两）　决明子（二两）
上四味，切，以地骨汁煮取一升半，去滓，更以蜜一升半合煎，取一升半，与前方同。
又疗眼天行暴肿痒痛方。
地骨皮（三斤，切）
上一味，以水三斗，煮取三升，绞去滓，更内盐二两煎，取一升敷目。或加干姜一两。
又方
前胡（三两）　芍药　青葙子　决明子　细辛（各二两）　车前子（五合）　栀子　淡竹叶（切，一升）
上九味，切，以水九升，煮取三升，温分为三服。忌生菜。
又方
半夏（一升，洗）　生姜（八两）　前胡（四两）　枳实（二两，炙）　细辛（一两）　乌梅（十二枚，擘）
上六味，切，以水七升，煮取二升半，温分为三服。忌羊肉、饧、生菜。
又方
甘草（一两，炙）　粟米（三合）　甘竹茹（鸡子大）　芦根（五两）
上四味，切，以水八升，煮取二升七合，分为三服。忌海藻、菘菜。
又疗两眼痛，大黄汤方。
大黄（四两）　芍药（五两）　细辛　甘草（炙，各四两）　黄芩（二两）
上五味，切，以水七升，煮取二升半，温分为三服，甚妙。
又方
大黄（八两，切）
上一味，以水五升，渍之一宿，明旦绞取汁，分三服之。病甚多由脾实。以上忌油腻、生冷、房室、蒜菜、酒面等物。
目赤痛方二十一首  ***************************
《病源》：凡人肝气通于目，若肝气有热，热冲于目，故令赤痛。（出第二十八卷中。）
《广济》疗目赤病及胎赤方。
以蜯蛤裹置蜜二分，盐碌一分，夜卧，火炙暖著目眦，二四日瘥止。
又方
猪胆和盐碌五分，点眦效。
深师疗眼赤痛，除热，黄连煎方。
黄连（半两）　大枣（一枚，切）
上二味，以水五合，煎取一合，去滓，展绵取如麻子注目，日十夜再。忌猪肉。
《集验》疗目赤痛方。
甘竹叶（二七片）　乌梅（四两，碎）　大钱（三文）
上三味，以水二升，洗渍药半日，早向东灶煮之三沸，三上三下，取二合，卧以注目眦。
又疗目赤痛，洗眼方。
蕤核仁（二十枚，碎）　苦竹叶（一把）　细辛（半两）
上三味，以水三升，煮取半升，以洗眼，日三五度，甚妙。
《删繁》疗眼赤洗眼，竹叶汤方。
淡竹叶（五合）　黄连（四枚）　青钱（二十文）　　大枣（二十枚，去皮核）　栀子仁（七枚）　车前草（五合）
上六味，以水四升，煮取二升，以洗眼，日六七遍。此方甚良。忌猪肉。
《千金》疗眼赤暗方。
杏未熟时杏仁汁（一合）　盐（五两）　青钱（三文）
上三味，合内瓷器中，封头勿令泄，百日后出，著四眦头，日二三。
《千金翼》疗赤眼方。
杏仁四十九枚，去皮尖，绢袋裹，饭底蒸之，承热绞取脂，以铜青、胡粉各如大豆，干姜、石盐各如半大豆许，熟研之，以鸡毛沾取掠眼中眦头，日三夜再。
又方
杏仁脂（一合）　盐碌（如枣核大）　印成盐（三颗）
上三味，取杏仁脂法，先捣杏仁如脂，布袋盛，蒸绞取脂，置蜜器中，内诸药，直坐著其中，密盖二七日。夜卧注目四眦，不过七度瘥止。
又疗赤眼，不问久近方。
硇砂三两，以酢浆垍器中浸，日中曝之三日，药著器四畔，干者取如粟大，夜著两眦，不过三四度永瘥。并石盐、石胆等份尤佳。（并出第十一卷中。通按：垍乃坚土，或系粗瓦罐，如罂类也。）
张文仲疗两眼热赤方。
东壁上土，帛细罗，内如豆大两眦中，令泪出，三五度即瘥。常用大效。（《肘后》同。）
又传效疗眼赤，无新久皆瘥，神验方。
石盐枣核大，人乳一枣许。置故铜碗中，以古钱十文研之，使青稠著碗底，取熟艾急抟一鸡子许，掘地作小坑子，坐艾于坑中烧，使烟出，以铜碗覆上，以土拥四边，勿令烟出，量艾燃尽即止，刮取著碗青药，每以半豆许，于蛤蜯中和枣核大人乳汁，研细，以绵缠杖头，注入两眦，夜即仰卧著之，至五六度必瘥，无石盐以白盐、无古钱以青钱替之亦得。（《肘后》同。）
《延年》疗眼赤热，不能得好瘥，此由肝中客热不绝方。
黄连（三两）　秦皮（三两）
上二味，切，以水三升，煮取一升五合，去滓。食后温服，分二服。如人行七八里服。（《必效》同。）
又疗眼赤，饮方。
前胡　黄连　秦皮　黄芩　栀子仁（各三两）　决明子（二两半）　蕤仁（一两，碎）　竹叶（一升）
上八味，切，以水六升，煮取二升五合，去滓，分三服，食后服之。忌猪肉。
又疗眼赤方。
蕤仁　黄芩　栀子仁　黄连　秦皮（各二两）　竹叶（一升）
上六味，切，以水五升，煮取一升六合，分三服。
又疗目赤热方。
前胡（二两）　防风　决明子　黄连　蕤仁（各二两）　竹叶（一升）
上六味，切，以水六升，煮取二升，分为五服。
又竹叶饮，主痰热眼赤头痛方。
竹叶（一握）　犀角（屑）　升麻　干葛（各二两）　黄芩　麦门冬（各三两，去心）
上六味，切，以水六升，煮取二升，分为三服。
又方
竹叶（一握）　麦（一升，淘）　地骨白皮（三分）
上三味，以水五升，煮取二升，以麦熟为度，食后分二服。（蒋孝璋处此方。）
《近效》疗眼赤痛，眼漠漠方。
硝石研末，于眼四角各点一粟许，须臾热泪出便睡，睡觉以浆水洗，又明目。
又疗赤眼及眼睛上疮方。
秦皮一大两，以清水一大升，于白瓷碗中浸，春夏一食久以上，看碧色出，即以箸头缠绵，点下碧汁，仰卧点所患眼中，仍先从大眦中满眼著，微痛不畏，量久三五度饭间，即侧卧沥却热汁，每日十度以上著，不过两日瘥。忌酢、萝卜。（李谏议近效方。）
又敕赐源乾曜疗赤眼方。
生石蜜　朱砂（光明者）　石盐　芒硝　盐碌　石决明（去粗皮，细研，各六分）　蕤仁（三百颗）　黄连（宣州者）　细辛（各一两）　乌贼鱼骨（长二寸，去甲）
上十味，捣筛，细研，欲著时，少少取白蜜和，置眼两大角中如绿豆许大，仍不避风日。惟破及枯，除此并瘥。万金不传。忌猪肉、生菜。
胎赤久赤方七首  ***************************
《病源》：胎赤者，是人初生，洗目不净，令秽汁浸渍于眼，使脸赤烂，至大不瘥，故云胎赤。（出第二十八卷中。）
《千金》疗胎赤眼方。
取槐木枝如马鞭大，长二尺，齐头，麻油一匙，置铜钵中，旦使童子以木研之，至瞑止。取夜卧时以涂目眦，日三度，瘥止。
崔氏疗三五十年眼赤并胎赤方。西域法。太常丞昌才道效。
生乌麻油（半鸡子许，著铜器中，以细蛎石磨之，使述述不能研乃止）　熟艾（三升）　杏仁（一升，去尖皮）　黄连（一两）　鸡粪（一升）　盐（一合）　乱头发（如半碗许大）
上七味，穿一坑，其形如瓶，口小里大，烧使干，别开一小风孔，以前药并艾等一重重布著坑内，状如灸炷，以火烧之，将前所磨铜器以盖坑口，烟尽，收取铜器上脂烟敷眼眦疮上，欲卧时著，胎赤三五十年者，不过三两日瘥。忌猪肉。
又方
胡粉（六分）　蕤仁（四分）
上二味，先研蕤仁使碎，内胡粉中，更熟研。又捣生麻子为烛燃使著，别取猪肪脂于烛焰上烧，使脂流下，滴入蕤仁、胡粉中，更研搅使均如饧，以绵缠细杖子内药内，承软点眼两眦。药须臾冷，还于麻烛上烧而用之。
又疗积年赤眼方。
取古字钱四十九文重著，又取石盐末填心孔中令满，以五月五日中，于石上用烈炭火烧令极赤，然后内一升酽酢中，以倾罂内，用四十九重纸封，一日去一重，去尽。然后用一黍米大点眼眦中，极效。（并出第四卷中。）
《必效》主眼风赤久胎赤方。
铜鏭锣一尺以下面者一枚，著石盐末如杏仁许，油脂半鸡子许相和合盐，取柳枝如箸一握，急束齐一头，用研油脂三日，状如墨，取熟艾如鸡卵大，剜地作小坑，置几于下，安艾著火，合铜鏭锣于上，其下仍令通气，火尽即成，常盖头。欲用时，以绵缠杖子头点取药著两眦头，每夜著即卧。苏六万云：顿用甚效。
又疗积年风赤眼方。
取生油、生猪脂、胡粉各等份，和研敷眼中，二日内赤总除。
《救急》疗久患风赤眼方。
黄连（一两）　大枣（两颗，去皮核，细切）　印成盐（两大豆许）
上三味，以井花水半升，内前件药搅，缓火煮，三分去一，以绵滤使尽，其余汁更缓火煎之，候药上有紫液起即是，更煎以物尽刮取，于合内贮之，勿使尘污。取用，一度取二大豆许，以人乳和之，置两眼眦头，从泪出，每著苦人咽喉即停。积年患赤眼者，不过五度即瘥，及风胎赤皆瘥。亦不劳避风。每欲出时，口含盐水以洗之，甚良。忌猪肉。
目暴卒赤方六首  ***************************
《肘后》葛氏疗目卒赤痛方。
以盐汤洗之。
又方
烧荆木出黄汁敷之。
又方
竹叶　黄连（各一两）　钱（二七枚）
上三味，以水三升，煎取二合，绵染敷眦，日五六度。忌猪肉。（并出第二卷中。）
《深师》疗眼忽赤痛方。
鲤鱼胆（一枚）　黄连（二十一枚）
上二味，和淹于饭下蒸之，熟去滓，涂目眦，五六度愈。忌猪肉。
《必效》疗眼暴赤方。
鸡舌香（二十枚）　干枣（二十，擘）　黄连（二十枚，碎）
上三味，以水半升，煎五六沸，澄取清点目中瘥。多著令人目明。忌猪肉。（韦永传。）
又目暴赤热毒方。
蕤仁（一分，捣成膏）　吴黄连（一分）　鸡子白（一枚）
上三味，以绵裹二味，内鸡子白中渍一宿，涂眼四五度，厚则洗之。
目痒方四首  ***************************
《肘后》疗目卒痒且痛方。
削干姜令圆滑，内眦中，有汁，拭姜复内之，未尽易之。（姚同。）
又风目常痒泪出方。
以盐注眦中，瘥止。
文仲疗眼暗及风赤痒方。
煎成白盐（三匙）　乌贼鱼骨（四枚，去甲）
上二味，以清酢浆水四升，煎取二升，澄清，每旦及晚洗眼赤，去肤肉。单盐浆水煎之洗亦佳。
又疗风痒赤方。
黄连（半两）　丁香（二七枚，碎）　柏皮（半两）　蕤仁（二七枚）　钱（七文，古者）
上五味，以水二升，煎取一升，去滓，绵缠杖点取著眼角，瘥止。（《肘后》同。）
目中风肿方五首  ***************************
《病源》：目为肝之外候，肝虚不足，为冷热所干，故气上冲于目，外复遇风冷所击，冷热相抟而令脸内结肿，或如杏核大，或如酸枣之状。肿而因风所发，故谓之风肿。（出第二十八卷中。）
《肘后》疗目中风肿弄眼方。
矾石（二钱，熬，末）
上一味，以枣膏和如弹丸，以磨目上下，食顷止，日三。（磨一作柔。姚同。）
又方
取头垢著眦中亦得。
又方
枸杞根白皮　伏鸡子壳
上二味，等份，捣为末，著目上。
范汪疗目中风肿痛方。
取薤白刀截，仍以肤上令遍漠，皆瘥。薤头辛，痛者止之。
《集验》疗目中肿痛方。
捣枸杞汁洗之，日六七度。（深师疗眼有热生瞖。《肘后》同。）
眼热碜痛赤肿方三首  ***************************
《删繁》疗眼热眦赤，生赤脉息肉，急痛开不得，开如芒在眼碜痛，大枣煎方。
大枣（十颗，去皮核）　黄连（二两）　淡竹叶（五合）
上三味，以水二升，煎取一升，澄取八合，下枣、黄连，煎取四合，去滓，绵滤，细细点敷眼中。忌猪肉。
又车前草汤洗方。
车前草（切，半升）　干蓝（五合）　淡竹叶（三两）
上三味，切，以水三升，煮取二升，绵滤去滓，用上好盐半刀圭内汤中，搅令调，取冷，细细用洗眼。一刀圭者，准丸如两大豆大。（《必效》同。）
张文仲疗眼暴赤肿，碜痛不得开，泪出方。
黄连　黄柏　蕤仁　盐碌　芒硝（各等份）
上五味，捣筛，和如黍米大，内眦中。忌猪肉。
眼暗令明方一十四首  ***************************
《千金》论曰：凡人年四十、五十以后，渐觉眼暗，至六十以后，还渐目明。疗之法：五十以前可服泻肝汤，五十以后不可泻肝。目中病可敷石胆散等药，无病不可辄敷散，但补肝而已。目病，肝中有风热，令人眼暗者，当灸肝俞五百壮，穴在明堂部中，及服除风汤、丸、散数十剂，当愈也。
凡生食五辛，接热食饮，刺头出血过多，极目远视，夜读细书，不避烟火，博弈不休，日没后读书，饮酒不已，热食面食，抄写多年，雕镂细作，泣泪过度，房室无节，数向日月轮看，夜远视星火，月中读书，雪山巨睛视日，极目瞻视山川草木。
上十九件，并是丧明之由，养性之士宜熟慎之。又有驰骋田猎、冒涉霜雪、迎风追兽日夜不息者，亦是伤目之媒也。恣一时之浮意，为百年之痼疾，可不慎欤！可不慎欤！凡人从少时不自将慎，年至四十即渐渐眼暗。若能依此将慎，可得白首无他，所以人年四十已去，当须瞑目，非有要事，不可辄开，此之一术。护慎之极也。其读书、博弈等过度患目者，名曰肝劳。若欲疗之，非三年闭目不视，不可得瘥，徒自泻肝及作诸疗，终是无效也。人有风邪，多必眼暗，先攻其风，而暗自瘥。（出第六卷中。）
《广济》主令明目方。
三月中取新杏仁研脂，绞取汁一升，石盐两大豆大，铜器盛之，取铜古钱二七文，浸之二七日，绵注目中，夜洗眼用。（出第五卷中。）
《小品》疗眼漠漠，黄连洗汤方。
黄连（三两）　秦皮（二两）　蕤仁（半两）
上三味，㕮咀，水三升，煮取一升半，绞去滓，适寒温以洗目，日四五度。又加升麻二两，加水煎之。忌猪肉。
《集验》明目，令发不落方。
十月上巳日，取槐子内新罂中，封口三十日，洗去皮。初服一枚，再服二枚，至十日服十枚，满十日却从一起。（《千金》云：从月一日一枚，二日二枚，每日加一枚计，十日服五十五枚，一月日服一百六十五枚，一年服一千九百八十枚，小月减六十枚。此疗主明目，令发不白，好颜色，长生。旧病、冷人勿服。《肘后》云扁鹊方。）
《删繁》疗肝虚寒，目䀮䀮视物不明，稀视生花，防风补煎方。
防风　细辛（各二两）　川芎　白鲜皮　独活（各三两）　甘草（炙）　橘皮（去脉，各二两）　大枣（二七枚，去核）　甘竹叶（一升，切）　蜜（五合）
上十味，切，以水一斗二升，煮取四升，去滓，下蜜更煎两沸。分为四服，日三夜一服。若是五六月，燥器贮，冷水藏之。忌海藻、菘菜、生菜。（《千金》、崔氏同。出第十一卷。）
《千金》补肝散，疗男子五劳七伤明目方。
地肤子（一斤，阴干）　生地黄（七斤，取汁）
上二味，捣地肤末和汁，曝之令干，更捣为散，酒服方寸匕，日三。
又方
白瓜子七升，绢袋盛，搅沸汤中三遍讫，以酢五升渍一宿，曝干，捣下筛，酒服方寸匕，日三，久服佳。
又神麹丸，主明目，百岁可读细书方。
神麹（四两）　磁石（二两，烧，研）　光明朱砂（一两，研）
上三味，末之，蜜和，丸如梧子。饮服三丸，日三。常服益眼力，众方不及，学者须知此方神验，尝宝秘之。忌生血物。（并出第六卷中。）
《千金翼》泻肝汤，主脏中痰实热冲眼漠漠暗方。
苦竹根（八两）　半夏（四两，洗）　干蓝　茯苓　枳实（炙）　白术（各三两）　杏仁（二两，熬干）　地黄（二两）　细辛（二两）　甘草（二两，炙）
上十味，切，以水一斗二升，煮取二升七合，分三服。
又补肝丸，主明目方。
地肤子　蓝子　蒺藜子　车前子　瓜子　菟丝子　茺蔚子　青葙子（各二分）　决明子（三合）　细辛　桂心　萤火虫（各三分）　大黄（八分）　黄连（六分）
上十四味，捣筛，蜜和，为丸如梧子。饮服十五丸，日三，加至三丸。（前方有白术，名泻肝；此方有大黄，名补肝。通按：前将节谨慎中云，虚劳冷者宜服补肝丸，岂有虚冷而可服大黄乎？）
又主眼暗方。
蔓荆子（一斗，净洗）
上一味，以水四升煮，自旦至午，去汁易水又煮，至晚去汁易水又煮，至旦曝干，以布袋贮之。一度捣三升，以粥饮服三方寸匕，日三服，美酒等任性所便。（并出第十一卷中。）
《延年》令目明方。
滤疗香取黍米一粒内目眦中，当有水出，并目中习习然引风出状，即明之候也。常以日申时敷之，若似痛，以冷水洗之即定。以申时敷药者，为其目至日下，便漠漠暗如有物，即以药内中，泪出，以熟帛拭之，以水洗讫，便豁然明也。此香以单主百病，服之益人，胜石乳也。本云：是外国用之，明目甚验。天竺沉香中出此。
《必效》洗眼汤，去热气，漠漠视物不见，并瞖方。
秦皮　黄柏皮　蕤仁（各三分）　细辛（二分）　茺蔚子（三分）　黄连（四分）　古铜钱（七文）
上七味，切，以水二升，煮取八合，平旦洗目。忌生菜。
又青葙子丸，主眼风暗有花方。
青葙子　槐子　覆盆子　地肤子　菥蓂子　车前子（各五分）
上六味，捣筛，蜜和，丸如梧子，日服十五丸。忌五辛、猪鸡牛羊肉、鱼、蒜、面、酢。
《近效》疗眼中一切诸疾盲瞖，天行风冷热，胎赤泪出，常漠漠不多见物，惟不疗睛破，余悉主之方。
石胆（一两，光明者）　波斯盐绿（一两，色青，阴雨中干不湿者是）　真石盐（二两）　硇砂（二分，以上四味各别研）　秦皮（三两）　蕤仁（三两，研三日）　乌贼鱼骨（一两，去上甲，别研）　细辛（一两）　防风（三两）　马蹄决明（二两，七孔者，仍以暖水洗，去上细皮，数过用）　铅丹（一两）　黄连（三两）
上十二味，草石药合捣筛，惟似粉，仍以重绢罗重筛讫，以白蜜于火上微暖，去上沫，取下清者，和之作块，更捣千杵，以油腊纸裹之，亦取瓷瓶子盛贮，勿使见风，可得多年不败。每欲著，以两米许，硬和少许蜜，稀捣如熟面，以篦子头分置两眼眦，至夜仰卧枕之，合眼至明，不漱口，含清浆和一豆许盐，盐消吐洗眼，不避风日。未瘥之前，忌食面、羊肉、酱果子、生菜、韭汁、苜蓿、莴苣，惟羊头蹄肝冷盐下，余并不得食，至著后复更七日慎之，过此一任与食。每日一度著药，甚妙。
失明方六首  ***************************
《肘后》疗积年失明不识人方。
七月七日取蒺藜子，阴干捣筛，食后服方寸匕。
深师疗失明，主一岁、二岁、三岁、四岁，拭目中无他病，无所见，如绢中视，决明散方。
马蹄决明（二升）
上一味，捣筛，以粥饮服方寸匕。忌鱼、蒜、猪肉、辛菜。
《千金》补肝散，疗目失明漠漠无所见方。
青羊肝一具，去上膜，薄切之，以新瓦盆子未用者净拭之，内肝于中，炭火上炙令极燥，脂汁尽取之，别捣决明子半升，蓼子一合，熬令香，下筛，三味合和更筛。以饮汁食后服方寸匕，渐加至三匕，不过两剂。能一岁服，可夜读书。
又补肝散，疗三十年失明方。
细辛　钟乳（研）　茯苓　云母粉　远志（去心）　五味子
上六味，各等份，捣作散。饮服五分匕，日三，加至一钱匕。忌生菜、大酢。
又方
胡麻一石，蒸三十遍，末之，日服一升良。
又方
三月采蔓荆花，阴干末之，空腹以井花水服方寸匕，久服长生、目明，可夜读细书。（并出第六卷中。）
青盲及盲方六首  ***************************
《病源》：青盲者，谓眼本无异，瞳子黑白分明，直不见物耳。但五脏六腑之精气，皆上注于目。若脏虚有风邪痰饮乘之，有热则赤痛，无热但内生障，是腑脏血气不荣于睛，故外状不异，只不见物而已，是谓之青盲。《养生方》云：勿塞故井水渎，令人耳聋目盲。又云：正月八日沐浴，除目盲。（出第二十八卷中。）
深师疗青盲方。
猪胆一枚，一味微火煎之，可丸如黍米，内眼中食顷良。
又黄牛肝散，疗青盲积年方。
黄牛肝（一具）　土瓜根（三两）　羚羊角（屑，三升）　蕤仁（三两）　细辛（六两）　车前子（一升）
上六味药，合肝于瓶中，春夏之月封之十五日，冬月封三二十日，出曝干，捣下筛，酒服方寸匕。忌肉、鱼、五辛、生菜等。
又疗肝脏病，眼青盲，内或生障，恶风赤痛，补肝散方。
干姜（六分）　甘遂（三分）　桂心　茯苓　附子（炮）　黄连　甘草（炙）　当归　干漆（熬）　贝齿（烧）　猪苓　白术（各五分）　干地黄（八分）　丹参（六分）　防风（七分）　黄芪（六分）
上十六味，为散。酒服方寸匕，日三服。忌海藻、菘菜、生菜、猪肉、冷水、桃李、雀肉等。
又疗肝气之少，眼视䀮䀮，面目青，眼中眵泪，不见光明，调肝散方。
细辛　柏实（各二两）　蕤仁　甘草（炙，各一两）　羊肝（一具，去脂膜，炙干）
上五味，捣为散，以酒服方寸匕，甚良。忌同前。
又疗眼盲脑痛方。
鲤鱼脑并胆等份，调以注目眦，日三，良。（《肘后》疗雀目。）
《必效》蔓荆子散，主青盲瞳子不坏者，治十得九方。
蔓荆子六升，蒸之，看气遍合甑下，以釜中热汤淋之，即曝干，如是三度讫，捣筛。清酒服二方寸匕，渐加至三匕。阴雨日勿合，散坏。百日克愈神效，甚良。
雀目方四首  ***************************
《病源》：人有昼而睛明，至暝则不见物，世谓之雀目。言其如鸟雀，暝便无所见也。（出第二十八卷中。）
《广济》疗雀目，地肤子丸方。
地肤子（五两）　决明子（一升）
上二味，捣筛，米饮和丸，每食后以饮服二十丸至三十丸。
又雀目，至暮无所见者，柏皮散方。
老柏白皮（四两）　乌梅肉（二两，熬）　细辛　地肤子（各四两）
上四味，捣筛为散。每食后清酒服二方寸匕，日三四服瘥。
崔氏疗雀目方。
七月七日、九月九日取地衣草，净洗阴干，末之。酒和服方寸匕，日三服。一月即愈。（出第四卷中。）
《千金翼》疗眼暮无所见方。
猪肝一具，细切，以水一斗煮熟，置小口器中，及热以目临上，大开勿闭也，冷复温之，取瘥为度。（出第十一卷中。）
目肤瞖方一十四首  ***************************
《病源》：阴阳之气，皆上注于目，若风邪痰气乘于腑脏，腑脏之气，虚实不调，故气冲于目，久不散，变生肤瞖。肤瞖者，明眼睛上有物如蝇翅者即是。又此言肝脏不足，为风热之气干之，故令目睛上生瞖。瞖久不散，渐渐长，侵覆瞳子。（出第二十八卷中。）
深师疗眼瞖方。
胡粉注瞖上，以疗三年瞖。
又疗眼黑瞖覆瞳子肤起方。
贝子（四枚，烧）　空青（一两）　矾石（一两，熬汁尽）
上三味，末，取如黍米注瞖上，日二。
又主眼瞖方。
书中白鱼末，注少许于瞖上。
《千金》疗目赤及瞖方。
乌贼鱼骨去甲，铅丹等份，合研细，和白蜜如泥，蒸之半食久，著少许四眦中瘥。
又去瞖方。
贝齿十枚烧，细筛末，取如胡豆著瞖上，日再。正仰卧，令人敷之，炊一石米久乃拭之。息肉者，加珍珠如贝子等份，研如粉。
又疗目瞖障白膜落方。
雄雀屎、人乳和研，以敷上，当渐渐消烂，良妙。（《肘后》并《翼》同。）
又洗眼汤，疗热出攻眼，生障瞖方。
秦皮　黄柏　决明子　黄芩　黄连（各三分）　蕤仁（五分）　栀子仁（七枚）　大枣（五枚）
上八味，切，以水一升，煮取六合，洗目，日二瘥。忌猪肉。
《千金翼》珍珠散，主白瞖覆瞳睛，不见物方。
光明朱砂（二分，研）　贝子（五枚，炭烧，末之）　白鱼（七枚，炙）　干姜（末，半分）
上四味，捣为末，相和研之如粉，以熟帛三筛之。仰卧，遣人以小指爪挑取少许，将敷眼中。亦主白肤瞖风泪。忌生血物。
又七宝散，主目瞖经年不愈方。
白珍珠（一分）　珊瑚（一分）　紫贝（一分）　马珂（一分）　朱砂（二分）　琥珀（一分）　蕤仁（二分）　决明子（一分）　石胆（一分）
上九味，捣下筛极细。敷目中如小豆，日三，大良。忌生血物。（并出第十一卷中。）
崔氏疗瞖五十年不瘥方。
贝齿（一枚，烧）　豆豉（三十枚）　三年苦酒（三升）
上三味，先渍贝齿三宿，消尽，乃内豉，微火煎如胶，取三合药置筒中，夜卧时著如小麦大于眦头，明日以汤洗之，十日愈。
又疗眼中瞖少轻者方。
取枸杞及车前子叶等份，手中熟挼，使汁欲出，又别取桑叶两三重裹之，悬于阴地经宿，乃摘破桑叶取汁，细细点目中，不过三五度，瞖自当烂。
又瞖如重者方。
取楮白皮曝干，合作小绳子如粗钗脚许，火烧作灰，待冷随便以灰点瞖上，不过三五度，瞖自当烂。张右司送。（并出第四卷中。）
《延年》疗眼热晕，白瞖覆瞳子方。
车前子（九分）　决明子　黄连（各九分）　黄芩　秦皮　玄参　沙参　瞿麦　地骨皮　蕤核仁（各七分）　蓝实（九分）
上十一味，捣筛，蜜和，丸如梧子。食后饮服二十丸，渐加至三十丸，瘥止为度。忌猪肉。
谢道人疗眼瞖欲尽，微微犹有者，敷此散方。
珊瑚　虎珀　玉屑　曾青　紫贝　朱砂　伏鸡子壳（去白皮）
上七味，各等份，研，重筛为散。仰卧以米许置瞖上，四五度。忌血物。
晕瞖方四首  ***************************
《病源》：五脏六腑之精华，皆上注于目。目为肝之外候。肝藏血，血气不足则肝虚，致受风邪。风邪抟于精气，故精气聚生于白睛之上，绕于黑睛之际，精彩昏浊，黑白不明，审谓之目晕。
《延年》主眼热，晕瞖覆瞳子方。
柴胡（三两）　茯苓　枳实（炙）　决明子　瞿麦（各三两）　黄连（别渍）　甘草（炙）　蕤仁（各二两）
上八味，切，以水一斗，煮取二升七合，去滓，分再服。忌海藻、菘菜、猪肉、酢物。
又方
黄连　决明子　车前子（各九分）　黄芩　沙参　人参　地骨皮　蕤仁　瞿麦　茯神（各七分）　秦皮　甘草　泽泻（各五分）
上十三味，捣筛，蜜和，为丸如桐子。饮服二十丸，日再服为度。
又疗眼因赤瘥后瞖晕方。
决明子（六两，碎）　黄连　蕤仁（各六两）　黄柏（四分）　盐碌（三分）
上五味，捣末，更研极细，取少许内目中，日三四度。忌猪肉。
又方
秦皮（一两）
上一味，以水一升五合，煮取七合，澄清，决明用渍散，内目中，一如前法。（并出第四卷中。）
生肤息肉方八首  ***************************
《病源》：息肉淫肤，此由邪热在脏，气冲于目，热气攻于血脉，蕴积不散，结而生息肉，在于白睛肤睑之间。即谓之息肉淫肤也。
《肘后》疗目中生肉，稍长欲满目，及生珠管方。
贝齿　珍珠（等份）
上二味，并研如粉，拌令和，以注肉上，日三四度良。
《小品》疗眼肤肉生覆瞳子者方。
取针烧令赤烁著肤上，不过三烁缩也。有令人割之三复生，不如烁之良。
《删繁》疗肝热不止，冲眼为眦赤脉息肉，闭痛不开，但热势彭彭不歇，及目睛黄，洗肝干蓝饮方。
干蓝（切）　车前子　苦竹叶（切，各三升）　秦皮（三两）　细辛　决明子　蕤仁　山栀子　升麻　芍药（各三两）
上十味，切，以水二斗，煮干蓝取一斗，去滓，取清八升煮药，取一升，下芒硝，三两沸去滓，分再服。忌生菜。
《千金》疗眼中息肉方。
驴脂、石盐末，和，以注眦，即瘥。
《千金翼》矾石散，主目瞖及努肉方。
矾石上上白者，内如黍米大于瞖上及努肉上，即令泪出，以绵拭之，令得恶汁尽，日一，其疾逐恶汁尽，日日渐自薄便瘥。好上上矾石，无过绛，矾色明净者。慎如疗眼常法。
崔氏疗人眼热冷肤肉暗方。
光明朱砂（一两，研）　硇砂（一两，研）　浆水（一大升）
上三味，以五月五日合，置铜器中，日曝使干，用刀子刮取，以新帛裹之，每夜眠时，著一米许安眼，四眦各一米尽。一月间内外暗者皆愈。忌生血物。（出第四卷中。）
《必效》疗眼热努肉及赤痒方。
黄连（一两，碎）　竹叶（一两，切）
上二味，以水一升半，煎取半升，置铜器中，汤上煎似稀饧止，卧时点眼中，热泪出，即瘥止。
谢道人疗眼风热生赤肉方。
大黄（二两）　黄芩（一两）　甘草（炙）　人参　地骨白皮　决明子（各三两）　防风　石胆　地肤子　黄连　兔肝（各一两）　车前子（一升）　萤火虫（一两枚）
上十三味，捣筛为散，以鲤鱼胆一合和丸，饮下十五至三十丸。忌猪肉、海藻、菘菜。
目风泪出方六首  ***************************
《病源》：目为肝之候，若被风邪伤肝，肝气不足，故令目泪出。其汤熨针石，别有正方，补养宣导今附于后。
《养生方导引法》云：以鼻内气，左手持鼻，除目暗泣出。又云：端坐伸腰，徐以鼻内气，以手持鼻，除目暗泪出。又夫五脏六腑皆有津液，通于目者为泪。若脏气不足，则不能收制其液，故目自然泪出。亦不因风而出不止，本无赤痛。（并出第二十八卷中。）
深师疗眼泪出，鸡舌香丸方。
鸡舌香（二铢）　黄连（六铢）　干姜（一铢）　蕤仁（一百枚）　矾石（二铢，熬）
上五味，捣为末，以枣膏和，丸如鸡距，以注眼眦。忌猪肉。
又疗眼白瞖泪出，鸡距丸方。
干姜（三分）　蕤仁（三十枚）　鸡舌香（十枚）　黄连（二铢）　胡粉（四铢）　矾石（五铢，熬）
上六味，捣末，以枣膏丸如鸡距，注眼大眦，日再。忌猪肉。
又疗风泪出，眼痒痛，散方。
贝齿（十枚，烧）　决明子　黄连　细辛　干姜（各一分）
上五味，捣下筛，以指爪取如麻子注眦中，日再三。夏月加干姜一分。眼痛，以三指撮，二合水煮三沸，去滓，以汁洗之良。（何汉寿用甚有效验。）
《集验》疗目中风寒泪出，眦赤痒，乳汁煎方。
黄连（三分）　蕤仁（二分）　干姜（四分）
上三味，捣散，以乳汁一升，渍药一宿，明旦于微火上煎得三合，绵绞去滓，取如米，内眦中。
崔氏疗目泪出方。
苦酒（一斗）　古钱（一百五十文）
上二味，以苦酒渍钱，微火煎取三升，去钱，滤取汁更煎，取七合，渐渐点著眦中，甚良。
又疗目中烟泪出，不得开，即刺痛方。
取石盐如大豆许，用内目中习习，去盐，以冷水洗，数日瘥。（并出第四卷中。）
眯目方八首  ***************************
《广济》疗眯目，甑带灰方。
取少许甑带烧作灰，水服方寸匕，立出。（《肘后》同。）
又疗眯不出，淫肤，瞿麦散方。
瞿麦　干姜（各二分）
上二味，为散，以井花水服方寸匕，日三，不过三眯出。
又疗眯目，猪膏塞鼻方。
以猪膏如半鸡子裹鼻孔中，随眯左右著鼻中，以噏之，即便仰卧，须臾不知眯处。
又麦芒入目不出方。
煮大麦汁注眼中，即出良。
《肘后》疗目萃芒草、沙石辈眯不出方。
磨好书墨，以新笔点注目中瞳子上。
又方
盐、豉各少许著水中，临目视之即出。（并出第一卷中。）
深师疗目痛及眯忽中伤，因有热瞑者方。
取地肤白注目中。
《千金翼》主眯目不明方。
椎羊鹿筋擘之，内口中熟嚼，著睑上，以手轻挼之。若有眯者，二七过挼便出之。视眯当著筋，出即止。未出者，复为之如此法。常以平旦日未出时为之，以瘥为度。出干以好蜜注四眦头，鲤鱼胆亦佳。若数挼目痛，可间日挼之。（出第十一卷中。）
肝气不足方二首  ***************************
《千金翼》补肝汤，主肝气不足，两胁拘急痛，寒热，目不明，并妇人心痛，乳痈，膝胫热，消渴，爪甲枯，口面青方。
甘草（炙）　防风（各三两）　乌头（二两，炮）　大枣（二十枚）　细辛　柏子仁　茯苓（各二两）　蕤仁　桂心（各一两）
上九味，切，以水八升，煮取三升，分为三服。忌海藻、菘菜、猪肉、生葱菜、酢物。
又补肝汤，主肝气不足方。
甘草（炙）　黄芩　人参　桂心（各二两）
上四味，切，以水六升，煮取二升，分三服。忌生葱，余同。
肝实目痛方二首  ***************************
《删繁》疗肝实热目痛，胸满急塞，泻肝前胡汤丸方。
前胡　秦皮　细辛　栀子仁　黄芩　升麻　蕤仁　决明子（各三两）　芒硝（三两）　苦竹叶（切，一升）　车前草（切，一升）
上十一味，切，以水九升，煮取三升，去滓，内芒硝，分为三服。（《千金》同。）
又疗肝实热，或眼痛热不止，生地黄煎方。
生地黄汁（一升）　玄参汁（五合）　蜜（五合）　车前汁（五合）　升麻　细辛（各二两）　芍药　栀子（各三两，切）
上八味，切，以水五升，煮升麻等四物，取一升五合，去滓，下生地黄等汁，蜜沸成煎，分五六服。
眼杂疗方二十首  ***************************
（内缺二方）
《广济》疗客热冲眼，赤痛泪出，决明汤方。
决明子　升麻　枳实（炙）　柴胡　黄芩　芍药（各一两）　栀子（十四枚）　竹叶（一升）　车前草（四升）　甘草（一两，炙）
上十味，切，以水九升，煮取二升五合，去滓，内芒硝。温服，分为三服。忌海藻、菘菜。
又疗先服石热冲上，眼赤方。
黄连　苦参　槐子（各八两）　蕤仁　决明子　黄芩（各二分）　麦门冬（六分，去心）　葳蕤　大黄（各六分）
上九味，捣筛，蜜和，丸如梧子。食后，以蜜水下二十至三十丸。忌猪肉。
《肘后》疗目卒痛，珠子脱出，及有青瞖方。
越燕矢　真丹　干姜（各等份）
上三味，末如粉，以少许著目中瞖上，良妙。
《小品》疗眼风结肿合，或眼生瞖，人口吹之，睛中牵引疼痛，白睛赤起，或黑变黄，从下上覆半睛者，秦皮汤方。
秦皮（洗）　黄连（各二分）　黄柏（三分）　大枣（五枚）　蕤仁（二分）
上五味，切，以水二升，煮取一升，以洗眼。忌猪肉。
《集验》疗眼暗，热病后失明方。
以羊胆敷，旦暮各一。
又疗风眼烂眦者方。
竹叶（四分）　柏白皮（六分）　黄连（四分）
上三味，切，以水二升，煎取五合。稍稍滴两眦，日三度。忌猪肉。
《删繁》疗肝阳气伏邪热，喘逆闷恐，眼视无明，狂悸非意而言，竹沥泄热汤方。
竹沥（一升）　麻黄　大青　栀子　人参　玄参　升麻　茯苓　知母（各三两）　石膏（八两，碎）　生姜（四两）　芍药（四两）　生葛（八两）
上十三味，切，以水九升，煮取二升，去滓，下竹沥更煎三五沸，分三服。忌酢物。
《千金翼》芜菁子，主明目，益肌肤方。
芜菁子三升，净淘，高著水煮二十沸，出著水盆中淘之，令水清，接取以别釜煮之，水尽即添益，时尝，看味美，沥出曝干。
上一味，捣末，酒饮等任意和服三方寸匕，日惟服七合，饱食任性酒服，即服无限时。慎生冷。百日身热疮出，不久自瘥。
又疗目赤口干唇裂方。
石膏（一斤）　生地黄汁（一升）　赤蜜（一升）　淡竹叶（五升）
上四味，以水一斗二升煮竹叶，取七升，去滓，入石膏，取一升半，下地黄汁、蜜，取三升，细细服之。忌芜荑。（并出第十一卷中。）
文仲陶氏疗数十岁䁾眼烂眦方。
摘葫叶中心一把著铛中，水五升煮，用小板覆上，穿作孔，以目临上，疮当痛，食顷出泪一升，便即瘥。
《必效》朱砂散，主人眼中有黑白花，逐眼上下方。
光明砂（六分，研）　地骨白皮（五分）　车前子（三分）　龙脑香（六分）　决明子（五分）
上五味，捣筛，细研如粉，少少敷之。
《近效》疗热风暴赤，睑烂生疮，或碜或疼，或痒或痛，久患虚热，远视不明，喻若隔绢看花，或服石乳发动，冷热泪出，白睛赤红肿胀，泪裹眼珠，皆是肝膈实热，肾脏已虚。宜先服竹叶饮子治之，然后可点药。凡患眼有连睛疼痛者，皆不得以辛辣药点之，幸请细意详思，不得措手。比见投方点药，未曾试验，各说异能，竞施众疗，微有疼障似瞖者，或有庸人不审眼珠厚薄，乃将针穿豆爪甲摩之，伤败非一。今辄附数方，百无一失，且服之不令吐痢，点药不痛不疼，将摄即有所凭，疾苦岂能不愈。如前病状，宜服此竹叶饮子，除风客热暴，碜涩疼痛，睛赤目黄，冷泪热泪，兼理石乳天行眼疾方。
竹叶（一握）　干葛（三两）　地骨白皮　荠苨（各五两）　甘草（三两，炙）
上五味，切，以水二大升，煎取半升，去滓，内车前子三两，分三服，一日令尽，皆食后服之良。不过三剂，眼中疼痛歇，次得点药，一无疼痛，神效。前方亦须敷药，抽热毒风，不然恐寻经脉入眼，热深入亦难瘥也。又取羊肝一具，或猪肝亦得，猪肉精处亦堪取三斤，皆须破作手许大片，厚薄亦如手掌，候其疼处，或从眼后连耳上头，或有从眉向上入头掣痛者，火急新汲水中渍，令极冷，贴其疼痛脉上及所患部分，候肝或肉稍暖彻则易之，须臾间其肝肉等并熟如煮来者，岂不是热毒之候出也。此即损眼之祸。又恐三辰斋忌之月无肉，以大豆还作四五替，如渍肝肉法，更互熨之。其疼痛忽连鼻中酸辛者，并是难瘥之候，亦宜急觅吴蓝茎叶，捣如泥敷痛处，亦有瘥者，十得三四。凡是此患，不宜久忍，痛若深入于眼中，渐成痼疾。
又疗眼睛不疼，亦不痛，上下睑赤风痒生疮，泪多者，宜点此药方。
蕤仁（四十九枚，去赤皮，研）　胡粉（如棋子许大，上火烧，看赤变如金色）
上二味，各别研，取好真酥如杏核许大，都一处和，研令匀，入龙脑香如大豆许大三粒，研令消，宜油帛裹，或铜合子盛之，勿泄气伤风，则不堪用。或有小儿胎赤，并宜用此方。且不疼痛，亦不损眼。大人久患赤痛烂疮者，宜先取盐花，或好白盐一方寸匕，醋浆水，不用纯酢，中中者一大升，煎盐三五沸，绵滤取汁，欲夜卧，先以清水洗眼，次以盐汤洗之，拭令眼干，次以爪甲挑取麻子许多药，涂眼大、小眦，任眼开合，须臾少泪出，眼中凉冷，状若人吹，不经三日内其赤便瘥，视物渐明。恐眼中忽有到眯毛刺眼者，速令一人以镊子摘去之，否则令眼泪多碜痛。若不除之，涂药终无益耳。
又凡目疾，不问少长男女等，所忌有五：一房室，二面、酒，三目冲风冷霜雪、向日远视，四哭泣嗔怒，五终身不用吃生五辛、荞麦、葵菜。若因疾犯者，则疾深难疗，幸细意将慎，百无一失，故具五忌也。
又疗眼赤肿热疼，泪出烧人皮肉不可堪忍；或石乳发动，连睛疼闷，乍歇乍发，头痛增寒，睑赤疮烂，无所见物，白膜覆黑珠；或因天行斑毒，入眼无所见者，一切药并不可著，惟宜用此法甚验，万无失一方。
千岁蔂汁，一名蘡薁藤汁也。不问春秋冬夏，此采其茎，削去上苍皮，粗细如大拇指大者即得，截断，可长六七寸，取一铜器，或瓷器，中盛水三五升，渍之一食顷，其头白乳汁出，可长半寸许，取此汁将。为细末，以小杖子挑取如黍米，注目眦，任眼开，其瞖然渐消，落人耳中塞湿者，曝令干，如榖叶法。注□□如小粟许，每夜一两上注之甚良。此方夏侯拯处传。
又疗眼中一切诸疾，青盲瞖者，天行风赤，无端忽不见物，悉主之。此方兵部侍郎卢英所传，价重千金。
石胆（研）　波斯盐碌（研）　石决明　乌贼鱼骨（去甲）　铅丹　细辛　浓沙（各三分）　蕤仁（三两，碎）　防风（三两，末）　秦皮（二两，支）　马蹄决明（二两，净）
上十一味，捣散及研，避风煮，以白蜜炼，滤使净，和讫，于臼中更捣五七千杵，以油蜡纸重裹之，重合盛，勿令见风，可致百年不败。合之，不欲见虫大与鸟雀、妇女及孝子、秽恶之类，仍取腊月合之。有患，取米粒，更和上蜜如稀饧，夜卧点之。冲风行亦不畏。每日点，以瘥即止。（夏侯拯处传。）
又凡自天行病后，皆不得食葵、热面、生五辛、荞麦、鱼脍，毒物伤目，就中更犯房室，加之疼痛连眉，乍疼乍痒，鬓边脉掣，微似憎寒，愚医不晓，遂妄针灸，兼服补药，因兹失明。或有先服英乳之人，亦同斯疾，宜即将理，不得妄服汤丸，甘苦酸辛，须知冷热，只如肾风虚损，瞳人胀大无瞖，而便失明。假如肝脏热风，筋膜连睛生薄浮瞖，宜服甘平苦味之药，辛酸温热入口，发其风毒，惟宜敷薄膏散，热气自除，少饮汤方摄理，不盈三剂，日渐痊愈。吐痢汤、针灸不得妄施。宜服后方，疗天行从因犯食毒失明，两鬓脉掣热疼，兼头痛憎寒，天阴即发，及先食英乳者方。
前胡（三两）　生麦门冬（五两，去心）　竹叶（一握）　甘草（二两，炙）　栀子（二七枚）　干葛　葳蕤（三两）　漏芦（各三两）
上八味，切，以水三大升，煮取一大升，分作三服，神验良。忌海藻、生菜。
又鼢鼠土膏，疗眼疼，脉掣连耳热，疼不可堪者方。
取日中鼢鼠土（二升）　青木香（一两）　大黄（五两）　白蔹（三两）　寒水石（六两）
上五味，捣筛为散，用熟新白酒和如稠饧，当痛掣处摩之，如手掌许敷之，干即易，平旦至午即止，神效无比。
又眼有倒睫毛，或折在睑中，聚生刺人白睛，惟觉痒闷，渐赤膜起，连上下睑，多赤生疮。若掣刺黑睛，则泪出似白瞖出。若刺著瞳人，令眼疼痛碜涩，不欲见明，连鼻骏痛，兼脑掣疼，此多损伤，宜速救疗，其法如下。
若欲疗之者，皆取平晨日未出之际，令一眼明人把镊子拔之，去倒睫毛，勿使毛断，连根去之。下手十减八九，疼痛立止。至夜点前千岁蔂汁，三五日将息，方得平复。点首生男乳汁良。若点辛辣之药，从此伤败，实可痛哉！慎风寒、日月光及烟火、房室、五辛。一月内即瘥。
又凡是黑睛及瞳仁莹薄有疮瞖，皆不可用辛辣及温药洗之，并是害眼之兆，宜用秦皮汤洗之方。
秦皮（一两）　栀子仁（二七枚）　淡竹叶（一握）
上三味，切，绵裹，以水一升半著铜器中，煎三五沸，以绵滤取洗眼，切须净器物盛之。（夏侯拯录用。）

第二十二卷  ——————————————————————————————————————————————————————————————————————————————————————————

耳聋方二十二首  ***************************
《病源》：肾为足少阴之经，而藏精气，通于耳。耳，宗脉之所聚也。若精气调和，则肾气强盛，耳闻五音。若劳伤血气，兼受风邪，损于肾脏而精脱，精脱者则耳聋。然五脏六腑十二经脉，有络于耳者，其阴阳经气有相并时，并则有脏气逆，名之为厥。厥气相搏，入于耳之脉，则令聋。其肾病精脱耳聋者，其候颊颧色黑，手少阳之脉动而气厥逆，而耳聋者，其候耳内辉辉焞焞也。手太阳厥而耳聋者，其候聋而耳内气满。《养生方》云：勿塞故井及水渎，令人耳聋目盲。其汤熨针石，别有正方，补养宣导，今附于后。
《养生方导引法》云：坐地交叉两脚，以两手从曲脚中入，低头叉项上。治久寒不自温，耳不闻声。又云：脚著项上，不息十二通，必愈大寒不觉暖热，久顽冷患，耳聋目眩。久行即成法，法身五六不能变。（出第二十九卷中。）
《广济》疗耳聋方。
生地黄（长一寸半，肥者）　杏仁（七枚，去皮，熬令黄色）　巴豆（七枚，去皮，熬令黄）　印成盐（两颗）　发灰（半钱匕）
上五味，捣碎，研堪丸，如蕤核仁大。用发薄裹内耳中，日一易，耳内当痛，有水出即去。当直以发塞耳，耳内黄水出，痛甚，不得更著。若未瘥，还依前著药取瘥。（《千金翼》同。）
又疗耳聋不闻人语声方。
松脂（四分）　巴豆（二分，去皮心，熬）　麻子仁（二分）　蜡（二分）　薰陆香（一分）　石盐（二分）
上六味，捣如膏，丸枣核大，内耳中，三日一易，取瘥。
《集验》疗耳聋方。
杏仁（去皮尖，熬）　葶苈子（熬）　盐末（各等份）
上三味，捣研，以少许猪脂和，合煎，以绵裹塞耳。
又方
附子（炮）　瓜子　杏仁（去皮，熬，各等份）
上三味，捣，以绵裹塞耳中。
《千金》疗耳聋方。
淳醋微火煎附子五六宿，削令可入耳，以绵裹塞耳中，取瘥。
又方
巴豆（十四枚，去皮心，熬）　炼成松脂（二分）
上二味，合捣，丸如黍米，簪头著耳中，以瘥为度。
又方
以竹筒盛鲤鱼脑，蒸之令烊，以灌耳中。
又方
雄黄、硫黄各等份，绵裹塞耳中，数月闻。
又方
取铁烧令赤，投酒中饮之，仍以磁石塞耳中，瘥。
又方
蓖麻子（一百粒，去皮）　大枣（十九枚，去皮核）
上二味，捣，丸如杏仁，内于耳中，二十日差。
又方
芥子捣碎，以男乳和，绵裹塞耳，取瘥。
又方
作泥饼子，厚薄如[飠單]饱，覆耳上四边，勿令泄气，当耳孔上以刺泥饼，穿作一小孔，于上以艾灸之百壮，候耳中痛不可忍则止。顷侧耳泻却黄水出尽，即瘥。灸时泥干，即数易之。
又方
截箭竿竹二寸，内耳中，以面拥四畔，勿令泄气，灸箭上七壮，取瘥。（并出第六卷中。）
崔氏疗耳聋方。（郑少卿云频用。）
波律膏（一蚬壳，无，以大麻脂一合，小器中煎，取一蚬壳替之）　枫木脂（半两，无以薰陆香替，以乳头香更佳）　松脂（半两，研）　巴豆（三七枚，去皮，熬，研）　蜡（如弹丸大）
（通按：波律膏疑即胡桐泪）
上五味，先捣松脂、巴豆一千杵，次下大麻油令熟，丸如枣核大，一头尖，通中作孔。以绵裹塞耳，数日一易，更互塞之，取瘥，不得并塞。（出第四卷中。）
《备急》疗耳聋，菖蒲根丸方。
菖蒲（一寸）　巴豆（一枚，去皮心）
上二味，合捣可丸，分作七丸，以绵裹塞耳中，日别一丸，取瘥。（《肘后》同。）
又菖蒲散方。
菖蒲（二两）　附子（二两，炮）
上二味，捣筛，以苦酒和，丸如枣核许，绵裹，卧即塞耳中，夜一易之，十日有黄水出便瘥。（《肘后》《千金》、崔氏。）
又方
磁石　菖蒲　通草　薰陆香　杏仁（去皮，熬）　蓖麻子（去皮）　松脂（等份）
上七味，捣筛，以蜡及鹅脂和丸，稍长作，以钗脚子穿中心为孔，先去耳中垢，然后内药，日再。初著痒及作声，月余即瘥。（殿中候监云非常良验。《肘后》同。）
《救急》疗耳聋方。
真昆仑青木香一两碎，以苦酒浸一宿，胡麻油一合，微火上缓煎之，三上三下，以绵滤去滓，以点耳孔中，以瘥为度。
《必效》疗耳聋方。
以好神明膏如枣核许，内耳中，日一度，频著以瘥，三五日以篦子挑耳中塞，或痒取瘥。亦治虫入耳中。
又方
取杏仁七枚，去皮，捶碎，为三分，以绵裹，各于中著一裹盐如小豆许，以器承于饭甑中蒸之，候饭熟出一裹，令患耳者侧卧，和绵捻以油汁入耳中，久又以一裹准前捻之，瘥为度。
又方
鸡矢白（半升，熬令黄）　色乌豆（一升，熬令爆声绝）
上二味，先取无灰酒二升，及热以沃之良久，滤去滓，分温服，厚取汗，其耳如鼓鞞勿讶。
又疗耳聋神验方。
取纯乌羊新湿粪，和杏子脂、石盐末。
上三味，研，满耳孔中塞，勿令风入，干即易之，乃至七日、二七日，耳内有声渐大，即以苇筒长二寸内耳孔，裹四畔，以面塞，勿令气出，以面薄饼子裹筒头，以艾灸上，从第一度灸三壮为始，耳内即有乌塞干脓出，未间，内裹满疼痛即出之，即瘥。但有塞即须挑却，还依前法，乃至一日两日瘥，即停，以后常用乱发塞之，甚验。
风聋方三首  ***************************
《病源》：足少阴之经，宗脉之所聚，其气通于耳。其经脉虚，风邪乘之，风入于耳之脉，使经气否塞不宣，故为风聋。风随气脉行于头脑则聋，而时头痛，故谓之风聋。（出第二十九卷中。）
崔氏疗耳风聋，牙关急不得开方。
取八角附子二枚，酽酢渍之二宿，令润彻，削一头内耳中，灸上十四壮，令气通耳中，即瘥。（出第四卷中。）
《古今录验》疗风聋年久，耳中鸣，鱼脑膏方。
生雄鲤鱼脑（八分）　当归（六铢）　菖蒲（六铢）　细辛（六铢）　白芷（六铢）　附子（六铢）
上六味，㕮咀，以鱼脑合煎，三沸三下之，膏香为成，滤去滓，冷，以一枣核大内耳中，以绵塞之，取瘥。
又方
附子　菖蒲（各等份）
上二味，捣，以绵裹塞两耳中，取瘥。
耳聋有脓方三首  ***************************
《千金》疗耳聋有脓方。
乌贼鱼骨（去甲，炙）　釜底墨（各二分）　附子（四分，炮）　禹余粮（一分）　龙骨（二分）　伏龙肝（二分）
上六味，捣末，取皂荚子许大，绵裹内耳中，日一易，取瘥。有虫者，加麝香一豆大。
又方
捣桂末，以鱼膏和，塞耳中，不过三四度。（并出第六卷中。）
《必效》耳聋有脓方。
鲤鱼肠（一具，切）　酢（三合）
上二味，合捣，以布裹，塞耳两食顷，当闷痛，白虫出，更著新者，虫尽乃止，取瘥。无新者，择去虫，还可用，良。（《千金》同。）
久聋方五首  ***************************
《病源》：足少阴肾之经，宗脉之所聚，其气通于耳。劳伤于肾，宗脉虚损，血气不足，为风邪所乘，故成耳聋。劳伤甚者，血气虚极，风邪停滞，故为久聋。（出第二十九卷中。）
《广济》疗风聋三十年无所闻方。
蓖麻子（五分）　杏仁（四分，熬）　桃仁（四分，去皮，熬）　巴豆（一枚，去皮，熬）　石盐（三分）　附子（一分，炮）　薰陆香（一分）　磁石（四分，研）　菖蒲（四分）　蜡（八分）　通草（二分）　松脂（二两半）
上十二味，先捣菖蒲、石盐、磁石、通草、附子、薰陆香成末，别捣蓖麻子等四味，乃内松脂、蜡捣一千杵，可捻作丸，如枣核大，绵裹塞耳中，日四五度，抽出别捻之，三日一易，以瘥为度。（《千金翼》云：日一易之。）
《肘后》疗二三十年聋方。
取故铁三十斤，以水七斗渍之三宿，取其水以酿七斗米，用麹如常法，酒熟，出酒一斗，取引针磁石一斤研末，置酒中三宿，乃可饮之，取醉，以绵裹磁石塞两耳中，好覆衣衾卧，酒醒良久去磁石，即闻人语声也。饮尽更为，以瘥为度。甚良。（《千金》同。）
又方
茱萸　巴豆（去皮，熬）　干姜（各等份）
上三味，捣末，以葱涕和，以绵裹塞耳，食顷干去之，更和塞之，如此五日，当觉病去无苦，八九日便闻人语，取瘥止。常以发塞耳，慎避风。
又方
柘根三十斤，剉之，以水煮，用酿酒如常法，久而服之，甚良。
《古今录验》疗三十年聋方。
天雄（一分）　鸡子（一枚）　附子（一枚）
上三味，捣末，取鸡子开一孔，取黄和药，却内鸡子中，封合其头，还令鸡覆之，药成，以绵裹塞所聋耳中，取瘥为度。
耳鸣方六首  ***************************
《病源》：肾气通于耳，足少阴肾之经，宗脉之所聚。劳动经血，而血气不足，宗脉则虚，风邪乘虚随脉入耳，与气相击，故为耳鸣。诊其右手脉寸口，名曰气口，以前脉浮则为阳，手阳明大肠脉也；沉则为阴，手太阴肺脉也。阴阳俱虚者，此为血气虚损，宗脉不足，病苦耳鸣嘈嘈，眼时妄见花，此是肺与大肠俱虚也。左手尺中名曰神门，其脉浮为阳，足太阳膀胱脉也；虚者膀胱虚也。肾与膀胱合病，苦耳鸣，忽然不闻，时恶风。膀胱虚则三焦实也。膀胱为津液之府，若三焦实，则克消津液。克消津液，故膀胱虚也。耳鸣不止，则变成聋。（出第二十九卷中。）
《广济》疗耳鸣，塞耳丸方。
巴豆（二枚，去皮，熬）　桃仁（去皮，熬，二枚）　松脂（大豆许）
上三味，捣作二丸，绵裹塞耳中。
又疗耳鸣沸闹方。
吴茱萸　巴豆（去皮，熬）　干姜　石菖蒲　磁石　细辛（各一分）
上六味，捣未，以鹅膏和少许，以绵裹塞耳中，以盐五升，布裹蒸之，以熨耳门，令其暖气通入耳内，冷复易之，如此数用。瘥后，常以乱发卷以塞耳中，慎风。
《肘后》疗耳中常鸣方。
生地黄截断塞耳，日十易之，以瘥。一云纸裹，微火中煨之用良。（出第四卷中。）
《千金》疗耳鸣聋方。
当归　细辛　防风　附子　川芎　白芷（各六铢）
上六味，末之，以雄鲤鱼脑和煎，三上三下，膏香，去滓，以裹核许塞耳中，以绵裹之。鱼脑用六合，微火炼之。
又方
通草　细辛　桂心（各三分）　菖蒲（四分）　附子（一分）　矾石（一分）　当归　甘草（各二分）　独活（六分）　葱涕（半合）
上十味，捣末，以白鹅膏半合旋旋和，以绵裹枣核大塞耳中，日三，取瘥。忌如常。
又疗耳聋，鸣如流水声，久不治成聋方。
生乌头净洗，削如枣核大，以塞耳中，日一易之，三日愈。亦疗痒及卒风聋。（并出第六卷中。）
聤耳方一十首  ***************************
《病源》：耳者，宗脉之所聚，肾气之所通。足少阴，肾之经也。劳伤血气，热乘虚而入于其经，邪随血气至耳，热气聚则生脓汁，故谓之聤耳。（出第二十九卷中。）
《广济》疗聤耳痒有脓不止，菖蒲膏方。
菖蒲（一两）　狼毒　附子（炮）　磁石（烧）　矾石（熬汁尽，各一两）
上五味，捣筛，以羊髓和如膏，取枣核大塞耳中，以瘥为度。
又疗聤耳脓血出方。
取车辖脂，绵裹塞耳中瘥。（《肘后》同。《千金》治虫入耳。）
又疗聤耳方。
黄连　龙骨　白蔹　赤石脂　乌贼鱼骨（各等份）
上五味，捣末，以绵裹塞耳中，每著，以绵缠拭之著药。
《肘后》疗聤耳，耳中痛，脓血出方。
取釜月下灰，吹满耳令深，日三易之，每换即以篦子去之，然后著药，取瘥为度。（《千金》云：灶下灰薄耳中。）
又方
附子末，以葱涕和灌耳中，取瘥，单葱涕亦佳。侧卧令入耳中。（出中卷。）
又方
桃仁熟捣，以故绯绢裹塞耳中，日三易，以瘥为度。（《千金》同。）
又方
黄连　附子（炮，各等份）
上二味，捣末，以少许微微吹入耳中，每著药，先拭恶物，然后吹之。
又方
釜月下墨末，以猪膏和，绵裹内耳中，日再。
《集验》疗聤耳出脓水，散方。
矾石　乌贼鱼骨　黄连　龙骨
上四味，捣末，以枣核许绵裹塞耳中，日再。
《千金》疗聤耳出脓方。
黄矾石　乌贼鱼骨　黄连　赤石脂（各一两）
上四味，捣末，以绵裹枣核大内耳中，取瘥止，日二。（《翼方》用龙骨，无赤石脂。出第六卷。）
耳卒疼痛方三首  ***************************
《病源》：凡患耳中策策痛者，皆是风入于肾之经也。不治，流入肾，则卒然变脊强背直成痉也。若因痛而肿生痈疖，脓溃邪气歇则不成痉。所以然者，足少阴为肾之经，宗脉之所聚，其气通于耳，上焦有风邪，入于头脑，流至耳内，与气相击，故耳中痛。耳为肾候，其气相通，肾候腰脊主骨髓，故邪流入肾，脊强背直。（出第二十九卷中。）
《肘后》疗耳卒疼痛方。
蒸盐，以软布裹熨之，取瘥良。
《备急》疗耳疼痛有汁出方。
熬杏仁令焦黑，捣如泥作丸，以绵裹内耳中，频易之瘥。
《广济》疗耳卒疼痛，求死者方。
菖蒲　附子（各一分）
上二味，末，以麻油和，以点耳中，立止。（《肘后》、崔氏同。）
耳卒肿方二首  ***************************
《肘后》疗耳卒肿出脓方。
矾石烧末，以苇管吹耳中，日三四过，或以绵裹塞耳孔内，取瘥。
《备急》疗耳卒肿方。
栝楼根削可入耳，以腊月猪脂煎之三沸，冷以塞耳中，取瘥，日三作，七日愈。（《肘后》治卒得风觉耳中怳怳者。）
通耳中脓方二首  ***************************
《广济》疗耳脓水通耳，矾石散方。
吴白矾（八分，烧汁尽）　麻勃（一分）　青木香（二分）　松脂（四分）
上四味，捣末，先消松脂，后入药末，可丸如枣核，净拭以塞耳中，取瘥。
又疗通耳脓水出方。
吴白矾（八分，烧令汁尽，末）　红蓝花臙脂（四十枚）
上二味，和粉，净拭耳中，以粉粉之，每拭然后著药。
虫入耳方九首  ***************************
《广济》疗虫入耳肿，不闻人语声，有脓血出方。
黄芪（四分）　干姜（一分）　蜀椒（一分）
上三味，捣末，以生地黄捣取汁和，用绵裹枣核大塞耳中，日三夜一，以瘥止。
《肘后》疗百虫入耳方。
苦酒渍椒灌之，即出。
又方
温汤灌耳中。
又方
捣蓝青汁，以灌之。
《千金》疗虫入耳方。
取桃叶火熨，以塞耳，卷之入中。（《肘后》同。）
又方
以葱涕灌耳中，即出。（并出第六卷中。）
崔氏疗虫入耳方。
若甲虫入耳者，以火照之，手打木入，勿令损之，即向明出之。或蚰蜒诸虫入耳，以酢灌之，或麻油、或人尿亦佳，或酢酪更妙。
《备急》疗虫入耳方。
以铜钱二七枚，以猪膏煎之，用将灌耳。
又方
以两刀于耳前相敌作声，虫即出走。
蜈蚣入耳方三首  ***************************
《肘后》疗蜈蚣入耳方。
以木叶裹盐炙令热，以掩耳上即出，冷复易之，验。
又方
闭气满即吐之，复闭准前，以出为度。或死耳中，徐徐以钩针出之。若积久不出者，取新豚肉炙，向耳中搨之，以出为度。
《千金》疗蜈蚣入耳方。
炙猪肉掩耳，即出。（《集验》《小品》同。出六卷中。）
蚰蜒入耳方三首  ***************************
《肘后》疗蚰蜒入耳方。
熬胡麻捣，以葛囊盛枕之，虫闻香则自出。
又方
以水银大豆许泻耳中，欹卧空耳，向下击铜器，叩齿十下，即出。蚰蜒呼为土蛄，似蜈蚣黄色细长是也。
《备急》疗蚰蜒入耳，神效方。
以牛酪满耳灌之，即出，当半消。若入腹，空腹食好酪一二升，即化为黄水，不尽更服，神效。（《肘后》同。）
飞蛾入耳方二首  ***************************
《肘后》疗飞蛾入耳方。
先大噏气，仍闭口掩鼻呼气，其虫随气一口出。
又方
闭气，以苇管极吹之，即出。
蚁入耳方二首  ***************************
《肘后》疗蚁入耳方。
烧陵鲤甲末，以水和灌之，即出。
《备急》疗蚁入耳方。
炙猪脂安耳孔上，即出。或两边。
耳杂疗方八首  ***************************
《广济》疗耳鸣或聋，渍酒方。
菖蒲（一斤）　通草（一斤）　磁石（一升，碎，绵裹）
上三物，切，以绢袋盛，清酒二斗浸之，春夏三日，秋冬五日，温服三合，渐加之至五合以下。丸药亦甚良。
又疗两耳肿，脓水出，不闻人语声方。
黄芪　升麻　犀角（屑）　栀子（各六分）　玄参（八分）　干蓝　芍药　人参（各四分）　大黄（八分）　青木香　黄芩　芒硝（各六分）
上十二味，捣筛，蜜和丸。食后少时，以枸杞根汤下二十丸，渐增之，忌如常。
又疗两耳肿方。
青木香　防己　芍药　玄参　白蔹　大黄　芒硝　黄芩（各八分）　赤小豆（十分）　紫葛（八分）
上十味，捣散，以榆木白皮捣汁和之，涂布帛上，贴肿取消。
《千金》疗卒聋方。
细辛（一分）　菖蒲（一分）　杏仁（三分）　麹末（三分）
上四味，捣筛，研杏仁合之如脂，枣核大，以绵裹塞耳中，日一易，小瘥，二日一易。夜去之，旦即著。
又底耳方。
烧黄矾捣末，绵裹塞耳中，二三日即瘥。
又疗耳干耵聍不可出方。
烂捣自死蚯蚓，取汁灌耳，不过数灌，即挑出之。（并出第六卷中。）
《千金翼》赤膏，主耳聋齿痛方。
丹参（五两）　蜀椒（一升）　大黄　白术　细辛　川芎（各一两）　大附子（十枚）　干姜（二两）　巴豆（十枚，去心）　桂心（四寸）
上十味，剉，以苦酒渍一宿，以猪膏三斤煎，三上三下，药成去滓，可服可摩。耳聋者，绵裹膏内耳中。齿冷痛，著齿间。诸痛皆摩。腹内有痛，以酒服一枣许大。咽喉痛，吞一枣核大一枚。（出第十一卷中。）
崔氏疗风气及腰脚，并耳聋方。
磁石（十二两，碎）　石菖蒲（四两）　通草（三两）　瞿麦（二两）　山茱萸（三两）　白术（三两）　独活（四两）　川芎（二两）　薯蓣（三两）　甘草（二两，炙）　附子（二两，炮）　桂心（三两）　生姜（五两）　杏仁（二两，去皮尖，熬，碎）　茯神（二两）　人参　前胡（各三两）　葱白（切，一升）　竹叶（一握）　石膏（二两，碎）
上二十味，切，以水一斗四升，煮取二升半，去滓，分三服，宜向暮服之，令尽。慎如常法，五日禁食羊肉。
鼻中息肉方一十一首  ***************************
《病源》：肺气通于鼻，肺脏为风冷所乘，则鼻气不和，津液壅塞，而为鼻齆。冷抟于血气，停结鼻内，故变生息肉。其汤熨针石，别有正方，补养宣导，今附于后。《养生方导引法》云：端坐伸腰，徐徐以鼻内气，以右手捻鼻，除目暗，泪苦出。徐徐闭目吐气，鼻中息肉、耳聋亦能除。又云：东向坐不息三通，以手捻鼻两孔，治鼻中息肉。（出第二十九卷中。）
《肘后》疗鼻中塞肉不通利方。
矾石（一两，烧）　通草（半两）　珍珠（一两）
上三味，末，以绵裹如枣核内鼻中，日三易之。有加桂心、细辛各一两，同前捣末，和使用之。
又方
陈瓜蒂捣末，以敷塞肉上，取瘥。
又方
矾石（烧）　胡粉（熬，各等份）
上二味，末之，以青羊脂和，涂塞肉上，以瘥。
又方
细辛、瓜蒂各等份，末，以吹鼻中，须臾涕出，频吹之即瘥。（《千金方》以絮裹如枣大，塞鼻中，须臾通。张文仲亦治鼻齆不闻香臭。）
《小品》疗鼻中塞肉，通草散方。
通草（半两）　珍珠（六铢，碎）　矾石（一两，烧）　细辛（一两）
上四物，捣末，以绵裹如枣核，沾散如小豆，并绵头内鼻中，日三，取瘥。（《千金》同。）
《千金》疗鼻中息肉方。
灸上星二百壮，入发际一寸。又夹上星两傍相去三寸，各百壮灸之，取瘥。（出第六卷中。）
《千金翼》鼽鼻，鼻中息肉不得息方。
矾石（三分，烧）　藜芦（二分）　瓜蒂（二七枚）　附子（二分，炮）
上四物，捣末，芦管吹小豆许于鼻孔中，或以绵裹塞鼻中，日再，以瘥为度。一方加葶苈半两。（出第十一卷中。）
崔氏疗鼻中息肉，不闻香臭方。
烧矾石末，以面脂和著鼻中，数日息肉随药出。（《千金》同。）
《必效》疗鼻中清涕，生塞肉方。
细辛（六分）　附子（五分，炮）　甘遂（六分）　通草（五分）　干姜（四分）　吴茱萸（三合）　桂心（四分）
上七味，捣筛末，蜜丸如杏仁，绵裹塞鼻，卧时著，即涕出，日三，避风，以瘥为度。或以帛裹头，甚良妙。
《古今录验》疗鼻中息肉，通草散方。
通草　细辛　蕤仁　雄黄（研）　皂荚（去皮子，各一分）　白矾（二分，烧）　矾石（三分，泥裹烧半日，研）　藜芦（三分，炙）　地胆（三分，熬）　瓜蒂（三分）　巴豆（十枚，去皮）　䕡茹（三分）　地榆（三分）
上十三味，捣筛末，以细辛、白芷煎汤，和散敷息肉上，又以胶清和涂之，取瘥。
又疗鼻中息肉方。
生地胆（一枚）　细辛　白芷（末）
上三味，以地胆押取汁，和药以涂贴息肉上，取消。亦只以地胆汁于竹筒中盛，当上灌之，即消。无生者，干即酒煮汁用之。
鼻齆方五首  ***************************
《病源》：肺主气，其经手太阴之脉也。其气通于鼻。若脉脏调和，则鼻气通利，而知香臭。若风冷伤于脏腑，而邪气乘于太阴之经，其气蕴积于鼻者，则津液壅塞，鼻气不宣调，故不知香臭，而为鼻齆也。（出第二十九卷中。）
《千金》疗鼻齆方。
甘遂　通草　细辛　附子（炮，各一分）
上四味，捣末，以白雄犬胆丸少许，内鼻中瘥。（崔氏同，云卒热涕出四五升愈。）
又方
皂荚炙，末如小豆，以苇管吹鼻中。
又方
以干姜末吹之。又蜜和塞之。
又方
以铁锹（一云鏁），磨石取末，以猪脂和，绵裹塞鼻中，取瘥止。
又方
伏面临床前，以新汲水淋玉枕上，取瘥。（并出第六卷中。通按：玉枕，脑后也。）
肺寒鼻齆方二首  ***************************
《删繁》疗肺寒损伤气咳，及多唾呼声鼻塞，干枣补肺煎方。
枣肉（二升，取膏）　杏仁（一升，去尖皮，研）　酥（一升）　姜汁（一升）　蜜（一升）　饧糖（一升）
上六味，依常微火煎，每服一匙，瘥止。
又疗鼻塞有清涕出方。
细辛　蜀椒（汗）　桂心　川芎　吴茱萸（各三分）　皂荚（炙，屑，二分）　附子（八分，炮）
上七味，切，以苦酒渍一宿，以猪脂一斤煎，以附子色黄膏成，以绵裹内鼻中，兼以摩顶。
鼻窒塞不通利方七首  ***************************
《小品》疗鼻中窒塞，香膏方。
白芷　当归　川芎　细辛　辛夷　通草　桂心　薰草（各三分）
上八味，㕮咀，以苦酒渍一宿，以猪膏一升煎，以白芷色黄成膏，滤去滓，取少许点鼻中，或绵裹内鼻中，以瘥止。（《千金》无桂心，不用薰草，用莽草。）
《千金》鼻塞多年，不闻香臭，清水出不止方。
取当道车辗过蒺藜一把，捣，以水三升煎令熟，先仰卧，使人口含一合，灌鼻中，不过再，大嚏，出一两个息肉似烂虫，即瘥。（一方用黄连各二两。）
又疗鼻窒，气息不通方。
小蓟（一把）
上一味，以水三升，煮取一升，去滓，分服。
又方
绵裹瓜蒂末少许，塞鼻中。（并出第六卷中。）
《古今录验》疗鼻中不通利窒塞者，香膏方。
当归　川芎　青木香　细辛　通草　蕤核仁　白芷（各二分）
上七味，切，以羊髓微火煎，白芷色黄膏成，去滓，以小豆许内鼻中，日再，以瘥为度。（《千金》有莽草，无青木香。云：大热鼻中赤烂者，以黄芩、栀子代当归、细辛。）
又疗人鼻塞不通，皂荚散方。
皂荚（一分，炙，去皮子）　细辛　辛夷　蜀椒　附子（炮，各等份）
上五味，捣末，以少许吹鼻中，或以绵裹塞之，即通。
又疗鼻窒塞不得喘息，皂荚散方。
皂荚（去皮子，炙）　菖蒲（各等份）
上二味，末，以绵裹塞鼻中，暮卧之时，乃著甚良。
鼻塞常清涕方二首  ***************************
《病源》：夫津液涕唾，得热即干燥，得冷流溢不能自收。肺气通于鼻，其脏有冷，冷随气入乘于鼻，故使津涕不能自收。（出第二十九卷中。）
《肘后》疗老小鼻塞，常有清涕出方。
杏仁（二分）　附子（二分）　细辛（一分）
上三味，切，以苦酒拌，用猪脂五两煎，成膏去滓，以点鼻中即通。又以摩囟上佳。
《必效》疗鼻塞多清涕方。
细辛　蜀椒　干姜　川芎　吴茱萸　皂荚（去皮尖）　附子（各三两）　猪膏（一升）（三合）
上八味，切，㕮咀，以苦酒浸一宿，以猪脂煎，候附子色黄去滓，膏成凝，以绵裹少许导鼻中，并摩顶。
鼻生疮及疳虫蚀方九首  ***************************
《病源》：鼻是肺之候，肺气通于鼻，其脏有热，气冲于鼻，故生疮也。《养生方导引法》云：踞坐，合两膝张两足，不息五通，治鼻疮。（出第二十九卷中。）
《千金》疗疳虫蚀鼻生疮方。
烧铜箸投酢中，以涂之。
又方
绵裹人屎灰，夜卧著之。
又方
烧祀灶饭末，以敷之。
又方
烧牛狗骨灰末，以腊月猪脂和，敷之瘥。
又方
烧杏仁，压取油敷之。又乳和敷。
又方
取乌牛耳垢敷之良。
又方
烧故马绊末敷之。
又方
取牛鼻头津敷之良。（并出第六卷中。）
《必效》疗鼻内热气生疮，有脓臭，并有虫方。
矾石（一两，烧）　生地黄（三两）　苦参（一两）
上三味，切，以水八合，煮取三合，以绵滤之，微微点鼻中，日三五度，瘥止。
牙疼方八首  ***************************
《广济》疗牙疼，巴豆丸方。
巴豆（十枚，去皮心，熬，研如膏）　大枣（二十枚，取肉）　细辛（一两，末）
上三味，相和，研为丸，以绵裹著所疼处咬之，如有涕唾，吐却，勿咽入喉中，日三瘥。
崔氏疗牙疼方。
乌头　独活　郁李根白皮（各一大两）
上三味，切，绵裹，以好酒一大升半渍一宿，缓火煎取一升，去滓。看冷热渐含，良久即吐却，含取瘥。齿痛不问风虫，无不瘥。必须含吐之，不可咽却也。有毒恐伤人。单用乌头、独活亦瘥。
又方
令患人所患牙齿啮宅东南桑枝一条，教三姓人于桑枝灸三炷，一炷咒之曰：东方有虫子，不食五谷，专食牙齿，三姓灸齿痛，蝎虫自然死。一咒一再拜，即合灸人、患人等还，不得回头更看之。
张文仲疗牙疼验方。
独活（五分）　莽草（二分）　细辛（二分）　附子（一枚）
上四味，切，以苦酒五合浸，以铜器中温之稍热，含良久，吐却汁，未瘥更含之，勿咽汁。欲食以暖水漱口，甚良。
《救急》疗牙疼方。
莽草　细辛　枳根皮（各三两）　椒（一合，汗）
上四味，切，以水一升，煮取半升，细细含之十度，永不发。药有毒，不得咽之。含了，以暖水三五度嗽口讫，以胡桐律一豆著痛齿上，风痛、虫食并瘥。
《必效》疗牙疼方。
取皂荚子捣末，以绵裹如弹子大两颗，于酽酢中煮热彻，于牙疼处啮之，冷即易，日三五度，以瘥为度。
又方
取桃、李、槐并白皮各等份，以酒煮含之，取定。
姜君疗牙疼方。
白杨皮（一握）　地骨皮（一两）　椒（二七枚）　杏仁（二七枚，去皮）　细辛（一两）　生地黄（二两，碎）　好盐（一合）　苍耳子（二两，碎）
上八味，切，以酒二升，煎六七沸，去滓含之，冷即吐却，别含，以瘥为度。
齿痛方一十一首  ***************************
《病源》：手阳明之支脉入于齿。齿是骨之所终，髓之所养。若风冷客于经络，伤于骨髓，冷气入齿根则齿痛。若虫食齿而痛者，齿根有孔，虫在其间。此则针灸不瘥，敷药虫死，痛乃止。其汤熨针石，别有正方，补养宣导，今附于后。
《养生方导引法》云：常向本命日，栉发之始，叩齿九通，阴咒曰：大帝散灵，五老反真，泥丸玄华，保精长存，左回拘月，右引日根，六合清炼，百疾愈。因咽唾三过，常数行之，使齿不痛，发牢不白，头脑不痛。又云：东向坐，不息四通，琢齿二七，治齿痛病。大张口琢齿二七，一通二七。又解，四通中间，其二七大势，以意消息，瘥病而已，不复疼痛。解病鲜白不黧，亦不疏离。久行不已，能破金刚。又云：东向坐不息四通，上下琢齿三十六下，治齿痛。（出第二十九卷中。）
《广济》疗齿痛及落尽，石胆敷方。
取石胆研，以人乳汁和，以敷齿痛上或孔中，日三两度。止痛后生齿，百日复故。齿生止，每以新汲水漱令净。
《集验》疗齿痛方。
鸡屎白烧灰末，以绵裹置齿痛上咬咋之，瘥。
又方
川芎　细辛　防风　矾石（烧，令汁尽）　附子（炮）　藜芦　莽草
上七味，各等份，捣筛为末，以绵裹弹丸大，酒渍熨所患处，含之勿咽汁。（《千金》同。）
又方
独活（三分）　黄芩　川芎　当归　荜茇（各二两）　丁香（一两）
上六味，切，以水五升，煮取三升，去滓，微微含漱良久，吐却更含。
又方
含白马尿，随左右含之，不三五口瘥。（张文仲、《备急》同。并出第六卷中。）
张文仲疗齿疼痛方。
烧牛膝根末，以绵裹著齿痛处含之。
又方
蜀椒　矾石（各一两）
上二味，以水一升，煎取六合，去滓含之。嗽口吐却，勿咽之。
备急疗齿痛方。
胡葈子五升，应是胡荽子也。以水五升，煮取一升，含吐之。（谨按：《本草》葈耳，一名胡荽，杀疳湿䘌，封疔肿。此治齿痛相近，即非是胡葈子也。）
又方
马夜眼如米许，以绵裹著痛孔中，断根源也。（通按：马夜眼未详何物。）
《古今录验》疗齿痛方。
取杨柳细白皮，卷如指大，含嚼之，以汁渍痛齿根，数过即瘥。
又方
独活（三两）　川芎（二两）　当归（二两）　荜茇（二两）　黄芩（二两）　甘草（二两）　细辛（二两）　鸡舌香（一两）
上八味，切，以水五升，煮取三升，去滓，含之取瘥。（《千金》无甘草。）
齿疼方六首  ***************************
《千金》疗齿疼方。
灸外踝下高骨前交脉三壮。
又方
以绳量手中指至掌后一横文，又折为四分，量文后当臂中，灸一壮，随左右取之。
又方
鸡屎白以醋渍煮，稍稍含之瘥。
又方
生地黄（一节）　蒜（一瓣）
上二味，捣，以绵裹著痛处咬之，勿咽汁，汁尽吐出，日日为之，瘥止。
又方
含驴尿须臾止。（并出第六卷中。）
姜生疗齿疼方。
附子（一分）　胡椒　荜茇（各二分）
上三味，捣末，著齿痛上，又以散用蜡和为丸，置齿痛孔上，取瘥止。
牙齿疼痛方八首  ***************************
《病源》：牙齿痛者，是牙齿相引痛。牙齿是骨之所终，髓之所养。手阳明之支脉入于齿，若髓气不足，阳明脉虚，不能荣于牙齿，为风冷所伤，故疼痛也。又有虫食于牙齿，则齿根有孔，虫居其间，又传变余齿，亦皆疼痛。此则针灸不瘥。敷药虫死，痛乃止。（出第二十九卷中。）
《广济》疗牙齿疼痛，牙龂肿痒，齿根宣露方。
肥松节（四分）　细辛（二分）　蜀椒（二分）　胡桐律（四分）
上四味，切，以清酒四升，煮十沸，承热含之，冷即吐却，更含瘥止。
又疗牙疼齿痛方。
取槐白皮（一握，切）
上一味，以酢一升煮，去滓，著盐少许，适寒温含，日三易之。
《备急》姚氏疗牙齿疼痛方。
取枯竹，烧竹一头，以注钱上，得汁多著齿上，即瘥。
《必效》疗牙齿疼痛方。
防风　附子　蜀椒（各二两）　莽草（一两，炙）
上四味，捣筛为散，温清酒一盏，和少许含，勿咽汁，以酒漱口，十年患亦瘥止。
又方
独头蒜煨之，乘热截一头以熨痛上，转易之，亦主虫痛。
又矾石散，疗牙齿疼痛，风龋虫食，挺根出，齿已落者方。
矾石（烧令汁尽）　藜芦（炙）　防风　细辛　干姜　白术　椒（汗）　甘草（炙）　蛇床子　附子（炮，各八分）
上十味，捣筛为散，温酒半升，内散方寸匕，搅调含之，漱吐勿咽之，日三度瘥，百日齿已落者还生，每食时，更以空酒漱去药气，然后吃食。
又疗牙齿疼，肉宣露，风疼效方。
莨菪子捣末，绵裹著痛上，吐却汁，勿咽之良。
又方
独活（十两）　生地骨白皮（切，三升）　细辛（一两）　枫柳皮（一两）　甘草（二两，炙）
上五味，切，以水五升，煮取一升，细细含勿咽，冷即吐之。
䘌齿方五首  ***************************
《病源》：齿䘌者，是虫蚀齿至龂，脓烂汁臭，如蚀之状，故谓之䘌齿。（出第二十九卷中。）
《广济》疗䘌齿，石黛散方。
五月五日干虾蟆烧灰、石黛、甘皮各等份，捣末，以敷齿上，取瘥。
又疗䘌齿及口疳虫食，紫蓝灰方。
取紫蓝烧作灰，以涂敷之，日三五度，取瘥为度。
又疗䘌齿并虫，积年不瘥，从少至老方。
雀麦一名牡姓草，似牛尾草，一味苦瓠叶三十枚，净洗，露一宿，平旦取草屈长二寸，广一寸，厚五分，以瓠叶裹缚，作五六十裹子，以三年酢渍之，至日中，以两裹火中炮令极热，内口中齿外边熨之，冷更易。取铜器以水内中，解裹于水中洗之，即有虫长三分，老者黄色，少者白色，多即二三十枚，少即一二十枚。此方甚妙。（《千金》同。）
《必效》近贵胜共敷䘌齿方。
细辛　当归　甘草（炙）　蛇床子（各一两）　青葙子（三两）
上五味，捣，以绵裹如大豆，著齿上，日三，勿咽汁，瘥止。（《肘后》同。）
又䘌齿方。（韦给事处得之。）
每见月拜咒云：月阿姑，䘌齿虫枯，月阿姨，䘌齿虫死，以瘥即止。
齿风疼痛方三首  ***************************
张文仲疗头面风，口齿痛不可忍方。
椒（一合）　莽草（十叶，熬）　白术　雀李根（郁李根也）　独活　川芎（各二两）　细辛　防风（各一两）
上八味，切，以酒三升，煮三五沸，去滓，含之，以瘥为度。勿咽汁。（《千金》无白术。）
《救急》疗齿风动痛方。
苍耳一握，以浆煮，著盐含之。
《古今录验》疗齿中风，疼痛龋肿，川芎汤方。
细辛（一两）　川芎（二两）　附子（一两，炮）
上三味，切，以水六升，煮取二升，去滓，含之少许，冷即吐却，日三四度，勿咽汁。
龋齿方七首  ***************************
《病源》：手阳明之支脉入于齿，足太阳脉有入于颊，遍于齿者。其经虚，风气客之，络抟齿间，与血气相乘，则龂肿热气，加之脓汁出而臭，侵食齿龂，谓之龋齿，亦曰风龋。《养生方》云：朝夕琢齿，齿不龋。又云：食毕，当漱口数过。不尔，使人病龋齿。（出第二十九卷中。）
《广济》疗龋齿痛方。
五月五日虾蟆（烧作灰）　石黛　甘皮　细辛　白鸡屎　麝香　干姜　熏黄
上八味，各等份，以薄绵裹少许，内虫齿孔中，日三易之，瘥。
《集验》疗龋齿方。
取松脂锐如锥，注龋孔内，须臾龋虫缘松脂出。
又方
煮鸡舌香汁含之瘥。
《千金》疗龋齿及虫齿方。
白附子（一分）　知母（一分）　细辛（五分）　川芎（三分）　高良姜（二分）
上五味，末，以绵裹少许著龋上，勿咽汁，日二三。亦治口气。
又方
取白马悬蹄少许塞孔中，日三度，即瘥止。（《翼》同。并出第六卷中。）
张文仲疗龋齿方。
以郁李根白皮切，水煮浓汁含之，冷易之，当吐虫出。
《备急》龋齿方。
皂荚炙，去皮子，末，少许著齿痛上瘥。
齿虫方五首  ***************************
《病源》：齿虫是虫食于齿，齿根有孔，虫在其间，亦令齿疼痛。食一齿尽，又度食余齿。《养生方》云：鸡鸣时，常叩齿三十六下，长行之，齿不蠹虫，令人齿牢。又云：朝未起，早漱口中唾，满口乃吞之，辄啄齿二七过，使人丁壮有颜色，去虫而牢齿。又云：人能常服玉泉，必可丁壮妍悦，去虫牢齿，谓口中唾也。（出第二十九卷中。）
《小品》疗齿虫，腐棘刺漱汤方。
腐烂棘针二百枚，即是枣木刺朽落地者，用一物，以水二升，煎取一升，含之即瘥。日四五度，以瘥为度。
《删繁》疗龋齿虫方。
莨菪子三合，青钱七文，烧令赤，取小口瓶子，可令口含得者，将钱内瓶子中，取莨菪子一撮安钱上，令爆坼声，仍以水少许淋钱上，即气出，用熏齿，冷止，三合药尽为剂。虫食、龋齿、风痛并用。（《千金》同。）
又疗虫齿痛，椒汤方。
蜀椒（一两）　矾石（半两）　桂心（一两）
上三味，以水三升，煮取一升，去滓，含之，漱齿勿咽汁，甚良。
又附子塞虫孔丸方。
附子一枚炮末，以蜡和之为丸，准齿虫孔大小内之，取瘥止。
《必效》杀齿虫方。
雄黄末，以枣膏和为丸，塞牙孔中，以膏少许置齿，烧铁篦烙之，令彻热，以瘥止。（一方有附子一枚。）
风齿方四首  ***************************
《病源》：手阳明之支脉入于齿，头面有风，阳明之脉虚，风乘虚随脉流入于齿者，则令齿有风，微肿而根浮也。（出第二十九卷中。）
《集验》疗风齿疼肿闷方。
莽草（二两）
上一味，以水五升，煎取三升，含漱之，勿咽汁。
又方
椒（二十粒）　枳根皮　莽草　细辛　菖蒲　牛膝（各二两，切）
上六味，切，以水四升，煮取二升，去滓，细细含之，以瘥为度。未瘥，更作取瘥。
《备急》疗风齿疼刺肿方。
煮独活含之良。
又疗风齿肿，杉叶汤方。
杉叶（三两）　川芎　细辛（各二两）
上三味，切，以酒四升，煮取二升半，稍稍含之，取瘥，勿咽之。
风齿根出方二首  ***************************
《广济》疗热风，齿龂肉欲尽根出，恐是疳虫食龂，及耳鼻疼痛方。
石黛（五分）　细辛　棘刺　菖蒲　香附子　当归　青木香　胡桐律　干姜（各四分）　青葙子（六分）
上十味，捣为散，以半钱匕绵裹，就齿痛处含之勿停，瘥止，服后丸方。一方无细辛，有鸡舌香。
丸方。
苦参（八分）　大黄　黄芩　枳实（各六分）　地骨皮（六分）　玄参（八分）　黄连（八分）
上七味，捣筛，蜜为丸。食后少时，以浆水服一十五丸，日再服，至二十丸，增减自量之。忌蒜、面、猪肉。
风齿口臭方二首  ***************************
《广济》疗风齿口气臭，川芎汤方。
川芎（三两）　当归（三两）　独活（四两）　细辛　白芷（各四两）
上五味，切，以水五升，煮取二升，去滓，含漱，日三五度，取瘥。
齿败口臭方。
取川芎煮一味，含之。
牙齿风龋方三首  ***************************
《延年》疗牙齿风龋方。
鼠粘子
上一味，捣，以水四升，煮取二升半，滤去滓，适寒温含之，冷吐，别含取瘥。
又方
薏苡根（四两，切）
上一味，以水四升，煮取二升，含，冷易之。
又方
郁李根白皮（切，四两）　细辛（一两）　盐（一合）
上三味，切，以水四升，煮取二升半，去滓，内盐，含之取瘥。
牙齿疼风虫俱疗方五首  ***************************
《广济》疗牙齿疼痛，风虫俱瘥方。
独活　防风（各四两）　川芎　细辛　当归（各五两）　沉香（八分）　鸡舌香　零陵香（各五两）　黄芩（十分）　升麻（八分）　甘草（六分，炙）
上十一味，捣筛，烊蜡少许，丸如小豆，以薄绵裹当痛上，含有汁，咽亦无妨。口臭气尤妙。
又疗齿痛，不问虫风者方。
熏黄（一两）　莽草（一两）　腊月羊脂　蜀葵茎（两枝）
上四味，捣熏黄等为末，消羊脂，以葵茎蘸脂，点药末，注齿痛处孔中，日三五度，每令葵茎热用之良。
又疗牙齿疼虫痛，含汤方。
肥松脂（三两）　皂荚（一枚，去皮子，炙令黄）　石盐（七枚）
上三味，切，以水二升，煮取八合，去滓，温含，冷吐之，即瘥止。
崔氏疗牙齿隐隐痛，无问风虫摇动齿，龂脚宣露，含此药效，其龂便生方。
取细柳枝捋去皮，剉一升炒之，内大豆一升，和柳枝更炒，以豆炮声尽，于垍器盛之，以清酒三升渍之，经三日，含之，频吐即无妨，两剂无不愈，其龂亦生。（出第四卷中。）
《必效》疗风虫疼痛方。
取屋间蜂窠（一枚，炙）　椒（七粒）
上二味，以水一升，煎取半升，含之。或龂肿，勿怪之。
风冲牙齿摇动方二首  ***************************
《延年》疗风冲牙齿摇动方。
车下李根白皮（郁李根也，三两，切）　苍耳子（三合，碎）
上二味，以水三升，煮取二升，含之良。
又方
川芎（三两）　细辛（一两）　防风（二两）　薏苡根（三两）
上四味，切，以水六升，煮取三升，去滓，含漱齿，日三五度，瘥止。
疳虫食齿方一十首  ***************************
《千金》凡齿龂宣露，多是疳䘌及月蚀方。
以角蒿烧灰，夜涂齿龂间使满，不过两三度即瘥。慎油腻、沙糖、干枣及桂，切忌之。
又方
每旦以盐一捻内口中，以暖水含，和盐揩齿百遍，可长为之，口齿牢密。
又凡人好患齿病，多由月蚀夜食饮所致，识者特宜慎之，所以日月蚀未平复时，特忌饮食，小儿亦然方。
蚯蚓粪水和作稠泥团，以火烧之令极赤，末之如粉，以腊月猪脂和，敷齿龂上，日三，即瘥止。
又疳虫食齿根方。
伏龙肝置石上，著一撮盐，须臾化为水，以面展取，待凝厚，取以内病上。
又方
以皂荚去皮，炙末，涂上，虫即出。
又方
纯麻子烛烬研，以井花水和敷之。
又方
黑羖羊脂　莨菪子（各等份）
上二味和，先烧锄銎使赤内其中，烟出，以布单覆头，令烟入口熏之。（并出第六卷中。）
张文仲疳虫方。
大酢一升，煮枸杞白皮一升，取半升含之，虫即出。
姜生论云：齿断虚软，而无脓血。又口䘌，其齿断触著，即脓血出。又口疳，其齿断不触，自然脓血出。又口瘘，其齿断上有小孔，如蜂窠形。又齿疳，其骨脆，烂其齿断，唇口吻变作白色，或作青紫黑色者，是急疳之状，死不过旬日，宜急疗之。先看唇颊边有赤白黑脉处，即须以针针去恶血，便烧铁篦烙之，如此变即定。或附齿有黄色物，如烂骨状，名为食床。凡疗齿看有此物，先以钳刀略去之，然后依方用药，其齿断内附著齿根者，形如鸡子膜，有如蝉翼缠著齿者，亦须细看之，不尔，其齿断永不附著齿根也。病状如前，后方自有委曲也。
又雄黄膏，疗齿中疳疮、䘌瘘、虫蚀牙齿，口里之疾皆疗之。其膏以十二月合，即得一年用，不尔难久停方。
好牛酥（五大两）　蜜蜡（半两）　雄黄（一小两，研）　朱砂（二分，研）　藁本（半大两）　藜芦（二分）　杏仁（四分，去皮尖）　川芎　白芷　鳗鯬　升麻（各三分）
上十一味，以酥中煎诸药，鱼令黄色，去鱼煎三上三下，入蜡煎，沫尽膏成，收器中，搅勿住手，凝定，以本方即诸药并为末，不去滓甚良。
又升麻揩齿方。
升麻（半两）　白芷　藁本　细辛　沉香（各三分）　寒水石（六分，研）
上六味，捣筛为散，每朝杨柳枝咬头软，点取药揩齿，香而光洁。一方云：用石膏、贝齿各三分，麝香一分，尤妙。
齿痛有孔方四首  ***************************
《备急》疗牙齿有孔方。
莨菪子数粒，内齿孔中，以蜡封之，即瘥。
《古今录验》疗齿痛有孔，不可食饮，面肿，莽草汤方。
莽草（七叶）　蜀椒（九个）
上二味，以浆水二升，煮取一升，适寒温含满口，冷即吐之，日二三含之。（《千金》同。）
又疗齿龋痛有孔方。
取雄雀屎，以绵裹内齿孔中，日二易之。
姜生疗齿有孔方。
附子（二分，炮去皮）　蜜蜡（五分）
上二味，相和为丸，塞齿孔中，即瘥。忌冷水、油腻。
齿挺出及脱落方五首  ***************************
《广济》疗齿牙风挺出疼痛，郁李根汤方。
郁李根（五两）　川芎（二两）　细辛（二两）　生地黄（四两）
上四味，以水六升，煮取二升半，去滓，先以盐汤漱口，然后温含之，冷即吐，更含取瘥。
崔氏疗牙齿挺出，疼痛不可忍方。
羊肾脂（二合）　泔淀（二合）　牛粪（绞取汁，一合）　甘草（半两，生用，末之）　青黛　熏黄（半两，末）
上六味，相和，铜器中微火煎五六沸，取东引桃枝如箸大六枝，以绵缠头，点取药，更互热烙齿龂际，隔日又烙之，不两三度，看好肉生，以瘥乃止。欲烙时，净刮齿牙根上，然后为之，不尔肉不生。十余日忌生冷、酢、酒、肉、陈臭，一年禁油。
又疗疳湿，牙齿脱落，刺唇穿破，及下部侵蚀，并痔䘌齿悉疗之方。（顾参军授甘家秘之。）
青黛（二两）　雄黄（研）　朱砂（研）　莨菪子（熬）　青矾石　黄矾石　白矾石（并烧令汁尽）　附子（炮）　苦参　甘草（炙）　藜芦（炙）　细辛　麝香（研，各一两）
上十三味，捣筛为散，有前齿疾，稍稍著病上，日二三。湿䘌者，以井花水，平旦抄取半钱匕，水中服之，兼以薄绵裹如枣核许，著蚀虫䘌处，日三，瘥止。下部中湿䘌蚀之，以苦参、甘草作汤，和半钱匕灌之，良。（并出第四卷中。）
张文仲疗齿根欲脱落方。
取生地黄捣，以绵裹贴齿根，常含之甚妙。
《备急》比见患齿风，伤齿挺出一分者方。
长咋地黄尤妙，更不复发。
齿间血出方三首  ***************************
《病源》：手阳明之支脉入于齿，头面有风，而阳明脉虚，风挟热乘虚入齿龂，抟于血，故血出也。（出第二十九卷中。）
《千金》齿间血出者方。
竹叶浓煮，著盐含之，冷吐。
又方
童子小便温含之，冷吐，血即止。（并出第六卷中。）
《备急》疗齿疼痛，龂间血出，神验方。
好盐熬，每夜封齿根上，沥水尽，乃叩齿一二百遍，即瘥。忌枣、沙糖等。
齿血不止方四首  ***************************
《千金》疗齿血不止方。
刮生竹皮以苦酒渍之，令其人解衣坐，使人含噀其背三遍，仍取茗草浓煮汁，含之漱咽，终日为之。
又疗齿龂间津液血出不止方。
生竹茹四两，醋浸一宿，含之。
又方
细辛（二两）　甘草（二两，炙）
上二味，醋一升煮，夜含之，及热尤良。
又方
矾石一两烧末，以水二升煮，先拭血，乃含之。（并出第六卷中。）
齿肿方二首  ***************************
《千金》疗齿根肿方。
松叶（一把）　盐（一合）
上二味，以好酒三升煮，取一升含之，冷吐，瘥即止。
又疗齿肿痛及虫方。
黄芩　甘草　桂心　当归　细草　蛇床子（各一两）
上六味，切，以浆水七升，煮取三升，去滓含之，日三夜一，良。（并出第六卷中。）
牙疼痛及虫方三首  ***************************
《必效》疗牙风疼方。
取东墙下朽骨，削之如疼牙齿许大，于煻灰中煨烧令热，于所痛处啮之，冷即易之。
又牙虫痛并虫蚀方。
以水煮露蜂房、细辛各等份，含之，即瘥止。
又疗牙疼及头，牙龂风肿，口急不开，面目虚肿皆頧起者方。
蒴藋（五两，以水五升，煮取四升，去滓）　蜀椒（一两）　吴茱萸　独活　乌贼鱼骨　桃胶（各一两）　桂心（半两）　酒（一合）
上八味，切，以水二升，煮取八合，投蒴藋汁及酒更煎，取一小升，去滓，含之就病处，日三，以瘥止为度。
牙齿杂疗方七首  ***************************
《集验》疗齿楚痛方。
生地黄　桂心
上二味，合，以含嚼，咽汁无妨。（《千金》同。）
《删繁》疗心虚寒，口气臭冲人，又虫齿痛，川芎散方。
川芎（八分）　白芷（七分）　甘草（五分，炙）　桂心（四分）　杜蘅（四分）　当归（五分）
上六味，捣筛为末，以酒和方寸匕服之，日二服。
《千金》疗酒醉，牙齿涌血出方。
烧钉赤，炷血孔中即止。
又疗齿痛方。
当归　桂心　甘草（炙，各二两）　矾石（六分，烧）
上四味，切，以浆水二升，煮取一升，含之，日五六，瘥止。
张文仲疗齿痛，风引肿摇动发作，不疗虫蚀尽方。
矾石（烧）　干姜　藜芦　蛇床子　甘草（炙）　细辛　蜀椒　防风（各一两）
上八味，捣散，以一钱匕和温酒二合含之，勿咽汁，冷即吐出，日三度，瘥止。齿落自复生，甚效。
又疗历齿稍碎坏欲尽方。
矾石如枣大，以绵裹含之，取瘥。
《古今录验》疗牙齿根摇，拟欲堕者，龋齿方。
取生地黄绵裹含之，微嚼，候汁味尽弃之，乃更含之。
紧唇方一十三首  ***************************
《病源》：脾与胃合，胃为足阳明，其经脉起鼻，环于唇，其支脉入络于脾。脾胃有热，气发于唇，则唇生疮，而重被风邪寒湿之气抟于疮，则微肿湿烂，或冷或热，乍瘥乍发，积月累年，谓之紧唇，亦名渖唇。（出第三十卷中。）
《广济》疗紧唇，水银膏方。
水银　熏黄（研）　青矾（研）　苦参（各二两，末）　绛绯（一方）　乱发（一鸡子大）　细辛（三两，末）
上七物，以绯裹发，用麻油一斤，蜡二两，先煎苦参、细辛，以绯发消尽，入水银、石药及蜡，候膏成，收凝定，以敷病上，取瘥为度。水银和石药两味研令尽，入煎之。
又疗紧唇疮久不瘥，石硫黄膏方。
石硫黄（研）　白矾（烧）　朱砂（研）　水银　麝香　黄柏（末，各一分）
上六味，和水银研于瓷钵中，以水银尽，用腊月猪脂和如泥，先拭净，涂之，日三五，以瘥为度。甚良。
《小品》疗紧唇方。
以白布缠作烛，著空斧中烧布，斧刃有汗出，以指历取，涂病上，取瘥。（《千金》同。）
《千金》疗紧唇方。
灸虎口，男左女右，七壮。
又方
灸承浆三壮，良。
又方
青布烧灰，酒服之。又以脂和涂。
又方
以蜡片炙贴之，一宿瘥。
又方
炙松脂贴上。
又方
先灸疮，烧蛇皮灰以敷之。（并出第六卷中。）
崔氏疗紧唇方。
取膝头垢，绵裹烧敷之。
又方
取屠儿肉几上垢，烧涂之。
又方
烧人屎灰敷之。
又方
马芥亦名刺芥，捣取汁，日曝令浓，先揩唇，使血出，以药匕涂之，亦疗刺风。（并出第四卷中。）
渖唇疮烂方五首  ***************************
《肘后》疗渖唇常疮烂方。
以五月五日鲤鱼血，墨和涂。
《集验》疗渖唇、紧唇方。
以青布卷烧，炷著斧上，取汁涂之良。（《千金》同。）
又方
取乱发、蜂房、六畜毛烧作灰，以猪脂和如膏敷。（《千金》同。）
又方
鳖甲及头垢，烧灰敷之。（《千金》同。）
又方
矾石烧末，和胡粉敷之瘥。
唇疮方三首  ***************************
《肘后》疗唇疮方。
以头垢敷之，日三。（《千金》同。）
又方
以东壁土敷之。
《千金》疗唇疮方。
胡粉敷之。
口疮方一十一首  ***************************
《广济》疗口疮煎方。
龙胆　黄连　升麻　槐白皮　大青（各二两）　苦竹叶（一升）　白蜜（半升）
上七味，切，以水五升，煮取一升，去滓，下蜜煎之，涂口疮瘥。
又疗口舌生疮，含煎方。
升麻　大青　射干（各三两）　栀子　黄柏（各一升）　蜜（八合）　蔷薇白皮（五两）　苦竹叶（一升，切）　生地黄（汁，五合）　生玄参（汁，五合，无用干者二两）
上十味，切，以水六升，煎取二升，去滓，入生地黄汁、蜜，煎成一升如饧，细细含之，取瘥即止。
又心脾中热，常患口疮，乍发乍瘥，积年不瘥方。
升麻（八分）　大青　枳实（炙）　甘草（炙，各六分）　苦参（七分）　黄连（八分）　生干地黄（八分）
上七味，捣罗，蜜丸，以水服二十丸，日再，忌如常法。
《集验》疗口疮方。
升麻　黄柏　大青
上三味，切，以水煮含之，冷吐，瘥止。
又方
芦根（四两）　黄柏　升麻（各三两）　生地黄（五两）
上四味，切，以水四升，煮取二升，去滓含，取瘥。含极冷吐却，更含之。
《千金》疗口疮不歇，生牛膝漱口煎方。
生牛膝　生蘘荷根（各三两）　刺柏叶（一两）
上三味，剉，绵裹，以酒三升渍一宿，微煎一两沸，含之。
《必效》口疮方。
黄芩　芍药　羚羊角（屑）　黄柏　大青　苦竹叶（各二两）　升麻（三两）
上七味，切，以水七升，煎取二升，去滓，内蜜二合，搅含，冷吐，以瘥止。（《肘后》同。）
《古今录验》疗口疮汤方。
细辛　甘草　桂心（各三两）
上三味，切，以酒一升，煮取六合，含之。
又黄芩汤，疗口疮，喉咽中塞痛，食不得入方。
黄芩　黄连　甘草（炙）　黄柏（各一两）
上四味，切，以水三升，煎取一升，含之，冷吐，取瘥。
又方
大青（四分）　山栀子　黄柏（各一两）　白蜜（半升）
上四味，切，以水三升，煮取一升，去滓，下蜜，更煎一两沸，含之，取瘥止。
又升麻散，主口疮方。
升麻（六分）　黄柏（六分）
上二味，捣末，以绵裹含之。
口疮久不瘥方二首  ***************************
《千金》疗口疮不瘥，入胸中生疮，三年以上不瘥方。
蔷薇根浓煮汁，含之，又稍稍咽之，三日三夜瘥。冬取根，夏取茎叶。
又方
以角蒿灰涂之，一宿知，二宿瘥，勿咽汁，取瘥为度。
又论云：凡患口疮及齿，切禁油面、酒、酱、酢、腻、干枣，瘥后七日断之弥佳。若不久慎，寻手即发，发而更疗，其瘥稍迟。慎之！慎之！蔷薇根、角蒿为口疮之神药，人皆不知之。
口吻疮方四首  ***************************
《病源》：足太阴为脾之经，其气通于口。足阳明为胃之经，手阳明为大肠之经，此二经并夹于口。其腑脏虚，为风邪湿热所乘，气发于脉，与津液相抟，则生疮，常湿烂有汁，世谓之肥疮，亦名燕口疮。（出第三十卷中。）
《千金》疗口吻疮方。
楸白皮及湿贴之，数易取瘥。
又方
掘经年葵根欲腐者弥佳，烧灰以敷之。
又方
白杨枯枝铁上烧一头，取热涂之。（本方云疗燕吻。）
又方
以新炊饭了，甑唇及热熨之，三十下，三两度瘥止。
口干燥方五首  ***************************
《删繁》疗口热干燥，甘草丸方。
甘草（六分，炙）　人参（六分）　半夏（六分，洗）　乌梅肉（六分）　枣膏（十分）
上五味，捣筛四味，枣膏相和，入蜜丸如弹子，含之瘥。（《千金》同。分两小异。）
《千金》疗口干，除热下气方。
石膏（五合，碎）
上一味，以水三升，煎取二升，入蜜二升，煮取二升，去滓，稍稍含咽之，瘥止。
又口干方。
猪肪脂鸡子大，擘，内醋半升渍一宿，绞汁服之，取瘥为度。
又方
酸枣（一升，去核）　酸石榴子（五合）　干葛（三两）　乌梅（五合，去核）　麦门冬（四两，去心）　覆盆子（三合）　甘草（炙）　瓜蒌（三两）
上八味，捣，以蜜丸，含如枣核大，润为度。
张文仲主口干方。
干枣肉（三两）　甘草（炙）　杏仁　乌梅（二两）
上四味捣，以蜜和，丸如枣核含，以润瘥止。
口臭方九首  ***************************
《千金》疗口中臭方。
桂心　甘草　细辛　橘皮（各等份）
上四味，捣筛，以酒服一钱匕，瘥止为度。
又方
甘草（五两）　川芎（四两）　白芷（三两）
上三味，捣筛，以酒服方寸匕，日三，三十日口香。
又方
浓煮细辛含之，久却吐，甚良。
又方
橘皮（五分）　桂心（三分）　木兰皮（四分）　川芎（六分，一云枣四十个）
上四味，捣筛，以酒服方寸匕，日再服。（一方无川芎，亦可以枣丸含化。）
又方
大豆熬令焦，以醋沃，取汁含之。
又方
细辛　豆蔻
上二味等份，捣末煮，含之，甚良。
又方
栀子　甘草（炙，各三分）　细辛（五分）　桂心（二分）　川芎（四分）
上五味，捣筛，蜜丸，食后服七丸，日再，瘥止。
又方
川芎　白芷　橘皮　桂心（各四分）　枣肉（八分）
上五味，捣筛四物，以蜜和枣肉为丸，食后服十丸。又含之，以瘥为度。此方甚验。
《古今录验》疗口臭方。
甘草（二两，炙）　细辛（二两，末）
上二味，临卧，三指撮以酒服之，甚良。（《千金》同。）
舌论一首  ***************************
《删繁》舌者，主心、小肠之候也。舌重十两，长七寸，广二寸半，善用机衡，能知五味。凡有所啖，若多食咸，则舌脉凝而变色；多食苦，则皮藁而外毛拔；多食辛，则舌筋急而枯干；多食酸，则舌肉腆而唇揭；多食甘，则舌根痛而外发落。又曰：心欲苦，肺欲辛，肝欲酸，脾欲甘，肾欲咸，此五味内合五脏之气也。若脏热则生疮，唇揭赤色。若腑寒则舌本缩，而口噤唇青。寒宜补之，热宜泻之，不寒不热，依腑脏调之。
舌本缩口噤方二首  ***************************
《删繁》疗舌，小肠腑寒应舌本缩，口噤唇青，独活解噤膏方。
独活　川芎（各三两）　天雄（一两，炮）　防风（一两）　蜀椒（二合）　莽草（十叶）　细辛　桂心（各一两）　苦李根皮（三两）　猪肪（二升）
上十味，㕮咀，绵裹，以苦酒一升淹渍一宿，以猪肪微火煎之，去滓膏成，凝以绵裹少许，口含于舌下压之，取瘥，日三度易之，此方甚良。
又生艾叶薄法。
无生艾叶者，取干者捣之，以水淹一升已来，熟捣以帛涂之，于寒处上封裹之，以瘥为度。
舌上疮方二首  ***************************
《千金》云：舌上疮不得食，舌本强，颈两边痛，此因心虚热所致，疗之方。
柴胡　升麻　栀子仁　芍药　通草（各四两）　黄芩　大青　杏仁（去尖皮）　生姜（各三两）　石膏（八两）
上十味，切，以水一斗，煎取三升半，分四服，日三夜一。
又疮舌上疮方。
猪膏（一斤）　蜜（二升）　甘草（如指节三寸）
上三味相和，煎相得，即含枣许咽之，日三，瘥止。
咽喉舌诸疾方七首  ***************************
《千金》喉舌诸疾方。
松子　苦芥子
捣，以苦酒和贴上。
又方
麦面，以苦酒和涂之，痛止。
《小品》疗喉诸病方。
鸡子一枚破，以黄白搅，吞之瘥。
文仲疗咽喉舌诸方。
爪耳下张口解间突处痛，爪勿止，两三食久，即得咽喉开。
又方
随所近左右，刺手中指爪甲下，令血出，当先缚中指令血聚，刺之。
《备急》疗急喉咽舌病者方。
随病所近左右，以刀锋裁刺手大指甲后爪中，令出血，即愈。
又方
病人卧急，爪其蹠心，随所近左右，以瘥为良。
（通按：一本咽喉舌诸疾方七首，与前不同，今附录之。）
（《千金》乌翣膏，喉咙者，脾胃之候，若脏热喉则肿塞，神气不通方。）
（生乌翣（十二两）　升麻（三两）　通草　羚羊角　芍药（各二两）　蔷薇根（切，一升）　生地黄（切，五合）　猪脂（二斤）　艾叶（六铢，生者犹佳））
（上九味㕮咀，绵裹，苦酒一升淹浸一宿，内猪脂中，微火煎，取苦酒尽膏不鸣为度，去滓，薄绵裹，膏似杏仁大，内喉中细细吞之。）
（又方疗喉痹。）
（以牛角烧，研末，酒服方寸匕。）
（又方疗喉痹痹卒不语。）
（煮大豆汁吞之。）
（又方疗喉痹燥肿连颊，吐气数者，名马喉痹。）
（马鞭草一握，勿见风，截去两头，捣汁服之瘥。）
（又方疗舌肿。）
（以醋和釜底墨，厚敷舌上下，脱皮更敷，消息取瘥。）
（又方疗舌胀。）
（用雄鸡冠血，盏盛浸舌，咽下即缩。）
（《肘后》疗舌上出血如钻孔者。）
（煎香薷汁，服一升，日三，服尽。）
口唇舌鼻杂疗方一十四首  ***************************
《广济》疗疳虫蚀唇鼻齿口，及余处皆效方。
石硫黄（研）　干漆（熬）　文蛤（烧作灰）
上三味，各等份，绢筛之，每用减取胡桃大，麝香枣核大，研和，先拭上恶物血等，然后敷之，日三。
《肘后》疗唇里忽生丸核稍大方。
以刀锋决之，令血出瘥。
《删繁》疗舌主心脏热，即应舌生疮裂破，唇揭赤，升麻泄热煎方。
升麻（三两）　射干（三两）　黄柏（切，一升）　苦竹叶（切，五合）　大青（三两）　生芦根　蔷薇根白皮（各切一升）　生玄参（汁，五合）　生地黄（汁，五合）　赤蜜（八合）
上十味，切，以水四升，煮七味，取一升，绞去滓，下诸汁蜜等，候成煎，放冷，以绵取之，封贴舌上含之，细细咽之，以瘥为度，良。（《千金》同。）
《千金》疗舌上有疮四五，孔大如簪者，出血如涌泉，此心脏病，治方
戎盐（五分）　黄柏　黄芩（各五分）　人参（一分）　甘草（二分，炙）　大黄（三分）　桂心（二分）
上七味，捣末，蜜和丸，以饮服十丸，渐增之，或烧铁篦烙孔上。
又疗膀胱热不已，口舌疮咽肿，升麻煎方。
升麻　大青　黄柏（各二两）　蔷薇根　射干　玄参（各四两）　蜜（五合）
上七味，切，以水七升煮六味，取一升，去滓下蜜，煎成含之，以瘥即止。
又疗口傍疮方。
乱发灰、故絮灰、黄连末各等份，以敷疮取瘥。（《翼》中有干姜。）
又疗唇边生疮，连年不瘥方。
以八月蓝叶十斤捣汁，澄取淀，以敷之。
又疗唇舌忽生疮方。
烧鸡舌香末，绵裹敷之，取瘥。
又疗唇黑肿痛痒不可忍方。
取大钱四文，于石上磨似泥，或干用腊月猪脂和涂之瘥。
又方
以竹弹弓弹之，要恶血出瘥。
又疗远行唇口面皲破方。（通按：无皹字，一本作皹，音均，坼裂也。）
煎腊月猪脂敷之瘥。
又疗冬月唇干坼血出方。
捣桃仁，以猪脂和涂。
张文仲疗舌强不能言方。
矾石　桂心（各一两）
上二味，捣末，敷舌上瘥。
《必效》疗舌忽然粗满口方。
以釜下煤和盐等份，以涂舌肿令遍，沥清水涂之，取瘥止。
（通按：一本有后六方，今附录之。）
（《千金》疗口疮白漫漫方。）
（取桑树汁，先以发拭口，次以汁涂之。）
（又疗口中及舌上生疮。）
（烂捣黄柏含之。）
（又疗重舌，舌上生疮，涎出。）
（以蒲黄末敷之，不过三度瘥。）
（又疗舌无故出血不止。）
（用槐花炒，为末，掺上立止。）
（又疗鼻中外查瘤脓血出者。）
（正月取鼠头烧灰，和腊猪膏敷之。）
（又疗咽喉闭塞，口噤方。）
（用雄雀粪研末，每服温水调灌半钱匕，立瘥。）

第二十三卷  ——————————————————————————————————————————————————————————————————————————————————————————

瘿病方一十八首  ***************************
《病源》：瘿者，由忧恚气结所生，亦由饮沙水，沙随气入于脉，抟颈下而成之。初作与瘿核相似，而当颈下也，皮宽不急，垂搥搥然是也。恚气结成瘿者，但垂核搥搥然无脉也。饮沙水成瘿者，有核癗癗然无根，浮动在皮中。又云：有三种瘿。有血瘿，可破之；息肉瘿，可割之；有气瘿，可具针之。《养生方》云：诸山水黑土中出泉流者，不可久居，常食令人作瘿病，动气增患。（出第三十一卷中。）
《肘后》疗颈下卒结，囊渐大欲成瘿，海藻酒方。
海藻（一斤，去咸）　清酒（二升）
上二味，以绢袋盛海藻，酒渍，春夏二日，一服二合，稍稍含咽之，日三，酒尽更以酒二升渍，饮之如前，滓曝干末，服方寸匕，日三，尽更作，三剂佳。（崔氏、文仲同。）
又方
昆布、海藻等份末之，蜜丸，含如杏核大，含稍稍咽汁，日四五。（并出中卷。）
深师疗瘿方。
桂心　昆布（洗）　海藻（洗）　甘草（炙）　白面（熬，各三分）　龙胆草　海蛤（研）　土瓜根　半夏（洗）　吴茱萸　牡蛎（熬，各一两）
上十一味，为散。酢浆水服五分匕，先食，日三，十日知，尽药愈。节食盐、羊肉、饧、生葱、菘菜。
又方
海藻（二分，洗）　龙胆草（二分）　昆布（二分，洗）　土瓜根（二分）　半夏（二分，洗）　小麦面（二分，炒）
上六味，为散。先食，酒服方寸匕，日三，二十日知，三十日愈。忌羊肉、饧。（并出第二十九卷中。）
《小品》：瘿病者，始作与瘿核相似。其瘿病喜当颈下，当中央不偏两边也。乃不急膇然，则是瘿也。中国人息气结瘿者，但垂膇膇无核也。长安及襄阳蛮人，其饮沙水喜瘿，有核瘰瘰耳无根，浮动在皮中。其地妇人患之，肾气实，沙石性合于肾，则令肾实，故病瘿也。北方妇人饮沙水者，产乳其于难，非针不出，是以比家有不救者，良由此也。
疗瘿方。
小麦（一升）
淳苦酒一升，渍小麦令释，漉出曝燥，复渍使苦酒尽，曝麦燥，捣筛。以海藻三两别捣，以和麦末令调，酒服方寸匕，日三。禁盐、生鱼、生菜、猪肉。（《肘后》、崔氏、《备急》云疗三十年瘿疾。《集验》、文仲、范汪等同。出第十卷中。《肘后》用海藻五两。）
《集验》疗瘿酒方。
是水雨经露出柳根（三十斤）
上以水一斛，煮得五斗，同米三斗酿之，酒成，先食服一升，日三。（范汪同。出第四卷中。）
崔氏海藻散，疗瘿方。
海藻（八两，洗去咸汁）　贝母（二两）　土瓜根（二分）　小麦麹（二分，炒）
上四味作散，酒服方寸匕，日三。
又方
秫米（三升，依酒法炊）
上一味，取圆叶白杨皮十两，去上苍者，慎勿令见风，细切，以水五升，煮取二升浓汁，渍麹末五两，用前件秫米依酒法酘之，熟讫，封塞一七日，然后空腹服一大盏，日再服，三日内即效，神验无比。（并出第四卷中。）
张文仲《隐居效验》疗瘿方。
昆布（洗）　菘萝（各三分）　海藻（五分）
上三味，捣，蜜丸如杏核大，含咽津，日三夜二，大佳。（《备急》《肘后》同。）
又疗瘿，司农杨丞服效，第一方。
昆布（六分，洗）　海藻（七分）　菘萝　干姜　桂心（各四分）　通草（五分）
上六味，捣筛，蜜丸如梧子。一服吞七丸，即住在颈下瘿处，欲至食时，即先饮少酒，下却丸子后进食。禁酢、蒜、盐、酪、臭肉、仓米等。若瘿大者，加药令多，取瘥。
又第二方。
昆布（洗）　海藻（洗，各一斤）
上二味，细切，好酒五升，浸七日，量力取数服，酒尽以酒更浸两遍，药力尽。当以此酒下前丸药益善。（《备急》《肘后》同。）
又方
小麦（三升）
上以三年米酢三升，渍麦曝干，干更浸，使酢尽，又曝干，捣筛为散，别捣昆布为散。每服取麦散二匕，昆布散一匕，旦饱食讫，清酒和服之。若不能饮酒者，以水和服亦得，服尽即瘥。多服弥善，无所禁，但不用举重，及悲啼烦恼等事。（《肘后》《备急》《集验》同。）
又含丸方。
槟榔（三两）　马尾海藻（三两，洗）　昆布（三两，洗）
上三味，末之，蜜丸如鸡子黄大，每日空腹含一丸，徐徐令津液取汁咽之。忌盐。并杨丞方服验。（《肘后》《备急》同。并出第六卷中。）
《救急》疗瘿要切方。
鼠粘草根（一升，汤洗）
上细切除皮者一升一物，以水三升，煮取一升半。分温三服，服相去如人行四五里一服。宜顿服六剂，病即瘥。一方削除皮细切，取三大升，捣筛为散，蜜和，丸如梧子，一服二十丸，日再服之，稍稍加至三十丸，以无灰酒进之。（出第五卷中。）
《古今录验》疗气瘿方。（晋州熙公奏徐公方。）
问荆（一两，出海岛）　羯羊靥（五具，去脂，炙）　白蔹　椒目　甘草（炙，各一分）　小麦麹末（二两，熬）
上六味，捣筛为散，羊靥一种别捣为末，相和，好浆浸，更捣作丸如小枣大，一服五丸，无禁。
又方
羊靥一百枚，暖汤浸去脂炙，大枣二十枚去皮，作丸服。忌慎如常药法。
又方
取羊靥一具，去脂含汁，汁尽去皮，日一具，七日含便瘥。
又疗瘿海藻散方。
海藻（十分，洗）　昆布（一两，洗）　海蛤（一两，研）　通草（一两）　菘萝（洗）　干姜　桂心（各二两）
上七味，下筛，酒服一钱匕，日三。（出第四十一卷中。《肘后》无干姜，有白蔹。）
气瘿方一十首  ***************************
《广济》疗气瘿气，胸膈满塞，咽喉项颈渐粗，昆布丸方。
昆布（二两，洗去咸汁）　通草（一两）　羊靥（二具，炙）　海蛤（一两，研）　马尾海藻（一两，洗去咸汁）
上五味，蜜丸如弹子，细细含咽汁。忌生菜、热面、炙肉、蒜、笋。
又疗冷气筑咽喉噎塞，兼瘿气，昆布丸方。
昆布（八分，洗）　干姜（六分）　犀角（六分，屑）　吴茱萸（四分）　人参（八分）　马尾海藻（四分，洗）　葶苈子（六分，熬）　杏仁（八分，去皮尖，熬）
上八味，捣筛，蜜丸如梧子，空腹以饮服。忌生冷、黏食、陈臭等。余忌同前。
又疗气妨塞方。
昆布（三两，洗）　菘萝　通草　柳根须（各三两，近水生者）
上四味，捣筛，蜜丸如弹丸大，以海藻汤浸，细细含之，咽尽勿停。忌举重、生嗔、忧悲等。
又疗瘿细气方。
昆布（十二分，洗）　马尾海藻（十分，洗）　杏仁（八分）　通草　麦门冬（去心）　连翘子（各六分）　干姜　橘皮（各六分）　茯苓（八分）　菘萝（三两）
上十味，捣末，以袋盛含之，乃以齿微微嚼药袋子，汁出入咽中，日夜勿停。有问荆加四分佳。忌嗔及劳、油腻、黏食。（并出第二卷中。）
深师苏子膏，疗气瘿方。
腊月猪脂（一升）　苏子　桂心　大黄　当归　干姜　橘皮　蜀椒（汗，各三分）
上八味，切，以水六升，煮取二升，去滓，内猪脂，消尽服瘥。忌生葱。（出第二十九卷中。）
崔氏云：凡水瘿、气瘿可瘥，石瘿不可治。疗气瘿方。
平旦手挽瘿令离项，搯其下根，脉断愈。一日一度搯。易愈者七日，如难瘥者三七日愈。
又方
昆布（二两，洗）　海藻（二两，洗）　龙胆草（一两）　马刀（半两，炙）　海蛤（半两，研）　大黄（一分）　熏黄（半两）
上七味，捣，蜜丸如梧子大。破除日以绵裹一丸含咽津，朝暮空腹服。忌五辛、猪肉。
又方
海藻（二两，洗）
上一味，以淳酒四升，渍二宿，漉去滓，细细暖含咽之，尽即更造，取瘥为度。（范汪同。并出第四卷中。）
《必效》主气瘿方。
白头翁（半两）　昆布（十分，洗）　海藻（七分，洗）　通草（七分）　玄参　连翘（各八分）　桂心（三分）　白蔹（六分）
上八味，捣筛，蜜丸如梧子五丸，若冷用酒服。禁蒜、面、猪、鱼、生葱。（出第五卷中。）
《古今录验》疗瘿有在咽喉初起，游气去来，阴阳气相抟，遂停住喉中前不去，肿起如斛罗，诸疗不瘥，小麦汤方。
小麦（三升）　昆布（二两，洗去咸）　厚朴（炙，一两）　橘皮　附子（炮）　海藻（洗，各二两）　生姜（五两）　半夏（洗，五两）　白前（三两）　杏仁（一百枚，去尖皮）
上十味，切，以水一斗，煮取三升半。分五服，相去一炊顷。忌猪肉、饧、羊肉、冷水。（出第四十一卷中。）
五瘿方八首  ***************************
深师五瘿丸方。
取鹿靥以酒渍，炙干，再内酒中更浸，炙令香，咽汁，味尽更易，十具愈。（《千金翼》同。出第二十九卷中。）
范汪疗五瘿方。
昆布（三两，洗）　海蛤（二两，研）　菘萝（二两）　海藻（三两，洗）　通草　白蔹　桂心（各二两）
上七味，作散，酒服方寸匕，日三。（《千金翼》同。出第四十二卷中。）
《千金》疗石瘿、劳瘿、泥瘿、忧瘿、气瘿方。
海藻（洗）　龙胆草　海蛤（研）　通草　昆布（洗）　礜石（烧）　菘萝（各三分）　小麦麹（四分，熬）　半夏（洗，二分）
上九味，作散，酒服方寸匕，日三。禁食鱼、猪肉、五辛、生菜、羊肉、饧。十日知，二十日愈。
又方
菖蒲（二两）　海蛤（研，一两）　白蔹（一两）　海藻（洗，一两）　菘萝（一两）　桂心（一两）　椒（汗，一两）　羊靥（百枚）　半夏（一两，洗）　续断（一两）　神麹（三两）　倒挂草（一两）
上十二味，捣作散，以羊、牛髓和，为丸如梧子，日服三丸。忌羊肉、生葱等。（《翼》同。）
又方
小麦面（一升）　特生礜石（一斤，烧）　海藻（一斤，洗）
上三味，以陈酢一升，渍小麦面，曝干更渍，令酢尽干，各捣下筛。每服两方寸匕，日四五服，含乃咽之。忌同前，及大诵大语、吹火用气。（《翼》、深师用小麦面一斗，余同。并出第二十五卷中。）
《千金翼》五瘿方。
海藻（一两，洗）　昆布（洗）　半夏（洗）　细辛　土瓜根　菘萝（各一两）　白蔹　龙胆草（各二两）　海蛤（二两）　通草（二两）
上十味作散，酒服方寸匕，日再。忌羊肉。余忌同前。
又方
昆布（二两，洗）
上一味，切如大指，酢渍，含咽汁，尽愈。
又方
海藻（一斤）　小麦面（一斤）
上二味，以陈酢一升溲面，曝令干，复渍，令酢尽作散。酒服方寸匕，日三。忌怒。（出第十一卷中。）
灸瘿法一十三首  ***************************
《千金》灸诸瘿法。
灸肩髃左右相宛宛中，男左十八壮，右十七壮；女右十八壮，左十七壮。再三，以瘥止。
又法
灸风池百壮，风池夹项两边，两穴两耳上发际中。（通按：此条《千金》《圣济》作灸风池百壮，又灸两耳后发际百壮，乃是两条，然《明堂》无发际穴。）
又法
灸大椎百壮，两边相去各一寸半，小下垂，各三十壮。
又法
灸颈冲，颈冲在伸两手直向前，令臂著头，对鼻所住处灸之，各随年壮。凡灸五处九穴。（《翼》、深师并同。通按：颈冲即臂臑穴，在肘上七寸，其灸五处九穴即风池、发际、大椎、大杼、颈冲五处，共九穴也。）
又瘿上气并短气方。
灸肺俞一百壮。
又瘿上气胸满法。
灸云门五十壮。
又瘿恶气方。
灸胸堂百壮。
又瘿恶气法。
灸天府十五壮。
又瘿劳气法。
灸冲阳，随年壮，在肘外屈横纹头是。（据此是曲池穴，冲阳在足跌上五寸。）
又疗瘿法。
灸天瞿三百壮，横三间寸灸之。
又瘿气面肿法。
灸通天五十壮，在耳上二寸。
又灸瘿法。
灸中封，随年壮，在两足趺上曲尺宛宛中。（并出第二十五卷中。）
又灸瘿法。
灸耳后发际，有一阴骨，骨间有一小穴，亦有动脉，准前灸，大效。以上穴所在，具三十九卷《明堂》中。（出第六卷中。）
瘤方三首  ***************************
《肘后》云：皮肉中忽肿起，初如梅李，渐长大，不痒不痛，又不坚强，按之柔软，此血瘤也。不疗乃至如盘，大则不可复消，而非杀人病尔，亦慎不可破。方乃有大疗，今如觉，但依瘿家疗，疗若不消，更引别大方。（出中卷。）
深师疗瘤脂、细瘤方。
吴茱萸（一分）　矾石（烧）　川芎　当归　大黄　黄连　芍药　白蔹　黄芩（各二分）
上九味，合捣下筛，和鸡子涂著细故熟布上，随瘤大小薄厚贴之，燥辄易之，著药当熟作脓脂，细细从孔中出，探知脓血尽，著生膏。若脓不尽，复起故也。生肉膏方如下。
又生肉膏，疗痈瘤溃漏，及金疮百疮，悉疗之方。
真当归　附子（炮）　甘草　白芷　川芎（各一两）　薤白（一两）　生地黄（三两）
上七味，㕮咀，以猪膏三升半合，微火煎白芷地黄，去滓，稍以敷疮上，日三良。（《千金》并同。出第二十九卷中。）
《千金》云：凡肉瘤勿疗，疗则杀人，慎之！慎之！（出第二十五卷中。）
《千金翼》疗瘤病方。
獐、鹿二种肉，割如厚脯，火炙令热，搨掩，可四炙四易，痛脓便愈，不除更炙新肉，用之良。（出第二十四卷中。）
白瘤及二三十年瘤方三首  ***************************
《千金翼》白瘤方。
先极搔刮，以绳缚之即愈。又取东向木空中水，热刮瘤上洗之，日三，即愈。
又方
白矾　硫黄（等份）
上二味，末，以酢和封上。（并出第二十四卷中。）
《千金》陷肿散，主二三十年瘤瘿及骨瘤、石瘤、肉瘤、脓瘤、血瘤，或大如杯盂升斗，十年不瘥，致有漏溃，令人骨消肉尽，或坚或软或溃，令人惊惕，寐寤不安，体中掣缩，愈而复发，疗之方。（《千金翼》云陷麦散。）
乌贼鱼骨（一分）　白石英（二分）　石硫黄（一分）　紫石英（二分）　钟乳（三分，研）　干姜（一两）　丹参（三分）　琥珀（一两，研）　大黄（一两）　附子（一两，炮）　胡燕屎（一两）
上十一味，为散，贮以韦囊，勿令泄气。若疮湿即敷之，若疮干无汁者以猪膏和敷，日三四，以干为度。若汁不尽者，至五剂、十剂止，勿措意不作也。著药令人不疼痛。若不消，加芒硝二两益佳。忌猪肉。（出第二十五卷中。《翼》无燕屎。）
喉痹方二十一首  ***************************
《病源》：喉痹者，喉里肿塞痹痛，水浆不得入也。人阴阳之气出于肺，循喉咙而上下也。风毒客于喉间，气结蕴积而生热，故喉肿塞而痹痛。脉沉者为阴，浮者为阳，若右手关上脉阴阳俱实者，是喉痹之候也。亦令人壮热而恶寒，七八日不治则死。其汤熨针石，别有正方，补养宣导，今附于后。
《养生方导引法》云：两手拓两颊，手不动，搂肘使急，腰内亦然住定，放两肘头向外，肘膊腰气散尽势，大闷始起，来去七通，去喉痹。（出第三十卷中。）
《广济》疗喉痹急疼，闷妨不通方。
马兰根（切，一升）　升麻（三两）　瞿麦（二两）　射干（十两）　犀角（二两，屑）　通草（二两）　玄参（三两）
上七味，切，以水八升，煮取二升，去滓，细细含咽，一日令尽，得破脓。慎热面、炙肉、蒜。
又疗喉痹方。
马蔺子（八分）　牛蒡子（六分）
上二味，捣为散。每空腹以暖水服方寸匕，渐加至一匕半，日再。（并出第二卷中。）
《肘后》疗喉痹者，喉里肿塞痹痛，水浆不下入，七八日即杀人，疗之方。
巴豆（一枚，开其口）
上一味，以绵裹极坚，令有绳出外，以巴豆内鼻中，随肿左右，时时吸气，半日许即瘥。无巴豆，用杏仁以塞耳如之。（文仲、范汪同。）
又方
熬杏仁熟捣，蜜丸如弹子，含咽其汁，亦可捣杏仁末，帛裹含之。（《小品》、文仲、《备急》、范汪同。）
又方
矾石一两，水三升渍，洗手足。
又方
生地黄汁二升，蜜二升合，微火煎之，取二升，稍稍含之。
又方
射干　当归（各三两）
上二味，切，以水三升，煮取一升，稍稍含之，吐去更含。
又方
剥葫塞耳鼻孔，日再易之，有效。
又方
菖蒲根嚼，烧秤锤令赤，内一杯酒中，沸止饮之。（文仲、《备急》同。）
又疗喉痹方。
射干一片，含咽汁。
又方
升麻断含之，喉塞亦然。
又方
桔梗（三两）
上一味，切，以水三升，煮取一升，顿服之。忌猪肉。
又方
取芥子捣碎，以水及蜜和滓，敷喉下，燥辄易。
又敷用神效方。
桔梗　甘草（炙，各一两）
上二味，切，以水一升，煮取服，即消，有脓即出。忌猪肉、海藻、菘菜。（《备急》同。）
又疗垂死者方。
捣马蔺根一握，少以水绞取汁，稍稍咽之，口噤以物拗灌之，神良。
《古今录验》鸡子汤，疗喉痹方。
半夏末（方寸匕）
上一味，开鸡子头去中黄白，盛淳苦酒令小满，内半夏末，著中搅令和，鸡子著刀子镮令稳，炭上令沸，药成，置杯中，及暖稍咽之，但肿即减。忌羊肉、饧。（《肘后》、文仲同。此与仲景苦酒汤同。半夏不可作末，剖之可也。）
又疗喉痹塞，射干丸方。
射干（二两）　豉（三合）　川芎　杏仁（去尖皮，各一两）　犀角（一两，屑）　升麻（二两）　甘草（一两，炙）
上七味，捣下筛，蜜和，丸含之，稍稍咽津，日五六。忌海藻、菘菜。
又射干汤，疗喉痹，闭不通利而痛，不得饮食者，若闭喉并诸疾方。
当归（二两）　升麻（一两）　白芷（三两）　射干　甘草（炙）　犀角（屑）　杏仁（去尖皮，各一两）
上七味，切，以水八升，煮取一升半，分服，神良。忌海藻、菘菜。（出第二十九卷中。）
《近效》疗喉痹方。
大附子（一个，刮去皮，作四片）
上一味，以蜜涂，火上炙稍热，即含咽汁，甜尽又取一片准前含。如已作头即脓出，如未作头立消。神验。忌猪肉、冷水。
又方
朴硝一两，细细含咽汁，一食顷瘥。
又若肿全盛，语声不出者方。
大附子（一枚，炮裂，削去皮，切如豆）
上一味，含一块咽汁，半食间即瘥。乌头亦得。忌猪肉、冷水。
咽喉中闭塞方三首  ***************************
《广济》疗咽喉中塞，鼻中疮出及干呕，头痛，食不下方。
升麻　通草　黄柏　玄参（各八分）　麦门冬（十分，去心）　竹茹　前胡（各六分）　芒硝（十分）
上八味，切，以水八升，煮取二升五合，去滓，内消，温分三服，服别如人食顷。自利去消。
又方
生鸡子一颗，开头取白去黄，著米酢拌，煻火燠，沸起擎下，沸定更三度成就，热饮酢尽，不过一二即瘥。（并出第二卷中。）
《近效》疗喉痹喉咽塞，喘息不通，须臾欲绝，神验方。
马蔺根叶（二两）
上一味，切，以水一大升半，煮取一大盏，去滓，细细吃，须臾即通。络石草亦疗，煎法分两亦同。
喉舌生疮烂方八首  ***************************
《肘后》疗喉口中及舌生疮烂方。
含好淳苦酒即愈。（文仲、《备急》同。）
又方
一酒渍蘘荷根半日，含漱其汁。
又方
杏仁（二十枚）　甘草（一寸）　黄连（一分）
上三味，末，绵裹含之。（《千金》同。）
又方
矾石（二两，烧去汁）　黄连（一分，末）
上二味，同研，内口中，令布疮上。
又方
黄连（一两）
上一味，切，以水三升，煮取一升，稍稍含，冷吐。忌猪肉、冷水。
张文仲疗口中及舌生疮烂方。
取牛膝根酒渍，含漱之。无酒者，但亦取含之。（《肘后》同。）
又方
剉黄柏含之。（《肘后》同。并出第七卷中。）
《备急》疗喉中及舌生疮烂方。
剉蔷薇根浓煮汁，含漱之。冬用根，夏用枝叶。（文仲、《肘后》同。出第四卷中。）
咽喉生疮方四首  ***************************
《广济》疗咽中生疮，吐血不下食方。（方怡云口此方，余用已验，但不大便者先看轻重消息下之，后用此方。）
生地黄（五两）　青竹茹　玄参　鸡苏（各二两）　茯苓　升麻　麦门冬（去心，各三两）
上七味，切，以水八升，煮取二升五合，去滓。分温三服，服相去如人行七八里，不能多服，含细细咽亦得。忌生冷、热面、炙肉、油酢。（出第五卷中。）
《千金》疗口中塞及咽喉不利生疮，口燥膏方。
猪膏（一斤）　白蜜（一斤）　黄连（一两）
上三味，合煎去滓，搅令相得。含如半枣，日四五度。
又疗热病口烂，咽喉生疮，水浆不得入，膏方。
当归　射干　升麻（各一两）　附子（半两，炮）　白蜜（四两）
上五味，切，以猪膏四两先煎之，成膏下著地，勿令大热，内诸药，微火煎，附子色黄药成，绞去滓，内蜜，复上微火煎，令相得，盛器中令凝。取如杏子大含之，日四五度，稍稍咽之。（并出第六卷中。）
《古今录验》升麻汤，疗咽喉生疮方。
甘草（一两，炙）　升麻　石膏（碎）　牡丹皮（各一两）
上四味，切，以水七升，煮取三升，一服七合，日三。忌海藻、菘菜。（出第二十九卷中。）
咽喉肿方五首  ***************************
《肘后》咽喉卒痈肿，食饮不过方。
用薤一把，捣敷肿上，冷复易之，用苦酒和亦佳。（范汪同。）
又方
吞薏苡仁子二枚。
《延年》疗喉中热肿方。
鼠粘根（切，一升）
上一味，以水五升，煮取三升，去滓，分温三四服。忌蒜、面。（出第十九卷中。）
《古今录验》羚羊角豉汤，疗喉痛肿结，毒气冲心胸方。
豉（一升半）　犀角（一两，屑）　羚羊角（屑，一两）　芍药（三两）　升麻（四两）　杏仁（一两，去尖皮）　栀子（七枚）　甘草（炙，一两）
上八味，切，以水七升，煮取一升半，去滓，分三服。忌海藻、菘菜。
又五香汤，疗诸恶气喉肿结核方。
沉香（二两）　薰陆香（一两）　麝香（二分，研，汤成下）　青木香（二两）　鸡舌香（二两）
上五味，以水五升，煮取一升半，去滓，分三服。（并出第二十九卷中。）
喉卒塞痛及卒毒攻痛方三首  ***************************
范汪疗卒喉中塞痛，不得饮食方。
取败笔一枚烧屑，以浆饮服一方寸匕，良验。（出第十五卷中。）
文仲疗喉中卒毒攻痛方。
章陆根切，炙令热，隔布熨之，冷转易，立愈。姚云：苦酒热熬敷喉，亦疗喉痹。（《肘后》《小品》同。）
又方
捣艾敷之。（并出第七卷中。）
悬痈肿方三首  ***************************
《肘后》疗悬痈肿卒长数寸如指，随喉出入不得食方。
开口捧头，以箸抑舌，及烧小铁于管中灼之令破，灼火毕，以盐随烙处涂之。
又方
捣盐，绵缠箸头点盐，敷以揩之，日六七度。（文仲、《备急》同。）
《千金》疗悬痈垂暴肿长方。
干姜　半夏（等份，洗）
上二味，末之，以少少著舌本。（《翼》同。出第六卷中。）
咽喉杂疗方四首  ***************************
范汪疗咽喉不利，下气丸方。
射干　附子（炮）　人参　杏仁（各一分）
上四味，合捣下筛，蜜丸如梧子。含一丸咽汁，日三夜一。忌猪肉、冷水。（《千金》同。）
又疗口中咽喉不利，当归含丸方。
当归（末，二两）　杏仁（一两）
上二味，捣合下筛，以蜜和，为丸如梧子，二丸，含渐渐咽汁，日三夜再。
又疗咽喉中痛不利丸方。
升麻　甘草（炙）　鬼臼　射干　丹砂（各一两）　雄黄（一两）　杏仁（一十枚）　麝香（半两）
上八味，捣下筛，和以蜜，丸如梧子。饮服一丸，日三，渐加之，酒下亦得。咽痛失声不利用良。忌海藻、菘菜。（《千金》同。出第五十卷中。）
崔氏疗口咽，咽内疮痛欲失声方。
桂心（二两）　杏仁（熬，二两）　芜荑（一两）
上三味，捣末合和，绵裹含如杏仁许，咽汁消尽更含，日三夜二。忌腻食。（出第四卷中。）
寒热瘰疬方一十一首  ***************************
《病源》：此由风邪毒气客于肌肉，随虚处而停结为瘰疬。或如梅、李等大小，两三相连在皮间，而时发寒热是也。久则变脓溃成瘘也。其汤熨针石，别有正方，补养宣导，今附于后。
《养生方导引法》云：踑踞，以两手从脚入据地，曲脚加其上，举尻，其可用行气。愈瘰疬、乳痈。（出第三十四卷中。）
《甲乙针经》寒热瘰疬论：黄帝问曰：寒热瘰疬在于颈腋者，皆何气所生？岐伯对曰：此皆鼠瘘寒热之气也，稽留于脉而不去者。鼠瘘之本，皆在于脏，其末上出于颈腋之间，其浮于脉中，未著于肌肉而外为脓血者去易。问曰：去之奈何？对曰：请从其末引其本，可使衰去而绝其寒热。审安其道以予之，徐往徐来以去之。其小如麦者，一刺知，三刺而已。决其生死法：反其人目视之，其中有赤脉，从上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。此赤脉不下贯瞳子者，可疗。（《千金》同。出第八卷中。）
《广济》疗瘰疬丸方。
鹳骨　狸骨（并炙）　射干　玄参　升麻（炙）　青木香　沉香　犀角（屑）　丁香　羚羊角（屑）　丹参　甘草（炙，各四分）　人参　沙参（各三两）　獭肝（六分）　连翘（六分）　光明沙（二分，研）
上十七味，捣筛，蜜丸。以饮服十五丸，日二服，渐加至三十丸，空腹服之。忌生冷、油腻、血食并酢、热肉、海藻、菘菜、黏食、陈臭、生血物等。
又疗瘰疬方。
连翘　射干　玄参　芍药　青木香　芒硝　升麻　栀子仁（劈）　前胡　当归　甘草（炙）　大黄（各二两）
上十二味，切，以水一斗，煮取三升。分三服，服别相去如人行六七里，快利。忌同前方。（并出第五卷中。）
刘涓子疗寒热瘰疬散方。
狸骨（五两，炙）　乌头（七分，炮）　黄连（六分）
上三味，捣下筛。先食，以酒服一钱匕，日三良。忌猪肉，冷水。（范汪同。出第十卷中。）
《千金》疗瘰疬方。
白僵蚕为散，以水服五分匕，日三，十日瘥。（深师、《救急》同。）
又方
于患人背两边腋下后文上，随年壮灸之。
又方
灸耳后发际七壮。
又方
槲白皮（二斤）
上一味，细切，以水七升，煮取三升，去滓，真珠砂方寸匕，和汁一升，旦向日服之，强行，须臾吐鼠出，三朝服良。
又方
狸头一枚，炙，捣下筛，旦白饮服方寸匕，日再服之。
又方
狼粪灰封上良。
又疗寒热瘰疬散方。
连翘　土瓜根　龙胆草　苦参　黄连　瓜蒌　芍药　常山皮（各两）　狸头骨（一枚，炙）
上九味，捣下筛，酒服五分匕，日三。忌猪肉、冷水。（《翼》《集验》《古今录验》同。一方云：无狸头骨，加之名狸头散，余同。并出第二十四卷中。）
《救急》疗瘰疬方。
马齿苋阴干烧灰，腊月猪膏和之，以暖泔清洗疮，拭干敷之，日三。（出第三卷中。）
瘰疬结核方四首  ***************************
《广济》疗瘰疬息肉结硬薄方。
白蔹　甘草（炙）　青木香　芍药　大黄（各三两）　玄参（三两）
上六味，捣为散，少减，以少酢和如稀糊，涂故布贴上，干易之，勿停。忌猪肉、五辛、热肉、饮酒、热面等。
又瘰疬结核，令消散方。
黄芪（七分）　玄参（八分）　连翘　人参　升麻　青木香　茯苓　苍耳子　甘草（炙）　朴硝　桂心（各四分）　枳实（炙，去瓤）　大黄　羚羊角（屑）　麦门冬（去心，各五分）　鼠粘子　苦参（各九分）
上十七味，捣，蜜丸如梧子，以酒下十丸，日三夜四，渐加至二三十丸，以知为度。忌同前方。（并出第五卷中。）
《肘后》疗颈下生疮，疬瘰如梅李，宜使消之方。
海藻（一斤，洗）
上一味，以酒三升，渍数日，稍稍饮之。（文仲、《备急》等同。）
又方
人参　甘草（炙）　干姜　白蔹（各四分）
上四味，捣筛。酒服方寸匕，日三。忌同。（刘涓子、文仲、《备急》同。出第六卷中。）
恶核瘰疬方四首  ***************************
文仲五香连翘汤，疗恶肉、恶脉、恶核、瘰疬、风结肿、气痛方。
青木香　沉香　鸡舌香（各二两）　麝香（半两）　薰陆香（一两）　射干　紫葛　升麻　桑寄生　独活　通草　连翘（各二两）　大黄（三两）　淡竹沥（二升）
上十四味，切，以水九升，煮取减半，内竹沥，更煮取三升，分三服。忌五辛。（《千金方》无紫葛、鸡舌香，有丁香。《古今录验》同。出第五卷中。）
《延年》丹参汤，疗恶肉核瘰疬，诸风气结聚肿气，诸病并主之方。
蒴藋　丹参（各二两）　甘草（炙）　秦艽　独活　乌头（炮）　牛膝（各一两）　踯躅花　蜀椒（各半两，汗）
上九味，切，以水八升，煮取三升，温服一升。忌海藻、菘菜、猪肉、冷水。（《古今录验》有白及，余并同。）
又玄参汤，主恶核、瘰疬、风结方。
玄参　升麻　独活　连翘（各二两）　木防己　菊花（各一两）
上六味，切，以水八升，煮取三升，分服一升，日三。（文仲同。）
又丹参膏，主恶肉结核瘰疬，脉肿气痛方。
丹参（八分）　白蔹　独活　连翘　白及（各四分）　升麻　蒴藋（各六分）　防己　玄参　杏仁（各五分，去皮尖）
上十味，细切，以生地黄汁淹渍一宿，以炼成猪膏四升，微火煎，五上五下，药成，绞去滓，以摩病处，日三四。
痈肿瘰疬核不消方五首  ***************************
《经效》犀角丸，疗瘰疬方。
犀角（四分）　升麻（三分）　大黄（六分）　牛蒡子（八分）　乌蛇（十分，炙去头尾）　玄参（八分）
上六味，末之，蜜和，丸如梧子大。每日至午后，煎牛蒡汤，下三十五丸。
又方
龙骨（八分）　牡蛎（八分，熬）
上二味，末之，酒下三钱匕，日三度良。
又大黄膏方。
大黄（六分）　附子（四分，炮）　细辛（三分）　连翘（四分）　巴豆（一分）
上五味，以苦酒浸一宿，以腊月猪膏煎，三上三下，去滓，以绵滤之，用敷之，日三五度涂之良。
《集验》疗寒热瘰疬散方。
连翘（六分）　土瓜根（四分）　龙胆草（五分）　黄连（四分）　苦参（六分）　瓜蒌（四分）　芍药（五分）
上七味，为散，食后温酒下五分匕，日三。
又方
陵鲤甲二十一枚，烧，捣末，敷疮上效。（《千金》同。）
鼠瘘及瘰疬方一十一首  ***************************
文仲疗瘰疬方。
苦参四大两，捣末，生牛膝和，丸如梧子。食后，暖水下十丸，日三服。
又方
昆布（四分）　海藻（四分）
上二味，各洗去咸，捣末，蜜和，丸如杏核许大，含之，日三度良瘥。
《救急》疗鼠瘘久不瘥方。
取鼠狼不限多少，常作羹粥，任吃之，必验。（《千金》《经效》同。）
范汪疗鼠瘘瘰疬方。
取腊月猪膏，正月鼠头，烧令作灰，以膏和，敷之愈。若不瘥者，瘰疬右灸右肩头三指度以下指灸，炷皆如鸡子大良。若不能堪者，可如中黄亦可，已试有良验。
又疗颈鼠瘘累累者方。
贝母　干姜　藁本　桂心　蜀椒（各一分，汗）
上五味，捣下筛。先食吴茱萸一分，以酒服一撮。忌生葱。
又疗鼠瘘瘰疬身热方。
猪椒（二十斤）
上一味，以水淹足，煎熟去滓，置瓶中，覆瓶口，以疮当上熏，候热极乃止痛，脓血鼠当从疮出，便愈。
又寒热鼠瘘瘰疬散方。
狸骨（炙）　龙骨（各五分）　踯躅（熬，半两）　鼠粘子　当归　王不留行　土瓜根（各一两）
上七味，捣合筛。先食，酒服方寸匕，日再夜一。（并出第四十二卷中。）
《集验》疗鼠瘘及瘰疬膏方。
白马、牛、羊、猪、鸡等屎屑（各一斤）　漏芦　藁本（各一斤）
上七味，并于石上烧作灰研，绢筛之，以猪脂一升三合，煎乱发一两半，令沸，发尽乃内诸药屑，微火上煎五六沸，药成。先去疮上痂，以盐汤洗，新绵拭疮令燥，然后敷膏，若无痂犹须汤洗，日再。若著膏，当以帛覆，无令风冷，神验。瘰疬以膏敷上，亦日再。（《古今录验》、范汪同。）
又疗寒热瘰疬散方。
白曾青（半两）　当归　防风　栝楼根　川芎　黄芪　狸骨（炙）　甘草（炙，各二两）　细辛　干姜　露蜂房（各一两，炙）　礜石（烧半日）　大附子（炮）　荏子（各半两）　斑蝥（去首足羽，熬）　芫青（去首足羽，各五枚，熬）
上十六味，捣，下筛为散。以酒服一钱匕，日再。忌猪肉、冷水、海藻、菘菜。（《古今录验》、范汪同。并出第八卷中。）
又疗鼠瘘方。
蛇腹中鼠、虾蟆烧末，酒服方寸匕，甚效。
又方
以槲叶捣末，敷肿上，热炒盐熨之即消，良效。（并出第五卷中。）
毒肿瘰疬方四首  ***************************
崔氏大五香汤，疗毒气，苦肌肉中肿痛，结脉寒热，如瘰疬痛不可近，急者数日杀人，苦心烦闷，便当急速与汤，并以滓薄肿脉上方。
青木香　鸡舌香　沉香　升麻（各五分）　藿香　犀角（屑）　吴茱萸　桂心　麻黄　甘草（炙，各三分）　薰陆香（四分）　细辛（二分）
上十二味，㕮咀，以水七升，煮取二升，分三服，不瘥复合。若啬啬恶寒，加附子中形者一枚，炮令坼，八破用。忌生冷、菘菜、海藻、猪肉、冷水、生菜、五辛。（《古今录验》同。）
又五香汤，疗毒肿瘰疬方。
麝香（研）　青木香　鸡舌香　藿香　薰陆香　当归　黄芩　升麻　芒硝（各三分）　大黄（五分）
上十味，㕮咀，以水六升，煮取二升，去滓，内硝。分二服，相去如人行七八里再服。诸卒尸注、恶气亦疗。（出第五卷中。）
《经心录》射干汤，疗恶毒，身强痛，瘰疬方。
射干　桂心（各二两）　麻黄（去节）　生姜　甘草（炙，各四两）　杏仁（四十个，去皮尖）
上六味，切，以水四升，煮取三升，去滓，分三服。忌同前。（出第五卷中。）
又升麻汤，疗风毒，咽水不下，及疗疬肿方。
升麻　芍药（各四两）　射干（三两）　杏仁（去尖皮，三两）　麻黄（去节，二两）　甘草（炙，二两）　枫香　葛根（各三两）
上八味，切，以水八升，煎取半分，三服。忌同前。（出第三卷中。）
灸瘰疬法六首  ***************************
《千金》灸瘰疬法。
两腋中患疬处宛宛中，百壮上。
又法
捣生章陆根，捻作饼子，置漏上，以艾炷灸饼子上，干熟易之，灸三四炷。
又法
灸五里、大迎各三十壮。
又法
葶苈（三合）　豉（一升）
上二味，合捣令极熟，作饼如大钱，厚二分许，取一枚，当疮孔上，作艾炷如小指大，灸饼上三壮，一日易三饼九炷，隔三日一灸。（《翼》同。《古今录验》兼主瘘，不可灸头疮，葶苈气入脑杀人。刘涓子同。）
又法
一切瘰疬在项上及触处，但有肉结凝，以作瘘疮及痈节者，以独头蒜截两头，留心作孔，大艾炷称蒜大小，贴疬子上灸之，勿令上破肉，但取热而已，七炷一易蒜，日三易，日日灸之，取消止。（《翼》同。）
又方
七月七日，日未出时取麻花，五月五日取艾，等份，合捣作炷，灸疬子一百壮。（并出第二十四卷中。）
九瘘方三十五首  ***************************
《广济》疗瘘有九种，不过此方。
芫青（四足）　海藻（八分，洗）　昆布（八分，洗）　雄黄（研，八分）　狸骨（炙，三分）　牡蛎（四分，熬）　地胆（二十枚，熬）　青木香（三分）
上八味，捣筛为散，酒服一钱匕，日二服。病从小便出如烂筋。忌生冷、黏食、猪鱼肉、陈臭物。（出第五卷中。）
刘涓子疗鼠瘘方。
死蜣蜋（烧作灰）
上一味，苦酒和涂之，数过即愈。先以盐汤洗。（《古今录验》《千金》同。）
又方
五月五日楼桃捣末，先盐汤洗，拭之令干，以末敷疮上。（楼桃未详。）
又方
乌头（炮）　附子（炮，各二两）
上二味，㕮咀，著五升淳苦酒中渍之，待干复内苦酒中，燥复内，以苦酒尽曝令干，捣末。酒服方寸匕，日三。忌猪肉、冷水等。
又张子仁疗鼠瘘要方。
柞木皮（五升）
上一味，以水一斗，煮熟去皮，煎令汁得二升，稍稍服尽，当有宿肉出，即愈。（《备急》、文仲、《古今录验》同。并出第六卷中。）
《肘后》疗苦鼻内肉外查瘤，脓并出者，是蜂瘘方。
取蜂房火炙焦末，酒服方寸匕，日一。
深师疗鼠瘘方。
鳗鲡鱼（四两）　野猪皮　瞿麦（一两）　巴豆（十五枚）　斑蝥（二十枚，去头足羽，熬）　五月五日蟾蜍（一枚，炙）　腊月猪脂（五分）
上七味，捣野猪皮下筛，合诸药更捣下筛，内鳗鲡鱼，以膏和捣千杵，平旦未食服如梧桐子二枚，觉者寒热，不觉暮复投，明日旦起更服三丸，稍稍增之，慎勿食热食，烦闷杀人。虫当从小便出，以堪盛之尿，便视乃有百数耳，不可以见，亦大便出。此方验。忌猪肉、芦笋等。
又方
马齿矾石（烧）　珍珠粉
上二味，捣，下筛为散，厚涂疮上，不过三愈。
又方
松脂　硫黄　狼毒（各二两）　猪脑（一具）　白蔹（二两）
上五味，熬猪脑取汁，狼毒、白蔹㕮咀，以水三升，煮取一升，内脑汁中煎，令得五合，细末硫黄、松脂，下筛，内中搅令相得，绵裹内疮中，七日知，一七日病除。神良。
《集验》凡有九种瘘。
一曰狼瘘，始发于颈，头肿有根，起于缺盆上，转连耳本肿大，此得之，因忧恚气上不得下，其根在肺，空青主之，商陆为佐。
二曰鼠瘘，始发于颈，无头尾，如蹊鼠瘘核，时上时下，使人寒热脱肉，此得之，由食大鼠余毒不去，其根在胃，狸骨主之，知母为佐。
三曰蝼蛄瘘，始发于颈项，状如蝼蛄，肿溃连生疮，其汁赤黄，得之食瓜，蝼蛄余毒及果实不去核，其根在大肠，荏子主之，桔梗为佐。
四曰蜂瘘，始发于颈，瘰疬三四处，俱肿起，相连溃溃移，此得之多饮流水，水有蜂余毒不去，其根在脾，雄黄主之，黄芩为佐。
五曰蚍蜉瘘，始发于颈，初得之如伤寒，此得之，因饮食中有蚍蜉毒不去，其根在肾，礜石主之，防风为佐。
六曰蛴螬瘘，始发于颈，上下无头尾，如枣核块块，多在皮中，使人寒热心痛满，此因喜怒哭泣得之，其根在心，矾石主之，白术为佐。
七曰浮疽瘘，始发于颈，如两指，使人寒热欲卧，此得之，思虑忧忆，其根在胆，地胆主之，甘草为佐。
八曰瘰疬瘘，始发于颈，有根，初苦痛，瘰疬觉之使人寒热，得之新沐头湿结发，汗流入于颈所致。其根在肾，雌黄主之，芍药为佐。
九曰转脉瘘，始发于颈，如大豆浮在脉中，濯濯脉转，苦惊惕，身如振寒热，始得之时，惊卧失枕，其根在小肠。斑蝥主之，白芷为佐。
疗瘘九种方。
空青（研，炼之）　商陆根　狸骨（炙）　知母　荏子　桔梗　雄黄　黄芩　礜石（烧）　防风　矾石（烧汁尽）　地胆（熬）　白术　甘草（炙）　雌黄　芍药　斑蝥（去足羽，熬）　白芷（各二分）
上十八味捣，其论病者特加其份，余种令份等，细筛末，空青最在后内之。苦酒服一刀圭，日三服，三十日知，五十日愈，七十日平复。病者百日禁食鱼肉，忌生菜、桃李、雀肉、海藻、菘菜、犬肉、生血物，余二大豆为一刀圭，小儿服之半，大人全服，八岁以下，宁从少起，过度令人淋，淋即减之。（出第九卷中。）
《千金》问曰：何谓九瘘？答曰：一曰狼瘘，二曰鼠瘘，三曰蝼蛄瘘，四曰蜂瘘，五曰蚍蜉瘘，六曰蛴螬瘘，七曰浮沮瘘，八曰瘰疬瘘，九曰转脉瘘，谓之九瘘。
又疗狼瘘发于颈，头肿有根，起于缺盆上，转连延耳根肿大。此得之，因忧恚气上不得下，其根在肺。空青主之，商陆为佐方。
空青（研，二分）　猬脑（二分，炕之）　独活（一分）　猬肝（一具，干之）　川芎（半两）　女妇草（一分）　黄芩　鳖甲（炙）　斑蝥（去翅足）　干姜　当归　茴香　矾石（烧）　地胆（各一分）　蜀椒（三十粒，去汗）
上十五味，作散，下筛。酒服方寸匕，日三，十五日即止。忌生血物、苋菜。（刘涓子、《古今录验》同。）
又疗鼠瘘发于颈，无头尾如蹊鼠，使人寒热。此得之，因食大鼠余毒不去，其根在胃。狸骨主之，知母为佐方。
陵鲤鱼（炙）　山龟壳（炙）　甘草（炙）　桂心　雄黄　干姜（等份）
上六味，作散，下筛。服方寸匕，日三。蜜和内疮中，无不愈。先灸作疮，后与药良。忌海藻、生葱。（刘涓子、《备急》《古今录验》、文仲同。）
又疗鼠瘘疮瘥，复发乃不愈，出脓血不止方。
以不中水猪脂㕮咀，生地黄内脂中，令其脂与地黄足相淹，和煎六七沸，去滓，桑灰汁净洗疮，去恶汁，以地黄膏涂上，日一易。（范汪同。）
又疗鼠瘘方。
得蛇虺所吞口中鼠烧末，服方寸匕，日再，不过三服。此大验，但难遇耳。并敷疮中。（范汪同。）
又疗鼠瘘方。
死鼠（一枚，中形者）　乱发（如鸡子一枚）
上二物，以腊月猪膏令淹鼠、发，煎之，令其鼠、发都尽消膏成，分作二份，一份稍稍涂疮，一份以酒服之，即愈矣。鼠子当从疮出，神良，秘不传。（《翼》《备急》、文仲、《集验》、范汪同。）
又疗蝼蛄瘘，发于颈项，状如蝼蛄，肿溃连生疮，其汁赤黄。此得之，食瓜蝼蛄余毒及果实不去核，其根在大肠。荏子主之，桔梗为佐方。
桂心　干姜　桔梗　矾石（烧）　独活（各一分）　附子（一分，炮）　椒（一百粒，汗）　川芎（半分）　龙骨（半分）　荏子（一分）
上十味，捣，下筛，枣二十枚合捣，以酢浆丸如大豆，温浆下五丸。（《古今录验》、刘涓子同。）
又方
槲叶灰，先以泔清煮槲叶取汁，洗拭干，内灰疮中。
又疗蜂瘘，发于颈，瘰疬三四处俱肿起，相连溃溃移。此得之饮流水有蜂毒不去，其根在脾。雄黄主之，黄芩为佐方。
蜂房（一具，炙）　鳖甲（一分，炙）　茴香（一分）　吴茱萸（二分）　椒（一百粒，汗）　干姜（一分）
上六味，捣，下筛作散，敷疮孔中，日十度，十日止。忌苋菜。
又疗蜂瘘初生时，状如桃而痒，搔之则引大如鸡子，如覆手者方。
熬盐熨之三宿，四日不瘥，至百日成瘘。其状大如四五寸，又广三寸，中生蜂作孔，乃有数百。治法以石硫黄随多少，燃烛烧令汁出，著疮孔中，须臾皮中见蜂数十，惟蜂尽即瘥。
又疗蚍蜉瘘，发于颈，初得如伤寒，此因食中有蚍蜉毒不去，其根在肾。礜石主之，防风为佐方。
白术（四分）　知母　雌黄　干地黄　独活　青黛　斑蝥（去首羽足，熬）　白芷　柏脂　芍药　海藻（一云海苔）　当归（各一分）　猬皮（四分，炙）　椒（一百粒，去汗）　桃白皮（一分，正旦取）
上十五味，捣，下筛作散。服一钱匕，日三。（刘涓子、《古今录验》同。）
又疗蛴螬瘘，发于颈，无头尾，如枣核块，块多在皮中，使人寒热心痛满，此因喜怒哭泣，其根在心。矾石主之，白术为佐方。
白术（一分）　矾石（一分）　空青（两三分）　当归（二分）　细辛（一分）　猬肉（炙）　枸杞根　斑蝥（去翅足，熬）　地胆（各一分，熬）　干乌脑（三大豆）
上十味，捣，下筛散。服方寸匕，日三，酢浆服之。病在上侧卧，在下高枕卧，使药流下。（刘涓子、《古今录验》同。）
七曰浮沮瘘，发于颈如两指，使人寒热欲卧，得之因思虑忧忆，其根在胆。地胆主之，甘草为佐方。
雄黄（一分）　干姜（一分）　龙胆（二分，一作龙骨）　石决明　续断　菴䕡根（各分）　细辛（二分）　大黄（半分）　地胆（一分，熬）
上九味，捣，下筛为散，敷疮，日四五。忌生菜。（刘涓子同。《古今录验》无雄黄，有硫黄。余同。）
又疗瘰疬瘘，发于颈有根，初苦痛，历历觉之，使人寒热。此得之新沐头湿髻发，汗流入于颈，其根在肾。雌黄主之，芍药为佐方。
茯苓　续断　矾石（烧令汁尽）　干姜　雌黄　芍药　桔梗　椒（汗）　干地黄　常山　空青　狸肉　鸟脑（并肾肝）　斑蝥（去翅足，熬，各一分）　附子（一两，炮）　礜石（二分，烧半日）　虎指（一分，一云虎肾）
上十七味，捣，筛为散，蜜丸如大豆，夜酒服十丸，日三。（《古今录验》同。）
又疗转脉瘘，发于颈，如大豆浮在脉中，濯濯脉转，苦惊惕，身如振寒热，得之于惊卧失枕，其根在小肠。斑蝥主之，白芷为佐方。
绿青（二分）　礜石（半分，烧半日）　防风（一分）　甘草（半分，炙）　大黄（二分）　桂心（二分）　人参（二分）　当归（二分）　升麻（一分）　地胆（一分，熬）　白术（一分）　钟乳（一分，研）　斑蝥（一分，去翅足，熬）　白芷（一分）　续断（一分）　麝香（一分）　麦门冬（一分，去心）
上十七味，捣，下筛，蜜丸。酒服如大豆十丸，日三。勿食仓米，慎房百日。（刘涓子、《古今录验》同。并出第二十四卷中。）
崔氏疗九种瘘方。
芫青（二十枚，去足翅，熬）　地胆（十枚，去足羽，熬）　斑蝥（三十枚，准上生犀如枣核大，屑）　豉（四十九粒大豆黄一百枚，生用）　牛黄（枣核大）　蜈蚣（一枚，肥大者，折取一寸半，微火熬）
上八味，捣筛，蜜丸如梧子。初欲服药，少夜食，明旦饮服二丸，须臾可煮酢浆、薄粥稍稍冷饮之。其瘘虫有形状，皆从小便出，至日西甚虚闷，可煮汤，餐蔓荆菜羹酱食之，其余脂腻、酢脯一切口味、五辛、果子之类，并不得食。人强隔日一服，人弱两三日一服。服药以疮瘥虫尽为度。若瘥仍作二十日许将息，药欲尽预合，勿使断绝药气。不能将息，便不须服。（《救急》《千金》同。出第五卷中。）
张文仲疗鼠瘘方。
石南　生地黄　雌黄　茯苓　黄连（各二两）
上五味作散，敷疮，日再。（《备急》同。）
又疗鼠瘘诸恶疮方。
苦参（三斤）　露蜂（五两）　麹（二升）
上三味，以水三斗，渍药三宿，去滓，黍米二升酿熟饮，日三。一方得猬皮一具。（刘涓子同。并出第五卷中。）
《备急》刘涓子鼠瘘方。
山龟壳（炙）　桂心　雄黄　干姜　狸骨（炙）　甘草（炙）
上六味等份，捣筛为散，饮服方寸匕，日三。蜜和，内疮中，无不愈。先灸作疮，后与药良。
又方
矾石（三分，烧）　斑蝥（一分，去首足羽，熬）
上二味，捣，下筛，用酢浆服半匕，须臾瘘虫从小便出。（《删繁》、文仲同。出第五卷中。）
《古今录验》疗鼠瘘，麝香涂方。
麝香（研）　雌黄（研）
上二味，等份，并为散，取虾蟆背白汁和涂疮孔中，日一度。
又疗鼠瘘著头生，小者如杏，大者如杯方。
斑蝥（一分，去首足羽，熬）　牡蛎（二分，熬）　海藻（四分，先去咸味）
上三味，捣，下筛。酒服五分匕，日三，病当从小便出如鱼胞。忌蒜。（并出第四十一卷中。）
诸瘘方一十五首  ***************************
刘涓子瘘肿病方。
斑蝥（四十枚，去足翅，熬）　桂心（四分）　芫青（十枚，去足翅，熬）　葛上亭长（三十枚，熬）
上四味，捣下筛，酒服半钱匕，日一。忌生葱。
又疗瘘方。
斑蝥（四十枚，去足羽，熬）　地胆（三十枚，去首足翅，熬）　蜥蜴（三枚，炙）
上三味，捣之千杵，蜜和如大豆，服二丸。
又疗瘘众方不瘥，效验方。
牡蒙（数两）
上一味，捣之，汤和适寒温，取一升许，薄疮上，冷易，经宿佳。
又疗瘘生肉，膏方。
桑薪灰三升，水四升淋之，复重淋之，服三升，石灰熬令黄，内灰汁中，以两重帛裹绞去滓，更鱼目煎取二升，勿用急火煎，随瘘孔深浅，初时作服散而瘥。孔若深四寸，新药与孔里，薤白使濡，安药薤白，入药孔里。若深四寸，随瘘根而灸两处，每处与四十壮，惟勿灸瘘孔，随深浅去脓，散与膏安著疮孔里十五过，少迁延日月，取瘥。肉满脓亦断，神良无比。（出第六卷中。）
《肘后》论：此本在诸方疮条中，病类既多，今状出为别一篇。凡瘘病有鼠、蛇、蜂、蛙、蚓，类似而小异，皆从饮食中得，其精气入人肌体，变化成形。疮既穿溃，浸诸经脉则亦杀人。而鼠、蚁最多，以其间近人故也。
通治诸瘘方。
以八月中多取斑蝥虫，即内苦酒中半日许，出曝干，使十取六七枚，著铜器中，微火上遥熬令熟，捣作屑；巴豆一粒，去皮熬之；又拔取黄犬背上毛二七枚，亦熬作屑；好朱以钱五分匕，都合和，以苦酒频服之，虫当尽出。若一服未效，先时可预作三两剂，后日服。远不过三两剂。（通按：朱一作末。）
又方
虎蓟根　杜蘅　枳根　酸枣根（各一把）　斑蝥（一枚，一方云三分，去头足翅，熬）　猫蓟根（各一把）
上六味，捣，蜜丸，日一服，如枣一枚，以小丸著疮中。
又方
若先著下部边，或上出耳后颈项诸处者，苦参切五升，以苦酒一斗渍三四日，宜服一升，亦加之。但多作，以知为度，不过三四度，必瘥。
又疗瘘方。
槲木皮长一尺，阔六寸，去黑皮细切。以水一斗，煮取五升，去滓，内白糖十挺，煎取一升，分三服。以铜器接吐出看视之。
又方
新生儿矢一百日以来皆收，置密器中，五六十日取涂疮孔中。
又方
鲤鱼肠切作五段，火上脱之，洗疮拭干，以肠封之，冷即易，自暮至旦，干止觉痒，开看虫出瘥。
崔氏疗瘘方。
槲白皮（切，取五升）
上一味，以水八升，煮令泣泣，绞去滓，重煎，令成膏。日服半枣，渐加至一枣许，亦著疮上，无忌。患疮惟宜煮饭，苜蓿盐酱，又不得多食之。（出第五卷中。）
《备急》疗瘘生肉膏方。
楝白皮（二两）　鼠肉（二两）　薤白（三两）　当归（二两）　生地黄（五两）
上五味，以腊月猪膏三升，煎薤白黄色膏成，敷疮孔上，令生肉。（《肘后》、文仲同。）
又葛氏云：苦著口里方。
楝木东引根（切）
上一味，水煮取浓汁含之，数吐，勿咽。（《肘后》同。并出第五卷中。）
《备急》疗诸瘘方。
取葶苈子捣，细罗，取好白蜜和丸，每欲著药，先温泔洗，著疮孔中，以丸内之。若塞以物道开，日三度。疮痛是瘥候，勿停药，大效。（出第五卷中。）
《必效》疗诸瘘方。
先以泔清温洗，以绵拭之，取葵叶微火暖贴之，引脓，不过三二百叶，脓尽出，即肉生。王丞频用，大奇效。
腋臭方三十七首  ***************************
《病源》：人腋下臭，如葱豉之气者，亦言如狐狸之气者，故谓之狐臭。此皆血气不和蕴积，故气臭。（出第三十一卷中。）
《肘后》疗人体及腋下状如狐[犭卂]气，世谓之胡臭方。
炊甑饭及热丸，以拭腋下臭，仍与犬食之，七日一，如此即瘥。（文仲、《备急》同。）
又方
煮鸡子两枚，熟去壳，及热各内腋下，冷弃之三路口，勿反顾，三为之。（文仲、《备急》并同。）
又方
烧好矾石末，绢囊盛之，常以粉腋下，不过十度。（《小品》《集验》、文仲、《备急》同。）
又方
青木香（二两）　附子（一两）　矾石（半两，烧）　白灰（一两半）
上四味，细末，著粉腋下，汗出因以粉之，亦瘥。
又方
青木香（一斤）　石灰（半斤，熬）
上二味，常以粉身亦瘥，并捣末敷之。
又方
干姜　胡粉　白灰（等份）
上三味，合作末，粉之。（范汪同。并出第五卷中。）
《千金》疗胡臭漏腋，有天生胡臭，有为人所染臭者。天生者难疗，为人所染者易瘥。然须三年敷白矾散勿止，并服五香丸，乃可得瘥。勿言一度敷药即瘥，止可敷药时，暂得一度瘥耳。凡胡臭人，通忌食芸台、五辛，疗之终身不瘥。胡臭方。
辛夷　川芎　细辛　杜蘅　藁本（各三分）
上五味，㕮咀，以苦酒渍之一宿，煎三日取汁敷之，以瘥为度。（《小品》《集验》《必效》、范汪同。）
五香丸，主口臭及身臭，止肿痛，散血气方。
豆蔻子　丁香　藿香　白芷　青木香　当归　桂心（各一两）　零陵香（一两）　甘松香（二分）　香附子（二两）　槟榔仁（二枚）
上十一味，捣下筛，蜜丸如大豆，日三夜一，时含之咽津。五日内口香，十日身香，二七日衣被香，三七日下风人闻香，四七日静洗手水落地香，五七日把他人手亦香。禁五辛。下气去臭第一。（出第六卷中。）
又石灰散，主胡臭方。
青木香　枫香　丁香　薰陆香（各二两）　阳起石　橘皮（各三两）　矾石（四两，烧）　石灰（一升，熬）
上八味，捣，下筛，以绵作篆子，粗如四指，长四寸，展取药著上，即以绢囊盛之，系著臂，先以布拭揩令痛，然后夹之。
又方
水银、胡粉、面脂研，和敷之，大验。（《救急》同。）
又方
辛夷　细辛　川芎　青木香
上四味，等份，捣，下筛作散，熏毕粉之。
又方
伏龙肝作泥，敷之良。
又方
牛脂和胡粉三合，煎令可丸，涂腋下，一宿即愈。（《集验》同。）
又方
三年苦酒和石灰敷之。
又方
赤铜屑以酢和，银器中炒极热，以布裹熨腋下，冷复易，瘥止。
又方
附子（炮）　石灰（熬）　青木香（三两）　矾石（三分，烧）　米粉（一升）
上五味，捣筛，常粉之。
又方
马齿草（一束）
上一味，捣碎，以蜜和作团，以纸裹之，以泥糊纸厚半寸，曝干，以火烧熟破取，更以少许蜜和，使热勿令冷，先以生布揩之，夹药腋下，痛久忍不能得，然后以手中勒两臂瘥。（出第二十五卷中。）
崔氏疗胡臭有效方。
先用泔清净洗，又用清酢浆水净，洗讫微揩使破，取铜屑和酽酢热揩之，不过三四度瘥。
又方
胡粉　铜青
上二味，等份，研，以人乳和，涂腋下，若成疮且停，疮瘥又涂，以瘥为度。（出第四卷中。）
张文仲疗胡臭，若股内阴下常汗湿且臭，或作疮者方。
但以胡粉一物粉之即瘥，常用大验。（《备急》同。）
又《隐居效验》胡臭方。
鸡舌香　藿香　青木香　胡粉（各二两）
上四味，捣散作粉，绵裹内腋下，常敷即瘥。（《备急》同。出第七卷中。）
《救急》疗腋臭方。
铜屑（一升）　石灰（三升，熬）
上二味，合和，囊盛粉之，有汗便粉之。
又方
甘草（炙）　松根白皮　甘瓜子　大枣（各四分）
上四味，为散，食后服方寸匕，日三。（出第三卷中。）
又方
鸡矢　白矾石（熬令汗尽）　黄矾（熬）　附子（炮）　木兰皮　青木香（各一大两）
上六味，捣，为散粉之。又石龙衣一大两，蛇蜕皮是也，以子日夜半烧为灰服之。
又方
常以盐绿和酽酢涂之一遍，一年再涂，永除。以胡粉和水银，和令相入，涂腋下，十日以来无气。（出第八卷中。）
又方
黄矾　细辛　川芎（各二两）　雄黄（一两）
上四味，捣，下筛为散，先以泔清洗腋，拔去毛令血出，以粉腋下。（出第九卷中。）
《必效》疗腋臭方。
好硇砂（二两）　好白矾（熬）　密佗僧（各三两）　酢酪（二两）　胡粉（二分）　金屑（八分）　铅锡　生铜屑（各二分）
上八味，并研令细，醋一升，新铜器中盛药，密封其口二七日，看上青绿色郁郁然，其药即成，还须研令极细，至用时若干，更以好醋和药，以涂病处。若有毛，先拔去，以石灰水净洗，拭使干，以生布揩令微赤，可作疮，一日一涂洗，远不过十日，即待腋疮瘥讫，更取铜屑细研成粉，粉病处，日五六即止，病瘥。终身不得带麝香、食胡荽。
又方
取五月五日承露百草阴干，火烧为灰，用井华水和灰为团，重火炼如燂灰色，炼讫，即以酽酢和为饼，厚如掌大小，径二寸以来，即于两腋下挟即易，夹时一身连头并闷。二日后，若病不瘥，复著药。微发亦不甚臭，还依法疗之，永断。
又金错屑涂法。
金错屑（一铢）　银错屑（一两）　赤铜屑　香附子　胡粉　钱错屑（各一两）　三年醋（三升）
上七味，以羊酪一升，于铜器中煮得二沸，以用涂之。
又方
三年酽酢（二升）　碎铜（一斤）　盐（半合）　灰（二合）
上四味，浸药，搅药色青，即涂腋下，日三四，涂三日小愈，一月全瘥。
又方
大铜钱（二七文）　白梅（二七个）　盐（一升）
上三味，以五月五日水一升，共置瓶子，裹挂户上，百日毕，可取用涂。不得妇人为涂药。食黏食蒜发。
又方
以酢五合内铜器中，以钱十四文、胡粉五铢置中，泥头七日后，以粉十铢和之讫，去腋下毛，日再敷之。合药勿令人见，秘之。
又方
以首子男儿乳汁浸盐，研铜青，拔去毛使血出，涂瘥。
又方
酽酢浸青木香，置腋下夹之，即愈。
又方
钱（三七文）　胡粉（三两）　马齿草（茎，三两）　青木香（二两）　大酢（半升）
上五味，切，先以酢渍钱五六日，然后总渍诸药，一物煮五六沸，置垍器中，先以石灰汁洗病处，拭干讫，涂之，以瘥为度。（并出第三卷中。）
《古今录验》疗胡臭，青羊脂粉方。
胡粉　铜青（等份）
上二味，先以盐汤洗两腋下，及著药且淋洗，又以青羊脂和敷，数日瘥。
又钱汁敷方。
钱（二七文）
上以矿石磨令平，以夹腋下，神良。（范汪同。并出第三十卷中。）
漏液方三首  ***************************
《病源》：腋下常湿，仍臭生疮，谓之漏液。此亦是气血不和，为风邪所抟，津液蕴瘀，故令湿臭。（出第三十一卷中。）
《集验》疗漏液，腋下及足心、手掌、阴下、股里常如汗湿致臭。六物胡粉敷方。
干枸杞根（半两）　胡粉（一两）　干商陆根（一两）　滑石（一两）　干蔷薇根（半两）　甘草（半两，炙）
上药捣下筛，以苦酒和涂腋下，当微汗出，易衣复涂，著药不过三敷便愈。或更发复涂之，不可多敷，伤人腋，余处亦涂之。（《小品》、文仲、《备急》、范汪同。出第九卷中。）
《经心录》漏腋方。
正朝旦以小便洗。（文仲、《备急》《集验》《小品》、范汪、《千金》同。）
又方
捣马齿草，腋下夹之，令燥后复易之，先用雌黄、石灰等份，合水煎一两沸如泥，泥之毛落，然涂诸药良。（并出第五卷中。）
七孔臭气方三首  ***************************
《千金》疗面目口齿七孔臭方。
沉香（五两）　甘草（二两，炙）　白瓜瓣（半升）　川芎（二两）　丁香（五两）　藁本（二两）　麝香（二两）　当归（二两）
上八味，捣下筛，蜜丸。食后含如小豆五粒，日三，秘不传。久服令人举体皆香。（《救急》同。出第六卷中。）
《救急》疗人七孔臭气方。
甘草（五分，炙）　川芎（四分）　白芷（三分）
上三味，作散下筛，食后饮服方寸匕，日三。
又方
瓜子仁（一分）　川芎　藁本　当归　杜蘅（各一两）　细辛（二分）　防风（一分）
上七味，捣下筛，食后温水服方寸匕，日三。
令人体香方四首  ***************************
《肘后》令人体香方。
白芷　薰草　杜若　杜蘅　藁本（等份）
上五味，末之，蜜和。旦服如梧子三丸，暮服四丸，三十日足下悉香。（文仲、《备急》、范汪同。）
又方
甘草（炙）　瓜子　大枣　松根皮（等份）
上四味，捣下筛。食后服方寸匕，日三，二十日觉效，五十日身体并香，百日衣服床帏悉香。（文仲、《备急》、范汪、《千金》同。）
又方
瓜子仁　川芎　藁本　当归　杜蘅　细辛（各二分）　白芷　桂心（各五分）　甘草（二分，炙）
上九味，捣下筛。食后服方寸匕，日三。五日口香，二十日肉香。（文仲、《备急》同。出第五卷中。）
《千金》疗诸身体臭方。
竹叶（十两）　桃白皮（四两）
上二味，以水一石二斗，煮取五斗，浴即香。（出第六卷中。）
杂疗汗出不止方一十首  ***************************
《集验》疗止汗粉药方。
牡蛎（二两，熬）　附子（半两，炮）　麻黄根（二两）
上三味，捣筛，以白粉一升和合粉汗，汗止。忌猪肉。
又汗后遂漏不止，其人恶风，小便难，四肢微急，难以屈伸，桂枝加附子汤方。
大枣（十三枚，擘）　附子（一枚，炮）　桂心（三两）　芍药（三两）　生姜（三两）　甘草（二两，炙）
上六味，切，以水七升，煮取三升，温服一升。（《延年》同。此本张仲景《伤寒论》方。）
《千金》止汗方。
青松叶（一斤）
上一味，捣令汁出，清酒一升，渍二宿，近火一宿，初服半升，渐至一升，头面汗即止。（出第八卷中。）
《延年》泽泻汤，疗大虚烦躁，止汗治气方。
泽泻　茯苓（各二两）　牡蛎（熬）　白术（各一两）　生姜（半升）
上五味，切，以水八升，煮取二升，分服一升，日再服。
又都梁散，疗汗出如水，及汗出衄血、吐血、小便血，殆死方。
都梁香（二两）　紫菀　人参　青竹茹　苁蓉（各一两）　干地黄（二两，熬令燥）
上六味，捣下筛，水服方寸匕。不效，须臾再服。忌芜荑。
又疗大病之后，虚汗不可止方。
杜仲　牡蛎（等份，熬）
上二味，捣下筛，向暮卧，以水服一钱匕。午前汗止者，不再服，服之令人干燥。若汗不止者，复服一钱，不过再必愈。有验。天行及百病后虚吸漏汗遂温之，无不止者。
又疗大病后，虚汗出不禁者方。
粢粉　豉（等份，焦炒）　故竹扇（如手掌大，烧取灰）
上三味，合捣，以绢囊盛，粉体立止，最验。当先熬末粉之。（《千金》并同。）
又粉散，疗大病后身体虚肿汗出，止汗方。
麻黄根（三两）　防风　干姜　细辛（各二两）　白蔹（一两）
上五味，合下筛，以粢粉五升熬令黄，合和以粉身。（出第十一卷中。）
《古今录验》疗汗出不止，术桂散方。
麻黄　桂心（各五分）　白术　附子（炮）　菖蒲（各三分）
上五味，捣末，酒服方寸匕，日三，未食服。
又止汗热，雷丸散方。
雷丸　桂心　牡蛎（各五分，熬）
上三味，捣下筛，粉身，日三。（出第二十六卷中。）

第二十四卷  ——————————————————————————————————————————————————————————————————————————————————————————

痈疽方一十四首  ***************************
《集验》痈疽论：黄帝曰：夫子言痈疽何以别之？岐伯答曰：营卫稽留于经脉之中，则血泣而不行，不行则卫气从之，从之而不通，壅遏不得行，故热。大热不止，热胜则肉腐，肉腐则为脓。然不能陷肌肤于骨髓，骨髓不为焦枯，五脏不为伤，故命曰痈。黄帝曰：何谓疽？岐伯答曰：热气纯盛，下陷肌肤筋髓骨肉，内连五脏，血气竭尽，当其痈下，筋骨良肉皆无余，故命曰疽。疽者，其上皮夭瘀以坚，亦如牛领之皮；痈者，其上皮薄以泽，此其候。黄帝曰：善。（出《太素》第十六卷中。）
经言：五脏不调致疽，六腑不和生痈。一曰熛疽，急者二三日杀人，缓者十余日杀人。二曰痈疽，急者十余日杀人，缓者一月死。三曰缓疽，急者一年杀人，缓者数年。四曰水疽，所发多在手足，数年犹可疗。疽者数十种要如此。
于氏法：痈之疾所发缓也，不杀人，所发若在险地，宜令即外消，若至小脓犹可疗，大脓致祸矣。
一为脑户，二为舌本，三为玄痈，四为喉节，五为胡脉，六为五脏俞，七为五脏系，八为两乳，九为心鸠尾，十为两手鱼，十一为肠屈之间，十二为小道之后，十三为九孔，十四为两腨肠，十五为神主之舍。（一本云主客之舍。）
凡十五处不可伤，而况于痈乎？若痈发此地，遇良医能不及大脓者可救，至大脓害及矣。（范汪同。）
候贼风证，但夜痛应骨，不可按抑，不得回转，痛处不壮热，体亦不乍寒乍热，但觉体瘆瘆然冷欲得热，热慰痛处即小宽，时有汗，此是贼风证也。宜即得针灸，服疗风药温也。（方在疗风候上，大法宜知二候如此也。）
又初得附骨疽，即服漏芦汤下之，敷小豆薄得消也。
又下痢已肿处未消者，可除大黄，用生地黄及干地黄，随时也。热渐退余风未歇者，可服五香连翘汤，除大黄。余热未消，可敷升麻膏佳。若失时不消成脓者，用火针膏散，如疗痈法。又有䐔疾，喜著四肢，其状赤脉起如编绳，急痛壮热。其发于脚者，喜从蹑蹀起至踝，赤如编绳，谓之病也。又其发于臂者，喜腋下起至掌也，皆由四肢劳热气盛，为凉湿所折，风结筋中，成此疾也。不即疗取消溃去脓，则筋挛缩也。其若但置不消复不溃，其热歇，气不散，喜变作䐔也。
又疗之宜服漏芦汤令下，外以锋针针去血气，针泻上结脉处，敷小豆薄则消也。皆可依疗丹法消之，及溃成脓出，火针、敷膏散如疗痈法也。
又亦用甘蕉根薄之瘥。
又痈发肿高者，病源浅，肿下者病源深，大热者易疗，小热者难疗。初便大痛伤肌，晚乃大痛伤骨，都坚者未有脓，半坚半软者有脓。发肿都软，血瘤也，非痈。发肿以渐知，长引日月，亦不大热，时时牵痛，瘤也，非痈。吴音曰：谓诸气结亦有肿，久久不消成痈。疗之宜散气。气已散，若初肿处有浮气，年衰皆发痈。疗之宜及年盛，并折散热，可无此忧。
于氏法：夫痈疽脉洪粗难疗，脉微涩者易疗。诸浮数之脉，应当发热而反恶寒者，痈也，此或附骨以有脓也。
赵乃言：无虚劳腹中疾，或发血瘤疮，疮状坟起，头黑正尔置，不当灸疗，疗之火熨便焦烂，剥刮去焦痂，则血泄不可禁，必死。痈起于节解，遇顽医不能即消，令至大脓者，岂膏药可得复生乎！
又发痈坚如石，走皮中无根，瘰疬也。久不消，因得他热之疾时，有发为痈也。
又发痈至坚而有根者，名为石痈。疗之法，上灸百壮，石子当碎出也。不出可益壮。（从痈发高下以后，范汪并同。）
又石痈者，始发皮核相亲著，不赤头，不甚坚，微痛热，热渐自歇，便坚如石，故谓之石痈，难消。又不可得自熟，纵愈皆百余日也。
又发痈两头牵而傍推无根者，又不痛，结筋，非痈也。发痈状如蚢，虽极大，此肉瘤非痈也。肿一寸至三寸，疖也；三寸至五寸，痈也；五寸至一尺，痈疽也；一尺至三尺，名曰竟体疽。肿成脓，九孔皆出，诸气愤郁，不遂志欲者，多发此疾。痈及疽、血瘤、鼠乳、石痈、结筋、瘤疬，皆不可就针角，针角少不及祸者。
凡痈疽之疾，未见脓易疗之，当上灸三百壮，四边间子灸各二百壮，实者可下之，虚者可补之，有气者下其气，服占斯内塞散得愈，绝房三年。凡痈疮审知脓者，破之皆当近下边，脓出后当膏药兑之，常使开润，勿令燥合也。若其人羸，勿一顿尽脓，徐徐令后稍出乃尽。痈方溃，其上皮薄，人喜当上破之，此终不愈。当下破之，乃得脓耳，勿要其皮厚也。凡痈有脓当破，无脓但气肿。若有血慎不可破、针灸也。按之四边坚，中软，此为有脓渖也。一边软，亦有脓。都坚者，此为疽核，或但有气也。都软者，此为有血，血瘤也。当审坚软虚实为要。若坚疽积久后，若更变熟，偏有软处，不可破者，疽当暖裹置耳。若灸刺破疗，必暴剧不可救，及结筋、腄肉、鼠乳，皆不当疗也。又服内塞散，不与他疗相害，昼夜十余度。服散当以酒服，非酒即势不宣，但当稍饮，取令相得和散便止。凡痈肿，有肥人用贴宜栝楼根，和平体宜赤小豆贴方。
以赤小豆五合，内苦酒中熬之毕，捣为散，以苦酒和之，涂拭纸上贴肿，从发肿两头以下。（范汪同。）
又论少小有渴，年四十以外多发痈疽，有膈痰而渴者，年盛必作黄疸，年衰必发痈疽也。（范汪同。）
又黄帝曰：愿闻痈疽之形，与其期日。歧伯曰：略说痈疽之极者十八种。
又痈疽发咽，名曰猛疽，猛疽不疗，则血化为脓，脓不泻，塞咽半日死。其化脓者泻已，则含豕膏，无冷食，三日而已。一云无食。
又发于股胻，名曰股脱疽。其状不甚变，而痈肿脓抟骨，不急疗，三十日死。（髀内曰股，股外曰髀，膝上股下骨称曰股胻也。）
又发于胁，名曰改訾。改訾者，女子之疾也。久之其状大痈脓，其中乃有生肉，大如赤小豆，疗之方。
剉连翘草及根各一升，以水一斗六升，煮令竭，取三升，即强饮，厚衣坐釜上，令汗出至足已。
又发于尻者，名曰锐疽。其状赤坚大，急疗之，不疗三十日死。
又发于胫者，名曰兔啮。其状赤至骨，急疗之，不疗害人。
又发于足上下者，名曰四淫。其状大如痈，不急疗，百日死。
又发于肩及臑者，名曰疵疽。其状赤黑，急疗之。此令人汗出至足，不害五脏，痈发四五日逆爇之。
又发于腋下坚赤者，名曰米疽，疗之用砭石，欲细而长，踈启之，涂以豕膏，六日已，勿裹。其痈坚而不溃者，为马刀挟缨，急疗之。（《太素经》曰：颈前曰缨。）
又发于股阴者，名曰赤弛，不急疗，六日死。在两股之内，不可疗。一云六十日死。
又发于膝者，名曰疵疽。其状大痈，色不变，寒热，如坚石，勿石，石之死。须其柔，色异，乃石之者生。（冷石熨之，柔乃破之，准例之也。）
又诸痈肿之发于节而相应者，不可疗。（《太素经》云：膈八节门，故不可疗也。）
又发于阳者，百日死。
又发于阴者，三十日死。（丈夫阳器曰阳，妇人阴器曰阴。）
又发于踝者，名曰走缓，其状肉色不变，数石其输，而止其寒热，不死。
又发于足傍者，名曰厉疽，其状不大，初从小指发，急疗之，去其黑者，不消辄益，不疗，百日死。（云：足侧也。）
又发于胸者，名曰背疽，状如大豆，三四日起，不早疗，下入腹，入腹不疗，十日死。（《太素经》云：寒热不去，十日早死。）
又发于足指者，名曰脱疽，其状赤黑，死不疗，不赤黑可疗。疗不衰，急斩去之得活，不去者死。
又发于膺者，名曰舌疽，其状如穀实、瓜蒌，常苦寒热，急疗之，去其寒热，不疗十岁死，死后出脓。
又发于颈者，名曰夭疽，其状大而赤黑，不急疗，则热气下入渊腋，前伤任脉，内熏肝肺，十余日死。（《太素经》曰：项前曰颈。）一云发头。（以前十八种并与《千金翼》、刘涓子、《太素经》、范汪、《删繁》同。并出第八卷中。）
《千金》论曰：夫痈疽初发，人皆不以为急，此实奇患，惟宜速疗。若疗不速，病成难救，以此致祸者，不一。发皆外皮薄为痈，皮厚为疽，宜急治之。夫痈坏后有恶肉者，以猪蹄汤洗去秽，次敷食肉膏散，恶肉尽，敷生肉膏散，及摩四边，令善肉速生。当断绝房室，慎风冷劳烦，待筋脉平复，乃可任意耳。不尔，新肉易伤，伤则重溃发，发则祸至。慎之！慎之！
凡痈疽始发，或似小节，或复大痛，或复小痛，或发如米粒大白脓子，此皆微候，宜善察之。见有少异，即须大惊忙，须急治之，及断口味，速服诸汤，下去热毒。若无医药，即灸当头百壮。其大重者，灸四面及头上二三百壮，壮数不虑多也。复薄冷药贴膏，种种救疗必差也。
又其用药贴法，皆须当疮中处开孔口，令泄疮热气出，亦当头以大针针入四分即瘥。
身中忽有痛处似打状，名曰气痛，痛不可忍，游走不住，发作有时。痛则小热，痛定则寒。此皆由冬受温风，至春暴寒，风来折之，不成温病，乃作气痛也。又宜先服五香连翘汤，摩丹参膏。又以白酒煮杨柳皮，及暖熨之，有赤气点点刺出血也。其连翘汤可服数剂，及竹沥汤。勿以一剂未效，便谓即止，遂不服耳。中间将白薇散佳。
《素问》曰：寒气客于经络，血凝渗涩不行，拥结为痈疽也。不言热之作也。其后成痈，又阳气凑集，寒化为热，热盛则肉腐为脓也。又以酢和蜂蛤灰涂之，干即易，瘥即止。
凡肿根广一寸以下名疖，一寸以上名小痈。如豆粒大者，名疱子。皆始作急服五香连翘汤下之，数剂取瘥止。（并出第二十三卷中。）
《广济》疗痈疽，排脓散方。
黄芪（十分，脓多倍）　青小豆（一分，热口干倍）　川芎（三分，肉不生倍）　芍药（三分，痛不止倍）　白蔹（三分，有脓不合倍）　瓜蒌（三分，若渴小便利倍）　甘草（三分，炙）
上七味，为散。酒服方寸匕，日三服，不利。忌海藻、菘菜、热面、鱼、蒜等。（《千金》同。一方无白蔹、甘草。）
又疗发痈疽，排脓散方。
人参（二两）　当归（二两）　桂心（二两）　川芎（一两）　厚朴（一两，炙）　甘草（一两，炙）　防风（二两）　白芷（二两）　桔梗（一两）
上九味，捣筛为散。以酒服方寸匕，日二服，不利。苦疮未合，常服之。忌生冷、菘菜、海藻、生葱、蒜。（并出第五卷中。）
刘涓子疗痈疽，先宜敷大黄食肉膏，方在发背部，《千金方》食恶肉散，后用大黄、附子等十物者乃是次，兑膏方。
当归　川芎　白芷（各二两）　乌头（一两）　巴豆（二十枚，去皮）　松脂（二两）　猪肪（二分）
上七味，㕮咀，内膏中，微火合煎三沸已，内松脂搅令相得，以绵布绞去滓，以膏著绵絮兑头，大疮虽深兑之，脓自出，就兑尽，即生善肉。疮浅者不足兑，著疮中日三，恶肉尽即止。
又疗痈疽发坏出血，生肉黄芪膏方。
黄芪（一两）　芍药（一两）　当归（一两）　大黄　川芎　独活　白芷　薤白　生地黄（各一两）
上九味，切，猪膏二升半，煎三上三下膏成。绞去滓，敷兑疮中，摩左右日三。（文仲同。并出第四卷中。）
又疗痈疽疮，生肉黄芪膏方。
黄芪　细辛　生地黄　蜀椒　当归　芍药　薤白　白芷　川芎　丹参（各一两）　猪膏（一升半，腊月者）　甘草　苁蓉　独活　黄芩（各一两）
上十五味，以苦酒一升二合，夏月渍一宿，冬月二宿，微火煎三沸，煮酒气尽成，敷之。
又疗痈疽始作便坏，热毒发疮膏方。
羊髓（一两）　甘草（二两）　胡粉（五分，一法五两）　大黄（一两）　猪膏（二升）
上五味，切，合膏髓煎二味烊，内甘草、大黄，三上三下，绞去滓，内胡粉，绞令调和，敷疮上，日五度。
又疗痈疽已溃，白芷摩膏方。
白芷　甘草（各二分）　乌头（三分）　薤白（十五挺）　青竹茹（鸡子大一枚）
上五味，切，以猪膏一升，合煎白芷黄，膏成绞去滓，涂疮四边，勿著疮中。（并出第五卷中。）
深师内塞散，疗痈疽溃漏，血脉空竭方。
黄芪　细辛　芍药　薏苡仁　白芷　瞿麦（各二两）　赤小豆（七两）　干地黄　人参　防风（各二两）
上十味，切，先以新成白苦酒置新器中，内赤小豆，须臾出铜器中，熬令燥，复须内苦酒中更熬，凡五反止，合捣为散。酒服方寸匕，日夜六七过。腹痛甚，倍芍药。口未闭，倍薏苡仁。脓多，倍黄芪。（出第二十八卷中。）
《删繁》疗痈疽等毒溃烂，猪蹄洗汤方。
猪蹄（一具，治如食法）　蔷薇根（一斤）　甘草（五两，炙）　芍药（五两）　白芷（五两）
上五味，切，以水二斗，煮猪蹄取八升，去滓，下诸药，煮取四升，稍稍洗疮。（出第九卷中。）
《千金翼》黄帝问曰：有疽死者奈何？岐伯曰：身有五部，伏兔一，腓二（一云膊），背三，五脏之腧四，项五。五部有疽，死也。（《删繁》同。本出《灵枢》。）
又王不留行散，主痈疽及诸杂肿溃皆服之，亦疗痈肿不溃，苦困无聊赖方。
野葛皮（半分）　五色龙骨（五两）　王不留行籽（二升，《千金方》用三合，《翼》云一升）　桂心（一两）　当归（二两）　干姜（一两）　瓜蒌（末，六合）
上七味，为散。食讫温酒服方寸匕，日三，以四肢习习为度，不知渐渐加之。此浩仲堪方。随日济阇黎施行，实为神散，痈肿即消，此方妙。（《千金》同。出第十四卷中。）
痈肿方二十五首  ***************************
《集验》疗痈肿，大按乃痛者病深，小按便痛者病浅，按之处陷不复者无脓，按之即复者有脓。若当上破者，脓出不尽，不尽稍深蚀骨，骨碎出，当以鱼导侧际，从下头破令脓出尽，出尽则骨生愈矣。若恶肉不尽者，食恶肉药去之，膏涂之即愈。食肉药方。
取白荻灰水淋之，煎令如膏，此不宜预作，作之十日则歇。并可以去黑子。黑子药注便即拭去，不时拭则伤肤。又一方以桑皮灰亦妙。
凡破诸病肉厚处，当先广封四面，不尔，疮披裂气泄便死，不可救也。（以前范汪同。）有久痈余疮为败痈深疽，有胫间喜生疮，中外恶疮，霜寒冻不瘥经年，或骨疽，亦名胫疮，深烂青黑，四边坚强，中央脓血恶汁出，百药疗不瘥，汁溃好肉处皆肿，亦有碎骨从中出者，可温赤龙皮汤洗之，夏月日日洗之，冬日三日四日一洗。溃肉多者，可时敷白䕡茹散食去之，可一日之中三四敷之。止后长敷家猪屎散得瘥也。
取猪矢烧作灰，下绢筛，以粉疽败疮中令满，汁出脱去，便敷之，长敷须瘥也。若更生青肉，复著白䕡茹散如前法也。（出第八卷中。）
《千金翼》凡五子日夜半、五丑日鸡鸣、五寅日平旦、五卯日日出、五辰日食时、五巳日禺中、五午日日中、五未日日昳、五申日晡时、五酉日日入、五戌日黄昏、五亥日人定。
上以此日时遇疾发者，皆不起也。（出第二十三卷中。）
《广济》疗痈肿脓溃，内服药，外宜贴膏方。
松脂（一斤，炼者）　胰脂（三合，生）　椒叶（一两）　白蜡（三两）　蛇衔（一两）　黄芪（一两）　川芎（一两）　白芷（一两）　当归（一两）　细辛（一两）　芍药（一两）
上十一味，切，以水先煎脂、蜡烊尽，内诸药，三上三下，白芷色黄膏成，用剪故帛，可疮大小涂膏贴上，日夜各一。
又疗痈肿脓溃，疮中有紫肉硬不消，以此散兑头内蚀之方。
石硫黄（一分，研）　马齿矾石（二分，熬令汁尽）　漆头䕡茹（二分）　麝香（二分，研）　雄黄（二分）　雌黄（一分，研）　白矾（二分，熬令汁尽）　丹砂（二分，研）
上八味，捣筛为散，搅令调熟，以敷疮中，疮恶肉上贴膏，日二易。（《千金》并《翼》、深师同。并出第三十卷中。）
刘涓子疗痈肿方。
白蔹　乌头（炮）　黄芩（各等份）
上三味，捣下筛，和鸡子白敷上，即愈。（出第十卷中。）
疗痈肿有热，黄芪贴方，数用神验。
甘草（炙）　大黄　白蔹　黄芪　川芎
上五味，各等份，捣筛，以鸡子黄和如浊泥，涂布上，随赤热有坚处大小贴之，燥易甚效。
《删繁》疗痈肿，白蔹薄贴方。
白蔹　当归　芍药　大黄　莽草　川芎
上六味，各等份，捣筛，下鸡子黄和如泥，涂布随大小贴之，燥易。
又疗痈肿坚核不消，白蔹贴之方。
白蔹　大黄　赤石脂　芍药　莽草　黄芩　黄连　茱萸
上八味，各等份，捣筛，以鸡子黄和如浊泥，涂布上随核大小贴之，燥易。
又疗痈肿，黄芪贴之方。（通按：肿一作疽。）
黄芪（一两半）　黄芩（一两）　川芎（一两）　黄连　白芷　芍药（各二两）　当归（一两半）
上七味，捣筛，以鸡子白和如膏，诸暴肿起处，以涂著布上，已贴燥易。肿处不觉贴冷便愈。热势毒者，加白蔹一两尤佳。
又疗痈肿，黄芪贴方。
黄芪　大黄　白芷　牡蛎（熬）　白蔹
上五味，各等份，捣筛，和鸡子贴，燥易。
又疗痈肿已溃，四物黄连薄贴方。
黄连　黄柏　地榆　白芷（各一两）
上药捣筛，鸡子白和涂布薄痈上，对疮口穿布出痈气，令疏气。
又疗痈肿，一物瓜蒌薄贴方。
以栝楼根随多少，止一物切五片，内苦酒中熬燥，捣筛之。苦酒和涂纸上，以贴痈肿上。服散人宜用。（并出第九卷中。）
《千金》疗痈肿，松脂贴方。
当归　黄芪　黄连　芍药　蜡　黄芩　川芎　大黄（各两，细切）　松脂（一斤半）　胰脂（一合半）
上十味，切，以微火煎之三上三下，绵布绞去滓，向火炙涂生笺纸上，随大小贴之，一日三度易之，即瘥。
又疗肿蒺藜散方。
蒺藜子（一升，熬令黄）
上一味，捣筛，以麻油和之如泥，炒令焦黑，以涂故布上，剪如肿大，勿开头上。无蒺藜子，用小豆和鸡子如前，干则易之，甚妙。
又搭汤方。
大黄　黄芩　白蔹（各三两）　芒硝（六分）
上四味，以水六升，煮取三升，以故帛四重内汁中，以搭肿上，暖复易，昼夜为之。（《翼》同。）
又痈肿痛烦困方。
以生楸叶十重贴之，以布绵裹缓急得所，日二易。止痛消肿食脓血，良无比，胜于众贴。冬以先收干者，临时盐汤沃润用之，亦可薄削楸皮用之。（《备急》、张文仲、《肘后》同。）
又诸痈肿牢坚，诸药不疗方。
削附子如棋子，厚一指，正著肿上，以少唾湿附子，火炙附子令热彻，附子欲干，辄令更唾湿之，常令附子热气入肿中，无不愈者。此法绝妙。（并出第二十三卷中。）
《千金翼》黄芪汤，主痈肿，热盛口干，除热止渴方。
黄芪　升麻　瓜蒌　干地黄（各二两）　麦门冬（去心）　芍药（各二两）　黄芩（一两半）　栀子（二十枚，擘）
上八味，切，以水一斗，煮取三升，分三服。（刘涓子用升麻一两、栀子十四枚，余药同。）
又白蔹薄贴，主痈肿方。
白蔹　大黄　黄芩（各等份）
上三味，捣筛，和鸡子白如泥，涂布上薄贴肿上，干则易之。可以三指撮药末，内三升水中煮三沸，绵注汁拭肿上数十遍，以寒水石未和涂肿上，以纸覆之，干则易之，一易辄以煮汁拭之，日夜三十度。（刘涓子同。）
又疗痈肿方。
伏龙肝以大酢和作泥，涂布上贴之，干则易之，消矣。
又凡肿已溃未溃者方。
以胶一片，水渍令软，纳纳然称肿之大小贴，当头上开孔。若已溃还合者，脓当被胶，急撮之，脓皆出尽。未有脓者，肿当自消矣。
又方
烧鲤鱼作灰，醋和，涂之一切肿上，以瘥为度，至良。
又温中汤，主痈肿取冷过多，寒中下痢，食完出方。
甘草（炙）　干姜　附子（各六分，炮）　蜀椒（二百四十枚，汗）
上四味，切，以水六升，煮取二升，分三服。忌海藻、菘菜、猪肉、冷水。（刘涓子同。出第二十三卷中。）
《张文仲》刘涓子疗痈消脓，木占斯散方。
木占斯　桂心　人参　细辛　败酱　干姜　厚朴（炙）　甘草　防风　桔梗（各一两）　瓜蒌（一两）
上十一味，捣为散，服方寸匕，入咽觉流入疮中。若痈及疽，灸亦不能发坏者，可服之。疮未坏者去败酱，已坏发脓者内败酱，此药时有化痈疽令成水，为妙。
《隐居必效方》消痈肿。
白蔹（二分）　藜芦（一分）
上二味，捣为末，以苦酒和如泥，贴肿上，日三，大良。（《备急》同。出第五卷中。）
石痈方五首  ***************************
《千金》坚如石，核复大，色不变，或作石痈，疗之，炼石散方。
鹿角（八两，一作白灰）　白蔹（三两）　粗理黄石（一斤，醋五升，先烧石令赤，内酢中，复烧内之，酢尽半止）
上三味，捣筛作细末，以余醋拌和如泥，厚涂之，干即涂，取消止，尽更合。诸漏瘰疬药悉皆主之。并须火针疮上，涂膏。
又方
单磨鹿角、半夏涂，不如上方佳也。（《集验》、文仲、《小品》《古今录验》同。）
又疗石痈，坚如石不作脓方。
以生商陆根烂捣敷之，燥则易。又治脑漏及诸痈疖。（《古今录验》同。）
又方
以蜀桑根白皮阴干捣末，消胶，以酒和敷上，即拔出。（并出第二十三卷中。）
《备急》疗若发肿至坚而有根者，名曰石痈也方。
灸肿三百壮，当石子破碎出，如不出，益壮，乃出。其痈疽、石痈、结筋、瘰疬皆不可针角，针角杀人。（《集验》、文仲、《千金》同。出第四卷中。）
痈疖方一十四首  ***************************
刘涓子疗痈疖诸肿有热方。
地黄（三斤，洗，细切）
上一味，以水一斗，煮取三升，去滓煎汤，令小厚，以涂纸，当疮中央贴之，日再三易，数用大良。并疗牛领上肿。（出第十卷中。）
《集验》疗痈及疖，如结实赤热者方。
以水磨半夏涂之，燥复更涂，得流便消也。出草中，可自掘，生半夏乃佳。此疗神验，勿不信也。（出第八卷中。）
《千金》疗凡疖无头者方。
吞葵子一枚即出，勿多服，头多也。
又方
烧葛蔓灰封上自消。
又方
牛粪封之佳。
又方
以鼠粘叶贴之。
又方
用水和雀粪敷之。
又方
狗头骨　芸薹子
上二味，等份，为末，和酢封之。
又疗痈疖，溃后脓不断，及诸物刺伤不瘥方。
取石硫黄三两，粉之，一味，筋一片磓头令碎，少湿之，内石硫黄中，刺疮孔，以疮瘥为度。（通按：筋字可疑。）
又干地黄丸，主虚热，消疮疖方。
干地黄（四两）　大黄（六两）　桂心（二两）　芍药（三两）　茯苓（三两）　王不留行（二两）　黄芩（二两）　麦门冬（二两，去心）　远志（二两）　升麻（二两）　人参（二两）　甘草（二两，炙）　枳实（二两，炙）
上十三味，捣筛，蜜和，丸如梧子大。酒服十丸，日三，加至二十丸。长服令人肥健。（《翼》同。）
又地黄煎方，补虚除热，可将和服取利也。散石痈疽疖痔热，悉宜服百日，痈疽永不发也。
取生地黄随多少，三捣三押，取汁令尽，一味以新布重绞其汁，澄清置铜器中，汤上煮之减半，复下更新布绞去粗碎结浊者，滓秽尽，复煎之浓竭，令如饴糖，置瓷器中。酒服如弹丸大，日三，勿加，至百日服之有验。
又栀子汤，主表里俱热，三焦不实，身体生疮，或发痈疖，大小便不利方。
芒硝（二两）　大黄（四两）　栀子（二七枚，擘）　黄芩（二两）　知母（二两）　甘草（二两，炙）
上六味，切，以水五升煮减半，下大黄，煮取一升八合，去滓，内芒硝二两，分三服。忌海藻、菘菜。（并出第一十三卷中。）
《千金翼》论曰：一切痈疽皆是疮瘘根本，所患痈之后，脓汗不止，得冷即是鼠瘘，是以漏方次之，大须急救之。
马齿草（五升，切）　槲白皮（一斤，水五升煮取一升，澄清）　麝香（半脐，干之，仍研作末）　杏仁（半升，油煎令黑，捣如膏）
上四味，以瓷器贮之，合和，以三四重绵密系口，病已成疮者，以泔清净洗拭干。剪作贴子，涂药贴著疮上，日三易。若未作疮，如作瘰疬子者，以艾一升，熏黄如枣大，干漆如枣大，末之，釜月下土三味并末和，艾作炷灸三七壮。（本方疗鼠瘘。出第二十三卷中。）
又主疖肿方。
生椒末、麹末、釜月下土末之，以大酢和敷之。（并出第二十四卷中。）
附骨疽方八首  ***************************
《千金》诊附骨疽法：凡附骨疽者，无故附骨成脓，故名附骨疽。喜著大节解中，丈夫、产妇喜著胯髀，婴儿亦著脊背。丈夫急者先觉痛，不得动摇，按之应骨痛，经日便觉皮肉渐急，洪肿如肥状是也。小儿才近便大啼呼，即是肢节有痛候也。大人缓者，先觉肥洪洪然，经日便觉痹痛不随。小儿四肢不能动摇，亦如不随状。著肢节解中有洪洪处，不知是附骨疽，令遍身成肿，不至溃死，体皆青黯，大人亦有不别是附骨疽，呼为贼风风肿也。
又凡人身体患热，当风取凉，风入骨解中，风热相抟，便成附骨疽。其候嗜眠沉重，忽忽耳鸣。又秋夏露卧，为冷所折，风热伏结而作此疾。急者热多风少，缓者风多热少。小儿未知取风冷，何意而有此疾，由其血气盛肌嫩，渐为风冷折之，即腠理凝结故也。
又凡骨疽者，久疮不瘥，瘥而复发，骨从孔中出，名为骨疽方。
以猪胆和楸叶捣封之。
又方
捣白杨叶，下筛敷之。
又方
穿地作坑，口小里大，深三尺，取干鸡屎五升，以艾及荆叶和之，令可燃火，令烟出，内疽孔坑中，以衣拥坑口，勿泄烟，半日许当有虫出。
又痈疽败及骨疽方。
末龙骨，粉疮四面厚二分。
又方
用自死虾蟆一枚，头发一把，以猪膏一片半，内二物煎之，消尽下之，欲冷，内盐一合搅和，以膏著疮中，日一易，虫出如发，虫尽愈。
又骨疽百方疗不瘥方。
可疮上以艾灸之三日三夜，无不愈也。（并出第二十三卷中。）
《备急》若骨疽积年，每一年一发，汁出不瘥方。
取胶熬捣末，粉勃疮上，及破生鳢鱼以之，如食顷，刮视其小虫出，更洗更敷，虫出尽止。（《备急》、文仲同。）
又疗疽疮骨出方。
黄连　牡蛎（各二分，熬）
上二味，末，先以盐汤洗，以粉之。（文仲同。出第四卷中。）
瘭疽方一十六首  ***************************
《集验》论：胸中痛少气，急入暗中，以手掩左眼，竟视右眼见光者，胸中结痈也。若不见光，瘭疽内发。若吐脓血，此不疗之疾，宜以灰掩脓血上，不尔，著傍人也。又齿间臭，热血出，是瘭疽也，七日死。疗所不瘥，宜以灰掩地血。瘭疽喜著指，与代指相似，人不别者，亦呼作代指。不急疗，其毒逐脉上，入脏杀人也。南方人得此疾，皆斩去指，恐其毒上攻脏。故瘭疽著指头者，其先作黯疱，然后肿赤黑黯，瘆痛入心是也。（出第八卷中。）
《千金》瘭疽论说曰：瘭疽者，肉中忽生点子如豆粒，小者如黍粟，剧者如梅李，或赤黑青白，不定一种。其状有根不浮肿，痛瘆应心，根深至肌，少久便四面悉肿，疱黯黯紫黑色，能烂坏筋骨也。毒散逐脉，入脏杀人，南方人名为榻著。毒著厚肉处，即割去之；亦烧铁烙疱上，令焦如炭；亦疱上灸百壮为佳。单捣酸草叶敷肿四面，防其长大，饮葵根汁及蓝青汁，若犀角汁、升麻汁、竹沥汁、黄龙汤诸单疗，折其势耳。其病亦喜著指，故与代指相似，人不识之，呼作代指，不急疗之，亦逐脉上，入五脏杀人。南方人得之，皆斩去指。疽著指初，指头先作黯疱，然后肿赤黑黯，瘆痛入心是也。复有恶肉病者，身上忽有肉如赤豆粒，突出便长，推出如牛马乳，上如鸡冠状，不疗，自长出不止，不痛痒。此由春冬时受恶风入肌脉中，变成此疾。疗之宜服漏芦汤，外烧烁，日日为之，令焦尽，竟以升麻膏敷之，积日乃瘥。（《备急》同。出第二十三卷中。）
刘涓子疗瘭疽，侵淫广大，羊髓膏方。
羊髓（二两）　大黄　甘草（炙）　胡粉（各二两）
上四味，㕮咀，以猪膏二升半，合煎，微火三上三下，绞去滓敷，日四五。（深师云：兼疗赤黑烂坏成疮。出第五卷中。）
《千金》疗瘭疽著手足肩背，累累如米起，色白，刮之汁出，愈复发方。
黄芪（六分）　款冬花（二分）　升麻（四分）　附子（一分，炮）　苦参（一分）　赤小豆（一分）
上六味，下筛。酒服半钱匕，渐增至一钱，日三服。（《范汪方》无苦参，有赤小豆。）
又方
虎粪白者，以马尿和之，曝令干，烧灰粉之。（《翼》同。）
又方
胡粉　青木香　龙骨　滑石（各二两）
上四味，下筛，以米粉一升和之，稍以粉之，日四五。
又方
灶室尘　灶突中墨　灶釜底土（各一升）
上三味，合研令匀，以清水一斗煮三沸。取汁，洗疮，日二三度。
又凡瘭疽手足肩背忽磊磊如赤小豆，刺之汁出者是，疗之方。
剥却疮皮，温泔清洗，胡燕窠和百日男子矢涂之。
又方
熬芜菁子熟捣，帛裹敷之，勿止。（文仲、《备急》《肘后》同。）
又方
熬麻子末摩上，日五六度。
又方
面和酒敷之。
又方
鲫鱼三寸长者，乱发如鸡子大，猪脂一斤煎，以成膏涂之。
又疗瘭疽秘方，世所不传，神良无比。
射干　甘草（炙）　升麻　枳实（炙，各二两）　大黄（十分）　麝香（二分，研）　干地黄（二两）　犀角（六分，屑）　前胡（三两，本方云三分）
上九味，切，以水九升，煮取三升，分三服，瘥止，不限剂数。（《翼》同。深师加黄芩十分，余同。）
又瘭疽，漏芦汤方。
漏芦　白蔹　黄芩　麻黄（去节）　白薇　枳实（炙）　升麻　芍药　甘草（各二两，炙）　大黄（三两）
上十味，切，以水一斗，煮取三升，分三服。无药，单用大黄下之良。（张文仲、《备急》并《翼》并同。）
又升麻膏方
升麻　白薇　漏芦　连翘　芒硝（各二两）　黄芩　蛇衔　枳实（各二两，炙）　栀子仁（二十枚）　蒴藋（四两）
上十味，切，捣破令细，后以水三升渍半日，以猪膏五升煎，水气竭去滓。敷诸丹毒皆用，及热疮肿上，并日三易之。
升麻搭汤方。
升麻　漏芦　芒硝（各二两）　栀子（二十枚）　黄芩（三两）
上五味，切，以水一斗，合蒴藋五两，煮取七升，冷搭诸丹肿上，常令湿，内宜服漏芦汤，甚佳。
又疗瘭疽侵淫多汁，日就浸大，胡粉散方。
胡粉（二分，熬）　黄连（三分）　甘草（二分，炙）　䕡茹（二分）
上四味，下筛，以粉疮上，日三。（《翼》、文仲、《备急》《深师》同。并出第二十三卷中。）
《千金翼》薄㩉汤，主瘭疽侵淫欲作未成，或如桃李核，或如鸡子赤焮方。
甘草（炙）　黄芩　大黄　黄连　当归　芒硝（各两）
上六味，切，以水一斗，煮取三升，绞去滓，铛中下芒硝一沸，搅之，贴布帛中，以㩉肿上，数百遍。（刘涓子、深师同。出第二十三卷中。）
缓疽方四首  ***************************
《集验》论：有缓疽者，初结肿形似痈，回回无头尾，其色不异，但痛深有根核，又与皮肉相亲著外耳，一名内痈。其有大者如拳，小者如桃李状，积日不消，喜变紫色黯黑，久即皮内俱烂，如牛领疮状，便通体遍青黯色，而不作头穿溃出脓。初作服五香连翘汤，镵去血，以小豆薄涂之，其间数针镵去血，又薄之取消也。若不消，色未变青黯者，以炼石薄之。若失时不得疗，已烂者，犹服五香连翘汤，及漏芦汤下之，随热多少投方也，外以升麻汤搨洗之，薄升麻膏。若生臭恶肉者，可以单行一物白䕡茹散敷之，青肉去尽便停也。好肉既生，但敷升麻膏良；不生，单敷一物黄芪散也。若敷白䕡茹散，积日青恶肉不尽者，可以漆头赤皮䕡茹取半钱匕，和三大钱匕白茹散中，合和敷之。恶肉去尽，还以淳用白䕡茹散也。视好肉欲生，可敷黄芪散也。黄芪散方、白䕡茹散方、漆头䕡茹散方，并一味单行，随多少捣筛为散。（出第八卷中。）
范汪飞黄散，疗缓疽恶疮，食恶肉方。
取丹砂著瓦盆，南雌黄，著中央磁石，北曾青，东白石英，西礜石，上石膏，次钟乳，下雄黄，覆云母，薄布下，各二两。先捣筛瓦盆中，以一盆覆上羊毛泥令厚，作三隅灶，烧之以陈苇，一日成，取其飞者使之，甚妙。
又疗缓疽，以飞黄散食恶肉令尽，作土灶熏之方。
雄黄（一两）　鸡白屎（一两）　黎芦（一两）　丹砂（一两）　干鳗鲡鱼（一两）
上五味，捣下筛，青布裹之，熏经三日乃止，止毕，要以蛇衔膏摩之良。（简《范汪方》无蛇衔膏，《崔氏方》附于后。并出第三十一卷中。）
崔氏蛇衔膏，疗痈肿瘀血，产后血积，耳目暗等，牛领马鞍疮方。
蛇衔（一两）　大黄　附子（去黑皮）　芍药　当归　细辛　黄芩　大戟　椒（去目）　莽草　独活（各一两）　薤白（十四茎）
上十二味，并切之，以苦酒淹之一宿，以不中水成炼猪膏二升，龙衔藤一两，合膏煎，名龙衔膏。今又有龙草，似蛇衔而叶大耳。亦有取其根合煎者，亦名龙衔膏。（出第二卷中。）
《小品》疗缓疽，初作即以小豆薄涂之，亦消也。（出第十卷中。）
发背方四十一首  ***************************
（其乳石发背自有正方在第三十八卷中具述）
《千金》论曰：凡发背皆由服饵五石、寒食、更生散所致，亦有单服钟乳而发者，又有生平不服诸石而自发背者，此是上代有服之者。其候率多于背两胛间起，初如粟米大，或痛或痒，仍作赤色，人皆初不以为事，日渐长大，不过十日，遂至不救。其临困时，方圆径三四寸，高一寸，疮有数十孔，以手按之，诸孔中脓皆反出，寻即失音不言。所以养生者，小觉背上痛痒有异，即取净土冷水和泥捻作饼子，径一寸半，厚二分，以粗艾大作炷，灸泥上，贴著疮上灸之，一炷一易饼子。若粟米大时，可灸七饼即瘥。若榆荚大，灸二七炷即瘥；至钱许大，日夜灸不住乃瘥，并服五香连翘汤，及铁浆诸药攻之，乃愈。又常以冷水射之，渍冷石熨之，日夜勿止，待瘥住手。此病忌面、酒、肉、五辛等。亦有当两肩上发者。
又论曰：凡服石人皆须大劳役，四体无得自安，如其不尔，多有发动，亦不得遂便恣意取暖，称适己情，必须违欲以取寒冻，虽当时不宁，于后在身多有所益，终无发动之虑。
又发背方。
凡肿起于背胛中，头白如黍粟，四面相连，肿赤黑，令人闷乱者，名发背也。即禁房，慎蒜、面。不速灸治，即入内杀人，灸当疮上七八百壮。有人不识，多作杂肿疗之，皆死。
又方
取乱发灰，酒服方寸匕。
又方
以三年酢滓，微火煎令调，和牛脂封上，日一易。
又方
取狗牙灰，酢和敷之。
又方
取猪羊脂封之，亦疗发乳。
又方
以蛇头灰，水和敷之。
又方
饮铁浆三升，下痢为佳。
又方
以鹿角灰，酢和涂之。（《古今录验》同。）
又方
烧古蜯，末之如粉，鸡子白和敷上，日三，即瘥止。
又发背及痈疽溃漏，并未溃毒肿方。
瓜蒌　榆皮　胡燕窠　鼢鼠土　女人月水布洗取汁
上五味，并须等份，以月水汁和如泥，封肿上，干即易之。溃者四面封，已觉即封，从一日至五日，令瘥。（《翼》同。）
又疗痈疽溃漏发背，及小小瘰疬，李根散方。
李根　半夏（洗）　瓜蒌（各一升）　甘草（二两，炙）　葛根（三两）　桂心（四两）　当归（二两）　通草（一两）　川芎（一两半）　白蔹（一两）　桔梗（二两）　厚朴（炙）　黄芩（各一两）　芍药（四两）　附子（一两，炮）
上十五味，为散，酒服方寸匕，日三。疮大困者，夜再服。有患发背骨出，身有三十余痈疖，服此瘥。忌羊肉、饧、海藻、菘菜、猪肉、冷水、生葱。（范汪同。）
又治诸虚不足，发背痈疽经年，瘥后复发，或由大风聚结毒气在内闭塞，夏月已来，出攻于背，久不疗，积聚作脓血，为疮内漏，大内塞排脓散方。
山茱萸　五味子　茯苓　干姜（各六分）　当归（四分）　附子（二分，炮）　肉苁蓉（八分）　石斛（五分）　菟丝子（三分，酒渍）　巴戟天（八分）　瞿麦（三分，一云地麦、地肤，地肤子也）　远志（八分，去心）　人参（五分）　甘草（五分，炙）　麦门冬（八分，去心）　石韦（四分）　川芎（四分）　芍药（五分）　干地黄（八分）　桂心（八分）
上二十味，为散，酒服方寸匕，日三夜一，稍加至两匕。长服终身不发痈疖。忌同前。
又内补散，疗痈疮发背方。
蜀升麻　黄芩　人参（各二分）　干姜　白蔹　桂心　甘草（炙）　附子（炮）　防风（各一两）　川芎（一两）　赤小豆
上十一味，为散，酒服方寸匕，日三夜再。（一云蜀椒，非。）
又内补散，主痈疽发背已溃，排脓生肉方。
当归　桂心　人参（各二两）　川芎　厚朴（炙）　桔梗　甘草（炙）　防风　白芷（各一两）
上九味为散，酒服方寸匕，日三夜再。疮未合，服勿停。忌海藻、菘菜、生葱。（范汪同。）
又瞿麦散，主排脓止痛利小便方。
瞿麦（二两）　芍药（二两）　桂心（半两）　赤小豆（半合）　川芎（半两）　白蔹（半两）　黄芪（一两）　当归（二两）　麦门冬（二两，去心）
上九味，为散。先食，温酒服方寸匕，日三。忌生葱。（《翼》、深师同。）
又薏苡仁散，主令痈自溃，长肌肉方。
薏苡仁　桂心　干姜　白蔹　当归　肉苁蓉（各一两）
上六味，为散。先食，温酒服方寸匕，日三夜再。（《翼》同。）
又黄芪竹叶汤，主胸背游热痈疽方。
生地黄（八两）　黄芪　甘草（炙）　芍药　黄芩（各三两）　人参　石膏（碎）　川芎　当归（各二两）　生姜（五两）　大枣（三十枚，擘）　半夏（四两，洗）　淡竹叶（切，一升）　麦门冬（去心，三两）
上十四味，以水一斗二升，煮竹叶取九升，去滓，内药煮取三升。分四服，相去如人行五六里再服，日三夜一。忌海藻、菘菜、羊肉、饧。（《古今录验》同。）
又排脓内塞散，主大疮热已退，脓血不止，疮中肉虚疼痛方。
防风　茯苓　白芷　桔梗　远志（去心）　甘草（炙）　人参　川芎　当归　黄芪（各一两）　桂心（二分）　附子（炮，二枚）　厚朴（二两）　赤小豆（五合，熬）
上十四味，捣散。酒服方寸匕，日三夜一。忌同前。
又麝香膏，主诸恶疮及痈疽发背，去恶肉方。
麝香（研）　雄黄（研）　珍珠（研，各一两）　矾石（一两，熬）
上四味，细筛，以猪膏搅令如泥，涂恶肉尽止，更敷生肉膏佳。
又疗痈疽败坏，生肉膏方。
生地黄（一斤）　辛夷　独活　当归　黄芪　大黄　川芎（各一两）　薤白（五两）　白芷　芍药　黄芩　续断（各一两）
上十二味，切，以腊月猪脂四升煎，敷之佳。
又方
大黄　附子（炮）　川芎　雄黄　珍珠（各一两）　白蔹　矾石（烧）　黄芩　䕡茹（各二两）　雌黄（一两）　莽草（一两）
上十一味，先以猪膏一升半，煎六沸，去滓，内䕡茹、矾石末搅之，涂疮上，恶肉尽止。（刘涓子同。）
又方
䕡茹（漆头者）　矾石（各二分，熬）　雄黄（二分，研）　硫黄（二分）
上四味，为散，内疮口中，恶肉尽止，勿使过好肉也。
又发背上初欲作肿，即服此方。
栀子仁（一百枚）　大黄　升麻　黄芩　甘草（炙，各三两）
上五味，切，以水九升，煮取三升半，分三服，使利便止，不下更进一服。忌海藻、菘菜。从瞿麦散以下九方，并疗发背部中已次之。（文仲、《备急》同。并出第二十三卷中。）
范汪疗痈肿发背，虎牙散方。
虎牙（炙）　干姜　附子（炮）　当归　甘草（炙）　防风　桂心　王不留行　茯苓（各一两）
上九味，捣下筛，服方寸匕，日三。忌同前。（出第三十一卷中。）
又疗痈发背，排脓内补，铁屑散方。
当归　人参　细辛　甘草（炙）　苁蓉　黄耆　桂心　防风　黄芩　铁屑　川芎　芍药
上十二味，各等份，合捣为散，服方寸匕。忌同前。
又疗痈肿牢核，发背成脓，莽草膏方。
莽草　川芎　当归　细辛　附子（炮）　黄芩　乌头（炮）　牛膝　踯躅　野葛　茯苓　防风　杜蘅（各一两）　猪脂（二斤）
上十四味，切，用猪肪合煎，去滓，敷疮上，日再。忌同前。
又卓氏白膏，疗痈疽发背，金疮已坏，及未败火疮，诸瘑疥患疗之方。
当归　附子（炮）　细辛　川芎　续断　牛膝　通草　甘草（炙）　白芷（各二两）　蜀椒（三合）　芍药　黄芪（各一两）
上十二味，㕮咀，以猪膏二升，煎之微火上，以白芷色黄药成，绞去滓，以敷疮上，日三。忌同前。
又疗发背发乳房及诸恶疮膏方。
黄连　当归　马齿　川芎　著蓣（各一两）　珍珠（十四枚）　矾石（半两烧）　黄柏（半两）　石韦（三分，去毛）　生竹皮（三合）　猪肪（一斤）
上十一味，㕮咀，细切肪，美酒一升合煎，石韦焦膏成，去滓。有病稍稍敷上，亦可酒服枣核大一枚。忌同前。（并出第四十一卷中。）
《救急》疗发背，百无不瘥方。
取猪、羊脂切作片，冷水浸取贴上，暖彻易之，五六十片即瘥。若初贴少许即寒，寒定好眠，甚妙。
又疗发背，若初觉赤肿，肿上作小疮，疼不可近方。
急用针刺上七八针，取冷水用筒击射肿上，日夜不止，疼歇肿消。（出第五卷中。）
又疗发背方。
取白面溲围肿四畔，令童子七人尿渍之。
又方
以马粪封之，干易。妇人发乳亦瘥。
又方
取蔚臭草捣取汁，服一鸡子，滓封上，热即易之。
又方
捣地菘汁一升，日再服，以瘥止。
又方
大黄　石灰（熬）　小豆。
上三味，等份，末，白酒和涂，立效。忌羊肉、热面、大酢。（并出第六卷中。）
《近效》凡发背皆发出自肠胃，流入五脏，仕流多脚气为主，或有先服乳石并热肉面，并失饥房室过度，皆作此疾。纵身不曾服乳石，先代服亦有此病。或有下里人服面过度，亦有患者。请依后方，万不失一。发背亦觉有肿，即须审看根硬软，如硬头一点白，烧四边紫黑色，时掣痛，憎寒不食，状若天行，此石痈。知是此状，即须当上灸一百壮，艾炷大如鼠屎许大。凡发背初亦一点白，四边赤色，渐渐长大，或杯盏并碗许大，四边生饭浆小小疮如粟米许大，亦时时抽掣痛，此两状皆是死病。十日内堪医，十日以外不济，就中冬月得此病，即延得三五日。其发背初觉，即须当头灸二十一壮，如杯许大，即五花灸之，各二十一壮，即服牛蒡子、瓜蒌、葛粉。第二服犀角汤泻之，不然服犀角丸亦得大效也。忌梨、鲤鱼、面、酒、肉、浆水、粥。（真鸿胪贾显录。）
凡发背候，憎寒壮热，身如拘束，或口干不用食，疮初出如青紫色者毒重，赤者轻，脓如稀泔者极重，脓稠白赤者轻。（张道士升玄房陵口录留。）
又疗恶寒啬啬，似欲发背，或已生疮肿隐轸疹起方。
硝石（三两）
上一味，以暖水一斗和令消，待冷，取故青布叠三重，可似欲赤处方圆湿布㩉根，热即换之，频易瘥。
又疗发背及一切毒肿方。
生麻油（六合）　黄丹（二两半）　地胆（两钱，捣碎，筛）　生栗子（四十九枚，取大小中者，熬焦，去皮，碎，绢筛）
上四味，和于铜器中盛，用炭火重汤煎，候沫溢出，与器口欲平，取小麦一合，分二人嚼取筋，急内药中搅，使与相和，膏擎下，安铜器冷水中，成膏讫，以故帛涂膏贴所苦处，晨夕换膏。
又疗前疮定讫，令生肌方。（黄四员外云极效。）
麝香（两钱）　枣皮灰（半两）　生麻油（六合）
上三味，依法和，用火重汤上煎十余沸，稀稠前药相似，取故绵涂膏贴疮上，膏渐取瘳减，惟得吃白羊头肉，但是豆并不得吃。余如药法。
又疗痈肿犀角丸，主肠痈、乳痈、发背，一切毒肿，服之化为水，神验方。
犀角（十二分）　蜀升麻　黄芩（各四分）　大黄（五分）　防风（四分）　巴豆（二十二枚，去心皮，熬令黄）　人参（四分）　当归（四分）　黄芪（四分）　干蓼蓝　黄连　甘草（炙）　栀子仁（各四分）
上十三味，捣为末，别捣巴豆，成膏内末和，以杵研捣令相得，炼蜜和搜，更捣二三百杵，暖汤服三丸如梧子，得利三两行，吃冷粥止即瘥，不利加至四五丸。初服取快利，后渐减丸数，取鸭溏微泄为度，老小以意增减，肿消及和润乃止。利却黄水即觉轻，皮皱色变，一切肿皆内消，神验不可论。忌热面、蒜、猪肉、芦笋、鱼、海藻、菘菜、生冷、黏食。以上并主发背。
痈疽发背杂疗方二十六首  ***************************
刘涓子疗发背发乳，口已合，皮上急痛，生肉摩踠折，丹参膏方。
丹参　防风　白芷　细辛　川芎　黄芩　芍药　牛膝　大黄　槐子　独活　当归（各一两）
上十二味，切，以腊月猪脂五升，微火煎三上三下，膏摩病，日三四，不须向火。（《古今录验》同。出第五卷中。）
《肘后》疗诸痈疽发背及乳方。
熬粢粉令黑，鸡子白和之，以涂练上贴痈，小穿练上作小口，以泄毒气令散，燥复易之。此药神效。（文仲、《备急》同。）
又方
以釜底上捣取散。以鸡子中黄和涂之。加少豉弥良。以五月葫及少盐佳。（文仲、《备急》同。一本无下一法。）
又方
取茱萸一升捣之，以苦酒和，贴痈上，干易之佳。
《删繁》疗痈疽发背，九物大黄薄贴方。
大黄　黄芩（各三两）　白芷（二两）　寒水石（五两）　白蔹（五两）　黄柏（二两）　石膏　赤石脂　黄连（各三两）
上药下筛，以三合投粉糜二升中和之，薄涂纸贴肿上，燥易之，肿下止，不下厚敷之。忌生冷、热面、大酢。
又猬皮散，疗诸瘘及浮核坏败，并主男子发背，女子发乳等痈疽，或脓血肉瘤方。
猬皮（一具，烧）　杜仲（八分，炙）　续断（五分）　附子（炮）　地榆（各五分）　厚朴（八分）　藁本（五分）　当归　桂心（各五分）　小露蜂房（一具，烧）
上十味，捣筛为散，服方寸匕，日三服，酒进，取瘥止。忌猪肉、生葱、冷水。
又陵鲤甲散，疗发背、乳房痈肿方。
陵鲤（一头，取甲爪，炙）　桂心（三分）　当归（二分）
上三味，捣筛为散。服方寸匕，日三服，酒进。（出第九卷中。）
《千金》疗痈疽发背，猪蹄汤方。
猪蹄（一具，治如食法）　黄芪　黄连　芍药（各三分）　黄芩（三两）　蔷薇根　狼牙根（各八两）
上七味，以水三斗，煮蹄令熟，澄取二斗清，切药，煮取一斗，洗疮一食顷，以绵拭燥，著生肉膏，日二瘥。生痂止痛，加当归、甘草各二两。
又疗痈疽发十指，或起膀胱及发背后生恶肉方。
猪蹄（一具）　当归　大黄　川芎　芍药　黄芩　独活　莽草（各一两）
上八味，蹄取膝下断，治如食法，以水二斗煮取八升，内药，煮取四升，去滓。渍疮两食顷，拭令燥，以麝香膏敷之。其方在前发背部中，只有四味者是也。
又生肉膏，主痈疽发背已溃，令生肉方。
甘草（炙）　当归　白芷　苁蓉　蜀椒　细辛（各二两）　乌喙（六枚）　薤白（二十茎）　干地黄（三两）　续断（一两，无以蛇衔替之）
上十味，以好酢半升相和，渍二宿，猪膏三斤，煎令三沸，三上三下膏成，使用。（刘涓子同。）
又痈发腹背阴匿处，通身有数十者方。
取牛粪干者烧，捣下重绢，以鸡子白和以涂之，干复易。（《肘后》、张文仲、《备急》同。）
又若已结脓，使聚长者方。
以生栝楼根细捣，苦酒和敷上，燥复易之，末赤小豆亦佳。
又凡发背为痈疽已溃未溃者方。
以香豉三升，少与水和，熟捣成强泥，可肿作饼，厚三分，已有孔勿覆孔，可肿上布豉饼，艾列其上，灸其豉，使温温热而已，勿令破肉也。其热痛急易之，痈疽当减，便得安。或一日二日若先有疮孔，孔中汁出即瘥。（《备急》、文仲并《翼》同。）
又痈肿发背初作，及经十日以上，肿势焮热，毒气猛盛，日夜疼痛，百药不治者方。
孵段鸡子（一枚）　新出狗矢（如鸡子大）
上二味，搅令调和，微火熬之，令稀稠得所，捻作饼子，肿头坚处贴之，以纸贴上，以绵抹之，时时看之，觉饼子热即易，勿令动转及歇气，经一夜定。其多日患者，三日贴一度瘥止。（谨按《千金》论曰：此方秽恶，不可施于贵胜，然其愈疾一切诸方皆不及。又自外诸方还复备员作仪注而已，学者常当晓斯，以备诸急云耳。并出第二十三卷中。）
《千金翼》诸痈肿发背，及痈疖已溃烂疼痛方。
蒸糜谷更递熨之，当即愈。（一云蔷薇壳更灸熨之。）
又连翘五香汤，主一切恶核疮肿方。
连翘　射干　升麻　独活（各二两）　桑寄生（二两）　通草（二两）　大黄（三两）　丁香（一两）　青木香（二两）　沉香（二两）　薰陆香（二两）　麝香（三两）
上十二味，㕮咀，以水九升，煮减半，内竹沥二升，煮取三升，分三服，未瘥，中间常服佳。
又五香汤，主恶气毒肿方。
沉香　青木香　丁香（各一两）　薰陆香（一两）　麝香（半两）
上五味，切，以水五升，煮取一升半，分三服。（《集验方》用鸡舌香一两，不用丁香。出第二十四卷中。）
崔氏疗发背及诸疮，久不瘥，有效方。
先以甘草汤洗疮，拭极干，乃嚼胡麻敷上，干即易，从旦至日西，去胡麻。乃取黄连末、滑石末，中半相和，以敷疮上，数数易。明日又依前敷胡麻及黄连等末，更不须洗疮，不过六七日，即瘥。（《必效》《备急》同。）
又连翘汤，疗患疮肿而渴方。
连翘　蜀升麻（各二两）　黄芩（三两）　枳实（二两，炙）　干蓝（三两）　芍药（二两）　玄参（二两）　白蔹（二两）　甘草（二两，炙）　羚羊角（屑，二两）　通草（二两）　黄芪（二两）　大黄（三两）
上十三味，切，以水八升，煮取二升半，分三服，利一两行后，更服去大黄、干蓝，即不利。忌海藻、菘菜。
又犀角饮子方。
犀角（三两，屑）　羚羊角（三两，屑）
上二味，以水八升，煮取三升，渴即饮，尽更作之，时热恐坏，悬著井底，甚妙。
又五香连翘汤，疗恶疮热毒肿，恐恶毒气入腹，兼取利以泄毒气方。
连翘（三两）　蜀升麻（二两）　薰陆香（二两）　淡竹沥（一升）　麝香（一分，研）　青木香（二两）　丁香（一两）　独活（二两）　寄生（三两）　射干（二两）　甘草（二两）　沉香（一两）　大黄（四两，水一升别渍）　朴硝（二两，熬干别内）
上十四味，切，以水一斗，煮取二升半，绞去滓，然后内大黄、朴硝、竹沥，更煮一两沸，去滓，内麝香。分温三服，服别相去如人行十里久，以得利一二行为度。慎鸡、猪、鱼、蒜、生冷、酢滑、油腻、面食、小豆、五辛、葵菜等。（《备急》、文仲同。并出第五卷中。）
《备急》葛氏疗始发诸痈疽发背及乳房方。
皆灸上百壮。半夏末、鸡子白和涂良。姚云：生者神验，以水和涂之。（《肘后》、文仲、《古今录验》《小品》并同。）
又方
以酢和墓上土茱萸，捣姜、小蒜薄贴并良。（《肘后》、文仲同。并出第四卷中。）
《救急》疗热毒风丹并发背，犀角膏方。
犀角（六分，屑）　升麻（十大分）　羚羊角（六分）　栀子仁（二七枚）　薤白（切，一升）　吴蓝（八分，大蓝亦得）　玄参（六分）　续断　大黄　白蔹　射干　白芷（各六分）　蛇衔（切，一升）　寒水石（十二分）　黄芩（六分）　慎火草（切，一升）　麻黄（六分，去节）
上十七味，切，以竹沥三升，生地黄汁五合，渍药一宿，内猪脂二升，微火上煎十上十下，候白芷黄膏成，去滓，涂病上。（出第五卷中。）
文仲疗发背及妇人发乳及肠痈，木占斯散方。
木占斯　厚朴（炙）　甘草（炙）　细辛　瓜蒌　防风　干姜　人参　桔梗　败酱草（各一两）
上十味，为散。酒服方寸匕，日七夜四，以多为度。病在上当吐，病在下当下脓血，此谓肠痈之属。凡痈肿即可服，兼疗诸疽痔。若疮已溃便早愈，发背无有不疗。长服去败酱。亦疗妇人诸产癥瘕，益良。（是刘涓子方。《千金》、范汪、《删繁》《古今录验》同。出第五卷中。）
《古今录验》疗诸痈疮发背有脓血，当归贴方。
当归（一分）　蛴螬（一分）　丹参（一分）　附子（一分，炮）　蜡蜜（一分）　栀子（十枚）　桂心（一分）　胶（一分）
上八味，合煎，以贴疮上。（出第二十一卷中）

第二十五卷  ——————————————————————————————————————————————————————————————————————————————————————————

水谷痢方一十首  ***************************
《病源》水谷痢者，由体虚腠理开，血气虚，春伤于风，邪气留连在肌肉之间，后遇脾胃大肠虚弱，而邪气乘之，故为水谷痢也。脾与胃为表里，胃者脾之腑也，为水谷之海；脾者胃之脏也，其候身之肌肉。而脾气主消水谷，水谷消，其精化为营卫，以养其脏，充实肌肤。大肠肺之腑也，为传道之官，化物出焉。水谷之精，化为血气者，行于经脉，其糟粕行于大肠也。肺与大肠为表里，而肺主气，其候身之皮毛。春阳气虽在表，而血气尚弱，其饮食居处，运动劳役，血气虚者，则为风邪所伤，客在肌肉之间，后因脾胃气虚，风邪又乘虚而进入于肠胃，其脾气弱者，不能克制水谷，故糟粕不结聚而变为痢也。又新食竟取风，名为胃风。其状恶风，头多汗，膈下塞不通，食饮不下，腹胀形瘦，腹大失衣则满，食寒则洞泄。洞泄者，痢无度也。若胃气竭者，痢绝即死。诊其脉小，手足寒，难疗也。脉大，手足温，易疗也。下白沫，脉沉则生，浮则死。身不热，脉不悬绝滑大者生，悬涩者死，以脏期之也。脉绝而手足寒，晬时脉还手足温者生，脉不还者死。脉缓时小结者生，洪大数者死。悬绝而涩者死，细微而涩者生。紧大而滑者死，得代绝脉者不死。《养生方》云：秋三月，此谓容平，天气以急，地气以明，早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飧泄。又云：五月勿食未成核果及桃李，发痈疖。不尔，发寒热，变黄疸，又为泄痢。（出第十七卷中。）
《广济》疗赤白、水谷、冷热等痢方。
地榆（六分）　白术（五分）　赤石脂（七分，研）　厚朴（六分，炙）　干姜（六分）　熟艾（四分）　龙骨（七分）　甘草（四分，炙）　黄连（十分）　乌梅（六分，熬）　人参（六分）　当归（五分）
上十二味，捣筛为末，蜜丸。以米饮汁服二十丸如梧桐子大，日三服，加至三十丸。（出第四卷中。）
《集验》论，黄帝问曰：人若溏泄下痢者，何也？对曰：春伤于风，夏生溏泄，肠澼久风，亦为溏泄也。
又疗热水谷下痢，黄连阿胶汤方。
黄连　阿胶（炙，各二两）　栀子（三十枚）　乌梅（二十枚）　黄柏（一两）
上五味，切，以水七升，煮取二升半，分为再服，神良。（《备急》同。《肘后》名乌梅汤，疗热下䘌。）
又方
黄连（一升，金色者）　陈米（五合）
上二味，以水七升，煮取二升，分再服。（《肘后》、文仲同。并出第四卷中。）
《删繁》疗中焦热，水谷下痢，蓝青丸方。
蓝青汁（三升）　黄连（八两）　黄柏（四两）　阿胶（五两）　白术　地榆　地肤子　乌梅肉（各三两）
上八味，捣筛为散，用蓝汁和，微火上煎取可为丸，丸如杏子大，饮进三丸。（出第四卷中。）
崔氏疗水谷痢方。
干姜（三分）　鸡子（二枚）　小豆（二百粒，炒令香）　黄连（三分）
上四味，捣筛三味，内鸡子黄白中，熟搅令相得，微火上炒，令可丸，一服五十丸如小豆大，旦以饮服，瘥即停。（出第三卷中。）
文仲疗因仲夏热多，令人发水谷痢，肠中鸣转，一泻五六升水方。
黄连（去毛）　厚朴（各三两）
上二味，切，以水三升，煮取一升，顿服之。（出第三卷中。）
《必效》疗水谷痢方。
小豆（一升，煮）　蜡（二两，煮）
上三味和，顿服之，即愈。
又方
棕榈皮（烧灰）
上一味，研，以水和，服三方寸匕。（并出第二卷中。）
《古今录验》疗热水谷下痢方。
黄连　阿胶（各二两）　栀子（二十枚）
上三味，切，以水七升，煮取二升，分为三服。
又方
黄连　当归　甘草（炙，各二两）　酸石榴皮（三两）
上四味，切，以水三升，煮取一升半，分为三服。（并出第十卷中。）
水痢方六首  ***************************
《广济》疗水痢及霍乱，《崔氏方》同，云冷痢，食不消化，及有白脓，日夜无节度。但疑是冷，悉主之方。
白石脂　干姜（各八分）
上二味，捣筛为末，以沸汤和少许面薄糊和药，并手捻作丸，如食法。下不止，加干姜八两。忌如常法。
又疗水痢腹中气方。
茯苓（八分）　白龙骨（八分，研）　诃黎勒皮（八分）　黄连（八分）　酸石榴皮（八分）
上五味，捣筛为末，蜜丸，空心以饮服如梧子大三十丸，日二服，瘥止。（出第四卷中。）
文仲疗水痢百起者，马蔺散方。
马蔺子　干姜　黄连（原无分两）
上三味，为散，熟煮汤取一合许，和二方寸匕，入腹即断，冷热皆治，常用神效，不得轻之。忌猪肉、冷水。
又方
朽骨灰（牛骨灰亦得）　神麹（炒黄）
上二味，等份，为散，空腹饮服一方寸匕。无六月六日麹时，用常麹亦得，御传。（并出第三卷中。）
《经心录》主水痢方。
鸡子（二枚）　黄蜡（一两）
上二味，熬熟食之，宜空肚食之，日三服佳。
又方
黄连　仓米（各三两）
上二味，作散，和鸡子七枚，令熟并捻作丸，煮赤豆作浆粥，服三十丸，日三服。若渴但饮豆浆粥。（并出第二卷中。）
久水痢不瘥肠垢方四首  ***************************
《病源》：肠垢者，肠间津液垢腻也。由热痢蕴积，肠间虚滑，所以因下痢而便肠垢也。（出第十七卷中。）
《肘后》疗水下积久不瘥，肠垢已出者方。
乌梅（二十枚）
上一味，以水二升，煮取一升，顿服之。
又方
石榴（一枚）
上一味，合皮捣，绞取汁，随多少服之，最良。
《备急》疗水下积久不瘥，肠垢已出者方。
赤石脂　桂心　干姜　附子（炮）
上四味，等份，捣筛，蜜丸如小豆。每服三丸，日三服，饮下。（《肘后》同。出第六卷中。）
文仲治久水痢难断方。
黄连（二两）　黄柏（二两）　阿胶（二两，炙）
上三味，捣筛为散，以苦酒、蜜各半升煮，内阿胶令烊，又内诸药，令可丸。饮服三丸，日四。此是古方，极要。
冷痢方二十二首  ***************************
《病源》：冷痢者，由肠胃虚弱，受于寒气，肠虚则泄，故为冷痢也。凡痢色青、色白、色黑，皆为冷也。色黄、色赤，并是热也。故痢色白，食不消，谓之寒中也。诊其脉，沉则生，浮则死。（出第十七卷中。）
《广济》疗冷痢青白色，腹内常鸣，其痢行数甚疏，出太多，此是冷痢，宜服调中散方。
龙骨　人参　黄连　阿胶（炙）　黄柏（各一两）
上五味，捣筛为散，煮米饮服两方寸匕，日两服，瘥停。（出第四卷中。）
《肘后》疗水下痢色白，食不消者，为寒下方。
黄连　干姜（各三两）
上二味，捣筛，白酒一升半合煎，令可丸，饮服如梧桐子大二十丸。忌猪肉、冷水。
又方
黄连（二两）　甘草（炙，半两）　附子（炮，半两）　阿胶（半两，炙）
上四味，切，以水三升，煮取一升半，分再服之。
又方
半夏（洗）　乌头（炮）　甘草（炙，各等份）
上三味，捣筛，蜜和，丸如梧桐子大。饮服三丸，日再服。
又方
生姜汁（二升）　白蜜（一升半）
上二味相和，分再服之。
又方
腥（二两，切）　干姜（三两，末）
上二味，以水六升半，著米一合，煮作糜，糜熟内姜，一食令尽，不瘥更作。（《备急》同。）
又方
酸石榴皮（烧灰）
上一味，为末，服方寸匕。（文仲同。）
又方
干姜（二两，末）　杂面（一升）
上二味，为烧饼，熟食之尽，更作，不过三剂瘥。（文仲同。）
又疗纯下白如鼻涕者方。
龙骨　干姜　附子（炮）
上三味，等份，捣筛，蜜和，丸如梧子大，饮下五丸，渐至十丸，日一服。（文仲同。）
又方
黄连（末）　蜡　阿胶（各一两）
上三味，先以酒半升令沸，下胶、蜡合烊，乃内黄连末，顿服之。（本云：姚氏疗卒注下并痢血，一日夕数十行。）
又方
灸脐下一寸五十壮良。（文仲同。并出第二卷中。）
《千金》论曰：凡五脏绝于内者，下不自禁。下甚者，手足不仁也。细寻取之，万不失一，下病体例，略如此耳。《素问》曰：春伤于风，夏为脓血，夏多滞下也。夏伤于风，秋必洞泄。秋下水者，患必是冷也。
又疗久冷痢下纯白者，此由积卧冷处，经久病发，遂令脾胃俱冷，日夜五六十行，大小腹痛不可忍之。凡白痢属冷，赤痢属热方。
上好麹末（五升，微熬令香）
上一味，温清淳酒热，和麹末一升，空腹一顿服之，日三。若至食时，捣蒜一升，令至熟，下姜椒末，调如常食法，惟须稠，勿加盐，以水和面二升，作索饼，极熟烂煮之，干漉，热内蒜韭中相和，一顿食之，少与余食。至饥时，仍准前食麹末酒，比至瘥来，少食余食。以此法疗，不过二日必瘥。
又乌梅丸，疗冷痢久下方。
乌梅（三百粒）　当归（四两）　干姜（十两）　桂心（六两）　附子（六两，炮）　黄连（十六两）　蜀椒（汗，四两）　细辛（六两）　人参（六两）　黄柏（六两）
上十味，异捣筛，合治之，苦酒渍乌梅一宿，去核蒸之如五斗米下，捣如泥，盘中揉合相得，蜜和捣二千杵。食前饮服如梧子大十丸，日三，稍增至二十丸。（此本仲景《伤寒论》方。）
又旧疗痢于贵胜，用建脾丸多效。今疗积久冷痢，先以温脾汤下讫，后以建脾丸补之，未有不效者。贫家难以充办，亦不可将息。温脾汤方，疗积久冷痢赤白者。
大黄（三两）　桂心（三两）　附子（炮）　干姜　人参（各二两）
上五味，切，以水七升，煮取二升半，分为三服，日再。（并出第十五卷中。）
《备急》葛氏疗痢色白，食不消者，为寒下方。
豉（一升，绵裹）　薤白（一把）
上二味，以水三升，煮取二升，及热顿服之。《陶效方》云：疗暴下大去血痢。姚疗赤白下痢并效。（《肘后》同。）
又方
牛角䚡（烧灰）
上一味，捣筛，白饮服方寸匕，日三。（《肘后》同。）
又方
好麹（炒）
上一味，捣筛，煮米粥。内面方寸匕，日四五。云此疗日百行，师不救者。（《肘后》同。并出第六卷中。）
《古今录验》白头翁汤，疗寒急下及滞下方。
白头翁　干姜（各二两）　甘草（炙，一两）　当归（一两）　黄连　秦皮（各一两半）　石榴皮（炙一两，生者二两）
上七味，切，以水八升煮取三升，分为四服。（出第十卷中。）
《近效》疗冷痢方。
肉豆蔻（五颗，合皮碎）　甘草（二两，炙）
上二味，切，以水三升，煮取一升半，顿服之。（户部李尚书处得，云疗冷痢极者有效，自用得力。）
又疗久冷痢方。
赤石脂捣作末，和面作馄饨，空腹服一碗以下，不过两顿瘥。老人尤佳。体中先热者，不可服之。（以上二方新附。）
文仲治青下、白下，姜附散方。
干姜　附子（炮）　皂荚（炙，去子）
上三味，等份，捣筛为散。饮服方寸匕，不过再服即愈。亦可丸服。（《小品》《肘后》同。）
又治冷痢，姜艾馄饨子方。
干姜（末）　熟艾
上二味，等份，作面馄饨如酸枣大，煮熟，服四五十枚，日二服。腹胀者，炙厚朴煮汁服药。此热服讫，即须食饭大效。曾有产妇冷痢如白膏，服之立瘥，腹痛亦定。
冷痢食不消下方六首  ***************************
《广济》疗脾胃气微，不能下食，五内中冷，及微下痢方。
白术（八两）　神麹末（五两，炒）　甘草（炙）　干姜　枳实（炙，各二两）
上五味，捣筛，蜜和丸。空腹以温酒服如梧桐子大二十丸，日二服，渐加至三十丸。腹中痛者加当归。（出第四卷中。）
文仲、华佗治老小下痢，柴立不能食，食不化，入口即出，命在旦夕，久痢神验方。
黄连末（半鸡子壳）　乱发灰（准上）　醇苦酒（准上）　蜜（准上）　白蜡（方寸匕）　鸡子黄（一枚）
上六味，于铜器中炭火上，先内苦酒、蜜、蜡、鸡子黄搅调，乃内黄连末、发灰，又搅煎，视可抟，出为丸。久困者一日一夜尽之，可者二日尽之。（《肘后》同。出第三卷中。）
《延年》增损黄连丸，主腹内冷，食不消，及冷痢兼补方。
黄连　黄芪（各三分）　龙骨（三分）　当归　甘草（炙，五分）　干姜　厚朴（炙，各六分）　地榆　白术　人参（各一分）
上十味，捣筛，蜜丸如梧子大。饮酒任下，服十五丸，日再服，加至二十丸。（蒋仲璋处。）
又地榆丸，主冷痢，不消食，腹中胀痛，气满不能食方。
地榆（六两，炙）　赤石脂（七分）　厚朴（六分）　白术（五分）　干姜（六两）　龙骨（七分）　黄连（十分）　当归（五分）　熟艾（五分）　乌梅肉（六分）　甘草（四分，炙）
上十一味，捣筛，蜜和，丸如梧子大。饮服二十丸，日二服，加至二十五丸。（并出第七卷中。）
又深师疗冷痢下脓血，绞脐痛，食不消，腹胀方。
吴茱萸　干姜（各六分）　赤石脂　麹末（炒，各八分）　厚朴（炙）　当归（各四分）
上六味，捣筛，蜜和，丸如梧子，空腹以饮下四十丸，日再。
又疗冷气久痢，脐下痛，出白脓，食不消方。
吴茱萸　人参　川芎　桔梗　甘草（炙，各四分）　枳实（炙，三枚）　干姜（十二分）　附子（炮，八分）　麹末（二十分，炒）
上九味，捣筛，蜜和，丸如梧子。空腹饮下七丸，日二服，渐加之。（文仲云：温脾丸，疗久寒气逆胀满、面目痿黄、食不消化。）
白痢方八首  ***************************
《病源》：白滞痢者，肠虚而冷气客之，薄于肠间，津液凝滞成白，故为白滞痢。（出第十七卷中。）
《广济》疗白脓痢方。
甘草（六分，炙）　厚朴（十二分，炙）　干姜　枳实　茯苓（各八分）
上五味，切，以水五升，煮取一升六合，绞去滓，分为二服，日再服。
又疗心腹胀满，不能下食，及痢白脓方。
厚朴（五两，炙）　豆蔻（五枚）　甘草（一两，炙）　干姜（一两）
上四味，切，以水五升，煮取一升五合，绞去滓，分为二服，日再。（并出第四卷中。）
《千金》大桃花汤，主冷白滞痢肠痛方。
赤石脂（八两）　干姜　当归　龙骨（各三两）　附子（炮）　牡蛎（各二两，熬）　芍药　甘草（炙，各一两）　人参（一两半）　白术（一升）
上十味，切，以水一斗二升煮白术，取九升，内药，煮取三升，分为三服。脓者加厚朴三两，呕者加橘皮二两。
又方
龙骨（六两）　厚朴（三两，炙）　赤石脂（五两）　当归（一两）
上四味，切，以水七升，煮取二升半，分为三服，日再服。热加白头翁十分、牡蛎三两。
《延年》乌梅肉丸，主冷白脓痢，食不消方。
乌梅肉（熬）　熟艾　黄柏　甘草（炙，各八分）
上四味，捣筛，蜜丸如梧子。以饮服十五丸，日三服。忌同前。（出第七卷中。）
《必效》白痢方。
麻子汁
上一味，以汁煮取绿豆，空腹饱服，极效。
又方
黄连末
上一味，以水和，每服三匕即愈。（并出第二卷中。）
《古今录验》疗白滞下，昼夜无复数，龙骨汤方。
龙骨　牡蛎（各三两，熬）　乌梅肉　熟艾　白头翁　干姜（各一两）　女葳　黄连　当归（各二两）　甘草（六两，炙）
上十味，切，以水七升，煮取三升二合，分服，日三夜一，断便止。忌同前。（出第十卷中。）
重下方六首  ***************************
《病源》：此谓今赤白滞下也。令人下部疼重，故曰重下。去脓血如鸡子白，日夜数十行，绕脐痛也。（出第十七卷中。）
《肘后》疗重下方。
黄连（一升）
上一味，以酒五升，煮取一升半，分温再服，脐当小绞痛，则瘥。
又方
鼠尾草
上一味，以浓煮煎如薄饴糖，服五合至一升，日三。赤下用赤花者，白下用白花者佳也。（文仲、《备急》同。）
文仲《隐居效验方》主下部绞痛，重下，下赤白方。
当归　黄柏　黄连　干姜（各二两）
上四味，捣筛，煮取乌梅汁服方寸匕，日三。若腹中绞痛加当归，下赤加黄连，下白加干姜。大效神良，秘之。（《备急》同。出第三卷中。）
《备急》疗重下方。此即赤白痢下也。令人下部疼重，故名重下。（葛氏方。）
豉（熬令少焦）
上一味，捣，服一合，日再三服。又熬豉令焦，水一升淋取汁服，冷则用酒淋，日三服之。（《肘后》、文仲同。出第六卷中。）
《古今录验》重下，下赤者方。
取獭赤粪（下白取白粪，烧末）
上一味，以饮清旦空腹服一小杯，三旦饮之即愈。
又疗得毒病后，得重下赤白，绞痛方。
石钟乳（一两，研）　黄连　防风　附子（炮）　黄柏　蜀椒（汗）　当归　干姜（各二两）
上八味，切，以水六升煮取二升半，分三服，适寒温服。（并出第十卷中。）
卒暴冷下部疼闷方二首  ***************************
《千金》疗卒暴冷下部疼闷方。
烧砖令热，大酢沃之，三重布覆，坐上取瘥。
又方
黍米（二升）　蜡　羊脂　胶（炙，各二两）
上四味，合煮作粥，一顿令尽，即瘥。（并出第十五卷中。）
冷热痢方七首  ***************************
《病源》：夫冷热痢者，由肠胃虚弱，宿有寒而为客热所伤，冷热相乘，其痢乍黄乍白是也。若热抟于血，血渗肠间，则变为血痢也。而冷伏肠内，抟津液，则变凝白，则成白滞，亦变赤白痢也。其汤熨针石，别有正方，补养宣导，今附于后。
《养生方导引法》云：泄下有寒者，微一作引气以息内腹，徐吹息。以鼻引气，气足复前即愈。其有热者，微呼以去之也。（出第十七卷中。）
《删繁》疗下焦冷热不调，暴下赤白痢，香豉汤方。
香豉（一升）　白术（六两）　薤白（切，一升）　升麻（二两）
上四味，切，以水七升，煮取二升半，分为三服。（出第四卷中。）
《古今录验》生舂石榴，将疗热不调，下或滞、或水、或赤白青黄者方。
酸石榴（五枚）
上一味，合壳舂绞，取二升汁，分服五合，稍稍服二升尽，即断。小儿以意服二三合佳。（《千金》同。出第十卷中。）
又深师无问冷热新旧痢方。
黄连　黄柏　干姜　甘草（炙）　艾　乌梅肉（熬，各八分）　附子（三枚）　蜡（一鸡子大）
上八味，捣筛，以蜜和蜡于铛中镕之，其著蜜须候蜡镕尽，如干益蜜丸。空腹以饮服四十丸，日二，渐加至五六十丸。
《近效》疗痢，无问冷热，神验，黄连丸方。
黄连（一两）　茯苓　阿胶（一两，炙）
上三味，先捣黄连、茯苓为末，以少许水镕阿胶，和为丸，众手丸之，曝干。量患轻重，空腹以饮下三四十丸，渐渐加至六十丸，不过五六服必瘥。常用之极效。
又疗苦下，无问冷热及脓血痢，悉主之方。
生犀角（屑）　黄柏（各二两）　黄连　苦参（各三两）
上四味，捣筛为散，以糯米煮作饮，莫令生。每日空腹服一方寸匕，日再服，便瘥。勿轻之。（此方于度支王郎中处得，曾用极效。《肘后》有当归，云庚侍郎家方，产后弥佳。）
崔氏治痢，无问冷热、赤白、久新，并疳温。（刘秘监积年患痢，每服此即愈方。）
阿胶（二两，一两炙入药，一两销作清）　黄连（一两）　干姜（二两）
入黄无食子（二枚，久痢肠滑甚者量加至三四枚）。
上四味，捣筛为末，以醋镕胶清，顿和丸如梧子。饮服二十五丸，日再，渐加至三十丸，老小者以意斟酌。禁如常法。（一云：若冷痢以酒下，热痢以粥饮下。出第三卷中。）
文仲治无问冷热及五色痢，入口即定方。
黄连（四分）　黄柏　当归　黄芩（各一两）　阿胶（二两，炙）　熟艾（一两）
上六味，捣筛为散，以醋二升，煮胶烊，下药煮，令可丸，如大豆。饮服七八十丸，日二夜一服。特宜老人。若产妇痢加蒲黄一两，蜜和为丸。神验。（出第三卷中。）
热毒痢方三首  ***************************
《肘后》若下色黄者，协毒热下也，疗之方。
栀子（十四枚，去皮）
上一味，捣筛，蜜和，丸如梧子。饮服三丸，日再服。（出第二卷中。）
《千金》疗热毒痢方。
苦参　橘皮　独活　阿胶（炙）　蓝青　黄连　鬼箭羽（一云鬼臼）　黄柏　甘草
上九味，等份，捣筛，以蜜烊胶和，并手丸如梧子，干以饮服十丸，日三，稍加之。卒下疰痢者大良。（出第十五卷中。）
文仲治热痢久不瘥者，黄连丸方。
黄连末以鸡子白和，丸如梧子，饮服十丸至二十丸，日三。
热毒血痢方六首  ***************************
《广济》疗热毒痢血，其痢行数甚数，痢出不多，腹中刺痛，此是热痢，宜生犀角散方。
生犀角（末）　酸石榴皮（熬）　枳实（熬令黄，各三两）
上三味，各异捣筛，为散，以饮服两三寸匕，日再瘥。停热食物。
又疗热毒痢血片，脐下绞刺痛方。
升麻　地榆　茜根　黄芩（各六分）　犀角（四分）　生地黄（八分）　栀子（七枚，擘）　薤白（八分）　香豉（二合）
上九味，切，以水六升，煮取一升五合，绞去滓。分温三服，日再。（并出第四卷中。）
《千金》大热毒纯血痢，疗不可瘥者方。
黄连（六两）
上一味，切，以水七升，煮取二升半，夜露著星月下，旦空腹顿服之，卧将息。不瘥，加黄连二两，更作服之。仍不瘥者，以疳痢法疗之佳。忌如常。
又疗热毒下黑血，五内搅切痛，日夜百行，气绝欲死方。
黄连（一升）　龙骨　白术（各二两）　阿胶（炙）　干姜　当归　赤石脂（各三两）　附子（一两，炮）
上八味，切，以水一斗，煮取五升，分为五服。余以正观三年七月十二日，忽得此痢，至于五日将绝，处此药入口即定。（并出第十五卷中。）
《古今录验》疗热毒下血及豆汁，犀角煎方。
犀角（屑）　人参　当归（各三两）　黄连（四两）　蜜（一合）
上五味，切，以水五升，煮取一升，去滓，内蜜煎三沸，分为三服，日三。忌同。（出第十卷中。）
文仲治热毒痢痢血，犀角散方。
生犀（三两）　石榴皮（三两，烧）　黄连（三两）　干蓝（二两）　地榆（二两）
上五味，捣筛为散，以米饮服三方寸匕，日二服。（出第三卷中。）
赤痢方四首  ***************************
《病源》：此由肠胃虚弱，为风邪所伤，则成痢挟热，热乘于血，则血流渗入肠，与痢相杂下，故为赤痢也。（出第十七卷中。）
《集验》疗下赤痢方。
秫米（一把）　鲫鱼鲊（二脔，细切）　薤白（一虎口，细切）
上三味，合煮如作粥法，啖之。（《古今录验》同。出第四卷中。）
《千金》疗赤滞下方。
成煎猪膏（三合）　清酒（五合）
上二味，以缓火煎十沸，适寒温，顿服之，取瘥止。
又论曰：凡痢病，通忌生冷、酢滑、猪鸡鱼油、乳酪酥、干脯、酱粉、咸食。所食诸食，皆须大熟烂为佳，亦不得伤饱，此将息之大经也。若将息失所，圣人不救也。（并出第十五卷中。）
《必效》疗赤痢方。
香淡豉（半升）　黄连（一两）
上二味，以水一升半，浸豉一日，滤取汁，碎黄连，薄绵裹，豉汁中煎，取强半升，空腹顿服即止。桑泉蒋尉云效。（出第二卷中。）
崔氏治赤痢，黄连丸方。
陈仓米（四分）　黄连（四分）　干姜（四分）
上三味，捣筛为末，缓火炒令色变，以内二颗鸡子白中，熟和，丸如梧子大。空腹服五十丸，以好无灰酒温一盏下之。至晚间，痢赤色当变白，明旦即瘥。（出第三卷中。）
久赤痢方二首  ***************************
《病源》：久赤痢者，由体虚，热乘于血，血渗肠间，故痢赤。肠胃虚，不平复，其热不退，故经久不瘥。胃气逆，则变为呕哕也。胃虚谷气衰，虫动侵食，则变为䘌也。（出第十七卷中。）
《千金》疗下赤连年方。
地榆　鼠尾草（各一两）
上二味，切，以水二升煮取一升，分为二服。如不瘥，取屋尘水，尽去滓，服一升，日二服。《古今录验》服屋尘汁一小杯，余同。此是徐平方，疗下血二十年者。若不止，重服即愈。（《肘后》同。）
又方
鼠尾草　蔷薇根　秦皮（用槲皮亦得）
上三味，等份，水淹煎，去滓，以铜器重釜煎成，丸如梧子。服五六丸，日三，稍增，瘥止。亦可浓汁服半升。（出第十五卷中。）
卒下血方七首  ***************************
深师治卒下血，昼夜七八行方。
黄连　黄柏（各四两）
上二味，切，以淳苦酒五升，煮取一升半，分为二服。亦疗下痢。
又疗卒下血，蒲黄散方。
蒲黄（三合）　当归（一两）　鹿茸（一枚，烧）
上三味，捣筛为散。饮服方寸匕，先食，日三。（并出第一十六卷中。）
《集验》疗卒下血不止方。
草龙胆（一握）
上一味，切，以水五升煮取二升半，分为五服，如不瘥，更服。（出第四卷中。）
葛氏疗卒下血方。
小豆（二升）
上一味，捣碎，水三升和，绞取汁饮之。姚云立止。
又方
黄连（半两）　黄柏（二两）　栀子（二七枚）
上三味，切，以酒二升，渍一宿，去滓，煮三沸，顿服之。（并出第十六卷中。）
崔氏治卒下血不止方。
灶突中尘（一升）　黄连（五两）　地榆（三两）
上三味，捣筛为散。粥饮服方寸匕，日再服，重者夜一。
《近效》治卒下血，不问丈夫妇人立效，牛角䚡灰散方。
黄牛角䚡（一具，烧赤色，出火即青碧）
上一味，为细散，食前浓煮豉汁和二钱匕，重者日三。神验。
血痢方六首  ***************************
《病源》：血痢者，热毒乘于血，血渗入大肠故也。血之随气，循环经络，通行脏腑，当无停积，毒热气乘之，遇肠虚者，血渗入于肠，肠虚则泄，故为血痢也。身热者死，身寒者生。诊其关上脉芤大，便去血，暴下血数升也。（出第十七卷中。）
《广济》疗血痢，黄连丸方。
黄连　白龙骨（炙）　禹余粮　伏龙肝（各八分）　代赭（研）　干姜（各六分）
上六味，捣筛，蜜和丸。饮服三十丸如梧子，渐加至四十丸，瘥止。
又疗痢鲜血方。
茜根　黄连　地榆（各八分）　栀子（十四枚）　薤白（切）　香豉（各八分）　犀角（屑，六分）
上七味，切，以水八升煮取二升。分为三服，日再。（出第四卷中。）
《必效》疗患热血痢方。
粳米（一升，研）
上一味，研碎，令米尽，取汁可一大升，于新磁瓶中盛，取油绢密闭头，系内著井水中，令至明饮之。传与人无不瘥者。（出第二卷中。）
《古今录验》疗血痢及脓血方。
黄连（三两）
上一味，切，以清水三升渍一宿，旦煎取一升半，去滓，分为二服，服令须臾尽。（文仲同。）
又疗下痢鲜血方。
干地黄　犀角（屑）　地榆（各二两）
上三味，捣筛，蜜丸如弹子大。每服一丸，水一升，煎取五合，去滓，温服之。
又疗下血痢，地肤散方。
地肤（五两）　地榆根　黄芩（各二两）
上三味，捣筛为散，以水服方寸匕，日三。（并出第二卷中。）
久血痢方三首  ***************************
《病源》：此由体虚受热，热折于血，血入肠，故成血痢。热不歇，胃虚不复，故痢血久不瘥，多变呕哕及为湿䘌。（出第十七卷中。）
崔氏疗痢血数十年方。
石灰（三大升，炒令黄）
上一味，以水一斗搅，令清澄。一服一升，三服止。（出第三卷中。）
《小品》疗下血连岁不愈方。
黄连（半斤）
上一味，捣末，以鸡子白和，为饼子，微火炙令黄黑，复捣筛，服方寸匕，日三。有效。下清血，痿黄失色，医不能疗者，皆瘥。（《肘后》同。）
文仲治七八十老人患积痢不断，兼不能饮食方。
人参（四分）　鹿角（去皮，取白作末，炒令黄）
上二味，捣筛为散。平旦以粥清服方寸匕，日再。（并出第三卷中。）
蛊注痢方三首  ***************************
《病源》：此由岁时寒暑不调，则有湿毒之气伤人，随经脉血气渐至于脏腑。大肠虚者，毒气乘之，毒气挟热，与血相抟，则成血痢也。毒气侵食于脏腑，如病蛊注之状，痢血杂脓瘀黑，有片如鸡肝，与血杂下是也。（出第十七卷中。）
《肘后》疗苦时岁蛊注毒下者方。
矾石（熬，二两）　干姜　附子（炮）　黄连（各二两）
上四味，捣筛为散。以酒服方寸匕，日三，不止更服。
又方
黄连　黄柏（等份）
上二味，捣末，蜜丸如梧子大。饮服十丸，日四服。（并出第二卷中。）
《古今录验》疗纯痢血如鹅鸭肝，并协蛊毒方。
茜根　升麻　犀角　桔梗　黄柏　黄芩（各三两）　地榆　蘘荷根（各四两）
上八味，切，以酒三升渍一伏时。服一升，日一服。（《千金》同。未瘥更作。出第六卷中。）
肠蛊痢方一首  ***************************
《病源》：肠蛊痢者，冷热之气入在肠间，先下赤后下白，连年不愈，侵伤于脏腑，下血杂白，如病蛊之状，名为肠蛊也。（出第十七卷中。）
《肘后》凡病下，应先下白后下赤，若先下赤后下白，为肠蛊方。
牛膝三两，捣碎，以酒一升渍经宿。每服一两杯，日二三服。姚同。（出第二卷中。）
脓血痢方七首  ***************************
《病源》：夫春阳气在表，人运动劳役，腠理则开。血气虚者，伤于风，至夏又热气乘之，血性得热则流散也。其遇大肠虚，而血渗入焉，与肠间津液相抟，积热蕴结，血化为脓，肠虚则泄，故成脓血痢也。所以夏月多苦脓血痢者，肠胃虚也。秋冬诊其脾脉微涩者，为内溃，多下血脓。又脉悬绝则死，滑大则生。脉微小者生，实急者死。脉沉细虚迟者生，数疾大而有热者死。（出第十七卷中。）
《肘后》疗热病久下痢脓血，柏皮汤方。
黄柏（二两）　栀子（二十枚）　黄连（四两）　阿胶（炙，二两）
上四味，切，以水六升煮取二升，分为三服。又一方加乌梅二十枚。（文仲同。出第二卷中。）
文仲治热痢及下黄赤水，及黄脓血，四肢烦，皮上冷者方。
黄连（八两）　熟艾（一两）　黄柏（四两）　黄芩（三两）
上四味，捣筛为末，以黄蜡二两安一升蜜中煮，令消，及暖和药。白饮服六七十丸如小豆，日二夜一，即验。
又久下痢脓血方。
赤石脂（一升）　乌梅（二十个）　干姜（四片）　粳米（一升）
上四味，切，以水七升煮，取令熟药成，服七合，日三。（《肘后》同。并出第三卷中。）
《删繁》疗下焦热，或痢下脓血，赤石脂汤方。
赤石脂（八两）　乌梅（二十枚，去核）　栀子（十四枚）　白术　蜀椒（汗）　升麻（各三两）　干姜（二两）　粟米（一升）
上八味，切，以水一斗二升煮米熟，去滓，取七升，下诸药，煮取五合服之。（出第四卷中。）
《备急》葛氏云：若挟热者，多下赤脓杂血方。
黄连　灶突中尘（各半两）
上二味，末之。酒服方寸匕，日三服。（《肘后》云：以枣膏和，分作三丸，日服一丸。姚氏同。出第六卷中。）
《古今录验》疗肠澼溏便脓血，干姜散方。
干姜　黄连　桂心（各一分）
上三味，捣筛。服方寸匕，著糜中食，日三。多脓加姜，多血加桂，有验。
又疗中寒下痢脓血，附子散方。
蜀附子（一枚，炮）　麹　干姜（各三分）
上三味，下筛为散。先食，以酒服方寸匕，日二。并疗妇人漏下。忌如前。（并出第三卷中。）
赤白痢方六首  ***************************
《病源》：凡痢，皆由营卫不足，肠胃虚弱，冷热之气乘虚而入，客于肠间，肠虚则泄，故为痢也。然其痢而赤白者，是热乘于血，血渗肠内则赤也。冷气入肠，抟于肠间，津液凝滞则白也。冷热相交，故赤白相杂。重者，状如脓涕而血杂之；轻者，白脓上有赤脉薄血，状如鱼脑，世谓之鱼脑痢也。（出第十七卷中。）
文仲鹿茸散，治青黄白黑鱼脑痢，日五十行方。
鹿茸（二分，炙）　石榴皮（二两）　干姜（二分）　枣核中仁（七枚）　赤地利（一两，烧作灰，《肘后》云：赤如三指）
上五味，捣筛为散。先食饮服方寸匕，日三夜一。若下数者，可五六服。（《肘后》同。）
《小品》卒久赤白下方。
烧马屎一丸作灰，分服，酒水随意服。已试良。（《肘后》同。）
深师疗赤白下者，黄连汤方。
黄连　黄柏　干姜　石榴皮　阿胶（炙，各三两）　甘草（一两，炙）
上六味，切，以水七升煮取二升。为三服，日再。（出第二十六卷中。）
《延年》驻车丸，主赤白冷热痢，腹痛方。
黄连（六两）　干姜（二两）　当归（三两）　阿胶（炙，三两）
上四味，捣筛，三年酢八合，消胶令镕和，并手丸如大豆。以饮服三十丸，日再。（《肘后》同。出第七卷中。）
《救急》疗赤白痢，无问新旧，入口即断方。
香豉心（豉心谓合豉其中心者，熟而且好，不是去皮取心，勿浪用之）
上一味，以取豉煿令干香，捣为末。壮年者一大升豉心为四服，小儿量与之。（出第九卷中。）
《必效》主赤白痢方。
黄连（二两）　阿胶（四片）
上二味，以好酒二大升合黄连煎十五沸，漉出滓，然后内胶令烊，温分三服。（出第二卷中。）
久赤白痢方四首  ***************************
《病源》：久赤白痢者，是冷热乘于血，血渗肠间，与津液相杂而下，甚者肠虚不复，故赤白连滞，久不瘥也。凡痢久不瘥，脾胃虚弱，则变呕哕。胃弱气逆，故呕也。气逆而外有冷折之不通，故哕，亦变为䘌，虫食人五脏也。三月九虫常居人肠胃，肠胃虚则动，上食于五脏，则心懊憹而闷，齿龂唇口并生疮；下食于肠，则肛门伤烂而谷道开也。轻者可治，重者致死。（出第十七卷中。）
崔氏马蔺子散，疗赤白痢，腹内㽲痛，并久水谷痢，色白如泔淀，悉主之。极重者，不过三四日必瘥方。
马蔺子（一升，熬）　地榆根皮（八分）　厚朴（炙，八分）　熟艾（八分）　赤石脂（一升）　龙骨（十分）　茯苓（十分）　当归（十分）
上八味，捣筛为散。一服方寸匕，加至四五匕，日再夜一，白饮服。（出第三卷中。）
文仲疗赤白痢五六年者方。
烧大荆
上一味，取沥服五六合，即瘥。（《肘后》同。）
又卒腹痛下赤白，数日不绝方。
鸡子（一枚，叩头取黄去白）　胡粉末（令满壳，烧焦成剂）
上二味，以酒服之。（《肘后》同。并出第三卷中。）
《近效》疗赤白痢，日数十行，无问老小方。
甘草（二两，炙）
上一味，切，以浆水四升，煮取一升，去滓，顿服之。
疳痢方六首  ***************************
《必效》疗冷疳痢方。
取莨菪子（熬令黄色）
上一味，捣为末，和腊月猪脂，更捣令熟为丸，绵裹如枣许大，以内下部，因痢出，即更内新者，不过三度即瘥。（出第二卷中。）
《古今录验》疗五疳蒸下痢方。
苦参（三两）　青葙　甘草（炙，各三两）
上三味，切，以水四升煮取二升半，分三灌即愈。凡蒸但服生地黄汁即瘥。
又方
青黛　丁香　黄连（各等份）
上三味，捣筛，用泔淀和为丸，口中有疮含之。若下部有疮，以绵裹内下部，日服五六十丸，含之令下瘥。
又方
丁香　麝香（别研）　石黛　石盐　山榆仁　小蘗皮　桂心　干姜　青矾石（烧）　头发（灰）
上十味，捣为散，著疮上。干者，和腊月猪膏暖著。疗时行病后，食羊肉及肥腻，或酒或房，而得久蒸，终变为疳，必须攻下部，不可轻之。
又疗疳湿痢方。
青葙　雄黄（研）　石硫黄（研）　芜荑　雷丸（各二两）　苦参　狼牙（各三两）　藜芦（一两，炮）
上八味，捣筛为散，取如杏仁大，内下部中。
又疗疳湿痢神效方。
黄连（三两）　零陵香（一两半）　犀角（屑，一分）　丁香（三十枚）　麝香（一大豆）　牛黄（一大豆）
上六味，以水洗黄连、零陵香、丁香，澄取清水，去滓，更以水添满九升，内黄连、零陵、丁香、犀角煮两沸，然后著牛黄、麝香煎一沸，取一升，分作三服，如一日服不尽，二日服。（又深师以九升，先以一升煮，添尽九升，取一大升，分为三服。并出第十卷中。）
久疳痢及久痢成疳方九首  ***************************
《广济》疗久患疳痢不瘥，兀子矾散方。
兀子矾（八分，烧）　麝香（二分，研）　吴白矾（六分，烧）　云母粉（五分）　桂心（二分）　龙骨（六分）　无食子（七颗，烧）　黄连（八分）
上八味，捣筛为散，空腹以生姜汁和三钱匕服，日再，煮姜汤下。
又疗积年疳痢羸瘦，面色痿黄方。
石硫黄（研）　黄连（各一两）　艾（一两）　蜜（一升）
上四味，以水二升先煮黄连、艾，取半升，后内石硫黄末，更煮三五沸，即绞去滓，又内蜜更煮三五沸下，分为三服。（并出第四卷中。）
《必效》疗积久痢成疳，灌方。
樗根（一握，净洗，剥白皮，捣绞取汁三合，取时勿令见风）　麻子脂（二合，烧如车脂）　酢泔淀（一合）　椒（四分，汗）　豉（二合）
上五味，以水六升，取椒、豉和煎，绞取汁二升，和樗汁、麻油、泔淀等三味，分为两分，用一分灌，隔一日更取余者复灌。其药欲用时，温温即得。
又疗痢初较后脓血，或变纯白，或成鱼脑，五十日以上，或一二年不瘥，变成疳，所下如泔淀方。
生羊肝（一具）
上一味，取大酢一年以上者，米麦并中年深者佳，取羊肝则去上膜，柳叶切，朝旦空腹取肝手拈取酢中出，吞之，觉心闷则止，不闷还服之。一日之间能不食粥饭，尽一具羊肝者，大佳。不然，除饱吞已外，料理如生肝，以姜韭下饭，如常法食之，日食一具肝，不过二三具，即永瘥。后一月不得食热面、油腻、酱、猪鱼鸡肉等。
又疗疳痢久不瘥，羸瘦著床欲死方。
新出羊粪（一升）
上一味，以水一升渍经宿，明旦绞汁顿服之，极重者不过三服。
又疗疳法，丈夫、妇人、小儿久痢，百方疗不能瘥，此方最效。
丁香　麝香　黄连（各等份）
上三味，捣筛为散，以杏核大取竹筒吹入下部，小儿取核子量力减之，不过三四回瘥。积年久疳痢不瘥，蔡光州云常用奇效。（《备急》同。并第三卷中。）
又疗久痢变成疳，下部窍生恶疮，恶寒壮热者方。
桃白皮（切，一升）　槐白皮（一升）　苦参（切，五合）　艾　大枣（十枚）
上五味，以水五升，煮取二升半，去滓，内熊胆枣许大，搅令匀，取二升灌下部，余三分服。
《近效新附》疗久痢及疳痢诸方不瘥者，此方必效。
拣樗根白皮（不拘多少，当取时不宜见狗及风）
上一味，细切，捣如泥，取细面捻作馄饨如小枣，勿令破，熟煮。吞七枚，重者不过七八服，皆空腹服之。
又疳痢晓夜无度者方。
取樗根浓汁（一鸡子壳许）
上一味，以和粟米泔一鸡子壳许，灌下部，再度即瘥。其验若神。小孩儿减半用之。（医人褚球录上。）
数十年痢方一十一首  ***************************
《千金》疗下痢丸，主数十年痢下，下气消谷，令人能食，夏月长时服之，令人不霍乱方。
黄连　黄柏　桂心　大麦糵（一升半）　干姜（各三两）　吴茱萸（四两）　蜀椒（汗，半两）　麹（一升，熬炒）　乌梅（二升半）
上九味，捣筛，蜜和。食已，饮服如梧子十丸，日三服，至二十丸，亦可至三十丸。
又疗数十年下痢，消谷下气补羸，乌梅肉丸方。
麹（好者一升，炒）　附子（炮，二两）　大麦糵（炒，一升）　当归（三两）　桂心（三两）　黄连　吴茱萸　乌梅肉　干姜（各四两）　蜀椒（一两，汗）
上十味，捣筛，蜜和，丸如梧子。食已，饮服十丸，日三。
又四续丸，主三十年疰痢，骨立萎黄，肠滑不疗方。
云实（五合）　蜡（五两，白者）　附子（炮，二两）　女葳（三两）　龙骨（二两）
上五味，捣筛为末，以蜡煎烊，以丸药如梧子。饮服五丸，日三，不过五六服必瘥。其云实熬令香。（《千金》名蜡煎丸。）
又疗三十年下痢，所食之物皆不消化，或青或黄，四肢沉重，起即眩倒，骨肉消尽，两足逆冷，腹中热，苦转筋，起止须人扶，阴冷无子，椒艾丸方。
赤石脂（二两，别末）　熟艾（一升）　干姜（三两）　蜀椒（三百枚，汗）　乌梅（三百枚，酢渍，剥取肉）
上五味，先捣筛姜、椒为末，将熟艾、梅肉著一斛酒，饭下蒸，令饭熟，内干姜、椒末、赤石脂末，合捣三千杵，蜜和，丸如梧子。饮服十丸，日三。不瘥至二十丸，加黄连一升，艾一斤。
又疗三十年痢不止方。
厚朴（炙）　干姜　阿胶（炙，各二两）　黄连（五两）　石榴皮　艾叶（各三两）
上六味，切，以水七升，煮取二升，分再服。
又疗积久三十年常下，神效方。
赤松木皮（去上苍皮，二斗）
上一味，为散。面粥和一升服之，日三，即止，不过服一斗永瘥。秘方。三十年痢，百日服瘥良。（并出第十五卷中。）
《古今录验》疗三十年寒下及霍乱，诸药所不能疗，并肠滑，若是蛊疰所中方。
蓼子　艾屑（各一升）　龙胆　续断　白术（各三两）　蜀椒（汗）　附子（炮）　桂心　苦参　干姜　甘草（炙）　鼠尾草（各二两）
上十二味，捣筛，蜜和。一岁儿服一丸如梧子，三岁儿服二丸，五岁儿服三丸，大人服五丸，饮下。疗寒热气愊愊在胸中，卒气痛绕脐，神良。
廪丘公疗下痢三十年方。
茯苓　干姜　黄连（等份）
上三味，捣筛为散，蜜和，丸如梧子。饮服之，一日渐增至百丸。苦痢剧者，加龙骨、附子炮，等份，一服十丸，渐增之，以知为度。
又当归汤，疗三十年下痢，止诸痛方。
当归（一两）　生姜（八两）　大枣（二十枚）
上三味，以水四升，煮取一升半，分作三服。不瘥，复作之。
又云：吾患痢三十余年，诸疗无效，惟服此方得愈也。安石榴汤，疗大疰痢及白滞，困笃欲死，肠已滑，医所不能疗方。
干姜（二两，生姜倍之）　黄柏（一两，细切）　石榴（一枚，小者二枚）　阿胶（二两，别研，渍之）
上四味，切，以水三升煮取一升二合，去滓，内胶令烊，顿服，不瘥复作。疗老小亦良。
人羸者稍稍服之，不必顿尽，须臾复服。石榴须预取之。（《肘后》同。一方无黄柏，用黄连。并出第二卷中。）
又深师疗久痢方。
龙骨　赤石脂　无食子（各六分）　地榆（三分）　熟艾（三月者良，三分）　橡子　黄柏（各五分）
上七味，捣筛，蜜和，丸如梧子。空腹饮服四五十丸，日二服，稍加至六十丸。
休息痢方五首  ***************************
《病源》：休息痢者，胃管有停饮，因痢积久，或冷气，或热气乘之，气动于饮，则饮动而肠虚受之，故为痢也。冷热气调，其饮则静，而痢亦休也。肠胃虚弱，易为冷热，其邪气或动或静，故其痢乍发乍止，谓之休息痢也。（出第十七卷中。）
《肘后》疗休息痢方。
黄连（切）　龙骨（如鸭子大一枚）　胶（如掌大，炙）　熟艾（一把）
上四味，水五升煮三物，取二升，去滓，乃内胶，胶烊分再服。浓煮干艾叶亦佳。又当煮忍冬米和作饮，饮之。
又方
干地榆（一斤）　附子（一两，炮）
上二味，以酒一斗渍五宿，饮一升，日三服，尽更作。
又方
龙骨（四两）
上一味，捣如小豆，以水五升煮取二升半，冷之，分为五服。又以米饮和为丸，服十丸。（文仲同。并出第二卷中。）
文仲葛氏若久下经时不愈者，此名为休息下，疗之方。
取大骨
上一味，炙令黄焦，捣筛，饮服方寸匕，日三愈。（《肘后》《备急》同。）
胡洽麹蘖丸，疗数十年休息痢下，不能食，消谷下气，疗虚羸方。
麦糵（炒）　麹（炒，各一升）　附子（炮）　桂心　乌梅肉（各二两）　人参　茯苓（各四两）
上七味，捣筛，蜜和，为丸如梧子。食前饮服十丸，日三，稍稍增之。（《肘后》《备急》同。并出第三卷中。）
腹肚不调痢方一首  ***************************
《广济》疗冷热不调痢脓水方。
人参　干姜　枳实（炙，各四分）　厚朴（炙）　龙骨　赤石脂　黄连　苦参（各六分）　黄芩（五分）
上九味，捣筛，蜜丸。空腹，以饮服如大豆十五丸，日二，渐加。（出第三卷中。）
泄痢不禁不断及日数十行方三首  ***************************
《集验》结肠丸，疗热毒下不断，不问久新，悉疗之方。
苦参　橘皮　独活　阿胶（炙）　芍药　干姜　黄柏　甘草（炙）　鬼臼（各四分）
上九味，捣筛，蜜与胶共烊以和丸，并手捻作丸如梧子，曝燥。以饮服十丸，日三，不知稍加。此方亦疗诸疰下，及卒下悉效。
又裨脾丸，疗脾滑胃虚弱，泄下不禁，饮食不消，雷鸣绞痛方。
附子（炮，一两）　蜀椒（汗，一两）　桂心（二两）　赤石脂　黄连　人参　干姜　茯苓　大麦糵　陈面（炒）　石斛　当归（各二两）　钟乳（三两，研）
上十三味，捣筛，蜜和。以酒服十丸如梧子，日三，稍稍加之。（出第四卷中。）
文仲疗五劳及饱食房室伤胃，令人大便数，至溷而不能便，日数十行，剧者下血，并妇人产后余疾，腹绞痛方。
附子（一枚，炮）
上一味，以猪脂如鸡子黄大，煎附子裂为候，削去上黑皮，捣筛，蜜和丸。先食服如大豆三丸，日三，稍加，可至十丸。当长服之，永不痢。（出第三卷中。）
下焦虚寒及远血近血方二首  ***************************
崔氏疗下焦寒损，或先见血后便，此为远血，或痢不痢，伏龙肝汤方。
伏龙肝（五合，研）　甘草（一两，炙）　干地黄（五两）　烧发灰（屑，二合）　黄芩　牛膝　干姜　生槲皮　阿胶（各二两，炙）
上九味，切，以水七升煮七物，取三升，去滓，下阿胶，更煎取烊，乃下发，分作三服。
又疗下焦虚寒损，或前便转后见血，此为近血，或痢下，或不痢，好因劳冷而发，续断汤方。
续断　当归　桔梗　阿胶（炙）　桂心（炙，三两）　干姜　干地黄　川芎（各四两）　蒲黄（一升）　甘草（二两，炙）
上十味，切，以水九升，煮八物，取三升五合，去滓，下阿胶更烊胶取沸，下蒲黄，分为三服。（并出第四卷中。）
下痢食完出及上入下出方一首  ***************************
范汪温中汤，疗寒下食完出方。
甘草（炙）　干姜（各三两）　蜀椒（八十枚，汗）　附子（一枚，炮）
上四味，切，以水二升，煮取一升，分为再服。若呕内橘皮半两，小与老皆取服之良。（出第十五卷中。）
下痢肠滑方三首  ***************************
范汪苦酒白丸，疗赤白滞下，肠已滑，日数十行者方。
女葳　半夏（洗，各二两）　附子（炮）　藜芦（炙，去头，各一两）
上四味，捣合下筛，和以十年苦酒，顿丸如梧子。若有下者，饮服三丸，日三，不知稍稍增之。（出第十五卷中。）
《集验》疗下痢肠滑，饮食及服药皆完出，猪肝丸方。
猪肝（一斤，煮，焙干）　黄连　阿胶（炙）　乌梅肉（各二两）　胡粉（七棋子）
上五味，捣下筛，蜜和。酒服十五丸如梧子，日三，稍加。亦可散服。（葛氏、文仲、胡洽同。《肘后》云亦可散服。出第四卷中。）
《千金》疗下痢绞痛，肠滑不可瘥方。
黄连（六两）　阿胶　鼠尾草　当归　干姜（各三两）
上五味，切，以酒七升煮取三升，去滓，温分三服。若热不绞痛，去干姜加当归，以水煮之。（出第十五卷中。）
大注痢及赤白困笃肠滑方二首  ***************************
深师卒大注痢，及赤白滞下，困笃欲死，肠已滑方。
干姜（二两，生者焙）　黄柏　石榴皮（各一两）　阿胶（二两半）　淡豉（一升）　前胡（四两）
上六味，切，以水三升煮取三合，去滓，内胶，顿服，不瘥更作。无毒，宜老小羸人，稍稍服之。此汤兼疗伤寒大下，及赤白困笃，亦皆主之。（出第二十六卷中。）
范汪疗得病羸劣，服药不愈，因作肠滑，下痢脓血，日数十行，腹中绞痛，身热如火，头痛如破，其脉如涩方。
黄连（四两）　苦参（二两）　阿胶（一两）
上三味，㕮咀，以水一斗煮取二升，去滓，适寒温服二合，日三，少少益至半升，服汤尽者复合，以愈为度，曾试验。（《古今录验》同。）
痢兼渴方二首  ***************************
《病源》：夫水谷之精，化为血气津液，以养脏腑。脏腑虚受风邪，邪入于肠胃故痢。痢则津液空竭，脏腑虚燥，故痢而兼渴也。渴而引饮，即痢不止，翻溢水气，脾胃已虚，不能克消水，水气流溢，浸渍肌肉，则变成肿也。（出第十七卷中。）
《必效》疗痢兼渴方。
麦门冬（三两，去心）　乌梅（二大枚）
上二味，以水一大升者，煮取强半，绞去滓，待冷，细细咽之，即定，仍含之。（出第二卷中。）
《古今录验》疗热渴痢方。
冬瓜（一枚）
上一味，以黄土厚一尺，火炮，稳约以水烂去土净洗，绞取服之。
许仁则痢方七首  ***************************
许仁则云：此病有数种，有水痢、有谷痢、有血痢、有脓痢、有脓血相和痢、有肠澼痢。其水痢者，本由脾气热，消谷作水，谷气不得消，便生此痢。谷痢者，由脾气冷，谷气不消，而生此痢。血痢者，由毒热在腹，血流入肠，致有此痢。脓痢者，由积冷所致。脓血相和痢者，由冷热相击，便致此痢。肠澼痢者，由积冷在肠，肠间垢涕不能自固，便有此痢。色数虽多，其源则一，皆缘饮食不节，将息失宜也。
又水痢之候，心腹甚痛，食无妨，但食后即痢，食皆化尽，惟变作水谷无期度，多食多下，少食少下。有此状者，宜依后黄芩等五味散服之方。
黄芩　黄连　黄柏（各五两）　黄芪（四两）　龙骨（六两）
上药捣筛为散，以饮下之，初服一方寸匕，日二服，稍稍加至二三匕，服瘥乃止。
又谷痢之候，痢无期度，食不消化，腹痛，每遇冷便发。有此疾候者，宜依后附子等五味散主之方。
附子（炮）　细辛　白术（各五两）　干姜（四两）　神麹（一升）
上药捣筛为散，以饮下之。初服一方寸匕，日再服，稍稍加至二三匕良。
又血痢之候，小腹绞痛无期度，食不住如水，但兼血而下。有此患者，宜依后方。
犀角五味散方。
生犀角（末，五两）　阿胶（炙，四两）　黄柏（四两）　艾叶　干姜（各三两，一作干蓝）
上药捣筛为散，以饮下之。初服一方寸匕，日再服，稍稍加至二三匕良。
又脓痢之候，腹亦刺痛，食亦不大稀，但大便兼脓，遇冷而剧。有此候者，宜依后神麹等五味散服之良。
麹末（一升）　干姜（六两）　丁香　豆蔻（各四两）　高良姜（五两）
上药捣筛为散，以饮下之，初服一方寸匕，日再服，稍稍加至二三匕良。
又脓血相和痢候，食不甚稀，每出脓血，与食相兼，腹亦小痛。有此候者，宜依后黄芪等五味散服之方。
黄芪（六两）　赤石脂（八两）　厚朴（五两，炙）　干姜　艾叶（炙，各二两）
上药捣筛为散，以饮下之，初服一方寸匕，日再服，稍稍加至二三匕良。
又肠澼痢候，食稀或稠，便但似脓，每便极滑，痢有常期。有如此者，宜依后豆蔻子等八味散服之方。
豆蔻子　丁香（各三两）　细辛　附子（炮）　干姜（各四两）　人参　黄芪（各五两）　赤石脂（六两）
上药捣筛为散，以饮下之，初服一方寸匕，日再，稍稍加至二三匕良。
又前件诸痢，患无新旧，如药疗之，蹔瘥还发，此即纵以新药止之，终存其根。本由肠胃中冷热不调，病根固结，必须汤药涤之，以泄病势，痢后更以药物补助之。有此候者，宜依后附子等六味汤以利之，后服高良姜十味散以补之方。
附子（炮）　细辛　甘草（炙）　人参（各二两）　干姜（三两）　大黄（五两）
上药切，以水七升煮取二升四合，去滓。分温三服，服如人行十里久一服此汤。当得快利，利中有恶物如鱼脑状，或如桃李，但异于常利，勿怪之，将息经三四日，宜合后高良姜等十味散服之方。
高良姜　细辛　黄芪　白术　苦参（各五两）　丁香（二两）　人参　干姜（各四两）　豆蔻子（三两）　赤石脂（六两）
上药捣筛为散，以饮下之，初服一方寸匕，日再服之，稍稍加至二三匕。（并出上卷中。）

第二十六卷  ——————————————————————————————————————————————————————————————————————————————————————————

五痔方一十二首  ***************************
崔氏论曰：凡痔病有五，若肛边生肉如鼠乳出孔外，时时脓血出者，名牡痔也；若肛边肿痛生疮者，名酒痔也；若肛边有核痛及寒热者，名肠痔也；若大便辄清血出者，名血痔也；若大便难肛良久肯入者，名气痔也。此皆坐中寒湿，或房室失节，或醉饱过度所得，当时不为患，久久不瘥，终能困人。别有大方，今单行亦要便宜，依按用之。（《肘后》《集验》同。出第四卷中。）
《广济》疗五痔方。
生槐煎（五分）　皂角（二两，炙，去皮子）　麝香（研）　鳗鲡鱼（炙）　雄黄（研）　莨菪（熬）　丁香　木香（各二分）
上八味，捣筛，以槐煎和丸，分为五丸。取一净瓶，可一升以来，掘地埋之，著一叠子于瓶上，钻叠子作孔，内火瓶中，灰盖之，然后内药一丸烧，以下部著叠孔上坐，便通汗，其尽一丸药即止。内痔以药一丸内下部，立效，仍不及熏。忌鱼、热面等。
又疗五痔，猬皮散方。
猬皮（炙）　龟甲（炙）　当归（各六分）　黄芪　槐子　大黄（各八分）　蛇皮（炙，五寸）　露蜂房（炙，五分）　藁本　桂心（各五分）　猪后悬蹄甲（十四枚，炙）
上十一味，捣为散。空腹，以米饮服方寸匕，日二，渐加一匕半。不利。忌如前方。
又疗五痔下血不止方。
槐子　五色龙骨　槲叶（炙令紫色）　干姜　川芎　当归　茜根　吴茱萸（各六分）　白蔹　附子（五分，炮）　黄芪（八分）　大黄（十分）　猪悬蹄甲（十四枚，炙）　发灰（四分）
上十四味，捣筛，蜜丸。空腹，以饮服如梧子二十丸，日二，渐加至四十丸。若利恐多，以意减之。忌如前方。（出第四卷中。）
《小品》疗五痔散，主酒客劳及损伤，疗下部中傍孔，起居血纵横出方。
赤小豆（四分，熬）　黄芪（三分）　附子（炮）　白蔹　桂心（各一分）　芍药　黄芩（各二分）
上七味，捣为散。以酒服方寸匕，日三。止血大验。（文仲同。《备急》《集验》同。）
又方
藜芦　大黄　黄连（各半两）　练木子（十四枚）　桃仁（十四枚，去皮）　巴豆（四枚，去皮心）　蓖麻（十四枚，一名狗蜱）
上七味，㕮咀，以猪肪一升煎三沸下，去滓，敷赘肉上，日三。外著此膏，内服紫参丸，常并行。（《古今录验》同。）
又疗五痔，大便肛边清血出，紫参丸疗不瘥，服之无不瘥方。
紫参　秦艽　乱发灰　紫菀　厚朴（炙，以上各一两）　藁本（二两）　雷丸（半升）　白芷（一两）　䗪虫（半两，熬）　贯众（三两，去毛）　猪后悬蹄甲（十四枚，炙）　虻虫（半两，去翅足，熬）　石南（半两，炙）
上十三味，捣筛，以羊脊骨中髓合猪脂各半升煎，和丸如梧子。未食酒服十五丸，日再，亦可饮下。剧者夜一服。四日肛边痒止，八日脓血尽，鼠乳悉愈，满六十日，终身不复发，久服益善。有痔病十八年，肛出长三寸，服此方即愈。亦疗脱肛。有人热可除羊髓，以赤蜜代。（《集验》《备急》《千金》同。）
《集验》疗五痔，有气痔，温寒湿劳即发，蛇蜕皮主之；牡痔，生肉如鼠乳在孔中颇见外，妨于更衣，鳖甲主之；牝痔，从孔中起外肿，五六日自溃出脓血，猬皮主之；肠痔，更衣挺出，久乃缩，牡猪左悬蹄甲主之；脉痔，更衣出清血，蜂房主之方。
上所主药，皆下筛，等份，随病倍其所主药为三分，旦早以井花水服方寸匕。病甚者，旦暮服之，亦可至四五服。惟得食干白肉。病瘥之后，百日乃近房室。又用药内下部，有疮内中，无内孔中。（《千金》《删繁》、文仲同。）
又方
野葛（末）
上一味，以刀圭内药中服，五日知，二十日瘥，三十日愈。（徐安用之良。《千金》同。）
又方
煮槐根洗之。又煮桃根洗之。（《千金》《备急》同。并出第九卷中。）
《删繁》疗五痔，桃叶蒸痔方。
桃叶（一斛）　细糠　胡麻（各一斗，熬）
上三味，合为一家蒸之，取细糠熟为度，内小口瓮中，将肛门坐，桃叶气熏入肛门，虫出当死。（出第十七卷中。）
《千金》疗五痔方。
猬皮（三指大，切）　熏黄（如枣大）　熟艾（一握）
上三味，穿地作坑，调和，取便熏之，取口中熏黄烟气出为佳，火气稍尽即停，三日将息，更熏之，三度永瘥。勿犯风冷，羹綶臛将补。慎鸡、猪、鱼、生冷。
又方
桑耳
上一味，作羹，空腹下饭饱食之，三日食之。待孔卒痛如鸟啄，取大豆、小豆各一升合捣，作两囊中蒸之，及热更互坐之，即瘥。（并出第二十四卷中。）
五痔数年不瘥方六首  ***************************
深师疗五痔数年不瘥，槐子丸，主燥湿痔。痔有雌雄，为病苦暴，有干燥肿痛者，有崩血无数者，有鼠乳附核者，有肠中烦痒者，三五年皆杀人。忌饮酒及作劳色，犯之即发方。
槐子　干漆（熬）　樧木根皮（各四两，一名樧子，即茱萸）　秦艽　黄芩　白蔹　青木香　牡蛎（熬）　龙骨　附子（炮，八角者）　雷丸　蒺藜子　白芷　桂心　鸡舌香（各二两）　黄芪（二两）
上十六味，捣筛，蜜和为丸。一服二十丸，日三服。（《千金翼》同。《千金翼》有丁香、茱萸根皮，无鸡舌香、樧木根皮。）
《千金》小槐实丸，主五痔十年方。
槐子（三斤）　龙骨（十两）　矾石（烧）　硫黄（各一斤）　白糖（二斤）　大黄（十两）　干漆（十两，熬）
上七味，捣筛石二种及糖，并细切，内铜器中，一石米下蒸之，以绵绞取汁，以和药合作丸，并手捻之，丸如梧子大，阴干。一服二十丸，日三服。（深师同。）
又槐酒，主五痔五十年不瘥方。
槐东南枝（细剉，一石）　槐东南根（细剉，二石）　槐白皮（剉，一石）　槐子（一石）
上四味，大釜以水十六石，煮取五石，澄取清，更煎，取一石六斗，炊两石黍米，上麹二斗酿之，搅令调，封泥七日。酒熟，取清饮，日三四，适寒温量性，常令小小醉耳。合时更煮滓，取汁涛米，洗器，不得用生水，此药忌生水故也。（深师并《翼》同。）
又方
涂熊胆，取瘥乃止。但发即涂，一切方皆不及此。（《救急》并《翼》同。并出第二十四卷中。）
《古今录验》疗三十年痔，肛出下血如鸡肝，此肠痔；肛边生痤，横肛中，此牡痔；肛边生乳，此牝痔，皆饱劳气所生方。
大黄（如金色者，十两）　滑石（七两，研碎）　芒硝（三两）　桑白皮（二两）　枣（三十枚）　黄芩（五两）　杏仁（三两，研）
上七味，切，以酒一斗二升煮取二升，尽服之，当下。
又疗十年痔，如鼠乳脓出，便作血剧，白蔹散方。
赤小豆（四分）　黄芪（三分）　芍药（二分）　白蔹（二分）　黄芩（三分）　桂心（三分）　附子（炮）　牡蛎（各二分，熬）
上八味，捣筛为散，酒若泔汁服方寸匕，日三服。（并出第三十卷中。）
五痔脱肛方二首  ***************************
《千金》疗五痔脱肛，槐皮膏止痛痒血出方。
槐白皮（二两）　薰草　辛夷　甘草　白芷（各半两）　野葛（六铢）　巴豆（七枚，去皮）　漆子（六枚）　桃仁（十枚，去皮）　猪脂（半斤）
上十味，切，以猪脂煎三上三下，去滓，以绵沾膏塞孔中，日四五过，虫死瘥。止痒痛大佳。（出第二四十卷中。）
《必效》五痔脱肛方。
以死蛇一枚指大者，湿用，掘地作坑，烧蛇，取有孔板覆坑，坐上，虫尽出。（张文仲处。出第六卷中。）
肠痔方一十五首  ***************************
《肘后》疗患肠痔，每大便常有血方。
以蒲黄水服方寸匕，日三瘥。（《备急》、文仲，崔氏、《千金》《古今录验》皆同。）
又方
矾石（熬）　附子（炮，各一两）
上二味，捣筛，蜜丸如梧子，服二丸，酒下，日三，稍增，百日永瘥不发。（《备急》、文仲、崔氏、《千金》同。）
又方
以鲤鱼作鲙，姜韭食之，任性多少，良。（崔氏用鳝鱼。）
又方
常食鲫鱼羹，及蒸，随意任之。（《备急》、文仲同。并出第三卷中。）
文仲疗肠痔方。
以槐木上耳捣末，饮服方寸匕，日三。（《肘后》《古今录验》《千金》同。）
又方
白蔷薇根　枸杞根（各二分，曝干）
上二味，捣筛为末，服方寸匕，日三，五六日当更小肿，是中病。（崔氏、《备急》《肘后》同。）
又方
生地黄（一斤，切）　酒（二斗）
上二味，以酒渍地黄三日，随意饮多少，即瘥。（《肘后》《备急》同。）
又方
取枳根皮末，饮服方寸匕，日三。亦可煮汁常饮。（《肘后》《备急》、崔氏皆同。）
《备急》疗肠痔方。
以谷子烧末敷之，深者导之。（文仲、崔氏同。）
又方
以槐白皮一担，剉，水煮令浓，脱衣入中坐，当如欲大便状，冷更易，不过三，虫出。
又方
捣槐白皮作屑粉，以导之。（崔氏、文仲、《千金》《必效》同。）
又方
以蘩蒌烧灰，矾石熬，和为粉粉之。（崔氏、文仲、范汪同。出第六卷中。）
《删繁》疗肺虚劳寒损，至肠中生痔，名曰肠痔，肛门边有核痛，寒热得之，好挺出，良久乃缩而疮生，猪悬蹄青龙五生膏方。
猪悬蹄甲（三枚，炙）　生梧桐白皮（四两）　生龙胆（五分）　生桑白皮（五分）　蛇蜕皮（五分）　雄黄（五分）　生青竹皮（六分）　生柏皮（七分，炙）　露蜂房（炙）　蜀椒（汗，各三分）　猬皮　附子（炮，各四分）　杏仁（二十枚，去皮）
上十三味，细切，绵裹，以苦酒二升浸一宿，于火上炙燥，捣筛，以猪脂三升和，微火煎之如薄糖，敷并酒服如枣核。（出第七卷中。）
崔氏疗大便后出血，此肠痔之疾，宜服薤白汤方。
薤白（切，七合）　羊肾脂（一升）
上二味，缓火煎，令薤白黄，去滓顿尽，未瘥更服，即止，得脓血与粪相合，即瘥。
又方
白矾（烧汁尽）　附子（炮，去皮）　干姜（各一两）
上三味，捣筛，蜜和。饮服二丸至三丸，日二服。（并出第四卷中。）
诸痔方二十八首  ***************************
《广济》疗痔下血方。
以蛇不问多少煎煮，肉消尽，去滓，用汁和婆罗粥，著少盐食之，大效。一无所忌。
又黄芪丸方。
黄芪　枳实（炙，各三两）　乌蛇（炙）　当归　赤石脂（各二两）　猬皮（二两，炙）
上六味，捣筛，蜜丸。空腹酒下如梧子二十丸，日二服，更不加减。（并出第四卷中。）
范汪疗痔下血，黄连麹散方。
黄连（二两）　麹（一两）
上二味，捣筛，薄蜜搜。先食，以饮服五分匕，日三。不知，增至方寸匕。
《集验》疗痔，猬皮丸方。
槐子（三两）　附子（炮，二两）　当归（二两）　连翘（二两）　干地黄（五两）　干姜（二两）　矾石（二两，烧令汁尽）　续断　黄芪（各一两）　猬皮（一具，细切，熬令焦）
上十味，捣筛，蜜丸。饮服十五丸如梧子，日再，加至三十丸。亦可主瘘，常用大验。（《肘后》《备急》、文仲、《删繁》《千金》《古今录验》同。）
又方
以生槐皮十两，削去黑皮，熟捣，丸如弹子，绵裹，内下部中，大效。（《备急》《千金》同。）
又方
以槐赤鸡一斤为散，饮服方寸匕。（《千金》云：槐糯也。）
《千金》疗痔神方。
以七月七日多采槐子，熟捣涎取汁，重绵绞，内铜器中盛，庭中高门上曝之，二十日以上煎成，取如鼠粪大，内谷道中，日三。亦主瘘及百种疮。（《救急》、崔氏、《古今录验》同。）
又方
鲤鱼肠（三具，以火炙令香）
上一味，以绵裹内下部中，一食顷虫当出，鱼肠数数易之，尽数枚当瘥。一方云坐上虫出。（《古今录验》同。）
又方
虎头骨（炙）　犀角
上二味，各为末如鸡子大，以不中水猪脂和，涂疮上即瘥。（《救急》、深师同。并出第二十四卷中。）
崔氏疗痔方。
雀林草（一大握，粗切）
上一味，以水二大升，煮取一升，顿服尽，三日重作一剂，无不瘥者。
又方
取骆驼颔下毛，烧作灰，可取半鸡子大，酒和，顿服之。（并出第四卷中。）
《必效》熨痔法，痔头出，或疼痛不可堪忍方。
取枳实，煻灰中煨之，及热熨病上，尽七枚立定。发即熨之，永除也。
又方
以麝香当门子，印成盐相和，以手涂痔头上，若令人著亦佳。其痛不可忍者，不过两度永瘥。
又方
以野猪肉炙，食十顿即瘥。三方云奇效。
又方
取五月五日苍耳子，阴干捣末，水服三方寸匕，日三，瘥乃止。
又方
以二十年久针线袋口烧作灰，分和水服。
又痔正发疼痛方。
以葱和须浓煮汤，置盆中坐浸之，须臾即当痛止。
又方
以狸肉作羹食之，或作脯食之，不过三顿，无不瘥。
又方
以肥大枣一颗，剥去赤皮，取水银掌中以唾研令极熟，涂枣瓤上，内下部中，瘥。
又方
以扁蓄根、叶，捣汁，服一升，一两服瘥。
又方
姜屑（二两）
上一味，以水三大合煮之，取一合，去滓，暖空腹服，隔日再服。忌猪肉、蒜等。
又方
倚死竹色黑者，取之折断，烧为灰，筛，和薄饮服之方寸匕。忌牛肉，余无所忌。（出第三卷中。）
《古今录验》疗痔，黄芪丸方。（是直殿中省散骑常侍郎甄立言处。）
黄芪　青葙子　漏芦　鳖甲（炙）　狼牙（各五分）　黄柏（四分）　犀牛屑（八分）　斑蝥（去足翅，熬）　猬皮（四分，炙）　白矾（十分，烧去汁）　芫青（去足翅，熬）　地胆（去足翅，熬）　蜈蚣（各十枚，炙）　猪悬蹄甲（七枚，炙）
上十四味，捣筛为散，蜜和，丸如梧子大。空腹，以饮服二丸，日二，增之，以知为度。忌一切油腻、苋菜。
又方
掘地深一尺，圆径四寸，炭火烧令赤，去火，以鱼簿著口上，取莨菪子一合内坑中烧烟出，痔人坐上，以被拥，当汗出，密室内作之，以烟尽更著一合莨菪子熏，避风如发汗法，则瘥。
又疗诸痔及下血不止转虚羸者，服之无不效方。
黄芪　枳实（各二大两，半细剉，熬令黄）　黄矾石（一大两，炭火烧经一伏时，仍数翻转令匀，著火冷讫，细罗去沙净）
上三味，先捣黄芪、枳实，筛讫，然后和矾石更捣匀，蜜和丸。空腹，以酒下二十丸，加至三十丸，日再服。忌荞面、猪肉、蒜、鱼、劳事。惟久服，一年半年愈，良验。
又疗痔方。
鲤鱼肠（可半升）
上一味，择之令净，仍新鲜，取一方板，可阔二尺以来，厚二寸，当中凿孔，深一寸半，圆如酱盏口大，布鱼肠于其内，以好麝香碎末渗鱼肠，取厚毡二三重，当心开孔，可板孔大小，铺坐，以被拥之，数进食，可至两炊久，觉下部痛者，即是虫出也。时且更坐良久，取鱼肠细择之，恐虫入于肠中，虫可长一二寸许，细如网丝，斑作五色，每出不过十余枚，不问度数，虫尽即止。
许仁则曰：此病有内痔，有外痔。内但便即有血，外有异；外痔下部有孔，每出血从孔中出。内痔每便即有血，下血甚者，下血击地成孔，出血过多，身体无复血色。有痛者，有不痛者。有此候者，宜依后药方。
生槐子（一斗，候未坚硬时采）
上一味，捣令碎，绞取汁，日曝取稠，取地胆曝干，捣筛为散，和槐子煎作丸，以饮服十丸，日再，加至三十丸，如桐子大。兼以煎捻作丸如枣核大，内下部中，日夜三四度。亦可捣苦参末代地胆。
依前生槐子煎不觉，可宜合后黄芪十味散服之方。
黄芪（五两）　苦参　玄参（各六两）　附子（炮）　大黄（各三两）　干姜（二两）　猬皮（炙，二两）　黄连（各四两）　槐子（六合）　猪悬蹄甲（一具，炙）
上药捣筛为散。空腹，以饮服方寸匕，日再服之，渐渐加至二匕。忌猪肉、冷水。（出下卷中。）
痔下部如虫啮方九首  ***************************
《肘后》疗痔，下部痒痛如虫啮方。
胡粉　水银
上二味，以枣膏调匀，绵裹，夜卧内谷中导之效。（崔氏同。）
又方
以菟丝子熬令黄黑，末。以鸡子黄和涂之。（《集验》、文仲、《备急》、范汪、崔氏等同。）
又方
以杏仁熬令黑，捣取膏涂之。（《集验》《备急》、文仲、崔氏同。）
又方
以猬皮烧灰敷之。又獭肝烧，捣散服之。（崔氏、《备急》、文仲同。）
又方
以溺温令热，内少矾石以洗之良。（崔氏同。并出第二卷中。）
文仲疗痔，下部如虫啮方。
捣桃叶一斛，蒸之令热，内小口器中，以布盖上坐之，虫死即瘥。（《肘后》、崔氏、《备急》同。一方有乌梅。）
又方
掘地作小坑，烧令赤，以酒沃中，捣吴茱萸三升，内中，及热以板覆上，开一小孔，以下部坐上，冷乃下，不过三度即瘥。（《肘后》、崔氏、《备急》同。）
又方
以小豆一升，好苦酒五升，煮豆令熟，出曝干，复内令酒尽止，捣末。以酒服方寸匕，日三。（崔氏、《备急》同。）
又方
以猪椒子一升，酒一升，渍经五日，稍稍饮，一日令尽佳。（崔氏同。出第六卷中。）
大便下血风冷积年变作痔方三首  ***************************
崔氏疗大便急去血，或至一升数合，面少血色，此是内伤风冷，积年多变作痔方。
大黄（五分）　甘遂（三分）　黄芩（二分）　干姜　附子（各四分，炮）　桃仁（三七枚，去皮尖）　葱白（七茎）
上七味，以水六升，煮取一升半，先服半升药稍安，又服半升，须臾血发，又服半升。未断，候发日再作，不过三剂，瘥。忌猪肉等。
又方
煮桃皮、李皮、萹蓄、苦参，取汁渍之，大佳。（出第四卷中。）
《备急》疗大便血，风冷积年，多变作痔方。
烧稻藁灰，淋汁，煎热渍之三五度佳。（崔氏、《肘后》、文仲同。）
灸痔法方二首  ***************************
崔氏久痔法。
以绳围病者项，令两头相拄，展绳从大椎正中量之，垂绳一头当脊正下，以墨点讫；又量病者口两吻头，接绳头正下，复点之；又量病者口吻如前，便中屈绳，接前口吻绳头正下，复点之，望使相当所三处并下火。重者各五百壮，轻者三百壮，即愈。
又法。
令疾者平坐解衣，以绳当脊大椎骨中向下量，至尾株骨尖头讫，再折绳更从尾株尖头向上量，当绳头正下即点之。高虢州初灸至一百壮得瘥，后三年复发，又灸之便断。兼疗腰脚。（并出第四卷中。）
杂疗痔方五首  ***************************
《广济》疗痔瘘疽疮方。
光明砂（别研）　麝香当门子（别研）　蛇皮（五月五日者，熬）
上三味，等份研，先以盐汤洗，拭干，于疮上敷少蜜，以散敷上，瘥止。
《小品》疗谷道中痒痛痔疮，槐皮膏方。
槐皮（五两）　甘草　当归　白芷（各二两）　陈豉　桃仁（各五十粒，去皮）　赤小豆（二合）
上七味，剉，以猪脂二升煎，候白芷黄膏成，去滓，以涂之，日三度。（《集验》同。）
《删繁》疗虚劳寒，下痢不止，肛边转生肉如鼠乳在大孔傍，时时脓血出，名牡痔，鳖甲丸方。
鳖甲（炙）　干地黄　黄连　连翘（各七分）　瓜蒌　黄芪　干姜（各六分）　蛴螬（五枚，炙）　猬皮（炙）　续断（各五分）　附子（炮）　槐子　矾石（烧汁尽，各四分）
上十三味，捣筛，以蜜丸如梧桐大。饮下二十丸，渐加至三十丸，日再。忌如常。
又疗肾劳虚，或酒醉当风，所损肾脏，病所为酒痔，肛门肿生疮，因酒劳伤发，泻清血，肛门疼痛，蜂房膏方。
蜂房（三两，炙）　生槐白皮（十两）　楝实　桃仁（各五十枚，熬）　白芷（二两）　赤小豆（一合，碎）　猪膏（一升半）
上七味，㕮咀，绵裹，以苦酒一斤渍一宿，下膏煎，取酒尽膏成，去滓，取杏子大，绵裹内肛门中，又酒服一方寸匕。（出第三卷中。）
《必效》疗痔及诸虫方。
石榴东引根（深者，取一握）
上一味，勿令见风，拭去土剉；又取鹿脯四指大一片，炙两畔令熟，捶碎擘，以水三升煮取一升，适寒温，空腹顿服之。其患痔盛发者，服即定。诸虫无问赤白并出瘥。（出第三卷中。）
脱肛方三首  ***************************
《病源》：脱肛者，肛门脱出也。多因久痢后，大肠虚冷所为。肛门为大肠之候，大肠虚而伤于寒，痢而用气[口匽]，而气下冲，则肛门脱出，因谓脱肛也。（出第十七卷中。）
《小品》疗脱肛，熏方。
以女葳一升，以器中烧，坐上熏肛门即愈。（范汪、《集验》《千金》同。出第十卷中。）
《删繁》论曰：肛者，主大便道。肺大肠合也，号为通事令史，重十二两，长一尺二寸，广二寸二分，应十二时。若脏伤热，即肛闭塞，大便不通，或肿缩入生疮，；若腑伤寒则肛寒，大便洞泻，肛门凸出良久乃入。热则通之，寒则补之，不虚不实，依经调之。
疗肛门，主肺热，应肛门闭塞，大便不通肿缩，白蜜兑通之方。
以白蜜三升煎，令成干燥，投冷水中，可得丸长六七寸许，兑肛门中，到身中向上入，头向下，停少时，兑烊，斯须即通泄。（《千金》同。出第三卷中。）
《千金》疗肛出方。
磁石（四两，研）　桂心（一尺）　猬皮（一枚，炙黄）
上三味，筛为散，服方寸匕，一日服十服即缩。勿举重，须断房室周年乃佳。（出第二十五卷中。）
肛门凸出方三首  ***************************
《删繁》疗肛门，主大肠寒应肛门寒，则洞泄凸出，猪肝散方。
猪肝（一斤，炙令黄燥）　黄连　阿胶（炙）　川芎（各二两）　乌梅肉（五两，熬）　艾叶（一两，熬）
上六味，捣筛。平旦，空腹温服方寸匕，日再。若不能酒，白饮服亦得。（《千金》同。出第三卷中。）
《千金》肛门凸出，壁土散方。
故屋东壁土（一升，碎研）　皂荚（三挺，长者）
上捣土为散，裹敷肛门，其头出处，取皂荚炙暖更递熨之，取入则止。
又麻履底按入方。
麻履底　鳖头（一枚）
上二味，烧鳖头为散，敷肛门凸出头，炙履底，以按熨令入，永不出矣。（并出第二十五卷中。）
卒大便脱肛方六首  ***************************
《肘后》疗卒大便脱肛方。
灸顶上回发中百壮。
又方
以豆酱清合酒涂之。（文仲、《备急》同。）
又方
烧虎骨末，水服方寸匕，日三，即瘥。
范汪疗卒大便脱肛方。
以缘桑枝螺取烧末，猪脂和敷之，立缩。亦可末，以粉之。（《备急》、张文仲同。出第三卷中。）
《千金》疗卒大便脱肛方。
以猪膏和蒲黄敷之，指推内之。但以粉粉之亦佳。（张文仲、《备急》同。）
又方
灸鸠尾骨上七壮。（《备急》、文仲、《集验》同。出第二十五卷中。）
肠肛俱出方二首  ***************************
《肘后》疗若肠随肛出，转广不可入一尺来者方。
捣生瓜蒌，取汁温服之，以猪肉汁洗手，随抑按自得入，效。（范汪、《小品》、张文仲、《备急》《千金》同。）
《备急》若肠随肛出方。
熬石灰令热，布裹熨之，随按令入，冷即易。（《小品》、文仲、《备急》同。出第八卷中。）
脱肛历年不愈方三首  ***************************
《集验》疗脱肛，历年不愈方。
以生铁三斤，以水一斗煮取五升，以洗之，日再。（范汪、《千金》《备急》、文仲同。出第六卷中。）
《千金》疗脱肛，历年不愈方。
以死鳖头一枚，烧令烟尽，作屑以敷肛门上，手按之令入，兼灸横骨一百壮。
又方
以铁精粉上，按令入，即愈。（并出第二十五卷中。）
疝气及㿗方六首  ***************************
《广济》疗疝气核肿疼方。
黄芪　桃仁（去尖皮，熬）　山茱萸　五加皮　槟榔仁（各八分）　牛膝（六分）　茯苓（六分）　苁蓉（八分）　五味子（十八分）　人参　续断（各六分）　桂心（八分）　远志（去心）　石南（各五分）　海藻（洗，八分）　玄参（十分）　枳实（炙）　龙骨（八分）　蒺藜子（二十分，熬）
上十九味，捣筛，蜜丸如桐子大，酒服三十丸，日二，渐加至四十丸。
又疗肾虚疝气，腰膝冷疼，阴囊肿痒，狐阴丸方。
狐阴（一枚，炙）　木香　蒺藜子　腽肭脐　昆布（各六分）　牛膝　菟丝子（各八分，酒渍）　桃仁（去尖皮，熬）　石斛（各十分）　槟榔仁（十枚）
上十味，捣筛，蜜和，丸如梧子大。空腹，以酒下二十丸至三十丸，日再服。忌热面、荞麦、猪、鱼、黏食等物。（并出第六卷中。）
《集验》疗㿗方。
取杨柳如脚大指，长三尺二十枚，以水煮令极熟，以故布干掩肿处，取热柳枝更互拄之，如此取瘥止。（文仲、《备急》《千金》同。通按：拄音主，刺也。）
《千金》疗㿗方。
牡丹（二两）　海藻（二两，洗）　狐阴（一具，炙）　地肤子（二两）　茯苓（二两）　五味子（二两）　芍药（二两）　橘皮（二两）　蜘蛛（五十个，熬）　防葵（二两）　细辛（二两）　蒺藜子（二两）　桂心（二两）　泽泻（二两）　桃仁（五十枚，去皮尖，熬）
上十五味，下筛，蜜和，服十丸如梧子大，稍加至二十丸。忌胡荽、生葱、生菜、酢物。（出第二十五卷中。）
《备急》疗㿗方。
以桃仁捣敷之。亦疗妇人阴肿，干即易。（《集验》同。出第五卷中。）
《古今录验》疗㿗，蒺藜丸方
蒺藜子　干地黄（各十分）　鹿茸（炙，十分）　白蔹（八分）　磁石（十分，研）　礜石（炼，十分）　铁精　桂心　续断（各五分）　巴戟天　芍药　玄参　通草　升麻　牛膝　寄生（各八分）　泽泻（七分）　射干（八分）　苁蓉（十分）　海藻（八分，如发者）
上二十味，捣筛，以蜜和，为丸如梧子大。饮下十丸，日二，渐增至二三十丸。（甄立言处。出第四十一卷中。）
卒病㿗方五首  ***************************
《肘后》疗超跃举重，卒得阴㿗方。
白术（五分）　地肤子（十分）　桂心（一分）
上三味，捣末，以饮服一刀圭，日三。（《古今录验》同。）
又方
狐阴（一具，炙）　海藻　牡丹皮（各三分）　桂心（二分）
上四味，捣筛为散，蜜和，为丸如梧子大。小儿服五丸，大人增之。
《集验》灸卒㿗法。
以蒲横度口折之，一倍增之，以布著小腹大横理，令度中央上当脐，勿使偏僻，灸度头及中央合二处，随年壮。好自养，勿举重、大语怒言、大笑呼唤。（《千金》、范汪同。）
又方
牵阴头正上向，灸茎头所极；又牵下向谷道，又灸所极；又牵向左右髀直下行，灸所极，皆使正直勿偏，四处炷，随年壮佳。（《千金》、范汪同。）
又法
灸足厥阴左右各三壮，穴在足大指间是也。（《千金》、范汪同。并出第九卷中。）
㿗卵偏大方三首  ***************************
《千金》疗㿗疝，卵偏气上方。
牡丹　防风（各一分）
上二味，捣为散，温酒服方寸匕，日二。忌胡荽。（出第二十五卷中。）
张文仲《小品》牡丹散，疗㿗偏大气胀方。
牡丹　桂心　防风　铁精　豉（熬，各等份）
上五味，捣筛。酒和方寸匕服之，小儿一刀圭，二十日愈。婴儿以乳汁和大豆与之，大效。忌如前。（《肘后》同。出第七卷中。）
《古今录验》牡丹五等散，疗㿗疝，阴卵偏大，有气上下胀大，行走肿大，服此良验方。
牡丹皮　防风　黄柏（炙）　桂心（各一分）　桃仁（二分，去皮尖，研）
上五味，捣为散。以酒服一刀圭，二十日愈。少小㿗疝最良。小儿以乳汁和如一大豆与之。忌如前。（出第四十一卷中。）
灸诸㿗法一十四首  ***************************
《千金》论曰：男㿗有肠㿗、卵㿗，气㿗、水㿗四种。肠㿗、卵㿗难瘥，气㿗、水㿗针灸易瘥。
又卵偏大上入腹方。
灸三阴交，在内踝上八寸，随年壮。
又男阴卵偏大㿗法。
灸肩井，解臂接处，随年壮。男㿗灸小指端十壮。病在左者可灸左，在右者灸右，良效。
又法
灸关元百壮。
又法
灸玉泉百壮，报之，穴在脐下四寸穴。
又法
灸泉阴百壮，三报之，在横骨边三寸。
又㿗病阴卒肿者法。
令并足合两拇指，爪相并，以一艾丸灸两爪端方角处，一丸令顿上两爪角，各令半丸上爪上七壮。
又两丸缩入腹法。
灸三阴交，随年壮，神效。
又男阴卵大㿗病法。
灸足太阳五十壮，三报之。
又法
灸足太阴五十壮，又在内踝上一穴。
又法
灸大拇指内侧，去端一寸白肉际，随年壮，甚验。双灸之。
又法
灸横骨两边二十壮，夹茎是也。
又法
灸足大指理中十壮，随肿边灸之。
灸小儿㿗法。
先将儿至碓头，祝之曰：坐汝令儿某甲阴囊㿗，故灸汝三七二十一。灸讫，便牵小儿，令雀头下向著囊缝，当阴头灸缝上七壮，即消，已验。艾炷帽簪头大耳。
又法
凡男㿗，当骑碓轴，以茎伸置轴上，齐阴茎头前灸轴木上，随年壮，即愈。（并出第二十五卷中。）
阴肿方六首  ***************************
《病源》：此由风热客于肾经，肾经流于阴肾，不能宣散，故致肿也。（出第四卷中。）
《集验》疗男子阴肿大如斗，核痛，人所不能疗者方。
以雄黄一两研碎，绵裹，甘草一尺生用切，水一斗煮取二升，以洗之。忌海藻、菘菜。
又方
取苋菜根捣，薄之。（范汪、《千金》同。）
又方
取蔓菁根捣，薄之。（范汪同。）
又方
捣马鞭草，薄之。（范汪同。并出第九卷中。）
文仲疗阴肿方。
取桃仁去皮尖，熬末，酒服弹丸许，不过三服即瘥。（《千金》《备急》同。出第七卷中。）
《古今录验》疗肿大如斗方。
取鸡翅烧灰，饮服。其毛一孔生两毛者佳。肿在左取左翅，在右取右翅，双肿取两边翅。（《千金》治小儿卵肿。出第四十一卷中。）
阴疝肿缩方一首  ***************************
《病源》：疝者，气痛也。众筋会于阴器，邪客于厥阴、少阳之经，与冷气相抟，则阴痛而挛缩也。（出第四卷中。）
文仲疗阴卒缩入腹，急痛欲死，名阴疝方。
狼毒（四两，炙）　防葵（一两）　附子（二两，炮）
上三味，捣筛，蜜和，丸如梧子。酒服三丸，日三夜二。（《古今录验》、范汪同。出第七卷中。）
阴卒肿痛方三首  ***************************
文仲葛氏疗男子阴卒肿痛方。
灸足大指第二节下横理纹正中央五壮。姚云足大指本三炷。（亦治小儿阴疝，发时肿痛，随痛左右灸之。出第七卷中。）
《备急》疗男子阴卒肿痛方。
鸡翮（六枚，烧）　蛇床（等份）
上二味，为末，以饮服少许。随卵左右取鸡羽。（《集验》同。姚方无蛇床。）
又若有息肉突出方。
以苦酒三升，渍乌喙五枚三日，以洗，一日夜三四度瘥。（《肘后》同。出第五卷中。）
阴囊肿痛方五首  ***************************
《千金》有人阴冷，渐渐冷气入阴囊，肿满恐死，夜即痛闷，不得眠睡方。
取生椒择之令净，以布绵裹著丸囊，令厚半寸，须臾热气大通，日再易之，取消为效，乃止。
又方
煮大蓟根汁，服一升，日三，不过三剂愈。
又方
醋和面炙，令热熨之。
又方
以醋和面涂之。
又方
釜月下土，以鸡子白和敷之，效。（《肘后》同。并出第二十五卷中。）
阴下痒湿方七首  ***************************
《病源》：大虚劳损，肾气不足，故阴汗阴冷液自泄，风邪乘之，则搔痒也。其汤针灸石，别有正方，补养宣导，今附于后。
《养生方导引法》云：卧令两手布膝头，取踵置尻下，以口内气，腹胀自极，以鼻出气，七息，除阴下湿、少腹里痛、膝冷不随。（出第四卷中。）
文仲疗阴痒生疮方。
嚼胡麻涂之，验。（《肘后》《千金》同。）
葛氏疗阴囊下湿痒皮剥方。
乌梅（十四枚）　钱（四十文）　盐（三指撮）
上三味，以苦酒一升，于铜器中浸九日，洗之效。（《肘后》同。）
又方
煮槐皮、苦参、黄柏及香薷汁洗之，并良。（《肘后》同。出第七卷中。）
《救急》疗阴下湿痒成疮方。
猪蹄（两脚）　槐白皮（切，一升）
上二味，斟酌以水煮洗疮，一日五六遍，永瘥。
又方
煮桃皮，和黍米汁洗之。（并出第五卷中。）
《古今录验》疗阴下痒湿，汤洗方。
甘草一尺，以水五升煮取三升，渍洗之，日三四度，便愈。
又疗阴下湿痒生疮方。
吴茱萸一升，水三升煮，取三五沸，去滓，以洗疮。诸疮亦治之。（出第四十一卷中。）
阴痛方三首  ***************************
《病源》：肾气虚损，为风邪所侵，邪气流入于肾经，与肾气相击，真邪交争，故令阴痛。但冷者惟痛，挟热者则肿。其汤熨针石，别有正方，补养宣导，今附于后。
《养生方导引法》云：两足指向下拄席，两涌泉相拓，坐两足跟头，两膝头外扠，手互前向下尽势，七通，去劳损阴膝冷。（出第四卷中。）
《集验》疗卒阴痛如刺，汗如雨出方。
小蒜（一斤）　韭根（一斤，一方无）　杨柳根（一斤）
上三味，合烧，以酒灌之，及热气熏之，即愈。（《千金》同。出第九卷中。）
《千金》疗阴肿痛方。
灸大敦三壮。
又方
车前子末，酒服之佳。（出第二十五卷中。）
阴疮方七首  ***************************
《病源》：肾荣于阴，肾气虚，不能制津液则汗湿，虚则为风邪所乘，邪客腠理而正气不泄，邪正相干在于皮肤，故痒，搔之则生疮。（出第四卷中。）
《千金》疗阴下生疮，洗汤方。
地榆　黄柏（各八两）
上二味，切，以水一斗煮取六升，去滓，适寒温洗疮，日再。只以黄柏汤洗亦效。
又凡妒精疮者，男子在阴头节下，妇人在玉门内，并似疳疮作臼方。
用银钗以绵裹，用腊月猪脂熏黄火上暖，以钗烙疮上令热，取干槐枝爇涂之。以麝香、黄矾、青矾末敷之，小便后即敷之，不过三两度瘥。但用疳疮方中药敷之，即瘥。（出第二十五卷中。）
葛氏疗男子阴疮方。
烂煮黄柏洗之，又用白蜜涂之。
又方
黄连、黄柏各等份，末之，先煮肥猪肉汤洗之，然后以药粉之。
又方
以蜜煎甘草末，涂之大良。比见有人患，涂头肿坎下。疮欲断者，以猪肉汤渍洗之，并用前粉粉之，及依陶方即瘥，神验。（出第七卷中。）
《必效》疗阴生疮，脓出作臼方。
高昌白矾（一两）
上一味，捣细研之，炼猪脂一合，于瓷器中和搅作膏，取槐白皮切，作汤洗疮上，拭令干，即取膏敷上，及以楸叶贴上，不过三两度，永瘥。
《古今录验》疗阴疮方。
黄柏　黄连（各三分）　胡粉（一合）
上三味，捣为末，粉上，日三。妇人绵裹枣核大内之。（出第四十一卷中。）
阴边粟疮方五首  ***************************
《必效》疗阴疮，阴边如粟粒生疮及湿痒方。
以槐北面不见日处白皮一大握，盐三指一撮，以水二大升煮取一升，洗之，日三五遍，适寒温用。若涉远恐冲风，即以米粉和涂之，神效。
又疗阴疮有二种，一者作白脓出，名曰阴蚀疮；二者但赤作疮，名为热疮。若是热疮用此方。
取黄柏、黄芩各一两，切，作汤洗之，用黄柏、黄连末粉之。云神良。
又方
以黄连和胡粉末敷之，必效。
又方
紫芽茶末（一分）　荷叶（一片，烧灰）
上二味，为末，以盐浆水洗讫，敷之，三五度即愈。
又方
取停水处干卷地皮末敷之，神效。（是长安郭承恩用之得效。出第四卷中。）
著硇砂方四首  ***************************
《救急》邂逅著硇砂损阴方。
猪蹄（一具，擘破）　浮萍草（三两）
上二味，以水三大升煮取半升，去滓，以瓶子盛汁，内阴瓶中渍之，冷即出拭干，便敷后药粉之。
又粉法。
蔷薇根皮　黄柏（各三分）　朴硝　蛇床子（各一分）　甘草（二分，炙）
上五味，捣为散，用前法浸洗后，以粉疮上，亦不甚痛，慎风。（出第八卷中。）
《必效》主著硇砂方。
取鸡子一枚，煮熟，剥取肉，更用生鸡子二个，倾取白和，熟研令细，以绵裹之立定。（李饶州云奇效。）
又方
甘草　黄柏　白矾（烧令汗尽）
上三味，为末，敷之。（并出第四卷中。）
九虫方一首  ***************************
《病源》：夫九虫者，一曰伏虫，长四寸；二曰蛔虫，长一尺；三曰白虫，长一寸；四曰肉虫，状如烂杏；五曰肺虫，状如蚕形；六曰胃虫，状如虾蟆；七曰弱虫，状如瓜瓣；八曰赤虫，状如生肉；九曰蛲虫，至细微，形如菜虫。伏虫，群虫之主也。蛔虫贯心则杀人。白虫相生，子孙转大，长至四五尺，亦能杀人。肉虫令人烦满。肺虫令人咳嗽。胃虫令人呕吐，胃逆喜哕。弱虫又名隔虫，令人多唾。赤虫令人肠鸣。蛲虫居胴肠，多则为痔，剧则为癞，因人疮处，以生诸痈疽、癣、瘘、瘑、疥。龋虫无所不为，人亦不必尽有，有亦不必尽多，或偏有，或偏无者。此诸虫依肠胃之间，若腑脏气实，则不为害；若虚则能侵蚀，随其虫之动而变成诸患也。（《集验》同。出第十八卷中。）
《集验》贯众丸，主疗九虫动作诸病方。
贯众（熬）　石蚕（熬，五分）　狼牙（四分）　雚芦（二分）　蜀漆（六分，炙）　僵蚕（三分，熬）　雷丸（六分）　芜荑（四分）　厚朴（三分）　槟榔（六分）
上十味，捣筛，蜜丸。空心，暖浆水服三十丸，日三。不知，稍稍加之。白虫用榧子汤服。（《备急》、文仲、《古今录验》、范汪同。出第九卷中。）
五脏虫方七首  ***************************
《删繁》疗脾劳，有白虫长一寸，在脾为病，令人好呕，而胸中骇骇（一作玄玄），呕而不吐出，前胡汤方。
前胡（三两）　白术（三两）　赤茯苓（三两）　枳实（炙，二两）　细辛（三两）　旋覆花（一两）　常山（三两）　菘萝（二两）　龙胆（三两）　竹叶（切，一升）　杏仁（三两，去尖皮）
上十一味，切，以水一斗，煮取三升，去滓，分三服。若腹中热满，下芒硝三两、黄芩三两、苦参二两，加水二升，依方煎。忌如常。
又疗脾劳热，有白虫在脾中为病，令人好呕，茱萸根下虫汤方。
茱萸东引根（大者一尺，切）　大麻子（八升）　橘皮（三两，切）
上三味，切，捣麻子烂，并和，煎服，或下黄汁。凡合药，禁声，勿语道作药，虫当闻便不下，切须忌之，甚验。以水煎服，临时量之，效。
又疗肺劳热损，主肺虫，形如蚕，在肺为病，令人咳逆气喘。或谓忧恚，气膈寒热，皆从劳之所生，名曰膏盲，针灸不著，麦门冬五膈下气丸方。
麦门冬（十两，去心）　蜀椒（四分，汗）　远志　附子（炮，各六分）　干姜（五分）　甘草（十分，炙）　人参（七分）　细辛（六分）　桂心（五分）　百部根　白术　黄芪（各五分）　杏仁（四十枚）　槟榔（五分）
上十四味，捣筛，蜜丸如弹子许，含一丸，稍稍咽汁。忌如常。
《千金》疗肾热，四肢肿急，蛲虫如菜中虫，生肾中为病方。
贯众（大者三枚，熬）　干漆（二两，熬）　茱萸（六分，一云五十枚）　杏仁（四十枚）　芜荑　胡粉　槐白皮（各四分）
上七味，捣散，平旦以井花水服方寸匕，增之，以瘥止。
又肺劳热，生虫，在肺为病方。
东行桑根白皮（切，一升）　东行茱萸根（切，五两）　狼牙（三两）
上三味，切，以酒七升，煮取一升半，平旦服尽。
又疗肝劳，生长虫在肝为病，令人恐畏不安，眼中赤方。
鸡子（五枚，去黄）　东行茱萸根（切，三升）　蜡（三两）　干漆（四两，熬）　粳米粉（半升）
上五味，捣茱萸根、漆为末，和药，铜器中打鸡子调，火炼可丸如小豆，宿勿食，旦以饮服一百二十丸，小儿五十丸，虫即烂出瘥。
又疗心劳热伤心，有长虫名蛔虫，长一尺，贯心为病方。
雷丸（熬）　橘皮　桃仁（各五分）　狼牙（六分）　贯众（三枚）　芜荑　青葙子　干漆（熬，各四分）　乱发（如鸡子，烧）　僵蚕（二七枚，熬）
上十味，捣筛，蜜丸，以饮及酒空腹服二七丸，日再服之。（并出第十八卷中。）
长虫方二首  ***************************
《集验》疗长虫，鸡子丸方。
鸡子白（三枚）　干漆（四两，熬，一本无）　蜡（三两）　粳米粉（半斤）
上四味，内铜器中，于微火上煎，搅令调，内粉令凝可丸，置土上温，乃内鸡子，搅令相得，又煎令可丸。宿勿食，以饮下小豆许大一百二十丸，小儿五十丸，效验。
又方
取楝实，以淳苦酒中渍再宿，以绵裹内下部中，令入三寸许，一日易之。（《千金》、范汪同。并出第九卷中。）
蛔虫方九首  ***************************
《病源》：蛔虫者，是九虫之一也。长一尺，亦有长五六寸。或因腑脏虚弱而动，或因食甘肥而动。其发动则腹中痛，发作肿聚，去来上下痛，有休息亦攻心痛，口中喜涎及吐清水，贲伤心者则死。诊其脉，腹中痛，其脉法当沉弱弦，今反洪而大，则蛔虫也。（出第十八卷中。）
《广济》疗蛔虫方。
酸石榴根东引（入土五寸者，切，二升）　槟榔（十枚，碎）
上二味，以水七升，煮取二升半，绞去滓，著少米煮稀粥，平旦空肚食之，少间虫便死，快利，效。无忌。（出第四卷中。）
《肘后》疗蛔虫，或攻心痛如刺，口中吐清水方。
取龙胆根多少任用，以水煮浓汁，去滓。宿不食，平旦服一二升，不过再服，下蛔虫也。
又方
取有子楝木根剉，以水煮，取浓赤黑汁，用米煮作糜。宿勿食，旦取肥香脯一片先吃，令虫闻香举头，稍从一口为度，始少进，渐加服一匕。服至半升，便下蛔虫。（《千金》、文仲同。）
又方
以鸡子一枚，开头去黄，以好漆少许内中相和，仰头吞之，虫悉出矣。（文仲、《集验》《备急》《千金》同。出第二卷中。）
《集验》蛔虫攻心腹痛方。
取薏苡根二斤剉，以水七升煮取三升，先食尽服之，虫死尽出。（《千金》、范汪同。出第九卷中。）
《千金》疗蛔虫方。
雚芦下筛，以饼臛和服方寸匕，虫不觉出之。亦主蛲虫出。（《肘后》云：雚芦一两，末，以羊肉作臛和服。出第十八卷中。）
崔氏疗蛔虫方。
取缲蚕蛹汁，空腹饮之良。若非缲丝时，即须收蛹曝干，患者捣筛，取意斟酌多少，和粥饮服之。
又方
鹤虱（三两）
上一味，捣散，以肥猪羊肉但得一色，以葱豉为臛汁，每旦空腹服，以臛汁和一方寸匕顿服，稍多饮臛汁佳。若不能散服，即以蜜和，为丸如梧子，一服十丸，还以此臛汁下之，假令明旦服，今日暮即勿食，明旦服药讫，还至巳时为佳。要服此丸散，使尽已后三十日勿杂食，永瘥。（出第五卷中。）
《必效》疗蛔虫方。
绿豆三升，煮取浓汁，麻子一大升，研取汁一升以下，然后取麻子汁半升和豆汁一升，更暖令温温正发，即炙羊肉脯令熟，先含咽汁三五咽，即服之。须臾即吐出或利，其虫已消，如绵练带三二百条。如未尽，更服即永绝。（郭参军云：频试无不瘥者。一方服麻子汁效。出第六卷中。）
寸白虫方一十九首  ***************************
《病源》：寸白者，九虫之一也。长一寸而色白，形小褊。因腑脏虚弱而发动。或云饮白酒，以桑枝贯牛肉炙食之，并食生鱼所成，又食生鱼后即饮乳酪，亦令生之。其发动则损人精气，腰脚疼弱。又云：此虫生长一尺则杀人。（出第十八卷中。）
《广济》疗白虫如马蔺叶大，于下部出不尽，以刀截断者，令人渐渐羸瘦，石榴汤方。
醋石榴根（东引者，一大握）　芜荑（三两）　牵牛子（半两熬，末）
上三味，以水六升煮取二升，去滓，分三服，别和牵牛子末。每服如人行五里更服，尽快利，虫亦尽死出。忌生冷、猪、鱼、牛肉、白酒、葵、笋等。此方神验。
又方
狼牙　白蔹（各四分）　芜荑（六分）
上三味，捣散。空肚，以大醋和如膏，温顿服之。无所忌。（《千金》同。并出第四卷中。）
《肘后》疗白虫方。
淳漆（三合）　猪血（三合）
上二味，相和，微火上煎之，不著手成。宿勿食，空腹旦先吃肥香脯一片，服如大豆许一百丸，日中虫悉出。亦主蛔虫。（范汪同。）
又方
浓煮猪肉汁，煎槟榔三十枚，取三升服之，虫尽出。（文仲、《备急》同。）
又方
熟煮猪脂血，宿勿食，明旦饱食之，虫当下。（文仲、《备急》同。出第二卷中。）
范汪疗白虫，橘皮丸方。
橘皮（四分）　牙子　芜荑（各六分）
上三味，捣筛，蜜丸如梧子，以浆水下三十丸，先食，日再服。
又方
狼牙（五两）
上一味，捣筛，蜜丸如麻子大，宿不食，明旦空腹以浆水下一合，服尽瘥。
又方
楝实破其上取皮中子，捣，合蜜丸如梧子，宿不食，旦以酢浆水若米汁下三百丸，虫并死，或以糜烂。皮亦可丸，服八十丸。忌如常法。（出第十九卷中。）
《备急》疗白虫，芜荑散方。
狼牙（三分，炙）　芜荑（二分）
上二味，捣为末，酒和服之，先食脯，后顿服尽，立瘥。（张文仲同。出第六卷中。）
《救急》疗白虫方。
石榴枝（东引者，一握，去苍皮）　槟榔（七枚）
上二味，以水二大升煮取强半，顿服。欲服时，先嚼鹿脯咽汁，即进之。每月一、二、三日吃药，必瘥，以虫头向上。月三以后，服药不效，为其虫头向下也。今日欲服，预前一日莫食，其虫吃药之后，或利出，或内消，皆瘥。忌食生鲙、白酒、诸生肉、冷物一月余。
又方
取榧子一百枚，去皮，火燃啖之，能食尽佳。不能者，但啖五十枚亦得。经宿虫消自下。无忌。（崔氏同。出第八卷中。）
崔氏疗白虫，诸方不瘥方。
取石榴东引根，令患人以手大指与第三指满一握，两头出者总留之；又取干脯肥者，如手大一片，细剉，以水四升渍之一宿，明旦煮取一升，去滓，分三服，如人行十里久。每欲服，先嚼脯一片，然后饮药，并令人以手按所患人腹，令药易宣。都服了，有顷当自便虫出。服药，以月一至五日以前，是虫头向上，服之得力，无问多少，皆得出尽。若疑虫未尽，更合一剂，永愈。
又方
东引茱萸根（一大握，切）　麻子（半大升）
上二味，先捣麻子极碎，又盆中熟研，以水一大升更和研，绞取浓汁，以浸茱萸根一宿，明旦煮两三沸，顿服。如不顿服，分再服。至明旦欲服药，今日午后便不得食，仍须先嚼一片肥干脯咽汁，然后服药。服一剂去虫不尽，停一日，更作服一剂，永瘥。后一月日勿食脂腻、鱼、肉。必效。（出第五卷中。）
《千金》疗白虫方。
取榧子四十九枚，去皮，以月上旬，旦空腹服七枚，七日服尽，虫消成水，永瘥。
又方
取茱萸北阴根，洗去土切，以酒一升渍一宿，平旦去滓，分再服。凡茱萸皆用细根东北阴者良，若指以上大者皆不佳，用之无力。（范汪同。）
又方
熬锡令速燥，末，平旦作羊肉臛，以药方寸匕内汁中服之。一方熬胡粉。
又方
桑白皮，切三升，以水七升煮取二升。宿不食，明旦顿服之。
又方
用石榴根，如茱萸根法。
又方
胡麻（一升）　胡粉（一两）
上二味，捣末。明旦，空腹以猪肉臛汁服尽，即瘥。（并出第十八卷中。）
蛲虫方六首  ***************************
《病源》：蛲虫，是九虫之一也。形甚小，如今之蜗虫状，亦因腑脏虚弱而致发动，甚者则能成痔瘘、疥癣、癞、痈疽、瘑诸疮。蛲虫，此是人体虚弱极重者，故蛲虫因之动作，无所不为也。（出第十八卷中。）
范汪疗蛲虫，芫花散方。
芫花　狼牙　雷丸　桃仁（去皮尖）
上四味，捣散。宿勿食，平旦以饮服方寸匕，当下虫也。
又巴豆白膏，疗蛲虫方。
巴豆（一枚，烧令烟断，去心皮）　桃仁（四枚，熬令黑，去皮）
上二味，合捣作三丸，大人清旦未食，以浆服尽，少小服一丸。若不下，明旦更复作服。（并出第十九卷中。）
《千金》疗蛲虫在胃中，渐渐羸人方。
淳酒　白蜜　好漆（各一升）
上三味，合铜器中，微火上煎之，令可丸，丸如桃核大一枚。宿勿食，空腹温酒下，虫不下，再服之。（《肘后》《备急》《集验》、范汪同。出第十八卷中。）
《备急》葛氏疗蛲虫攻心如剌，吐清汁方。
捣生艾汁，宿不食，平旦嚼脯一片，令虫闻香后，饮汁一升，当下蛲虫。（《备急》、文仲并同。《肘后》云疗蛔虫。）
陶氏疗虫方。
取七月七日蒺藜子阴干，烧作灰，先食服方寸匕，一服三日止。（范汪、《千金》同。）
又方
以好盐末二两，淳酒半升，于铜器中煮，令数沸。宿勿食，清旦温，空肚顿服之。（《备急》、文仲、《千金》、范汪等同。并出第七卷中。）
三虫方七首  ***************************
《病源》：三虫者，长虫、赤虫、蛲虫为三虫也，犹是九虫之数也。长虫者，蛔虫也。长一尺，动则吐清水，出则心痛，贯心则死。赤虫，状如生肉，动则肠鸣。蛲虫，细微形如菜虫也，居胴肠之间，多则为痔，剧则为癞，因人疮处即生诸痈疽、癣瘘、瘑疥、龋虫，无所不为。此即是九虫内之三者，而今别立名者，当以其三种偏发动成病，故谓三虫也。其汤熨针石，别有正方，补养宣导，今附于后。
《养生方导引法》云：以两手著头相叉，长引气，即吐之，坐地缓舒两脚，以两手从外抱膝中，疾低头入两膝间，两手交叉头上，十二通，愈三虫。又云：叩齿二七过，辄咽气二七，如是三百通乃止，为之二十日，邪气悉去，六十日小病愈，百日大病除，三虫伏尸皆去，面体光泽。（出第十八卷中。）
《肘后》疗三虫方。
茱萸根（取东引指大者，长一尺）　瓜蒌（四两，切）
上二味，细剉茱萸根，以酒一升，渍之一宿，旦绞去滓，宿勿食，旦空腹先吃脯，然后顿服之。小儿分三服。亦疗寸白虫。
又方
捣桃叶，绞取汁，饮一升。（《千金》《集验》同。一方云：平旦饮三合。）
又方
珍珠（一两，研）　乱发（如鸡子大，烧末）
上二味，内苦酒中，旦空腹顿服之，令尽。（《集验》、范汪同。《千金》治蛲虫。）
又三虫者，谓长虫、赤虫、蛲虫也。乃有九种，而蛲虫及寸白人多病之。寸白从食牛肉、饮白酒所成，相连一尺则杀人，服药下之，须结裹溃然出尽，乃佳。若断者，相生未已，更宜速除之。蛲虫多是小儿患之，大人亦有其病，令人心痛，清朝口吐汁，烦躁，则是也。其余各种种不利，人人胃中无不有者，宜服九虫丸以除之。
范汪疗三虫，白蔹丸方。
白蔹　狼牙　雚芦　桃花　贯众（各三分）　橘皮（二分）　芜荑（一分）
上七味，捣筛，蜜丸如小豆大。宿勿食，旦以浆水服一剂，日中乃食，立下。男子病大腹面黄，欲食肉，服此药下赤虫如笋茎者一尺所，有头目百余枚，病愈。又九江谢丘，病胁下有积大如杯，小腹亦坚，伏痛上下移，呕逆喜唾，心下常痛，欲食肉，服此药，下虫无头足，赤身，有口尾二百余枚，得愈。又九江陈昉，病大腹烦满，常欲食生菜，服此药，下白虫大如臂，小者百余枚，立瘥。妊身妇人不得服之。
又疗三虫，竹节丸方。
烧竹节　雷丸（各三分）　锡屑（二分）　橘皮（一分半）
上四味，捣筛，蜜丸如梧子大，一服八丸，日三服。
又疗三虫，川芎散方。
川芎　雷丸　桔梗　白芷（各四分）
上四味，捣散，以蜜饮若酒或米汁服方寸匕，日三服。又可用蜜丸如梧子，吞十三丸，当稍稍下。不尽，更服一剂。（出第十九卷中。）
《备急》疗三虫方。
雚芦（四两，炙）　干漆（二两，熬）　吴茱萸（四两）
上三味，为末，依前先嚼脯，以粥清服方寸匕，日一服。（《肘后》、范汪同。）
杂疗虫方三首  ***************************
《广济》疗蛔虫、寸白虫方。
槟榔（十二分）　当归　鹤虱　芜荑（熬）　橘皮（各六分）　贯众　雷丸（各四分）
上七味，捣散。空腹，煮大枣汤服方寸匕，日二服，渐加至三匕，微利。无忌。（出第四卷中。）
《千金》疗蛲虫、蛔虫及痔䘌虫食下部生疮，桃汤方。
桃皮（一两）　槐子（三两）　艾叶（一两）　大枣（三十枚）
上四味，以水三升，煮取半升，空腹顿服之。（出第十八卷中。）
又疗寸白虫，化为水泄出，永除方。
榧子　槟榔　芜荑（等份）
上三味为散，温酒服二钱匕，先烧牛肉脯吃，后服药也。

第二十七卷  ——————————————————————————————————————————————————————————————————————————————————————————

诸淋方三十五首  ***************************
《病源》：诸淋者，由肾虚而膀胱热故也。膀胱与肾为表里，俱主水，水入小肠下于胞，行于阴，为溲便也。肾气通于阴，阴津液下流之道也。若饮食不节，喜怒不时，虚实不调，则腑脏不和，至肾气虚而膀胱热也。膀胱，津液之腑，热则津液内溢而流于睾，水道不通，水不上不下，停积于胞。肾虚则小便数，膀胱热则水下涩，数而且涩，则淋沥不宣，故谓之淋。其状小便出少起数，少腹弦急，痛引于脐。又有石淋、劳淋、血淋、气淋、膏淋。诸淋形证，各随名具说于后章，而以一方疗之者，故谓诸淋也。其汤熨针石，别有正方，补养宣导，今附于后。
《养生方导引法》云：偃卧，令两足布膝头，斜踵置鸠，口内气振腹，鼻出气，去淋数小便，又去石淋茎中痛。又云：蹲踞，高一尺许，以两手从外屈膝内入至足趺上，急手握足五指，极力一通，令内曲以利腰髋，疗淋也。（出第十四卷中。）
《广济》疗患淋来积年，比医疗不能得愈，或十日、五日一发，即有可时，今年因病更频数，二十日来不定方。
滑石　冬葵子（各八分）　瞿麦　石韦（各五分，去毛）　蒲黄（六分）　陈橘皮（四分）　芍药　茯苓　芒硝（各六分）　子芩（六分）
上十味，捣筛为散。空腹，煮后饮子，服方寸匕，日二服，渐加至一匕半。忌热面、炙肉、酢、蒜等。
又饮子方。
桑白皮（六分）　通草　百合（各八分）　白茅根（一分）
上四味，细剉，以水四升，煮取二升，去滓，温下前散药。口干渴，含之亦得也。
又疗淋，小便不通六七日方。
滑石（五两）　通草（三两）　瞿麦（二两）　冬葵子（一两）　茅根（一升）　石韦（三两，去毛）　芒硝（二两）
上七味，切，以水九升，煮取二升八合，去滓，内芒硝。分温三服，每服如人行六七里进一服，以微利为度。忌如前。（并出第四卷中。）
范汪疗淋方。
取蘩蒌草满两手把，以水煮服之，可常作饮，勿不饮也。
又方
煮菟丝子服之，如蘩蒌法。
又方
露蜂房，烧，饮服之。取如碗大者妙。
又方
鸡子二枚去白黄，以盐内壳中使满，以三升水渍一升豉，绞取汁，其壳中盐投汁中，搅令调，尽服之。
又方
滑石　海蛤　鸡子壳（各等份）
上三味，捣筛为散，以饮服半钱匕，日三服，渐加至一钱匕，甚良。
又方
取地麦草，一名地肤草，二七把，以水二升煎之，亦可长服。一法，旦渍豉汁，饮之良。
又疗淋，利小便，葵子散方。
葵子（半升）　滑石（二两）　石南叶（一两）　地榆（三两）　石韦（一两，去毛）　通草（一两）
上六味，捣筛为散，饮服方寸匕，日三服，良。
又疗淋，茎中有石方。
取鸡屎白半升，曝干，熬之令香，捣筛为散，以酪（一云酢）浆饮方寸匕，日三服，到一二日当下石，即愈。
又疗淋，师所不能疗者，神方。
取葛上亭长生折断腹，腹中有白子如小米，长二三分，取著白板子上，阴干燥，二三日药成。若有人患十年淋，服三枚；八九年以还，服二枚。服时以水著小杯中，水如枣许，内药盏中半食顷，以爪甲研，当令扁扁见于水中，仰头令人泻入咽喉中，勿令近牙，近则著牙齿间，不尽得入咽之也。药虽微小，下喉自当觉至下焦淋所，有顷药作。大烦急不可堪者，饮麦干饭汁，药势止也。若无麦干饭汁，但水亦可耳。老小服三分之一药，当下淋如脓血。连连尔，石去者，或如指头，或青或黄。男女服之皆愈。并疗妇人产生后余疾积聚，或成带下，服之亦愈。此虫正月、二月为芫青，三月为王不留行，四月、五月、六月为葛上亭长，七月为斑蝥，九月、十月为地胆，随时变耳。亭长时头当赤身黑。若淋不止，以意节度，更增服之。（并出第六十五卷中。）
《小品》地肤汤，疗下焦诸结热，小便赤黄，数起出少，大痛或便血，温病后余热，及霍乱后当风，取热过度，饮酒，房劳，及步行冒热，冷饮逐热，热结下焦，及乳石热动，关格，少腹坚，胞胀如斗大，诸淋服之即通方。
地肤草（三两）　知母　猪苓（去皮）　瞿麦　黄芩　升麻　通草（各二两）　海藻（一两）　葵子（一升）　枳实（二两，炙）
上十味，切，以水九升，煮取三升，分为三服。大小便皆闭者，加大黄三两。妇人房劳，肾中有热，小便难不利，腹满痛，脉沉细者，加猪肾一具。（《千金》同。崔氏云：若加猪肾，先以水一斗半煮取一斗，内药煎。）
又疗淋，榆皮汤方。
榆皮（半斤）　滑石（二两，一方一两）　黄芩（一两，一方二两）　甘草（炙）　瞿麦（各二两）　葵子（一升）
上六味，切，以水一斗，煮取三升，温服一升，旦服。忌海藻、菘菜。（并出第四卷中。）
《集验》疗淋方。
以比轮钱三百文，以水一斗，煮取三升，饮之，神效。（《肘后》同。《千金》治气淋。通按：比轮钱未详。）
又方
取牛耳中毛烧灰，服半钱匕，立愈。（文仲、《必效》同。）
又方
烧头发灰服之，良。（文仲同。并出第五卷中。）
《千金》疗淋痛方。
滑石（四两）　贝子（三十枚，烧）　茯苓　白术　通草　芍药（各二两）
上六味，捣筛为散，酒服方寸匕，日二服，大良。
又方
葵子（五合）　茯苓　白术　当归（各二两）
上四味，切，以水七升煮取三升，分三服。（范汪同。）
又方
瓜蒌　滑石　石韦（去毛，各二两）
上三味，为散。以大麦粥饮服方寸匕，日三服，良。
又方
蜀葵根（八两）　大麻根（五两）　甘草（一两，炙）　贝子（五合，烧）　通草（二两）　茅根（三斤）　石首鱼头石（四两）
上七味，切，以水一斗二升，煮取五升，分为五服，日三夜二服。亦主石淋。
又方
取细白沙三升一味，熬令极热，以酒三升，淋取汁一合，服之。（一云顿服。）
又方
榆皮（一斤）　车前子（一升）　冬瓜子（一升）　鲤鱼齿　桃胶　地麦草　通草（各二两）　瞿麦（四两）
上八味，切，以水一斗煮取三升，分三服，日三服。
又疗卒淋方。
灸外踝尖七壮。
又方
取石首鱼头石末，水服方寸匕，日三服。
又方
鲤鱼齿烧灰末，酒服方寸匕，日三服。（并出第二十一卷中。）
崔氏疗淋散方。
石韦（洗，刮去毛）　大虫魄（一两，研）　滑石（一两半）　当归　芍药　黄芩　冬葵子　瞿麦（各一两）　乱发（三团，如鸡子大，烧灰）　茯苓（一两半）
上十味，捣筛为散，服方寸匕，日二服。（出第四卷中。通按：大虫魄即琥珀。）
《古今录验》疗淋，瞿麦散方。（主薄甄权处。）
瞿麦　石韦（去毛）　滑石　车前子　葵子（各四两）
上五味，捣筛，冷水服方寸匕，日三服，增至三匕。
又方
取生续断绞汁一升，服之。
又疗淋，滑石汤方。
滑石（一两）　榆白皮（二两）　石韦（一两，去毛）　地麦草（二两）　葵子（二两）
上五味，切，以水一斗，煮取四升，分四服，日再服，甚良。
又疗淋，榆皮汤方。
瞿麦（二两）　防葵（一两）　榆白皮（一两）　葵子（一升）　滑石（二两，一方四两）　黄芩（一两，一方二两）　甘草（二两，一方一两炙）
上七味，切，以水一斗，煮取三升，分二服。
又方
取附舡底苔大如鸭子，以瓯半水煎取一瓯，顿服，日三服。（《千金》治气淋。并出第二十六卷中。）
《近效》疗淋方。
葵子（一升）
上一味，以水三升煮取二升，去滓，分温服。煎茅根饮之亦佳。
又方
人参（六分）　厚朴（三分，炙）　粟米（二合）
上三味，切，以水三升，煮取七八合，以新布绞去滓，分温三服，服别相去如人行七里。
又方
茯苓　地骨皮（各三两）　甘草（炙）　黄芩　前胡　生姜（各二两）　麦门冬（八两，去心）　竹叶（切，一升）　蒲黄（二两）
上九味，切，以水九升煮取二升六合，去滓，分为三服。
五淋方三首  ***************************
《集验》论：五淋者，石淋、气淋、膏淋、劳淋、热淋也。石淋之为病，小便茎中痛，尿不得卒出，时自出，痛引少腹，膀胱里急。气淋之为病，小便难，常有余沥。膏淋之为病，尿似膏白出，少腹膀胱里急。劳淋之为病，倦即发，痛引气冲，小便不利。热淋之为病，热即发，其尿血后如豆汁状，畜作有时。五淋各异，疗方用杂，故不载也。（并出第五卷中。）
范汪疗五淋方。
䗪虫（五分，熬，一作虻虫）　斑蝥（二分，去翅足，熬）　地胆（二分，去足，熬）　猪苓（三分）
上四味，捣筛为散。每服四分匕，日进三服，夜二服。但少腹有热者，去猪苓。服药二日后，以器盛小便，当有所下。肉淋者下碎肉；血淋者下如短绳，若如肉脓；气淋者下如羹上肥；石淋下石，或下砂。剧者十日即愈。禁食羹、猪肉、生鱼、葱、盐、酢。以小麦汁服之良。
又疗五淋神良，延命散方。
滑石　礜石（烧半日）　石膏　车前子　露蜂房（炙，并白子用之）　贝子（捣，著苦酒中二三宿，取细者用之）　柏子仁　鱼齿（捣令熟）　鸡矢白　苦瓠中瓤（并子，熬）　特牛阴头毛（烧）　芒硝（熬令汁尽，各一分）　白鸡肶胵裹黄皮（熬）　妇人阴上毛（二分，烧，一本无）
上十四味，捣筛为散。每服半钱匕，加至一钱匕，日三夜一服，以葵子饮下之。三日愈，甚者不过六七日愈。小便以器盛之，当见石及诸物也。（并出第十五卷中。）
《必效》疗五淋方。
白茅根四斤，剉之，以水一斗五升煮取五升，去滓，分三四服。（《肘后》《千金》同。出第三卷中。）
石淋方一十六首  ***************************
《病源》：石淋者，淋而出石也。肾主水，水结则化为石，故肾客砂石。肾虚为热所乘，热则成淋。其病之状，小便则茎里痛，溺不能卒出，痛引少腹，膀胱里急，砂石从小便道出，甚者塞痛令闷绝。（出第十四卷中。）
范汪疗石淋方。
鳖甲烧灰，捣筛为散，酒服方寸匕，频服数剂，当去石也。（《肘后》同。）
又方
取人家篱墙上连蔓葎，阔掘出见其根挽断，以杯于坎中承其汁，服之一升，石自当出。若不出，更服一升。
又方
取车前子二升，用绢囊盛之，以水八升，煮取三升，去滓。顿服之，移日又服，石当下也。宿勿食，服之神良。（《肘后》《千金》同。）
又方
柏子仁　芥子　滑石（各等份）
上三味，捣筛为散，以麦汁饮服方寸匕，日三服。已效。
又方
牛角烧灰，服方寸匕，日五六服，任意饮酒。
又方
瞿麦子捣为末，酒服方寸匕，日三服，至一二日当下石。又香薷捣作屑，以酢浆饮服方寸匕，日三，至二三日当下石。（并出第十五卷中。）
《小品》疗石淋方。
浮石取满一手，捣为末，以水三升、苦酒一升，煮取二升，澄清。温服一升，不过再三服，石即出。（《古今录验》《千金》、崔氏同。出第四卷中。）
《集验》疗石淋方。
鲤鱼齿一升，贝齿一升，捣筛，以三岁苦酒和。分为三服，宿不食，旦服一分，日中服一分，暮服一分。（《古今录验》、范汪同。）
文仲石淋方。
桃胶如枣大，夏月著三合冷水中，冬月以汤三合和之，一服，日三，当下石，石尽即止。（《千金》《古今录验》同。）
又方
浓煮车前草汁饮之，良也。（《古今录验》同。出第四卷中。）
《古今录验》疗石淋及诸淋方。
石首鱼头石（十四枚）　当归（等份）
上二味，捣筛为散，以水二升煮取一升，顿服立愈。单用鱼头石亦佳。
又石淋，石韦散方。
石韦（去毛）　滑石（各三分）
上二味，捣筛为散，用米汁若蜜服一刀圭，日二服。（范汪同。）
又方
取生葎叶，捣绞取汁，三升为三服，石自出。（范汪同。）
又滑石散，疗石淋，茎中疼痛沥沥，昼夜百余行，内出石及血方。
滑石（二十分）　石韦（去毛）　当归　通草　地胆（去足，熬）　钟乳（研，各二分）　车前子（三分）　瞿麦　蛇床子（二分）　细辛　蜂房（炙，各一分）
上十一味，为散，以葵汁麦粥服方寸匕，日三。
又疗石淋，沥沥茎中痛，昼夜百行，或血出，延命散方。
滑石　牛角䚡（烧灰）　芒硝（各二两）　瞿麦（三两）　车前子　露蜂房（炙）　贝子（烧）　柏子仁　鱼齿（炙）　鸡矢白　苦瓠子（烧）　牛阴头毛（各一两）　妇人阴上毛（二分，一本无）
上十三味，捣筛为散，以葵汁服方寸匕，日三服。
又疗石淋方。
取鸡子陈者一枚，用苦酒一升，以鸡子合苦酒，置器中，以油纸三四重密封头，不令水得入，沉井中一宿，平旦取剥去皮，吞其黄，石即消去也。（并出第二十六卷中。）
血淋方五首  ***************************
《病源》：血淋者，是热淋之甚者，则尿血，谓之血淋。心主血，血之行身，通遍经络，循环腑脏。劳热甚者，则散失其常经，溢渗入胞而成血淋也。（出第十四卷中。）
《广济》疗血淋不绝，鸡苏饮子方。
鸡苏（一握）　竹叶（一握，切）　石膏（八分，碎）　生地黄（一升，切）　蜀葵子（四分，末，汤成下）
上五味，以水六升煮取二升，去滓，和葵子末，分温二服，如人行四五里久进一服。（《古今录验》、范汪同。）
又疗血淋，小便碜痛方。
鸡苏（二两）　滑石（五两，碎）　生地黄（半斤）　小苏根（一两）　竹叶（二两）　通草（五两）　石膏（五两，碎）
上七味，细剉，以水九升煎取三升，去滓，分温三服，如人行四五里进一服。（并出第四卷中。）
《千金》疗血淋方。
石韦（去毛）　当归　芍药　蒲黄（各等份）
上四味，为散，酒服方寸匕，日三服。（《肘后》、文仲同。出第二十一卷中。）
《备急》陶氏疗淋，下血二升者方。
取苎麻根十枝，以水五升煮取二升。一服血止，神验。（《肘后》《古今录验》同。）
又方
灸足大指前节上十壮，良。（并出第六卷中。）
小便赤色如红方三首  ***************************
《延年》论曰：疗小便赤色如浅红花汁，此是忧愁惊恐，心气虚热，客邪气与热抟于心，所以小便赤。心主南方火，王在四月、五月、六月，其色赤。惊恐动于心，心不受邪，邪即传于小肠，渗入胞中，所以小便赤。此为微邪，其病犹轻，今服丸子，即得渐瘥。心即是火，火恶于清；清即是水，水能灭火。既损心气，即不得食热及冷水，并勿忧愁。如不慎，恐小便色赤如血，渐即难愈。今处干地黄丸，补心神，益脾气，散客热，自然调和，小便色即变如常。第一不得忧愁在心，并勿食热食及冷水等方。
干地黄　黄芪（各六分）　防风　远志　茯神　瓜蒌　子苓（各四分）　鹿茸（炙，三分）　龙骨（四分，五色者）　人参（五分）　滑石（十二分）　石韦（汤渍一宿，刮去皮）　当归（各二分）　芍药　蒲黄　甘草（炙）　戎盐（各三分）　车前子（八分）
上十八味，捣筛为末，以蜜及枣膏各半相和，煎令消散，和药为丸如梧桐子大。每食后少时，以粥清下十丸，日二三，稍加至十五、二十丸，以知为度。（许孝璋处。）
又茅根饮子，疗胞络中虚热，时小便如血色方。
茅根（一升）　茯苓（三两）　人参　干地黄（各二两）
上四味，切，以水五升煮取一升五合，去滓，分温五六服，一日令尽。（文仲处。）
文仲通草饮子，主热气淋涩，小便赤如红花汁色方。
通草　葵子　茅根　王不留行　蒲黄（炮）　桃胶　瞿麦　滑石（各两）　甘草（七钱）
上九味，切，以水一斗煮取六升，去滓，分温五六服。忌如药法。
热淋方三首  ***************************
《病源》：热淋者，三焦有热气抟于肾，流入于胞而成淋也。其状小便赤涩。亦有宿病淋，今得热而发者，其热甚则变尿血。亦有小便后如豆羹汁状者，畜作有时也。（出第十四卷中。）
《广济》疗热淋方。
车前草（切，一升）　通草（三两，切）　葵根（切，一升）　芒硝（六分，汤成下）
上四味，以水七升，煮取二升，绞去滓，内消，分温三服，服别相去如人行六七里，微利为度。忌热食。（出第四卷中。）
《古今录验》疗淋，小便数病，膀胱中热，滑石散方。
滑石（二两）　瓜蒌（三两）　石韦（二分，去毛）
上三味，捣筛为散。以大麦粥清服方寸匕，日二。（并出第二十六卷中。）
《近效》疗热淋，日夜数十度，服药不瘥方。
空腹服井花水一二升，必瘥。韦鸿胪进，用如神效方。吃水了后，行六七百步，甚良。
劳淋方三首  ***************************
《病源》：劳淋者，谓劳伤肾气而生热成淋也。肾气通于阴。其状尿留茎内，数起不出，引少腹痛，小便不利，劳倦即发也。（出第十四卷中。）
《千金》夫劳淋之为病，劳倦即发，痛引气冲，灸之方。
灸足太阴百壮，在内踝上三寸，三报之。疗与气淋同。
又疗五劳七伤、八风、十二痹以为淋，劳结为血淋，热结为肉淋，小便不通，茎中痛，及少腹急痛不可忍者方。
滑石（三分）　王不留行　冬葵子　车前子　桂心　甘遂　通草（各二分）　石韦（四分，去毛）
上八味，捣筛为散，以麻子粥五合和服方寸匕，日三服，尿清瘥。（并出第二十一卷中。）
《古今录验》疗石淋、劳淋、热淋，小便不利，胞中满急痛，石韦散方。
通草（二两）　石韦（去毛，二两）　王不留行（一两）　滑石（二两）　甘草（炙）　当归（各二两）　白术　瞿麦　芍药　葵子（各三两）
上十味，捣筛为散。先食，以麦粥清服方寸匕，日三服。（出第二十六卷中。）
气淋方五首  ***************************
《病源》：气淋者，肾虚膀胱热，气胀所为也。膀胱与肾为表里，膀胱热，热气流入胞，热则生实，令胞内气胀，则少腹满。肾气不能制其小便，故成淋耳。其状膀胱小便皆满，尿涩，常有余沥是也。亦曰气癃，诊其少阴脉数者，男子则气淋。（出第十四卷中。）
《千金》疗气淋方。
灸关元五十壮。
又方
夹玉泉相去一寸半，灸三十壮。
又方
水三升，煮豉一升，一沸去滓，内盐一合，顿服之。
又方
捣葵子末，汤和，服方寸匕。
又方
空腹，单茹蜀葵一满口。
膏淋方二首  ***************************
《病源》：膏淋者，淋而有肥状如膏，故谓之膏淋，亦曰肉淋。此肾虚不能制于肥液，故与小便俱出也。（出第十四卷中。）
《千金》疗膏淋方。
捣葎草汁三升，醋三合和，空腹顿服，当如大豆汁下。一名葛葎也。
又膏淋之为病，尿似膏自出，疗之一如气淋也。（并出第二十一卷中。）
许仁则淋方二首  ***************************
许仁则疗小便淋涩方。此病有数种，有石淋，有热淋，有气淋。气淋者，气拥塞，小便不通，遂成气淋。此病自须依前疗水气法。石淋者，缘先服石，石气不散，拥遏生热，故成石淋。热淋者，体气生热，更缘食饮将息伤热，热气灼灼，遂成热淋，更无余候，但若体气热，小便涩，出处酸洒，宜依后瞿麦等六味汤、大虫魄等五味散，三淋俱服之方。
瞿麦穗（三两）　冬葵子（一升）　榆白皮（切，一升）　桑根皮（六两）　白茅根（切，一升）　石韦（四两，去毛）
上药切，以水一斗煮取三升，去滓，分温三服，每服如人行十里久，服三五剂后，宜合大虫魄五味散服佳。
又方
大虫魄（六两）　石韦（三两，去毛）　瞿麦穗（四两）　冬葵子（一升）　茯苓（六两）
上药捣筛为散，煮桑根白皮作饮子。初服一方寸匕，日再服，稍加至三匕。忌酢物。（吴升同。出下卷中。）
大便难方六首  ***************************
《病源》：大便难者，由五脏不调，阴阳偏有，冷热虚实，三焦不和，则冷热并结故也。胃为五谷之海，水谷之精化为营卫，其糟粕行之于大肠以出也。五脏三焦，既不调和，冷热拥塞，结在肠胃之间。其肠胃本实，而又为冷热之气所并，结聚不宣，故令大便难也。又云：邪在肾，亦令大便难。所以尔者，肾脏受邪，虚而不能制小便，则小便利，津液枯燥，肠胃干涩，故大便难。又渴利之家，大便亦难。所以尔者，为津液枯竭，致令肠胃干燥。诊其左手寸口人迎以前脉，手少阴经也，脉沉为阴，阴实者，病苦闭闷，大便不利，腹满，四肢重，身热，若胃胀。右手关上脉阴实者，脾实也。病苦肠中怵怵（一作伏伏）如牢状，大便难。脉紧而滑直，大便亦难。跗阳脉微弦，法当腹满，不满者，必大便难而脚痛。此虚寒从下而上也。其汤熨针石，别有正方，补养宣导，今附于后。
《养生方导引法》云：偃卧，直两手捻左右胁，除大便难，腹痛胀中寒。口内气，鼻出气，温气咽之数十，病愈。（出第十四卷中。）
《肘后》疗脾胃不和，常患大便坚强难方。
大黄　芍药　厚朴（炙，各二两）　枳实（六枚，炙）　麻子（别研，五合）
上五味，捣筛，入麻子，蜜和，为丸如梧桐子大。每服十丸，日三服，稍稍增之，以通利为度。可常将之。（《集验》《备急》《古今录验》同。出第二卷中。）
《千金》疗大便难方。
灸承筋二穴三炷，在腨中央陷中。
又方
单用豉清、酱清、羊酪、土瓜根汁，并单灌之，立出。（范汪同。）
又练中丸，主宿食不消，大便难方。
大黄（八两）　葶苈（熬）　杏仁（去皮尖，熬）　芒硝（各四两）
上四味，捣筛为末，炼蜜为丸，如桐子大。每服十丸，日三服，稍加之。（并出第十五卷中。）
《备急》不得大便，或十日、一月方。
葵子二升，水四升煮取一升，去滓，一服不愈，重作，服良。忌蒜、炙肉。（《古今录验》、文仲、范汪同。姚方。出第六卷中。）
《古今录验》麻子仁丸，疗大便难，小便利而反不渴者，脾约方。
麻仁（二升，别为膏）　枳实（半斤，炙）　芍药（半斤）　大黄（一斤）　厚朴（一尺，炙）　杏仁（一升，去皮尖，熬，别为脂）
上六味，捣筛为末，炼蜜为丸，如梧桐子大。每服饮下十丸，渐增至三十丸，日三服。（此本仲景《伤寒论》方。出第二十六卷中。）
大便不通方一十七首  ***************************
《病源》：大便不通者，由三焦五脏不和，冷热之气不调，热气偏入肠胃，津液竭燥，故令糟粕痞结，拥塞不通也。其汤熨针石，别有正方，补养宣导，今附于后。
《养生方导引法》云：龟行气伏衣被中，覆口鼻头面，正卧不息九通，微鼻出气，疗闭塞不通。（出第十四卷中。）
《肘后》疗大便不通方。
研麻子，以米杂为粥食之。
又方
用礜石如指大者，导下部。（并出第六卷中。）
《千金》疗大便不通方。
灸第七椎两傍各一寸，七壮。
又方
桃皮三升，水五升煮取一升，顿服。
又方
水一升，煮羊蹄根一把，取半升，顿服。
又方
煮麻子，取汁饮之。
又方
常服蜜煎五合。
又方
猪脂和陈葵子末，为丸如梧桐子大。每服饮下十丸，通即止。
又方
常服车前子及苗，并通也。
又方
捣葵根汁服之，良。
又方
葵子一升，牛酥一升，猪脂亦得，以水三升煮葵子，取一升，内酥，煮一沸，待冷，分二服。（并出第十五卷中。）
《必效》疗大便不通方。
牛胶（一条，广二寸，长四寸）　葱白（一握）
上二味，用水二升和，煮消尽，去滓，顿服之。（《千金》同。）
又方
湿瓜蒂七枚，绵裹内下部。如非时，酱瓜亦得。（并出第三卷中。）
崔氏疗大便不通方。
菖蒲（末）　石盐（末）
上二味，相和取半匕，和乌麻脂少许，绵裹内下部中，即通。
又方
猪脂一升，温酒一服令尽，良。（并出第四卷中。）
《古今录验》疗心腹胀满，大便不通方。
芍药（六分）　黄芩（五分）　大黄（八分）　芒硝（六分）　杏仁（熬，去皮尖，八分）
上五味，捣筛为末，炼蜜为丸，如梧桐子大。每服十五丸，粥饮下，加至二十丸，取通利为度。（《经心录》同。出二十六卷中。）
《近效》疗大便不通方。
用猪胆和少蜜，于铛中熬令熟稠，丸如枣大，内下部中，即瘥。
大便秘涩不通方七首  ***************************
《千金》疗大便秘涩不通神方。
猪羊胆无在
上一味，以筒灌三合许，令深入即出矣。不尽，须臾更灌。一方加冬葵子汁和之。又有椒豉汤五合，猪膏三合，灌之佳。（《经心录》同。）
又三黄汤，疗下焦热结，不得大便方。
大黄（三两）　黄芩（二两）　甘草（炙，一两）　栀子（二七枚）
上四味，切，以水五升，煮取一升八合，分三服。若秘，加芒硝二两。（并出第十五卷中。）
《备急》疗卒大便闭涩不通方。
葛氏云：削瓜菹如指大，导下部中，即效。
又方
烧乱发灰，三指捻投水半升，一服。
又方
绵裹盐作三丸如指大，内下部中。
又方
煎蜜令强，加干姜末，和丸如指，导下部中。姚云：欲死者，蜜三升，微火煎如饴，投冷水中，令凝丸如大指，长三四寸，导之良。
又方
猪胆一枚，内下部中。姚云：疗七八日奔气伤心欲死者，须臾便通良。（范汪同。）
大便失禁并关格大小便不通方二十二首  ***************************
《病源》：大便失禁者，大肠与肛门虚冷滑故也。肛门，大肠之候也。俱主行糟粕。既虚弱冷滑，气不能温制，故使大便失禁。
又关格大便不通，谓之内关，小便不通，谓之外格，二便俱不通，为关格也。由阴阳气不和，营卫不通故也。阴气大盛，阳气不得营之，曰内关；阳气大盛，阴气不得营之，曰外格；阴阳俱盛，不得相营，曰关格。关格则阴阳之气痞结，腹内胀满，气不行于大小肠，故关格而大小便不通也。
又风邪在三焦，三焦约者，则小肠痛内闭，大小便不通。日不得前后而手足寒者，为三阴俱逆，三日死也。诊其脉来浮牢且滑直者，不得大小便也。（并出第十四卷中。）
范汪疗下部闭不通方。
取乌梅五颗，著汤渍，须臾出核，取熟捣之如弹丸，内下部中，即通也。（《肘后》同。）
又方
取蒴藋根一把，捣末，水和，绞去滓，强人服一升，数用有效。兼疗脚气。
又疗大小便不通，三阳实，大便不通方。
榆白皮（三两）　桂心（二两）　滑石（六两）　甘草（三两，炙）
上四味，以水一斗煮取三升，分三服。（《集验》同。并出第十六卷中。）
《集验》疗关格之病，肠中转痛，不得大小便，一日一夜不瘥欲死方。
芒硝三两，纸三重裹，于炭火内烧令沸，安一升水中，尽服之。当先饮温汤一二升以来，吐出，乃饮芒硝汁也。（《肘后》同。）
《千金》疗老人、小儿大便失禁方。
灸两脚大拇指去爪甲一寸，三壮。
又方
灸足大指奇间各三壮。
又疗大小便不通方。
灸脐下一寸，三壮。
又方
灸横纹一百壮。
又方
葵子（一升）　竹叶（一把）
上二味，以水一升，煮一沸，顿服之。
又方
葵子（一升）　榆白皮（切，一升）
上二味，以水五升，煮取二升，分二服。
又方
水三升，煮葵子一升，去滓，取一升，内猪膏一升，空肚一服。
又方
盐半升，合蜜三合，同煎如饴，出之，著冷水中，丸如指大，深内下部中，立通。（并出第十五卷中。）
《千金翼》濡脏汤，主大小便不通，六七日腹中有燥粪，寒热烦迫，短气汗出，腹满方。
生葛根（二斤，切）　猪膏（二升）　大黄（一两，切）
上三味，以水七升，煮取五升，去滓，内膏，煎取三升，澄清，强人顿服之，羸人分再服。（出第七卷中。）
《备急》葛氏疗卒关格，大小便不通，支满欲死，二三日则杀人方。
盐以苦酒和，涂脐中，干又易之。（《必效》同。）
陶氏卒大小便不通方。
纸裹盐烧，投水中服之。
姚氏风寒冷气入肠，忽痛，坚急如吹状，大小便不通，或小肠有气结，如升大胀起，名为关格病。
又疗大小便不利方。
苦参　滑石　贝齿（各等份）
上三味，捣筛为散。每服饮下一匕，或煮葵根汁服之，弥佳。（文仲同。出第六卷中。）
《古今录验》疗关格，大小便不通方。
以水三升，煮盐三合使沸，适寒温，以竹筒灌下部，立通也。
又疗大小便不通方。
通草（四两）　郁李仁（三两，去皮）　车前子（五合，一方一升）　黄芩（三两）　朴硝（四两）　瞿麦（三两）
上六味，切，以水八升，煮取二升，去滓，分三服。（《经心录》同。）
又方
取生土瓜根捣取汁，以水解之，于筒中吹内下部，即通。（并出第二十六卷中。）
《经心录》疗关格，大小便不通方。
芒硝　乌梅　榆白皮（各五两）　芍药　杏仁（去皮尖，各四两）　麻子仁（三两）　大黄（八两）
上七味，切，以水七升，煮取三升，分为三服。一方无乌梅，加枳实、干地黄各二两。
又疗大小便不通方。
滑石（二两）　葵子　榆白皮（各一两）
上三味，下筛为散，煮麻子汁一升半，取二匕和服，两服即通。（并出第二卷中。）
《近效》疗大小便不通方。
含硝石，吐去水。
关格胀满不通方四首  ***************************
《千金》疗关格胀满不通方。
芍药（六分）　芒硝（六分）　黄芩（五分）　杏仁（八分，去皮尖）　大黄（八分）
上五味，末之，蜜和，丸如桐子，饮下十丸，日二服良。
又方
独头蒜烧熟去皮，绵裹，内下部，气立通。削姜裹盐导，并佳。
又方
干姜　盐　杏仁
上三味，等份，捣，导之。
又疗胀满，关格不通方。
吴茱萸（一升，熬）　干姜　大黄　桂心　当归　芍药　甘草（炙）　川芎（各二两）　雄黄（三分，研）　人参　细辛（各四两）　珍珠（一分，研）　桃白皮（一握）
上十三味，切，以水一斗煮取三升，去滓，内雄黄、珍珠末，酒一升，微火煎三沸，服一升，得下即止，不必尽也。每服如人行十里久进之。（并出第十五卷中。）
许仁则大便暴闭不通方二首  ***************************
许仁则论曰：此病久无余候，但由饮食将息过热，热气蕴积秘结。若缘气秘，自须仍前疗气法，服巴豆等三味丸，及疗水气葶苈等诸方取利。若是风秘，自依后服大黄等五味丸。暴秘之状，骨肉强痛，体气烦热，唇口干焦，大便不通，宜依后大黄芒硝二味汤取利方。
大黄（六两）　芒硝（五两）
上药先切大黄，以水四升煮取二升，去滓，内芒硝，顿服之，须臾利。良久不觉，以热饮投之。若服此依前不利，宜合后大麻仁等五味丸服之，取快利。
五味大黄丸方。
大黄（五两）　大麻子（一升，微熬，研之）　芒硝（六两）　干葛　桑根白皮（各五两）
上五味，先捣四味为散，然后捣麻仁令如膏，即投四味散合捣，和少蜜捣之，丸如梧子大。初服十丸，日再服，稍稍服得大便通为限。（主大便风秘不通。吴升同。出下卷中。）
小便不通方一十三首  ***************************
《病源》：小便不通，由膀胱与肾俱有热故也。肾主水，膀胱为津液之府，此二经为表里，而水行于小肠，入胞者为小便。肾与膀胱既热，热入于胞，热气大盛，故结涩，令小便不通，少腹胀，气急甚者，水气上逆，令心急腹满，乃至于死。诊其脉，紧而滑直者，不得小便也。（出第十四卷中。）
《广济》疗下冷疼，小便不通，鸡苏饮子方。
鸡苏（一握）　通草（四两）　石韦（一两，炙去毛）　冬葵子（一两半）　杏仁（二两，去皮尖）　滑石（二两）　生地黄（四两）
上七味，切，以水六升煮取二升半，绞去滓，分温三服，如人行四五里进一服。
又方
冬葵子（五两）　通草（三两）　茅根（四两）　芒硝（二两，汤成下）　茯苓（三两）　滑石（五两）
上六味，切，以水九升煮取三升，去滓，内芒硝，分温三服，服别相去如人行六七里。
又方
茯苓（二分）　大黄（六分）　芍药　当归　枳实（炙）　白术　人参（各二分）　大麻仁（四分）
上八味，切，以水六升煮取二升，去滓，分温三服。要著芒硝亦得。（并出第四卷中。）
崔氏疗小便不通方。
取熏黄如豆许，末之，内小孔中，神良。
又方
桑根白皮　猪苓（去皮）　通草（各二两）
上三味，切，以水六升煮取二升，分三服。
又方
鸡屎白如弹丸，以苦酒和，服即下，不过三四服佳。（一本云疗淋。）
又方
足大拇指奇间有青脉，针挑血出，灸三壮，愈。（并出第四卷中。）
《救急》主小便不通方。
取印成盐七颗，捣筛作末，用青葱叶尖盛盐末，开便孔，内叶小头于中吹之，令盐末入孔即通，非常之效。
又方
取嫩穀木梢浓汁，可饮半升以来，即愈。
《必效》疗小便不通，不得服滑药，急闷欲绝方。
盐二升，大铛中熬，以布帛裹熨脐下，挼之，小便当渐通也。（《肘后》同。）
《古今录验》疗热结，小便不通利方。
刮滑石屑，水和，涂少腹及绕阴际，干复涂之。（《肘后》同。）
又方
取盐填满脐中，大作艾炷灸，令热为度，良。（《肘后》《千金》同。并出第二十六卷中。）
《近效》疗小便不通，数而微肿方。
取陈久笔头，烧作灰，和水服之。
小便难及不利方九首  ***************************
《病源》：小便难者，此是肾与膀胱热故也。此二经为表里，俱主水，水行于小肠，入胞为小便。热气在于脏腑，水气则涩。其热势微，故但小便难也。诊其尺脉浮，小便难；尺脉濡，小便难；尺脉缓，故小便难，有余沥也。（出第十四卷中。）
《集验》疗小便难，淋沥汤方。
滑石（八两）　石韦（三两，去毛）　榆皮（一升）　葵子（一升）　通草（四两）
上五味，切，以水一斗，煮取三升，分三服。一方加黄芩三两。
又疗淋小便不利，阴痛，石韦散方。
石韦（二两，去毛）　瞿麦（一两）　滑石（五两）　车前子（三两）　葵子（二两）
上五味，捣筛为散，服方寸匕，日三。（并出第五卷中。）
《千金》疗小便不利，茎中痛，少腹急方。
通草（二两）　葶苈子（熬，三两）　茯苓（二两）
上三味，捣为散。以水服方寸匕，日三服。忌酢物。（出第二十一卷中。）
《备急》疗小便不利，茎中痛剧，亦疗妇人血结腹坚痛，牛膝饮方。
生牛膝，一名牛唇，掘取根，煮服之，立瘥。（《肘后》同。）
陶效方。
秦艽（二分）　冬瓜子（二两）
上二味，捣为末，酒服一匕，日三服，神良。（《肘后》同。）
文仲疗小便不利方。
桑螵蛸（三十枚）　黄芩（一两）
上二味，切，以水一升，煮取四合，顿服之，良。（《肘后》同。）
又方
蒲黄　滑石（各一分）
上二味，为散，酒服一匕，日三，大验。（《肘后》同。）
又疗诸淋及小便常不利，阴中痛，日数十度起，此皆劳损虚热所致，长将散服方。
石韦（去毛）　滑石　瞿麦　王不留行　葵子（各二两）
上五味，捣筛为散，每服方寸匕，日三服之。（姚方加滑石五两、车前子三两，无王不留行。《备急》同。出第四卷中。）
《古今录验》疗淋胞痛，不得小便，滑石散方。
滑石　葵子　钟乳（各一两）　桂心　通草　王不留行（各半两）
上六味，捣筛为散。先食讫，以酒服方寸匕，日三服。忌生葱。（出第二十六卷中。）
遗尿方六首  ***************************
《病源》：遗尿者，此由膀胱虚冷，不能约于水故也。膀胱为足太阳，肾为足少阴，二经为表里。肾主水，肾气下通于阴。小便者，水液之余也。膀胱为津液之府，府既虚冷，阳气衰弱，不能约于水，故令遗尿也。诊其脉来过寸口入鱼，遗尿。肝脉微滑，亦遗尿。左手关上脉沉为阴绝者，无肝脉也，苦遗尿。尺脉实，少腹牢痛，小便不禁。尺中虚，小便不禁。肾病，小便不禁，脉当沉滑而反浮大，其色当黑反黄，此土之克水，为逆，不治。其汤熨针石，别有正方，补养宣导，今附于后。《养生方导引法》云：蹲踞，高一尺许，以两手从外屈膝至趺上，急手握足五趾，极力一通，令内曲，以利腰髋，疗遗尿也。（出第十四卷中。）
《集验》疗遗尿方。
取雄鸡肠烧灰为末，用三指一撮服之，朝暮服，当愈。（范汪同。出第五卷中。）
《千金》疗遗尿，小便涩方。
牡蛎（熬）　鹿茸（炙，各四两）　桑耳（三两）　阿胶（二两，炙）
上四味，切，以水七升，煮取二升，分为二服。作散，以饮送之。（《经心录》同。）
又方
木防己（二两）　葵子（二两）　防风（三两）
上三味，切，以水五升煎取二升半，分温三服。作散亦佳。（《古今录验》同。并出第二十一卷中。）
《古今录验》牡蛎汤，疗遗尿，小便涩方。
牡蛎（四两，熬）　鹿茸（炙，四两）　阿胶（炙，各二两）　桑螵蛸（二两）
上四味，切，以水五升，煮取二升，分再服。
又方
桑耳（三分）　矾石（二分，熬汁尽）　阿胶（二分，炙）　龙骨（三分）
上四味，为散，空心饮服方寸匕，日三服。
又方
桑耳（二两）　牡蛎（各三两，熬）　矾石（二两，熬汁尽）
上三味，捣筛为散，酒服方寸匕，日三服。（并出第二十六卷中。）
尿血方一十一首  ***************************
《千金》疗房损伤中，尿血方。
牡蛎（熬）　车前子　桂心　黄芩
上四味，等份，捣筛为散。饮服方寸匕，日三服。不知，加至二匕。忌生葱。（出第二十一卷中。）
崔氏疗卒伤热，行来尿血方。
大黄（末）　芒硝（末，各半匕）
上二味，冷水和，顿服之，立止。三日内禁如药法。（出第四卷中。）
《古今录验》疗尿血，鹿茸散方。
鹿茸（炙）　当归　干地黄（各二两）　葵子（五合）　蒲黄（五合）
上五味，捣筛为散，酒服方寸匕，日三服。忌芜荑。（出第二十六卷中。）
苏澄疗尿血方。
车前草捣绞，取汁五合，空腹服之瘥。
又方
水服乱发灰方寸匕，日三服。（《肘后》《千金》同。）
又方
服益母草汁一升，瘥。（一云葎草。）
又方
车前三升，水五升，煮取二升，分三服。
又方
棘刺二升，水三升，煮取二升，分三服，瘥。
又方
胶三两，炙，以水二升煮取一升四合，分再服。
又方
酒服蒲黄二方寸匕，日二服。水服亦得。
又方
捣水筋汁，服六七合，日一服。
胞转方一十五首  ***************************
《病源》：胞转者，由是胞屈辟，小便不通，名为胞转。其病状脐下急痛，小便不通是也。此病或由小便应下强忍之，或为寒热所迫。此二者，俱令水气上还，气迫于胞，屈辟不得充张，外水应入不得入，内溲应出不得出，外内相拥塞，故令不通。此病至四五日，乃有致死者。饱食讫，应小便而忍之，或饱食讫而走马，或小便因急奔走，或忍尿入房，亦皆令胞转，或胞落，并致死。（出第十四卷中。）
《肘后》疗卒小便不通及胞转方。
取鸡子中黄一枚服之，不过三服佳。（《备急》同。）
又方
水上浮萍，曝干，末服之。小便不通利，水胀流肿佳。（《千金翼》同。）
又方
炙桑螵蛸捣为末，水服之方寸匕，日服，良效。
又疗小便忍久致胞转方。
自取爪甲火烧服之。（《备急》同。）
又方
取梁上尘三指撮，以水服之，神效。
又方
服蒲黄方寸匕，日三服良。
范汪疗胞转不得小便方。
用蒲席卷人倒立，令头至地，三反则通。（《肘后》同。）
又方
雀屎（半合）　车前子　滑石（各四两）　通草　芍药（各二两）
上五味，切，以水七升煮取三升。服五合，日二，先食服，立愈。
又疗胞转欲死及失溺方。
取豆酱清和灶突中黑如豆大，内阴孔中，立愈。（并出第十五卷中。）
《备急》疗卒小便不通及胞转方。
车前草一斤，水一斗煮取四升，分四服。（《小品》同。出第六卷中。）
《古今录验》疗胞转，小便不通，乱发散方。
乱发（三斤，洗去垢，烧）　滑石（半斤）　鲤鱼齿（一两）
上三味，捣筛为散，以饮服方寸匕，日三服，良。
又疗胞转不得小便方。
真琥珀（一两）　葱白（十四茎）
上二味，以水四升煮取三升，去葱白，末琥珀，细筛，下汤中。温服一升，日三服佳。（范汪同。）
又张苗说，有容忍小便令胞转，大小便不得，四五日困笃欲死，无脉，服此瘥方。
滑石（二两）　乱发（三两，烧灰）
上二味，捣下筛，取生桃白皮一斤熟舂，以水合绞，得汁二升，以汁服散方寸匕，日三服即愈。其但淋者，取乱发三两烧灰，滑石五两合捣为散，服方寸匕，日三服。
又说，不得小便者，为胞转，或为寒热气所迫，胞屈辟不得充张，津液不入其中为尿，及在胞中尿不出方。当以葱叶除尖头，内入茎孔中吹之，初渐渐以极大吹之，令气入胞中，津液入便愈也。
朱郁用此药疗郭虎将十五岁男，用：
葵子（一升）　通草　甘草（各二两，炙）　石韦（一两半，去毛）　滑石（四两）　榆皮（二升）
上六味，以水一斗煮取三升，令服。（范汪同。并出第二十六卷中。）
小便血及九窍出血方一十二首  ***************************
《小品》疗小便血，菟丝丸方。
菟丝子　蒲黄　干地黄　白芷　荆实　葵子　败酱　当归　茯苓　川芎（各二两）
上十味，合捣为末，以白蜜和，丸如梧子大。饮服二丸，日三服，不知加至五六丸。刘洪方，已效。常服。忌酢物、芜荑。（《古今录验》、范汪同。）
又断血诸方所云：下血者，其从腹里出者，悉为下血也。有痔病，血从孔边出者，别寻痔方。（出第四卷中。）
《千金》疗小便出血方。（一本云：以下治劳虚尿白浊。）
灸脾俞百壮，在第十椎。
又方
灸三焦俞百壮，在第十三椎。
又方
灸肾俞百壮，在第十四椎。
又方
灸章门百壮，在季肋端。
又方
榆皮二斤，水二斗煮取五升，令服之佳。
又方
捣干羊骨下筛，水服方寸匕，日三服。
又治小便血方。
生地黄（八两）　柏叶（一把）　黄芩（三两）　阿胶（二两）
上四味，切，以水七升煮取三升，去滓，内胶，分三服。（并出第二十一卷中。）
文仲疗小便出血方。
生地黄汁（一升）　生姜汁（一合）
上二味，相合，顿服，不瘥更作。（此法许令公处，云极效。《肘后》同。）
又方
灸足第二指本第一文七壮，立愈。（《肘后》同。）
又方
龙骨末二方寸匕，温酒一升服之，日三服。（深师、《肘后》、范汪、陶氏同。）
又方
当归四两，酒三升煮取一升，顿服之。（《肘后》、深师、范汪同。并出第六卷中。）
小便不禁方二首  ***************************
《病源》：小便不禁者，肾气虚，下焦受冷也。肾主水，其气下通于阴。肾虚下焦冷，不能温制其水液，故小便不禁也。（出第十四卷中。）
《千金翼》小便不禁，日便一二斗，或如血色方。
麦门冬（去心）　干地黄（各八两）　蒺藜子　桂心　续断（各二两）　甘草（一枚，炙）　干姜（四两）
上七味，切，以水一斗煮取二升五合，分三服。
又久房散，主小便多或不禁方。
菟丝子（二两，酒渍）　蒲黄（三两）　黄连（三两）　硝石（一两）　肉苁蓉（二两）　五味子（三两）　鸡肶胵中黄皮（三两，炙）
上八味，捣筛为散，每服方寸匕，日三服，每服如人行三四里又服。（并出第十五卷中。）
小便数及多方五首  ***************************
《病源》：小便数者，膀胱与肾俱虚，而有客热乘之故也。肾与膀胱为表里，俱主水。肾气下通于阴。此经既虚，致受于客热，虚则不能制水，故令数小便，热则水行涩，涩则小便不快，故令数起也。诊其脉，跗阳脉数，胃中有热，即消谷引食，大便必鞭，小便则数。其汤熨针石，别有正方，补养宣导，今附于后。《养生方导引法》云：以两踵布膝，除数尿。（出第十四卷中。）
范汪疗小便数而多方。
黄连（二分）　苦参（二分）　麦门冬（去心，一两）　土瓜根　龙胆（各一分）
上五味，捣筛，以蜜丸如梧子。每服十丸，加至二十丸良。（一方无苦参，有黄芩。）
又方
瓜蒌（十分）　黄连（五分）
上二味，捣筛为散。每服方寸匕，日三良。
又方
瞿麦（二两）　滑石（一两）　葵子（一升）　黄芩　甘草（炙，各一两）
上五味，切，以水六升煮取三升，去滓，一服六合。
又方
桃仁一味，㕮咀，酒一升，煮三沸，去滓，分为三服，强人一服尽之。（并出第十七卷中。）
《集验》疗小便数而多方。
羊肺羹，内少许羊肉合作之，调和盐，如常食之法，多少任意，不过三具效。（范汪同。出第五卷中。）
许仁则小便数多方四首  ***************************
许仁则论：此病有两种，一者小便多而渴，饮食渐加，肌肉渐减，乏气力，少颜色，此是消渴；一者小便虽数而不至多，又不渴，食饮亦不异常，或不至多能食，但稍遇天寒冷即小便多，更无别候，此是虚冷所致。大都两种俱缘肾气膀胱冷，不瘥便能杀人。肾虚腰冷，无所为害。若候知是消渴，小便数，宜依后茇葜等八味汤、黄芪等十四味丸，并竹根等十味饮、小麦面等十四味煎，以次服之方。
茇葜八味汤方。
茇葜　土瓜根（各三两）　黄芪　地骨皮　五味子（各四两）　人参（三两）　石膏（八两，碎）　牡蛎（三两）
上药切，以水一斗煮取三升，去滓。分温三服，每服如人行十里服一剂，服至五六剂佳。隔五日服一剂，剂数满，宜合后黄芪等十四味丸服之。
又黄芪十四味丸方
黄芪　黄连　土瓜根（各五两）　苦参（三两）　玄参（六两）　瓜蒌　地骨皮　龙骨　茇葜　鹿茸（炙，各四两）　牡蛎（熬）　人参　桑螵蛸（炙，各三两）　五味子（一升）
上药捣筛为末，蜜和为丸，用后竹根饮下之。初服十五丸，日二服，稍加至三十丸，如梧桐子大。忌猪肉、冷水。
又竹根饮子方。
竹根　生茅根　芦根（各切五升）　茇葜（切，二升）　石膏（一斤，杵碎）　乌梅（三十枚）　生姜（切，一升）　小麦（三升）　竹沥（二升）　白蜜（一升）
上药以水五斗，煮取一斗，去滓，内竹沥及蜜，著不津瓶贮之，用下前丸。纵不下丸，但觉口干及渴即饮之，如热月，即逐日斟酌煎之，多则恐坏也。如不能作此饮，且用乌牛乳下丸及解渴，日服丸及饮。夜中恐虚热，宜合后小麦面等十四味煎，细细含咽之。
又小麦面十四味煎方。
小麦五升，以水硬溲之，别于水中揉挺，令面粉尽，面筋别成一块即止。以此面粉汁别器澄停，沥却清汁，即以稠粉盛于练袋子中漉，著令微燥。生葛根五挺，径三寸，长二尺，碎捶，于水中揉挺，令葛根中粉汁尽，别器澄停，盛贮一如小麦面法。生瓜蒌五斤，捣如上法。胡麻三升，去皮，熬令熟，为散。[/堇]竹根切一斤，生茅根切一斤，生芦根切一斤，乌梅五十个，以上用水五斗，缓火煎取一升半，去滓，澄取清。冬瓜汁二升，生麦门冬汁三升，生姜汁一升，牛乳一升，白蜜二升，先取竹根等汁，和冬瓜以下汁，微火上煎减半，次内牛乳、白蜜，又煎六七沸，投小麦面粉、生葛粉、瓜蒌粉、胡麻散于诸汁中，煎和，熟搅之勿住手，候如稠糖即成。成讫止火待冷，贮别器中。每夜含如此。初服一枣大，稍稍加至一匙，亦任性日日含之。欲作丸，饮服亦得。（出第十卷中。）
尿床方六首  ***************************
《病源》：人有于睡眠不觉尿出者，是其禀质阴气偏盛，阳气偏虚，则膀胱、肾气俱冷，不能温制于水，则小便多或不禁而遗尿。膀胱，足太阳也，为肾之府；肾为足少阴，为脏，与膀胱合，俱主水。凡人之阴阳，日入而阳气尽，则阴受气，至夜半阴阳大会，气交则卧睡。小便者，水液之余也，从膀胱入于胞为小便。夜卧则阳气衰伏，不能制于阴，所以阴气独发，水下不禁，故于睡眠而不觉尿出也。（出第十四卷中。）
《千金》疗尿床方。
羊肚系盛水令满，急系两头，熟煮开，取水顿服之，立瘥。
又方
鸡肶胵一具并肠，曝干，末，酒服之，男雌女雄也。
又方
羊胞盛水满中，炭火烧之尽肉，晨朝空腹服之，不过四五顿瘥。
又疗尿床方。
新炊熟渍饭一盏，泻尿床处拌之，收取与食之，勿令知。
又方
垂两手髀上尽指陷处，灸七壮，又灸脐横文七壮。（并出第二十一卷中。）
《近效》疗尿床方。
取麻鞋乳带及鼻根等，惟不用底，须七辆，以水七升煮取二升，分再服。
灸穴杂法一十二首  ***************************
《千金翼》灸五淋法。
灸大敦三十壮。
又石淋，脐下三十六种疾，不得小便法。
灸关元三十壮。一方云百壮。
又血淋法。
灸丹田穴，随年壮，良。
又方
灸复溜穴五十壮。一云随年壮。
又尿黄法。
灸石门穴五十壮。
又遗尿法。
灸遗道侠玉泉五寸，随年壮。
又法。
灸阳陵泉穴，随年壮。
又失禁，尿不自觉知法。
灸阴陵泉穴，随年壮。
又茎中痛法。
灸行间穴三十壮。
又腹满小便数法。
灸屈骨端二七壮。
又淋痛法。
灸中封穴三十壮，亦随年壮。
又小便不利及转胞法。
灸心下八寸七壮。（以上穴并出第二十七卷中。）

第二十八卷  ——————————————————————————————————————————————————————————————————————————————————————————

中恶方一十三首  ***************************
《病源》：中恶者，是人精神衰弱，为鬼邪之气卒中之也。夫人阴阳顺理，营卫调平，神守则强，邪不干正。若将摄失宜，精神衰弱，便中鬼毒之气。其状卒然心腹刺痛，闷乱欲死。凡卒中恶，腹大而满者，诊其脉，紧大而浮者死，紧细而微者生。又中恶吐血数升，脉沉数细者死，浮炎如疾者生。中恶有瘥后余势停滞，发作则变成注。
又中恶死候，中鬼邪之气，卒然心腹绞痛闷绝，此是客邪暴盛，阴阳为之离绝，上下不通，故气暴厥绝如死，良久，其真气复则生也。而有乘年之衰，逢月之空，失时之和，谓之三虚。三虚而腑脏衰弱，精神微羸，中之则真气竭绝，则死也。其得瘥者，若余势停滞，发作则变成注。（并出第二十三卷中。）
《广济》疗卒中恶，心腹刺痛，去恶气方。
麝香（一分，研）　青木香（二分）　生犀角（二分，屑）
上三味，为散。空心，熟水服方寸匕，日二，立效。未止，更作。忌如常法。（出第四卷中。）
《肘后》华佗疗中恶，短气欲绝方。
灸两足大拇指上甲后聚毛中，各灸二七壮，即愈。又法三七壮。（《集验》、张文仲、《备急》同。）
又方
杏仁（七十枚，去尖皮）　桂心（二两）　甘草（一两，炙）　麻黄（三两，去节，一方四两）
上四味，切，以水八升煮取三升，分三服，含咽之。通疗诸昏客忤良。忌如常法。
又方
韭根（一把）　乌梅（十四颗）　茱萸（半升）
上三味，切，以劳水一升煮之，以病人栉内中，三沸，栉浮者生，沉者死。煮取三升饮之，大效。
又方
桂心（一两）　生姜（三两）　栀子（十四枚）　豉（五合）
上四味，捣碎，以酒二升微煮之，去滓，顿服之，取吐为度。（并出第一卷中。）
《集验》疗中恶遁尸，心腹及身体有痛处，甚者短气不语，手摸按之，得其痛处，则病色动，恶人近，则是痛处方。
取艾叶挼碎，著痛上厚寸余，铛中煮汤和灰作泥令热，薄艾上，冷辄易之，不过再著则愈。（出七卷中。）
又疗中恶，心痛胸胁㽲痛，喘急汤方。
桃东行枝白皮（一握）　珍珠（一两）　栀子仁（十四枚）　生姜（二两）　当归　桂心（各三两）　附子（一两，炮）　香豉（五合）　吴茱萸（五合）
上九味，切，以水八升，煮取二升，去滓，内珍珠，分二服。忌如常法。（《小品》同。）
又方
仰卧，以物塞两耳，以两个竹筒内死人鼻中，使两人痛吹之，塞口傍无令气得出，半日所死人即噫噫，勿复吹也。（《千金》同。）
又方
捣皂荚、细辛屑，吹两鼻孔中。单用皂荚末亦佳。（《千金》同。并出第四卷中。）
《删繁》疗中恶，痛欲绝方。
釜底墨（五合）　盐（一撮）
上二味，和研，以水一升搅调，一服。（范汪同。）
又方
牛屎绞取汁，五合为一服。口不开，扣齿内药。若无新者，干者即以水和取汁。（并出第十卷中。）
崔氏疗卒中恶，气绝方。
取珍珠研末，书鬼字于舌上，额上亦书鬼字，验。
又方
灸上肩高骨上，随年壮。（并出第四卷中。）
卒死方二十四首  ***************************
《病源》：卒死者，由三虚而遇贼风所为也。三虚，谓乘年之衰一也，乘月之空二也，失时之和三也。人有此三虚，而为贼风所伤，使阴气偏竭于内，则阳气阻隔于外，二气拥闭，故暴绝如死也。若腑脏气未绝者，良久乃苏。然亦有挟鬼神之气而卒死者，皆有顷邪退乃活也。凡中恶及卒忤，卒然气绝，其后得苏。若其邪气不尽者，停滞心腹，或心腹痛，或身体沉重，不能饮食，而成宿疹者，皆变成疰。
又卒忤死候。犯卒忤，客邪鬼气卒急伤人，入于腑脏，使阴阳离绝，气血暴不通流，奄然厥绝如死状也。良久，阴阳之气和乃苏。若腑脏虚弱者死。亦有虽苏而毒气不尽，时发，即心腹刺痛，连滞变成疰也。（并出第二十三卷中。）
《甲乙经》云：黄帝问于岐伯，有卒死者，何邪使然？答曰：得三虚者，暴疾而死；得三实者，邪不能伤也。黄帝曰：愿闻三虚。答曰：乘年之衰，逢月之空，失时之和，因为贼风所伤也。愿闻三实。答曰：逢年之盛，遇月之满，得时之和，虽有贼风邪气，不能伤也。有卒死不知人，有复生，何气使然？阴气先竭，阳气未入，故卒死而不知人，气复则生。（《集验》同。出第六卷中。）
《肘后》云：卒死中恶及尸厥者，皆天地及人身自然阴阳之气，有乖离否隔，上下不通，偏竭所致，故虽涉死境，犹可疗而生，缘气未都竭也。当尔之时，兼有鬼神于其间，故亦可以符术护济者。
又卒死，或先有病痛，或居常倒仆，奄忽而绝，皆是中恶之类。疗方。
取葱刺鼻，令入数寸，须使目中血出乃佳。一云耳中血出佳。此扁鹊法。同后云吹耳中，葛氏吹鼻，别为一法。（《肘后》《集验》《备急》、文仲、《必效》等同。崔氏亦疗中恶。）
又方
令二人以衣壅口，吹其两耳，亦可以苇筒吹之。（《肘后》同。）
又方
以葱刺耳，耳中、鼻中血出者勿怪，无血难疗之。有血者，是活候也。其欲苏时，当捧两手莫放之，须臾，死人自当举手捞人，言痛乃止。男刺左鼻，女刺右鼻孔，令入七寸余无苦，立效。亦疗自缢死。此扁鹊法。（《肘后》《集验》《备急》同。）
又方
视其上唇里弦，有青息肉如黍米大，以针决去之瘥。（《肘后》同。）
又方
以小便灌其面，数过即能活。扁鹊法也。（《肘后》《集验》、张文仲、《备急》同。）
又方
以绵渍好酒内鼻中，手按，令汁入鼻中，并持其手足，莫令惊动也。（《肘后》同。）
又方
灸其唇下宛宛中，名承浆，十壮，大良。（《肘后》同。并出第一卷中。）
文仲疗卒死方。
湿牛马粪绞取汁，以灌其口中，令入喉。若口已噤者，以物强发。若不可强发者，扣折齿下之。若无新者，以水若人尿和干者，绞取汁。扁鹊法。（《集验》《备急》《肘后》同。）
又方
以细绳围其人肘腕中，男左女右，伸绳从背上大椎度，以下行脊上，灸绳头。（一云五十壮。）又从此灸横行各半绳，此凡三灸，各灸三壮，即起。
又方
令人痛爪其人人中取醒。不起者，卷其手，灸下文头，随年壮。
又方
灸鼻下人中三壮。
又方
灸脐中百壮。
又方
半夏末如大豆许，吹鼻中。
又方
捣薤若韭取汁，以灌口鼻中。（张文仲、《集验》、范汪同。）
又方
猪膏如鸡子大，苦酒一升，煮沸灌喉中。（《集验》《肘后》《备急》同。）
又卒死而壮热者方。
矾石半斤，煮以渍脚，令没踝。（《肘后》、范汪同。并出第一卷中。）
《备急》疗卒死而目闭者方。
骑牛临其面，捣薤汁灌耳中，末皂荚吹鼻中。（《集验》、文仲、《肘后》、范汪同。）
又疗卒死而张目反折者方。
灸手足两爪甲后各十四壮，饮以五毒诸膏散，有巴豆者良。（《肘后》、张文仲同。）
又疗卒死而四肢不收，失便者方。
马屎一升，水三斗煮取二斗，以洗足。又取牛粪一升，温酒和，灌口中。（《肘后》同。）
又方
灸心下一寸、脐上三寸、脐下四寸各百壮，良。（《肘后》同。）
又卒死而口噤不开者方。
缚两手大拇指，灸两白肉中二十壮。（《肘后》、文仲、范汪同。并出第一卷中。）
《集验》疗卒死，无脉，无他形候，阴阳俱竭故也方。
牵牛临鼻上二百息。又灸熨斗以熨两胁下，针两间使，各百余息。灸人中。
又疗卒死而有脉形候，阴气先尽，阳气后竭故也方。
嚼薤，哺灌之。（《肘后》、张文仲、《千金》、范汪同。并出第一卷中。）
《古今录验》司空三物备急散，疗卒死及感忤，口噤不开者方。
巴豆（去心皮，熬）　干姜　大黄（各等份）
上药捣筛为散，服如大豆许二枚，以水三合和之。腹胀烦热，复饮水，能多益佳。
又疗心腹痛几死，服此丸令小利瘥。如腹常满痛，当令得下瘥。一方服一刀圭，以酒下之；不能如刀圭者，便丸如大豆许四枚。不知，复加一豆许。不瘥，又加一豆许。若病者口噤，不能自饮，掘口含之。药不预合，预合气力歇。卒病者，便合之。无臼，木杯中捣耳。不过三服，取利，无不瘥者。蜜丸尤良。（出第四卷中。）
客忤方一十三首  ***************************
《病源》：卒忤者，亦名客忤，谓邪客之气，卒犯忤人精神也。此是鬼厉之毒气，中恶之类也。人有魂魄衰弱者，则为鬼气所犯忤。喜于道间门外得之。其状心腹绞痛胀满，气冲心胸，或即闷绝，不复识人，肉色变异。腑脏虚竭者，不疗即至于死。然其毒气有轻重，轻者微疗而瘥，重者侵克腑脏，虽当时救疗，余气停滞，久后犹发，乃变成疰。（出第二十三卷中。）
《肘后》论曰：客者，客气也。忤者，犯也。谓客气忽犯人也。此恶鬼毒厉之气，疗之多愈。亦有侵克脏腑经络，虽瘥后犹宜治疗，以消其余势。不尔，终为人患，有时辄发。
又客忤死者，中恶之类也。喜于道间门外得之，令人心腹绞痛胀满，气冲心胸，不即疗亦杀人方。
灸鼻下人中三十壮，愈。（《备急》、文仲同。）
又方
以水渍粳米，取汁二升，以饮之。口已噤者，以物强发之。
又方
以铜器、瓦器盛热汤，器著腹上，冷者彻去衣，器衬肉。大冷者，易以热汤，取愈也。
又方
先以衣三重藉腹上，以铜器著衣上，取茅草于器中烧之，草尽再益，勿顿多也。取愈乃止。（《备急》、文仲同。）
又方
以绳横其人口以度，度脐四面各一处，灸三壮，令火俱起也。
又方
横度口，中折之，令上头著心下，灸下头五壮也。（并出第一卷中。）
又疗客忤，心腹绞痛胀满，气冲心胸，烦躁壮热，或气闷，绞刺，鬼魅之气未散方。
麝香（一钱）　茯神　人参　天门冬（去心）　鬼臼　菖蒲（等份）
上六味，蜜丸如桐子，服十丸，日三。
文仲扁鹊疗客忤，有救卒死符，并服盐汤法，恐非庸世所能用，故不载，而此病即今人所谓中恶者，与卒死、鬼击亦相类焉。疗皆参取而用之，已死者方。
捣生菖蒲根，绞取汁，含之即愈。（《备急》《肘后》同。）
又疗卒忤停尸，不能言者方。
烧桔梗二枚，末，饮服之。
又方
细辛　桂心（各等份）
上二味，内口中。（《肘后》《备急》同。）
又卒忤，口噤不开者方。
生附子末置管中，吹内舌下。（《备急》《肘后》同。并出第一卷中。）
《千金》疗客忤恶气方。
吞麝香如大豆，立验。（出第五卷中。）
《千金翼》疗客忤方。
灸间使七壮，又肩井百壮，又十指甲下各三壮。（出第二十七卷中。）
卒魇方二十一首  ***************************
《病源》：卒魇者，屈也。谓梦里为鬼邪之所魇屈也。人卧不寤，皆是魂魄外游，为他邪所执录，欲还未得，致成魇也。忌火照，火照则魂魄遂不复入，乃至于死。而人有于灯光前魇者，本由明出，所以不忌火也。其汤熨针石，别有正方，补养宣导，今附于后。
《养生方导引法》云：拘魂门，制魄户，名曰握固法。屈大拇指，著四小指内抱之，积习不止，眠时亦不复开，令人不魇魅。又云：人魇，忽然明唤之，魇死，宜暗唤之好，惟得远唤，亦不得近而急唤，亦喜失魂魄也。又魇不寤候。人眠睡则魂魄外游，为鬼邪所魇屈。其精神弱者，魇则久不得寤，乃至气暴绝，所以须旁人助唤，并以方术疗之，即苏也。（并出第二十三卷中。）
《肘后》疗卒魇，寐不寤方。
卧忽不寤，勿以火照之，杀人，但痛啮其脚踵及足拇指甲际，而多唾其面则觉也。
又方
皂荚末，以竹筒吹两鼻孔中即起，三两日犹可吹之也。
又方
以笔毛刺两鼻孔，男左女右，展转进之，取起也。（《集验》同。）
又方
捣薤取汁，吹两鼻孔。冬日取韭绞汁，灌口。（《集验》、仲景、文仲、《备急》同。）
又方
以芦管吹两耳，并取其人发二七茎，作绳，内鼻孔中。割雄鸡冠取血，以管吹喉咽中，大良。（并出第一卷中。）
《集验》疗卒魇方。
以盐汤饮之，多少在意，并啮其足大指爪际，痛啮之即起也。（《肘后》、文仲、《备急》同。）
又方
以其人置地，取利刀画，从肩起，男左女右，画地令周遍讫，以刀锋刺病人鼻下人中，令入一分，急持勿动，其人当鬼语求去，乃具问阿谁，以何故来，自当乞去，乃以指灭向所画地当肩头数寸，令得去。
又方
雄黄细筛，管吹两鼻孔中，佳。（并出第一卷中。）
崔氏主卒魇方。
以甑带左索缚其肘后，男左女右，用余犹急绞之，又缚床脚，乃诘问其故。（《肘后》《古今录验》同。）
崔氏云：疗卒狂鬼语方，以甑带急令缚两手大指，便灸左右胁下屈肘头尖各七壮，须臾鬼语，自道姓名，乞去，徐诘问，乃解其手。
文仲疗卒魇方。
令一人坐头边守，一人于户外呼病人姓名，坐人应曰在，便苏活也。（《肘后》同。）
又人喜魇及恶梦者方。以下并辟魇方。
取烧死人灰著履中，令枕之。
又方
带雄黄，男左女右也。
又方
枕麝香一分，于头边佳。又灌香少许。
又方
以虎头为枕，佳。
又方
取雄黄如枣核，系左腋下，令人终身不魇也。（《集验》、范汪同。）
又方
作犀角枕，佳。
又方
青木香内枕中，并带之亦佳。（并出第一卷中。）
《千金》小定心汤，疗虚羸，心气惊弱多魇方。
茯神（四分，一本作茯苓）　甘草　芍药　干姜　大枣（十五枚，擘）　远志（去心）　人参　桂心（各二两）
上八味，切，以水八升，煮取三升，分三服，日三。忌如常法。
又大定心汤，疗心气虚悸，恍惚多忘，或梦寤惊魇，志少不足方。
人参　茯苓　茯神　远志（去心）　赤石脂　龙骨　干姜　当归　甘草（炙）　白术　芍药　大枣　桂心　防风　紫菀（各二两）
上十五味，切，以水一斗二升，煮取三升半，分为五服，日三夜二。忌如常法。
《千金翼》疗卒魇不觉方。
灸两足大指聚毛中二十一壮。（范汪同。出第二十七卷中。）
《备急》疗卒魇不寤方。
末灶下黄土，或雄黄、桂心未亦得。
上以芦管吹入两鼻孔中。（文仲同。出第一卷中。）
鬼击一十首  ***************************
《病源》：鬼击者，谓鬼厉之气击著于人也。得之无渐，卒著如人以刀矛刺状，胸胁腹内绞急切痛，不可抑按，或即吐血，或鼻中出血，或下血。一名为鬼排，言鬼排触于人也。气血虚弱，精魂衰微，忽与鬼神遇，相触突致之，为其所排击。轻者困而获免，重者多死也。（出第二十三卷中。）
《肘后》鬼击之病，得之无渐，卒著如人以刀矛刺状，胸胁腹内绞急切痛，不可抑按，或即吐血，或鼻中出血，或下血，一名鬼排，治之方。
灸脐上一寸七壮，及两踵白肉际，瘥。（《千金翼》同。）
又方
熟艾如鸭子大三枚，以水五升煮取二升，顿服之。（并出第一卷中。）
文仲疗鬼击方。
盐一升，以水二升和搅，饮之，并以冷水潠之，须臾吐，即瘥。（《备急》《肘后》同。）
又方
粉一撮，于水中搅，饮之。（《备急》《肘后》同。）
又方
以淳苦酒吹，令入两鼻孔中。（《肘后》同。并出第一卷中。）
《备急》疗鬼击方。
烧鼠矢，末如黍米许，水和服。不能饮，以水和少许，内喉中。（《肘后》、文仲同。）
又方
升麻　独活　桂心（各等份）
上三味，为末，酒服方寸匕，立愈。（《肘后》同。）
又有诸丸散，并在备急条中。今巫觋实见人忽被神鬼所击刺摆[扌（/貝）]者，或犯其行伍，或遇相触突，或身神散弱，或愆负所招。轻者获免，重者多死，犹如周宣燕简辈事，不为虚也。必应死者，亦不可疗，要自不得不救之耳。（《肘后》同。并出第一卷中。）
《删繁》仓公散方。
特生矾石（烧半日，研）　皂荚（炙，去皮子）　雄黄（研）　藜芦（熬）
上四味，等份，捣为末。主疗卒鬼击、鬼排、鬼刺，心腹痛，下血便死不知人，及卧魇，啮脚踵不觉者，诸恶毒气病，取前散如大豆许，以管吹入鼻中，得嚏则气通，便活。若未嚏，复更吹之，得嚏为度。此药能起死人。汉文帝太仓令淳于意，以此方疗如前病，胜余方。若别疾，不若玉壶丸等法。（崔氏、《备急》、范汪等同。出第六卷中。）
《千金翼》疗鬼击方。
灸脐下一寸三壮。（出第二十七卷中。）
尸厥方一十二首  ***************************
《病源》：尸厥者，阴气逆也。此由阳脉卒下坠，阴脉卒上升，阴阳离居，营卫不通，真气厥乱，客邪乘之。其状如死，犹微有息而不常，脉尚动而形无知也。听其耳内，循循有如啸之声，而股间暖者是也。耳内虽无啸声而脉动者，故当以尸厥疗之。诊其寸口脉，沉大而滑。沉则为实，滑则为气。实气相搏，身温而汗，此为入腑，虽卒厥不知人，气复则自愈。若唇正青，身冷，此为入脏，亦卒厥不知人，即死。候其左手关上脉，阴阳俱虚，足厥阴、足少阳俱虚也。病若恍惚，不知人，妄有所见。
张仲景云：尸厥，脉动而无气，气闭不通，故静而死也，治方。
菖蒲屑内两鼻孔中吹之，令人以桂屑著舌下。
又方
取左角发方寸匕烧末，酒和灌令入喉，立起。
《肘后》方。
白马尾二七茎，白马前脚甲二枚，烧之，以苦酒丸如小豆大，开口吞二丸，须臾服一丸。
又方
灸鼻人中七壮，又灸阴囊下，去下部一寸，百壮。若妇人灸两乳中。又云：爪剌人中良久。又针人中至齿，立起。此扁鹊法。
又方
以绳围其臂脘，男左女右，绳从大椎上度，下行脊上，灸绳头尽处五十壮，活。此是扁鹊法。
又方
熨其两胁下，取灶中墨如弹丸大，浆和饮之，更以管吹耳中，令三四人更互吹之。
又方
以小管吹鼻孔，梁上尘如大豆著中吹之，令入。
又方
针百会，当鼻中入发际五寸许，针入三分，补之，针足大指甲下肉侧，去甲三分。又针足中指甲上各三分，大指之肉去端韭叶许。又针手少阴锐骨之端各一分。
又方
灸膻中、季肋间二七壮也。（《肘后》惟云灸膻中。《集验》同。并出第一卷中。）
《千金》论曰：风寒之气客于脏间，滞而不能发，故瘖不能言及喉痹失声，皆风邪所为也。入脏皆能杀人。凡尸厥如死，脉动如故，此阳脉下坠，阴脉上争，气闭故也。疗方。
灸百会百壮，针入三分，补之。
又方
针足中指头，去甲如韭叶，并刺足大指甲下内侧，去甲三分。
崔氏论曰：凡尸厥为病，脉动而形无所知，阳脉下坠，阴脉上争，营卫不通，其状如死而犹微有息，其息不常，人乃不知，欲殡殓者，疗之方。
急可以芦管吹其两耳，极尽以气吹之，立起。若人气极，可易人吹之。（出第四卷中。）
中蛊毒方二十一首  ***************************
《病源》：凡蛊毒有数种，皆是变惑之气，人有故造作之，多取虫蛇之类，以器皿盛贮，任其自相啖食，惟有一物独在者，即谓之为蛊，便能变惑，随逐酒食，为人患祸。患祸于他，则蛊主吉利，所以不羁之徒而畜事之。又有飞蛊，去来无由，渐状如鬼气者，得之卒重。凡中蛊病，多趋于死，以其毒害势甚，故云蛊毒。
著蛊毒，面青黄者，是蛇蛊。其脉洪壮，病发之时，腹内热闷，胸胁支满，舌本胀强，不喜言语，身体常痛，又心腹如似虫行，颜色赤，唇口干燥，经年不治，肝膈烂而死。其面色赤黄者，是蜥蜴蛊。其脉浮滑而短，病发之时，腰背微满，手脚唇口悉皆习习，而喉脉急，舌上生疮，二百日不治，啖人心肝，尽烂下脓血，羸瘦，颜色枯黑而死。其面色青白，又云其脉沉濡，病发之时，咽喉塞，不欲闻人语，腹内鸣唤，或上或下，天阴雨转剧，皮内如虫行，手脚烦热，嗜酢食，咳唾脓血。颜色乍白乍青，腹内胀满，状若虾蟆，若成虫吐出，成蝌蚪形，是虾蟆蛊。经年不治，啖人脾胃尽，唇口裂而死。其脉缓而散者，病发之时，身体乍冷乍热，手脚烦疼，无时节吐逆，小便赤黄，腹内闷，胸痛，颜色多青，毒或吐出似蜣螂，有足翅是蜣螂蛊。经年不治，啖人血脉，枯尽而死。
欲知是蛊与非，当令病人唾水内，沉者是蛊，浮者非蛊。又云：旦起取井花水，未食前当令病人唾水内，唾如柱脚，直下沉者，是蛊毒；沉散不至下者，草毒。又云：含大豆，若是蛊，豆胀皮脱，若非蛊，豆不烂脱。又云：以鹄皮置病人卧下，勿令病人知，若病剧者，是蛊也。又云：取新生鸡子煮熟，去皮，留黄白令完全，日晚口含，以齿微啮，勿令破，作两炊时，夜吐瓦上，著霜露内，旦看大青，是蛊毒也。
昔有人食新变鳢鱼中毒，病心腹痛，心下硬，发热烦冤，欲得水洗沃，身体摇动如鱼得水状。有人诊云是蛊。其家云：从无此毒，不作蛊治，遂死。其汤熨针石，别有正方，补养宣导，今附于后。
《养生方导引法》云：两手著头相叉，坐地，缓舒两脚，以两手从外抱膝中痛，低头入膝间，两手交叉头十二通，愈蛊毒及三尸毒，腰中大气。又云：常度日月星辰，清净，以鸡鸣安身卧，漱口三咽之，调五脏，杀蛊虫，令人长生，治心腹病。又云：治百病邪蛊，当正卧，闭目闭气，内视丹田，以鼻徐徐内气，令腹极满，徐徐以口吐之，勿令有声，令入多出少，以微为故，存视五脏，各如其形色。又存胃中，令鲜明洁白如素，为之倦极，汗出乃止，以粉粉身，摩捋形体。汗不出而倦者，亦可止。明日复为之。又当存作大雷电光，走入腹中，为之不止，病自除。（出第二十五卷中。）
《千金》论曰：蛊毒千品，种种不同，或吐下鲜血；或好卧暗室，不欲见光明；或心性反常，乍嗔乍喜；或四肢沉重，百节酸疼，如此种种状貌，说不可尽。亦有得之三年乃死，急者一月或百日即死。其死时，皆于九孔中，或于胁下肉中出去。所以出门，常须带雄黄、麝香、神丹诸大辟恶药，则百虫、猫鬼、狐狸、老物精魅，永不敢著人。养生之家，大须虑此。以下亦有灸法，初中蛊，于心下作艾炷灸一百壮，并主猫鬼，亦灸得瘥。
又论曰：世有拙医，见患蛊胀者，遍腹肿满，四肢如故，小便不甚涩，以水病疗之，近服水药，经五十余日，望渐痊愈，日复增加，奄致殂殒。如此者不一，学者当细寻方意，消息用之，万不失一。医方千卷，不尽其理，所以不可一一备述云尔。（出第二十五卷中。）
《广济》疗蛊毒方，服此升麻散，三四日后，即服前光砂丸方。
升麻　桔梗　瓜蒌（各五两）
上三味，捣为散，以熟汤洗所患人阴中，再以浓汁服方寸匕，日二服，渐加至二匕，内消。忌黏食、猪肉。（出第四卷中。）
《肘后》疗中蛊毒诸方，人有养畜蛊毒以病人。凡诊法中蛊状，令人心腹切痛，如有物啮，或吐下血，不即疗之，食人五脏，尽即死矣。欲知是蛊与非，当令病人唾水，沉者是，浮者非也。（《小品》、文仲、《备急》《集验》《千金》并《翼》同。）
又欲知蛊主姓名方。
取鼓皮一片，烧灰，末，以饮服，病人须臾自当呼蛊主姓名，可语令知，便即去，病愈矣。亦有以蛇涎合作蛊毒，著饮食中，使人得瘕病。此一种积年乃死，疗之各自有药，江南山间人，不可不信之。
又方
以蘘荷密著病人卧席下，亦能令呼蛊主姓名也。（文仲、《备急》《千金》并《翼》同。出第三卷中。）
《小品》疗蛊方。
鼓皮（广五寸，长一尺）　蔷薇根（五寸，如足拇指大，细切，本方云莨菪根）
上二味，以水一升、清酒三升，煮取一升，顿服之，当下蛊，即愈。（《千金》《古今录验》同。《千金》治蛊吐下血。）
又方
土瓜根大如拇指，长三寸，切，以酒半升渍一宿，一服当吐下。（《古今录验》同。）
又方
皂荚三挺，长一尺者，炙去皮子，美酒一升，渍一宿，去滓，顿服。（《古今录验》、范汪同。《肘后》云：以酒五升，分三服。）
又方
取荠苨根，捣为末，以饮服方寸匕。（《古今录验》同。）
《千金》犀角丸，疗蛊毒百病，腹暴痛，飞尸，恶气肿方。
犀角（末）　羚羊角（末）　鬼臼　桂心（各量四钱匕）　天雄（炮）　莽草（炙）　珍珠（研）　雄黄（研，各一两）　麝香（半两，研）　贝齿（烧灰，五枚）　赤足蜈蚣（五节，炙）　射罔（如鸡子黄，三枚）　巴豆（五十枚，去皮心，熬）
上十三味，各捣，合筛之，以蜜和，为丸如小豆大。服一丸，不知，增一丸。卒得腹中痛，飞尸，服如大豆二丸。若恶气肿，以苦酒和以涂之，甚良。以绛囊盛药，系男左女右臂辟恶，可以备急疗万病也。忌如常法。（崔氏、《古今录验》、范汪同。出第一十五卷中。）
《千金翼》疗蛊毒方。
槲木北阴白皮，一大握，长五寸，以水三升，煎取一升，空腹服之，即吐蛊出也。并疗蛊下血。（出第十五卷中。）
崔氏疗蛊方。
黄栝楼根干者二两，捣，以绵裹，酒一升渍一日，去滓，温服之，少时，即吐利，蛊即出，后煮粥饮服一两盏，吐利即断。不断，即煮人参、甘草炙、生姜各一两服之。此根惟山南者好。（出第三卷中。）
《备急》疗蛊方。
取白鸽毛、粪烧灰，以饮和服之，良。
又疗蛊方，人家虽藏此方，而不知如此效验。
捣生栝楼根，取汁一升，酱汁少许和，温服之，须臾吐蛊出。试验。（并出第十六卷中。）
《必效》疗蛊毒，大神验方。
大戟　桃白皮（东引者，以火烘之）　斑蝥（去足翅，熬，等份）
上三味，捣筛为散，以冷水服半方寸匕，一服其毒即出。未出，更一服，蛊并出。李饶州法，云奇效。若以酒中得，则以酒服；若食中得，以饮服之。（崔氏、《千金》同。《肘后》云：斑蝥一分，桃皮、大戟各二分，和枣核大，米清饮服，吐出蛊。十日不瘥，更一服。《千金》、崔氏云服八捻。）
又方
胡荽根，捣取汁半升，和酒服之，立下。
又方
取未钻相思子二七枚，捣碎为末，暖水半盏和搅，顿服之令尽，即当欲吐，抑之勿吐，若耐不得，即大张口吐之，其毒即出。出讫，服稀粥，勿食诸肉。轻者但服七枚瘥。无问年月深浅，非常神效，勿轻之。
又试蛊法。
取银匙，若箸或钗，含之，经宿色黑即是，不黑者非。（出第三卷中。）
《古今录验》疗蛊方。
巴豆（十枚，去心皮，熬）　豉（半升，熬）　釜底墨（方寸匕）
上三味，捣筛为散。清旦，以酒服如簪头大，小行，蛊主当自至门，勿应之，去到家，立自知其姓名。
又雄黄丸，主蛊毒中药欲死方。
雄黄（研）　朱砂（研）　藜芦（炙）　马目毒公　皂荚（炙，去皮子，二分）　莽草（二分，炙）　巴豆（去心皮，熬，各二分）
上七味，捣筛，以蜜丸如大豆许，服三丸，当转下，先利清水，次出蛇等。当烦闷者，依常法可用鸭羹补之。忌如常法。
又疗中蛊毒方。
取牡丹根，捣末，服一钱匕，日三服，至良。忌胡荽。（范汪同。）
又疗中蛊胡洽方。
以猪胆导下部，至良。（《肘后》《集验》、范汪同。并出第四十五卷中。）
蛊吐血方一十首  ***************************
《病源》：蛊是合聚虫蛇之类，以器皿盛之，任其相啖食，余一存者名为蛊，能害人，食人腑脏。其状心切痛，如被物啮，或鞭，面目青黄，病变无常。是先伤于膈上，则吐血也。不即治之，食脏腑尽则死。（出第二十五卷中。）
《肘后》疗中蛊毒，吐血或下血，皆如烂肝方。
茜根　蘘荷根（各三两）
上二味，㕮咀，以水四升煮取二升，去滓，顿服即愈，又当自知蛊主姓名。（《千金》《小品》、崔氏、文仲、《备急》《古今录验》同。）
又方
巴豆（一枚，去心皮，熬）　豉（三粒）　釜底墨（方寸匕）
上三味，捣，分作三丸。饮下一丸，须臾当下蛊毒。不下，更服一丸。（《小品》《必效》《集验》、文仲、《备急》、范汪同。并出第三卷中。）
范汪疗中蛊吐血方。
麦面二升，熬，以水服之令尽，当下蛊。
又方
苦瓠一枚，以水二升，煮取一升，分服，当吐蛊如虾蟆蝌蚪之类。苦瓠毒，可临时量用之。（《肘后》《千金》《小品》、文仲、《备急》《古今录验》同。《千金》云：苦瓠一分，治下血。）
又方
生桔梗，捣取汁，服二三升，日三服。牛膝根亦得。（并出第十四卷中。）
文仲疗中蛊吐血方。
羚羊皮方（三寸，败鼓皮亦佳）　苦参　蘘荷根（三两）　黄连（二两）　当归（二两）
上五味，切，以水七升，煎取二升，分三服。（《备急》《集验》同。一方有苦瓠。）
又方
取桑木心剉一斛，于釜中以水淹之，令上有三寸，煮取二斗，澄取清，又微火煎得五升。宿勿食，旦服五合，则吐蛊毒。（崔氏、《集验》《古今录验》同。）
又方
雄黄（研）　釜月下黄土　獭肝（炙，各如枣）　斑蝥（十四枚，去足翅，熬）
上四味，捣末，以酪浆服之，分为三四服，则吐虾蟆。（《小品》同。《古今录验方》有大黄如枣大，或吐虾蟆及蛇等物，余同。范汪同。）
崔氏疗中蛊吐血方。
雄黄（研）　丹砂（研）　藜芦（炙，各一两）
上三味，捣筛为散，旦以井花水服一刀圭，当吐蛊毒。忌生血物、狸肉。（《肘后》《集验》同。）
凡蛊有数种，而人养作者最多也。郡县有名章者尤甚，今东有句章，章安故乡，南有豫章，无村不有，无县不有，而不能如此之甚耳。非惟其饮食不可啖，乃至目色之，已入人类。此辈小，易疗。复有自然飞蛊，状如鬼气者，难疗。此诸种，得真犀角、麝香、雄黄为良药，人可常带此，亦预防之。《易》有蛊卦，又子产所说，并以器皿中虫为蛊，今省，凡皿上安一虫字，或作虫边，大非体也。（并出第四卷中。）
《小品》疗中蛊，心痛吐血欲死方。
盐一升，淳苦酒一升煮，令消和，一服立吐蛊毒出，已用良验。（《肘后》、文仲、《备急》《古今录验》同。出第四卷中。）
蛊下血方九首  ***************************
《病源》：蛊是合聚虫蛇之类，以器皿盛之，任其自相食啖，余留一存者为蛊，能变化为毒害，人有事之以毒害，多因饮食内行之。人中之者，心腹懊痛烦毒不可忍，食人五脏，下血瘀黑如烂鸡肝。（出第二十五卷中。）
《小品》疗蛊毒腹痛，注下赤血，踯躅散方。
羊踯躅　干姜　藜芦（熬）　附子（炮）　巴豆（去心皮，熬）　野葛皮　肉桂　丹砂（研）　雄黄（研）　蜈蚣（炙，各一分）
上十味，捣为散。以水服一刀圭，不知，加一粟米。忌猪肉、芦笋、生血物、生葱、狸肉。（《古今录验》同。）
又疗蛊，下血欲死方。
蔷薇根（剉，一升）　牛膝（五株）　连翘子（一升）　蜡（一弹子许）
上四味，切，以水四升煮取三升，分三服，即愈。（《古今录验》同。）
又疗诸蛊，大便下血，日数十行方。
巴豆（二七枚）　藜芦（炙）　附子（炮）　芫青（去足翅，熬）　矾石（各二分，熬汁尽）
上五味，捣下筛，别研巴豆如膏，和相得，以绵裹一大豆许，内下部中，日二三愈。忌同前方。（《千金》《古今录验》同。并出第四卷中。）
《千金》凡忽患下血，以上件方疗更增剧者，此是中蛊，其下血状如鸭肝，腹中绞痛急者，此方主之。
茜根　升麻　犀角（各三两）　地榆　白蘘荷（各四两）　桔梗　黄柏　黄芩（各一两）
上八味，切，以水九升煮取二升半，分三服。
又凡卒患血痢，或赤或黑，无有多少，此皆是蛊毒，粗医以断痢处之，此大非也。
又疗中蛊毒，吐血、下血，皆如烂鸡肝，令人心腹绞切痛，如有物啮。若不即疗，令人五脏尽乃死。验之法，欲知是蛊，令病人唾水中，沉者是蛊，浮者非蛊也方。
槲木北阴白皮　桃根皮（各五两）　猬皮（炙，一方寸匕）　乱发灰（一方寸匕）　生麻子（汁，五升）
上五味，先煮槲皮、桃根，取浓汁一升，和麻子汁、乱发灰、猬皮末等，令病者少食，旦服一升，须臾著盆水，以鸡翮搅，吐水中如牛涎犊胎及诸蛊毒之物。（出第二十五卷中。）
《千金翼》疗蛊毒下血方。
猬皮烧灰，以水服方寸匕，当吐蛊毒。（出第十五卷中。）
崔氏疗中蛊下血及毒下，羚羊皮汤方。
羚羊皮方（三寸，炙）　蘘荷根（四两）　苦参　黄连（各二两）　当归　升麻　犀角（各三两）
上七味，切，以水九升，煮取三升，分三服。无蘘荷根，以茜根代之。
又疗中蛊毒泻血，日夜无度，腹痛不可忍方。
取白蘘荷叶四五枚，私内著病人眠卧处席下，勿令病人知之，若为蛊毒所伤，则不肯在上眠，即知是蛊毒为病。用皂荚三挺，炙，去皮子，打碎，用极酽酢四升于瓷器中，候日正午时渍皂荚，又以新白布三尺盖上，布上又横一口食刀，正对病人眠床下安之，至来日午时取药，用盖药布滤去滓。分三服，每服相去如人行十里久。若不肯服，可将针刺两手大拇指端甲，亦不劳深，其针且勿拔出，病人当自服药。蛊毒或吐，或大便中出除。其血即断，腹痛亦除。此方用皆验。（并出第三卷中。）
《古今录验》疗卒中蛊，下血如鸡肝者，昼夜下石余血，四脏悉损，惟心未毁，或乃鼻破待死方。
桔梗捣末，以酒服方寸匕，日三。不能下药，以物揭口开灌之。心中当烦，须臾自静，有顷下蛊，至服七日止，当食猪肝臛以补之。（出第四卷中。）
五蛊方一十二首  ***************************
《千金》太上五蛊丸，主百蛊吐血伤中，心腹结气，或坚气塞咽喉，语声不出，短气欲死，饮食不下，吐逆上气，去来无常，状如鬼祟，身体浮肿，心闷烦疼，寒战，梦与鬼交，狐狸作魅，卒得心痛，上叉胸胁，痛如刀刺，经年累岁，著床不起，悉主之方。
雄黄（研）　椒目（熬）　巴豆（去心皮，熬）　鬼臼　莽草（炙）　芫花（熬）　珍珠　藜芦（炙）　礜石（各四分，烧）　獭肝（炙，二分）　附子（炮去皮，五分）　蜈蚣（三枚，炙）　斑蝥（三十枚，去翅足，熬）
上十三味，捣末，蜜和，更捣一二千杵，每服如小豆一丸，余密封勿泄，十丸为一剂。如不中病，后日增一丸，以下痢为度，当下虫，种种状貌，不可具载。下七日后将息。服一剂，三十年百病尽除。忌五辛、猪肉、冷水、生血物，狸肉、芦笋等。
又方
酒服桔梗、犀角末方寸匕，日三服。不能自服，揭口与药下。心中当烦，须臾自静，有顷下，至七日止，当食猪脾以补之。（并出第二十五卷中。）
崔氏疗五蛊毒方。
一曰蛇蛊，食中得之，咽中如有物，咽之不入，吐之不出，闷乱不得眠，心热不能食方。服马兜铃根，即吐出。又服麝香方寸匕，亦自消，或吐出也。
二曰蜣螂蛊，得之胸中忽然，或哽入咽，怵怵如虫行，咳而有血方。服獾肫脂即下，或吐，或自消也。
三曰虾蟆蛊，得之心腹胀满，口干思水，不能食，闷乱，大喘而气发方。服车脂半升，即出。
四曰蝌蚪蛊，同上疗法，甚验。
五曰草蛊，术在西凉以西及岭南人多行此毒，入人咽，刺痛求死方。服甘草、蓝汁，即自消。
又方
五蛊共一法疗之，但取产妇胎衣，切之，曝干，为散，水和服半钱匕，五毒自消。
又方
含升麻，咽汁。
又方
五蛊都服马兜铃苗，似萝摩草，形正直上，取鸡子大，捣为散，服半钱匕，或至一匕。五蛊毒之病多在喉中，常须记之，或小医不识此病，言胃冷蛔动，或浪称是注灸刺，浪服诸药，枉死也。此由医生未经历故也。宜令审别之。（并出第三卷中。）
《古今录验》五蛊汤方。
犀角（三两）　蘘荷根　黄连　绛草　当归（各二两）　羚羊皮（方二寸，炙）
上六味，切，以水七升煮取二升，分为三服。
又五蛊下痢，去膏血，赤罽丸方。
芫花（一升）　巴豆（一百枚）　赤罽（方圆一寸）
上三味，捣筛，以蜜为丸，更捣，丸如胡豆，服一丸。如下痢不止，以清粥汁止之。不下，小增之。欲令阴除，不令大下。（范汪同。并出第四十五卷中。）
蛊注方三首  ***************************
《病源》：蛊注者，住也。言其病迟滞停住，死又注易傍人也。蛊者，是聚蛇虫之类，以器皿盛之，令其自相啖食，余有一个存者为蛊也。而能变化，人有造作钦事之者，以毒害于他，多于饮食内而行用之。中之者，心闷腹痛，其食五脏尽则死。有缓有急。急者仓卒，十数日便死。缓者延引岁月，游走腹内，常气力羸备，骨节沉重，发则心腹烦懊而痛，令人所食之物亦变化为蛊，渐侵食腑脏尽而死。死则病流注染著傍人，故为蛊注也。（出第二十四卷中。）
范汪疗蛊注百病，癥癖积聚，酸削骨肉，大小便不利，卒忤遇恶风，胪胀腹满，淋水转相注，殚门尽户，延及男女外孙，医所不能疗，更生十七物紫参丸方。
紫参　人参　半夏（洗）　藜芦　代赭　桔梗　白薇　肉苁蓉（各三分）　石膏（一分）　大黄（一分）　牡蛎（一分，熬）　丹参（一分）　虾蟆灰　乌头（炮，四分）　狼毒（一分）　附子（炮，五分）　巴豆（七十枚，去心皮，熬）
上药捣筛，蜜和为丸。以饮下如小豆一丸，日三服，老小以意减之。蜂虿所螫，以涂其上，神良。忌羊肉、冷水。（一方无虾蟆，有干姜四分。出第十四卷中。）
《小品》雄黄丸，疗蛊注，四肢浮肿，肌肤消索，咳逆，腹大如水状，漏泄，死后注易家人方，一名蛊胀方。
雄黄（研）　巴豆　莽草（炙）　鬼臼（各四分）　蜈蚣（三枚，炙）
上五味，捣筛为末，蜜和，更捣三千杵，药成，密器封之，勿令泄气。宿勿食，服如小豆一丸。不知，加一丸。当先下清水，虫长数寸，及下蛇，或如坏鸡子，或白如膏。下讫后，作葱豉粥、鸭羹补之。忌生鱼、生菜、猪肉、芦笋、冷水，暖食将养也。（《千金》同。出第十四卷中。）
《集验》疗鬼注、蛊注、毒气变化无常，鲛鱼皮散方。
鲛鱼皮（鹊鱼斑皮是）　犀角　麝香（研）　龙骨　丹砂（研）　雄黄（研）　蘘荷叶　麝角（炙，各一分）　蜈蚣（一枚，炙）　椒（一分，汗）　干姜（一分）　贝子（十枚）　鸡舌香（一分）
上十三味，捣筛为散，空心酒服一钱匕，日三服。（出第一卷中。）
蛊毒杂疗方五首  ***************************
《小品》疗蛊似蛔方。
雄黄（研）　麝香（研）
上二味，各如大豆许，取生羊肺如指大，以刀开，取雄黄等末，以肺裹吞之。（崔氏、《集验》《古今录验》同。）
又疗人食菜及果子，中蛇毒方。
大豆末，以酒渍，取汁半升服之。又以鸡血和真铁精，吞如梧子大一丸。（《古今录验》同。）
又疗有人食新变鱼取饱中毒，病心腹痛，心下坚，发热烦冤，欲得水沃身，动摇如鱼得水状，有人诊病，云是蛊。家云野中相承无此毒，不作蛊疗之，遂死。（并出第四卷中。）
《千金》疗人得药杂蛊方。
斑蝥（六枚，去足翅，熬）　桂心（一片如指大）　釜月下土（如弹丸大）　藜芦（如指大，炙）
上四味，捣散，水服一钱匕，下虫、蛇、虾蟆、蜣螂、白虫。
又疗有人中蛊毒，腹内坚如石，面目青黄，小便淋沥，变状无常方。
犀角（一两）　芍药（一两）　黄连（二两，本方一两）　栀子仁（十枚）　蘘荷叶（四两半）　牡丹皮（一两）　羚羊皮（方广五寸，炙）
上七味，切，以水五升煮取一升半，去滓，分温再服。（《翼》《古今录验》同。出第二十五卷中。）
《古今录验》疗食中有蛊毒，令人腹内坚痛，面目青黄，淋露骨立，病变无常方。
炉中取铁精，细研，别捣乌鸡肝和之，丸如梧子大。以酒服三丸，日三服。甚者不过十日愈，微者便愈。（《肘后》、崔氏同。出第四十五卷中。）
猫鬼野道方三首  ***************************
《病源》：猫鬼者，云是老狸野物之类，变为鬼蜮，而依附于人，人畜事之，犹如事蛊以毒害人。其病状，心腹刺痛，食人腑脏，吐血、痢血而死。又野道者，是无主之蛊也。人有畜事蛊以毒害人，为恶既积，乃至死，灭绝，其蛊则无所依止，浮游田野道路之间，有犯害人者。其病发犹是蛊之状，但以其于田野道路得之，故谓之野道。（并出第二十五卷中。）
《千金》疗猫鬼野道，病歌哭不自由方。
五月五日，取自死赤蛇，烧作灰，研，井花水服方寸匕，日一服。
又疗猫鬼，眼见猫狸，并耳有所闻方。
相思子　蓖麻子　巴豆（各一枚）　朱砂（末）　蜡（各四铢）
上五味，捣作丸，取麻子许含之，即以灰围患人，前头著一斗灰火，吐药火中沸，即画火上作十字，其猫鬼并皆死矣。忌猪肉、芦笋、生血物。（《翼方》有峭粉。出第二十六卷中。）
《古今录验》疗妖魅猫鬼，病人不肯言鬼，鹿角散方。
鹿角屑捣散，以水服方寸匕，病者即言实也。（出第四十五卷中。）
自缢死方一十五首  ***************************
《病源》：人有不得意志者，多生忿恨，往往自缢，以绳物系颈，自悬挂致死，呼为自缢。若觉早，虽已死，徐徐捧下，其阴阳经络虽暴拥闭，而脏腑真气故有未尽，所以犹可救疗，故有得活者。若见其悬挂，便忽遽截断其绳，则不可救。此言气已拥闭，绳忽暴断，其气虽通，而奔并运闷，气则不能还，即不复得生。又云：自缢死，旦至暮，虽已冷，必可活；暮至旦，则难疗。此谓其昼则阳盛，其气易通也；夜则阴盛，其气难通也。又云：夏则夜短，又热，则易活。又云：气虽已断，而心微温，一日以上犹可活也。（出第二十三卷中。）
《肘后》葛氏疗自缢死，心下尚微温，久犹可活方。
徐徐抱解其绳，不得断之，悬其发，令足去地五寸许，塞两鼻孔，以芦管内其口中至咽，令人嘘之，有顷，其腹中砻砻转，或是通气也。其举手捞人，当益坚捉持，更递嘘之，若活了能语，乃可置。若不得悬发，可中分发，两手牵之。
又方
皂荚末，葱叶吹其两鼻孔中，逆出，复内之。（《千金》《备急》、文仲同。）
又方
以芦管吹其两耳，极则易人吹，取活乃止。若气通者，以少桂汤稍稍咽之，徐徐乃以少粥清与之。（并出第三卷中。）
仲景云：自缢死，旦至暮，虽已冷，必可。暮至旦，小难也。恐此当言阴气盛故也。然夏时夜短于昼，又热，犹应可疗。又云：心下若微温者，一日以上犹可活。皆徐徐抱解，不得截绳，上下安被卧之。一人以脚踏其两肩，手小挽其发，常弦弦勿纵之；一人以手按据胸上，微动之；一人摩捋臂胫，屈伸之。若已僵，但渐渐强屈之，并按其腹。如此一炊顷，气从口出，呼吸眼开，而犹引按莫置，亦勿苦劳之，须令可少桂心汤及粥清含与之，令濡喉，渐渐能咽，乃稍止。兼令两人各以管吹其两耳弥好，此最善，无不活者，并皆疗之。（《肘后》《备急》、文仲、《古今录验》同。）
《备急》方。
以罽衣若氍毹、厚毡物覆其口鼻，抑之，令两人极力吹其两耳，一炊顷，可活也。（《肘后》《千金》、文仲、《集验》《小品》同。）
又方
悬牵其头发，塞两耳，勿令通气，以葱叶刺鼻中，两人极力痛吹之，啮其两脚踵，即活。亦可塞鼻而吹口，活也。（《小品》《古今录验》同。）
范汪疗自缢死方。
悬其发，令足裁至地，一时许即活。
又方
急手掩其口鼻，勿令内气稍出，二时许，气至即活。（《备急》、文仲、《古今录验》《肘后》同。）
又方
以绢急绞身体令坚，以车牛载行三十里许，使人于车上行踏肩、引发、吹耳。
又方
以松子油内口中，令得入咽中，则便活。
《千金》疗自缢死方。
以蓝青汁灌之，又极须安定身心，徐徐缓解，慎勿割绳，抱取。心下犹温者，刺鸡冠血滴口中，即活。男用雌鸡，女用雄鸡。
又方
鸡屎白以枣许，酒半盏和，灌口鼻中，即活。
又方
梁上尘如大豆，各内一筒中，四人各一筒，同时吹两耳、鼻中，极力吹之，即活。
又方
尿鼻、口、眼、耳中，并捉头发一撮如笔管大，掣之，立活。（并出第二十六卷中。）
《删繁》疗五绝死方。
一曰自缢，二曰墙壁所迮，三曰溺水，四曰魇魅，五曰产乳，皆取半夏一两，捣筛，吹一大豆内鼻孔中，即活。心下温，一日者，亦可活。（《千金》同。）
热暍方七首  ***************************
《病源》：夏月炎热，人多冒涉途路，热毒入内，与五脏相并，客邪炽盛，郁瘀不宣，致阴气卒绝，阳气暴拥，经络不通，故奄然闷绝，谓之暍也。然此乃外邪所击，真脏未坏。若遇便疗救，气宣则苏也。夫热暍不可得冷，得冷便死。此谓外邪，卒以冷触其热，蕴积于内，不得宣发故也。
又冒热困乏候。人盛暑之时，触冒大热，热毒之气入脏，则闷郁冒，至于困乏也。（并出第二十三卷中。）
《肘后》夏月中热暍死。凡中暍死，不可使得冷，得冷便死，疗之方。
以屈革带绕暍人脐，使三四人尿其中，令温。亦可用泥土屈草，亦可扣瓦碗底，若脱车釭以著暍人脐上，取令尿不得流去而已。此谓道路穷急无汤，当令人尿其中。仲景云：欲使多人尿，取令温。若有汤，便可与之。仲景云：不用泥及车釭，恐此物冷暍，既在夏月，得热土泥暖车釭，亦可用也。（《备急》、文仲、《集验》《小品》《千金》同。）
又方
灸两乳头各七壮。（《千金》同。）
又方
取道中热尘土，以积暍人心下，多为佳。少冷即易，通气也。（《千金》同。）
又方
捣菖蒲汁，饮之一二升。
又凡此疗自经、溺、暍之法，并出自张仲景为之。其意理殊绝，殆非常情所及，亦非本草之所能开悟，实拯救人之大术矣。伤寒家别复有暍病，在上仲景论中，非此遇热之暍。（文仲同。出第七卷中。）
《千金》疗热暍方。
可饮热汤，亦可用少干姜、橘皮、甘草煮饮之，稍稍咽，勿顿使饱，但以热土及热灰土拥其上，佳。（《古今录验》同。）
文仲疗夏月暍死方。
浓煮蓼汁，灌三升，不瘥，更灌之。（《肘后》《千金》同。）
《古今录验》疗热暍方。
令人口嘘心前令暖，易人为之。（《肘后》同。）
溺死方九首  ***************************
《病源》：人为水所没溺，水从孔窍入，灌注腑脏，其气拥闭，故死。早拯救得出，即泄沥其水，令气血得通，便得活。又云：经半日及一日犹可疗，气若已绝，心下暖者亦可活。（出第二十三卷中。）
《肘后》疗溺死一宿者，尚可活方。
以皂荚末绵裹，内下部中，须臾出水则活。（《古今录验》同。）
又方
倒悬、解衣，挑去脐中垢，极吹两耳即活。（《集验》《千金》《小品》、文仲、《备急》同。）
又方
倒悬死人，以好酒灌鼻中，立活。（《千金》《备急》、文仲、《古今录验》同。）
又方
取瓮倾之，以死者伏瓮上，令口临瓮口，燃以芦火二七把，烧瓮中，当死人心下，令烟出，小入死者鼻口中，鼻口中水出尽则活。芦尽更益为之，取活而止。常以手候死人身及瓮，勿令甚热，冬天常令火气能使死人心下得暖。若卒无瓮，可就岸穿地，令如瓮，烧之令暖，乃以死人著上，亦可用车毂为之，当勿隐其腹，及令得低头，使水出。并熬灰数斛，以粉身，湿即易。（《千金》同。）
《小品》疗溺死，若身尚暖者方。
取灶中灰两石余，以埋人，从头至足，水出七孔，即活。（《备急》《千金》《肘后》同。）
又方
便脱取暖釜覆之，取溺人伏上，腹中出水，便活也。（《肘后》同。并出第十卷中。）
《千金》疗落水死方。
以灶中灰布地，令厚五寸，以甑侧著灰上，令死人伏于甑上，使头小垂下，炒盐二方寸匕，内管中，吹下孔中，即当吐水，水下，因去甑，以死人著灰中拥身，使出鼻口，即活矣。
又方
掘地作坑，熬灰数斛内坑中，下死人覆灰，湿彻即易之，勿令灰热烙煿人，冷即易之，半日即活。
《备急》疗溺死方。
屈死人两脚，著人肩上，以死人背向生人，背负持走，吐出水便活。（《肘后》云亦治冻死。《千金》《肘后》、文仲、《集验》《小品》《古今录验》同。出第八卷中。）
冻死方一首  ***************************
《病源》：人有在途路，逢凄风苦雨，繁霜大雪，衣服霑濡，冷气入脏，致令阴气闭于内，阳气绝于外，营卫结涩，不复流通，故致噤绝而死。若早得救疗，血温气通则生。又云：冻死一日犹可活，过此即不疗。（出第二十三卷中。）
《肘后》疗冬天堕水，冻四肢直，口噤，裁有微气出方。
以大器中多熬灰，使暖，囊盛，以薄其心上，冷即易，心暖气通，目则得转，口乃开，可温尿、粥清稍稍含之，即活。若不先温其心，便持火炙其身，冷气与火相抟则死。（《集验》《备急》、文仲、《千金》《古今录验》同。）
入井冢闷方二首  ***************************
《肘后》云：此事他方少有其说，且人为之寡，不俟别条，今于水冻之后附此。乃是地气薰蒸，盖亦障雾之例，服诸解毒犀角、雄黄、麝香之属，豉豆、竹沥、升麻诸汤，亦应为佳。（出第三卷中。）
《小品》疗入井冢闷冒方。
凡五月、六月，井中及深冢中皆有伏气，入中令人郁闷杀人。如其必须入中者，先以鸡、鸭、杂鸟毛投之，直下至底，则无伏气，毛若徘徊不下，则有毒气也。亦可内生六畜等置中，若有毒，其物即死。必须入不得已，当先以酒，若无，以苦酒数升，先洒井冢中四边畔，停少时，然后可入。若觉中有些气郁闷，奄奄欲死者，还取其中水洒人面，令饮之，又以灌其头及身体即活。若无水，取他水用也。（《肘后》《千金》《录验》同。出第十卷中。）
《千金》疗入井冢毒气方。
取他井中水洒身上，至三食顷便活。若东井取西井、南井取北井中水用之。（出第二十六卷中。）

第二十九卷  ——————————————————————————————————————————————————————————————————————————————————————————

从高堕下方三首  ***************************
《千金》疗丈夫从高堕下，伤五脏，微者唾血，甚者吐血，及金疮伤绝崩中，皆主之方。
阿胶（炙）　干姜（各二两）　艾叶　芍药（各三两）
上四味，切，以水八升煮取三升，去滓，入胶令消，分二服，羸人三服。女人产后崩中伤，下血过多，虚喘，腹中绞痛，下血不止，服之悉愈。
又疗从高堕下，泻血及女人崩中方。
当归（二分）　大黄（一分）
上二味，捣为散，酒服方寸匕，日三。（范汪同。并出第二十六卷中。）
《千金翼》胶艾汤，主男子伤绝，或从高堕下，伤五脏，微者唾血，甚者吐血及金疮经内绝者方。
阿胶（炙）　艾叶　芍药　干地黄（各三两）　干姜　当归　甘草（炙）　川芎（各二两）
上八味，切，以水八升，煮取三升，去滓，内胶令烊，分再服，羸人三服。此汤正主妇人产后、崩中伤下血多，虚喘欲死，腹痛血不止者，服之良。（出第十九卷中。）
从高堕下瘀血及折伤内损方一十八首  ***************************
《广济》疗从高堕下，内损瘀血，消血散方。
蒲黄（十分）　当归　干姜　桂心（各八分）　大黄（十二分）　虻虫（四分，去足翅，熬）
上六味，捣为散，空腹以酒服方寸匕，日再，渐渐加至一匕半。忌生葱、猪、犬肉。（出第上卷中。）
《肘后》疗卒从高堕下，瘀血胀心，面青，短气欲死方。
取胡粉一钱匕，以水服之。（《备急》、文仲同。）
又方
煮大豆或小豆令熟，饮汁数升，和酒服之，弥佳。（《千金》《备急》、文仲同。一云：大豆二升，煮令熟，取汁二升，去豆，以淳酒六七升和饮之，一日饮尽，小豆亦佳。）
又方
生干地黄二两，熬末，以酒服之。
又方
生地黄捣取汁，服一升，或二升，尤佳。
又方
乌鸦翅羽二七枚，烧末，酒和服之，即当吐血也。如得左羽尤佳。
又疗从高堕下，若为重物所顿笮，得瘀血方。
豆豉三升，沸汤二升渍之，食顷，绞去滓，内蒲黄三合，搅调，顿服之，不过三四服，神良。（《删繁》《小品》、文仲、《备急》《集验》《千金》同。）
又方
乌梅五升，去核，以饴糖五升煮，稍稍食之，自消。（文仲、《备急》《千金》同。）
又方
取茅连根叶捣，绞取汁一二升，服之，不过三四服愈。冬用根。
又方
刮琥珀屑，酒服方寸匕，取蒲黄二三匕，日四五服，良。
又方
末鹿角，酒服三方寸匕，日三。（《千金》同。）
又方
取败蒲荐烧灰，以酒服方寸匕。（并出第三卷中。）
深师疗从高堕下伤内，血在腹聚不出，疗下血方。
取好大黄（二两）　桃仁（三十枚）
上二味，捣，以水五升，煮取三升，分为三服，去血后，作地黄酒服，随能服多少，益血。过百日成微坚者，不可复下之。虚极杀人也。
又疗堕落瘀血，桃枝汤方。
桃枝（一握，中指长，剉）　芒硝（五分）　大黄（四两）　当归　甘草（炙）　桂心（各二两）　虻虫（二十枚，去翅足，熬）　水蛭（二十枚，熬）　桃仁（五十枚，去尖皮，熬）
上九味，㕮咀，以水八升，煮取三升，去滓，温分三服，内消。
又疗堕落，积瘀血，消血理中膏方。
大黄（二两）　猪脂（二升）　桂心（一两）　干姜（一两）　当归（二两）　通草　乱发（各一两）
上七味，切，以膏煎发令消尽，捣药下筛，须令绝细，下膏置地，内诸药搅匀，微火煎之，三上三下，即药成，去滓。以好酒服一两，日二服。一方不去滓。（并出第二十六卷中。）
《千金》疗从高堕下，及被木石所迮，或因落马，凡是伤损血瘀凝积，气急欲绝，无不疗方。
净土五升，蒸之令极热，分半，以故布数重裹之，熨病上，勿令大热，恐破肉，候冷即易之，以痛止即已。但有损伤，并以此法疗之，神效。已死不能言者亦活，三十年亦瘥。
又疗从高堕下损，有瘀血方。
蒲黄（八两）　附子（一两，炮去皮，末）
上二味，为散，以酒服五六钱匕，日三。不知，增之。（并出第二十六卷中。）
《近效》土质汗，疗折伤内损，有瘀血，每天阴则疼痛，兼疗产妇产后诸疾，神效方。（《开宝本草》云：质汗主金疮伤折，瘀血内损，补筋，消恶血下血、妇人产后诸血，并酒消服之，亦敷病处。出西蕃，如凝血。蕃人煎甘草、松泪、柽乳、地黄并热血成之。今以益母成煎，故谓之土质汗也。）
三月采益母草一重担（一名夏枯草）
上一味，拣择去诸杂草及干叶，以新水净洗，于箔上摊晒，令水尽，则用手捩断，可长五寸，勿用刀切，即置镬中，量水两石，令水高草三二寸，则纵火煎，候益母草糜烂，水三分减二，漉去草，取五六斗汁，泻入盆中，澄之半日，以绵滤取清汁，盆中滓淀并尽弃之。其清汁于小釜中慢火煎取一斗，如稀饧，每取梨许大，暖酒和服之，日再服，和羹粥吃并得。如远行不能，将稀煎去，即更炼令稠硬，停作小丸服之。七日内则疼痛渐瘳，二七日平复。或有产妇恶露不尽及血运，一两服即瘥。其药兼疗风，益心力，无所忌。（郑长史处、吏部李郎中服之得力。）
坠损方三首  ***************************
《广济》疗坠损，骨肉苦疼痛不可忍方。
故马毡两段，其毡欲得故腻者，于铛中以酒五六升，著一抄盐，煮令热，即内毡于铛中，看毡热，便用裹所损处，冷即易之，勿令久热伤肉，如是三五遍，痛定即止，仍服止痛药散，即渐瘥。
又疗男子虚劳，坠伤内损，吐血不止欲死，面目黑如漆者，悉主之方。
黄芪　川芎　当归　芍药（各三两）　甘草（三两，炙）　生姜（八两）
上六味，切，以水九升，煮取二升五合，去滓，分温三服，服别相去六七里。不利。忌生冷、海藻、菘菜、猪、鱼。（并出第四卷中。）
《近效》疗坠损方。
生地黄（一斤，分为三分）
上每服取一分，熬令焦黄，以酒半升，煎一两沸，绞去滓，令温暖得所，食前，日三，无所忌。马坠亦疗之。
坠落车马方六首  ***************************
《肘后》疗忽落马堕车，及坠屋坑崖腕伤，身体头面四肢内外切痛，烦躁叫唤，不得卧方。
急觅鼠矢，无问多少，烧，捣末，以猪膏和，涂封痛处，急裹之。仍取好大黄如鸡子大，以乱发裹上如鸭子大，以人所裁白越布衫领巾间余布以裹发外，乃令火烧，烟断捣末屑薄。以酒服，日再三。无越布，余布可强用，常当预备此物为要。（《备急》《集验》《古今录验》同。出第三卷中。）
《千金》疗凡人坠落车马，心腹积血，唾吐血无数方。
干藕根末，酒服方寸匕，日三。如无，取新者，捣取汁服之尤妙。
又疗堕马及树崩瘀血，腹满短气方。
大豆五升，水一斗，煮得二升半，去豆，顿服。剧者不过三服。（并出第二十六卷中。）
《千金翼》疗落马堕车及诸伤腕折臂脚，疼痛不止方。
黄芪　芍药（各三两）　干地黄　当归　附子（炮）　通草　续断　桂心　干姜（各二两）　蜀椒（一合，汗）　乌头（半两，炮）
上十一味，捣为散。先食，酒服五分匕，日三。忌如常法。（本方有大黄一两。又云服方寸匕。出第十九卷中。）
《救急》疗坠马落车被打，伤腕折臂，呼唤痛声不绝，服此散，呼吸之间不复大痛。三日筋骨相连，当归散方。
当归（熬令香）　桂心　甘草（炙）　蜀椒（汗，各二分）　川芎（六分，熬）　附子（炮）　泽兰（熬，各一分）
上七味，捣为散。酒服方寸匕，日三。小儿被奔车马所损，裂其膝，皮肉决见骨，即绝死，小苏啼不可听闻，服之便眠，十数日便行走，其神验如此。忌同前方。（《千金翼》、深师同。出第六卷中。）
《近效》疗堕马内损方。
取廅药一小两，捣为末，牛乳一盏，煎五六沸，和服。李谏议云：廅药以羊肉汁和服，一日内不用吃菜，极效。（出第一卷中。）
折骨方三首  ***************************
《肘后》疗凡脱折折骨诸疮肿者，慎不可当风卧湿，及多自扇，若中风则发痉，口噤杀人。若已中此，觉颈项强，身中急束者，急服此方。
竹沥饮三二升。若口已噤者，可以物拗开内之，令下。禁冷饮食及饮酒。竹沥卒烧难得多，可合束十许枚，并烧中央，两头承其汁，投之可活。（《小品》《备急》、文仲、《古今录验》同。出第三卷中。）
《千金》疗腕折骨痛不可忍方。
取大麻根叶，无问多少，捣取汁，饮一小升。无生青者，以干者取汁服。亦主堕坠打捶瘀血，心腹胀满短气良。（出第二十六卷中。）
《救急》疗骨折，接令如故，不限人畜也方。
取钴锛铜错取末，仍捣，以绢筛，和少酒服之，亦可食物和服之，不过两方寸匕以来，任意斟酌之。（出第九卷中。）
伤筋方三首  ***************************
《千金》疗被伤筋绝方。
取蟹头中脑及足中髓熬之，内疮中，筋即续生。
又方
捣葛根汁饮之，葛白屑熬令黄，敷疮止血。（并出第二十六卷中。）
《救急》续断筋方。
取旋覆草根，净洗去土，捣，量疮大小取多少敷之，日一易之，以瘥为度。（《必效》同。出第九卷中。）
筋骨俱伤方七首  ***************************
《肘后》疗腕折，四肢骨破碎，及筋伤蹉跌方。
烂捣生地黄，熬之，以裹折伤处，以竹片夹裹之，令遍病上，急缚，勿令转动，一日可十易，三日即瘥。（《千金》《删繁》《备急》、文仲、《古今录验》同。）
又方
取生栝楼根捣之，以涂损上，以重布裹之，热除痛止。（《备急》同。）
又方
捣大豆末，合猪膏和涂之，干即易之。（并出第三卷中。）
深师疗折腕伤筋骨，槐子膏方。
槐子中仁　秦艽　白术　续断（各一两）　桂心（六分）　巴豆（十枚，去皮心，熬）　大附子（一枚，炮）
上七味，㕮咀，以醇苦酒渍槐子等一宿，以成炼猪脂二斤，于微火上煎三上三下，候膏成，绞去滓，温酒服枣子许一枚，日三，并涂敷。忌生葱、猪肉、冷水、芦笋、桃李、雀肉等。（出第二十卷中。）
《千金》疗四肢骨碎，及伤筋蹉跌方。
生地黄不限多少，熟捣，熬，以裹伤骨处，频易。（《古今录验》同。）
又方
豉三升，以水七升渍之，绞去滓，取汁饮，止烦闷。（《古今录验》同。）
又方
干地黄　当归　独活　苦参（各二两）
上四味，捣末，以酒服方寸匕，日三服。（并出第二十六卷中。）
折腕方一首  ***************************
深师卓氏膏。
大附子（四枚，生用，去皮）
上一味，切，苦酒渍三宿，以脂膏一斤煎之，三上三下，膏成敷之。亦疗卒中风口噤，颈项强。（出第二十六卷中。）
折腕瘀血方四首  ***************************
《千金》疗折腕瘀血方。
虻虫（去足翅，熬）　牡丹（等份）
上二味，为散，以酒服方寸匕，血化成水。
又方
大黄（六两）　桂心（二两）　桃仁（六十枚，去皮）
上三味，切，以酒六升，煮取三升，分三服，当下血瘥。（并出第二十六卷中。）
《千金翼》疗折腕瘀血方。
菴䕡草汁饮之，亦可作散服。（出第十九卷中。）
《古今录验》疗折腕瘀血方。
蒲黄（一升）　当归（二两）
上二味，捣散，酒服方寸匕，日三，先食服之。（《千金》同。出第三十四卷中。）
蹉跌方三首  ***************************
深师疗蹉跌，补绝复伤，地黄散方。
干地黄（十分）　桂心　干姜　川芎　甘草（炙）　当归（各二分）　芍药（五分）
上七味，捣为散。先食，以酒服方寸匕，日三服。
又方
大豆（熬令黑）　大黄（各二两）　桂心（一两）
上三味，捣为散，分为三剂，酒和服。忌生葱。又大黄一两，生地黄三两切熬，以水酒二升，煮取一升，顿服之，瘥。（出第二十六卷中。）
范汪蹉跌膏，兼疗金疮方。
当归　续断　附子　去皮　细辛　甘草（炙）　通草　川芎　白芷　牛膝（各二两）　蜀椒（二合）
上十味，㕮咀，以猪膏二斤煎，以白芷色黄膏成，绞去滓，日再，以摩损处。（出第十卷中。）
被打有瘀血方一十三首  ***************************
《肘后》疗若为人所打，举身尽有瘀血方。
刮青竹皮（二升）　乱发（如鸡子大四枚，烧灰）　延胡索（二两）
上三味，捣散，以一合，酒一升，煎三沸，顿服，日三四。（《备急》、范汪同。）
又疗被打击，有瘀血在腹内久不消，时时发动方。
大黄（二两）　干地黄（四两）
上二味，捣散，为丸，以酒服三十丸，日再，为散服亦妙。（《备急》、文仲、《小品》、范汪等同。并出第三卷中。）
范汪疗被打有瘀血方。
大黄（二两）　桃仁（去尖皮，熬）　虻虫（各二十一枚，去足翅，熬）
上三味，捣，蜜丸四丸，即内酒一升，煎取七合，服之。（《备急》《肘后》同。）
又方
姜叶（切，一升）　当归（三两）
上二味，为末，以酒服方寸匕，日三。（并出第十卷中。）
《备急》若久血不除，变成脓者，宜此方。
大黄（三两）　桃仁（三十枚，去皮尖）
上二味，切，以水五升煮取三升，分三服，当下脓血，不尽更作。（文仲、《肘后》同。）
又若久宿血在诸骨节及胁肋外不去者方。
牡丹　虻虫（去足，熬，等份）
上二味，捣末，以酒服方寸匕，血化成水。（《小品》、文仲、《千金》并《翼》《古今录验》同。）
又方
大黄（如鸡子一枚）　蚯蚓矢（一合）
上二味，酒半升，煮取三沸，服之。
又方
铁一斤，酒三升煮取一升，服之。又烧令赤，投酒服之。（《小品》、文仲、《肘后》同。出第八卷中。）
《千金》疗被打伤破，腹中有瘀血方。
蒲黄（一升）　当归　桂心（各二两）
上三味，捣散，以酒服方寸匕，日三夜一，不能酒，饮服之。（刘涓子方。）
又方
捣莨菪子末，以敷疮上。
又凡有瘀血者，其人喜忘，不欲闻人声，胸中气塞短气方。
甘草（一两，炙）　茯苓（二两）　杏仁（五合）
上三味，切，以水一斗，煮取三升，分为三服。（范汪同。）
又被欧击损伤，聚血腹满方。
豉一升，以水二升煮三沸，去滓，再服。不瘥，重服之。（范汪同。并出第二十六卷中。）
张文仲刘涓子疗被打腹中瘀血，白马蹄散方。
白马蹄烧令烟断，捣末，以酒服方寸匕，日三夜一。亦疗妇人瘀血，消化为水。（《肘后》《备急》《千金》同。）
被打损青肿方七首  ***************************
《千金》疗被打，头眼青肿方。
用新热羊肉敷之。
又方
大豆黄末和敷之。
又方
墙上朽骨，唾于石上研，摩涂之，干即易。
又方
釜月下土细末，涂之。
又方
羊皮上卧之。
又方
炙肥猪肉令热搨上。又炙猪肝贴之，亦佳。（出第二十六卷中。）
文仲疗被打青肿方。
以水磨桂涂之，赤则以墙中朽骨磨涂之，则平复也。（梁都督侍中敷效也。出第八卷中。）
许仁则疗吐血及堕损方三首  ***************************
许仁则论曰：此病有两种，一者缘堕打损，内伤而致此病；一者缘积热兼劳而有此病。若内伤，自须依前堕坠、内损、大便血等诸方救之。若积热累劳吐血状，更无余候，但觉心中悁悁，似欲取吐，背上烦热，便致此病，宜依后鸡苏七味汤、桑白皮八味散疗之方。
鸡苏（五两）　生地黄（切）　青竹茹（各一升）　生姜　桑白皮（各六两）　小蓟根（切，六合）　生葛根（切，六合）
上药，切，以水九升煮取三升，去滓，分温三服，服别相去如人行十里久。若一剂得力，欲重合服，至四五剂尤佳。隔三四日服一剂。如未定，则宜合后桑白皮八味散服之。
桑白皮散方。
桑根白皮（六两）　生姜屑（六两）　柏叶　鸡苏（各四两）　小蓟根（五两）　干地黄（七两）　青竹茹（一升，新者）　地菘（三两）
上药捣散，煮桑白皮饮和一方寸匕，日再服，渐渐加至二三匕。以竹沥下亦得。
又此病有两种，一者外损，一者内伤。外损因坠打压损，或手足、肢节、肱、头项，伤折骨节，痛不可忍。觉内损者，须依前内损法服汤药。如不内损，只伤肢节，宜依后生地黄一味薄之法，及芥子苏等摩之方。
生地黄，无问多少，净洗，捣碎令烂，熬之，候水气尽，及热以薄折处，冷即易之。如骨蹉跌，即依疗折伤法缥缚，兼薄羊脑、生龟、生鼠等法，为有所损，此不复载。如伤损处轻，捣芥子和苏，以摩伤处。若被打坠压伤损，急卒虽不至昏闷，腹内无觉触，然身之中相去非远，外虽无状，内宜通利。或虑损伤，气不散，外虽备用诸方，腹内亦须资药，但不劳大汤。如前内损欲死者，服汤取利，欲用时，间小小诸物服之，理应无嫌，其法略出如后。小便酒煮生地黄，每始王木、綟木、梓叶、廅药、梒药、猪脂，及石蜜、白石、地菘、延胡索、赤泥药。（以上十一物并出下卷，吴升同。）
金疮禁忌序一首  ***************************
《肘后》：凡金疮去血，其人若渴，当忍之，常用干食并肥脂之物以止渴，慎勿咸食。若多饮粥辈，则血溢出杀人，不可救也。又忌嗔怒、大言笑、思想阴阳、行动作劳，勿多食酸咸饮酒、热羹臛辈，皆使疮痛肿发，甚者即死。疮瘥后犹尔，出百日、半年，乃稍复常耳。凡金疮伤天窗、眉角、脑户、臂里跳脉、髀内阴股、两乳、上下心、鸠尾、小肠及五脏六腑俞，此皆是死处，不可疗也。又破脑出血而不能言语，戴眼直视，咽中沸声，口急唾出，两手妄举，亦皆死候，不可疗。若脑出而无诸候者可疗。又疮卒无汗者，中风也。疮边自出黄汁者，中水也。并欲作痓候，可急疗之。又痛不在疮处者，伤经也。亦死之兆。又血出不可止，前赤后黑，或白，肌肉腐臭，寒冷坚急者，其疮难愈，亦死也。（并出第三卷中。）
金疮预备膏散方三首  ***************************
《肘后》疗金疮膏散三种，宜预备合，以防急疾之要，续断膏方。
蜀续断　蛇衔　防风（各三两）
上三味，切，以猪脂三斤，于东向露灶煎之，三下三上膏成，去滓。若深大疮者，但敷四边，未可使合；若浅小疮者，但通敷便相连，令止血住痛。亦可以酒服如杏子大。
又冶葛蛇衔膏方。
蛇衔　蔷薇根　续断　冶葛（各二两）　当归　附子（各一两，半去皮）　防风　黄芩　泽兰（各一两）　松脂　柏脂（各三两）
上十一味，㕮咀，以猪脂二斤煎之，别以白芷一枚内中，候色黄即膏成，去滓滤，以密器收贮之，以涂疮，无问大小皆瘥，不生脓汁也。（出第七卷中。）
深师预备金疮散方。
干姜　甘草（炙）　桂心（各一两）　当归（三两）　川芎（四两）　蜀椒（三两，汗）
上六味，捣散，以酒服方寸匕，日三。（《肘后》同。出第二十九卷中。）
金疮方一十一首  ***************************
《肘后》疗金疮方。
割毡方一寸，烧灰，研，以敷之，瘥。
又方
杏仁去皮尖，捣如泥，石灰份等，以猪脂和之，淹足合煎，令杏仁黄，绞去滓，以涂疮上，日五六遍，愈。
又方
烧故青布作灰，敷疮上，裹缚之，数日瘥，可解去。
又方
以蛇衔草捣敷之，瘥。
又方
狼牙草茎叶熟捣，敷贴之。兼止血。（一方烬草挼敷之。）
又方
五月五日掘葛根，曝干，捣末，敷疮上，止血止痛。
又方
钓樟根出江南，刮取屑敷疮上，有神验。
又方
紫檀末，以敷金疮，止痛、止血、生肌。
又方
烧牡蛎末敷之佳。凡裹缚疮，用故布帛，不宽不急，如系衣带即好。（并出第七卷中。）
《近效》金疮或压损断裂方。
剥取新桑皮，作线缝之，又以新桑皮裹之，以桑白汁涂之，极验。小疮但以桑皮裹即瘥。
又金疮、灸疮、火烧疮等方。
蜡（如胡桃仁）　杏子（一抄，烂捣）　槟榔仁（一枚）　薰陆香（半合）
上四味，和捣，以猪脂煎，即以此药涂帛上贴疮，此方甚效。
金疮续筋骨方三首  ***************************
《千金》疗金疮粉散，辟风水、续筋骨、止血方。
石灰　地菘苗　细辛　旋覆根　葛叶　猪膏　青蒿　麦门冬苗　益母苗（不限多少，切）
上九味，捣取汁，和石灰作饼子，曝干，末如粉，以敷伤疮上，止血、止痛、生肌。五月五日合之神效。（出第二十六卷中。）
《必效》疗被斫筋断者，续筋方。
旋覆根捣汁，沥疮中，仍用滓封疮上，即封裹之，十五日即断筋便续矣，更不须开易。（此方出苏景仲家，獠奴用效。出第四卷中。）
《古今录验》疗金疮中筋骨，续断散方。
续断（五两）　干地黄　蛇衔　地榆　杜蘅（各四两）　干姜　蜀椒（汗）　细辛　桂心（各一两）　当归　川芎　苁蓉　芍药（各三两）　人参　甘草（炙）　附子（炮去皮，各二两）
上十六味，捣为散，以酒饮和服方寸匕，日三服。忌海藻、菘菜、生菜、生葱、猪肉、冷水。（一方无杜蘅，有牡砺。出第三十四卷中。）
金疮止痛方五首  ***************************
范汪疗金疮，内塞止痛，地榆散方。
地榆根　白蔹（各二分）　附子（一分，炮）　当归（四分）　川芎　白芷　芍药（各三分）
上七味，捣散。以酒饮服方寸匕，日三服。忌同前方。
又金疮，内塞逐痛方。
黄芩　当归（各三两）　甘草（炙，二两）　细辛　乌头（炮，各二两）　干姜（一两）　白芷（四两）
上七味，捣筛。以酒饮服一钱匕，日三，可至二钱匕。忌同前方。
又金疮止痛方。
马蹄烧灰，三指撮，以酒和服之。（并出第十九卷中。）
《千金》凡金疮若刺疮，痛不可忍者方。
葱白一把，水三升，煮数沸，渍洗疮上，痛即止。（亦治因水入疼痛。《翼》、深师同。出第二十六卷中。）
《古今录验》疗金疮，止痛，牡蛎散方。
牡蛎（二分，熬）　石膏（一分）
上二味，下筛，以粉疮，痛即止。（出第三十四卷中。）
金疮生肌方四首  ***************************
《广济》疗金疮生肌破血，补劳消疮轻身，紫葛汤方。
紫葛三握，细剉之，以顺流河水三大升，煎取一升二合，去滓。空腹，分三服。若冷，以酒一大升，水二升和煮，取一大升。无忌。（出第六卷中。）
范汪疗金疮，内塞止痛，生肌肉散方。
当归　甘草（炙）　肉苁蓉　川芎　芍药　蜀椒（汗）　吴茱萸　干姜　桂心　白及　黄芪　厚朴　人参
上十三味，等份，捣为散。以酒饮服一方寸匕，日三服。忌同前方。
又疗金疮生肌白膏方。
白芷（一两六铢）　干地黄（一两半）　川芎（一两六铢）　甘草（半两，炙）　当归　白蔹　附子（各十八铢，去皮）　蜀椒（二合半，汗）
上八味，㕮咀，以猪脂五斤合煎三上三下，药成，去滓，涂疮上，日再。忌同前方。（并出第九十五卷中。）
《古今录验》疗金疮，生肌散方。
甘草（一斤，炙）　黄柏（八两）　当归（四两）
上三味，捣末，以封疮上，日再。（出第三十四卷中。）
金疮去血多虚竭内补方二首  ***************************
《千金》疗金疮去血多，虚竭，内补方。
当归（三两）　芍药　细辛（各五分）　干姜（三分）　甘草（二分，炙）
上五味，为散。以酒服方寸匕，日三夜一。忌同前方。（出第二十六卷中。）
《古今录验》疗金疮去血多，虚竭，内补方。
蜀椒（三分）　干姜（二分）　苁蓉　甘草（炙）　芍药　当归　川芎　桂心　黄芩　人参　黄芪　厚朴（炙）　吴茱萸　桑白皮（各一两）
上十四味，捣散。以酒服方寸匕，日三。（一方有白及，无桑白皮。《千金翼》同。出第三十四卷中。）
金疮中风方八首  ***************************
《肘后》疗金疮中风方。
蜀椒，量疮大小，用面作馄饨，煻灰中炮令熟，及热开一小口，当疮上掩之，即引风出，可多作，取瘥。（《备急》《小品》同。出第三卷中。）
《必效》疗金疮中风，角弓反张者方。
取杏仁碎之，蒸令馏，捣绞取脂，服一小升许，兼以摩疮上，即瘥。
又方
取蒜一大升，破去心，以无灰酒四升煮蒜，令极烂，并滓服一大升以来，须臾汗如雨出，则瘥。
又疗口噤不能语方。
蔓荆子净洗一升，捣令细，粘手，撮为炷，以灸疮上一两度，热彻即瘥。兼服后方。
又疗因疮著风方。
鸡粪一合，乌豆二升，簸令净，二味相和，于铛中熬令焦黑，及热泻出，以酒二大升淋之，与服，随多少令尽，取汗，瘥。如无汗，更作服。
又疗因疮著风，角弓反张方。
取莨菪根，可疮大小截令平，如无大者，并缚数根，称疮以为限，猪脂一大合，盐末一鸡子黄大，和膏，于火上温之，令膏盐相得，不用过热，热即伤肉，以暖得炷疮上，冷即易之，为两炷，于垍器中烧之，更相用，以瘥止，验。
又方
生鸡子、乌麻油，二味合煎，稍稠，待冷，以封疮上。
《古今录验》疗金疮得风，身体痓强，口噤不能语，或因破打而得，及斧刀所伤，得风临死，总用此方，无有不瘥，瓠芦烧麻烛熏之方。
取未开瓠芦一枚，长柄者，开其口，随疮大小开之，令疮相当，可绕四边闭塞，勿使通气，上复开一孔如碗口，取浮麻子烛两条并燃，瓠芦向上，烛尽更续之，不过半日即瘥。若不止，亦可经一两日熏之，以瘥为度。若烛长不得内入瓠芦，可中折用之。（出第三十四卷中。）
诸疮中风寒水露方五首  ***************************
文仲云：凡以八九月刺手足金疮及诸疮中寒露水冷毒，皆杀人，不可轻也，疗之方。
生竹若桑枝两条，煻火中令极热，斫断炷疮口中，热气尽更易一枚，尽二枚则疮当烂，乃取薤白捣，以绵裹著热灰中，使极热，去绵，以薤白薄疮上，布帛急裹之。（《肘后》《千金》同。）
又疗若已中水及恶露风寒，肿痛方。
以盐数合，著疮上，以火炙之，令热达疮中毕，以蜡内竹管，插热灰中令烊，以滴入疮中，即便愈。若无盐用薤白，但单用蜡亦良。（《肘后》同。出第五卷中。）
《备急》疗诸疮中风寒水露肿痛，云因疮而肿者，皆中水及中风寒所作也。其肿气入腹则杀人也方。
烧黍瓤，或牛马干粪、桑条辈多烟之物，掘地作坎，于中烧之，以版掩坎上，穿版作小孔，以疮口当孔上熏之，令疮汁出尽乃止。又滴热蜡疮中佳。（《集验》《肘后》、文仲同。）
又方
以桑灰汁温之，以渍疮，大良。姚云神验。（《肘后》《千金》同。出第十八卷中。）
《近效》疗疮因水入疼痛方。
取生葱一束，捣，以脚踏上，须臾更著之，瘥。（李谏议房给事录，试效。）
被刀箭伤方一十一首  ***************************
刘涓子疗金疮，箭在肉中不出方。
半夏（三两，洗）　白蔹（三两）
上二味，下筛，以酒服方寸匕，日三，浅者十日出，深者二十日出，终不住肉中。（《肘后》《千金》、文仲、《小品》同。出第三卷中。）
《肘后》疗卒被毒箭方。
捣蓝青，绞取汁，饮之，并薄疮上。若无蓝，取青布渍之，绞取汁饮之，亦以汁淋灌疮中。（《肘后》、范汪、文仲、《备急》《千金》同。）
又方
煮藕取汁饮之，多多益善。（《肘后》、文仲、《备急》同。）
又方
但多食生葛根自愈，或捣生葛，绞取汁饮之，干者煮取饮之。（《小品》《千金》《集验》《备急》、文仲同。）
又方
干姜、盐等份，捣末，敷疮上，毒皆自出。（范汪、《肘后》《备急》同。一作干葛。）
又凡毒箭有三种，交广夷俚用焦铜作镞；次岭北，用诸蛇虫毒螫物汁著管中，渍箭镞。此二种才伤皮，便洪肿沸烂而死，惟射猪犬，虽困犹得活，以其啖人粪故也。人若有中之，便即餐粪，或绞滤取汁饮之，并以涂疮上，须臾即定，不尔，不可救也。又一种，是今之猎师射獐鹿，用射罔以涂箭镞，人中之，当时亦困顿，著宽处者不死，若近胸腹，亦宜急疗之。今葛氏方是射罔者耳。
又疗箭镝及诸刃刀在咽喉、胸膈诸隐处不出者方。
牡丹（一分）　白蔹（二分）
上二味，捣末。以温酒服方寸匕，日三服。刃自出。（《肘后》《备急》《千金》同。出第九卷中。）
《小品》疗被毒箭伤方。
雄黄末敷之愈。（《肘后》《千金》《集验》同。此方亦疗蛇毒。）
又方
食麻子数升愈。捣饮其汁亦佳。（《肘后》、范汪、《千金》同。出第十卷中。）
《集验》疗毒箭方。
以盐满疮中，灸盐上三十壮。（《肘后》同。）
又方
煮芦根汁，饮一二升。（范汪、《小品》同。一云煮姜汁饮二三升。）
又疗刀箭疮，有血不止方。
以小儿矢涂封之，三日即瘥，并不伤人。（出第九卷中。）
竹木刺不出方一十六首  ***************************
刘涓子竹木刺不出方。
鹿角烧灰末，以水和，涂之，立出，久者不过一夕。（《集验》、文仲、《备急》《肘后》、范汪、《古今录验》、深师同。出第三卷中。）
《肘后》疗竹木刺不出方。
取羊粪燥者，烧灰，和脂涂之。刺若未出，重敷之。（《删繁》《集验》《千金》《备急》、深师同。一云用干羊粪末。）
又方
嚼白梅，涂之。（《集验》《千金》同。）
又方
王不留行末服之，并敷上即出。（《集验》、文仲、深师、《千金》同。）
又方
捣乌梅，水和，涂之刺上，立出。（《千金》用白梅。并出第三卷中。）
深师疗刺不出方。
以鹿脑厚敷上，燥复易之，半日即出。（出第二十九卷中。）
《集验》疗刺藏在肉中不出方。
用牛膝根茎，合捣，以敷之，即出。纵疮合，其刺犹自出。（《肘后》《备急》、文仲、范汪、深师、《千金》同。出第九卷中。）
《千金》疗刺在人肉中不出方。
煮瞿麦汁，饮之，日三，立出。
又方
温小便渍之。
又方
白茅根烧末，以膏和涂之，亦主诸疮因风致肿。（《肘后》同。）
又方
蔷薇烧灰，以水服方寸匕，日二度，十日刺出。
又方
烧凿柄为灰，酒服二方寸匕。
又方
酸枣核烧末，服之瘥。
又方
头垢涂之。（并出第二十六卷中。）
文仲疗竹木刺不出方。
刮象牙屑，水和，涂刺上，立出。（《肘后》、范汪、《备急》、深师同。出第八卷中。）
《救急》疗竹木刺伤方。
嚼豉封之，立瘥。（《千金》《肘后》同。出第九卷中。）
狐尿刺方二首  ***************************
《千金翼》论：凡诸螳螂之类，盛暑之时，多有孕育，游诸物上，必有精汁，其汁干久则有毒，人手触之，不疑之间，则成其疾，故曰狐尿刺，日夜燥痛，不识眠睡，百方疗不能瘥方。
但取蒲公英茎叶根断之，取白汁涂，令厚一分，即瘥。神验。（出第二十四卷中。）
《肘后》疗狐尿棘刺人，肿痛欲死方。
以热桑柴灰汁渍之，冷复易，永瘥。（《备急》、崔氏同。出第八卷中。）
狐刺方五首  ***************************
崔氏疗狐刺方。
取好豉心以足为限，但觉被刺，即熟嚼豉以薄之，少顷，看豉中当见毛，不见，又速嚼豉，数薄之，以昼夜勿绝，但以毛尽便愈。
又方
热捣杏仁，细研，煮一两沸，承热以浸刺处，数数易之，大良。（《古今录验》同。）
《集验》疗狐刺方。
热鱼汁灌疮中。
《备急》疗狐刺方。
以热蜡灌疮中，又烟熏之，令汁出愈。此狐所溺之木，犹如蛇螫也。（《肘后》《小品》、文仲同。出第八卷中。）
《必效》主狐刺，痛如鸟啄者方。
生瓜蒌、香豉二味等份，捣之为饼，敷患处，干即易之，效。（段家方。出第六卷中。）
恶刺方三首  ***************************
《千金翼》疗恶刺方。
五月蔓荆子，捣末，和乌牛乳封之。无乌牛，但是牛乳亦得。（本方云人乳亦得。出第二十四卷中。）
《古今录验》疗恶刺方。
取未煮饼油脂，以面和油调，须臾著疮上，即愈。（一云蔓菁根和粉，以面和油。）
又方
取麹末，和独头蒜捣之，内疮孔中，虫出即瘥。（出第三十五卷中。）
灸疮方四首  ***************************
《肘后》论曰：凡灸不依明堂脉穴，或是恶日神，恶时杀，病人年神、人神所犯，天地昏暗，日月无光，久积阴沉，及灸日食毒物方毕，或灸触犯房室等，其灸疮洪肿，发作疼痛，病人加甚灸者，疾本不痊，增其火毒，日夜楚痛。遇其凡愚，取次乱灸，此皆因火毒伤脏，即死矣。今用方疗之。
柏白皮（三两）　当归（一两）　薤白（一握）
上三味，切，以猪脂一升，煎三上三下，以薤白黄，绞去滓，以涂疮上。亦疗风水中疮、火疮。（出第三卷中。）
《集验》疗灸疮痛，肿急方。
捣灶中黄土，末之，以水和煮令热，以渍之。（深师、《千金》《肘后》同。）
又疗灸疮，薤白膏，生肌肉止痛方。
薤白　当归（各二两）　白芷（一两）　羊髓（一斤）
上四味，㕮咀，以羊髓煎，白芷色黄药成，去滓，以敷疮上，日二。（《肘后》《千金》、文仲同。出第八卷中。）
《千金》疗灸疮方。
甘草（炙）　当归（各一两）　胡粉（六分，一作胡麻）　羊脂（六分）
上四味，切，以猪脂五合煎之，去滓，以敷疮上。忌海藻、菘菜。（出第二十六卷中。）
灸疮脓不瘥方三首  ***************************
《肘后》疗灸疮脓不瘥方。
白蜜（一两）　乌贼骨（一两，末）
上二味，相和以涂之。（《千金》同。）
《千金》疗灸疮，脓坏不瘥方。
腊月猪脂（一斤）　薤白（切，一升）　胡粉（一两）
上三味，先煎薤白令黄，去之，绵裹石灰一两，更煎，去之，入胡粉令调，敷之，日三。
又方
石灰一两，末，细绢筛，以猪脂和相得，微火上煎数沸，先以暖汤洗疮讫，以布裹灰熨疮上，三过，便以药贴疮上，灸之，又捣薤敷之。（《肘后》同。出第二十六卷中。）
火烧疮及火油天火疮方三首  ***************************
《集验》凡被火烧者，初慎勿以冷水、冷物并井下泥，火疮得冷，即热气更深，转入至骨，烂坏人筋挛缩者，良由此也。
又疗卒被火烧，若剧闷绝不识人方。
取新热小便，饮一升，及冷水和蜜饮之。口噤不开者，可拗开灌之，其闷瘥，然后疗外乃善。（《千金》《古今录验》、崔氏、《小品》同。出第八卷中。）
《千金》疗火疮方。
未熬麻油和栀子仁末涂之，惟厚为佳。已成疮者，筛白煻灰粉之，即瘥。（出第二十六卷中。）
《近效》疗火油及天火疮，初出似沸子，渐渐大如水泡，似火烧疮赤色热翕翕，须臾，浸淫渐多，急速者是也方。
芸薹菜不限多少，捣绞取汁，芒硝、大黄、生铁衣各等份，捣大黄末，相和芒硝等，以芸薹汁调如稀糊，以秃笔点药敷疮上，干即再点，频用极有效。阎师云：芸薹冬月煮取汁洗亦可。
火灼烂坏方五首  ***************************
刘涓子疗火烧，人肉烂坏，麻子膏方。
麻子（一合）　柏白皮　山栀子（碎）　白芷　甘草（各一两）　柳白皮（一两）
上六味，㕮咀，以猪脂一升煎三上三下，去滓，以涂疮上，日三。（出第五卷中。）
《集验》疗火烂疮，膏方。
柏白皮　生地黄（研，各四两）　苦竹叶　甘草（各四两）
上四味，切，以猪脂一斤煎三上三下，药成滤去滓，以摩疮上，日再摩。（《千金》无地黄。深师、《千金》、刘涓子、范汪同。出第八卷中。）
《千金》堕火灼烂疮方。
榆白皮熟嚼，封之瘥。
又火疮败坏方。
柏白皮切，腊月猪膏合淹，相和，煮四五沸，色变去滓，涂疮。（范汪同。出第二十六卷中。）
又方
柏白皮　生地黄　黄芩　蛇衔　栀子　苦竹叶（各一两）
上六味，切，以羊髓半升煎之，三上三下，去滓，涂疮上，瘥。
汤火所灼未成疮及已成疮方一十一首  ***************************
《肘后》疗汤火所灼，未成疮者方。
取暖灰，以水和习习尔，以敷之，亦以灰汁洗之。
又方
黍米　女麹（等份）
上二味，各异熬，令黑如炭，捣下，以鸡子白和涂之，良。
又方
取菰蒋根，洗去土，烧灰，鸡子黄和涂之。
又方
取柳白皮细切，以猪膏煎，以涂之，以柏白皮弥佳。凡此以上三方，皆能止痛，疾仍不成疮也。
又方
以小便渍洗之。
又方
以苦酒和雄黄涂之。
又若已成疮者方。
以白蜜涂疮上，取竹幕贴之，日三。（出第七卷中。）
范汪疗汤火灼疮方。
破鸡子取白涂之。（《肘后》同。）
又方
以豆酱汁涂之。（《肘后》、文仲同。并出第九十一卷中。）
《备急》疗汤火灼疮方。
柳皮烧灰如粉，敷之。（《肘后》同。）
又方
猪膏和米粉，涂之，日五六过，良。此二方既令不痛，又使速愈，又无瘢痕，已试有效。（《肘后》同。出第八卷中。）
汤火疮无问大小方四首  ***************************
崔氏疗汤火疮，无问大小，秘要方。
取狗毛碎剪，烊胶和之，以遍封疮上，一封之后，比至痂落亦不痛。（《救急》同。出第五卷中。）
文仲疗汤火疮，无问大小，秘要方。
新热牛粪涂之，良。（崔氏同。出第十七卷中。）
《救急》疗汤火疮，无问大小，秘要方。
取粟熬令焦黑，投水中，搅之良久，滤取汁，重煎如糖，以敷疮上，并灭瘢。（崔氏同。）
又方
取黍米煮粥，和鸡子白敷疮，良。（并出第五卷中。）
汤火烂疮方五首  ***************************
《肘后》疗汤火烂疮方。
取石膏捣末，以敷之，立愈。（《古今录验》同。出第三卷中。）
《备急》汤火灼烂方。
白蔹末，涂之，立有效。
又方
以竹中蠹虫末，涂之良。
又方
石灰末，以水和涂之，干即易之。（并出第八卷中。）
《古今录验》疗汤火烂方。
取商陆根捣末，以粉疮上。（出第四十卷中。）
汤煎膏火所烧方四首  ***************************
《肘后》疗为沸汤、煎膏所烧，火烂疮方。
丹参细切，以羊脂煎成膏，敷疮上。（《千金》《备急》、文仲、《集验》同。）
又方
熟捣生胡麻如泥，以厚涂疮上。（并出第七卷中。）
《集验》被汤火热膏所烧，不问大小，栀子膏方。
栀子（三十枚）　白蔹　黄芩（各五两）
上三味，切，以水五升、麻油一升煎，令水气竭，去滓，冷之，以淋疮，令溜去火热毒，肌乃得完也。作二日，任用膏涂汤散治之。（《千金》并《翼》《古今录验》《小品》同。出第八卷中。）
文仲滚汤煎膏所灼，火焰所烧方。
牛粪新者，和以鸡子白，涂之，比常用之，亦不作疮，不痛。神验。（出第七卷中。）
漆疮方二十七首  ***************************
《广济》疗漆疮方。
煮椒汤洗，频三五度。又嚼糯米敷上，干即易之，频四五度，即瘥。忌热面、肉、饮酒。（出第五卷中。）
《肘后》疗卒得漆疮方。
以鸡子黄涂之，干即易之，不过三五度。（文仲同。）
又方
煮柳叶汤，适寒温洗之，柳皮尤妙。（《集验》《必效》、文仲、《千金》同。）
又方
取生蟹黄涂之。
又方
煮香薷，以渍洗之。（深师、《古今录验》同。）
又方
浓煮鼠查茎叶洗之，亦可捣取汁以涂之。（《集验》《千金》同。）赤瓜木也。
又方
嚼秫米以涂之。
又方
以造酒小麹捣末，以粉之，干即以鸡子白和涂之，良。
又方
挼慎火草，若鸡肠草以涂之，漆姑草亦佳。（深师、《千金翼》同。）
又方
以羊乳汁涂之。（《千金翼》、深师同。）
又咒漆法，畏漆人见漆，便漆著之。
唾之曰：漆奕丹阳，漆无弟无兄，漆自死，丹亡二七须鼠伤。三唾之。又咒三过止，则不复生疮也。（出第四卷中。）
《删繁》疗漆疮方。
取莲叶干者一斤，以水一斗，煮取五升，洗疮上，日再。（《肘后》、崔氏、文仲、《千金》同。）
又方
芒硝五两，汤浸洗之。（《肘后》《千金翼》、深师同。出第九卷中。）
《千金》疗著漆，洗汤方。
取磨石下滓泥涂之，取瘥止，大验。（《翼》同。）
又方
矾石著汤中令消，以洗之。（《翼》《肘后》同。出第二十六卷中。）
《千金翼》疗漆疮方。
贯众捣末，以涂之良。干，以油和涂之。（《集验》、文仲、《肘后》同。）
又方
取猪膏涂之。（文仲、《删繁》《千金》同。）
又方
宜啖肥肉。（《集验》、深师、《千金》同。）
又方
嚼穄谷涂之。（出第十九卷中。）
崔氏疗漆疮方。
频以盐汤洗之，大良。
又方
以马尿洗之，瘥止。
《备急》疗漆疮方。
捣韭根如泥，涂之。煮薤叶，洗之，佳。（《肘后》、深师、崔氏同。）
又方
取蟹捣，以涂之，最妙。或以水浸之，取水数数洗之，亦效。
《救急》疗漆疮方。
以铁浆洗之，随手瘥，频为之妙。（出第八卷中。）
《必效》疗漆疮方。
取漆姑草，捣汁二分，和芒硝一分，涂之。若无芒硝，即朴硝最妙。炙韭熨之效。
又方
浓煮杉木汁，洗之，数数用即除，小儿尤佳。（出第四卷中。）
《古今录验》疗漆疮方。
黄栌木一斤，剉，盐一合，二味以水一斗，煮取五升，去滓，候冷，以洗之，即瘥。（王长华家神方。出第四十三卷中。）
论曰：此疾虽小，有著者，遍身头面似疹癞浮肿，生疮痛痒，毛发脱落，心烦恍惚，不得眠睡，因疗之迟，遂为他疾，或便成风癞，亦可畏也。
侵淫疮方七首  ***************************
《肘后》疗卒得浸淫疮，转广有汁，多起于心，不早疗之，绕身周匝，则能杀人方。
以鸡冠血涂之，良。
又方
取牛粪新者，绞取汁，以涂之，亦烧烟熏之。
又方
胡燕窠末，以水和涂之。（文仲、《备急》同。）
又方
取鲫鱼长三寸者，以少豉合捣，涂之，亦疗马鞍疮。若先起四肢，渐向头面者，难疗也。又取鲫鱼油煎，去鱼，涂之。（文仲、《备急》同。出第四卷中。）
《集验》疗卒毒气攻身，或肿，或赤痛，或痒，并分散上下周匝，烦毒欲死方。
取生鲫鱼切之如鲙，以盐和捣，遍涂疮上，干复易之。此为侵淫疮也。（《备急》同。出第八卷中。）
《古今录验》疗侵淫疮，苦瓠散方。
苦瓠（一两）　蛇皮（半两，烧）　露蜂房（半两，熬）　大豆（半升）　梁上尘（一合）
上五味，为散，以粉粥和，涂纸，贴赤处，日三，甚良。
又疗侵淫疮，戎盐散方。
戎盐（二分）　大黄（四分）　䕡茹（一分）
上三味，捣散，以酒和，敷疮上，日三良。
月蚀疮方一十二首  ***************************
《广济》疗月蚀疮方。
自死青蛙（一枚，烧作灰）　母猪蹄（一枚，烧灰）　甘草（末）　救月杖（烧灰）
上四味，等份，蜜和，涂疮上，日二，瘥止。
又方
五月五日干虾蟆（一枚，烧灰）　石硫黄（一两，研）　矾石（一两，熬令汁尽）
上三味，为散，以敷疮上，日二，瘥止。（小儿耳后疮同用。并出第五卷中。）
《肘后》疗大人、小儿卒得月蚀疮方。
五月五日虾蟆灰，以猪膏和涂之，瘥止。（文仲、《备急》《集验》同。）
又方
于月望夕取兔屎，仍内虾蟆腹中，合烧为灰末，以敷疮上，瘥止。（《集验》、崔氏同。崔氏云兔矢七枚。）
又方
取萝摩草捣末，涂之瘥。
又方
烧蚯蚓矢令赤，末，以猪膏和，敷之。（文仲、《备急》《千金》《古今录验》同。）
又云：此疮多在两耳上及七孔边，随月死生，故名月蚀疮也。世言小儿夜指月所为，实多著小儿也。（文仲、《备急》同。）
又方
水银　黄连（末，各二两）　胡粉（熬）　松脂（各一两，研）
上四味，相和合，研水银消，以涂疮。疮如干，以腊月猪脂和。先以盐汤洗拭，然后敷之。（出第十六卷中。）
《集验》疗月蚀疮方。
救月蚀，鼓皮如手许大一片，以苦酒三升渍一宿，以涂疮上。或云烧作灰，脂和敷之。（崔氏同。）
又方
虎头骨（二两，碎）　浮萍（屑，一两）
上二味，以猪脂一斤煎，取骨黄成膏，以涂疮上。（崔氏同。）
又方
茱萸根　地榆根　蔷薇根
上三味，各等份，为散，作汤洗疮，取药涂疮上，日三。（崔氏同。）
又方
燃烛照疮，使烛热气相及疮，即愈。（崔氏、《古今录验》同。并出第九卷中。）
《千金翼》疗月蚀疮恶肉方。
斑蝥（去足翅，熬）　石硫黄　䕡茹（各一两，末）
上三味，捣筛，以涂疮上。如疮干，以猪脂和涂之，日三。（出第二十四卷中。）
代指方一十一首  ***************************
《小品》代指者，其状先肿，焮焮热痛，色不黯黑，然后缘爪甲边结脓，剧者爪皆脱落，亦谓之代指病也。
又代指无毒，正繇人筋骨中热盛撮结故耳。吴人名遭指，野夫名为土卢，即皆是代指疾也。疗方。
单煮甘草汁渍之，或用芒硝汤渍之，捣青菜汁搨之，但得一种浸搨之，即瘥。（《千金》同。）
《肘后》疗代指方。
以猪膏和白善敷之，数易，瘥止。（深师、《千金翼》同。白善，一作曲蟮土。）
又方
以指刺炊上热饭中，七遍。（文仲、《集验》、深师、《千金》、范汪同。）
又方
取梅核中仁，熟捣，以淳苦酒和敷之，须臾瘥止。（文仲同。）
又指忽掣痛不可忍方。
灸指头痛处七壮，愈。（《千金》同。）
又指端忽发疮方。
烧铁令热，勿令赤，以灼之。上二方俱主代指。（并出第五卷中。）
《千金翼》疗代指方。
先刺去脓，炙鲊皮令热，以裹缚指令周匝，痛即止，便愈。（《千金》同。出第二十三卷中。）
崔氏论：代指者，是五脏之气使然，流注于十二源经脉，热冲手指不还，即代指也。
当取热汤，急渍之，即出，使满七度，便以冷水中浸之讫，又复浸之，如此三度，即涂羊胆，愈。未成脓，此方甚效。或以猪胆盛代指，缠之，瘥。（本方云渍干封桂末，便愈。出第四卷中。）
《备急》疗手指忽肿痛不已者，名为代指方。
和泥，泥指令遍周匝，厚一寸许，以热灰中炮之令燥，视皮皱即愈。不皱者，更为之良。（文仲、深师、范汪同。）
又方
取粱米粉，铁铛中熬令赤，以众人唾和之，涂上，令厚一寸，即消。
又方
小便和盐作泥，厚裹之，数易瘥。镵针刺血出最妙。（出第五卷中。）
甲疽方五首  ***************************
崔氏：夫甲疽之为病，或因割甲伤肌，或因甲长侵肉成疮肿痛，复缘靴窄研损四边，肿焮，黄水出，侵淫相染，五指俱烂，渐渐引上脚趺，泡浆四边起如火烧疮，日夜倍增，万医所不能疗之方。
绿矾石（五两，形色似朴硝而绿色）
上一味，置于铁版上，聚炭封之，以囊袋吹令火炽，即沸流出，色赤如融金，看沸定汁尽，去火待冷收取，挼为末，色似黄丹。先以盐汤洗疮，拭干，用散敷疮上，惟多为佳。著药讫，以软帛缠裹，当日即汁断疮干。若患急痛，即涂少酥令润，每日一遍，盐汤洗濯，有脓处则洗使净，其痂干处不须近。每洗讫，敷药如初，似急痛，即涂酥，五六日即觉疮上痂渐剥起，但依前洗敷药，十日即疮渐渐总剥痂落，软处或更生白脓泡，即捺破敷药，自然总瘥。神验无比。刑部张侍郎亲婴此病，卧经六十余日，困顿不复可言，在京众医并经造问，皆随意处方，了无效验，惟此法得效如神，今故录之，以贻好事者。（出第五卷中。）
《救急》疗甲疽方。
屋上马齿菜　昆仑　青木香　印成盐
上三味，各烧成灰，并等份。又取光明砂少许，于诸药中拌总和，下筛，为细散，以敷疮上，干即易之，以瘥止。当疮未瘥以前，不宜食鸡、猪、鱼肉、腥秽、酒、蒜等，瘥后仍三十日忌酒良。（出第九卷中。）
《必效》疗甲疽，赤肉生甲边上，裹甲者方。
取瓜州矾石，烧令沸定，末敷之，湿即刮却，更著，日数易，即消散。窦宣城绰云效。亦主杂疮，有虫、有黄水。若得吴白矾石亦佳。若无，鸡矢矾亦好。
又疗甲疽疮，肿烂，生脚指甲边，赤肉出，时瘥时发者方。
黄芪（二两）　䕡茹（三两）
上二味，切，以苦酒浸一宿，以猪脂五合，微火上煎，取二合，绞去滓，以涂疮上，日三两度，其息肉即消散。（出第四卷中。）
《近效》疗甲疽疮神妙方。
熏黄（悭好者）　蛇皮（烧灰）
上二味，等份，更和研之，先以温泔清浸洗疮令软，以尖刀子割去甲角入内处，裛干，取药枣栗许大，以敷疮上，用软帛裹之，半日许，药湿即易之，一日许即永除。其先痛者，敷药讫，一饭顷，即宜痛定，瘥讫。一二日勿著窄靴鞋，若能断酒及猪、鸡、鱼、蒜、面等，其效愈远。其药不过三四度易，永瘥。（萧十四郎中有效。）
肉刺方二首  ***************************
《古今录验》疗肉刺方。
好薄刮之，以新酒醋和羊脑敷之，一宿洗去，常以绵裹之良。（出第四十一卷中。）
《近效》疗肉刺方。
以黑木耳取贴之，自消烂，又不痛，宜以汤浸木耳软，乃用之。
手足皲裂方五首  ***************************
深师疗手足皲裂方。
蜀椒四大合，汗，以水一升煮之七沸，去滓，渍之，半食顷出，令燥，须臾复浸，涂羊、猪髓脑尤妙。（范汪同。出第二十九卷中。）
《集验》疗手足皲裂，血出痛方。
若涉水霜冻，面及手足皲裂瘃坏，取麦窠浓煮汁，及热以浸洗之，即瘥。
又方
取葱叶萎黄及箨煮，以渍洗之。（范汪同。）
又疗人脚无冬夏常坼裂，名曰尸脚，此因履踏洗尸水及恶物故也方。
取鸡屎一升，以水二升，煮数沸，待小冷，以渍脚半日，不过三四度瘥。（深师、《千金》、范汪同。出第九卷中。）
《千金》疗手足皴裂，血出疼痛方。
猪胰著热酒中以洗之，即瘥。（深师、《集验》同。云无酒用汤亦佳。出第二十四卷中。）
手足逆胪及瘃坏方二首  ***************************
范汪疗手足指逆胪方。
珍珠（一分）　干姜（二分）
上二味，捣末，以涂疮指上，日三。（《千金》、深师同。）
深师疗冬月冒涉冻凌，面目手足瘃坏，及始热痛欲瘃者方。
蜀椒（二分）　川芎（二分）　白芷　防风（各分）　姜（一分，一作盐）
上五味，以水四升，煎令浓，以洗之。（出第二十九卷中。）
疣目方一十九首  ***************************
《肘后》疗疣目方。
月晦日夜，于厕前取故草二七茎，茎研二七过，粉疣目上讫，呪曰：今日月晦疣惊，或明日朝乃弃，勿反顾之。
又方
取亡人枕若席物，以二七拭之，亡人近，弥易去也。（并出第五卷中。）
《集验》疗去疣目方。
七月七日，以大豆一合，拭疣目上三过讫，使病疣目人种豆，著南向屋东头第二溜中，豆生四叶，以热汤沃杀，疣目便去矣。（《千金》《肘后》、范汪同。）
又方
取松柏脂，合和，涂其上，一宿即不知处。（《千金》同。）
又方
作艾炷著疣目上灸之，三炷即除。（范汪、《千金》同。）
又方
以石硫黄突疣目上，六七过除。（《千金》同。）
《千金》去疣目方。
取月十五日月正中时望月，以秃苕帚扫疣目上三七遍，瘥止。
又方
以猪脂痒处揩之，令少血出，即瘥，神验不可加也。
又方
以苦酒渍石灰六七日，取汁，点疣上，小作疮，即落。
又方
杏仁烧令黑，研如膏，涂之，令瘥止。
又方
以牛涎数涂之，自落。（并出第二十四卷中。）
崔氏疣目方。
取月尽日平旦井花水，月生一日煮作汤，灶突北面南自洗，呪曰：日尽水，月初汤，灶突北，千疣死，百疣亡。凡七度洗及呪，甚良。
又方
先布纸一张于床上，即以笔点疣一下，还点纸一下，无问多少，皆一一点，每点即呪曰；纸亦烂，疣亦散，点一遍讫，乃深埋点纸于屋溜下，久当疣散。
又方
以蜘蛛网丝绕缠之，自落，良。
又方
盗取一酘酒酢以摩疣上，呪曰：疣疣不知羞，一酘酒酢洗你头，急急如律令。呪满七遍，久即自愈。（并出第四卷中。）
张文仲疗手足忽生疣目方。
蒴藋赤子挼使坏，疣目上涂之，即去。（范汪同。）
又方
以盐涂疣上，令牛舐之，不过三度。（出第五卷中。）
《近效》疗疣子法。
以墨涂之，不过五度，即瘥。
又方
以屋溜下水涂疣上。（韦给事方。）
去黑子方二首  ***************************
《集验》去黑子及赘方。
生藜芦灰（五升）　生姜灰（五升）　石灰（二升半）
上三味，合和令调，蒸令气溜，取甑下汤一斗，从上淋之，尽汤取汁，于铁器中煎减半，更闹火煎，以鸡羽摇中即燃断，药成。欲去黑子、疣赘，先小伤其上皮，令才破，以药点之。此名三灰煎，秘方。（《古今录验》、范汪同。出第九卷中。）
《救急》去黑子方。
夜以暖浆水洗面，以布揩黑子令赤痛，挑动黑子，水研白[方（/冉）]檀，取浓汁以涂黑子上，旦又复以暖浆水洗面，仍以鹰屎粉其上。（出第三卷中。）
疣赘疵黑子杂疗方六首  ***************************
深师灰煎，疗瘤赘、瘢痕、疵痣及痈疽恶肉等方。
石灰（一斗五升）　湿桑灰（四斗）　柞栎灰（四斗）
上三味，合九斗五升，以沸汤令浥浥调湿，内甑中蒸之，从平旦至日中，还取釜中沸汤七斗，合甑三淋之，澄清，内铜器中，煎令至夜，斟量余五斗汁，微火徐徐煎，取一斗，洗乱发，干之如鸡子大，内药中，即消尽，又取五色彩剪如韭叶大，量五寸，著药中，亦消尽，又令不强，药成，以白罂子中贮之。作药时，不得令妇人、小儿、鸡、犬临见之。灰煎亦疗瘤，验。其肉瘤、石瘤，药敷之皆愈。其血瘤，瘤附左右胡脉，及上下悬痈、舌本诸险处，皆不可令消，消即血出不止，杀人，不可不详之。
又疗疣赘方。
取速读子熟时坏破之，以涂其上便落。（并出第二十九卷中。）
《千金》疗皮中紫赤，疵痣靥秽方。
干漆（熬）　雌黄　矾石（各三两，熬）　巴豆（五十枚）　炭皮（一斤）　雄黄（五两）
上六味，为散，以鸡子白和，涂故绵，贴病上，日二易之，即除。（深师加莽草三两，余同。出第二十四卷中。）
又疗疣赘疵痣方。
雄黄　硫黄　珍珠　矾石（熬）　䕡茹　巴豆（去皮心）　藜芦（各一两）
上七味，为散，以漆和令如泥，以涂贴病上，顷成疮，及去面上黑子，点之即去。（深师同。出第二十四卷中。）
《古今录验》疗黑子，去疣等，五灰煎方。
石灰　蒴藋灰　桑灰　炭灰　蕈灰（各一升）
上五味，以水溲，蒸令气匝，仍取釜中汤淋取清汁五升许，于铜器中东向灶煎之，不得令鸡、犬、小儿、女人、秽者见之，膏成好凝，强如细沙糖，即堪用，量以点封之。（出第五卷中。）
《广济》疗疣赘赤黑，疵痣靥秽，疮疽息肉，强结瘤等，神效，灰煎方。
炭灰三升，汤拌令湿彻，以热汤渍，令半日后，还以汤淋之，稍稍点汤，不得太速下，即灰汁不验。候汁下得三二升，即内一小铛中煎，令一两沸，即别取一两石灰，风化者为佳，恐中湿者，须熬令极热，内灰汁中和煎，以杖箪搅之勿住手，候如煎饼面，少许细细取，成膏，急泻著一瓷器中，搅令冷，不燃，须臾干燥不堪用，常候此煎，十分有一分堪久停，但有伤损，肉色须臾变赤黑色，痛如火烧状，若灸瘢发焮，经二十余日，病自然脱落，无瘢痕。欲冲风冷、远行贴乌膏亦神效，痂亦易落。疮未瘥间，忌小豆、姜。外纵有瘢，亦不凸出。（乌膏在二十四卷中。）
灭瘢痕方一十七首  ***************************
《广济》疗人面瘢痕，灭之方。
取白鸡，以油脂和水煮小麦，令熟纯，以饲鸡三两日，大肥，安鸡著版上，作笼笼之，七日莫与鸡食，空饲清水七日，取猪脂，去脉膜切，啖饲如食，粪皆凝白，开收，暖水取涂瘢上，十度平复旧。欲用涂，以粗葛布揩微赤离离讫，然后涂之，男女俱用效也。
又疗人面及身疮瘢不灭方。
鹰白粪　烂腐骨　尿白碱（各四分）　麝香（二分）
上四味，研令如粉，以葛布揩，令赤微离离，以脂和敷之，日二度，瘥止。（并出第五卷中。）
刘涓子六物灭瘢膏方。
衣中白鱼　鸡屎白　鹰粪白　芍药　白蔹　白蜂（等份）
上药研如粉，以乳汁和涂瘢上，日三良。（出第五卷中。）
《小品》灭瘢方。
鸡矢白（一两）　辛夷（四分）　白附子（二分）　细辛（二分）
上四味，酒浸一宿，以羊脂六合，微火煎三上三下，去滓，伤瘢以甘草汤洗讫，涂之。（一方有桂心二分。）
又方
鹰屎白一两研，白蜜和，涂瘢上，日三。（并出第十卷中。）
《千金翼》凡面靤疮瘢三十年以上，并冷疮、姜瘢、金疮等方。
斑蝥（三枚，去足翅，熬）　巴豆（三枚，去心皮）　密佗僧　胡粉（二两）　鹅脂（三两）　煎金矿洮沙（三两）　高良姜（三两，去皮）　海蛤（三两，取中者）
上八味，为粉，用鹅脂和，夜半涂之，旦以甘草汤洗之，瘥止。（出第五卷中。）
《救急》灭瘢方。
猪脂三斤，饲乌鸡，令三日使尽，收取白矢，内白芷、当归各一两，煎白芷令黄，去滓，内鹰屎白二分，搅令调，涂之，旦洗之。（《千金》同。）
又方
蒺藜子　山栀子仁（各一合）
上二味，为散，酢浆和如泥，临卧时以涂之，旦洗之。（《千金》同。）
又方
痕凸出，秋冬小麦面，春夏大麦面，下筛令细，以酥和封之良。（《千金》同。）
又方
夏以热瓦熨。冬以冻凌熨之。（《千金》同。）
又方
鹰屎白（一两）　白鱼（二七枚）
上二味，为散，蜜和涂之，日三，即瘥。（《千金》同。）
又方
鹰屎白（十分）　白僵蚕（八分）
上二味，研如粉，白蜜和敷之，日三，瘥。慎五辛、肥腻、生冷物。（《千金》同。）
又方
腊月猪脂四升，煎大鼠一枚，令消尽，以生布摩伤，以涂之，日四五过。（《千金》同。并出第三卷中。）
《必效》灭瘢方。
禹余粮　半夏
上二味，等份，末，以鸡子黄和之，先以新布拭瘢上，令赤，以涂之，勿令见风，二十日灭矣。十年瘢无不愈，平复如故。（《救急》、范汪、《千金》同。）
又疗灸疮及金疮，凡百疮瘢，能令高者平，下者起方。
鸡屎白　鹰屎白（各二合）　辛夷仁（四分）　白附子　杜若（各三分）　细辛（二分）
上六味，下筛，以赤蜜少少和，先以布揩瘢微破，涂之，日二。瘥后忌五辛、小豆、油腻及酢、饮酒等。若慎口味，如大小浅深无不瘥。（一本无杜若，有桂心。并出第四卷中。）
《古今录验》疗面上瘢，灭之方。
白僵蚕（一两）　珊瑚（一两）　白芷（一两）　鸡矢白（一两）　朱砂（一两，研）
上五味，捣，蜜和敷之，尤良。
又方
木兰香一斤，以三岁米醋浸令没，百日出，曝干，捣末，以涂之。一方用酢浆水浸百日，出曝干，末，服方寸匕，日再。（出第三卷中。）

第三十卷  ——————————————————————————————————————————————————————————————————————————————————————————

恶疾大风方一十首  ***************************
《千金》论曰：恶疾大风，有多种不同。初得虽遍体无异，而眉须已落；有遍体已坏，而眉须俨然；有诸处不异好人，而四肢腹背皆有顽处，重者手足十指已有堕落；有患四体大寒而重裘不暖者；有寻常患热不能暂凉者；有身体枯槁者；有津汗常不止者；有身体干痒彻骨，搔之白皮如麸，卒不作疮者；有疮痍荼毒，重叠而生，昼夜痛不已者；有直置顽钝，不知痛痒者。其色亦有多种，有青、黄、赤、白、黑，光明、枯暗。此疾虽种种状貌不同，而难疗易疗，皆属在病人，不繇医者。何则？此病一著，无问贤愚，皆难与语，口顺心违，不受医教，直希望药力，不欲求己，故难疗易疗属在病人，不关医药。臣尝手疗六百余人，瘥者十分有一，莫不一一亲自抚养，所以深细谙委，知其情性。若觉难共语，不受人教，即不须与疗，纵与疗，终有触药力，病既不瘥，乃劳而无功也。仁者易共语，故可疗也。
又论曰：《神仙传》有数十人，皆因恶疾而致仙道者何？皆繇割弃心累，怀颖阳之风，所以非止瘥病，乃至因祸而取福也。故臣所睹病者，其中颇有士大夫，乃至有异种名人，乃遇斯患，皆恋爱妻孥，系著心髓，不能割舍，直望药力，未肯近求诸身。若能绝其嗜欲，断其所好，非但愈疾，因兹亦可自致神仙。尝问诸病士人，皆云自作不仁之行，久久并为极猥之业，于中仍欲更作云为。虽有悔言，而无悔意。但能自新，受师教命，餐进药饵，何有不除？臣以正观中，尝将一病士入山，教服松脂，欲至百日，须眉皆生。由此观之，惟须求之于己，不可一仰医药者也。然有人数年患身体顽痹，羞见妻子，不告之令知，其后病成，状候分明，乃云卒患，此皆自误。然斯疾也虽大，治之于微，亦可即瘥。此疾一得，多者不过十年皆死，近者五六岁而亡，然病者皆自谓百年不死，深可悲悼。
又论曰：一遇斯疾，即须断盐，常进服松脂，一切公私物务，释然皆弃，犹如脱屣。凡百口味，特须断除，渐渐断谷，不交俗事，绝乎庆吊，幽隐岩谷，周年乃瘥。瘥后终身慎房室，犯之还发。兹疾有吉凶二义，修善则吉，若还同俗类，必是凶矣。今略述其繇致，以示后之学者，可览而思焉。
又[艹/岡]豆疗恶疾方。
细粒乌豆，择取摩治之，去有皮不落者，三月、四月取天雄、乌头苗及根，净去土，勿洗，捣绞取汁，渍豆一宿，豆如熟豆大，漉出曝干，如此七度，始堪服。每服三枚，渐加至六七枚，日一。忌房室、猪鱼鸡雉肉。毕三十日，毛发即生。犯药即不瘥。
又岐伯神散，疗万病，痈疽疥癞风痿，骨肉疽败，百节疼，眉毛发落，身体淫淫跃跃痛痒，目痛烂眦，耳聋，龋齿，痔瘘等方。
天雄（炮去皮）　附子（炮去皮）　细辛　乌头（炮去皮）　茵芋（炙，各一两）　干姜（二两）　石南　菖蒲　防风（各二两）　白术　独活（各三两）　踯躅（一两）　椒（汗，二两）　防葵（二两）　枳实（二两，炙）
上十五味，捣散。以酒服方寸匕，日三，勿加。
又疗恶疾，狼毒散方。
狼毒（炙）　秦艽
上二味，等份，为散。酒服方寸匕，日二服。五十日愈。切须忌慎。
又方
松脂炼，投冷水中二十遍，杵末，蜜丸，服二两，饥即服之，日三。鼻柱断离者，二百日瘥。断盐及杂食、房室。
又石灰酒，主生发毛，长须眉，去大风方。
松脂（成炼者十斤）　黍米（一石）　石灰（一石，拌和湿，蒸令气足）　上麹（一石二升）
上四味，先大铛中炒石灰，以木著灰中，火出为度。枸杞根剉五斗，以水一石五斗煮取九斗半，去滓，以淋石灰三遍，澄清。以石灰汁和酿渍麹，用汁多少，一如酿法。讫，封四七日。开饮一二升，常令酒气相及为度，百无所忌，不得触风。其米泔水及饭糟不得使六畜、犬、鼠食之，皆须令深埋却。此方九月作，至二月止。恐隔上热，服后进三五口冷饭压之。妇人不能食饮，黄瘦积年及褥风，不过一石即瘥。
又疗风，身体如虫行方。
盐一斗，水一石，煎减半，澄清，湿洗浴三四遍。亦疗一切风。
又方
以淳灰汁洗面，不过一月日愈。
又方
以大豆渍饭浆中，旦温洗面，头中痒加少面沐头，勿以水濯之，十洗必瘥。
又方
成炼雄黄、松脂等份，蜜和丸。以饮服十丸，丸如桐子大，日二，百日瘥。慎酒、肉、盐、豉、生冷、生血物等。神秘不传。（出第二十四卷中。）
《近效》婆罗门僧疗大风疾，并压丹石热毒，热风手脚不随方。
硝石（一大两）　生乌麻油（二大升）
上二味，内铛中，以土墼盖口，以纸泥固，勿令气出，细细进火煎之。其药未熟气腥，候香气发即熟。更以生乌麻油二大升和之，更微火煎之，以意斟量得所，讫，内不津器中。服法：患大风者，用火为使，在室中重作小纸屋子，屋子外燃火，令病人在纸屋中发汗，日服一大合，病人力壮，日二服，服之三七日，头面疱疮皆灭。若服诸药丹石热发，不得食热物、著厚衣、卧厚床。床风者，即两人共服一剂，服法同前，不用火为使，忌风二七日。或但取一匙内口待消，咽汁，热除。忌如药法。吕员外处得。
诸癞方九首  ***************************
《病源》：凡癞病皆是恶风，及犯触忌害得之。初觉皮肤不仁，或淫淫苦痒如虫行，或目前见物如垂丝，或隐疹辄赤黑，此皆为疾之始起，便急疗之。断米谷肴鲑，专食胡麻、松、术辈，最善也。夫病之生，多从风起，当时微发，不将为害。初入皮肤之里，不能自觉，或流通四肢，潜于经脉，或于五脏，乍寒乍热，纵横脾肾，蔽诸毛腠理，壅塞难通。因兹气血精髓乖离，久而不疗，令人顽痹，或汗不流泄，手足酸疼，针灸不痛；或在面目，习习奕奕；或在胸颈，状如虫行；或身体遍痒，搔之生疮；或身面肿痛彻骨髓；或顽如钱大，状如蚝毒；或如梳，或如手，锥刺不痛；或青黄赤黑，犹如腐木之形；或痛无常处，流移非一；或如酸枣，或若悬铃；或似绳缚拘急，难以俛仰，手足不能摇动，眼目流肿，内外生疮，小便赤黄，尿有余沥，面无颜色，恍惚多忘，其间变状多端。毒虫若食人肝，眉睫堕落；若食人肺，鼻柱崩倒，或鼻生息肉塞孔，气不得通；若食人脾，即语声变散；若食人肾，耳鸣啾啾，或如雷豉之音；若食人筋脉，支节堕落；若食人皮肉，顽痹不觉痒痛，或如针锥所刺，名曰刺风。若虫乘风走于皮肉，犹若外有虫行，复有食人皮肉，彻外，从于头面即起为疱，肉如桃核、小枣。从头面起者，名曰顺风；从两脚起者，名曰逆风。令人多疮，犹如癣疥，或如鱼鳞，或痒或痛，黄水流出。初起之时，或如榆荚，或如钱孔，或青或白，或黑或黄，变易无定，或起或灭，此等皆病之兆。又云：风起之繇，皆是冷热交通，流于五脏，彻入骨中，虚风因湿和合，虫生便即作患。论其所犯，多因用力过度，饮食相违，房室太过。毛孔既开，冷热风入五脏，积于寒热，寒热之风，交过通彻，流行诸脉。急者即患，缓者稍远。所食秽杂肉，虫生日久，冷热至甚，暴虫遂多，食人五脏骨髓，及于皮肉筋节，久久皆令坏散，名曰癞风。若其欲疗，先与雷丸等散，服之出虫，见其虫形，青、赤、黑、黄、白等诸色之虫，与药疗者无不差。
然癞名不一。木癞者，初得先当落眉睫，面目痒，如复生疮，三年成大患，急疗之愈，不疗患成。火癞者，生疮如火烧疮，或断肢节，七年落眉睫，急疗可愈，八年成疾，难可疗。金癞者，是天所为也。负功德祟。初得眉落，二年食鼻，鼻柱崩倒，叵疗，良医能愈。土癞者作病，身体块磊，如鸡子、弹丸许。此病宜急疗之，六年成大患，十五年不可疗。水癞者，先得水病，因即留停，风触发动，落人眉须，急疗之，经年病成。蟋蟀癞者，如蟋蟀在人身体内，百节头皆欲血出，三年叵疗。面癞者，虫出如面，举体艾白，难疗，熏药可愈，多年叵疗。白癞者，斑驳或白或赤，眉须堕落，亦可疗之，多年难疗。疥癞者，状似癣瘙，身体狂痒，十年成大患，可急疗之，愈。风癞者，风从体入，或手足刺疮，风冷痹痴，不疗，二十年后便成大患，急疗之，愈。蚼癞者，得之身体沉重，状似风癞，可疗之，至久积岁成大患，疾速疗之。酒癞者，酒醉卧黍瓤上，因汗体虚，风从外入，落人眉须，令人惶惧，小疗大愈。《养生禁忌》云：醉酒露卧，不幸生癞也。又云：鱼无鳃不可食，食之令人五月发癞。（出第二卷中。）
《肘后》：凡癞病皆起于恶风，及触犯忌害得之。初觉皮肤不仁，淫淫若痒如虫行，或眼前见物如垂丝，或隐疹赤黑，气漭沆，此皆为疾之始，便急疗之。此疾乃有八九种，大都皆须断米谷鲑肴，专食胡麻、松、术最善，别有蛮夷酒、决疑丸诸大方数首，亦有符术，今只取小小单方。
苦参（五斤，剉之）
上一味，以好酒三斗渍四五日，稍稍饮之二三合。（《备急》同。本方疗白癞。）
又方
苦参根皮（三斤）
上一味，粗捣，以酒三斗，渍二十一日，去滓，服一合，日三。若是癞疾，即应觉痹。禁杂食。
范汪疗癞方。
取马新蒿，一名马矢蒿，一名烂石草，捣末。服方寸匕，日三。百日如更赤起，一年都瘥平复。（《肘后》同。）
又方
灸两手约指中理左右及手足指虎口中，随年壮。
深师疗癞，身体面目有疮，必死方。
取白艾蒿十束，如升大，煮取汁，酿米七斗，一如酿法，酒熟，稍稍饮之。
又方
水银（研）　䕡茹　藜芦　珍珠（研）　丹砂（研）　雄黄（研）
上六味，各一斤，皆研如粉，以三岁苦酒三石五斗，于瓮中渍诸药，令耗，七日于净温密室中渍浴，始从足，渐至腰浸之，日一。以绵拭面目讫，以水洗两目，勿令入目也。可七日为之，勿令冷。神效。忌狸肉、生血等。（范汪同。）
又疗通身癞疮方。
莲荷二十枚，石灰一斗，淋取汁，合煮，令极浓，以渍疮半日许，可数为之。
又方
取水中浮萍青者一秤，浓煮，以渍浴半日，用此方多愈。（并出第九卷中。）
《集验》疗癞方。
取葎草一担，以水二石，煮取一石，以渍洗疮，不过三五度瘥。
乌癞方一首  ***************************
《病源》：夫癞病皆是恶风，及犯触忌害所得。初觉皮毛变异，或淫淫若痒如虫行，或眼前见物如垂丝，言语无定，心常惊恐，皮肉之中或如桃李，隐疹赤黑，手足顽痹，针刺不觉痛，脚下不得踏地。凡食之时，开口而鸣，语亦如是，身体疮痛，两肘如绳缚，此名黑癞。（出第二卷中。）
《集验》乌癞、白癞丸方。
猬皮（炙）　魁蛤　蝮蛇头（炙）　木虻（四枚，去翅足，熬）　虻虫（去足翅，熬）　蛴螬（各一枚，并炙）　陵鲤甲（去头足，炙）　葛上亭长（七枚，炙）　斑蝥（去翅足，七枚，炙）　蜈松（去头足，炙）　附子（各三枚，炮去皮）　蜘蛛（五枚，炙）　水蛭（一枚）　雷丸（三十枚）　巴豆（十五枚，去皮心，熬）　水银（研）　大黄　真丹　桂心　射罔（各一两）　黄连（一分）　石膏（研，二两）　蜀椒（汗，三分）　芒硝（一分，研）　龙骨（三分）　甘遂（熬）　礜石（烧）　滑石（各一分）
上二十八味，捣筛，蜜和，丸如胡豆。服二丸，日三，加之，以知为度。忌猪肉、冷水、生葱。此方分两多不同，为是古方传写差错，若临用时，即以意量之。（一方有七虫，无木虻、斑蝥、蜈蚣。蝮蛇作蚺蛇。范汪同。出第八卷中。）
白癞方五首  ***************************
《病源》：凡癞病，语声嘶破，目视不明，四肢顽痹，肢节火然（一作大热），心中燠热，手脚俱缓，背膂至急，肉如遭劈，身体手足隐疹起，往往正白在肉里，鼻有息肉，目生白珠当瞳子，视无所见，此名白癞。（出第二卷中。）
《集验》疗白癞酿酒方。
苦参（二斤）　露蜂房（五两，炙）
上二味，切，以水三斗，法麹二斤，和药渍，经三宿，绞去滓，炊黍米二斗，酿准常法作酒，候酒熟压取。先食，一饮一鸡子，日三，稍稍增之，以瘥为度。（一云：亦疗风痿恶疮。《肘后》同。出第八卷中。）
范汪疗在身白屑，虚搔之，或呼作白癞方。
苦参（五升）　露蜂房（五两，炙）　猬皮（一具，炙，剉之）　麹（三升）
上四味，切，以水三斗五升，合药渍四宿，去滓，炊米二斗，酿如常法，酒熟，食后饮三五合，渐增之，以知为度。
《千金》疗白癞大风，眉须落，赤白癞病，八风十二痹，筋急，肢节缓弱，飞尸遁注，水肿，痈疽，疥癣、恶疮，脚挛手折，眼暗血淋，痰饮宿癖寒冷方。
商陆根（二十五斤，如马耳薄切之）　麹（二十五斤）
上二味，以水一斛渍之，炊黍米一石，酿之如家造酒法，使麹米相淹，三酘之讫，封三七日，开看麹浮酒熟，澄清，温服之，至三斗，稍轻者二斗，药发吐下佳。宜食粥饭、牛羊鹿肉羹。忌生冷、酢滑、猪肉、鱼、鸡、犬肉等物。（出第二十四卷中。）
文仲疗白癞方。
干艾叶浓煮，以渍麹，作酒如常法，饮之令醺醺。（姚氏、范汪同。）
又方
大蝮蛇一枚，干者，并头尾全，勿令欠少，以酒渍之，大者一斗，小者五升，以糠火温令酒尽，稍稍取蛇一寸许，以腊月猪膏和，敷疮上。忌小麦、热面。（《肘后》、范汪同。并出第五卷中。）
十三种疔肿方一十二首  ***************************
《千金》论曰：夫禀形之类，须存摄养，将息失度，百病萌生，故四时代谢，阴阳递兴，比之二气更相击怒，当其时也，必有暴气。夫暴气者，每月必有，卒然大风、大雾，大寒、大热，若不将避，人忽遇之，此皆入人四体，顿折皮肤，流注经脉，遂使腠理壅隔，营卫结滞，阴阳之气不得宣泻，变成痈疽疔毒，恶疮诸肿。至于疔肿，若不预识，令人死不旋踵，若著讫乃欲求方，其人已入木矣。所以养生之士，须早识此方，凡是疮痍，无所逃矣。
又一曰麻子疔，其状肉上起头，大如黍米，色少乌，四边微赤，多痒。忌食麻子及衣麻布，并入麻田中行。
二曰石疔，其状皮肉相连，色乌黑如乌豆，甚硬，刺之不入，肉内阴阴微疼。忌瓦砾、砖石之属。
三曰雄疔，其状疱头乌黡，四畔仰疮疱浆起，色黄，大如钱孔许。忌房室。
四曰雌疔，其状疮头少黄向里黡，亦似灸疮，四畔疱浆起，色赤大如钱孔。忌房室。
五曰火疔，其状如火疮，头乌黡，四畔有疱浆，浆如赤粟米。忌火炙、烁食、炙煿等物。
六曰烂疔，其状色少黑，有白斑，疮中有脓水，形大小如匙面。忌热食、烂臭物。
七曰三十六疔，其状头乌浮起，形如乌豆，四畔起，火赤，今日生一，明日生二，后日生三，乃至十。若满三十六，药所不疗。如未满者，可疗。俗名黑疱。忌嗔喜愁恨。
八曰蛇眼疔，其状疮头黑皮上浮，生形如小豆，状似蛇眼，体大硬。忌恶眼人见之，及嫉妒人看之。
九曰盐肤疔，其状如匙面，遍疮皆赤，有黑粟起。忌咸食。
十曰水洗疔，其状大如钱形，或如钱孔大，疮头白，里黑黡，汁出中硬。忌饮浆、水洗、渡河。
十一曰刀镰疔，其状疮阔狭如韭叶，长一寸，侧内黑。忌烧烁刺及刀镰切割。
十二曰浮沤疔，其状如浮沤，疮体曲圆，少许不合，长阔狭如薤叶大，内黄外黑曲，黑曲处刺不痛，里黄处刺痛。
十三曰牛拘疔，其状肉疱起，掐不破。
上十三种疔疮，初起必先痒后痛，先寒后热，热定则寒，多四肢沉重，头痛心惊眼花。若大重者则呕逆，呕逆者难疗。其麻子疔一种，始末惟痒，所录之忌，不得犯触，犯触者难疗。其浮沤、牛拘两种，无禁忌，纵不治，亦不杀人，其状寒热与诸疔同，皆以此方疗之，万不失一。欲知犯触，但脊强，疮痛极甚，忍不可得，则是犯之状。疗之方：用枸杞，春名天精，夏名枸杞，秋名却老，冬名地骨。春三月上建日采叶，夏三月上建日采枝，秋三月上建日采子，冬三月上建日采根，四味并曝干。若得五月五日午时合和，大良。如不得依法采者，但得一种亦得。绯缯一片以裹药为限，乱发一鸡子大，牛黄如梧子大，反钩棘刺针二七枚末，赤小豆七枚末，先于绯缯上薄布乱发，以牛黄末等布发上，即卷绯缯作团，乱发作索，十字系之，熨斗中急火熬令沸，以沸定自然干，即刮取，捣作末，绢下之，以方寸一匕，取枸杞根四味合和，捣筛二匕，和合前一匕，共为三匕，和令相得，又分为三分。旦空肚酒服一分，日三。
又凡是疔肿用之，齐州荣姥方。
白姜石（一斤，软黄者）　枸杞根皮（二两）　牡蛎（九两，烂者）　钟乳（下者研，一两）　白石英（一两，研）　桔梗（一两）
上六味，各捣筛，乃秤之，合和，搅令相得，先取伏龙肝九升，末之，以清酒一斗二升，搅令浑浑，澄取清二升，和药，捻作饼子，大六分，厚二分，其浊滓仍置盆中，布饼子于笼上，以一重纸藉盆上，以泥，酒气熏之，仍数搅，令气发，经半日，药饼微干，乃内瓦坩瓶中，一重纸，一重药遍布，勿令相著，密以泥封之，三七日干，以纸袋贮，干处举之。用法，以针剌疮中心，深至疮根，并剌四畔令血出，以刀刮取药如大豆许，内疮上。若病重困，日夜三四度，轻者一二度著。重者二日根烂始出，轻者半日、一日烂出。当看疮浮起，是根出之候。若根出已烂者，勿停药，仍著之。药甚安稳，令生肌易。其病在口咽及胸腹中者，必外有肿异相也。寒热不快，疑是此病，即以饮或清水和药，如二杏仁许服之，日夜三四服，自然消烂。或以物剔吐根出即瘥，若根不出亦瘥，当看精神，自觉醒悟。合药以五月五日为上，七月七日次之，九月九日腊月腊日皆可。若急须药。他日亦得，要之不及良日也。修合须清净烧香，不得触秽。母令孝子、不全之人及产妇、六畜、鸡犬等见之。凡有此病，忌房室、猪、牛、鸡、鱼、生韭、葱、蒜、芸薹、胡荽、酢、面等。若犯诸忌而发动者，取枸杞根汤和药服，并如后方。前二家方本是一家，智者评论，以为后方最是真本。其病通忌酒、肉、五辛、芸薹、胡荽、油、面、生冷、酢滑耳。后方如下。（崔氏同。）
白姜石（二十五两）　牡蛎（十两）　枸杞根白皮（四两）　茯苓（三两）
上四味，细筛，合和，先取新枸杞根切六升，水一斗半煮取五升，去滓，内狗屎二升，搅令调匀，澄取清，和前药熟捣，捻作饼子，阴干。取两刃针当头直刺疮，痛彻拔出，刮取药末塞孔中，拔针出即内药，勿令歇气，并遍封疮上，头即胀起，针挑根出。重者半日以上即出，或已消烂，挑根不出自瘥，勿忧之。其病在内者，外当有肿相应，并皆恶寒发热。疑有疮者，以水半盏，刮取药如梧子五枚，和服之，日夜三四服，外自消也。若须根出，服药后一日以上，以鸡羽剔吐出根，纵不出根，亦自消烂。在外者，亦日夜三四遍敷药，根出后常敷勿休，生肉易瘥。若犯者，取枸杞根切三升，以水五升煮取三升，去滓，研药一钱匕，和枸杞汁一盏服之，日二三服，并单饮冷枸杞汁三盏弥佳。
又以枸杞汁绞白狗屎取汁服之，最良。合讫即用，不必待干。所言白狗屎是狗食骨，其屎色如石灰，故直言狗白屎也。如预造，取五月五日、七月七日、腊日合者，其用疗病尤良。但有人卒患喉中痛，乍寒乍热者，即是其病，当急以此药疗之。腹中无故而痛，恶寒发热者，亦是此病。前二方同是一方，法用一同，亦主痈疽。（吴升同。）
又方
以针刺四边及中心，涂雄黄，立愈。（一云涂黄土。）
又方
马齿菜（二分）　石灰（三分）
上二味，和捣，以鸡子白和涂之。（文仲、《备急》等同。出第二十三卷中。）
又疗一切疔肿方。
取苍耳根、茎、子等，烧作灰，以酢泔淀和如泥涂上，干即易，不过十余度，即拔根出。
又论曰：臣以正观四年，忽口右角患疔肿，造甘子振，其子振每为贴药，十日不瘥，臣以此疗之，一如方说，自是常作此方以救诸人，未说有不愈者，故特论之，以传后世。疔肿方殆有千首，皆不及齐州荣姥方，亦不胜此物造次易得也。
又方
饮铁浆一碗，即瘥。
又方
蒺藜子一升作灰，以酽酢和，封涂疮上，一宿瘥。
又方
皂荚子中人末，敷之，数贴，五日愈。
又论曰：凡疗疔肿，皆刺中心至痛，又刺四边十余下，令血出，去血后敷药，药气入针孔中佳。若不达疮里，则不得力也。
又论曰：其肿好著口边颊中舌上，赤黑如珠子，疼痛应心，是寒毒久结，变作此疾，不即疗，日夜根长，流入诸脉数道，如箭入身，捉人不得动摇。若不慎口味、房室，死不旋踵。经五六日不瘥，眼中火光生，心神惛昧，不可具论，此其状也。（并出第二十三卷中。）
《备急》疗疔肿。姚方云：疔毒为疮，肉中突起如鱼眼状，赤黑碜痛，是寒毒之结，变作此疾。始作服汤，及如疗丹法便瘥。又支太医云：有一十三种疔疮，其状在大方中，初起皆患寒热。又三十六疔，亦是十三种数内，或今日生一，明日生二，或生三，或生十，满三十六疔，皆疗之方。
蛇皮炙，末，和鼠矢，以针刺破疮，内中即拔出，瘥止。（文仲同。）
又方
取人粪干者，末之，挑肿破，敷疮，大良。若犯疮未死者，开口灌厕清一大升，须臾立瘥。
又方
取白马牙齿烧作灰。先以针刺疮令破，以灰封之，用面周匝围之，候肿软，用好酢洗却灰，其根即出，当便瘥。
又内令消神验方。
反钩棘针（三十二枚，一年以上陈者）　生大豆黄（四十枚，全者）　绯头繻（三条，条阔一寸）　乱发（三鸡子许）
上四味，作三分，先将绯一片裹棘针、豆黄各三十枚，用发一块缠绯，令周匝牢固，又取两段绯，各如法裹之讫，各于炭火上烧令烟尽，且以两段于瓷器中熟研之，和酒半盏，空腹服之，半日疮四边软，内舒适，即瘥。半日不觉，可更服一段，必瘥。若后犯之，有三五豆赤黑脓出，不经犯者，十八日即瘥。此方甚效，勿犯之。
疔肿方二十首  ***************************
《广济》疗疔肿毒气，敷药差方。
白马牙（烧令赤，内米醋中更烧）　附子（生用）　雄黄（研）　半夏（末）
上四味，各等份，为末，以腊月猪脂和如泥，封肿上，一两遍即瘥。先以针刺至痛处，后可封药，即效。
又方
烂棘刺三枚反钩者，丁香七枚，并烧令烟断，以未满月孩子粪和涂肿上，频频三两度，根烂瘥。
又方
车辐轴脂　白盐　芜菁根　釜底墨
上四味，等份，为末，和以腊月猪脂敷上，以醋及水亦并得。
又疗疔肿，封药后，宜常服散方。
乱发（鸡子大）　反钩棘针（烂者，二升）　露蜂房（一升）　蛇脱皮（一升）　绛绯（一尺）
上五味，分作五分，以绯裹之，用麻急缠之，于炭火上烧，如烟欲断即收，勿令作白灰，末。以酒和，空肚服方寸匕，日二夜一，瘥止。
又方
半夏（生用）　石灰（等份）
上二味，捣末，以敷疮上。（并出第五卷中。）
《备急》疗疔肿方。
干姜　胡椒　龙骨　斑蝥（去翅足，熬）　皂荚（炙去皮子）
上五味，各等份，捣筛，以酒和封疮上，日一敷之。
又方
以针刺破疮头，取热人粪涂上，干易之，不过十五遍即出。又以硇砂封上。若毒入腹，以枸杞根切，煎服之，如犯触亦然。
又方
露蜂房（二七枚）　曲头棘刺（二七枚）　苍耳子（七枚）　绯（一寸）　乱发（鸡子大）　腐蒿草节（二七枚）
上六味，熬令黑，末，研朱砂少许。和酒服方寸匕，日三，服后加酒，令微有酒色。禁食如常。疗肉肿弥佳。（文仲同。）
又方
斑蝥一枚，捻破，然后以针画疮上，作米字，以封上，根乃出也。
又方
生大豆黄（三十二枚，生者）　绯头繻（三条，如无用五寸绯代）　乱发（一鸡子许）
上三味，以绯裹，乱发牢缠，于炭火上烧，得黑烟欲尽，即出之，冷，瓷器中研如粉。以酒空腹服之方寸匕，平明至午时，觉四体舒通，觉疮轻，即瘥。如未，依前服之，瘥止。若犯之，疮即出脓血；未经犯，六七日平贴。忌如常法。
《必效》疗疔疮方。
取旧厕清，绞取汁，青竹茹烧作灰。
上二味，研，和清搅一百遍，稀稠成膏，刺疮四边令遍，先以唾和面，围疮四面，泻药，渐渐令满其中，仍三五度换之，睟时疮即烂，以针挑之，拔去根，即瘥，止。未出，更著之。神效。
又方
蜂窠（七枚，露者）　真绯（手掌大）　乱发（拳大）
上三味，各烧为灰，作末。酒一小升和，顿服之，瘥止。未瘥，更作之。（并出第六卷中。）
《古今录验》疗疔肿方。（出徐王。）
大黄　秦艽　藜芦　石硫黄（研）　硇砂（各一两，研）
上五味，捣筛为散，以刀子头取，和冷水，量疮大小封之。若肿大闷，可作五香汤服之，并取面和涂肿上，干即易之，瘥止。（一方无大黄封之，须刺四面，面糊纸贴，勿令干，数著也。）
又方
白马齿　乱发　髑髅（各一分）　枸杞白皮（三分）
上四味，烧作灰，以酒和服方寸匕，不瘥至二匕。
又方
曲头棘刺（四百枚）　橘皮（三两）
上二味，以水三升煮取半升，服一合，涂肿上亦得。
又方
取磁石捣为粉，酽酢和封之，立拔根出。
又方
五月五日取壮狗矢，烧作灰，敷疮，数易之。（通按：壮一作牡。）
又方
巴豆二七枚去皮，半夏二七枚捣末，以寒食饧和之，以针刺疮四边，即以药涂之，立拔出，以泽泻末填疮孔中，便瘥。（侍郎崔世谟送。）
又方
蛇脱皮（四分，烧灰）　露蜂房（灰，一分）　发灰（一分）
上三味，并用五月五日采，燥之，相和，以新瓦碗内烧灰白，饮服枣许大，令汗出，未汗更服，以汗为度。七日不得食盐、酒、肉、五辛、房室、生冷、酢滑等。不得食猬肉、鸡肉，食者难瘥。蛇皮不得带赤色，有毒，纯白者上。（此高獭奴法，邢长史传之。）
又方（高仆射送。）
乱发（一鸡子许）　绯帛（三寸）　曲头棘刺（七七枚，东枝白腐者）　苍耳（三七枚）
上四味，合烧作灰，研成散，每以水半盏许，服方寸匕，日二三，瘥止。慎风热，余忌同前。虑有犯触，加鹿角一方寸，鳖甲三方寸，蜂房三寸，三物等份，烧灰为散，若有犯者，依前方服之，甚效。（并出第三十卷中。）
犯疔肿重发方二首  ***************************
《广济》疗疔肿，犯之重发方。
青羊粪一升
上一味，以水二升，渍少时，煮两沸，绞取汁一升，顿服。无所忌。（出第五卷中。）
《古今录验》疗犯疔肿方。
枸杞白皮（一方寸匕）　麦（七粒，烧灰）　麻子（七粒，烧灰）　绯帛（一方寸，烧灰）　钩头棘子（二七枚，烧灰）　乱发灰（半匕）　半夏（一七枚，大小如羊粪者，熬令黄）
上七味药，不问冬夏，悉须温酒和服，多少任人性。此方无所忌，不宜犯麻子，多致死。（晋熙公上。出第三十卷中。）
恶肿一切毒疮肿方一十八首  ***************************
《广济》飞黄散，疗诸恶疮肿方。
曾青　雌黄　白礜石　磁石　雄黄　丹砂（各一两）
上六味，各细研，依四方色，以药置色处，曾青东方，丹砂南方，白礜石西方，磁石北方，雄黄中央，瓦瓮二枚，以黄泥下再三过，使厚五六分，以雌黄屑著下，合筛诸药著上，后以半雌黄屑覆上，以泥密涂际，勿令气泄，土须厚。一宿，如常点火，点火用二年陈芦作樵，中调火。以新布沉水中，覆釜上，干复易，九十沸止。若日暮，七十七沸亦足止。大熟一斛米饭顷发出药，恶肉青黑干，不复出汗，愈。无瓮，以土釜二枚，如上法也。（第二十四卷缓疽中有此方，更有石英、石膏、钟乳、云母，为十味。出第三十一卷中。）
《千金》疗恶毒肿，或著阴卵，或偏著一边，疼急挛痛，牵少腹不可忍，一宿杀人方。
茴香苗
上一味，捣取汁。饮一升，日三四服。其滓以贴肿上，冬中根亦可用。此外国神方，从永嘉以来用之，起死神效。
又凡风劳毒肿，疼痛挛急，或牵引少腹及腰胯痛方。
桃仁一升，去尖皮两仁，熬令黑烟出，熟捣，研如脂膏，以酒三升，搅令相和，一服，覆取汗，不过三瘥。甚妙。
又大麻子小豆汤，主毒肿无定处，或啬啬恶寒，或心腹刺痛，烦闷者，此由毒气深重也方。
射干（三两）　商陆（二两，薄切）　赤小豆（一升）　麻子（五升）　附子（三两，炮）　升麻（四两）
上六味，切，以水二斗，煮麻子，取一斗半，去滓，研麻子令破，以麻子汁煮药，令豆极熟，去滓，可得六七升。一服一升，日夜令尽，小便当利，大下，即毒肿气当减，食此豆益佳，如汤沃雪也。（出第二十三卷中。）
崔氏五香汤，疗毒肿方。
麝香（研）　青木香　鸡舌香　藿香　薰陆香　当归　黄芩　升麻　芒硝（各三分）　大黄（五分）
上十味，切，以水六升煮取二升，去滓，入芒硝令烊，分为二服，相去六七里久。亦疗诸卒尸注、恶气也。
又疗恶肿，犀角汤方。
薰陆香　青木香　鸡舌香　藿香　犀角（各二分，屑）　沉香（二分）　升麻（七分）
上七味，切，以水六升煮取二升半，去滓，分三服。其间消息，以意量之。（出第五卷中。）
又乌膏，疗一切疮，引脓生肌，杀疮中虫方。
乌麻油（一升，生清者）　黄丹（二两，罗之）　薰陆香（一两，乳头者）　松脂（半两）　蜡（半两）
上五味，先空煎油，三分减一，停待冷；次内黄丹，更上火缓煎，又三分减一，又停冷；次内薰陆香末。不冷，即恐溢沸出。煎候香消尽，次下松脂及蜡，看膏稍稠，即以点铁物上试之，斟酌硬软适中乃罢。先问所患疮，是热即减薰陆及松脂。若疮如久不瘥，此涉于冷，依方煎之。其贴杖疮者，油若一升，地黄汁半合，黄丹二大两，蜡一小两，余准上法。此膏不须硬。（出第二卷中。）
《必效》疗恶疮方。
热毒肿，以瓮近下钻孔，盛水，冷水射肿，又以鸡子清封肿上，热即易之。
又方
取茺蔚臭草，捣汁，服一鸡子许，滓封肿，热则易之。甚良。
又方
捣地松汁服之，每日两三服，即瘥止。
又方
大黄　石灰　赤小豆（各等份）
上三味，捣末，以苦酢和涂之，效。（出第四卷中。）
《经心录》疗诸毒肿，升麻膏方。
升麻（三两）　白蔹　漏芦　连翘　芒硝（各二两）　黄芩　蛇衔（各三两）　蒴藋根（四两）　山栀子（二十枚）　枳实（二两）
上十味，捣碎，以酒浸半日，以猪膏五升煎之，膏成，去滓，以器盛，有毒热肿，取涂贴上，摩之即消散，日三。（《小品》同。）
又大潝渍肿毒，升麻汤方。
升麻（一两）　黄芩（三两）　栀子（二十枚）　漏芦（二两）　蒴藋根（五两）　芒硝（二两）
上六味，切，以水一斗煮取七升，候冷，分用，渍潝肿，常令湿润，即消。（《小品》《集验》同。）
又漏芦汤方。
漏芦（无用栀子）　白蔹　黄芩　麻黄　白薇（无用知母）　枳实（炙）　升麻（无用犀角）　芍药　甘草（炙，各二两）　大黄（三两，无用芒硝）
上十味，切，以水一斗煮取三升，分三服。若无药处，单服大黄一两，取利。忌海藻、菘菜等。（《千金》云疗一切痈。《小品》亦治丹毒。并出第五卷中。）
《近效》疗一切热毒肿验方，并主乳痈。
青木香　紫葛　紫檀　朴硝（各二两）　赤小豆（一合）　蜀升麻　白蔹　生矾石（各一两）
上八味，捣筛，以水和如稀面糊，又以榆皮汁和之亦佳，以布剪可肿大小，仍每片剪三两个小孔子，涂药贴肿上，干即易之。（王度支处。）
又贴毒热肿消方。
蔓菁根（三两）　芸薹苗叶根（三两）
上二味，捣，以鸡子清和，贴之，干即易之，当日消。
又方
商陆根　芸薹苗叶根（等份）
上二味，捣之，依上方贴之，效。
又疗一切热疮肿，硝石膏方。
硝石（一斤）　生麻油（三升）
上二味，先煎油令黑臭，下硝石，缓火煎，令如稠饧，膏成，以好瓷器中收贮，以涂贴疮肿。或热发，服少许妙。用好酥煎更良。忌生血物。
反花疮及诸恶疮肿方四首  ***************************
《病源》：反花疮者，由风毒相抟所为。初生如饭粒，其头破则血出，便生恶肉，渐大，有根，脓汁出，肉反散如花状，因名反花疮。凡诸恶疮久不瘥者，亦恶肉反出如反花形也。（出第三十五卷中。）
《千金》疗一切久不瘥诸恶疮，兼反花疮，大神验方。
鼠粘子草根细切，熟捣，和以腊月猪脂，封贴肿疮上，取瘥止。（出第二十三卷中。）
《必效》疗反花疮方。
柳枝叶，以水煎成膏，如稠饧，涂之良。
又方
取马齿草烧灰，敷之，频贴，瘥止。（《千金》同。）
又方
盐灰敷之，神验。（并出第四卷中。）
鱼脐疮方一十首  ***************************
《千金》疗鱼脐疮似新火针疮，四边赤，中央如欲黑色，可针刺之，若不痛，即可畏也方。（亦名鱼脐疔。）
腊月鱼头灰，以乱发灰等份，以鸡稀溏屎和令相得，封疮上，频贴，瘥止。此疮见不足言，而能杀人。
又方
以寒食饧封之。又硬者，烧灰涂贴，敷之即瘥。
又疗鱼脐疮，其头白似肿，痛不可忍者方。
先以针刺疮上及四畔作孔，捣白芷取汁，滴著疮孔中。如无，以干白芷末用敷。（一云白苣。）
又方（本方云疗赤根疔疮。）
取鼢鼠壤土，以水和如泥，涂贴上，热则易之，瘥。
又方
马牙齿捣末，以腊月猪脂和涂之，拔根出，即止。亦烧灰用。
又方（本方云疗犯疔疮。）
刺疮头及四畔，令汁极出，捣生栗黄敷上，以面围之，勿令黄出，自旦至午，根必出。
又方（同上。）
以面围疮如前法，以针乱刺疮上及四畔，取铜器煎醋令沸，泻著面围中，令容一盏，冷即易之，不过三度，即拔根出。
又方（同上。）
以水四升，煮蛇蜕皮如鸡子大，三四沸，去滓，服之，立愈。又烧蛇皮灰，以鸡子清和，涂上，瘥。（并出第二十三卷中。）
崔氏疗鱼脐毒疮肿方。
疮初生之时，头白如黍米许大，当中黑如蚁，四畔赤，至四五日之后，疼痛不可忍，似溃不溃，虽至溃破脓出，回转还满，疼痛不止者，便是其候。取獭屎，以水和，封肿处及疮上，即得脓出，止痛消肿。慎口味与患疔肿同。（《千金》同。）
又方
取瞿麦和生油，熟捣，涂之，亦佳。（并出第五卷中。）
丹毒方九首  ***************************
《肘后》：夫丹者，恶毒之气，五色无常，不即疗之，痛不可堪。又待坏，则去脓血数升，或发于节解，多断人四肢，盖疽之类，疗之方。
煮栗脥有刺者，洗之。（姚同。）
又疗发足踝方。
捣蒜如泥，以厚涂，干即易之。（《集验》、文仲、《备急》同。出第二卷中。）
《小品》说：丹毒一名天火也。肉中忽有赤如丹涂之色，大者如手掌，其剧者竟身体亦有，痛痒微肿方。
赤小豆（一升）
上一味，末，下筛，以鸡子白和如泥，涂之，干复涂之，逐手消也。竟身者，倍合之，尽复作。（《删繁》《千金》同。）
又疗丹，诸单行方，或得一物瘥。
水苔　生蛇衔　生地黄　生松叶　蒴藋叶　五叶藤　慎火草　浮萍草　豆豉　大黄　栀子　黄芩　芒硝
上十三味，但得一物捣，以贴之，即瘥。赤小豆末，和鸡子白涂。无鸡子，水和用之。（《千金》同。）
又方
新附淋草（半斤）　蛇退皮（一条）　露蜂房（三两）
上三味，以水一斗煮取四升，以帛榻洗之，随手消。神妙，经用效，故附此卷传之。
又方
煮粟，取浓汁以洗之，妙。
又方
取曲蟮粪，水和如泥，涂之。
《千金》论曰：丹毒，一名天火。肉中忽有赤如丹涂，大者如手掌，甚者竟身，痒微肿。又白丹肉中起，痒痛，微虚肿如吹，隐疹起。亦有鸡冠丹，赤起，大者如钱，小者如麻豆粒，如鸡冠上涩，一名茱萸火丹。有水丹，由体热遇水湿抟之结丹，晃晃黄赤色，如有水在中，喜著腹及阴处。此虽小疾，不治令人至死。疗之皆用升麻膏方。
升麻　白薇　漏芦　连翘　芒硝（各二两）　黄芩　蛇衔　枳实（炙，各三两）　栀子（二十枚）　蒴藋（四两）
上十味，捣碎，令细，以水三升渍半日，猪脂五升煎之，候水气竭，去滓，干器中收之，量取敷丹毒上，频涂敷之，以瘥止。凡种丹及热疮肿皆用之效。忌如常。内宜服漏芦汤。（文仲、《备急》《集验》无白薇。《崔氏》同。）
又疗丹神验方。
芸薹、茱萸捣令熟，厚封之，随手即消散。余热气未愈，再封。臣以贞观七年三月八日，于内江县饮多，至夜睡中，觉四体骨肉并疼。比至晓，头痛目眩，额左角如弹子大肿，痛不可得近。至午时，近右角。至夕诸处皆到，眼遂闭合，不暂开，几至殒毙。其县令周公，以种种方药治，皆不瘥。经七日，臣自处此方，其验如神，故疏之，以传来世云尔。
赤丹方五首  ***************************
《病源》赤丹者，初发疹起，大者如连钱，小者如麻豆，肉上粟如鸡冠肌理，由风毒之重，故使赤也，亦名茱萸丹。（出第三十一卷中。）
《肘后》疗面目身体卒得赤斑，或黑斑，如疮状，或痒，搔之随手肿起，不急疗之，日甚杀人方。
羚羊角煎，以摩之数百遍。若无，用牛脂及猪脂。有解毒药者，皆可用摩，务令分散毒气。神妙。
又若已遍身赤者方。
生鱼，合皮鳞烧，捣末，以鸡子白和，遍涂之。（文仲、《备急》同。）
又新附方。
羚羊角无多少，即烧之为灰，令极细，以鸡子清和涂之，极神效。无鸡子，以水和涂之，亦妙。（出第二卷中。一云赤小豆一升，羊角烧之三两，为末，鸡子白和，敷之。无羊角，单用赤小豆，良。《备急》、文仲同。）
《集验》疗人面目身体卒赤，黑丹起如疥状，不疗日剧，遍身即杀人方。
煎羊脂以摩之，青羊脂最良。（《千金》、文仲、《肘后》《删繁》同。）
又方
以猪槽下土泥涂之。（《千金》同。又以饲猪杓炙熨之，即瘥。并出第八卷中。）
白丹方一十三首  ***************************
《病源》：白丹者，初发痒痛，微虚肿如吹，疹起不痛不赤而白色。由挟风冷，故然色白也。（出第三十一卷中。）
《肘后》疗白丹方。
末豉，以酒和，涂之。捣香薷叶苦蓼，敷之。
又方
屋上尘，以苦酒和，涂之。
又方
烧鹿角作灰，以猪膏敷之。
又方
蜜和干姜末，敷之。
又方
酸摸草、五叶草煮，饮汁。又以滓薄丹，以荠亦佳。（《备急》、文仲同。出第二卷中。）
《集验》云：有白丹者，肉中起痒痛，微虚肿如吹，隐疹起者，疗之亦如赤丹法。有鸡冠者，赤色丹起，大者如连钱，小者如麻麦豆粒，肉上粟粟如鸡冠肌理也。方说一名为茱萸火丹，疗之如天火法。有水丹，由体热，过水湿抟之结丹，晃晃黄赤色，如有水在其中，喜著腹及阴处，疗之亦如火丹法。其水丹著人足趺及踹胫间者，作黄色，如火丹状，经久变紫色，不疗，皆成骨疮也。无毒，非杀人疾。若成骨疮，即难瘥也。经言：风邪客于肌中，则肌虚，真气发散，又被寒气抟皮肤，外发腠理，开毫毛，淫淫气妄行之，则为痒也。所以有风疹、风瘙疾，皆由于此。有赤疹者，忽起如蚊蚤吮，烦痒，剧者连连重沓垄肿起，搔之逐手起。有白疹者，亦如此证也。疗之皆如疗丹法也。疗之方。
捣白瓷器屑，猪膏和涂之。
又方
烧猪屎灰，和鸡子白涂之。（《肘后》《千金》《备急》、文仲同。）
崔氏疗丹毒或发背，及诸肿方。
取马齿草熟捣，敷之，数数易，勿住。若得蓝淀和之，更良。
又方
以生羊、牛肉贴，数数易之，良。
又方
鼠粘草根，勿使见风及犬见，洗去土，熟捣，以敷肿处，兼绞取汁，饮之佳。
又方
茺蔚草、蛇衔草、慎火草相和，熟捣，敷之良，数数易之。
又方
捣鲫鱼敷之，数数易之良。（出第五卷中。）
《备急》疗白丹方。
苎根三斤，小豆四升，水二斗，煮以浴，日三四遍。（《肘后》、文仲同。出第四卷中。）
丹疹方四首  ***************************
《病源》：丹疹者，肉色不变，又不热，但起隐疹，相连而微痒，故谓之丹疹。（出第三十一卷中。）
《千金翼》疗丹隐疹方。
酪和盐熟煮，以摩之，手下消也。
又方
白芷根叶煮汁，洗之效。
又方
捣慎火叶，封之，神良。
又方
以一条艾蒿烛竿，以两手极意寻之，著壁，伸十指，当中指头以大艾炷灸烛竿上，令烛竿断即止，灸十十瘥。于后重发，更依此灸，永瘥。
赤疹白疹方一十一首  ***************************
《千金》云：凡赤疹，热时发，冷即止。白疹，天阴冷即发方。
白疹，以水煮白矾汁拭之。又煮蒴藋，著少酒以浴。又以酒煮石南，拭之。又以水煮鸡屎汁，拭之。又枳实汁拭之。所疗一如疗丹法。（《集验》同。）
又方
末白术，酒服方寸匕，日三，尽五斤。
又方
淋石灰汁，渍洗之。
又方
煎白芷根叶作汤，洗之。
又方
芥子末，以酢浆水服方寸匕，日三服瘥。
又疗身体赤隐疹而痒，搔之随手肿方。
莽草（二分）　当归　川芎　踯躅花　大戟　细辛　芍药　芫花　附子（炮）　蜀椒（各四分）　猪脂（二升半）
上十一味，切，以猪膏合煎之，候附子色黄膏成，滤去滓，收贮，以敷病，日三，以瘥为度。
又方
矾石二两，酒三升，渍令炀，拭上，立瘥。
《延年》疗赤白二疹丸方。
白术（一斤）　蔓荆子（四分）　防风（四分）　附子（二分，炮）　桂心（二分）
上五味，捣筛，蜜和，为丸如梧子大，酒服十丸，日二服，稍加至十五丸。若能作散，服一钱匕。此疗风疹正方。凡风皆由旧来有风气，所以方中不得不用桂心、附子，白术既用一斤，附子只有二分，复有防风。其防风即能断附子毒，所以一物毒亦无所至，伏听进止。
又其赤疹，心家稍虚，热气相抟，其色赤，宜作芒硝汤拭之方。
芒硝（三两）
上一味，用汤一升，内芒硝令消散，以帛子沾取拭疹，即渐除，汤尽更合。（以前二件赤白疹方，许崇处。并出第十三卷中。）
《古今录验》云：赤疹者，由冷湿折于肌中，甚即为热，热成赤疹也。得天热则剧，取冷则减，疗之方。
取生蛇衔草，捣极烂，以涂之，最验。（《集验》《小品》同。）
又白疹者，由风气折于肌中之热，热与风相抟，遂为白疹也。得天阴雨冷则剧出，风中亦剧，得晴暖则减，著衣身暖亦瘥，疗之方。
水煮枳实，拭之佳。又捣末，熬之，青布裹熨之。（《集验》同。出第三十卷中。）
肺风冷热疹方二首  ***************************
《延年》论曰：凡风疹有二，先受风寒气，其疹色白厚，搔之即破，应手下有道生，此是肺家风冷气，宜外洗拭即定方。
吴茱萸一两，清酒一升，煮取五合，以软帛取汁拭疹处，不过三两度即定。如疹处多，用尽更合。白疹即是肺脏受寒冷气所发也。
又疗肺风热，皮肤生风结，状如疹，或生风搔如水疥，粟粒濈濈然方。
天门冬（八分，去心）　枳实（十二分）　白术　人参（各六分）　独活　苦参（各五分，有冷不用）
上六味，捣筛，蜜和，为丸梧子大。食后，以饮下七丸，日再服，加至十丸。忌如常法。（出第十三卷中。）
杂丹疹毒肿及诸色杂疮方五首  ***************************
《删繁》疗丹走皮中淫淫，名火丹方。
取蛴螬，末，水和敷之。（出第九卷中。）
《千金》疗赤流肿方。
榆根白皮，捣末，以鸡子白和涂之。（出第二十三卷中。）
《近效》栀子汤，主表里俱热，三焦不实，身体生疮，或发痈疖，大小便不利方。
芒硝（四分）　大黄（四分）　栀子　甘草（炙）　黄芩　知母（各六分）
上六味，切，以水二升，煮取九合，去滓，分温服。忌如常法。此方甚佳。（一方芒硝三两，大黄四两，栀子二七枚，黄芩、知母各三两，甘草二两。上以水五升，煮减半，下大黄煮取一升八合，去滓，内芒硝，分三服。）
又疗诸色疮肿神验方。（考功韦郎中处。）
胡粉（熬令赤）　赤小豆（熬）　糯米　吴茱萸　黄连（各一两）　水银（二分）
上六味，捣筛，以生麻油和如稀面糊，然后取水银，于手掌中以唾指研熟讫，入药中，令匀。先椒汤洗疮，干拭，以药涂之，日再，以瘥为度。疗孩子疮佳。（一云用泔清洗疮。）
又牛蒡粥，疗疮肿方。
取牛蒡根二茎，净洗，煮令烂，于盆中研令细，去筋脉，汁中即下米煮粥，咸淡任性，服一碗甚良。无忌。
瘑疮方一十二首  ***************************
《病源》：瘑疮者，由肤腠虚，风湿之气折于血气，结聚所生，多著手足间，递相对，如新生茱萸子，痛痒，抓搔成疮黄汁出，侵淫生长拆裂，时瘥时剧，变化生虫，故名瘑疮。（出第三十五卷中。）
深师疗瘑疮方。
荆木烧取汁，涂之瘥。（《救急》同。）
又方
灸瘑上周匝，最良。（并出第二十九卷中。）
《集验》疗瘑疮方。
苦酒一升温令沸，以生韭一把内中，以薄疮上，即瘥。（范汪同。）
又方
雄黄（一两）　黄芩（二两）　松脂（二两）　发灰（如弹丸大）
上四味，以白膏与松脂合捣，以敷疮上。（范汪、文仲、《备急》用黄连，余同。）
又方
乱发、头垢等份，螺壳二十枚烧，以腊月猪脂和如泥，以敷之。（范汪同。）
又方
羊踯躅花三升，以水渍之半月，去滓，以汁洗疮。一方炙鲊，以敷疮上，虫当出也。（范汪同。）
又方
桃花、盐等份，熟捣，以醋和，敷之。（范汪同。）
又方
皂荚十枚，苦酒四升煮之，去滓，煎如饴，以敷疮上。（范汪同。）
又方
新瓦罐一口，安鸡屎一合，酒煎成膏，涂之。
又方
糓木白汁（一合）　苦酒（二合）　小蒜（半合）　釜月下土（一合）
上四味，和如泥，涂之，干复涂。（并出第八卷中。范汪同。）
《删繁》疗瘑疮，螺壳膏方。
螺壳（二七枚，烂者）　乱发（烧灰）　头垢　龙胆（末）
上四味，各等份，合研如粉，以三年油淀和，敷之，加腻粉妙。
又疗瘑疮多汁方。
水银（八分，以唾手掌中研，令入药用）　黄连（八分）　胡粉（八分，熬令黄）
上三味，黄连为末，和以粉，敷疮上。（并出第二十九卷中。）
瘑疮久不瘥方五首  ***************************
《病源》：瘑疮积久不瘥者，由肤腠虚，则风湿之气停滞，虫在肌肉之间则生长，常痒痛，故经久不瘥。（出第三十五卷中。）
《广济》疗瘑疮久不瘥方。
豆豉熬令极干，为末，先以泔清洗疮，拭干，以生麻油和之，敷上，瘥。以油单片裹之，三日开，未瘥，更涂，瘥止。
又疗诸瘑疮经年，依手拂疽，痒引日生，不瘥，疮久则有疽虫，藜芦膏方。
藜芦（六分）　黄连（八分）　矾石（熬汁尽）　松脂　雄黄（研，各八分）　苦参（六分）
上六味，捣，以厚绢筛之，用猪脂二升煎之，候膏成去滓，入雄黄、矾石末，搅令和调，待凝，以敷之。诸疮经年，或搔之汁出，不生痂，百药疗不瘥，悉主之。瘑疥痒、头疮亦效。热疮者，起疮便生白脓是也。黄烂疮者，起疮浅，但出黄汁，若肥疮是也。侵淫疮者，浅疮，黄汁出，兼搔之漫延长不止是也。瘑疮者，喜著手足相对，痛痒折裂，春夏随瘥。（《集验》同。）
又方
剉羊桃枝叶
上一味，水煮，以洗之三四度。
刘涓子疗久瘑疥癣，诸恶疮毒，五黄膏方。
雄黄（二两，研）　乱发（如鸡子大，烧）　黄连（一两）　黄柏（二两）　黄芩（二两）　青木香（二两）　鸡舌香（一两）　白芷（二两）　狼跋子（四十枚）　雌黄（二两，研）
上十味，㕮咀，以苦酒半升渍诸药一宿，以腊月猪膏三升，煎取发三四沸，内诸药，又三沸止，绞去滓，膏成，敷疮，日五过。（出第五卷中。）
崔氏疗疮积年不瘥，疮汁浸四畔，好肉复变成疮，疮色赤黑，痒不可耐，搔之并汁出者方。
黄连　黄柏　豉心（各三分，捣为末，一方加蔓荆子，亦有加杏仁者，与黄连等份，捣筛之）　胡粉　水银　油脂（以上三物和之如泥）
上六物，若虑水银不散，可内掌中细细和唾研之，自当散讫，然后搅胡粉等，以涂疮上，仍取黄连末粉之。此疮多有黄汁，著药，候汁彻，即易之，以瘥为度。（出第五卷中。）
癣疮方一十一首  ***************************
《病源》：癣病之状，皮肉隐疹如钱文，渐渐增长，或圆或斜，痒痛，有匡郭，里生虫，搔之有汁。此由风湿邪气客于腠理，复值寒湿与血气相抟，则血气痞涩，发此疾。按《九虫论》云：蛲虫在人肠内，变化多端，发动亦能为癣，而癣内实有虫也。《养生方》云：夏勿露面卧，露下堕面，皮厚，及喜成癣。（出第三十五卷中。）
《肘后》疗癣疮方。
独活根去土，捣之一把许，附子二枚，炮捣，以好酒和涂之，三日乃发，欲敷药，先以皂荚汤洗，拭令干，然后敷药便愈。（出上卷中。）
深师疗癣秘方。
雄黄（一两，研）　硫黄（一两，研）　羊蹄根（一两）　白糖（一两）　荷叶（一两）
上五味，以后三种捣如泥，合五种更捣，和调，以敷之。若强，以少蜜解之令濡，不过三，瘥。
又疗癣神验方。
用雄黄研，以淳苦酒先和，以新布拭癣上令伤，以药涂之，神效。
又方
菖蒲细切，取五升，以水五斗煮取二斗，以酿二斗米，如酒法，熟极饮，令得极醉，即愈。未瘥，更作，无有不愈。一云长服菖蒲末，酒调，并作丸佳。
又方
取干蟾蜍，烧灰，末，以猪脂和涂之，良。（出第二十卷中。）
《千金翼》疗癣秘方。
捣羊蹄根，分著瓷中，以白蜜和之，刮疮四边令伤，先以蜜和者敷之，如炊一石米久拭去，更以三年大酢和之，以敷癣上，燥便瘥。若刮疮处不伤，即不瘥。（深师同。出第二十三卷中。）
《救急》疗癣方。
先以针镰癣上，即捣瓜蒂末敷上，仍先以泔洗之。
又方
烊松脂，捣熏黄末，和，更煎，仍以泔清洗癣，乃热敷之，一两度即瘥。（并出第五卷中。）
《必效》疗癣方。
淳甲煎涂之，愈。好口脂亦得。
又方
附子（一枚，炮）　大皂荚（一枚，炙）　九月九日茱萸（四合）
上三味，为散，揩癣上令汁出，敷之。干癣，苦酒和涂之。（深师、《古今录验》同。并出第四卷中。）
《古今录验》疗癣方。
作麻浮敷癣上，裹之，瘥。麻浮不瘥，以盐及豉和捣，涂之，即瘥止。
干湿癣方一十五首  ***************************
《病源》：干癣，但有匡郭，皮枯索，痒搔之白屑出是也。皆是风湿邪气客于腠理，复值寒湿与血气相抟所生。若其风毒气多，湿气少，故风沉入深，故无汁，为干癣，其中生虫。
又湿癣者，亦有匡郭，如虫行，侵淫赤湿，痒搔之，多汁成疮，是其风毒气浅，湿多风少，故为湿癣也。其中亦有虫。（出第三十五卷中。）
《肘后》疗燥癣方。
水银和胡粉，研令调，以涂之。（范汪同。）
又方
以雄鸡冠血涂之。（范汪同。）
又方
胡粉熬令黄赤色，苦酒和涂之，干即易，瘥止。
又方
以穀汁涂之。
又方
捣桃白皮，苦酒和，敷之佳。（《千金》同。）
又疗湿癣方。
刮疮令坼，火灸指摩之。以蛇床子末和猪脂，敷之，瘥止。
深师疗干湿癣，神方。
取狼毒末，以苦酒研之如墨法，先洗刮令伤，以敷之。不用大涂，恐坏人肉。（范汪同。）
又乌梅煎，治燥湿癣方。
乌梅（十四枚）　大蒜（十四枚）　屋尘（三合）　盐（三合）　大麻子（四合）
上五味，相和，熟捣，以苦酒一升半拌和，以敷之，日三过，瘥。
又香沥，疗燥湿癣及瘑疥百疮方。
柏节　杉节　沉香节　松节（各一斤）
上四味，悉碎，一如指大，以布囊盛之竟，令囊注麻腴中半食顷，出漉，先取一枚白坩穿去底，令孔如鸡鸭卵大，以松叶一小把藉孔上，以坩安著白盐，以黄土泥塸坩合际，令厚数分毕，以药内坩中，以生炭著药上使燃，其沥当流入塸中，须然尽，乃开出，取塸中汁，以薄疮上，日再用之。疗白秃、疽、疥、恶疮神效。（出第二十九卷中。）
崔氏疗干湿癣方。
取楮叶面著癣，用匙背打叶，叶碎即换，可三四度换，即瘥。亦可只用一叶，惟熟打，使极碎，即裹之，勿令碎叶落，即瘥。
又疗干癣积年痂厚，搔之黄水出，每逢阴雨即痒方。
取巴豆肥者一枚，炭火上烧之令脂出，即于斧上以指研之如杏[氵藝]法，以涂癣上，薄敷之，不过一两度，便愈。
又疗干癣，诸治不瘥者方。
但看癣头有痱癗子处，即以小艾炷灸之，瘥。（出第五卷中。）
《古今录验》疗湿癣方。
石硫黄研，大酢三年者和，数数敷疮上。
又方
蛇床子（一两）　黄柏（一两）　黄连（一两）　胡粉（一两，研）
上四味，捣筛为散，内水银一枣大和，猪膏研入相和，以涂疮。云是验方。
又方
取肥猪肉，薄割之，于上炙之，令热，以敷疮上，日三四度。（出第四十卷中。）
疥癣恶疮方五首  ***************************
《广济》疗疥癣恶疮方。
石硫黄六两，白矾十二两熬，并于瓷器中研，以乌麻油和，稠调如煎饼面，更熟研，敷之，热炙疥癣上，摩一二百下，干即移摩之，取瘥。（出第五卷中。）
刘涓子疗疥癣恶疮膏方。
丹砂（研）　雄黄（研）　乱发　白蜜　松脂（别入，各一两）　䕡茹（三两）　巴豆（十四枚，去皮）　猪膏（二升）
上八味，先煎猪膏、乱发消尽，内松脂、蜜，三上三下，绞去滓，末䕡茹石药，内膏中，更一沸，以搅令极调，以敷疮上，日三，瘥止。神效。（出第五卷中。）
《救急》疗癣疮方。
白矾石（熬）　多年韭根　雄黄（研）　藜芦　瓜蒂　胡粉（各一分）　水银（三分）
上七味，以柳木杵研水银使尽，用猪脂一升，煮藜芦、韭根、瓜蒂三沸，去滓，入石药等，搅令相得，以敷疮上，甚妙。
《近效》疗热疮疥癣，痒痛不可忍者方。
硝石一物，先用泔清洗疮，去痂拭干，看疮大小，研硝石末，和生麻油如面糊，以涂疮上，三两度瘥。
又方
水银、芜荑、酥和，涂之。姜黄涂之。牛李子涂之。醋煎艾，涂之。羊蹄根和乳汁，涂之。（出第三卷中。）
疥风痒方七首  ***************************
《肘后》疗疥方。
石灰二升，以汤五升浸，取汁，先用白汤洗疮，拭干，乃以此汁洗之，有效。（出第六卷中。）
深师疗疥，大黄膏方。
黄连（十四铢）　藜芦（十二铢）　大黄（一两）　干姜（十四铢）　䕡茹（十铢）　莽草（十二铢）　羊踯躅（十铢）
上七味，捣筛，以成煎猪脂二斤，微火向东煎之，三上三下，膏成，去痂汁，尽付之。神效。合时勿令妇人、鸡、犬见之。（出第二十九卷中。）
《集验》疗疥方。
捣羊蹄根，和猪脂，涂上，或著少盐佳。（范汪同。）
又疗疥及风瘙疮苦痒方。
丹参（四两）　苦参（四两）　蛇床子（一升）
上三味，切，以水六升煎之，以洗疥疮，以粉粉身，日再为之，即瘥。
《备急》葛氏疗疥疮方。
取楝根削去上皮切，皂荚去皮子，等份，熟捣，下筛，脂膏和，搔痒去痂以涂之。护风，勿使女人、小儿、鸡、犬见之。（范汪同。）
又疗方。
石硫黄无多少，研粉，以麻油、或以苦酒和涂摩之，以酒渍苦参饮之。（并出第五卷中。）
薰疥法。
取艾如鸡子大，先以布裹乱发，于纸上置艾、熏黄末、朱砂末、杏仁末、水银，各如杏仁许，水银于掌中以唾研，涂纸上，以卷药末，炙干，烧以熏之。（一云：筒瓦一口，一同安灰，盖上，以绳束之，用熏疥，于脚头被内置之，少时火尽，止。隔日一熏，不过再即瘥，无所损。）

第三十一卷  ——————————————————————————————————————————————————————————————————————————————————————————

采药时节一首  ***************************
《千金翼》论曰：夫药采取不以时节，不知阴干、曝干，虽有药名，终无药实。故不依时采取，与朽木不殊，徒费人功，卒无裨益。其法虽具《本经》，学者寻览，造次难得，所以甄别，即目可知耳。
葳蕤（立春后采，阴干）　藁本（曝干三十日）　通草（取枝，阴干）　乌喙（阴干）　乌头（阴干）　络石（阴干，以上并正月采）
茯苓（阴干）　茯神（阴干）　桂心（阴）　白术（曝）　干地黄（阴）　天门冬（曝）　麦门冬（阴）　薯蓣（曝）　甘草（曝）　人参（曝，勿见风）　石龙芮（采皮，阴干）　藁本（曝）　龙胆（阴）　杜仲（阴）　牛膝（阴）　细辛（阴）　独活（曝）　升麻（曝）　柴胡（曝）　榆皮（曝）　蓝叶（曝）　当归（阴）　防风　芍药　桔梗　秦艽　前胡　知母　栝楼根　沙参　狗脊　茜根　王不留行　萆薢　茇葜　白芷　杜若　百合　白蔹　地榆（以上曝干）　大黄（火干）　虎掌　黄连　秦皮　猪苓　石韦　紫菀　紫葛　狼毒　鬼臼　天雄　防己　乌喙　乌头　甘遂　牡丹　巴戟天　石南叶　贯众　羊桃　黄精　黄芪（以上并阴干，二月采）
黄芩（阴）　大青（阴）　天门冬（曝）　水萍（曝）　厚朴（阴）　青葙叶（阴）　玄参（阴）　白薇（阴）　艾叶（曝）　芫花（阴）　商陆（日干）　白术（曝）　麦门冬（阴）　紫菀（阴）　踯躅（阴）　射干（阴）　茵芋（阴）　黄环（阴）　泽兰（阴）　芜荑（阴）　杜蘅（曝）　蓝叶　王瓜（阴）　寄生（阴）　防葵（曝）　紫草（阴）　川芎（曝）　苦参（曝）　茜根（曝）　紫参（火炙）　泽漆（阴）　藜芦（阴，以上并三月采）
赤箭　菥蓂子　蒲黄　玄参　蘼芜（以上曝）　远志（阴）　景天（阴）　人参（曝）　川芎　大青（阴）　白头翁　白鲜　石南叶　鼠尾草（以上并四月采，阴干）
菖蒲（阴）　卷柏（阴）　白鲜（阴）　泽泻（阴）　车前（五月采，阴）　石龙芮子　蜀漆（阴）　肉苁蓉（阴）　菥蓂子（曝）　覆盆子　干漆（夏至后采）　半夏（曝）　五加（采茎，阴）　杜仲　茵陈（阴）　莽草（阴）　蕤核　葛根（曝）　丹参（曝）　蛇床子（阴）　葶苈子（立夏后采，阴）　茺蔚子　青葙子　莨菪子　蘼芜（曝）　菘萝（阴）　旋覆花（曝）　萹蓄（阴）　䕡茹（阴）　青蘘（巨胜苗也，以上五月采）
松脂　青葙子　茅根　杜仲　荛花（以上六月采，阴）
石斛（阴）　五加皮（采茎，阴）　卷柏（阴）　海藻（曝）　腐婢（阴）　泽漆（阴）　天门冬（曝）　鼠尾花（阴）　瓜蒂　槐子　麻黄（立秋采，阴）　石龙刍（曝）　景天（阴）　飞廉（阴）　薇衔（阴）　菌桂（阴，立秋采）　水苏　瞿麦（立秋取实，阴）　桃仁（阴）　续断（阴）　蒺藜子（曝，以上并七月采）
白瓜子　飞廉（阴）　女青（阴）　地榆（曝）　大黄（火干）　桔梗（曝）　大枣（曝）　楮实（曝）　秦皮（阴）　桂（阴）　营实（阴）　鬼臼（阴）　百合（曝）　牡丹（阴）　防己（阴）　狼毒（阴）　萆薢（曝）　茇葜（曝）　白芷（曝）　连翘（阴）　苦参（曝）　石龙芮（阴）　狗脊（曝）　白蔹（曝）　前胡（曝）　知母（曝）　栝楼根（曝）　巴豆　猪苓（阴）　茯神（阴）　蛇含（阴）　茯苓（阴）　虎掌（阴）　薏苡仁　天门冬　麦门冬（阴）　杜若（曝）　当归（阴）　蓍实（曝）　柴胡（曝）　升麻（曝）　独活（曝）　细辛（阴）　牛膝（阴）　石斛（阴）　人参（曝）　薯蓣（曝）　甘草（曝）　败酱（曝）　恒山（阴）　半夏（曝）　雷丸（曝）　牡荆（阴）　漏芦（阴）　酸枣（阴）　白术（曝）　秦艽（曝）　龙胆（阴）　巴戟天（阴）　蒺藜子（曝）　黄连　沙参（曝）　王不留行（曝）　续断（阴）　贯众（阴）　干地黄（阴）　地肤子（阴）　五味子（阴）　蜀椒（阴）　雚菌（阴）　鬼箭（阴）　附子（上旬采）　秦椒　泽泻（阴）　牙子（曝）　黄芪（阴）　芍药（曝）　石南实（阴，以上八月采）
松实（阴）　菊花（阴）　蓍实（曝）　干姜　枳实（阴）　白术（曝）　楮实（曝）　厚朴（阴）　杜仲　皂荚（阴）　山茱萸（阴）　吴茱萸（九月采，阴）　栀子（曝）　辛夷（曝）　牡荆（阴）　秦椒　菟丝子（曝）　营实（阴，以上并九月采）
麦门冬（阴）　牛膝（阴）　地肤子（阴）　枳实（阴）　防风（曝）　决明子　皂荚（阴）　桂（阴）　菴䕡子（阴）　山茱萸（阴）　五加根（阴）　厚朴（阴）　云实（曝）　贝母（曝，以上并十月采）
菊子（阴）　苋实（阴）　款冬花（阴）　龙胆（阴，以上并十一月采）
冬葵子　菖蒲　龙胆　忍冬　木兰　大戟（以上并十二月采，阴）
枸杞子（冬采根，春夏采叶，秋采茎实，阴）　桑根白皮（采无时）　柏叶（四时各依方面采之，神，阴）　蒴藋（春夏采叶，秋冬采根茎）
论曰：凡药皆须采之有时日，阴干、曝干则有气力。若不依时采之，则与凡草不别，徒弃功用，终无益也。学者当要及时采掇，以供所用耳。
药所出州土一首  ***************************
《千金翼》论曰：按本草所出郡县，皆是古名，今之学者卒寻而难晓。自圣唐开辟，四海无外，州县名目，事事惟新，所以须甄明。即因土地名号，后之学者容易即知。其出药土地，凡一百三十三州，合五百一十九种，其余州土皆有，不堪进御，故不繁录耳。
〔关内道〕
雍州：柏子仁、茯苓。
华州：覆盆子、杜蘅、茵芋、木防己、黄精、茯神、柏白皮、天门冬、麦门冬、王不留行、白术、茯苓、细辛、鳖甲、丹参、薯蓣、牛膝、狼牙、水蛭、松花、鬼臼、白芷、款冬花、白蔹、菘萝、鳖头、小草、桑螵蛸、松子、玄参、兔肝、远志、泽泻、五味子、茇葜、沙参、续断、山茱萸、萆薢、白薇、桔梗、石南、石韦、通草、龟头。
同州：䗪虫、斑蝥、麻黄、寒水石、麻黄根、芜荑、蒲黄、麻黄子。
岐州：樗鸡、獐骨、獐髓、鬼督邮、及己、藜芦、秦艽、甘草。
宁州：芫青、菴䕡子、萹蓄、荆子、虻虫、菴䕡花。
鄜州：芍药、䕡茹、黄芩、秦艽。
原州：兽狼牙、枫柳皮、苁蓉、黄芪、白药。
延州：芜荑。
泾州：泽泻、防风、秦艽、黄芩。
灵州：代赭、野猪黄、苁蓉、狟脂。
盐州：青盐。
〔河南道〕
洛州：黄鱼胆、秦椒、黄石脂。
穀州：半夏、桔梗。
郑州：秦椒。
陕州：瓜蒌、柏子仁。
汝州：鹿角、鹿茸。
许州：鹿茸。
虢州：茯苓、茯神、桔梗、桑上寄生、细辛、白石英、瓜蒌。
豫州：吴茱萸、鹿茸。
齐州：阿胶、荣婆药、防风。
莱州：牡蛎、䕡茹、马刀、海藻、七孔决明、文蛤、乌贼鱼、牛黄、海蛤。
兖州：防风、仙灵脾、羊石、紫石英、云母、桃花石。
密州：海蛤、牛黄。
泗州：麋脂、麋角。
徐州：桑上寄生。
淄州：防风。
沂州：紫石英。
〔河东道〕
蒲州：龙骨、紫参、蒲黄、五味子、石胆、龙骨、龙齿。
绛州：防风。
隰州：当归、大黄。
汾州：石龙芮、石膏。
潞州：赤石脂、不灰木、人参、白石脂。
泽州：人参、禹余粮、防风、白石英。
并州：白菀、鬼督邮、白龙骨、柏子仁、矾石、礜石、甘草。
晋州：白垩、紫参。
代州：柏子仁。
蔚州：松子。
慈州：白石脂。
〔河北道〕
怀州：牛膝。
相州：知母、磁石。
箕州：人参。
沧州：雚菌。
幽州：人参、知母、蛇胆。
檀州：人参。
营州：野猪黄。
平州：野猪黄。
〔山南西道〕
梁州：小蘖、芒硝、理石、皂荚、苏子、狟脂、防己、野猪黄。
洋州：野猪黄、狟脂。
凤州：鹿茸。
始州：重台、巴戟天。
通州：药子。
渠州：卖子木。
商州：香零皮、厚朴、枫香脂、枫香木、熊胆、龙胆、菖蒲、秦椒、辛夷、恒山、獭肝、杜仲、莽草、熊脂、枳实、芍药。
金州：獭肝、枳茹、莽草、蜀漆、獭肉、枳实、枳刺、恒山。
〔山南东道〕
邓州：射干、甘菊花、蜥蜴、蜈蚣、栀子花、牡荆子。
襄州：石龙芮、蓝实、蜀水花、茗草、雷丸、陵鲤甲、乌梅、牵牛子、橙叶、蜥蜴、蜈蚣、鸬鹚头、栀子花、干蓝、孔公蘖、败酱、贝母。
均州：葳蕤。
荆州：橘皮。
夔州：橘皮。
硖州：杜仲。
房州：野猪黄、狟脂。
唐州：鹿茸。
〔淮南道〕
杨州：白芷、鹿脂、蛇床子、鹿角。
寿州、光州、蕲州、黄州、舒州：并出生石斛。
申州：白及。
〔江南东道〕
润州：踯躅、贝母、卷柏、鬼臼、半夏。
越州：榧子、刘寄奴。
婺州、睦州、歙州、建州：并出黄连。
泉州：干姜。
〔江南西道〕
宣州：半夏、黄连。
饶州：黄连。
吉州：陟厘。
江州：生石斛。
岳州：杉木、蝉蜕、楠木、鳖甲。
潭州：生石斛。
郎州：牛黄。
永州：石燕。
郴州：钓樟根。
辰州：丹砂。
〔陇右道〕
秦州：防葵、狼毒、鹿角、川芎、兽狼牙、鹿茸、蘼芜。
成州：防葵、狼牙。
兰州：苁蓉、鹿角胶。
廓州：大黄。
武州：石胆、雄黄、雌黄。
宕州：藁本、独活、当归。
〔河西道〕
凉州：大黄、白附子、鹿茸。
甘州：椒根。
肃州：肉苁蓉、百脉根。
伊州：伏翼、葵子。
瓜州：甘草。
西州：蒲暴。
沙州：石膏。
〔剑南道〕
益州：苎根、枇杷叶、黄环、郁金、百两金、梅煎、蜀漆、薏苡仁、百部根、恒山、姜黄、木兰、沙糖、干姜、慎火草。
眉州：巴豆。
资州：折伤木。
嘉州：巴豆、紫葛。
绵州：天雄、乌头、附子、乌喙、侧子、巴戟天、甘皮。
邛州：卖子木。
泸州：蒟酱。
茂州：升麻、羌活、金牙、马齿矾、芒硝、马牙硝、朴硝、大黄、雄黄、矾石。
嶲州：高良姜。
松州、当州：并出当归。
扶州：川芎。
龙州：侧子、巴戟天、天雄、乌头、乌喙、附子。
柘州：黄连。
〔岭南道〕
广州：石斛、白藤花、丁根、决明子、甘蕉根。
恩州：蚺蛇胆。
贺州、梧州、象州：并出蚺蛇胆。
桂州：滑石、蚺蛇胆。
春州、封州、泷州：并出石斛。
融州：桂心。
韶州：石斛、牡桂、钟乳。
柳州：桂心、钓樟根。
潘州：蚺蛇胆。
交州：槟榔、三百两银、龙眼、木蓝子。
峰州：豆蔻。
马牙石，一名长石，一名太乳，一名牛脑石，出在齐州历城县。
空青，出蔚州、兰州、宣州、梓州。宣州者佳。蔚州者无空，块大色深深。
曾青，鄂州、蔚州者佳，余州者恶。
白青，简州、梓州者并佳。
石胆，蒲州虞乡东亭谷及薛集窟块如鸡子大者佳。
芒硝，同名为硝石，岭南始安出者佳，莱州、齐州者恶。坚润，服之胜乳。
乳石，第一出始兴，其次连、广、澧、朗、柳等州，今陕州青溪、房州三洞出者亚於始兴者，自余不可用也。
桃花石，旧出申州钟山县，似赤石脂，但不着舌。
赤石脂，虢州卢氏县，泽州陵川县、慈州吕乡县并有，凡石中有石骨如玉。
阳起石，齐州历城县西北五六里齐山，西北六七里卢山出，白者佳，黑者不堪。
石脑，一名石饴饼，出徐州宋里山，入土一丈余得之，大如鸡子，触著即破。
青琅玕，出雋州西乌白蛮中及于阗国，一名青珠。
苍石，梁州、均州、房州、金州并出。
凝水石，出同州韩城县，色青黄，理如云母者佳。澄城斜理文逆白者劣。
礜石，汉川武当西辽坂名礜石谷，即是其真者，梁州马道成涧中有。
土阴蘖，色白如脂，出渭州鄣县三交驿西北坡平地土窟中乳是也，有六十余坎，人云服之同钟乳，不发热。
戎盐，沙州名为秃登盐，廊州名为土阴盐，生河岸山坂之阴，烧之不鸣。
姜石，齐州历城东者良。
代赭，今灵州鸣沙县大胜齐代所出者。
论曰：既知无物非药，及所出土地，复采得时，须在贮积，以供时用。不得虚弃光阴，临时忽遽，失其机要，使风烛不救，实可悲哉！博学者深可思之，用为备耳。
用药分两煮汤生熟法则一十六首  ***************************
《千金》或曰：古人用药至少，分两亦轻，瘥病极多。观君处方，非不烦重，分两亦多，而差病不及古人者，何也？答曰：古者日月长远，药在土中自养经久，气味真实，百姓少欲，禀气中和，感病轻微，易为医疗。今时日月短促，药力轻虚，人多巧诈，感病厚重，难以为医。故病轻药味须少，疴重用药即多，此则医之一隅，何足怪也。
又古之医者，自解采取，阴干、曝干，皆悉如法，用药必依土地，所以疗十得九。今之医者，但知诊脉处方，不知采药时节，至于出处土地、新陈虚实，一皆不悉，所以疗十不能得愈五六者，实繇于此。处方者，常须加意，重复用药，药乃有力。若学古人，徒自误耳。将来学者，须详熟之。
凡紫石英、白石英、朱砂、雄黄、硫黄等，皆须光明映澈，色理鲜净者为佳。不然，令人身体干躁发热，口干而死。
凡草木药，皆须土地坚实，气味浓烈。不尔，疗病不愈。
凡狼毒、枳实、橘皮、半夏、麻黄、吴茱萸，皆欲得陈久者良，其余惟须精新也。
问曰：凡和合汤药，治诸草石虫兽，用水升数、消杀之法则云何？答曰：凡草有根茎枝叶、皮骨花实，诸虫有毛翅皮甲、头足尾骨之属，有须烧炼炮炙，生熟有定，一如后法。顺方者福，逆之者殃。或须皮去肉，或去皮须肉，或须根茎，或须花实，依方炼治，极令净洁，然后升合秤两，勿令参差。药有相生相杀，气力有强有弱，君臣相理，佐使相持，若不广通诸经，即不知有好有恶，或医自以意加减，不依方分，使诸药草石强弱相欺，入人腹中，不能治病，更加斗争。草石相反，使人迷乱，力甚刀剑。若调和得所，虽未能治病，犹得利安五脏，于病无所增剧。例曰：诸经方用药，所有熬炼节度，皆脚下注之，今方不然。此篇具条之，更不烦别注之。
凡药治择熬炮讫，然后秤之以充用，不得生秤。
凡石药及玉，皆粹如米豆，以绵裹，内汤酒中煮之。
凡钟乳及诸石，以玉锤著水研之三日三夜，漂炼，务令极细。干研则七日七夜。
凡银屑，以水银和成泥。
凡礜石，以黄土泥团之，火烧半日乃熟可用，仍不得过之。不炼生入药，使人破心肝。
凡朴硝、矾石，烧令汁尽，乃入丸散。芒硝、朴硝，皆绞汤讫，乃内汁中，更上火两三沸，令烊尽乃服。
凡汤中用丹砂、雄黄，细熟研如粉，临服乃投汤中，搅令调和服之。
凡汤中用完物，皆擘破，干枣、栀子之类是也。用细核物，亦打破，山茱萸、五味子、蕤核、决明子之类是也。细花子物，正尔完用之，旋覆花、菊花、地肤子、葵子之类是也。米麦豆辈，亦完用之。
凡橘皮、吴茱萸、椒等，入汤不㕮咀。
凡诸果子仁，皆去尖皮及两仁者，汤揉挞去皮，仍切之。用栀子者，去皮。用蒲黄　者，汤成下。
凡生麦门冬、生姜入汤，皆切，三捣三绞取汁，汤成去滓下之，煮五六沸，依如升数，不可共药煮。一法薄切用之。
凡麦门冬，皆微润，抽去心。
凡麻黄，去节，别煮两三沸，掠去沫，更益水如本数，乃内诸药煮之，不尔，令人烦，寸斩之。小草、瞿麦，五分斩之。细辛、白前，三分斩之。膏中细切用之。
凡牛膝、石斛等入汤酒，拍碎用之。石斛入丸散者，先以碪槌极打令碎，乃入臼。不尔，捣不熟。
凡用桂、厚朴、杜仲、秦皮、木兰皮辈，皆削去上虚软甲错，取里有味者秤之。茯苓、猪苓，削去黑皮秤。牡丹、天门冬、巴戟天、远志、野葛等，皆槌破去心。紫菀洗去土，曝干乃秤之。薤白、葱白，除青令尽。莽草、石南、茵芋、泽兰，剔取叶及嫩茎，去大枝。鬼臼、黄连，皆除根毛。石韦、辛夷，拭去毛，又去心。蜀椒（去目）及闭口者。用大枣、乌梅，皆去核。用鬼箭，削取羽皮。
凡茯苓、芍药，补药须白者，泻药惟赤者。
凡菟丝子，汤淘汰去土，干漉，暖酒渍之一宿，漉出，曝微白捣之。不尽者，更以酒渍之三五日乃出，曝微干捣之，须臾悉尽，极易碎。
凡甘草、厚朴、枳实、石南、茵芋、藜芦、皂荚之类，皆炙之。而枳实去瓤，藜芦去头，皂荚去皮子。
凡椒、云实，微熬令汗出，即有势力。
凡汤、丸、散，用天雄、附子、乌头、乌喙、侧子，皆煻灰炮令微拆，削去黑皮乃秤之。惟姜附汤及膏酒中即生用，亦削去皮乃秤之，直理破作七八片。
凡半夏，热汤浸，洗去上滑，一云十洗四破乃秤之，以入汤。若膏酒丸散，皆煻灰炮之用。
凡巴豆，去心皮膜，熬令紫色。杏仁、桃仁、葶苈、胡麻诸有膏脂药，皆熬黄，别捣令如膏脂㩢，视之泯泯尔，乃以向成散稍稍下臼中，合研捣令消散，乃复都以轻绢筛之须尽，又内臼中，依法研治数百杵也。汤膏中亦有熬者，虽有生用者并捣破。
凡麦糵、麹末、大豆黄卷、泽兰、芜荑，皆微炒。干漆熬令烟断，乌梅入丸散熬之。用熟艾者，先炒细擘，合和诸药捣之。今细散不可筛者，内散中和之。
凡用诸毛羽、齿牙、蹄甲、龟鳖、鲛鲤等，甲皮、肉骨、角筋、鹿茸等，皆炙之。蛇蜕皮微炙。
凡用斑蝥诸虫，皆去足翅，微熬。用桑螵蛸，中破炙之。牡蛎熬令黄色。僵蚕、蜂房微熬之。
凡汤中用麝香、犀角、鹿角、羚羊角、牛黄，须末如粉，临服内汤中，搅令调和服之。
凡丸散用胶，先炙，令通体沸起，燥乃可捣，有不沸处，更炙之断。下汤直尔用之，勿炙。诸汤中用阿胶，皆绞汤毕，内汁中，更上火令烊尽。
凡用蜜，先以火煎，掠沫，令色紫黄，即丸经久不坏。掠之多少，随蜜精粗，遂至大稠，于丸弥佳。
凡丸中用蜡，烊之，投少蜜中搅调，以和药。
凡汤中用饴糖，皆汤成下。诸汤用酒者，皆临熟下之。
又云：古秤惟有铢两，而无分名，今则以十黍为一铢，六铢为一分，四分为一两，十六两为一斤，此则神农之秤也。吴人以二两为一两，隋人以三两为一两，今依四分为一两为定。方家有云等份者，皆是丸散，随病轻重，所须多少，无定铢两，两三种或五种，皆悉分两同等尔。
凡丸散云若干分两者，是品诸药宜多宜少之分两，非必止于若干之分两也。假令日服三方寸匕，须瘥止，是三五两药尔。
凡散药有云刀圭者，十分方寸匕之一，准如梧桐子大也。方寸匕者，作匕正方一寸，抄散，取不落为度。钱匕者，以大钱上全抄之；若云半钱匕者，则是一钱抄一边尔，并用五铢钱也。钱五匕者，今五铢钱边五字者以抄之，亦令不落为度。一撮者，四刀圭也。十撮为勺，十勺为一合。以药升分之者，谓药有虚实轻重，不得用斤两，即以升平之。药升方作上径一寸，下径六分，深八分，内散勿按抑之，正尔微动，令平调耳。今人分药，不复用此。
凡丸药，有云如细麻者，即胡麻也。不必扁，但令较略大小相称尔。如黍粟亦然，以十六黍为一大豆也。如大麻子者，即今大麻子，准三细麻也。如胡豆者，今之青斑豆也，以二大麻子准之。如小豆者，今赤小豆也，粒有大小，以三大麻子准之。如大豆者，以二小豆准之。如梧桐子者，以二大豆准之，一方寸匕散，蜜和得如梧桐子十丸为度。如弹丸及鸡子黄者，以十梧子准之。
凡方云巴豆若干枚者，当先去心皮毕，乃秤之，以一分准十六枚。附子、乌头若干枚者，去皮毕，以半两准一枚。枳实若干枚者，去核毕，以一分准二枚。橘皮一分准三枚。枣有大小，以三枚准一两。干姜一累者，以半两为正，《本草》云以一两为正。
凡方云半夏一升者，洗毕秤五两为正。椒一升，三两为正。吴茱萸一升，五两为正。菟丝子一升，九两为正。菴䕡子一升，四两为正。蛇床子一升，三两半为正。地肤子一升，四两为正。此其不同也。云某子一升者，其子各有大小、虚实、轻重，不可通以秤准，皆取平升为正。
凡方云桂一尺者，削去皮，重半两为正。甘草一尺者，重二两为正。云某草一束者，重三两为正。云一把者，重二两为正。
凡方云蜜一斤者，有七合。猪膏一斤者，一升二合。
凡汤酒膏药，旧方皆云㕮咀者，谓秤毕，捣之如大豆，又使吹去细末，此于事殊不允当。药有易碎难碎，多末少末，秤两则不复均平，今皆细切之，较略令如㕮咀者，乃得无末而片粒调和也。凡云末之者，谓捣筛如法也。
凡丸散，先细切，曝燥乃捣之。有各捣者，有合捣者，并随方所言。其湿润药，如天门冬、干地黄辈，皆先切，曝干，独捣令偏碎，更出细擘，曝干。若值阴雨，可微火烘之，小停冷乃捣之。
凡湿药，燥皆大耗，当先增分两，须得屑乃秤之为正。其汤酒不须如此。
凡筛丸药，用重密绢令细，于蜜丸易熟。若筛散，草药用轻疏绢，于酒中服即不泥。其石药亦用细绢筛，令如丸药者。
凡筛丸散药毕，皆更合于臼中，以杵捣之数百过，视其色理和同为佳。
凡煮汤，用微火令小沸，其水数依方多少，大略二十两药用水一斗，煮取四升，以此为率，皆绞去滓，而后酌量也。然则利汤欲生，少水而多取汁者，为病须快利，所以少水而多取汁。补汤欲熟，多水而少取汁者，为病须补益，是以多水而少取汁。好详视之，不得令水数多少。汤熟，可用新布，两人以尺木绞去滓，澄去垽浊。分再服、三服者，第二、第三服以纸覆令密，勿令泄气，欲服以铜器于热汤上暖之，若于铛中，勿令有水气。方云再服、三服者，要令力势相及，并视人之暴羸，病之轻重，以为进退增减之，不必悉依方说也。
古今诸家丸方一十八首  ***************************
《广济》疗传尸骨蒸，殗殜肺痿，疰忤鬼气，卒心痛，霍乱吐痢，时气鬼魅瘴疟，赤白暴痢，瘀血月闭，痃癖，疔肿，惊痫，鬼忤中，小儿吐乳，大人狐狸等病，吃力伽丸方。
吃力伽（白术是也）　光明砂　诃黎勒皮　麝香　当门子　香附子　丁子香　沉香　荜茇　檀香　青木香　安息香　犀角（屑，各一两）　薰陆香　苏合香　龙脑（各半两）
上十五味，捣筛，白蜜和为丸，每朝取井花水服如梧子四丸，于净器中研破服之，老小一丸。以蜡裹一丸如弹丸，绯绢袋盛，当心带之，一切邪鬼不敢近。千金不传。冷水、暖水临时量之。忌五辛、生血物。以腊月合，神前藏之密器中，勿令泄药气。神验。
《千金》耆婆万病丸，疗七种癖块，五种癫病，十种注忤，七种飞尸，十二种蛊毒，五种黄病，十二时疟疾，十种水病，八种大风，十二种[疒/帬]痹，并风入头，眼暗膜膜，及上气咳嗽，喉中如水鸡声，不得卧，饮食不作肌肤，五脏滞气，积聚不消，拥闭不通，心腹胀满，连及胸背，鼓胀气坚结，流入四肢，或复又心膈气满，时定时发，十年、二十年不瘥，五种下痢，疳虫、蛔虫、寸白虫诸虫，上下冷热，久积痰饮，令人多睡眠，消瘦无力，荫入骨髓，便成滞疾，身体气肿，饮食呕逆，腰脚酸疼，四肢沉重，不能久行久立，妇人因产冷入子脏，脏中不净，或闭塞不通，胞中瘀血冷滞，出流不尽，时时疼痛为患，或因此断产，并小儿赤白下痢，及胡臭、耳聋、鼻塞等病。服此药以三丸为一剂，服药不过三剂，万病悉除，说无穷尽，故称万病丸。以其牛黄为主，故一名牛黄丸。以耆婆良医，故名耆婆丸方。
牛黄　麝香　犀角　朱砂　雄黄（并研）　芫青（去翅足，熬，本方七枚）　黄连　人参　禹余粮　大戟（炙）　芫花（熬）　茯苓　干姜　桂心　桑白皮　当归　川芎　芍药　甘遂（熬）　黄芩　蜀椒（汗）　细辛　巴豆（去皮心，别熬，捣）　前胡　桔梗　紫菀　蒲黄　葶苈子（熬）　防风（各一分）　蜈蚣（三节，炙）　石蜥蜴（一寸，炙）
上三十一味，并令精细，上牛黄、麝香、犀角、朱砂、雄黄、禹余粮、巴豆别研，余者合捣筛之，以白蜜和，更捣三千杵极熟，密封之。除破日平旦，空腹，以酒服三丸如梧子，微下三五升恶物为良。若卒暴病，不要待平旦，无问早晚即服，以吐痢为度。若不吐痢，更加一丸，或至三丸、五丸，须吐痢为度，不得限以丸数。病强药少，即不利吐。若其发迟，以热稀粥一杯发之。若吐痢不止，即以酸饭两三口止之。服药忌陈臭、生冷、酢滑、黏食、大蒜、猪鱼鸡狗马驴肉、白酒、行房，七日外始得。一日服，二日补之。得食新米、韭菜汁，作羹粥臛饮食之三四顿大良，亦不得全饱。产妇勿服之。吐痢以后，常须闭口少语，于无风处温床暖室将息。若旅行卒暴无饮，以小便送之。若一岁以下小儿有疾者，令乳母服两小豆，亦以吐痢为度。近病及卒病皆用多，积久疾病即少服，常取微溏利为度。（崔氏无黄芩、桑白皮、桔梗、防风。）
卒病欲死，服三丸如小豆，取吐痢即瘥。
卒得中恶口噤，服二丸如小豆，和暖水一合，灌入口令下，令微利即瘥。
五注鬼刺客忤，服二丸如小豆。不瘥，后日更服三丸。
男女邪病，歌哭，腹大如妊身，服二丸如小豆，日三夜一服，间食服之。
猫鬼病，服小豆三丸，不瘥更服。
蛊毒吐血，腹痛如刺，服小豆二丸，不瘥更服，以瘥止。
疟病，未发前服三丸，未瘥更服。
诸痰饮者，服三丸如小豆，不瘥更服。
冷癖，服三丸如小豆，日三服，皆间食，常令微溏利为度。
宿食不消，服二丸如小豆，取利。
癥癖积聚，服二丸如小豆，日三服，皆间食，以利瘥止。
拘急，心腹胀满，心痛，服三丸如小豆，未瘥更服。
上气呕逆，胸中满，不得卧，服二丸，不瘥更服。
大痢，服小豆一丸，日三。
疳湿，以一丸如杏仁，和酢二合，灌下部中，服小豆二丸，瘥。
水病，服三丸如小豆，日再，间食服之，瘥止。人弱隔日服。
头痛恶寒，服小豆二丸，覆取汗。
伤寒天行病，服二丸小豆大，日三，间食服。
小便不通，服小豆二丸。不瘥，明日更服之。
大便不通，服三丸如小豆大，又内一丸下部中则通。
耳聋聤耳，以绵裹如枣核，塞耳中瘥。
鼻衄，服二丸如小豆，无不瘥。
痈肿、疔肿，破肿内一丸如麻子，日一敷之，根自出，亦服二丸瘥。
犯疔肿血出，以猪脂和涂，有孔内孔中，瘥止。
疠疮，以酢泔洗讫，取药和猪脂涂之。
漏疮有孔，以一丸如小麦，内孔中，和猪脂敷。
痔疮，以药涂绵，内孔中，别易，瘥止。
瘰疬，以酢和，涂上瘥。
癣疮，以布揩令汁出，以酢和，涂上，日一易，瘥止。
胸背腰胁肿，以酢和，敷肿上，日一易之，服二丸如小豆。
诸冷疮，积年不瘥者，以酢和涂之，亦饼贴之。
恶刺，以一丸内疮孔中，即瘥。
蝮蛇螫，以少许内螫处。若毒入腹，心烦闷欲绝者，服三丸如小豆大。
蝎螫，以少许涂之。
蜂螫，以少许敷之瘥。
妇人诸疾，胞衣不下，服二丸如小豆大。
小儿惊痫，服一丸如米许，以涂乳，令嗍之。看儿大小量之。
小儿客忤，服一丸如米，和涂乳头与嗍之。以意量之。
小儿乳不消，心腹胀满，服一丸如米许，涂乳头令嗍之，取瘥。
又大麝香丸，疗鬼注飞尸等，万病皆疗之方。
麝香（三分）　牛黄　珍珠（并研）　附子（炮）　鬼臼　莽草（炙）　犀角（屑）　矾石（熬令汁尽）　细辛　桂心　獭肝（炙）　藜芦（各二分）　蜈蚣（炙）　蜥蜴（炙，各一枚）　地胆（熬）　斑蝥（熬）　芫青（熬）　亭长（熬，各七枚，并去足翅）　巴豆（去心皮，熬）　杏仁（去尖皮，熬，各五十枚）　丹砂（二两，研）　雄黄（一两，研）　礜石（八分，泥裹烧半日）
上二十三味，合捣，别捣巴豆、杏仁如泥，蜜和，更捣三千杵，丸如小豆。每有病以饮服一丸，日再，渐至三丸尤妙。毒虫所螫，摩之，以知为度。若欲入毒疫疠乡、死丧家及鬼神庙冢墓处，以绛囊盛之，男左女右，肘后系之。又以少许涂人中，卧不魇魅，神验。忌如常法。
又小麝香丸，主疗与大麝香丸同方。
麝香（三分）　雄黄（研）　丹砂（研，各四分）　细辛　干姜　桂心　芍药（各五分）　莽草（炙）　犀角（屑）　栀子仁（各三分）　附子（炮）　乌头（炮，各五枚，去皮）　巴豆（五十枚，去心皮，熬）　蜈蚣（一枚，去头足，炙）
上十四味，并捣筛，蜜和，更捣一千杵，丸如小豆。每服三丸至五丸，日三。一切尸注心痛皆主之。忌生血物、生葱、生菜、芦笋、猪肉、冷水。神验。（一方有当归一两。）
崔氏温白丸，疗癥癖块等一切病，并治之方。
紫菀　吴茱萸　菖蒲　柴胡　厚朴（炙）　桔梗　皂荚（去皮，炙）　茯苓　桂心　干姜　黄连　蜀椒（汗）　巴豆（去心皮，熬）　人参（各三分，本方各二分）　乌头（十分，炮）
上十五味，合捣筛，以白蜜和，更捣二千杵，丸如梧子大。有病服一丸至二丸，不知稍增至三丸、五丸，以知为度。主心腹积聚久，癥癖块大如杯碗；黄疸宿食，朝起呕吐；支满上气，时时腹胀；心下坚结，上来抢心，旁攻两胁，彻背连胸，痛无常处，绕脐搅痛，状如虫蛟。又疗十种水病，八种痞塞，反胃吐逆，饮食噎塞，五淋，九种心痛，积年食不消化。或妇人诸疾，断绪不生，带下淋沥，或痎疟连年不瘥。又疗一切诸风，身体顽痹，不知痛痒，或半身不遂，或疼痛，或眉发堕落。又疗七十二种风，三十六种遁尸注，或癫痫，或妇人五邪失心，梦与鬼神交通，四肢沉重，不能食饮，昏昏默默，只欲取死，终日忧愁，情中不乐，或恐惧悲啼，饮食无味，月水不调，真似怀孕，连年累月，羸瘦困弊，遂至于死，或歌或哭，为鬼所乱，莫之知也。但服此药者，莫不除愈。臣知方验，便合药与妇人服之，十日下出癥癖虫，长二尺五寸三十枚，下脓二升、黑血一升、青黄汁五升，所苦悉除，当月有子。臣兄堕马被伤，腹内有积血，天阴即发，羸瘦著床，命在旦夕，与药服，下如鸡肝黑血如手者二百余片、白脓二升、赤黄水一升，其病即除。臣知方验，敢不献上。忌生冷、酢滑、猪鸡鱼犬牛马鹅肉、五辛、油、面、豆、糯米、陈臭等物。
仲景三物备急丸，司空裴秀为散，用疗心腹诸卒暴百病方。
大黄　干姜　巴豆（各一两，去皮心，熬，别捣如脂）
上药各须精新好药，捣筛，蜜和，更捣一千捣，丸如梧子或小豆。服三丸，老小量之。为散不及丸也。若中恶客忤，心腹胀满，卒痛如锥刀刺痛，气急口噤，停尸卒死者，以暖水若酒服之。或不下，捧头起，灌令下咽，须臾瘥。如未，更与三丸，以腹中雷鸣转即吐下，便愈。若口已噤，亦须折齿灌之令入，尤妙，神验。忌芦笋、猪肉、冷水、肥腻。
又理中丸，疗三焦不通，呕吐不食，并霍乱吐痢不止者，并主之方。
人参　干姜　白术　甘草（各三两，炙）
上四味，捣筛，蜜和如梧子。空服，以饮汁服十五丸。忌桃李、雀肉、海藻、菘菜。
《延年》驻车丸，主赤白冷热血痢腹痛者方。
黄连（六两）　干姜　当归　阿胶（各三两）
上四味，捣筛，以三年米醋煮胶令消，和药，众手捻丸如梧子。每以饮下三十丸，日再服。亦疗产妇下痢不止者，服之甚验。忌猪肉、冷水、黏腻等物。
《救急》五香丸，疗诸毒疰气，心腹胀满，大小便不通，鬼疰心痛不可忍方。
牛黄（研）　犀角（屑，各三分）　升麻　沉香　薰陆香　当归　桂心　青木香　麝香（研）　雄黄（研如粉）　鬼箭羽　巴豆（去心皮，熬）　诃黎勒皮　朱砂（研）　槟榔仁　干姜　吴茱萸　甘草（炙）　豆蔻（各四分）　桃仁（去尖皮，熬）　附子（炮，各五分）
上二十一味，捣筛，蜜和，丸如梧子。以暖水服三丸至五丸，如不利更服，以利为度。此方甚验，人久不传。忌海藻、菘菜、猪肉、冷水、生葱、芦笋、生血物等。
《必效》玉壶丸，主万病，与麝香丸同效方。
雄黄（研）　朱砂（研）　巴豆（去心皮，熬）　附子（炮去皮）　特生礜石（烧半日，研）　藜芦（各三两，炙）
上六味，捣筛，蜜和，丸如小豆，以饮服二丸，得利病瘥。小儿黍粟一丸，以意量之。
又青木香丸，疗一切气腹胀满，心痛气冷，食不消方。
青木香　槟榔仁（各六分）　芍药　枳实（炙）　诃黎勒皮（各五分）　桂心（四分）　大黄（十二分）
上七味，捣筛，蜜和，丸如梧子。饮下十五丸，以意增减之，常令溏利，甚效。
又五补七宣者，丽正殿修书学士李公所传。公名子昭，字云卿，赵郡人。幼志道法，以栖名山，往来茅嵩山经三十载，云五补七宣丸方。
人参　茯苓　地骨皮　干地黄　牛膝（等份）
上五味，捣筛，蜜和，丸如梧子。空腹以酒饮下三十丸，稍稍增至五十丸，日再。此是五补丸，服至五日、十日及半月日，觉气拥即服七宣丸，服经二三日，觉气散，还服五补丸。若病候未退，即稍稍增之，常自审以取调适，终须五补及七宣丸，并须合服之。夫人所疾，皆因风不宣散，即成拥缓热风。若气不流行，即成痃癖冷气，转生众病，皆因此由。寻其本源，都为不闲将理，觉虚则补，觉风气拥即利，利即腰背更虚。且凡是利药皆急，服便透过，未能蓄泄诸病；凡是补药皆滞，服未见效，先觉风气发动。明知宣补必藉兼行，故其人授余二法，名曰五补七宣，所以安七魄，镇五脏，坚骨髓，养神明。久服长生，百病日去，发黑，行及奔马。
又七宣丸方。
大黄（十五两）　枳实（炙）　青木香　柴胡　诃黎勒皮（各五两）　桃仁（六两，去尖皮，熬）　甘草（四两，炙）
上七味，捣筛，蜜和，丸如梧子。以酒服二十丸，稍加至五十丸。病在下，空腹服；病在上，食后服之。以宣利为度，增减以意量之。若风气结聚，宿食不消，兼沙石皮毛在腹中，服经七八日乃尽出，下似牛涎鱼脑等。若病深痼，则须半月或一月专服之，不用五补丸。若积年腰膝疼痛，寒冷如冰石，脚气冲心，愦闷将死，头旋暗倒，肩背重闷，心腹胀满，胸膈闭塞，风毒肿气，连及头面，及大小便或利涩，脾胃气不理，不能饮食，夜卧脚转，筋脉掣痛，恍恍然眠寝不安等疾，以饮服之尽瘥。此药功效不可尽说。如前十数种病，则须服七宣丸，自外轻病，不妨与五补丸兼服，循环不辍，补养无限。不问男女老小，并可服饵，但须量气力，细察候之，加减服。若是初生孩子，可与三丸、五丸，稍稍加之，取通利。其二方当须经久常服，不限春秋冬夏，朝夕行止勿间，药性甚善。禁如常法。
《近效》大麝香丸，疗积年心痛，尸疰蛊毒，癥癖气承心，肋下有块，温瘴毒气，精魅邪气，或悲或哭，蛇蝎蜂螫等方。
麝香（研）　牛黄（研）　藜芦（炙）　朱砂（研）　芍药　当归　茯苓　桔梗　鬼箭羽　金牙（研）　乌头（炮）　桂心　吴茱萸　贯众（各一分）　雄黄（一分半，研）　干姜　人参　大虫骨（各二分，炙）　蜈蚣（二寸，去足）　蜥蜴（半枚，去牙，炙）　巴豆（二十枚，去心皮，熬）
上二十一味，捣筛，蜜和，丸如梧桐子。饮下三丸。如末下，以热饮投之，即利。三行后，以酢饭止之，即定。然后煮饭葱薤食之。忌冷水、猪肉。如蛇蝎蜂螫，取一丸研和，涂之即瘥。精魅狐狸之属，抛砖瓦，或如兵马行。夜发者，是鬼魅，无早晚每日服二丸，只三两日即定，仍每日烧一丸熏身体、衣服。无忌。以三五丸用绯绢袋子盛，带左臂上，辟大虫、毒蛇、精魅鬼气等病。
又犀角丸，疗痈肿、肠痈、乳痈、发背，一切毒热肿，服之肿脓化为水，神方。
犀角（屑，十二分）　川升麻　黄芩　防风　人参　当归　黄芪　干姜（一作干蓝）　蓼实（一方无黄连）　甘草（炙）　栀子（各四分）　大黄（五分）　巴豆（二十四枚，去心皮，熬）
上十四味，如法捣筛，蜜和，更捣三千杵，丸如梧子。以饮服三丸至五丸，以利为度。或不利，投以热饮。如利，以冷浆水粥止之。未瘥，每日服一丸，以意量之，肿消散为度。若下黄水，或肿轻皮皱色变，即是消候。忌如药法。效验不可论之。
又黄连丸，疗痢，无问冷热并主之方。
黄连（一两）　茯苓（二两）　阿胶（一两）
上三味，捣筛，以水消胶和，众手丸，曝干。有痢，空腹以饮下十五丸，日再，以瘥止。甚效。
又加减麻仁丸，疗积年患气，不能食饮，兼食不消化，风气，冷气、热气冲上，痃癖气并乳石气发动，并疗之。服经三四日，自觉有效方。
蜀大黄（锦文者四两）　人参（二两）　大麻仁（二两）　诃黎勒皮（四两）
上四味，捣筛依法，以蜜和丸。每服十丸、二十丸，增减以意量之。以溏利病除，亦不损人。雍州王长史常服三十余年，八十岁万病皆无，百无所忌。补理腰脚，服经七八日，腰肾先冷者，即下脓水，腰脚轻健。以酒、饮下之并得。
又三黄丸，疗五劳七伤，消渴，不生肌肉，妇人带下，手足寒热，主一切热方。
春三月用黄芩四两　大黄二两　黄连四两
夏三月用黄芩三两　大黄一两　黄连四两
秋三月用黄芩六两　大黄一两　黄连二两
冬三月用黄芩六两　大黄一两　黄连三两
上三味，随时月捣筛，蜜和，丸如梧子，日服七丸，诸病悉除。
古今诸家散方六首  ***************************
《千金》小金牙散，疗南方瘴疠疫气，脚弱，风邪鬼注方。
金牙（五分，研）　牛黄（一分，研）　天雄　萆薢　黄芩　蜀椒（汗）　由跋　雄黄（研）　朱砂（研）　乌头　桂心　莽草（炙）　麝香（研，各二分）　葳蕤　细辛　犀角（屑）　干姜（各三分）　蜈蚣（一枚长六寸者，炙）　黄连（四分）
上十九味，治下筛，为散，合牛黄、麝香捣三千杵，以温酒服五钱匕，日三夜二，以知为度。以绛袋盛，男左女右，带一方寸匕，省病问孝，不避夜行。涂鼻人中，辟鬼恶毒气。晨昏雾露，亦涂之佳。
崔氏五香散，疗疰忤邪气，或热或寒，时气在骨节间，似瘥似剧，兼主百病方。
沉香　丁香　麝香　薰陆香　鬼箭羽　当归　豆蔻仁（各四分）　牛黄　鬼臼　橘皮　金牙（各三分，烧）　犀角（屑）　羚羊角（屑）　大黄（各六分）　升麻　桔梗　桃仁（去尖皮，熬）　光明砂（研）　安息香（各五分，研）
上十九味，捣筛为散。以汤、饮、酒随病服一方寸匕，日再服，病瘥即停。亦可蜜丸如梧子，服十丸。
又备急散，疗卒中恶，心痛胀满，欲吐，短气方。
大黄（二两）　桂心（四分）　巴豆（一分，去心皮，熬，研）
上三味，捣筛为散，取一钱匕，以汤七合和服，当吐下，即愈。甚妙。
紫雪散，疗脚气毒遍内外，烦热，口中生疮，狂易叫走，及解诸石草药毒发，邪热卒黄等，瘴疫毒疠，卒死温疟，五尸五注，心腹诸疾，腋缓刺切痛，蛊毒鬼魅，野道热毒，小儿惊痫，百病方。
黄金（一百两）　寒水石　石膏（各三斤，一本用滑石）　玄参（一斤）　羚羊角（屑）　犀角（屑）　沉香　青木香（各五两）　丁香（一两）　甘草（八两，炙）
上十味，切，以水三斗，煮取一斗，去滓，取硝石四升，芒硝亦可用，朴硝十斤，投汁中，微火煎，以柳木篦搅勿住手，候欲凝，入盆中，内朱砂三两、麝香一两，急搅，即成霜雪紫色。以水和一二分服之，以意加减。一剂十年用之，神妙。脚气、乳石、天行热病等，服之若神。（《千金翼》有磁石三斤、滑石一斤、升麻一斤，丁香用四两，朴硝用四升，麝香用二分。）
仙人炼绛雪，疗一切病，肺气积聚，咳逆，呕吐脓血，丹石毒发，天行时气，一切热病，诸黄疸等，心风昏乱，心怯健忘，四肢烦热，头痛眼赤，大小便不通，烦闷不安，骨节疼痛，赤白痢、血痢、热毒痢，宿食不消化，心腹胀满，出气不得，下一切诸毒药脚气等，饮酒多醉困，久痢不瘥，孩子惊痫等。以上和水服之。产后一切诸病，堕胎，和酒服之方。
朴硝（十斤）　升麻（三两）　大青　桑白皮　槐花（各二两）　犀角（屑）　羚羊角（屑，各一两）　苏方木（六两）　竹叶（两）　诃黎勒　山栀子（三十枚）　槟榔仁（二十颗）　朱砂（半大两，研）
上十三味，以水二斗渍一宿，煎取一斗，去滓，入锅，内朴硝炼烊，搅勿住手，候欲凝，出于盆中，搅入朱砂、麝香讫，雪成。收于垍器中，密封。有疾量取之，和水服之，以利病除，身轻目明，四肢调适。疗一切病，神验。老小量之。（上云入朱砂、麝香，未见分两。）
《近效》肾沥汤，煮散，主除风下气，强腰脚，明耳目，除痰饮，理营卫，永不染时气、诸风疾方。
黄芪　川芎　茯苓　五味子　防风　泽泻　独活　玄参　人参　牛膝（各六两）　麦门冬（去心）　地骨皮（各八两）　桂心　甘草（三两，炙）　丹参（五两）
上十五味，切如大豆，分作二十四贴，贴著生姜一两切，杏仁十四枚去尖碎，以水三升煮一贴，取一升，去滓澄清，取九合，顿服。每日一贴，晚间以气下心胸空妙。十服以后，身力不可当。常须护惜将养之，以饮食补之，每年春夏秋冬服一剂，胜服肾气丸二十剂。永不患风气，先有诸病，自然除瘥。张中丞自服以来，神效不可言，以为乳石力不可比，今服不阙，效验妙。（方云肾沥汤，恐须用猪肾汤煎。）
古今诸家膏方四首  ***************************
《广济》神明膏，主诸风顽痹，筋脉不利，疗癣诸疮痒方。
前胡　白术　白芷　川芎（并切）　椒（去目）　吴茱萸（各一升）　附子（三十枚，去皮，切）　当归　细辛　桂心（各二两，切）
上十味，以苦酒渍一宿，令浥浥然，以成炼猪膏一斗，微火煎十沸以来，九上九下，候附子、白芷色黄，绞去滓，膏成。病在外，摩之；在内，以酒服枣核大。疥癣等疮皆疗之，并去诸风病，亦摩折伤被打等。（崔氏云：药滓酒浸服之，亦大疗诸病。）
崔氏陈元膏。会稽太守思翊昧死再拜上书：
皇帝陛下：思幸得典郡，视事六年，处地下湿，身病苦痹，饮食衰少，医疗不瘥，命在旦暮。苍梧道士陈元卖药于市，思取药摩之，日至再，十五日平复。思男尝堕马，苦为腰痛，天阴雨转发，思取元膏摩之，复愈。思妻年四十五，苦心腹积聚，得病三年，思复从元取膏摩之，六日下宿食即愈。思铨下郭少，苦头眩，思取膏摩三日，鼻中下水二升，所病即愈。思知元药验，谨取元本方奉上。
当归（三两，一方陇西者）　生地黄（二升，捣取汁）　附子（三两）　细辛（二两）　桂心（一两）　天雄（三两，去皮）　干姜（二两）　丹砂（一两，研）　川芎（二两）　雄黄（二两半，研）　乌头（三两）　苦酒（三升）　白芷（一两）　松脂（半斤）　不中水猪脂（十斤，炼去滓）
上十五味，㕮咀，以地黄汁、苦酒渍一宿，取猪脂，内诸药，微火煎之，令十五沸，膏成去滓，内朱砂等末，熟搅。勿令妇人、鸡犬、孝子、恶疾、不具足人、小儿等见。有人若胸胁背痛，服之七日，所下状如鸡子汁者二升，即愈。又有人苦胁下积聚如杯，摩药十五日，即愈。又有人苦脐旁气如手，药摩之，去瓜中黄瓤者升许，即愈。有人患腹切痛，时引背痛，数年，以膏摩之，下如虫者三十枚，即愈。又有妇人苦月经内塞，无子数年，膏摩少腹，并服如杏子一枚，十日下崩血二升，即愈，其年便有子。又疗风瘙肿起，累累如大豆，以膏摩之，五日即愈。老少患脚膝冷痛摩之，五日便愈。又有人苦头项痛，寒热瘰疬，摩头及病上，即愈。又有人患面目黧黑，消瘦，是心腹中病，服药下如酒糟者一升余，即愈。内外诸风及腹中积聚，可服之。百病无不愈，所疗人无数，不可悉记。
又乌膏，疗一切疮，引脓生肌，兼杀疮中虫方。
乌麻油（一升）　黄丹（上好者二两，罗之）　蜡（一两，炼，净滤）　薰陆香（乳头者一两，末）　松脂（半两，末，以上并大升两）
上五味，缓火煎油三分减一，下铛待冷，乃内黄丹，更上煎之，又三分减一，又停待冷，次内薰陆香末，上火煎，候销尽，又内蜡及松脂，看膏稍稠，即点于铁上试，斟酌硬软适中乃罢。先问所患，疮如热，即除薰陆及松脂；疮如久不瘥，此涉于冷，即依方合。其贴杖疮者，油若一升、地黄汁半合和，煎黄丹二大两、蜡一小两，余准上法。此膏不须硬也。
《近效》莲子草膏，疗一切风，耳聋眼暗，生发变白，坚齿延年。本是婆罗门方。
莲子草汁（三升）　生巨胜油（一升）　生乳（一升，不食糟者）　甘草（一大两，末）
上四味，和于锅中，煎之，缓火熬令鱼眼沸，数搅之勿住手，看上沫尽清澄，滤不津垍器中贮之。云本方有青莲蕊六分、龙脑花三分、郁金香二分，并末，先煎诸药三分减一，次下汁及油等，膏成。每欲点，即仰卧垂头床下，一孔中各点如小豆，许久乃起，有唾唾却，勿咽之，起讫，即啜少热汤饮。点经一年，白发尽黑，秃处并出。韩庶子处得，每用验。
古今诸家煎方六首  ***************************
《广济》阿魏药煎方。
阿魏（四分）　豆蔻仁（七颗，细研）　生姜（十二分）　人参（八分）　甘草（八分，炙）　鳖甲（十二分，炙）　藕汁（二升）　诃黎勒（七枚，去核）　牛膝（半斤）　白蜜（一升）　地黄汁（二升）
上十一味，下地黄等汁煎，次下药末，微火煎，搅勿住，搅候如饧，于不津器盛。每取一匙，酒和服之。
又鹿角胶煎，疗五劳七伤，四肢沉重，百事不任，怯怯无力，昏昏欲睡，身无润泽，腰疼顽痹，脚弱不便，不能久立，胸胁胀满，腹中雷鸣，春夏手足烦热，秋冬腰膝冷疼，心悸健忘，肾气不理，五脏风虚，并悉疗之方。
鹿角胶（二斤，捣碎作四分，于铛中熬令色黄）　紫苏子（二升，以酒一升研，滤取汁）　生地黄（一斤，取汁）　生姜（一斤，汁）　黄牛酥（一升）　白蜜（三斤）
上六味，先煎地黄汁、苏子汁、生姜汁等二十余沸，次下酥蜜，又煎三五沸，次以蜜并胶末下之，搅令相得，胶消尽，煎即成矣，以器盛之。空腹，以酒调二合服之，日再。此药补五脏，益心力，实骨髓，生肌肉，理风补虚，耳聪目明，腰脚甚效验。一两剂强健，人于披览，十倍胜于常时。忌羊血、芜荑。
又主冷气，益气力，温中下气，蒜煎方。
剥了蒜（二升）　牛乳（五升）　牛膝（一大斤，末）
上三味，以蒜内牛乳中煎之，候蒜消尽，搅勿住手，下牛膝末，煎成。于器中贮之。食前，以酒和两匙服。（忌羊血。）
又地黄煎，主妇人丈夫血气劳，骨热，日渐瘦悴方。
生地黄汁（二升）　甘草（三两，炙，末）　豉心（一升）　葱白（切，一升）　牛酥（半斤）　藕汁（二升）　白蜜（一升）
上七味，以小便六升煮葱、豉等，取二升，绞去滓，次下地黄、藕汁，更煎取三五沸，下酥、蜜，搅勿住手，候似稀饧，以器贮之。每服一匙，渐至三匙。成煎桑枝熬煎汤调和服之尤妙，桃仁汤亦良。
《小品》单地黄煎，主补虚除热，散乳石、痈疽、疮疖等热方。
生地黄随多少取汁，于铜钵中重汤上煮，勿盖釜，令气得泄，煎去半，更以新布滤绞，去粗滓秽，又煎令如饧成矣。此用地黄须肥大味浓者，作煎甘美。东南地黄坚细味薄，作煎咸不美。
《近效》地黄煎，疗肺气咳嗽，补心肺，令髭发不白方。
生地黄汁（二升）　麦门冬汁（五升）　生姜汁（五合）　紫菀（三两）　贝母　款冬花　甘草（炙，各三两）
上七味，切，以水七升，煮取三大升，去滓，却入锅中，下地黄汁、麦门冬、姜汁等三十沸，下蜜一升，煎如饧成矣。盛不津器中冷，含如枣许，增加量之。（一方有人参三两。）
古今诸家酒一十二首  ***************************
（并代茶饮列于下）
《千金》天门冬酒，疗五脏六腑大风，洞泄虚弱，五劳七伤，癥结滞气，冷热诸风，癫痫恶疾，耳聋头风，四肢拘挛猥退，历节风，万病皆主之。久服延年轻身，齿落更生，发白更黑方。
天门冬（与百部相似，天门冬味甘，两头方；百部细长而味苦，令人利）
上一味，捣取汁一斗，渍麹二升，以糯米二斗，候麹发准家酝法酿之。春夏极冷下饭，秋冬稍温如人肌下饭。酒熟取清饮一盏，常令酒气相接，勿至醉吐。慎生冷、酢滑、鸡、猪、鱼、蒜，特忌鲤鱼，亦忌油腻。此是一斗法，余一石、二石亦准此，以为大率。服药酒十日，觉身体隐疹大痒，二十日更大痒，三十日乃渐止，此是风气出去故也；四十日即觉身心朗然大快，似有所得；五十日更觉大快，当风坐卧，觉风不著人，身中诸风悉尽。用米法：先净淘，曝炕令干，临欲用时，更别取天门冬汁渍米，干洒炊，余汁拌饭，甚宜密封。取天门冬汁法：净洗，去心皮水，寸切，捣押各三四遍，令滓干如草乃止。此酒初熟味酸，仍作臭泔腥气，但依式服之，久停则香美，余酒皆不及也。封四七日佳。凡八九月即少少合，至十月多合，拟到来年五月三十日以来相续服之。春三月亦得合，入四月不得合。服酒若得散服，得力倍速，散方如下。
天门冬去心及皮，曝干，捣筛，以上件酒服方寸匕，日三，加至三匕。久服长生。凡酒亦得服。
又大金牙酒，疗瘴疠毒气中人，风冷湿痹，口㖞面戾，半身不遂，手足拘挛，历节肿痛，甚者少腹不仁，名曰脚气。无所不疗方。
金牙（一斤，烧）　白术　附子　侧子　天雄　苁蓉　茯神　当归　防风　川芎　黄芪　薯蓣　细辛　桂心　茵芋　地骨皮　五加皮　杜仲　萆薢　狗脊　葳蕤　白芷　厚朴　枳实（炙）　桔梗　黄芩　远志（去心）　蔓荆子（各三两）　人参（二两）　独活（半斤）　石南（二两）　磁石（十两，烧）　丹参　牛膝（各五两）　薏苡仁（一升）　麦门冬（一升，去心）　生石斛（八两）　生地黄（切，二升）　蒴藋（四两）
上三十九味，并切，用绢袋盛，以酒八斗渍七日，温服一合，日四五夜一。石药细研如粉，别绢袋盛，共药同浸，药力安和，主治极多。凡是风虚，四体小觉有风疴者，皆须将服，无不治者。服者一依方合之，不得辄信诬人大言，浪有加减。忌如常法。
又钟乳酒，疗虚损，通顺血脉，极补益下气方。
钟乳（五两，碎）　附子（三两，炮）　石斛（五两）　甘菊花（三两）　苁蓉（五两）
上五味，剉，以生绢袋盛，用酒三斗渍经五日。每服二合，日再，稍加至一升。
《千金翼》五精酒，主万病，发白反黑，齿落更生方。
黄精（四斤）　天门冬（五斤，去心）　松叶（六斤）　白术（四斤）　枸杞（五斤，洗）
上五味，皆生者，内釜中，以水三石煮之一日，去滓，取汁渍麹，如家酿法，酒熟取清，任性饮之，长年补养。忌鲤鱼、桃李、雀肉等。
又白术酒方。
白术（二十五斤）
上一味，㕮咀，以东流水两石五斗，于不津器中渍之二十日，去滓，内汁于大盆中，夜候流星过时，抄己姓名置盆中，如是五夜，汁当变如血，取以渍麹，如家酝法，造酒熟，取清，任性饮之。十日万病除，百日白发反黑，齿落更生，面有光泽，久服长年。忌桃李、雀肉等。此酒至诚有灵，风病服之，百神卫人。
又枸杞酒方。
枸杞（一百斤）
上一味，切，以东流水四石，煮之一日一夜，去滓，令得一石汁，渍麹酿之，如家酝法，酒熟取清，置不津器中，取干地黄、桂心、干姜、商陆、泽泻、蜀椒末各一升，六味以绢袋盛，内酒中渍，密封口，埋入地三尺，坚牢覆上。二十日，沐浴整衣冠，向仙人拜讫，开之，其酒当赤如金色。平旦空腹，服一盏或半升为度，十日万病皆愈，二十日瘢痕皆灭。恶疾人以一升水和半升酒，分为五服，服之即愈。若欲食少者，取河中青白石如枣杏仁大者半升，以水三升煮一沸，以酒半合置中，须臾即热，可食也。
崔氏苍耳酒，疗大风恶疾及一切诸风，乃至骨髓中毒风，令人充悦方。
苍耳（和茎叶花实取剉一石，八月收）　牛膝根（一升）　松叶（二斗）　商陆根（二升，白色者）　鼠粘根（一斗）
上五物，皆剉讫量之，以水两石五斗，煮取六斗汁。如釜小可分煮之。即分三斗汁将浸麹一斗二升，高量其麹，加于常法五分，为药力费麹故也。余三斗汁留将拌饙料，糯米一石二斗，分作五酘，净淘干漉。以上并大斗。第一酘一日，炊四斗米，取药汁九升拌饙熟，细切生地黄三斗，和米下之。第二酘三日，炊三斗米，取药汁七升拌饙熟，与杏仁一斗去皮尖碎，和捣如泥下之。第三酘五日，炊二斗米，取药汁六升半拌饙熟，取大麻子一斗，捣碎和下之。第四酘七日，炊二斗米，取药汁四升半拌饙熟，取胡麻一斗，捣碎和下之。第五酘九日，炊一斗米，取药汁三升拌饙，下之。
上以前五酘法，须候米消尽，即炊酘之，未必要须隔日。其酒如米少味薄，更炊一二斗米下之，使味足，然后去糟取清。依常法饮半升，不能者可量性多少，常使有酒气逼，夜饮最是所宜。此酒纵非风疾饮之，补养益精神，令人充健。
又乌麻地黄酒，疗风虚，补不足，除百病，已试大效方。
六月六日麹（四升净）　王斯油麻（六斗五升，出虢州赤色者是，如无，别用巨胜替之，以脱去皮，干暴。脱乌麻法：以冷水浸经一宿出之，置筲箕中，漉水令尽，舂之，即皮自脱去耳）　生地黄（四斗，冷熟汤洗，待水气尽便切之，更取生地黄一石，以水一石和煮，粗布绞去滓，即取汁六升，又以蜡及麻子涂瓮内，蒸之令干。前三味，总内瓮中浸之）　丹参　生石斛　牛膝　杜仲　萆薢　生姜（各二斤）　人参（八两）
上七味，切，以生绢袋盛，同内前件熟地黄汁瓮中浸，封闭七日外，更取乌豆四大斗，摩使光净，分作四度，微熬令香，取无灰重酝酒二斗八升，三度淋豆，豆一熬三淋，淋讫，并去豆，总计十二度淋豆。取淋酒别器中盛，然后更写麹汁等物及诸药，并出在大瓮中，以物闭头，及更将此酒先重蒸瓮，看冷暖，还内麹汁及药等安在瓮中，其日即用八斗精糯米炊作饭，如常酿酒法酘酒，即以淋豆酒投在瓮中，封闭经一两宿，看米消尽，又炊四斗糯米饭酘之，此后更封闭经七日，其酒即熟。任性饮，多少量之，不限时候，常微微觉身润，夜中稍加少许，或汗出佳。避风及忌房室，特禁毛桃、芥、生菜、热面并酢、蒜、牛肉、冷物。酝初酒法，待此酒熟，即将此酒更重酝。
上麹依当家常用法，每一斗麹用熟水一斗一升浸，炊酒饭，即量熟汤多少用沾饭，如凡酿酒法，更不得加生水，每一斗米酒为佳酿，重酝酒法，待此酒熟，即将酒二斗八升淋豆。
上每一斗麹，以熟水一斗浸其酒米。每一斗饙料，以四斗清酒淋其，然后炊饭使熟，更不得加水。其所洗甑、洗手盆、瓮等，皆须用此酒，还投酿瓮中。
酿药酒法：上欲和药酒时，先置五斗许药在瓮底，然后加五斗许饭。每次如此，斟酌至半即内药袋。其药袋上亦使药饭相参，以至于尽，然后闭封。
封闭药酒瓮法：上封闭瓮头，用纸七重、布一重。其酿酒室惟造酒得入，自外猫犬、妇人不得辄入室中。
又枸杞酒，疗五内邪气，消渴，风湿，下胸胁气，头风（本方作痛），坚筋骨，强阴，利大小便，填骨髓，长肌肉，破除结气，五劳七伤，去胃中宿食，利耳目，衄血吐血，风证，补中逐水，破积瘀脓血，石淋，长发，伤寒，瘴疠毒气，烦躁满闷，虚劳喘吸，逐热破血，及脚气肿痹，悉主之方。
糯米（一石，黍米亦得）　麹（计常酿酒米一石用麹一斗，此药加五升弥佳，末用之）　枸杞根（二十斤，刮去赤皮，半寸剉之，以水一石，渍经三日，煮取汁五斗）　生地黄（二十斤，洗去土，细切，和米炊之）　秋麻子（三斗，微蒸，以枸杞汤淋取汁）　香豉（二斗，以枸杞汤煮取汁）
上四味，地黄和米蒸之，三物药汁总合得五斗，地黄湿即四斗，分半渍米饙，半及麹和酿饭，即总和一酘，密盖瓮口，经二七日压取，封泥，复经七日，初一度一酿，用麻子二斗，多即恐令人头痛。服酒忌生冷、酢滑、鸡、鱼、面、蒜、油腻、白酒、房室等。服讫，一二七日将息。
又地黄酒，疗虚羸，令人充悦，益气力，轻身明目方。（雍州高长史服用效。）
生地黄（一石二斗，捣，搅取汁四斗）　杏仁（一斗，去尖皮两仁者，熬令黄，捣末）　大麻子（一斗，熬，捣末）　糯米（一石，曝干）　麹（一斗五升，净刮，曝干，细剉）
上五味，先以地黄汁四斗渍麹，待发，炊米二斗作饭，冷暖如人肌，酘麹汁中和之，候饭消，更炊米一斗，酘之如前法。又取杏仁、麻子末各一升二合半，和饭搅之，酘麹汁中，待饭消，还炊米一斗，杏仁、麻子末各一升二合半，一依前法酘之。如此凡八酘讫，待酒沸定，封泥二七日，取清。温服一升，渐加至二升，日再服之。令人顿能食，久服去万病，妇人服之更佳，令人有子。
《近效》五加酒方。
五加根茎（细剉，五斗）　六月六日麹末（三斗）　黍米（一石，糯米亦得）
上三味，以水五斗，共五加同下于大釜中，以木度深浅，与水平剋之，即更添水一石五斗，并前计两石，即下火煎，旋旋急火，取药汁减下至木剋处即得。以大盆安净筐，筐中安净布单，兼滓漉著筐中，其汁在盆中，惟有五斗，且别盛，密封盖之。又重取所漉者五加滓，以水煮之，如别有五加，添和同煮更佳。取此汁用洮米，拌饭炊之，如常炊法，用前五加浓汁渍麹，且炊米五斗酿之，余五斗分为两酘，如常造酒法。酒熟压漉，密封头。每服一盏，暖饮之，渐加勿令醉。又远志十两末之，下酿中益妙，玄参及蛇皮肉亦得。其糟与已下食之尤佳。
又代茶新饮方。
黄芪　通草（各二斤）　茯苓　干姜　干葛根（各一斤）　桑根白皮（一斤）　鼠粘根（三斤，湿加一斤）　生干地黄　枸杞根（洗）　忍冬（十二月采枝茎叶，阴干，湿加五两）　薏苡仁（各十两）　茇葜（八两）　麦门冬（去心）　葳蕤（各五两）
上十四味，并拣择，取州土坚实上者，刮削如法，然后秤大斤两，各各别捣，以马尾罗筛之。搅令匀调，重筛，务令相入，不令偏，并别取黄白楮皮白皮根相兼细切，煮取浓汁，和溲，令硬软得所，更于臼中捣，别作一竹棬子，围阔二寸半，厚二分以下，临时斟量大小厚薄作之，此亦无定。众手依摸捻成饼子，中心穿孔，日曝干。百余饼为一穿，即以葛蔓为绳贯之。竹作篾亦得，挂之通风阴处妙。若须煮用，以炭火上炙令香熟，勿令焦，臼中捣末，任随时取足，煎以代茶，大都浓薄量之，著少盐煮之，频扬之，即滑美，著盐、橘皮、荜茇亦佳。除风破气，理丹石，补腰脚，聪耳明目，坚骨长肉，缓筋骨，通腠理。头脑闭闷，眼睛疼痛，心虚脚弱，不能行步，其效不可言。若患脚气、肺气、疝气、咳嗽，入口即愈。患消中、消渴尤验。主疗既多，不复一一具说，但服之立取其验。禅居高士特宜多饮，畅腑脏，调适血脉。少服益多，心力无劳，饥饱饮之甚良。若腊月腊日合之，十年不败。
解饮食相害成病百件  ***************************
《肘后》凡饮食杂味，有相害相得，得则益体，害则成病，以此致病，例皆难疗。所以，病有不受药疗，必至于死也。今略疏其不可啖物，不须各题病名，想知者善加慎之。诸鸟兽陆地肉物忌法：
白犬血肾，不可杂白鸡肝、白鹅肝。
白羊肉，不可杂鸡肉。
犬肝，不可杂乌鸡、狗、兔肉。
猪肉，不可合乌梅食。一云不可合羊肝。
兔肉，不可杂獭肉及白鸡心食。
白马，黑头者，不可食。
麋肉，不可合虾蟆及獭、生菜食。
麋脂，不可合梅、李食。
麋肉，不可杂鹄肉食。
羊肝，不可合乌梅、白梅及椒。
牛肠，不可合犬血、肉等食。
白马，青蹄肉不可食。
白猪，白蹄青爪斑斑不可食。
鸡，有六翮不可食。
乌鸡，白头不可食之，杀人。
鹿，白胆不可误食。
食猪肉，不可卧稻瓤草中。
雄鸡肉，不可合生葱、芥菜食。
鸡鸭子，不可合蒜及李子、鳖肉、山鸡肉。
雀肉，不可杂牛肝，落地尘不著不可食。
暴脯，不肯燥及火炙不动，见水而动者，不可食。
祭肉，自动及酒自竭，并不可饮食也。
鸟兽，自死，口不开，翼不合，不可食。
鸟兽，被烧死，不可食。
病人，不可食熊肉及猴肉。
山羊肉，不可合鸡子食之。
半夏、菖蒲，忌食羊肉。
鸡子，不合鲤鱼。
巴豆，忌猪肉、芦笋。
商陆，忌白犬肉。
细辛、桔梗，忌菜。
白术，忌食桃、李。
甘草，忌食菘菜。
牡丹，忌胡荽。
常山，忌葱。
茯苓，忌酢。
天门冬，忌食鲤鱼。
黄连、桔梗，忌食猪肉。
藜芦，忌食狸肉。
凡蝇、蜂及蝼蚁集食上而食之，致瘘病也。
凡饮水浆及酒不见影者，不可饮之。
丙午日，勿食雉肉。
壬子日，勿食猪五脏及黑兽肉等。
甲子日，勿食龟、鳖、鳞物水族之类。
又疗卒得食病似伤寒，其人但欲卧，七日不疗杀人。按其脊两边当有陷处，正灸陷处两头各七壮则愈。
又疗中虚冷，不能饮食，食辄不消，羸瘦，四肢尫弱，百病因此而生方。
薤白（一斤）　枳实（三两，炙）　大枣（二十枚，擘）　粳米（二合）　豉（七合）
上五味，以水七升煮薤，余五升，内诸药，煮取一升半，分三服，瘥止。
又方
豉心（一升，熬，末）　麦糵　麹（各一两，熬）　蜀椒（一升，汗）　干姜（一升，末）
上五味，捣筛，以蜜拌。食后，酒服之方寸匕。
又方
麹（半斤，熬）　麦糵（五升半，熬）　杏仁（一升，去尖皮，熬）
上三味，捣筛，蜜和末。食后，服如弹丸一枚，渐增之。
又方
大黄　芍药　芒硝（各一斤）
上三味，末之，以蜜三斤，于铜器中汤上煎可丸。服如梧子十丸，日再服。
又方
麹（一斤，熬）　吴茱萸（一升）　干姜（十两）
上三味，捣为末，服方寸匕。
又疗脾胃气弱，谷不消，兼不复受食方。
大麻仁（三升）　大豆黄（二升，并熬香）
上二味，捣筛，以饮服一方寸匕，渐加服。
又疗饱食讫便卧得病，令人四肢烦重，嘿嘿欲卧方。
大麦糵（一升，熬）　干姜（二两）
上二味，捣为末。服方寸匕，日三良。
又疗食生冷杂物，或寒时衣薄当风，夜食便卧不消，心腹烦满痛胀急，或连日不化方。
烧地令极热，即激薄，覆取汗，愈。
《深师》疗食饱烦闷，但欲卧而腹痛方。
麹（熬令香黄）
上一味，捣为末，服方寸匕。大麦糵亦佳。
《千金翼》凡六畜五脏著草自动摇，及得酢咸不变色，又随地不污，又与犬不食，皆有毒，杀人也。凡食饮有毒浇地地坟起，皆杀人。凡肉在器中盖密，气不泄者，皆杀人。凡脯肉、熟肉不用深藏，密气不泄，杀人。若中此毒者，皆大粪灰，水服方寸匕良。
《古今录验》疗新中杂食，瘀实不消，心腹坚痛方。
取水三升，煮白盐一升令消，分服，取吐，必瘥。
《备急》席辩刺史云：岭南俚人毒药，皆因食得之，多不即觉，渐不能食，或更心中嘈胀，并背急闷，先寒似瘴，微觉，即急取一片白银含一宿，银变色，即是药也。银色青是蓝药，银色黄赤是菌药。久久毒入眼，眼或青或黄赤，若青是蓝药，若黄赤是菌药。俚人有解疗者，畏人得法，在外预合，或言三百头牛药，或言三百两银药。余住久，与首领亲狎，知其药并是常用，俚人不识《本草》，乃妄言之。其方如后。
初得俚人毒药，未得余药，且令定方。
生姜（四两）　甘草（三两，炙）
上二味，以水六升煮取二升。平旦分二服，讫，后别方疗之。
又疗之方。
常山（四两）　白盐（二匕）
上二味，以水一斗，渍之一宿，以月尽日渍之，月一日五更以土釜煎，勿令奴婢、鸡犬见之，煮取二升，平旦分再服。服讫，少时即吐，以铜盆盛之，看若色青，以杖举得五尺不断者，即药未尽，一二日后更进一剂。
又方
都惏藤（十二两，此药岭南有土人识，俚人呼为三百两银药，甚细长，有高三尺，微藤生，切）
上一味，以水一升、酒二升和，煮取二升，分三服。服讫，药毒逐大小便出。十日慎毒食。不瘥更服，以瘥为度。（《肘后》云黄藤。）
又疗腹内诸毒方。
都惏藤　黄藤（各二虎口，长三寸，并细剉）
上二味，以酒三升，合罂中密封，以糠火围四边烧，令三沸，待冷出之。温，常服，令有酒色。无禁忌。若不获已，欲食俚人食者，先取甘草一寸，炙令熟，嚼咽汁，若食著毒药，即吐便是药也，依前法疗之。若经含甘草而不吐，非也。宜常收甘草十数片，随身带之，自防也。岭南将熟食米及生食甘蔗、巴蕉之属，自更于火上炮炙烧食之，永无虑也。若被席上散药卧著，因汁入肉，最难主疗。可常自将净席随身及匙箸、甘草解毒药行，甚妙。（《肘后》无黄藤。）
张文仲白黍，不可合饴糖、蜜共食。黍米，不可合葵共食。白蜜，不可合菰首食。菰首，不可合生菜食。病人，不可食胡荽、芹菜及青花、黄花菜。妊身，勿食桑椹并鸭子。五月，勿食韭。十月，勿食椒。三月三日、四月八日，勿食百草。二月，勿食小蒜。四月，勿食胡荽。（谨按：仲景方云：正月勿食生葱，二月勿食蓼，三月勿食小蒜，四月、八月勿食葫，五月勿食韭，五月五日勿食生菜，七月勿食茱萸，八月、九月勿食姜，十月勿食椒。）食骏马肉不饮酒，杀人也。马鞍下肉不可食。马黑脊而斑臂亦勿食。
食马肝中毒方。
取牡鼠矢二七枚，两头尖者是，水和研，饮之。（仲景同。）
又食诸六畜鸟兽肝中毒方。
取发剪之，长半寸，挼土作溏沾二升，合和所剉发饮之，须臾发皆贯所食肝出也。（谨按：发误食之，令人成发癥，为病不可疗，今和发土饮之，岂得有此理否？可详审之，别有方法也。）
又方
服头垢一钱匕，立瘥。（仲景、《千金》同。）
又方
清水投豉，绞取汁，饮数升，瘥止。
又凡物肝脏自不可轻啖，自死者弥勿食之。
诸心皆勿食之，为神识所舍，使人来生获报对。
又食生肝中毒方。
服附子末方寸匕，日三，须以生姜汤服之，不然，自生其毒。
又禽兽有中毒箭死者，其肉有毒，可以蓝汁、大豆解射罔也。
又食郁肉及漏脯中毒方。
取犬矢烧，末，以酒服方寸匕。
又方
捣生韭，绞取汁，服一二升，冬月连根取，和水洗，绞之。用薤亦佳。凡肉闭在密器中经宿者为郁肉，茅屋溜下沾脯为漏脯，并有大毒。
又食黍米中藏干脯中毒方。
浓煮大豆汁，饮数升即解。兼疗诸肉及漏脯毒。
又食自死六畜诸肉中毒方。
捣黄柏末，以水和方寸匕服，未觉，再服瘥。
又凡六畜自死，皆是遭疫，则有毒，人有食疫死牛肉，令病洞下，亦致坚积者，并宜以利药下之良。
又食诸菜肉脯中毒方。
烧猪骨，捣下筛，水服方寸匕，日三四瘥。（《千金》同。）
又方
烧笠子末，服方寸匕，日三。
又食马肉，洞下欲死者方。
豉（二百粒）　杏仁（二十枚）
上二味，合于炊饭中蒸之，捣丸服之，至瘥。（仲景同。）
又甘豆汤冷饮之，诸毒悉解，诸不可及也。
辨鱼鳖蟹毒不可食，及不得共食。
《肘后》云：凡鱼头有正白连珠至脊上，不可食也。鱼无肠胆，不可食。鱼头黑点，不可食。鱼头似有角，不可食。鱼无鳃，不可食。鳀鱼赤目须，不可食。鱼不可合乌鸡肉食。生鱼目赤，不可作鲙食。鱼不可合鸬鹚肉食。鳀鱼不可合鹿肉食之。鲫鱼不可合猪肝及猴肉食。青鱼不可合小豆藿食。鱼汁不可合自死六畜肉食。青鱼鲊不可合胡荽及生葵、麦酱食。鲤鱼鲊不可合小豆藿。虾不可合鸡肉食。虾无须及腹不通黑，及煮之反白，皆不可食。鲤鱼不可合白犬肉。鲤鱼不可合繁蒌菜作蒸。鳖目凹不可食。鳖，压下有如王字，不可食之。鳖不可合鸡鸭子食之。鳖肉不可合苋菜食之，亦不可合龟共煮之。龟肉不可合瓜及饮酒。蟹目相向及足斑目赤者，不可食之。病人，不可食鳀鱼、鲔鱼等。妊身不可食鳖及鱼鲙。桂、天门冬，忌食鲤鱼。
又疗食蟹及诸肴膳中毒方。
浓煮香苏，饮汁一升，解。（本仲景方。）
又人有食蟹中毒，烦乱欲死，服五蛊黄丸，得吐下皆瘥。夫蟹未被霜多毒，熟煮乃可食之。或云：是水莨所为。彭蜞亦有毒，蔡谟食之几死。
又疗食诸饼臛百物毒方。
取贝齿一枚含之，须臾吐所食物，瘥。（《千金》同。）
又方
捣韭汁服一升，冬以水煮根服。（《千金》云服数升。）
又方
掘厕傍地作坎，深一尺，以水满坎中，取故厕筹十四枚，烧令燃，以投坎中，乃取汁饮四五升，即愈。（《千金》同。）
又诸馔食直尔何容有毒，皆是以毒投之耳，既不知是何处毒，便应煎甘草荠苨汤疗之。汉质帝食饼、魏任城王啖枣皆致死，即其事也。
食鱼中毒及食鲙不消方五首  ***************************
《古今录验》疗食鯸鮧伤毒欲死方。
取鲛鱼皮烧之，无皮，坏刀装取烧，饮服之。䱜鱼皮也，食诸鲍鱼中毒亦用之。（《千金》同。）
《千金》疗食鱼中毒方。
煮橘皮，停冷饮之。
又疗食鱼鲙及生肉住胸膈中不化，吐不出，便成癥瘕方。
厚朴（炙）　大黄（各二两）
上二味，以酒二升煮取一升，顿服，立消。人强者倍大黄，用三升酒，取二升，再服。
《肘后》疗食鲙过多冷不消，不疗必成虫瘕方。
马鞭草捣，绞取汁，饮一升，即消去。亦宜服诸吐药吐之。（《千金》同。）
《删繁》疗食鱼鲙不消生瘕，常欲须鲙者方。
獭骨肝肺　干蓝　大黄（各分）　芦根　鹤骨（各七分）　桔梗（五分）　干姜（四分）　桂心（四分）　斑蝥（二十枚，炙）
上九味，捣筛，蜜丸。酒服十丸至十五丸，日再，瘥。
食椒菜瓠中毒方四首  ***************************
《肘后》蜀椒闭口者有毒，食之戟人咽，使不得出气，便欲绝，又令人吐白沫，并吐下，身体冷痹，疗方。
煮桂饮汁，多益佳。又饮冷水一二升。又多食蒜。又上浆饮一升。又浓煮豉汁，冷饮之一二升。又急饮酢。又食椒不可饮热，饮热杀人。
又疗中苦瓠毒方。
煮黍瓤浓汁，饮之数升，此物苦则不可食，恐作药中毒也。
《千金》疗菌毒方。
掘地作坎，以水沃中，搅令浊，名地浆，饮之。
又疗食菜中毒发狂，烦闷，吐下欲死方。
取鸡毛烧末，以饮服方寸匕，瘥。
解一切食中毒方三首  ***************************
《千金》论曰：凡人跋涉山川，不谙水土，人畜饮啖，误中其毒，素不知方，多遭其毙，岂非枉横耶!然尔大圣久设其法，以救活之。正为贪生嗜乐，忽而不学，一朝逢遇，便自甘心，终不识其所以。今述神农、皇帝解毒方法，好事者可少留意焉。
又论曰：甘草解百药毒，此实如汤沃雪，有同神妙。有人中乌头、巴豆毒，甘草入腹即定。中藜芦毒，葱汤下咽便愈。中野葛毒，土浆饮讫即止。如此之事，其验如反诸掌，要使人皆知之。然人皆不肯学，诚可叹息。方称大豆汁解百药毒，臣试之，大悬绝，不及甘草。又能加之为甘豆汤，其验尤奇。有人服玉壶丸，吐呕不已，以百药与之不止，蓝汁入口即定。如此之事，皆须知之。此即成规，更不须试练也。解毒方中条例极多，若不指出一二，学者不可卒知，余方例尔。
又疗诸食中毒方。
饮黄龙汤及犀角汁，百无不治也。若饮马尿亦良。
又疗食饮中毒方。
苦参（三两）
上一味，切，以酒二升半煮取一升，顿服之，取愈。
《古今录验》疗诸食毒方。
取桑黄心破作一断，著釜中，令水出三寸，煮取二斗，漉澄清，微火煎得五升，宿不食服之，日三合，则吐瘕。未瘥，更作。羸者减之。
酒醉过度恐肠烂及喉舌生疮方三首  ***************************
《千金》疗卒大醉，恐肠烂方。
作汤著大器中渍之，冷复易之，酒自消。夏月亦用之佳。（《肘后》同。）
又方
绞茅根汁，饮二升。
又疗连月饮酒，喉咽烂，舌上生疮方。
大麻子（一升）　黄芩（二两）
上二味，捣末，以蜜和丸，含之。
饮酒连日醉不醒方九首  ***************************
《肘后》疗饮酒连日醉不醒方。
芜菁菜并少米，熟煮，去滓，冷之，内鸡子三枚或七枚，调匀，饮之二三升。无鸡子亦可单饮之。
又方
取水中螺螝若螺蚌辈，以著葱、豉、椒、姜，煮如常食法，饮汁数升即解。
又方
捣生葛根汁，及葛藤饼和绞汁，饮之。无湿者，干葛煎服佳。干蒲煎服之亦佳。
又方
粳米一升，水五升煮，使极烂，漉去滓，饮之，尤良。
《千金》疗酒醉不醒方。
葛根汁饮一二升，无多少，取醒止。
又方（本方治饮酒不醒。）
九月九日菊花末，饮服方寸匕。
又方
小豆叶阴干一百日，末，服之，日方寸匕，良。
又方
五月五日取井中倒生草，阴干，末，酒服方寸匕，佳。
又病酒方。
取豉、葱各一升，以水四升煮取二升，饮之，瘥止。
饮酒令难醉方一首  ***************************
《千金》饮酒令无酒气方。
干芜菁根二七枚，三遍蒸，干末之，取两钱匕，饮酒后水服之。
饮酒积热方二首  ***************************
《肘后》饮酒积热，遂发黄病方。
鸡子七枚，苦酒渍之器中，密封，内井底一宿，出当软，取吞之二三枚，渐至尽，验。
《千金》治饮酒房劳虚受热，积日不食，四体中虚热，饮酒不已，入百脉，心气虚，令人错谬失常方。
酸枣仁（半升）　人参　白薇　枳实（炙）　知母　瓜蒌　芍药（各二两）　茯苓（三两，一云茯神）　甘草（一两，炙）　生地黄（八两）
上十味，切，以水一斗，煮取三升，分三服。
断酒方一十五首  ***************************
《千金》断酒方。
酒七升，著瓶中，熟朱砂半两著酒中，急塞瓶口，安猪圈中，任猪喙动，经七日，取尽饮之，永断。
又方
腊月鼠头灰、柳花等份，黄昏时酒服一杯。
又方
正月一日，酒五升淋碓头，捣一下，取饮。
又方
故毡中葈耳子七枚，烧作灰，黄昏时暖取一杯酒，呪言与病狂人饮，勿令知之，后不喜饮酒。
又方
白猪乳汁一升饮之，永不用酒。
又方
刮马汗和酒与饮之，终身不饮酒。
又方
大虫屎中骨，烧末，和酒与饮。
又方
鸬鹚矢灰，水服方寸匕，永断。
又方
故纺车弦烧灰，和酒与饮之。
又方
驴驹衣，烧灰，酒服之
又方
自死蛴螬，干捣末，和酒与饮，永世闻酒名即呕吐，神验。
又方
酒客吐中肉七枚，阴干，烧灰，服之。
又方
酒渍汗鞋替一宿，旦空腹与饮即吐，不喜见酒。
又方
白狗乳汁，酒服之。
又方
腊月马脑，酒服之。
服药过剂及中毒方一十一首  ***************************
《肘后》服药过剂及中毒，多烦闷欲死方。
刮东壁土少少，以水一二升和，饮之良。
又方
水和胡粉，稍稍饮之。
又方
青粳米，取其渖汁五升，饮之。
又方
捣蘘荷取汁，饮一二升。冬月用根，夏月用茎叶。
又方
屋溜下作坎，方二尺，深三尺，以水七升灌坎中，搅扬之，令沫出，取沫一升饮之。未解更作。
又方
捣蓝青，绞汁数升饮之。无蓝以青布，水洗饮之。
又方
烧犀角，水服一方寸匕。
《备急》服药失度，腹中苦烦方。
饮生葛汁良，或干葛煎汤服之。（《肘后》同。）
又方
鸡子黄三枚，吞之良。又鸡子清饮之。又服猪膏良。
又方
服诸石药过剂者，白鸭矢，水和服之瘥。（《肘后》同。）
又方
大黄三两、芒硝二两，以水五升煮取三升，分三服，得下便愈。（《肘后》用地黄汁五升煮，不用水。）
解诸药草中毒方二十九首  ***************************
《肘后》疗食野葛已死者方。
以物开口，取鸡子三枚和，以灌之。须臾吐野葛出。
又方
取生鸭，就口断鸭头，以血沥口中，入咽则活。若口不开，取大竹筒，以一头注其胸胁，取冷水注筒中，数易注之，须臾口开，则可与药。若甚者，两胁及脐各筒注之，甚佳。
又方
饮甘草汁，但惟多更善。
又钩吻与食芹相似，而其所生之地傍无他草，茎有毛，误食之杀人方。
荠苨八两，㕮咀，以水六升，煮取三升，服之。
又此多生蓠埒水渎边，绝似茶，人识之，无敢食，但不知之，必是钩吻。按《本草》，钩吻一名野葛，又云秦钩吻，乃并入药用。非此，又一种，叶似黄精，惟花黄茎紫，亦呼为钩吻，不可食，故经方引与黄精为比，言其形色相似也。
《备急》疗诸药各各有相解者，然难常储，今但取一种而兼解众毒，求之易得者方。
甘草浓煮汁，多饮之，无不生也。又食少蜜佳。
又方
煮桂多饮之。又服葱涕佳。
又方
煮大豆汁服，豉亦解。
又方
煮荠苨浓汁饮之，秘方。卒不及煮，便嚼食之，亦可散服。此药在诸药中并解众毒。
又方
蓝青皮子亦解诸毒，可预蓄之，急则便用之。
凡此诸药，饮汁解毒者，虽危急亦不可热饮之，待冷则解毒，热则不解毒也。
《集验》疗中诸毒药及葛未死，但闻腹中烦冤，剥裂作声，如肠胃破断状，目视一人成两人，或五色光起，须臾不救方。
取新小便和清边久屎一升，绞取汁一升，顿服。气已绝，但绞口与之，入腹便活也。已死万一冀活，但数与屎汁也。
又疗中药毒方。
取灶中当釜月下土末，服方寸匕。
《千金》中百药毒方。
甘草、荠苨、大小豆汁，蓝汁及实汁、根汁并解之。
又中狼毒毒方。
白蔹、盐、蓝汁并解之。
又中藜芦毒方。
雄黄、葱汁并解之。
又中巴豆毒方。
黄连、菖蒲、小豆藿汁、大豆汁，并解之。
又中踯躅花毒方。
栀子汁解之。
又中芫花毒方。
防风、防己、甘草、桂枝汁，并解之。
又中射罔毒方。
蓝汁、大小豆汁、竹沥、大麻子汁、六畜血、贝齿屑、蚯蚓屎、藕芰汁，并解之。
又中半夏毒方。
以生姜汁、干姜解之。
又中大戟毒方。
菖蒲汁解之。
又中乌头、天雄、附子毒方。
用大豆汁、远志、防风、枣、饴糖解之。
又中杏仁毒方。
用蓝子汁解之。
又中莨菪毒方。
荠苨、甘草、升麻、犀角、蟹汁，并解之。
又解诸毒，鸡肠草散方。
鸡肠草（三分）　蓝子（一合）　芍药（二分）　甘草（四分，炙）　荠苨（四分）　坟土（一分）　升麻（四分）　当归（二分）
上八味，为散，以水服方寸匕，多饮水佳。
若为蜂蛇等众毒虫螫，以针刺螫上，血出，著药如小豆许于疮中，令湿瘥。为射罔箭所中，削竹如钗，股长一尺五寸，以绵缠，浇水沾令湿，取药内疮中，随疮深浅，令至底止，有好血出即瘥。若服毒药，水服毒解痛止，愈。
又解一切药发，不问草石，始觉恶即服方。
生麦门冬（八两，去心）　葱白（八两，切）　豉（三升）
上三味，以水七升煮取三升半，分三服。
又疗一切诸药毒方。
甘草三两炙，以水五升煮取二升，内粉一合，更煎三两沸，内蜜半两，分服，以定止。
又解毒药散方。
荠苨（一分）　蓝叶花（二分，七月七日取叶并花阴干）
上二味，捣末，以水和，服方寸匕，日三。
又中毒方。
取秦燕毛二枚，烧灰，以水服之。
《千金翼》疗药毒不止，解烦闷方。
甘草（二两，炙，切）　白粱粉（一升）　蜜（四两）
上三味，以水三升，煮甘草取二升，去滓，内粉汤中，搅令调，下蜜，煎令熟如薄粥，适寒温，饮一升。（《千金》同。）
解诸蛇虫毒方六首  ***************************
《千金》蛇虺百虫毒方。
并用雄黄、巴豆并麝香、干姜解之。
又蜈蚣毒方。
桑汁及叶根汁解之。
又蜘蛛毒方。
蓝青解之。
又蜂毒方。
蜂房及蓝青解之。
又斑蝥、芜青毒方。
猪膏、大豆汁、戎盐、蓝汁、盐汤煮猪膏、巴豆，并解之。
又马刀毒方。
清水解之。
辨五大毒一首  ***************************
《古今录验》辨药有五大毒，不可入口方。经曰：夫药有大毒，不可入口鼻耳目，即杀人。一曰钩吻，生崖；二曰鸩，状黑雄鸡，生山谷中，一名雉；三曰除命，赤色，著木悬其子，生山海中；四曰海姜，状如龙，赤色，生海中；五曰鸩羽，状如鹳雀，黑头赤足。遇其毒，解之则活，卒无药，可饮小便。
解金铁等毒方八首  ***************************
《肘后》疗金毒已死方。
鸡矢半升，淋取一升，饮之，可再三。（《千金》云鸡子清并屎白烧，猪脂和服。）
又方
吞水银一两，即金出。
又方
鸭血、鸡子，并解之。（《千金》云及屎汁。）
又中雄黄毒方。
防己解之。
又礜石毒方。
大豆汁解之。（《千金》又云白鹅膏。）
《集验》疗服金屑死未绝者，知是金毒方。
以水银一两，泻口中，摇动令下咽喉入腹，金则消灭成泥，即出。可三与服，则活。
《千金》解金银铜铁毒方。
取鸭屎汁解之。
又铁毒方。
磁石解之。
恶毒瘴气毒风
恶毒瘴气毒风肿毒方四首  ***************************
《千金》疗恶气瘴毒百毒方。
用犀角、羚羊角、雄黄、麝香解之。
又主喉肿，邪气恶毒入腹方。
升麻、射干并解之。
又主哽肿毒方。
用五香紫檀解之。
又甘草汤，主天下毒气及山水露雾毒气，去地风气瘴疠等毒方。
甘草（二两）
上一味，以水二升，煮取一升，分服。

第三十二卷  ——————————————————————————————————————————————————————————————————————————————————————————

面膏面脂兼疗面病方一十三首  ***************************
《千金翼》论曰：面脂手膏、衣香澡豆，士人贵胜，皆是所要。然今之医门，极为秘惜，不许子弟泄漏一法，至于父子之间，亦不传示。然圣人立法，欲使家家悉解，人人自知，岂使愚于天下，令至道不行，壅蔽圣人之意，甚可怪也！
又面脂方，主面及皴皱靥黑皯，凡是面上之病，皆悉主之。
丁香（十一分）　零陵香　桃仁（去皮）　土瓜根　白蔹　白及　防风　当归　沉香　辛夷　商陆　麝香（研）　栀子花　川芎（各十二分）　蜀水花　青木香（各八分）　白芷　葳蕤　菟丝子　藿香　甘松香（各十五分）　木兰皮　白僵蚕　藁本（各十分）　茯苓（十八分）　冬瓜仁（十六分）　鹅脂　羊髓（各一升半）　羊肾脂（一升）　猪胰（六具）　清酒（五升）　生猪肪脂（二大升）
上三十二味，挼生猪胰汁，渍药一宿，于脂中煎三上三下，以白芷色黄，去滓，以上件酒五升，挼猪胰，以炭火微微煎，膏成贮器中，以涂面。
又面膏方。
杜蘅　杜若　防风　藁本　细辛　白附子　木兰皮　当归　白术　独活　白茯苓　葳蕤　白芷　天门冬　玉屑（各一两）　菟丝子　防己　商陆　栀子花　橘仁　冬瓜仁　靡芜花（各三两）　藿香　丁香　零陵香　甘松香　青木香（各二两）　麝香（半两）　白鹅脂如无半升　白羊脂　牛髓（各一升）　羊胰（三具）
上三十二味，先以水浸膏髓等五日，日满别再易水，又五日，日别一易水，又五日，二日一易水，凡二十日止。以酒一升，挼羊胰令消尽，去脉，乃细切香，于垍器中浸之，密封一宿，晓以诸脂等合煎，三上三下，以酒水气尽为候，即以绵布绞去滓，研之千遍，待凝乃止，使白如雪，每夜涂面，昼则洗却，更涂新者，十日以后色等桃花。（本方白蔹、人参各三两，无蘼芜花、冬瓜仁。此皆是面膏药，疑更有此二味。）
又方
香附子（十枚大者）　白芷（二两）　零陵香（二两）　茯苓（一两，并以大两）　蔓荆油（二升，无以猪膏充）　牛髓　羊髓（各一升）　水渍白蜡（八两）　麝香（二分）
上九味，以油髓微火煎五物，令色变，去滓，内麝香，研千遍，凝用，澡豆洗面后涂敷之。
又方
杏仁（二升，去皮）　白附子（三两）　密陀僧（二两，研如粉）　白羊髓（二升半）　珍珠（十四枚，捣研如粉）　白鲜皮（一两）　鸡子白（七枚）　胡粉（二两，以帛四重裹，一石米下蒸之，熟下，阴干）
上八味，以清酒二升，先取杏仁盆中研之如膏，又下鸡子白研二百遍，又下羊髓研二百遍，捣筛诸药内之，研五百至千遍弥佳，初研杏仁即少少下酒薄，渐渐下使尽，药成，以指捻看如脂，即可用也。草药绢筛，直取细如粉佳。
又方
防风　白及　川芎（各五分）　白术（八分）　甘松　白蔹　木兰皮　瓜蒌　白芷　藁本　桃花　蜀水花　商陆　密陀僧　白僵蚕　零陵香　杜蘅　鹰屎白　葳蕤　土瓜根（各三分）　麝香　丁香（各二两）　白附子　玉屑（各四分）　鹅脂（五合）　鹿髓（一升）　羊髓（一升）　白蜡（四两）　猪膏（二升）
上二十九味，细切，酢渍，密封一宿，明旦以猪膏煎，三上三下，白芷色黄为药成，去滓，搅数万遍，令色白，以敷面。慎风日良。
又方
防风　川芎　白芷　白僵蚕　蜀水花　白蔹　细辛　茯苓　藁本　葳蕤　青木香　辛夷仁　当归　土瓜根　瓜蒌仁（各三分）　桃仁（去皮尖）　猪脂（二升）　鹅脂（一升）　羊肾脂（一升）
上十九味，细切，绵裹，酒二升浸一日一夜，便内脂中，急火煎之三上三下，然后缓火，一夜药成，去滓，以寒水石粉三分，内脂中，以柳木篦熟搅，任用之。（并出第五卷中。）
《千金》面膏，去风寒，令面光悦，耐老去皱方。
青木香　白附子　川芎　白蜡　零陵香　白芷　香附子（各二两）　茯苓　甘松（各一两）　羊髓（一升半，炼之）
上十味，以水酒各半升，渍药经宿，煎三上三下，候酒水气尽膏成，去滓，收贮任用。涂面作妆，皯黯皆落。
又方
玉屑　川芎　土瓜根　白芷　冬瓜仁　木兰皮　葳蕤　桃仁（去皮）　白附子（各四分）　商陆根（五分）　辛夷　菟丝子　藁本　白僵蚕　当归　黄芪　藿香　细辛　防风　麝香　青木香（各三分）　猪胰（三具）　蜀水花（一合）　鹰屎白（一合）　白狗脂（一升）　鹅脂（一升）　熊脂（二升）
上二十七味，细切，以清酒渍一宿，微火煎一日，以新布绞去滓，以涂面。切慎风。任用之。（出第六卷中。）
崔氏蜡脂方。
白蜡（十两，炼令白）　桃花　菟丝子　白芷　木兰皮　细辛　辛夷仁　白茯苓　土瓜根　栝楼根　白附子　杜蘅　桃仁（去皮）　杏仁（去皮，各三分）　蔓荆子油（二升半）　羊髓　牛髓　鹿髓脂（各合）
上十八味，并细切，以苦酒渍一宿，用上件蜡、油、髓、脂等煎如面脂法，其蔓荆油、酒在前，煎令烟出后，始下蜡、髓讫，内诸药，候白芷色黄膏成任用。每以澡豆洗面，后以涂之。
又常用蜡脂方。
蔓荆油（三升）　甘松香（一两）　零陵香（一两）　辛夷仁（五分）　白术（二升）　细辛（五分）　竹茹（一升）　竹叶（切，五合）　白茯苓（三分）　蘼芜花（三分）　羊髓（半升，以水浸，去赤脉，炼之）　麝香（任炙）
上十二味，切，以绵裹，酒浸经再宿，绞去酒，以脂中煎，缓火令沸，三日许香气极盛，膏成，乃炼蜡令白，看临熟下蜡调，瓷硬得所，贮用之。（出第九卷中。）
文仲疗人面无光润，黑及皱，常敷面脂方。
细辛　葳蕤　黄芪　白附子　薯蓣　辛夷　川芎　白芷（各一分）　瓜蒌　木兰皮（各二分）　猪脂（二升，炼成）
上十一味，切，以绵裹，用少酒渍一宿，内脂膏，煎之七上七下，别出一片白芷，煎色黄药成，去滓，搅凝，以敷面，任用之。亦主金疮止血良。
《延年》面脂方。
白术　茯苓　杜蘅（各六分）　葳蕤　藁本　川芎　土瓜根　瓜蒌（各五分）　木兰皮　白僵蚕　蜀水花　辛夷仁　零陵香　藿香（各四两）　菟丝子（八分）　栀子花　麝香（酒浸，绵裹）　鹰屎白（各三分）　冬瓜仁（五分）　桃仁（五合，并令碎）　白蜡（三两）　羊脂肾（边者，一升）　猪脂（三升，水浸七日，日别易水）　猪胰（一具）　白附子（四分）
上二十五味，并细切，酒二升，取猪、桃仁、冬瓜仁，绵裹内酒中，挼令消，绞取汁，用渍药一宿，别煎猪脂令消，去滓，以鹅脂、羊脂、白蜡于铛中，用绵裹内铛，微火煎三上三下，药黄色，去滓，待澄候凝，内鹰屎末，搅令匀，以涂面妙。
又方
防风　葳蕤　川芎　白芷　藁本　桃仁（去皮）　白附子（各六分）　茯苓（八分）　细辛　甘松香　零陵香（各二分）　当归　瓜蒌（研，各四分）　蜀椒（五十粒）　鸬鹚屎　冬瓜仁（研，各三分）　麝香（一分）
上十七味，酒浸，淹润一夕，明日以绵薄宽裹之，以白鹅脂三升、羊脂三升并炼成者以煎之，于铜器中，微火上煎使之沸，勿使焦也。乃下之三上，看白附子色黄膏成，去滓，又入铛中上火，内麝香，气出仍麝香，更以绵滤度之，乃内瓜蒌仁、桃仁、冬瓜仁等脂，并鹰屎、鸬鹚屎粉等，搅令调，膏成待凝，以瓷器贮，柳木作槌子，于钵中研，使轻虚得所生光，研之无度数，二三日研之方始好，惟多则光滑，任用。
洗面药方二首  ***************************
《千金翼》面药方。
朱砂（研）　雄黄　水银霜（各半两）　胡粉（二两）　黄鹰屎（一升）
上五味，合和，洗净面，夜涂，以一两霜和面脂，令稠如泥，先于夜欲卧时，以澡豆净极洗面，并手干拭，以药涂面，厚薄如寻常涂面厚薄，乃以指细细熟摩之，令药与肉相入，乃卧。一上经五日五夜，勿洗面止，就上作粉即得，要不洗面至第六夜。洗面涂一如前法，满三度涂洗，更不涂也，一如常洗面也。其色光净，与未涂时百倍佳。（出第五卷中。）
《延年》洗面药方。
葳蕤　商陆根　瓜蒌　杜若　滑石（各八两）　土瓜根　川芎　辛夷仁　甘松香（各五两）　黄瓜蒌（五枚，去皮）　白茯苓　白芷（一斤）　木兰皮　零陵香（各三两）　麝香（二两）　荜豆（二升）　冬瓜仁（二升，去皮）　猪蹄（三具）
上十八味，捣为散，和荜豆，以水桃仁、冬瓜仁、黄瓜蒌子，揉之令碎，猪蹄汁中挼令散，和药作饼子，曝干，捣筛，更和猪蹄汁，又捻作饼，更曝干，汁尽乃止，捣筛为散，稍稍以洗手面，妙。
面色光悦方五首  ***************************
《千金》疗人令面悦泽，好颜色方。
猪胰（三具）　芜菁子（二两）　瓜蒌子（五两）　桃仁（三两，去皮）
上四味，以酒和之，捣如膏，以敷面，慎风日妙。
又方
酒渍三月三日桃花服之，好颜色，治百病。
又方
采三株桃花，阴干，为散，以酒饮服方寸匕，日三。令面光悦如红。（出第六卷中。）
《千金翼》令面生光方。
密陀僧以乳煎涂面，即生光。（出第五卷中。）
《延年》去风，令光润，桃仁洗面方。
桃仁五合，去皮
上一味，用粳米饭浆水研之令细，以浆水捣取汁，令桃仁尽即休，微温用，洗面时长用，极妙。
令面色白方四首  ***************************
《千金》疗面黑不白净方。
白鲜皮　白僵蚕　川芎　白附子　鹰屎白　白芷　青木香　甘松香　白术　白檀香　丁子香（各三分）　冬瓜仁（五合）　白梅（二七枚，去核）　瓜子（一两）　杏仁（三十枚，去皮）　鸡子白（七枚）　大枣（三十枚，去核）　猪胰（三具）　面（三升）　麝香（二分，研）
上二十味，先以猪胰和面，曝令干，然后合诸药捣筛，又以白豆屑二升为散，旦用洗面、手，十日以上太白，神验。（出第六卷中。）
文仲令人面白似玉色光润方。
羊脂　狗脂（各升）　白芷（半升）　乌喙（十四枚）　大枣（十枚）　麝香（少许）　桃仁（十四枚）　甘草（一尺，炙）　半夏（半两，洗）
上九味，合煎，以白芷色黄，去滓，涂面，二十日即变，五十日如玉光润，妙。
又隐居效验，面黑令白去黯方。
乌贼鱼骨　细辛　瓜蒌　干姜　蜀椒（各三两）
上五味，切，以苦酒渍三日，以成炼牛髓二斤煎之，以酒气尽药成，作粉，以涂面，丑人亦变鲜妙光华。
《近效》则天大圣皇后炼益母草留颜方。
用此草，每朝将以洗手面，如用澡豆法，面上皯黯及老人皮肤兼皱等，并展落浮皮，皮落著手上如白垢，再洗，再有效。淳用此药以后，欲和澡豆洗亦得，以意斟酌用之。初将此药洗面，觉面皮手滑润，颜色光泽；经十日许，特异于女面；经月余，生血色，红鲜光泽异于寻常；如经年久用之，朝暮不绝，年四五十妇人如十五女子，俗名郁臭。此方仙人秘之，千金不传。即用药亦一无不效。世人亦有闻说此草者，为之皆不得真法，令录真法如后，可勿传之。
五月五日收取益母草，曝令干，烧作灰。取草时勿令根上有土，有土即无效。烧之时，预以水洒一所地，或泥一炉烧益母草，良久烬无，取斗罗筛。此灰干，以水熟搅和溲之，令极熟，团之如鸡子大作丸，于日里曝令极干讫，取黄土作泥，泥作小炉子，于地四边各开一小孔子，生刚炭，上下俱著炭，中央著药丸，多火经一炊久，即微微著火烧之，勿令火气绝，绝即不好。经一复时药熟，切不得猛火。若药熔变为瓷巴黄，用之无验。火微即药白色细腻，一复时出之，于白瓷器中，以玉搥研，绢筛，又研三日不绝，收取药以干器中盛，深藏。旋旋取洗手面，令白如玉。女项颈上黑，但用此药揩洗，并如玉色。秘之，不可传。如无玉搥，以鹿角搥亦得。神验。
面皯方一十三首  ***************************
《广济》疗面皯方。
雄黄（七分）　雌黄（五分，并以绵裹，于浆水中煮一日）　光明砂　密陀僧（五分，内猪脂中煮数沸，煮讫洗用）　珍珠（三分，研末）　峭粉（三分）　白僵蚕（三分）　白及（三分）　茯苓（五分）　水银（五分，和药末研，令消尽）
上十味，各研如粉讫，相和，又研之，令匀少减，取和猪脂，面脂搅令调，每夜用澡豆浆水洗去妆，勿冲风及火。
《千金》疗面皯方。
李子仁和鸡子白，涂上则落。
又方
真白羊乳（三升）　羊胰（两具，以水渍去皮，细擘）　甘草（二两，炙，末）
上三味，相和一宿，先以酢浆水洗面，以生布拭之，夜涂药，明旦以猪蹄汤洗却，又依前为之即尽。
又方
白附子末，以水和涂上，频频用，即落尽。
又方
桂心、石姜末，蜜和涂之。
又方
杏仁酒浸皮脱，捣如泥，以涓囊裹，夜则拭之，效。
又方
水和丹砂末，服方寸匕，男女七日皆色白也。
又方
美酒浸鸡子三枚，密封四七日成，涂面净好无比。
又方
枸杞根（一百斤）　生地黄（三十斤）
上二味，先下筛枸杞，又捣碎地黄，曝干，合下筛，空腹服方寸匕，日三，效。
文仲疗皯，令人面皮薄如蕣萆方。
鹿角尖（取实白，处于平石上，以水磨之，稍浓，取一升二合）　干姜（一两）
上二味，捣筛干姜，以和鹿角汁，搅使调，每夜先以暖浆水洗面，软帛拭干，取上白蜜涂面，以手摩使蜜尽，手指不粘为候，后涂药，平明还以暖浆水洗之，二三日颜色惊人。涂药不用遇见风日妙。
《救急》疗面皯方。
芍药　茯苓　杏仁（去皮）　防风　细辛　白芷（各一两）　白蜜（一合）
上七味，捣为散，先以水银　霜敷面三日，方始取前件，白蜜以和散药敷面，夜中敷之，不得见风日，向晓任意作粉，能常用大佳。每夜先须浆水洗面后敷药。
《古今录验》疗面皯方。
取白蜜和茯苓粉敷面，七日愈。
又疗面皯黯，苏合煎方。
苏合香　麝香　白附子（炮）　女菀　蜀水花（各二两）　青木香（三两）　鸡舌香　鸬鹚屎（各两）
上八味，先取糯米二升淅，硬炊一斗，生用一斗，合醇酢，用水一斛五斗，稍稍澄取汁，合得一斛，煮并令沸，以绵裹诸药，内著沸浆中，煎得三升，药熟以澡豆洗皯处令燥，以药敷皯上，日再。欲敷药，常以酢浆水洗面，后涂药。涂药至三四合，皯处当小急痛，皯处微微剥去便白，以浆三洗三敷玉屑膏讫，白粉之。若急痛勿怪，痒勿搔之，但以粉粉上面，按抑痒处，满百日，可用脂胡粉取瘥。
面皯黯方二十一首  ***************************
《肘后》疗面多皯黯，如雀卵色者方。
以苦酒渍白术，以拭面上，即渐渐除之。
又方
以羚羊胆酒二升，合煮三沸，以涂拭之，日三瘥。
又方
羊胆、猪头、细辛末，等份，煎三沸，涂面。平旦，以酢浆水洗之。
又方
茯苓、白石脂等份，末，和蜜涂之，日三，除去。
文仲疗皯黯方。
杏仁去皮，捣末，鸡子白和涂经宿，拭之。
又方
桃花、瓜子各等份，捣，以敷面。
又方
茯苓末，蜜和，敷之。
《备急》疗皯黯方。
鸡子（一枚，去黄）　朱砂末（一两）
上二味，朱砂末内鸡子中，封固口，与鸡同令伏雏，候鸡雏出，即取之，以涂面，立去也。
又方
七月七日，取露蜂房子，于漆杯中渍，取汁，重滤绞之，以和胡粉涂。
又去黯[黑志]方。
桑灰　艾灰（各三升）
上二味，以水三升淋之，又重淋三遍，以五色帛内中，合煎令可丸，以敷黯上则烂脱，乃以膏涂之。并灭瘢痕，甚妙。
《小品》疗面黯，灭瘢痕，除皯，去黑[黑志]方。
荠苨（二分）　桂心（一分）
上二味，捣筛，以酢浆水服方寸匕，日一止即脱。又服栀子散瘥。（《千金》治面疱。）
《千金》疗面皯黯，令悦白润好及手方。
猪蹄（二具，治如食法，白粱米一升，汰令净，以水五升，煮蹄烂，澄取清汁三升）　白茯苓　商陆（各五两）　葳蕤　藁本　白芷（各三两）
上六味，以猪蹄汁并桃仁一升，合煮取二升，去滓，以白瓷器中贮之，内甘松、零陵香各一两，以绵裹渍，以敷之。
又澡豆方。
猪胰（五具，干之）　白茯苓　藁本　白芷（各四两）　甘松香　零陵香（各三两）　白商陆（五两）　大豆末（二升，绢筛）　藋灰（一斗，火炼）
上九味，捣筛，调和讫，收贮，稍稍取前瓷中汁，和以洗手面，只用暖酢浆洗净后，任意水洗如常。八月、九月则合，冷处贮之，至三月以后勿用，神良。
又黯皯面方。
沉香　牛黄　薰陆香　雌黄　鹰屎（各三分）　丁香（一分，末）　水银（一两）　玉屑（三分）
上八味，作粉，以蜜和，涂之。
又黯面，内外疗方。
以成炼松脂为末，温酒服二合，日三服，尽二升即瘥。
又方
白芷　白蜡（各八两）　白附子　辛夷　乌头（炮）　防风　藿香　商陆（各二分）　藁本　葳蕤（各四两）　零陵香（三分）　麝香（一分）　牛脂（一升）　鹅脂（一升）　羊脂（五合）　麻油（二合）
上十六味，细剉，以酢渍浃浃然一宿，以诸脂油煎，白芷色黄膏成，以皂荚汤洗面，敷之，日三瘥。
又疗面黯方。
白矾（烧汁尽）　硫黄　白附子（各一分）
上三味，捣筛，以酢一盏渍之一宿，夜净洗面涂之，勿见风，白如雪也。（《翼》同。）
又方
鸡子（三枚）　丁香（一两）　醋（一升）
上三味，渍七日，取鸡子白研，丁香、胡粉一两和之洗面，夜以药涂之，甚妙。
又方
羚羊胆　牛胆
上二味，以醋二升，合煮三沸，涂之，瘥。
《千金翼》面药方，疗皯黯及㾦瘰并皮肤皴劈方。
防风　藁本　辛夷　芍药　商陆根　白芷　牛膝　当归　细辛　密陀僧　川芎　独活　葳蕤　木兰皮　零陵香　鸡舌香　丁香　麝香　珍珠（各一两）　蕤仁　杏仁（各二两，去皮）　腊月猪脂（三升，炼）　油（一升）　獐鹿脑（各一具，无以羊脑充）　牛髓（五升）
上二十五味，先以水浸脑髓使白，藿香以上㕮咀如麦豆，乃于脑髓脂油中煎三上三下，以绵绞滤去滓，入麝香及珍珠末等，研搅千遍，凝即涂面上。（谨按《千金翼》云二十九味，遂以诸本并《千金翼》数之，但二十五味，上云藿香以上㕮咀，恐并藿香更有三味。）
《必效》疗黯皯，令面白悦泽，白附子膏方。
白附子　青木香　丁香（各一两）　商陆根（一两）　细辛（三两）　酥（半升）　羊脂（三两）　密陀僧（一两，研）　金牙（三两）
上九味，以酒三升渍一宿，煮取一升，去滓，内酥，煎一升膏成。夜涂面上，旦起温水洗，不得见大风日，瘥。
面皯疱方一十五首  ***************************
刘涓子疗面皯疱，麝香膏方。
麝香（三分）　附子（一两，炮）　当归　川芎　细辛　杜蘅　白芷　芍药（各四分）
上八味，切，以腊月猪膏一升半，煎三上三下，去滓，下香膏成，以敷疱上，日三，瘥。
《肘后》疗年少气盛，面生皯疱方。
冬瓜子　冬葵子　柏子仁　茯苓（各等份）
上四味，为散，食后服方寸匕，日三服。
又方
黄连（一斤）　木兰皮（十两）　猪肚（一具，治如食法）
上三味，㕮咀二味，内肚中，蒸于二斗米下，以熟切，曝干，捣散。食前，以水服方寸匕，日再。
又方
麻黄（三两）　甘草（二两，炙）　杏仁（三两，去尖皮）
上三味，捣筛，酒下一钱匕，日三服。
又方
黄连（二两）　蛇床子（四合）
上二味，捣末，以面脂和，涂面，日再瘥。
文仲疗面皯疱方。
胡粉、水银，以腊月猪脂和，敷之。
又方
熟研水银，向夜涂之，平明拭却，三四度瘥。
又方
土瓜根捣，以胡粉、水银、青羊脂合，涂面皯处，当瘥。
《备急》疗面皯疱方。
糜脂涂拭面上，日再。
又方
鹰屎白（二分）　胡粉（一分）
上二味，以蜜和，敷面上，瘥。
又主少年面上起细疱方。
挼上浮萍，之，可饮少许汁良。（通按：疑缺一水字。）
又方
以三年苦酒渍鸡子三宿，当软破，取涂之，瘥。
《古今录验》疗面皯疱及产妇黑黯如雀卵色，羊胆膏方。
羊胆（一枚）　猪脂（一合）　细辛（一分）
上三味，以羊胆煎三上三下，膏成。夜涂敷，早起洗，以浆水洗去验。
又疗面黯疱皯，玉屑膏方。
玉屑　珊瑚　木兰皮（各三两）　辛夷（去毛）　白附子　川芎　白芷（各二两）　牛脂（五两）　冬瓜仁（十合）　桃仁（一升）　猪脂（五合）　白狗脂（二斤）　商陆（一升）
上十三味，切，煎三上三下，白芷色黄，其膏成，洗面涂膏，神验。
又疗面黑似土皯疱，白蓝脂方。
白蓝（一分）　白矾（一分，烧）　石脂（一分）　杏仁（半分，去尖皮）
上四味，捣筛，鸡子和，夜涂面，明旦以井花水洗之。白蓝即白蔹也。甚妙，老与少同。
面齇疱方一十三首  ***************************
刘涓子疗面齇疱，木兰膏方。
木兰皮　防风　白芷　青木香　牛膝　独活　藁本　芍药　白附子　杜蘅　当归　细辛　川芎（各一两）　麝香（二分）
上十四味，剉，以腊月猪脂二升，微火煎三上三下，绞去滓，入麝香调，以敷面上妙。（出第五卷中。）
《肘后》疗面及鼻病酒齇方。
木兰皮（一斤，渍酒用三年者，百日出，曝干）　栀子仁（一斤）
上二味，合捣为散，食前以浆水服方寸一匕，日三良。（《千金翼》木兰皮五两，栀子仁六两。）
又方
鸬鹚屎末，以腊月猪膏和，涂之。（《千金》同。）
又方
珍珠　胡粉　水银（等份）
上三味，以猪膏研令相和，涂之，佳。
又方
马蔺子花捣，封之，佳。
《集验》疗面上齇疱皯黯方。
蒺藜子　栀子仁　豉（各一升）
上三味，捣合如泥，以浆和如泥，临卧以涂面上，日未出便洗，瘥。（《千金》有木兰皮一斤，《翼》云半斤。）
又木兰散方。
木兰皮（一斤）
上一味，以三年酢浆渍之，百日出，于日中曝之，捣末，服方寸匕，日三。
《古今录验》主疱方。
雄黄　峭粉（末）　水银（并等份）
上三味，以腊月猪脂和，以敷面疱上，瘥止。
又卒得面疱方。
土瓜根　水银　胡粉　青羊脂（等份）
上四味，为粉，和，敷面疱上，瘥止。
又方
胡粉（二两）　水银（二分）
上二味，和猪脂研匀，以敷之。（《千金》同。）
又男女疱面生疮方。
黄连（二两）　牡蛎（三两，熬）
上二味，捣筛，以粉疮上，频敷之，即瘥。
又疗面疱痒肿，白附子散方。
白附子　青木香　由跋（各二两）　麝香（二分）
上四味，为散，以水和，涂面。（《千金翼》有细辛二两。）
又疗面疱气甚如麻豆疮痛，搔之黄汁出，及面黑色黯黮不可去之，葵子散方。
冬葵子　柏子　茯苓（等份）
上三味，为散，以酒服方寸匕，日三，瘥。（《千金翼》有冬瓜子。）
面粉滓方四首  ***************************
《千金》疗面粉滓方。
矾石（熬汁尽）
上一味，以酒和，涂之三数度佳，甚妙。
《备急》疗妇人面上粉滓，赤膏方。
光明砂（四分，研）　麝香（二分）　牛黄（半分）　水银（四分，以面脂和研）　雄黄（三分）
上五味，并精好药，捣筛，研如粉，以面脂一升内药中，和搅令极调。一如敷面脂法，以香浆水洗，敷药避风，经宿粉滓落如蔓荆子状。此方秘不传。
又主去粉滓皯黯方。
白蔹　白石脂　杏仁（各等份）
上三味，捣散，以鸡子白和，以井花水洗，敷之三五遍，即瘥。
又方
黄芪　白术　白蔹　葳蕤（各十一分）　商陆　蜀水花　鹰屎白（各一两）　防风　川芎　白芷　细辛　白附子（炮）　杏仁（去皮尖）　青木香（各六分）
上十四味，捣为粉，以鸡子白和之，作梃子，曝干研之，以浆水和涂，夜敷朝洗，瘥。（出第六卷中。）
化面方二首  ***************************
张文仲疗化面方。
珍珠（研）　光明砂（研）　冬瓜仁（各二分）　水银（四分）
上四味，以四五重绢袋盛，于铜铛中，以酢浆水微火煮，一宿一日始堪用。取水银和面脂熟研使消，合珠、冬瓜子末，更和调，以敷面，取瘥为度。
《备急》面上[石非]礌子化面，仍令光润皮急方。
土瓜根
上一味，捣末，以浆水和令调，入夜以浆水洗面涂药，旦洗却，即瘥。
杂疗面方六首  ***************************
《肘后》疗面生㾦瘰如麻子，中有粟核方。
石灰以水渍之才淹，以米一把置上，令米释陶取，一一置㾦瘰上，当渐拭之，软乃爪出粟，以膏药敷之，即瘥。
《千金》疗面上风方。
玉屑（研）　密陀僧（研令如粉）　珊瑚（研，各二大两）　白附子（三两）
上四味，细研如粉，用酥和，夜涂面上，旦洗，瘥。（出第六卷中。）
《千金翼》川芎汤，主面上及身体风瘙痒方。
麻黄（十分，去节）　川芎　白术　吴茱萸　防风　枳实（炙）　羌活（各二两）　薯蓣（四两）　蒺藜子（六两）　乌喙（二两，炮）　甘草（二两，炙）　生姜（六分）
上十二味，切，以水九升七合煮取二升五合，去滓，分服，甚妙验。
又洗方。
蒴藋根　蒺藜　景天叶（各一两）　蛇床子（五两）　玉屑（二两）
上五味，以水一斗煮取三升，稍稍洗之，慎风日，瘥。
又急面皮方。
大猪蹄（一具，治如食法）
上一味，以水二升，清浆水一升，煎成胶，以洗面，又和澡豆涂面，以浆水洗，令面皮急矣。（出第五卷中。）
苏澄去面皯及粉齇方。
取三年大酢二升，渍鸡子五枚，七日鸡子当软如泥，去酢，泻著瓷器中，以胡粉两鸡子许，和研如膏，盖口蒸之于五斗米下，熟药成，封之勿泄气。夜欲卧时，研涂面疱粉刺上，旦以浆水洗面，日别如此，百日瘥，勿见风效。
头风白屑方四首  ***************************
《广济》疗头风白屑痒，发落生发，主头肿旋闷，蔓荆子膏方。
蔓荆子（一升）　生附子（三十枚）　羊踯躅花（四两）　葶苈子（四两）　零陵香（二两）　莲子草（一握）
上六味，切，以绵裹，用油二升渍七日。每梳头常用之，若发稀及秃处，即以铁精一两，以此膏油于瓷器中研之，摩秃处，其发即生也。
《延年》松叶膏，疗头风鼻塞，头旋发落，白屑风痒，并主之方。
松叶（切，一升）　天雄（去皮）　松脂　杏仁（去皮）　白芷（各四两）　莽草　甘松香　零陵香　甘菊花（各一两）　秦艽　独活　辛夷仁　香附子　藿香（各二两）　乌头（去皮）　蜀椒（汗）　川芎　沉香　青木香　牛膝（各三两）　踯躅花（一两半，并剉）
上二十一味，㕮咀，以苦酒三升浸一宿，以生麻油一斗，微火煎三上三下，苦酒气尽膏成，去滓滤，盛贮。以涂发根，日三度摩之。
又疗头痒，搔之白屑起方。
大麻仁（三升，捣碎）　秦椒（二升）
上二味，捣，内泔汁中渍之一宿，明旦滤去滓，温以沐发讫，用后方：白芷一斤，鸡子三枚，芒硝一升，三味以水四升，煮取三升，去滓，停小冷，内鸡子清及硝，搅令调，更温令热，分为三度泽头，觉头痒即作洗之，不过三度，永除。
又疗头风发落，或头痒肿白屑方。
蔓荆子（一升，碎）　防风（三两）　寄生（三两）　秦椒（一两）　大麻仁（一升）　白芷（四两）
上六味，切，以水一斗五升煮取一斗，去滓，以洗头，三四度瘥，加芒硝一升亦妙。
沐头去风方五首  ***************************
《集验》疗头风方。
甘菊花　独活　茵芋　防风　细辛　蜀椒　皂荚　桂心　杜蘅　莽草
上十味，等份，水煮，以沐头，必效。
又主风头，沐汤方。
猪椒根（三两）　麻黄根　茵芋　防风（各一两）　细辛（一两）
上五味，切，以水二斗煮取一斗，以沐头，甚妙。
又主头风，搔之白屑起，鸡子沐汤方。
新生乌鸡子（三枚）
上一味，以五升沸汤扬之，使温温，破鸡子内中，搅令匀，分为三度沐，令发生，去白屑风痒，瘥。
《必效》沐发方。
取生柏叶细剉一斗，煮取汤，沐发妙。
又方
取杏仁、乌麻子，二味捣，以水投滤取汁，并捣用，甚妙。
头风白屑兼生发方八首  ***************************
《广济》疗头风白屑，生发，白令黑方。
浮木子（五升，未识，以九月九日以前采，临时捣末，去子）　铁精（四两）　零陵香（二两）　丁香子（二两）
上四味，细切，以绢袋盛，用生麻油二升渍，经二七日，洗头讫，每日涂之方验。
《集验》疗头风痒白屑，风头，长发膏方。
蔓荆子　附子（炮）　细辛　石南草　续断　皂荚　泽兰　防风　杏仁（去皮）　白芷　零陵香　藿香　马鬐膏　熊脂　猪脂（各二两）　松叶（切，半升）　莽草（一两）
上十七味，㕮咀，以苦酒渍一宿，明旦以猪膏等煎，微微火三上三下，以白芷色黄膏成，用以涂头中，甚妙。
又疗头风痒白屑，生发膏方。
乌喙　莽草　石南草　细辛　皂荚　续断　泽兰　白术　辛夷　白芷　防风（各二两）　柏叶（切，二升）　松叶（切，二升）　猪脂（四升）
上十四味，以苦酒浸一宿，以脂煎三上三下，膏成去滓，滤收，沐发了，以涂之妙。（《千金》同。）
崔氏松脂膏，疗头风，鼻塞头旋，发落复生，长发去白屑方。
松脂　白芷（各四两）　天雄　莽草　踯躅花（各一两）　秦艽　独活　乌头　辛夷仁　甘松香　零陵香　香附子　藿香　甘菊花（各二两）　蜀椒　川芎　沉香　牛膝　青木香（各三两）　松叶（切，一升）　杏仁（四两，去皮，碎）
上二十一味，切，以苦酒二升半渍一宿，用生麻油九升，微火煎，令酒气尽不咤，去滓，以摩顶上，发根下一摩之，每摩时，初夜卧，摩时不用当风，昼日依常检校东西不废，以瘥为度。
又莲子草膏，疗头风白屑，长发令黑方。
莲子草（汁，二升）　松叶　青桐白皮（各四两）　枣根白皮（三两）　防风　川芎　白芷　辛夷仁　藁本　沉香　秦艽　商陆根　犀角（屑）　青竹皮　细辛　杜若　蔓荆子（各二两）　零陵香　甘松香　白术　天雄　柏白皮　枫香（各一两）　生地黄（汁，五升）　生麻油（四升）　猪鬃脂（一升）　马鬐膏（一升）　熊脂（二升）　蔓荆子油（一升）
上三十味，细切，以莲子草汁并生地黄汁浸药再宿，如无莲子草汁，加地黄汁五小升浸药，于微火上，内油脂等和煎九上九下，以白芷色黄膏成，布绞去滓。欲涂头，先以好泔沐发，后以敷头发，摩至肌。又洗发，取枣根白皮剉一升，以水三升煮取一升，去滓，以沐头发，涂膏验。（出第二卷中。）
《延年》疗头风白屑风痒，长发膏方。
蔓荆子　附子（去皮）　泽兰　防风　杏仁（去皮）　零陵香　藿香　川芎　天雄　辛夷（各二两）　沉香（一两）　松脂　白芷（各二两）　马鬐膏　松叶（切）　熊脂（各一两）　生麻油（四升）
上十七味，以苦酒渍一宿，以脂等煎，缓火三上三下，白芷色黄膏成，去滓滤，收贮，涂发及肌中摩之，日三两度，瘥。
又疗热风冲发，发落，生发膏方。
松叶（切）　莲子草（切）　炼成马鬐膏　枣根皮（切，各一升）　韭根（切）　蔓荆子（碎，各三合）　竹沥　猪脂（各二升）　防风　白芷（各二两）　辛夷仁　吴蓝　升麻　川芎　独活　寄生　藿香　沉香　零陵香（各一两）
上十九味，以枣根煮汁、竹沥等浸一宿，以脂等煎之，候白芷色黄膏成。以涂头发及顶上，日三五度妙。
《古今录验》生发及疗头风痒，白屑膏方。
乌喙　莽草　细辛　续断　石南草　辛夷仁　皂荚　泽兰　白术　防风　白芷（各二两）　柏叶　竹叶（切，各一升）　猪脂（五升）　生麻油（七升）
上十五味，以苦酒渍一宿，以油脂煎，候白芷色黄膏成，滤捩收，以涂头发。先沐洗，后用之妙。
生发膏方一十一首  ***************************
《广济》生发方。
莲子草（汁，一大升）　熊白脂（一大合）　猪鬐膏（一合）　生麻油（一合）　柏白皮（切，三合）　山韭根（切，三合）　瓦衣（切，三合）
上七味，以铜器煎之，候膏成去滓，收贮。每欲梳头，涂膏令头肌中，发生又黑。
又生发膏方。
细辛　防风　续断　川芎　皂荚　柏叶　辛夷仁（各一两八铢）　寄生（二两九铢）　泽兰　零陵香（各二两十六铢）　蔓荆子（四两）　桑根汁（一升）　韭根汁（三合三勺）　竹叶（切，六合）　松叶（切，六合）　乌麻油（四大升）　白芷（六两十六铢）
上十七味，以苦酒、韭根汁渍一宿，以绵裹煎，微火三上三下，白芷色黄，去滓滤，以器盛之，用涂摩头发，日三两度。
《深师》疗头风乌喙膏，生发，令速长而黑光润方。
乌喙　莽草　石南草　续断　皂荚（去皮子，熬）　泽兰　白术（各二两）　辛夷仁（一两）　柏叶（切，半升）　猪脂（三升）
上十味，以苦酒渍一宿，以脂煎，于东向灶釜中，以苇薪煎之，先致三堆土，每三沸即下致一堆土，候沸定却上，至三沸又置土堆上，三毕成膏讫，去滓，置铜器中，数北向屋溜，从西端至第七溜下埋之三十日，药成。小儿当刮头，日三涂；大人数沐，沐已涂之，甚验。
《千金》疗脉极虚寒，发堕落，安发润方。
桑根白皮（切，一升）
上一味，淹渍，煮五六沸，去滓，以洗沐发，数数为之，不复落也。
又方
麻子（三升，碎）　白桐叶（切，一把）
上二味，以泔汁二升煮，取八九沸去滓，洗沐头，发不落而长也。（《翼》同。）
又生发膏方
胡麻油（一升）　雁脂（一合）　丁子香　甘松香（各一两半）　吴藿香　细辛　椒（各二两）　泽兰　白芷　牡荆子　苜蓿香　大麻子（各两）　川芎　防风　莽草　杏仁（各三两，去皮）　竹叶（切，五合）
上十七味，切，以酢渍一宿，煎之，以微火三上三下，白芷色黄膏成，去滓，以涂发及顶，尤妙。（出第十三卷中。）
《千金翼》生发膏，令发速长黑，敷药时特忌风方。
乌喙　莽草　续断　皂荚（去皮子）　泽兰　竹叶　细辛　白术（各二两）　辛夷　防风（各一两）　柏叶（切，四两）　杏仁（别捣）　松叶（各三两）　猪脂（三升）
上十四味，先以米酢渍一宿，以脂煎三下三上膏成，去滓，涂发及顶上。
又长发方。
蔓荆子（三升）　大附子（二枚）
上二味，以酒一斗二升渍之，以瓷器盛之，封头二十日，取鸡脂煎，以涂之泽，以汁栉发，十日长一尺，勿近面涂，验。
又生发，附子松脂膏方。
附子　松脂（各二两）　蔓荆子（四两，捣筛）
上三味，以乌鸡脂和，瓷器盛，密缚头，于屋北阴干，百日药成，马鬐膏和，以敷头如泽，勿近面，验。
又生发，墙衣散方。
墙衣（五合，曝干，捣末）　铁精（一合）　合欢木灰（二合）　水萍末（三合）
上四味，捣，研末，以生油和少许如膏，以涂发不生处，日夜再，即生发，效。（并出第五卷中。）
《近效》生发方。
蔓荆子　青葙子　莲子草（各一分）　附子（一枚）　碎头发灰（二匕）
上五味，以酒渍，内瓷器中，封闭经二七日，药成，以乌鸡脂和，涂之。先以泔洗，后敷之，数日生长一尺也。
生眉毛方二首  ***************************
《千金》生眉毛方。
炉上青衣　铁生（等份）
上二味，以水和涂之，即生，甚妙。
又方
七月乌麻花阴干，末，生乌麻油，二味和，涂眉即生，妙。
令发黑方八首  ***************************
《深师》疗生发黑不白，泽兰膏方。
细辛　续断　皂荚　石南草　泽兰　厚朴　乌头　莽草　白术（各二两）　蜀椒（二升）　杏仁（半升，去皮）
上十一味，切，以酒渍一宿，以炼成猪脂四斤，铜器中向东炊灶中煎，三上三下，膏成，绞去滓。拔白者，以辰日涂药，皆出黑发，十日效。
又生长发令黑，有黄白者皆黑，魏文帝用效，秘之方。
黄芪　当归　独活　川芎　白芷　芍药　莽草　防风　辛夷仁　干地黄　藁本　蛇衔（各一两）　薤白（切，半升）　乌麻油（四升半）　马鬐膏（二升）
上十五味，切，以微火煎三上三下，白芷黄膏成，去滓，洗发讫，后涂之。
《千金》令白发还黑方。
陇西白芷（升）　旋覆花　秦椒（各一升）　桂（一尺）
上四味，下筛，以井华水服方寸匕，日三，三十日白发还黑。禁房室。
又方
乌麻九蒸九曝，捣末，以枣膏和丸，久服之。（《翼》同。）
又方
取黑椹水渍之，频沐发即黑效，可涂敷之。
又方
取生麻油浸乌梅，涂发良。
又方
以盐汤洗沐，以生麻油和蒲苇灰敷之，常用效。（出第十三卷中。）
《千金翼》瓜子散，主头发早白，又虚劳，脑髓空竭，胃气不和，诸脏虚绝，血气不足，故令人发早白，少而生蒜发，及忧愁早白，远视䀮䀮，得风泪出，手足烦热，恍惚忘误，连年下痢，服之一年后大验方。
瓜子（一升）　白芷　松子（去皮）　当归　川芎　甘草（炙，各二两）
上六味，捣散，食后服方寸匕，日三，酒浆汤饮任性服之。忌如常法。（出第五卷中。）
拔白发良日并方三首  ***************************
《千金翼》白发令黑方。
八角附子（一枚）　大酢（半升）
上二味，于铜器中煎两沸，内好矾石大如棋子许一枚，消尽，内香脂三两，和令相得，搅至凝，内竹筒内，拔白发，以膏涂拔根，即生黑发也。（出第五卷中。）
《备急》拔白毛，令黑毛生方。
拔去白毛，以好白蜜敷拔处，即生黑毛。眉中无毛，以铁挑伤，敷蜜，亦生眉毛。比见诸人以石子研丁香汁，拔白毛讫，急手以敷孔中，即生黑毛，此法神验。
《延年》拔白发良日。
正月四日　二月八日　三月十二、十三日，两日并得　四月十六日　五月二十日　六月二十四日　七月二十八日　八月十九日　九月十五日　十月十日　十一月十日　十二月十日
上并以日正午时拔，当日不得饮酒、食肉、五辛。经一拔已后，黑者更不变。（《千金》同。）
变白发染发方五首  ***************************
范汪王子乔服菊，增年变白方。
菊以三月上寅日采，名曰玉英。六月上寅日采，名曰容成。九月上寅日采，名曰金精。十二月上寅日采，名曰长生者，根茎也，阴干百日，取等份，以成日合捣千杵，下筛，和以蜜，丸如梧桐子，日三，服七丸，百日身体润，一年白发变黑，二年齿落复生，三年八十者变童儿。
又染发方。
胡粉（一分）　白灰（一分）
上二味，以鸡子白和，先以泔浆洗令净，后涂之，即急以油帛裹之一宿，以澡豆洗却，黑软不绝，甚妙。
《必效》染白发方。
拣细粒乌豆（四升）
上一味，以酢浆水四斗，煮取四升，去却豆，以好灰汁净洗发，待干，以豆汁热涂之，以油帛裹之，经宿开之，待干即以熊脂涂揩，还以油帛裹，即黑如漆，一涂三年不变，妙验。
又方
捣木槿叶，以热汤和汁洗之，亦佳。
《近效》换白发及髭方。（严中书处得，云验。）
熊脂（二大两，腊月者佳）　白马鬐脂（一两，细切，熬之，以绵滤绞汁）　婆罗勒（十颗，其状似尖齐子，去皮取汁，但以指甲掐之即有汁）　生姜（一两，亦铛中熬之）　母丁香（半大两）
上五味，二味捣为末，其脂炼滤之，以药末相和令匀，取一小槐枝，左搅数千遍，少倾即凝，或似膏，即拔白发，以辰日良，以槐枝点药，拔一条，即以药令入发眼孔中，以措头熟揩之，令药入，十余日便黑发生，此方妙。
发黄方三首  ***************************
《肘后》发黄方。
腊月猪脂膏和羊矢灰、蒲灰等份，敷，黑也。（《千金翼》同。）
《千金》发黄方。
大豆（五升）　酢浆水（二斗）
上二味，煮取五升汁，淋之，频为之，黑。（《翼》同。）
《千金翼》疗发黄方。
熊脂涂发梳之，散头入床底伏地，一食顷即出，便尽黑，不过一升脂，验。
头发秃落方一十九首  ***************************
《深师》疗发白及秃落，茯苓术散方。
白术（一斤）　茯苓　泽泻　猪苓（各四两）　桂心（半斤）
上五味，捣散，服一刀圭，日三，食后服之。三十日发黑。
又疗秃头方。
芜菁子末，和酢敷之，日一两度。
又方
麻子（二升，熬焦，末）
上一味，以猪脂和，涂之，发生为度。（《千金》同。）
又方
东行枣根（长三尺，以中央空）
上一味，以甑中心蒸之，以器承两边汁，以敷头即生发，良。（《千金》同。《肘后》作桑根良。）
又方
麻子（三升）
上一味，捣末，研，内泔中一宿，去滓，以沐，发便生。
又方
取烂熟黑椹（二升）
上一味，于瓷瓶中三七日，化为水，以涂洗之，发生妙。（《千金》同。）
又疗发秃落，生发膏方。
马鬐膏　驴鬐膏　猪脂　熊脂　狗脂（炼成，各半合）　升麻　防风　荠苨（各二两）　蜣螂（四枚）　莽草　白芷（各两）
上十一味，以脂煎诸药三上三下，膏成，去滓收，以涂之。（《千金》并《翼》同。）
又主发落，生发方。
大黄（六分）　蔓荆子（一升）　白芷　防风　附子　川芎　莽草　辛夷　细辛　椒　当归　黄芩（各一两）　马鬐膏（五合）　猪膏（三升）
上十四味，煎之，以白芷色黄，先洗，后敷之，验。
又主风头，毛发落不生方。
取铁上生衣，研，以腊月猪脂涂之。并主眉毛落，悉生。（《千金》云合煎三沸。）
又长发方
麻子一升，熬令黑，押取油，以敷头，长发。鹰脂尤妙。（《千金》同。）
又方
多取乌麻花，瓷瓮盛，密盖封之，深埋之，百日出，以涂发，易长而黑，妙。
《千金》疗发落不生方。
取羊粪灰淋汁洗之，三日一洗，不过十洗，大生。（《翼》同。）
《千金》疗发落方。
柏叶（一升）　附子（二两）
上二味，捣，以猪脂和作三十丸，每洗头时，即内一丸于泔中洗，发即不落。其药以布裹，密器贮，勿令漏泄之。
又疗发落不生方。
取石灰三升，水拌并令湿，炒令极热，以绢袋盛之，取好酒三升渍之，密封，冬二七日，春秋七日。取酒温服一合，常令酒气相接，七日落止，百日服，终身不落，新发旋生。
又方
取桑根白皮一石，水一石煮五沸，以沐头三遍，即落止。（并出第五卷中。）
《必效》疗头一切风，发秃落更不生，主头中二十种病，头眩，面中风，以膏摩之方。
䕡茹（三两半，去皮）　细辛　附子（各二两）　桂心（半两）
上四味，捣筛，以猪膏勿令中水，去上膜及赤脉，二十两捣，令脂销尽药成，捣讫仍研，恐其中有脂膜不尽，以生布绞掠，取以密器贮之，先用桑柴灰汁洗发令净，方云桑灰两日洗，待干，以药摩，须令入肉，每日须摩。如非十二月合，则用生乌麻油和极效。
《近效》韦慈氏疗头风发落，并眼暗方。
蔓荆实（三两，研）　桑上寄生　桑根白皮（各二两）　韭根（切，三合）　白芷（二两）　甘松香　零陵香（各一两）　马鬐膏（三合）　乌麻油（一升）　甘枣根白皮汁（三升）　松叶（切，二合，五粒者）
上十一味，细切诸药，内枣根汁中浸一宿，数数搅令调，温匝以后，旦内油脂中缓火煎之，勿令火热，三五日候枣汁竭、白芷色黄膏成，去滓。每日揩摩鬓发及梳洗。其药浸经宿，临时以绵宽裹煎之，膏成去滓绵滤，以新瓷瓶盛，稠浊者即先用却，不堪久停，特勿近手，糜坏也。
又宜服防风蔓荆子丸方。
防风　黄连　干地黄（各十六分）　蔓荆子（二十分）　甘皮（六分）　葳蕤（十分）　甘草（八分，炙）　茯神（十二分）　大黄（八分，锦文者）
上九味，捣筛，蜜和，丸如桐子。饮下二十丸，稍稍加之，以大肠畅为度，尽更合服。除眼中黑花，令眼目明，以瘥为度。
刘尚书疗头中二十种风，发秃落，摩之。即此疗顶如剥似铜盆者，若小发落不足为难方。
蜀椒（三两半）　莽草（二两）　干姜　半夏　桂心　䕡茹　附子　细辛（各一两，并生用）
上八味，细捣筛，以生猪脂剥去筋膜，秤取二十两，和前件药合捣，令消尽脂，其药成矣。先以白米泔沐发令极净，每夜摩之，经四五日，即毛孔渐渐日生软细白皮毛，十五日后渐渐变作黑发，至一月、四十日，待发生五寸以上，任止。若至五日不停弥佳。好酥及生油和药亦得。又伤寒鼻塞，但以摩之瘥。
白秃方一十二首  ***************************
《集验》疗白秃方。
以羊肉如作脯炙令香，及热以搨上，不过三五度即瘥。（《千金》同。）
又方
以大豆、髑髅骨二味，各烧末，等份，以腊月猪脂和如泥，涂之，立瘥。
《千金》松沥煎，疗头疮及白秃方。
松沥（七合）　丹砂（研）　雄黄（研取精，各二两）　水银（研）　黄连（各一两）　矾石（一两，烧，本方无矾，有峭粉一两烧）
上六味，捣散，内沥中，搅令调，以涂之。先以泔洗发冷净，及疮令无痂后，敷药，日三，后当作脓，脓讫，更洗涂药，如此三度作脓讫，以甘草汤去药毒，可十度许洗，即瘥。
又疗白秃，发落生白痂，终年不瘥方。
五味子（三分）　苁蓉（二分）　松脂（二分）　蛇床子（一分）　远志（三分）　菟丝子（五分）　雄黄（研）　雌黄（研，各一分）　白蜜（一分）　鸡屎白（半分）
上十味，捣筛，以猪膏一升合煎，先入雄黄、雌黄，次鸡屎白，次蜜，次松脂，次入诸药末，并先各各别末之，候膏成，先以桑柴灰洗头，后敷之。
又疗白秃方。
煮桃皮汁饮，并洗头讫，以面、豉二味和，以敷之，妙。
又方
炒大豆令焦黑，捣末，和腊月猪脂，热暖之，以涂敷上，可裹，勿令见风日。（并出第六卷中。）
《千金翼》王不留行汤，主白秃及头面久疮，去虫止痛方。
王不留行　东引桃枝（各五两）　蛇床子（三升）　东引茱萸根（五两）　苦竹叶（三升）　牡荆实　蒺藜子（各三升）　大麻子（一升）
上八味，以水二斗煮取一斗，洗疮，日再，并疗痈疽、妒乳、月蚀疮烂。（《千金》同。）
又方
以桃花末，和猪脂敷上，瘥为度。
又松脂膏，主白秃及痈疽，百种疮悉治方。
杜蘅　雄黄（研）　木兰皮　矾石（烧，研）　附子　大黄　石南　秦艽　珍珠　苦参　水银（各一两）　松脂（六两）
上十二味，细切诸药，以酢渍一宿，猪脂一斤半煎之，以附子色黄去滓，乃内矾石、雄黄、水银，更煎三两沸，待凝，以敷之。（并出第五卷中。《千金》同。）
《必效》主秃疮方。
以童子小便，暖用洗之，揩令血出，取白鸽粪五合，熬末，和酽酢令稠，涂之即瘥。
又主秃方。
取三月三日桃花开口者，阴干，与桑椹等份，捣末，以猪脂和，以灰汁洗，后涂药瘥。
又方
柳细枝（一握，取皮）　水银（大如小豆）　皂荚（一挺，碎）
上三味，以醋煎如饧，以涂之。
赤秃方三首  ***************************
《千金》疗赤秃方。
捣黑椹三升如泥，先灰汁洗，后以涂之，又服之，甚妙。
又方
烧牛、羊角灰，和猪脂，敷之。
又方
马蹄灰和腊月猪脂，涂之。
令发不生方三首  ***************************
《千金》令毛发不生方。
蚌灰以鳖脂和，拔却毛发，即涂，永不生。
又方
取狗乳涂之。
又方
拔毛发，以蟹脂涂之，永不复生。
鬼舐头方二首  ***************************
《千金》疗鬼舐头方。
烧猫屎灰，以腊月猪脂和，敷之。
又方
取赤砖末，以蒜捣和，敷之。
澡豆方八首  ***************************
《广济》疗澡豆洗面，去皯黯风痒，令光色悦泽方。
白术　白芷　白及　白蔹　茯苓　藁本　葳蕤　薯蓣　土瓜根　天门冬　百部根　辛夷仁　瓜蒌　藿香　零陵香　鸡舌香（各三两）　香附子　阿胶（各四两，炒）　白面（三斤）　楝子（三百枚）　荜豆（五升）　皂荚（十挺，去皮子）
上二十二味，捣筛，以洗面，令人光泽。若妇人每夜以水和浆涂面，至明温浆水洗之，甚去面上诸疾。
《千金翼》疗澡豆方。
丁香　沉香　桃花　青木香　木瓜花　钟乳粉（各三两）　麝香（半两）　[木奈]花　樱桃花　白蜀葵花　白莲花　红莲花（各四两）　李花　梨花　旋覆花（各六两）　玉屑　珍珠（各二两）　蜀水花（一两）
上十八味，捣末，乳等并研，以绢下之，合和大豆末七合，研之千遍，密贮勿泄，常以洗手面，后作妆，百日面如玉，光润悦泽，去臭气粉滓，咽喉臂膊皆用洗之，悉得如意。
又澡豆方。
猪胰（一具，去脂）　豆末（四升）　细辛　土瓜根　白术　藁本　防风　白芷　茯苓　商陆根　白附子　杏仁　桃仁（各四两，去皮尖）　瓜蒌（三枚）　皂荚（五挺，炙，去皮子）　冬瓜仁（半升）　雀屎（半合）　菟丝子（一合，捣末）
上十八味，捣末，以面一斗，用浆水和猪，研令烂，和诸药及面作饼子，曝干捣，绢筛，收贮，勿令遇风。洗手面极妙。
又澡豆，令人洗面光润方。
白鲜皮　鹰屎白　白芷　青木香　甘松香　白术　桂心　麝香　白檀香　丁子香（各三两）　冬瓜子（五合）　白梅（三七枚）　鸡子白（七枚）　猪胰（三具）　面（五升）　土瓜根（一两）　杏仁（二两，去皮）
上十七味，以猪胰和面，曝令干，然后诸药捣散，和白豆末三升，以洗手面，十日如雪，三十日如凝脂，妙无比。
崔氏澡豆，悦面色如桃花，光润如玉，急面皮，去皯黯粉刺方。
白芷（七两）　川芎（五两）　皂荚末（四合）　葳蕤　白术（各五两）　蔓荆子（二合）　冬瓜仁（五两）　栀子仁（三合）　瓜蒌仁（三合）　荜豆（三升）　猪脑（一合）　桃仁（一升，去皮）　鹰屎（三枚）　商陆（三两，细剉）
上十四味，诸药捣末，其冬瓜仁、桃仁、栀子仁、瓜蒌仁别捣如泥，其猪脑、鹰屎合捣令相得，然后下诸药，更捣令调，以冬瓜瓤汁和为丸，每洗面，用浆水，以此丸当澡豆用讫，敷面脂如常妆饰，朝夕用之，亦不避风日。
《备急》荜豆香澡豆方。
荜豆（一升）　白附子　川芎　芍药　白术　瓜蒌　商陆根　桃仁（去皮）　冬瓜仁（各二两）
上九味，捣末，以洗面如常法，此方甚妙。
《延年》澡豆洗手面，药豆屑方。
白茯苓　土瓜根　商陆根　葳蕤　白术　川芎　白芷　瓜蒌　藁本　桃仁（各六两，去皮）　皂荚（五挺，去皮子）　豆屑（二升）　猪胰（三具，曝干）　猪蹄（四具，治如食法，烂煮取汁）　面（一斗）
上十五味，取猪蹄汁拌诸药等，曝干，捣散，以作澡豆，洗手面妙。
苏澄药澡豆方。
白芷　川芎　瓜蒌子（各五两）　青木香　鸡舌香（各三两）　皂荚（十两，去皮子，炙）　荜豆　赤小豆（各二升）
上八味，捣末，和散，任用洗手面，去皯疱妙。
手膏方三首  ***************************
《千金翼》手膏方。
桃仁　杏仁（各二两，去皮）　橘仁（一合）　赤匏（十枚）　辛夷仁　川芎　当归（各一两）　大枣（二十枚）　牛脑　羊脑　白狗脑（各二两，无白狗各狗亦得）
上十一味，捣，先以酒渍脑，又别以酒六升煮赤匏以上药令沸，待冷，乃和诸脑等匀，然后碎辛夷等三味，以绵裹之，枣去皮核，合内酒中，以瓷器贮之，五日以后，先洗手讫，取涂手，甚光润，而忌火炙手。
《备急》作手脂法。
猪胰（一具）　白芷　桃仁（去皮）　细辛（各两）　辛夷　冬瓜仁　黄瓜蒌仁（各二两，末）　酒（二升）
上八味，煮白芷沸，去滓，膏成，以涂手面，光润，妙。
《古今录验》手膏方。
白芷（四两）　川芎　藁本　葳蕤　冬瓜仁　楝仁（各三两）　桃仁（一升，去皮）　枣肉（二十枚）　猪胰（四具）　冬瓜瓤汁（一升）　橘肉（十枚）　瓜蒌子（十枚）
上十二味，以水六升，煮取二升，酒三升，挼猪胰取汁，桃仁研入，以洗手面。
口脂方三首  ***************************
《千金翼》口脂方。
熟朱（二两）　紫草末（五两）　丁香（二两）　麝香（一两）
上四味，以甲煎和为膏，盛于匣内，即是甲煎口脂，如无甲煎，即名唇脂，非口脂也。
《备急》作唇脂法。
蜡（二分）　羊脂（二分）　甲煎（一合，须别作，自有方）　紫草（半分）　朱砂（二分）
上五味，于铜锅中微火煎蜡一沸，下羊脂一沸，又下甲煎一沸，又内紫草一沸，次朱砂一沸，泻著筒内，候凝任用之。
《古今录验》合口脂法。
好熟朱砂（三两）　紫草（五两）　丁香末（二两）　麝香末（一两）　口脂（五十挺，武德六年十月，内供奉尚药直长蒋合进）　沉香（三斤）　五药　上苏合（四两半）　麝香（二两）　甲香（五两）　白胶香（七两）　雀头香（三两）　丁香（一两）　蜜（一升）
上十四味，并大秤大两，粗捣碎，以蜜总和，分为两分，一分内瓷器瓶内，其瓶受大四升，内讫，以薄绵幕口，以竹篾交络蔽瓶口。
藿香（二两）　苜蓿香（一两）　零陵香（四两）　茅香（一两）　甘松香（一两半）
上五味，以水一斗、酒一升渍一宿，于胡麻油一斗二升内煎之为泽，去滓，均分著二坩，各受一斗，掘地著坩，令坩口与地平，土塞坩四畔令实，即以上甲煎瓶器覆，中间一尺，以糠火烧之，常令著火，糠作火即散，著糠三日三夜，烧十石糠即好，冷出之，绵滤，即成甲煎。蜡七斤，上朱砂一斤五两，研令精细，紫草十一两，于蜡内煎紫草令色好，绵滤出，停冷，先于灰火上消蜡，内甲煎，及搅看色好，以甲煎调，硬即加煎，软即加蜡，取点刀子刃上看硬软，著紫草于铜铛内消之，取竹筒合面，纸裹绳缠，以镕脂注满，停冷即成。口脂模法，取干竹径头一寸半，一尺二寸锯截下两头，并不得节坚头，三分破之，去中，分前两相著合令密，先以冷甲煎涂模中，合之，以四重纸裹筒底，又以纸裹筒，令缝上不得漏，以绳子牢缠，消口脂，泻中令满，停冷解开，就模出四分，以竹刀子约筒截割令齐整。所以约筒者，筒口齐故也。（前有麝香末一两，后又有麝二两，未详。）
烧甲煎法六首  ***************************
《千金翼》甲煎法。
甲香（三两）　沉香（六两）　丁香　藿香（各四两）　薰陆香　枫香膏　麝香（各二两）　大枣（十枚，取肉）
上八味，㕮咀如豆片，又以蜜二合和搅，内瓷坩中，以绵裹口，将竹篾交络蔽之。又油六升、零陵香四两、甘松二两，绵裹，内油中，铜铛缓火煎四五沸止，去滓，更内酒一升半，并内煎坩中，亦以竹篾蔽之。然后剜地为坑，置坩于上，使出半腹，乃将前小香坩合此口上，以湿纸缠两口，仍以泥涂上，使厚一寸讫，灶下暖坩，火起从旦至暮，暖至四更止，明发待冷，看上坩香汁半流沥入下坩内成矣。
崔氏烧甲煎香泽合口脂方。
泽兰香（半斤）　零陵香（一斤）　甘松香（五两）　吴藿香（六两）　新压乌麻油（一升）
上五味，并大斤两，拣择精细，暖水净洗，以酒水渍，使调匀，经一日一夜，并著铜铛中，缓火煮之，经一宿，通前满两日两宿，惟须缓火煎讫，漉去香滓，澄取清，以绵滤总讫，内著瓷坩中，勿令香气泄出，封闭，使如法。
沉香（一斤）　丁香　甲香（各一两）　麝香　薰陆香　艾纳（各半小两）　白胶香　苏合香（各一两）
上八味，并大斤两，令别捣如麻子大，先炼白蜜，去上沫尽，即取沉香等于漆盘中和之，使调匀。若香干，取前件香泽和，使匀散，内著瓷器中使实，看瓶大小取香多少，别以绵裹，以塞瓶口，缓急量之。仍用青竹蔑三条[扌戔]之，即覆瓶口于前件所烧香泽瓶口上，仍使两口上下相合。然后穿地埋著香泽瓶，口共地平，覆合香瓷瓶令露，乃以湿纸缠瓶口相合处，然后以麻捣泥瓶口边厚三寸，盛香瓶上亦令遍厚一寸，以炭火绕瓶四边缓炙，使薄干，然后始用糠火，马粪火亦佳，烧经三宿四日，勿得断火，看之必使调匀，不得有多少之处，香汁即下不匀。三宿四日烧讫，即住火，其香泽火伤多即焦，令带少生气佳。仍停经两日，使香饼冷讫，然始开其上瓶总除却，更取别瓶，内一分香于瓶中烧之，一依前法。若无别瓶，还取旧瓶亦得。其三分者香并烧讫，未得即开，仍经三日三夜停除火讫，又经两日，其甲煎成讫，澄清，斟量取依色铸泻，其沉香少即少著香泽，只一遍烧上香瓶，亦得好味五升。铜铛一口，铜钵一口，黄蜡一大斤，上件蜡置于铛中，缓火煎之，使沫销尽，然后倾钵中，停经少时，使蜡冷凝，还取其蜡依前销之，即择紫草一大斤，用长竹著挟取一握，置于蜡中煎，取紫色，然后擢出，更著一握紫草，以此为度，煎紫草尽一斤，蜡色即足。若作紫口脂，不加余色。若造肉色口脂，著黄蜡、紫蜡各少许。若朱色口脂，凡一两蜡色中，和两大豆许朱砂即得。但捣前件三色口脂法，一两色蜡中，著半合甲煎相和，箸头点置竹上看坚柔得所，泻著竹筒中，斟酌凝冷，即解看之。
又煎甲煎，先须造香油方。
零陵香　藿香（各一两，并剉之，以酒拌微湿用，绵裹，内乌麻生油二升，缓火一宿，绞去滓，将油安三升瓶中，掘地作坑，埋瓶于中，瓶口向地平面）　沉香（一斤）　小甲香（八两）　麝香（三两）　苏合香（一两）
上六味，并捣如大豆粒，以蜜拌，内一小角瓶中，用竹篾封其口，勿令香漏，将此角瓶倒捶土中瓶口内，以纸泥泥两瓶接口处，不令土入，用泥泥香瓶上，厚六七分，用糠火一石烧上瓶，其火微微不得烈，使糠尽煎乃成矣。（并出第九卷中。）
《古今录验》甲煎方。
沉香　甲香（各五两）　檀香（半两）　麝香（一分）　香附子　甘松香　苏合香　白胶香（各二两）
上八味，捣碎，以蜜和，内小瓷瓶中令满，绵幕口，以竹篾十字络之。又生麻油二升、零陵香一分半、藿香二分、茅香二分，又相和水一升，渍香一宿，著油内，微火上煎之半日许，泽成去滓，别一瓷瓶中盛，将小香瓶覆著口，入下瓶口中，以麻泥封，并泥瓶厚五分，埋土中，口与地平，泥上瓶讫，以糠火微微半日许著瓶上放火烧之，欲尽糠，勿令绝，三日三夜煎成，停二日许得冷，取泽用之。云停二十日转好。云烧不熟即不香，须熟烧。此方妙。
又方
蜡　蜜（各十两）　紫草（一两半）
上三味，和蜡煎令调，紫草和朱砂并泽泻筒中。
蔡尼甲煎方。
沉香（六两）　丁香　[/棧]香（四两）　枫香　青木香（各二两）　麝香（一具）　大枣（十枚）　肉甲香（三两）
上八味，剉，以蜜一合和拌，著坩内，绵裹，竹篾络之。油六升、零陵香四两、甘松香二两，绵裹，著油中煎之，缓火可四五沸即止，去香草，著坩中埋，出口，将小香坩合大坩，湿纸缠口，泥封可七分，须多著火，从旦至午即须缓火，至四更即去火，至明待冷发看，成甲煎矣。
造胭脂法一首  ***************************
崔氏造胭脂法。
准紫矿（一斤，别捣）　白皮（八钱，别捣碎）　胡桐泪（半两）　波斯白石蜜（两磊）
上四味，于铜铁铛器中著水八升，急火煮水令鱼眼沸，内紫矿，又沸，内白皮讫，搅令调；又沸，内胡桐泪及石蜜，总经十余沸，紫矿并沉向下，即熟，以生绢滤之，渐渐浸叠絮上，好净绵亦得，其番饼大小随情，每浸讫，以竹夹如干脯猎于炭火上炙之燥，复更浸，浸经六七遍即成，若得十遍以上，益浓美好。（出第九卷中。）
造水银霜法二首  ***************************
《千金翼》飞水银霜法。
水银（一斤）　朴硝（八两）　大醋（半斤）　黄矾（十两）　锡（二十两，成炼三遍者）　玄精（六两）　盐花（三斤）
上七味，先炼锡讫，又温水银令热，乃投锡中，又捣玄精、黄矾令细，以绢下之，又捣锡令碎，以盐花并玄精等合和，以醋拌令湿，以盐花一斤藉底，乃布药令平，以朴硝盖上讫，以盆盖合，以盐灰为泥，泥缝际，干之，微火三日，武火四日，凡七日，去火一日开之，扫取极须勤，心守勿使须臾间解慢，则大失矣。（出第五卷中。）
崔氏造水银霜法。
水银　石硫黄　伏龙肝（各十两，细研）　盐花（一两，盐末是也）
上四味，以水银别铛熬，石硫黄碎如豆，并别铛熬之，良久水银当热，石硫黄消成水，即并于一铛中和之，宜急倾并，并不急，即两物不相入。并讫，下火急搅不得停手。若停手，即水银　别在一边，石硫黄如灰死，亦别在一处。搅之良久，硫黄成灰，不见水银，即与伏龙肝和搅令调，并和盐末搅之令相得，别取盐末罗于铛中，令遍底厚一分许，乃罗硫黄、伏龙肝、盐末等于铛中，如覆蒸饼，勿令全遍底。罗讫，乃更别罗盐末覆之，亦厚一分许，即以盆覆铛，以灰盐和土作泥，涂其缝，勿令干裂，裂即涂之，惟令勿泄炭火气，飞之一复时，开之。用火先缓后急。开讫，以老鸡羽扫取，皆在盆上。凡一转后，即分旧土为四分，以一分和成霜，研之令调，又加二两盐末，准前法飞之讫，弃其土，又以余一分土和飞之。四分凡得四转，及初飞与五转，每一转则弃其土，五转而土尽矣。若须多转，更用新土，依前法飞之，七转而可用之。（出第九卷中。）
鹿角桃花粉方二首  ***************************
崔氏鹿角粉方。
取角三四寸截之，乃向炊灶底烧一遍，去中心虚恶者，并除黑皮讫，捣作末，以绢筛，下水和，帛练四五重，置角末于中，绞作团，大小任意，于炭火中熟烧，即将出火令冷。又捣碎作末，还以水和，更以帛练四五重绞作团。如此四五遍烧捣碎，皆用水和，已后更三遍用牛乳和，烧捣一依前法，更捣碎，于瓷瓶中用玉锤研作末，将和桃花粉佳。
又桃花粉方。
光明砂　雄黄　熏黄（并研末）　珍珠末　鹰粪　珊瑚　云母粉　麝香（用当门子）　鹿角粉（无问多少，各等份）
上九味，研，以细为佳。就中鹿角粉多少许无妨。
熏衣湿香方五首  ***************************
《千金》湿香方。
沉香（三分）　零陵香　[/棧]香　麝香（各六分）　薰陆香（一分）　丁子香（二分）　甲香（半分，以水洗，熬）　甘松香（二分）　檀香（一分）　藿香（二分）
上十味，粗捣下筛，蜜和，瓦烧之，为湿香熏衣。（出第六卷中。）
《千金翼》熏衣湿香方。
薰陆香（八两）　詹糖香（五两）　览探　藿香（各三两）　甲香（二两）　青桂皮（五两）
上六味，先取硬者，黏湿难碎者各别捣，或细切㕮咀，使如黍粟，然后二薄布于盘上，自余别捣，亦别于其上。有顷筛下者，以纱不得太细。别煎蜜，就盘上以手搜搦令匀，后乃捣之，燥湿必须调适，不得过度，太燥则难丸，太湿则难烧。易尽则香气不发，难尽则烟多，烟多则惟有焦臭，无复芬芳，是故香须粗细燥湿合度，蜜与香相称，火又须微，使香与绿烟共尽。（出第五卷中。）
《备急》六味薰衣香方。
沉香（一斤）　麝香（一两）　苏合香（一两半）　丁香（二两）　甲香（一两，酒洗，蜜涂微炙）　白胶香（一两）
上六味药，捣沉香令碎如大豆粒，丁香亦捣余香讫，蜜丸烧之。若薰衣，加艾纳香半两佳。
又方
沉香（九两）　白檀香（一两）　麝香（二两，并和捣）　丁香（一两二铢）　苏合香（一两）　甲香（二两，酒洗，前）　薰陆香（一两二铢，和捣）　甘松香（一两，别捣）
上八味，蜜和，用瓶盛，埋地底二十日，出丸，以薰衣。
又薰衣香方。
沉水香（一斤，剉，酒渍一宿）　[/棧]香（五两，鸡骨者）　甲香（二两，酒洗）　苏合香（一两，如无亦得）　麝香（一两）　丁香（一两半）　白檀香（一两，别研）
上七味，捣如小豆大小，相和，以细罗罗麝香，内中令调，以密器盛，封三日用之，七日更佳。欲薰衣，先于润地陈令浥浥，上笼频烧三两大佳，火炷笼下安水一碗，烧讫止，衣于大箱中裛之，经三两宿后，复上所经过处，去后犹得半日以来香气不歇。正观年中敕赐此方。
裛衣干香方五首  ***************************
《千金》干香方。
麝香　沉香　甘松香（各二两）　丁香　[/棧]香（各一两）　藿香（四两）
上六味，合捣下筛，用裛衣，大佳。（出第六卷中。）
《千金翼》裛衣干香方。
沉香　苜蓿香（各五两）　白檀香（三两）　丁香　藿香　青木香（一两）　甘松香（各一两）　鸡舌香（一两）　零陵香（十两）　艾纳香（二两）　雀头香（一两）　麝香（半两）
上十二味，各捣如黍粟糠，勿令细末，乃和相得。若置衣箱中，必须绵裹之，不得用纸。秋冬犹著，盛热暑之时香速浥。凡诸香草不但须新，及时乃佳。若欲少作者，准此为大率也。（出第五卷中。）
《备急》裛衣香方。
藿香　零陵香　甘松香（各一两）　丁香（二两）
上四味，细剉如米粒，微捣，以绢袋盛衣箱中。南平公主方。
又方
泽兰香　甘松香　麝香（各二两）　沉香　檀香（各四两）　苜蓿香（五两）　零陵香（六两）　丁香（六两）
上八味，粗捣，绢袋盛，衣箱中贮之。
又方
麝香（研）　苏合香　郁金香（各一两）　沉香（十两）　甲香（四两，酒洗，熬）　丁香（四两）　吴白胶香　詹糖香（六两）
上八味，捣，以绢袋盛，裛衣中香妙。

第三十三卷  ——————————————————————————————————————————————————————————————————————————————————————————

求子法及方一十二首  ***************************
《千金》论曰：夫妇人之别有方者，以其血气不调，胎妊、生产、崩伤之异故也。是以妇人之病，比之男子十倍难疗。经言：妇人者，众阴所集，常与湿居，十四岁以上阴气浮溢，百想经心，内伤五脏，外损姿颜，月水去留，前后交互，瘀血停凝，中道断绝，其中伤堕不可具论矣。然五脏虚实交错，恶血内漏，气脉损竭；或饮食无度，损伤非一；或胎疮未愈，而合阴阳；或行步风来，便利于悬厕之上，风从下入，便成十二痼疾，所以妇人别立方也。若是四时节气为病，虚实冷热为患者，故与丈夫同也。惟怀胎妊孕而挟病者，避其毒药耳。其杂病与丈夫同，则散在诸卷中，可得而知也。然而女人嗜欲多于丈夫，感病倍于男子，加以慈恋爱憎、嫉妒忧恚，染著坚牢，情不自抑，所以为病根深，疗之难瘥。故养生之家，特须教子女学此三卷妇人方，令其精晓，即于仓卒之秋，何忧畏也？夫四德者，女子立身之枢机；产育者，妇人性命之长务。若不通明于此，则何以免其夭横者哉！故傅母之徒，亦不可不学，当宜缮写一本，怀挟随身，以防不意也。
又论曰：人之性情，皆愿贤已而疾不及人，至于学问，则随情逐物，堕于事业，讵肯专一推求至理？莫不虚弃光阴，没齿无益。夫婚姻养育者，人伦之本，王化之基。圣人设教，备论厥旨，后生莫能精晓。临事之日，昏尔若愚，是则徒愿贤已而疾不及人之谬也。斯实不达贤已之趣，而妄徇虚声，以终无用。今具述求子之法，以贻后嗣，同志之士或可览焉。
又论曰：夫欲求子者，当先知夫妻本命、五行相生，及与德合并本命不在子休废死墓中生者，则求子必得。若其本命五行相克，及与刑煞冲破，并在子休废死墓中生者，则求子了不可得。慎无措意，纵或得者，于后终亦累人。若其相生并遇福得者，仍须依法如方避诸禁忌，则所诞儿子尽善尽美，难以具陈矣。
禁忌法：
凡欲要儿子生吉良者，交会之日，常避丙丁及弦望朔晦，大风大雨大雾，大寒大暑，雷电霹雳，天地昏冥，日月无光，虹霓地动，日月薄蚀，此时受胎，非止百倍损于父母，生子或瘖痖聋聩，顽愚癫狂，挛跛盲眇，多病短寿，不孝不仁。又避日月火光、星辰之下、神庙佛寺之中、井灶圊厕之侧、冢墓尸柩之傍，皆悉不可。夫交会如法，则有福德大智善人降托胎中，仍令父母性行调顺，所作和合，家道日隆，祥瑞竞集。若不如法，则有薄福愚痴恶人来托胎中，则令父母性行凶险，所作不成，家道日否，殃咎屡至，虽生成长，家国灭亡。夫祸福之验，有如影响。此乃必然之理，何不再思之？
男女受胎时日法：
凡男女受胎，皆以妇人经绝一日、三日、五日为男，仍遇男宿在贵宿日，又以夜半后生气时泻精者，有子皆男，必寿而贤明高爵也。若以经绝后二日、四日、六日泻精者，有子皆女。过六日皆不成子。又遇王相日尤吉。
推王相日法：
春，甲乙；夏，丙丁；秋，庚辛；冬，壬癸。
推贵宿日法：
正月一日、六日、九日、十日、十一日、十二日、十四日、二十一日、二十四日、二十九日。
二月四日、七日、八日、九日、十日、十二日、十四日、十九日、二十二日、二十七日。
三月一日、六日、七日、八日、十日、十七日、二十日、二十五日。
四月三日、四日、五日、六日、八日、十日、十五日、十八日、二十二日、二十八日。
五月一日、二日、三日、四日、五日、六日、十二日、十三日，十五日、十六日、二十日、二十五日、二十八日、二十九日、三十日。
六月一日、三日、十日、十三日、十八日、二十三日、二十六日、二十七日、二十八日、二十九日。
七月一日、十一日、十六日、二十一日、二十四日、二十五日、二十六日、二十七日、二十九日。
八月五日、八日、十三日、十八日、二十一日、二十二日、二十三日、二十四日、二十五日、二十六日。
九月三日、六日、十一日、十六日、十九日、二十日、二十一日、二十二日、二十四日。
十月一日、四日、九日、十四日、十七日、十八日、十九日、二十日、二十二日、二十九日。
十一月一日、六日、十一日、十四日、十五日、十六日、十七日、十九日、二十六日、二十九日。
十二月四日、九日、十二日、十三日、十四日、十五日、十七日、二十四日、二十七日。
若春合甲寅乙卯，夏合丙午丁巳，秋合庚申辛酉，冬合壬子癸亥。与上件月宿日合者尤佳。（出第二卷中。）
《千金翼》论曰：夫求子者，服药须有次第，不得不知。其次第，谓男服七子散，女服荡胞汤及坐药，并服紫石门冬丸，则无不得效矣。不知此者，得力鲜焉。（其七子散、荡胞汤、紫石门冬丸。出第五卷中。在次下《千金》并《翼》方中。）
《广济》疗无子，令子宫内炙丸方。
麝香（二分，研）　皂荚（十分，涂酥炙，削去黑皮子）　蜀椒（六分，汗）
上三味，捣筛，蜜丸酸枣仁大，以绵裹内产宫中，留少绵线出，觉憎寒不净下多，即抽绵，线出却丸药，一日一度换之，无问昼夜皆内。无所忌。
又方
蛇床子　石盐　细辛　干姜　土瓜根（各四两）
上五味，捣散，取如枣核大，以绵裹内子宫中，以指进之，依前法。中间病未可，必不得近丈夫，余无所忌。（并出第三卷中。）
又疗妇人百病，断绝绪产，白薇丸方。
白薇　细辛　厚朴（炙）　椒（汗）　桔梗　鳖甲（炙，各五分）　防风　大黄　附子（炮）　石硫黄（各六分，研）　牡蒙（二分）　人参　桑上寄生（各四分）　半夏（洗）　白僵蚕　续断　秦艽　紫菀　杜仲　牛膝　虻虫（去翅足，熬）　水蛭（各二分）　紫石英（研）　朴硝　桂心　钟乳　当归（各八分）
上二十七味，捣筛，蜜丸。空腹，温酒服如梧桐子十五丸，日二，渐加至三十丸，不吐不利。忌生冷、油腻、饧、生血物、人苋、生葱、生菜、猪肉、冷水、黏食、陈臭。（出第二卷中。）
《千金》七子散，疗丈夫风虚目暗，精气衰少无子，补不足方。
五味子　牡荆子　菟丝子　车前子　干地黄　薯预　石斛　杜仲　鹿茸（炙）　远志（去心）　菥蓂子（各八分）　附子（炮）　蛇床子　川芎（各六分）　山茱萸　天雄（炮）　黄芪　人参　茯苓　牛膝（各五分）　桂心（十分）　巴戟天（十二分）　苁蓉（七分）　钟乳（三分）
上二十四味，捣筛为散。酒服方寸匕，日二服，不知，增至二匕，以知为度。忌生冷酢滑、猪、鸡、鱼、蒜、油腻。不能酒者，蜜和，丸服亦佳。行房法一依《素女经》。女人月信断一日为男，二日为女，三日为男，四日为女，以外无子。仍每日午时前，半夜后阳时为男，下精欲得去玉门入半寸，不尔过子宫。一方加覆盆子八分。忌芜荑、生葱。（《经心录》并《翼》同。）
又朴硝荡胞汤，疗妇人立身以来全不生，及断绪久不产三十年者方。
朴硝　牡丹　当归　大黄　桃仁（去皮尖，生用，各三两）　细辛　厚朴（炙）　桔梗　芍药　人参　茯苓　桂心　甘草（炙）　牛膝　橘皮（各二两）　虻虫（去翅足，微熬）　水蛭（炙，各六十枚）　附子（一两半，炮）
上十八味，切，以清酒五升，水六升合，煮取三升。分四服，日三夜一，每服相去三辰，少时更服如常。覆被取少汗，汗不出，冬日著火笼。必下积血及冷赤脓如赤小豆汁，本为妇人子宫内有此恶物令然，或天阴脐下痛，或月水不调，为有冷血不受胎。若斟酌下尽，气力弱大困，不堪更服，亦可二三服即止。如大闷不堪，可食酢饭冷浆一口即止，然恐去恶物不尽，不大得药力。若能忍服尽大好。一日后仍著导药。《翼方》无桔梗、甘草。（并出第二卷中。）
《千金翼》坐导药方。
皂荚（一两，炙，去皮子）　大黄　戎盐　矾石（烧）　当归（各二两）　五味子　干姜（各三两）　细辛（三两）　蜀椒（汗，二两）　葶苈子　苦瓠（各三分，《千金》作山茱萸）
上十一味，捣筛，内轻绢袋子如中指许大，长三寸，盛之令满，内子门中，坐任意，勿行走急，小便时即出之，仍易新者。一日当下青黄冷汁，汁尽止，即可幸御，自有子。若未见病出，亦可至十日安之。《千金》无葶苈。一方又有砒霜三分。（《广济》同。）著药后一日，乃服紫石门冬丸，其方如下：
紫石英（七日研之）　天门冬（各三两，去心）　紫葳　甘草（炙）　桂心　牡荆子（《千金》作牡蒙）　乌头（炮）　干地黄　辛夷仁　石斛　卷柏　禹余粮　当归　川芎（各三两）　乌贼鱼骨　牛膝　薯蓣（各六分）　桑寄生　人参　牡丹皮　干姜　厚朴（炙）　续断　食茱萸　细辛（各五分）　柏子仁（一两）
上二十六味，捣筛，蜜和。酒服十丸如梧桐子，日三，稍加至三十丸。慎如药法。（《经心录》同。并出第五卷中。）
《延年》疗妇人子脏偏僻，冷结无子，坐药方。
蛇床子（三两）　芫花（三两）
上二味，捣筛，取枣大，纱袋盛，内产门中，令没指，袋少长，便时须去，任意卧著，慎风冷。（出第四卷中。）
久无子方五首  ***************************
《广济》疗久无子，白薇丸方。
白薇　牡蒙　藁本（各五分）　当归　干地黄（各七分）　川芎　人参　柏子仁　石斛　桂心　附子（炮）　五味子　防风　吴茱萸　甘草（炙）　牛膝　桑寄生（各六分）　姜黄（七分）　禹余粮（八分）　秦椒（二分，汗）
上二十味，捣筛，蜜丸如梧桐子。空腹酒下二十丸，加至三十丸，日再服。不利。忌生葱、生菜、热面、荞麦、猪肉、葵菜、芜荑、菘菜、海藻、黏食、陈臭物等。
又疗久无子断绪，少腹冷疼，气不调，地黄汤方。
干地黄　牛膝　当归（各八两）　川芎　卷柏　防风（各六分）　桂心　牵牛子末（各三分）
上八味，切，以水六升煮取二升三合，去滓，分三服，服别和一分牵牛子末服，如人行四五里更进一服，以快利止。忌热面、荞麦、炙肉、生葱、芜荑、蒜、黏食等物。（出第三卷中。）
《千金》疗月水不利，闭塞绝产十八年，服此药二十八日有子，金城太守白薇丸方。
白薇　细辛（各五分）　人参　杜蘅　厚朴（炙）　牡蒙　半夏（洗）　白僵蚕　秦艽　当归　紫菀（各三分）　牛膝　沙参　干姜（各三分）　蜀椒（汗）　附子（炮）　防风（各六分，《古今录验》不用杜蘅，用牡蛎三分熬）
上十七味，末之，蜜和丸，先食服如梧桐子三丸，不知稍增至四五丸。此药不可长将服。觉有身则止，用大验。忌饧、猪羊肉、冷水、生葱、生菜。（崔氏、《延年》同。有桔梗，丹参各三分。出第二卷中。）
《千金翼》白薇丸，主久无子或断绪，上热下冷，百病皆疗之方。
白薇　车前子（各三分）　当归　川芎　蛇床子（各四分）　紫石英　菴䕡子　石膏　藁本　卷柏（各五分）　泽兰　太一禹余粮　覆盆子　桃仁（熬）　白芷　麦门冬（去心）　人参（各六分）　桂心　蒲黄（各十分）　细辛　干姜　干地黄　椒（汗，各十二分）　茯苓　赤石脂　远志（去心）　白龙骨（各八分）　橘皮（二分）
上二十八味，捣筛为末，蜜和。酒服十五丸如梧桐子，日再，增至四十丸，以知为度，亦可至五十丸。慎猪、鸡、鱼、蒜、生冷、酢滑、生葱、生菜、芜荑、驴马等肉。觉有身则止药。秘之，勿妄传也。（出第五卷中。）
《经心录》茱萸丸，疗妇人阴寒，十年无子方。
吴茱萸（一升）　蜀椒（一升，去目汗，末）
上二味，蜜丸如弹子丸，绵裹导子肠中，日再易。无所下，但开子脏，令阴温，即有子也。（出第六卷中。）
养胎法并禁忌一十三首  ***************************
《千金》论曰：旧说凡受胎三月，逐物变化，禀质未定，故妊娠三月，欲得观犀象猛兽、珠玉宝物，欲得见贤人、君子、盛德大师，观礼乐钟鼓、俎豆、军旅陈设，焚烧名香，口诵诗书、古今箴诫，居处简静，割不正不食，席不正不坐，弹琴瑟，调心神，和性情，节嗜欲，庶事清静，生子皆良，长寿忠孝仁义，聪惠无疾。斯盖文王胎教者也。
又论曰：儿在胎，日月未满，阴阳未备，腑脏骨节皆未成足，故自初讫于将产，饮食居处，皆有禁忌。
又妊娠食鸡子及干鲤鱼，令子多疮。
又妊娠食鸡肉、糯米，令子多寸白虫。
又妊娠食雀肉并豆酱，令子满面皯黯黑子。
又妊娠食山羊肉，令子多病。
又妊娠食兔、犬肉，令子无音声，并缺唇。
又妊娠食驴马肉，延月。
又妊娠食椹并鸭子，令子倒出，心寒。
又妊娠食骡肉，难产。
又妊娠食雀肉、饮酒，令子心淫情乱，不畏羞耻。
又妊娠勿向非常之地大小便，必半产杀人。
又妊娠勿食羊肝，令子多厄。
又妊娠勿食鳖，令儿短项。
又妊娠食冰浆，绝产。（并出第二卷中。）
妊娠随月数服药及将息法一十九首  ***************************
《千金》妊娠一月，名始胚。饮食精熟，酸美受御，宜食大麦，无食腥辛，是谓才正。
又妊娠一月，足厥阴脉养，不可针灸其经。足厥阴内属于肝，肝主筋及血，一月之时，血行否涩，不为力事，寝必安静，无令恐畏。
又妊娠一月，阴阳新合为胎。寒多为痛，热多卒惊，举重腰痛，腹满胞急，卒有所下，当预安之，宜服乌雌鸡汤方。
乌雌鸡（一支，治如食法）　茯苓（一两）　吴茱萸（一升）　芍药　白术（各三两）　麦门冬（五合，去心）　人参（三两）　阿胶（二两）　甘草（一两，炙）　生姜（一两，切）
上十味，切，以水一斗二升煮鸡，取汁六升，去鸡下药，煮取三升，内酒三升，并胶烊尽，取三升，去滓，温服一升，日三服。
又若曾伤一月胎者，当预服补胎汤方。
细辛（一两）　防风（二两）　乌梅（一升）　吴茱萸（五合）　干地黄　白术（各一两）　大麦（五合）　生姜（四两）
上八味，切，以水七升煮取二升半，去滓，分温三服。若寒多者，倍细辛、茱萸。若热多渴者，去细辛、茱萸，加栝楼根二两。若有所思，去大麦，加柏子仁三合。忌生菜、芜荑、桃李、雀肉等物。一方人参一两。
又妊娠二月，名始膏。无食辛臊，居必静处，男子勿劳，百节皆痛，是谓胎始结。
又妊娠二月，足少阳脉养，不可针灸其经。足少阳内属于胆，胆主精，二月之时，儿精成于胞里，当慎护惊动。
又妊娠二月，始阴阳踞经，有寒多坏不成，有热即萎，卒中风寒，有所动摇，心满脐下悬急，腰背强痛，卒有所下，乍寒乍热，艾汤主之方。
丹参（三两）　当归　人参　麻黄（去节）　艾叶　阿胶（炙，各二两）　甘草（一两，炙）　大枣（十二枚，擘）　生姜（一两）
上九味，切，以酒三升、水一斗，内药煮减半，去滓，内胶煎，取三升，分温三服。忌海藻、菘菜。
又若曾伤二月胎者，当预服黄连汤方。
黄连　人参（各一两）　吴茱萸（五合）　生地黄（五两）　生姜（三两）
上五味，切，以酢浆七升，煮取三升，分四服，日三夜一，每十日一作。若颇觉不安，加乌梅一升。加乌梅者，不用浆，直用水耳。忌猪肉、冷水、芜荑。一方当归半两。
又妊娠三月，名始胎。当此之时，未有定仪，见物而化。欲生男者，操弓矢；欲生女者，弄珠玑；欲子美好，数视璧玉；欲子贤良，端坐清虚，是谓外象而内感者也。
又妊娠三月，手心主脉养，不可针灸其经。手心主内属于心，无悲哀，无思虑惊动。
又妊娠三月，为定形。有寒大便青，有热小便难，不赤即黄，卒惊恐忧愁嗔恚喜顿仆，动于经脉，腹满绕脐苦痛，腰背痛，卒有所下，雄鸡汤方。
雄鸡（一只，治如食法）　甘草（炙）　人参　茯苓　阿胶（各二两）　黄芩　白术（各一两）　麦门冬（去心，五合）　芍药（四两）　大枣（十二枚，擘）　生姜（一两，切）
上十一味，切，以水一斗五升煮鸡减半，内药煮取半，内清酒三升并胶再煎，取三升，分三服，一日尽之。当温卧。忌海藻、菘菜、酢物、桃李、雀肉等。（一方当归、川芎二两，不用黄芩、生姜。）
又若曾伤三月胎者，当预服茯神汤方。
茯神　丹参　龙骨（各一两）　阿胶　当归　甘草（炙）　人参（各二两）　赤小豆（二十一粒）　大枣（十三枚，擘）
上九味，切，酢浆一斗，煮取三升，分四服，七日后服一剂。腰痛者，加桑寄生二两。忌海藻、菘菜。（深师有薤白二两，麻子一升。）
又妊娠四月，始受水精，以成血脉。宜食稻粳，羹鱼雁，是谓成血气，以通耳目，而行经络。
又妊娠四月，手少阳脉养，不可针灸其经。手少阳内输三焦，四月之时，儿六腑顺成，当静形体，和心志，节饮食。
又妊娠四月为离经，有寒心下温，温欲呕，胸膈满，不欲食，有热小便难，数数如淋状，脐下苦急，卒风寒，颈项强痛，寒热，或惊动身躯，腰背腹痛，往来有时，胎上迫胸，心烦不得安，卒有所下，菊花汤方。
菊花（如鸡子大一枚）　麦门冬（去心，一升）　麻黄（三两，去节）　阿胶（三两，炙）　甘草（二两，炙）　当归（二两）　人参（一两半）　生姜（五两）　半夏（二两，洗）　大枣（十二枚，擘）
上十味，以水八升，煮减半，内清酒三升并阿胶，煎取三升，分三服。温卧当汗，以粉粉之，护风寒四五日。忌羊肉、海藻、菘菜、饧等。
又若曾伤四月胎者，当预服调中汤方。
芍药（四两）　甘草（炙）　川芎　续断（各一两）　生李根白皮　柴胡　白术（各三两）　乌梅（一升）　当归（一两半）　生姜（四两）　厚朴（炙）　枳实（炙，各二两）
上十二味，切，以水一斗，煮取三升，分四服，日三夜一，八日复服一剂。一方半夏二两。忌海藻、菘菜、桃李、雀肉等物。
又妊娠五月，始受火精，以成其气，卧必晏起，沐浴浣衣，深其居处，厚其衣裳，朝吸天光，以避寒殃，其食稻麦，其羹牛羊，和以茱萸，调以五味，是谓养气，以定五脏。
又妊娠五月，足太阴脉养，不可针灸其经。足太阴内输于脾，五月之时，儿四肢成，无大饥，无甚饱，无食干燥，无自炙热，无大劳倦。
又妊娠五月，毛发初生，有热苦头眩，心乱呕吐，有寒苦腹满痛，小便数，卒有恐怖，四肢疼痛，寒热，胎动无常处，腹痛闷顿欲仆，卒有所下，阿胶汤方。（又方旋覆花汤。）
阿胶（四两，炙）　人参（一两）　麦门冬（一升，去心）　生姜（六两）　吴茱萸　旋覆花　当归　芍药　甘草（炙）　黄芩（各一两）
上十味，切，以清酒三升，以水九升煮减半，内清酒三升并胶，微火煎，取三升半。分四服，日三服夜一，先食，再服便愈，不瘥更服。忌海藻、菘菜。
又若曾伤五月胎者，当预服安中汤方。
甘草（炙）　芍药（各三两）　当归　人参　干地黄　川芎（各二两）　五味子（五合）　麦门冬（去心，一升）　大麻仁（五合）　生姜（六两）　大枣（三十五枚，擘）　黄芩（一两）
上十二味，切，以水七升，清酒五升，煮取三升半。分四服，日三夜一，七日复服一剂。忌菘菜、海藻、芜荑。
又妊娠六月，始受金精，以成筋，身欲微劳，无得静处，出游于野，数观走犬马，食宜鸷鸟猛兽之肉，是谓变腠理纫筋，以养其力，以坚背膂。
又妊娠六月，足阳明脉养，不可针灸其经。足阳明内属于胃，主其口目，六月之时，儿口目皆成，调五味，食甘美，无大饱。
又妊娠六月，卒有所动不安，寒热往来，腹内胀满，身体肿，惊怖，忽有所下，腹痛如欲产，手足烦疼，麦冬汤方。
麦门冬（去心，一升）　甘草（炙）　人参（各一两）　干地黄（三两）　黄芩（二两）　阿胶（四两）　生姜（六两）　大枣（十五枚，擘）
上八味，切，以水七升煮减半，内清酒二升并胶，煎取三升。分三服，每服如人行三四里，中间进糜粥。忌海藻、菘菜、芜荑。
又若曾伤六月胎，当预服柴胡汤方。
柴胡（四两）　芍药（一方作紫葳）　白术　甘草（炙，各二两）　麦门冬（三两，去心）　苁蓉（一两）　川芎（二两）　干地黄（五两）　生姜（六两）　大枣（三十枚，擘）
上十味，切，以水一斗，煮取三升。分四服，日三夜一，中间进糜粥。勿食生冷及坚强之物。七日更服一剂。忌海藻、菘菜、芜荑、桃李、雀肉等。（一方有黄芩二两。）
又妊娠七月，始受木精，以成骨，劳身摇肢，无使定止，动作屈伸，以运血气，自此后居处必燥，饮食避寒，常食粳稻，以密腠理，是谓养骨而坚齿。
又妊娠七月，手太阴脉养，不可针灸其经。手太阴内属于肺，肺主皮毛，七月之时，儿皮毛已成，无大言，无号哭，无薄衣，无洗浴，无寒饮。
又妊娠七月，忽惊恐摇动，腹痛，卒有所下，手足厥冷，脉若伤寒，烦热腹满，短气，常苦颈项腰背强，葱白汤方。
葱白（长三四寸，十四枚）　半夏（洗）　麦门冬（去心，各一升）　生姜（八两）　甘草（炙）　当归　黄芪（各三两）　阿胶（四两）　人参（一两半）　黄芩（一两）　旋覆花（一把）
上十一味，切，以水八升，煮减半，内清酒三升并胶煎，取四升。温服一升，日三夜一，温卧当汗。若不出者，加麻黄二两煮，服如前法。若秋后，勿强责汗。忌羊肉、饧、海藻、菘菜等。
又若曾伤七月胎者，当预服杏仁汤方。
杏仁（去双仁皮尖）　甘草（炙）　钟乳（研，各二两）　麦门冬（去心）　吴茱萸（各一两）　干姜（二两）　五味子　粳米（各五合）　紫菀（一两）
上九味，切，以水八升煮取三升半。分四服，日三夜一，中间进食，七日服一剂。忌海藻、菘菜。
又妊娠八月，胎受土精，以成肤革，和心静息，无使气极，是谓密腠理，光泽颜色。
又妊娠八月，手阳明脉养，不可针灸其经。手阳明内属于大肠，大肠主九窍，八月之时，儿九窍皆成，无食燥物，无辄失食，无忍大起。
又妊娠八月，中风寒，有所犯触，身体尽痛，乍寒乍热，胎动不安，常苦头眩痛，绕脐下寒，时时小便，白如米汁，或青或黄，或使寒慄，腰背苦冷痛，而目视茫茫，芍药汤方。
芍药（四分）　人参　当归　甘草（炙，各三两）　白术（一两）　厚朴（二两，炙）　薤白（切，一升）　生姜（四两，切）
上八味，切，以水五升、酒四升合煮，取三升。分三服，日再夜一。忌海藻、菘菜、桃李、雀肉等。
又若曾伤八月胎者，当预服葵子汤方。
甘草（炙，三两）　芍药（二两，一方四两）　柴胡（三两）　葵子（一升）　白术（三两）　生姜（六两）　大枣（二十枚，擘）　厚朴（二两）
上八味，切，以水九升，煮取三升。分三服，日三，十日服一剂。忌海藻、菘菜、桃李、雀肉等。
又妊娠九月，始受石精，以成皮毛，六腑百节，莫不毕备，饮醲食甘，缓带自持而待之，是谓养毛发，多才力。
又妊娠九月，足少阴脉养，不可针灸其经。足少阴内属于肾，肾主续缕，九月之时，儿脉续缕皆成，无处湿冷，无著炙衣。
又妊娠九月，若卒下痢，腹满悬急，胎上冲，腰背痛不可转侧，短气，半夏汤方。
半夏（洗）　麦门冬（去心，各五合）　干姜（一两）　当归　吴茱萸　阿胶（炙，各三两）　大枣（十二枚，擘）
上七味，切，以水九升，煮取三升，去滓，内白蜜八合，微火上温，分四服，痢即止。忌生血物、饧等。
又若曾伤九月胎者，当预服猪肾汤方。
猪肾（一具）　茯苓　桑寄生　干姜　干地黄　川芎（各三两）　白术（四两）　麦门冬（一升，去心）　附子（中者一枚，炮）　大豆（三合）
上十味，切，以水一斗，煮肾令熟，去肾内诸药煎，取三升半。分四服，日三夜一，十日更一剂。忌猪肉、冷水、芜荑、桃李、雀肉、酢物等。
又妊娠十月，五脏俱备，六腑齐通，内天地气于丹田，故使关节人神皆备，但俟时而生。（《集验》《延年》同。并出第二卷中。）
《小品》疗妊娠五月日，举动惊愕，动胎不安，下在小腹，痛引腰胳（公洛切，腋下也），小便疼，下血，安胎当归汤方。
当归　阿胶（炙）　川芎　人参（各一两）　大枣（十二枚，擘）　艾（一虎口）
上六味，切，以酒、水各三升合煮，取三升，去滓，内胶令烊，分三服。腹中当小便缓，瘥也。（《古今录验》《救急》同。出第七卷中。）
妊娠呕吐及恶食方九首  ***************************
《集验》疗妇人妊娠，恶阻呕吐，不下食汤方。
青竹茹　橘皮（各五两）　生姜　茯苓（各四两）　半夏（五两，汤洗）
上五味，切，以水六升，煮取二升半，分三服，不瘥频作。忌羊肉、饧、酢物等。（《千金》《经心录》同。）
又疗妊娠呕吐不下食，橘皮汤方。
橘皮　竹茹　人参　白术（各三两）　生姜（四两）　厚朴（炙，二两）
上六味，切，以水七升煮取二升半，分三服，不瘥重作。忌桃李、雀肉等。（《千金》《救急》《经心录》同。出第十一卷中。）
《古今录验》疗妊娠不欲食，或吐，春月所宜服柴胡汤方。
甘草（炙）　柴胡（各二两）　麻黄（一两，去节，煎去沫）　大枣（十二枚，擘）　食茱萸（一升）
上五味，切，以水六升煮取三升。适寒温服一升，日三。疗食噫醋，除热下气，多所宜与上同。但春秋冬夏去茱萸，加枸杞一斤；六月加小麦一升、石膏三两；秋去石膏，加甘草一两；九月去麻黄，加干姜一两；十月加川芎三分。忌海藻、菘菜。
又疗恶食，人参汤方。
人参（四两）　厚朴（炙）　生姜　枳实（炙）　甘草（炙，各二两）
上五味，切，以水六升煮取三升，分三服。忌海藻、菘菜。（并出第三十四卷中。）
崔氏半夏茯苓汤，疗妊娠阻病，心中愦闷，空烦吐逆，恶闻食气，头眩重，四肢百节疼烦沉重，多卧少起，恶寒汗出，疲极黄瘦方。
半夏（洗）　生姜（各五两）　旋覆花（一两）　橘皮（二两）　茯苓（二两）　细辛　川芎　人参　桔梗　甘草（炙，各二两）　芍药（二两）　干地黄（三两）
上十二味，切，以水一斗煮取三升，分三服。忌猪羊肉、饧、菘菜、海藻、生菜、芜荑。
《千金》云：若病阻，积月日不得治，及服药冷热失候，病变客热，烦渴，口生疮者，除橘皮、细辛，用前胡、知母各二两；若变冷下痢者，除干地黄，用桂心二两；若食少胃中虚生热，大便閟塞，小便赤少者，加大黄三两，除地黄，加黄芩一两，余依方服一剂，得下后，消息看气力、冷热，更增损方调定，更服一剂汤，便急服茯苓丸，令能食，便强健也。
又茯苓丸，疗妊娠阻病，患心中烦闷，头眩重，憎闻饮食气，便呕逆吐闷颠倒，四肢垂重，不自胜持，服之即救。要先服半夏茯苓汤两剂后，可将服茯苓丸方。
茯苓　人参（各一两）　桂心（熬）　橘皮　白术　甘草（炙）　葛根（熬）　干姜　半夏（洗）　枳实（炙，各二两）
上十味，捣筛，蜜和，丸如梧桐子大。饮服二十丸，渐至三十丸，日三。忌海藻、菘菜、羊肉、饧、桃李、雀肉、酢等。（《千金》同。《肘后》只五味。又云：妊娠忌桂，故熬。《肘后》不用干姜、半夏、橘皮、葛根。）
又疗妊娠常苦烦闷，此子烦也，竹沥汤方。
竹沥（三两）　防风　黄芩　麦门冬（去心，各三两）　茯苓（四两）
上五味，切，以水四升，合竹沥煮，取二升半，分三服，不瘥重作。忌酢物。
又方
时时服竹沥，随多少。（出第十卷中。）
《近效》疗妊娠恶食，心中烦愦，热闷呕吐方。
青竹茹　麦门冬（去心，各三两）　前胡（二两）　陈橘皮（一两，炙令黄焦香气出佳）　芦根（一握，取肥白嫩者）
上五味，切，以水二大升，煮取半大升，去滓，分再服，食后一服。无麦门冬，用小麦三合，煮之，勿令裂即熟。四肢烦蒸者，加地骨皮。医人夏侯极录。
妊娠胎动方九首  ***************************
《广济》主安胎，胎病漏肚痛方。
当归　川芎　阿胶（炙）　人参（各一两）　大枣（十二枚，擘）
上五味，切，以水三升、酒四升合煮，取二升半，分三服，五日一剂，频服三四剂。无所忌。（出第三卷中。）
《小品》疗妊娠重下，痛引腰背，安胎止痛汤方。
当归　阿胶（炙）　干地黄　黄连　芍药（各一两）　鸡子（一枚）　秫米（一升）
上七味，切，以水七升搅鸡子令相得，煮秫米令如蟹目沸，去滓，内诸药煮，取三升，分四服。忌芜荑。（《经心录》同。）
又胶艾汤，疗损动母，去血腹痛方。
阿胶（二两，炙）　艾叶（二两）
上二味，以水五升，煮取二升半，分三服。（出第七卷中。《经心录》同。）
《集验》疗妊娠胎动不安，腹痛，葱白汤方。
葱白（切，一升）　阿胶（炙）　当归　续断　川芎（各三两）　银（随多少）
上六味，切，以水一斗，先煮银取七升，去银，内余药煎，取二升半，内胶令烊，分三服，不瘥更作。（《千金》同。）
又疗妊娠二三月上至八九月，胎动不安，腹痛，已有所见方。
艾叶　阿胶（炙）　川芎　当归（各三两）　甘草（一两，炙）
上五味，切，以水八升，煮取三升，去滓，内胶令烊，分三服，日三。（《千金》、文仲、《备急》同。）
又疗妊娠六七月，胎不安常处，旋覆花汤方。
旋覆花（一两）　厚朴（炙）　白术　枳实（炙）　黄芩　茯苓（各三两）　半夏（洗十遍）　芍药　生姜（各二两）
上九味，切，以水一斗煮取二升半，先食分五服，日三夜二。忌羊肉、饧、酢、桃李、雀肉等。（《千金》同。出第十一卷中。）
《删繁》疗女人怀妊，胎动不安，葱豉安胎汤方。
香豉（一升，熬）　葱白（切，一升）　阿胶（二两，炙）
上三味，切，以水三升煮二物，取一升，去滓，下阿胶更煎，胶烊服，一日一夕可服三四剂。（出第七卷中。《经心录》同。）
文仲徐王效神验胎动方。
当归（六分）　川芎（四分）
上二味，切，以水四升、酒三升半，煮取三升，分三服。若胎死即出，比用神验；血上心腹满者，如汤沃雪。（《救急》《经心录》同。崔氏用米醋二升，煎二十沸服。）
又安胎寄生汤，疗流下方。
桑上寄生（五分）　白术（五分）　茯苓（四分）　甘草（十分，炙）
上四味，切，以水五升，煮取二升半，分三服。若人壮者，可加芍药八分，足水二升。若胎不安，腹痛端然有所见，加干姜四分，即定。忌海藻、菘菜、酢物、桃李、雀肉等。（崔氏、《小品》《经心》同。出第七卷中。）
动胎腰腹痛方三首  ***************************
《广济》疗妇人妊娠动胎，腰腹痛及血下方。
当归（三两）　葱白（切，一升）　川芎（三两）　艾叶（二两）　鹿角胶（二两，炙）　苎根（三两）
上六味，切，以银汁一斗，煮取三升，绞取滓，内胶，上火，胶烊分三服，服别相去如人行六七里。未好瘥，停一日更进一剂。无所忌。（出第三卷中。）
《小品》苎根汤，疗劳损动胎，腹痛去血，胎动向下方。
苎根　干地黄（各二两）　当归　芍药　阿胶（炙）　甘草（炙，各一两）
上六味，切，以水六升煮取二升，去滓，内胶烊，分三服。忌海藻、菘菜、芜荑。（出第七卷中。）
《救急》疗妊娠动胎去血，腰腹痛方。
川芎　阿胶（炙）　当归　青竹茹（各三两）
上四味，切，以水一斗半，煮银二斤，取六升，去银，内药煎，取二升半。分三服，日再夜一，不瘥更作一剂。（《集验》《千金》、文仲、《古今录验》《备集》《经心录》同。出第四卷中。）
顿仆胎动方四首  ***************************
《集验》疗妊娠二三月上至七八月，顿仆失踞，胎动不安，伤损腰腹，痛欲死，若有所见，及胎奔上抢心，短气，胶艾汤方。
当归　川芎　甘草（炙）　阿胶（炙）　芍药（各二两）　艾叶（三两）　干地黄（四两）
上七味，切，以水五升、好酒三升合煮，取三升，去滓，内胶，更上火令胶烊。分三服，日三，不瘥更作。忌海藻、菘菜、芜荑。（文仲同。出第十一卷中。）
文仲葛氏若由顿仆及举重致胎动去血者方。
捣黄连下筛，酒服方寸匕，日三愈，血乃止。忌猪肉、冷水等物。
又方
赤小豆二升，熬令香，著鸡子十四枚，破内小豆中，更熬令黄黑，末和酒服一匕，日三服。
又方
阿胶（三两，炙）　当归（二两）　甘草（二两，炙）
上三味，切，以水五升煮取二升，分再服。忌菘菜、海藻。（并出第七卷中。）
胎数伤及不长方三首  ***************************
《广济》疗妇人怀妊数伤胎方。
鲤鱼（二斤）　粳米（一升）
上二味，如法作臛，少著盐，勿著葱、豉、酢，食之甚良。一月中顿三过作效，安稳无忌。（《集验》、文仲、《备急》、崔氏、《延年》同。出第三卷中。）
《集验》疗妇人怀胎不长方。
鲤鱼长一尺者，水渍没，内盐如枣，煮令熟，取汁，稍稍饮之，当胎所腹上当汗如鼻状。虽有所见，胎虽不安者，十余日辄一作，此令胎长大，甚平安。（出第十一卷中。）
《古今录验》疗妊娠养胎，白术散方。
白术　川芎（各四分）　蜀椒（三分，汗）　牡蛎（二分）
上四味，捣下筛，酒服满一钱匕，日三夜一。但若痛，加芍药；心下毒痛，倍加川芎；吐唾不能食饮，加细辛一两、半夏大钱二十枚，服之，复更以酢浆水服之。若呕，亦以酢浆水服之，复不解者，小麦汁服之。已后，其人若渴，大麦粥服之。病虽愈尽服之，勿置。忌桃李、雀肉等。（裴伏、张仲景方。出第十一卷中。）
妊娠伤寒方四首  ***************************
《广济》疗妊娠伤寒，头痛壮热，支节烦疼方。
前胡　知母（各三两）　石膏（五两）　大青　黄芩　栀子（各一两）　葱白（切，一升）
上七味，切，以水七升煮取二升三合，绞去滓，分三服，服别相去如人行七八里再服。不利。忌热面、羊肉。（《集验》、文仲、《备急》《救急》同。出第三卷中。）
《千金》疗妊娠伤寒方。
葱白（十茎）　生姜（二两，切）
上二味，以水三升，煮取二升半，顿服，取汗。
又方
鲫鱼一头，烧作灰，捣末，酒服方寸匕，取汗。（并出第二卷中。）
《救急》疗妇人妊娠十月，若伤寒壮热，赤斑变为黑斑，溺血方。
升麻　栀子仁（各四两）　大青　杏仁（去皮尖）　黄芩（各三分）　葱白（切，一升）
上六味，切，以水六升煮取半，分三服。（出第四卷中。）
妊娠患疟方二首  ***************************
《集验》疗妊娠患疟汤方。
常山（二两）　甘草（一两，炙）　黄芩（三两）　乌梅（十四枚，擘）　石膏（八两）
上五味，切，以水一升半，合渍药一宿，煮三四沸，去滓。初服六合，次服四合，后服二合，凡三服。忌海藻、菘菜、生葱。（《千金》《救急》《古今录验》同。）
《千金》妊娠患疟方。
常山　竹叶（各三两）　石膏（八两，碎）　糯米（一百粒）
上四味，切，以水六升，煮取二升半，去滓，分三服。第一服，未发前一食久服之；第二服，取临欲发；余一服，用涂头额及胸前五心。药滓置头边。当一日勿进水及进饮食，过发后乃进饮粥。忌生葱、菜。（《集验》、文仲、《备急》同。出第二卷中。）
妊娠下痢方四首  ***************************
《千金》疗妊娠下痢方。
白杨皮一斤，以水一大升，煮取二小升，分三服。
又妊娠及产已，寒热下痢方。
黄连（一升）　栀子（二十枚，擘）　黄柏（一斤）
上三味，切，以水五升，渍一宿，煮三沸，服一升，一日一夜令尽。呕者，加橘皮一把、生姜二两。（《翼》同。并出第二卷中。）
文仲疗妊娠下痢不止方。
黄柏　干姜　赤石脂（各二两）　石榴皮（一具）
上四味，切，以水八升煮取二升，分三服。（出第七卷中。）
《古今录验》疗妊娠下痢方。
酸石榴皮　黄芩　人参（各三两）　榉皮（四两）　粳米（三合）
上五味，切，以水七升煮取二升半，分三服。（《千金》《经心录》同。出第三十四卷中。）
妊娠心痛方九首  ***************************
《千金》疗妊娠心痛方。
青竹茹（一升）　羊脂（八两）　白蜜（三两）
上三味，合煎，食前顿服如枣核大三枚，日三服。
又方
蜜一升，和井底泥，泥心下。
又方
青竹皮一升，酒二升，煮三沸，顿服之。
又方
破鸡子一枚，和酒服之。
又方
麻子三升、水八升，煮取五升，分三服。
又方
橘皮（三两）　豉（二两）
上二味，捣，为丸如梧桐子，服二七丸。
又方
烧牛屎焦，末，水服方寸匕，日三。（并出第二卷中。）
文仲葛氏疗妊娠，卒胎上迫心痛方。
取弩弦急带之，立愈。（出第七卷中。）
《古今录验》疗妊娠，卒得心痛欲死，术汤方。
白术（六两）　黄芩（三两）　芍药（四两）
上三味，切，以水六升煮取二升半，分三服，半日令尽，微下水，令易生。忌桃李、雀肉。（出第三十四卷中。）
妊娠腹痛方三首  ***************************
《千金》疗妊娠腹中痛方。
生地黄三斤，捣绞取汁，酒一升，合煎减半，顿服。
又方
烧车釭脂，末，内酒中服。又服一升蜜良。（并出第二卷中。）
《古今录验》疗妊娠腹痛，或是冷痛，或是胎动，葱白当归汤方。
葱白（一虎口）　当归（三两）
上二味，切，以水、酒共五升，煮取二升，分再服，亦将小便服，相去一炊顷。（出第三十四卷中。）
妊娠漏胞方五首  ***************************
《小品》疗妊娠数月日，犹经水时时来者，名曰漏胞。若因房室劳有所去，名曰伤胎。视说要知如此，小豆散疗数伤胎将用之方。
赤小豆（五升，湿地种之，令生牙，干之）
上一物，下筛，怀身数月日，经水尚来，以温酒服方寸匕，日三，得效便停。（《千金》《救急》《经心录》同。出第七卷中。）
《集验》妊娠血下不止，名曰漏胞，血尽子死方。
鸡子十四枚，取黄，以好酒二升煮，使如饧，一服之。
又方
生地黄汁一升，酒四合，合煮三四沸，顿服之，不止频服。（《救急》《千金》《文仲》《备急》《古今录验》《经心录》同。并出第十一卷中。）
《崔氏》疗妊娠漏胞方。
干地黄（四两）　干姜（二两）
上二味，捣筛，酒服方寸匕，日再服。（《集验》、文仲、《经心录》同。）
又方
干地黄捣末，以三指撮酒服之，不过三服，甚良。（《千金》同。并出第十卷中。）
妊娠下血及尿血方七首  ***************************
《千金》妊娠卒下血方。
葵子（一升）
上一味，以水五升煮取二升，分三服，瘥。
又方
生艾叶（一升）
上一味，以酒五升，煮取二升，分三服。冬用茎。
又方
生地黄（切，一升）
上一味，以酒四升煮取二升，分三服。亦疗落身后血。
又方
烧秤锤令赤，内酒中，沸定取出，饮之。
又方
葵根茎烧作灰，以酒服方寸匕，日三。（并出第二卷中。）
文仲疗妊娠下血方。
取黍膏烧末，服一匕，日三。（出第七卷中。《千金》云黍茎。）
《古今录验》疗妊娠下血，豆酱散方。
豆酱二升，漉去汁，熬令燥，末，酒服方寸匕，日五六服。（出第三十四卷中。）
妊娠小便不通利方五首  ***************************
《千金》疗妊娠小便不通方。
芜青子七合，捣为末，水和方寸匕服，日三。（出第二卷中。）
《千金翼》疗妊娠小便不利方。
葵子（一升）　榆白皮（一把）
上二味，以水五升，煮五沸，服一升，日三服。（《千金》同。）
又方
葵子　茯苓（各一两）
上二味，为散，水服方寸匕，日三，小便利止。（《千金》同。并出第五卷中。）
《古今录验》疗妊娠卒不得小便方。
杏仁（二十枚，去皮尖，熬令变色）
上一味，捣，服如大豆大七枚，立得利。
又疗妊娠不得小便方。
滑石水和，泥脐二寸。（并出第三十四卷中。）
妊娠子淋方五首  ***************************
《小品》疗妊娠患子淋，宜下，地肤大黄汤。
地肤草　大黄（各三两）　知母　黄芩　茯苓（一作猪苓）　芍药　枳实（炙）　升麻　通草　甘草（炙，各二两）
上十味，切，以水八升煮取三升，分三服。得下后，淋不好瘥，还饮地肤葵根汁。忌海藻、菘菜、酢物。
又方
猪苓（五两）
上一味，捣筛，以白汤三合，和方寸匕为一服，渐至二匕，日三夜二，尽不瘥，宜转下之，服甘遂散。（出第七卷中。甘遂散在后大小便不利中。）
《千金》疗妊娠患子淋方。
葵子一升，以水三升煮取二升，分再服。（《经心录》同。）
又方
葵根一把，水三升煮取二升，分再服。（出第二卷中。）
《经心录》疗妊娠患子淋，小便数，出少，或热痛酸疼及足肿，地肤饮方。
地肤草三两，以水四升煮取二升半，分三服，日三夜一剂。（文仲、《小品》同。出第六卷中。）
妊娠大小便不利方五首  ***************************
《小品》疗妊娠子淋，大小便并不利，气急，已服猪苓散不瘥，宜服甘遂散下之方。
太山赤皮甘遂（二两）
上一味，捣筛，以白蜜二合，和服如大豆粒，多觉心下烦。得微下者，日一服之，下后还将猪苓散；不得下，日再服，渐加可至半钱匕，以微下为度。中间将猪苓散、黄柏寄生汤，在疗子淋方中。（《经心录》同。出第七卷中。子淋方中惟有猪苓散，无黄柏寄生汤。）
《古今录验》疗妊娠得病六七日以上，身热入脏，大小便不利，安胎除热，葵子汤方。
葵子（二升）　滑石（四两，碎）
上二味，以水五升煮取一升，尽服，须臾当下，便愈。（出第二十四卷中。）
妊娠子痫方二首  ***************************
《小品》疗妊娠忽闷，眼不识人，须臾醒，醒复发，亦仍不醒者，名为痓病，亦号子痫病，亦号子冒，葛根汤。若有竹近可速办者，当先作沥汁，后办汤也。其竹远不可即办者，当先办汤。此二疗会得其一种。其竹沥偏疗诸痓绝起死也，非但偏疗妊娠产妇绝死者有效，小儿忽痫痓、金疮疗之亦验。作竹沥法：
取新伐青淡竹断之，除两头节，留中央一节，作片，以砖并侧，令竹两头虚，布列其上，烧中央，两头汁出，以器承之，取服。
又主痓冒，葛根汤。疗妊娠临月，因发风痓，忽闷愦不识人，吐逆眩倒，小醒复发，名为子痫病方。
贝母　葛根　牡丹（去心）　木防己　防风　当归　川芎　桂肉（切，熬）　茯苓　泽泻　甘草（炙，各二两）　独活　石膏（碎）　人参（各三两）
上十四味，以水九升煮取三升，分二服。贝母令人易产，若未临月者升麻代之。忌海藻、菘菜、酢。（并出第七卷中。）
妊娠水气方三首  ***************************
《集验》疗妇人妊娠，手脚皆水肿挛急方。
赤豆（五升）　商陆根（一斤，切，一方加泽漆一斤）
上三味，以水三斗，煮取一斗，常稍稍饮之，尽更作。（《千金》同。出第十一卷中。）
《千金》疗妊娠腹大，胎间有水气，生鱼汤方。
生鲤鱼（二斤）　生姜（五两）　白术（三两）　芍药　当归（各三两）　茯苓（四两）
上六味，切，以水一斗二升，煮鱼熟，澄清，取八升，内药，取三升，分三服。忌桃李、雀肉、酢物等。（《集验》同。出第二卷中。）
崔氏疗妊娠体肿，有水气，心腹急满，汤方。
茯苓　白术（各四两）　旋覆花（二两）　杏仁（去皮尖）　黄芩（各三两）
上五味，切，以水七升煮取二升半，分二服，饮之。忌桃李、雀肉、酢物等。（《千金》《救急》《古今录验》《集验》同。出第十卷中。）
损娠方六首  ***************************
《广济》疗妇人因损娠下血不止方。
当归　白龙骨　干地黄（各八分）　地榆　阿胶　芍药　干姜（各六分）　熟艾（四分）　牛角䚡（十分，炙令黄）　蒲黄（五分）
上十味，捣筛为散，空腹以饮服方寸匕，日二服，渐加至二匕，瘥止。不吐痢。忌生冷、油腻、猪、鱼、蒜、芜荑。（出第三卷中。）
《千金》落娠胎堕，下血不止方。
丹参（十二两）
上一味，切，以酒五升煮取三升，分三服。（《集验》、文仲、《备急》同。出第二卷中。）
又方
地黄汁和代赭末，服方寸匕。
又方
桑蝎虫屎烧，酒服方寸匕。（并出第四卷中。）
《救急》疗损娠方。
取朱砂末一钱匕，生鸡子三颗，打取白，和朱砂顿服。胎若死即出，如未死即安。（出第五卷中。）
《古今录验》疗妇人堕娠，血不尽来去，喜烦满，鹿角屑豉汤方。
鹿角（一两，屑，熬）　香豉（一升半）
上二味，以水三升，煮令三沸，漉去滓，然后内鹿角屑，搅令调，顿服，须臾血下。（出第三十七卷中。）
数堕胎方四首  ***************************
《删繁》疗妇人怀胎数落而不结实，或寒冷热，百病之源，黄芪散方。
黄芪　吴茱萸　干姜　人参　甘草（炙）　川芎　白术　当归　干地黄（各二两）
上九味，捣散，清酒服一匕半，日再服，加至两匕为剂。忌海藻、菘菜、芜荑、桃李、雀肉等。（《经心录》同。出第七卷中。）
《千金》疗妊娠数堕胎方。
妊娠三月，灸膝下一寸，七壮。
又方
赤小豆末，酒服方寸匕，日二。亦主妊娠数月，月水尚来者。（并出第三卷中。）
《经心录》紫石门冬丸，主风冷在子宫，有子常落，或始为妇便患心痛，乃成心疾，月水都未曾来，服之肥悦，令人有子方。
远志（去心）　泽泻　肉苁蓉　桂心（各二两）　紫石英　天门冬（去心）　五味子（三两）　禹余粮　蜀椒（汗）　乌头（炮）　卷柏　乌贼骨　寄生　石南　当归（各一两）　杜仲　甘草（炙）　石斛　柏子仁　辛夷　人参（各二两）　云母（一两，烧）
上二十二味，末之，以蜜丸。酒服二十丸如梧桐子，稍加至三四十丸，日三。忌海藻、菘菜、猪肉、冷水、生葱、鲤鱼。（《千金》同。出第六卷中。）
妊娠得病欲去子方三首  ***************************
《小品》疗妊娠得病，事须去胎方。（通按：麦芽、神麹堕胎如神，凡有孕者不可妄用。）
麦糵一升，末，和煮二升，服之即下，神效。
又方
七月七日法麹三升，煮两沸，宿不食，旦顿服即下。（并出第二卷中。）
文仲疗妊娠得病，欲去胎方。
取鸡子一枚，以三指撮盐置鸡子中，服之立出。（此与阮河南疗产难同。出第七卷中。《肘后》《千金》《经心录》同。）
落胎去胎方四首  ***************************
《广济》疗落胎方。
瓜蒌（四两）　桂心（五两）　牛膝（三两）　瞿麦（二两）
上四味，切，以水七升煎取二升三合，去滓，分三服，服别如人行八九里进之。无忌。
又方
取牛膝六七茎，绵缠搥头令碎，深内至子宫头。忌生葱、猪牛肉。（并出第三卷中。）
《小品》疗羸人欲去胎方。
甘草（炙）　干姜　人参　川芎　生姜　桂心　蟹爪　黄芩（各一两）
上八味，切，以水七升，煮取二升，分三服。忌海藻、菘菜、生葱。（出第七卷中。）
《千金》欲去胎方。
大麹五升，清酒一升，煮三沸，去滓，令尽，分五服。当宿勿食，旦再服。其子如糜，令母肥盛无疾苦。千金不传。（出第三卷中。）
产乳序论三首  ***************************
崔氏：夫人生寿夭，虽有定分，中间枉横，岂能全免？若调摄会理，或可致长生。若将护乖方，乃胎乳伤促，且中人之性，识异弘远，言及产育，情多鄙之，都未知此道幽深，博施处广。仆寨帷之暇，颇敦经史，逮乎药术，弥复关怀，今历选群方，兼申短思，苟非切要，讵能载录，晚述职孤城，空庄四绝，寻医访道，理阙多疑，岂得坐而相守，以俟其毙！此书所记，故缘于此。盖拟备诸私室，未敢贻厥将来，必有以为要，亦所不隐也。余因披阅峦公调气方中，见峦公北平阳道庆者，其一妹二女，并皆产死，有儿妇临月，情用忧虑，入山寻余，请觅滑胎方。余报言少来多游山林，未经料理此事，然当为思量，或应可解。庆停一宿。余辄忆想，畜生之类，缘何不闻有产死者？淫女偷生，贱婢独产，亦未闻有产死者。此当由无人逼佐，得尽其分理耳。其产死者，多是富贵家，聚居女妇辈，当由儿始转时觉痛，便相告报，傍人扰扰，令其惊怖，惊怖蓄结，生理不和，和气一乱，痛切惟甚，傍人见其痛甚，便谓至时，或有约髻者，或有力腹者，或有冷水潠面者，努力强推，儿便暴出，蓄聚之气，一时奔下不止，便致运绝，更非他缘至。且以此意语庆，庆领受无所闻，然犹苦见邀向家，乃更与相随，停其家十余日。日晡时见报云：儿妇腹痛，似是产候。余便教屏除床案，遍一房地布草三四处，悬绳系木作衡，度高下，令得蹲当腋，得凭当衡，下敷慢毡，恐儿落草误伤之。如此布置讫，令产者入位，语之坐卧任意，为其说方法，各有分理，顺之则全，逆之则死，安心气，勿怖强。此产亦解人语，语讫闭户。户外安床，余共庆坐，不令一人得入，时时隔户问之何似，答言小痛可忍。至一更，令烂煮自死牝鸡，取汁作粳米粥，粥熟，急手搅，使浑浑，适寒温，劝令食三升许。至五更将末，便自产，闻儿啼声，始听人入，产者自若，安稳不异。云：小小痛来，便放体长吐气，痛即止，盖任分和气之效也。庆问：何故须食鸡肉汁粥？答云：牝鸡性滑而濡，庶使气滑故耳。问：何不与肉？答云：气将下，恐肉不卒消为妨。问：何故与粥？答云：若饥则气上，气下则速产，理不欲令气上故耳。庆以此为产术之妙，所传之处，无不安也。故知峦公隐思，妙符神理，然则日游反支之类，复何豫哉！但以妇人怯弱，临产惊遽，若不导以诸法，多恐志气不安，所以简诸家方法，备题如左，其间取舍，各任量裁。凡妇人产难，必须先简此书，推所投月日知犯忌，各须豫慎，不得犯之。其次应须帐幕皮醋藏衣等物之类，并早经营，入月即须使足，若不豫备，临急用逮，事必致阙，惟旧经事者，始达此言。豫备不虞，古之善教也。
又凡产者，虽是秽恶，然将痛之时，及未产、已产，皆不得令死丧污秽家人来视之，必产难，若已产者则伤子。
又凡产法，惟须熟忍，不得逼迫，要须儿痛欲出，然后抱腰，傍人不得惊扰，浪作形势。但此事峦公法中已经商略，无用师巫妄述已能，横相牵挽，失其本性。今故重述，特宜防也。
崔氏年立成图法一首  ***************************
女人年十三，行年在庚申，反支在正月、七月，祸害在南方离，绝命在东南巽，生气在西南坤，宜唤西南黄衣师看产，产妇宜著黄衣，卧西南首，悬尸在辰戌日，闭肚在辛，八壮在申。
女人年十四，行年在己亥，反支在八月、二月，祸害在西南坤，绝命在西南兑，生气在南方离，宜唤南方赤衣师看产，产妇宜著赤衣，卧南首，悬尸在卯酉日，闭肚在壬，八壮在癸。
女人年十五，行年在戊午，反支在三月、九月，祸害在西北乾，绝命在东北艮，生气在北方坎，宜唤北方黑衣师看产，产妇宜著黑衣，卧北首，悬尸在寅申日，闭肚在癸，八壮在壬。
女人年十六，行年在丁巳，反支在四月、十月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在丑未日，闭肚在甲，八壮在辛。
女人年十七，行年在丙辰，反支在五月、十一月，祸害在东方震，绝命在北方坎，生气在东北艮，宜唤东北黄衣师看产，产妇宜著黄衣，卧东北首，悬尸在子午日，闭肚在乙，八壮在庚。
女人年十八，行年在乙卯，反支在六月、十二月，祸害在北方坎，绝命在东方震，生气在西北乾，宜唤西北方黑衣师看产，产妇宜著黑衣，卧西北首，悬尸在巳亥日，闭肚在丙，八壮在丁。
女人年十九，行年在甲寅，反支在正月、七月，祸害在东南巽，绝命在南方离，生气在西方兑，宜唤西方白衣师看产，产妇宜著白衣，卧西首，悬尸在辰戌日，闭肚在丁，八壮在丙。
女人年二十，行年在癸丑，反支在二月、八月，祸害在西方兑，绝命在西南坤，生气在东南巽，宜唤东南方青衣师看产，产妇宜著青衣，卧东南首，悬尸在卯酉日，闭肚在庚，八壮在乙。
女人年二十一，行年在壬子，反支在三月、九月，祸害在南方离，绝命在东南巽，生气在西南坤，宜唤西南方黄衣师看产，产妇宜著黄衣，卧西南首，悬尸在寅申日，闭肚在辛，八壮在甲。
女人年二十二，行年在辛亥，反支在四月、十月，祸害在西南坤，绝命在西方兑，生气在南方离，宜唤南方赤衣师看产，产妇宜著赤衣，卧南首，悬尸在丑未日，闭肚在壬，八壮在癸。
女人年二十三，行年在庚戌，反支在五月、十一月，祸害在西北乾，绝命在东北艮，生气在北方坎，宜唤北方黑衣师看产，产妇宜著黑衣，卧北首，悬尸在子午日，闭肚在癸，八壮在壬。
女人年二十四，行年在己酉，反支在六月、十二月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在巳亥日，闭肚在甲，八壮在辛。
女人年二十五，行年在戊申，反支在正月、七月，祸害在东方震，绝命在北方坎，生气在东北艮，宜唤东北黄衣师看产，产妇宜著黄衣，卧东北首，悬尸在辰戌日，闭肚在乙，八壮在庚。
女人年二十六，行年在丁未，反支在二月、八月，祸害在北方坎，绝命在东方震，生气在西北乾，宜唤西北方白衣师看产，产妇宜著白衣，卧西北首，悬尸在卯酉日，闭肚在丙，八壮在丁。
女人年二十七，行年在丙午，反支在三月、九月，祸害在东南巽，绝命在南方离，生气在西方兑，宜唤西方白衣师看产，产妇宜著白衣，卧西首，悬尸在寅申日，闭肚在丁，八壮在丙。
女人年二十八，行年在乙巳，反支在四月、十月，祸害在西方兑，绝命在西南坤，生气在东南巽，宜唤东南青衣师看产，产妇宜著青衣，卧东南首，悬尸在丑未日，闭肚在庚，八壮在乙。
女人年二十九，行年在甲辰，反支在五月、十一月，祸害在南方离，绝命在东南巽，生气在西南坤，宜唤西南黄衣师看产，产妇宜著黄衣，卧西南首，悬尸在子午日，闭肚在辛，八壮在甲。
女人年三十，行年在癸卯，反支在六月、十二月，祸害在西南坤，绝命在西方兑，生气在南方离，宜唤南方赤衣师看产，产妇宜著赤衣，卧南首，悬衣在巳亥日，闭肚在壬，八壮在癸。
女人年三十一，行年在壬寅，反支在正月、七月，祸害在西北乾，绝命在东北艮，生气在北方坎，宜唤北方黑衣师看产，产妇宜著黑衣，卧北首，悬尸在辰戌日，闭肚在癸，八壮在壬。
女人年三十二，行年在辛丑，反支在二月、八月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在卯酉日，闭肚在甲，八壮在辛。
女人年三十三，行年在庚子，反支在三月、九月，祸害在东方震，绝命在北方坎，生气在东北艮，宜唤东北方黄衣师看产，产妇宜著黄衣，卧东北首，悬尸在寅申日，闭肚在乙，八壮在庚。
女人年三十四，行年在乙亥，反支在四月、十月，祸害在北方坎，绝命在东方震，生气在西北乾，宜唤西北白衣师看产，产妇宜著白衣，卧西北首，悬尸在丑未日，肚闭在丙，八壮在丁。
女人年三十五，行年在戊戌，反支在五月、十一月，祸害在东南巽，绝命在南方离，生气在西方兑，宜唤西方白衣师看产，产妇宜著白衣，卧西首，悬尸在子午日，闭肚在丁，八壮在丙。
女人年三十六，行年在丁酉，反支在六月、十二月，祸害在西方兑，绝命在西南坤，生气在东南巽，宜唤东南方青衣师看产，产妇宜著青衣，卧东南首，悬尸在巳亥日，闭肚在庚，八壮在乙。
女人年三十七，行年在丙申，反支在正月、七月，祸害在南方离，绝命在东南巽，生气在西方坤，宜唤西南方黄衣师看产，产妇宜著黄衣，卧西南首，悬尸在辰戌日，闭肚在辛，八壮在甲。
女人年三十八，行年在乙末，反支在二月、八月，祸害在西南坤，绝命在西方兑，生气在南方离，宜唤南方赤衣师看产，产妇宜著赤衣，卧南首。悬尸在卯酉日，闭肚在壬，八壮在癸。
女人年三十九，行年在甲午，反支在三月、九月，祸害在西北乾，绝命在东北艮，生气在北方坎，宜唤北方黑衣师看产，产妇宜著黑衣，卧北首，悬尸在寅申日，闭肚在癸，八壮在壬。
女人年四十，行年在癸巳，反支在四月、十月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在丑未日，闭肚在甲，八壮在辛。
女人年四十一，行年在壬辰，反支在五月、十一月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在子午日，闭肚在乙，八壮在庚。
女人年四十二，行年在辛卯，反支在六月、十二月，祸害在东方震，绝命在北方坎，生气在东北艮，宜唤东北黄衣师看产，产妇宜著黄衣，卧东北首，悬尸在巳亥日，闭肚在丙，八壮在丁。
女人年四十三，行年在庚寅，反支在正月、七月，祸害在北方坎，绝命在东方震，生气在西北乾，宜唤西北方白衣师看产，产妇宜著白衣，卧西北首，悬尸在辰戌日，闭肚在丁，八壮在丙。
女人年四十四，行年在己丑，反支在二月、八月，祸害在东南巽，绝命在南方离，生气在西方兑，宜唤西方白衣师看产，产妇宜著白衣，卧西首，悬尸在卯酉日，闭肚在庚，八壮在乙。
女人年四十五，行年在戊子，反支在三月、九月，祸害在西方兑，绝命在西南坤，生气在东南巽，宜唤东南方青衣师看产，产妇宜著青衣，卧东南首，悬尸在寅申日，闭肚在申，八壮在甲。
女人年四十六，行年在丁亥，反支在四月、十月，祸害在南方离，绝命在东南巽，生气在西南坤，宜唤西南方黄衣师看产，产妇宜著黄衣，卧西南首，悬尸在丑未日，闭肚在壬，八壮在癸。
女人年四十七，行年在丙戌，反支在五月、十一月，祸害在西南坤，绝命在西方兑，生气在南方离，宜唤南方赤衣师看产，产妇宜著赤衣，卧南首，悬尸在子午日，闭肚在癸，八壮在壬。
女人年四十八，行年在乙酉，反支在六月、十二月，祸害在东北艮，绝命在西北乾，生气在东方震，宜唤东方青衣师看产，产妇宜著青衣，卧东首，悬尸在巳亥日，闭肚在甲，八壮在辛。
女人年四十九，行年在甲申，反支在正月、七月，祸害在东方震，绝命在北方坎，生气在东北艮，宜唤东北方黄衣师看产，产妇宜著黄衣，卧东北首，悬尸在辰戌日，闭肚在乙，八壮在庚。
凡祸害、绝命上，产妇不可向之大小便，又不得向产。犯者凶，产后血不止。
凡生气之上，宜产妇向之坐，令儿长寿，母子俱吉。
凡闭肚之上，临月及已产未满月，皆不得向其处大小便及弃不净水。犯者令人闭塞难产，失颜色，腹痛，面痿黄，令脐绞痛，咽喉不利，凶。
凡八壮之地，产妇庐帐门不得向之开，又不得于其处产，令闭塞难产，大凶。
凡运鬼力士犯者，令产妇运闷，至欲产日宜解袋口即易产，吉。
凡反支月，不得使血露污地，或令子死腹中，或产不顺，皆须先布灰草，然后敷马驴牛皮于其上产，吉。
凡悬尸之日，不可攀绳，宜悬马辔攀之，吉。
凡行年本命相俱，坐攀辔，吉。
十二月立成法一首  ***************************
（图缺）
正月、三月、五月、七月、九月、十一月，福德在丙壬。
二月、四月、六月、八月、十月、十二月，福德在甲庚。
夫人临产，必须避诸凶神，逐月空福德之地。若神在外，于舍内产；若在内，于舍外产，令于福德及空地为产帐，其舍内福德处亦依帐法。
十二月立成法图
大时、招摇、咸池、吴时、雷公、丰隆、轩辕、月白虎、大夫、狂虎、天猴、天狗、运鬼力士等十三神日，别具注如图，产妇犯之大凶，宜依月空处坐，吉。其儿衣亦依天德月空之处藏之，吉。但临产及未满月皆不得悬尸、闭肚之上小便，亦不得弃浣衣不净水，慎之！仍不得以杂物弊其上。
推日游法一首  ***************************
（图缺）
常以癸巳日入内宫一十六日，至己酉日出，癸巳、甲午、乙未、丙申、丁酉在紫微北宫。
戊戌、己亥、庚子、辛丑、壬寅在南宫。
癸卯一日在天庙西宫。
甲辰、乙巳、丙午、丁未、戊申在御女东宫。
上日游在内，产妇宜在外，别于月空处安帐产，吉。
己酉、庚戌、辛亥、壬子、癸丑、甲寅在外东北维。
乙卯、丙辰、丁巳、戊午、己未在外东方。
庚申、辛酉、壬戌、癸亥、甲子、乙丑在外东南维。
丙寅、丁卯、戊辰、己巳、庚午在外南方。
辛未、壬申、癸酉、甲戌、乙亥、丙子在外西南维。
丁丑、戊寅、己卯、庚辰、辛巳在外西方。
壬午、癸未、甲申、乙酉、丙戌、丁亥在外西北维。
戊子、己丑、庚寅、辛卯、壬辰在外北方。
上日游在外，宜在内产，吉。凡日游所在内外方，不可向之产，凶。
体玄子为产妇借地法一首  ***************************
东借十步　西借十步　南借十步
北借十步　上借十步　下借十步
辟方之中总借四十余步，此中产妇安居无所妨碍，无所畏忌，诸神拥护，百鬼速去，急急如律令。
上借法及所投月，即写一本，贴著产妇所居正中北壁上，更不须避日游、反支及诸神等。此频用有验，故录耳。
日历法二首  ***************************
甲子日，在内，面向东北、西南二角吉。
乙丑日，在内，面向西南、西北、东南三角吉。
丙寅日，在内，面向西南、西北二角吉。
丁卯日，在内，面向西南、西北二角吉。
戊辰日，在内，面向西南、西北二角吉。
己巳日，在内，面向西北、东北二角吉。
庚午日，在内，面向西北、东北二角吉。
辛未日，在内，面向西北、东南、东北三角吉。
壬申日，在内，面向东南、东北二角吉。
癸酉日，在内，面向西北、东北、东南三角吉。
甲戌日，在内，面向东南、西南二角吉。
乙亥日，在内，面向东北、西南二角吉。
丙子日，在内，面向西南、东北二角吉。
丁丑日，在内，面向西南、西北、东南三角吉。
戊寅日，在外，面向西北、西南二角吉。
己卯日，在外，面向东南、西南、西北三角吉。
庚辰日，在内，面向东北、西北二角吉。
辛巳日，在内，面向西北、西南、东北三角吉。
壬午日，在内，面向西南、东北二角吉。
癸未日，在内，面向东南、东北二角吉。
甲申日，在内，面向东南、西北二角吉。
乙酉日，在内，面向东南、西北、东北三角吉。
丙戌日，在内，面向东北、西南二角吉。
丁亥日，在内，面向东北、西南、东南三角吉。
戊子日，在内，面向西南、东北二角吉。
己丑日，在内，面向东南、西南、西北三角吉。
庚寅日，在内，面向东南、西北二角吉。
辛卯日，在内，面向东南、西北二角吉。
壬辰日，在内，面向西南、东北二角吉。
癸巳日，在外，面向西南、东北、西北三角吉。
甲午日，在外，面向西南、西北二角吉。
乙未日，在外，面向东南、西北、东北三角吉。
丙申日，在外，面向西北、东北二角吉。
丁酉日，在外，面向西北、东南、东北三角吉。
戊戌日，在外，面向东北、西南二角吉。
己亥日，在外，面向东北、东南、西南三角吉。
庚子日，在外，面向东南、东北二角吉。
辛丑日，在外，面向东南、西北、西南三角吉。
壬寅日，在外，面向东南、西南二角吉。
癸卯日，在外，面向东南、西南、西北三角吉。
甲辰日，在外，面向西南、西北二角吉。
乙巳日，在外，面向西北、西南、东北三角吉。
丙午日，在外，面向西南、东北、西北三角吉。
丁未日，在外，面向西北、东南、东北三角吉。
戊申日，在外，面向西北、东北二角吉。
己酉日，在外，面向东南、西北、东北三角吉。
庚戌日，在外，面向东北、东南二角吉。
辛亥日，在内，面向东南、西南二角吉。
壬子日，在内，面向东南、东北、西南三角吉。
癸丑日，在内，面向东南、西南二角吉。
甲寅日，在内，面向东南、西北二角吉。
乙卯日，在内，面向东南、西南、西北三角吉。
丙辰日，在内，面向西南、西北、东北三角吉。
丁巳日，在内，面向西南、西北、东北三角吉。
戊午日，在外，面向西南、西北、东北三角吉。
己未日，在外，面向西北、东南、东北三角吉。
庚申日，在内，面向西北、东南、东北三角吉。
辛酉日，在内，面向西北、东南、东北三角吉。
壬戌日，在内，面向东南、西北二角吉。
癸亥日，在内，面向西南、东北二角吉。
凡日历十二辰并有神杀禁忌，不可向产日，别须简看。
凡甲乙日，生子勿著白衣，宜著黑衣吉。卧无西首，勿庚辛日起。
丙丁日，生子勿著黑衣，宜著青衣，卧无北首，勿壬癸日起。
戊己日，生子勿著青衣，宜著赤衣，卧无东首，勿甲乙日起。
庚辛日，生子勿著赤衣，宜著黄衣，卧无南首，勿丙丁日起。
壬癸日，生子勿著黄衣，宜著白衣，卧无四角首，勿戊己日起。
安置产妇法二首  ***************************
凡欲产时，先以朱砂点产妇项后宛宛中，又点鼻孔间柱两傍宛宛中牛穿据处，即向产处呪之曰：此地空闲，安居产妇某姓，就此吉处，诸神拥护，百鬼速去，莫相触忤，三呪之讫，即烧火于产处四方，以井华水四器，亦置产处四方，各横刀于水上，其刀浮磨拭之。
又法：捉一刀子，先向产处呪曰：一尺刀子七寸刃，拒以反支而治运。如此三呪讫，钉刀子著产处地上，然后坐产。（以上并出第十上卷中。）
产难方二十四首  ***************************
崔氏凡妇人产难，死生之候，母面赤舌青者，儿死母活；母面赤舌赤，口中沫出者，母死儿活；母唇口青，口两边沫出者，母子俱死。（文仲同。出第十上卷中。）
《广济》疗难产三日不出者方。
取死鼠头，烧作屑，井花水服。（《千金》、崔氏、《救急》同。）
又方
槐子十四枚，蒲黄一合，内酒中温服。须臾不生，更服之。（《千金》《集验》、崔氏同。）
又方
吞生鸡子黄三枚，并少苦酒。（崔氏、《集验》《备急》、文仲同。）
又方
吞皂荚子二枚，亦效。（《千金》、崔氏、《小品》同。并出第三卷中。）
《小品》疗产难历日，气力乏尽，不能得生，此是宿有病方。
赤小豆（二升）　阿胶（二两）
上二味，以水九升，煮豆令熟，取汁，内胶令烊，一服五合，不觉，不过再，即产。（崔氏、《千金》同。）
又方
取马衔一枚，觉痛，即令左手持之。（崔氏同。）
又方
取槐东引枝，手把之。（崔氏同。）
又方
手捉鸬鹚头，甚验。（崔氏同。并出第七卷中。）
《集验》若日月未至而欲产者方。
末知母，蜜和兔屎大，服一丸，痛不止，更一丸。（《千金》、崔氏、《小品》同。）
又方
取夫衣带五寸，烧作灰，酒服立下。（崔氏、《广济》、文仲同。并出第七卷中。）
《备急》疗难产方。
取槐子吞三枚。（崔氏同。）
又方
取凿柄入孔里者，烧末，酒服之，立下。（崔氏同。）
又方
弓弦三寸，箭竿二寸，各烧末，酒服之。（崔氏同。）
又方
取羚羊角屑，烧末，酒服之。（《千金》、崔氏同。）
又若母已死，儿子不出方。
但以水银如弹丸，格口内喉中，捧起令下，食顷又捧令起，子便落。（崔氏同。）
又方
捣蒲根，绞取汁一二升，灌口中。此亦治母生子死，验。（崔氏同。）
又疗母子俱死者，产难及胎不动转者方。
榆白皮（三两）　葵子（五合）　甘草（炙）　桂心（各一两）
上四味，切，以水四升煮取二升，服一升。须臾不产，更服一升。忌海藻、菘菜、生葱。（崔氏、《小品》同。）
又产难数日欲绝，秘方。
书奏作两行字凡二十字文，曰：帝乙生子，司命勿止，即出其胞及其子，无病其母。封，其中央以朱印之，令产妇持之。（崔氏、《小品》同。）
又产难六七日，母困方。
取好胶二两，清酒一升半，微火烊胶，内新鸡卵一枚，盐一寸匕，相合，顿服，即产，不产更服。（崔氏同。）
又产难，母如死，不知人事方。
用陈葵子末三指撮，酒服。口噤者，去齿下药，即愈，立验。（崔氏同。）
又疗妇人产难方。
书纸曰：坐为蒲，卧为鱼，女属母，儿属夫，急急如律令。即产妇吞之。又书两道，两手各执一，凡书三本。（崔氏同。并出第一卷中。）
《救急》疗产难方。
取厕前用草二七枚，烧作屑，服之。（《千金》《崔氏》同。崔氏云日用筹。）
又方
取牛屎中大豆，书一片作“入”字，一片作“出”字，还合，吞之良。（崔氏同。并出第四卷中。）
《千金》疗难产方。
令夫唾妇口中二七过，立下。（《集验》、崔氏同。出第十卷中。）
逆产方一十二首  ***************************
《小品》疗逆产方。
盐涂儿足底，又可急搔爪之，并以盐摩产妇腹上，即愈。（崔氏、《千金》《集验》同。）
又方
盐和粉涂儿两足下即顺矣。（《千金》、崔氏同。）
又方
又弹丸二枚，捣末，三指撮，温酒服。（《集验》《千金》、崔氏同。并出第七卷中。）
《集验》疗逆产方。
烧钱令赤，内酒中，饮之。（崔氏同。）
又方
夫阴毛二七枚，烧，以猪膏和，丸如大豆，吞，儿手即持丸出。神验。（《千金》、崔氏同。）
又方
朱书左足下作“千”字，右足下作“黑”字。（崔氏同。）
又方
生不出，手足先见，烧蛇脱皮末，服刀圭，亦云三指撮，面向东酒服，即顺。（崔氏、《千金》同。）
又方
真丹刀圭，涂儿腋下。（崔氏同。）
又方
以手中指取釜底黑煤，交画儿足下，顺出。（《千金》、文仲、崔氏、《备急》同。并出第十一卷中。）
《删繁》疗逆产、难产，数日不出者方。
取桃仁中破，书一片作“可”字，一片作“出”字，还合吞之。（崔氏同。）
又疗逆产方。
取车肚中膏，画腋下及掌心。（崔氏、文仲、《备急》《小品》《千金》《集验》同。）
又疗逆产，胞衣不出方。
取灶屋上黑尘，酒服之。（《千金》、崔氏同。并出第七卷中。）
横产方四首  ***************************
《小品》疗横产及侧，或手足先出方。
可持粗针刺儿手足，入二分许，儿得痛惊转即缩，自当回顺。（文仲、《备急》《千金》、崔氏、《集验》同。）
《集验》疗横生方。
取梁上尘三指撮，酒服之。（《千金》、文仲、崔氏同。出第十一卷。）
文仲疗纵横不可出。
用菟丝子末，酒若米汁服方寸匕，即出。车前子亦好，服如上法。（《千金》、崔氏同。）
又方
服水银如大豆一枚。（《备急》、崔氏同。）
上以前横产、逆产二条，条流虽别，疗法盖同，可以意量，逐善参用也。
子死腹中欲令出方一十五首  ***************************
《集验》疗子死腹中方。
珍珠二两，酒服尽，立出。（崔氏同。）
又方
取灶下黄土三指撮，酒服之，立出。当著儿头上。（《千金》、崔氏、文仲同。）
又疗胎死在腹方。
取三家鸡卵各一枚，三家盐各一撮，三家水各一升，合煮，令产妇面东向饮之，立出。（《千金》《备急》、崔氏同。）
又方
取矍麦一斤，以水八升，煮取二升，分再服。不出更服。（文仲、《千金》、崔氏同。）
又方
葵子一升，阿胶五两，水五升，煮取二升，顿服出。间日又服。（崔氏、《千金》、文仲、《备急》同。并出第十一卷中。）
崔氏疗子胎在腹中，恐死不下方。
当归　川芎（各二两）
上二味，以好酽酢二升，煮药二十沸，顿服之。若胎已死，即下；如胎未死，即便安稳也。
又疗子死腹中，又妊两儿，一儿活一儿死，令腹中死者出，生者安。此方神验，万不失一。
蟹爪（一升）　甘草（二尺，炙，切）　阿胶（三两，炙）
上三味，以东流水一斗，先煮二味，取三升，去滓，内胶令烊，顿服。不能顿服，分再服。若人困，挍口下药，入即汗。煎药，宜东向灶，以茅苇薪煮之。（《集验》《广济》《千金》《备急》、文仲同。）
又疗妊身热病，子死腹中，又出之方。
乌头（一枚）
上一味，细捣，水三升，煮取大二升，稍稍摩脐下至阴下，胎当立出。
又方
以苦酒浓煮大豆，一服一升，死儿立下，不能顿服，再服之亦得。（《千金》同。）
又疗子胎在腹内已死方。
甘草（一尺，炙）　蒲黄（一合）　筒桂（四寸）　香豉（二升）　鸡子（一枚）
上五味，切，以水六升，煮取一升，顿服，胎胞秽恶尽去，大良。（《千金》《集验》同。并出第十卷中。）
文仲疗或半生胎不下，或子死腹中，或半著脊及在草不产，血气上荡心，母面无颜色，气欲绝方。
猪膏（一升，煎）　白蜜（一升）　淳酒（二升）
上三味，合煎，取二升，分再服，不能，随所能服之。（《备急》《删繁》《千金》、崔氏同。）
又子死腹中不出方。
以牛屎涂母腹上，立出。（《备急》、崔氏、《千金》同。）
又方
榆皮（切，一两）　珍珠（一两）
上二味，以苦酒三升，煮取一升，顿服，死儿立出。（《集验》《千金》《备急》、崔氏同。并出第二卷中。）
《救急》疗子死腹中方。
服水银三两，立出。（《集验》《千金》《备急》、文仲、《小品》同。）
又方
取夫尿二升，煮令沸，饮之。（《集验》《千金》、崔氏同。并出第四卷中。）
胞衣不出方二十首  ***************************
《广济》疗胞衣不出方。
末灶突中土三指撮，以水服之。（《集验》《千金》《备急》、文仲同。）
又方
取夫单衣盖井上，立出。（《千金》《集验》《救急》、崔氏、《小品》同。）
又疗胞衣不出方。
取苦酒服赤米一两。（《千金》《集验》、崔氏同。）
又方
鸡子一枚，苦酒一合，和饮之，即出。（《集验》《千金》、崔氏同。）
又方
当户烧黍瓤，即出。（崔氏同。并出第二卷中。）
《小品》疗胞衣不出方。
取皂荚捣末，著鼻孔中，嚏，即出。（崔氏同。）
又方
鹿角末三指撮，酒服之。（崔氏同。）
又方
儿衣不出，吞此符吉。
符
《延年》疗妇人伤娠及胎死腹中，胞衣不出，产后疾病及诸困竭欲死方。
刺取羊血，及热饮之。不能者，人含吐与之，能多益善。若不能咽，啖少盐。又水潠其面。此方神验。（崔氏、文仲、《备急》同。）
又胞衣不出方。
以洗儿水服半杯，即出。（崔氏同。）
又疗胞衣不出，腹中满则杀人方。
但多服猪膏，又大豆一升、苦酒一斗，煮取三升，分三服。（崔氏同。）
又方
吞鸡子黄两三枚，解发刺喉中，令得呕，即出。若困极死者，以水一升，煮瓜蒌一枚，三两沸，泻口中，汁下即出。（出第十四卷中。崔氏云：水一升煮蝼蛄一枚，三沸服。）
《救急》疗胞衣不出，并儿横到死腹中，母气欲绝方。
半夏（二两，洗）　白蔹（二两）
上二味，捣筛，服方寸匕。小难一服，横生二服，到生三服，儿死四服。亦可加代赭、瞿麦各二两。（《广济》《集验》《小品》《备急》、文仲、崔氏同。）
又方
小豆、小麦相和，浓煮汁饮之，立出。（《小品》《千金》《备急》、崔氏同。）
又疗胞衣不出方。
取炊箪，当户前烧之。（《广济》《集验》《千金》、崔氏同。出第四卷中。）
《必效》疗胞衣不出，令胞烂，牛膝汤方。
牛膝（四两）　滑石（八两）　当归（三两）　通草（六两）　葵子（一升）　矍麦（四两）
上六味，切，以水九升，煮取三升，分三服。忌牛、狗肉。（《广济》《集验》《千金》、崔氏同。通草一方作莽草。）
又方
服蒲黄如枣大，良。（《集验》《千金》、崔氏同。）
又方
生男吞小豆七枚，生女吞二七枚。（《千金》、崔氏并同。）
又方
生地黄汁一升、苦酒三合，暖服之，不能顿服，再服之。（《集验》《千金》、崔氏同。）
又方
泽兰叶（三两）　滑石（五两，屑）　生麻油（二合）
上三味，以水一升半，煮泽兰取七合，去滓，内滑石、生麻油，顿服之。（《广济》《集验》《千金》、崔氏同。并出第四卷中。）

第三十四卷  ——————————————————————————————————————————————————————————————————————————————————————————

产妇忌慎法六首  ***************************
《千金》论曰：产妇虽是秽恶，然将痛之时及未产、已产，并不得令死丧污秽家人来视之，则生难；若已产者，则伤儿也。
又凡妇人产乳，忌反支月，若值此月，当在牛皮上若灰上，勿令水血恶物著地，则杀人，及浣濯衣水皆以器盛，过此忌月乃止。
又凡产不依产图，脱有犯触，于后母子皆死。若不至死，即母子俱病，庶事皆不称心。能依图无犯触，母子即得无疾，子即易养。
又凡欲产时，特忌多人瞻视，惟得三二人在旁，待总产讫，即告语众人也。若人众，令人难产。
又凡产妇，第一不得忽忽忙怕，旁人极须少静，皆不得预缓预急，忧悒忧悒，则产难。若腹痛，眼中火生，此儿回转未即生也。儿生讫，一切人及母皆忌问是男是女，儿胎落地，即急取口中恶物，与新汲井水五合咽，忌与暖汤物，亦勿令母看视秽污。
又产妇慎热食、热药、热面，食常识此。饮食当如人肌温温也。（并出第二卷中。）
令易产方六首  ***************************
《千金》令易产方。
凡欲临产时，先脱寻常所著衣，以笼灶头及灶口，令至密，即易生。神验。
又方
生地黄汁半升、生姜汁半合，煎热，顿服。
又方
烧药杵令赤，内酒中，饮之。（《小品》同。并出第二卷中。）
《小品》预服散，令易生，母无疾病。未生一月日前预服，过三十日，行步动作如故，儿生堕地，皆不自觉，甘草散方。
甘草（八分，炙）　黄芩　大豆黄卷　粳米　麻子仁　干姜　桂心（各二分）　吴茱萸（二分）
上八味，捣散，酒服方寸匕，日三。（《千金》同。）
又疗妇人易生产，飞生丸方。
飞生（一枚）　槐子　故弩箭羽（各十四枚）
上三味，捣末，蜜丸桐子大，以酒服二丸，即易产。
又方
取蛇蜕皮，著衣带中，鉴鼻系衣带，临欲产时，左手持马衔，右手持飞生毛，令易产。（并出第七卷中。）
下乳汁方一十五首  ***************************
《广济》疗妇人乳无汁方。
以母猪蹄四枚，治如食法，以水二斗煮取一斗，去蹄，土瓜根、通草、漏芦各三两，以汁煮，取六升，去滓，内葱白、豉如常法，著少米煮作稀葱豉粥食之，食了或身体微微热，有少许汗佳。乳未下，更三两剂，甚验。（崔氏同。出第三卷中。）
《千金》疗乳无汁，漏芦汤方。
漏芦　通草（各八分）　钟乳（四分）　黍米（一升）
上四味，切，将米宿渍，研取汁三升，煮药三四沸，去滓，作饮服。（《经心录》同。）
又方
土瓜根末，酒服半钱匕，乳日下如流水。（崔氏同。）
又疗乳无汁，单行石膏汤方。
石膏四两，研，以水二升煮三沸，稍稍服，一日尽，良。
又疗乳无汁，单行鬼箭汤方。
鬼箭五两，水六升煮取四升，去滓。一服八合，日三服。亦可烧灰作末，水服方寸匕，日三。
又下乳汁，通草散方。
通草　钟乳（研）
上二味，等份为散，面粥服方寸匕，日三。百日后可兼养两儿。
又麦门冬散方。
麦门冬（去心）　钟乳（研）　通草　理石（各等份，研）
上四味，捣散，食前后，酒服方寸匕，日三。
又下乳，漏芦散方。
漏芦（二分）　钟乳（五分，研）　瓜蒌（五分）　蛴螬（三分，熬）
上四味，捣散，食后粆糖水下方寸匕，日三。
又方
母猪蹄一具，粗切，以水二斗煮令熟，余五六升汁饮之，甚良。（崔氏同。）
又方
猪蹄（二枚，炙，捶碎）　通草（八两，切）
上二味，以清酒一斗浸之，稍渐饮尽，不出更作。（崔氏同。）
又方
栝楼根切一升，酒四升，煮三沸，去滓，服半升，日三良。（崔氏同。）
又方
瓜蒌青色大者一枚，熟捣，以白酒一斗煮取四升，去滓，温饮一升，日三。若无大者，用小者两枚；无青色者，黄色者亦好。（崔氏同。）
又方
烧鲤鱼头，末，酒服三指撮。
又方
烧死鼠，酒服灰方寸匕，日三，立下。（并出第三卷中。）
崔氏疗乳汁不下方。
鼠肉（五两）　羊肉（六两）　獐肉（八两）
上三味，合作臛，啖之，勿令食者知。（出第十卷中。）
妒乳疮痛方一十四首  ***************************
《集验》论疗妇人妒乳、乳痈。诸产生后，宜勤挤乳，不宜令汁蓄积不去，便不复出，恶汁于内引热，温壮结坚掣痛，大渴引饮，乳急痛，手不得近，成妒乳，非痈也方。
始妒乳，急灸两手鱼际各二七壮，断痈脉也。便可令小儿手助捋之，则乳汁大出，皆如脓状，内服连翘汤，汁自下，外以小豆散薄涂之痈处，当瘥。（《千金》同。）
又产后不自饮儿，及失儿无儿饮乳，乳蓄喜结痈，不饮儿令乳上肿者方。
以鸡子白和小豆散，涂之乳房，令消结也。若饮儿不泄者，数捻去之，亦可令大者子含水，使漱口中冷，为嗍取乳汁吐去之。不含水漱，令乳头作疮，乳孔寒也。（《千金》同。）
又疗妒乳、乳痈，连翘汤方。
连翘　升麻　杏仁（去皮尖）　射干　防己　黄芩　大黄　芒硝　柴胡（各三两）　芍药　甘草（炙，各四两）
上十一味，切，以水九升，煮取三升，分服。忌海藻、菘菜。（《千金》同。）
又方
取葵茎烧灰，捣散，服方寸匕，日三，即愈。（《千金》同。）
又疗妒乳生疮方。
蜂房、猪甲中土、车辙中土各等份，末，苦酒和涂之，良。（《千金》同。一方又有车毂上脂一味。）
又疗妇人女子乳头生小浅热疮，搔之黄汁出，侵淫为长，百疗不瘥者，动经年月，名为妒乳病。妇人饮儿者，乳皆欲断，世论苟抄乳是也。宜以赤龙皮汤及天麻汤洗之，敷二物飞乌膏及飞乌散佳。始作者可敷以黄芩漏芦散及黄连胡粉散，并佳。方如左，赤龙皮汤方。
槲皮切三升，以水一斗，煮取五升，夏冷用之，秋冬温之。分以洗乳，亦洗诸深败烂久疮。洗毕敷膏散。（《千金》同。）
又天麻草汤方。
天麻草切五升，以水一斗半，煎取一斗，随寒温分洗乳，以杀痒也。此草叶如麻叶，冬生夏著花，赤如鼠尾花。亦以洗侵淫黄烂、热疮痒疽、湿阴蚀疮、小儿头疮，洗毕敷膏散。（《千金》同。）
又飞乌膏散方
用烧朱砂作水银上黑烟（一名细粉者，三两）　矾石（三两，烧粉）
上二味，以绢筛了，以甲煎和之令如脂，以敷乳疮，日三。作散者不须和，有汁自著可用散。亦敷诸热疮、黄烂侵淫汁疮、蜜疮、丈夫阴蚀痒湿、诸小儿头疮疳蚀、口边肥疮、蜗疮等，并以此敷之。（《千金》同。）
又黄连胡粉膏散方。
黄连（二两）　胡粉（十分）　水银（一两，同研令消散）
上三味，捣黄连为末，三物相和，合皮裹熟挼之，自和合也。纵不成一家，且得水银　细散入粉中也。以敷乳疮、诸湿痒、黄烂肥疮，若著甲煎为膏。（《千金》同。）
《备急》《小品》妒乳方。
黄芩　白蔹　芍药（各等份）
上三味，下筛，浆水服一钱五匕，日三。若右乳结，将去左乳汁，左乳结，即将去右乳汁服，即消。（《千金》同。）
又方
柳白皮，酒煮令热，以熨上，即消。
又方
苦酒磨升麻，若青木香，或紫檀香，以摩上并良。一味即得，佳。
又方
已入腹者，麝香、薰陆香、青木香、鸡舌香各一两，以水四升煮取二升，分再服。忌蒜、面、酒、牛马猪肉。
《必效》疗妇人妒乳、痈疮迟愈，五物雄黄䕡茹膏方。
雄黄　白蔹　雌黄　䕡茹（各一分，并切）　乱发（如鸡子一枚）
上以猪脂半斤，合煎三沸，去滓，乃内乱发，发尽药成，以涂疮，不过十日瘥。
乳痈肿方一十八首  ***************************
《广济》疗乳痈大坚硬，赤紫色，衣不得近，痛不可忍方。
大黄　芍药　楝实　马蹄（炙令黄，等份）
上四味，捣散，酒服方寸匕，覆取汗，当睡著，觉后肿处散不痛，经宿乃消，百无失一，明晨更服一匕。忌冲风、热食。
《深师》疗乳痈肿，消核，芍药散方。
芍药　通草　桂心　昆布　白蔹　附子（炮）　黄芪　人参　海藻　木占斯（各一两）
上十味，捣散，以清酒服一钱匕，日三，当先食。并疗颐下气结瘰疬。
又疗痈，众医不能疗，柏皮膏方。
猪膏年多者佳，柏皮三斤，去黑皮，以猪膏煎之，当稍稍煎，柏皮熟黑便漉出，更煎余柏皮如初，尽以涂疮，甚验。
《集验》疗乳痈方。
大黄（二两）　莽草（二分）　伏龙肝（十二分）　干姜（二分）
上四味，捣末，以酢和，涂乳上，即效止。一方生姜。极验，可用也。（《千金》同。）
又方
取鹿角下筛散，以猪颔下清汁服方寸匕，不过再服。亦以酢浆服之良。（《千金》云猪脂销上清汁。）
又疗乳痈，四物胶薄贴方。
阿胶（炙）　大黄　莽草　细辛
上各等份，捣末，以鸡子白和，涂纸上，贴肿，频易，昼夜贴之。割纸穿如钱大，出肿头。
又疗乳痈，三物桂心贴方。
桂心（三分）　乌头（二分）　甘草（二分）
上捣散，以苦酒和，涂肿上，以小纸覆濡其上，将乳居其中，以干布置乳下，须臾布当濡，有脓水也，佳。（范汪同。）
《千金翼》排脓散，主乳痈方。
铁粉　苁蓉　桂心　细辛　川芎　人参　防风　干姜　黄芩　芍药（各四两）　当归　甘草（炙，各五分）
上十二味，捣散。酒服方寸匕，日三夜一，加至一匕半。服药十日，血出多勿怪，是恶物除，甚良。（出第五卷中。）
《备急》葛氏疗妇人乳痈妒肿者，或经久众疗不瘥方。
坚硬紫色，削柳根皮，捣熟，熬令温，帛囊盛，熨乳上，冷更易，甚良，一宿即愈。（《千金》同。）
又方
研米槌二枚，煮令热，以絮及巾覆乳上，用二槌更互熨肿数十过瘥止。已用大验。（《千金》云炙熬。）
又乳痈方。
大黄　灶下黄土（各一分，末）　生姜（二分）
上三味，捣末，醋和涂乳，痛即止，极验。刘涓子不用生姜，用生鱼，三味等份。余比用鲫鱼妙。
又疗乳痈方。
大黄　鼠屎　黄连（各一分）
上三味，捣末，合鼠屎更捣，以黍米粥清和，敷乳四边，痛止即愈。无黍米，粟米、粳米并可用。（《千金》同。）
《救急》疗乳痈肿痛，如升碗大，痛不可忍方。
取白姜石捣末一二升，用鸡子白和如稀泥，敷肿，干更易之。此方频试验。如鸡子虑罪，取榆白皮和捣，敷即瘥。
又疗乳痈坚硬，痛不可忍方。
莨菪子半大匙，当年新者，服时不得嚼破，以清水一大盏和，顿服，痛即止。
又疗乳痈肿方。
以验下同。酢研地黄，涂上，干即易，不过三五遍。服，以酒研之。
《必效》疗妇人乳痈方。
觉痛色未变时，以饲猪米研汁，饮之，即瘥。仍取猪槽木厚如匙面，火炙，数数熨上。
又疗妇人乳痈，丹参膏方。
丹参　白芷　芍药（各二两）
上三味，㕮咀，以苦酒淹经宿，又取猪脂半斤，微火上煎之，白芷黄膏成，去滓，以膏涂上，甚良。
又疗疮须贴膏方。
黄芪（八分）　白芷　大黄（各五分）　当归　续断（各四分）　薤白（二合，切）　松脂（十二分）　薰陆香　蜡（各十分）　猪脂（一升）　生地黄汁（七合）
上十一味，切，内地黄汁中渍半日，内猪脂中，微火上煎，三上三下，白芷色黄膏成，布绞去滓，剪帛如疮大小，涂帛贴疮上，日四五度易之，终身无苦，极效。
产后血晕心闷方一十首  ***************************
《广济》疗产后血晕，心闷不识人，或神言鬼语，气欲绝方。
荷叶（二枚，炙）　蒲黄（一两）　甘草（二两，炙）　白蜜（一匙）　地黄汁（半升）
上五味，切，以水三升，煮取一升，绞去滓，下蒲黄、蜜、地黄汁，暖服，立瘥止。
又疗产后心闷，血气冲上血晕，羚羊角散方。
取羚羊角一枚，烧成灰末，以东流水服方寸匕。若未瘥，更服瘥。
《救急》产晕心闷大困方。
鲫鱼剥皮作鲙，以韭食三两口止。
《文仲》晕绝方。
苏方木三两，碎，以水五升煎取二升，分再服。或无苏木，煮绯色衣，取汁服，甚验。
又方
取墙上青衣一抄，以水四小升煮取二升，分服。又生姜汁一小升、地黄汁一小升、酒一大升相和，煎五六沸，分再服，每剂和大黄末一匙。此方甚良。
崔氏：凡晕者，皆是虚热，血气奔迸，腹中空所致。欲分娩者，第一须先取酽酢，以涂口鼻，仍置酢于旁，使闻其气，兼细细饮之，此为上法。如觉晕，即以酢喷面，苏来即饮酢，仍少与解之。（一云：仍少与水解之。）
又凡产后忽闷冒，汗出不识人者，是暴虚故也方。
取破鸡子吞之便醒，若未醒，可与童子小便一升，甚验。丈夫小便亦得，切不得用病人者。
又若久不识人，或时复发者，此为有风，因产血气暴虚，风行脉中故也。若产后去血多者，尤增此疾，与鸡子不醒者，可急与竹沥汁，一服五合，须臾不定，复与五合，频得三五服，立瘥。（并出第十上卷中。）
《近效》疗血晕绝，不识人烦闷方。
红蓝花三两，新者佳，以无灰清酒半升、童子小便半大升，煮取一大盏，去滓，候稍冷服之，新汲水一大升煮之良久。
又方
赤父马粪，绞取汁一大盏，湿者良。若干者，取新汲水半大盏和研，绞取汁，顿服。亦主人血不止，神验。（夏侯拯录。）
产乳晕绝方五首  ***************************
崔氏疗产乳晕绝方。
以恶血服少许，良。
又方
以服洗儿水三合，良。
又方
觉晕，即用三股麻绳，长五六尺，系产妇右脚膝上，令人捉两头急挽，得醒，徐徐解之。（并出第十上卷中。）
文仲疗产乳晕绝方。
半夏一两，洗，捣筛，丸如大豆，内鼻中即愈。（崔氏同。）
《救急》疗产乳晕绝方。
生赤小豆捣为散，取东流水和方寸匕，服之。不瘥再服。（崔氏同。）
产后余血不尽腰脚疼及恶露不下方七首  ***************************
《广济》疗产后三日患腰疼，腹中余血未尽，并手脚疼，不下食，生地黄汤方。
生地黄汁（一升）　芍药　甘草（各二两，炙）　丹参（四两）　蜜（一合）　生姜汁（半合）
上六味，切，以水三升煮取一升，去滓，内地黄汁、蜜、姜汁，微火煎一二沸，一服三合，日二夜三，利一两行，中间进食，与药更进服。
又疗产后恶露不多下方。
牛膝　大黄（各八分）　牡丹皮　当归（各六分）　芍药　蒲黄　桂心（各四分）
上七味，捣散，以生地黄酒服方寸匕，日二，血下止。
《救急》疗妇人产后余血不尽，血流入腰脚疼痛，胸急气满，两胁痛方。
生姜（一斤）　淡竹叶（一升，并切）
上二味，以水二升煮取一升，去滓，分再服。
又疗产后血不尽，血痛闷方。
取荷叶烧作灰，暖水和服。煮取汁亦良。
又恶露不尽，腹胀痛方。
取乱发如鸡子大，灰汁洗净，烧末，酒服。
又方
取百斤秤锤一枚，烧赤，投酒五升中，用此秤锤酒煮当归三两，取二升，去滓，分再服。（《千金》同。）
又疗一切宿血及损伤瘀血在腹内，不问新久，并妇人月经不通，产后恶血不下，皆良方。
大黄　芒硝（各三两）　桃仁（四十枚，去尖皮）
上三味，芒硝、桃仁合捣四五百杵，以酢浆二升半渍一宿，空腹搅调顿服之。不能顿服者，分作两服。良久先下粪，次下如豆泥汁，或黑血为验。强人日别服一剂，弱人两日服之。下血尽便止，不过三两剂。忌生冷、茶、葵。（并出第四卷中。）
产后恶露不绝方四首  ***************************
《广济》疗妇人产后血露不绝，崩血不可禁止，腹中绞痛，气息急，疗蓐病三十六疾方。
乱发（烧灰）　阿胶（各二两，炙）　代赭　干姜（各三两）　马蹄（一枚，烧）　干地黄（四两）　牛角䚡（五两，炙）
上七味，捣筛，蜜和，为丸如梧桐子。空腹，以饮下二十五丸，日二，至四十丸良。
《深师》疗产后虚冷下血及水谷下痢，昼夜无数，兼疗恶露不绝，龙骨丸方。
干姜　甘草（炙）　桂心（各二两）　龙骨（四两）
上四味，捣筛，蜜丸如梧桐子。以酒下二十丸，日三。忌如常法。此方甚良。
文仲葛氏疗血露不绝方。
以锯截桑木，取屑五指撮，酒服，日三瘥。
又隐居效方泽兰汤，疗产后恶露不尽，腹痛往来，兼满少气。
泽兰（八分）　当归（三分）　生地黄（三分）　芍药（十分）　甘草（六分，炙）　生姜（十分）　大枣（十四枚）
上七味，切，以水九升煮取三升，分为三服。欲死涂身得瘥。
产后血气烦闷方四首  ***************************
《广济》疗产后心胸中烦闷，血气涩，肋下妨不能食方。
生地黄汁（一升）　当归（一两，末）　生姜汁（三合）　酒（五合）　童子小便（二升）
上五味，和煎三四沸，去滓，分服，一日令尽，间食服。
又血气烦闷方。
取生藕捣绞取汁，饮一升，未定更饮，瘥止。竹沥亦得。（《千金》同。）
《集验》疗产后血气烦闷方。
取生地黄汁一升酒三合相合，微温顿服之。（《千金》同。）
《千金》疗妇人产后气欲绝，心中烦闷不解，必效方。
竹叶（切）　麦门冬（去心）　小麦（各一升）　甘草（一两，炙）　生姜（二两）　大枣（十四枚）
上六味，切，以水一斗，煮竹叶、小麦，取八升，去滓，内余药煮，取三升，去滓，分三服。心虚悸，加人参二两；少气力，加粳米五合。一方用竹皮。若胸中气逆，加半夏二两。忌如常法。（出第三卷中。）
产后心痛方三首  ***************************
《集验》大岩蜜汤，疗产后心痛方。
干地黄　当归　独活　甘草（炙）　芍药　桂心　小草　细辛（各一两）　吴茱萸（一升）　干姜（三两）
上十味，切，以水九升，煮取三升，分三服，良。（《千金》同。）
《经心录》蜀椒汤，疗产后心痛，此大寒冷所为方。
蜀椒（二合，汗）　芍药（三两）　半夏（洗）　当归　桂心　人参　甘草（炙，各二两）　生姜汁（五合）　蜜（一升）　茯苓（二两）
上十味，切，以水九升，煮椒令沸，下诸药煮，取二升半，去滓，下姜汁、蜜等更煎，取三升。一服五合，渐至六合，尽。勿冷餐。（《千金》同。）
《千金》羊肉汤，疗产后腹中心下切痛，不能食，往来塞热若中风，乏气力方。
羊肉（三斤）　当归　黄芩　甘草（炙）　川芎　防风（各二两）　芍药（三两）　生姜（四分）
上八味，切，以水一斗二升煮羊肉，减半煮药，取三升，分温三服。忌如常法。（崔氏同。出第三卷中。）
产后腹中绞刺痛方九首  ***************************
《广济》疗产后腹中绞刺痛，不可忍方。
当归　芍药　干姜　川芎（各六分）
上四味，捣散，以酒服方寸匕，日二服。
又疗产后内虚，寒入腹，腹中绞痛，下赤烦毒，语见鬼，羊肉汤方。
肥羊肉（一斤）　当归　甘草（炙）　芍药（各一分）
上四味，切，以水一斗煮羊肉，取七升煮药，取二升，分服。
又疗新产后，腹中如弦常坚，绞痛无聊方。
蜜（一升）　当归（一两）
上二味，末，入蜜中煎融融耳，适寒温顿服。
《千金》当归汤，疗妇人寒疝，虚劳不足，若产后腹中绞痛方。
当归（三两）　生姜（五两）　芍药（二两）　羊肉（一斤）
上四味，切，以水八升煮取三升，适寒温顿服七合，日三。
又疗产后疾痛，桃仁芍药汤方。
桃仁（半升，去皮尖，熬）　芍药　川芎　当归　干漆（熬）　桂心　甘草（炙，各二两）
上七味，切，以水八升，煮取二升半，分三服。
又单行茱萸酒，疗产后腹内外疾痛方。
吴茱萸一升，酒三升渍一宿，煎取半升，顿服，亦可再服，瘥止。（并出第三卷中。）
《必效》疗产后腹痛方。
羌活四两，切，酒二升，煮取一升，分服。
又方
兔头炙令热，以熨产妇腹。如刀绞痛者，熨之立定。
又疗痛不可忍方。
取一苦瓠芦未经开者，开之去子讫，以沸酽酢投中，蒸热，随痛熨，冷即换，极甚效。
产后虚热方二首  ***************************
《千金》蜀漆汤，疗产后虚热往来，心胸中烦闷满，骨节疼及头痛壮热，晡时辄甚，又似微疟方。
蝭母　芍药（各二两）　蜀漆叶　甘草（炙）　桂心　黄芩（各一两）　生地黄（一斤）　黄芪（五两）
上八味，切，以水一斗，先煮地黄，取七升，去滓，下诸药煮，取二升半，分三服。此汤疗寒热，不损人。忌如常法。（出第三卷中。）
《千金翼》疗产后虚热头痛方。
白芍药　干地黄　牡蛎（各五两，熬）　桂心（三两）
上四味，切，以水五升煮取二升半，分三服，日三。此汤不损人，无毒，亦疗腹中拘急痛。若通身发热，加黄芩二两，甚验。大热即除。（出第六卷中。）
产后虚劳方四首  ***************************
《千金》增损泽兰丸，疗产后百病，理血气，补虚劳方。
泽兰　甘草（炙）　当归　川芎（各七分）　附子（炮）　干姜　白术　白芷　桂心　细辛（各四分）　防风　人参　牛膝（各五分）　柏子仁　干地黄　石斛（各六分）　厚朴（炙）　藁本　芜荑（各二分）　麦门冬（八分，去心）
上二十味，捣末，蜜丸，以酒下十五丸至二十丸，良。忌如常法。（出第四卷中。）
《延年》增损泽兰丸，主产后风虚劳损黄瘦方。
泽兰（七分）　防风　干地黄　当归　细辛　桂心　茯苓　芍药　人参　甘草（炙）　藁本　乌头（炮）　麦门冬（去心）　石斛　紫菀　川芎（各五分）　干姜　柏子仁　芜荑仁　厚朴（炙）　蜀椒（汗，各四分）　白术　黄芪（各六分）　紫石英（研）　石膏（研，各八分）
上二十五味，捣筛，蜜和，丸如梧桐子，以酒下二十至三十丸。忌如常法。
《删繁》疗产妇劳虚，或本来虚寒，或产后血脉虚竭，四肢羸弱，饮食减少，经水断绝，血脉不通，虚实交错，泽兰补虚丸方。
泽兰叶（九分）　石膏（八分，研）　川芎　甘草（炙）　当归（各七分）　白芷　防风　白术　藁本　蜀椒　厚朴（炙）　干姜　桂心　细辛（各五分）
上十四味，捣筛，蜜丸如梧桐子。酒下二十丸至三十丸，日再。忌如常法。
《古今录验》泽兰丸，疗产后风虚，劳羸百病，必效方。
泽兰叶（六分）　白芷　椒（汗）　芜荑仁　藁本　细辛（各四分）　白术　柏子仁　人参　桂心　防风　厚朴（炙）　丹参（各五分）　川芎　甘草（炙）　当归（各七分）　干地黄（十分）
上十七味，捣筛，蜜和，丸如梧桐子。服二十丸至三十丸，日再服。忌如常法。
产后风虚瘦损方四首  ***************************
《广济》疗产后患风虚冷气，腹内不调，补益肥白悦泽方。
泽兰（七分）　厚朴（炙）　人参　石斛　芜荑仁　续断　防风　桂心（各三两）　川芎　白术　柏子仁　五味子　黄芪　远志皮（各四分）　赤石脂（六分）　干地黄（六分）　甘草（六分，炙）
上十七味，捣末，蜜丸如桐子。以酒下二十丸至三十丸，日再。忌如常法。
《小品》疗产后中风，虚人不可服他药者，一物独活汤主之，及一物白鲜汤主之，亦可与独活合煮之方。
独活三两，以水三升煮取一升，分服。奈酒者，亦可酒水等煮之。用白鲜皮，亦依此法。
《千金》云：凡产后，满百日乃可合会，不尔至死，虚羸百病滋长，慎之。凡妇人皆患风气，脐下虚冷，莫不由此，早行房故也。又产后七日内恶血未尽，不可服汤，候脐下块散，乃进羊肉汤。痛甚切者，不在此例。后两三日消息，可服泽兰丸，比至满月，丸药尽为佳。不尔，虚损不可平复也。全极消瘦不可救者，服五石泽兰丸。又凡在蓐，必须服泽兰丸，补服法，必七日外，不得早服也。妇人因产取凉太多，得风冷，腹中积聚，百病竞起，讫至于老，百方疗不能瘥，桃仁煎主之，出蓐后服之。妇人纵令无病，每至秋冬须服一两剂，以至年终，常将服之。
又桃仁煎，疗万病，妇人产后百病诸气方。
桃仁（一千二百枚，去双仁尖皮，熬令香）
上一味，捣，务令极细熟，以上上酒一斗五升，研三四遍，如作麦粥法，以极细为佳。内小长项瓷瓶中令满，以面遍封之，务取密，内汤中，煮一伏时，不停火，使瓶口常出汤，勿令没，药成，温酒和服一匙，日再。丈夫服亦极妙。
《延年》泽兰丸，主产后风虚损瘦，不能食，令肥悦方。
泽兰（七分）　当归（十分）　甘草（七分，炙）　藁本（三分）　厚朴（三分，炙）　食茱萸（三分）　芜荑（三分）　白芷（三分）　干姜（三分）　芍药（三分）　石膏（八分）　人参（四分）　柏子仁（四分）　桂心（四分）　白术（五分）
上十五味，捣筛，蜜和，丸如梧桐子大。酒服十五丸，日二，加至二十五丸。忌如常法。
产后虚羸方三首  ***************************
《广济》疗产后虚羸喘乏，或乍寒乍热，状如疟，名为劳损，猪肾汤方。
猪肾（一具，去脂，四破）　香豉（一升）　白粳米（一升）　葱白（切，一升）　人参　当归（各二两）
上六味，切，以水一斗煮取三升，去滓，分服七合，以意消息。忌犬肉、热面、蒜。（出第三卷中。崔氏云：以水三斗煮取五升，适寒温，随便饮之。）
《救急》疗产后羸瘦不复，令肥白方。
乌豆肥大者，净拭，熬熟，如造豆黄法，去皮，捣为屑，下筛，以腊月猪脂成炼者和，丸如梧桐子，以酒下五十丸，日再服。一月内肥白也。无所禁。
《古今录验》疗产后诸病羸瘦，欲令肥白，饮食和调，地黄羊脂煎方。
生地黄汁（一升）　生姜汁（五升）　羊脂（二斤）　白蜜（五升）
上四味，先煎地黄汁，令余五升，下羊脂煎减半，次下姜，次下蜜，便以铜器盛，著汤中煎，令如饴状。空肚，酒一升，取煎如鸡子大，投酒中饮，日三，良。
产后中风方三首  ***************************
《深师》疗产后中风，口噤，不知人，小独活汤方。
独活（八两）　葛根（六两）　生姜（五两）　甘草（二两，炙）
上四味，切，以水九升，煮取三升，分三服，微汗佳。忌如常法。（出第六卷中。）
《小品》大豆紫汤，主妇人产后中风困笃，或背强口噤，或但烦热苦渴，或头身皆重，或身痒，剧者呕逆直视，此皆因风冷湿所为方。
大豆三升炒，预取器盛，清酒五升，沃热豆中讫，漉去豆，得余汁，尽服之。温覆取微汗出，身体才润则愈。一以去风，二则消血结。云周德成妻妊胎，因触伤，胎死在腹中三日，困笃，服此酒即瘥。后疗无不佳。（《千金》用大豆五升、酒八升。又云：更合独活汤。所以尔者，产后多虚著风，以独活消风去血也。重者十剂。崔氏云：如中风口噤，加鸡屎白二升，和豆熬更佳。）
又疗产后中寒风痓，通身冷直，口噤，不知人方。
白术四两，酒二升，煮取一升，去滓，顿服。忌如常法。
产后下痢方四首  ***************************
《广济》疗产后腹痛气胀，肋下妨满不能食，兼之微利方。
茯苓　人参　厚朴（炙，各八分）　甘草（炙）　橘皮　当归　黄芩（各六分）
上七味，捣散。以饮下方寸匕，日三度，渐加至一匕半。
又疗产后下痢，赤石脂丸方。
赤石脂（三两）　甘草（炙）　当归　白术　黄连　干姜　秦皮（各二两）　蜀椒（汗）　附子（炮，各一两）
上九味，捣筛，蜜和，为丸如桐子。酒服二十丸，日三良。忌如常法。
《深师》疗产后下痢，胶蜡汤方。
粳米（一合）　蜡（如鸡子一枚）　阿胶　当归（各六分）　黄连（十分）
上五味，切，以水六升半，先煮米令蟹目沸，去米，内药煮，取二升，入阿胶、蜡消烊，温分三两服。
《千金》疗产后下痢腹痛，当归汤方。
当归　龙骨（各三两）　干姜（一两）　白术（二两）　甘草（炙，一两）　附子（炮，一两）　熟艾（一两）　川芎（二两半）
上八味，切，以水六升煮取二升半，去滓。分为三服，日三，一日令尽。（出第三卷中。）
产后赤白痢方五首  ***************************
《广济》疗产后赤白痢，脐下绞痛方。
当归　芍药　地榆　龙骨　黄连（各八分）　艾叶（八分）　甘草（炙，八分）　厚朴（炙，八分）　黄芩　干姜（各六分）
上十味，切，以水八升煮取二升半，去滓，分温三服，即瘥止。忌如常法。
又疗产后赤白痢，脐下气痛方。
当归（八分）　厚朴（炙）　黄连（各十二分）　豆蔻（五枚，去皮）　甘草（六分，炙）
上五味，切，以水五升煮取二升，去滓，分温三服，瘥止。忌如常法。
文仲效方，疗产后赤白下痢，腹中绞痛不可忍者。
黄连（四两）　黄柏（三两）　阿胶（炙）　栀子　蒲黄（各一两）　当归（一两半）　黄芩（二两）
上七味，捣筛，蜜和丸。饮服六十丸，日三夜一服，立定。破血止痢。忌如常法。
《救急》疗产后下痢赤白，腹中绞痛方。
芍药　干地黄（各四两）　甘草（炙）　阿胶　艾叶　当归（各二两）
上六味，切，以水七升煮取一升半，去滓，温分三服。忌如常法。
《必效》疗妇人新产后赤白痢，心腹刺痛方。
薤白（切，一升）　当归（二两）　酸石榴皮（三两）　地榆根（四两）　粳米（五合　一本加厚朴一两）　阿胶　人参　甘草（炙）　黄连（各一两半）
上十味，切，以水六升煮取二升，分三服。忌如常法。（《千金》只用前五味。）
产后冷热痢方二首  ***************************
《深师》疗产后冷热痢，黄连丸方。
黄连（三两）　乌梅肉（一升）　干姜（二两）
上三味，捣末，蜜丸如桐子。饮下二十至三十丸，日再服。忌猪肉。
《千金》疗产后忽著寒热下痢，生地黄汤方。
甘草（炙）　黄连　桂心（各一两）　生地黄（五两，切）　大枣（二十枚）　淡竹皮　赤石脂（各一两）
上七味，切，以水一斗煮竹皮，取七升，去滓，内药煮，取二升半分。分为三服，日三。（《翼》同。出第三卷中。）
产后痢日夜数十行方二首  ***************************
《千金》疗产后余寒下痢，便脓血赤白，日数十行，腹痛，时时下血，桂枝汤方。
桂心　干姜　甘草（炙，各二两）　赤石脂（十两）　当归（三两）　附子（一两，炮）　蜜（一升）
上七味，切，以水七升煮取三升，入蜜一两沸，分服一升，日三。
《必效》疗产后痢，日五十行者方。
取木里蠹虫粪，铛中炒之令黄，急以水沃之，稀稠得所服之，瘥止。（独孤祭酒讷方。）
产后卒患淋方五首  ***************************
《广济》疗产后卒患淋，小便碜痛，乃至尿血方。
冬葵子（一升）　石韦（去毛）　通草（各三两）　滑石（四两，末，汤成下）　茯苓　子芩（各二两）
上六味，切，以水九升煮取三升，绞去滓，一服七合，瘥止。忌热面、酢物。
《集验》疗产后卒患淋，石韦汤方。
榆白皮（五两）　石韦（去毛）　黄芩（各二两）　通草（三两）　大枣（二十枚）　葵子（一升）　白术（一两）
上七味，切，以水八升煮取二升半，分为三四服。（《千金》有甘草、生姜，为九味。）
《千金》疗产后淋沥，葵根汤方。
葵根（二两，干者）　车前（一升）　乱发灰　大黄　桂心　滑石（末，后下，各一两）　冬瓜汁（七合）　通草（二两）　生姜（六两）
上九味，切，以水七升煮取二升半，去滓，分三服。（出第三卷中。）
又产后淋，滑石散方。
滑石（五分，研）　通草　车前子　葵子（各四两）
上四味，以浆水服方寸匕，至二匕为妙。
《千金翼》疗产后卒淋、气淋、血淋、石淋汤方。
石韦（去毛）　黄芩　通草（各二两）　榆白皮（五两）　大枣（三十枚）　甘草（一两，炙）　葵子（二升）　生姜　白术（各三两）
上九味，切，以水八升，煮取二升半，分三服。（《千金》同。）
产后小便不禁兼数方四首  ***************************
《广济》疗产后小便不禁方。
取鸡尾烧作灰，酒服方寸匕，日二服。
《小品》疗产后小便不禁方。
取鸡子烧作灰，酒服，日三。
又疗产后遗尿不知出方。
白薇　芍药（各等份）
上二味，捣散，以酒服方寸匕，日三。（《千金翼》各十分。）
《千金翼》诸产后小便数，桑螵蛸汤方。
桑螵蛸（三十枚）　鹿茸（炙）　黄芪（各三两）　人参　甘草（炙）　牡蛎（各三两，熬）　生姜（四两）
上七味，切，以水六升煮取二升半。分三服，日再，瘥止。
产后小便数兼渴方一首  ***************************
《集验》产后小便数兼渴，瓜蒌汤方。
桑螵蛸（炙）　甘草（炙）　黄连　生姜（各二两）　瓜蒌　人参（各三两）　干枣（五十枚）
上七味，切，以水七升，煮取二升半，分三服。
产后渴方二首  ***************************
《集验》疗产后渴，瓜蒌汤方。
瓜蒌（四两）　麦门冬（去心）　人参（各三两）　干地黄（三两）　甘草（二两，炙）　干枣（二十枚）　土瓜根（五两）
上七味，切，以水八升，煮取二升半，分三服，良。
《千金》疗产后虚渴，少气力，竹叶汤方。
竹叶（切，三升）　甘草（炙）　人参　茯苓（各一两）　小麦（五合）　生姜　半夏（洗，各三两）　干枣（十五枚）　麦门冬（五两，去心）
上九味，切，以水九升，先煮竹叶、小麦、生姜、枣，取七升，去滓，内药再煎，取二升半，绞去滓。一服五合，日三夜一。（出第二卷中。）
许仁则产后方一十六首  ***************************
第一，产后若觉血气不散，心腹刺痛，胀满喘急，不能食饮，宜依此方。
鬼箭羽（折之如金色佳）　当归　白术　生姜（各三两）　细辛　桂心（各二两）　生地黄（汁，五合）
上七味，切，以好无灰酒三升，水四升和煎，缓火煎，取二升三合，去滓，温分服三合。忌如常法。
第二，产后若觉恶露下多，心闷短气，贴然无力，不能食，宜依此方。
当归　艾叶　生姜（各三两）　干地黄（四两）　人参（一两）　地榆（二两）
上六味，切，以水七升半，煎取二升四合，去滓，分温服八合，日三。
第三，产后恶露下多少得所，冷热得调，更无余状，但觉腹内切痛，可而复作，宜依此方。
当归（五两）　生姜（六两）　桂心（三两）　芍药（二两）
上四味，切，以水、酒各三升半煮，取二升三合，去滓，分温三服之。忌生葱。
第四，产后诸状无所异，但不能食者，宜依此方。
白术（五两）　生姜（六两）
上二味，切，以水、酒各二升，缓火煎，取一升半，分温二服。忌如常法。
第五，产后更无他状，但觉虚弱，欲得补气力，兼腹痛，宜羊肉当归汤方。
肥羊肉（一斤，去脂膜）　当归（五两）　生姜（六两）　黄芪（四两）
上四味，切，以水一斗，缓火煮羊肉，取八升，澄清，内药煮，取二升半，去滓，温分服。若觉恶露下不尽，加桂心三两；恶露下多，觉有风，加川芎三两；觉有气，加细辛二两；觉有冷，加吴茱萸一两；觉有热，加生地黄汁二合。
第六，产后恶露虽下，不甚通利，遂觉心腹满闷，胁肋胀妨，兼咳喘息急，不能食饮，大便不通，眼涩，坐起不稳，心腹时时痛，宜服此方。
白术　当归　桑白皮　大黄（各三两）　生姜（四两）　细辛　桂心（各二两）
上七味，切，以水八升，煮取二升六合，去滓，分温三服。此汤当得利，利又不宜过多，事不获已，所以取微利，缘初产，举体皆虚，尚藉药食补之，岂宜取过利？此缘病热既不可，勿以常途。此汤得通，气息安贴。利脱未即止，须断之，取三两匙酢饮，饮之即止。适寒温将摄佳。忌如常法。
如利后诸候不减，宜依后方。
当归（十分）　白术（八分）　甘草（炙，七分）　生姜（六分）　桑根白皮（六分）　桂心（三分）　人参（三分）　细辛（四分）
上八味，捣筛，蜜丸桐子大，以酒下十五至二十丸。忌如常法。
第七，产后患水痢，宜依此方。
神麹（末，五合，六月六日者）　人参（四分）　枳实（炙，六分）　赤石脂（十分）　白术（六分）
上五味，捣散，饮下方寸匕，渐渐加之。忌如常法。
第八，产后患血痢，宜依此方。
艾叶（虎掌者，三月三日、五月五日者）　黄柏　芍药　甘草（炙，各六分）　阿胶（十七分）　黄连（七分）　地榆（五分）
上七味，捣散，以饮下方寸匕，甚妙。忌如常法。
第九，产后患脓痢，宜依此方。
附子（炮）　蜀椒（汗）　干姜（各五分）　甘草（炙，六分）　赤石脂　黄芪（各十分）　白术（七分）
上七味，捣散。饮服方寸匕，加一匕半，日再。忌如常法。
第十，产后诸痢方。
取薤白煮食之，惟多益好。肥羊肉去脂，作炙食之，惟多益好。以羊肾炒薤白食之，良。
第十一，产后腹内安稳，恶露流多少得所，但缘产后日浅，久坐视听，言语多，或运劳力，遂觉头项及百肢节皮肉疼痛，乍寒乍热，此是蓐劳，宜依此方。
猪肾（一具，去脂）　当归　芍药　生姜（各三两）　桂心（一两）　葱白（三合）
上六味，切，以水八升，缓火煮肾，取六升，澄清，内诸药煮，取二升，分温再服。
第十二，产后觉患风，手足不多随和，言语不多流利，恍惚多忘，精神不足，宜依此方。
独活（三两）　当归　芍药　防风　川芎　玄参（各二两）　桂心（一两半）
上七味，切，以水八升煮取二升半，去滓，分三服。如一剂觉安稳，隔三日又服一剂。若一两剂后渐瘥，但须适寒温将息。如未全瘥，即以此方作丸，有热，加干葛五两；有冷，加白术五两；有气，加生姜六两；有痛，加当归、芍药各二两；不能食，加人参二两、玄参四两；觉手足不稳，加牛膝、五加皮、萆薢各三两，黄芪四两，丸服。忌如常法。
第十三，产后更无余苦，但觉体气虚，宜服此方。
当归　干地黄（各十分）　泽兰（八分）　防风　黄芪　续断（各六分）　桂心　人参　地骨皮　芍药（各七分）　干姜（六分）
上十一味，捣末，蜜丸桐子大，酒下二十丸。忌如常法。
第十四，产后不论服药宜尔，不宜食诸生冷、陈久、滑物。若服药，弥须将息，每方服药后，合疏忌食法，为欲录其都要，不能一一具言。诸方有白术忌桃李，细辛忌生葱，甘草忌菘菜、海藻，枸杞忌狗肉，附子、黄连忌猪肉，桂心忌生葱。
第十五，产后血气不多通散，当时不甚觉之，在蓐虽小不和，出则成痼结，少腹疼硬，乍寒乍热，食饮不为肌肤，心腹有时刺痛，口干唾黏，手足沉重，有此状，宜依此方。
当归　芍药　人参　甘草（炙）　鬼箭羽　牛膝（各五分）　牡丹皮（六分）　白术（六分）　桂心　白薇　乌梅（熬，各四分）　大黄（八分）　虻虫（熬，去翅足）　水蛭（熬，各三分）　蒲黄（三分）　朴硝　赤石脂（各十分）　干地黄（七分）　虎杖（六分）
上十九味，捣末，蜜丸桐子大。酒服二十丸，日再，加二十五丸，良。忌如常法。
第十六，产后脓血痢相兼，宜依此方。
赤石脂　五色龙骨　黄连（各十分）　阿胶（炙）　黄芪（各六分）　黄柏（四分）　白术（五分）
上七味，捣末，蜜丸桐子大，饮下三十丸。散服亦妙，如前服。忌如常法。
产后遗粪方三首  ***************************
《广济》疗产后遗粪方。
取故燕巢中草，烧末，以酒下半钱。亦治男子。
《集验》疗产后遗粪方。
取矾石烧，牡蛎熬，各等下筛，酒服方寸，日三。亦治男子。
又疗产后遗粪，不知出时方。
白蔹　芍药（各二分）
上二味，捣为散，以酒服方寸匕。
产后阴道开方二首  ***************************
《广济》疗产后阴道开不闭方。
取石灰一升，熬令能烧草，以水二升投灰中，适冷暖，入水中坐渍，须臾复暖，坐如常法用之。
《集验》疗妇人产后冷，玉门开不闭，硫黄洗方。
石硫黄（研）　蛇床子（各四分）　菟丝子（五分）　吴茱萸（六分）
上四味，捣散，以汤一升，投方寸匕，以洗玉门，瘥止。
产后阴下脱方六首  ***************************
《集验》疗妇人产后阴下脱方。
取蛇床子一升，布裹，炙熨之。亦疗阴中痛。
《千金》疗产后阴下脱方。
以铁精粉上推内之。
又方
烧人屎末，酒服方寸匕，日三度。
又方
脐下横纹灸二七壮。
《古今录验》疗产后阴下脱方。
蜀椒（一升）　吴茱萸（一升）　戎盐（半鸡子大）
上三味，捣，以绵裹如半鸡子大，内阴中，日一易，二十日愈。
又方
鳖头（阴干，二枚）　葛根（一斤）
上二味，捣散，酒服方寸匕，日三。
八瘕方一十二首  ***************************
《素女经》论：妇人八瘕积聚，无子，断绝不产，令有子受胎养法，并曾伤落，依月服药法及阴闭生息肉，阴痒生疮，阴痒慝疮，带下，阴子脏不正，阴门挺出，阴肿坚隐疾方。
黄帝问于素女曰：吾闻天下妇人产乳有子而病者，未曾生子而病者，又产乳后而中绝不复产者，何也？诸病作生，而令妇人腹中有积聚，胸胁腰背挛而痛，久而生八瘕之聚，病深可畏。不在肠胃，疗之或已复作，其状宁可得闻之乎？对曰：妇人之病，皆由于月病生产所致，又从胞胎所起，其病不同，针灸、食药不得其方也。
黄帝曰：安心其要易，闻之为宝，受之良久，详思念其事，曰善哉！疗将奈何？素女曰：诚为主说，妇人胞胎之数，皆在阴里，万物皆从生渊深，血脉精气所从行。肾为阴，阴主开闭，左为胞门，右为子户，主定月水，生子之道，胞门生于子精，精神气所出入，合于中黄门、玉门四边，主持关元，禁闭子精。脐下三寸，名曰关元，主藏魂魄，妇人之胞，三焦之府，常所从上。然妇人经脉、俞络合调，则月水如时来至，故能生子而无病。妇人营卫经络断绝不通，其人思惟，邪气便得往来，入合于子脏。若生后恶露未已，合阴阳，即令妇人经脉挛急，令人少腹里急支满，胸胁腰背相引痛苦，四肢酸削，饮食不调，结牢恶血不除，月水不如时，或在前，或在后，乍久不止，因生积聚如怀胎状，邪气盛甚，令人恍惚多梦，寒热，四肢不欲时动，阴中生气，肿肉生风，甚者小便不利，苦痛如淋状，面目黄黑，岁月病即不复生子。黄帝曰：吾深所忧也！疗之奈何？可得愈病，令人有子，愿拜受，非其人不敢妄传，何以神良耳。素女曰：今详面图。
一曰黄瘕。黄瘕者，妇人月水始下，若新伤坠，血气未止，卧寝未定，五脏六腑虚羸，精神不定，因向大风便利，阴阳开闭，关节四远，中于风湿，气从下上，入于阴中，稽留不去，名为阴虚，则生黄瘕之聚。令人病苦四肢寒热，身重淋露，卧不欲食，左胁下有气结牢，不可得抑，苦病腰背相引痛，月水不利，则善令人不产，少腹急，下引阴中如刺，不得小便，或时寒热，下赤黄汁。病苦如此，令人无子。疗当刺关元、气冲，行以毒药，有法疗治，瘕当下，即愈矣。
又疗黄瘕，皂荚散导之方。
皂荚（一两，炙，去皮子）　蜀椒（一两，汗）　细辛（六分）
上三味，捣散，以三角囊大如指长二寸贮之，取内阴中，闷则出之，已则复内之。恶血毕出，乃洗以温汤，三日勿近男子。忌生菜等。
二曰青瘕。青瘕者，妇人新生未满十日起行，以汤浣洗太早，阴阳虚，玉门四边皆解散，子户未安定，骨肉皆痛，手臂不举，饮食未复，内脏吸吸，又当风卧不自隐障，若居湿地及湿席，令人苦寒洒洒入腹中，心腹烦闷沉淖，恶血不除，结热不得散，则生青瘕之聚。在左右胁下，藏于背膂，上与肩胛腰下挛急，两足腹下有气起，喜唾，不可多食，四肢不欲动摇，恍惚善梦，手足肿，面目黄，大小便难，其候月水不通利，或不复禁，状如崩中。此自过所致，令人少子。疗之当刺胃管，行以毒药有法，瘕当下，即愈矣。
又疗青瘕导药方。
戎盐（一升）　皂荚（半两，去皮子，炙）　细辛（一两六铢）
上三味，捣散，以三角囊大如指长三寸贮之，内阴中，但卧。瘕当下，青如葵汁，养之如产法。
三曰燥瘕。燥瘕者，妇人月水下，恶血未尽，其人虚惫，而以夏月热行疾步，若举重移轻，汗出交流，气力未平而卒以恚怒，致腹中猥咽不泄，经脉挛急，内结不舒，烦满少力，气上达膈中背膂，少腹壅急，月水与气俱不通利，而反以饮清水快心，月水横流，溢入他脏不去有热，则生燥瘕之聚。大如半杯，上下腹中苦痛在两胁下，上引心而烦害饮食，食欲呕吐，胸及腹中不得太息，腰背重，喜卧，盗汗，足酸削，久立而痛，小便失时，忽然自出若失精，月水闭塞，大便涩难。有此病者，令人少子。疗之以长针，按而刺之法度，行以毒药，瘕当下，即愈矣。
又疗燥瘕方。
大黄（如鸡子许）　干姜（二两）　鸡膍胵中黄膜（一枚，炙）　黄连（二两）　桂心　（一尺）　䗪虫（三枚，熬）　厚朴（十铢，炙）　郁李仁（一两，去皮尖，熬）
上八味，捣散。早朝空腹，以温酒一盏和三钱匕，顿服。瘕当下，下毕，养之如产妇法。三月无子者，当有子。三日勿合阴阳。
四曰血瘕。血瘕者，妇人月水新下，未满日数而中止，因饮食过度，五谷气盛，溢入他脏，若大饥寒，吸吸不足，呼吸未调而自劳动，血下走肠胃之间，流落不去，内有寒热，与月水合会，则生血瘕之聚。令人腰痛不可俛仰，横胁下有积气，牢如石，少腹里急苦痛，背膂疼，腰股下痛，阴里若生子风冷，子门僻，月水不时，乍来乍去。有此病者，令人无子。疗之，瘕当下，即愈矣。（方阙。）
崔氏疗妇人血瘕痛方。
干姜　乌贼鱼骨（一两，炙）　桃仁（一两，去皮尖，熬）
上三味，捣散，酒服二方寸匕，日二。
又方
取古铁秤锤，或大斧头，或铁杵，以炭火烧令赤，投好酒三升中，稍稍饮之。
又方
桂末，温酒服方寸匕佳，日二。（并出第十下卷中。）
《古今录验》疗妇人血瘕，攻刺腹胁时痛，导药方。
大黄　当归（各半分）　山茱萸（一两）　皂荚（一两，去皮子，炙）　细辛　戎盐（各六铢）
上六味，捣，以香脂丸如指大，每以绵裹内阴中，正坐良久，瘕当下，养如乳妇之法。
五曰脂瘕。脂瘕者，妇人月水新下，若生未满三十日，其人未复，以合阴阳，络脉分，胞门伤，子户失禁，关节散，五脏六腑津液流行，阴道瞤动，百脉关枢四解，外不见其形，子精与血气相遇，犯禁子精化，不足成子，则生脂瘕之聚。令人支满里急痛痹，引少腹重，腰背如刺，四肢不举，饮食不甘，卧不安席，左右走，腹中切痛，时瘥时甚，或时少气，头眩，身体疼解，苦寒恶风，膀胱胀，月水乍来乍去，不如常度，大小便血不止。有此病者，令人无子。疗之当刺以长针，行以毒药，瘕当下，即愈矣。
又疗脂瘕方。
皂荚（十八铢，去皮尖）　矾石（六铢，烧）　五味子　蜀椒（汗）　细辛　干姜（各半两）
上六味，捣散，以香脂和如大豆，著男子阴头，以合阴阳，不三行，其瘕乃愈。
又疗妇人绝不复生，及未曾生，皆以脂瘕，腹中有块，以汤煎自下，尚不受子，导散方。
皂荚（炙，去子皮）　吴茱萸　当归（各一两）　蜀椒（汗，各二两）　细辛（熬）　矾石（烧）　五味子（各三分）　大黄　戎盐（各二两）　干姜（二两）
上十味，捣散，以轻绢袋如指大长三寸，盛药令满，内阴中，坐卧随意，勿行走，小便时去之，别换新者。
六曰狐瘕。狐瘕者，妇人月水当日数来，而反悲哀自恐，若以远行，逢暴风疾雨，电雷惊恐，被湿，罴（音疲）倦少气，心中恍惚未定，四肢懈堕振寒，若寤寐脉气绝，精神游亡，邪气入于阴里不去，则生狐瘕之聚。食人子脏，令人月水闭不通，少腹瘀滞，胸胁腰背痛，阴中肿，小便难，胞门子户不受男精，五脏气盛，令人嗜食，欲呕喜唾，多所思，如有身状，四肢不举。有此病者，终身无子。其瘕有手足，卒成形者杀人，未者可疗，以长针急持刺之，行以毒药，有法，瘕当下，即愈矣。
又疗狐瘕方。
取新死鼠一枚，裹以新絮，涂以黄土，穿地坎，足没鼠形，置其中，桑薪灼其上，一日一夜出，分去絮，内桂心末六铢，酒服二方寸匕，病当下。甚者不过再服，瘥止。
七曰蛇瘕。蛇瘕者，妇人月水已下新止，适闭未复，胞门子户劳动，阴阳未平，营卫分行，若其中风暴病羸劣，饮食未调；若起行当风，及度泥涂，因冲寒太早；若坐湿地，名曰阴阳乱，腹中虚；若远行道路，伏饮污井之水，不洁之食，通吞蛇鼠之精，流落不去，则生蛇瘕之聚。上食人之肝心，苦病长大，条条在脐下，上还绞左右胁，不得吐气，两股胫间苦疼，少腹多热，小便赤黄，膀胱引阴中挛急，腰背俱痛，难以动作，喜发寒热，月水或多或少。有此病者，不复生子。其瘕手足成形者杀人，未者可治之，疗有法度，行以毒药，瘕当下，即愈矣。
又疗蛇瘕方。
大黄　黄芩　芒硝（各半两）　甘草（大如指一尺，炙）　乌贼鱼骨（二枚）　皂荚（六枚，去皮子尖）
上六味，捣，以水六升，煮之三沸，下绞去滓，下消，适寒温服之，十日一剂，空腹服之，当下。
八曰鳖瘕。鳖瘕者，妇人月水新至，其人剧作，罴劳汗出，衣服润湿，不以时去之；若当风睡，足践湿地，恍惚觉悟，蹠立未安，颜色未平，复见所好，心为开荡，魂魄感动，五内脱消；若入水浣洗沐浴，不以时出，而神不守，水气与邪气俱入至三焦之中，又暮出入，玉门先闭，津液妄行，留落不去，则生鳖瘕之聚。大如小杯，令人少腹内切痛，恶气左右走，上下腹中苦痛，若存若亡，持之跃手，下引阴里腰背亦痛，不可以息，月水不通，面目黄黑，脱声少气。有此病者，令人绝子。其瘕有手足，成形者杀人，未者可治之，疗有法度，以长针按疗之，行以毒药，瘕当下，即愈矣。
又疗鳖瘕方。
大黄（六分）　干姜　侧子（各半分）　附子　人参（各九铢）　䗪虫（一寸匕，熬）　桂心（一两六铢）　细辛　土䱉（各十八铢）　白术（一两）
上十味，捣散。以酒服方寸匕，日三。（以上八般瘕疾出《古今录验》第三十卷中。）
肉癥方二首  ***************************
《集验》疗妇人脐下结坚，大如杯升，月经不通，寒热往来，下痢羸瘦，此为癥气，不可疗，未生癥者可疗方。
生地黄（三十斤，取汁干漆一斤，熬）
上二味，捣漆为散，内地黄汁中微火煎，令可丸，酒服桐子大三丸至七八丸，即止。
《删繁》疗女人子门不开，血聚腹中生肉癥，筑筑如物，此呼为癥气，脏寒所致，生地黄煎破血丸方。
生地黄（汁，一升）　生牛膝（汁，一升）　干漆（一斤半，熬）
上三味，捣漆为散，内地黄等汁中搅，微火煎，取堪为丸止。停搅，丸如梧子。一服三丸，以酒服，日再。若觉腹内过痛，食后乃服之。
崩中方一十一首  ***************************
《小品》疗妇人崩中，昼夜十数行，医所不能疗方。
川芎（八两）
上一味，切，以酒五升，煮取三升，分三服。不饮酒，水煮亦得。
《千金》疗崩中方。
白茅根（二斤）　小蓟根（五斤）
上二味，切，以酒五升煮取四升，分稍稍服。
又疗妇人白崩中方。
川芎　阿胶（炙）　桂心　赤石脂　小蓟根（各二两）　干地黄（四两）　伏龙肝　鸡子许（七枚）
上七味，切，以酒六升、水四升，煮取三升，去滓，内胶令烊，分为三服，日三。（并出第四卷中。）
《千金翼》疗妇人白崩中，马通方。
白马通（汁，二升）　干地黄（四两）　伏龙肝（如鸡子大七枚）　桂心　川芎　阿胶（炙）　小蓟根　白石脂（各二两）
上八味，切，以酒七升合马通汁，煮取三升，去滓，内胶令烊，分服，日三。
又疗妇人崩中及痢，一日一夜数十起，大命欲死，多取诸根煎丸，得入腹即活。若诸根难悉得者，第一取蔷薇根令多，多仍合之，遇有酒以酒服，无酒以饮服。其种种根当得二斛为佳。蔷薇根煎方。
悬钩根　蔷薇根　柿根　茇葜（各一斛）
上四味，剉，合釜中以水淹，使上余四五寸水，煮，使三分减一，去滓。无大釜，稍煮如初法，都毕，会汁煎，取可丸，丸如梧桐子。酒服十丸，日三良。（并出第八卷中。）
文仲疗妇人崩中漏下，去青黄赤白，使人无子方。
禹余粮（研）　赤石脂（研）　牡蛎（熬，研）　桂心　乌贼鱼骨　灶下黄土（各等份）
上六味，为散，以清酒服方寸匕，日二服。忌生葱。
又方
鹿茸（炙）　当归（各二两）　蒲黄（半两）
上三味，捣散，酒服五分匕，日三度。
又方
取好书墨为末，二匕。若烧露蜂房末三指撮，酒服之。
又方
常炙猪肾食之。（并出第九卷中。）
《必效》疗崩中方。
丁香（一百颗）　好酒（一大升）
上二味，煮取三两沸，去滓，顿服。
又疗妇人崩中无久近，悉主之方。
伏龙肝（一斤，先于盆中，以水二斗，研令碎，澄清，取一斗二升，用煮诸药）　小蓟根　寄生（生）　续断　地榆　艾叶（各三两）　阿胶　当归　赤石脂（研）　厚朴（炙，各二两）　生姜（五两）
上十味，切，以伏龙肝水，煮取三升，绞去滓，分三服。忌如常法。
崩中去血方一十三首  ***************************
《广济》疗崩中去血，日数升方。
龙骨（研）　赤石脂（研，各六分）　乌贼鱼骨　牡蛎粉　肉苁蓉（各五两）　龟甲（炙）　芍药　续断（各八分）
上八味，捣散，饮服方寸匕，日三，渐加之，加干地黄十分佳。
又疗崩中下血不止，并主男子卒痢血方。
取东南引桃枝三握，细剉，以水四升煮取一升，顿服。未瘥，更服良。
《删繁》疗妇人崩中泄血不断，淋沥连年不绝，黄瘕伤损，芍药散方。
芍药（四分）　牡蛎（熬）　干地黄　白术　干姜　乌贼鱼骨　附子（炮）　桂心　黄芪　龙骨（各八分，研）
上十味，捣散，酒服方寸匕，良。
《小品》疗崩中去血方。
春生蓟根汁一升，温服之，亦可以酒煮，随意用之。
又疗妇人暴崩中，去血不息方。
牡蛎（熬令赤）　兔骨（炙，各十分）
上二味，捣筛为散，以酒服方寸匕，妙。
《集验》疗妇人女子忽暴崩中，血不断，或如鹅鸭肝者方。
小蓟根（六两）　阿胶（炙）　当归　川芎　续断　青竹茹（各三两）　灶中黄土　地榆根（各四两）　生地黄（八两）　赤马通（汁，一升）
上十味，切，以水八升合马通汁，煮取二升半，分为三服。未全止，服三四剂后，服此丸方。
续断　甘草（炙）　鹿茸（炙）　小蓟根　丹参（各五分）　干地黄（十分）　川芎　阿胶（炙）　青石脂　当归　地榆（各六分）　柏叶（四分，熬）　秦牛角䚡（炙黄）　龟甲（各十二分，炙令黑）
上十四味，捣筛，蜜丸如桐子。以酒服十丸，日再，加至三十丸。忌如常法。（《千金》同。）
《千金》疗妇人崩中去血，积时不止，起死人方。
肥羊肉（三斤，去脂）　干姜　当归（各三两）　生地黄（汁，二斤）
上四味，切，以水二斗煮羊肉，取一斗三升，下地黄汁合药煮，取三升，分为四服。尤宜羸瘦之人服妙。
又疗崩中去血，产后余疾，丹参酒方。
艾（五斤）　生地黄　地榆（各五斤）　丹参（五斤）　忍冬（五斤）
上五味，合捣之，以水渍三宿，去滓，煮取汁，以糯米一石酿酒，饮服之。
又温经汤，疗崩中去血一斗，服之即断；月水过期不来者，服之亦佳方。
吴茱萸（三两）　麦门冬（一升，去心）　半夏（八两）　当归　川芎　人参　芍药　牡丹　桂心　阿胶（炙）　生姜　甘草（各二两，炙）
上十二味，以水一斗，煮取三升，分服。忌如常法。（并出第四卷中。）
《千金翼》疗妇人崩中去血不止，蓟根酒方。
大小蓟根各一斤，酒一斗渍五宿，任意多少服之，良。
又疗妇人崩中下血，榉柳叶汤方。
榉柳叶（三斤）　麦门冬（去心）　干姜（各二两）　甘草（一两，炙）　干枣（十枚）
上五味，切，以水一斗煮榉柳叶，取八升，去滓，内药，煮取三升，分三服，日三。（并出第八卷中。）
《救急》疗崩中下血数斗，气欲绝方。
伏龙肝（五升）　人参（一两）　麝香（二两）　生姜（四两）
上四味，切，以水一大斗，煮取二升，下药煎，取一升半，更别研伏龙肝一鸡子许并香，内汤中，搅令调，分服。
带下方一十首  ***************************
《广济》疗带下病方。
芍药七大两，熬令黄黑，为散，以酒服三钱匕。
《千金》疗带下方。
枸杞根（一斤）　生地黄（五斤）
上二味，切，以酒一斗，煮取五升，分为三服。
又方
烧牛角，末，酒服方寸匕，日三。
又方
桑耳烧令黑，酒服方寸匕，日三。
又方
豉酒亦佳。
又方
烧马左蹄末，酒服方寸匕，日三。
又方
烧狗头骨灰，亦佳。
又方
以水煮甑带汁服之，亦佳。（并出第四卷中。）
《救急》疗带下方。
以灶下黄土，水和为泥，作弹子丸百枚，曝干，以火烧热彻，以三年酢渍一丸，绵裹，内玉门中惟深，待冷即易之。新患者三十丸瘥，久者五十丸，余皆自知即佳。
《必效》疗妇人带下方。
取兔皮烧令烟断，为末，酒服方寸匕，妙。
妇人虚羸及月病不能食方三首  ***************************
《千金》疗妇人虚羸短气，胸胁逆满，风气，石斛生地黄煎方。
石斛　甘草（炙）　紫菀（各四两）　桂心（二两）　生地黄汁　淳酒（各八升）　茯苓（一斤）　大黄（八两）　麦门冬（二升，去心）　桃仁（半升，去皮尖，熬）
上十味，捣末，合盛铜器中，加炭火，内鹿角胶一斤，数搅之，得一升，次内饴三斤、白蜜三升，合和调，更于铜器中釜汤上煎搅之，以生竹抄，无令著器，搅令尽相得，药成。先食，酒服如弹丸，日一服。
又钟乳泽兰丸，主妇人久虚羸瘦，四肢百体烦疼，脐下结冷，不能食，面目瘀黑，忧恚百病，悉主之方。
泽兰（九分）　川芎　甘草（炙）　山茱萸　白芷　牛膝　当归　薯蓣　藁本（各五分）　柏子仁　人参　干地黄　麦门冬（去心）　石膏　石斛（各六分）　细辛　桂心（各四分）　芜荑（二分）　艾叶（三分）
上十九味，捣筛，蜜和，丸如桐子大，服二十丸，加四十丸，酒下。忌如常法。（并出第四卷中。）
《救急》疗妇人月病不调，或一月不来，或隔月不来，或多或少，脐绞痛，面色痿黄，四体虚吸羸瘦，不能食方。
当归　牛膝　桃仁（去皮尖）　牡丹皮　大黄（别渍，各三两）　川芎　土瓜根（各二两）　芍药　朴硝　桂心（各二两）　虻虫（去翅足，熬）　水蛭（熬，各半两）
上十二味，切，以水九升，煮取三升，分温服。忌如常法。
阴蚀及疳方八首  ***************************
《千金》疗阴蚀疮方。
当归（二两）　地榆（三两）　甘草（炙）　川芎　芍药（各二两）
上五味，切，以水五升煮取二升，洗之，日三夜一。
又方
蒲黄（一升）　水银（一两）
上二味，研之，以粉上。
又方
肥猪肉三十斤，以水三石煮取熟，去肉，入盆中浸之，冷即易，不过三二度。（并出第三卷中。）
崔氏疗阴蚀，洗搨汤方。
甘草（炙）　干漆（各一两，熬）　黄芩　干地黄　芍药　当归（各二两）　龟甲（五两，炙）
上七味，切，以水七升煮取半，去滓，以绵帛内汤中，以搨疮处，良久即易，日二度。每搨汤，可行十里许，即裛干，捻取甘湿散薄敷疮上使遍，可经半日，又以汤搨，搨讫，如前敷药。其内甘湿散，是蚺蛇胆等六味者，是在前疗甘湿卷中。余家婢遇此疾，百方疗不瘥，蚀处作两疮，深半寸。余于涓子方中，检得此甘草汤方，仍以自处蚺蛇胆散用，不经七日，疮乃平复，甚效。凡救十八人，手下即活。遇斯疾者，请广流布传之。（出第十卷中。）
又疗疳，频用大效方。
蚺蛇胆（真者，研）　青木香　石硫黄（研）　铁精　麝香（各四分）
旧用五月五日虾蟆（麝香临时分之多少入用，缘麝香辟蛇毒，若先以相和，蛇胆即无力也）。
上六味，等份，捣筛为散，更细研。有患取如三棋子，和井花水，日再服，服讫，先令便利了，即以后方桃枝熏下部讫，然后取散如二棋子，内竹管里，深吹入下部中，亦日再，老小量减。其熏法每日一度，不用再为之，甚良。
又疗疳虫食下部及五脏方。
取桃东南枝三七枚，轻打头使散，以绵缓缠之，又捣石硫黄为末，将此绵缠桃枝撚转之，令末少厚，又截一短竹筒，先内下部中，仍以所撚药桃枝熟燃熏之。（并出第三卷中。）
文仲疗阴蚀欲尽者方。
虾蟆、兔屎等份，末，敷之良。
《古今录验》疗妇人阴蚀，苦中烂伤，狼牙汤方。
狼牙三两，㕮咀，以水四升，煮取半升，去滓，内苦酒如鸡子中黄一杯，煎沸。适寒温，以绵濡汤，以沥疮中，日四五度，即愈。
阴中肿痛方四首  ***************************
《肘后》疗阴中肿痛方。
炙枳实以熨之。
《经心录》疗妇人阴中肿痛，不可近者，汤洗方。
防风（三两）　大戟（二两）　艾（五两）
上三味，切，以水一斗，煮取五升，温洗阴中，日可三度，良。
《古今录验》疗妇人阴肿坚痛，矾石散方。
矾石（二分，熬）　甘草（半分，炙）　大黄（一分）
上三味，捣筛，取枣大绵缠，导阴中，二十日即愈。
又疗妇人阴肿，苦疮烂，麻黄汤洗之。
麻黄（去节）　黄连　蛇床子（各一两）　酢梅（十枚）
上四味，切，以水一斗煎取五升，洗之。
阴中疮方五首  ***************************
《集验》疗妇人阴中痛生疮方。
羊脂（一斤）　当归　杏仁（去皮尖）　白芷　川芎（各一两）
上五味，细切，羊脂和，置甑中蒸之，药成。取如大豆一枚，绵裹药内阴中，日一度。
《肘后》疗女子阴中疮方。
末硫黄，敷疮上。
又疗女子阴中疮方。
杏仁（烧末）　雄黄　矾石（烧，各二分）　麝香（半分）
上四味，和，敷之，日三度。
《古今录验》疗妇人阴中生疮，黄芩汤洗方。
当归　黄芩　川芎　大黄　矾石（各二分）　黄连（一分）　雄黄（二分）
上七味，切，以水五升，煮取四升，洗疮，日三度。
又疗妇人阴中生疮，雄黄散方。
川芎　藜芦　雄黄（研）　丹砂（研）　蜀椒（汗）　细辛　当归（各一分）
上七味，捣筛散，取方寸匕，绵裹，内阴中。又敷外疮方。忌如常法。
阴痒方五首  ***************************
《广济》疗苦产门痒无计方。
蚺蛇胆（研）　雄黄（研）　石硫黄（研）　朱砂（研）　峭粉（未详）　藜芦　芜荑（各二分）
上七味，捣，细筛重罗，令调，以腊月猪脂和如泥，取故布作篆子如人指长一寸半，以药涂上，内孔中，日一易。易时，宜以猪椒根三两煮汤洗，干拭，内药佳。
崔氏疗阴痒痛不可忍方。
取蒜随多少，水煮作汤，洗之，日三。
又方
取狼牙、蛇床子，煮作汤洗，日三。
又方
取杏仁烧作灰，乘热绵裹内阴中，良。（并出第十卷中。）
《经心录》疗阴痒方。
枸杞根一斤，水三升，煮十沸，适寒温洗之。
阴中痒有虫方六首  ***************************
《千金》疗人阴虫疮方。
以肥猪肉十斤，以水煮肉令烂，去肉，以汤令极热，便灌疮上，冷易之。
又方
取狼牙两把，以水五升煮取一升，洗之，日五六度。（并出第三卷中。）
崔氏疗阴痒似有虫状，烦闷，真丹散方。
真丹（一分，研）　矾石（二分，烧，研）　川芎（四分）
上三味，为散，以縠囊盛，著阴中，虫当死尽。
又阴痒有虫方。
取鸡肝去脂，及热内阴中，虫当尽死。（并出第十卷中。）
《古今录验》疗阴痒有虫方。
取牛肝，截五寸绳头，内阴中，半日虫入肝出之。猪肝亦得。
又疗阴中有虫，痒且痛，目肿身黄，欲得男子，漏血下白，少气，思美食方。
用生鲤鱼长一尺，去头内取骨捣末，熬黄黑，以猪脂和，以绢袋盛如常法，内阴中至痛处，即止。
阴下脱方四首  ***************************
《广济》疗阴下脱出方。
皂荚（去皮子，炙）　半夏（洗）　大黄　细辛（各四分）　蛇床子（六分）
上五味，捣散，薄绢袋盛如指大，内阴中，日二易。又以羊脂煎煮，遍涂上，以铁精敷脂上，多少令调，以火炙布令暖以熨之。研磁石，酒服方寸匕，日三服。
《集验》疗妇人阴下脱，散方。
当归　黄芩　牡蛎（熬，各二两）　芍药（一两半）　猬皮（一两，切，熬）
上五味，捣散。酒服方寸匕，日三服。禁举重，良。（《千金》同。）
《千金》疗阴下脱，硫黄散方。
硫黄（研）　乌贼鱼骨（各二分）　五味子（三铢）
上三味，捣散，以粉上，日三。（出第三卷中。）
《千金翼》疗诸妇人阴下脱方。
细研矾石，酒服方寸匕，日三服。（出第六卷中。）
阴挺出方三首  ***************************
《广济》疗妇人子脏挺出数痛，洗方。
蛇床子（一升）　酢梅（十四枚）
上二味，以水五升，煮取二升半，洗痛处，日夜十过，良。
又方
乌头（炮）　白及（各四分）
上二味，捣散，取方寸匕，以绵裹内阴中，令入三寸，腹内热即止，日一度著，明晨仍须更著，以止为度。
《集验》疗妇人阴下挺出方。
蜀椒　乌头　白及（各二分）
上三味，捣筛，以方寸匕绵裹内阴中，入三寸，腹中热，明旦更著，瘥止。（《千金》同。）
女人伤丈夫头痛方二首  ***************************
《集验》疗女人伤于丈夫，四体沉重，嘘吸头痛方。
生地黄（八两）　芍药（五两）　香豉（一升）　葱白（切，一升）　生姜（四两）　甘草（二两，炙）
上六味，切，以水七升煮取二升半，分三服，不得重作。慎房事。（《千金》同。）
《千金翼》疗诸妇人伤丈夫，苦头痛，欲呕心闷，桑白皮汤方。
桑根白皮（半两）　干姜（半两）　桂心（五寸）　大枣（二十枚）
上四味，切，以酒一斗，煮三四沸，去滓，分温服之，适衣无令汗出。（《千金》同。出第八卷中。）
交接辄血出痛方二首  ***************************
《千金》疗女人交接辄血出方。
桂心（二分）　伏龙肝（二分）
上二味，捣末，以酒服方寸匕，瘥止。（出第三卷中。）
崔氏疗合阴阳辄痛不可忍方。
黄连（六分）　牛膝　甘草（炙，各四分）
上三味，切，以水四升煮取二升，洗之，日三四度，瘥止。（出第十卷中。）
童女交接他物伤方三首  ***************************
《集验》疗童女交接，阳道违理，及他物所伤犯，血出流离不止方。
取釜底墨，断葫芦以涂之。
又疗童女交接，阳道违理，血出不止方。
烧发并青布，末为粉，涂之。
又方
割鸡冠取血涂之。
小户嫁痛方四首  ***************************
《千金》疗小户嫁痛连日方。
甘草（三分，炙）　芍药（二分）　生姜（三分）　桂心
上四味，切，以酒二升，煮取三沸，去滓，分温服之，神良。（出第三卷中。）
《千金翼》疗小户嫁痛，单行方。
牛膝（五两）
上一味，切，以酒三升，煮再沸，分三服。
又疗妇人嫁痛，单行大黄汤方。
大黄（三两）
上一味，以酒一升，煮一沸，顿服。
又疗妇人小户嫁痛，乌贼鱼骨散方。
乌贼鱼骨二枚，烧为屑，酒服方寸匕，日三。（并出第八卷中。）
坐药方三首  ***************************
《通真论》疗妇人子门冷，坐药法。
蛇床子（四分）　茱萸（六分）　麝香（二铢）
上三味，捣散，蜜丸，绵裹如酸枣，内之，下恶物为度。
《近效》坐药，主下冷，子门痒闭方。
吴茱萸　葶苈子（熬，各二分）　蛇床子（三分）　无食子（一枚）
上四味，为散，以绵裹如枣许，内子宫中，令热为度。
又方
远志（二分）　蛇床子　五味子（各四分）　干姜　莲花叶（各三分）
上五味，捣散，以口中玉泉和兔矢大，内阴门中，去冷内热良。（夏侯拯录。）
妇人欲断产方四首  ***************************
《小品》断产方。
故布方圆一尺，烧屑，以酒饮服之，终身不产。（《千金》云蚕子故布。）
又疗妊身欲去之，并断产方。
瓜蒌　桂心（各三两）　豉（一升）
上三味，切，以水四升煮取一升半，分服之。
又方
附子二枚，捣为屑，以淳苦酒和，涂右足，去之，大良。
《千金》断产方。
油煎水银一日勿息，空肚，服枣大一丸，永断，不损人。

第三十五卷  ——————————————————————————————————————————————————————————————————————————————————————————

小儿方序例论一首  ***************************
《千金》论曰：夫生民之道，莫不以养小为大。若无小，卒不成大，故《易》称积小以成高大，《诗》有厥初生民。《传》云：声子生隐公，此之一义，即是从微至著，自少及长，人情共见，不待经史。故今斯方，先妇人小儿，后丈夫耆老者，则是崇本之义也。小儿气势微弱，医人欲留心救疗，立功瘥难。今之学者，多不存意，良由婴儿在于襁褓之内，乳气腥臊，医者操行英雄，讵肯瞻视？静而言之，可为太息者矣！《小品方》云：凡人年六岁以上为小，十六以上为少，三十以上为壮，五十以上为老。其六岁以下，经所不载，所以乳下婴儿，有病难疗者，皆为无所承据也。中古有巫妨者，立小儿《颅囟经》，以占夭寿，判疾病死生，世相传授，始有小儿方焉。逮于晋宋，江左推诸苏家，传习有验，流于人间。齐有徐王者，亦有《小儿方》三卷，故今之学者，颇得传授。然徐氏位望隆重，何暇留心于少小？详其方意，不甚深细，小有可采，未为至秘。今博撰诸家及自经用有效者，为上下两卷，可披而寻之。凡百居家，皆宜达兹养小之术，则无夭横之祸也。（出第五卷中。）
小儿初生将护法一十七首  ***************************
崔氏：疗小儿初生，便以绵裹指，拭口中及舌上青泥恶血，此为之玉衔（一作衡）。若不急拭，啼声一发，即入腹成百病矣。
又疗儿生，落地不作声方。
取暖水一器灌之，须臾自当啼。
又儿生不作声者，此由难产少气故也。可取儿脐带，向身却捋之，令气入腹，仍呵之至百度，啼声自发。
又方
以葱白徐徐鞭之，即啼。
又方
小儿初生，即当举之。举之迟晚，则令中寒，腹内雷鸣。乃先浴之，然后速断脐，不得以刀子割之，须令人隔单衣物咬断，兼将暖气呵七遍，然后缠结。所留脐带，当令长至儿足趺上，短即中寒，令儿腹中不调，常下痢。若先断脐然后浴者，则脐中水，中水则发腹痛。其脐断讫，连脐带中若有虫，宜急剔拨去之。不尔，当入儿腹成疾矣。
又儿中水及中冷，则令儿腹中绞痛，夭纠啼呼，面青黑，此是中水之过。儿尿清（一云粪青）者，冷也。与儿脐中水即同方。
当灸粉絮熨之，不时治护。脐至肿者，当脐中随轻重，重者便灸之，乃可至八九十壮；若轻者，脐不大肿，但出汁，时时啼呼者，但捣当归末，和胡粉敷之，仍灸絮日日熨之，至百日乃愈，以啼呼止为候。
又儿初生法：
宜用父故衣裹之，若生女宜以母故衣，勿用新帛。切须依之，令儿长寿。
又一晬之内，儿衣皆须用故绵帛为之善，儿衣绵帛特忌厚热。慎之！慎之！
又儿洗浴断脐讫，[衤朋]抱毕，未可与朱蜜，宜与甘草汤。取甘草可中指一节，捶碎，以水二合煮，取一合，以绵缠沾取，与儿吮之，可得一蚬壳入腹止，儿当快吐，吐去心胸中恶汁也。如得吐，余药更不须与。若不得吐，可消息计如饥渴，须臾复与之若前所服。及更与并不得吐者，但稍稍与之，令尽此一合止。得吐去恶汁，令儿心神智慧，无病也。吮一合尽都不吐者，是儿不含恶血耳，勿复与之。乃可与朱蜜，以镇心神安魂魄也。
又小儿初生三日中，须与朱蜜，只不宜多，多则令儿脾胃冷，腹胀，喜阴痫气急，变噤痓而死也。与朱蜜法：
以真经飞炼朱如大豆，以赤蜜一蚬壳和之，以绵缠沾取，与儿吮之，得三沾止，一日令尽此一豆许。可三日与之，则用三豆许也。亦勿过，过此则伤儿。与朱蜜讫，可与牛黄如朱蜜多少也。牛黄益肝胆，除热，定精神，止惊，辟恶气，除小儿百病。三日后应开肠胃，助谷神，可研米作厚饮如乳酪厚薄，以大豆粒多与嗍之，嗍三豆许止，日三与之，满七日乃可与哺也。
又儿生十日，始哺如枣核，二十日倍之，五十日如弹丸，百日如枣。若乳汁少，不得依此法，当用意少少增之。若至二十日而哺者，令儿无病。儿若早哺之及多者，令儿头面身体喜生疮，愈而复发，令儿尫弱难长。乳儿不用太饱，饱则令吐。候儿吐者，乳大饱也。当以空乳乳之，即消。夏不去热乳，令儿呕逆；冬不去寒乳，令儿咳痢。乳母奶儿，当先以手按散其热气，勿令乳汁奔出，以令儿噎。如噎即便夺其乳，令得气息定，复乳之。如是十反、五反，视儿饥饱，以节度之。一日之中，几乳而足，以为常准。又常捉去宿乳也。乳母与儿卧，当以臂与儿枕之，使乳与儿头平，乃可乳之，令儿不噎。母欲睡即夺去其乳，勿令填儿鼻口，乳不知饥饱，忌之。
又儿初生著口噤不开，不收乳方。
赤足蜈蚣半枚，去足，炙令焦，末研之，绢筛，以猪乳二合和之，分三四服与之瘥。
又儿著口噤，体热者方。
暖竹沥二合，分四五服之。
又儿新生慎不可逆灸，灸之忍痛，动其五脉，因喜成痫。是以田舍小儿任其自然，皆无此夭也。
又儿初生有鹅口者，其舌上有白屑如米，剧者鼻外亦有。疗之法：
以发缠箸头，沾井花水撩拭之，三旦如此便去。不者，可煮栗荴汁令浓，以绵缠箸头沾拭之。无栗荴，煮栗木皮，如井花水法。（《千金》同。并出第十上卷中。）
文仲疗儿生有连舌，舌下有膜如石榴子，中隔连其舌下，渐渐喜令儿声不发不转法。
以爪摘断之，微有血出无害。若血出不止，可烧发作末，以敷之，即止。（《千金》同。）
又儿初生六七日后，血气收敛成肉，则口舌喉颊里清净也。若喉里舌上有物，如芦萚盛水状者，若悬痈有胀起者，以绵缠长针，留刃处如粟米许大，以刺决之，令气泄，去青黄赤血汁也。一刺之止，消息一日若不消，又刺之，不过三刺自消。或余小小未消，三刺之亦止，自然消也。有著舌下如此者，名重舌；有著颊里及上腭如此者，名重腭；有著齿龂上者，名重龂，皆刺之去血汁，瘥止。（《千金》同。）
又疗儿初生出腹，骨肉未敛，肌肉犹是血也，血凝乃坚成肌肉耳。其血阻（一作沮）败，不成肌肉，则使面目绕鼻口左右悉黄，而啼（一作不啼）闭目，聚口撮面，口中干燥，四肢不能伸缩者，皆是血脉不敛也，喜不育。如此者，宜与龙胆汤方，在客忤部中十味者是也。（《千金》同。）
儿初生将息法二首  ***************************
《千金》：儿初生，不可令衣过厚热，令儿伤皮肤，害血脉，发杂疮而黄。
又小儿始生，肌肤未成，不可暖衣，暖衣则令筋骨缓弱，宜时见风日。若都不见风日，则令肌肤脆软，便易中伤。皆当以故絮衣之，勿用新绵也。天和暖无风之时，令母将于日中嬉戏，数见风日，则血凝气刚，肌肉牢密，堪耐风寒，不致疾病。若常藏于帏帐之中，重衣温暖，譬犹阴地之草木，不见风日，软脆不堪风寒也。（出第五卷中。）
小儿初受气论一首  ***************************
崔氏论曰：凡小儿初受气，在娠一月结胚，二月作胎，三月有血脉，四月形体成，五月能动，六月筋骨立，七月毛发生，八月脏腑具，九月谷气入胃，十月百神能备而生矣。生后六十日，目瞳子成，始笑应知人；百五十日百脉生，能反覆；百八十日尻骨成，能独坐；二百一十日掌骨成，能匍匐；三百日髌骨成，能独倚；三百六十日为一期，膝骨成乃能行，此其定法。若有不依期者，必有不平之处。
小儿变蒸方二首  ***************************
崔氏：小儿生三十二日一变，六十四日再变，兼蒸；九十六日三变，百二十八日四变，又蒸；百六十日五变，百九十二日六变，又蒸；二百二十四日七变，二百五十六日八变，又蒸；二百八十八日九变，三百二十日十变，又蒸，此小变蒸毕也。后六十四日又蒸，蒸后六十四日又一大蒸，蒸后百二十八日又一大蒸，此大小蒸都毕也。凡五百七十六日乃成人。所以变蒸者，皆是荣其血脉，改其五脏，故一变毕，辄觉情态忽有异也。其变蒸之候，令身热，脉乱，汗出，目睛不明，微似欲惊，不乳哺，上唇头小白泡起如珠子，耳冷，尻亦冷，此其诊也。单变小微，兼蒸小剧，先期四五日便发，发后亦四五日歇。凡蒸平者，五日而衰，远至七日、九日而衰。当变蒸之时，慎不可疗及灸刺，但和视之。若良久热不已，可微与紫丸，热歇便止。若于变蒸中加以天行温病，或非变蒸而得天行者，其诊皆相似，惟耳及尻通热，口上无白泡耳，当先服黑散，以发其汗，汗出温粉粉之，热当歇，便就瘥。若犹不都除，乃与紫丸下之，其间节度甚多，恐悠悠不能备行，今略疏其经要者如此。
又黑散方。
麻黄（一分，去节）　大黄（一分）　杏仁（二分，去皮尖，熬令变色）
上三味，先捣麻黄、大黄为散，杏仁　别捣如脂，乃细细内散，又捣令调和讫，内密器中。一月儿服如小豆大一枚，以乳汁和服之，抱令得汗，汗出温粉粉之，勿使见风。百日儿服如枣核，以儿大小量之为度。
又紫丸方。
代赭　赤石脂（各一两）　巴豆（三十枚，去心皮，熬）　杏仁（五十枚，去尖皮，熬）
上四味，捣代赭等二味为末，巴豆、杏仁别捣如膏，又内二味，合捣三千杵，自相和。若硬，入少蜜更捣，密器中盛，封之三十日。儿服如麻子一丸，与少乳汁令下喉，食顷后与少乳，勿令多。至日中当小下，热除。若未全除，明旦更与一丸。百日儿服如小豆一丸，以此准量增减也。小儿夏月多热，喜令发疹，二三十日辄一服，甚佳。此丸无所不治。代赭须真者，若不真，以左顾牡蛎代之。忌猪肉、芦笋。（并出第十上卷中。）
相儿命长短法并论二十九首  ***************************
《千金翼》：儿生枕骨不成者，能言而死。膝骨不成者，能倨而死。掌骨不成者，能匍匐而死。踵骨不成者，能行而死。髌骨不成者，能立而死。身肉不收者死。鱼口者死。股间无生肉者死。颐下破者死。阴不起者死。囊下白者死，赤者死。
相法甚博，略述十数条而已。
儿初生，阴大而与身色同者，成人。
儿初生，额上有旋毛，早贵，妨父母。
儿初生，叫声连延相属者，寿；声绝而复扬急者，不寿。
儿初生，汗血者，多厄，不寿。
儿初生，目视不正，数动者，大非佳人。
儿初生，自开目者，不成人。
儿初生，通身软弱如无骨者，不成人。
儿初生，发稀少者，不听人。
儿初生，脐小者，不寿。
儿初生，早坐、早行、早语、早齿生，恶性者，非佳人。
儿初生，头四破者，不成人。
儿初生，头毛不周匝者，不成人。啼声散，不成人。啼声深，不成人。汗不流，不成人。小便凝如脂膏，不成人。常摇手足者，不成人。无此状候者，皆成人。
儿初生，脐中无血者好。卵下缝通达黑者寿。鲜白长大者寿。
论曰：儿三岁以上，十岁以下，观其性气高下，即可知其夭寿。儿小时识悟通敏过人者多夭，则项橐、颜回之流是也。小儿骨法成就威仪，回转迟舒，稍费人精神雕琢者寿。其预知人意，回旋敏速者亦夭，则杨修、孔融之徒是也。由此观之，夭寿大略可知也。亦由梅花早发，不睹岁寒；甘菊晚荣，终于年事。是晚成就者，寿之兆也。（并出第十一卷中。）
小儿藏衣法五首  ***************************
崔氏凡藏儿衣法：
儿衣先以清水洗之，勿令沙土草污，又以清酒洗之，仍内钱一文在衣中，盛于新瓶内，以青帛裹之，其瓶口上仍密盖头，且置便宜处，待满三日，然后依月吉地，向阳高燥之处，入地三尺埋之，瓶上土厚一尺七寸，惟须牢筑，令儿长寿、有智慧。若藏衣不谨，为猪狗所食者，令儿癫狂；虫蚁食者，令儿病恶疮；犬鸟食之，令儿兵死。近社庙旁者，令儿见鬼；进深水洿池，令儿溺死；近故灶旁，令儿惊惕；近井旁者，令儿病聋盲；弃道路街巷者，令儿绝嗣无子；当门户者，令儿声不出，耳聋；著水流下者，令儿青盲；弃于火里者，令儿生疠疮；著林木头者，令儿自绞死。如此之忌，皆须慎之。
又安产妇及藏衣天德月空法：
正月，天德在丁，月空在丙壬。
二月，天德在坤，月空在甲庚。
三月，天德在壬，月空在丙壬。
四月，天德在辛，月空在甲庚。
五月，天德在乾，月空在丙壬。
六月，天德在甲，月空在甲庚。
七月，天德在癸，月空在丙壬。
八月，天德在艮，月空在甲庚。
九月，天德在丙，月空在丙壬。
十月，天德在乙，月空在甲庚。
十一月，天德在巽，月空在丙壬。
十二月，天德在庚，月空在甲庚。
凡藏儿衣，皆依此法，天德月空处埋之。若有遇反支者，宜以衣内新瓶盛，密封塞口，挂于宅外福德之上、向阳高燥之处，待过月，然后依法埋藏之，大吉。
又法
甲寅旬日，十日不得藏埋儿衣，以瓶盛，密封，安置空处，度十日即藏埋之。
又法
甲辰、乙巳、丙午、丁未、戊申，此五日亦不藏儿衣，还盛瓶中密塞，勿令气通，挂著儿生处，过此五日即埋之，亦不得更过此日。
又法
甲乙日生儿，丙丁日藏衣吉；丙丁日生儿，戊己日藏衣吉；戊己日生儿，庚辛日藏衣吉；庚辛日生儿，壬癸日藏衣吉。（并出第十上卷中。）
浴儿法一十一首  ***************************
崔氏初生浴儿良日，此谓初生浴儿，以后重浴亦吉。寅、卯、酉日大吉，壬、午、丁、未、癸、巳日凶。
又浴儿虎头骨汤，主辟除恶气，兼令儿不惊，不患诸疮疥方。
虎头骨（五两）　苦参（四两）　白芷（三两）
上三味，切，以水一斗，煮为汤，内猪胆汁少许，适寒温以浴儿，良。
又疗儿若卒客忤中人，吐下不乳哺，面青黄色，变弦急者，以浴之方。
取钱七十文，以水三斗，煮令有味，适寒温浴儿，良。
又疗儿生三日浴除疮方。
桃根　李根　梅根（各八两）
上三味，切，以意著水多少，煮令三四沸，以浴儿。
又疗少小卒寒热不佳，不能服药，六物莽草汤浴儿方。
莽草　丹参　蛇床子　桂心（各三两）　菖蒲（半斤）　雷丸（一斤）
上六味，㕮咀，以水三斗，煮三五沸，适寒温浴儿，避日向阴处。
又疗少小身热，一物李叶汤方。
李叶无多少，以水煮，去滓，以浴儿，良。忌准前。
又方
白芷煎汤浴儿，佳。根、苗皆得。
又方
苦参汤，浴儿，良。
又凡寻常浴儿，不缘别疗诸病，只就浴者方。
汤熟添少许清浆水，一捻盐，浴儿。浴讫，以粉摩儿，既不畏风，又引散诸气。
又儿不用数浴，数浴多背冷，令儿发痫，其汤必适寒温得所。
又疗少小壮热，不能服药，宜此十二物寒水石粉散方。
寒水石　芒硝　滑石　石膏　赤石脂　青木香　甘草（炙）　大黄　黄芩　川芎　麻黄（去节）　牡蛎（熬）
上药各等份，捣筛，以粉一升和药屑三合，复下筛，以粉粉儿，日三，热退即止。本方有防风，无牡蛎。
又少小盗汗，三物黄连粉方。
黄连　牡蛎（熬）　贝母
上药各等份，捣筛，以粉粉儿，良。（出第十上卷中。）
剃儿头法一首  ***************************
崔氏初剃儿头良日，寅丑日吉，丁未日凶。
哺儿法三首  ***************************
崔氏初哺儿良日，以平定成日大吉。其哺不得令咸。
又方
寅、丑、辰、巳、酉日良。
又方
男戊、己日不得；女丙、丁日不得。
攘谢法一十二首  ***************************
崔氏：轩辕者，乾神，天丞相使者。风伯犯之，令儿惊吐。可取梨枝六寸埋生处，大吉。
雷公者，震神，太阴使者。天马犯之，令儿烦闷腹满。解之，以三屠家肉为饼于产处谢之，大吉。
咸池者，坎神，天之雨师使者，犯之令儿啼不止。用羊脯、酒于生处谢之，吉。
丰隆者，艮神，天之东明使者，天仆也。害气犯之，令儿乍寒乍热，大腹。以白鱼二枚于生处谢之。又大豆一升，投井中，亦大吉。
招摇者，坤神，天上使者。犯之令儿惊，空嚼不止。以酒、饼生处谢之，即愈。
天候者，巽神，天一执法使者。犯之令儿腹胀、张眼。以白鱼二枚于生处谢之，吉。
吴时者，离神，天一将军游击使者。犯之令儿惊，腹痛。用马脯五寸于生处谢之，吉。又以白鱼五枚并枣饼埋其生处，吉。
大时者，兑神，小时北斗使者。犯之令儿腹胀下痢。解之，以酒、脯于生处谢之。又以大豆一升投井中，吉。
犯月杀者，小儿惊啼。用丹雄鸡血于生处谢之，吉。
犯白虎者，用稻米一升、鸡子三枚于生处谢之，吉。黍米亦得。
犯大夫者，用羊肝三枚及稻米一升，于生处谢之，吉。又用鸡、羝羊皮、黍米亦得。
犯日游者，令儿口噤色变欲死者，用三屠家肉、麦饭于生处谢之，吉。
拣乳母法一首  ***************************
崔氏：乳母者，其血气为乳汁也。五情善恶，悉血气所生，其乳儿者，皆须性情和善，形色不恶，相貌稍通者。若求全备不可得也，但取不狐臭、瘿瘘、气嗽、瘑疥、痴瘙、白秃、疬疡、渖唇、耳聋、齆鼻、癫痫，无此等疾者，便可饮儿。师见其身上旧灸瘢，即知其先有所疾，切须慎耳。
小儿惊痫啼壮热不吃奶吐不已不小便方五首  ***************************
刘氏疗小儿眠睡不安，惊啼，不吃奶，虎睛丸方。（小儿热甚神效。）
犀角（十二分，屑）　子芩（五分）　栀子仁　大黄（各十分）　虎睛（一枚，研）
上五味，捣筛，蜜和，如梧子大。每服七丸，大小量之。奶母忌热面。小儿热风痫，以乳汁或竹沥研三丸服之，渐增，以瘥为度。小儿百日以下，蓐内壮热，以奶汁研四丸与服，即瘥。
又疗小儿初生，不吃奶方。
以乳两合、葱白一寸，和煎一两沸，去葱，与吃，即能吃乳，立效。以蛤蜅灌之。
又疗小儿吃奶不稳，三日至七日以来，觉壮热颜色赤及鼻孔黄，即恐作撮口；及孩子牙关里有虫似蜗牛，亦似黄头白蚌螺者方。
烧竹取沥半合，和少许牛黄与吃，即瘥。又以猪肉拭口，即引虫出，或自消，便瘥。
又疗小儿初生，吐不止方。
人乳（二合）　蘧蒢茂（少许）　盐（两粟米大）
上三味，煎三两沸，牛黄两米许，研和，与服，即瘥止。
又小儿初生，不小便方。
人乳（四合）　葱白（一寸）
上二味相和，煎，分为四服，即小便利，神效。
小儿将息衣裳厚薄致生诸痫及诸疾方并灸法二十八首  ***************************
《广济》疗小儿惊痫，体羸不堪，疗子母五痫煎方。
钩藤（二分）　知母　子芩（各四分）　甘草（炙）　升麻　沙参（各三分）　寒水石（六分）　蚱蝉（一枚，去翅，炙）　蜣蜋（三枚，炙）
上九味，捣筛，以好蜜和薄泔，著铜钵，于沸汤上调之，搅不停手，如饴糖煎成。稍稍别出少许，一日儿啖之一枚枣核大，日夜五六过服不妨。五六日儿啖之三枚，一百日啖四枚，二百日儿至三百日儿啖五枚，三岁儿啖七枚，以意量之。
《小品》云：《玄中记》曰：天下有女鸟，一名姑获，又名钓星鬼也。喜以阴雨夜过飞鸣，徘徊人村里，唤得来也。是鸟纯雌无雄，不产，喜落毛羽于中庭，置入儿衣中，便使儿作痫必死，即化为其儿也。是以小儿生至十岁，衣裳不可露，七八月尤忌之。
《千金》：夫痫病，小儿之恶病也。或有不及救医而致困者，然气发于内，必先有候，常宜审察其精神，而采其候也。手白肉鱼际脉黑者是痫候，鱼际脉赤者热，脉青大者寒，青细者为平也。
又鼻口干燥，大小便不利，是痫候。又眼不明，上视喜阳，是痫候。又耳后完骨上有青络盛，卧不静，是痫候。脉青大，刺之，令血出。又小儿发逆上，啼哭，面暗色不变，是痫候。又鼻口青，时小惊，是痫候。又意气下而妄怒，是痫候。又身热，小便难，是痫候。又吐痢不止，厥痛时起，是痫候。又身热，目时直视，是痫候。又目闭，青，时小惊，是痫候。又咽乳不利，是痫候。又身热，头常汗出，是痫候。又目瞳子卒大黑于常时，是痫候。又身热吐哯而喘，是痫候。又喜欠，目上视，是痫候。又卧惕惕而惊，手足振摇，是痫候。又身热，目视不精，是痫候。又卧梦笑，手足动摇，是痫候。又弄舌摇头，是痫候。
以上诸候二十条，皆痫之初也。见其候，便当爪其阳脉所应灸，爪之皆重手，令儿骤啼，及足脉绝，亦依方与汤。
又直视瞳子动，腹满转鸣，下血身热，口噤不得乳，反张脊强，汗出发热，为卧不悟，手足瘛疭喜惊，凡八候，痫之剧也。如此非复汤爪所能救，便当时灸之妙。
又小儿惊啼，眠中四肢掣动，变蒸未解，慎不可针灸爪之，动其百脉，仍因惊成痫也。惟阴痫噤痓，可针灸爪之。凡灸痫，当先下儿使虚，乃承虚灸之。未下有实而灸者，气逼前后不通，杀人也。
又痫平旦发者，在足少阳。黄昏发者，在足太阴。日中发者，在足太阳。夜半发者，在足少阴。人定发者，在足阳明。晨朝发者，在足厥阴。
上痫发时节病所在，视其发早晚，灸其所也。
又五脏之痫，六畜之痫，或在四肢，或在腹内。审察其候，随病所在灸之，虽少必瘥，若失其要，则为害也。
肝痫之为病，面青，目反视，手足摇。灸阳明，太阴各三炷。
心痫之为病，面赤，心下有热，短气息微数。灸心下第二肋端宛宛中，此为巨阙也。又灸手心主及少阴各三炷。
脾痫之为病，面黄，腹大，泄痢。灸胃管三壮、侠胃管旁各二壮，足阳明、太阴各二炷。
肺痫之为病，面目白，口沫出。灸肺俞二壮，又灸手阳明、太阴二炷。
肾痫之为病，面黑，目正直视不摇，如尸状。灸心下二寸二分三壮。又灸肘下动脉各二壮。
膈痫之为病，目反，四支不举。灸风府，又灸顶上、鼻人中、下唇承浆，皆随年壮。
肠痫之为病，不动摇，灸两承山，又灸足心、两手劳宫，又灸两耳后完骨各随年壮，又灸脐中可五十壮。
上五脏痫证候。
又马痫之为病，张口摇头，马鸣，欲反折。灸项风府、脐中三壮。病在腹中，烧马蹄末服。
牛痫之为病，目正直视，腹胀。灸鸠尾上及大椎各三壮。烧牛蹄灰末服。
鸡痫之为病，延颈反折，喜惊自摇。灸足诸阳各三壮。
羊痫之为病，喜扬目，吐舌。灸大椎上三壮。
猪痫之为病，喜吐沫。灸完骨两傍各一寸，七壮。
犬痫之为病，手屈拳挛。灸两手心一壮，灸足太阳各一壮，灸肋户两聊头两穴各一壮，良。
上六畜痫证候。
凡诸反张，大人脊下容侧手、小儿容三指者，不可疗也。又若目反上视，瞳子动，当灸囟中。取之法，横度口尽两吻际，又横度鼻下亦尽两边，折去鼻度半，都合口为度，从额上发际上行度之，灸度头一处，正在囟上未合骨中，随手动者是，此最要处也。次灸当额上入发际二分许，直望鼻为正也；次灸其两边当目瞳子直上，入发际二分许；次灸顶上回毛中；次灸客主人穴，在眉后际动脉是也；次灸两耳门，当耳开口则骨解开动张陷中是也；次灸两耳上，卷耳取之，一法当卷耳上头是也。大人当耳上横三指，小儿各自取其指也；次灸两耳后完骨上青脉，亦可以针刺，令血出。次灸玉枕，项后高骨是也；次灸两风池穴，在项后两辕筋外，发际陷中是也；次灸风府，当项中发际，亦可与风池三处高下相等；次灸头两角，两角当回毛两边起骨是也。
上头部凡二十九处，儿生十日可灸三壮，三十日灸五壮，五十日灸七壮。病重者具灸之，轻者惟灸囟中、风池、玉枕也。艾使熟，炷令平正著肉，火势乃至病所也。艾若生，炷不平正，不著肉，徒灸多炷无益也。
又若腹满，短气，转鸣，灸肺募穴，在两乳上，第二肋间宛宛中，垂绳取之，当瞳子是也；次灸膻中；次灸胸堂；次灸脐中；次灸薜息穴，薜息在两乳下，第一肋间宛宛中是也；次灸巨阙穴，巨阙大人鸠尾下一寸，小儿去脐作六分分之，去心鸠尾下一寸是也，并灸两边；次灸胃管；次灸金门穴，金门在谷道前，囊之后，当中央是也，从阴囊下度至大孔前中分之。
上腹部一十二处，胸堂、巨阙、胃管十日儿三炷，一月以上可五炷。阴下缝三炷，或云随年壮以灸之。
又若脊强反张，灸大椎，并灸诸脏俞及督脊上当中央，从大椎度至穷骨中屈，更从大椎度之，灸度下头是督脊也。
上背部一十二处，十日儿灸三壮，一月以上灸五壮。
又若手足掣疭惊者，灸尺泽，次灸阳明，次灸少商，次灸劳宫，次灸心主，次灸合谷，次灸三间穴，次灸少阳。
上手部一十六处，其要者阳明、少阳、心主、尺泽、合谷、少商也。壮数如上。
又灸伏兔，次灸三里，次灸腓肠，次灸鹿溪，次灸阳明，次灸少阳，次灸然谷。
上足部一十四处，皆要，可灸如上壮数。手足阳明谓人四指，凡小儿惊痫皆灸之。若风病大动，手足掣疭者，尽灸手足十指端，又灸本节后。
又论曰：若病家始发，便来告师，师可诊候，所解为法，作次序疗之，以其节度首尾取瘥也。病家已经杂疗无次序，不得制病，病则变异其本候，后师便不知其前证虚实，直依其后证作疗，亦不得瘥也。要应精问察之，为前师贯者所配，依取其前踪，续以为疗，乃无逆耳。前师处汤，本应数剂乃瘥，而病家服一两剂求效，便谓不验，已后更问他师。师不寻前人为疗寒温次序，而更为疗，而不依次前师疗则毙也。或前已下之，后须平和疗以接之，而得瘥也；或前人未下之，或不去者，或前疗寒温失度，后人应调理之，是为疗败病，皆须邀射之，然后免耳。不依次第，及不审察，必反重毙也。
又茵芋丸，疗少小有风痫疹，至长不除，或遇天阴节变便发动，食饮坚强亦发，百脉挛缩，行步不正，言语不便者，服之不发方。
茵芋（炙）　铅丹（熬）　钩藤（炙）　杜蘅　防葵　石膏（研）　秦艽（各四分）　菖蒲　黄芩（各六分）　菘萝（二分）　蜣蜋（十枚，炙）　甘草（十四分，炙）
上十二味，捣筛，丸如小豆。三岁以下服五丸，三岁以上服七丸，五岁以上服十丸，十岁可至十五丸，大小量之。
又《神农本草经》说：小儿惊痫有一百二十种，其证候微异于常，便是痫候也。初出胎，血脉不敛，五脏未成，稍将养失宜，即为病也。时不成人，其经变蒸之后有病，余证并宽，惟中风最暴卒也。
又小儿四肢不好，惊掣，气息小异欲作痫。
又凡小儿不能乳哺，当与紫丸下之。小儿始生，生气尚盛，但有微恶，则须下之，必无所损，及其愈病，则致深益。及变蒸日满不解者，并宜龙胆汤也。（方在客忤中。）若不时下，则成大病，病成则难疗矣。凡下，四味紫丸最善，虽下不损人，足以去疾。若四味紫丸不得下者，以赤丸下之。赤丸不下，当倍之。若已下而有余热不尽，当按方作龙胆汤，稍稍服之，并摩赤膏。风痫亦当下之后，以猪心汤下之，惊痫但按图灸之，及摩膏不可大下也。何者？惊痫心气不定，下之内虚，益令甚耳。惊痫甚者，特为难治。如养小儿，常慎惊，勿令儿闻大声，抱持之间当安徐，勿令怖也。又天雷时便掩塞儿耳，并作余细声以乱之。
凡养小儿，皆微惊以长血脉，但不欲大惊，大惊乃灸惊脉。若五六十日灸者，惊复重甚，生百日后灸惊脉，乃善。
治少小心腹热，除热丹参赤膏方。
丹参　雷丸　芒硝　戎盐　大黄（各三两）
上五味，切，以苦酒半升，浸四种一宿，以成炼猪脂一斤煎三上三下，去滓，内芒硝，膏成，以摩心下。冬夏可用一方，但丹参、雷丸，亦佳。（并出第五卷中。）
《千金翼》凡小儿之痫有三种，有风痫，有惊痫，有食痫。然风痫、惊痫，时时有耳。十人之中，未有一二是食痫者。凡是先寒后热发痫者，皆是食痫也。惊痫当按图灸之。风痫当与豚心汤下之。食痫当下乃愈，紫丸佳。凡小儿所以得风者，缘衣暖汗出，风因而入也。风痫者，初得之时，先屈指如数乃发作，此风痫也。惊痫者，起于惊怖，先啼乃发作，此惊痫也。惊痫微者，急疗，勿复惊之，或自止也。其先不哺乳，吐变热后发痫，此食痫也。早治则瘥，四味紫丸逐澼饮最良，去病速而不虚人。赤丸瘥快，病重者当用之。
小儿衣甚寒薄，则腹中乳食不消，其大便皆酢臭，此欲为癖之渐也。便将紫丸以微消之。服法：先从小起，常令大便稀，勿使大下也。稀后便渐减之，屎不酢臭，乃止药。
又凡小儿冬月下无所畏，夏月下难瘥。然有病者不可不下，下后腹中当小胀满，故当节哺乳，将紫丸数日。又乳哺小儿，常令多少有常剂，儿渐大当稍稍增之。若减少者，此腹中已有小不调也，便微服药，停哺，但与乳，甚者十许日，微者五六日止，哺自当如常。若不肯哺而欲乳者，此是癖，为疾重要，当下之，无不瘥者。不下则至寒热，或反吐而发痫，或更致下痢，此皆病重，不早下之所为也，此为难疗。
又凡小儿有热，不欲哺乳，卧不安，又数惊，此痫之初也。服紫丸便愈，不瘥更服之。儿立夏后有病，疗之慎勿妄灸，不欲吐下，但以除热汤浴之，除热散粉之，除热赤膏摩之，又脐中以膏涂之，令儿在凉处，勿禁水浆，常以新水饮之。
又凡小儿屎黄而臭者，此腹中有热，宜微将服龙胆汤。若白而酢者，此寒不消也，当服紫丸。微者，少与药，令内消；甚者，小增，令小下，皆须节乳哺数日，令胃气平和。若不节乳哺，则病易复，复下之则伤其胃气，令腹胀满，再三下之尚可，过此伤矣。（并出第十一卷中。）
《备急》疗少小百二十种痫病，胸中病，蛇蜕皮汤方。
蛇蜕皮（三寸，炙）　细辛　甘草（炙）　钩藤　黄芪（各二分）　大黄（四分）　蚱蝉（四枚，炙）　牛黄（五大豆许）
上八味，切，以水二升半煮取一升一合。百日儿一服二合，甚良。若穷地无药物，可一二味亦合，不可备用，然大黄一味不得常用，效。
又疗少小二十五痫，大黄汤方。
甘草（炙）　大黄　甘皮　当归（各一两）　细辛（半两）
上五味，捣筛，以指撮，著水一升，煮取二合。一岁儿服一合，日二。
《古今录验》赤汤，疗二十五种痫，吐痢，寒热百病，不乳哺方。
大黄（五两）　当归　芍药　黄芩　瓜蒌　甘草（炙）　桂心　人参　赤石脂　牡蛎（熬）　紫石英　麻黄（去节，各二两）
上十二味，捣筛，令调，盛以韦囊。八岁儿以干枣五枚，用水八合煮枣，取五合，两指撮药入汤中，煮取三沸，去滓，与儿服之，取利，微汗自除。十岁用枣十枚，三指撮药，水一升，煮三沸服之。此汤疗小儿百病及痫，神验。
又疗未满月及出月儿壮热发痫，钩藤汤方。
钩藤（一分）　蚱蝉（一枚，去翅）　柴胡　升麻　黄芩（各二分）　蛇蜕皮（二寸，炙）　甘草（炙）　大黄（各二分）　竹沥（三合）　石膏（三分，碎）
上十味，切，以水一升，煮取三合半，和竹沥，服一合，得利，见汤色出停后服。至五六十日儿，一服一合。乳母忌海藻、菘菜等。（崔氏云：若连发不醒，加麻黄一分，去节。）
又疗百日及过百日儿发痫，连发不醒，及胎中带风，体冷面青，反张，宜服麻黄五痫汤方。
麻黄（去节）　羌活　干葛　甘草（炙）　枳实（各二分，炙）　杏仁（二十枚）　升麻　黄芩　大黄（各四分）　柴胡　芍药（各三分）　钩藤皮（一分）　蛇蜕（三寸，炙）　蚱蝉（二枚，炙，去羽）　石膏（六分，碎）
上十五味，切，以水二升，并竹沥五合，煎取六合，每服一合佳。
小儿惊悸方二首  ***************************
《必效》钩藤汤，疗小儿壮热，时气惊悸，并热疮出方。
钩藤　人参　蚱蝉（炙）　子芩（各一分）　蛇蜕皮（三寸，炙）　龙齿（四分）　防风　泽泻（各二分）　石膏（一两，碎）　竹沥（三合）
上十味，切，以水二升，并竹沥煎，取七合，细细服之，以瘥为度。
又方
牛黄（两大豆许，研）　蚱蝉（炙，各二分）　龙齿　麦门冬（去心，各四分）　人参（三分）　钩藤（一分）　茯神　杏仁（十二枚）　蛇蜕皮（三寸，炙，末入）
上九味，切，以水二升煎，取六合，去滓，下牛黄末，分六服，消息服之，令尽瘥。
小儿夜啼方一十首  ***************************
《小品》疗小儿夜啼，一物前胡丸方。
前胡（随多少）
上一味，捣筛，蜜丸如大豆。服一丸，日三，加至五六丸，以瘥为度。（《千金》同。）
又方
以妊娠时，食饮偏有所思者，以哺儿则愈。（《千金》同。）
《千金》疗小儿夜啼不已，医所不治者方。
取狼粪中骨，烧作灰，水服如黍米粒一枚，即定。
又疗小儿夜啼，至明即安寐，川芎散方。
川芎　防己　白术（各二分）
上三味，捣筛，以乳和之，与儿服之，量多少。又以儿母手掩脐中，亦以摩儿头及脊，验。二十日儿未能服散者，以乳汁和之，服如麻子一丸。
又方
交道中土　伏龙肝（各一把）
上二味，以绢筛，水和少许，服之瘥。
又方
取马骨烧灰，敷乳上，饮儿，啼即止。（并出第五卷中。）
《备急》或常好啼方。
取犬头下毛，以绛囊盛，系儿两手，立效。
《必效》小儿夜啼方。
以日未出时及日午时仰卧，著于脐上横纹，屏气，以朱书作“血”字，其夜即断声，效。
《古今录验》小儿夜啼如腹痛方。
䗪虫（熬令烟尽）　芍药（炙）　川芎（熬，各等份）
上三味，捣末，服如刀圭，日三，以乳服之。
又疗小儿夜啼不止，腹中痛，宜以乳头散方。
黄芪　甘草（炙）　当归　芍药　附子（炮）　干姜（各等份）
上六味，为散，以乳头饮儿，丸可胡豆三丸，大小量之。
小儿惊夜啼方七首  ***************************
《广济》疗小儿五惊夜啼，龙角丸方。
龙角　黄芩　大黄（各二分）　牡丹皮（一分）　蚱蝉（一枚，炙）　牛黄（小豆大，五枚）
上六味，捣筛，蜜和，丸如麻子。少小以意增减之，甚良。（《千金》牡丹作牡蛎。崔氏名五惊丸。）
《千金》疗小儿惊啼方。
以鸡屎白熬末，以乳服少许。
又方
以腊月缚猪绳烧灰，服之。
又方
烧猬皮三寸，灰著乳头饮儿。
又方
车辖脂如小豆许，内口中及脐中，瘥。
又小儿因宿乳不消，腹痛惊啼，牛黄丸方。
大附子（二枚，炮去皮）　牛黄（三铢）　巴豆（去心皮，熬）　杏仁（去尖皮）　珍珠（各一两，研）
上五味，捣附子、珍珠，下筛，别捣巴豆、杏仁，令如膏，内附子及牛黄，捣一千二百杵。若干，入少蜜足之。百日儿服如粟米一丸，三岁儿服如麻子一丸，五六岁儿服如胡豆一丸，日二。先乳哺了服之。膈上下悉当微转，药完出者病愈，散出者更服。（并出第五卷中。）
文仲隐居效方，小儿夜啼不安，此腹痛，故至夜辄剧，状似鬼祸，五味子汤方。
五味子　当归　芍药　白术（各四分）　甘草（炙）　桂心（各二分）
上六味，切，以水一升，煎取五合，分服之，增减量之。
小儿客忤方一十首  ***************************
《千金》论曰：少小所以有客忤病者，是外人来气息忤之，一名中人为客忤也。虽是家人，或别房异户，或乳母、父母从外还，衣服或经履鬼神粗恶暴气，或牛马之气，皆为忤也。发作喘息，乳气未定者，皆为客忤，其乳母遇醉及房劳后乳儿最剧，能杀儿也。不可不慎。
又论曰：凡中客之为病，皆频吐下青黄白色，水谷解离，腹痛夭纠，面色变易，其候似痫，但眼不上插耳。其脉急数者是也。宜与龙胆汤下之。
又龙胆汤，疗婴儿出腹，血脉盛实，寒热温壮，四肢惊掣，发热，大吐哯者。若已能进哺，中食不消，壮热及变蒸不解，中客人魃气，并诸惊痫，方悉主之。小儿皆服之，小儿龙胆汤第一，此是新出腹婴儿方。若日月长大者，以次依此为例。若必知客忤及有魅气者，可加人参、当归，各如龙胆秤分多少也。一百日儿加半分，二百日儿加一分，一岁儿加半两，余药皆准尔。
龙胆　钩藤皮　柴胡　黄芩　桔梗　芍药　茯神　甘草（炙，各一分）　蜣蜋（二分，炙）　大黄（四分）
上十味，切，以水一升，煎取五合，为剂也。服之如后节度。药有虚实，虚药宜足数合水也。儿生一日至七日，分取一合为三服；生八日至十五日，分取一合半为三服；生十六日至二十余日，至四十日者，尽以五合为三服；十岁亦准此。得下即止，勿复服也。
又少小卒客忤，不知人者方。
取新热马屎一枚，绞取汁饮儿，下便愈。亦治中客忤而[口匽]啼，面青腹强者。
又少小见人来卒不佳，腹中作声者，二物烧发散方。
用向来者人头生发十茎，断儿衣带少许，合烧灰，细末，和乳饮儿，即瘥。
又少小中忤人，一物马通浴汤方。
用马通三升，火烧令烟尽，以酒一斗煮三沸，去滓，以浴儿，即瘥。
又凡乘马行还，得汗气臭，又未盥洗易衣装，而便向儿边，令儿中马客忤。儿忽卒见马来，及闻马鸣惊，及马上衣物马气，皆令儿中马汗气及客忤。慎护之。特重一岁儿也。
又凡非常人及诸物从外来，亦惊小儿致病，欲防之法，诸有从外来人及有异物入户，当将儿回避之，勿令见也。若不避者，即烧牛粪，令有烟气，置户前则善。
又方
吞麝香如大豆许，立愈。
又疗少小客忤，二物黄土涂头方。
以灶中黄土熟者、曲蟮粪等份，合捣如鸡子黄大，涂儿头上及五心，良。（一方鸡子清和如泥。）
又疗小儿犯客忤，发作有时方。
取母月衣，覆儿上，大良。
又疗卒客忤方。
剪取驴前膊胛上旋毛，大如弹丸，以乳汁煎之，令毛消，药成，著乳头饮之，下喉即愈。
又疗小儿卒客忤方。
铜鉴鼻烧令赤，投少许酒中。大儿饮之，小儿不能饮者，含与之，即愈。（并出第五卷中。）
小儿癥瘕癖方六首  ***************************
《广济》疗少小及大人腹中宿食，积成癥瘕，两胁妨满，气息喘急，不能食，面黄，日渐瘦，腹大胀硬，除百病，紫双丸方。
代赭（研）　丹砂（研）　大黄（各八分）　青木香　当归（各五分）　桂心（四分）　犀角（三分，屑）　巴豆（六分）
上八味，捣筛，蜜和，丸如梧子。大人、小儿量之，十岁儿服大豆二丸，六岁者小豆许二丸，以下临时斟酌，要泻病出为度。久疾日一丸，以溏泄而已，不在猛泻。忌如常法。
又疗小儿痃癖发，腹痛不食，黄瘦，鳖甲丸方。
鳖甲（炙）　郁李仁（各八分）　防葵　人参（各五分）　诃黎勒（皮，七颗）　大黄（四分）　桑菌（三分）
上七味，捣筛，蜜丸，大小量之，以酒饮乳服五丸至十丸。
《千金》牛黄鳖甲丸，疗小儿癖实，痈肿，壮热，食不消化，中恶忤气方。
牛黄（二分）　鳖甲（炙）　麦麹（熬）　柴胡　大黄　枳实（炙）　川芎（各二两）　厚朴（炙）　茯苓　桂心　芍药　干姜（各半两）
上十二味，捣筛，蜜丸如小豆，日三服，以意量之。
又疗小儿心下生痞，痰澼结聚，腹大胀满，身体壮热，不欲哺乳，芫花丸方。
芫花　黄芩（各四分）　大黄　雄黄（细研，各十铢）
上四味，捣筛为末，蜜和，更捣一千杵。三岁儿至一岁以下，服如粟米一丸。欲服丸，内儿喉中，令母与乳。若长服消病者，当以意消息与服之。与乳哺相避，良。
又疗小儿痰实，结聚宿癖，羸露瘦，不能饮，珍珠丸方。
珍珠（半两，研）　麦门冬（一两，去心）　蕤仁（五十枚，一云二百个）　巴豆（七枚，去心皮，熬，一云四十枚）
上四味，捣筛，蜜和丸。期岁儿服二丸小豆大，二百日儿服如麻子二丸，渐增，以知为度。当下病赤黄白黑葵汁，勿绝药，病尽下自止。久服令小儿肥白无病，已试验。（并出第五卷中。）
刘氏疗小儿冷癖、痃癖气，不下食瘦，时时肋下痛方。
防葵　当归　枳实（炙）　厚朴（炙）　楮实　人参　黄芪　茯神　白术　诃黎勒皮（各八分）　郁李仁（去皮）　柴胡　大麻仁　芍药　橘皮　防风　紫菀（洗去土）　薏苡仁（各六分）　鳖甲（炙）　三棱根（各十二分）　桂心（七分）　仙鼠（二枚，如无以粪二合代）　大附子（二枚，炮）　干姜（末，二分）　甘草（炙）　干地黄（各十分）　大黄（十分）　五味子（四分）　槟榔（四颗）　牛膝（二分）
上三十味，捣筛，蜜丸如梧子。大小增减，以意量之，须饮服之良。
小儿痰结方二首  ***************************
《千金》疗少小宿食、癖气、痰饮，往来寒热，不欲食，消瘦，芒硝紫丸方。
芒硝（四分，熬）　大黄（四两）　半夏（二两，洗）　代赭（一两）　甘遂（二两，熬）　巴豆（三百枚，去心皮，熬）　杏仁（一百二十枚）
上七味，捣筛，别治巴豆、杏仁，令如膏，捣数千杵，令相和，如强内少蜜。百日儿服如胡豆十丸，过百日至一岁服二十丸，随儿大小，以意节度之。当候儿大便中药出为愈，若不出，复与加初。（出第五卷中。）
《古今录验》疗八岁以上儿热结痰实，不能下食方。
大黄（十二分）　柴胡（九分）　黄芩　知母（各十二分）　升麻（十分）　枳实（炙）　杏仁（各六分）　芍药　栀子（各八分）　细辛（二分半）　竹叶（切，一升）
上十一味，切，以水六升，煮取一升八合，分四服，十岁儿分三服以下，以意消息，多少量之。（《千金》有桔梗、黄连，无枳实、杏仁。）
小儿因食痞满羸瘦不下食肚胀方四首  ***************************
《小品》疗四五岁儿因食及在胎中宿热，乳母饮食粗恶、辛苦、乳汁不起儿，哺不为肌肤，心腹痞满，痿黄瘦瘠，四肢痿[疒/躄]缭戾，服之令充悦方。
芍药（十分，炙令黄）　黄芪　鳖甲（炙）　人参（各四分）　柴胡（八分）　茯苓（六分）　甘草（炙）　干姜（各二分，如热以枳实代）
上八味，捣筛，蜜和，为丸如大豆。服五丸，日二服。忌如常。（《千金》有大黄，无黄芪，云服一丸，一岁以上乳服三丸，七岁儿服十丸，日二。）
《千金》疗少小伤寒，久病不除，瘥复剧，羸瘦骨立，五味子汤方。
五味子（十株）　大黄（六株）　芒硝（五分）　麦门冬（六分，去心）　石膏（一两）　甘草（炙）　当归　黄芩　黄连　前胡（各一分）
上十味，切，以水三升煮取一升半，服二合，下痢即止，效。
又疗小儿羸瘦惙惙，常服不妨乳方。
甘草（五两，炙）
上一味，捣筛，蜜丸如小豆。一岁儿服十丸，日三。尽即更合。（并出第五卷中。）
刘氏疗小儿肚胀，渐瘦，不食，四肢热不调方。
甘草（炙）　鳖甲（炙）　柴胡　茯神　子芩（各六分）　诃黎勒皮（十分）　槟榔（兼皮三颗，研）　芍药　橘皮（各三分）　生姜　当归（各四分）　知母（五分）　大黄（八分）
上十三味，切，以水一升半，煎取七合，分为数服，得泻病瘥。
小儿食不下及不消不嗜食方四首  ***************************
《广济》疗小儿心腹满，吃食不下，地黄饮子方。
生地黄汁（三合）　生姜汁（三合）　诃黎勒（四分，末白蜜一匙）
上四味，相和，调匀，分温服之，微利尤良。
《小品》疗小儿宿食不消，发热，九味当归汤方。
当归　甘草（炙）　芍药　人参　桂心　黄芩　干姜（各一分）　大枣（五枚）　大黄（二分）
上药切，以水一升半，煎取六合，去滓，分服。
《千金》疗少小五六日不食，气逆，桂心橘皮汤方。
桂心（半两）　橘皮（三两）　薤白（切，五合）　黍米（五合）　人参（半两）
上五味，切，以水七升，先煮药，取二升，次下黍米，米熟汤成，稍稍服之。
又疗少小胃气不调，不嗜食，生肌肉地黄丸方。
干地黄　大黄（各五分）　茯苓（三分）　当归　柴胡　杏仁（各二分）
上六味，末之，以蜜丸如麻子大，服五丸，日三服。（并出第五卷中。）
小儿霍乱方一十二首  ***************************
《广济》疗小儿霍乱，心腹刺痛，吐痢方。
茯苓　桔梗　人参（各六分）　白术（五分）　甘草（炙）　厚朴（各四分，炙）
上六味，切，以水二升，煮取六合，去滓。温服之。
又疗小儿霍乱，呕吐不止方。
人参（六分）　厚朴（三分，炙）　陈仓米（三合）
上三味，切，以水三升，煮取七合，去滓，分取之。
《千金》疗小儿吐痢霍乱方。
人参（四分）　厚朴（炙）　甘草（各二分，炙）　白术（三分）
上四味，切，以水一升二合，煮取五合。六十日儿服一合，百日儿分三服，期岁儿分再服。乳母忌油腻等。
《备急》疗小儿霍乱吐痢方。
人参（四分）　厚朴（炙）　甘草（各二分，炙）　干姜（一分）　白术（三分）
上五味，切，以水一升煮取四合，分服之。
又疗孩子霍乱，已用有效方。
人参　芦箨（各二分）　扁豆藤（二两）　仓米（一撮）
上四味，切，以水二升煮取八合，分服。
又方
人参（四分）　生姜（三分）　厚朴（炙）　白术　甘草（炙，各二分）
上五味，切，以水一升，煮取四合，分服。
又方
人参（四分）　木瓜（一枚）　仓米（一撮）
上三味，切，以水煮，分服，以意量之，立效。
《必效》主小儿霍乱方。
取厕屋户簾烧灰，研，以饮服一钱匕。
又方
诃黎勒（一枚）
上一味，先煎沸汤，研一半许，与儿服，立止，再服，神妙。
《古今录验》疗小儿霍乱吐痢，人参白术汤方。
人参（六分）　白术　茯苓（各四分）　厚朴（炙）　甘草（炙，各三分）
上五味，切，以水一升半，煮取六合，分温服，立效。
刘氏疗百日以来及蓐内儿霍乱方。
以人乳半合及生姜汁少许，相和煎服，入口定。
又疗小儿霍乱方。
生姜（四分）　香薷（一两）　薄荷（一两）
上三味，以水煎，分温，儿与母俱服之。甚良。
小儿霍乱杂疗方六首  ***************************
刘氏疗小儿霍乱，空吐不痢方。
人参（六分）　生姜（四分）　厚朴（二分，炙）　橘皮（一分）　兔骨（一两，炙，碎）
上五味，切，以水一升二合煎取四合，服之，即利。下部，又以杏仁、盐少许、皂荚末少许，面和硬溲如枣核大，以绵裹内之，便通。奶母忌热面，大效。
又疗小儿霍乱，空痢不吐方。
乌牛葹草（一团）　生姜　人参（各三两）
上三味，切，以甜不酢浆水一升半煎，取五合，分服之。如孩子渴，取曲蟮粪、烂龙骨一两，以浆水煎，澄清与儿吃，即瘥。
又疗小儿霍乱，不吐不痢，肚胀妨满，上下不通方。
甘草（四分，炙）　当归（二分）　石盐（三分）
上三味，切，以浆水一升半煎取六合，去滓，牛黄、麝香各半钱匕，研，蜜半匙相和，以下灌之，即通。奶母与浆水粥吃，勿吃面、肉等。
又小儿干霍，渴热及壮热，眼色慢，四大困闷方。
以乌豆一升，净干择，生姜一两切，以水三升煎乌豆皮欲烂，即滤取汁二合，和少许蜜吃，即变吐，如人行六七里又与吃。无问大人小儿，并与服之效。
又疗小儿热霍，诸药不瘥方。
以芦叶二大两，糯米三大合，水三升，先煮叶，入米煮取一升，入蜜少许，和服即瘥。不足即取桑叶二升、生姜半两切，以水三升煮取一升，著一匙白米，为饮服。
又疗小儿霍乱，吐痢不止方。
以人乳汁二合，生姜汁粟米许、豆蔻取仁碎似荞麦大二七枚，蘧蒢一小把、龙骨六分，以乳煎取一合，著少许牛黄、麝香、兔毛灰等和，分为三服。如渴，以糯米汁著蜜与吃，即瘥。
小儿吐痢方四首  ***************************
《千金》疗小儿吐痢方。
以乱发灰二分、鹿角一分，作末，以米饮服一刀圭，日三。
又方
以热牛屎汁灌之。
又方
烧特猪屎，水解取汁，少少饮儿。
刘氏疗百日以下蓐内儿吐痢方。
面（一钱，炒）　乳汁（两合）　龙骨（六分）
上三味，煎龙骨，和炒面服之，即瘥。
小儿哕方二首  ***************************
《备急》疗小儿哕方。
以生姜汁（五合）　牛乳（五合）
上二味，合煎，取五合，分二服。
又方
以羊乳一升，煎减半，分五服；无，用牛乳代之。
小儿口噤方四首  ***************************
《千金》疗小儿口噤方。
以鹿角粉之，大豆末之，等份，和乳，涂乳饮儿。
又方
以驴乳二升、猪乳一升合煎，得一升半，服如杏仁，三四服瘥。
《备急》疗小儿鹅口并噤方。
矾石（烧末）　朱砂（各半分，末）
上二味，和研令极细，敷儿舌上，日三。以乱发洗舌上垢，频频令净，即瘥。
《古今录验》疗小儿噤，其病在咽中如麻豆许，令儿沫，不能乳哺方。
取水银如黍米与服，觉病无早晚，水银下咽便愈。以意量之，不过小麻子许与可也。
小儿重舌方并灸法方一十三首  ***************************
《千金》疗小重舌方。
灸行间，随年壮，穴在足大指歧中是。
又方
取田中蜂房烧灰，酒和，薄喉下愈。
又方
以灶中黄土末，苦酒和，涂舌上。
又方
以赤小豆末，和醋，涂舌上。
又方
取簸箕舌烧灰，敷舌上。
又方
黄柏、竹沥渍，取细细点舌上，良。
又方
儿重舌，舌强不能收唾，烧蛇蜕末，以鸡毛蘸醋展药，掠舌下愈。
《千金翼》疗小儿重舌方。
取三屠家肉，各如指大，以摩舌上，儿立能乳便啼。
又方
以衣鱼烧作灰，以敷舌上。（《千金》云衣鱼涂舌上。）
又方
儿重舌，舌强不收唾者，鹿角末如小豆许，著舌下，数数与之。
又疗小儿重舌，口中疮，涎出至多方。
以蒲黄敷舌上，不过三度愈。
《古今录验》疗儿重舌欲死方。
灸右足踝三壮，立愈。又灸左右并良。（《千金》云灸两足外踝。）
又方
取乱发烧灰，末，敷舌上，甚佳。
小儿鹅口燕口方六首  ***************************
《千金》疗小儿心脏热，口为生疮，重舌鹅口方。
取柘根剉，五升，无根只以弓材佳。
上一味，以水一斗煮取二升，以汁更煎，取五合，细细拭齿，数次良。
又方
口生疮白漫漫，取桑木汁，先以父发拭口，次以桑汁涂之。
又疗小儿鹅口，不能饮乳方。
取白鹅屎汁，沥口中良。
又方
取黍米汁涂之。
又方
取父母乱发净洗，缠桃枝，沾取井华水，东向日，以发拭口中，得口中白乳，以置水中，七过沥洗，三朝作之。
《救急》疗小儿燕口，两吻生疮方。
取发灰，以猪脂和，涂之。（《千金》同。）
小儿口疮方五首  ***************************
《小品》疗小儿口烂疮方。
取羊乳，细细沥口中，不过三度瘥。
《千金》疗小儿口疮方。
大青（三分）　黄连（二分）
上二味，切，以水三升，煮取一升二合。一服一合，日再夜一。
文仲支太医疗小儿口疮方。
桑木白汁　生地黄汁（各一合）　赤蜜（半合）
上三味，和暖，敷儿口中疮，便瘥。
《救急》疗小儿口疮方。
以蛇蜕皮，水渍令湿软，拭口内疮一两遍，即瘥。
刘氏疗小儿口疮方。
黄柏皮（一两，切）　乌豆（一升）
上二味，以水二升，煮取两合，去滓，重煎如饧，入少许龙脑香，研和，敷之，甚良。
小儿口中涎出方三首  ***************************
《千金》疗小儿口涎出方。
以白羊屎内口中，瘥。
又方
以东行牛口中沫，涂儿口中及颐上。
又方
桑白汁涂之，瘥。
小儿舌上疮唇肿方五首  ***************************
《小品》疗小儿唇肿及口赤生白疮烂方。
清旦研桑木白皮取汁，以涂儿唇口，即瘥。
又小儿舌上疮方。
乌贼鱼骨烧，末，以鸡子黄和，涂之，至喉咽舌下遍敷，即瘥止。
《千金》疗小儿舌疮方。
蜂房烧灰、屋间尘各等份，和，先洗疮，使干，敷之效。
又方
羊蹄骨中生髓和胡粉，敷上，日三，取瘥。
又舌肿强满口方。
满口含糖醋，少时热气通，愈。
小儿咽喉生疮方二首  ***************************
《千金》疗热病口烂，咽喉生疮，水浆不得入者，膏方。
当归　射干　升麻（各一两）　附子（半两）　白蜜（四合）
上五味，切，以猪膏四两先煎之，令成膏，下著地，勿令大热，内诸药，微火煎，令附子色黄药成，去滓，投蜜，更上火一两沸，以器盛之。取杏仁许含之，日四五，咽之无妨，大人、小儿并用妙。
又疗口中疮，咽喉塞不利，口燥，膏方。
猪脂（一斤）　黄连（一两）　白蜜（一升）
上三味，合煎，令成膏，去滓，含半枣大，日四五，夜亦含之。
小儿喉痹方四首  ***************************
《千金》升麻汤，主小儿喉痹痛，若毒气盛便咽塞，并大人咽喉不利方。
生姜　升麻　射干（各三两）　橘皮（一两）
上四味，切，以水六升煎取二升，分温三服。
又疗小儿卒毒肿著喉颈，壮热妨乳方。
升麻　射干　大黄（各一两）
上三味，切，以水二升半，煮取八合。一岁儿分三服。余滓敷肿处，冷更暖而薄。大儿以意加之。
又方
煮桃皮汁三升服之。又烧荆沥汁服之。
刘氏疗小儿喉痹热塞方。
升麻（五两，切）　马蔺子（一合）
上二味，以水一升煎取二合，入少白蜜，与儿服之，甚良。
小儿聤耳方四首  ***************************
《千金》疗小儿聤耳方。
末石硫黄，以粉耳中，日一夜一，瘥。
又疗少小聤耳方。
桃仁熟末，以豉许裹，塞耳中。
《古今录验》小儿聤耳方。
青羊屎曝干，以绵裹塞中，即瘥。
又小儿聤耳有疮及恶肉，敷耳雄黄散方。
白麻措取皮（一合）　花燕脂（十颗）
上二味，捣筛，细研，敷耳中令满，一两度瘥。（方无雄黄，末详其名。）
小儿鼻塞方四首  ***************************
《千金》疗小儿鼻塞不通，浊涕出方。
杏仁（二分）　椒（出汗）　附子（去皮）　细辛（各一分）
上四味，切，以醋五合渍药一宿，明早以猪脂五合煎，令附子色黄膏成，去滓，待冷，涂絮，导鼻孔中，日再，兼摩顶上。
又疗小儿鼻塞，生息肉方。
通草　细辛（各一两）
上二味，捣筛，以绵缠如枣核大，药如豆著绵头，著鼻孔中，日二。
《古今录验》疗小儿鼻塞不通，细辛膏方。
细辛　通草（各一分）　辛夷仁（一分半）　杏仁（二分，去皮）
上四味，切，以羊髓三合、猪脂三合，缓火煎之，膏成绞去滓。取一米粒许大，以内鼻孔中，频易瘥。
刘氏疗小儿鼻塞不通，吃乳不得方。
醍醐（三合）　青木香　零陵香（各四分）
上三味，切，和前成膏，取少许，以膏和撚为丸，或以膏涂儿头上及塞鼻中，以通佳。

第三十六卷  ——————————————————————————————————————————————————————————————————————————————————————————

小儿中风方四首  ***************************
《千金》疗少小中风，手足拘急，二物石膏汤方。
石膏（鸡子大）　珍珠（一两，研）
上药，以水二升，煮取五六沸，内珍珠，煮取一升，去滓，稍稍分服之。
又疗少小中风，脉浮发热，自汗出，项强鼻鸣，干呕方。
甘草（炙）　芍药　桂心　生姜（各一两）　大枣（四枚）
上五味，切，以水三升煮取一升，去滓，分温三服。忌如常法。（此张仲景桂枝汤，但剂分小尔。）
又疗少小新生中风，二物驴毛散方。
驴毛（鬐头毛一把）　生麝香（大豆许，二枚）
上药，以乳汁和，于铜器中微火上煎，令焦熟出，研末之。小儿不能饮，以乳汁和之，于苇竹筒中盛，泻入咽中，然后饮乳汁，令入腹。
又疗少小新生肌肤幼弱，喜为风邪所中，身体壮热，或中大风，手足惊掣，五物甘草等生摩膏方。
甘草　防风（各一两）　白术　桔梗（各二十铢）　雷丸（二两半）
上药切，以不中水猪脂一斤煎，取成膏，合诸药于微火上煎之，消息视之，凝膏成，去滓。取如弹丸大一枚，炙手以摩儿百过，寒者更热，热者更寒。小儿虽无病，常以少膏摩囟上及手足心，甚辟风寒良。（《翼》同。并出第五卷中。）
小儿咳嗽方八首  ***************************
《小品》疗少小咳嗽，腹胀，七物小五味子汤方。
五味子（碎）　紫菀（各一分）　黄芩　甘草（炙）　麻黄（去节）　生姜　桂心（各一分）
上药㕮咀，以水一升煮取七合，分五服。忌如常法。
又疗少小咳嗽，昼瘥夜甚，初不得息，不能复啼，四物款冬丸方。
款冬花　紫菀（各一两半）　伏龙肝（一分）　桂心（二分）
上药捣筛，蜜和如泥，取如枣核大，涂乳头，令儿饮之，日三。（《千金》同。）
又疗少小十日以上至五十日，卒得暴咳，吐乳呕逆，昼夜不得息，四物汤方。
桔梗　紫菀（各三分）　甘草（一分，炙）　麦门冬（七分，去心）
上药切，以水一升煮取六合，去滓，分五服，以瘥为度。（《千金》有桂心，无桔梗，以水二升煮取一升，以绵著汤中，捉绵滴儿口中，昼夜四五过，节哺乳。）
又疗小儿中冷及伤寒，暴咳嗽，或上气，咽喉鸣气逆者，或恶寒鼻塞，清水出，紫菀汤方。
紫菀　杏仁（去皮尖）　甘草（炙）　黄芩　麻黄（去节）　橘皮　桂心　青木香　当归（各一两）　大黄（三分）
上十味，切，以水三升，煮取九合，去滓，一岁以上至五岁儿以意量之，分服。（《千金》云：儿六十余日至百日一服二合半，百余日至二百日一服三合，余同。）
《千金》疗少小咳嗽，八物生姜煎方。
生姜（七两）　干姜（四两）　桂心（二两）　甘草（三两）　杏仁（一升，去尖皮）　款冬花　紫菀（各三两）　蜜（一升）
上药末之，以蜜合诸药，微火煎之使如饴，量其大小多少，与儿含咽之，百日小儿含如枣核许，日四五，甚良。（出第五卷中。）
《备急》疗少小咳嗽上气，杏仁汤方。
麻黄（八分，去节）　杏仁（四十枚，去尖）
上二味，切，以水一升煮取七合，去滓，分服。百日小儿患热气急不得服，小便赤黄，服之甚良。大人、孩童以意量之。忌如常法。
又疗少小咳嗽方。
紫菀（六分）　贝母（三分）　款冬花（一分）
上三味，捣为散，取豆许，著乳头令儿饮之，日三。奶母忌如常法。
刘氏疗小儿咳嗽，不得卧方。
甘草（六分，炙）　桔梗（四分）　桑白皮　贝母　茯苓（各三分）　大青　吴蓝　五味子　人参（各二分）
上九味，切，以水二升煮取八合，去滓，量多少大小与服。忌如常法。
小儿咳逆上气方七首  ***************************
《千金》杏仁丸，主大人小儿咳逆上气方。
杏仁（三升）
上一味，熟捣如膏，蜜一升分为三分，以一分内杏仁捣令强，更内一分捣之如膏，又内一分捣熟止，先食含之，咽汁，量其多少，日三，每可半方寸，不得过也。
又射干汤，主小儿咳逆，喘息如水鸡声方。
射干（二两）　麻黄（去节）　紫菀　甘草（炙）　生姜（各一两）　桂心（五寸）　半夏（五枚，洗）　大枣（二十枚，去核）
上八味，切，以水七升煮取一升半，去滓，内蜜五合，分温服二合。忌饧、羊肉、生葱。
又方
半夏（四两，洗）　生姜（三两）　桂心　紫菀　细辛　阿胶（各二两）　甘草（二两，炙）　款冬花（二合）　蜜（一合）
上九味，切，以水一斗，先煮半夏，取六升，去滓，内诸药煮，取二升五合，去滓。两岁儿饮六合，五岁儿饮一升，量大小多少加减之。
又五味汤，主小儿风冷入肺，上气气逆，面青喘迫，昼夜不息，食则吐，不下方。
五味子（二分）　麻黄（去节，一分）　当归（二分）　人参（一分）　细辛（半分）　干姜（一分）　桂心（一分）　紫菀（一分）　款冬花（半分）　甘草（炙，十分）　大黄（六分）
上十一味，切，以水二升半煮取九合，去滓。儿六十日至百日服二合半，百日余至二百日一服三合。（一方无款冬、大黄，有大枣三枚。出第五卷中。通按：食则吐，乃吐食也。不下，不大便也。故用大黄以下之，气降而吐自止，喘自定。）
《千金翼》疗小儿寒热咳逆，膈中有澼，乳澼吐不欲食方。
干地黄（四两）　麦门冬（半升，去心）　五味子（五合）　大黄　硝石（各一两）　蜜（半升）
上六味，切，以水三升煮取一升，去滓，内硝、石蜜，煮令沸。服二合，日三。胸中当有宿乳一升许出，儿大者服五合。
又疗小儿、大人咳逆短气，胸中吸吸，呵出涕唾，嗽出臭脓方。
烧淡竹沥，煮二十沸，一服一合，日五服，大人服一升，不防食息乳哺。（并出第十一卷中。）
刘氏疗小儿上气急满，坐卧不得方。
鳖甲（一两，炙令极熟，捣为末）　灯心（一握）
上二味，以水二升煎取八合，以意量之与服。
小儿伤寒方三首  ***************************
《千金》论曰：夫小儿未能冒涉霜雪，乃不病伤寒也。大人解脱之久，伤于寒冷，则不论耳。然天行非节之气，其亦得之，有时行疾疫之年，小儿出腹便患斑者也。治其时行节度，故如大人法，但用药分剂少异，药小冷耳。
又疗小儿伤寒方。
生葛汁　淡竹沥（各六分）
上二味相和，二三岁儿分三服，斟酌服，不宜煮，生服佳。
又疗少小未满百日，伤寒鼻衄，身热呕逆，麦门冬汤方。
麦门冬（三分）　桂心（八铢）　寒水石　石膏（碎）　甘草（炙，各二分）
上五味，切，以水二升半煮取一升，分服一合，日三。
又疗少小伤寒，芍药四物解肌汤方。
芍药　黄芩　升麻　葛根（各二分）
上药切，以水二升煮取九合，去滓，分四服，期岁以上分三服。（并出第五卷中。）
小儿天行方八首  ***************************
《广济》疗小儿天行，壮热咳嗽，心腹胀妨方。
人参　甘草（炙，各一分）　生地黄　麦门冬（去心）　茅根（各六分）
上五味，切，以水二升煮取七合，去滓，以意量之，分温与服。忌如常法。
又方
麦门冬（去心）　茅根（各六分）　甘草（炙）　人参（各二分）　紫菀　升麻　贝母　竹沥（各二分）
上八味，切，以水二升煮取八合，分服。忌如常法。
《千金》疗少小有热不汗，二味通汗散方。
雷丸（四两）　粉（半斤）
上药捣筛，以粉儿身，以瘥为度。
又疗小儿生一月至五月，乍寒乍热方。
细剉柳枝，煮取汁，以洗儿，立效。若渴，绞冬瓜汁服之。
又疗小儿寒热，及赤气中人，猪蹄散方。
取猪后脚悬蹄烧灰末，以乳汁饮一撮，立效。（并出第五卷中。）
刘氏疗小儿天行，头痛壮热方。
青木香（六分）　白檀香（三分）
上二味，捣散，以清水和服之，以水调涂顶，头痛立瘥。
又方
吴蓝　大青（各十分）　甘草（炙）　生麦门冬（去心）　生姜（各六分）　茵陈（三分）　栀子仁（十枚）　芦根（一握，洗）
上八味，切，以水二升，煮取九合，分温服之。忌如常法。
又疗小儿天行五日以后，热不歇方。
枣叶（一握）　麻黄（一两，去节）　葱白（切，一合）　豉（一合）
上四味，切，以童子小便二升，煎取九合，去滓，分服之。
小儿诸黄方四首  ***************************
《千金》疗小儿黄方。
捣土瓜根汁，澄清，滴儿鼻中，如大豆许，日服三合。
又方
捣麦青汁服之。
又方
捣韭根汁，以滴儿鼻中少许，即出黄水，瘥。
又疗诸黄方。
小豆（二十一枚）　瓜蒂（十四枚）　糯米（四十粒）
上三味，捣散，吹鼻中，瘥。（并出第五卷中。）
小儿诸疟方九首  ***************************
《广济》疗小儿疟方。
取蛇皮烧灰一钱匕，和冷水服之。
又方
取驴轴下垢腻刮取，和面作烧饼与吃，以瘥止。
《删繁》疗小儿疟，或自能饮，或不能饮，母含药与饮之，常山酒煎方。
常山（二两）　桂心（一两）　甘草（半两）
上三味，切，以酒一升煎取七合，去滓，分服，取吐瘥止。
《千金》常山汤，主小儿温疟方。
常山（四分，切）　淡竹叶（切，一握）　小麦（三合）
上三味，以水一升半煮取五合。一日至七日儿，一合为三服；八日至十五日儿，一合半为三服；十六日至二十日儿，二合为三服；四十日至六十日儿，六合为三服；六十日至百日儿，一服二合半；百日至二百日儿，一服三合；其一岁至七八岁儿，增药水，并以此为率。
又方
灸两乳下一指，各三壮。
又方
烧鸡膍胵黄皮，末，和乳与服，男雄女雌。
又方
生鹿角末，发时与一钱匕服之。
又方
烧鳖甲灰，以酒服一钱匕，至发时服三匕。（出第五卷中。）
刘氏疗小儿疟方。
黄丹半钱匕，以蜜水和与服。若冷，以酒和与服之良。
小儿眼赤痛方八首  ***************************
《古今录验》疗小儿眼痛方。
取淡竹沥拭之。
又方
取鲤鱼胆点之。
又方
取车前草汁，和竹沥点之。
又方
以人乳浸黄连点之。
刘氏疗小儿赤眼方。
黄连（二分）　朴硝（一分，令干）
上二味，以妇人奶汁浸之，点眼良。
《小品》疗小儿蓐内赤眼方。
生地黄薄切，冷水浸，以贴之妙。
又方
取羊子肝薄切，以井花水浸，以贴之妙。
又方
取黄柏以乳浸，点之。
小儿诸淋方六首  ***************************
《千金》疗小儿淋方。
车前子一升，水二升，煮取一升，分服之。（一方用车前草。）
又方
以冬葵子煮汁服之。
又方
取蜂房、乱发烧灰，以水服一钱匕，日再服。
文仲疗小儿淋兼石淋方。
取特牛阴毛烧灰，以浆水服一刀圭，日再服。
又方
榆皮　瞿麦（各六分）
上二味，切，以水一升煮取半升，去滓，分温服之。
又方
小麦（一合）　葱白（一握）
上二味，以水一升煮，去滓，取一半，分服之。
小儿小便不通方五首  ***************************
《广济》疗小儿热极病，小便赤涩，或不通，尿辄大啼呼，滑石汤方。
滑石（十六分）　子芩（十四分）　冬葵子（八分）　车前草（切，一升）
上四味，以水二升煮取一升。一岁至四五岁服一合，日再服，甚良。
《小品》疗小儿小便不通，地肤子汤方。
地肤子（一分）　瞿麦　冬葵子（各三分）　知母　黄芩　猪苓　海藻　橘皮　升麻　通草（各一分半）　大黄（八分）
上十一味，切，以水二升，煮取一升，大小多少量与服。忌如常法。（《千金》有枳实，无橘皮。）
《千金》疗小儿小便不通方。
车前草（一升，切）　小麦（一升）
上二味，以水二升煮取一升二合，去滓，以煮粥服，日三四，量与服。
又方
冬葵子（一升）
上一味，以水二升煮取一升，入滑石末一分，温分服。
刘氏疗小儿忽不得小便，急闷方。
葱白（一握）　通草（一两）　冬葵子（一合）
上三味，切，以水二升煮取一升，去滓，量服。
小儿遗尿失禁方五首  ***************************
《千金》疗小儿遗尿方。
瞿麦　龙胆　石韦（去毛）　桂心　皂荚（炙，去皮子，各二分）　鸡肠草（四分）　车前子（五分）　人参（二两）
上八味，捣筛，蜜丸如小豆，每服五丸，加至六七丸。
又方
灸脐下一寸半，随年壮。
又方
灸大敦三壮。
又方
小豆叶捣汁，服佳。
又疗失禁，不觉尿出方。
以豆酱和灶突黑如大豆许，内尿孔中，佳。
小儿大便有血方三首  ***************************
《救急》疗小儿大便讫，血出方。
鳖甲（一枚，炙，末五分）
上一味，以水和，量多少大小服，日三。忌如常法。（《千金》云：鳖头一枚。）
又方
以车一枚，烧令赤，内水中，与服瘥。（《千金》同。）
又方
烧甑带灰，涂乳上，与饮之瘥。（《千金》同。）
小儿大便不通方四首  ***************************
《千金》紫双丸，主小儿身热头痛，食饮不消，腹胀满，或小腹绞痛，大小便不利，或重下数起，小儿无异疾，惟饮食过度，不知自止，哺乳失节，或惊悸寒热，惟此丸治之。不瘥，复可再服。小儿欲下，是其蒸候；哺食减少，气息不快，夜啼不眠，是腹内不调，悉宜用此丸，不用他药。数用神验，千金不传方。
巴豆（去心皮，熬）　蕤核仁（各十八铢，别捣）　麦门冬（十铢，去心）　甘草（五铢，炙）　甘遂（二铢）　珍珠（二铢）　牡蛎（熬）　蜡（各八铢）
上八味，以汤熟洗巴豆，研，以新布绞去油，别捣甘遂、甘草、牡蛎、麦门冬，细筛毕，捣巴豆、蕤仁令极熟，乃内诸药散，更捣三千杵，如药燥，入少蜜足之。半岁儿可服如荏子一双，一二岁儿服如半麻子作一双，三岁儿服如麻子一枚，作一双，四岁儿服如麻子二丸，五六岁儿服如大麻子二丸，七八岁儿服如小豆二丸，九十岁儿微大于小豆二丸，常以鸡鸣时服，至日出时不下者，饮热粥汁数合，即下。丸皆双出也。下甚者，饮冷粥止之。
《必效》疗小儿大便不通方。
灸口两吻，各一壮。
又方
猪苓（一两）
上一味，以水少许，煮鸡屎白一钱匕，与服，立瘥。
又主小儿大小便不通妨闷方。
白蜜（一合）
上一味，煎，为丸，内下部中，即通。小便不通，嚼生葱以绵裹少许，内小便道中，即通。
小儿赤白痢方七首  ***************************
《广济》疗小儿赤白痢腹痛方。
赤石脂　龙骨　地榆　黄连（各四分）　厚朴（炙）　人参（各三分）　当归　干姜（各三分）
上八味，捣散，以饮汁服半钱匕，日再服之。蜜丸，以乳汁下三丸至七丸，亦佳。此方甚妙，以意量之。
又疗小儿客冷，白痢方。
人参（六分）　厚朴（炙）　甘草（炙，各四分）　茯苓　桔梗（各五分）　榉皮（八分，炙）
上六味，切，以水三升煮取一升，量其大小可一合为度，以瘥止。忌如常法。
《救急》疗二百日小儿赤白痢，日夜五十行方。
白术　干姜（各四分）　茯苓　甘草（炙，各四分）　附子（二分，炮）
上五味，切，以水三升，煮取一升，分温服之。
《必效》疗小儿一岁以上，二岁以下，赤白痢久不瘥，鸡子饼方。
鸡子（二枚，取白）　胡粉（两钱）　蜡（一两）
上三味，熬蜡消，下鸡子、胡粉，候成饼，平明空腹与吃，可三顿，痢止。
刘氏疗小儿赤白痢方。
油麻子（一撮许，炒令香）
上一味，捣末，以蜜作浆调与服。大人亦疗之。
又疗小儿赤白痢，咽胀不出方。
黄柏（半两，炙）　当归（六分）
上二味，切，以水一升煮取六合，分温服之，佳。
又方
莨菪子　羊肉（薄切布上）
上二味，以绵裹，内下部中，不过再瘥。
小儿蛊毒血痢方九首  ***************************
《广济》疗小儿热毒，脓血痢方。
羚羊角　地榆　阿胶　赤石脂　黄连　当归（各八分）　吴蓝　茜根　甘草（炙，各六分）　黄芩（五分）
上十味，切，以水六升煮取二升半，量大小服之，甚妙。
又疗小儿热毒血痢方。
犀角（十分）　地榆（六分）　蜜（三分）　地麦草（五合）
上四味，切，以水三升煮取二升，去滓，量大小服之。
又方
葱白（三两）　香豉（三合）　栀子（绵裹，七枚）　黄连（一两）
上四味，切，以水二升，煮取九合，去滓，分服。
又疗下鲜血方。
取栀子仁烧灰，末，水和一钱匕服之，量其大小，加减服之。
《小品》疗少小热痢不止，栀子丸方。
栀子仁（七枚）　黄连（五分）　黄柏（三分，炙）　矾石（四分，烧）　大枣（四枚，炙令黑）
上五味，末之，以蜜丸，空腹服小豆许七丸，瘥。如未除，更服。忌如常法。
《古今录验》疗小儿热痢，子芩汤方。
子芩（十二分）　知母　女葳（各六分）　竹叶（切，八分）　黄柏　甘草（炙，各四分）
上六味，切，以水二升煮取一升，分服，甚妙。
又疗小儿痢血，犀角榉皮煎方。
犀角（十二分，屑）　梁州榉皮（二十分，炙，切）
上二味，以水三升煮取一升，量大小服之，神良。（崔氏同。）
又疗小儿蛊毒痢血，蘘荷汤方。
蘘荷根　犀角（屑）　地榆　桔梗（各二分）
上四味，切，以水二升煮取九合，去滓，服一合，至再服。
刘氏疗小儿血痢方。
地榆　黄柏　黄连　黄芩（各六分）　马蔺子（二分）　茜根（一两）　生姜（三分）
上七味，切，以水二升煮取一升，分服，大小量与之，一合至二合为度。
小儿热渴痢方四首  ***************************
《小品》疗少小壮热渴痢，八味龙骨散方。
龙骨（研）　甘草（炙）　赤石脂　寒水石　大黄　石膏　桂心　瓜蒌（各三分）
上药捣散，以水及酒五合，煮散二合，量大小分服之效。
又疗少小夏月药大下后，胃中虚热渴，惟可饮麦门冬汤方。
麦门冬（去心）　甘草（炙，各四分）　枳实（炙）　黄芩　人参（各三分）　龙骨（六分）
上六味，切，以水二升，煮取九合，去滓，分温服。
《古今录验》疗小儿渴痢，榉皮饮子方。
梁州榉皮（十二分）　瓜蒌　茯苓（各八分）　人参（六分）　粟米（二合）
上五味，切，以水三升煮取一升二合，去滓，分服，量大小与服之。
刘氏疗小儿痢渴不彻，肚胀，不能食方。
诃黎勒皮（六分）　桑叶（十分，炙，末）
上二味，切，以水一升煮取五合，去滓，分服之。亦治大人。
小儿疳痢方七首  ***************************
《广济》疗老小一切痢，久成疳方。
白龙骨（六分）　黄连　白石脂　鸡屎白（熬）　胡粉（熬）　茯苓　阿胶（炙，各四分）
上七味，捣筛，蜜丸，以饮汁下五丸，渐加至七丸、十丸，大小增减服之。（鸡屎一作鸡屎矾。）
又疗小儿疳痢，渴瘦方。
取椿木根（干末之）　粟米（舂粉）
上二味，以蜜和作丸，服五丸至七丸、十丸，以瘥为度。（崔氏同。）
又疗大人、小儿久痢成疳方。
豉（三升）　葱白（一握）　桃叶（一握）　盐（二十颗）　苦参（五寸）　青黛（一抄）
上六味，切，以水三升煮取一升二合，去滓，仰卧灌下部中，极妙。
又疗小儿疳痢，困垂死方。
益母草
上一味，煮食之，取瘥止。（崔氏同。）
刘氏疗小儿痢，大孔开，并有疮疳，痢经四五月，吹药止痢，疗疳神验方。
黄连（二分）　麝香（少许）
上二味，相和，以竹筒吹下部中，三两度瘥止。
又疗小儿疳痢，三岁以上，口里有疮，身壮热，及手足心烦，大便极臭，即是疳痢方。
黄连　黄柏　地榆（炙）　白头翁　高良姜　酸石榴皮　生姜　当归（各二分）　白术（一分）　龙骨（四分）
上十味，切，以水二升煮取八合，分服，大小量之。其口中疮，以芦荟末、赤地麦捣末，相和涂之。下部，末蚺蛇胆，黄连、麝香捣敷之，兼以竹筒吹少许内下部中，瘥止。亦主小儿疥疮。
《必效》疗小儿久痢，无问冷热疳痢，悉主之方。
枣（一枚，去核勿令皮破，内胡粉令满）
上于炭火中烧令如炭，于瓷器中研之，以米饮和，分服之。一岁以下分服之，不过三服瘥。王郎中处得之，此方传用甚妙。
小儿无辜疳痢方三首  ***************************
《备急》疗小儿无辜疳痢方。
龙骨　当归　黄连　人参　墨食子　甘草（炙，各一两）
上六味，捣散，蜜丸，服三丸，日再，以瘥为度，大小增减量之。
《救急》疗小儿瘦，头干，无辜兼痢方。
马齿苋
上一味，捣绞汁，服三合，以瘥止。
刘氏疗孩子头干，肚中有无辜者，益脑散方。
地榆（六分）　蜗牛（十二分，熬）　青黛（三合）　麝香（一分）　人粪（烧灰）　兰香根（烧灰）　蚺蛇胆（各一分）　龙脑香（两豆许）
上八味，捣散，以饮下半钱匕，量大小与服之。忌如常法。
小儿诸杂痢方四首  ***************************
刘氏疗小儿脓痢，直从春至秋冬以来不瘥者方。
薤白（切，一合）　生姜　芜荑（各一分）　子芩　黄柏　阿胶　芍药　厚朴（炙）　人参（各二分）　地榆　当归（各三分）　香豉（一合）
上十二味，切，以煮银水重滤者一升半，煮取九合，分服，以瘥为度。秋末、冬末加赤石脂半两、干姜一分、白术二分，大小量之。忌如常法。
又疗小儿痢后虚，手足心热，痢纵未断，亦可服之方。
橘皮　生姜（各三分）
上二味，切，以牛乳半升煎，取四合，去滓，分温服之。
又疗小儿水痢不止方。
厚朴（炙）　黄连（各一两）
上二味，切，以水一升煎取六合，分服。杂痢此方并治之。
又疗小儿久痢方。
甘草（炙）　茯苓（各六分）　人参（四分）　黄连（各四分）　厚朴（炙）　生姜（各二分）　龙骨（八分）
上七味，切，以水一升，煎取三合。欲卧，先取盐、面、麝香为小丸，内下部中，后服此饮，分服，甚妙。忌如常法。
小儿衄血方六首  ***************************
深师疗少小衄血方。
桂心（十分）　乱发（洗，烧灰）　干姜（各六铢）
上三味，捣筛为散，服方寸匕，日再。
又方
烧桑耳令焦
上一味，捣散，以内于鼻孔中，为丸以内亦得。
《小品》疗少小未满百日，伤寒身热，衄呕逆，五味麦门冬汤方。
麦门冬（去心）　石膏　寒水石（各三分）　甘草（二分，炙）　桂心（一分）
上药切，以水一升，煮取八合，分服效。
《古今录验》疗小儿鼻衄不止方。
以马屎绵裹，塞鼻孔中。
又方
烧发灰，末，吹鼻孔中，亦佳。
又方
单服白马屎汁三合，甚良。
小儿齿不生方二首  ***************************
《小品》疗少小齿落不生方。
取牛屎中大豆二七枚，小开豆头小许，以次注齿根，数度即当生。（《千金》同。）
又方
取雌鼠屎三七枚，以一枚拭齿根处，尽此止，二十一日齿当生。雌鼠屎头尖是也。（《千金》同。）
小儿头汗及盗汗方三首  ***************************
《千金》疗少小头汗，二味茯苓粉散方。
茯苓　牡蛎（各四两，熬）
上药以粉八两合治下筛，有热辄以粉头，汗即自止。
又此由心藏热之所感，宜服犀角饮子方。
犀角（三分）　茯神（四分）　麦门冬（六分）　甘草（二分，炙）　白术（一分）
上五味，切，以水九合煎取四合，分再服即定。又加龙齿四分佳。
《延年》疗小儿盗汗方。
麻黄根　雷丸　牡蛎（各三两，熬）　甘草（二两，炙）　干姜（一两）　粱米（一升）
上六味，捣粉，以粉身，汗即止。
小儿囟开不合方四首  ***************************
《广济》疗小儿囟开不合方。
防风（六分）　白及　柏子仁（各四分）
上三味，捣末，以乳汁和涂囟上，以合为度。（《千金》同。）
范汪疗少小脑长头大，囟开不合，臂胫小不能胜头，三岁不合，熨药方。
半夏　川芎（各一升）　细辛（二两）　桂心（三尺）　乌头（十枚）
上五味，切，以淳酒四升渍之。晬时，温之，以絮熨儿囟门上，朝暮各二三，二十日自强急。（《千金》桂一尺，又有生姜一升。）
《千金》疗小儿囟陷方。
灸脐上下各半寸，及鸠尾骨端，又足太阴，各一壮。
又方
取猪牙车骨煎，取髓涂囟上愈。生用亦得。
小儿解颅方二首  ***************************
《千金》疗小儿解颅方。
蛇蜕皮（熬，末）
上一味，和猪颊车骨中髓，以涂颅上，日三。
又疗小儿解颅，三味细辛敷药方。
细辛　桂心（各一分）　干姜（三分）
上药捣散，以乳汁和，涂于颅上，干复涂，儿面赤即愈。
小儿月蚀耳疮方三首  ***************************
《集验》疗小儿头疮、月蚀、口边肥疮、蜗疮悉瘥，黄连胡粉膏散方。
黄连（二两）　胡粉　水银（研入，各一两）
上三味，捣为散，相和，水银研令相得，以敷疮上，纵黄汁引成疮，亦以粉之，即瘥。一方有白矾一两烧，蛇床子一两末，入用亦甚妙。至耳边到项上并用。
又疗小儿耳疮方。
烧马骨灰粉，敷之。
又方
敷鸡屎白佳。
小儿脐汁出并疮肿方一十一首  ***************************
《广济》疗小儿脐汁出不止，兼赤肿，白石脂散方。
以白石脂一两研成粉，熬令温，以粉脐疮，甚良。（《千金》同。）
《备急》疗小儿脐中生疮方。
以桑汁涂乳上，使儿就饮之。（《千金》同。）
又方
取羖羊乳饮儿。（《千金》同。）
又方
取东壁土末，以敷之，甚良。（《千金》云：若汁不止，烧苍耳子敷之。）
又方
烧甑带灰和膏敷之。（《千金》同。）
又儿生百日，脐汁出方。
烧绛灰敷脐中。（《千金》同。）
又儿脐赤肿方。
杏仁（二分）　猪牙车骨中髓
上二味，先研杏仁，入此髓和令调，以涂脐上。（《千金》同。）
《古今录验》疗小儿风脐汁出，甘草散方。
甘草（炙）　蝼蛄（熬，各三分）
上二味，捣散，以安脐中，瘥止，甚妙。
又疗小儿脐中汁不瘥，黄柏黑散方。
黄柏（炙，一两）　釜底墨（四分）
上二味，捣和作散，以粉脐中，即瘥。
又疗小儿脐著湿，暖盐豉熨方。
盐豉（等份）
上二味，捣作饼如钱许，安新瓦上炙令热，用熨脐上，瘥止。亦用黄柏末以粉之妙。
刘氏疗小儿初生至七日者，脐欲落，封药方。
雄鼠屎（七颗）　干姜（枣许大）　胡粉（三分，熬）　麝香（少许）　绯绵灰
上五味，捣研为粉，看脐欲落不落，即取药以敷之，是以不令风入故也。著干姜恐痛，不著亦得。
小儿痈肿方二首  ***************************
《千金》漏芦汤，主小儿热毒痈疽，赤白诸丹毒，热疮疖方。
漏芦（用叶，一分）　升麻（一分半）　连翘（一分）　白蔹（一分）　甘草（炙，一分）　芒硝（一升）　枳实（炙，一分半）　麻黄（去节，一分半）　黄芩（一分半）　大黄（四分）
上十味，以水一升煮取五合。儿生一日以上至七日，取一合，分三服；生八日至十五日，取一合半，分三服；生十六日至二十日，取二合，分三服；生二十余日至三十日，取三合，分三服。
又五香连翘汤，主小儿风热青肿，肿色白，或有恶核瘰疬，附骨痈疽，节解不举，白丹走遍身中，白疹搔不已方。
青木香　薰陆香　沉香　鸡舌香　黄芩　麻黄（去节，各一分）　连翘　海藻　射干　升麻　枳实（炙，各一分）　麝香（半分，研）　大黄（八分）　竹沥（三合）
上十四味，切，以水四升煮取二升，内竹沥煮，取一升二合。儿生百余日至二百日，一服三合；生二百日至期岁，一服五合。（一方不用麻黄。）
小儿丹毒方七首  ***************************
《广济》疗小儿丹毒方。
青蓝汁（五合）　竹沥（七合）
上二味，相和，分为二三服，大小量之，一合至三合。
《千金》疗小儿数十种丹，皆主之，搨汤方。
大黄　甘草（炙）　当归　川芎　白芷　青木香　独活　黄芩　芍药　升麻　沉香　木兰皮（各一两）　芒硝（三两）
上十三味，切，以水一斗二升，煮取三升，去滓，内硝，以绵揾汤，以搨之，干则易之，取瘥止。
又疗小儿溺灶丹，初从两胁及脐间起，走入阴头，皆赤方。
以水二升，煮桑根皮取一升，以浴之。
《救急》疗小儿赤丹，一名丹溜方。
取小豆捣末，以鸡子白和涂之，以瘥为度。（《千金》亦疗久丹。）
《古今录验》疗月内儿发丹方。
升麻　黄芩　犀角　大黄（别浸）　柴胡（各二分）　石膏（三分）　蓝叶（切，三合）　栀子（八分）　甘草（一分，炙）
上九味，切，以水一升二合，煮取八合，下竹沥四合更煎，取一半，去滓，分二服，甚妙。
又疗小儿丹毒方。
取慎火草捣，以封之，瘥止。
又方
捣蓝汁涂之。又蓝淀涂之，妙。
小儿秃疮方七首  ***************************
《千金》疗小儿头上秃疮方。
取雄鸡屎白，陈酱汁、苦酒和，以洗疮敷之，日一度。
又方
取不中水芜菁叶烧灰，和猪脂，敷之。
《千金翼》疗小儿秃疮，无发苦痒方。
野葛（一两）　猪脂　羊脂（各一合）
上三味，合煎令消，待冷以敷之，不过三上。（《千金》同。）
《备急》疗苦头生疮，白秃不生发，有汁出，或无汁干燥痛方。
煮鸡子（七枚，剥去白）
上一味，取黄，于铜器中急火熬干，末，以敷之，取瘥为度。
又方
取春秋桃叶心，无问多少，捣汁涂之。（《千金》并《翼》治小儿头不生发，取楸叶捣汁，以敷头上瘥。）
又方
烧鲫鱼末，以酱汁和涂之。（上同。）
又方
取腊月猪屎干末，以敷之，瘥为度。
小儿头疮方三首  ***************************
《千金》疗小儿头疮方。
胡粉（一两）　黄连（二两）
上二味，为末，先洗疮去痂，拭干敷之，即愈。更发，如前敷之。
又方
胡粉（二两）　白松脂（三两）　水银（一两，研）　猪脂（四两）
上四味，合煎，去滓，内胡粉、水银，搅令和调，敷之。大人同。（《翼》同。）
《救急》疗小儿头疮，经年不瘥，瘥而复发方。
雄黄（研）　大黄　黄柏　黄芩　姜黄　雌黄（研）　白芷　当归　青木香（各四分）
上九味，切，㕮咀，以苦酒浸一宿，以猪脂一大升煎，候白芷色黄膏成，去滓，入水银一两，以唾于手中研令消，入膏搅相得，于瓷器中收。每以皂荚汤洗疮干拭，以膏涂之，日夜再换，以瘥为度。
小儿头面疮方七首  ***************************
《广济》疗小儿头面生热疮方。
黄连　蛇床子　黄柏（各八分）　胡粉（四合）
上四味，捣散，以麻油和涂疮，遍敷之佳。
《千金》疗三日小儿头面疮起，身大热方。
升麻　柴胡　石膏（各一两）　大黄　甘草（二两）　当归（二两）
上六味，切，以水三斗煮取一斗，去滓，以浴小儿疮上讫，敷黄连散。
又疗小儿身体头面悉生疮方。
榆白皮（干者，多少任用）
上一味，捣末，以醋和涂之，绵覆上，虫出立瘥。亦可以猪脂和，涂之。
《千金翼》苦参汤，主少儿头面热疮方。
苦参（八两）　黄芩（二两）　大黄　芍药　黄连（各二两）　蛇床子（一升）　黄柏（五两）　茇葜（一斤，洗）
上八味，切，以水二斗煎取一斗，以洗儿，日三即瘥。（《千金》云：治上下遍身生疮。）
又方
石南草　大黄　黄芩　黄柏　矾石　泽兰（各一两）　戎盐（二两，真者）　蛇床子（二合）
上八味，切，以水七升煮取三升，以絮内汤中洗拭儿，日三度瘥。
《备急》疗小儿三岁患头上起熛浆如钉，盖一二日及胸背皆生，仍成疮方。
水银　朱砂（各半两）　石硫黄（一两，研）　腊月猪脂（千研如膏）
上四味，煮桑叶汤洗，以敷之，勿令猪犬、妇人、小儿等见之，无效。
《古今录验》疗小儿头疮，面上亦有，日益甚者方。
黄连　赤小豆（各等份）
上二味，捣末，以腊月猪脂和，涂之，即瘥止。
小儿瘰疬方二首  ***************************
《千金》连翘丸，主小儿无辜寒热，强健如故，而身体项颈结核瘰疬，及心胁腹背里有坚不痛，名为结风气肿方。
海藻（三分，洗）　连翘　桑白皮　牡丹　白头翁　防风　黄柏　桂心　香豉　独活　秦艽（各四分）
上十一味，捣筛，蜜丸如小豆。三岁以饮服五丸至十丸，五岁以上，以意加之。
《必效》疗小儿项上瘰疬方。
以榆白皮烂捣如泥，封之，频易。
小儿侵淫疮方三首  ***************************
《备急》疗小儿侵淫疮方。
取灶中黄土、乱发灰各三分，研成粉，以猪膏和涂之，瘥。亦治身赤肿起。（《千金》同。）
又方
烧艾作灰，敷之。（《千金》同。）
又方
以牛屎烧作灰，敷之。（《千金》同。）
小儿蠼螋疮方二首  ***************************
《备急》疗小儿蠼螋疮，绕身匝即死方。
捣蒺藜叶敷之，无叶，子亦可。（《千金》同。）
又方
取燕窠土研成粉，以猪脂和涂之，干易。（《千金》同。）
小儿恶疮方五首  ***************************
文仲疗小儿身中恶疮方。
取笋煮汁，洗之。又烧笋皮作灰，敷之。
《古今录验》疗小儿恶疮方。
取豆豉熬令焦黄，末，以敷疮，瘥止。（《千金》同。）
又疗小儿恶疮匝身，众药所不能疗之方。
取父根洗取汁，以浴儿，勿使母知，良。
又疗小儿面及身上生疮，如火烧方。
取黄米一升，末，以蜜水和，涂之，瘥为度。
又方
以赤地利捣末，以粉之，佳。
小儿火灼疮方二首  ***************************
《千金》疗小儿火灼疮者，一身尽有如麻豆，或有脓汁，乍痛乍痒方。
甘草　芍药　白蔹　黄芩　黄连　黄柏　苦参（各半两）
上七味，捣末，以蜜和，敷之，日二夜一。亦可作汤洗之。
《千金翼》疗小儿火疮方。
煮大豆浓汁，温洗之瘥。亦令无瘢。
小儿风疹瘙痒方五首  ***************************
《广济》疗小儿风疹，浴汤方。
柳木空中屑（二升）　蒴藋根（切，二升）　盐（二合）　栌木（切，一升）
上四味，切，以水二斗煮取一斗，入盐，以洗浴，频为之，以瘥止。
又疗小儿壮热隐疹，已服汤丸不消，宜服竹沥汤方。
淡竹沥（一升二合）　葛根（汁，五合）　牛黄（豆粒大三颗，研）
上三味，相和，与儿服。一岁至五六岁，一合至三合、五合，再服，以意增减之。
《千金》疗小儿风瘙隐疹方。
蒴藋（切，一升）　防风　羊桃　石南　秦椒　升麻　苦参　茵芋　芫花（一作茺蔚）　蒺藜子　蛇床子　黄矾石（烧）　枳实（各一两）
上十三味，切，以酢浆三斗煮取一斗，内矾石，令少沸，以浴之。
又疗小儿风瘙隐疹方。
牛膝末，酒服方寸匕。漏疮多年不瘥，捣末敷之。主骨疽、癫病、瘰疬绝妙。
《千金翼》疗隐疹方。
巴豆五十粒，去皮，以水三升煮取一升半，以绵内汤中拭病上，随手灭，神良。
小儿疝气阴㿗方八首  ***************************
《小品》疗少小阴㿗，白头翁敷之，神效方。
生白头翁根，不问多少，捣之，随病处以敷之，一宿当作疮，二十日愈。（一方三日上除日取之。）
《千金》疗小儿狐疝，伤损生㿗方。
半夏（洗）　芍药　茯苓（各三分）　防风（一作防葵）　大黄（各二分）　桂心　椒（各一两，汗）
上七味，捣散，蜜丸如大豆，以汤饮下一丸至二丸、三丸，日五服，以瘥为度。
又方
桂心（三分）　地肤子（一分）　白术（五分）
上三味，捣，蜜丸如小豆，白酒服七丸，日三服。亦治大人。
《千金翼》疗小儿气㿗方。
土瓜根　芍药　当归（各一两）
上三味，切，以水二升煮取一升，去滓，分服五合，日三。
《备急》疗小儿㿗方。
以蜥蜴一枚，烧灰，末，以酒服之。
又方
灸足厥阴大敦，左患灸右，右患灸左，各一壮，即当瘥。（《千金》同。）
《古今录验》疗小儿阴㿗方。
狐阴（一具，炙）　飞生虫（十四枚）　桂心　附子（炮）　干姜　蒺藜　硝石（一作滑石）　细辛（各二分）　卷柏　桃仁（去尖，各六分）
上十味，捣散，蜜丸大豆许。以饮下五丸至七丸，再服，瘥止。
刘氏疗小儿疝气，阴囊核肿痛，灸法。
如一岁儿患，向阴下缝子下有穴灸三壮，瘥。五岁以上，即从阴上有穴灸之，即愈。
小儿阴疮及肿方八首  ***************************
《千金》疗小儿阴疮及肿方。
取狼牙浓煮汁，洗之。
又方
黄连　胡粉（等份）
上二味，末，和以香脂油，敷之瘥。
《备急》疗小儿阴疮方。
人屎烧作灰，以敷之，即瘥。（《千金》同。）
又方
猫儿骨烧作灰，敷之，即瘥。（《千金》云狗骨灰敷之。）
又疗小儿歧股间连阴囊生疮汁出，先痒后痛，十日、五日自瘥，一月、二十日复发，连年不瘥者方。
灸疮，搔去痂，以帛拭令干，以蜜敷，面作烧饼熟，即以饧涂饼上熨之，冷即止，再度瘥。（《千金》同。）
又治小儿阴肿方。
猪屎五升，水煮沸，布裹安肿上。（《千金》同。）
又方
灸大敦七壮，瘥。（《千金》同。）
又方
捣芜菁菜叶根，薄之。
小儿脱肛方六首  ***************************
《备急》鳖头丸，疗少小积痢久下，下后余脱肛不瘥，腹中冷，肛中疼痛，不得入者方。
死鳖头（一枚，炙令焦）　小形猬皮（一枚，炙焦）　磁石（四两）　桂心（三两）
上四味，捣筛，蜜丸如大豆。三岁至五岁，服五丸至十丸，日三。儿渐大，以意加之。（《千金》同。）
又疗小儿脱肛方。
灸顶上旋毛中三壮，即入。
又方
灸尾翠三壮，愈。（《千金》同。）
又方
灸脐中三壮，愈。（《千金》云随年壮。）
《古今录验》疗小儿久痢脱肛方。
东壁土（五分）　鳖头（一枚，炙焦）　五色龙骨（五分）　卷柏（四分）
上四味，捣散，以粉敷之，按内之，即瘥。
又方
取铁精粉敷内之，瘥。
小儿䘌虫食下部方四首  ***************************
《千金》疗小儿虫食下部方。
胡粉（熬）　雄黄（末，各等份）
上二味，以著下部谷道中，即瘥。
又除热结肠丸，断小儿热，下黄赤汁沫及鱼脑杂血，肛中疮烂生䘌虫方。
黄连　柏皮　苦参　鬼臼　独活　橘皮　芍药　阿胶（炙，各二分）
上八味，捣筛，以蓝汁及蜜丸如小豆，日服五丸，冬天无蓝汁，可用蓝子一合舂，蜜和丸。（凡三岁以下服三丸，三岁以上服五丸，五岁服十丸。）
又杏仁汤方。
杏仁（五十枚，去皮尖）　盐（一合）
上二味，以苦酒一升煮取一半，量与服之。
又疗小儿下部被虫食，大肠赤疮烂方。
水银一两，以浆水煮之，取少许以唾研，安著竹筒中，吹入下部中，三度瘥。
小儿疳湿疮方六首  ***************************
《备急》疗小儿疳湿疮方。
以铁上衣少许，内下部中，即瘥。（《千金》同。）
又方
自大椎数至第十五椎夹骨两傍，灸七壮，不瘥，加七壮。（《千金》同。）
又方
艾叶一两，水一升煮取四合，分三服，瘥。（《千金》云：艾叶切五升，以水一斗，煮取一升半，分三服。）
又小儿疳疮方。
胡粉熬八分，猪脂和涂之，瘥为度，油亦得。（《千金》同。）
又方
嚼栗子，涂之瘥。（《千金》云：嚼麻子敷之，日六七度。）
又方
羊胆二枚，以酱汁和，灌下部中。猪胆亦得。（《千金》同。）
小儿蛔虫方七首  ***************************
《千金》疗小儿蛔虫方。
楝木削上苍皮，以水煮取汁饮之，量大小多少，为此有小毒。
又方
大麻子研，取汁与饮之。
又方
石榴根一把，水五升煮取一升，分二服。
又小儿赢瘦，有蛔虫方。
雚芦（二两），以水一升，米二合，煮取米熟，去滓，与服之。
又方
萹蓄三两，水一升煮取四合，分服之。捣汁服亦佳。
又方
东引茱萸根白皮（四两）　桃白皮（三两）
上二味，切，以酒一升二合渍之一宿，渐与服，取瘥。
又方
芜荑（六分）　狼牙（四分）　白蔹（二分）
上三味，捣末，以苦酒和，量与服之。
小儿蛲虫及寸白方五首  ***************************
《千金》疗小儿蛲虫方。
取猪膏服，尤妙。
又方
捣生槐实，内下部中，瘥为度。
又主寸白虫方。
东行石榴根一把，水一升煮取三合，分服。
又方
桃叶捣，绞取汁服之。
又小儿虫方。
雷丸　川芎（各等份）
上二味，捣散，服一钱匕，日三。
小儿瘘疮方四首  ***************************
《千金》疗小儿瘘方。
冢中石灰研，敷之，厚著之良。
又方
烧桑根灰，敷之，并烧乌羊角灰，和敷之。
又疗小儿疽瘘方。
丹砂　大黄（各五分）　雌黄　雄黄　䕡茹（各四分）　矾石（烧，如马齿者佳）　莽草（各三分）　黄连（六分）
上八味，㕮咀，以猪脂一升三合，微火煎三上三下，膏成去滓，下诸石药末，搅凝，涂之瘥。
《备急》若患漏疮，头尽开出脓，夜复合者方。
大附子一颗，内鲫鱼腹中，于炭火上烧灰，研，以敷之，更捣蒜以封之，良。
小儿疥疮方六首  ***************************
范汪疗小儿疥疮，雄黄膏方。
雄黄（研）　雌黄（研，各一两）　乌头（一枚）　松脂　乱发（各一鸡子许）　猪脂（一升半）
上六味，和煎之，候发消、乌头色黄黑膏成，去滓，以敷之，熟涂之。
《千金》疗疥方。
以臭苏和胡粉，敷之，瘥为度。
《备急》疗疥方。
烧竹叶灰，以鸡子白和，涂之，以瘥为度。
又方
以乱发灰，以猪膏和，敷之效。
《救急》疗疥疮及小儿身上热疮，并主之方。
黄连　黄柏　赤小豆　臭黄（各一两）　水银（半两，研相和）
上五味，为散，以麻油和，先净洗疮，然后涂之，甚佳。
又疗小儿疮疥等，神验方。
黄连　糯米粉（各十二分）　水银（八分，碎）　胡粉（六分）　吴茱萸　赤小豆（各一两）
上六味，捣散，水银手中和唾研如泥，以猪脂并水银　成膏。先洗疮干拭令净，以涂药，三两度瘥。忌猪、鸡、鱼肉。
小儿癣疮方六首  ***************************
《集验》疗小儿癣方。
以蛇床子末，以白膏和，敷之。
《千金》疗小儿湿癣方。
枸杞根捣末，和腊月猪膏，敷之。（一云酢和亦佳。）
又方
桃青皮捣末，以醋和，敷之，日二。
又方
煎马尿，洗之。
又方
揩破，以牛鼻上津涂之。
又方
狗屎灰和猪脂，以涂之。
小儿误吞物方四首  ***************************
《小品》疗小儿误吞铁珠子如狸豆大者，经年不以为害，后病瘦瘠，食不生肌肤，时下痢，或寒热，服诸药自疗来，反剧不效。有师诊之云：是吞物不消，作法服众药，所吞物不去，终不瘥。令其家中察之，云：儿近岁常弄十六具铁珠，觉失一颗，虑是吞之，从来积岁，实不以为疑之。师六诊乃信，是故令病矣。为处汤药，所患即瘥，复与将疗，其儿肌肤充悦，而忘说其方，且记之。
又有一家女子六七岁许，患腹痛。其母与摩按之，觉手下有一横物在儿肉里，正平横尔。问儿曰：那得针在肉中，大惊怪。脱衣看之，肉完净，无有刺处，按之儿亦不患针痛，惟觉腹里痛耳。其母即以爪甲重重介之，乃横物折爪下两段，亦不偏痛。迎师诊之，共察若吞针刺物者。其婴儿时，不经鲠碍，惟恐养儿时，母常带针，裸抱横儿体，针入儿肌肤中，儿纵觉痛啼呼，与乳卧息便止，遂成不觉。今因腹痛，摩之知耳。铁得土木湿，皆生屑易朽，针在人肉中经数岁，肉得血气，皆朽也。故介之即折，令患腹痛不安，但疗腹痛，服温中汤，下心腹病瘥。后长大嫁，因产乳，不闻道针处为患，故记之。
《千金》疗小儿吞针方。
取磁石如枣核大吞之，其针立出。
又误吞铁等物方。
艾蒿一把，剉，以水五升煮取一升，顿服之，即下。
《肘后》疗小儿误吞梅李方。
以少许水灌小儿头，承其水与饮之，即出良。
《近效》疗小儿误吞钱在喉中不出方。
取麸炭末，指弹入喉中，其儿当便咯出，妙。
小儿杂疗方六首  ***************************
刘氏疗小儿上冷下热，上热下冷，难将息方。
犀角末　甘草　生地黄（各六分）　芍药（五分）　白术　茯苓　栀子（各三分）　柴胡　人参　大黄　生姜（各四分）　黄芩（二分）　桂心（一分）
上十三味，切，以水三升煮取一升，分温服之。
又疗小儿身体满气急，卧不得方。
郁李仁一合，捣末，和面溲作饼子，如常法与儿吃，微利即瘥。
又方
郁李仁末六分，以水七合和调，去滓，煮粥与儿吃之。
又疗小儿油丹赤肿方。
瓜蒌三大两，以酽酢捣药，以敷之佳。
又方
取荞麦面，以酢和，涂之，瘥。
又疗小儿野鸡下部痒闷方。（通按：野鸡未详。）
枳实（二两）　鬼箭　青木香　鬼臼（各二两）
上四味，捣为末，以酽酢和，以青布裹以熨之，有头即破，熨讫，令根拔去之，瘥止。甚佳。

第三十七卷  ——————————————————————————————————————————————————————————————————————————————————————————

乳石论序  ***************************
按古先服饵，贤明继踵，合和调炼，道术存焉。详其羽化太清，则素凭仙骨，若以年留寿域，必资灵助。此盖金丹乳石之用，岂流俗浅近而能知。所患其年代浸深，诀箓微密，世有传习，罕能详正。更加服石之士，精粗不同，虽志贪补养，而法未精妙。遂使言多鄙亵，义益繁芜，每加披览，实长疑惑。既子弟不得亲授，亦家童莫能晓了。存诸左右，殆谓阙如。余宿尚谷神，栖心勿药，岁月云久，经书粗通，知文字之一失，乃性命之深误。是以，会集今古，考量论诀，取断名医，都凡纂要，建题篇目。并五脏合气，经络受病，八风所中，形候论诀，兼诸家会同将息妙术，及乳石丹与杂石压理之法，录定伦次，即以时代为先后，今删略旧论，纂集新要，分成上下二卷。可谓价重千金，比肩万古，垂之于后学，豁若冰消者乎。
薛侍郎服乳石体性论一首  ***************************
中书侍郎薛曜论曰：夫金石之性，坚刚而急烈，又性清净而恶滓秽。凡服乳石讫，即须以意消息，寻检旧法，不可无备忌也。但人性或冷或热，或宽或急，皆须量性将卫，不可轻有犯触。凡乳石一服之后，常在肠胃，若人气力衰，石气强，即发动；若人气力盛，石气安，即强健。谨按古法，皆令五十以上始服乳石，殊谓不然。今验所见，年少服者得力速，兼无病患。何以言者？年少筋力满盛，饮食饱饫，弥益精明壮健，终无发理。年岁迟暮，气候衰竭，食饮失宜，此石气胜人，无不发动。历观得失，莫过于此。夫人年少纵不吃饮食，血气自强，年老力微，纵肉精细，犹不可健。以此言之，足明古法疏矣。凡人身血脉，经行不绝，如血脉微有滞处，便于其处发疮，或发热，神气昏闷，必欲防之。每朝及暮，温一两盏清酒，或可以生姜刮碎，和少茱萸饮之，令遍体热薰薰。又作热羹粥歠之，使肠胃通利，即石气流行。其初服石一二百日，尤宜作此将息。是古法服石不取夏月，只取冬月。所以然者，石有发动，与服时皆背，此又殊乖通论。今验服石，饮食失时，劳役过度，立即发动，岂待背时？今历见将卫得宜，并不发动。复见名医平章服石之人，常作热将息，傥发调适乃易耳。脱若石气发动，暂须宜泄，服少冷药，便得转泻。若得通畅，热气并除。若常作冷将息，脱若石气发动，用冷药无由得转。此一曲之说，今古存之，但欲广闻见尔。其将息皆须自量本性冷热为候，务取安稳，不可拘执古论，舍己从人。庶通幽君子以此为意也。按本草石钟乳味甘温无毒，主咳逆上气，明目益精，安五脏，通百节，利九窍，下乳汁，益气补虚损，疗脚弱疼冷，下焦伤竭，强阴，久服延年益寿，好颜色，不老，令人有子。不炼食之，令人淋。一名公乳，一名芦石，一名夏石。生少室山谷及太山。采无时。蛇床子为之使，恶牡丹、玄石、牡蒙，畏紫石、蓑草。少室犹连嵩山也。今第一出始兴，而江陵及东境名山石洞，亦皆有之。惟通中轻薄如鹅翎管，碎之如爪甲，中无雁齿，光明者为善。长挺乃有一二尺者，黄色，以苦酒洗刷则白，仙经用之少，俗法所重，亦甚贵之。谨按：钟乳，第一始兴，其次广、连、澧、朗、柳等州者，虽厚而光润可爱，饵之并佳。今硖州、清溪、房州三涧出者，恶（本草作亚）于始兴，自余非其土地，不可轻服，多发淋渴，只可捣筛，白练裹之，合诸草药，酒浸服之耳。陶云钟乳一二尺者，谬说之。
李补阙研炼钟乳法一首  ***************************
研炼钟乳法。
取韶州钟乳，无问厚薄，但令颜色明净光泽者，即堪入炼，惟黄、赤两色不任用。欲炼亦不限多少，置钟乳于金银器中，即以大铛中著水，沉金银器于铛中，用火煎之，常令如鱼眼沸，水减即添。若薄乳三日三夜即得，若粗肥厚管者，即七日七夜，候乳色变黄白即熟。如疑生，更煎满十日最佳。煮讫，出金银碗，其铛内煮乳黄浊水弃之，勿令人服，服必损人咽喉，伤人肝肺，令人头痛，兼复下痢不止。其有犯者，食猪肉即愈。弃此黄水讫，更著清水，准前更煮，经半日许即出之。其水色清不变即止，乳无毒矣。即于瓷盆钵中，用玉锤著水研之。其钵及锤，须夹白练袋，笼口稍长作之，使锤得转，兼通上下，每日著水搅令调匀，勿使著锤钵，即封系练袋，自作字记，勿使人开。一即免纤尘入中，二免研人窃吃。研觉干涩，即是水尽，即更添水，常令如稀泔状。乳细者皆浮在上，粗者沉在下，复绕锤钵四边研之。不及者即粗细不匀，为此每日须一开或二开，搅刮令匀，勿使著锤，即得匀熟，免有粗细。研至四五日，状若乳汁，研揩视之，状如书中白鱼腻即成。自然光白，便以水洗之，不随水落者即熟，若得水而落者即未成，更须研之，以不落为限。熟讫，澄取曝干，任将和药及和酒，空腹服佳。（《千金翼》同。）
曹公草钟乳丸法二首  ***************************
主五劳七伤，肺损气急，疗丈夫衰老，阳气绝，手足冷，心中少气，髓虚腰疼，脚痹体烦，口干不能食。服之安五脏，补肠胃，能息万病，下气消食，长肌和中方。（唐尚书用之。）
钟乳（二两，别研十日）　吴茱萸（二分）　石斛　菟丝子（各一两，酒浸，别捣）
上四味，捣筛，蜜丸如梧子。空腹服七丸，日再。服讫，行数百步，温酒三合饮之，复行二三百步。口胸内热，热如定，即食干饭豆酱，过一日，食如常。须暖将息，不用闻见尸秽等气，亦不用食粗臭陈恶食。初服七日内勿为事，过七日后任性，然亦不宜伤多。服过半剂觉有效，即相续服三剂，终身更无所患。欲多阳事者，加雄蛾三十枚；若失精，加苁蓉花三两佳。（《千金翼》同。）
又钟乳丸法。
成炼钟乳（二十四分）　石斛　蛇床子（各五分）　人参　桂心（各四分）　干姜（三分）　椒（三分，汗，去目并合口者）
上七味，总四十八分，计一十二两，以炼白蜜和之，捣三千杵药成，丸如梧子。空腹，温无灰清酒下二十五丸，日再服。如性饮，宜加饮少许，仍行三数百步，即乳气溜下，任食。若能节量甚佳。古法云：令食干饭，得丸力速。如觉热冲上，进一两口饭，行步消息良久，任食。若能节食甚佳。古法云：令食干饭豆酱，不得过多，不可依古法，终是节食，忌行阳事最要。能依此法将慎，补益之功不可具述，终妙也。
崔尚书乳煎钟乳饵法二首  ***************************
疗风虚劳损，腰脚弱，补益充悦，强气力法。
钟乳三两，研如面，以夹绵练袋盛，稍宽容，急系头。内牛乳一大升中，煎之，三分减一分，即好。去袋，空饮乳汁，不能顿服，为再服亦得。若再服，即待晚间食消时服之。如能顿服，即平朝尽服之。不吐不利。若稍虚冷人，即微下少溏利，亦无所苦。明朝又以一大升牛乳，准前煎之，依法服饵。其练袋每煎讫，即以少许冷水濯，不然，气不通泄。如此三十度以上，四十度以下，即力尽。其袋中滓，和面饲母鸡，取其生子食亦好。不然，用浸药酒亦得。若有欲服白石英，并依此法。若患冷人，即用酒煎；患热人，即用水煎。若用水及酒，例须减半乃好。若用牛乳三分减一分。补益虚损，无以加之，永不发动。（《千金翼》同。忌在别卷中。）
服乳粉法。
乳小秤一两，分为两服，朝服夜尽，无问多少，一准此法，一两为度。凡服乳，皆须温清酒服之，常令酒气不绝为佳。不得使醉吐，惟须少食，日食一升许饭。得满三日不出，即乳不随食下化为度。三日外，任意作美食将息。其乳多少，任人贫富服之。师云：服一斤，百病自除；二斤，流及三世；三斤，临死之时，颜色不变，在土下满五百年后，乃成强壮人。（通按：三日不出，谓三日不大便，使乳气不下泄也。）
杂饵钟乳丸散补益法二首  ***************************
《千金》炼钟乳散，疗虚羸不足，六十以上人瘦弱不能食，息百病法，能多得常服益佳。
钟乳一斤，取白净光明色好者，即任用之，非此者不堪用。一味，先泥一铁铛，受四五斗者为灶，贮水令满，去口二寸，内乳著金、银、瓷器中，任有者用之，使得沉之于铛中，令水没器，留一寸余即得，常令如此，勿使出水也。微火煮之，日夜不绝，水欲竭即添成暖水，每日一周时，辄易水洗铛，并淘乳。七日七夜出之，净淘讫，内瓷钵中，玉锤缚格，著水研之一日一夜，多著水，搅令大浊，泻取别澄为粉，其乳粗者，自然沉底，可研之，凡三日三夜皆细。逐水作粉毕，澄取曝干，更于银钵中研之一日，候入水洗不落为佳。可分秤入散药服之，取炼成乳粉三两。
上人参　上石斛　干姜（各三分）
上三味，捣筛，与乳令相得，均分作九贴。早朝空腹，温酒服一贴，黄昏后服一贴，三日内准此服之，日三后还须准旧服如前。尽此一斤乳讫，其气力当自知耳，不能具述也。（《新撰英乳论》同。）
《延年秘录》钟乳散，主补虚劳，益气力，消食法。
防风　人参（各一分）　钟乳（二分，研）　细辛（半分）　桂心（二铢）　干姜（一铢）
上六味，为散，分作三贴，每晨温酒服一贴，食时服一贴，食时进不用过饱，亦不得过饥，常令饮酒，使体中薰薰有酒气。若热烦，以冷水洗手面，不用热食，亦不得冷。忌法如常。
杂饵钟乳酒法二首  ***************************
《纂灵记》钟乳酒，主风虚气上，安五脏，通百节，利九窍，益精明目，补下焦伤竭，脚弱疼，久服延年益寿，肥健，好颜色，不老法。
钟乳三两细研，两重绵练袋盛，内六升清酒中，用白瓷器盛，密封，安汤中煎，令三分可减二分，即出汤，还添酒满元数，封头七日，取饮，一服三合。忌如药法。
又和酒服饵钟乳法。
成炼钟乳三两，以无灰新熟清酒一斗，于不津器中相和，密封闭，冬七日，夏二日。空腹，温服三合，日再服，渐加，以知为度，十五日令尽。亦有用此三两和酒服，三日令尽。并令节食，忌阳事，杂慎如药法。（《千金翼》同。）
东陵处士炼乳丸饵并补乳法二首  ***************************
钟乳无问州土，但白薄光润者即堪。以疏布袋盛，悬于釜中，勿令著底，炭火煮之，日三度易水，出釜水净洗讫，内釜中发火如前，候水色不变为度。将乳袋出于新汲清水中，洗去乳袋上浮沫，更以牛乳五升，缓火煮之一日。欲服乳，先饮此牛乳，任和酒饮之。其袋中乳倾出于盘中，以水净洗，入钵即研，研满七日七夜，常添水，令如牛乳状，勿令干燥，使粗细不匀，候白光可爱，水霑不为落为度。余法如前，不能重述服法。
成炼乳粉　桂心　蜀天雄（各一两，炮）　人参　干地黄　远志皮　葳蕤（各二两）
上七味，捣筛六味讫，即内乳粉入钵更研，候相和讫，温白蜜去沫，和为丸如桐子，酒下二十丸，渐加至三十，日再服。比用殊妙，忌如药法。
补乳法。
凡三日服乳，三日补之，十日服乳，十日补之，以此为度。补乳法，欲得饱食，服乳法欲少食。补乳，以牛羊獐鹿等骨并煎取汁，任意作羹啖之，不得食仓米、臭肉等物及阳事。待经一月以后，稍觉精气满盛，百脉流通，身体觉热，绕脐肉起，此为得力之状尔。然可稍近阳事，舒泻亦不得频数，令药气顿竭弥更害人，戒之！慎之！其乳所以名之为乳者，以其状人乳也。宜与神丹作地，与一切凡石迥殊，故乳称石精石滓。先师云：上士服石，服其精；下士服石，服其滓。滓之与精力远矣。
周处温授段侍郎炼白石英粉丸饵法并论紫石白石英体性及酒法五首  ***************************
《本草经》：白石英，味甘辛，微温，无毒。主消渴，阴痿不足，咳逆，胸膈间久寒，益气，除风湿痹，疗肺痿下气，利小便，补五脏，通日月光明。久服轻身长年，耐寒热。生华阴山谷及太山。大如指，长二三寸，六面如削，白澈有光。其黄端白棱名黄石英；赤端名赤石英；青端名青石英；黑端名黑石英。二月采，亦无时。恶马目毒公。今医家用新安所出，极细长白澈者；寿阳八公山多大者，不正用之。《仙经》大小并有用，惟须精白无瑕杂者。如此说，则大者为佳。其四色英今不复用。谨按：白石英所在皆有，今泽州、虢州、洛州山中俱出。虢州者，乃大径三寸，长五六寸者。今通以泽州所出为胜。采之妙。
又经云：紫石英味甘辛温，无毒，主心腹咳逆邪气，补不足，女子风寒在子宫绝孕，十年无子。疗上气心腹痛，寒热邪气结气，补心气不足，定惊悸，安魂魄，填下焦，止消渴，除胃中久寒，散痈肿，令人悦泽。久服温中，轻身延年。生太山山谷，采无时。长石为之使。得茯苓、人参、芍药，共疗心中结气；得天雄、菖蒲，共疗霍乱。畏扁青、附子，不欲鮀甲、黄连、麦句姜。今第一用太山石，色重澈，下有根；次出雹零山亦好。又有南城石，无根；又有青绵石，色亦重黑不明澈；又有林邑石，腹里心有一物如眼；吴兴石，四面才有紫色，无光泽；会稽诸暨石，形色如石榴子。先时并杂用，今散家采择惟太山最，余处可作丸酒耳，仙经不正用，而为俗法所重也。采时依此。
又炼服石英法。周司户处温传授，云于段侍郎处得，甚妙。
白石英五大两，微捣碎，以酽酢五大升，于不津瓷器中，盖头，埋屋北阴处，经七十日出。泻除酢，捣碎，研以水飞如出粉法，澄清泻之，更研飞之，可经二七日，以酽酢三小升，还置不津瓷器中，盖头，又埋，可经二十日出。以水洗去酢味尽，研之极细，即以好驴乳三大升，安不津器中，重汤煮，令乳竭止，依方用和后丸。
又丸法。
生干地黄　茯苓（华州者）　人参（潞州者）　蜀天门冬（去心）　枸杞（白皮，取时月州土者。各三两）
上五味，捣筛为散，入前石粉，令相得匀调，炼蜜和，丸如梧子，初服十丸，加至二十丸，日一服，以后地黄酒服之。
又酒法。
生地黄（切，五小升）　乌豆（二小升）
上二味，以无灰清酒渍经五宿，取服。
杂煮石英和金银草药饵及银罐煮水饮法三首  ***************************
《千金翼》煮石英服饵法。
石英五大两，泽州光净无点翳者。取石英打碎如小豆、荞麦许大，去细末，更于水中涛洗令净，重练袋盛之，以绳子系头，取五大升清水，于不津铁铛中煮之。煮时，石袋不用著铛底，恐沙石煎坏，先以一杖横铛口，挂石袋著杖上，去底三二分许，煮取一升汁，置碗中经宿，澄取清，平朝空腹顿服。若以此汁煮稀粥服之亦佳。每服后，可行五百步，并饮三两盏清酒。又更依前法煮石二十度者，石即无力，以布裹埋南墙下深三尺，满百日又堪用服之，然终不如新者。
又石英和金、银、人参煮服饵法。
金（十大两）　银（四大两）　白石英（五大两）　人参（二大两）
上四味，取一铁釜净洗，即下前件药于釜中，先下水三大升，立一杖入釜中，令至底，水所浸著处即刻记之，更下水二大斗七升，通前总三大斗煎之，如鱼眼沸，渐减至杖所刻处，即停火。急取湿土置釜底，取其汁贮以不津器中，其金银石等漉出收取，其人参随药汁细细吃，却其汁每朝空腹服三大合，夜间又服二大合，欲作食饵亦任。每服之后，随性多少酒，使行药气。忌如常法。
《纂灵记》银罐煮白石英服水法。
白石英（五大两，上上者　通按：罐底多开小孔，四旁亦然。欲令火气逼入罐内，而石又不焦损也。）
上以银罐盛石，受可一小升，罐底开小孔子令遍，侧畔近下又两行开孔绕遍，于铁铛中著水五大升，则内银罐水中，炭火上煎，取二小升。去罐澄清，分再服。服讫，饮少酒脯，行一二百步许。其石三遍煎，一回打碎一片作两片，乃至麻米大，即休弃之，不堪服也。无所诫忌。
同州孟使君饵石法一首  ***************************
服石法。
粗白石英一大斤，敲碎，颗粒如酸枣核大，不用全取白石颗，先砂盘中和粗磊磊砂，使壮儿仍少著水，和挼二三千下讫，即净洗取石，又于砂盘中和砂，更挼一二千下，依前净洗，即安柳簸箕中，蒿叶兼少许水熟挼讫，以水净淘，出晒令干，又以手细细挼之，令浮碎总尽。熟挼使光滑，即盛于夹帛练袋中，若出将行，若于家内，安当门床上，每日平明未梳裹前，取七颗含于口中，以酒或水下之一颗，一回咽，七回吞，直令到小腹下，以两匙饭压著，即依大家食，一无所忌。死生秽恶，白酒牛肉，但是石家所忌，皆总不忌。所以辛苦料理使光滑者，恐有浮碎薄人肠胃。作小疮子，亦无他疑，即每日亦起梳裹前，依前服之，值冷热都总无忌。比至日午左侧，即便转出为新石，推陈石下。下讫，还依大家食时即餐饭。若自知病羸，至夜食前又服七颗，依前法吞。一夜令在小腹下，温齐脚，明日平明先便转陈石，总与石下讫。又朝法夜法服之。此石常在小腹内，仍附仓门，但小腹温热，于四肢膀胱头目髓脑肤体之内，元无石气，欲发从何而作？丈夫妇人多有积冷，若下热必须上冷，若上下俱冷，胃口不下食，便成消渴致死。若上下俱热，头面生疮，唇干眼赤，手脚枯槁，皮毛浮起，不久成骨蒸。凡人必须上下焦冷热气息调和，筋脉通达。若上热下冷，必有痼积。服石之后，即下热自然上冷，骨气坚实，腰肾强健，万病自除。若不得力，十斤亦须常吃。若得力讫，一斤即止也。
羊肉中蒸石英及石汁缹猪肉兼作姜豉服饵法三首  ***************************
羊肉中蒸石英服饵法。
精羊肉（一斤）　白石英（三两）
上二味，先取肉擘作两段，钻作孔，内石著肉中，还相合，即用荷叶裹。又将蜡纸裹，又将布裹，于一石米饭中蒸之，候饭熟即出。却石后，取肉细切，和葱椒姜等绝小作馄饨子，熟煮，每旦空腹，冷浆水中吞一百子。吞讫，将冷饭压之。百无所忌。宜春夏服大验。其石永不发，勿令馄饨破碎。其石三两回用之，乃换之。
又石汁中缹猪肉饵法。
白石英（一大两）
上一味，绢袋盛，以水三斗，煎取四大升，去石。以猪肉一斤细切，椒、葱、盐、豉一如食法煮之，任意服。隔十日一度，打碎煮之。一无所忌，甚妙。
又石英汁作姜豉服饵法。
白石英（二大两）　肥猪肉（三斤　通按：中破者，打作两块也。）
上二味，以水八升煮石英，取五升，量煮猪肉得烂熟为度。取猪肉汁下葱豉，切肉作姜豉食之，一剂可六七日吃令尽。二两石英三度煮之，第一度全用，第二度中破，第三度捣碎煮之。每煮皆用白练袋盛之。其石经三度煮，即须换新者。二月以前，八月以后，皆可作饵也。（《千金翼》同。）
猪肚中煮石英及饲牛取乳兼石英和磁石浸酒服饵法三首  ***************************
《千金翼》猪肚煮石法。年四十以下服二大两，年四十、五十乃至六十以上，加二两，常用。四月以后服之者，缘石性重，服经两月以后，石力若发，即接秋气，石力下入其脏，腰肾得力，终无发理。
白石英（二大两，末，以生绢袋重盛缝却口）　人参（末）　生地黄（切）　生姜（细切，各二大两）　葱七茎（细切）　豉（一抄）　椒（四十九颗，去目合口者）　羊肉（半斤，细切）　猪肚（一具，净料理如食法）　新粳米（一合，和前件药并石英袋内著猪肚中，急缚口，勿使少泄气及水入）
上十味，以水二斗煮至八升即停，出药肚著盘上使冷，然后破之，如热破，恐汁流出，先出石袋讫，取煮肚汁将作羹服之。每年三度服，每服石英依旧，余药换之，分数一依初法，每服隔一两日。不得食木耳、竹笋。
又石英饲牸牛，取乳服饵法。
白石英（三大斤，取好者，以上亦得）
上一味，捣筛，细研三两日，研了，取一牸牛十岁以上养犊者，惟瘦甚佳。每日秤一大两石末，和剉豆与服，经七日，即得取乳。每朝空腹热服一升，余者作粥吃，任意食之，百无所忌。以五月上旬起服大好，如急要亦不待时节，终无发也。牛粪粪地，随意种菜，供服乳人吃之。
又石英和磁石浸酒饵法。
白石英（五大两，泽州上好者）　磁石（五两，去毛石引针，多者十两亦得，二物各捣令碎，各用两重帛练袋盛之）
上二味，以好酒一斗，置不津器中，悬药浸，经五六日以后，每日饮三两盏，常令体中微有酒气。欲加牛膝、丹参、杜仲、生地黄、吴茱萸、黄芪等药者，各自量冷热及所患，并随所有者加之，仍随所加有忌者禁之，余百无所忌。一年以后，须发变黑，腰疼耳聋悉瘥。其酒三五日以后，即渐添一二升，常令瓶满。所加草药疑力尽者，任换之。经三四个月，疑石力稍微，即更出捣碎，还以袋盛，经半年以后弃之，准前更合。
服石后有不可食者有通食而无益人者有益人利石者药菜等一十条  ***************************
不可食者油脂，其性滑肠而令人不能食，纵吃，勿煎炙也。
又芜荑，能生疮发石气。
又荠苨，云发石，亦云损石。
又芥子及芥菜，皆能发药、发热。
又蔓青菜，发气损石。
又葵菜，滑而且拥，亦不可食。凡不可食者，勿食为佳。
若欲食者，皆须报炼，杂以葱椒。然可通食者苏，其物润腹而能行石气。
又冬瓜、龙葵，此二物甚压石，亦多食。
又蔓青，作黄韭和肉作羹，始可少食，亦须椒葱杂之。
又葵，不可空吃，腹胃燥涩，可取三五叶入肉，时食一顿也。
张文仲论服石法要当违人常性五乖七急八不可兼备不虞药并论二十二条  ***************************
五乖：
重衣更寒一乖。（凡人寒，衣即暖，服石人宜薄衣，若重衣更寒。经云：热极生寒，故云一乖。）
饥则生臭二乖。（平人饮食不消，作生食气。服石人忍饥失食，即有生食气，与常人不同，故云二乖。）
极即自劳三乖。（平人有所疲极，即须消息恬养。服石人久坐久卧疲极，惟须自劳适散石气，即得畅，故云三乖。）
温则泄痢四乖。（平人因冷乃痢，得暖便愈。服石人温则泄，冷即瘥，故云四乖。）
饮食欲寒五乖。（平人食温暖则五内调和，服石人食饮欲寒乃得安稳，故云五乖。《千金翼》名六反，云肿疮水洗六反也，余同。此但有五条，名五乖。）
七急：
当洗勿失时一急。（若觉身体暖疼，关节强直，噏噏发热，愦愦心闷，即须洗浴。若初寒，先用冷水，后用生熟汤；若初热，先用暖水，后用冷水。浴讫，可以二三升冷水淋头，故云一急。）
当食勿饥二急。（须食即食，不得忍饥，故云二急。）
酒必淳清令温三急。（无问冬夏，常须饮，多少任性，热饮尤佳，故云三急。）
衣温便脱四急。
食必极冷五急。
卧必榻薄六急。
食不厌多七急。
八不可：
冬寒欲火，一不可。
饮食欲热，二不可。
当[疒/尔]自疑，三不可。（凡服石，常须消息节度，觉小不安，将息须依法，不得自生狐疑。）
畏避风湿，四不可。（若觉头风热闷，愦愦心烦，则宜当枕头以水洗手面即好，不比寻常，风湿依此尤佳。）
极不欲行，五不可。（若久坐久卧有所疲极，必须行役自劳。）
饮食畏多，六不可。
居贪厚席，七不可。
所欲从意，八不可。（不用从意，所达石性将息节度为妙。）
凡药石发，宜浴，浴便得解。浴讫不瘥者，乃可余疗。若浴不瘥，即得依后服葱白麻黄等汤。诸随身备急药目新附。
紫雪　金石凌（未详何也）　甘草　葳蕤　黄芩　大黄　狗白粪　芒硝　朴硝（二加）　芦根　麦门冬　香豉　石膏　犀角　胡豆　露蜂房　白鸭通　大麦奴
上以上诸药，皆乳石所要，仲嗣今与名医择之，常用随身备急。
寒食诸法，服之须明节度。明节度则愈疾，失节度则生疾。愚者不可强，强必失身。智者详而服之，审而理之，晓然若秋月而入碧潭，豁然若春韶而泮冰，积实谓美矣。凡将理解折法，具在中卷，参而行之。
乳石阴阳体性并草药触动形候等论并法一十七首  ***************************
《延年秘录》论曰：乳者，阳中之阴；石者，阴中之阳。乳石从来阴阳精体，处至阴之里，有正阳伏其中；正阳之中，复在至阴之里。故阳生十一月甲子后服乳，阴生五月甲子后服石。阴阳发明，互相为用而服之，皆理于内不泄于外也。夫人肤虚，皆带风气，处人全躯，常经含象，理之有法，则祸害不生。乖于时候，则危瘵立至。窃览古法，皆云四月服石，此谓浮学，不晓由来，按闻承开服石，佥曰四月虽开而未平，六月谓得气之节，他皆仿此。常以不全实其腑，不全虚其脏，即入风之道无所滞焉。或有药触成疴，饮食发[疒/尔]，今并伦次，详而行之。（通按：虽开而未五字疑有阙。）
旧论曰：神农、桐君深达药性，所以相反畏恶备于本草。但深师祖学道洪，道洪所传，何所依据云？
钟乳动术，令人头痛目疼；术动钟乳，即胸塞气短；海蛤动乳，即目疼气短。虽患不同，其疗一矣。如与上患相应，速服葱白豉汤，其五石大散，自后人发动将疗，亦非古法。乃云钟乳与术更互相动，本草既无成文，但学者穿凿，今但依头疼目痛，胸塞气短证候，速服葱白豉汤方。（《千金》云钟乳又对瓜蒌。）
葱白（切，一斤，去青）　香豉（三升，绵裹）　吴茱萸（一升）　甘草（三两，炙，切）
上四味，以水一斗半，先煮葱白，澄清取八升，内药煮取三升，分三服讫。令人按摩摇动，口中嚼物，然后仰卧，覆以暖衣，汗出，去衣服汤，热歇，即便冷涛饭酱脯等物，任意食之。（《千金》用葱半斤，豉二升，甘草、人参各三两，无吴茱萸。）
若服此不解，复服甘草汤方。
甘草（三两，炙）　桂心（二两）　豉（二升）　葱白（半斤）
上四味，合服如上法，若服此已解，肺家犹有客热余气，复服桂心汤方。
桂心　麦门冬（去心，各三两）　人参　甘草（各二两，炙）　葱白（半两）　豉（二升）
上六味，合服如前法。（出《千金》。）
防风、细辛动硫黄，令人烦热，脚疼腰痛，或嗔忿无常，或下痢不禁。防风、细辛能动硫黄，而硫黄不能动彼，才觉发，便服杜仲汤方。
杜仲（三两）　枳实（炙）　甘草（炙）　栀子仁（十四个）　李核仁（去皮，各二两）　豉（二升）
上六味，合服如上法。若不解，复服大麦奴汤方。
大麦奴（四两）　甘草（炙）　人参　芒硝　桂心（各一两）　麦门冬（去心，半斤）
上六味，合服如上法。若服此已解，脾肾犹有余热气或冷，复服人参汤方。
人参　干姜　甘草（炙）　当归（各两）　附子（一枚，炮）
上五味，合服如上法。（出《千金》。）
附子、白石英两更相触，若白石英先发，令人烦热，腹胀。若附子先发，令人呕逆不食，或口噤不开，或言语难，手足酸疼。初觉宜服生麦门冬汤方。
生麦门冬（四两，去心）　甘草（二两，炙）　麻黄（二两，去节）　豉（二升）
上四味，切，先以水一斗煮麻黄，掠去沫讫，内诸药煮，取三升，分三服。服讫，若按摩，卧覆取汗，候药气散，温饭酱菜脯等任食。若热未退，更服大黄汤方。
大黄（三两，别渍）　甘草（二两，炙）　栀子（二十九枚，擘）　豉（二升）
上四味，切，以水九升煮甘草、栀子，取二升半，然后下大黄煎三四沸，去滓，分三服，得下便止，不下当尽服。一法若烦热，加细辛一两。若热势未除，视瞻高而患渴，复服瓜蒌汤方。
生瓜蒌　大麦奴（各四两）　甘草（二两，炙）　葱白（半斤）　豉（二升）
上五味，合服如上法，稍稍一两合服之，隐约得一升许，便可食少糜。动热若已解，胃中有余热，复服芒硝汤方。
芒硝　桂心（各二两）　通草　甘草（炙，各三两）　白术（一两）　大枣（二十枚，擘）　李核仁（二十一个，去皮）
上七味，合服如上法。若腹胀，去芒硝加人参（二两）。（出《千金》。）
人参动紫石英，令人心急而痛，或惊悸不得卧，或恍惚忘误，失性发狂，或惛惛欲眠，或愦愦喜嗔，或瘥或剧，乍寒乍热，或耳聋目暗。又防风虽不动紫石，而紫石犹动防风，为药中亦有人参，缘防风动人参，转相发动，令人心痛，烦热，头项强，才觉发，宜服麻黄汤方。（《千金》服后人参汤。）
麻黄（二两，去节）　人参（一两）　甘草（二两，炙）　葱白（切，一升）　豉（一升）　大麦奴（一把）
上六味，切，以酒五升，汤三升，煮取三升，分三服良。
又解服人参汤法。
人参（三两）　细辛（一两，炙）　白术（二两）　桂心（二两）　豉（三升）
上五味，以水一斗煮取三升，去滓，分三服。若瞋盛，加大黄、黄芩、栀子各三两。（出《千金》，有甘草二两。）
若忘误狂发犹未除，服麦门冬汤方。（在后礜石发下。）
若心有余热气，更服人参汤方。
人参　防风　甘草（炙，各三两）　桂心（二两）　生姜（切）　白术（各两）
上六味，合服如上法。（出《千金》。）
桔梗动赤石脂，令人心痛寒噤，手脚逆冷，心中烦闷。赤石脂动桔梗，令人头痛目赤，身体壮热。始觉发，宜温清酒饮之，随能，解须酒势行则解，亦可服大麦方。
大麦熬令汗出，燥止，勿令大焦，舂去皮，细捣筛，以冷水和服之，入蜜亦佳。（《千金翼》云：炒去皮，蒸令熟，曝干香，捣筛。）
礜石无所偏对，发则令人心急口噤，骨节疼强，或节节生疮，将食太过，发则多壮热，以冷水洗浴，然后用生熟汤五六石灌之，食少暖食，饮少热酒，行步自劳，即服麦门冬汤方。
麦门冬（半斤，去心）　豉（二升）　葱白（半斤，切）
上三味，以水七升，煮取三升，分三服。覆暖衣，汗出即瘥。一法加甘草三两，人参一两半。《千金》又有桂心二两。云：始觉发，即服葱白豉汤，用葱白半斤，豉二升，甘草二两炙，三味以水六升煮取二升半，分三服。若散发，身体卒生疮，即服麦门冬汤。
铨择薛侍郎等服石后将息补饵法一十五条  ***************************
薛侍郎曰：服石之后，一二百日内，须吃精细饮食羹粥酒等，使血脉通利。羹法。
取獐、鹿、兔、雉、鹅、鸭肉等，以水净洗，切如指大，于铛中炒令欲熟，即多下葱白，少下椒盐，熬令香，即下少水煮，次下粳米糁，次下豉清酱汁，调咸酸适口，每欲食，先须歠十数口羹汁，令胃口开通，皮肤津润，然后进诸食，纵啖炙肉亦无所虑。作此将养，食多且健，纵啖馎饦，亦须多啜臛汁。
又若觉体气沉滞，石势不行，慎勿吃面。若觉虚惙，任饵薯蓣馎饦方。
取大薯蓣刮去皮，薄切，日曝干，承润挼作粉，不粉者更曝，依前挼粉讫，下筛，以暖汤及盐如面细切作馎饦肉，造臛如前羹法，用浇馎饦，任食。此肉补益，强筋骨，止渴。
又若觉渴及热盛，慎勿食炙肉，羊、獐尤恶，自外肉性平冷者通食，仍勿热进，恐成消渴。
又若欲知体实而壅者，先看脚拇指甲，肉满及肉色赤是实也。实即畏热，发当须服药微泻。
又若觉四肢筋强，背脊重，或头痛如刺，眼睛欲脱者，宜以香汤浴，须虚静大屋内适寒温，先以汤淋大椎及囟上三五十碗，然后乃浴，勿令见风。浴讫，覆被安卧，拟取汗，仍须吃葱根葛豉粥法。
葱根（三大，握）　干葛（六两，切）　豉（三合）　葱白（一大握，擘）　生姜（少许，切）　椒（十五颗）
上六味，先以水五大升煮葱根，减半，去滓，下葛及豉煮，取二大升，去滓，细研少米作稀粥，并著葱白等煮熟，承热啜服之。讫，依前覆被，取汗讫，令妇人以粉遍身揩摩，使孔合半日许，始可出外，其病立瘥。如不损，可重为之。
又若觉大热者，可服紫雪、或金石凌、或绛雪、或白雪等，但温半大升水，取次研一大两香汤，浴后顿服之，候一两行利，热乃退矣。凡此救急，紫雪为上，如不得通泄，宜服黄芩饮子法。
黄芩（二大两）　栀子仁（二七枚）　干葛（二大两）　芒硝（半大两）
上四味，切，以水三大升，煮取软一大升，绞去滓，下芒硝调之，分温两服，快利即瘥止。
又若发热，但依法次第将息，及服药后得微汗微利为佳，不要多利，利多即反损石势，又加虚人。
又若觉体气惛惛，不痛不痒，小便赤涩，即捣茅根汁服之。
又若口干，即捣蔗汁服之。（其甘蔗能利大小肠，如先利，即勿吃甘蔗，在下卷口干法中。）
又若少觉不下食，服生姜汁酒等法。
生姜汁（一合）　白蜜（一匙）　清酒（倍生姜汁）
上三味，相和，温顿服之，半日乃效，甚佳。
又若觉食不下兼呕，宜服麦门冬饮子法。
麦门冬（一大两，去心）　甜竹叶（一大握）　生姜（半大两，切）　小麦（四合，淘去土秕）
上四味，以水三升煮取一升半，分温两服。
又若不下食，体弱乏气力，即宜食鲜鲫鲙法。
取鲜鲫鱼剥去鳞，破去肠血，勿洗之，但用新布一二尺净拭，令血脉断，名曰上鲙，余依常鲙法，美作蒜韭，仍食瓜姜等酱，尤益人下食，亦疗气痢赤痢。
又若发疮及肿，有根无根，但服五香连翘等汤及丸，其法在此卷末痈疽法中。
忌食猪肉、蒜、生菜等，惟宜食兔肉，仍须熟吃，甚佳。
又若肿有根，坚如铁石，带紫赤色者，服汤后，仍以小小艾炷当肿上灸之，日一两炷为佳。养如常法。
又若触秽必不善，四体懔懔，饮食无味，亦可含香丸。如不瘳，服一盏五香汤，取微利一行佳。则不烦沐浴也。
饮酒发热诸候将息补饵论并法一十条  ***************************
《古今录验》论曰：饮酒则石势敷行经络，气力强溢，肾气坚王，即顿为阳事。阳事过多便肾虚，肾虚则上热，热盛则心下满，口干燥，饮随呕吐，胃腑不和，宜服葛根饮，安谷神，除热呕止渴也。且石酒相得，递相为用。若石势不行，则须少饮，如石气调歇，不复须饮。
又若热盛充满经络，心腹少胀，欲心下[疒/畐][疒/畐]不消，或时聚如坚，随复消者，宜服秦艽汤，得利便瘥。秦艽汤法。
秦艽三两，细切，以牛乳一大升，煮取一小升，去滓，顿服之，得利即瘥。若老弱可量气力进之。其饮食宜清冷，不得浊热，浊热则使石势壅塞不行，喜呕吐，病坚结也。亦能发黄，或小便赤，心坚痛者，亦宜服秦艽汤，得溏泄瘥。热气散后，黄色纵彻皮肤，是瘥候勿怪。热散后，慓慓寒颤，若困颤，黄复出外者，是谓余热欲散也。勿厚覆，但使肌肤中少寒颤即止。
又若热解，寒不解者，可饮三合热酒使解。
又若寒解后，头重耳鸣，满眼漠漠，心下痛者，可饮二合许清酒便瘥，寒温宜依此法。
又若心下结硬，腹胀，大小便不利者，急服前胡大黄汤下之。法在下卷小便淋法中。
又若欲狂癖失常者，与白薇汤下之，法在下卷痰澼干呕法中。
又若酒热歇，石热亦不复行，心下热结已消，黄纵未歇，亦无所苦，但冷饮食，勿进辛辣菜及热补食。若不欲进清冷者，可和暖饵，勿令大热。
又若饮热歇后，石势虚损，饮食入口，自觉诸脉中[疒/啬][疒/啬]如冷水入者，是酒石俱退，经络空虚故也。宜积日调冷食，兼依服进猪蹄羹，通养诸脉，自瘥止。
又若头眩，耳闻空中有人语，心怯恐惧，兼忧悸不安，四肢如痹，或起眠即辄惊，如被虎狼所逐，威势所摄者方。
服淡竹沥一二升，乃至三升，瘥止。亦可进白薇汤下之，消息稍与令饮粥。常令有食力，时进鸡心酸枣汤，常令对偶安慰之，以美言相悦，慎不可以恶事惊之。
又鸡心酸枣汤，疗饮后阳多，肾虚发热，积日不食，胃中虚热，饮食不已，气入百脉，心脏虚盛，令人失常法。（出《古今录验》。）
鸡心（十枚）　酸枣（半升）　人参（一两）　茯神　芍药（各二两）　白薇　枳实（炙）　知母　甘草（炙）　瓜蒌（各二两）　生地黄（八两）
上十一味，切，以水一斗煮药半熟，内心煮，取三升，冷分三服。
饵寒食五石诸杂石等解散论并法四十九条  ***************************
《小品》论曰：凡服五石散及钟乳诸石丹药等，既瘥节度，触动多端，发状虽殊，将摄相似。比来人遇其证，专执而疗之，或取定古法，则与本性有违，或取决庸医，则昧于时候，皆为自忤。遂推石过，深省其理，未曰合宜。每寻古医，互相晦见，直言沐浴，实未探微，寒温适情，盖须自度，随时之义，易所通焉。故陶正白云：昔有人服寒食散，简古法以冷水淋身满二百罐，登时彊毙。又有取汗，乃于狭室中四角安火，须臾则殒。据兹将息，岂不由人，追之昔事，守株何甚！今列篇章，幸择长而录用耳。寒食药得节度者，一月辄解，或二十日解，堪温不堪寒，即已解之候也。其节度者，或头痛欲裂，为服药食温作癖，宜急下之。
又若手脚卒患顽癖者，为犯热经久故也。急与冷水洗，饮热清酒，进冷食即止。一法饮冷清酒亦止。
又若体上生疮，结气肿痛不得动者，为自劳太过也。宜服香豉饮法。
香豉（三升）　葱白（一虎口）
上二味，以水三升煮三沸，服之。不止，乃至三四剂自止。
又若腰痛欲折，两目欲脱者，为热上肝膈，腰肾冷极故也。宜服黄连饮法。（腰痛欲折，两目欲脱，《千金翼》作二条。）
黄连　甘草（炙，各一两）　葳蕤（二两）
上三味，切，以水三升煮取一升，去滓，内朴硝一两，顿服，得微利止。
又若眩冒欲倒者，为衣厚犯热故也。宜冷水淋头并洗之，须臾即愈。（《千金翼》云宜洗头。）
又若脚疼欲折者，为久坐温处故也。宜常须单床行役，并以冷水洗浴，即止。
又若腹胀欲裂者，为久坐下热，衣温失食故也。宜数冷食、冷洗，当风取冷，须臾即瘥。
又心痛如刺者，为应食不食，应洗不洗，寒热相击，气结不通，填于心中故也。宜数饮热酒，任性多少，酒气行，经络通达，淋以冷水，又冷淹手巾搭著苦处，温复易之，须臾解也。解后仍速与冷食，食多益善。于诸痛之中，心痛最急，宜速救之。法在下卷心痛法中。
又若发急，遍身热如汤火，或气结不识人，时倒，口噤不开，不自觉知者，救之要，以热饮随其性。酒之，卒不得下者，当打去齿灌之，咽中塞盛，酒入必还出，但灌勿止，半日许，以酒下气彻乃苏。酒卒不下者，难可救矣。
又若下痢如寒中者，为行止食饮犯热所致，宜速脱衣，冷食、冷饮、冷水洗，即瘥。
又若百节酸疼者，为卧处太厚，又盖覆被衣，温不脱故也。但单床薄被单衣，或以冷水洗，勿著新衣，著故垢衣，虽冬寒常须散发受风，仍以冷石熨其衣，勿系带。若犯此酸闷者，急入冷水浴，勿忍病而畏冷，兼食冷饭。
又若兢颤恶寒，或发热如温疟者，为失食忍肌，失洗不行，又食臭秽故也。宜急饱冷食，冷水洗数行，即愈。
又若恶食臭如死物气者，为食温作癖故也。宜急以三黄汤下之，若不下，终不瘥。法在下卷解压法中。
又若咽中痛，鼻中塞，清涕出者，为衣温近火故也。但速脱衣，取冷当风，以冷石熨咽鼻，当自瘥。不假洗也。
又若胸胁满，气上呕逆者，为饥而不食，药气上冲故也。速与冷水洗，食冷饭止。
又若食便吐出，不得安住者，由癖故也。宜急以甘草饮下之，不下当危人命尔。甘草饮法。
甘草（二两，炙）　大黄（三两，别渍）　黄芩（二两）
上三味，切，以水三升煮三两沸，去滓，分服，以利为度。
又若大便难，腹中坚如盘蛇者，为犯温积久，腹中有干粪不去故也。宜销酥蜜膏服一二升，津润腹内即下。若不可，服大黄、朴硝等下之。
又若患淋者，为久坐温处，或乘鞍马，坐处大热，热入膀胱故也。但冷食、冷水洗、冷石熨腹，不过一日即瘥止。（《千金翼》云：若不止，可下之，不下杀人。）
又若寒慄头掉，不自支持者，为食少，药气溢于肌肤，五脏失守，百脉摇动，与正气相竞故也。宜强饮热酒，以和其脉，强食冷食以定其脏，强行以调其关节，强洗以宣其拥滞，即瘥。
又若小便稠数者，为热食及啖诸热饼肉之属故也。宜冷水洗腹，兼服栀子汤法。
栀子仁（二两）　甘草（炙）　芒硝（汤成下）　黄芩（各二两）
上四味，切，以水五升煮取二升，分温二服，取利即瘥。
又若失气不可禁止者，为犯温不时洗故也。但冷水洗之，即瘥。
又若遗粪不自觉者，为热气入胃，大肠不禁故也。当冷洗，即瘥。
又若目痛如刺者，为热气冲肝上眼故也。但数冷食，清朝温小便洗之，不过三日即瘥止。
又若耳鸣如风声，又有汁出者，为自劳过度，阳事不节，气上耳故也。宜数饮食补之，节禁阳事即瘥。
又若口中伤烂，舌强而燥，不得食味者，为食少，谷气不足，药气积在胃管故也。宜急作豉汤服之，豉汤法。
香豉（二升）　葳蕤　甘草（炙，各二两）　麦门冬（去心）　小蘖（各三两）
上五味，切，以水六升煮取二升，分温三服，能顿服益佳。再合为度。
又若关节强直，不可屈伸，为久停息，不自劳泄，药气不散，渐侵筋血故也。出力使温，冷洗即瘥止。
又若得伤寒温疟者，为犯热故也，宜以常疗药救之无咎，但勿服热药耳。其伤寒疟药等皆除热破癖，不与寒食相妨，故通服也。凡服寒食，虽已热解而更病者，要先以寒食救之，终不中冷，其法在下卷解压法中。
又若饮酒不解，食不得下，乍寒乍热，不洗便热，洗之复寒，甚者数十日，轻者数日，昼夜不得寝寐，愁悲恚怒，自惊跳悸，恍惚忘误者，为犯温积久，寝处失节，食热作癖，内热与药并行，寒热交争，虽以法救之，终不可解也。昔皇甫氏曾饵此散，每发即欲自刑，尊亲制之，乃免斯祸，强令饮食，其热渐除。纵家有寒热药，发急皆忘，虽素聪明，发皆顽冥，告令难喻，为兹毙者，不可胜数。遂简家兄士元救急之法，合三黄汤服之，大下便瘥止，而录之，法在下卷解压法中。
又若脱衣便寒，著衣便热，为脱著之间失适故也。小寒自可著，小温便可脱，即止。洗之则爽然瘥，慎勿忍之，使病成也。（《小品》云：洗则了然瘥矣。应洗勿忍之，忍则病成也。）
又若齿龂肿，唇烂，牙齿摇痛，颊车噤，为坐犯热故也。宜时救之，可当风张口，使冷气入咽，漱寒水即瘥。
又若脉洪实，或断绝不足似死脉，或细数弦駃，其所犯非一，此脉无医不识也。热多则弦駃，有癖则洪实，急痛则断绝。凡寒食药热，率常如此，自无所苦，非死。惟勤节度为妙。
又若大便稠数，为坐久失节度，将死之候也。如此难疗矣。可与前大黄黄芩栀子芒硝汤下之，傥十有一生耳。可为必死之疗，不可不利致死，令人恨也。
又若人已困而脉不绝，为药气盛行于百脉，人之真气已尽，药气尚自行，故不绝，非生气也。死后体因温如生人肌，腹中雷鸣，颜色不变，一两宿乃作死人也。
又若周体患肿，不能回转者，为久坐不行，又不饮酒，药气滞在皮肤之内，血脉不通故也。宜饮酒，冷水洗，自劳即瘥。若不能行者，遣人扶持强行，使肢节调畅乃止。亦不得令过度，使反发热。或反热者，还当洗之。
又若食患冷不可下者，为久冷食，口中不知味故也。当作白酒糜多著苏，热食一两顿。若小闷者，还令冷饮食，即瘥止。
又若下部臭烂者，为坐荐席厚热故也。当坐冷水中，即瘥。
又若夜眠不得睡者，为食少热在内故也。服栀子汤方。
栀子仁（十四枚）　大黄（三两）　黄芩（二两）
上三味，切，以水五升煮取三升，去滓，分三服，微利。又当数进餐食，自得眠睡。
又若呕逆，咽喉中伤，清血出者，为卧温及食热故也。但饮冷水，冷石熨咽喉即瘥。
又若药发，辄安卧不与人语者，为热盛食少，失其性故也。但与热酒、冷洗、冷食，自劳便瘥。（《千金翼》云：药发辄尸卧不识人，由热气盛食少不充，邪忤正性故也。）
又若四肢面目浮肿者，为饮食温久，不自劳力，药与正气相隔故也。但饮热酒，冷食，自劳，洗浴即瘥。（《千金翼》云：药气与正气相并。）
又若鼻中有气如孵鸡子臭者，为著衣温故也。或阴囊臭烂，为坐热故也。入冷水中，即瘥。宜脱衣洗浴，即自瘥。
又若卒目暗无所见者，为饮食居处太温故也。但脱衣冷洗，冷食，须臾瘥止。
又若身肉痛，痛无常处，如游风者，为犯热所作，非风冷也。宜冷洗，以冷石熨之，自瘥。
又若服药心闷乱者，为服温药与疾争力故也。法当大吐，如或不吐，病当至死；若吐不绝，可食冷食饮自然瘥也。若绝不识人，口复不开者，亦当斫齿，以热酒灌之。入咽吐出者，更与之，但得酒气下通，不半日即便苏矣。
又若嗜寐不觉者，为久坐热闷故也。宜冷洗、冷食即瘥。
又若肌肤坚如石，不可屈伸，为热食温卧作癖，五脏隔闭，血脉不通故也。急服前三黄汤下之，食冷食，饮热酒，自劳，即瘥。
又若臂脚偏急痛苦者，为久坐卧，温热不自移转，气入肺脾胃故也。宜勤以二布巾淹冷水搭之，觉温则易，如此不过三日即瘥。（《千金翼》云：热入腹附骨故也。）
又若患腹背热，如子、如杯、如盘许大者，以冷石随处熨之。
又若脚指间生疮者，为履袜大温故也。当以脚践冷地，以冷水洗足瘥。
又若口热痛烦闷者方。
生鸡子（五枚）
上一味，顿服之，即便愈。
痈疽发背证候等论并法五十四首  ***************************
夫二仪含象，三才贯形，五体以类于五行，六腑乃同于六吕。人之肉也，则脾之所主；人之皮肤，则肺之所管。肤肉受病，皆繇滋味而与衣服。衣服厚暖则表之呼寒，滋味失度则腑脏皆热。腑脏既拥，则血脉不流。血脉不流，则毒气偏注，凑于俞穴。俞穴之所，阴阳会津，承虚伏守，必煮其血，血败即溃肉，肉腐而成脓。实则为痈，浮则为肿也。若兼肾肝虚热，遂成疽成疬矣。且疽则附骨，疬则著筋。凡曰痈疽，脉皆有状，有浮有滑，有数有涩，有弱有沉。浮为阳虚，滑为阳实，数为阳燥，涩为阴寒，弱为阴虚，沉为阴坚，三阳三阴之脉也。若三部之中，脉有一阴一阳复结为失常经者，痈疽之候也。且脉法，心洪肺浮，肝弦肾沉。若肺肝心俱至，即发痈疽。何以言之？为一阴一阳，水火竞焉。旧论寒热客于经络，血涩不通，其理乖也。论热尽发于内而形于外，未有外热能入于内而成其肿，皆繇表虚客寒所抟，故衣厚暖呼其寒，是其义也。凡痈发生，皆繇自召。一呼吸失度，二喜怒不调，三饮食愆时，四阴阳乖候。犯此四者，则六脏不和，营卫不利。荣者血也，卫者气也。血伤寒则涩，气伤热则益。气则为火，血则为水，水火相抟，遂形痈疽。故加虚则气撮心惙，四肢颤掉，若有失而悸，此为脓不出尽之候，久即成漏，纵瘥终发，宜服排脓补养药，即无咎也。痈疽之名，大体相似，发有深浅，疗有虚盈，然摄之于药物，殊途而同归也。
凡人强壮之年，少阳气省，皮肤疏薄，滋味惬情，肠胃壅塞，因壅发热，即受其寒。寒气总至，受有深浅，随处为证。浅即内阳尚壮，中即少虚，深即虚竭。病在阳即易去，在阴即难除。其有决生死之神功，辨形色之宗旨，明刘涓之术箓尔。
凡痈疽脓出后，不可疗者有五。一眼白睛青黑而小，二咽药而呕，三伤痛渴甚，四膊项中不仁，五音嘶、色夺，此为极也。
又凡食诸生果，皆召其疴。《养生法》云：勿食不成核之果，勿食和污粒之食，皆为疮痈，略为纲举，以晓将来耳。
《千金》论曰：凡发背，皆繇服五石寒食更生散所致，亦有单服钟乳而发者。又有生平不服石而自发背者，此是上代有服之者。其候率多于背两胛间起，初如粟米大，或痛或痒，仍作赤色。人皆初不以为事，日渐长大，不过十日遂至不救。及其临困时，疮方圆径三四寸，高一寸，兼有数十孔，以手按之，诸孔之中，脓皆反出，寻即失音不言。所以养生者，小觉背上痛痒有异，即取净土水和作泥，捻作饼子，径一寸，厚二分，贴著疮上，以粗艾大作炷灸之，一炷一易饼子。肿若粟米大时，可灸七饼即瘥。若如榆荚大，灸七七炷即瘥。若至钱许大，日夜灸不住乃瘥。并服五香连翘汤，及铁浆诸药攻之，乃愈。
又五香连翘汤方。
青木香　沉香　独活　连翘　升麻（各二两）　麝香（半两）　薰陆香（攻头痛，不著亦得）　射干（二两，一法一两）　大黄（三两，别渍）　淡竹沥（二升）　鸡舌香（各二两）　桑寄生（二两）　通草（二两）
上十三味，切，以水九升煮药，待水减半后内竹沥更煮，取二升，分温三服，甚佳。（《千金》本方有丁香，无鸡舌香。）
又五香丸，疗心腹鼓胀，冷泻，鬼气疰杵方。（亦名沉香丸。）
沉水香　青木　丁香　朱砂（别研，各一两）　麝香（别研）　犀角（错取屑）　薰陆香　栀子仁　连翘　石膏（别研，各二两）　芒硝（熬）　蜀升麻　大青　干蓝　瓜蒌　干葛　茵陈　黄芩　肉桂　川芎　茯苓（各三两）　巴豆（三两，去心皮，熬令变色，别研如脂）　大黄（二两）
上二十三味，捣筛，蜜和，更捣一千杵，封以油、蜡纸无在。有患时温热、疰病、鬼疟病、心腹鼓胀、疸黄垂欲死者，可服四五丸。丸如梧子大，或至六七丸，但取三两行快利为度，利止即瘥。
又疗发背、肠痈、乳痈，一切毒肿，服之脓化为水，神验方。
犀角（屑，十二分）　大黄（五分）　蜀升麻　栀子仁　黄芩　防风　蜀当归　甘草（炙）　干蓝　人参　黄连　黄芪（各四两）　巴豆（二十颗，去心皮，熬，别捣）
上十三味，捣筛，蜜和为丸。初服十丸，取快利三两行。如不快利，更服三两丸，以快利为度。若利多，以冷酢饭止之。已后服每减丸，常取溏利，肿消乃止。（一方有蓼实。）
又疗一切肿，初觉痛不可忍，神效方。
取面溲如十指许粗，绕肿令匝，满中布生椒，又以一片面可椒上盖之，当中以艾炷如酸枣大灸之，盖面欲焦，即换著新面，痛停止。
又疗风毒及一切肿涂散方，天后赐会稽王岑，十六遂于岭南见郭讷驸马，患肿发背，会稽与芦黄门等亲与药，须臾平复。岑侯因得此法。
大黄（五两）　白蔹（三大两）　寒水石　紫葛　青木香（各一大两）　硝石　黄芩（各二大两）　大青（三两）　苦参（一两）
上九味，捣散，和牛乳涂故布上，搨肿上，随著即消，干复易之。若肿在骨节，即搨近骨节好肉处，移取肿搨即消。
又方，汝阴灵明府说传云甚验。
水银（二斤）
上一味，以纸分为两裹，密系头，更以帛重裹，勿令走失，递互将搨上，觉温即易，不过十数度，热毒尽歇，即消矣。神效。
又发背神验方。
狗白粪（半两）
上一味，觉欲作肿者，以暖水一升绞取汁，分再服。以滓敷上，每日再为之，瘥止。
又方
凡肿起于背胛中，头白如黍粟，四相连肿赤黑，令人闷乱者，名发背也。宜禁阳事、酒、蒜、面。若不灸疗，即入内杀人，可当疮灸七八百壮。有人不识，多作杂肿疗，皆乃死。
又方
取三年酢滓微火煎，和牛脂封上，日一易之。
又方
取乱发灰，酒服一方寸匕。亦治瘭疽。
又方
狗牙灰，酢和，封之瘥。
又方
饮铁浆三升，下利即瘥。
又方
猪、羊脂封之。亦疗乳痈妙。
又方
鹿角灰，酢和，涂之佳。
又疗石气在皮肤肿热，膏方。
生麦门冬（去心）　葳蕤　鼠李皮　石膏（碎）　凝水石　沙参（各一两）　青葙子　露蜂房（各一分）　竹沥（一大合）　杏仁油（二大合）　牛酥（五大两）　生地黄汁（三合）
上十二味，切，内酥油沥中，微火上煎，令鱼眼沸，一炊久膏成，觉有热处即摩之，瘥止。
又疗发背及痈疽溃漏，并未溃肿毒方。
瓜蒌　榆皮　胡燕窠　鼠坌土　女人潮信帛（水洗取汁）
上五物，等份，潮信汁和如泥涂肿上，干即易之。溃者四面封，亦觉即封之，三五日瘥。
又排脓内塞散，主大疮热已退，脓血不止，疮中肉虚疼痛方。
防风　茯苓　白芷　桔梗　远志（去心）　甘草（炙）　人参　川芎　当归　黄芪（各一两）　附子（二枚，炮）　桂心（二分）　厚朴（炙，二两）　赤小豆（五合，熬）
上十四味，捣散，酒服一方寸匕，日三服，夜一服。
又排脓止痛，利小便散方。
瞿麦（二两）　芍药（三两）　赤小豆（微熬）　桂心　川芎　麦门冬（去心）　白蔹（各二分）　黄芪　当归（各二两）
上九味，捣筛。先食，温酒服一方寸匕，日三。
又疗痈肿，令自溃长肉，薏苡仁散方。
薏苡仁　桂心　白蔹　当归　肉苁蓉　干姜（各二两）
上六味，捣筛为散。先食，温酒服一方寸匕，日三夜再之。
又疗诸虚不足，发背，及痈疽瘥后经年复发背，由太风聚结，毒气在内闭塞，得夏月出攻背，不治积聚作脓血，或为内漏，内塞排脓散方。
山茱萸　五味子　茯苓　干姜（各六分）　当归　石韦（去毛）　川芎（各四分）　附子（二分，炮）　肉苁蓉　巴戟天（去心）　远志（去心）　麦门冬（去心）　干地黄（各八分）　菟丝子（酒渍）　地麦（各三分，取洗者）　石斛　人参　甘草（炙）　芍药　桂心（各五分）
上二十味，捣散，服一方寸匕，日三夜一，稍加至二匕，长服终身不发痈疖。
又疗痈疽发背，妇人发乳，诸疖已溃、未溃者便消，不消者速溃疾愈，内补散方。
木占斯　败酱　细辛　干姜　厚朴（炙）　桔梗　甘草（炙，各一两）　人参（六分，一法二两）　瓜蒌子（六分）　防风（六分）
上十味，捣筛为散。酒服方寸匕，日三夜二，间食长服去败酱。
又疗痈疽发背，猪蹄汤方。
猪蹄（一具）　黄芪　黄连　芍药　黄芩（各二两）　蔷薇根　狼牙（各八两，切）
上七味，切，以水三斗，煮猪蹄令熟，澄取三升，渍诸药煮，取一升洗疮，一食顷著帛试干，著生肌膏，日二，生痂止。疮痛者，加当归、甘草各二两。
又蚀恶肉散方。
马齿矾石（烧研）　䕡茹　麝香（研）　丹砂（研）　雄黄（研）　雌黄（研）　白矾（各三分，烧汁，尽研）　硫黄（三分，研）
上八味，细作散敷之，先蚀恶肉令尽，即封生肌膏。
又痈疽，蚀恶肉膏方。
大黄　附子（去皮）　莽草　川芎　雄黄（研）　雌黄（研）　珍珠（研，各一两）　白蔹　矾石（烧研）　黄芩　䕡茹（各二两）
上十一味，先以猪膏一升半煎六种草，去滓，内䕡茹、矾石末绞之，涂疮中，恶肉尽即止。
又散方。
䕡茹（漆头者）　矾石（烧，研）　雄黄（研）　硫黄（研，各二分）
上四味，为散，内疮孔中，恶肉尽止，勿使过好肉也。
又疗痈疽发十指，或起膀胱及发背，去恶肉方。
猪蹄（一具，治如食法）　当归　大黄　川芎　芍药　黄芩　独活　莽草（各一两）
上八味，以水三斗煮猪蹄，取八升汁，内药煮，取四升，去滓，洗疮两食顷，拭令燥以后，麝香膏封之。
又麝香膏，主诸恶疮及痈疽发背，去恶肉方。
麝香　矾石（烧）　雄黄　珍珠（各一两，研作末）
上四味，以猪脂搅令如泥涂，恶肉尽即止，更敷生肌膏。
又生肌膏，主痈疽发背已溃方。
甘草　当归　白芷　椒（去目）　干地黄　细辛　续断（各三两，一法无续断）　乌喙（六枚，去皮）　肉苁蓉（三两）　薤白（二十茎）　蛇衔（一两）
上十一味，切，以好酢半升和，渍一宿，取猪膏三斤微火煎之，令鱼眼沸，三上三下，候白芷黄膏成，用涂之佳。
又疗胸背游肿痈，黄芪汤方。
黄芪　人参　麦门冬（去心）　石膏（碎）　川芎　当归（各二两）　生地黄（八两）　甘草（炙）　芍药（各三两）　生姜（五两，切）　大枣（三十枚，擘）　半夏（四两，洗去滑）　竹叶（一握）
上十三味，切，以水一斗煮竹叶，取九升，去滓，内药煮，取三升，分四服，日三夜一。
又疗服石之人患疮肿等，单服牛蒡方。
每吞三撮。
又方
每食讫，含生干地黄丸如胡桃大，除热补益也。
又疗年四十以上，强壮常热，发痈无定处，大小便不通，大黄汤方。
大黄　黄芩（各三两）　升麻（二两）　栀子（五枚）　芒硝（一两，汤成下）
上五味，切，以水五升煮取二升四合，去滓，下芒硝，搅令调，分三服，得利为度，不过三剂即瘥。
又疗散发生疮肿赤焮方。
取赤石臼一片，烧令赤，置酢中，捣作末敷之，如燥更易，以瘥为度。又取粪中蛴螬虫，捣如泥涂肿上，不过三度即合口，甚妙。
又主腹内痈方。
大黄（四两）　牡丹（三两）　芥子（半升）　硝石（三合）　桃仁（五十枚，去尖皮，碎切）
上五味，切，以水六升煮取一升五合，分再服，脓即下，无脓者下血。
又若大热背肿，身多生疮，下诸石方。
露蜂房（六两）　木绯帛（一尺）　乱发（二两）　升麻（三两）
上四味，先用绯帛裹蜂房等，以麻缠使遍，于炭火上烧令烟尽，及热捣碎作黑灰，筛之取末，候热时，空腹酒和服一方寸匕，日再。服此药五六日，即常以小便及大便下青黄赤汁，及黑物极滑而腥臭者，此石下候，三五度下即休，若多恐令瘦损。若不大急困，但煮五加木汁服，亦疗疔肿。
又疗背上初欲作肿方。
大黄　升麻　甘草（炙）　黄芩（各三两）　栀子仁（百枚）
上五味，切，以水九升煮取二升半，分服，快利便止，不下便进。
又凡发背为痈疽，肿已溃未溃方。
香豉（三升）
上一味，少著水和，熟捣如强泥，作饼子厚三分，依肿大小贴之，以艾布其上，灸其豉饼使温温热而已，勿令破肉也。若热痛，急易之，或一日二日灸之。若先有疮孔，勿令豉饼盖却，但四面著灸，孔中汁出，即瘥止。
又疗恶毒肿著阴卵，或偏著一边，疼急挛痛，牵入小肠，痛不可忍，一宿杀人方。
茴香草
上一味，捣取汁，饮一升，日三四服。又取滓敷肿。此外国神法，从元嘉末来用之，神效起死人。
又生鱼薄，主乳痈方。
生鲤鱼（长七寸）　大黄　莽草　灶中黄土（各六两）
上四味，别捣鱼如膏，三物下筛，更捣令调，以生地黄汁和，敷肿上，日五六，夜二三，即愈。
又疗动散背肿已自利，虚热不除，宜服竹叶黄芪汤方。出《古今录验》。
竹叶（切，三升）　黄芪（四两）　小麦（一升）　芍药（三两）　甘草（二两，炙）　石膏（二两，研）　人参（三两）　升麻（一两）　茯苓（二两，一法七分）　桂心（六分，一法二分）　当归（三两）　干枣（十四枚）　五味子（三两）　生姜（三两）　干地黄（一两）　麦门冬（三两，去心）　知母（一两）
上十七味，切，以水一斗二升，煮竹叶、小麦，取九升，去滓，内药煮，取三升，温分四服。
又商陆贴诸肿方。
商陆（二两）　黄芩　黄连　白芷　白蔹　大黄　莽草（各二两）　白及（二两）
上八味，捣筛，消胶汁和如泥，涂纸贴肿，干即易之。
又有患痈破下脓讫，著兑药塞疮孔，乃疮痛，烦闷困极，有人为去兑药，以楸叶十重，以布帛裹，缓急得所，日再三易之，痛闷即止。此法大良无比，胜于众法。贴此主痈疽溃后及冻疮有刺不出，甚良。冬无楸叶，当早收之，临时以盐汤沃令润用之，亦佳。薄削楸白皮用之亦得。
又栀子汤，主表里俱热，三焦壅实，身体生疮，或发痈疖，大小便不利方。
芒硝（汤成下）　甘草（炙，各二两）　黄芩　知母（各三两）　大黄（四两，别渍）　栀子仁（七枚）
上六味，切，以水五升，煮四味减半，下大黄煮，取一升八合，去滓，内芒硝，分三服。
又疗痈疽发背及小瘰疬，李根散方。
李根（切，一升）　甘草（炙）　桔梗　黄芩（各二两）　葛根　当归（各三两）　桂心　芍药（各四两）　川芎（六分）　通草　白蔹　厚朴（炙）　附子（炮，各一两）　瓜蒌子（一升）　半夏（一升，洗）
上十五味，捣筛为散，酒服一方寸匕，日三。疮大困者，夜再。有人发背，骨出十余节，服此即瘥。
又主痈疮发背方。
蜀椒（汗）　黄芩　人参（各二两）　干姜　附子（炮）　白蔹　防风　桂心　甘草（炙，各一两）　川芎（二两）　赤小豆（一合半）
上十一味，为散，酒服一方寸匕，日三夜再服之。
又内补散，疗痈疽发背已溃未溃，排脓生肉方。
当归　人参（各二两）　桂心　川芎　厚朴（炙）　防风　白芷　桔梗　甘草（炙，各一两）
上九味，为散，以酒服一寸匕，日三夜再。疮未合，服勿停。
又瞿麦散，主诸痈未溃，疮中疼痛，脓血不绝法。
瞿麦　白芷　黄芪　当归　细辛　芍药　川芎　薏苡仁　赤小豆（末，各一两）
上九味，先以清酒一升渍小豆，出铜器中熬之，干复渍，渍复熬，五遍止。然后捣诸药下筛，酒服一方寸匕，日三夜二。服三五日后，痛者痒，肌肉生。一法以春酒渍小豆。多痛倍瞿麦，痛未开倍白芷，多脓倍黄芪、薏苡仁、芍药，甚妙。
又黄芪散，生痈疽撮脓方。
黄芪（五分，多脓倍）　赤小豆（一分，热口干倍）　川芎（二分，肉不生倍）　芍药（三分，痛不止倍）　白蔹（三分）　瓜蒌（三分，小便多倍之）
上六味，捣散，酒服方寸匕，日三服之。（一方有甘草三分。）
又疗发背及痈肿热焮，已熟者即脓出，末熟者自然消除，神验方。
牛蒡根（嫩者，洗去土，勿令见风，细切一大升）
上一味，以水三大升，煮令烂，绞去滓，更盛于瓷器中，重汤煎之，使如稀糊，以涂烂帛贴肿上，热则易之，验。

第三十八卷  ——————————————————————————————————————————————————————————————————————————————————————————

乳石发动热气上冲诸形候解压方五十二首  ***************************
论曰：夫乳石之性，缓而且速，能悍风寒、逐暑湿、导经脉、行饮食之气。在阴即补其不足，在阳即能发其炎。阴盛阳虚，则二仪亢位，所以炎上。腑之受邪，则表热气隔，至阴之伏也。脉形阳浮而数，阴伏而沉，理之于经，自然通泰。若灸之于孙络，即血脉遄流，或全抑之，则乖于石性，理而兼助，则表里周荣。若遇小发，可自劳力按摩，不可即治。热不已者，别法随事择用解散方。
疗寒热胸中塞，面肿，手足烦疼，是钟乳发，宜服生麦门冬汤方。
生麦门冬（四两，去心）　豉（三升，绵裹）　葱白（切，半斤）
上三味，以水八升，煮取三升，分服。体气热是客热，当自渐加衣物，虽似恶，加之后必佳。忌如常法。此方甚良。（《千金》同。）
又压丹石发方。（天台山国清师所传用。）
杏仁（一百枚，去皮尖）
上一味，以水一升，于盘中研之，绞取汁令尽，以白面二升，用杏仁汁溲作馎饦，还以杏仁汁煮，务令极熟。其病者，量性多少啖之，令尽讫，又取美酒数升煮十余沸，候热讫，病者量性多少饮之，徐令尽。盖覆安卧，初觉心闷，顷间四体轻虚。一服三年不发，大效。
又疗乳石发方。
甘草（炙）　麻黄（去节，各一两）
上二味，切，以水三升煮取半升，和清酒半升。其患者先须火边炙，热彻欲汗，承热服令尽，盖衣卧，须臾大汗即瘥。（《千金翼》同。）
又若因食仓米、臭肉动乳方。
必须葱豉汤细细服之，五六度即瘥。（《千金翼》同。）
又食饮损者方。
于葱豉汤中加当归一两，煎之，去滓，分服，即瘥。若未可，即服芦根汤。（《千金》同。）
又若已服安和药，仍不退者，此小触动，服葱豉等汤不解者，可服芦根汤解压之方。
芦根　地榆　五加根（各一两）
上三味，切，以水三升煮取一升，服之即解。（《千金翼》同。）
又若得时气，冷热不调，动乳者，皆是寒热所致。其状似疟，久久不疗，损人性命，纵服汤药，必终难瘥。宜作生熟汤浴之方。
以大器盛汤，若大热投少冷水，即于汤中坐勿动，须臾百节开，寒热之气皆从毛孔中出，变作流汗。若心中热闷者，还服少许热汤即定。久乃出汤，出衣被覆盖睡，豁然平复。如患太重者，不过三两度即瘥。（《千金翼》同。）
又解一切石发方。（僧珍法。）
胡豆（半升）
上一味，捣研之，以水八合，绞取汁饮之，即瘥。虚弱人半升，中平以意量之。
又大黄丸方。
大黄（五两，捣末）　大麻子（五两，熬勿令焦，待冷，于簸箕中以手挼去皮，取仁研如膏）
上二味，合治令匀，以蜜和，丸如梧子大，以汤饮下十丸至二十丸，以宣利为度。此方甚妙。通阳壅秘，服之尤良。忌如常法。
华陀荠苨汤，疗石毒卒发者，慄慄如寒，或欲食，或不欲食。若服紫石英发毒者，亦热闷惛惛喜卧，起止无气力，或寒，皆是腑脏气不和所生，疗之方。
荠苨（四两）　甘草　蓝子（各一两）　茯苓　黄芩（各二两）　蔓荆子（一升）　人参（一两）　芍药（二两）
上八味，切，以水一斗煮蔓荆子，取八升，去滓，内余药煎，取三升，去滓，分三服，日三。若虚弱倍人参；若气上加茯苓、荠苨一两，甚良。（《千金翼》云：若体寒者，倍人参，减黄芩。若气上，倍茯苓，加荠苨一两。）
应杨州所得吴故单葱白汤药，疗沉体中数年或更发，宜服之方。
葱白（一斤，切）
上一味，以水五升，煮取二升半，去滓，服尽，未定，更作服之，至三剂即瘥止。
又疗乳石发，樊尚书传，萧亮常服良验。余因热重盛，切虑不安，遍于李虔祐率更吴升咨议处求解法，亦称此味奇绝方。
甘草（二两，炙）　生犀角（一两半，屑）　葳蕤（三两）
上三味，切，以水四升煮取一升半，分服，甚效。
又方
乌豆（二升）
上一味，以水九升煮取五升，去滓，以铜钵重汤煮，取一升。每服一匙，尽即瘥。未定，更作佳。
又若盛热发方。
取无灰酒煮三五沸，承稍热服之。以布手巾两个，浸水以搨热处，取瘥为妙，更互用之。
又疗诸乳石发动，口干，寒热，似鬼神为病方。
麦门冬（八分，去心）　五加皮　犀角（屑）　黄芩（各四分）　葳蕤（四两）　栀子（四分）　升麻（四两）　大黄（五分）　芍药（四分）　大青　甘草（炙，各三分）　苦参（六分）
上十二味，捣筛，蜜丸。食后，以蜜水服十四丸，渐加至二十丸，日再，以意加减。（《千金翼》同。）
又疗诸石发热困苦方。
猪脂（五合，成炼者）　芒硝（四分）　葱白（五合，切）　豉心（三合）
上四味，以水三升煮葱豉，取一升二合，去滓，下猪脂、芒硝，分三服，未瘥再服。（《千金翼》同。）
又疗石发，热盛充实，四体烦满，脉急数，大小便赤涩，升麻汤方。
升麻　黄柏　黄连　甘草（炙，各三两）　黄芩（四两）　芍药（六两）　白鸭通（五两）　淡竹叶（切，一升）　栀子（十四枚）　豉（一升）　大黄（三两）
上十一味，切，以水二斗煮竹叶、鸭通，取一斗一升，去滓澄清，取一斗，内诸药，煮取四升，去滓，分三服。若上气者，加杏仁五合，满加石膏二两。（《千金》同。）
又常防备热发法方。
麦门冬（三两，去心）　甘草（一两）　人参（二两）
上三味，捣筛，蜜和，丸如弹丸，一日服三丸，甚良。（《千金翼》同。）
又三黄汤，折石热，通气，泄肠胃，解肌方。
大黄（三两，别渍）　黄芩（二两）　栀子（一七枚）　甘草（二两，炙）　豉（一升）　麻黄（一两，去节）
上六味，切，以水九升煮麻黄，去上沫，下诸药煎，取三升半，下大黄三五沸，去滓，分服。得利以瘥止。（《千金翼》同。）
又方
黄芩（二两）　豉（五合，绵裹）　葱白（五合）　栀子（二七枚）
上四味，切，以水四升，煮取一升八合，去滓，分服。三剂瘥止。（《千金翼》同。）
又疗石发，身热如火烧，黄芩汤方。（靳邵法。）
黄芩（三两）　枳实（二两，炙）　厚朴（炙）　瓜蒌　芍药（各一两）　栀子仁（十四枚）　甘草（炙，两）
上七味，切，以水七升煮取三升，去滓，分三服。忌如常法。（《千金翼》同。）
又疗热气结滞，经年数数发方。
胡荽（半斤，五月五日采，阴干，如此物可先收贮备之）
上一味，以水七升煮取一升半，去滓，分服。未瘥，更作服。春夏取叶，秋冬取根茎用。
又疗膈上热方。
柴胡　黄芩　甘草（炙）　茯苓　麦门冬（去心）　枳实（炙）　生地黄（各三两）　竹叶（切，一升）
上八味，切，以水一斗煮取三升，去滓，分服。
又方
取河中石，不限多少，烧令赤，投小便一大升，候冷，顿服之良。
又方
取寒水石，长含，以瘥为度。
又方
取黄连水渍，服一升，最良。
又疗心下烦热闷，内热不安，冷石汤方。
冷石（半两，细研之）
上一味，以水搅如白饮，顿服。不瘥更作。
又去石毒，麻黄汤方。
麻黄（二两，去节）　甘草（二两，炙）　豉（一升，绵裹）
上三味，切，以水五升煮取一升，去滓，分温再服之。
又猪膏汤，解大散方。
猪膏（二两，烊之）　豉（一升）
上二味，以水三升煮豉，取汁一升，内猪膏，服七合，日三。服石人饮食宜清冷，不宜热，热即气拥痞石，惟酒一种须热也。（《千金翼》同。）
又疗乳石发，如寒热状似疟方。
前胡（半斤）　黄芩　甘草（炙）　生姜　知母（各三两）　牡蛎（熬）　石膏（各六两）　大枣（二十枚，擘）
上八味，切，以水一斗煮取四升，去滓，分为四服，取瘥为度。此方甚良。
又疗胸背头中游热，补虚方。
黄芪　芍药（各三两）　甘草（炙）　桂心（各一两）　茯苓　人参　石膏（生）　干地黄　生姜　麻黄（去节）　麦门冬（去心，各二两）　大枣（三十枚，擘）　竹叶（切，一升）
上十三味，切，以水一斗二升煮竹叶，取一斗，去滓，下诸药煎，取三升，去滓，分服之。（一方无茯苓，有大黄。）
又疗石发，诸药疗不瘥方。
以硝石含之，效。
又方
若热盛，可向冷地卧，腰下以厚物荐之，腰以上令薄，使受稍似凉即起，不得过度。
又三黄丸，疗虚热气壅不通方。
黄连　黄芩（各三两）　大黄（二两）
上三味，捣筛，蜜丸。以汤饮下十五丸至二十丸，如梧子，以利即瘥。
又疗精神如失，气攻上，骨热方。
柴胡　升麻　黄芩　泽泻（各三两）　淡竹叶（切，一升）　生地黄（切，二升）　干蓝　芒硝（各二两）
上八味，切，以水八升煮取三升，去滓，下芒硝，分服，取利止。忌如常法。
又疗石热将行，体微筋啬，即此方从叔汾州刺史河东公口授此法，余久服石，每服此饮，颇甚为效方。
茱萸　葳蕤（各一两）　豉心（一升）　葱白（一握）
上四味，切，以水四升煮，取减半，分服。
又疗服诸药石后，或热不禁，多向冷地卧，又不得食诸热面、酒等方。
五加根皮（二两）
上一味，切，以水四升煮取二升半，候石发之时便服，未定更作服。
又疗诸石盛热不除，心腹满，小便赤，大便不利，吐逆，气冲胸，口焦干，目赤重热，三黄汤方。
黄连　芒硝（各二两）　甘草（炙）　大黄（一两）　黄芩（三两）
上五味，切，以水五升煮取二升半，去滓，下芒硝，分服，以利为度。甚良妙。
又疗天行丹石发动，上下拥隔不通，头痛，口苦不能食，立效方。（醴泉杜主薄传。）
青木香　紫葛　紫参　玄参　丹参　苦参　人参　石膏　代赭　细辛　桂心　独活　苁蓉　干姜　齐盐　吴蓝（各一分）　巴豆（二分，去皮心，熬）
上十七味，捣筛，蜜和，丸如梧子。有患服三丸，强者服五丸，余即量与之，以饮下，得快利三两行即瘥。忌如常法。
又疗石发，内有虚热，胸中痞满，外风湿不解，肌肉拘急方。
香豉（一升）　栀子（十四枚）　葱白（一握）　黄芩（二两）
上四味，切，以水七升，煮豉五六沸，去豉内药煮，取三升，分三服之。不止，更为之。（《千金翼》同。）
又疗热肿初起，始欲作痈，便宜服升麻汤方。
升麻　大黄　黄芩　芍药　枳实（各二两）　甘草（炙）　当归（各一两）
上七味，切，以水八升煮取三升，分三服，肿即消散。如热加黄芩三两。（《千金翼》同。）
又淡竹叶汤方。
淡竹叶（切，一升）　茯苓　白术　甘草（炙）　枳实（炙）　栀子　人参（各一两）　大黄（二两）　黄芩（三两）
上九味，切，以水七升煮取三升，分服，以瘥止。
又疗服散不得力，食不下，饮酒解散辄呕吐，七味三黄汤方。
豉（五合，绵裹）　栀子（十四枚）　枳实（八分，炙）　甘草（炙）　前胡　大黄（各一两）　芒硝（二两）
上药切，以水七升，煮取三升，分服。
又增损竹叶汤，解散下气方。
黄连　麦门冬（去心）　竹叶（切）　人参（各二两）　枳实（炙）　栀子（各一两）　甘草（炙）　茯苓（各二两）
上八味，切，以水八升煮取三升，分服之，瘥止。
又疗心忪热烦闷，如火气上方。
石膏（八两）　茯神　葳蕤　黄芩（各四两）　橘皮　五味子　干蓝　麻黄（去节）　甘草（炙）　犀角屑（各二两）　杏仁（去皮尖）　栀子（各三两）
上十二味，切，以水八升煮取三升，分服之，瘥止。
又疗虚劳，下焦虚热，骨节烦疼，肌肉急，内痞，小便不利，大便数而少，吸吸口燥，少气，折石热方。
大麻仁（五合，研）　豉（二升）
上二味，以水四升合煮，取一升五合，分三服，三剂即止。（《千金翼》同。）
又疗内热结不除，或更服散，或以饮酒、冷食、澡洗犹不解，或腹胀头痛，眼眶疼，或先有癖实不消，或连饮不食，或时作心痛，服此汤皆愈方。
甘草（炙）　黄芩　大黄（各二两）
上三味，切，以水五升煮取二升，分三服。（《千金翼》同。）
又散热，白鸭通汤方。
白鸭通（五升，以沸汤二斗半淋之，澄清取一斗）　麻黄（四两，去节）　豉（二升）　冷石（一两）　栀子仁（二十一枚）　甘草（炙，五两）　石膏（三两，碎）
上七味，切，以鸭通汁煮，取六升，去滓，内豉煮三沸，每服五合。若觉冷，小便利濶。其间若热犹盛，小便赤促，服之不限五合。宜小小劳，渐渐进食，不可令食少，但勿顿多耳。（《千金》同。）
又下气除热，前胡汤方。
前胡　黄芩　甘草（炙）　茯苓（各二两）　栀子仁　枳实（炙）　大黄（各一两）　杏仁（六十枚，去尖皮）　生姜（三两，切）
上九味，切，以水九升煮取二升半，分服。
又麻黄汤，下气解肌折热方。
麻黄（四两）　黄芩　甘草（炙）　石膏（各三两，碎）　升麻（二两）　栀子仁（一两）
上六味，切，以水一斗煮取三升半，分三服之。
又疗服升麻汤，内解外不解者，宜此麻黄汤方。
麻黄（去节）　升麻　大黄　黄芩　石膏（各三两，碎）　甘草（一两，炙）　栀子仁（三合）
上七味，切，以水九升煮取三升，分服之，瘥止。
又疗腹中无妨，直患虚汗方。
泽泻　知母　石膏（各二两，碎）　当归　甘草（炙）　人参　桂心　黄芩　茯苓（各三两）　麦门冬（三两，去心）　竹叶（切，三升）
上十一味，切，以水一斗二升煮竹叶，取一斗，去滓，下诸药煮，取四升，分服瘥。忌如常法。
石发热嗽冲头面兼口干方六首  ***************************
论曰：五脏之尊，心虽为王，而肺最居其上也。肺为华盖，覆其四脏，合天之德，通达风气。而肺母火也，性惯受温而恶寒。心火更炎，上蒸其肺，肺金被火伤，则叶萎倚著于肝，肺发痒即嗽。或因石增热，心肝虚弱，不能传阳至下焦，遂被正阳俱跻，变成嗽矣。或为发背，或作痈头也。夫言恶寒则何以知也？肺主皮毛，皮毛遇寒即慄而粟起，其肺嗽亦萎倚著肝而成病，亦由木能扣金兴鸣也。凡如此，先食养肺，抑心肝虚热，和其肾即愈矣。
疗石发，热冲头面，兼口干嗽方。
生麦门冬（去心）　葳蕤　石膏（各三两，碎）　生地黄汁（七合）　葱白（一握和须）　干葛（四两）　豉心（三合）
上七味，切，以水七升煮取三升，分三服。忌如常法。
又疗热嗽方。
取生豉渍汁温之，才免冷食，服讫即卧，勿令入腰中故也。以意消息之。
又天门冬煎，主定肺气，去风热，明目，止嗽喘粗血腥，乳石发冷而补之方。（通按：天冬性冷而能补，病虚热者宜服。）
天门冬汁（一升）　生地黄汁（二升）　生姜汁（二合）　杏仁（五合，去皮尖，研如膏）　白蜜（八合）　牛酥（五合）　款冬花　升麻　百部根　紫菀　麻黄（去节，各二两）　甘草（四两，炙）
上十二味，切，以水八升煮麻黄，去沫，下诸药煎，取二升，去滓澄滤，铜器中微火煎去半，下天门冬等汁，次第下之，炼成煎，取一匙含咽之，日三五度取瘥。忌如常法。
又疗上气肺热，呼嗽沸唾方。
麦门冬（十分，去心）　杏仁（三十枚，去皮尖，研）　贝母　生姜（各六分，切）　石膏（八分，碎）　黄芩（五分）　甘草（炙）　五味子　白术（各四分）　淡竹叶（切，一握）　白蜜（一匙）
上十一味，切，以水四升煮取一升二合，去滓，内蜜，分服。若须利，入芒硝。
又疗肺胀气急，呀嗷喘粗，眠卧不得，极重恐气即绝，紫菀汤方。
紫菀（六分）　甘草（炙）　茯苓（各八分）　槟榔（七枚，碎）　葶苈子（三分，熬，末之）
上五味，切，以水六升煮取二升，去滓，分再服。
又宜服丸，主上气呀嗽不得卧，卧即气绝方。
芸薹子　葶苈（熬，各十二分）　马兜铃（十颗）　紫菀　人参　杏仁（去皮尖）　皂荚（去皮子，炙）　白前　甘草（炙，各六分）　汉防己（八分）
上十味，捣筛，蜜和，丸如桐子大，服十丸至二十丸，增减量之。
石发兼虚热痰澼干呕方五首  ***************************
论曰：凡人有五脏，合则脾胃为水谷之府，且国府足谷，则足食足兵也。人胃足食，则营卫不厥。若人能食，则能悦也。阴阳和平，有何患乎？若服食之人，皆增于热，失时不食，则胃口干焦。胃口干焦，则土不足。或因饮酒水而食少，变为痰结，酒水流下，迎令上升，下焦无阳，即阳虚也。中府无谷，上焦渐炎，致阳呕哕。经曰：阳数即呕吐。又曰：呕哕发下焦之间，此之义也。可以破痰结，通水谷，填胃腑，则无咎也。夫通填之义，不可虚其虚，实其实。岐伯曰：泻虚补实，神去其室。他脏皆仿此。
疗因饥空腹饮酒饮水，食少痰结，心头干呕方。
枳实（三两，炙）　栀子仁（一两）　香豉（半升）　大黄（二两，别浸）
上四味，切，以水六升煮取二升，分再服。忌如常法。
又疗结热澼，心下肿，胸中痞塞，呕逆不止，雁肪汤方。
雁肪（一具）　甘草（炙）　当归　桂心　芍药　人参　石膏（各二两，碎）　桃仁（三十枚，去皮尖）　大枣（二十枚，擘）　大黄（二两）
上十味，切，以水一斗二升煮雁肪，取汁一斗煮诸药，取五升，去滓，分服。无雁肪以雁肉，无雁以鸭代之，鸡亦得。
又疗呕不止，不下食方。
薤白（一握）　橘皮（一两）　豉（半升）　麦门冬（二两，去心）　粟米（一合）
上五味，切，以水三升煮取一升，去滓，细细服之，瘥止。
又疗热发，胸中痰醋，干呕烦热方。
半夏（洗）　白薇（各一两）　干姜（一两）　甘草（半两，炙）
上四味，切，以苦酒五升煮取三升，分服。夫苦酒能令石朽烂，故用之。
又疗数振动，烦闷呕逆，人参汤方。
人参　甘草（炙）　瓜蒌　麦门冬（去心，各二两）　黄芩　芦根（各一两）
上六味，切，以水四升煮取二升，分四服，瘥止。
石发吐血衄血方七首  ***************************
论曰：五脏所藏，心藏血也。血之伤盛，则心脱力，制固无守，自然流溢，为阳气伤故也。或有衄血者，加以肺风热之谓也。若益之于服石，则客热复盛，营卫增劳，旋周无度，则投虚而出。出而多则伤荣气，色夺而黄，久不疗则气撮撮伤损。先须破污血，留好血，调经络，平腑脏，则愈也。
疗石发热盛吐血方。
生地黄（五两，捣碎）　小蓟根（切，一升）　黄芩（二两）　豉（一升）　栀子仁（三七枚）
上五味，切，以水五升煮取二升，分温服之。
又衄血方。
生地黄汁　小蓟汁
上二味，随多少，以点鼻中，兼服之良。
又疗心腑中热甚，鼻中衄血不止方。
胡粉（熬）　光墨（末）　釜下墨（末）　干姜　发灰　伏龙肝（末，等份）
上六种，但得一物，以两棋子许，以竹筒吹令入两鼻孔中，即止。
又方
橘皮　苍耳茎叶　翘遥茎叶　生地黄　鸡苏苗
上五种，但得一味，捣绞汁，服五六合即止。如未定，即更服之。
又疗头痛壮热，鼻衄血，心上硬，遍身疼痛，四肢烦闷，两膊举不得方。
小蓟（四两）　青竹茹　生麦门冬（去心，碎）　鸡苏（各三两）　生姜（二两，切）　生地黄汁（半斤）
上六味，切，以水九升煮取三升，去滓，分服之，以止为度。忌如常法。
又疗卒吐血一二升，口鼻俱出至一二斗者方。
生地黄汁　小蓟汁　生麦门冬汁　伏龙肝（十匙）
上地黄等三味汁相和，每服五合，煮伏龙肝末一匙许，和搅服之，以止为度。忌如常法。
又疗心闷吐血方。
生麦门冬（八分，去心）　生地黄（二十四分，碎）　甘草（四分，炙）　荠苨　干姜（各六分）　茅根（十分）　香豉（五合，以绵裹）
上七味，切，以水五升煮取二升，去滓，分服之。忌如常法。
石发热烦及渴方一十六首  ***************************
论曰：凡人阳处其表，阴处其里，则非纯阴在其下，复非纯阳在其上，皆须阴阳通平。阴阳通平，则五气不乏。五气不乏，则人无病。只如服石之人，多为阴虚而服，摄之过温，则经脉凑溢，或遭阳时，亦发其证也。正阳本自浮升，石力更藏阳气，客主两阳，并蒸肺肝，故患渴也。或脏实腑虚，而生发背亦渴，不独两阳为祸也。且肺是庚辛，庚辛畏火，即告其子。其子肾，肾为壬癸，虽子投而性恶寒，阳虽得水暂寒，而水潜流于下，客水正水足为滂沱，渴乃未除，更增肾冷。凡遇此候，皆先泄沟渎，致阴气于肾，微理其石气，孰无不痊乎？
疗解散失度，饮食冷热不消，虚胀，吐清水而渴闷欲死方。
人参　瓜蒌　枳实（炙）　甘草（炙）　白术（各一两）　大枣（二十枚，擘）
上六味，切，以水六升煮取二升半，分温二服，瘥止。
又疗发痈，虚热大渴方。
生地黄（八两）　竹叶（切，三升）　小麦（二升）　黄芪　黄芩　通草　前胡（各三两）　瓜蒌（四两）　芍药　升麻　甘草（炙）　大黄（别渍）　知母　茯苓（各二两）　人参　当归（各一两）
上十六味，切，以水二斗煮竹叶、小麦，取一斗，去滓，内余药煮，取四升，去滓，分服之。小便利，除通草；大热者，去人参、当归。忌如常法。
又疗客虚，热冲上焦胸中，口干燥，头面热赤，并渴方。
生葛汁　生地黄　生麦门冬汁　白蜜（各一升）　枣膏（八合）　生姜汁（二合）
上六味，和煎之，内蜜候如稀饧，食后渐渐含之，其功甚妙。
又疗消渴，止小便方。
黄连（一斤，金色者）　麦门冬（八两，去心）　生地黄汁　羊乳　瓜蒌汁（各三两）
上五味，捣上二味为末，以汁相和药末，众手一时丸如梧子。食后，以饮服二十丸。忌如常法。
又疗热渴，竹叶汤方。
淡竹叶（切，五升）　茯苓　石膏（各三两，碎）　小麦（三升）　瓜蒌（二两）
上五味，切，以水二斗煮竹叶，取八升，下诸药煮，取四升，去滓，分温服。忌如常法。
又疗发痈盛，患渴口干，排脓止渴方。
黄芪　栀子仁　瓜蒌　生干地黄　升麻（各二两）　麦门冬（去心）　芍药（各二两）　黄芩（一两半）
上八味，切，以水一斗煮取三升，服之，瘥止。忌如常法。
又疗消渴方。
取螺（二升）
上一味，以一石江水浸养之，倾澄取汁饮之，经日放却，更取新者渍之，准前服。
又方
竹根浓煮汁，饮之。
又方
煮青粱米汁，饮之。
又方
捣冬瓜汁，饮之。
又方
冬麻子（二升）
上一味，捣，以水煮三四沸，饮之。
又方
以水浸鸡子，取清生服，甚良。
又方
黄柏（一斤）
上一味，切，以水一斗煮汁，饮之。
又方
桃仁（五升，去尖，熬研）　白米（三升）
上二味，以水一斛煮取三升，渴即饮之，良。
又方
石膏（碎）　枳实（炙）　茯苓（各三两）
上三味，切，以水九升煮取四升，分服之。
又方
茯苓（半斤）　泽泻（四两）　白术　干姜　桂心（各三两）　小麦（三升）　甘草（二两，炙）
上七味，切，以水一斗煮小麦，取八升，入药煎，取五升，分服之。
石发热风头痛心烦寒热方三首  ***************************
论曰：五行五脏，皆互相生。肝虽处中，而为脏首，位在甲乙，怀养怀仁，故应春而王也。为心之母，余脏循而次生焉。心为王，主身神毅而无纤不察。四脏为四鄙，四鄙有忧，王必怀忧；四脏和平，则王有悦。悦则营卫不错，忧则经络患生。心不受邪，所病者为忧乐能致也。肺为风府，施于太穹，为呼吸之门，气息之道也。诸脏紊乱，气息皆形，谁能出不繇户耳？若热风盛，心忧即头痛，若过忧即心烦，热盛必寒，寒盛必热，倚伏之道，足可明焉。皆繇风狂邪热之谓也。但平风热，抑狂邪，营卫自然通泰也。
疗热如火烧，头痛，心烦闷，乍寒乍热，胸中热，呕逆方。
升麻　前胡　甘草（炙）　黄连（各二两）　黄芩　生地黄（各三两）　枳实（炙）　栀子仁　瓜蒌（各一两）　豉（五合，绵裹）
上十味，切，以水八升煮取三升，分服。忌如常法。
又疗食讫，心烦闷眩，心下胸中不安方。
茵陈（四两）　大黄（二两）　栀子仁（二十枚）
上三味，切，以水五升煮取二升，分服，取瘥。
又疗头痛欲裂方。
取当归二两，清酒一升，煮取六合，饮至再服。
石发口疮连胸面及身上心痛方一十四首  ***************************
论曰：夫人痒者为虚，痛者为实。在表为虚，在里为实。心肺虚热冲胸，口干，干久乃成疮，生脓则痒矣。自然虚极，非是实也。脏者藏也，为不能含藏阳气，使阳气妄出，发则日虚。若独肝家有风，即木气抟心故痛，亦非真心痛。苦真心痛，只得半日而死，为心不受邪故也。
疗乳石热发，头痛心痛，胸胁胀满，寒热，手足逆冷，或口生疮烂，或干呕恶闻食气，气上欲绝，久虚者方。
前胡　芍药　黄芩　大黄　甘草（炙，各二两）　大枣（二十枚，擘）
上六味，切，以水八升煮取三升，分服。若坚实，加茯苓二两；若胸满塞，加枳实一两炙；若吐逆，加干姜二两；若口燥，加麦门冬二两。增减以意量之。忌如常法。
又疗食失度，口中发疮，漱之汤方。
黄芩（三两）　升麻　甘草（炙，各二两）　石膏（五两，碎）
上四味，切，以水五升煮取三升，去滓，冷含漱口，吐却，日十数过，瘥止。
又疗口疮方。
子蘗（四两）　龙胆（三两）　黄连（二两）　升麻（一两）
上四味，切，以水四升煮取二升，别取子蘗冷水浸，投汤中令相得，绞取汁，稍稍含之，取瘥。忌如常法。
又若热发腹内，胸中悉有疮方。
升麻（二两）　乌梅（十枚）　黄芩　黄连　瓜蒌　甘草（炙，各一两）
上六味，切，以水五升煮取半，去滓，含之，咽亦不妨。
又疗体赤热烦闷，口中疮烂，表里如烧，痛不能食方。
黄芩（三两）　栀子仁（二十一枚）　香豉（二升）　大黄（二两）
上四味，切，以水四升煮取一升半，去滓，分服。
又涂飞雪汤方。
麻黄（四两，去节）　石膏（二两，碎）　黄芩（三两）　芒硝（四两）
上四味，切，以水八升煮取四升，去滓，内生鸡子白二枚及芒硝，搅令匀，以拭疮上，取疮瘥即止。
又疗热不散，体生细疮，并热不止方。
黄连　芒硝（各五两）
上二味，切，以水六升煮取三升，去滓，内硝，以拭疮上，取瘥为限。
又疗紫石发动，恶寒壮热，口舌干焦方。
乌豆（二两）
上一味，以水四升煮，令稀稠得所如饧，去豆，下蜜二合，更一两沸，以匙抄细细含之。如腹中鸣转欲利即停，得利即瘥。忌热食、陈臭物。（《千金翼》治发背痈疽。）
又疗石气发热，身体微肿，面生疮方。
升麻　葳蕤（各六分）　黄芩　紫雪（各八分，汤成下）　甘草（炙）　犀角（各四分）　栀子（十四枚）
上七味，切，以水五升煮取二升，内雪，分服之。以飞雪汤涂之，即瘥。（《千金翼》同。）
又疗体卒热生疮，麦门冬汤方。
麦门冬（五两，去心）　豉（二升）　桂心　人参（各二两）　甘草（三两，炙）　葱白（一斤）
上六味，切，以水一斗，取三升，去滓，分服之。忌如常法。
又疗表里俱热，身体生疮，或发痈疖，大小便不利方。
芒硝（汤成下）　黄芩　知母　甘草（各二两）　栀子仁（二七枚）　大黄（四两）
上六味，切，以水五升煮取二升，下芒硝，分服。忌如常法。
又疗两鼻生疮，热痒，内亦热，兼头痛方。
麦门冬（去心）　知母　泽泻　甘草（炙，各二两）　粳米（五合）　竹叶（切，一升）　小麦（二升）
上七味，切，以水一斗半煮竹叶、小麦，取九升，去之，内诸药煮，取四升，去滓，分服，日三夜一。忌如常法。
又疗生疮，热气奔胸方。
豉（一升）　葱白（切）　栀子仁（各十四枚）
上三味，以水二升煮取九合，去滓，分服之。忌如常法。
又疗石热发，烦热满胀及体生疮，兼气力弱方。
黄芩　芒硝　麦门冬（各二两）　大黄（三两）　栀子（十四枚）　甘草（一两，炙）
上六味，切，以水六升，煮取二升，分再服之。
石发腹胀痞满兼心痛诸形证方七首  ***************************
论曰：服石之人，发状非一。或发于外阳，则头角皮肤作病，痈肿头痛是也。或发于内阴，则反冷脏虚，口疮吐血是也。凡气内温五脏，外荣经络，石性清净，不喜烦秽。目所睹，鼻所闻，皆欲馨香，不愿郁腐，因成种种之病也。或食陈臭生酸之物，贮于胃腑，胃腑不受，推诸脏，诸藏不受，即肝膈痞满，或为胪胀而坚积，便发心痛，亦非心自然而痛，为秽触神气也。觉此候者，可速涤肠胃，无令留壅，不然即成痰澼，其心转痛，岂能不勉哉！
靳邵疗寒过度成痰澼水气，心痛，百节俱肿者，大黄丸方。
大黄　葶苈子（熬）　豉（各一两）　杏仁（去尖皮，熬）　巴豆（各三十颗，去皮心，熬）
上五味，大黄捣筛末，四味别捣如膏，入少蜜和，更捣一千杵。以饮下一丸如麻子，稍强至二丸、三丸，以意量之。忌如常法。
又疗赤石脂发，心痛，饮热酒不解方。
葱白（半斤，切）　豉（二升，绵裹）
上二味，以水六升，煮取二升半，分服之良。
又疗大热，心腹满胀方。
石膏（半升，碎）　黄芩　麻黄　芍药（各二两）　大青　续断（各三两）
上六味，切，以水八升煮取四升，去滓，分服之。
又疗心腹痛不解，若通身颤寒者，营卫不通，人参汤方。
麻黄（三两，去节）　人参　枳实（炙）　黄芩　甘草（炙）　茯苓（各一两）
上六味，切，以水五升煮二升，分服之。
又疗散发，心痛腹胀，兼冷热相抟，甘草汤方。
甘草（炙）　枳实（炙）　白术　栀子（各二两）　桔梗（三两）
上五味，切，以水六升，煮取二升，分再服之。忌如常法。
又疗腹胀头痛，眼眶疼，先有癖实不消，或饮酒下食内热，或时时心急痛方。
甘草（炙）　黄芩　大黄（别渍）　麦门冬（去心）　芒硝（各二两）　栀子（三十枚）
上六味，切，以水七升煮取三升，分服之。忌如常法。
又疗石发动，上气，热实不除，心腹满，小便赤，大便不利，痞逆冲胸，口干燥，目赤痛方。
大黄（一两，别渍）　黄芩（三两）　黄连　甘草（炙）　芒硝　麦门冬（去心，各二两）
上六味，切，以水五升，煮取二升，入大黄更煎三五沸，去滓，分再服之。
石发热目赤方一十首  ***************************
论曰：凡人五脏尽有风，而发有高下，动有深浅，则肾风发脚气，肝风目泪而暗，肺风鼻鼽嚏而嗽，脾风肉缓而重，心风恍惚而忘。若加于热，亦随脏观候。即肝风胁满而怒，喜静，加之热，即目漠漠而暗，若石气兼之，则赤而益痛；或生努肉及肿而烂速，可随轻重泻之，不然丧明矣。经曰：肝王则目赤。若兼石，则冬慎勿食热，热既不散，遂成伏气，遇春必发，预宜法防之，即非石药之过，岂不惜哉！黄帝曰：形受味，精受气，皆为饮食寒温呼吸之召也。诸脏仿此。
疗眼久赤痛方。
干枣（相接长一尺，切）　黄连（相接长一尺，擘）
上二味，以水一升煎三合，绵裹，夜卧点眼眦中，以瘥为度。忌如常法。
又泻肝汤，不服石人亦主之方。
大黄　黄连　石膏（各二两，碎）　甘草（炙）　黄芩　细辛　生姜　半夏（洗，各一两）　栀子（十四枚，擘）
上九味，切，以水八升煮取三升，分温服。忌如常法。
又疗眼赤，闭目不开，烦闷热，胸中澹澹，泻肝汤方。
前胡　大青　秦皮　干姜　子芩　细辛（各三两）　决明子（三枚）　栀子仁（二两）　石膏（八两，碎）　淡竹叶　车前叶（各切一升）
上十一味，切，以水一斗煮取三升，去滓，分服。或加朴硝三两，得利即瘥。忌如常法。
又疗眼肿痛不开方。
精猪肉薄切，以贴眼上，热即易之。一方用子肝，又以井花水浸，更再用之，取瘥。
又疗久风目赤，兼胎赤方。
光明盐（六分）　杏仁油（五合，又云半鸡子）
上二味，以净铜锣一尺面者一枚，内盐油，即取青柳枝如箸大者一握，急束截令头齐，用研之三日，候如稠墨，即先剜地作一小坑，置瓦于底，又取热艾一鹅子许，于瓦上烧火，即安前药锣覆坑上，令烟熏之，勿令火灭，候火尽，可收置于铜合子，或垍合子中，每夜用点目眦间，便卧，频点之取瘥。（通按：前目病胎赤用此方。）
又主眼生赤脉，息肉碜痛不开者方。
大枣（七枚，取肉）　黄连（二两，碎，绵裹）　淡竹叶（切，五合）
上三味，以水二升煮竹叶，取一升，澄清，取八合，内枣肉、黄连煎，取三合，去滓，以点眼眦中，瘥止。
又疗目痒赤方。
黄连（半两，碎）　丁香（二七枚，碎）　黄柏皮（半两，切）　青钱（七文）　蕤仁（三七枚，碎）
上五味，以水二升煮取一升，去滓，以绵缠杖子头点之妙。
扁鹊疗令人目明，发不落方。
取十月上巳日槐子，去上皮，不限多少，于瓶中封口三七日，初服一枚，再服至二枚，十日十枚，还从一起，甚验。
又疗发热，心腹胀满，小便赤，大便难，逆冲胸中，口燥，目赤痛方。
黄芩　大黄（各二两）　栀子（一两）　豉（三合）
上四味，切，以水三升煮取一升二合，去滓，分服。
又疗目瞖方。
干蓝（二分）　雄黄（二分，研）
上二味，相和，以少许点上三五度，即便瘥。
石发痰结大小腹留壅老小虚羸方六首  ***************************
论曰：夫老小尫赢，为和气不足，寒气独积于地，炎气独散于天，天地不交，故体成否。体成否则肌肉不润，腠理不通，胸膈气急，肠胃招满，为阴气冲阳，阳不接也。或膀胱坚积，支足沉疴，为阳气不能下营，阴气独盛也。致大肠留拥，汤药不下，或水谷不消，更加短气，若不利关格，寔不得其死也。
疗羸劣老弱，体性少热，因服石散而寒气盛，药伏胸膈，冷热不调，烦闷短气欲死者，药即不行，又不能大便，作害于人，急宜吐之方。
甘草（四两，生用）
上一味，切，以水五升煮取折半，去滓，令顿服之，当大吐，药亦与病俱去，便愈矣。夫散家患心腹痛，服诸药不瘥者，服此甘草汤，诸膈即通，大便亦利。甚验。
又疗甚虚弱，去热益气力方。
竹叶（切，一升）　大枣（二十枚，擘）　黄芪（四两）　芍药（三两）　甘草（炙）　人参　干地黄　升麻　生姜（各二两）　桂心　黄芩　茯苓（各一两）
上十二味，切，以水一斗五升煮竹叶，取一斗，去竹叶，入诸药煎，取三升，分温服之。忌如常法。
又疗散发后，虚热羸乏，或脚疼腰痛，本是虚劳人并挟风，宜肾沥汤方。
羊肾（一具，去脂膜，切）　五味子（三两）　当归　甘草（炙）　川芎　远志（去心）　芍药　麦门冬（去心）　茯苓（各一两）　干地黄　生姜（各四两，切）　黄芩　桂心（各一两）　大枣（二十枚，擘）
上十四味，切，以水一斗煮肾，取八升，内诸药煎，取三升半，去滓，分服。忌如常法。
又疗性热虚羸，补益方。
生地黄（二石，细切，蒸之极熟）
上一味，以好酒一升洒之，曝干捣，众并手丸之。每食前含一丸，如胡桃大，咽令尽，日三五度，甚妙。
又疗人身体黄瘦不能食，及服药腰背拘急痛，眠卧陷床，沉重不能起行，宜秋夏中服之方。
半夏（洗）　茵陈（各四两）　生姜　茯苓（各三两）　黄芩　土瓜根　栀子（各二两）　大黄（一两，别渍）
上八味，切，以水八升煮取三升，去滓，分温服。
耆婆汤，疗人风劳虚损，补髓，令人健方。
麻油（一升）　牛酥（一斤）　葱白（一握）　胡麻仁（一升，研）　豉（二升，以水二升渍一宿，取汁）　蜜（一升）　上酒（二升）
上七味，先于锅中入油煎令沸，著葱白令色黄，下酥、蜜、豉汁、麻仁，沸下酒，成煎收不津器中盛之。日服一匙两匙，或和酒服亦妙。冷即加生姜一斤取汁，干姜末亦可用之。
石发大小便涩不通兼小便淋方一十六首  ***************************
论曰：夫言大小便涩者，皆繇大肠虚，受邪气所致也。且腑有高下，而肺腑系在天上，中接土腑，名之大肠，为传导之腑也。有风气热结，即大便干涩而不通顺，或发痈肿，口鼻干燥。或肾腑有虚，则心肺俱热，使小便赤而涩也。或肾气虚热，膀胱不足，加之以渴饮，即小便淋涩，皆繇脏虚不能主其腑也。且形能受味，气能致精，气散则精虚，味益则体实。体实之人，筋骨有余，因劳精气，精气既衰，即招其病，故石气流入膀胱，作其淋疾，则非正石气而行。此肺遭热盛，传之于肾，肾为精竭，纯阴自孤，石气惧阴不入，便投其膀胱，膀胱受邪，遂成淋也。淋状合涩，数赤热而痛。何以知之？涩至，故知肺传于子也；数至，为子被母逼，水急奔下也；热赤至，为心与石气相传也；痛至，为本脏自虚，客气冲击也。所以服石药者，藉其少滋味而助精气，即神门之固，病邪不能入也。何以知因石虚竭？虚竭之人，其阴好怒，而交接难毕，其病名强中；或不交接，其精自流也；或为消利，为作消渴，皆由少服诸石，用之伤劳也。夫遇兹候等，可救其病，失时不疗，便至夭枉。不可全服补虚之药，恐变诸疹。常以不虚不实于大肠，不寒不燥于腠理，能调神气，有何患乎？
疗小便淋涩，少腹痛方。
大黄　芍药　茯苓（各一两）　麻仁（四两，研）
上四味，切，以水五升煮取二升，去滓，分服之良。
又方
桑螵蛸（二十枚，熬）　黄芩（一两）
上二味，切，以水一升煮取四合，顿服之。
又疗热淋涩痛方。
车前草　葵根（各切一升）　通草（三两）　芒硝（八分）
上四味，切，以水五升煮取二升，去滓，入芒硝，分服之。
又疗血淋不绝方。
鸡苏　竹叶（各一握）　葵子（末）　石膏（各八分，碎）　蜀椒（末，四分）
上五味，切，以水二升煮取九合后，下葵末服之。
又疗初患淋方。
滑石（五两）　通草（二两）　石韦（试去毛）　瞿麦（各三两）　芒硝（二两，汤热下）　冬葵子（二升）
上六味，切，以水九升煮取三升，分服之。忌诸热物。
又疗淋积年，医不能愈，或十日、五日一度发即可，时或频发不定方。
冬葵子　滑石（各八分）　茯苓　芍药　子芩　蒲黄　芒硝（各六分）　石韦（去毛）　瞿麦（各五分）　陈橘皮（四分）
上十味，捣散，空腹煮后饮子，和服一方寸匕，加至二匕，以小便通利为度。忌如常法。
下散饮子方。
桑白皮（六分）　白茅根（十分）　通草（八分）　甘草（四分，炙）　滑石（十分）
上五味，捣散，煎汤，服前散。
又卒患淋方。
取舡底青苔如鸡子大，以水一升煮，服之。
又主热淋方。
白茅根（四斤，切）
上一味，以水一斗半煮取五升，适寒温饮之，瘥止。
又石淋，状如碎沙石下者方。
车前子（二斤，以绢囊盛）
上一味，以水八升煮取三升，经宿空腹服之，即石下。
又疗烦热，身体微肿，不能食饮，小便不利方。
茯苓（三两）　甘草（炙）　栝楼根　人参　黄芩　桂心　白术（各一两）　枳实（二两，炙）
上八味，切，以水六升，煮取三升，去滓，每服三合尽即瘥。甚妙。
又疗气上不得食，呕逆，大小便涩，气满烦闷，折热下气方。
前胡　黄芩（各三两）　栀子　大黄（各一两）　甘草（炙）　茯苓　生姜（各二两）　杏仁（四十枚，去尖皮，碎）
上八味，切，以水八升煮取三升，分服之。忌如常法。
又疗热，小便数少如淋，葵子汤方。
冬葵子（一升）
上一味，以水三升煮取一升半，分服之。忌如常法。
又若大小便塞不通，或淋沥尿血，阴中疼痛，此是热气所致。先以冷物熨之小腹，又以热物熨，更互冷热。若小便数，亦是取冷所致，即暖将息也。
疗发热，体气昏昏，不痛不痒，小便赤涩方。
生茅根五大斤，净洗择，捣绞取汁，服之瘥。
又若发热口干，小便涩方。
取甘蔗去皮，尽足吃之，咽汁。若口痛，捣取汁服之。
又方
取葳蕤五两，煮汁，饮之瘥。
石发后变霍乱及转筋方一十六首  ***************************
论曰：服石之人，体常多热，热即引饮，饥复加餐，水谷既伤，胃府失度，土既衰损，木必来乘，故曰肝入胃即泄，或单下而不吐，是肝乘之盛也。木既克土，克过必宣，二气俱虚，而肝必怒，阳气既乏，则发转筋变吐，加肾肝之病也。宜速止之，仍温足而兼复调以五味，其病必痊矣。
疗石发霍乱，绞痛不可忍方。
茱萸（一升）
上一味，以酒三升，煮取一升，强服之，得下瘥。
又疗霍乱，吐多者必转筋，不渴即脐上筑者，肾气虚，先疗其筑，理中汤方。
人参　桂心　甘草（炙，各三两）　干姜（二两）
上四味，切，以水八升煮取三升，分服。又加白术三两。
又疗霍乱转筋入腹方。
取鸡屎白干者一方寸匕，以水和，顿服之。
又疗转筋入腹痛方。
灸脚心下当拇指上七壮。
又方
灸足大拇指下约中一壮。
又干呕方。
灸手腕后中指两筋间，左右各七壮，名间使。
又若吐止而下痢不止方。
灸脐下一跌约上二七壮。
又呕不息者方。
薤白（一握）
上一味，切，以水一升煮取六合，顿服之。
又吐痢不止，转筋入腹欲死方。
生姜（三两，切）
上一味，以酒一升半煮三沸，顿服之良。
又方
藿香（一把）
上一味，以水四升煮取一升，服之瘥。艾亦佳。
又疗转筋，不吐不下，气息急方。
木瓜（一枚）
上一味，切，以水二升，煮取一升，服之瘥。
又方
高良姜（五两，搥碎）
上一味，以酒二升煮取一升服。亦主腹痛。
又方
桑叶（切，二升）
上一味，以水三升煮取一升三合，去滓服之。
又疗腹满痛不可忍方。
取盐一合熬，以水二升煮取一升，顿服，即得吐止。若吐痢止，心中烦闷及渴不止，取竹沥一升，分服即止。不止，心中复似冷，取茱萸一两，于铛中炒，捣末，以水二升煮取一升，著少盐，澄清服之，取瘥。
又疗霍乱，吐痢不止方。
粟米（任多少，研）
上一味，以水搅如乳，服之即瘥。
又疗脚转筋方。
灸两大拇指爪甲后连肉处当中央三壮。
石发后变下痢及诸杂痢方一十二首  ***************************
论曰：凡石性刚烈，气多炎上，理之伤温，即火转为炽，内煎脾肺。脾肺苦热，遂成其渴。饮水过量，即溲肠胃，胃得水则吐，肠得火即金寒。脏虽寒，火炎不灭，水渐流下，而为行潦遂变拥。肠胃虚冷，水谷不消，在阳益气不餐，在阴肠鸣而泄，久将不瘥，有成痢者。经言：呕哕发下焦之间，其斯之谓欤。疗下痢干呕，服香豉，多服之佳。如不损更发，宜服此方。
香豉（二升）　干姜（三两）　甘草（二两，炙）　葱白（切，一升）
上四味，切，以水五升煮取二升，去滓，温分服之，甚良。
又方
干姜（五两）
上一味，切，以水二升煮取一升，去滓，顿服之。
又疗白赤痢兼热闷方。
栀子仁（十四枚）　薤白（一握，切）
上二味，以水三升煮取一升二合，去滓，分服之良。
又疗白痢方。
黄连（一两，碎，绵裹）　白蜜（一合）
上二味，以童子小便二升渍一宿，煮取一升，去滓，入蜜，分服之。
又方
黄连（一两，碎）　薤白（切，一升）　乌梅（一握）
上三味，以水二升煮取一升，分温服之。
又疗解散已经快利，热尚不退，兼痢不断，黄连汤方。
黄连（一两，碎）　白粱米（二合）
上二味，以水五升煮取二升，分服之。
又疗痈肿热盛，取冷过多，寒中下痢，食完出方。
甘草（炙）　干姜　附子（炮，各六两）　蜀椒（二百三十枚，汗）
上四味，切，以水六升煮取三升，分服之。忌如常法。
又疗天行，兼有客热，下血痢，止血，破棺起死，黄连汤方。
黄连（四两）　黄柏（三两）　栀子仁（十五颗）　阿胶（一两，炙）　干姜　枳实（炙）　芍药（各二两）
上七味，切，以水六升，煮取三升，分服之。忌如常法。
又疗解散除热止痢，黄连汤方。
甘草（炙）　升麻（各一两）　黄连（三两）　豉（五合）　栀子仁（十四枚）
上五味，切，以水三升煮取一升，分温服之。
又解散因痢，宜服甘草汤方。
甘草（炙）　人参　黄连（各一两）　栀子仁（二十一枚）
上四味，切，以水五升煮取二升，分服之。
又疗热毒赤白痢方。
羊肝（去膜，切，以水洗二十遍血尽，以粟米饭拌作面饼）
上一味，以水煮熟，漉著浆水中淘之，干漉，以美蒜韭候极饥食之，不过三两顿即瘥。
又疗水谷痢方。
取鲫鱼无问多少，治如食法，以新布干拭，断血脉，切作鲙，以蒜韭食之取足，候至夜，要以白粥量事吃之，即得瘥。忌如常法。
石发两脚卒冷两胁腋卒热并口噤方三首  ***************************
论曰：经言脉有阴蹻阳蹻，有阴抟阳抟，此在三阴位也。脉足太阴，脾脉也。脾为中州，含藏阳气，压水脉者矣。若人之和平，则脾能行阳气，暖其三阴，三阴暖则足能舒适。若脾虚不能含藏，则地气渐泄，阳上腾则三阴坚塞，足便冷也。或有踵缓急不仁者，则加之以肾肝之气不足，使少阴、厥阴之阙也。所以足无载运之功，而不能蹻捷其力，是阴抟其阳，此由脏虚所生。阳气伤狂，而阴不能独理，有因发热口噤，及腋下热不可近者，即三阳伤盛之所致也。况服石增热，餐[饣甘]失度，在阴为疹，可外温其足，内置阳气于三阴则愈也。在阳为疹，可微冷于外，又以寒药散其内热，其疴岂能逃乎？
疗两脚卒冷方。
以酢浆温置盆中，以浸脚，即瘥。
又疗口噤，气上欲绝方。
蔓荆子（二升）　茯苓（三两）　蓼蓝子　人参　荠苨　甘草（炙）　黄芩　白术（各一两）
上八味，切，以水二斗煮蔓荆子，取八升，去滓，内余药煮，分服。若口噤，以物嚾之，即瘥。
又疗两腋热不得相近方。
滑石（一斤）　寒水石（三斤）　芒硝（一斤）
上三味，捣散，取绢一尺，分作袋盛散药，结口，更互于腋下夹之勿住，取凉冷止。
石发若热解折下石方四首  ***************************
论曰：五形之人，其性各别。则土形之人，骨耸气清；水形之人，体薄气长；木形之人，筋骨粗，声圆而长；火形之人，性急，气尖而散。其有固疾者，则先服草药，病愈后始服石，必速应也。凡土、火二形人，性躁气高，而肥盛多火气，若更服石，益之于炎，物盛必衰，自焚之名也。若觉祸发，速宜下之，只如固疾之人服石者，病气久强，石热尚薄，不能破其病，但增其热，亦能损人。若热不济者，亦可速下。自余形人服之者，如有发动，但以石投之，自然而瘥。不可见小热即求大冷，为山九仞，终亏一篑。医者，意也。详而行之。（臣亿等按：论中五形少金，别无本校，今阙。）
蜂房饮，解石余方。
露蜂房（三两，炙）
上一味，以水三升，煮取一升，去滓，顿服。不定，三五日更服。如热闷，服后方。（《千金翼》疗石发热困苦，宜下石方。露蜂房一升，切，以水二升煮取一升，一服五六合，日三服。石从小便下，如细沙尽停，无所忌。）
又下石方。
葛根　紫草（各八两）　犀牛角（十二两，屑）　露蜂房（十两，炙）　芒硝　大黄（各二两）　荠苨　人参（各七两）　玄参　甘草（炙）　银屑（细研，各四两）　猪脂（十二两，腊月者）
上十二味，以无灰酒渍经十日，其猪脂用酒一升，煎取脂三两，取银屑和研，内药中。每日空腹，服之一匙。前合药未得本法，元本如此，可求别定本，细而勘之。（《千金翼》方中更有升麻、葳蕤各七两，黄芩八两，栀子十四枚，计十六味，以无灰酒八升，渍经十日，猪脂用酒一升，煎炼取三两，与银屑和研，内药中，每日空腹服之，量力多少。忌热面、炙肉、海藻、蒜等。）
又疗散发不可堪忍，欲下之方。
肥猪肉（五斤）　葱白　薤白（各半斤）
上三味，并捣研，合器中蒸之令熟，早朝啖之，尽为度。
又疗虽服乳石等，而常患冷，此由不先服泻汤而服石等，以其病药各在一处，丹石不行则病，所以依旧患冷，宜依此法泻之，冷自瘥，石势行方。
人参　茯苓　干地黄　当归　桔梗　甘草（炙）　芍药（各二两）　大黄（四两）
上八味，切，以水三升，煮取一升二合，去滓，分服之。
服石后将息饮食所宜法二首  ***************************
论曰：服石所宜饮食时，宜以自调护，随所取适。若一一依方慎之，则动成滞碍，能依此法，庶得通济方。
取少脂猪肉，一月二服。百沸馎饦，任性无妨。新熟白酒，少饮亦好。及白羊头、蹄并猪肉作姜豉，任作食之，压石。肥肉、梨、柿等甚佳。
凡欲吃热羊肉馎饦，宜先食三五匙冷饭后吃之，即不畏热。吃讫，乃速以饭压之，行步适散，乃可不虑致损。生菜亦然，芸薹、胡荽等亦不宜多食。服石人有性好面嗜酢不能禁慎者，宜食淡糠酢，百沸紫馎饦及水漠饼，即不虑热。冷韭羹亦大补，时时宜食之。诸饮食品类既多，不可一一，但言不得服所不宜者。服石人亦不宜多饮酒，饮酒多则失食味，失食味则不多食，不多食则令人虚热，虚热则令石数发，恶寒寡沉，又损石力，为酒能压石故也。多饮则损石势，亦令人风虚脚弱，此繇饮酒致之耳。若能饮食者，大佳甚妙。其方药如上。服石特忌热面、陈臭、哀孝、哭泣、忧恚、大酢、生蒜、韭、芥、酱、鸡犬肉、老牛肉、鲍鱼肉鲊、衡热忍饥、冷酒、有灰酒、荞麦、小豆、胡麻、馎饦、枸杞羹、仓米、臭鱼脯，勿承饥虚热沐浴。夏月不宜吃猪肉、冷水，恐致滑痢不止，伤冷饮食不消，或成霍乱，特宜消息慎之。
紫馎饦并食饮将慎法三首  ***************************
《千金》紫馎饦方。
乌豆（任多少，煮取浓汁）
上一味，以和面，稍盐和之，依常法作馎饦，以此豆汁中熟煮，可三二十沸，溢添冷乌豆汁，以猪羊肉为臛亦精好，或以山芋粉尤妙。
又宜食面饼方。
取面溲，如家常作饼法，细切如小豆许，以面于簸箕中拌令圆，煮之令极熟，承热任以诸肉作臛食之，大凉补腰脚。又夏月冒热远行，早食晚失饥，石气发动，作大麦饼，将行在路食之，亦压得石气。
凡患疮肿，无问大小，或如黍米，即须加意专精疗之。　或以冷水淋，或盐汤洗，以指擿破，即以指甲细细掐旁边，亦以药涂之，或以苍耳汤浸洗之，或以冷石熨之，即瘥。夫服石将慎至难，若不能将息，特宜勿服。非但服之若瘦热，更增他疾，性行躁暴，惟多忽恚，饮食日减，形体日消，妻子不能供承，卑下何其能济，此皆由将慎失度致使然也。人之无检，慎勿轻服，至于背坼脑裂，药物无及也。妇人则发乳体肿，帷簿不修，特宜审慎，自量其力，将息尤佳。
服石后防慎贮备杂药等一首  ***************************
凡服石人当宜收贮药等。
人参、朴硝、苦竹沥、大黄、栀子、大麦面、好豉、荠苨、黄连、升麻、石膏、荆沥、葛根并粉、猪膏、酥、蜜、紫苏子、白鸭屎、粳米、前胡、冬葵子、生姜、冬瓜、大豆、车前、地榆、五加皮、大小麦奴、天门冬、葱白、葳蕤、麦门冬、生地黄、芦根、红雪、紫雪、黄芩、露蜂房。

第三十九卷  ——————————————————————————————————————————————————————————————————————————————————————————

《明堂》序  ***************************
夫《明堂》者，黄帝之正经，圣人之遗教，所注孔穴，靡不指的。又皇甫士安，晋朝高秀，洞明医术，撰次《甲乙》，并取三部为定。如此则《明堂》《甲乙》，是医人之秘宝，后之学者，宜遵用之，不可苟从异说，致乖正理。又手足十二经，亦皆有俞。手足者，阴阳之交会，血气之流通，外劳肢节，内连脏腑，是以原《明堂》之经，非自古之神解，孰能与于此哉？故立经以言疾之所繇，图形以表孔穴之名处。比来有经而无图，则不能明脉俞之会合；有图而无经，则不能论百疾之要也。繇是观之，书之与图不可无也。又人形不同，长短异状，图象参差，差之豪厘，则孔穴乖处，不可不详也。今依准《甲乙》正经，人长七尺五寸之身，（《千金方》云七尺六寸四分。）今半之以为图，人长三尺七寸五分。（《千金方》云三尺八寸二分。）其孔穴相去亦半之，五分为寸。其尺用古尺。其十二经脉，皆以五色作之。奇经八脉，并以绿色标记。诸家并以三人为图，今因十二经而画图，人十二身也。经脉阴阳，各随其类，故汤药攻其内，以灸攻其外，则病无所逃，知火艾之功，过半于汤药矣。其针法古来以为深奥，今人卒不可解。《经》云：针能杀生人，不能起死人。若欲录之，恐伤性命，今并不录《针经》，惟取灸法。其穴墨点者，禁之不宜灸；朱点者，灸病为良。其注于《明堂图》，人并可览之。《黄帝素问》擿孔穴，原经脉，穷万病之所始。《九卷》《甲乙》及《千金方》、甄权、杨操等诸家灸法，虽未能远穷其理，且列流注及傍通，终疾病之状尔。
论邪入皮毛经络风冷热灸法  ***************************
《素问》岐伯曰：夫邪之客于形，必先入于皮毛，留而不去，入于孙络，又留而不去，入于经脉，内连五脏，散于肠胃，阴阳俱感，五脏乃伤，此邪之从皮毛而入于五脏之次也。如此则疗其经。今邪客于皮毛，入于孙络，留而不去，闭塞不通，不得入于经，溢于大络，而生奇病焉。（出第二卷中。）
夫五脏六腑精灵之气，顺脉而出，附经而入，终而复始，如环无端。若越其数者，则伤脉而损经，变为异病也。
岐伯曰：凡欲疗风，则用火灸。风性浮轻，色或赤或白，痒多者风热也。寒性沉重，色或青或黑，痛多者寒也。湿性萎润，色黄鲜，瘀痹多者湿也。此三种，本同而末异也。风为百病之长，邪贼之根，一切众病，悉因风而起也。欲灸风者，宜从少以至多也。灸寒者，宜从多以至少也。至多者，从三壮、五壮、七壮，又从三十、五十、七十壮，名曰从少至多也。灸寒湿者，宜从多以至少也。从七十、五十、三十，又从七百、五百、三百，名曰从多以至少也。灸风者，不得一顿满一百；若不灸者，亦可以蒸药熨之。灸寒湿者，不得一顿满千；若不灸，亦可蒸药熏之。风性浮轻则易散，故从少而至多也。寒性沉重则难消，故从多而至少也。
论疾手足腹背灸之多少及补泻八木火法  ***************************
杨操《音义》云：凡手足内脉，皆是五脏之气所应也；手足外脉，皆是六腑之气所应也。四肢者，身之支干也。其气系于五脏六腑出入，其灸疾不得过顿多也，宜依经数也。若顿多血脉绝于火下，而火气不得行，随脉远去也。故云三壮、五壮、七壮者，经曰乃更添灸，以瘥为度。其手足外皆是阳脉也，不得过于二壮。腹中者，水谷之所盛，风寒之所结，灸之务欲多也。脊者身之梁，太阳之所合，阴阳动作，冷气成疾，背又重厚，灸之宜多。经脉出入往来之处，故灸能引火气。凡灸皆有补泻，补者无吹其火，须炷自灭，泻者疾吹其火，傅其艾，须其火至灭也。其艾炷根下广三分、长三分。若减此不覆孔穴，不中经脉，火气不行，亦不能除病也。
凡灸，忌用松、柏、桑、枣、竹、柿、枫、榆八木，以用灸人，害人肌肉、筋脉、骨髓，可用阳燧火珠，映日取火。若阴无火，钻槐木以菊茎延火，亦可䃈石以艾蒸之取火，用灸大良。又无此，宜以香油布缠及艾茎，别引取火，则去疾不伤人。筋骨皆欲得触伤，其痛根疮若不坏，则病不除也。《甲乙》丙卷云：灸则不发者，灸故履底令热好熨之，三日即发也。得发则病愈矣。
不宜灸禁穴及老少加减法  ***************************
《甲乙经》：头维、下关、承光、脑户、气冲、脊中、伏兔、乳中、地五会、风府、泉腑、瘖门、天府、经渠、白环俞、鸠尾、迎香、石门（女子）、丝竹空、承泣、耳门、人迎、瘛脉、少商、尺泽、阴市、阳关（《甲乙经》）、少海、小海、睛明、关冲。
上三十二穴，并禁不宜灸。（《千金》、甄权、杨操同。出第三卷中。）
凡灸有生熟，候人盛衰及老少也。衰老者少灸，盛壮肥实者多灸。
凡孔穴皆逐人形大小，取手中指头第一节为寸，男左女右。又一云三寸者，尽一中指也。
凡人年三十以上，若不灸三里，令人气上眼暗，所以三里下气也。（出第三十七卷中。）
黄帝问曰：凡灸大风、大雨、大阴、大寒灸否？既不得灸，有何损益？岐伯答曰：大风灸者，阴阳交错。大雨灸者，诸经络脉不行。大阴灸者，令人气逆。大寒灸者，血脉蓄滞。此等日灸，乃更动其病，令人短寿。大风者，所谓一复时，不可加火艾。大寒者，所谓盛冬凌辰也。大雨者，但雨日即不得，虽然有卒得，又逢大雨，此止可灸之。大阴者，谓诸云雾恝合。
凡人初患卒得，终是难下手。经云：当其盛也，慎勿衰伤，即是初得重病之状候。
年神傍通法并杂忌傍通法  ***************************
论曰：此等诸法，并散在诸部，不可寻究，故集之一处，造次易知，所以省披讨也。
孔穴主对法。
论曰：凡云孔穴主对者，穴名在上，病状在下，或一病有数穴，或数病共一穴，皆临时斟酌作法用之。其有须灸者，即灸之；不宜灸者，经穴了注其名，并为良法，但恨下里间知者鲜尔。所以，学者深须解之，皆须妙解，知灸知药，固是良医。（通按：此款出《千金》，本文言针言灸言药，合治方为良法。今删去针单言灸药，遂觉文理欠顺，又云：经穴注了，其灸似误，或是了注其名。）
脐　　心　　肘　　咽　　口　　头　　脊　　膝　　足
年一　　二　　三　　四　　五　　六　　七　　八　　九
十　　十一　　十二　　十三　　十四　　十五　　十六　　十七　　十八
（以上人神所在傍看，他皆仿此。）
十九　　二十　　二一　　二二　　二三　　二四　　二五　　二六　　二七
二八　　二九　　三十　　三一　　三二　　三三　　三四　　三五　　三六
三七　　三八　　三九　　四十　　四一　　四二　　四三　　四四　　四五
四六　　四七　　四八　　四九　　五十　　五一　　五二　　五三　　五四
五五　　五六　　五七　　五八　　五九　　六十　　六一　　六二　　六三
六四　　六五　　六六　　六七　　六八　　六九　　七十　　七一　　七二
七三　　七四　　七五　　七六　　七七　　七八　　七九　　八十　　八一
八二　　八三　　八四　　八五　　八六　　八七　　八八　　八九　　九十
上件九部，人神岁移一部，周而复始，不可灸，凶。
心、喉、头、肩、背、腰、腹、项、足、膝、阴、股。
年一　　二　　三　　四　　五　　六　　七　　八　　九　　十　　十一　　十二
十三　　十四　　十五　　十六　　十七　　十八　　十九　　二十　　二一　　二二　　二三　　二四
二五　　二六　　二七　　二八　　二九　　三十　　三一　　三二　　三三　　三四　　三五　　三六
三七　　三八　　三九　　四十　　四一　　四二　　四三　　四四　　四五　　四六　　四七　　四八
四九　　五十　　五一　　五二　　五三　　五四　　五五　　五六　　五七　　五八　　五九　　六十
六一　　六二　　六三　　六四　　六五　　六六　　六七　　六八　　六九　　七十　　七一　　七二
七三　　七四　　七五　　七六　　七七　　七八　　七九　　八十　　八一　　八二　　八三　　八四
八五　　八六　　八七　　八八　　八九　　九十　　九一　　九二　　九三　　九四　　九五　　九六
上件十二部，人神所在，并不可灸及损伤。慎之！
推月忌日忌傍通法：
月忌法：
正　　二　　三　　四　　五　　六　　七　　八　　九　　十　　十一　　十二
血忌：丑　　未　　寅　　申　　卯　　酉　　辰　　戌　　巳　　亥　　午　　子　　凶
月厌：戌　　酉　　申　　未　　午　　巳　　辰　　卯　　寅　　丑　　子　　亥　　凶
四激：戌　　戌　　戌　　丑　　丑　　丑　　辰　　辰　　辰　　未　　未　　未　　凶
月杀：丑　　戌　　未　　辰　　丑　　戌　　未　　辰　　丑　　戌　　未　　辰　　凶
月刑：巳　　子　　辰　　申　　午　　丑　　寅　　酉　　未　　亥　　卯　　戌　　凶
六害：巳　　辰　　卯　　寅　　丑　　子　　亥　　戌　　酉　　申　　未　　午　　凶
天医：卯　　寅　　丑　　子　　亥　　戌　　酉　　申　　未　　巳　　午　　辰　　吉
上于天医上取师疗病吉，余不得灸，及取师凶。
日忌法：
一日在足大指；二日外踝；三日股内及脚腨；四日腰及髀；五日口齿、舌根、咽、悬臃及足指；六日手小指、少阳及脐下；七日内踝；八日足腕，一云在脚；九日尻及龟尾、手阳明；十日腰眼及足拇指；十一鼻柱及眉；十二面、发际；十三牙齿；十四胃脘、咽喉、足阳明；十五遍身；十六胸、乳；十七气冲及胁；十八腹内；十九足趺、足下及项；二十膝以下，一云踝及膊；二十一唇、舌、足小指；二十二伏兔、外踝，一云胸臆中；二十三肝俞、足趺、两腋；二十四手阳明、两胁及小肠；二十五足阳明、心腹，一云膝足；二十六手足、胸；二十七膝、内踝，一云肩膊、膈下及两足并阴囊中；二十八阴中及耳颊；二十九膝、头颞、顬、两手足；三十足趺上及颊、膝头，又云关元下至足心，又云通身。
上件人神所在，上件日并不宜灸。
十干人神所在法：
甲日在头，乙日在顶，丙日在肩臂，丁日胸胁，戊日在腹及颔颈，己日在背，庚日在膝及髀腰，辛日在脾及心肺，壬日在肾及手，癸日在足。
十二支人神所在法：
子日在目，孙氏云在肩口；丑日在耳及腰；寅日在胸面，孙云在口；卯日在脾，孙云在鼻；辰日在腰；巳日在头目，孙云在手；午日在心腹；未日在两足心，孙云在足；申日在肩额，孙云在头腰；酉日在腰，孙云在背；戌日在咽喉，孙云在头，一作项；亥日在臂颈，又云在膝，孙云在项。
十二时人神所在法：
子时在踝；丑时在头；寅时在耳，孙云在目；卯时在面，孙云在目；辰时在项，孙云在口；巳时在乳，一云肩；午时在胸胁；未时在腹；申时在心；酉时在膝，孙云在背、脾；戌时在腰，孙云在阴左右；亥时在股。
十二祗人神所在法：
建日不治足，一作头，禁晡时。除日不治眼，一作膝，禁日入。满日不治腹，禁黄昏。平日不治腰背，禁人定。定日不治心，禁夜半。执日不治手，禁鸡鸣。破日不治口，禁平旦。危日不治鼻，禁日出。成日不治唇，禁食时。收日不治头，一作足，禁食时。开日不治耳，禁日中。闭日不治目，禁日斜。
又法
甲乙日忌寅时，不灸头。丙丁日忌辰时，不灸耳。戊己日忌午时，不灸发鬓，一云不灸膝膑。壬癸日忌酉时，不灸足。
又方
每月六日、十五日、十八日、二十四日、小尽日。
甲辰、庚寅、乙卯、丙辰、辛巳、五辰、五酉、五未、八节日前后各一日。
若遇以上日并凶，不宜灸之。
又法
正月丑、二月戌、三月未、四月辰、五月丑、六月戌、七月未、八月辰、九月丑、十月戌、十一月未、十二月辰。
又法
男忌壬辰、甲辰、己巳、丙午、丁未。
女忌甲寅、乙卯、乙酉、乙巳、丁巳。
又法
男忌除日，女忌破日。
又法
男忌戌日，女忌辰日。孙氏方忌巳日。
又法
丙子日天子会、壬子日百王会、甲子日太子会、丁巳日三公会、丙辰日诸侯会、辛卯日大夫会、癸卯日人臣会、乙亥日以上都会。
又法
木命人，行年在木，不宜针及服青药。
火命人，行年在火，不宜汗及服赤药。
土命人，行年在土，不宜吐及服黄药。
金命人，行年在金，不宜灸及服白药。
水命人，行年在水，不宜下利及服黑药。
凡不知此法下药，若遇命厄会深者，下手即死。
又法
立春、春分，脾；立夏、夏至，肺；立秋、秋分，肝；立冬，冬至，心；四季十八日，肾。
又法
春左胁、秋右胁、夏在脐、冬在腰。以上人神，并不宜灸之，伤神杀人。
五脏六腑变化流注出入傍通  ***************************
（宜傍看从肾脏至天井三焦出入止）
凡五脏六腑，变化无穷，散在诸经，其事隐没，难得具知，今纂集相附，以为傍通，令学者少留意推寻，则造次可见。
论曰：假令肝、心、脾、肺、肾为脏，则胆、小肠、胃、大肠、膀胱为腑，足少阴为肾经，足太阳为膀胱经，下至五脏、五果、五菜，皆尔触类长之。他皆仿此（出《千金方》第二十九卷中。近附二十四条）。
五脏：肝、心、脾、肺、肾。
六腑：胆、小肠、胃、大肠、膀胱、三焦。
五脏经：足厥阴、手少阴、足太阴、手太阴、足少阴。
六腑经：足少阳、手太阳、足阳明、手阳明、足太阳、手少阳。
五行（各主一脏）：木、火、土、金、水。
五脏数五行数配五脏：三（八），二（七），五（十），四（九），一（六）。
五行色（五脏所象）：青、赤、黄、白、黑。
五行相生：水、木、火、土、金。
五行相克：金、木、土、水、火。
五脏胎月（不宜灸，吐利）：八月、十一月、五月、二月、五月。
五脏相月（不宜补养）：冬三月（木相）、春三月（火相）、夏三月（土相）、季夏六月（金相）、秋三月（水相）。
五脏旺月（有疾可宣泄）：春三月（木旺）、夏三月（火旺）、季夏（土旺）、秋三月（金旺）、冬三月（水旺）。
五脏废月（宜补不宜泻）：夏三月（木废）、季夏（火废）、秋三月（土废）、冬三月（金废）、春三月（水废）。
五脏囚月（宜补不宜泻）：季夏（木囚）、秋三月（火囚）、冬三月（土囚）、春三月（金囚）、夏三月（水囚）。
五脏死月（宜补）：秋三月（木死）、冬三月（火死）、春三月（土死）、夏三月（金死）、季月（水死）。
五脏旺日（五脏主日不灸不服药）：甲乙、丙丁、戊己、庚辛、壬癸。
五脏旺时（不灸）：寅至辰、巳至未、辰戌丑未、申至戌、亥至丑。
五脏困日（宜补养）：戊己（土也）、庚辛（金也）、壬癸（水也）、甲乙（木也）、丙丁（火也）。
五脏困时（宜补养）：食时（日肤，土也）、晡时（日入，金也）、人定（夜半，水也）、平旦（日出，木也）、禺中（日中，火也）。
五脏忌日（忌此日得疾病）：庚辛、壬癸、甲乙、丙丁、戊己。
五脏忌时（并忌此时得病）：申至酉、亥至子、寅至卯、巳至午、辰戌丑未。
五时：春、夏、季夏、秋、冬。
五音（象五行应五脏）：角（六十四丝）、徵（五十四丝）、宫（八十一丝）、商（七十二丝）、羽（十八丝）。
五星（一星各象一脏）：岁（东方）、荧惑（南方）、镇（中央）、太白（西方）、辰（北方）。
五常（各从五脏出）：仁（肃）、礼（哲）、信（圣）、义（又）、智（谋）。
五乐（外象五行内应五脏）：琴、笙、鼓、磬、瑟。
五兵：矛、剑、枪、戟、弩。
五味（五脏所宜）：酸、苦、甘、辛、咸。
五宜（子来益母）：苦、甘、辛、咸、酸。
五不宜：辛、咸、酸、苦、甘。
五事（随脏所感）：貌（恭）、视（明）、思（睿）、言（从）、听（聪）。
五咎：狂、豫、蒙、僭、急。
六情（出五脏）：好喜、怵虑（一作惠好）、乐、威怒（一作感怒）、恶哀（恶哀二字文不类，无本可较，姑阙疑。）
八性（各禀之性）：慈（恚怒）、爱、公私（怒）、气（正）、欲忌。
生（各随初生长）：革、肉、髓、骨、脑。
形（外应五行之形，内法五脏之象）：直、锐、方、圆、曲。
五养（各从五脏所养）：筋、血（脉）、肉、皮毛（气）、骨（精）。
五液（各随脏所生）：泣（一方泪）、汗、涎、涕、唾。
七神（脾肾各二神，故七神）：魂、神、意（智）、魄、精（志）。
五窍：目（左目甲，右目乙）；舌（荣于耳，外为血，内主五音，左耳丙，右耳丁）；唇
（口为戊，舌为己）；鼻（左孔庚，右孔辛）；耳（左肾壬，右肾癸）。
五声（五脏若中风，有此声应）：呼、言、歌、哭、呻噫。
五响：讽咏、肆、唱、歌、吟。
五气（有疾各随其脏消息，其法在调气论）：呵、吹呼、唏、嘘、呬。（通按：肝虚，心呵，脾呼，肺呬，肾吹，与此不同，未知孰是。）
五恶（气之恶）：风、热、湿、寒、燥。
五恶（味之恶）：辛、咸、酸、苦、甘。
五有余病（实则此疾见）：怒、笑不止、胀满噫、喘咳（上气）、胀泄欠。
五不足病（虚则此疾见）：悲、忧、少气、息痢、厥。
五积：肥气、伏梁、痞气、息贲、贲豚。
生疾（将息失度，乃生此疾）：奔气、忧恐、食饮、风寒、强力。
五伤：久行（伤筋）、久视（伤心）、久坐（伤肉）、久卧（伤皮）、久立（伤骨）。
五气（《千金》作五臭，五脏各有此气）：臊（膻）、焦、香、腥、腐。
五方神（象五脏）：青龙、朱雀、黄龙、白虎、真武。
五畜（各主本脏所宜）：虎兔（《千金》云鸡）、蛇马（《千金》云羊）、龙牛（羊犬）、猴鸡、鼠猪。
五谷（养五脏）：麻、麦、稷、黄黍（《千金》云稻）、大豆。
五果（益五脏）：李、杏、枣、桃、栗。
五菜（充五脏）：韭、薤、葵、葱、藿蓼。
五木（宜助五脏）：榆、栗、桂、桑、梧桐。
五脏斤两（五脏轻重数）：四斤四两、十二两、二斤二两、三斤三两、一斤一两。
六腑斤两（六腑轻重数）：三两三铢、二斤十四两、三斤十四两、二斤十二两、九两二铢。
六腑尺寸（六腑长短数）：三寸三分、二丈四尺（广二寸四分）、二尺六寸（一云大一尺五寸）、一丈二尺（广六寸）、九寸（一云广七寸）。
六腑所受（六腑受盛数）：三合（一云一合）、二斗四升、三斗五升、一斗二升、九升九合（一云九升二合）。
五脏官：尚书（一云上将军，又为郎官）、帝王、谏议大夫、上将军（一云大尚书）、后宫列女。
六腑官：将军、决曹吏、监仓吏、内涩吏、监仓椽、水曹椽。
五脏俞：九椎下两傍、五椎下两傍、十一椎下两傍、三椎下两傍、十四椎下两傍（每傍各一寸半是穴）。
六腑俞：十椎下两傍、十八椎下两傍、十二椎下两傍、十六椎下两傍、十九椎下两傍、十三椎下两傍（每傍各一寸五分是穴）。
五脏募：期门、巨阙、章门、中府、京门。
六腑募：日月、关元、太仓、天枢、中极、石门三焦。
五脏脉：弦（长）、洪（盛）、缓（大）、浮（短）、沉（濡）。
五脏流注傍通：
所出为井（木）：大敦、中冲、隐白、少商、涌泉。（通按：中冲心包络穴，少冲心经穴，不云少冲而云中冲者，以心脏另为一条也。）
所流为荥（火）：行间、劳宫、大都、鱼际、然谷。
所注为俞（土）：太冲、太陵、太白、太渊、太溪。
所行为经（金）：中封、间使、商丘、经渠、复溜。
所入为合（水）：曲泉、曲泽、阴陵泉、尺泽、阴谷。
（谨按：《铜人针经》《甲乙经》《九墟经》并无五脏所过为原穴。惟《千金》《外台秘要集》有之，今列穴名于下：
中郄（即中都）、内关、公孙、列缺、水原（即水泉）。）
心之脏主出入：
少冲（出井金）；少府（流荥水）；神门（注俞木）；通里（过原）；灵道（行经火）；少海（入合土）。
六腑流注傍通六腑出入：
所出为井（金）：窍阴、少泽、厉兑、商阳、至阴。
所流为荥（水）：侠溪、前谷、内庭、间谷（一云二间）、通谷。
所注为俞（木）：临泣、后溪、陷谷、三间、束骨。
所过为原：丘墟、腕骨、冲阳、合谷、京骨。
所行为经（火）：阳辅、阳谷、解溪、阳溪、昆仑。
所入为合（土）：阳陵泉、小海、三里、曲池、委中。
三焦流注傍通（三焦出入）：
关冲（出井金）；掖门（流荥水）；中渚（注俞木）；阳池（过原）；支沟（行经火）；天井（入合土）。
肺人肺者脏也  ***************************
（图缺）
肺人肺者脏也  ***************************
（两傍一十八穴）。
（通按：本经十一穴，两傍共二十二穴，今移中府、云门二穴入脾经，止共一十八穴。又按：中府、云门胸傍四行，脾经周荣穴上移肺穴入脾经，论行不论经也。）
《甲乙经》：肺出于少商，少商者木也。在手大指端内侧，去爪甲如韭叶，手太阴脉所出也。冬月宜灸。
流于鱼际，鱼际者火也。在手大指本节后散脉中，手太阴脉所流也，为荥。春三月宜灸。
注于太渊，太渊者土也。在掌后陷者中，手太阴脉所注也，为输。夏月宜灸。
行于经渠，经渠者金也。在寸口陷者中，手太阴脉所行也，为经。禁灸。
入于尺泽，尺泽者水也。在肘中约纹上动脉，手太阴脉所入也，为合。秋月宜灸。
少商，在手大指端内侧，去爪甲如韭叶，灸一壮。主疟，寒热，烦心善哕，心满汗出而寒，唾沫，唇干引饮，手腕挛，指支痛，肺胀上气，耳中生风，咳喘，痹臂痛，呕吐，食饮不下，膨膨然，病象疟，振慄鼓颔，腹胀，喉中鸣，耳前痛。甄权云：在手大母指甲外畔当角一韭叶白肉际宛宛中是也。此脉脾肺之候，不宜灸。忌生冷、热食。（通按：《圣济总录》少商穴下云：唐剌史成君绰忽顋颔肿大，喉中闭塞，三日水粒不下，针之立愈，不宜灸。）
鱼际，在手大指本节后内侧散脉中，灸三壮。主虚极，洒洒毛起，恶风寒，舌上黄，身热，咳嗽喘痹走胸背，不得息，头痛甚，汗不出，寒厥及热，烦心，少气不足以息，阴湿痒，腹痛不下食饮，肘挛支满，喉中焦干渴，痓上气，热病，振慄鼓颔，腹满阴痿，咳引凡溺出，虚也。膈中虚，食饮呕，身热，汗不出，数唾涎，呕吐血下，肩背寒热，脱色，目泣出，皆虚也。唾血，时寒时热，厥心痛，卧若徒居，心间痛，动作痛益甚，色不变者，肺心痛也，短气，心痹，悲怒逆气，恐狂易，霍乱，胃气逆。
太渊，在手掌后陷者中，灸三壮。主胸痹逆气，寒厥烦心，善唾哕噫，胸满噭呼，胃气上逆，心痛咳逆，烦闷不得卧，胸中满喘，背痛，肺胀满彭彭，臂厥，肩膺胸满痛，目生白翳，眼眦赤筋，掌中热，乍寒乍热，缺盆中相引痛，数欠，喘不得息，臂内廉痛，膈饮烦满，病温身热，五日以上汗不出，厥心痛，卧若徒居，心间痛，动作痛益甚，色不变者，肺心痛也。妒乳，噫，胃气上逆，心痛唾血，振寒，嗌干口僻，肘中痛，痎疟，瘅。
经渠在寸口陷者中，不可灸，伤人神明。主疟寒热，胸背痛，腹中彭彭然，甚则交两手而瞀，为暴痹，喘逆喉痹，掌中热，咳逆上气，喘息数欠，热病汗不出，心痛欲呕。
列缺，手太阴络，去腕上一寸半，灸五壮。甄权云：腕后臂侧三寸交叉头两筋骨罅宛宛中是也。主偏风口㖞，半身不遂，腕劳，灸三壮。主疟甚热，惊痫如有见者，咳喘，掌中热，虚则肩背寒慄，少气不足以息，寒厥，交两手如瞀，为口沫出。实则肩背热痛，汗出，四肢肿，身湿摇，时寒热，饥则烦，饱则面色变，口噤不开，恶风泣出，喉痹，咳上气，数欠，四肢厥逆，善笑，溺白。热病先手臂痛，身热瘛疭，唇口聚，鼻张，咽下汗出如连珠，小便白热痛，两乳下三寸坚，胁下满，悸，善忘，口中沫出。
孔最，手太阴郄，去腕上七寸，灸五壮。主热病汗不出。此穴可灸五壮，汗即出。厥头痛。
尺泽，在肘中约纹上动脉，灸三壮。甄权云：在臂屈横纹中两筋骨罅陷者宛宛中，不宜灸。主喉痹上气，舌干胁痛，心彭彭痛，咳逆上气，心烦肩寒，少气不足以息，腹胀喘，振慄瘛疭，咳嗽吐浊，气膈善呕，鼓颔，不得汗，烦满身痛，因为纵，衄唾血，时寒时热，胞中有水，疝瘕积，与阴相引痛，苦冗泄，上下出，喉痹哽塞。热实则肩背热痛，汗不出，四肢暴肿。虚则臂背寒，短气，癫疾，呕沫，手肘不得上头，肘痛。
侠白，在天府下，去肘上五寸动脉，手太阴之别，灸五壮。主心痛，咳干呕，烦满。
天府，在腋下三寸，臂臑内廉动脉，手太阴脉气所发，禁不可灸，使人逆气。主咳上气喘不得息，暴痹内逆，肝肺相搏，口鼻出血，身胀，逆息不得卧，风汗出身肿，喘喝多睡，恍惚善忘，嗜卧不觉。甄权、《千金》、杨操同。
大肠人大肠者肺之腑也  ***************************
（两傍四十二穴并下三单穴共四十五穴）
《甲乙经》：大肠出于商阳，商阳者金也。一名绝阳，在手大指次指内侧，去爪角如韭叶，手阳明脉之所出，为井。冬三月宜灸之。
流于二间，二间者水也。一名间谷，在手大指、次指本节前内侧陷者中，手阳明脉之所留也，为荥。春三月宜灸之。
注于三间，三间者木也。一名少谷，在手大指本节后内侧陷者中，手阳明脉之所注也，为输。夏三月宜灸之。
过于合谷，一名虎口，在手大指歧骨间，手阳明脉之所过也，为原。
行于阳溪，阳溪者火也。一名中魁，在腕中上侧两筋间陷者中，手阳明脉之所出也，为经。
入于曲池，曲池者土也。在肘外辅骨屈肘曲骨之中，手阳明脉之所入也，为合。秋三月宜灸之。（出第三卷中。甄权、《千金》、杨操同。）
商阳，一名绝阳，在手大指次指内侧，去爪甲角如韭叶，灸三壮，右取左，左取右，如食顷立已。主气满胸中，喘息支胁，热病汗不出，耳中生风，耳鸣耳聋，时不闻，热疟，口干，下齿痛，臂瘛引口中，恶寒肿，肩痛引缺盆，喉痹，青盲。
二间，一名间谷，在手大指次指本节前内节陷者中，灸三壮。主多卧善唾，肩髃痛，塞鼻鼽赤多血，浸淫起面，身热，喉痹如哽，眦伤，忽振寒，背疼，齿痛。
三间，一名少谷，在手大指本节后内侧陷者中，灸三壮。主喉痹肿如哽，齿龋痛，恶清，多卧善唾，胸满肠鸣，痎疟寒热，唇口干，身热，喘息，目眦急痛，善惊。
合谷，一名虎口，在手大指歧骨间，灸三壮。主寒热，痎疟，狂易，鼻鼽衄，热病汗不出，[耳遺]目，目痛瞑，头痛，齿龋，痛惊，喉痹，痱痿臂腕不举，唇吻不收，聋耳中不通，瘖不能言，口噤不开。
阳溪，一名中魁，在腕中上侧两筋间陷者中，灸三壮。主热病烦心，[耳遺]目，目痛泣出，厥逆头痛，胸满不得息，寒热，癫疾，呕沫，善笑见鬼，喉痹，耳聋鸣，齿痛，惊掣，疟寒甚，热病肠澼，臑肘臂痛。虚则气臑满，肩不举，吐舌戾颈，妄言，痂疥。
偏历，手阳明络，在腕后三寸，灸三壮。主寒热风疟，汗不出，[耳遺]目，目䀮䀮，癫疾多言，耳鸣，口僻颊肿。实则聋，喉痹不能言，齿龋痛，鼽衄。虚则痹膈。
温溜，一名逆注，一名蛇头，手阳明郄，在腕后，小士五寸，大士六寸，灸三壮。主肠鸣而痛，伤寒，寒热头痛，哕衄，肩不举，疟，面赤肿，口齿痛，癫疾，吐舌鼓颔，狂言见鬼，狂卧，喉痹，不能言，虚气面肿。
下廉，在辅骨下去上廉一寸，辅兑肉其分外斜，灸三壮。主眼痛，溺黄。
上廉，在三里下一寸，阳明之会，灸三壮。主小便黄，肠中鸣相逐。
三里，在曲池下二寸，按之肉起兑肉之端，灸三壮。主腹[疒/啬]时寒，腰痛不得卧，齿痛䪼颊肿。
曲池，肘外辅骨屈肘曲骨之中，灸三壮。主肩肘中痛，难屈伸，手不可举，喉痹不能言，目不明，腕急，身热惊狂，躄痿痹重，瘛疭癫疾，吐舌，胸中满，耳前痛，齿痛，目赤痛，颈肿，寒热渴，饮辄汗出，不饮则皮干热，伤寒余热不尽。
肘髎，在肘大骨外廉陷者中，灸三壮。主肩肘节戾重，痹痛不可屈伸。
五里，肘上三寸，行向里大脉中央，灸十壮。主风劳惊恐，久吐血，肘不欲举，风痫，嗜卧，四肢不欲动摇，身黄，寒热，颈疬，咳嗽呼吸难，[耳遺]目，目䀮䀮，少气，痎疟，心下胀满痛，上气，左取右，右取左。
臂臑，在肘上七寸，㬷肉端，手阳明络会，灸三壮。主寒热，颈项拘急，肩臂痛不可举。
臑会，一名臑髎，在肩前廉去肩头三寸，手阳明之络，灸五壮。主项瘿，气瘤，臂痛气肿，腠理气。
肩髎，在肩端臑上陷中，斜举臂取之，灸三壮。主肩重不举，臂痛。
肩髃，在肩端两骨间陷者宛宛中，举臂取之，手阳明、蹻脉之会，灸三壮。主肩中热，指臂痛。
巨骨，在肩尖端上行两叉骨陷者中，灸三壮。手阳明、蹻脉之会，主肩髆痛，胸中有瘀血，肩臂不得屈伸而痛。
扶突，一名水穴，在曲颊下一寸，人迎后一寸五分，手阳明脉气所发，仰而取之，灸三壮。主咳逆上气，咽喉鸣喝喘息，暴瘖，气哽。
天鼎，在颈缺盆，直扶突，气舍后一寸半，手阳明脉气所发，灸三壮。主暴瘖气哽，喉痹，咽肿不得息，饮食不下。
禾髎，一名䪼，直鼻孔下，侠水沟傍五分，手阳明脉气所发。主鼻窒口僻，清涕出不可止，鼽衄，有痈，口噤不可开。
水沟，在鼻柱下人中，督脉、手阳明脉之会，直唇取之，灸三壮。主寒热头痛，癫疾互引，水肿，人中尽满，唇反者死，振寒手卷前僵，鼻鼽不能息，不知香臭，衄不止，口噤，㖞僻睊目。
兑端，在唇上端，手阳明脉气所发，灸三壮。主寒热鼓颔，口噤，癫疾，吐沫，寒热，痓互引，唇吻强，上齿龋，涩渴嗜饮，目瞑，身汗出，衄血不止。
龂交，在唇内齿上龂缝，灸三壮。主痓烦满，寒热口僻，癫疾互引，目痛不明，齿间出血者有伤酸，齿尖落痛，口不可开，引鼻中，鼻中息肉不利，鼻头颔䪼中痛，鼻中有蚀疮。（甄权、《千金》、杨操同。）
肝人肝者脏也  ***************************
（两傍二十二穴）
《甲乙经》：肝出于大敦，大敦者木也。在足大指端，去爪甲如韭叶及三毛中，足厥阴脉之所出也，为井。冬三月宜灸之。
流于行间，行间者火也。在足大指间动脉应手陷者中，足厥阴脉之所留也，为荥。春三月宜灸之。
注于太冲，太冲者土也。在足大指本节后二寸，或一寸半陷者中，足厥阴脉之所注也，为输，夏三月宜灸之。
行于中封，中封者金也。在足内踝前一寸，仰足取之陷者中，伸足乃得之，足厥阴脉之所行也，为经。
入于曲泉，曲泉者水也。在膝内辅骨下，大筋上小筋下陷者中，屈膝而得之，足厥阴脉之所入也，为合。秋三月宜灸之。（出第三卷中。甄权、《千金》、杨操同。）
大敦，在足大指端，去爪甲如韭叶及三毛中，灸三壮。主卒心痛，汗出，阴跳遗溺，小便难而痛，阴上入腹中，寒疝，阴挺出偏大肿，腹脐痛，腹中悒悒不乐，小儿痫瘛，遗清溺。虚则病诸瘕㿗。实则闭癃，少腹中热，善寐。凡厥死不知人，脉动如故，痓。
行间，在足大指间动脉应手陷者中，灸三壮。主咳逆上气，唾沫，溺难痛，白浊，卒疝，少腹肿，咳逆呕吐，卒阴跳，腰痛不可以俛仰，面苍黑，热，腹中[疒/啬]满，身热厥痛，心痛，色苍苍如死状，终日不得太息，肝心痛也。月事不利，见赤白，而有身皮败，阴寒，腹痛，上支心，心下满，癃，茎中痛，怒瞋不欲视，泣出，长太息，癫疾，短气呕血，胸背痛，善惊，悲不乐，厥，胫足下热，面尽热，嗌干渴，喉痹口㖞，喉咽如扼状。
太冲，在足大指本节后二寸半或一寸半陷者中，炙三壮。主腰痛，少腹满，小便不利如癃状，羸瘦，意恐惧，气不足，腹中悒悒，狐疝，环脐痛，阴骞两丸缩，腹坚不得卧，黄疸，热中善渴，女子疝及少腹肿，溏泄，癃遗溺，阴痛，面苍黑，目下皆痛，暴胀，胸胁支满，足寒，大便难，面唇色白，时时呕血，男子精不足，女子漏血，乳难，呕厥寒，时有微热，胁下支满，喉痹痛，嗌干，膝外廉痛，淫泺胫酸，腋下肿，马刀疡瘘，唇肿吻伤痛，肝胀心痛，色苍苍然如死状，终日不得太息者，肝心痛也。
中封，在足内踝前一寸，仰足而取之陷者中，伸足乃得之，灸三壮。主色苍苍然，太息，如死状，振寒，小便白，便难，痿厥，身体不仁，手足偏小，㿗疝，阴暴肿，疝，癃，脐少腹引腰中痛，身黄，时有微热，不嗜食，膝内廉、内踝前痛，少气，身湿重，女子少腹大，乳难，嗌干，嗜饮，侠脐疝。
蠡沟，足厥阴络，在内踝上五寸，灸三壮。主女子疝，少腹肿，赤白淫时多时少，阴跳腰腹痛。实则挺长，寒热，挛，暴痛，遗溺，偏大。虚则暴痒，气逆，睾肿，卒疝，小便不利如癃状，数噫，恐悸，气不足，腹中悒悒，少腹痛，咽中有热，如息肉状，背挛不可俛仰。
中郄，一名中都，足厥阴郄，在内踝上七寸胫骨中，灸五壮。主㿗疝，崩中，腹上下痛，肠澼，亦止精。
膝关，在犊鼻下二寸陷者中，足厥阴脉气所发，灸五壮。主膝内廉痛，引膑不可屈伸，连腹引喉咽痛。
曲泉，在膝内辅骨下，大筋上小筋下陷者中，屈膝乃得之，灸三壮。主女子疝，按之如汤沃两股中，少腹肿，阴挺痛，历背来下血，阴中肿或痒，漉青汁若葵，血闭，㿗疝，阴跳痛引脐中，不得尿，阴痿，腹胁下支满，癃闭，后时少泄，四肢不举。实则身热，头眩痛，汗不出，目䀮䀮，筋挛膝不可屈伸，发狂，衄血，喘呼，少腹痛引喉咽，病泄下血。
阴包，在膝上四寸，股内廉两筋间，足厥阴别走，灸三壮。主腰痛，少腹痛。
五里，在阴廉下二寸，去气冲三寸，阴股中动脉，灸二壮。主少腹中满，热闭不得溺。
阴廉，在羊屎下，去气冲二寸动脉。主妇人绝产，若未曾产，灸三壮。（甄权、《千金》、杨操同。）
胆人胆者肝之腑也  ***************************
（两傍一百四穴）
《甲乙经》：胆出于窍阴，窍阴者金也。在足小指次指之端，去爪甲如韭叶，足少阳脉之所出也，为井。冬三月宜灸之。
流于侠溪，侠溪者水也。在足小指次指歧骨间，本节前陷者中，足少阳脉之所留也，为荥。春三月宜灸之。
注于临泣，临泣者木也。在足小指次指间，本节后间陷者中，去侠溪一寸半，足少阳脉之所注也，为输。夏三月宜灸之。
过于丘墟，在足外廉踝下，如前陷者中，去临泣三寸，足少阳脉之所过也。
行于阳辅，阳辅者火也。在足外踝上四寸，辅骨前绝骨端，如前三分许，去丘墟七寸，足少阳脉之所行也，为经。
入于阳陵泉，阳陵泉者土也。在膝下一寸外廉陷者中，足少阳脉之所入也，为合。秋三月宜灸之。（出第三卷中，甄权、《千金》、杨操同。）
窍阴，在足小指次指之端，去爪甲如韭叶，灸三壮。主胁痛，咳逆不得息，手足清，烦热汗不出，转筋，头痛如锥刺之，循循然不可以动，动益烦心，喉痹，舌卷口干，臂内廉痛，不可及头，耳聋鸣。
侠溪，在足小指次指歧骨间，本节前陷者中，灸三壮。主胸中支满，寒如风吹状，寒热，热病汗不出，目外眦赤痛，头眩，两颔痛，寒泣出，多汗，耳鸣聋，目痒，胸中痛不可反侧，痛无常处，痎疟，狂疾。
地五会，在足小指次指本节后陷者中，不宜灸，灸使人瘦，不出三年死。主内伤唾血不足，外无膏泽，乳肿。
临泣，在足小指次指间本节后，去侠溪一寸半陷者中，灸三壮。主厥，四逆，喘，气满，风，身汗出而清，髋髀中痛，不得行，足外皮痛，胸中满，腋下肿，马刀疡瘘，喜自啮颊，天牖中肿，淫泺胫酸，头眩，枕骨颔颅痛，目涩，身痹，洒淅振寒，季胁下支满，寒热，胸胁腰腹膝外廉痛，月水不利，见血而有身则败，及乳肿，胸痹，心下痛不得息，痛无常处，大风，目外眦痛，身热痱，缺盆中痛，疟日西发。
丘墟，在足外廉踝下，如前陷者中，去临泣三寸，灸三壮。主目视不明，振寒，目瞖瞳子不见，腰胁痛，脚酸转筋，胸胁痛，善太息，胸满彭彭然，疟振寒，腋下肿，痿厥寒，足腕不收，躄，坐不能起，髀枢脚痛，大疝腹坚，寒热颈肿，狂疾。
悬钟，足三阳大络，在外踝上三寸动者中，按之阳明脉绝乃取之，灸五壮。主肠满，胃中有热，不嗜食，小儿腹满，不能食饮。
光明，足少阳络，在外踝上五寸，灸五壮。主身体寒少热甚，恶心惕然，此与绝骨穴疗病同功。主淋沥，胫酸，热病汗不出，狂病。虚则痿躄，坐不能起。实则厥，胫热膝痛，身体不仁，手足偏小，啮颊，不能俛仰，痓。
外丘，足少阳郄，少阳所生，在外踝上七寸，灸三壮。主肤痛痿痹，胸胁满，头痛，项内寒热，癫疾，呕沫。
阳辅，在外踝上四寸，辅骨前绝骨之端，如前三分许，去丘墟七寸，灸三壮。主寒热，腰痛如小锥居其中，沸然肿，不可以咳，咳则筋缩急，诸节痛，上下无常处，寒热，酸痟，四肢不举，腋下肿，马刀瘘，髀膝胫骨摇，酸痹不仁，喉痹。
阳交，一名别阳，一名足髎，阳维郄，在外踝上七寸，斜属三阳分肉间，灸三壮。主寒厥癫疾，噤龂瘛疭，惊狂喉痹，胸满面肿，寒热，髀胫不收，喑不能言。
阳陵泉，在膝下一寸，外廉陷者中，足少阳脉气所发，灸三壮。主太息口苦，咽中介介，数唾，胁下支满，呕吐逆，髌痹引膝股外廉痛，不仁，筋急，呕宿汁，心澹澹如人将捕之，胆胀。
阳关，在阳陵泉上三寸，犊鼻外陷者中，不宜灸。主膝外廉痛，不可屈伸，胫痹不仁。
中渎，在髀外膝上五寸，分肉间陷者中，足少阳脉气所发，灸五壮。主寒气在分肉间，痛攻上下，筋痹不仁。
环跳，在髀枢中，侧卧，伸下足屈上足取之，足少阳脉气所发，灸五十壮。主枢中痛不可举，腰胁相引急痛，痹筋瘛，胫痛不可屈伸，痹不仁。
本神，在曲差傍一寸半发际，一曰直耳上入发际四分。足少阳、阳维之会，灸五壮。主头目眩痛，颈项强急，胸胁相引，不得倾侧，癫疾，呕沫，小儿惊痫。
头维，在额角发际本神傍一寸五分，禁不可灸。主寒热，头痛如破，目痛如脱，喘逆烦满，呕吐，流汗难言。
临泣，当目上眦，直上入发际五分陷者中，足少阳、太阳之会，灸三壮。主颊青，不得视，口沫泣出，两目眉头痛，小儿惊痫反视。
目窗，一名至营，在临泣后一寸，足少阳、阳维之会，灸三壮。主头痛目瞑，远视䀮䀮，上齿龋肿。
正营，在目窗后一寸，足少阳、阳维之会，灸五壮。主牙齿痛，唇吻急强，齿龋痛，恶寒。
承灵，在正营后一寸半，足少阳、阳维之会，灸五壮。主脑风头痛，恶见风寒，鼽衄鼻窒，喘息不通。
脑空，一名颞颥，在承灵后一寸半，侠玉枕骨下陷者中，足少阳、阳维之会，灸五壮。主头痛身热，引两颔急，脑风目瞑，头痛，风眩目痛，鼻管疽，发为厉鼻，癫疾，大瘦。
风池，在颞颥后发际陷者中，足少阳、阳维之会，灸三壮。主寒热，癫疾僵仆，温热病汗不出，头眩痛，痎疟，颈项痛不得顾，目泣出，多气多，鼻鼽衄，目内眦赤痛，气发，耳寒目不明，喉痹伛偻引项，筋挛不收。
颅息，在耳后青脉间，足少阳脉气所发，灸三壮。主身热，头重胁痛，不可反侧，小儿痫，喘不得息，耳鸣。
悬颅，在曲角颞颥上廉，足少阳脉气所发，灸三壮。主热病头痛，引目外眦而急，烦满汗不出，引颔齿，面赤皮痛。
颔厌，在曲角颞颥上廉，足少阳、阳明之会，灸三壮。主善嚏，头痛身热，目眩无所见，偏头痛，引目外眦而急，耳鸣。
悬厘，在曲角颞颥下廉，手足少阳、阳明之会，灸三壮。主热病，偏头痛，引目外眦，耳鸣，善嚏。
阳白，在眉上一寸直瞳子，灸三壮。主头目瞳子不可以视，颈项强急，不可以顾。
丝竹空，一名目髎，在眉后陷者中，足少阳脉气所发，不可灸，不幸，使人目小及盲。眩头痛互引，目中赤䀮䀮，脐风，目上插，痓反目，憎风，癫疾，狂烦满。
瞳子髎，一名后曲，在目外去眦五分，手足少阳之会，灸三壮。主青盲无见，远视䀮䀮，目中肤瞖白膜。
天冲，在耳上如前三寸，灸九壮。主头痛，癫，泪下呕沫，痓互引，善惊。
率谷，在耳上入发际一寸五分，嚼而取之，灸三壮。主醉酒风发，两角眩痛，一云两目眩，不能饮，烦满呕吐。
曲鬓，在耳上入发际，曲隅陷者中，鼓颔有空，足太阳、少阳之会，炙三壮。主颈颔支满引牙齿，口闭不开，急痛不能言。
浮白，在耳后入发际一寸下曲颊后，灸三壮。主足缓不收，痿不能行，不能言，寒热喉痹，咳逆痰沫，胸中满，不得喘息，胸痛，耳聋嘈嘈无所闻，颈项痈肿，不能言，及瘿气，肩背不能举，齿牙龋痛。
窍阴，在完骨上枕骨下，手足太阳、少阳之会，灸五壮。主管疽发厉，项痛引颈，痈肿。
完骨，在耳后入发际四分，足太阳、少阳之会，灸三壮。主风头耳后痛，烦心，足痛不收失履，口㖞僻，头项摇瘛，牙车急，癫疾僵仆，头面虚肿，齿牙龋痛，小便赤黄，喉痹项肿，不可俛仰，颊肿引耳，痎疟，狂易。
渊腋，在腋下三寸宛宛中，举臂取之，主胸满，马刀，臂不举，禁不可灸，灸之不幸。生肿马疡，内溃者死，寒热生马疡可疗。
大包，脉出渊腋下三寸，脾之大络，布胸胁中九肋间及季胁端，灸三壮。主腹有大气不得息，息即胸胁中痛。实则其身尽寒，虚则百节皆纵。
辄筋，在腋下三寸，复前行一寸，著胁，足少阳脉气所发，灸三壮。主胸中暴满，不得卧，喘息。
天池，一名天会，在乳后一寸，腋下三寸，著胁直腋橛肋间，手心主、足少阳脉之会，灸三壮。主寒热，胸满颈痛，四肢不举，腋下肿，上气胸中有声，喉中鸣。
章门，脾募也。一名长平，一名胁髎，在大横外直脐季肋端，足厥阴、少阳之会，侧卧屈上足，举臂取之，灸三壮。主腹中鸣盈盈然，食不化，胁痛不得卧，烦热口干燥，不嗜食，胸胁支满，喘息而冲，膈呕，心痛及伤饱，身黄，羸瘦，腰痛不得反侧，奔豚腹肿，腰清脊强，四肢懈堕，善怒，咳少气，郁郁然不得息，厥逆，肩不举，马刀，身瞤，石水，胃胀。
带脉，在季肋下一寸八分，灸五壮。主妇人少腹坚痛，月水不通。
五枢，在带脉下三寸，一云在水道下一寸半，灸五壮。主男子阴疝，两丸上下入腹痛，妇人下赤白，里急瘛疭。
京门，肾募也，一名气府，一名气输，在监骨腰中季肋本侠脊，灸三壮。主痉，脊反折，腰痛不可久立、俛仰，寒热，腹，央央然不得息，溢饮，水道不通，溺黄，少腹里急痛，洞泄，髀痛引背。
维道，一名外枢，在章门下五寸三分，足少阳、带脉之会，灸三壮。主咳逆不止，三焦有水气，不能食。
居髎，在长平下八寸三分，监骨上陷者中，阳蹻、足少阳之会，灸三壮。主腰痛引少腹，在腋前两筋间，主肩前痛与胸相引，臂里挛急，手不得上举至肩。（甄权、《千金》、杨操同。）
后腋，在腋后廉际两筋间，主腋外相引而痛，手臂拘挛急，不得上头。
转谷，在傍二骨间陷者中，主胸胁支满，不欲食，谷入不化，呕吐复出。举腋取之。
饮郄，在食门下一寸，骨间陷者中，主腹满胪胀，痛引脐傍，腹鸣濯濯若中有水声。仰腹取之。
应突，在饮郄下一寸。主饮食不入，腹中满，大便不得节，腹鸣泄注。仰腹取之。
胁堂，在腋阴下二骨陷者中。主胸胁支满，胪胀奔豚，噫哕喘逆，膽视目黄。举腋取之。
旁庭，在胁堂下二骨间陷者中，举腋取之，灸三壮。主卒暴中、飞尸、遁及胸胁支满，时上抢心，呕吐喘逆，咽干胁痛。
始素，在腋胁下廉下二寸骨陷者中，主胁下支满，腰痛引腹，筋挛，阴气上缩。举臂取之。
脾人脾者脏也  ***************************
（两傍四十八穴）
《甲乙经》：脾出于隐白，隐白者木也。在足大指端内侧，去爪甲角如韭叶，足太阴脉之所出也，为井。冬三月宜灸之。
流于大都，大都者火也。在足大指本节后陷者中，足太阴脉之所留也，为荥。春三月宜灸之。
注于太白，太白者土也。在足内侧核骨下陷者中，足太阴脉之所注也，为输。夏三月宜灸之。
行于商丘，商丘者金也。在足内踝上微前陷者中，足太阴脉之所行也，为经。
入于阴陵泉，阴陵泉者水也。在膝下内侧辅骨下陷者中，伸足乃得之。足太阴脉之所入也，为合。秋三月宜灸之。（出第三卷中。甄权、《千金》、杨操同。）
隐白，在足大指端内侧，去爪甲角如韭叶，灸三壮。主腹中有寒气，起则气喘，热病衄血不止，烦心善悲，腹胀，逆息热气，足胫中寒，不得卧，气满胸中热，暴泄，仰息，足下寒，膈中闷，呕吐不欲饮食，尸厥死不知人，脉动如故，饮渴，身体痛，多唾。
大都，在足大指本节后陷者中，灸三壮。主热病汗不出，厥手足清，暴泄，厥心痛，腹胀满，心尤痛甚者，胃心痛也。疟，不知所苦，风逆，暴四肢肿，湿则唏然寒，饥则烦心，饱则眩。
太白：在足内侧核骨下陷者中，灸三壮。主病先头重，颊痛，烦冤身热，腰痛不可以俛仰，腹满，两颔痛甚，暴泄，善饥而不欲食，善噫，热中，足清，腹胀食不化，善呕泄有脓血，苦呕无所出，先取三里，后取太白、章门。厥心痛，腹胀满，心尤痛甚者，胃心痛也。胸胁支满，腹中切痛，霍乱逆气，大便难，身重骨痿不相知，热病满闷不得卧，脾胀。
公孙，在足大指本节之后一寸，别走阳明，太阴络也，灸三壮。主疟，不嗜食，多寒热，汗出。实则腹中切痛，厥，头面肿，烦心狂言，多饮，不嗜卧。虚则鼓胀，腹中气大满，热痛，不嗜饮，霍乱。
商丘，在内踝微前陷者中，灸三壮。主癫疾狂，多食，善笑不休，发于外，烦心中渴，疟寒，肠中痛，已汗出，腹满响响，不便，心下有寒痛，阴股内痛，气逆，狐疝走上下腹痛，脾虚令人病寒，不乐，好太息，喉痹，寒热善呕，骨痹烦满，痫瘛手足扰，癫疾目昏口噤，溺黄，筋挛痛，病善厌梦者绝子，厥头痛，面肿起，咳而泄，不欲食，痔疾，骨疽蚀。
漏谷，在足内踝上六寸骨下陷者中，亦足太阴络，灸三壮。主腹中热，若寒肠鸣，强欠，时内痛，心悲气逆，腹满腹胀而气怏然，引肘胁下，皆主之；少腹胀急，小便不利，厥气上头巅。
三阴交，在内踝上三寸骨下陷者中，足太阴、厥阴、少阴之会，灸三壮。主足下热，胫疼不能久立，湿痹不能行，腹中热，苦寒膝内痛，心悲，气逆腹满，小便不利，厥气上及巅，脾病者身重，若饥，足痿不欲行，善瘛，脚下痛。虚则腹胀腹鸣，溏泄，食饮不化，脾胃肌肉痛。此出《素问》。
地机，一名脾舍，足太阴郄，别走上一寸，空在膝下五寸，灸五壮。主㿗疝，溏瘕，腹中痛，脏痹。
阴陵泉，在膝下内侧辅骨下陷者中，伸足乃得之，灸三壮。主溏泄，谷不化，腹中气胀嗑嗑，胁下满，腹中气盛，腹胀逆不得卧，肾腰痛不可俛仰，气癃尿黄，寒热不节，女子疝瘕，按之如似汤沃其股内至膝，飧泄，妇人阴痛，少腹坚急痛，重下，不嗜食，心下满，寒中，小便不利，霍乱，足痹痛。
血海，在膝下膑上内廉白肉际二寸中，足太阴脉气所发，灸五壮。主妇人漏下恶血，月闭不通，逆气腹胀。
箕门，在鱼腹上越筋间，动应手阴市内，足太阴脉气所发，云在股上起筋间，灸三壮。主淋遗尿，鼠蹊痛，小便难。
期门，期门肝经肝募也。在第二肋端，不容傍一寸五分，上直两乳，足太阴、厥阴、阴维之会，举臂取之，灸五壮。主妇人产余疾，饮食不下，胸胁支满，目眩足寒，小便难，心切痛，善噫，闻酸臭，酸痹，腹满，少腹尤大，息贲，胁下气上下，胸中有热，目青而呕，霍乱泄痢，痓，腹大坚不得息，咳，胁下积聚，喘逆，卧不安席，时寒热，心大坚，奔豚上下，癃遗溺，鼠蹊痛，小便难而白，喑不能言。
日月，日月胆经胆募也。在期门下五分，灸五壮。主太息，善悲，小腹有热，欲走多唾，言语不正，四肢不收。
腹哀，在日月下一寸半，足太阴、阴维之会，灸五壮。主便脓血，寒中，食不化，腹中痛。
大横，腹哀下三寸，直脐傍，足太阴、阴维之会，灸五壮。主大风逆气，多寒善悲。
腹结，一名肠窟，在大横下一寸三分，灸五壮。主绕脐痛抢心，膝寒泄痢。
府舍，在腹结下三寸，足太阴、阴维之会，灸五壮。主疝瘕，髀中急痛，循胁上下抢心，腹满积聚，厥逆霍乱。
冲门，一名慈宫，去大横五寸，在府舍横骨两端约中动脉，足太阴、阴维之会，灸五壮。主寒气腹满，癃淫泺身热，腹中积痛，阴疝乳难，子上冲心。
云门，云门中府肺经，在巨骨下，气户傍各二寸陷者中，动脉应手，手太阴脉气所发，举臂取之，灸五壮。主喉痹，胸中暴逆，先取冲脉，后取三里、云门，皆泻之。咳喘不得息，坐不得卧，呼吸气索，咽不得，胸中热，暴心腹痛，疝积时发，上冲心，肩痛不可举，引缺盆，脉代不至寸口，四逆脉鼓不通。
中府，肺募也。一名膺中俞，在云门下一寸，一云一寸六分，乳上三肋间，动脉应手陷者中，手太阴之会，灸五壮。主肺系急，胸中痛，恶清，胸满悒悒然，胆热呕逆，气相追逐，多浊唾，不得息，肩背风，汗出，腹胀，食噎不下，喉痹，肩息肺胀，皮肤骨痛，寒热烦满。
周荣，在中府下一寸六分陷者中，足太阴脉气所发，仰而取之，灸五壮。主胸胁支满，不得俛仰，饮食不下，咳唾陈脓。
胸乡，在周荣下一寸六分陷者中，足太阴脉气所发，仰而取之，灸五壮。主胸胁支满，却引背痛，卧不得转侧。
天溪，在胸乡下一寸六分陷者中，足太阴脉气所发，仰而取之，灸五壮。主胸中满痛，乳肿贲膺，咳逆上气，喉鸣有声。
食窦，在天溪下一寸六分陷者中，足太阴脉气所发，举臂取之，灸五壮。主胸胁支满，膈间雷鸣，滀漉常有小声。（甄权、《千金》、杨操同。）
胃人胃者脾之腑也  ***************************
（两傍九十三穴，去下承浆一单穴，共九十二穴）
《甲乙经》：胃出于厉兑，厉兑者金也。在足大指次指之端，去爪甲如韭叶，足阳明脉之所出也，为井。冬三月宜灸之。
流于内庭，内庭者水也。在足大指次指外间陷者中，足阳明脉之所留也，为荥。春三月宜灸之。
注于陷谷，陷谷者木也。在足大指次指之间本节后陷者中，去内庭二寸，足阳明脉之所注也，为输。夏三月宜灸之。
过于冲阳，一名会骨，在足趺上五寸骨间动脉上，去陷谷三寸，足阳明脉之所过也，为原。
行于解溪，解溪者火也。在冲阳后一寸半，腕上陷者中，足阳明脉之所行也，为经。
入于三里，三里者土也。在膝下三寸胻外廉，足阳明脉之所入也，为合。秋三月宜灸之。（出第三卷中。甄权、《千金》、杨操同。）
厉兑，在足大指次指之端，去爪甲如韭叶，灸一壮。主尸厥，口噤气绝，脉动如故，其形无知，如中恶状；疟不嗜食，腹寒胀满，热病汗不出，鼽衄，眩前仆，面浮肿，足胫寒，恶人与木音，喉痹龋齿，恶风，鼻不闻，多卧善惊。
内庭，在足大指次指外间陷者中，灸三壮。主四肢厥逆，手足闷者使人久持之，逆冷胫痛，腹胀满皮肤痛，善伸数欠，恶人与木音，振寒，嗌中引痛，热病汗不出，下齿痛，恶寒目急，喘满寒，龂口噤僻，不嗜食。
陷谷，在足大指次指之间本节后陷者中，去内庭二寸，灸三壮。主热痢，面肿目痈肿，善啮唇，善噫，腹痛胀满，肠鸣，热病汗不出，水肿留饮，胸胁支满。
冲阳，一名会原，在足跗上五寸骨间动脉上，去陷谷三寸，灸三壮。主皮先寒，热病汗不出，口热痛，胃管痛，时寒热，皆主之；齿龋痛，腹大，不嗜食，振寒而欠，狂妄而行，登高而歌，弃衣而走，足下缓失履，风水，面胕肿。
解溪，在足冲阳后一寸半，腕上陷者中，灸三壮。主热病汗不出者噫，腹胀满，胃热谵言，风水面胕肿颜黑，厥气上支，腹胀大下重，疟瘛疭惊，股膝重，胻转筋，头眩痛，癫疾，厥寒热，欠，烦满，悲泣出，狂易见鬼与火，霍乱，风从头至足，面目赤肿痛，啮痛。
丰隆，足阳明络也。在外踝上八寸，下廉胻外廉陷者中，灸三壮。主厥逆，胸痛如刺，腹中切痛，大小便涩难，厥头痛，面浮肿，烦心，狂见鬼，善笑不休，发于外有所大喜，喉痹不能言。
巨虚下廉，足阳明与小肠合，在上廉下二寸，灸三壮。主少腹痛，飧泄出麋，次指间热，若脉陷，寒热身痛，唇干，不得汗出，毛发焦，脱肉少气，内有热，不欲动摇，泄脓血，腰引少腹痛，暴惊，狂言非常，女子乳痈，惊痹，胫肿，足跗不收，跟痛。
条口，在下廉上一寸，足阳明脉气所发，灸五壮。主胫寒不得卧，胫疼足缓失履，湿痹，足下热，不能久立。
巨虚上廉，足阳明与大肠合，在三里下三寸，灸三壮。主飧泄，大肠痛，狂妄走，善欠，大肠有热，肠鸣腹满，侠脐痛，食不化，喘不能行立，胸胁支满，恶闻人木音，风水面肿。甄权云：主大气不足，偏风，腲腿脚不随。
三里，在膝下三寸，胻外廉，灸三壮。主阳厥悽悽而寒，少腹坚，头痛，胫股腹痛，消中，小便不利，善哕，痓，中有寒。腹中寒，胀满善噫，闻食臭，胃气不足，肠鸣腹痛，食不化，心下胀，热病汗不出，喜呕吐，苦癃，痓身反折，口噤，喉痹不能言，寒热，阴气不足，热中，消谷善饥，腹热身烦，狂言，胸中瘀血，胸胁支满，膈痛不能久立，膝痿寒水，腹胀皮肿，乳痈，有热，五脏六腑胀，狂歌妄言，怒恐，恶人与火，骂詈，霍乱，遗屎失气。
犊鼻，在膝膑下胻上骨侠解大筋中，足阳明脉气所发，灸三壮。主犊鼻肿，先熨去之，其赤坚勿攻，攻者死；膝中痛不仁，难跪起，诸肿节溃者死，不溃可疗也。
梁丘，足阳明郄，在膝上二寸两筋间，灸三壮。主大惊，乳痛，胫苦痹，膝不能屈伸，不可以行。
阴市，一名阴鼎，在膝上三寸伏兔下，若拜而取之，足阳明脉气所发，不可灸。主寒疝下至腹腠，膝腰痛如清水，大腹诸疝，按之下膝上，伏兔中寒痛，腹胀满，痿厥少气。
伏兔，在膝上六寸起肉，足阳明脉气所发，禁不宜灸。
髀关，在膝上伏兔后交分中，灸三壮。主膝寒痹不仁，痿不得屈伸。
承泣，一名溪穴，一名面髎，在目下七分，直目瞳子，蹻脉、任脉、足阳明之会。甄权云：在眼下八分，禁不宜灸；无问多少，三日以后眼下大如拳，息肉长桃许大，至三十日即定，百日都不见物，或如升大，目不明，泪出，目眩瞢，瞳子痒，远视䀮䀮，昏夜无所见，目瞤动，与项口参相引，㖞僻，口不能言。
四白，在目下一寸，足阳明脉气所发，灸七壮，主目痛口僻，泪出，目不明。
迎香，一名冲阳，在禾髎上，鼻下孔傍，手足阳明之会。主鼻鼽不利，窒洞气寒，㖞僻多涕，鼻衄有齆，不宜灸。
巨髎，在侠鼻傍八分，直瞳子，蹻脉、足阳明之会。主面目恶风寒，䪼肿痈痛，招摇视瞻，瘛疭口僻，青盲无所见，远视䀮䀮，目中淫肤，白膜覆瞳子。
地仓，一名胃维，侠口傍四分，如近下，蹻脉、手足阳明之会，灸三壮。主口缓不收，不能言语，手足痿躄不能行。
承浆，一名天池，在颐前下唇之下，足阳明、任脉之会，开口取之，灸三壮。主寒热悽厥鼓颔，癫疾呕沫，寒热，痓互引，口干，小便赤黄，或时不禁，消渴嗜饮，目瞑，身汗出，衄血不止，上齿龋。
颊车，在耳下曲颊端陷者中，足阳明脉气所发，灸三壮。开口有空。主颊肿，口急，颊车骨痛，齿不可用嚼。
大迎，一名髓孔，在曲颔前一寸二分骨陷者中动脉，足阳明脉气所发，灸三壮。主寒热，颈瘰疬，癫疾，口㖞喘，痓悸口噤，厥口僻，失欠，下牙痛，颊肿，恶寒，口不收舌，不能言，不得嚼。
上关，一名客主人，在耳前上廉起骨，开口有空，灸三壮。主唇呦强，上齿龋痛，口僻噤不开，耳痛聋齆，瘛疭，口沫出，寒热，痓，青盲[耳遺]目，恶风寒。
下关，在客主人下，耳前动脉下空下廉，合口有空，张口而闭，灸三壮。主失欠，下齿龋，下牙痛，䪼肿，耳聋鸣，痓，口僻，耳中有干底，聤耳有脓，不可灸之。
耳门，在耳前起肉当耳中缺者，灸三壮。主耳中有脓及底耳、聤耳，皆不灸。主耳痛鸣聋，头颔痛，上齿龋。
人迎，一名天五会，在颈大脉动应手，侠结喉傍，以候五脏之气，足阳明脉气所发，禁不可灸，灸之不幸杀人。一云：有病可灸三壮。主阳逆霍乱，阳逆头痛，胸满不得息，胸满呼吸喘喝，穷屈窘不得息。刺人迎入四分，不幸杀人。
水突，一名水门，在颈大筋前，直人迎下，气舍上，足阳明脉气所发，灸三壮。主咳逆上气，咽喉痈肿，呼吸短气，喘息不通。
气舍，在颈直人迎侠天突陷者中，足阳明脉气所发，灸三壮。主咳逆上气，瘤瘿气，咽肿，肩肿不得顾，喉痹。
气户，在巨骨下俞府两傍各二寸陷者中，足阳明脉气所发，仰而取之，灸五壮。主胸胁支满，喘逆上气，呼吸肩息，不知食味。
库房，在气户下一寸六分陷者中，足阳明脉气所发，仰而取之，灸五壮。主胸胁支满，咳逆上气，呼吸多，唾浊沫脓血。
屋翳，在库房下一寸六分陷者中，足阳明脉气所发，仰而取之，灸五壮。主胸胁支满，咳逆上气，呼吸多，唾浊沫脓血，身体重，皮肤不可近衣，淫泺瘛疭不仁。
膺窗，在屋翳下一寸六分，灸五壮。主胸满，痈肿乳痈，寒热短气，卧不安。
乳中，禁不可灸，灸之生疮，疮中有脓血，清汁者可疗，疮中有息肉，若蚀疮者死。
乳根，在乳下一寸六分陷者中，足阳明脉气所发，仰而取之，灸五壮。主胸下满痛，膺肿乳痈，悽索寒痛，不可按搔。
不容，在幽门傍各一寸半，去任脉二寸，直四肋端，足阳明脉气所发，灸五壮，主呕血，肩息，胁下痛，口干，心痛与背相引，不可咳，引肾痛。
承满，在不容下一寸，足阳明脉气所发，灸五壮。主肠鸣相逐，不可倾侧，肩息唾血。
梁门，在承满下一寸，足阳明脉气所发，灸五壮。主胁下积气结痛。
关门，在梁门下五分，一云一寸，太一上，足阳明脉气所发，灸五壮。主遗溺，腹胀善满，积气身肿。
太一，在关门下一寸，足阳明脉气所发，灸五壮。主狂癫疾，吐舌。
滑肉门，在太一下一寸，足阳明脉气所发，灸五壮。主狂癫疾，吐舌。
天枢，一名长溪，一名谷门，去盲俞一寸半，在侠脐二寸陷者中，足阳明脉气所发，灸三壮。主脐疝绕脐而痛，时上冲心，共子胞络中痛，月水不以时休止，腹胀肠鸣，气上冲胸，不能久立，肠中痛濯濯，冬月重感于寒则泄，当脐而痛，肠胃间游气切痛，食不化，不嗜食，身重，夹脐急，疟振寒，热盛狂言，脾胀四肢重不能胜衣，阴疝，气疝，烦呕面肿，大肠胀。
外陵，在长溪下五寸大巨上，足阳明脉气所发，灸五壮。主腹中尽痛。
大巨，一名掖门，在长溪下二寸，足阳明脉气所发，灸五壮。主腹满痛，善烦，㿗疝，偏枯，四肢不用，善惊。
水道，在大巨下三寸，足阳明脉气所发，灸五壮。主少腹胀满，痛引阴中，腰背中痛，腹中瘕，子门有寒引髌髀，三焦约，小便不通。
归来，一名溪穴，在水道下五寸，灸五壮。主少腹痛，奔豚，卵上入痛引茎中，女人阴中寒。
气冲，在归来下一寸，鼠蹊上一寸，动应手，足阳明脉气所发，灸三壮。主肠中大热不安，腹有逆气，女子月水不利，或闭塞，暴腹胀满，癃，淫泺身热，腹中绞痛，㿗疝阴肿，乳难，子上抢心，若胞不出，众气尽乱，腹满不得反息，腰痛控睾，少腹及股卒俛不得仰，脱下，石水，无子，少腹痛，阴疝，茎中痛，两丸骞痛，不可仰卧。（甄权、《千金》、杨操同。）
心人心者脏也  ***************************
（两傍一十六穴）
《甲乙经》：心出于少冲，少冲者木也。一名经始。在手小指内廉之端，去爪甲如韭叶，手少阴脉之所出也，为井。冬三月宜灸之。
流于少府，少府者火也。在手小指本节后陷者中，直劳宫，手少阴脉之所留也，为荥。春三月宜灸之。
注于神门，神门者土也。一名兑冲，一名中都。在掌后兑骨之端陷者中，手少阴脉之所注也，为输。夏三月宜灸之。
过于通里，手少阴络，在腕后一寸。
行于灵道，灵道者金也。在掌后一寸半，或一寸，手少阴脉之所行也，为经。
入于少海，少海者水也。一名曲节。在肘内廉节后，手少阴脉之所入也，为合。秋三月宜灸之。（出第三卷中。甄权、《千金》、杨操同。）
少冲，一名经始，在手小指内廉之端，去爪甲如韭叶，灸一壮。主热病烦心上气，心痛而冷，烦满少气，悲恐善惊，掌中热，肘腋胸中痛，口中热，咽喉中酸，乍寒乍热，手卷不伸，掌痛引肘腋。
少府，在手小指本节后陷者中，直劳宫，灸三壮。主烦满少气，悲恐畏人，臂酸，掌中热，手卷不伸。
神门，一名兑冲，一名中都，在掌后兑骨之端陷者中，灸三壮。主疟，心烦甚，欲得冷水，寒则欲处热，热中咽干，不嗜食，心痛数噫，恐悸，悸气不足，喘逆身热，狂悲哭，呕血，上气，遗溺，手及臂寒。
少阴郄，在掌后脉中，去腕半寸，灸三壮。主十二痫，失喑不能言，悽悽寒，咳吐血，气惊，心痛。
通里，手少阴络，在腕后一寸，灸三壮。主热病先不乐，数日热，热则卒心中懊憹，数欠频伸，悲恐，头眩痛，面赤而热，无汗及癫，心下悸，臂臑肘痛。实则支满；虚则不能言，苦呕喉痹，少气，遗溺。
灵道，在掌后一寸半，或云一寸，灸三壮。主心痛悲恐，相引瘛疭，臂肘挛，暴喑不能言。
少海，一名曲节，在肘内廉节后陷者中，动应手，灸五壮。主寒热，齿龋痛，狂易，疟，背振寒，引肘腋痛。甄权云：穴在臂侧曲肘内横纹头，屈手向头而取之陷者中。主腋下瘰疬，不宜灸。
极泉，在腋下筋间动脉入胸，手少阴脉气所发，灸五壮。主心腹痛，干呕哕，是动则病嗌干心痛，渴而欲饮，为臂厥，是主心所生病者，目黄，胁痛，臑臂内后廉痛，掌中热痛。（甄权、《千金》、杨操同。）
黄帝问曰：手少阴之脉独无俞，何也？岐伯对曰：少阴者心脉也，是五脏六腑之大主也，精神之舍也。其脏坚固，邪不能害。害之则心伤，心伤则神去，神去则死矣。故诸邪之在于心者，皆在心之包络，包络者心主之脉也，故独无俞焉。曰：少阴无俞者不病乎？对曰：其外经脉病而脏不病，故独取其经于掌后兑骨之端。（出第三卷中。）
小肠人小肠者心之腑也  ***************************
（两傍二十六穴）
《甲乙经》：小肠出于少泽，少泽者金也。一名少吉，在手小指之端，去爪甲一分，手太阳脉之所出也，为井。冬三月宜灸之。
流于前谷，前谷者水也。在手小指外侧本节前陷者中，手太阳脉之所留也，为荥。春三月宜灸之。
注于后溪，后溪者木也。在手小指外侧本节后陷者中，手太阳脉之所注也，为输。夏三月宜灸之。
过于腕骨，在手外侧腕前起骨下陷者中，手太阳脉之所过也，为原。
行于阳谷，阳谷者火也。在手外侧腕中兑骨之下陷者中，手太阳脉所行也，为经。
入于小海，小海者土也。在肘内大骨外，去肘端五分陷者中，屈肘乃得之，手太阳脉之所入也，为合。秋三月宜灸之。（出第三卷中。甄权、《千金》、杨操同。）
少泽，一名少吉，在手小指之端，去爪甲下一分陷者中，灸一壮。主振寒，小指不用，寒热汗不出，头痛，喉痹舌急卷，小指之间热，口中热，烦心心痛，臂内廉胁痛，咳，瘛疭口干，项痛不可顾，痎疟寒热。
前谷，在手小指外侧本节前陷者中，灸三壮。主热病汗不出，狂互引，癫疾，耳鸣，寒热，颔肿不可顾，喉痹劳瘅，小便赤难，咳衄胸满，肘臂腕中痛，颈肿不可以顾，头项急痛眩，淫泺，肩胛小指痛，臂不可举，头项痛，咽肿不可咽，鼻不利，目中白瞖，目痛泣出，甚者如脱，痎疟。
后溪，在手小指外侧本节后陷者中，灸一壮。主振寒寒热，肩臑肘臂痛，头眩痛不可顾，烦满，身热恶寒，目赤痛烂眦，生瞖，鼽衄，发聋，臂重肿，肘挛，痂疥，胸满引臑，泣出，惊颈项强，身寒，耳鸣，痎疟，寒热颈颔肿，狂互引，癫疾数发。
腕骨，在手外侧腕前起骨下陷者中，灸三壮。主热病汗不出，胁痛不得息，颈颔肿，寒热，耳鸣无闻，衄，狂易，痓互引，消渴，偏枯，臂腕痛，肘屈不得伸，风头痛泣出，肩臂臑颈痛，项急烦满，惊五指掣不可屈伸，战慄痎疟。
阳谷，在手外侧腕中，兑骨之下陷者中，灸三壮。一云：在腕上侧两筋间陷者中。主狂癫疾，热病汗不出，胁痛不得息，颈颔肿，寒热，耳聋鸣，牙上齿龋痛，肩痛不能自带衣，臂腕外侧痛不举，风眩惊，手腕痛，泄风汗出至腰，项急不可以左右顾及俛仰，肩弛肘废，目痛，痂疥，肱瘛疭，头眩目痛，痎疟，胸满不得息。
养老，手太阳郄，在踝骨上一空，在后一寸陷者中，灸三壮。主肩痛欲折，臑如拔，手不能自上下。
支正，手太阳络，在腕后五寸，别走少阴者，灸三壮。主惊恐，振寒寒热，颈项肿。实则肘挛，头眩痛，狂易。虚则生疣，小者痂疥，风疟。
小海，在肘内大骨外，去肘端半寸陷者中，屈肘乃得之，灸三壮。甄权云：屈手向头而取之，不宜灸。主寒热，齿龋痛，风眩头痛，狂易，痈肘，疟背膂振寒，项痛引肘腋，腰痛引少腹中，四肢不举。
天窗，一名窗聋，在曲颊下扶突后，动应手陷者中，手太阳脉气所发，灸三壮。主耳聋无闻，颊痛肿，喉痛，喑不能言，肩痛引项，汗出及偏耳鸣。
秉风，在侠天髎外，肩上小髃后，手太阳、阳明、手足少阳之会，举臂取之，灸五壮。主肩痛不能举。
天宗，在秉风后大骨下陷者中，手太阳脉气所发，灸三壮。主胸胁支满，抢心咳逆，肩重肘臂痛不可举。
臑俞，夹肩髎后大骨下，胛上廉陷者中，手足太阳、阳维、蹻脉之会，举臂取之，灸三壮。主寒热肩肿，引胛中臂酸，寒热颈历适，肩痛不可举臂。
睛明，一名泪孔，在目内眦，手足太阳、阳明之会，灸三壮。主目不明，恶风，目䀮䀮泪出，憎寒，头痛目眩瞢，内眦赤痛，目䀮䀮无所见，眦痒痛疼，白肤瞖。甄权云：不宜灸。（甄权、《千金》、杨操同。）
心包人心脉也  ***************************
（两傍一十六穴）
（通按：本经原九穴，此少天池一穴，人胆只八穴，故左右共十八穴也。）
《甲乙经》：心出于中冲，中冲者木也。在手中指之端，去爪甲如韭叶陷者中，手心主脉之所出也，为井。冬三月宜灸之。
流于劳宫，劳宫者火也。一名五里，在掌中央动脉，手心主脉之所留也，为荥。春三月宜灸之。
注于太陵，太陵者土也。在掌后两筋间陷者中，手心主脉之所注也，为输。夏三月宜灸之。
行于间使，间使者金也。在掌后三寸两筋间陷者中，手心主脉之所行也，为经。
入于曲泽，曲泽者水也。在肘内廉下陷者中，屈肘得之，手心主脉之所入也，为合。秋三月宜灸之。（出第三卷中。甄权、《千金》、杨操同。）
中冲，在手中指之端，去爪甲如韭叶陷者中，灸一壮。主热病烦心，心闷而汗不出，掌中热，心痛，身热如火，侵淫烦满，舌本痛。
劳宫，一名五里，在掌中动脉，灸三壮。主热病发热，满而欲呕哕，三日以往不得汗，怵惕，胸胁痛不可反侧，咳满，溺赤，大便血，衄不止，呕吐血，气逆噫不止，嗌中痛，食不下，善渴，口中烂，掌中热，风热，善怒，中心善悲，屡呕歔欷，善笑不休，烦心，咳，寒热善哕，少腹积聚，小儿口中腥臭，胸胁支满，黄瘅目黄。
太陵，在掌后两筋间陷者中，灸三壮。主心痛善悲，厥逆，悬心如饥之状，心澹澹而惊恐，热病烦心而汗不出，肘挛腋肿，善笑不休，心中痛，目赤黄，小便如血，欲呕，胸中热，狂言不乐，太息，喉痹嗌干，喘逆，身热如火，头痛如破，短气胸痛而手挛不伸，及腋偏枯不仁，手瘛偏小筋急，呕血，瘃痒，欲呕，耳鸣。
内关，手心主络，在掌后去腕二寸，灸三壮。主面赤皮热，热病汗不出，中风热，目赤黄，肘挛腋肿。实则心暴痛；虚则烦心，惕惕不能动，失智，心澹澹善惊恐，心悲。
间使，在掌后三寸两筋间陷者中，灸三壮。主心痛善悲，厥逆，悬心如饥之状，心澹澹而惊恐，热病面赤目黄，烦心喜哕，胸中澹澹善动如热，头身风热，呕吐怵惕，寒中少气，掌中热，肘挛腋肿，卒心中痛，瘛疭互相引，肘内廉痛，心熬熬然，胸痹引背，时寒，喜惊，喑不能语，咽中哽，头大浸淫。
郄门，手心主郄，去腕五寸，灸五壮。主心痛，衄，哕，呕血，惊恐畏人，神气不足。
曲泽，在肘内廉下陷者中，屈肘得之，灸三壮。主心痛，卒咳逆，心下澹然喜惊，身热烦心，口干，手清，逆气，呕血，肘瘛，善摇头，清汗出不过肩，伤寒病温。
天泉，一名天湿，在曲腋下二寸，举腋取之，灸三壮。主足不收，痛不可以行，心痛胸中痛，胁支满痛，膺背胛间两臂内廉痛。（甄权、《千金》、杨操同。）
肾人肾者脏也  ***************************
（两傍五十四穴，并二十三单穴，共七十七穴）
《甲乙经》：肾出于涌泉，涌泉者木也。一名地冲，在足心陷者中，屈足卷指宛宛中，足少阴脉之所出也，为井。冬三月宜灸之。
流于然谷，然谷者火也。一名龙渊，在足内踝前起大骨下陷者中，足少阴脉之所留也，为荥。春三月宜灸之。
注于太溪，太溪者土也。在足内踝后跟骨上动脉陷者中，足少阴脉之所注也，为输。夏三月宜灸之。
行于复溜，复溜者金也。一名伏白，一名昌阳，在足内踝上二寸陷者中，足少阴脉之所行也，为经。
入于阴谷，阴谷者水也。在膝内辅骨之后，大筋之下，小筋之上，按之应手，屈膝而得之，足少阴脉之所入也，为合。秋三月宜灸之。出第三卷中。甄权、《千金》、杨操同。
涌泉，一名地冲，在足心陷者中，屈足卷指宛宛中，灸三壮。主腰痛，大便难，少腹中痛，小便不利。甄权云：在脚心底宛宛中白肉际。主热中少气，厥寒，灸之热去，头痛烦心，心痛，不嗜食，咳而短气，喉痹热痛，脊胁相引，忽忽善忘，足厥，喘逆，足下清至膝，阴痹腹胀，头项痛，眼眩，男子如蛊，女子如阻，身体腰背如解，不欲食，丈夫㿗疝，阴跳，痛引篡中，不得溺，腹胁下支满，闭癃阴痿，后时少泄，四肢不举。实则身头痛，汗不出，目然无可见，怒欲杀人，暴痛引腰下节，时有热气，筋挛膝痛不可屈伸，狂如新发，衄，不食，喘呼，少腹痛引嗌，足厥痛，肩背颈痛，时眩，妇人无子，咽中痛，不可内食，转筋，风入腹中侠脐，胸胁支满，下之五指端尽痛，足不得践地，癫疾，喑不能言。
然谷，一名龙渊，在足内侧踝前起大骨下陷者中，灸三壮。主不嗜食，心如悬，哀而善怒，嗌内肿，心惕惕恐如人将捕之。多涎出，喘少气，吸吸不足以息，心痛如似刺，厥心痛与背相引，善瘛，如从后触其心，伛偻者肾心痛也。厥心痛，如锥刺其心；心痛甚者，脾心痛也。胸中寒，脉代时不至，上重下轻，足不能安地，少腹胀，上抢心，胸胁支满，咳唾有血。喉痹，癃疝石水，女子不字，阴暴出，淋漏，男子精溢，胫酸不能久立，寒热消渴，黄瘅，足一寒一热，舌纵，烦满，小儿脐风口不开，善惊痿厥，癫疾洞泄。
太溪，在足内踝后骨上动脉陷者中，灸三壮。主久疟咳逆，心闷不得卧，呕甚，热多寒少，欲闭户而处，寒厥足热，肾胀。热病汗不出，默默嗜卧，溺黄，少腹热，嗌中痛，腹胀内肿，涎下。厥心痛如锥刺其心，心痛甚者脾心痛也。霍乱，出泄不自知。消瘅善噫，气走喉咽而不能言，手足清，尿黄，大便难，嗌中肿痛，唾血，口中热如胶。胞中有大疝瘕积，与阴相引如痛苦，况泄上下出。渥，胸中满痛，乳肿溃，咳逆上气，喉咽喝有声，厥气上逆。
大钟，在足跟后冲中，走太阳、足少阴络，灸三壮。主实则闭癃，悽悽腰脊强痛，嗜卧，口中热；虚则腰痛，寒厥，烦心闷喘，少气不足以息，腹满，大便难，时上走胸中鸣，胀满，口舌干，口中吸吸，善惊，咽中痛，不可内食，善怒，惊恐不乐，咳喉中鸣，咳唾血，大肠结。
照海，阴蹻脉所生，在足内踝下，灸三壮。主热痛烦心，足寒清多汗。先取然谷，后取太溪，大指上动脉，皆先补之。目痛引脊，少腹偏痛，呕，瘛疭，视昏嗜卧。痓惊，善悲不乐，如堕状，汗不出，面尘黑，病饥不欲食。卒疝少腹痛，病在左取右，右取左，立已。阴暴起，疝，女子不下月水，妇人淋漓，阴挺出，四肢淫泺，心闷，久疟及诸淋，目中赤痛，偏枯不能得行，大风默默不知所痛，视如见星，尿黄，少腹热，咽干，痹。
水泉，足少阴郄，去太溪下一寸，在内踝下，灸五壮。主月经不来，来而多，心下痛，目䀮䀮不可远视。
复溜，一名伏白，一名昌阳，在足内踝上二寸陷者中，灸五壮。主腰痛引脊内廉，嗌干，腹瘛痛，坐起目䀮䀮，善怒多言，疟热少气，足胻寒不能自温，腹䐜切痛引心，心如悬，阴厥，脚腨后廉急，不可前却，肠澼，便脓血，足趺上痛，舌卷不能言，善笑，足痿不收。病溺青赤白黄黑，青取井，赤取荥，黄取输，白取经，黑取合。血痔，泄后重，腹痛如淋状及火气涎出，鼻孔中痛，腹中雷鸣，骨寒热无所安，汗出不休，心风四肢肿，气在横骨，风逆四肢肿，乳难。
交信，穴在内踝上二寸，少阴前、太阴后廉筋骨间，足阴蹻之郄，灸三壮。主气癃，㿗疝阴急，股引腨内廉骨痛。
筑宾，在足内踝上腨分中，灸五壮。主大疝绝子，狂癫疾，呕吐。
阴谷，在膝内辅骨之后，大筋之下，小筋之上，按之应手，屈膝而得之，灸三壮。主舌纵涎下，烦闷，脊内廉痛，溺难，阴痿不用，少腹急引阴，及脚内廉痛，妇人漏血，腹胀满不得息，小便黄，男子如蛊，女子如阻，寒热，腹偏肿。
输府，在巨骨下，去璇玑傍各二寸陷者中，足少阴脉气所发，仰卧而取之，灸五壮。主咳逆上气，喘不得息，呕吐胸满，不得饮食。
彧中，在输府下一寸六分陷者中，足少阴脉气所发，仰卧而取之，灸五壮。主咳逆上气，涎出多唾，呼吸喘悸，坐不得安。
神藏，在彧中下一寸六分陷者中，足少阴脉气所发，仰而取之，灸五壮。主胸满咳逆，喘不得息，呕吐烦满，不得饮食。
灵墟，在神藏下三寸六分陷者中，足少阴脉气所发，仰而取之，灸五壮。主胸胁支满，痛引膺，不得息，闷乱烦满，不得饮食。
神封，在灵墟下一寸六分陷者中，仰而取之，灸五壮。主胸胁支满不得息，咳逆，乳痈，洒淅恶寒。
步郎，在神封下一寸六分陷者中，足少阴脉气所发，仰而取之，灸三壮。主胸胁支满，膈逆不通，呼吸少气，喘息不得举臂。
幽门，一名上门，在巨阙傍半寸陷者中，冲脉、足少阴之会，灸五壮。主胸胁背相引痛，心下溷溷，呕吐多唾，饮食不下，善哕支满，不能食，数咳，善忘，泄有脓血，呕沫吐涎，少腹坚，善唾，女子心痛逆气，善吐食不下。
通谷，在幽门下一寸陷者中，冲脉、足少阴之会，灸五壮。主失欠，口㖞僻不端，食饮善呕，不得言。一云：舌下肿，难以言，舌纵㖞戾不端。
阴都，一名食宫，在通谷下一寸，冲脉、足少阴之会，灸五壮。主身寒热，痎疟，心满气逆。
石关，在阴都下一寸，冲脉、足少阴之会，灸五壮。主痓脊强，口不可开，多唾，大便难，妇人子脏中有恶血，内逆满痛。
商曲，在石关下一寸，冲脉、足少阴之会，灸五壮。主腹中积聚，时切痛。
肓俞，在商曲下一寸，直脐膀五分，冲脉、足少阴之会，灸五壮。主心大坚，大肠寒中，大便干，腹中切痛。
中注，在肓俞下五分，冲脉、足少阴之会，灸五壮。主少腹有热，大便难。
四滿，一名髓府，在中注下一寸，冲脉、足少阴之会，灸五壮。主脐下积聚，疝瘕，胞中有血，肠澼泄切痛，振寒，大腹石水，肾痛。
气穴，一名胞门，一名子户，在四满下一寸，冲脉、足少阴之会，灸五壮。主月水不通，奔气上下引腰脊痛。
大赫，一名阴维，一名阴关，在气穴下一寸，冲脉、足少阴之会，灸五壮。主女子赤淫，男子精溢，阴上缩。
横骨，一名下极，在大赫下一寸，冲脉、足少阴之会，灸五壮。主少腹满，小便难，阴下纵，卵中痛。
鸠尾，一名尾翳，一名[骨曷]骭，在臆前蔽骨下五分，任脉之别，不可灸刺。一云灸五壮。主心中寒，胀满不得息，息贲，时唾血，血瘀，热病胸中痛不得卧，心痛不可按，善哕。心疝太息，面赤，心背相引而痛，数噫喘息，胸满咳呕，腹痛皮瘙痒。喉痹，食不下。甄权云：宜针不宜灸。
巨阙，在鸠尾下一寸，任脉气所发，灸五壮。主心痛不可按，烦心。热病胸中澹澹，腹满暴痛，恍惚不知人，手清，少腹满，瘛疭，病心疝满不得息，息贲，时唾血，心腹胀满噫，烦热善呕，膈中不通利。霍乱，发狂妄言，怒恐恶火，善骂詈。狐疝，惊悸少气。胸胁支满，瘛疭引少腹痛，短气烦满，呕吐心胀。
上管，在巨阙下一寸五分，去蔽骨三寸，足阳明、手太阳、任脉之会，灸五壮。主寒中，伤饱食饮不化，䐜胀，心腹胸胁支满，脉虚则生百病。甄权云：主心风惊悸，不能食，心下有隔，呕血，目眩，头悬眩痛，身热汗不出，心痛有三虫，多涎不得反侧，腹中满，暴痛汗出。
中管，一名太仓，在上管下一寸，手太阳、少阳、足阳明所生，任脉之会，灸七壮。主腹胀不通，心大坚，胃胀，霍乱出泄不自知。先取太溪，后取太仓之原。溢饮，胁下坚痛，腹胀不通，寒中伤饱，食饮不化，头热鼽血，目黄，振寒，噫，烦满膈呕，伤忧损思，气积，疰。甄权云：主因读书得奔豚气，积聚，腹中胀，暴满心痛，身寒，难以俛仰，冲疝冒死不知人，心腹痛，发作肿聚，往来上下行，痛有休止，腹中热，善涎出，是蛔咬也。鼻闻焦臭，大便难，小肠有热，尿赤黄，病温汗不出，有血溢水。
建里，在中管下一寸，灸五壮。主心痛，上抢心，不欲食，支痛斥膈。甄权云：主腹胀逆气上，并霍乱。
下管，在建里下一寸，足太阴、任脉之会，灸五壮。主饮食不化，入腹还出，六腑之谷气不转。甄权云：主小便赤，腹坚硬。孕妇不可灸。
水分，在下管下一寸，脐上一寸，任脉气所发，灸三壮。主痓，脊强里急，腹中拘急痛。甄权云：主水病腹肿。孕妇不可灸。
脐中，神阙穴也，一名气舍，灸三壮，主水，腹大脐平，腹无理不治。绝子，灸令人有子。脐疝绕脐痛，冲胸不得息。甄权云：主水肿臌胀，肠鸣，状如雷声，时上冲心口，灸七壮至四百壮。
阴交，一名少关，一名横户，在脐下一寸，任脉、冲脉、少阴之会，灸五壮。主水胀，水气行皮中。甄权云：穴在阴茎下，附底宛宛中。主惊不得眠，善断水气、上下五脏游气也。阴疝引睾，女子手脚拘挛，腹满，疝，月水不下，乳余疾，绝子，阴痒，贲豚，上䐜腹坚，痛引阴中，不得小便，两丸骞。孕妇不可灸。
气海，一名脖胦，一名下肓，在脐下一寸半，任脉气所发，灸五壮。主少腹疝，卧善惊。甄权云：主下热小便赤，气痛，状如刀搅。孕妇不可灸。
石门，一名利机，一名精露，一名丹田，一名命门，在脐下二寸，任脉气所发，灸三壮。女子禁不可灸。主脐疝绕脐痛。三焦胀，水腹大及水气行皮中。心腹中卒痛而汗出，气癃，小便黄，气满，虚则遗溺，身寒热，吐逆，溺难，腹满疝积，乳余疾，绝子，阴痒。奔豚，上䐜腹痛，口强不能言，茎肿，先引腰后引少腹，腰髋少腹坚痛，下引阴中，不得小便，两丸骞。甄权云：主妇人因产恶露不止。
关元，一名次门，在脐下三寸，任脉、足三阴之会，灸七壮。主寒热，石水，痛引胁下胀，头眩痛，身尽热。气癃尿黄。甄权云：主小便处痛，状如散火，转胞不得尿，少腹满，引胁下胀，头眩痛，身尽热。奔豚，寒热入少腹，时欲呕，伤中溺血，小便数，腰背脐痛，下引阴，腹中窘急欲凑，后泄不止。癫，暴疝痛，少腹大热。身所伤血出多，反中风寒，若有所坠堕，四肢解㑊不收，名曰体解。女子绝子，衃血在内不下。
中极，一名气原，一名玉泉，在脐下四寸，任脉、足三阴之会，灸三壮。女子禁中央腹热痛，妇人子门不端，少腹苦寒，阴痒及痛，经闭不通，乳余疾，绝子，内不足。奔豚上抢心，甚则不能息，忽忽少气，尸厥，心烦痛，饥不能食，善寒中，腹胀引胁而痛，少腹与脊相控暴痛，时窘之后。经闭不通，小便不利，丈夫失精。孕妇不可灸。
曲骨，在横骨上，中极下一寸，毛际陷者中，动应手，任脉、足厥阴之会，灸三壮。主膀胱小便难，脚屈，转胞不得尿。妇人赤白淫，阴中干痛，恶合阴阳，水胀满，尿涩。癫疾，不呕沫。
会阴，一名屏翳，在大便前小便后两阴间，任脉别络侠督脉者，冲脉之会，灸三壮。主痹，小便难，窍中热。实则腹皮痛，虚则痒搔。痔与阴相通者死。阴中诸病前后相引痛，不得大小便。女子血不通，男子阴端寒，上冲心中狼狼。
廉泉，一名本池，在颔下结喉上，舌本下，阴维、任脉之会，灸三壮。主舌下肿，难以言，舌纵涎出。咳逆少气，喘息呕沫，噤齘，上气胸满。
天突，一名玉户，在颈结喉下五寸中央宛宛中，阴维、任脉之会，灸三壮。主咳，上气喘，暴喑不能言，及舌下侠青缝脉，颈有大气，喉痹，咽中干，急不能息，喉中鸣，翕翕寒热，颈肿肩痛，胸满腹皮热，衄，气鲠心痛，隐疹，头痛，面皮赤热，身肉尽不仁。
璇玑，在天突下一寸中央陷者中，任脉气所发，仰头取之，灸五壮。主胸满痛，喉痹咽痈，水浆不下。
华盖，在璇玑下一寸陷者中，任脉气所发，仰头取之，灸五壮。主胸胁支满，痛引胸中，咳逆上气，喘不能言。
紫宫，在华盖下一寸六分陷者中，任脉气所发，仰而取之，灸五壮。主胸胁支满，痹痛骨疼，饮食不下，呕逆上气，烦心。
玉堂，一名玉英，在紫宫下一寸六分陷者中，任脉气所发，灸五壮。主胸中满不得息，胁痛骨疼，喘逆上气，呕吐烦心。
膻中，一名元儿，在玉堂下一寸六分，直两乳间陷者中，任脉气所发，仰而取之，灸五壮。主胸痹，心痛烦满，咳逆喘唾，短气不得息，不能言。
中庭，在膻中下一寸六分陷者中，任脉气所发，灸三壮。主胸胁支满，膈寒饮食不下，呕吐，食复还出。（甄权、《千金》、杨操同。）
膀胱人膀胱者肾之腑也  ***************************
（两傍一百二十穴，并二十二单穴及膏肓附穴共一百四十四穴）
《甲乙经》：膀胱出于至阴，至阴者金也。在足小指外侧，去爪甲角如韭叶，足太阳脉之所出也，为井。冬三月宜灸之。
流于通谷，通谷者水也。在足小指外侧，本节前陷者中，足太阳脉之所留也，为荥。春三月宜灸之。
注于束骨，束骨者木也。在足小指外侧，本节后陷者中，足太阳脉之所注也，为输。夏三月宜灸之。
过于京骨，在足外侧大骨下，赤白肉际陷者中，足太阳脉之所过也，为原。
行于昆仑，昆仑者火也。在足外踝后跟骨上陷者中，足太阳脉之所行也，为经。
入于委中，委中者土也。在腘中央动脉，足太阳脉之所入也，为合。秋三月宜灸之。（甄权、《千金》、杨操同。）
至阴，在足小指外侧，去爪甲角如韭叶，灸三壮。主头重鼻鼽，及瘛汗不出，心烦，足下热，不欲近衣。项痛，目瞖，及小便不利。痎疟寒热，疝，风寒从足小指起。
通谷，在足小指外侧，本节前陷者中，灸三壮。主身疼痛，喜惊互引，鼻鼽，癫疾，寒热，目䀮䀮，喜咳喘逆，狂疾，不呕沫，痓，善唏，头眩项痛，烦满，振寒痎疟。
束骨，在足小指外侧，本节后陷者中，灸三壮。主身痛，狂善行，癫疾，寒热，腰痛如折，痓惊互引，脚如结，踹如裂，暴病头痛，身热痛，肌肉动，耳聋，恶风，目眦烂赤，项不可顾，髀枢痛，泄，肠澼，疟从䯒起。
京骨，在足外侧大骨下，赤白际陷者中，灸三壮。主痎疟寒热，善唏，头重足寒，不欲食，脚挛。癫疾，狂妄，善自啮颊，偏枯，腰髀枢痛，善摇头。鼽衄头痛，目白瞖，跟尻瘛疭，头肿痛，泄注，上抢心，目赤眦烂无所见，痛从内眦始，腹满，颈项强，腰背不可俛仰，眩。痿厥，身体不仁，手足偏小，先取京骨，后取中封，绝骨泻之。厥心痛，与肩背相引，善瘛，如从后触其心。伛偻者肾心痛也。痓，目反白多，鼻不通利，涕黄，便血。
申脉，阳蹻所出也。在足外踝下陷者中，容爪甲，灸三壮。主腰痛不能举足，小坐若下车踬地，胫中熇熇然，寒热，颈腋下肿，癫疾互引，僵仆。（通按：燆音跷，火行貌。）
金门，足太阳郄，一名关梁，在足外踝下，灸三壮。主尸厥暴死，霍乱转筋，癫疾不呕沫，马痫。（通按：外踝下一作外踝下一寸。）
仆参，一名安邪，在跟骨下陷者中，拱足得之，足太阳、阳蹻脉所会，灸三壮。主腰痛不可举足，跟中踝后痛，脚痿，癫疾，僵仆，转筋，尸厥，暴霍乱，马痫。
昆仑，在足外踝后跟骨上陷者中，灸三壮。主痓，脊强头眩痛，脚如结，踹如裂。厥心痛与背相引，善瘛，如从后触其心，伛偻者肾心痛也。寒热，癫疾，目䀮䀮，鼽衄。疟多汗，腰痛不能俛仰，目如脱，项如拔。脊强，大风，头多汗，腰尻腹痛，踹踝肿，上齿痛，脊背尻重不欲起，闻食臭，恶闻人音，狂易。女子字难，若胞衣不。泄风从头至足，痫瘛，口闭不得开，每大便腹暴满，按之不下，噫悲喘。
付阳，足阳蹻之郄，在外踝上三寸，太阳前，少阳后，筋骨间，灸三壮。主痿厥，风头重眩，䪼痛，枢股踹外廉骨痛，瘛疭，痹不仁，振寒，时有热，四肢不举。
飞扬，一名厥阳，在足外踝上七寸，足太阳络，灸三壮。主身懈，寒，少气，热甚恶人，心惕然，取飞扬及绝骨、跗上、临泣。淫泺胫酸，热病汗不出，皆主之。下部寒，体重逆气，头眩痛，痓反折，疟，实则腰背痛，虚则鼽衄，不渴，间日作，狂，癫疾，体痛颈项痛，历节汗出而步失履，寒腹不仁，踹中痛，痔篡痛。
承山，一名鱼腹，一名肉柱，在兑踹肠下分肉间陷者中，灸五壮。主寒热，篡反出，癫疾，瘛疭，鼽衄，腰背痛，脚踹酸重，战慄，不能久立，踹如裂，脚急肿痛，足挛，少腹痛引喉咽，大便难，腹痛。
承筋，一名踹肠，一名直肠，在踹中央陷者中，足太阳脉气所发，灸三壮。主大肠，实则腰背痛，寒痹转筋，头眩痛，气虚则鼻衄，癫疾，腰痛湿然汗出，令人欲食欲走。寒热篡后出，瘛疭，脚踹酸重，战慄，不能久立，脚急肿痛，跗筋足挛，少腹痛引喉嗌，大便难。痔篡痛，腰背相引。霍乱，胫痹不仁。
合阳，在膝约纹中央下二寸，灸五壮。主痹厥，癫疾不呕沫，瘛疭拘急，跟厥膝重，腰脊痛引腹，篡阴股热，阴暴痛，寒热膝酸重。
委中，在腘中央动脉，炙三壮。主腰痛，侠脊至头沉沉然，目䀮䀮。疟，头痛，寒从背起，先寒后热，渴不止，汗乃出。癫疾反折，热痛，侠脊痛，痔篡痛，遗溺。筋急，身热，少腹坚肿，少腹时热，小便难，尻股寒，髀枢痛，外引季胁，内控八髎，衄血不止。
委阳，在足太阳之前，少阳之后，出于腘中外廉两筋间，承扶下六寸，此足太阳之络，灸三壮。一云屈身取之。主胸满彭彭然，实则闭癃，腋下肿痛，虚则遗溺，脚急兢兢然，筋痛，不得小便，痛引腹，腰痛不得俛仰。
浮郄，在委阳上一寸，展膝得之，灸三壮。主不得卧。
殷门，在肉郄下六寸，灸三壮。主腰痛得俛不得仰，仰则痛，得之举重，恶血归之。
承扶，一名肉郄，一名阴关，一名皮部，在尻臀下股阴上冲纹中，一云股阴下冲纹中，灸三壮。主腰脊尻臀股阴寒大痛，虚则血动，实则热痛，痔篡痛，尻脽中肿，大便直出，阴胞有寒，小便不利。
附分，在第二椎下，附项内廉两傍各三寸，手足太阳之会，灸五壮。主背痛引颈。
魄户，在第三椎下两傍各三寸，足太阳脉气所发，正坐取之，灸五壮。主肩膊间急，悽厥恶寒，项背痛引颈，咳逆上气，呕吐烦满，背痛不能引顾。
神堂，在第五椎下，两傍各三寸陷者中，足太阳脉气所发，灸五壮。主肩痛，胸腹满，悽厥，脊背急强。
譩譆，在肩膊内廉侠第六椎下，两傍各三寸，以手按之痛，病者言譩譆。足太阳脉气所发，灸五壮。主腋拘挛，暴脉急引胁痛，内引心肺，从项至脊，以下十二椎应等灸之，立已。热病汗不出，肩背寒热，痓互引，身热咳逆，上气虚喘，喘逆鼽衄，肩胛内廉痛，不可俛仰，季胁引少腹而胀痛，小儿食晦头痛引颐，痎疟风。
膈关，在第七椎下，两傍各三寸陷者中，足太阳脉气所发，阔肩取之，灸五壮。主背痛恶寒，脊强俛仰难，食不下，呕吐多涎。
魂门，在第九椎下，两傍各三寸陷者中，足太阳脉气所发，正坐取之，灸三壮。主胸胁胀满，背痛恶风寒，饮食不下，呕吐不留住。
阳纲，在第十椎下，两傍各三寸陷者中，足太阳脉气所发，正坐取之，灸三壮。主食饮不下，腹中雷鸣，大便不节，小便赤黄。
意舍，在第十一椎下，两傍各三寸陷者中，足太阳脉气所发，正坐取之，灸三壮。主腹满胪胀，大便泄，消渴身热，面目黄。
胃仓，在第十二椎下，两傍各三寸，灸三壮。主胪胀水肿，食饮不下，多寒，不能俛仰。
肓门，在第十三椎下，两傍各三寸，叉肋间，灸三十壮。主心下大坚，妇人乳余疾。
志室，在第十四椎下，两傍各三寸陷者中，足太阳脉气所发，正坐取之，灸三壮。主腰痛脊急，胁下满，少腹坚急。
胞肓，在第十九椎下，两傍各三寸陷者中，足太阳脉气所发，伏而取之，灸三壮。主腰脊痛，恶寒，少腹满坚，癃闭下重，不得小便，以手按之则欲小便，涩而不得出，肩上热，手足小指外侧及胫踝后皆热，若脉陷取委中央。
秩边，在第二十一椎下，两傍各三寸陷者中，足太阳脉气所发，伏而取之，炙三壮。主腰脚骶寒，俛仰急难，阴痛下重，不得小便。
攒竹，一名员柱，一名始光，一名夜光，一名明光，在眉头陷者中，足太阳脉气所发，灸三壮。主风头痛，鼻鼽衄，眉头痛，善嚏，目如欲脱，汗出恶寒，面赤，䪼中痛，项椎不可左右顾，目系急，瘛疭，癫疾互引反折，戴眼及眩，狂不得卧，意中烦，目䀮䀮不明，恶风寒，痫发目上插，痔痛。
曲差，一名鼻冲，侠神庭一寸半，在发际，足太阳脉气所发，正头取之，炙五壮。主头痛身热，鼻窒而息不利，烦满汗不出。
五处，在督脉傍，去上星一寸半，足太阳脉气所发，灸三壮。主痓，脊强反折瘛，癫疾，头重寒热。
承光，在五处后二寸，足太阳脉气所发，不可灸。主热病汗不出，而苦呕烦心，目生白翳，远视不明。
通天，一名天白，承光后一寸半，足太阳脉气所发，灸三壮。主头痛重，僵仆，鼻窒鼽衄，不得通，㖞僻多涕，鼽衄有疮。
络却，一名强阳，一名脑盖、反行，在通天后一寸半，足太阳脉气所发，灸三壮。主青盲无所见，癫疾僵仆，目妄见，恍惚不乐，狂走瘛疭。
玉枕，在络却后七分半，侠脑户傍一寸三分，起肉枕骨入发际三寸，足太阳脉气所发，灸三壮。主头项痛，恶风汗不出，悽厥恶寒，呕吐，目内系急痛引，头重项痛，寒热骨痛，头眩目痛，头半寒，目痛不能视，项似拔，不可左右顾。癫疾，不呕沫互引。
天柱，在侠项后发际大筋外廉陷者中，足太阳脉气所发，灸三壮。主寒热暴拘挛，痫眩，足不任，目䀮䀮赤痛，痓，厥头痛，项先痛，腰脊为应，眩头痛重，目如脱，项如拔，狂见，目上及，项直不可以顾，暴挛，足不仁，身痛欲折，咽肿难言，小儿惊痫。
大杼，在项第一椎下两傍各一寸半陷者中，足太阳、手少阳之会，灸七壮。主癫疾不呕沫，痎疟。颈项痛不可以俛仰，头痛振寒，瘛疭，气实胁满，伤寒汗不出，腰背痛。痓，脊强喉痹，大气满喘，胸中郁郁，身热，眩目䀮䀮，项强急，寒热僵仆，不能久立，烦满里急，身不安席。
风门，一名热府，在第二椎下，两傍各一寸半，督脉、足太阳之会，灸五壮。主风头眩痛，鼻鼽不利，时嚏，清涕自出。
肺俞，在第三椎下，两傍各一寸半，灸三壮。主肺寒热，呼吸不得卧，咳上气呕沫，喘气相追逐，胸满背膺急，息难振慄，脉鼓，气隔，胸中有热，支满不嗜食，汗不出，腰背痛，肺胀。癫疾憎风，时振寒，不能言，得寒益甚，身热狂欲自杀，目妄见，瘛疭泣出，死不知人。
心俞，在第五椎下，两傍各一寸半，灸三壮。主寒热心痛，循循然与背相引而痛，胸中邑邑不得息，咳唾血，多涎，烦中，善噎，饮食不下，呕逆，汗不出如疟状，目䀮䀮，泪出悲伤，痎疟，心胀。
膈俞，在第七椎下，两傍各一寸半，灸三壮。主悽悽振寒，数欠伸，咳而呕，膈寒，食饮不下，寒热皮肉骨痛，少气不得卧，胸满支两胁，膈上兢兢，胁痛腹䐜，胃管暴痛，上气肩背寒痛，汗不出，喉痹，腹中痛，积聚，嘿嘿然嗜卧，怠惰不欲动，身常湿，心痛，周痹身皆痛，痓，大风汗出，癫狂。
肝俞，在第九椎下，两傍各一寸半，灸三壮。主咳而胁满，急不得息，不可反侧，撅胁下与脐相引，筋急而痛，反折，目上视眩，中循循然。眉头痛，惊狂，衄，少腹满，目䀮䀮，生白瞖，咳引胸痛，筋寒热，唾血短气，鼻酸。痓，筋痛急互相引，肝胀，癫狂。
胆俞，在第十椎下，两傍各一寸半，足太阳脉气所发，正坐取之，灸三壮。主胸满呕无所出，口苦舌干，饮食不下。
脾俞，在第十一椎下，两傍各一寸半，灸三壮。主腹中气胀引脊痛，食饮多，身羸瘦，名曰食晦，先取脾俞，后取季胁。黄瘅善欠，胁下满欲呕，身重不动，脾痛，热痓，大肠转气，按之如覆杯，热引胃痛，脾气寒，四肢急烦，不嗜食，痹胀。
胃俞，在第十二椎下，两傍各一寸半，灸三壮。主胃中寒胀，食多身羸瘦，腹中满而鸣，腹䐜风厥，胸胁支满，呕吐，脊急痛，筋挛，食不下。
三焦俞，第十三椎下，两傍各一寸半，足太阳脉气所发，灸三壮。主头痛，饮食不下，腹鸣胪胀，欲呕，时注泄。
肾俞，在第十四椎下，两傍各一寸半，灸三壮。主腰痛不可俛仰反侧，热痓，寒热，食多身羸瘦，两胁引痛，心下焦痛，心如悬下引脐，少腹急痛，热，面黑，目䀮䀮，喘咳少气，溺滑赤。骨寒热，便难，肾胀，风头痛如破，足寒如水，头重，身热振慄，腰中四肢淫泺，欲呕，腹鼓大，寒中洞泄，食不化，骨寒热，引背不得息。
大肠俞，在第十六椎下，两傍各一寸半，灸三壮。主大肠转气，按之如覆杯，食饮不下，善噎，肠中鸣，腹䐜而肿，暴泄，腰痛，是主津液所生病者，目黄口干，衄，喉痹，肩前臑痛，大指次指痛不用，气盛有余则热肿，虚则寒慄。
小肠俞，在第十八椎下，两傍各一寸半，灸三壮。主少腹痛热，控睾引腰脊，疝痛上冲心，腰脊强，溺难黄赤，口干，大小便难，淋痔。
膀胱俞，在第十九椎下，两傍各一寸半，灸三壮。主热痓互引，汗不出，反折，尻臀内痛，似瘅疟状，腰脊痛强引背少腹，俛仰难，不得仰息，痿重尻不举，溺赤，腰以下至足清不仁，不可以坐起。
中膂内俞，在第二十椎下，两傍各一寸半，侠脊起肉，灸三壮。主腰痛不可以俛仰，寒热，痓反折互引，腹胀腋挛，背中怏怏引胁痛，内引心，从项始数脊椎，侠膂如痛，按之应手，灸立已。
白环俞，在第二十一椎下，两傍各一寸半，足太阳脉气所发，不可灸。主腰脊以下至足不仁，小便黄。
上髎，在第一空腰髁下一寸，侠脊陷者中，足太阳、少阳之络，灸三壮。主腰脊痛而清，善伛，睾跳骞，寒热，热病汗不出，痎疟。女子绝子，阴挺出，不禁白沥。
次髎，在第二空侠脊陷者中，灸三壮。主腰痛怏怏然不可以俛仰，腰以下至足不仁，脊腰背寒，先取缺盆，后取尾骶与八髎。女子赤白沥，心下积胀。
中髎，在第三空侠脊陷者中，灸三壮。主厥阴所结，腰痛，大便难，飧泄，尻中寒。女子赤淫时白，气癃，月事少，男子癃，小肠胀。
下髎，在第四空侠脊陷者中，灸三壮。主腰痛引少腹痛，女子下苍汁不禁，赤淫，阴中痒，痛引少腹控，不可以俛仰，腹肠鸣，澼泄。
会阳，一名利机，在阴尾骨两傍，督脉气所发，灸五壮。主五脏腹中有寒，泄注肠澼，便血。
素髎，一名面玉，在鼻柱端，督脉气所发，不宜灸。主鼽衄涕出，中有悬痈宿肉，窒洞不通，不知香臭。
神庭，在入发际五分，直鼻，督脉、足太阳、阳明之会，灸三壮。主头脑中寒，鼻鼽，目泣出，癫疾呕沫，风眩善呕，烦，痎疟，寒热头痛，喘喝，目不能视。
上星，在颅上，直鼻中央，入发际一寸陷容豆，督脉气所发，灸五壮。主风眩善呕，烦满颜青，痎疟，鼻鼽衄，热病汗不出，目睛痛不能视，面胕肿，癫疾。凡云上星主之者，皆先取譩譆，后取天牖、风池。甄权云：不宜多灸。
囟会，在上星后一寸陷中，督脉气所发，灸五壮。主痓，风眩善呕，烦满，头痛颜青，癫疾呕沫，暂起僵仆，恶见风寒，面赤肿。
前顶，在囟会后一寸五分骨陷中，督脉气所发，灸五壮。主风眩目瞑，恶风寒，面赤肿，小儿惊痫。
百会，一名三阳五会，在前顶后一寸半，顶中央旋毛中，陷容指，督脉、足太阳之会，灸五壮。主痎疟，癫疾不呕沫，耳鸣，痓，顶上痛，风头重，目如脱，不可左右顾。
后顶，一名交冲，在百会后一寸五分，枕骨上，督脉气所发，灸五壮。主风眩目眩，颅上痛，䀮䀮不明，恶风寒，眩，偏头痛，癫疾，瘛疭，狂走，项直颈痛。
强间，（通按：强间一作灸七壮。）一名大羽，在后顶后一寸半，督脉气所发，灸五壮。主头痛如针刺，不可以动，项如拔，不可左右顾，癫疾狂走，瘛疭摇头，口㖞戾，颈强。
脑户，一名匝风，一名合颅，在枕骨上，强间后一寸半，督脉、足太阳之会，不可灸。主目赤痛不可视，面赤肿，头重项痛，目不明，风眩，脑中寒，重衣不热，汗出，头中恶风，癫疾，骨酸，眩狂，瘛疭，口噤羊鸣，舌本出血，喑不能言，痓，目不眗，寒热。
风府，一名舌本，入项发际一寸，大筋内宛宛中，督脉、阳维之会，不可灸之。主头痛项急，不得顾侧，目眩晕不得喘息，舌急难言，狂易，多言不休，狂走欲自杀，目反妄见，暴喑不得言，喉嗌痛，足不仁。
喑门，一名横舌，一名舌厌，在项发际宛宛中，入系舌本，督脉、阳维之会，仰头取之，不可灸，令人喑。主项强，舌缓，喑不能言。脉傍去上星一寸五分，灸三壮。此以泻诸阳气热。衄，善噫，风头痛，汗不出，寒热，痓，脊强反折，瘛疭，癫疾，头重。
大椎，在第一椎上陷者中，三阳、督脉之会，灸九壮。主寒热，以年为壮数，伤寒热盛，烦呕。
陶道，在项大椎节下间，督脉、足太阳之会，俛而取之，灸五壮。主头重目瞑，悽厥寒热，项强难以反顾，汗不出。
身柱，在第三椎节下间，督脉气所发，俛而取之，灸五壮。主癫疾，怒欲杀人，身热狂走，谵言见鬼，瘛疭。
神道，在第五椎节下间，督脉气所发，俛而取之，灸三壮。主身热头痛，进退往来，痎疟，恍惚悲愁。
至阳，在第七椎节下间，督脉气所发，俛而取之，灸三壮。主寒热淫泺，胫酸，四肢重痛，少气难言。
筋缩，在第九椎节下间，督脉气所发，俛而取之，灸三壮。主小儿惊痫，瘛疭，狂走癫疾，脊急强，目转上插。
脊中，在第十一椎节下间，督脉气所发，不可灸之。主腹满不能食，腰脊强不得俛仰，黄瘅。
悬枢，在第十三椎节下间，督脉气所发，灸三壮。主腹中积上下行，水谷不化，下痢，腰脊强。
命门，一名属累，在第十四椎节下间，督脉气所发，伏而取之，灸三壮。主头痛如破，身热如火，汗不出，癫瘛，腰腹相引痛。
腰俞，一名背解，一名髓孔，一名腰柱，一名腰户，在第二十一椎节下间，灸三壮。主腰痛引少腹控䏚，不可俛仰，以月死生数发针，在左取右，右取左，立已。腰以下至足清不仁，不可以坐起，尻不举，寒热。女子闭溺，脊强互引反折，汗不出，乳子下赤白。
长强，一名气之阴郄，督脉络别，在脊骶端，少阴所结，灸三壮。主腰痛，实则脊急强，癫疾发如狂者，面皮敦敦厚者不疗；虚则头重，洞泄，癃痔，大小便难，腰尻重难起居，寒热，痓反折，心痛气短，小便黄闭。小儿痫，瘛疭，脊强互相引。
膏肓俞，主无所不疗，诸羸弱瘦损虚劳，梦中失精，上气咳逆，狂惑妄误。取穴之法，先令病人正坐，曲脊伸两手，以臂著膝前，令正直，手大指与膝头齐，以物支肘，勿令臂得动也。从胛骨上角摸索至胛骨下头，其间当有四肋三间，灸中间，依胛骨之里，去胛骨容侧指许，摩[月吕]去表肋间空处，按之自觉牵引于肩中，灸两胛中各一处，至六百壮，多至千壮，当觉下砻砻然流水状，亦当有所下出者，停痰宿疾则无所不下也。若病人已困不能正坐，当令侧卧，挽上臂令前取穴灸之。求穴大较以右手从左肩上住指头所不及者是也。左手亦然，乃以前法灸之。若不能久坐，伸两臂者，亦可伏衣襥上伸两臂，令人挽两胛骨使相离，不尔胛骨覆穴不可得也。所伏衣襥当令大小有常定，不尔则前却失其穴也。此穴灸讫后，令人阳气盛，当消息以自补养，令得平复。其穴近第五椎相准。
论曰：昔者和缓不救晋侯之疾，以其在膏之上，肓之下，针药所不能及，即此穴是也。人不能求得此穴，所以宿病难遣。若能用心，此方便求得，灸之无疾不愈。（出第三十卷中。）
三焦人三焦者腑也  ***************************
（两傍五十六穴）
《甲乙经》：三焦出于关冲，关冲者金也。在手小指次指之端，去爪甲如韭叶，手少阳脉之所出也，为井。冬三月宜灸之。
流于腋门，腋门者水也。在手小指次指之间陷者中，手少阳脉之所留也，为荥。春三月宜灸之。
注于中渚，中渚者木也。在手小指次指本节后陷者中，手少阳脉之所注也，为输。夏三月宜灸之。
过于阳池，一名别阳，在手表腕上陷者中，手少阳脉之所过也，为原。
行于支沟，支沟者火也。在腕后三寸两骨之间陷者中，手少阳脉之所行也，为经。
入于天井，天井者土也。在肘外大骨之后，肘后一寸两筋间陷者中，屈肘得之，手少阳脉之所入也，为合。秋三月宜灸之。（甄权、《千金》、杨操同。）
关冲，在手小指次指之端，去爪甲如韭叶，灸三壮。主喉痹舌卷，口干烦心，臂表痛不可及头，在左取右，右取左；热病汗不出，肘痛不能自带衣，起头眩，颔痛面黑，肩头痛不可顾，霍乱，寒热，耳聋鸣。甄权云：不宜灸。
腋门，在手小指次指间陷者中，灸三壮。主热病汗不出，风寒热，狂疾，疟，头痛目涩，暴变耳聋鸣，眩，寒厥，手臂痛，下齿龋则上齿痛，善惊妄言，面赤。
中渚，在手小指次指本节后间陷者中，灸三壮。主热病汗不出，头痛耳鸣，目痛，寒热，嗌外肿，肘臂痛，手上类类也，五指瘛不可屈伸，头眩，耳聋，两颞颥痛，身面痒，疟，项痛，目䀮䀮无所见，喉痹。
阳池，一名别阳，在手表腕上陷者中，灸三壮。主寒热，痎疟，肩痛不能自举，汗不出，颈肿。
外关，手少阳络，在腕后二寸陷者中，灸三壮。主肘中濯濯，臂内廉痛，不可及头，耳焞焞浑浑聋无所闻，口僻噤。
支沟，在腕后三寸两骨之间陷者中，灸三壮。主热病汗不出，互引，颈嗌外肿，肩臂酸痟，胁腋急痛，四肢不举，痂疥，项不可顾，霍乱，马刀肿瘘，目痛，肩不举，心痛支满，逆气汗出，口噤不可开，暴喑不能言，男子脊急，目赤，咳，面赤热。
会宗，手少阳郄，在腕后三寸空中，灸三壮。主肌肉痛，耳聋，羊痫。
三阳络，在臂上大交脉，支沟上一寸，灸九壮。主嗜卧，身体不能动摇，大湿，内伤不足。
四渎，在肘前五寸外廉陷者中，灸三壮。主卒气聋，齿痛。
天井，在肘外大骨之后，肘后一寸两筋间陷者中，屈肘得之，灸三壮。主肘痛引肩不可屈伸，振寒热，颈项肩背痛，臂痿痹不仁，大风默默然不知所痛，嗜卧，善惊瘛疭，胸痹心痛，肩肉麻，疟食时发，心痛，悲伤不乐，癫痹，吐舌沫出，羊鸣戾颈。
清冷渊，在肘上二寸，伸肘举臂取之，灸三壮。主头痛振寒，肩不举，不得带衣。
消泺，在肩下臂外开腋斜肘分下行，灸三壮。主寒热，痹，头痛，项背急。
和髎，在耳前兑发下动脉，手、足少阳之会，灸三壮。主头重，颔痛引耳中，[耳農][耳農][耳曹][耳曹]。
听会，在耳门前陷者中，张口得之，动脉应手，手少阳脉气所发，灸三壮。主寒热喘喝，目视不能，视目泣出，头痛，耳中颠飕风，齿龋痛。
听宫，在耳中珠子，大如赤小豆，手足少阳、手太阳之会，灸三壮。主耳聋填填如无闻，[耳農][耳農][耳曹][耳曹]若蝉鸣鷃鴂鸣，惊狂瘛疭，眩仆癫疾，喑不能言，羊鸣沫出。
角孙，在耳郭中间上，开口有空是也，灸二壮。主齿牙不可嚼，龋肿。
瘛脉，一名资脉，在耳本鸡足青络，灸三壮。主小儿痫瘛吐泄，惊恐失精，视瞻不明，眵瞢。
翳风，在耳后陷者中，按之引耳中，手足少阳之会，灸三壮。主聋，僻不正，失欠，脱颔，口噤不开，痓不能言。
天牖，（通按：《圣济》天牖不宜灸。）在颈筋缺盆上，天容后，天柱前，完骨下，发际上，手少阳脉气所发，灸三壮。主肩背痛，寒热，历适颈，有大气，暴聋气啄瞀，耳目不用，头颔痛，泪出，洞鼻，不知香臭，风眩，喉痹，三焦病，腹气满，少腹尤坚，不得小便，窘急，溢则为水，留则为胀，痎疟。
天容，在耳下曲颊后，手太阳脉气所发，灸三壮。主寒热，疝积，胸痛不得息，胸中痛，阳气大逆，上满于胸中，愤䐜肩息，大气逆上，喘喝坐伏，病咽噎不得息，咳逆上气，唾沫，肩痛不可举，颈项痈肿不能言，耳聋[耳曹][耳曹]无所闻，喉痹。
颧髎，一名兑骨，在面頄骨下廉兑骨端陷者中，手少阳、太阳之会。主口僻痛，面赤目赤目黄，口不能嚼，䪼肿，唇痈。
肩井（通按：《圣济》肩井在肩上陷缺盆上大骨前一寸半，以三指按之，当中指下陷中是所主病，与此不同），在肩上陷解中，缺盆上大骨前，手足少阳、阳维之会，灸五壮。主肩背痹痛，臂不举，寒热悽索。
天髎，在肩缺盆中上毖骨之际陷者中，足少阳、阳维之会，灸三壮。主肩肘中痛引项，寒热，缺盆痛，汗不出，胸中热满。
肩贞，在肩曲胛下，两骨解间，肩髃后陷者中，灸三壮。主寒热项历适，耳鸣无闻，引缺盆肩中热痛，手臂小不举。
肩外俞，在肩胛上廉，去脊三寸陷者中，灸三壮。主肩胛中痛，热而寒至肘。
肩中俞，在肩胛内廉，去脊二寸陷者中，灸三壮。主寒热厥，目不明，咳上气，唾血。
曲垣，在肩中尖曲胛陷者中，按之痛应手，灸十壮。主肩痛周痹。
缺盆，一名天盖，在肩上横骨陷者中，灸三壮。主寒热历适，胸中满，有大气，缺盆中满痛者死，外溃不死。肩引项，臂不举，缺盆中痛，汗出喉痹，咳嗽血。（甄权、《千金》、杨操同。）

第四十卷  ——————————————————————————————————————————————————————————————————————————————————————————

熊虎伤人疮方七首  ***************************
《肘后》疗熊虎爪牙所伤毒痛方。
烧青布以熏疮口，毒即出。仍煮葛根汁令浓，以洗疮，日十度，并捣葛根为散，煮葛汁以服方寸匕，日五，甚者夜二。（文仲、《备急》、姚方、《小品》《删繁》《古今录验》并同。《千金》治虎咬。）
又方
嚼粟涂之。（姚方、文仲、《备急》《古今录验》《千金》同。）
又方
煮生铁令有味，以洗疮。（姚方、文仲、《备急》《古今录验》《千金》同。）
又凡猛兽毒虫，皆受人禁气。今人将入山草中，自宜先作禁以防之，可不俟备而后疗也。其经术云：到山下先闭气三十五息，所在山神将虎来到吾前，乃存吾肺中，有白帝出，收取虎两目，塞吾下部中，乃吐肺气，上自通冠一山林之上，于是良久。又闭气三十五息，两手捻都监目作三步，步皆以右足在前乃止。祝曰：李耳，李耳，图汝非李耳耶!汝盗黄帝之犬，黄帝教我问汝，汝答之云何毕便行，一山虎走不可得见。若卒逢之者，因正而立，大张左手五指，侧之极势，跳手上下三度，于跳中犬唤咄曰：虎，北斗君使汝去，虎即走。止宿亦先四向如此。
又方
雄黄　硫黄　紫石
上三物，捣末，以绛囊盛之，带以防用。（本方无硫黄。）
《集验》疗熊虎伤人疮方。
取蒴藋一大把，剉碎，以水一升渍须臾，取汁饮之，余泞以敷疮上。
《备急》入山辟虎法。
烧牛角、羊角，虎不敢近人。（文仲、《肘后》《千金》、姚同。出第八卷中。）
辨蛇一首  ***************************
《肘后》云：恶蛇之类甚多，而毒有差剧。时四、五月中，青蝰、苍虺、白颈、大蜴。六月中，竹狩、文蝮、黑甲、赤目、黄口、反钩、白蝰、三角。此皆蛇毒之猛烈者，中人不即疗多死。第一有禁，第二则药。今凡俗知禁者少，纵寻按师术，已致困毙，惟宜勤事诸药。但或经行草路，何由皆赍方书？则应储具所制之药，并佩带之自随。天下小物能使人空致性命者，莫此之甚，可不防慎之乎？（文仲、《备急》同。出第八卷中。）
禁蛇法三首  ***************************
崔氏禁蛇法。（路安满所传。）
有人被蛇螫者，纵身不得自来，但有报人至前，使之坐，问被螫何处，即面巳地，依左右駃掐头指内第一节曲纹头侧上，仍心想口暗诵曰：啮蛇头，掐蛇目，望蛇乡，踏蛇足。讫，则放前人去，待极远，然后缓放所掐处，即瘥。
路安满禁蛇法。
五月五日，从门东刺向南三步，九迹四方取气讫，重向南方取气，即切切诵后咒文四十九遍，于后任所行。用其遮吒、呵迦吒、僧禁吒、噀剑吒，蛇毒死，噀剑严，蛇毒烂。若欲诵咒时，须在月建上立唤被螫人，当前立定，然后背足行七步，仍顿足回身，向被螫人立，掐指二所如了，乃诵咒七遍，即放所患者归，可一炊久放掐目也。若不解咒，蛇致死，乃放掐目。诵云：吾庭前者木，百尺无枝，凤凰在上，资斯速出，放汝去，摄汝毒，命宁收。急急如律令。（出第五卷中。）
《古今录验》禁蛇啮方。（高元海大李参军送。）
咒曰：某郡某县里，男女性名，年若干，于某年月日时，于某处为某色蛇螫某处。阴咒云：你是巳功曹，我是亥明府，你若不摄毒，吾当掐你口。闭气随想掐蛇口，蛇口在食指第二节白肉际纹，以手大指甲掐之，各自以其手屈食指掐之，闭气急掐。若螫右手，右手掐；左手，左手掐；螫当中，两手尽掐。急忘任放手肿处，手刺去血，即便瘥。（出第四十五卷中。）
辟蛇法三首  ***************************
《肘后》姚氏仙人入山草法：辟蛇之药虽多，惟以武都雄黄为上。带一块，古称五两于肘间，则诸蛇毒物莫之敢犯。他人中者，便摩以疗之。带五蛄黄丸良，以丸有蜈蚣故也。人入山伐船，有大赤足蜈蚣置管中系腰。又有[央/黽]龟啖蛇，带其尾亦好，[云鸟]日喙弥佳。禁法中亦有单行轻易者，今疏其数条，然皆须受而后行。不尔，到山车口住立，存五蛇一头乃闭气以物屈刺之，因左回两步，思作蜈蚣数千以衣身，便行，无所畏也。（张文仲、《备急》同。）
《集验》入山草辟众蛇方。
干姜　生麝香　雄黄
上三味，等份，捣，以小绛囊盛，男左女右带佩，则蛇逆者辟。人为蛇所中，便以疗之。如无麝香，以射罔和带之，疗诸毒良。（《肘后》《千金》、文仲、《备急》《古今录验》同。出第九卷中。）
《千金》疗入山辟众蛇方。
当烧羚羊角令烟出，蛇则去矣。（《肘后》同。出第二十六卷中。）
蛇啮人方一十四首  ***************************
《广济》疗毒蛇啮方。
取慈孤草，捣以薄之，即瘥。其草似燕尾者是，大效。（出第五卷中。）
《肘后》蛇啮毒肿方。
干姜末敷之，燥复易之。（《备急》、文仲、《千金》同。）
又方
灸啮处三五壮，则毒不能行。
又方
捣射罔涂肿上，血出乃瘥。（《备急》、文仲、《千金》同。）
又方
猪屎熬令焦，末，蓝一把，水三升煮取二升，投屎搅和，以洗之瘥。
文仲疗蛇啮方。
捣雄黄末，以敷之，日三四度瘥。
又方
取梳里垢如指大，长二寸，以尿和，敷之。
又方
炙梳使汗出，以熨疮口，即验。（《备急》《千金》同。）
又方
取鸡屎二七枚，烧作灰，投酒服之瘥。（《千金》同。）
《必效》疗蛇咬方。
五月五日前七日，即斋不得食饮酒肉、五辛，仍先向桑下觅菟葵先知处记之，至五月五日中时，先手摸桑木阴一遍，仍著上摸索之讫，即以口啮取菟葵，嚼使熟，以唾涂手，熟揩令遍，五月七日洁斋，如后七日内亦不得洗手，后有蛇蝎螫者，以手摩之，即瘥止。
又方
烧桑刀，麝香少许和刀上，以烙啮处，令皮破，即瘥。
又方
生蚕蛾阴干为末，敷啮处孔中，数易之，其蛾有生子者妙。
又方
麝香　雄黄　半夏　巴豆
上四味，等份，为末，敷之。
又方
先以唾涂咬处，熟揉生大豆叶，封之。
蛇螫方六首  ***************************
《肘后》蛇螫人，疮已合，而余毒在肉中淫淫痛痒方。
取大、小蒜各一升，合捣，以热汤淋取汁，灌疮中。（姚同。）
崔氏疗被蛇螫验方。
生椒（三两）　好豉（四两）
上二味，以人唾和，捣令熟，用薄伤处，须臾即瘥。
又方
取独颗蒜截两头，著螫处，一头大作艾炷灸之，如此即愈。未愈更灸，以瘥为度。
又方
取狼牙草，六月以前用叶，以后用根，生㕮咀，以叶裹，煻火炮令热用，冷即易之。
又方
取酢草熟捣，以敷螫处，仍将腻幞头裹之，数易。其酢草似初生短嫩苜蓿苗是。
又方
取远志嚼令碎，以敷之，并内一片子于所螫疮处孔中，数易之。（并出第五卷中。）
蛇毒方三首  ***************************
《救急》疗蛇毒方。
雄黄　麝香　干姜
上三味，各等份，捣研，以蜜和为膏，敷毒螫处良。瓦舍中疑有蛇处，取雄黄烧令气散，及蛇并走不住。
又方
取独狼牙捣，腊月猪脂和，以敷毒上，立瘥。
又方
取荆叶以袋盛，薄疮肿处，即瘥止。（《肘后》同。）
青蝰蛇螫方二首  ***************************
《小品》疗竹中青蝰蛇螫人方。
雄黄　干姜
上二味，各等份，捣筛，以射菵和之，著小竹管中带之行，有急便用敷疮，兼疗诸蛇毒。（《千金》同。《肘后》有麝香，为三味。）
《肘后》青蝰蛇论：此蛇正绿色，喜缘木及竹上，与竹木色一种，人卒不觉。若人入林中行，脱能落头背上，然自不甚啮人，啮人必死，那可屡肆其毒。此蛇大者不过四五尺，世人皆呼为青条蛇。其尾二三寸，色异者名熇尾，最烈。疗之方。
破乌鸡热敷之。
蝮蛇螫方一十首  ***************************
《肘后》疗蝮蛇螫人方。
桂心　瓜蒌
上二味，等份，为末，用小竹筒密塞之以带行，卒为蝮蛇所螫，即敷之。此药疗诸蛇毒，塞不密则气歇不中用。（文仲同。）
又方
急掘地作坎，埋所螫处，坚筑其上，毒则出土中，须臾痛缓乃出，徐徐以药疗之。
又方
捣小蒜绞之，饮其汁，以滓封疮上。
又方
取猪耳中垢，著伤疮中，当黄汁出瘥。牛耳中垢亦可用之，良。
又方
嚼盐唾疮上讫，灸三壮，复嚼盐唾上。
《备急》疗蝮蛇螫人方。
烧蜈蚣末，敷疮上良。（《肘后》同。）
又方
蜡及蜜等份，于铛中消令和，以无节竹筒著疮上，以蜡、蜜灌竹筒，令下入疮中瘥。无蜜，惟蜡用之亦得。
又方
急尿疮中，乃拔刀向日闭气三步，以刀掘地作小坑，以热汤沃坎中，取泥作三丸如梧子大服之，取少泥涂疮上。（《肘后》同。）
文仲疗蝮蛇螫人方。
细辛　雄黄
上二味，等份，以内疮中，日三四敷之。兼疗诸蛇及虎伤疮良。
又云：蝮蛇形不长，头扁口尖，头斑，身赤文斑，亦有青黑色者。人犯之，头腹贴相著是也。东间诸山甚多，其毒最烈，草行不可不慎之。又有一种状如蝮而短，有四脚，能跳来啮人，东人呼为千岁蝮，或中之必死。然其啮人毕，即跳上林木，作声云研木、研木者，但营棺，其判不救。若云博叔、博叔者，犹可急疗之。吴音呼药为叔故也。
虺蛇螫方四首  ***************************
《古今录验》疗虺蛇毒方。
捣葵根以敷之。
《肘后》疗虺蛇、众蛇螫人方。
以头垢敷疮中。（张文仲、《备急》同。）
又方
以两刀于水中相摩良久，饮其汁，痛即止。（《备急》、张文仲同。）
又方
捣葎草以敷之，立愈。神良。
众蛇螫方七首  ***************************
《集验》疗众蛇螫人方。
取紫苋菜捣，饮汁一升，滓以少水和，涂疮上。又捣冬瓜根，以敷之。（《肘后》《千金》同。）
又方
取常思叶捣取汁，饮一升，以滓敷疮上。又以鬼目叶薄之，止痛。（《肘后》云：捣鬼针草敷上。并出第九卷中。）
文仲疗众蛇螫方。
嚼干姜薄疮上，不过三四瘥。又煮吴茱萸汤，以渍疮上，立瘥。（《集验》同。）
又方
捣生蓼，绞汁饮之，少少以滓薄疮上。又挼蓝青薄之。
又方
捣大蒜涂之，以少盐豉合捣尤佳。（《备急》《集验》《古今录验》同。）
又方
以绳缚疮上一寸许，即毒气不得走，便令人以口嗍所螫处取毒，数唾去之，毒尽即不复痛。口嗍当小肿，无苦状。（《备急》同。）
又云：此众蛇者，非前件三种也，谓赤[虫連]（音连）、黄颔之类，复当六七种，不尽知其名。水中黑色名公蛎，山中一种亦相似，并不闻螫人。有钩蛇，尾如钩，能倒牵人兽入水后而食之。又南方有呴蛇，人忽伤之不死，终身伺觅其主，虽百人众中亦直来取之，惟远去百里乃免耳。又有柂，长七八尺，如柂毒中人必死，即削取船柂煮渍之便愈。凡大蛇多是神，不可妄杀之。又额上有白色，状如王字者，有灵。或有角形者，此是欲变为龙也。凡青蝰中人立死，蝮中人一日死。虺毒急于众蛇，不早疗之，多残断人手足。药不可以一法，宜审按之。（并出第八卷中。）
蜘蛛咬方六首  ***************************
《广济》疗蜘蛛咬方。
取生铁衣，以醋研，取汁涂之瘥。（《肘后》同。）
又蜘蛛咬作疮，频疗不瘥方。
取萝摩草，捣如泥封之，日二三，毒化作脓，脓出频著勿停。
又方
枣叶　柏叶（各五月五日采，阴干）　生铁衣　晚蚕沙
上四味，各等份，捣散，以生麻油和如泥，先灸咬处，涂之瘥。（并出第五卷中。）
《千金》疗蜘蛛咬人方。
以乌麻油和胡粉如泥，涂之，干则易之，取瘥止。（《肘后》同。出第二十六卷中。）
《备急》疗蜘蛛咬人方。
取羊桃叶捣敷之，立愈。（《肘后》同。）
又方
以蒜切作两断，以揩之。又以蒜摩地，取泥涂之。（文仲同。并出第八卷中。）
蜂螫方一十首  ***************************
《肘后》疗蜂螫人方。
取人溺新者，洗之瘥。（《备急》、文仲、《必效》《删繁》同。）
又方
斫榖木，取白汁涂之，桑汁亦良。（《备急》、文仲、《小品》《古今录验》同。）
又方
煮蜂房洗之。又烧灰末，以膏和涂之。（《千金》同。本方云烧羊角灰，苦酒和涂之。）
又方
刮齿垢涂之。（《备急》、文仲、《千金》同。）
《千金》治蜂螫方。
蜜（五合）　蜡（二两）　猪脂（五合）
上三味，和煎如膏，候冷以涂之，甚良。（一云稍稍食之。）
又方
以淳酢沃地，取泥涂之。
又方
以尿泥涂之。
又方
取蛇皮，以蜜涂之，炙令热，以贴螫处，效。又以酱汁涂蛇皮，炙，以封之，甚效。（并出第二十六卷中。）
《必效》疗蜂螫方。
捣青蒿封之，亦可嚼用之。（《肘后》同。）
又方
近用薄荷挼贴之，大效。蜀中用验。（并出第六卷中。）
蜈蚣螫方八首  ***************************
《肘后》疗蜈蚣螫人方。
割鸡冠，取血涂之瘥。（《备急》、文仲、《删繁》《必效》同。）
又方
嚼盐涂之效。又以盐拭疮上，蜈蚣未远不得去。（《备急》《小品》、文仲、《古今录验》同。）
又方
嚼大蒜，若小蒜，或桑白汁，以涂之。亦以麻履底土揩之良。（《小品》《备急》、文仲、《必效》《古今录验》同。）
又方
挼蛇衔草，封之佳。
《备急》疗蜈蚣螫人方。
挼蓝汁以渍之，即瘥。蜈蚣不甚啮人，甚亦微，殊轻于蜂，当时小痛易歇，脱为所中，幸可依此疗之。药家皆用赤足者，今赤足者螫人，乃痛于黄足者，是其毒烈故也。（张文仲、《肘后》同。）
又方
取屋中土，以水和敷之。（《小品》同。）
崔氏疗蜈蚣螫人方。
趁雄鸡令走，以鸡嘴气阿之，数易鸡，立瘥。
张文仲疗蜈蚣螫人方。
取锡，炙令热，以熨之，不越十度即瘥。（出第十卷中。）
蝎螫方二十七首  ***************************
《广济》疗蝎螫毒方。
捣蒜涂之。（崔氏、《备急》同。）
又方
半夏以水研，涂之亦止。
又方
呪曰：一名蒿枝，一名薄之，傍他篱落，螫他妇儿，毒气急去，不出他道，你愚痴。急急如律令。（并出第五卷中。）
《集验》疗蝎虫螫人方。
余身经遭此毒，手指痛苦不可忍，诸法疗皆无效，有人见令以冷水渍指，亦渍手，即不痛。水微暖便痛，即以冷水渍，小暖即易之。余处冷水浸，故布以搨之，此实大验。（《肘后》《备急》《千金》《必效》、文仲同。）
又方
蝎有雄雌，雄者止痛在一处，雌者痛牵诸处。若是雄者，用井底泥敷之，温则易；雌者，用当屋及沟下泥涂之。若不值天雨，可用新汲水从屋上淋下，于下取泥敷之。
又方
画地作十字，取上土，水服五分匕。（并出第一卷中。）
《千金》疗蝎毒方。
取齿中残饭敷之。又以猪脂封之。又以射罔封之。
又方
硇砂和水涂上愈。（《救急》同。）
凡一切螫毒之物见，必不得起恶心向之，亦不得杀之。若辄杀之，于后必遭螫。慎之！慎之！治亦难瘥。
又方
嚼茱萸以封之，立愈。
又方
生乌头末，以唾和，涂之良。
崔氏疗蝎螫人方。
取人参嚼，以敷痛处，立瘥。又以黄丹涂之瘥。
又方
深削桂心，醋磨涂之，立定。
又方
滴蜡烛热脂于螫处，三两度易之。（并出第五卷中。）
《备急》疗蝎螫人方。
蜀葵花　石榴花　艾心
上三味，等份，并以五月五日午时取，阴干合捣，和水涂螫处，立定。花取未开者。（张文仲同。）
又方
温汤浸之。（《肘后》、崔氏同。）
又方
挼马苋菜，封之瘥。（《肘后》《备急》、文仲同。）
又方
嚼干姜涂之瘥。（《肘后》《备急》《文仲》同。并出第八卷中。）
《必效》疗蝎咬人方。
温酒以渍之。又捣豉作饼如钱大，贴螫处，以艾灸七壮。
又方
问被咬人云是物，遣报云蝎螫，即语云没所苦。语讫，即私向一处翻一瓦，还安旧，勿使其人知，回更问瘥未，遣报云瘥讫，即痛止。神效。
《古今录验》疗蝎螫人方。
取苦李子仁嚼，以封之即瘥。
又方
挼蛇衔取汁，以敷之瘥。
又方
以木碗率取此螫处，即以木碗合之，便瘥。神验。
又方
挼鬼针草，取汁敷之，即瘥。
又方
五月五日取菟葵，熟捣，以遍涂手，至后日中时，然后洗手。若有人被螫，以手摩索，应手即瘥。
又禁蝎螫人法。
呪曰：系（胡计反）梨乎俱尚苏婆诃。于五月五日桑木正北阴中菟葵，日正午时，先七步至菟葵，此右膝著地，立左膝，手擿取菟葵子，擿取著口中熟嚼，吐著手内，与五叶草菟葵等相和，若无子，直取二叶相和于手内，左转挼之，口阴诵前呪七遍，一吐气，得一百八遍止，所挼叶令汁出染手，其叶还放置菟葵处，起勿反顾之。一日一夜不得洗手，亦不用点污手内，亦不得人知，作此法不得人见。被螫者口问云何处，即阴呪七通，男以左手摩螫处，口云瘥去。若犹小瘆痛者，男掐左手无名指第一节内侧纹头，阴呪掐之；女掐以右手指，以右手摩螫处。其菟葵私取移种于桑北，五叶草处处有之耳。
又甄立言以此蝎毒阴蛇，即非蜂、蜈蚣之辈，自有小小可忍者，有经一日一夜不可忍者，京师偏饶此虫，遍用诸药涂敷不能应时有效，遂依角法。以意用竹依作小角，留一节长三四寸，孔径四五分。若指上，可取细竹作之，才令搭得螫处，指用大角，角之气漏不嗍，故角不厌大，大即嗍急瘥。速作五四枚，铛内熟煮，取以角螫处，冷即换。初被螫，先以针刺蜇处出血，然后角之，热畏伤肉，以冷水暂浸角口二三分，以角之，此神验。不可以口嗍，毒入腹杀人。甄公云：灸即瘥，以热角嗍之，无火灸也。（并出第四十五卷中。）
蠼螋尿方二十二首  ***************************
《千金》疗蠼螋虫尿人影，便令人病。其状身中忽有处瘆痛如芒刺，亦如刺虫所螫处，后起细㾦㿔，作聚如茱萸子状，四边赤，中央有白脓，如黍粟，亦令人皮肉急，举身恶寒壮热，剧者连起尽腰胁胸也。疗之法，初得之，便磨犀角涂之，止其毒，疗如火丹法。余以武德中六月得此病，经五六日觉心闷不佳，以他法疗之不愈，有友人教画地作蠼螋形，以刀细细尽取蠼螋肠中土，就中以唾和成泥涂之，再涂即愈。方知天下万物相感，难晓其由矣。
又方
羚羊须烧灰，腊月猪脂和，以封之瘥。
又疗蠼螋尿方。
熟嚼梨叶，以封之，干复易之。
又方
取马鞭草烂捣，以封之，干复易瘥。
《广济》疗蠼螋尿绕腰欲死方。
取败蒲扇，煮汁涂之。
又方
扁豆叶，捣涂之。（并出第五卷中。）
深师疗蠼螋尿方。
取鹊巢中土，以苦酒和，敷之。
又方
以鸡子和白磰敷之，侵淫为广，以大蒜磨研书墨涂之。一方以胡粉涂之。一方以猪膏涂之。又烧蒲灰敷之。（并出第二十九卷中。）
《集验》疗蠼螋尿疮方。
烧鹿角捣末，以苦酒和，敷之。已有汁者，烧道边弊蒲席灰，以敷之。（深师、《千金》并《翼》、文仲同。）
又方
槐白皮（半斤，切）　苦酒（二升）
上二味，渍半日，刮去疮处以洗，日五、六遍。末赤小豆，和苦酒敷之，燥即易之，小儿以水和敷之。甚良。（《千金》并《翼》、文仲、深师同。）
又方
嚼大麦，以敷之，日三。（《千金》同。）
又方
猪脂和燕巢中土，敷之。（《千金》同。并出第九卷中。）
《千金翼》疗蠼螋尿疮方。
取茱萸东引根下土，以醋和，涂之。
又疮表里相当，一名侵淫疮方。
取猪牙车骨年久者，搥破，烧令脂出，及热涂之。（《千金》同。）
又方
取楝木枝若皮，烧灰敷之，干者以猪膏和敷。并主小儿秃及诸恶疮。（深师同。出第二十四卷中。）
崔氏疗蠼螋尿疮，习习然黄水出者方。
取韭捣取汁，以涂之。
又方
煮甘草汤洗之。
又方
嚼桂涂之。
又方
绞马屎汁洗之。
又方
嚼麻子涂之。
又方
令患人于日里立，侧近作沸汤，微取以淋患人影，令当所患疮处六七度，仍遣人熟嚼蒜以噀患人影中患处，口中余蒜气，即真噀患人疮上，愈。（并出第五卷中。）
《救急》蠼螋尿方。
取燕窠和酽酢涂之，大良。（出第五卷中。）
恶蚝方三首  ***************************
《必效》疗恶蚝已洪肿者并瘥方。
取楝木根并皮切一升，以水三升和煎，取二升，适寒温浸洗疮，冷即易，再三瘥。
又恶蚝已洪肿烂者方。
干姜　水银　猪脂（腊月者）
上三味揉令相得，即置丸向碗中烧，以竹筒笼上，熏所肿处，未熏先破两处，然后熏即瘥。
又方
取胡葱于煻火中煨，令软即出，以纸隔手挼令破，以搨疮上，以痛定为度。李饶州多用，神效。（并出第十六卷中。）
虿螫方二首  ***************************
《肘后》论云：此KT字作虿字，所谓蜂虿作于怀袖，贲育为之惊恐。言其小而有毒，起乎不意也。世人呼蝘蜓为虿子，而未尝中人，乃言不可螫人，雷鸣乃放，想亦当极有毒，书家呼蝘蜓为守宫。《本草》云：守宫即是蜥蜴。如东方朔言，则两种物矣。今蜥蜴及蛇医毋并不螫人。蜥蜴有五色具者，亦云是龙，不可杀之，令人震死。今又有一小乌虫子，尾有翘，世人呼为甲虫，而尾似车缓两尾，复言此虫是虿，未详其正矣。
又疗虿螫人方。
捣常思草，绞取汁，以洗疮。（出第八卷中。）
《古今录验》虿螫人方。
取屋溜下土，水和敷之，立愈。（出第四十五卷中。）
射工毒方一十九首  ***************************
《备急》论射工毒。江南有此射工毒虫，一名短狐，一名蜮。常在山间水中，人行反入水中。此虫口中有横骨，状如角弩，即以气射人影则病。其诊法：初得时，或如伤寒，或似中恶，或口不能语，或身体苦强，或恶寒壮热，四肢拘急，头痛，旦可暮剧，困者三日则齿间血出，不疗则死。其人中有四种，初觉即遍身视之，其一种正如黑子，而皮绕四边突赤，以衣被犯之，如芒刺状；其一种作疮，疮久则穿陷；其一种突起如石痈状；其一种如火灼人，肉起作疮，此种最急，能杀人。居此毒之地，天大雨时，或逐行潦，流入人家而射人。又当养鹅，鹅见即食之，船行将纯白鹅亦辟之，白鸭亦善。带好生金、犀角、麝香并佳。又若见身中有此四种疮处，便急疗之方。
急周绕遍，去此疮边一寸，辄灸一处百壮，疮上亦百壮，大良。（《肘后》同。）
又疗射工毒方。
白鸡屎白者二七枚，以水汤和，涂疮上。（《必效》、文仲、《备急》《千金》《肘后》同。并出第九卷中。）
《肘后》初见此疮，便宜疗之方。
便水磨犀角涂之，燥复涂。亦取细屑和麝香涂之。一方云服一方寸匕。
又方
以白梅皮裹豉母虫，吞至六七枚勿住。（本方云：取水上浮走豉母虫一枚，置口中便瘥。）
又射工毒虫正黑，状如大蜚生，啮发，而形有雌雄。雄者口边有两横角，角能屈伸，有一长角横在口前，弩檐临其角端，曲如上弩，以气为矢，因水势以射人，人中之便不能语。冬月并在土中蛰，其上雪不凝，气蒸[亻术][亻术]。然人有识处，掘而取带之。溪边行，亦往往得此。若中毒，仍为屑与服。夏月在水中则不可见，乃言此虫含沙射人影便病。欲渡水，先以石投之，则口边角弩发矣。若中此毒，体觉不快，视有疮处便疗之，疗之亦不异于溪毒。
又方
取皂荚一挺，长一尺二寸者，搥碎，以苦酒一升煎如饧，去滓，敷毒上。（文仲、《备急》同。）
又方
取马齿苋，捣，饮汁一升，滓以薄疮上，日四五遍良。（文仲、《备急》同。）
《集验》疗射工毒中人，寒热发疮，偏在一处，有异于常方。
取赤苋合茎叶捣，绞取汁，服一升，日再三服。（《千金》《备急》、文仲、《必效》《删繁》《肘后》同。姚云：服七合，日四五服。）
又方
犀角　升麻　乌翣根（各二两）
上三味，以水四升煮取一升半，去滓，分再服，相去一炊久，尽更作。（《千金》同。）
又方
取生茱萸茎叶一虎口，断去前后，取握中者熟捣，以水二升煎取八合，顿服之。（《千金》同。）
又疗射工中人，疮有三种。一种疮正黑如黡子，皮周遍悉赤，或衣犯之如有刺痛；一种作疮，疮久则穿，或晡间寒热：一种如火灼熛起，此者最急，数日杀人，此病令人寒热方。
乌翣根（二两）　升麻（二两）
上二味，切，以水三升煮取一升，适寒温顿服之，滓薄疮上。（《肘后》《千金》、文仲、《备急》同。《古今录验》云：乌扇无根用叶。出第一卷中。）
《千金》疗射工，初中未有疮，但憎寒凛凛，及其成疮，似蠼螋尿，亦似瘭疽状方。
取芥子捣熟，苦酢和，厚涂疮上，半日痛便止。（《古今录验》同。）
又方
取狼牙叶，冬取根枝，捣之令熟，薄所中处。又饮四五合汁。
又云：山中草木上石蛵著人，则穿啮肌肉，行人肉中，侵淫坟起方。
灸断其道，即愈。
又凡入山路行草木中，常以腊月猪膏涂脚足指间趺上，及著鞋处，蛵不敢著人。
又江南毒气恶核似射工，暴肿生疮，五香散方。
甲香　犀角（屑）　鳖甲（炙，令黄）　薰陆香　升麻　乌翣根　吴茱萸　沉香　丁香（各三分）　黄连　羚羊角（屑）　牡蛎（熬）　甘草（炙）　黄芩（各四分）　黄柏（六分）
上十五味，为散，水服方寸匕，日三服。又以鸡子白和涂上，干易之。以水和少许洗上。忌苋菜、猪肉、海藻。（出第二十六卷中。）
《救急》疗射工毒方。
取葫蒜切贴疮，灸七壮良。
《古今录验》疗射工中人，已有疮者方。
取蜈蚣大者一枚，炙，捣末，以苦酒和，敷疮上，痛便止。（《千金》同。）
溪毒方二十一首  ***************************
《肘后》中溪毒论。葛氏云：水毒中人，一名中水，一名中溪，一名中洒，一名水病，似射工而无物。其诊法：初得之，恶寒，头微痛，目眶疼，心中烦懊，四肢振焮，腰背骨节皆强，筋急，两膝疼，或翕翕而热，但欲睡，旦醒暮剧，手足逆冷至肘膝，二三日则腹中生虫，食人下部，肛中有疮，不痛不痒，不令人觉，视之乃知耳。不即疗，过六七日下部脓溃，虫上食五脏，热盛烦毒，注下不禁，八九日良医所不能疗之。觉得之，急当早视下部，若有疮正赤如截肉者，为阳毒，最急；若疮如蠡鱼齿者，为阴毒，犹小缓，要皆杀人，不过二十日也。欲知是中水，当作数斗汤，以小蒜五升㕮咀，投汤中，莫令太热，热即无力，去滓，消息适寒温以浴，若身体发赤斑纹者是也。其无者非也，当作他病疗之。（文仲、《千金翼》《备急》同。）
又疗中水毒方。
取梅若桃叶捣，绞取汁三升许，为二服，或干，以水绞取汁，极佳。（《集验》、文仲、《备急》《千金》同。姚云：小儿不能饮，以汁敷乳头与之。）
又方
取常思草捣，绞汁三升，饮之妙。并以绵裹导下部中，日三瘥。（文仲、《备急》同。）
又方
捣蓝青汁，以少水和，涂头面遍身令匝。（文仲、《千金翼》《备急》同。）
又方
取蓼一把捣，以酒一升和，绞服之，不过三服。（文仲、《千金翼》《备急》云。《肘后》用梨叶。）
又方
取大苺连根
上一味，捣作屑服之，亦可投水捣，绞汁饮一二升，并导下部生虫者。夏月常行，多赍此屑，欲入水浴，先以少屑投水上流，便无所畏。又辟射工，家中虽以器盛水浴，亦常以此屑投水中，大佳。（文仲、《千金翼》《备急》同。）
又今东间诸山州县人，无不病溪毒，每春月多得，亦如京都伤寒之状，呼为溪温，未必皆是射工辈尔，亦尽患疮痢，但寒热烦疼，不解便死耳。方家疗此，用药与伤寒温疾颇相似，今复疏其单疗于此方。
东向三两步，即以手左一搅取水，将蒜一把熟捣，以酒渍之，去滓，可饮两杯，当吐，得吐便瘥。此方甚效。
《备急》疗溪毒方。
取五加根烧末，以酒若浆服方寸匕。（《肘后》、文仲、《备急》同。）
又方
烧鲛鱼皮，以饮服方寸匕，立瘥。
又方
荆叶捣汁，饮之佳。（《肘后》同。）
又方
捣柒姑，以涂之腰背诸处。柒姑生东间，细叶如蒜状。
又方
乌蒜一枚捣，以酒和服半升，得吐即瘥。又名乌韭，山中甚多。
又若下部生疮，已决洞者方。
取秫米一升，盐五升，水一石，煮作麋，坐中，即愈。（文仲、《备急》同。《肘后》并同。）
又方
取桃叶、艾叶捣熟，以水渍之，绞取浓汁，去滓，著盘中坐，有白虫出，瘥。（文仲、《备急》同。《肘后》云：取桃皮叶，无艾叶。）
又方
烧皂荚，捣末，以绵裹导之。
又方
以盐和皂荚末，捣之，绵裹导之。
又方
末牡丹屑，以饮服方寸匕，日三。
又其土俗有疗之术方。
初觉便取溪蒜、豨莶、桃叶剉一斛，蒸使遍热，出布席上，解衣卧上，厚覆衣被，大汗良久，出拭之，勿见风则瘥。已五六日，恐毒入腹，不可救尔，应先服药。东间诸山有大木名埋檀，枝叶上似梨，冬不凋，剥取白皮，皮重叠如纸，搥破，煮服一升，日夜六七遍。无生者，预取干之。亦单用茜根、白蘘荷根、蓝青汁并佳。若卒无根皮，亦可单用蓝汁，可服之。亦可都合，煮取汁渍之。若患腹中痛，恐转成蛊，啖人腹脏者，取猪脂二升熬令燥，水一斗，绞取汁，稍稍服之。（并出第八卷中。）
《千金》疗溪毒方。
取大蒜十枚，合皮安热灰中炮，令热，刀切断头，以柱所著毒处。（文仲、《备急》、崔氏同。）
又方
雄黄　朱砂　常山（各等份）
上三味，五月五日午时，使童子捣合之。（出第二十六卷中。）
张文仲疗溪毒方。
取蓼捣取汁，服一二升，又以涂周匝瘥。
又方
取雄牛膝根一把，捣，水酒共一升渍，绞取汁饮之，日三。雄牛膝，茎白紫色者是。（出第十卷中。）
沙虱毒方六首  ***************************
《肘后》中沙虱毒论云：山水间多有沙虱，其虫甚细不可见。人入水浴及汲水澡浴，此虫在水中著人。及阴雨日行草中，即著人，便钻入皮里。其诊法：初得之，皮上正赤，如小豆、黍米、粟粒，以手摩赤上，痛如刺，过三日之后，令人百节强，疼痛寒热，赤上发疮，此虫渐入至骨，则杀人。凡在山涧水澡浴毕，熟以巾拭身中数过，又以故帛拭之一过，乃敷粉也。今东间水无不有此，洗浴毕，以巾拭[火（艹/吅/未）][火業]。如甚毛针刺，熟看见处，仍以竹叶抄拂去之。此见岭南人初有此者，即以茅叶刮去，乃小伤皮肤为佳，乃数涂苦苣菜汁瘥。已深者，用针挑取得虫子，正如疥虫，著爪上映光，方见行动也。挑不得，便就上灸三四炷，则虫死病除。若止两三处，不能为害，多处不可尽挑灸。若犹觉惛惛，是其已大深，便应依土俗作方术出之。并作诸药汤以浴，皆得一二升沙出，沙出都尽乃止。若无方术，痛饮番酒取醉亦佳。如其无，则依此方为疗，并杂用前中溪毒、射工法急救，七日中宜瘥。不尔，则仍变成溪毒，如薤叶大，长四五寸，初著腹胁，肿如刺，则破鸡搨之，虫出食鸡，或三四数遍，取尽乃止。兼须服麝香、犀角护其内，作此疗之。彼土有中之者不少，呼此病为（呼故切）沙虫，吴音名沙作盗，护如鸟长尾。盗者，言此虫能招呼溪气。东间山行，无处不有。其虫著人肉不痛，不即觉者，久久便生子在人皮中，稍攻人则为瘘。山行宜竹管盛盐，数视体足，见者以盐涂之便脱，杂少石灰尤良。亦断血而辟水温。
又疗沙虱毒方。
以少许麝香敷疮上，过五日不瘥，当用巴豆汤服之。一日辄以巴豆一枚，二日二枚，计为数，并去皮心，以水三升煮取一升，尽服之，未瘥，即更可作服之。（文仲、《备急》同。）
又方
斑蝥二枚，熬一枚，研末服之，烧一枚令烟绝，末著疮中。（《千金》、文仲、《备急》同。）
又方
取麝香、大蒜合捣，以羊脂和，著筒中，带之行，大良。（《千金》同。）
《删繁》疗沙虱方。
以盐五合，以水一斗煮一沸，以渍洗疮。（出第十卷中。）
《必效》疗沙虱方。
初著有赤点如米，以盐和麝香涂之，瘥。
犬咬人方九首  ***************************
《肘后》犬咬人方。
取灶中热灰，以粉上毕，裹缚之。（《千金》同。）
又方
干姜末，服二方寸匕。姜汁服半升亦良。
《集验》疗凡犬咬人方。
以苦酒和灰，涂之良。（《千金》同。）
《千金》疗凡犬咬人方。
烧犬尾灰敷之，日二。又烧自死蛇灰，末，敷疮中。
又方
桃东南枝白皮一握，以水一升煮取五合，服之。
又方
莨菪子七枚，以水服之，日一度，瘥止。
又方
梅子末，以酒服之。
又方
以腊月鼠一枚，以猪脂煎如膏，去滓，候凝，以涂之。
《古今录验》疗凡犬咬人方。
先以水洗疮，任血出勿止之，洗勿住，取血自止，以帛裹之，即瘥。
狂犬咬人方二十二首  ***************************
《千金》论曰：凡春末夏初，犬多发恶狂，必诫小弱持杖，预以防之。而不免者，莫出于灸。百日之中，无阙一日者，方得免难。若初见疮瘥痛定，即言平复者，此最可畏，大祸即至，死在旦夕。凡狂犬咬人著讫，即令人狂，精神已别。何以得知？但看灸时，一度火下，即觉心神中醒然，方知咬已即狂，是以深须知此。此病至重，世人皆轻之，不以为意，坐之死者，每年常有之。臣昔初学医，未以为业，有人遭此，将以问臣，臣了不知报答，以是经臣手而死者非一。由此锐意学之，一解以来，疗者皆愈，方知世无良医，枉死者半，此言匪虚。故将来学者，非必此法，余一一方皆须沉思，留作心意勤学之，乃得通晓。莫以粗解一两种法，即谓知说，极自误也。因方申此一言，言不尽意耳。
又疗狂犬咬人方。
蛇脯一枚，去头，炙，捣末，服五分匕，日二。
又方
服青布汁三升。
又方
饮驴尿一二升良。
又方
捣莨菪根，和盐，以敷之，日三度。
《肘后》疗猘犬咬人方。
先嗍去恶血，乃须灸疮中十壮。明日以去，日灸一壮，满百日乃止。忌酒。（《千金》、文仲、《备急》《小品》《古今录验》同。）
又方
捣地榆根，绞取汁涂疮，无生者，可取干者，以水煮汁饮之，过百日乃止。日末服方寸匕，日三，兼敷疮上。（《千金》同。）
又方
捣薤绞取汁敷之，又服一升，日三，须疮瘥乃止。亦治已瘥复发者。（《千金》同。）
又方
以豆酱清涂疮，日三四瘥。（《千金》同。）
《小品》疗狂犬咬人方。
刮狼牙或虎牙骨末，服方寸匕，已发狂如猘犬者，服此药即愈。（《肘后》同。）
又方
头发、猬皮烧作灰末，等份，和水饮一杯。若或已目赤口噤者，可折齿灌之。（《肘后》《千金》同。）
又方
捣地黄汁饮之，并涂疮上，过百日止。（《肘后》同。）
又众疗不瘥，毒攻人烦乱，[口東]，已作犬声者方。（通按：[口東]音董，多言动也。）
髑髅骨烧灰末，以东流水和，服方寸匕，以活止。凡狂犬咋人，七日辄应一发，过三七日不发则免也。要过百日，乃为大免。每至七日，辄当捣薤（一作韭）汁，饮二三升。又当终身禁食犬肉、蚕蛹。若食此，发则不可救之。疮未瘥之间，亦忌食生鱼、诸肥腻肉，及诸冷食。但于饭下蒸生鱼，及就腻器中食便发。不宜饮酒，能过一年乃佳。
又若重发者疗之方。
生食蟾蜍脍，绝良。亦可烧炙食之，不必令其人知。初得啮，便为此，则不发。（《集验》、文仲、《千金》《备急》《肘后》同。姚剥作脍，吞蒜韭下也。）
又方
捣生姜汁一升以来，服之佳。
崔氏疗狂犬咬人方。
凡被狂犬咬，即急嗍去血，急吐之，勿错咽之。然后捣杏仁，和大虫牙捻作饼子，贴疮上，顿灸二七壮，从此以后每日灸一两壮，贴杏仁饼子。灸之，须要满百日乃止，百日内必莫使疮瘥。如无大虫牙，可单用杏仁亦得。狂狗咬人，每至七日即合一发，值至七日，即须捣韭汁服一大合，日再服之。纵非至七日，值一日、两日，服一两合大妙。如冬月无，可取韭根捣汁服之。又三两日取杏仁一合捣碎，熟研，滤取汁，和大虫牙齿，无牙齿，骨亦可用，熟煎，取一大升汁。又烧竹沥一合，以和杏仁酪汁，更煎一两沸，分三服，一日使尽。又取所咬犬脑，以涂疮大佳，取大虫牙齿末，或大虫脂涂之更佳。
又方
以大虫骨灰和杏仁膏，以涂之，甚良。
《救急》疗狂犬啮人，无问深浅者方。
初被咬便以冷水洗，令血断，封裹著。如其疮大及深，宜放流水中浸之，血断，依法封裹，更不用余裹。忌风，千万不畏。凡初被咬，即觅一切物与吃，后不发也。（出第八卷中。）
《必效》疗狂犬咬方。
栀子皮（烧灰）　石硫黄（末）
上二味，捣为末，敷疮，日一易。（《救急》同。）
又方
取蚯蚓粪，水和之如泥，以封之。上有毛，以毛尽即瘥。
又方
驴屎汁饮一升，即瘥。
又方
杏仁（切，去尖）　豆豉（各一两）　韭根（一握，净洗）
上三味，捣为饼，可疮大小，厚一二分，贴咬处，大作艾炷以灸饼上，热彻即瘥。
又方
虎骨　石灰
上二味，以腊月猪脂和，作饼子，曝干捣末，以敷之良。（并出第六卷中。）
猪啮人方二首  ***************************
《千金》疗猪啮人方。
炼松脂贴上。
又方
屋溜中泥以敷之。（并出第二十六卷中。）
马咋踏人方四首  ***************************
《肘后》疗马咋及踏人，作疮有毒，肿热疼痛方。
灸疮中及肿上，即瘥。
又方
取妇人月经敷之，最良。（姚云神效。）
《集验》疗马咋及踏人，作疮有毒，肿热疼痛方。
割鸡冠血，点所啮疮中，日三。若父马用雌鸡，母马用雄鸡。（《肘后》同。）
《千金》疗马咋人及踏人作疮，毒肿热痛方。
取马鞭梢三尺，鼠屎二七枚，烧末，以猪膏和涂之，立愈。
（《备急》《小品》《集验》《必效》《古今录验》同。出第二十六卷中。《肘后》云：取马鞭梢二寸。）
剥死马马骨伤人方三首  ***************************
《肘后》疗剥死马，马骨伤人手，毒攻欲死方。
取死马腹中屎以涂之，即瘥。（《集验》《千金》《备急》《古今录验》《小品》同。）
《集验》疗剥死马，马骨伤人手，毒攻欲死方。
绞饮其屎汁，烧末，服方寸匕。（《备急》同。出第九卷中。）
《古今录验》疗剥死马，马骨伤人手，毒攻欲死方。
服人屎汁。（出第四十五卷中。）
马骨所刺及马血入旧疮方八首  ***************************
《肘后》疗马骨所刺，及马血入旧疮中，毒痛欲死方。
以热桑灰汁，更番渍之，常目为之，冷即易。数日乃愈。若痛止而肿不消，煮炙石令热，以熨之。灸疮上亦佳。（《集验》《千金》同。）
又方
捣脉子，以水绞取汁，饮一升，日三服。
又方
酒渍马目毒公，少少饮之。
《小品》疗马骨所刺，及马血入攻人疮中，毒痛欲死方。
人粪泥之。又捣马苋敷之。（出第十卷中。）
《删繁》疗马骨刺人，马血入人疮孔方。
马粪干者止一物，粉疮孔上，㩉疮口也。
又方
雄黄　干姜
上二味，等份，捣末，内疮口中，即瘥。
又方
大小蒜捣熬暖，用敷疮上。
又方
以热汤数淋疮上，即瘥。（并出第十卷中。）
马汗及毛入人疮中方六首  ***************************
《肘后》疗人体上先有疮而乘马，马汗及马毛入疮中，或但为马气所蒸，皆致肿痛烦热，入腹则杀人方。
烧马鞭皮，以猪膏和敷之。（《备急》《千金》《集验》同。）
又方
以水渍疮，数易水渍之。（《千金》《备急》同。）
又方
以石灰敷上。（《千金》《备急》同。）
《集验》疗人先有疮而乘马，马汗若马毛入疮，及拂略著致令肿痛方。
大饮醇酒，取醉即愈。（《肘后》《千金》同。出第八卷中。）
《千金》疗马汗入人疮方。
烧鸡毛末，以酒服方寸匕。（《集验》同。）
又方
煮沸汤，及热以渍之，冷复易之。（《小品》同。出第二十六卷中。）
驴马诸疾方三十一首  ***************************
《救急》：夫六畜之中，惟马最为贵，致远之劳，贤愚所要，或在戎漠，或居村落，忽患急黄、黑汗等诸疾，将息水草之宜，人间之要，次之君子，所附卷末，傅以意焉。凡骑马远行，初到先与空剉草刷毕饮水，饮水毕，然后与粟豆等，若先与粟豆等，或水谷并，必致马病也。（出第九卷中。）
《肘后》疗马热虫颡黑汗，鼻中有脓腔，水草不进方。
黄栝楼根　贝母　桔梗　大青　栀子仁　吴蓝　款冬花　大黄　白鲜皮　黄芩　郁金（各二大两）　黄柏　马牙硝（各四大两）
上十三味，捣筛，患相当及常要啖，重者药三大两，地黄半斤，豉二合，蔓荆油四合，和合，斋前啖，至晚饲。大效。
又虫颡重者方。
葶苈子（一合，熬令紫色，捣如泥）　桑白皮（一大握）　大枣（二十枚，擘）
上三味，以水二升煮取一升，去滓，入葶苈，合调匀，适寒温灌口，隔日又灌，重者不过再瘥。
又疗马脊疮方。
黄丹敷之，避风，即瘥。
又疗马羯骨胀方。
取四十九支羊蹄烧之，熨骨上，冷即易之。如无羊蹄，杨柳枝指粗者，炙熨之，不论数，瘥。
又疗马后冷方。
豉、葱各一两，水五升，煮取半，和酒灌之。
又疗马目晕方。
霜后干楮叶，细为末，日两度，管吹眼中，瘥。
又疗马疥方。
大豆熬焦，和生油麻捣敷之，酢泔净洗。
又方
樗根末，和油麻涂之，先以皂荚水，或泔净洗之，洗了涂，令中间空少许，放虫出，不得多涂，恐疮大。
又方
巴豆（去皮心）　腻粉
上二味，研，以油麻油和涂，先洗之，涂数日看，更验。
《备急》疗驴马虫颡方。
生地黄汁（一升）　桑根白皮（五两）　紫菀（三两）　射干（二两）　麻黄（一两）　葱白（一斤）　苏（二合）　蜜（一合）
上八味，切，以水一斗五升，煮取八升，去滓，内麝香末一豆，搅调，作两度灌之。当灌，每取早朝食时，饮水三分与一分，至午时三分与二分，至夜使足。明日还依前法与之。其药更加地黄及葱白、蜜、豉，以水三五升，煮取多少依前，加麝香少许，自余将息，一依前法。当灌时，高举头，勿使药汁射肺，则药汁不出，斟酌药入，即不得用全高。每灌皆取一鸡子汁，分灌两鼻孔中。若气力弱，隔日灌之。若神强，频日灌之。若轻者，三两度灌之即瘥。灌后三两日，伺候看鼻中脓绝嚬断即瘥。如不断，用后法：桑白皮一斤，细切，以水三升，煮取一升，去滓，每旦灌鼻孔中，灌时，入研麝香一豆大佳。
又马荡方。
大黄　黄芩　郁金　当归　芍药　紫菀　川芎　白术　牛膝　细辛（各一两）
上十味，合捣末，用汤调方寸匕，以灌之。
又疗马急黄黑汗方。
割上断讫，取陈久靴爪头水渍汁灌口。如不足，用大黄、当归（各一两），盐半升，以水三升煎取半，分两度灌口。如不定，破尾使骨才血即止。（《肘后》同。）
又疗马起卧胞转并肠结，并用此方。
细辛　防风　芍药（各一两）　盐（一升）
上四味，切，以水五升煮取二升半，去滓，分二度灌后。
前灌方
芒硝　郁金　寒水石　大青（各一两）
上四味，切，以水五升煮取二升，去滓，以油、酒各半升和调，分二度灌口。（《肘后》同。）
又疗马心黄并肺热方。
大黄　黄芩　芍药　细辛（各一两）
上四味，切，以水五升煮取二升半，油半升、酒半升调和，分为三度灌口。如不定，盐半升，水一升半，温如人肌，和盐灌后，即定。
又春冬灌马方。
大黄　郁金　黄芩　细辛　芍药　桔梗　升麻　麻黄　大青　茵陈　白术　芒硝　寒水石　朴硝（各一两）
上十四味，捣为散，若春灌，即和鸡子，油量水多少，搅调灌口。若冬灌，即切，以煎之讫，冷和油及酒灌口。
又疗马虫颡十年以上，灌鼻一两度，无不瘥方。
酱清和胆半合，搅令调，分两度灌鼻，每一灌，停一两日将息，不得伤多，多即伤马。故录之令知。（《肘后》同。）
又疗马虫颡方，候马鼻沫出，梁肿起，即不可疗。
硇砂（二酸枣许，研）　猪脂（腊月者，二鸡子许）
上二味，先研硇砂，令极细为末，然后熬猪脂，及硇砂煎一沸，停如人肌，高仰马鼻以灌之，一炊久。若患一鼻，减药之半。两鼻患，两鼻中灌之；一鼻患，一鼻中灌之。灌鼻后一二日，更有熏法如后：莨菪子别捣，藜芦、谷精草、干膝、葶苈子别捣，各等份，为末相和，以麻撚如烛，烧一头内马鼻中，令烟入效。仍仰马头令稍高。
又疗马胪胞转欲死方。
捣蒜内小便孔中，深五寸，立瘥。又用小儿尿和水灌口，立瘥。
又方
骑走上坡，用木腹下来去捺，以手内大孔中探却粪，大效。探法：剪却指甲，以油涂手，恐损破肠也。（《肘后》同。）
又方
但以盐四升，人尿和灌口。
又方
捣蒜三升哺之，小马分半。
又疗马患月怜方。
取鬼微热挼揩之，立瘥。鬼微如地菌，夏月得湿，多聚生粪中，见日消黑者是。
又疗马食著地胆等虫，辄困胀闷立死方。
取桑根入地一尺者，去黄皮剉之，以水煎，取浓汁，急灌口，止毒胜甘草。
又疗马嗽方。
取麻子一斗饲之，立定。若腔及色焦，与吃即光泽。（《肘后》同。）
又马跙蹄方。
于马枥下，当马前脚阔一尺许，掘渠深一尺许，取石如鸡子许大，满中填实，令马立其上，两日即瘥。（《肘后》同。）
又马每月一两度灌油盐，永不著黄方。
以油一小升，盐一小合，和以灌口，瘦弱马以意量之。
又马脊疮方。
取马通汁，及热遍疮上涂之。
又疗马疥方。
云花草（一两，状如麻黄而坚实）　熏黄（二两）　附子（一枚，用藜芦二两神效。）
上三味，捣末，生麻油和之，以泔清皂荚洗之，日中少时令水干，后敷药，不过五六遍，无不瘥。韩五家盛谈效验。但苦不识云花。（出第九卷中。）
又疗马筋瘙方。
硇砂　藜芦　槐子　葶苈子（各半两）　熏黄　石硫黄　黄柏　巴豆　乌麻（各少许）　蜜　猪膏（各半两）
上十一味，捣为末，蜜、猪膏和药如泥，敷疮上。
又方
取一杯酒酢，并麦米等相和，令调，涂布上，重裹上，用麻缠，每敷，先以铁浆汁洗病拭干，涂药，日再，瘥止。
牛狗疾方六首  ***************************
《肘后》疗牛疫病方。
取獭屎三升，以沸汤淋，取汁二升，灌之良。
又疗牛马六畜水谷疫病方。
取酒和麝香少许，和灌之。
又疗六畜脊疮焦痂方。
以面糊封之，即落。
又疗牛胀方。
以猪脂和小儿屎，灌口瘥。
又疗牛吃蓿苜草，误吃地胆虫，肚胀欲死方。
以研大麻子灌口瘥。吹生葱亦佳。
《救急》疗犬疥方。
蛇皮烧灰，和粥，与吃瘥。（出第九卷中。）
牛抵触肠出方一首  ***************************
《救急》疗牛抵触肠出方。
硇砂（一大两）　干姜（二小两）
上二味，为末，涂损处，肠即自入，肠干不入，宜割去干处讫，用粟谷叶为末，以敷之，即却入。大良，神妙。（出第九卷中。）
油衣粘及松脂著人衣并虫蚀毡鞯法五首  ***************************
《救急》油衣粘法。
以黄土泥水和如煎饼面，表里涂之，阴干一宿，以水濯去之，不粘也。
又鞯被虫蚀方。
取吴茱萸捣末，和面作糊，涂鞯面，煎茱萸汁刷之，其虫永断。
又毡被虫蚀方。
刈取黄蒿有子者，曝干，铺毡中卷之令遍，置阁上十年不蚀。
又松脂著人手足及衣毡褥洗不去法。
以嚼杏仁洗之立去，除彩色衣物等著车脂及油腻等，米研煮作饮洗之，即不损绯紫碧绿。（一云车脂，嚼粟，以水洗之。蜡以蜜水洗之极验。）
又方
煮水，便和皂荚洗佳。以酒洗亦佳。以蜜和汤洗之，平复不损色，并试有功。虽是小事，亦为切要，以附之服饵之末。（出第九卷中。）