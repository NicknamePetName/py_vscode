
序  ***************************
古今方书夥矣，或文理深奥，或议论纷纭，合览诸编，则备增其美；分观一集，只各尽所长。知医者察脉辨症，固应广为搜罗；不知者卷帙浩繁，奚暇寻其条理。求其至简至约平易近人者，莫如单方一门，然单方难得，世人往往秘而不传，余窃恨焉。今春余承同安参镇陈子明都督之聘，适山阴周子芗先生，亦就邑侯李兰生司马之幕，共事一本，相与盘桓，诸叨教益。其平时乐善不倦，胞与为怀，公余时兼参医理，考究精微。一日以所著《经验奇本》一书，分为两卷，欲登梨枣，见示于余，余详观始末，其中施治方药，条条经验，种种灵奇，内科则有临危救活之良方，外证又有丸散膏丹之秘诀，无一不备，无美不臻，简要精详，开卷了如指掌，向之所恨不传者，今则得从吾愿耳。得是书者，举凡居家行旅，以及僻处穷乡，随地随时，缓急可持，依方施治，奏效如神，诚救世之慈航，卫生之宝筏也。爰缀数言，以镌其后。
光绪二十四年岁次戊戌仲冬之月福建海坛林贤庆拜序

卷上  ——————————————————————————————————————————————————————————————————————————————————————————

济颠祖师乩传仙果散  ***************************
此散功能去积消痰，通经行气，取效神速，且便携带，居家作客，均宜预备，经久不坏，愈陈愈妙，诚济世之灵散，救病之至宝也。
泄泻，每次嚼数分，咽汁吐渣，二三钱即愈。
红白痢，日嚼二三钱，一二日即愈。
诸疟，日嚼二三钱，连嚼二三日，疟止为度。
胃停食积，舌苔必黄厚，日嚼二钱，嚼一二三日，积消胃开为度。
胃气疼痛，甚至每晨呕吐者，用五六钱水煎浓汁，热服即愈。
霍乱吐泻，用四五钱水煎服，即愈。
风火喉痛喉蛾，嚼二三钱即愈。
痰嗽，日嚼二钱，连嚼数日，至愈为度，姜汤送服亦可。
中风不语，每日早晚各服一钱，生姜汤送下，至愈为度。
饭后动风，旋由胸腹胀起，延胀四肢，名曰气胀，日嚼二三钱，连嚼数日，俟胀消尽为度，不必忌咸。
小便短少，旋由两足背胀起，渐至上身，名曰水胀，治法同上。
妇女经闭肚胀，手足细瘦，俗名蜘蛛胀，日嚼二三钱，渐嚼渐效，总以胀消尽为度，自然眠食如常，数月之后，血气充足，经水自通。
妇女经闭，日嚼二钱，至经通为度，或因血衰经闭忌服。
妇女经水不调，气郁不舒，日嚼一二钱，数日即愈。
妇女临经腹痛，俟经来痛时，日嚼二钱，连嚼二三日，俟下期见效。
酒醉人昏，用三四钱，水煎浓汁，热服即醒。
统须忌食生冷、瓜果、香菇、蘑菇、冬笋、酒糟、虾蟹、油炸、面食、芋艿、发气等物，虚症忌服，孕妇不忌。
青果（一百斤）　青盐　白盐（各四斤）　陈皮（三十两）　木香　青皮　砂仁（各一十两）　丁香　藿香　苏叶（各五两）　大茴　小茴　薄荷（各三两）　花椒（一两）
上药各先将青、白盐捣极细，分五份，余药共研为末，青果亦分五份，分次放于木脚盆内，加二盐一份，两手拌之，储瓷缸内，余份仿此，次日取出，青果用小石臼舂，按粒舂开，去核完竣。缸底有汁就用细夏布滤去泥土，就将药末，放入缸内，使汁收尽，再与青果肉拌匀，分次放大石臼内，舂成细碎，摊晒三五日，半干为度，切勿太燥，储洁净坛内，筑实封口，收藏一二年后，随时听用。效难尽述，敬祈仁人君子，如法配制，以备救济疾苦，功无涯量，福有攸归。
仙传三妙膏  ***************************
（阴阳症并治）
统治痈疽发背，对口疔疮，无名肿毒，湿痰流注，杨梅结毒，瘰疬马刀，妇人乳疽，小儿丹毒，汤火烧灼，蝎螫蜂叮，金刃所伤，出血不止，或被狗咬，腐痛不堪，或跌扑打伤，瘀痛难禁，或风寒湿气袭入经络，以致骨痛筋挛，或湿热横入脉络，闪腰挫气，动举难伸，并大人小儿，五积六聚，男妇痞块癥瘕并宜用之，又有疮痈日久，内生腐骨，口极细小，时流黄水，诸法不效，此膏逐日贴之，其骨自然渐渐出露，以手轻轻拔去，骨尽收功。此膏贴痈疽等症，未成即消，已成即溃，溃后即敛，故名三妙。
紫荆皮　石菖蒲　独活　赤芍　白芷（各二两）　千金子　川大黄　川黄连　川黄柏　片黄芩　全当归　天花粉　穿山甲　白附子　海风藤　金银花　大戟　鳖甲　牛膝　白及　牛蒡子　桃仁　红花　荆芥　半夏　黄芪　牙皂　草乌　蓖麻　血余　连翘壳　细辛　防风　苦参　僵蚕　猬皮　巴豆　上瑶桂　良姜　苏木　羌活　麻黄　乌药　柴胡　天麻　全蝎　白蔹　生甘草　防己　贝母（各五钱）　蜈蚣（五条）　蛇蜕（二条）
上药统切片，用麻油二百两，入大铜锅内浸七日夜，再入桃、柳、桑、槐枝各二十一段，每段长寸许，如手指粗，以慢火熬至药黑枯色，用细夏布，滤去渣，将锅拭净，仍以夏布滤入锅内，再用文武火熬至油滴水成珠，大约得净油一百六十两为准。离火入燥飞黄丹八十两，以一人持槐木棍，一人下丹，不住手搅匀，再入后药。
乳香　没药（各去油八钱）　血竭　雄黄（各五钱）
此四味各研细末，和匀再研，先入搅匀，再入后药。
真云麝　沉香　檀香　降香　木香　枫香　藿香　丁香（各五钱）　珍珠　冰片（各三钱）
此十味，各研极细末，和匀再研，徐徐添入，搅极匀，再入樟脑五钱，再搅匀成膏，收藏听用，效莫殚述也。
云台膏  ***************************
（药味纯凉专治阳症）
统治发背对口搭手，颈疬乳痈，肚痈腰痈，烂腿臁疮等症，初起消肿，已成溃脓，既溃敛口，溃后虽孔小如豆，不必拈药线入管，而脓自出。有腐肉者，亦自然划离消化，无须钳割，有骨者亦能推出。不假刀针升降烂药，始终只用此膏，极为简便神速，且能减痛，可以眠食，与外科治法不同，症愈重则愈见力量，虽久溃无不收口。又如狗咬者贴之，则烂，烂而仍自收口，并无妨碍。至敷药、糁药，乃与此膏相辅而行，不可缺也。
生大黄（五两）　木鳖仁（三两）　元参　生地黄　忍冬藤　土贝母　生甘草　薄荷　朴硝（各二两）　生黄芪　全当归（各一两五钱）　苦杏仁　赤芍　川芎　生草乌　生半夏　生南星　白芷　生黄柏　生山甲　露蜂房　僵蚕　蜈蚣　全蝎　蛇蜕　漂铜绿　蓖麻仁　制乳香　蝉蜕　银朱　生矾　枯矾　制没药　明雄黄　牡蛎粉　蟾皮　轻粉　川五倍（各一两）　丁香　（五钱）　发团（二两）
上药用小磨麻油八斤，入铜锅内，熬至药黑枯色，用细夏布滤去渣，将锅拭净，仍以夏布滤入锅内，文火熬至油滴水成珠，离火再入炒黄丹四十八两，用槐木棍搅匀，再入后药。
炒铅粉（一斤）　松香（提白，八两）　黄蜡　陈石灰　炒陀僧（各四两）　苏合油　樟脑（各一两）
前药随下随搅成膏，收储瓷器听用。
再初熬前药内，或加后药十一味更妙。
羌活　天花粉　连翘壳　防风　香附　苍术　陈皮（各一两）　黄连　细辛　红花　瑶桂（各五钱）
万应膏  ***************************
专治跌打损伤，青肿疼痛，如皮破出血者忌用。又治手足等处风痛，肝胃气痛，胸腹腰等处膈气疼痛。又治初起痈疽，贴之可散，如已成作痛者忌之。
嫩松香（一斤，黄老者不用）　蓖麻仁　巴豆仁（各二两）　康青　杏仁（开水泡去皮。各一两）　胆矾（五钱）
上药，先将松香用铁锅水煎三次，取起候干。隔一日，研细末，再以蓖麻仁、巴豆仁各炒黑枯（若不黑枯其性太烈不能用），康青、胆矾各研细末。先将杏仁落石臼，舂烂如泥，次下巴豆、蓖麻仁，一并舂烂，再下康青、胆矾，缓缓舂之，并将松香分数次下，随下随舂，再用麻油屡涂杵臼，勿致粘住，千捶成膏，储瓷器。临用时须重汤炖烊，摊贴患处。
黄蜡膏  ***************************
专治新旧臁疮，忌食酒糟、猪、羊、鸡、鹅、香菇、麻菇、冬笋、煎炒、发气等物。
黄蜡（八两）　穿山甲　五倍子　血竭（各二两）　麻油（二斤）　生槐枝　生柳枝（各四十二寸，如手指粗）
上药用铜锅熬成七分，滤去渣，再加乳香、没药（各一两）、赤石脂、龙骨、五灵脂（各六钱）、儿茶（四钱），各研细末，入锅再熬，至油滴水成珠。再加黄丹（二两）、血余炭（五钱），各研细末，搅匀候冷，加三梅冰（五钱）和匀，装入瓷罐听用，愈陈愈妙。用时将患处腐脓，纸拭干净，切忌水洗，油纸摊贴，每日早夜各换一次，效验如神。
猪胆膏  ***************************
专治大小无名肿毒，肉白色淡，阴疽忌用。
每年夏至后，用粗钵一个，逐日赴市讨取猪胆，不拘多寡，携回破胆皮，放汁于钵，随放随搅匀随晒，夜间及遇雨，则用盖盖之，放晒至三伏后为止，封口收藏。随时用油纸摊贴，效验如神。
第一灵宝丹  ***************************
此丹能却百病，通利关窍，取效神速，居家出门，常宜预备，诚救急之灵丹，济世之良药也。
受暑肚痛，或感寒鼻塞，头疼腹痛，用丹少许，搐鼻一二次，取嚏十余声即愈。如病稍重，搐鼻无嚏，或只一二声，病尚未除，或抹两眼尖角，或用温开水调服一分，以愈为度。
感受暑气，或受热太过，关窍不通，或受寒气，手足厥冷，气闭血滞，默睡无语，须抹两眼尖角二次，或用阴阳水，调服二分，以愈为度。或至不省人事，须服三分，方能奏效。抑或无论牙关紧闭与否，大约半时之久，每次取丹少许，连抹两眼尖角三次，听其安睡，勿使过热，约逾二三时辰，自然起死回生。
疫疠时行，取丹抹两眼尖角三次，盖被略睡，出汗自愈。
指上生疮，用鸡蛋一枚，开一孔，搅匀黄白，入丹五厘，再搅匀，套指上，一二枚即愈。
初起无名肿毒，用真米醋调搽。
火眼之症，取丹抹眼角。
六畜遇时症，取丹抹两眼尖角，二三次即愈。
常带身上，疫气不能沾染，孕妇忌服，搐鼻、抹眼角不忌。
辰砂（二两）　雄精（五钱）　真蟾酥　闹羊花（各一钱）　真云麝　上冰片　老姜粉（各三分）
上药将前四味，各研极细末和匀，后三味次第加入，研至匀细为度，装储瓷瓶，勿令泄气，随时分装小瓶，黄蜡封口，外以刊刷方纸，包而传送，功德殊无涯量矣。
万应十宝丹  ***************************
此丹乃仙传秘方，丸治百病，其效如神，遇有疑似未明，一时迫切之症，可将此丹内服外用，无不应手立愈者。居家出门，均宜制备，济人利己，功德莫大，诚救急之圣药，济世之良方也。
中寒中暑，痧胀吐泻，手足厥冷，并吐泻不出，先以三丸研末，吹入鼻内，再以二十九丸放舌上，候微麻咽下，如昏迷不能吞咽，即研细末，温水灌下自愈。
感冒风寒恶心头痛，或肚腹饱胀，及风痰等症，以七丸放舌上，微麻咽下。
受寒受暑，痧胀甚重，绞肠肚痛，心口闭闷，或不省人事，以五丸研细末，次入鼻内取嚏，再以二十一丸放舌上，少顷，温开水送下。如不见轻，再照前服。
紧痰气厥，昏迷不省，牙关紧闭，不能服药，即以十数丸研细，吹入鼻内，无嚏再吹，总以见嚏，方可施治，再以廿三丸温水灌服，即愈。
痈疽疔毒，恶疮顽□，发背对口，用数十丸研细末，好绍酒陈米醋调敷，再酌轻重服之。
蛇蝎蜈蚣诸虫咬伤，俱用数丸研细末，用好酒陈米醋调敷，内酌轻重服之。
小儿急惊风，牙关紧闭，不能服药，以四五丸研末，吹入鼻内，取嚏即醒，再以七丸温水灌下即愈。若慢惊风，万不可服。
臌胀水肿，噎嗝反胃，以三丸放舌尖上，微麻咽下，再服廿三丸，日服二次，十日即愈。惟臌胀，须忌食盐、酱百日。
胃口疼痛，气痛寒痛，甚至饮食不下，以五丸放舌尖上，微麻咽下，再用花椒七粒煎汤，送服廿一丸即愈。
山岚瘴气，夏月途行，空心触受秽气，口含三丸，使邪气不能侵入。每遇盛寒、盛暑，早晨服七丸，可保无恙。
吐血、衄血、便血，其势甚重，即用鲜藕自然汁送服廿一丸，如无鲜藕，用干藕节七个，煎汤送下。
跌打至死，惊死、热死，魇魅气闷至死等症，凡有微气，以数丸研细吹鼻内，再用温水调灌，可望复生，如见嚏即活。
瘟疟、暑疟，日久不愈之疟，或先热后冷，或先冷后热，无论阴疟、阳疟，于迎疟来时，用松萝茶清送服廿一丸，虽至重，连服三日即愈。
泄泻、红白痢、噤口痢，虽日夜几十次，势甚委顿，用开水送下廿一丸，立止如神。
时疫头痛、身痛肚疼、头眩眼黑，以九丸放舌尖上，闭口微麻咽下，再用温水送服廿一丸即愈。
妇女经水不调、经闭等症，经水不调，用当归、生地、白芍、川芎各一钱，煎汤送服廿一丸即愈，经闭用红花一钱，煎汤送服廿九丸，连服三次即愈。
疝气上冲于心，不能行走者，用小茴香七粒研末，滚水冲送服三十九丸即愈。
小儿闷痘、闷疹，用薄荷、芫荽各一钱，煎汤灌送三十丸即愈。
茅苍术（米泔水浸软，切片焙干，三两）　大黄（切片焙干，六两）　麻黄（去节，细锉）　明天麻（切片焙干）　明雄黄（研细，水飞。各三两六钱）　生甘草（去皮，炒，二两四钱）　蟾酥（一两）　丁香（六钱）　真云麝　肥皂荚（去筋。各三钱）
上药各研极细末，和匀再研，烧酒为丸，如粟米粒大，外以朱砂三两六钱研细末，水飞晒干，研末为衣，以小瓷瓶收储，黄蜡封口，切勿泄气，孕妇忌服。
如意丹  ***************************
治痈疽大毒恶疮，并刀石破伤溃烂，功能解脓提毒，去腐生肌。
川五倍（焙燥，二两）　明雄精　炙山甲（各四钱）　蜈蚣（焙）　全蝎（焙，各七只）　蝉蜕（焙，一十四只）　真云麝　上梅冰（各三分）
上药各研极细末，和匀再研，储瓷瓶勿令出气。临用时，先将腐脓用弱纸拭净，以破散羊毫笔蘸丹糁患处，金花散盖面，云台膏贴之，每日早晚各换一次，忌食发气、煎炒、酒糟等物。其效如神。
三仙丹  ***************************
专治诸疮毒腐，并拔陈疮管肉。
火硝　皂矾（各三两）　水银（一两五钱）
前二味先研匀细，加水银研匀，摊入小铁锅内，以大碗盖之，碗口四围用绵纸条拈捻，面糊封口，上覆砂土，筑实碗足之上，再压重砖，以免冲开锅。放炉上，用白炭火烧之，先文后武，点一枝半或二枝竹香为度，离火候冷，去净砂土，开看碗上，粘满如白粉为上品，如秋葵色、松花黄次之，红黄色者均可用，用小刀刮下，研极细，储瓷瓶听用。遇疮有腐管，糁少许，以金花散盖面，膏药贴之，次日开看，腐管即起钳，拭干净，如腐管未尽，再用，已尽不用，只糁金花散生肌收功。丹底研细末另储，可治癣疥，用麻油调擦，虽痛无妨，终必见效如神。
万灵丹  ***************************
专治癫狗毒蛇咬伤，并一切中毒疼痛等症，修合时须斋戒虔诚。
明雄精（四钱）　制甘石（一钱五分）　牙硝（一钱三分）　真云麝当门子（一钱）　大梅冰（九分）　飞月石（九分）　广牛黄（四分）
上药各研细末，和匀再研极细，储瓷瓶，黄蜡封口，勿令泄气。临医时，令患人仰卧，患口务须露出，切勿以别药涂封，用银小锹，取丹少许，抹两眼大角，半日间抹三次，三日内抹九次，或患毒较重，须多抹二三日，其毒仍由伤口而出，治以毒尽患愈为度，保无后患。此方系浙江山阴县，安昌镇徐喆甫君抄传，稔知其救活多人，百无一失。
玉华丹  ***************************
治眼患外障，红肿羞涩，昏盲翳膜等症。
炉甘石（八两，选如白云片、羊髓者佳）　川黄连（四两，去芦，切碎，水四钟浸半日，重汤炖汁）　童便（四钟，取男孩半岁无病者，与川连汁和作一碗）
上药先将甘石放倾银罐内，炭火煅成碧芭，取起以川连、童便汁淬之，再煅再淬，连煅淬七次，加朱砂一两二钱，同研极细末，水飞去脚候干，再研极细，收藏听用，名曰丹头。另用珍珠二钱入豆腐内，碗盛蒸一炷香时，研极细收藏。每以丹头（一钱）、珍珠末（二分）、冰片（三分）和匀研细，装入瓷瓶封固。一切外障，以牙签沾药，点大小眦内，眼闭一饭时，拨出药屑。每日每饭后点一次，宜仰卧片时，夜点亦可。
白降丹  ***************************
专拔旧疮新老管肉。
火硝　皂矾　白矾（各一两五钱）　水银（一两）　朱砂　雄精　硇砂　食盐（各五钱）
各研细末，和匀装入倾银罐内，微火结胎，旋以茶碗盖盖之，不时揭起细看，须至碗盖内毫无水气为度，工夫全在于此，切宜慎之。再用木脚盆一个，盛清水半盆，盆内放大瓷碗一只，碗内中间放瓷碟一只，碟内放绵纸二层，碟须大于银罐口者，即将药胎银罐倒覆碟内，碟口四围用绵纸条拈捻，面糊封口，再用田中半烂泥于碗内四围，封至半碗，总以银罐半露半没，泥平为度，但半露之碗边，须泥涂满，约厚三四分，又用杉木炭烧红，盖其满满，先文后武，至两点钟时，分去火炭候冷，去泥揭开。银罐碟内，见丹如白藕丝色者为上品，不成丝如白粉亦可用，如色黄则太老矣，用之恐不灵。
辟瘟回生丸  ***************************
此丸能治诸病，通经络，和营卫，解表攻里，效验神速。居家出门，常宜预备，诚救急之灵丹，济世之至宝也。小儿每次可服半丸，热症忌服。
伤风头痛，鼻塞声重，取一丸研细末，开水冲服，暖睡取汗即愈。
伤寒憎寒发热，研一丸开水冲服，盖被暖睡取汗，重则再服即愈。
感冒头痛身痛，咳嗽多痰，研一丸开水冲服，暖睡取汗，重则再服。
上吐下泻，口渴便赤，研服一丸，重则再服。
感受时疫，身发微热，昏迷爱睡，研一丸，开水冲服，暖睡取汗，轻则即愈，重则服二三丸必愈。
瘟疫瘴疠，或起结核，俗呼为老鼠瘟，研服一丸，连服二三丸，核散即愈。极重服至五丸，核破出水必愈，然须七日之内，迟则不及。
湿毒流注脚肿，研服一丸，连服二三丸即愈。
风火喉痹，研服一丸，连服二三丸即愈。
毒痢及风热斑疹，研服一丸，连服二三丸即愈。
心经疔初起，脉散牙紧，手足麻木发软，闭目不语，急视前后心有红点，用针刺破出血。如有红丝，即挑出无虞，并研一丸，开水冲服，连服二三丸即愈。
制苍术（十两）　桔梗　神曲（各六两）　贯众　熟大黄　法半夏　川厚朴（姜汁炒）　飞滑石　生甘草　明雄　川芎　藿香（各四两）　羌活　石菖蒲　柴胡（炒）　白芷　防风　荆芥　皂角（去筋子）　细辛　前胡　煨草果（用子）　薄荷　朱砂　公丁香　陈皮（去白）　枳壳　木香　香薷（各二两）
上药提出雄、朱，另研细末，其余共研细末过秤，连同雄、朱二味净重若干，计以三钱和丸一粒，共应若干粒。即用细、藿香丸如数为头，水发为丸，俟晒一日，以雄黄、朱砂和匀，加水研融为衣，再晒极燥，储洋铁筒，封口勿令泄气受潮。此方原系《验方新编》所载之辟瘟散，因散不能久藏，不便远寄，是以改制为丸。倘遇疫盛之时，以图速制，仍可复改为散，每服三钱，开水冲服。
菩提丸  ***************************
治夏月中暑，霍乱吐泻，风寒咳嗽，饮食停滞，发冷发热，疟疾痰症，胸膈不宽，遍身疼痛等症。
藿香　薄荷　半夏（姜汁拌）　香附　砂仁　山楂　茅苍术　川厚朴　苏叶　麦芽　陈皮　扁豆　黄芩　神曲　甘草（各二两）
上药共研细末，荷叶煎汤，每重三钱，合炼一丸，研细送服。
暑症，藿香汤下；霍乱吐泻，胡椒七粒，绿豆一撮，煎汤下。
咳嗽，百部汤下；寒症，疟痰，泄泻，俱姜汤下。
五香丸  ***************************
善能消食，消积，消痞，消痰，消气，消滞，消肿，消痛，消血，消痢，消蛊，消隔，消胀，消闷，并治痰迷心窍等症。
香附（去净毛，水浸一日）　五灵脂（各一斤）　黑丑　白丑（各二两）
上药共研细末，以一半微火炒熟，一半生用，和匀，真米醋糊为丸，如莱菔子大。每服一钱，姜汤送下，每日早晚各吃一服，有病即化，至愈为度，切勿多服。每见修合施送者，药到病除，神效无比，真费小而功大也。
指迷茯苓丸  ***************************
治痰迷心窍羊痫等症，并治手臂疼痛，不能举动，或时左右转移。此伏痰停滞中脘，脾气不能流行，上与气搏，脾属四肢，而气不下，故上行攻臂，其脉沉细者是也，但治其痰，而痛自止。妇人产后发喘，四肢浮肿者亦治。此治痰之第一方也。
姜制半夏　白茯苓（各四两）　炒枳壳（二两）　风化硝（五钱）
上药各研细末，先将风化硝，开水冲烊，以老姜一两余，舂汁和入硝内，煮白面粉糊为丸，如绿豆大。每日早夜各服一钱，生姜汤送下，至病愈为度。
九龙败毒丸  ***************************
治梅毒初发，遍身见红点者，或阳物肿痛破烂者，并治横痃一切火盛大毒等症。
乳香　没药（各去油）　巴豆仁（留油）　儿茶　血竭　木香（各等分）
上药各研细末和匀，炼蜜为丸，如黄豆大，晒干锡瓶收储，勿令泄气受蒸。每服九丸，空心时热绍酒送下，俟泻五六次，方食温稀粥即止。毒轻者数日后渐愈，或已见效，尚未全愈者，再服一次，至重不过三服。至如阳物肿痛破烂，另用珍珠散（方见后）日日糁之，自然去腐生新，其效无比。再服丸之后，泻秽甚毒，务泻僻处，随盖泥土，切勿登厕，免贻人害，慎之慎之。若体虚之人，本已泄泻者，缓服。
化毒丸  ***************************
治一切痈肿，阳症大毒，杨梅结毒等症，日久不能全愈者。
绿豆粉　刺猬皮（各二两）　生大黄　槐角　细茶叶（各一两）　瓜子仁（一两，另研）　全蝎（廿一只，微炒）　制乳香　甘草粉　炒薏苡（各五钱）
上药各研细末和匀，炼糊为丸，如绿豆大。每早服三钱，患在上部，白开水送下；中部，杜仲汤送下；下部如下痔疳、痔疮等症，淡盐汤送下，均服至全愈为度。
阳和丸  ***************************
治一切阴疽，初起时漫肿肉白色淡者是。
瑶桂心（一两）　麻黄　姜炭（各五钱）
上药各研细末和匀，黄米饭捣烂为丸，如绿豆大。每日开水送服二钱，宜暖睡出汗，至愈为度。
痢泻丸  ***************************
专治痢疾泄泻。
全当归　生白芍（各六两）　枳壳　槟榔　莱菔子（各二两）　车前子　生甘草（各一两）
上药共研细末，水发为丸，如莱菔子大。每服五钱，小儿每服三钱，开水送下，数服即愈。
珍珠散  ***************************
治下疳阳物肿痛破烂等症。
珍珠（煅灰）　枯矾　雄精　黄柏　宫粉（煅。各等分）
上药各研细末，和匀再研极细，储瓷瓶，用米泔水洗净患处，日糁数次，数日即愈。
琥珀珍珠八宝丹  ***************************
治一切湿疮。
煅甘石　赤石脂　上血竭　儿茶（各二钱）　煅龙骨（一钱）　煅珍珠　琥珀　象皮（各五分）
上药各研细末，和匀再研极细，储瓷瓶听用。
铁扇散  ***************************
象皮（切薄片，焙黄色，以干为度，勿令焦）　龙骨（用上白者，生研。各五钱）　陈石灰（数百年者佳）　寸柏香（即松香中之黑色者）　松香（与寸柏香同熔化，搅匀入冷水，取起晾干，研为末）　飞白矾（各一两）
上药共研极细末，储瓷瓶，遇有一切破伤者，用药敷伤口，以扇扇之立愈。不必包裹过暖，难于结痂，并忌饮酒，恐致血热妄行，忌卧热处，夏宜凉地，冬宜火烘。如伤处发肿，煎黄连水，翎毛蘸涂即消。或溃烂日久有脓血者，用黄连煎汤洗后敷药。
昔有一人，因口角用刀自刎，伤长二寸余，食嗓半断，伤口冒血，痛甚，在地打滚，不能敷药，因缚其手足，令卧凉地，用枕垫其首，使伤口闭合，即敷此散，扇之，少顷血凝，半日后能汤饮，三日而愈。
白附散  ***************************
（一名玉真散）
专治跌坠、殴压、马踢、刀箭诸伤，虽肾子压出者可治，立能止血止痛，并不忌风。
白附子（十二两）　生南星　白芷　天麻　羌活　防风（各一两）
上药各研极细末和匀。如破伤出血者，就糁患上；伤重者，黄酒浸服二三钱；多饮者易麻倒，少刻即愈，亦无害也；如青肿者，水调敷之立愈；如火伤，加蜂蜜、冰片调敷；汤水伤用麻油调敷，甚者加地榆末，均速效；凡遇斗殴伤者，可全两命。价廉而功大，务须预先配合，以备不时施医。但此散容易受蒸，宜用洋铁筒装储，绵纸封口。
金花散  ***************************
治发背对口，肚痈腰痈，搭手臁疮，一切红肿痈毒。
生石膏（一斤，煅熟）　黄丹（一两）
上药各研细末，和匀再研，储瓶候用。生猪板油，不拘几两，扯去皮捣烂，将散缓缓加入，随捣随加，以韧为度。量患之大小，宽摊川油纸约厚半分，将患上腐脓弱纸拭净，以此散糁满患口，猪油膏药盖之，一日两换，功能去腐生新，其效如神。如症重者，酌服降痈活命饮，并须忌食酒、糟、猪、羊、冬笋、香菇、蘑菇、油炸、面食、发气各物。
降痈活命饮  ***************************
治一切有名肿毒，无论阴阳症，初起能益气和血、解毒托里，破后能排脓去腐、生肌长肉，诚疮科始终之圣药。
大当归（八钱）　生黄芪　金银花（各五钱）　生甘草（三钱）
患在上部加川芎（二钱），在中部加桔梗（二钱），在下部加牛膝（二钱）。如泄泻加苍白术（各二钱）；呕吐恶心加陈皮、半夏（各一钱）；不思饮食加白术（三钱）、陈皮（一钱）；气虚加党参（五钱）；阴疽肉白色淡，无论冬夏，加陈皮、麻黄（各六分）、瑶桂心、炮姜（各一钱五分），切不可妄行加减；再如排脓加白芷（二钱）；欲破加皂刺（一钱五分），已破者不用；火气盛加天花粉、黄芩（各二钱）；大便闭结加熟大黄（三钱），已通者不用。
上药用陈绍酒、清水各一碗，煎浓汁热服，服后宜暖睡出汗。
银青散  ***************************
治男子阴头生疮，腐烂疼痒，女人阴户两旁生疮，湿烂肿痛发痒。并治小儿痘疤肿烂，痘后余毒不清，满头黄泡疮等症。
白螺蛳壳（取土墙上白色者佳，去净泥，火煅，二两）　橄榄核（火煅）　寒水石（各四钱）
各研极细，和匀储瓷瓶，临用时每取散二钱，配牙色梅冰一分。
上药共研匀，另储瓷瓶，勿令泄气。用麻油调敷患处，湿者干糁，神效无比。
青金散  ***************************
治小儿胎毒，疳疮，蜡梨头疮，男妇发痒湿疮等症。
嫩松香（一斤，铁锅内熬烊至沸平为度，立刻取起，切勿过时，若遇时性太烈不用，倒在纸铺有凹泥地上，候冷取起，秤用四两）　煅蛤壳　青黛（各一两）
上药各研细末，和匀再研，储瓷瓶，用真麻油调敷患处，每日一换，切忌水洗，并须忌食发气诸物，数日即愈。
松香散  ***************************
治小儿胎毒，蜡梨头疮，并男妇一切湿疮。
老松香（炒）　枯矾（各二两）　黄丹（微炒）　青黛（各一两）　铅粉（炒净，勿留铅气，五钱）
上药各研细末，和匀再研，储瓷瓶，湿则干糁，干则麻油调搽。每日一换，切忌水洗，忌食发气诸物。有人施送数十年，神效无比。
紫袍散  ***************************
治咽喉十八症。
石青　青黛　朱砂　白硼砂（各一两）　人中白（煅）　冰片　胆矾　元明粉　山豆根（各三分）
上药共研细末，瓷瓶收储封密，临用时取二三厘，吹咽喉即愈。
万应吹喉散  ***************************
治喉痈，喉痹，喉痧，缠喉风，双单乳蛾，阴虚咽喉等症。
上犀黄（一钱）　滴乳石　儿茶（各五钱）　黄连　川郁金（各四钱）　上血竭　青黛　真硼砂　生甘草（各三钱）　灯草灰　白芷　黄柏　薄荷（各二钱）　大梅冰　珍珠　辰砂（各一钱）
上药各研细末，按件称准，和匀再研极细，瓷瓶收藏，勿令泄气。遇症连吹数次，其效如神，忌食发气诸物一百二十日。
消痔千金散  ***************************
儿茶　黄连　寒水石（各五分）　硼砂　赤石脂　煅甘石（各三分）　熊胆（二分）　上梅冰（一分）
上药各研细末，和匀再研，储瓷瓶，清茶调敷患上，肿痛立止。
又外痔用红枣去核，入铜青线扎，炭火上煅存性，研细末，痔湿干糁，干则以津润湿擦之。
一笑散  ***************************
治风火牙痛。
雄黄精（四钱）　生石膏　朱砂　马牙硝（各二钱）　大梅冰（五分）
上药各研细末，和匀再研，储瓷瓶，搐鼻擦牙，各少许，数次即愈。
光明散  ***************************
治时眼红肿，疼痛多眵，流泪羞明。
上甘石（煅淬法同上，一两）　飞朱砂　飞月石（各五钱）　真云麝　上梅冰（各八分）
上药各研细末，和匀再研极细，储瓷瓶封口，勿令泄气。令病人仰卧，以牙签沾药点大小眦内，眼闭一饭时，拨出药屑。日点三四次，临卧点一次，极效，内服后方。
凉血散火汤  ***************************
生地（二钱）　当归尾　赤芍　条芩　牡丹皮（各一钱五分）　柴胡　车前子　荆芥　防风（各一钱）　蝉蜕（八分）
如头痛恶风发热，加羌活（一钱）；眼痛不可忍，并口渴，加酒炒川连（一钱）；如肿不消，红不退者，加红花（六分）。
上药水煎，食后服，每日一剂，病退为度。
当归汤  ***************************
治跌打损伤，未破口者，功能散瘀活血，虽已气绝，牙关紧闭，照白糖饮治法，擦开灌之亦活，此少林寺教师方也。
当归　泽泻（各五钱）　川芎　红花　桃仁　丹皮（各三钱）　好苏木（二钱）
如头伤加藁本（一钱），手伤加桂枝（一钱），腰伤加杜仲（一钱），胁伤加白芥子（一钱），膝伤加牛膝（一钱）。
上药用绍酒、清水各一碗，煎六分，热服。
白糖饮  ***************************
凡跌打损伤，如已气绝，牙关紧闭，先用半夏在两腮边擦之，牙关自开，急用热绍酒冲白糖四五两灌入，不饮酒者水服亦可，愈多愈妙，无论受伤轻重服之，可免瘀血攻心，至稳至灵，百不可轻忽。又如气绝不省人事者，急用生半夏末水调，如黄豆大，塞鼻孔，男左女右，立能苏醒，即去之，鼻痛用老姜汁擦之即止。
九龙定风针  ***************************
治跌打损伤，或手足肩腰风痛，年久不愈，酸痛隐在骨节筋间，非膏药煎剂之力所能到者，用此极效。
生草乌　生川乌　北细辛　闹羊花（各三钱）　漂苍术（三钱五分）　瑶桂心（四钱）　白芷（二钱五分）　艾绒（五钱）　麝香（八分）
上药各研细末，和匀再研极细，姜汁炼作条，如不好做，以白及研细末，滚姜汁搅作糊，捣药搓条，每条长寸许，如细笔杆粗，晒干，储锡瓶封口，勿令泄气受蒸。临医时，先用竹筷头，点酸痛之处，墨圈记之，令病人切勿稍动，以免墨圈移位，再以竹纸，春八夏十二，秋十冬六层，纸放墨圈患上，将药条向灯火燃着，一头用力拄纸上，看准隔墨圈患处，一次呼吸之间火灭，纸面层见焦，余层如故，少顷针处起疱，用铁针挑破，火炮药搽之。无论患穴多少，凡竹筷头点之，觉甚酸痛者，均宜针之。一二旬后，患疱两愈，永不复发。
紫金锭  ***************************
此药能治百病，效验如神，居家出门，不可不备。
凡中饮食药毒、瘴气、河豚、土菌、死牛马等毒，并用凉水磨服一锭，或吐或痢即愈。
痈疽，发背，疔肿，杨梅等一切恶症，风疹，赤游，痔疮，并用温水或酒磨，日涂数次即消。
阴症伤寒，狂乱，瘟疫，喉痹，喉风，并用冷水入薄荷汁数匙化下。
心胃及一切气痛，用淡酒化下。
泄泻，痢疾，霍乱，绞肠痧，用薄荷汤化下。
中风，中气，口紧眼歪，五癫，五痫，鬼邪，鬼胎，筋挛，骨节痛，暖酒化下。
自缢，溺水，心头温者，冷水磨灌下。
传尸痨瘵，凉水化服，取下恶物、虫积为妙。
久近疟疾，将发时东流水煎，桃枝汤化服。
妇女经闭，红花酒化服。
小儿惊风、五疳、五痢，薄荷汤化服。（慢惊忌用。）
头风、头痛，酒研贴两太阳上。
诸腹鼓胀，麦芽汤化下。
风虫牙痛，酒磨涂之，亦吞少许。
打扑损伤，松节煎汤化下。
汤泡火伤，毒蛇恶犬咬伤，冷水磨涂，仍服之。
山慈菇（洗净去皮，焙，二两）　五倍子（剖，洗，焙，二两）　千金子仁（白者佳，研，纸压去油，一两）　红芽大戟（去芦，洗，焙，一两五钱）　麝香（三钱）
上药各研细末，和匀再研极细，以端午、七夕、重阳，或天德、月德、天赦、天医、黄道上吉日，预先斋戒，虔心制备，药末陈设拜祷，用糯米浓汤和匀，入木臼内杵千下，作一钱一锭。病轻者服一锭，重者连服数锭，泻一二次，随食温粥即止。
乌金锭  ***************************
治痈疮初起，火盛红肿者。
川五倍（剖，洗，焙燥）　生肥皂（去子弦筋，焙燥。各二两）　乳香　没药（各去油六钱）
上药各研细末，和匀用真米醋捣烂作锭，每重二钱，晒极燥，储洋铁筒。用时真米醋磨浓，鸡毛扫敷患处，随干随敷。日近者可散，或已作脓觉痛者，宜留出患头，敷四围，亦能收小速愈。
祛风酒  ***************************
治一切风痛，半身不遂等症。
大熟地　龙眼肉（各二两）　全当归　潞党参　炙棉芪　米仁　茯神　甘枸花（各五钱）　炒白芍　炒冬术　千年健　海风藤　羌活　独活　虎胫骨　钻地风　五加皮　杜仲　忍冬藤　川续断　牛膝（各三钱）　淡附片　瑶桂心　炙桂枝　虎头蕉　明天麻　川芎　炙甘草（各二钱）　广木香　红花（各一钱五分）
上药用陈绍酒浸瓷瓶，瓷盘作盖，棉纸封口，重汤炖至点三炷香时为度。随量温饮，一日两次，其效如神，孕妇忌服。
葵花油  ***************************
专治汤泡、火烧。
每年六七月，秋葵花开时，买麻油二三斤，储瓷瓶，约大半瓶为度，每晨尽采秋葵花，去心蒂，晒晾一二时，使水气稍干，浸入麻油瓶内，采浸数日，花渐满，且生白醭，即须日晒，收尽水气，并用竹筷不时搅匀，旋浸旋晒，瓶满为度，瓶口盖以瓷盘，用布包扎，安置妥处，以备不时救济。取敷患处，切忌水洗，效验如神。
枸橘汤  ***************************
专治子痈，肾子作痛，而不升上，外现红色者是也。此症宜速治，迟则溃烂致命，慎之慎之。
枸橘（一枚，无则小橘子代）　川楝　秦艽　赤芍　泽泻　防风　生甘草　陈皮（各一钱五分）
水煎温服，二三剂即愈。
八珍粉  ***************************
治脾虚久泻，或转肿胀，善能去湿健脾。
莲子（劈开去心）　南芡实　米仁　白扁豆　淮山药　云茯苓（各八两）　糯米　粳米（各半升）
上药各炒微黄，和匀，用水磨磨细粉，储洋铁瓶。每餐饭宜少吃，俟上下半日腹微饥时，取粉一二汤匙，加白糖开水冲糊服之，早夜各服一次亦可，至病全愈为止，至稳至灵。
仙传午时茶  ***************************
专治伤风、头痛、冒暑、发痧、吐泻等症。
茯苓片（八两）　柴胡（六两）　泽泻片　枳壳片　苏叶　防风　扁豆　赤小豆（各五两）　忍冬藤　枯黄芩　鲜竹茹　花粉（各四两）　藿香　生甘草　香薷　麦冬（各三两）　双钩藤（二百一十只）　鲜荷叶（三十片，切碎）　陈茶叶（一百两，均用库平）
上药先将荷叶放大铁锅内，加水煎汁，去渣，再将茯苓等十七味一并下锅，煎至汁水较浓，滤汁储缸，仍将原药加水再煎多时，滤汁储缸，再加水煎，至第三次，滤汁去渣，连同前汁，并入锅内再煎，至约汁小半锅为度，上将茶叶放入，随放随拌，将汁渗干，取起摊晒极燥。每服二钱，分装纸袋封口，储大洋铁筒，勿令泄气受蒸，以备施送济人。每服一袋，清水煎服，暖睡出汗，重则二剂同煎，小儿减半。
海猪肉  ***************************
专治小儿胎毒，疳疮，痘麻回毒，散漫蜡梨头等症。
用海猪肉数斤，不经水洗，切薄片，以白盐腌之，储瓷瓶泥封口。凡遇可治之症，取肉一片，擦患处，日擦数次，数日全愈。
仙传惊风丸  ***************************
专治幼孩各项惊风，其效如神。
雌、雄蚱蜢（各一百只。须至立冬日向稻田内捉取，放瓦爿上，文火焙干，研细末）　广黄（五分）　真琥珀（五分）　顶朱砂（三分）
上药各研细末，和匀再研，清水和为丸，每丸约重五分。临用时取一丸，研细末，用钩藤煎汤调送，服下一二丸即愈。

卷下  ——————————————————————————————————————————————————————————————————————————————————————————

急救服鸦片毒并治汤火伤  ***************************
凡遇服鸦片毒者，急用生南瓜，又名金瓜，嫩者更好，捣露一小茶杯，服下立解，不必取吐。虽如已死，只要南瓜露灌入喉中，无不立刻起死回生，真仙方也。如汤泡火烧，以南瓜露日敷患处数次，效亦神速。倘无南瓜，而有瓜藤之时，即取瓜藤捣露，用之亦效。但时值冬春，南瓜藤亦无者，须于秋初时，用净坛一个，放南瓜地上，取南瓜藤五六支，藤尾斩去，不用藤头，塞于坛口内，藤用小竹竿架起，使高于坛，其露自然点滴，次日再将瓜藤斩去数尺，将坛移近，藤头仍塞坛口内，如前滴之，仍依前法，数日藤露满坛，用绵纸洋布数层，包裹坛口，串绳扎紧，压以厚砖，放阴冷地方，以备随时救人，无量功德。
又方用巴豆仁一粒，矾红少许，冷饭数粒，捣烂搓成一丸，如龙眼核大，服下即解。虽口齿紧闭，撬开将丸捺入喉中，无不回生。
急救服砒毒  ***************************
用防风一两研细末，水调灌之，如吐再灌，无不立解。
急救服盐卤毒  ***************************
生豆腐浆，冷服二三碗，即解，至神至妙。如一时难得，以黄豆搅粉，冲冷水去渣，服之亦妙。又方用白糖五六两，冷水调服亦效。
急救压死跌死  ***************************
急扶起，盘脚坐地，以手提其发，将生半夏末吹两鼻中，以生姜汁灌之，只要心头微温，虽死一日亦活，再用白糖调开水服之，散其瘀血，或即撬开口，以热童便灌之立效。
妇人难产  ***************************
产久不下，连服此方二三四帖头煎，不用二煎，以力薄也，服至产为度，产后忌服。接服生化汤：
蜜炙黄芪　大熟地（各一两）　当归身　西党参　醋炙龟板　枸杞子（各四钱）　抱木茯神（三钱）　酒炒白芍　川芎（各二钱）
水煎热服。
产以气血为主，气足则易于送胎出门，血足则易于滑胎落地。若忍痛久则伤气，而气不足；下水多则伤血，而血不足，产何能下。此方大补气血，于临产危急之时，无论产妇平日气质强弱，胞衣已破未破，急以此方连服头煎，则痛可立减，而胎自顺下。或竟熟睡片时，产下如不觉者，或因试痛，误认产痛，服药后竟不痛不产，贴然无恙者，盖以此药补益气血，以还其本源，自安于无事矣。或疑产妇先感外邪，补之则恐邪锢，不知痛甚且久，则腠理齐开，邪从表解矣，产水送下，邪从下解矣，到此时候，有虚无实，一定之理，切勿迟疑也。试验已多，百无一失。
生化汤　当归（八钱）　川芎（四钱）　桃仁（十粒杵碎）　姜炭（五分）　炙甘草（五分）
上药水煎热服，每日服一帖，连服四五帖。
妇人行经腹痛  ***************************
制香附　当归尾（各二钱）　延胡　赤芍　丹皮　川芎（各一钱五分）　生地（一钱）　红花（八分）　桃仁（廿五粒，杵碎）
上药俟临痛时，每日水煎服一帖，连服二三帖即愈，愈后永远忌食生冷茶饭、水果等物，不久成孕，试验多人。
产后血崩  ***************************
产后血大来，须看血色之红紫，视形气之虚实。如血色多紫，乃当去之败血，留之反作痛，勿以崩论；若红而色鲜，乃是惊伤心而不能主血，怒伤肝而不能藏血，劳伤脾而不能摄血，当以崩治。先服加参生化汤几帖，则行中有补，血自生旺矣。至若形脱气促，或汗出不止，宜服加参生化以益气，斯阳生则阴长，而血乃生旺，非棕灰等止血药可治也。如产已满月外，又宜升举大补汤治之。凡年老积弱人患崩，均宜服此汤。
加参生化汤
治产后血崩，形脱，气促，汗多。
当归（四钱）　川芎（三钱）　荆芥（四分）　桃仁（十粒，杵碎）　高丽参（三钱）　瑶桂（五分，二帖后去之）　炙甘草（五分）　大枣（二枚）
如汗出不止，加黄芪、高丽参（各三钱）；渴加麦冬、五味；泻加茯苓、莲子；两手脉伏，或右手脉绝，生脉散倍高丽参；痰加竹沥、姜汁、酒一杯；咳嗽加杏仁、知母、桔梗各一钱；惊悸加枣仁、柏仁各二钱；鲜血来多不止，加升麻、白芷各五分，均水煎热服；或久不进食，闻药即吐，用独参二三钱、水一杯，煎锅焦末服之，引开胃口；如无汗脱等症，只服生化汤，加炒黑荆芥自安。世言芎、归活血，不可治崩，殊误。
升举大补汤
治产后日久，血崩不止，或如鸡卵大块，或去血如片。宜大补脾胃，升提气血，少加镇坠心火之药，此方并治老少血崩等症。
高丽参　白术（各三钱）　熟地（二钱）　当归（一钱五分）　川芎　黄芪（各一钱）　白芷　荆芥　羌活　防风　陈皮　黄连　黄柏（炒，泻者勿用。各四分）　升麻　甘草（各五分）
如渴加麦冬、五味，泻加泽泻、莲子，痰加半夏，兼白带者加苍术、半夏各一钱，俱水煎热服。
生脉散
保肺清心，治气少汗多，兼口渴，病危脉绝，并夏月火旺烁金。
高丽参（五分）　麦冬（八分）　五味子（九粒）
水煎温服。
产后心腹痛  ***************************
产后心痛，即胃脘痛，以胃脘在心之下，因伤寒气及冷物，故作痛，用生化汤，佐以散寒消食之品，无有不安。若腹内痛，定然血块未除，只服生化汤，佐以益母丸、鹿角灰治之，则瘀消而痛止。若风冷乘虚入腹作痛，亦宜加味生化汤，以内有肉桂、吴萸，可以湿散之也。若真心痛，则指甲青黑，或手足冷过腕节，朝发夕死，无药可治。
加味生化汤
当归（四钱）　川芎（二钱）　炮姜　炙甘草（各五分）　桃仁（十粒，杵碎，痛止去之）　肉桂（八分）　吴萸（七分）　生姜（三片）
伤米食加神曲、麦芽各一钱，伤肉食加砂仁七分、山楂肉五枚，水煎热服。
妇人经血过多遍身疼痛  ***************************
此乃血不归经，肝不藏血之故，宜用归芍汤。
全当归（一两）　生白芍（五钱）
水煎温服，日服一帖，连服十余帖，下期经水照常则愈。或已见效，尚未复元，再酌服数帖即愈。
妇人乳核  ***************************
生地　泽兰（各四钱）　王不留行　蒲公英　大力子（各三钱）　炒白芍　小青皮　广郁金　川贝母（去心）　茯苓（各二钱）　桔梗　生甘草节（各一钱五分）　百合（一个）
水煎，每日饭后服，连服三五帖，至愈为度。
又方，蒲公英（四钱）夏布包，鹿角枝（刨薄片，三钱），陈绍酒、水各一杯，煎汁热服一二三服。
男子疝气痛  ***************************
白归身　老生姜（各三钱）
用羊肉煎汤，每日煎服一帖，连服数帖即愈。
三四日两头疟（此系阴阳两亏之症）
大熟地　龟板　鳖甲（各四钱）　西党参　炒茯苓　柴胡（各三钱）　槟榔　青皮　炙甘草（各一钱五分）　生姜（五片）　红枣（十枚）
上药，水煎热服，每日服一帖，发日早服二三帖即愈，接服补药，调养二三旬，务使气血复元，并须忌食生冷水果等物，永不复发。
痢疾  ***************************
全当归　生白芍（各一两）　飞滑石　藿香（各二钱）　葛根　槟榔　生甘草　枳壳（各一钱）　莱菔子（八分）　广木香（六分）
上药水煎热服，无论红白痛与不痛，日夜泻数十次，每日服一帖，渐服渐效。轻则二三帖，重则五六帖，至愈为度，忌食生冷瓜果。
急治绞肠痧  ***************************
（一名干霍乱）
生白矾末（二钱）阴阳水一钟调饮，吐出暑气，更刺委中穴，及十手指近甲处，出血更妙。暂忌谷食，即米汤咽下亦死，慎之慎之。
急治木舌  ***************************
此症多生于四五月间，少年男女，五脏之火齐升，其舌忽时肿大者，急用生鲜茄数个，捣汁半茶杯咽下即愈。缘生茄之性，能降五脏之火也，如无鲜茄，或用茄干，煎浓汁咽下亦效。若不速治，舌必长大满口，不过一二时辰，气闭即死。
急治喉痹  ***************************
痹者闭也，喉间闭塞，重者声哑，本无微恙，顷刻而起者是。
巴豆仁（三粒）　细辛末（三文）
上药共捣烂，搓长条，约大半寸，放绵纸上，卷作条，约长一寸，居中刀切断，将切断两头，塞两鼻孔内，顷刻即愈，愈后，速将药条拔出弃之，切勿久留，慎之慎之。
又方或用瑶桂心、炮姜、生甘草（各五分）共盛碗内，取滚水冲入，仍将碗放滚水内，服药口许，缓缓咽下亦愈。
缠喉风喉痹  ***************************
此症胸膈气急，忽然喉咙肿痛，手足厥冷，气闭不通。
明雄精（二钱）　真郁金（一钱）　巴豆霜（三分）
上药各研细末和匀，炼为丸，如白芥子大，每服十二丸，滚水送下。如口噤喉塞，用细笔管纳丸入喉中，须臾吐痰即活。
缠喉风并一切喉症  ***************************
苏梗　牛蒡子　元参　赤芍　黄芩　花粉　射干　连翘壳　荆芥　防风（各一钱五分）　川连　生甘草（各一钱）
上药水煎温服，每日服一帖，二三帖即愈，惟须早服，迟恐不及。
缠喉风  ***************************
（此方活人甚多）
生白矾细末（五分）　乌鸡蛋（一枚）
调匀，灌入喉中立效。
单双喉蛾  ***************************
用万年青根二寸，洗净削去皮，切薄片，捣烂如泥，加真米醋一酒杯搅匀，含咽数次，俟蛾破，吐出脓血即愈。
烂喉  ***************************
（此疾日久不愈甚至时延两三年者）
燕窠泥（五钱）　凤凰壳（三钱）　生老姜　煨姜（各七片）
福建建宁县潘吉泰之妻，前患此症医药罔效，延至三年不愈，后服一二帖见效，接服附子、炮姜全愈。
头风  ***************************
或因风入眼窍，以致目瞳渐黄失明，如法治之，头风全愈，目亦复明，惟失明已久者，头风虽愈，目不能明。
螌蝥（俗名斑蝥），不拘多少，焙干研细末，筛去渣，储瓷瓶，用小黄蚬壳二个，各放药末大半壳，合两太阳穴，以膏药盖之，勿使出气，贴一周时，揭开起黄疱，针挑破出水即愈。如病较深，贴后见效，尚未全愈者，隔一二旬后，再贴一次必愈。若仅痛一边，只贴一边可也。他如胃气上冲头痛，应照胃气痛方治之，又或阴虚头痛，皆非此药所宜，俱不灵也。
胃气痛  ***************************
（此症甚者每晨吐清水或连头痛）
制香附（二钱）　良姜（一钱五分）　砂仁末（八分）
如病重常吐清水加吴茱萸二钱。
上药水煎热服，二三帖即愈，永远忌食生冷瓜果，以免复发。
脑流  ***************************
用老丝瓜筋晒燥，瓦上煅炭研末，每服一钱，临卧之时，热绍酒送下，三五服即愈。
风火眼疾  ***************************
或红肿疼痛，或起红翳，或上下睑内起红皮，或眼珠上起白点，或小儿疳眼发痒者均治。用细纸捻细灯心各一条，各浸火油，大半条，左手热纸捻，右手执灯心，先以左手纸捻头点着火，移近病人眼边，即以右手灯心头，向纸捻上点着火，速炙近眉额上，及太阳处，每炙有小声，密炙数十点，并炙眼瞠下二十余点，患左炙左，患右炙右，两眼并患，则并炙之，轻则数日即愈，不必点服药，眼汤药，重则日点光明散，内服凉血散火汤（均见卷上），定获速效。倘至旬余，尚未全愈，再近未愈眼边原炙之处，酌炙一次，以愈为度，并须忌食鸡、鹅、猪、羊、酒糟、笋菇、蒜、韭、生姜、胡椒、煎炒、油炸、发气各物二三个月，以免复发。
小儿慢惊  ***************************
用真艾绒作团，如桐子大，灸头顶发旋穴五壮，又灸肾茎根当中，直上依本身名指内一中节长处，小肚穴五壮。如病重者，此处当有青筋发现，灸其上即愈。如头向后拗者，再灸头后颈窝穴五壮。效验如神，已愈多人。
小儿走马牙疳  ***************************
红枣（三枚，去核）　红砒（三厘）
将砒匀入枣内，用线扎好，以半湿田泥包裹，炭火煅，候冷，敲去泥，加冰片一分，共研细末，拭净患处擦上，应效如神，久烂之孔，生肌亦速。
虫疾  ***************************
此疾面色黄瘦，饮食少进，不时腹痛，甚者，口吐清水。
尖槟榔（二两）　广木香（一两）
共研极细末，每服五钱，小儿三钱。须在月初，于病人腹饥之时，先用煎炒香味食物，令其闻之，即以温开水调服，无不神效，虫随大便而出。如病重者，再服全愈。
咳嗽多痰并治吐血  ***************************
当归身（三钱）　生白芍　蜜款冬　蜜枇叶（各二钱）　牡丹皮（一钱五分）　炙甘草　桔梗（各一钱）　砂仁末（六分，冲）　橘红（六分）
如气紧加苏子一钱。
上药水煎热服，日服一帖，轻者三五帖即愈，重者服至全愈为度。忌食鸡、鹅、猪、羊、酒糟、笋菇、煎炒、油炸、面食、一切发气各物，并忌生冷水果。此症最忌凉补热药，切勿误服，慎之慎之。
干咳无痰  ***************************
（此症甚至日久不愈者）
用红糖拌稀饭，连吃数日即愈，愈后宜服滋阴补血之剂，以复其元，并须忌房事，省辛劳，保无后患。
妇人干血痨  ***************************
（后载二方宜参观之）
杭白术　龟板（各一钱五分）　鳖血柴胡　淮山药（各一钱）　女贞子（一钱二分）　甘草（七分）　杭玫瑰（四朵）　干藕节（三钱）
水煎热服，三五帖见效，至愈为度，尚有另方见后。
孕妇胎坠压脬  ***************************
孕妇足月之际，身弱气虚，胎忽下坠，将尿脬口压闭，以致尿不能放，时久胀痛难忍。急令孕妇横卧床上，头里脚外，屁股下填以绵裤，使下部略高，令老妪用两手轻推其腹，使胎升上，再令该妪剪去右手中指甲，探入孕妇阴户之内，人宜旁立，轻轻拨开脬口，其尿直冲而出，宜服补益气血之药，数帖即愈。
受暑  ***************************
此症头额胀冷，心胸饱满，或觉头眩，或时发冷，饭食减少，足软无力，脉象浮虚者是。
六一散（三钱）　藿香（一钱半）　真青蒿梗（子不用，土者不灵。各二钱五分）
如胸膈饱满者，宜加川厚朴一钱五分。
上药水煎热，开水冲热服，头额手足出汗即效，每一二日服一帖，连服数帖全愈。
伤寒小肚骤然胀痛  ***************************
此症或至肾子升上，胀痛更甚。
用大葱头六七个，切碎捣烂，放大碗内，陈绍酒半斤，重汤炖滚，冲入热服，立刻全愈。或病已至数日后者，如法冲服，二三次亦效。
伤寒忽然发冷发热  ***************************
此症小便长，口不渴，先冷后热，甚至人昏，脉象沉细，系寒症也。
淡附片（四钱）　吴茱萸　炮姜（各二钱）　当归　白芍（各二钱五分）
水煎热服，出汗即愈。
伤寒身体不时发抖  ***************************
淡附片　桂枝尖　生白芍（各二钱）　炙甘草（一钱）　生姜（三片）　红枣（三枚）
上药水煎热服，每日服一帖，连服二三帖，至愈为度。
小儿伤寒忽然眼翻口吐涎沫手足抽搐  ***************************
生姜　红糖（各二钱）
上药水煎热服，吐出积痰即愈，惟须加穿衣裤，使其和暖为要。
阴火发烧  ***************************
此症日夜发烧，人昏，烧后即退，退时人清，口不甚渴，渴不多饮，甚至眼鼻嘴内，津液干燥。
当归身　生白芍（各三钱）
上药水煎热服，每日服一二帖，渐服渐效，至烧退尽为度，接服元麦地黄汤，数帖即愈。
元参　麦冬（各二钱）　熟地（四钱）　淮山药　白茯苓（各三钱）　山萸肉　牡丹皮　泽泻（各一钱五分）
水煎热服，每日服一帖，至愈为止。
鱼口便毒  ***************************
此症生在小肚两旁，初起硬肿，未红未痛之时，尚可发散。
第一灵宝丹一钱，生白矾末五分，研匀，雄猪胆汁调搽，每日一换，燥则觉痛，以米醋鸡毛蘸敷，数日渐消。
脱骨疽  ***************************
此症生手足各指，或生指头，或生指节指缝，初生或白色痛极，或如粟米，起一黄疱，其皮或如煮熟红枣，黑色不退，久则溃烂，节节脱落，延至手足背腐烂黑陷，痛不可忍。用顶大生甘草，研极细末，麻油调厚敷之，每日一换，不可间断，再用金银花、元参（各三两）、当归（二两）、生甘草（一两），水煎服，每日一帖，连服十帖必愈，永无后患。药味切不可减少，少则不效，忌食发物，并忌搔擦。
红丝疔  ***************************
此症生于手足掌胫等处，疔边有红丝一条，循腕股而上，渐上渐宽。急用艾绒作团，如桐子大，灸红丝尽头处三壮，红丝退缩，如法再灸，总以红丝退尽为度。疔疮用三妙膏如意丹治之，可保无虞，若不速治，红丝之毒至心至脐，即难救矣，慎之慎之。
牙漏  ***************************
此症难于收功，依法治之，无不速愈断根，不用散丹，只要日贴三妙膏（方见卷上），内服元麦地黄汤（方见本卷阴火发烧症），治其阴虚，心火狂燥，肾水不足，功能降火益水。
血痣  ***************************
此症生于两太阳等处，陡起红点如粟粒者是，觉痒手搔破，出血如红丝线不止。急用瘦猪肉一厚片贴之，即止，或用穿山甲尾片，炒研细末，敷之亦止。倘皆不效，即用小烙铁煨煅一灸，结痂自止。内服元麦地黄汤（方见前），每日一帖，水煎热服，连服十余贴，全愈。
痔痛下血  ***************************
当归　川芎　黄芪　神曲　槐花　地榆（各一两）　阿胶珠　血余炭　荆芥穗（炒炭）　木贼草（炒黑。各三钱）
上药共研细末，炼蜜为丸，如桐子大。每服五十丸，食前米汤送下。
脏毒  ***************************
干柿（二钱）烧灰研细末，开水送服。昔有一人患此症，下血数年，得此方服，一次即愈。
肠风  ***************************
（此症粪后出血其色紫黑者是）
大龙眼肉（一粒）　包苦参子仁（七粒）
空心开水送下，每日一服，连服三四日即愈。又方，统治便血，用荸荠煮熟吃之，连吃数斤，以愈为度。
黄胖病  ***************************
黑枣（一斤，煮熟去皮）　青矾（一文，研细）　米醋（一文）
共捣烂，炼为丸，如桐子大，晒燥储瓷瓶。病人强壮者，每日服三十丸，如瘦弱者，每日服二十丸，开水送下，至愈为止。
肚痛霍乱吐泻  ***************************
雄黄　生白矾（各等分）
共研细末，用晚米饭捣烂炼为丸，如绿豆大。每服三钱，开水送下即愈，孕妇忌服。
又治霍乱时证  ***************************
凡上吐下泻，又有吐而不泻，泻而不吐，亦有吐泻不出者，名为干霍乱，治不得法立死。此证无论冬夏，断不可食以粥饭，并切戒食姜，姜一入口，不可救也。
藿香　炒苍术　柴胡　羌活（各二钱）　泽泻　木通（各一钱）　神曲　陈茶叶（各三钱）
加生葱连根（三支）。
如口干，加鲜荷叶一块。
清水浓煎，温服，轻者一服，重者再服即愈。
此方得于四川吕祖宫内，石碑刻就，治愈多人。
一切牙痛  ***************************
长纸煤二条，须内空者，剪去头一寸，以断处留出寸半，余以灯油蘸全，将头先后插入左右耳孔内，用火点着纸煤尾烧之，俟火将及耳，急拔去之，再用冷水一滴，灌入耳内，其效如神。
各种胀病  ***************************
（附补药二方）
一曰气胀，因饭后口角动气而成，先由胸腹胀起，渐渐延胀四肢，饮食少进，气不宽舒。
二曰水胀，因小便短少而成，先由两足背胀起，渐至上身，胃口渐闭而气渐促。以上二症，若不速治，皆至于死，均用仙果散（方见卷上），每次嚼少许，咽汁吐渣，每日嚼二三钱，连嚼数日，俟胀消尽为度，不必忌咸。或服五香丸（方见卷上），每日早晚各服一钱，淡姜汤送下，渐服渐效，数日后日服一钱，俟胀退尽为止，俱不忌咸。接服后开补药二方。
三曰臌胀，俗名蜘蛛胀，此因妇女经闭，肚腹渐胀，四肢渐细，状若蜘蛛也。饮食减少，夜不成眠，诸药罔效，亦用仙果散，每次嚼一二分，日嚼二三钱，渐嚼渐效，总以胀消尽为度，自然眠食如常。接服后开补药二方，至数月后，血气充足，经水自通，亦不忌咸。
四曰脾虚胀，因脾虚泄泻，日久不愈，转为胀病。治法以祛湿健脾为主，宜服八珍粉（方见卷上），每日早晚，及上下半日，各取八珍粉一二汤瓢，加白糖开水冲糊，作点心食之，渐服渐效，服至全愈为度。接服后开补药二方，以复气血，亦不忌咸。
又有病后之人，手足、头面、胸腹等处，忽然浮肿，问其大小便如常，胃口尚开，夜睡安稳，惟觉手足软弱无力，辰刻起床，面目肿稍退，至午刻前后仍如故。此系虚肿，非胀病也，亦宜服后开补药二方，次第服之，其肿即消，而精神气力，亦得渐渐复元矣。
以上各种胀病，自调治起，务须忌食生冷水果，并一切发气各物四个月，保无后患。
补药第一方
大熟地　全当归　白茯苓　淮山药　南芡实（各三钱）　潞党参　炒冬术　炒白芍（各二钱）　川芎（一钱五分）　砂仁（研末，冲六分）　新会皮（六分）　炙甘草（一钱）　生姜（三片）　红枣（五枚）
水煎热服，每日一帖，连服五帖，再服第二方。
补药第二方
大熟地　全当归（各四钱）　潞党参　炙黄芪　白茯苓　南芡实　淮山药（各三钱）　炒於术　炒白芍　川芎（各二钱）　砂仁（研末，六分冲）　新会皮（六分）　炙甘草（一钱）　生姜（三片）　乌枣（五枚）
水煎热服，每日一帖，连服十余帖，均复元。
男妇痞块  ***************************
（宜用六味地黄丸，其效如神）
大熟地（一斤）　淮山药　山萸肉（各八两）　白茯苓　牡丹皮　泽泻（各六两）
上药研细末，白蜜炼为丸，如绿豆大。每晨服五钱，淡盐汤送下，渐服渐效，切勿间断，至愈为度。
遗精  ***************************
此症系勤劳太过，心肾不交所致，心火旺则肾水溢，肾水溢则下泄矣。方以补中土为主，土运则生金，金旺则生水而制火，宜用后开诸方，次第服之。
抱木茯神　漂于术　石莲子（各三钱）　九制何首乌（二钱五分）　女贞子（二钱）　远志肉　柏子仁（各一钱）　炙甘草梢（八分）
上药水煎热服，每日一帖，连服五六帖，接服后方：
大熟地（五钱）　云茯苓　抱木茯神（各四钱）　山萸肉　远志肉（各三钱）　生枣仁（一钱五分）　杭白芍　制首乌　土炒漂白术（各二钱）　粉甘草（一钱五分）　建莲肉（三钱）　正瑶桂心（二分）
水煎服二帖，接服后方：
大熟地（六钱）　云茯苓　抱木茯神　薏苡仁（各四钱）　山萸肉　生枣仁（各三钱）　杭白芍　土炒漂白术（各二钱）　当归（一钱五分）　黄连（三分）　瑶桂心（二分）
水煎热服四帖，再服后方：
大熟地　云茯苓　薏苡仁　山萸肉　生枣仁（各三钱）　抱木茯神　土炒漂白术　杭白芍（各二钱）　全当归　北五味（各一钱）　川黄连（二分）　瑶桂心（一分五厘）
水煎服数帖，至全愈为度。
瘰疬  ***************************
生姜一片，如一钱厚，贴疬上，艾绒一团，略小于疬，捻紧上尖下平，放姜片上灸之，火息去灰，连灸三壮，换姜片再灸，四壮为度。灸处起疱，针挑破，涂葵花油（方见卷上），去其火毒，数日平复，约二三旬后，其疬渐消。或已日久未能消尽，再灸一次，必尽消也。
癫狗咬伤，毒发欲死  ***************************
凡被癫狗咬或衔衣，即触毒气，设自昧不觉，未经早治，或治不中肯，急则七日发作，缓作则七七日至百日，定当发作。卒病心腹绞痛如刀割，神识不清，痛剧无赖，自抓胸膺，嚼舌啮指，咬其肤肉，甚至嚼衣服瓷器，不过二三时即死。欲辨症是否，须用葵扇重扇，见风即身缩，战栗畏惧，又急鸣锣，闻声亦惊惕不安，确是中癫狗毒无疑。即验狗是否病癫，亦以葵扇风试风，见风战栗，以锣声试闻，亦乱窜，确是癫狗。当其触毒未发，一闻锣声，其癫即发，人与狗皆然。曾见人中癫狗毒发，遇友人用人参败毒散，加生地榆、紫竹根浓煎，急灌一剂而神识清醒，两剂尽而病若失，此系目击经验者。
方见后。
真纹党　红柴胡　前胡　羌活　独活　茯苓　生甘草（各三钱）　炒枳壳　桔梗　抚芎（各二钱）　生地榆（一两）　紫竹根（一大握）　生姜（三钱）
清水浓煎，温服。
又据友云，癫狗来家，或遇诸涂，不及趋避，或被咬衔衣，感触毒气，知觉畏风畏锣声。或在七日，服药一剂，于本人头顶寻觅红发，尽行拔去，至二七日，嚼生黄豆试验，有无留毒，如嚼豆有生豆气，恶心欲呕，则已毒尽，不必再服，若无生豆气，如熟地可口，不作恶欲呕，急再服一剂，至三七日，仍用豆照前嚼试，服至三剂，留毒已化为脓血，从大便出尽，永保无虞。设好狗被咬，于未发之先，亦用此方，加乌药一两，水浓煎，拌饭与食，断不致癫，屡经照方施治，应手见效，即孕妇亦可服愈，并无他患。灵验异常，所望仁人君子，大发慈悲，刊印传送，俾得周知，随遇施救，功德无量。
毒蛇咬  ***************************
用田鸡草，放口内嚼融敷伤处，立能止痛消肿。
风湿脚肿  ***************************
杉木皮（二两）　东瓜皮　柚子皮（各一两）　生姜皮　苍术　防风（各五钱）　桑叶　桑枝　桂枝尖　附片　花椒（各三钱）　羌活（二钱）　生姜（五大片）　葱头（五个）　绍酒脚（一斤）
加清水同煎，先熏后洗，数次即愈。
手足风湿麻木作痛  ***************************
生黄芪　桑寄生　木瓜　老生姜（各三钱）　生白芍（二钱）　大红枣（二十枚）
用米酒炖透代茶，渐服渐效，不拘几服，至愈为度。
食积呕水  ***************************
阳附（三钱）　西庄黄（力胜生军）　槟榔（各一钱）　细辛（二分）
水煎热服一二帖，取泻即愈。
肾子肿痛名曰子痈  ***************************
此症肾囊发红，肾子下坠者是，若不速治，溃烂致命。
用活青竹一段，长尺余，放柴火上，四面烧黑，淬入清水，立刻取起其竹尚温，以色布包裹，戤于肾囊两腿，夹紧少顷即愈。（以上二方系黄震旺君抄传）
又方，用枸橘汤，方见卷上，服二三帖即愈。
手腕弯，十指屈，身体瘦，不起床，名曰瘫症  ***************************
当归（二两）　川芎（八钱）　枸杞子　菟丝子（各五钱）　川杜仲　巴戟天（各三钱）　鹿茸（二钱）　川牛膝（一钱）　威灵仙（五分）
上药提出鹿茸，研极细末，放有盖茶碗内，或放参罐内更好，余药水煎汁冲入，重汤炖化，取起热服。每日服二帖，须服至一二百帖，才得渐渐见效。服至其病愈半之时，每日服一帖，大约须服三四五百帖，方能全愈复元，切勿间断是为至要。
建宁县黄震旺君，于而立之年，曾患此症，医药罔效，后遇良医，开服前方，共服六百多帖，病体复元，从此学医济世。近年愈古稀，康健无比，足征医术救人之报，面传此方，以广传布。
十指屈伸如树段，不能稍动，大便坚闭，脉极弱细  ***************************
（名木瘫症，与前症稍异耳）
白归身（六钱）　熟地　炙黄芪　淡苁蓉（各四钱）　鹿茸末　生白芍（各二钱）　川牛膝（一钱）　川芎（一钱五分）　制威灵仙（六分）　东洋参（三钱）
上药以四物汤为主，加参、芪、鹿茸、苁蓉，为补益气血，生津以润化；加威灵仙、川牛膝，为利机关报使之先锋。应将鹿茸末提出，放入参罐，或有盖茶碗内，余药煎汁冲入，重汤炖化，取起热服，再日服二帖，连服六十余帖，手足略能举动，大便得解甚坚燥，再服六十帖，始能下床举步，又服六七十帖能行走，以后日服一帖，直服至三百余十帖，精神气血，一切复元。倘患病之人，景况平常，无力吃鹿茸，以鹿角胶三钱代之。
建宁县医士朱田□君，于知命之年，曾患此症，系照前方服至全愈，面授此方，以广流传。
拔老疮管  ***************************
先用升降丹，将患口烂稍大，再用扁柏嫩叶少许捣烂，加红糖少许，炼匀，取如黄豆大一粒，捺入疮口内，膏与盖之，隔一二日，管肉自出，钳去。另用金花散掺满疮口，盖以膏药，每日一换，数日后，长肉收功。
一切疟疾  ***************************
白胡椒粉（一钱）　第一灵宝丹（三分）
研匀储瓷瓶，勿令泄气。不拘何疟，取药一分，放脐上，膏药盖之，二日一换，贴二三次即愈。
奇病乳垂  ***************************
某妇产后两乳下垂，长过小腹，形细如牛筋，疼痛异常，即延新到之王医者名其年诊视，用当归、川芎两味，烧烟熏之，久则痛止，乳亦缩上如旧。好在药味平淡，而奏效神速也。
初生小儿解痘  ***************************
生地　当归　赤芍（各二钱）　金银花　荆芥穗　红花　桃仁（各一钱）　生甘草（五分）
上药用水二茶杯，煎一茶杯，取本小儿脐带约二三寸，炭火焙干研末，调入药内，令小儿数次服完，今日服药，明日出痘，三日后收功，不灌浆亦不结甲，再数日即出疹。此方须于小儿生下，十日之外，十八日以内用之，若过十八日则不验矣。
慢惊风  ***************************
慢惊之症，缘小儿吐泻得之为最多，或久疟久痢，或痘后疹后，或因风寒饮食积滞，过用攻伐伤脾，或秉赋本虚，或误服凉药，或因急惊而用药攻降太甚，皆可致此症也。其症神昏气喘，或大热不退，眼开惊搐，或乍寒乍热，或三阳晦暗，或面色淡白青黄，或大小便清白，或口唇虽开裂出血，而口中气冷，或泻痢冷汗，四肢冰冷，并至腹中时响，喉内痰鸣，角弓反张，目光昏暗，此虚症也，亦危症也，俗名谓之天吊风，虚风、慢脾风，皆此症也。若再用寒凉，再行消导，或用胆星、抱龙以除痰，或用天麻、全蝎以驱风，或用知、柏、芩、连以清火，或用大黄、巴豆以去积，杀人如反掌，良可畏也。若治风而风无可治，治惊而惊亦无可治，此实因脾肾虚寒，孤阳外越，元气无根，阴寒至极，风之所由动也，治宜先用辛热，再加温补，盖补土所以敌木，治本即所以治标。凡小儿一经吐泻交作，即是最危之症，若其屡作不已，无论痘后、疹后、病后，不拘何因，皆当急用参、术，以救胃气，不唯伤食当救之，即伤寒、伤暑，亦当救之。盖其先虽有寒暑实邪，一经吐泻，业已全除，脾胃空虚，仓廪匮乏，若不急救，恐虚痰上涌，命在顷刻矣。庸医见之，皆误指为热为食，投以清火去积凉药，立时告变，为之奈何，于是群起而哗曰：慢惊本不治之症也。夫慢症而以急症治之，不死何待，今既以慢惊为不治矣，曷不推究此理，与其失之寒凉，万难生活，不若失之温补，犹可疗救。此论发明吐泻惊风之理，极为明确，亦极易辨别，后之君子，将胪列各条，细加详察，如有数处相合，即急救之，万不可再有濡滞，致唤奈何也。今将慢惊辨症，胪列于后。
慢惊吐泻，脾胃虚寒也，慢惊身冷，阳气抑遏不出也。
慢惊鼻孔煽动，真阴失守，虚火烁肺也。
慢惊面色青黄及白色，乃气血两虚也。
慢惊大小便清白，肾与大肠全无火也。
慢惊昏睡露睛，神气不足也。
慢惊手足抽掣，血不行于四肢也。
慢惊角弓反张，血虚筋急也。
慢惊乍热乍冷，阴血虚少，阴阳错乱也。
慢惊汗出如洗，阳虚而表不固也。
慢惊手足瘈疭，血不足以养筋也。
慢惊囟门下陷，虚至极也。
慢惊身虽发热，口唇焦裂出血，却不喜饮凉茶水，以及所吐之乳、所泻之物，皆不甚消化，脾胃无火可知，唇之焦黑，乃真阴不足也。
大凡小儿因发热不退，及吐泻过多，总属阴虚阳越，必须预防其成慢惊之症，此与感冒风寒发热，迥乎不同，故不宜再散。治宜培元救本，加姜、桂以引火归源，必辛热开寒痰，再进温补，万无一失。尤冀仁人君子，详审前开条款，速为极救，祷切祷切。
小儿之为病，须细察其形色，再探问乳之者，病因何而起，所食何物，曾否惊吓，夜间如何情景，如此逐一问去，再开方用药，庶几不误。
今将经验二方列后。
逐寒荡惊汤
此方药性温暖，专治小儿体弱久病，或痘疹后误服寒凉，转为慢惊。认系虚寒，速服此药，开痰宽胸，止吐回元。
瑶桂心（一钱，研细或磨浓汁，不可经火）　炮姜（一钱）　胡椒（一钱，研）　丁香（十粒，研）
另用灶心土三两煮水澄极清，煎前四药之末一大酒杯，频频灌下一二剂，呕吐渐止，再接服后方，定获奇效，切勿迟疑。
加味理中地黄汤
此方助气补血，治小儿精神亏，气血坏，狼狈瘦弱，皆可挽回。浓煎频服，参天救本之功，难以尽述。
熟地（五钱）　当归（三钱，如三四剂后泄泻未止者，去之）　山萸肉（一钱六分）　枸杞（三钱）　白术（四钱）　条参（二钱）　炮姜（一钱五分）　枣仁（二钱）　炙甘草（一钱）　五味子（一钱）　瑶桂心（一钱）　破故纸（二钱）　生姜（三片）　红枣（三枚）　胡桃（一个，打碎为引）
仍用灶心土一两，煮水煎药，取浓汁大半茶杯，加附子三分煎水，搀入，量儿大小，分数次灌之。如有咳嗽加粟壳一钱、金樱子一钱；如大热不退，加白芍一钱；泄泻不止，加丁香六分，只服一剂，即去附子，只用丁香七粒，隔二三日，只用附子一二分。盖因附子大热，中病即宜去之，如用附子太多，恐小便闭塞，若不用附子，则沉寒脏腑固结不开，如不用丁香，则泄泻不止，此又神而明之，存乎其人者，唯在依方疗救者，临时斟酌，万全而已。此方乃救阴固本之要药，治小儿慢惊称为神剂。若小儿吐泻不至，甚或微见惊搐，胃中尚可受药吃乳便利者，并不必服逐寒荡惊汤，只服此药一剂，而风定神清矣。如小儿尚未成惊，不过昏睡发热不退，或时热时止，或日间安静，夜间发热，以及午后发热等症，总属阴虚，均宜服之。若素来壮实之小儿，偶染新病，眼红口渴者，乃实火之症，方可用清解之剂。但果系实火，必大便闭结，气壮声宏，且喜饮冷茶水，若吐泻交作，即非实火可知矣。此方补造化阴阳所不足，实回生起死有神功，倘大虚之后一剂未见大验，审视小儿，稍有起色，即多服之，可奏奇功。如其脾胃虚寒，胸膈胃口有寒痰拒药不受者，可先权用温中补脾汤，如不应，再用此汤。
温中补脾汤
西党参　炙黄芪　於术（各一钱）　干姜　白蔻　砂仁（各八分）　炙甘草　茯苓　官桂　陈皮　半夏（各六分）　生姜（三片）　红枣（三枚）
水煎浓汁一酒杯，频频灌之，必获应效。
大麻风，一名紫雪风  ***************************
镇江丁参将患此症，得此秘方，治之痊愈，又医多人，无不取效如神。但患此症者，眉毛若尽脱落，其症难治，如眉毛尚未脱尽，虽手足骨节有损塌皆可治。凡初起未深之症，百试百效，先服汤药四剂，每日一剂，再服丸药。
汤药方
陈皮　白芷　苦参　天麻　秦艽　川续断　荆芥　薏苡仁　防风　羌活　风藤　牛膝　当归　海桐皮　苍术　连翘壳　木香　桂枝　甘草（各一钱）　黑枣（二枚）　生姜（一片）
水二碗，煎至一碗热服，渣再煎服。
丸药方
大胡麻　小胡麻　白蒺藜（各一斤四两）　苦参（一斤）　荆芥　防风（各八两）　当归　苍术（各六两）　牛膝　薏苡仁　续断（各四两）
上药共研细末，水发为丸如绿豆大。每丸药一钱，加风子膏，春秋各八厘，夏六厘，冬一分，每服丸三钱或二钱，照数加风子膏捻圆搀和，用毛尖茶送服。
风子膏  ***************************
大风子（一斤去壳用仁）
铜锅内炒至三分红色、七分黑色为度，太过则无力，不及则伤眼。炒后研成细膏，如红沙糖一样，用铜勺盛，向火上熬四五滚，倒在油纸，放泥地上，以物罩之候冷，储瓷罐待用。如上面生霉，拭去之，照常用。
百日内切忌房事，切忌食盐，犯之不愈，并忌酱油、醋，及一切鸡、鹅、鱼、肉发气动风等物。
小孩日夜咳嗽吐痰兼血  ***************************
（此乃痧气入肝，致成连珠，嗽痰色白，血鲜红，气或急或缓，时热时寒，饭食少进，大便似近于痢。傅伯扬君开付二方，各服二剂，善为调养，渐渐复元。）
焦山栀　山茶花（各三钱）　川贝母　冬桑叶　马兜铃　杏仁　旋覆花（各二钱）　碧玉散（三钱）　炒枯芩　紫菀（各一钱五分）　款冬　通草（各一钱）　枇杷叶（三片）
水煎服二帖，接服次方。
山茶花　白蛤壳（各三钱）　旋覆花　马兜铃　款冬　川贝母　紫菀　焦栀子（各二钱）　百部　炒枯芩　白前（各一钱五分）　枇杷叶　丝瓜叶（各三片）
水煎服二帖，以后调养，渐获全愈。
妇人干血痨  ***************************
将本人两手中指头顶合拢，用艾圆各灸五壮，又于颈后头节二节骨上，各灸五壮，又于屁股中间泥鳅骨上，灸五壮，胸中心窝穴，灸五壮。艾圆俱如红豆大，其效如神。
又方，用山羊血数分，陈绍酒炖化热服，一二次即愈。
烂脚臁疮  ***************************
炉甘石（四钱）　上冰片（一分）　猪脚骨髓（一副）
上药先将甘石、冰片各研细末，和匀，再将猪骨髓捣烂，以前二味药末和入，捣匀，贮瓷碗。将患处腐脓用弱纸揩拭干净，以前药薄薄敷满，每日一换，效验如神，忌食发气各物。