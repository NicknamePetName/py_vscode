
序  ***************************
古名臣大儒，往往喜录单方，以关生民疾苦；而世之医者，每为卑鄙不足道，何识量之不广哉？王君孟英谓一药治病，即古之奇方。盖一病原有一药主治，识之既真，何须多品。第病有可以常理测者，夫妇与知；其不可常理测者，虽圣亦有所不能尽。是以病机隐幻，固非良手不为功；而病情奇怪，有非单方不能治。在昔欧公暴痢几绝，乞药于牛医；李防御治嗽拜官，得方于下走，诚医理之难穷，而药之不可以贵贱为优劣也。即今道光间，吾杭皇甫心安，家有狐能治病，以仙目之。乐怀谷女，方襁褓，忽啼不止，拍之则愈啼，解衣视背，见绣针微露其绪，而针已全没，多医治之，杂以药敷，肉溃而针终不出。狐令以磁石吸疮口，理极是也，而亦罔效。延至百日，忽卖酒家闻之，曰易耳，第以银杏仁去衣心杵烂，菜油浸良久，取油滴疮孔中即出，移时果针透疮口，而针则已弯，盖强拍入之也。夫以狐而仙者，岂智有不逮哉？乃不为磁石引而为银杏透，真理之不可测矣。由此推之，一病必有一药主治，洵非虚语。而单方之不可忽也，益信。因出《愿体医话》一册。《愿体集》为康熙时史搢臣先生著，其医话亦皆切于济世，而救五绝诸法，尤较他书详备，向为孟英舅氏俞君珍藏。孟英复以魏柳洲《续名医类案》中按语、单方合而成帙，末附自採简效诸方，付之梓，其成厥舅志，固已足多，而所言一以生民疾苦为心，勿私其艺，抑亦王君识量之不可及也已。
咸丰三年癸丑仲冬杭州赵梦龄
士雄学识浅陋，所录《简效方》一卷，皆简易而有效验之方也。然见闻不广，未敢质当世。而张孝子养之，蒋君敬堂、连君书樵，屡引史搢臣先生施药不如施方之话相勖，遂不揆谫伫，附梓于史、魏良方之后。惟四方博雅咸以利济为怀，传播秘方谅不吝教，如荷匡余未逮，随时皆可续登，跂予望之虚左以俟。
癸丑长至日自记


正文  ——————————————————————————————————————————————————————————————————————————————————————————

头风  ***************************
治头风　蓖麻仁、乳香，研涂患处，立愈。
天南星一个，艾五钱，煎汤熏之。
痛久欲失明者，川乌（去皮）、细辛、防风、蝎梢等分研细，姜汁调贴患处。若眉目牵引不正，贴太阳穴。

面皱  ***************************
面上皱路　大猪蹄四枚，洗净，煮如胶，卧时用涂面上，次早以浆水洗去，半月后面皮细洁如童子。

肺痈  ***************************
肺痈　冬月醃芥菜卤，贮坛封埋土中，年久则清淡如水，略无咸味，饮之甚效。或和淡腐浆服。
蕺草，俗名鱼腥草，水煮，不住口食之甚效。
金丝荷叶草捣汁，同生白酒数饮立效。
橘叶捣汁服，吐出脓血即愈。
经霜黄菊叶，绞汁冷服。亦治肠痈。
立秋后择粗大丝瓜藤或南瓜藤，掘起根三四寸，剪断插瓶中，其汁滴贮瓶内，封埋土中，年久愈佳。兼治喉蛾哮喘。
柘黄，即柘树上蕈，厚大而色黄者，用井水磨服，以愈为度。或用鲤鱼重四两者一尾，去肠，勿见水，入贝母末二钱，缝好，童溺半碗浸之，重汤煮至睛出，去鳞骨，食之甚效。

痰哮  ***************************
痰哮　浸湿海带四两煎汤，调饴糖服。
淡豆腐浆，每晨饮之。（兼治黄疸。）
漂淡陈海蛇煎汤，生芦菔捣汁和服。兼治诸痰证。

喉疹  ***************************
烂喉时疹　锡类散：象牙屑（焙）、廉珠各三分，飞青黛六分，梅花冰片三釐，壁钱（俗名喜子窠）二十个（用泥壁上者，勿用木板上者），西牛黄、人手指甲（男病用女，女病用男）各五釐，共研极细粉，吹患处，虽濒死者可救。兼治乳蛾、牙疳、舌腐等证，甚效。
芦菔菜于初冬摊于屋瓦上，或挂树枝上，任其风吹日晒，雨洗霜凌，直至立春前一日收下，悬挂檐下有风无日处，陈久愈佳，煎浓汤服。
冬春二季，每晚食生芦菔数片，可以免患喉证。或以橄榄、芦菔常煮汤代茶饮，亦妙。

口鼻病  ***************************
口舌糜烂　大红蔷薇叶焙燥，研末搽之，冬月用根。重舌用不蛀牙皂四五挺，去核炙焦，荆芥穗二钱，共为细末，米醋调涂即消。
舌胀满口　生蒲黄搽上即愈。舌衄，以黑蒲黄末糁之。或以辰砂一钱，伏龙肝二钱，鸭子清调服。
舌胀出口　冰片一钱研敷。
舌出不收　辰砂末敷之。或暗掷碗盏于地，闻声即能惊人。
唇衄不止　栗子一个，连壳烧灰，硫黄等分，研末和敷。
烟管戳伤咽喉　以龙眼核去黑皮，焙捣极细，用笔管吹患处，即定疼止血，居家者此药须预备。凡小儿头面磕扑、铜铁戳伤诸患，亦以此敷之，愈后无瘢，仍生毛发。
风寒鼻渊　苍耳子、辛夷花各三钱煎服。
风热鼻渊　丝瓜藤近根三五寸数株，晒燥，烧存性为末，每一钱，陈酒下。
久吃兰香菸成鼻渊者　白鲞脊骨烧烟燻洗之。
年久鼻渊　烦劳则发者，名曰脑漏，宜琼玉膏、固本丸、六味丸、三才封髓丹之类，久服自效。
诸物塞入鼻中而不能出者　紧掩两耳，紧闭其口，不使通气，以笔管吹其无物鼻孔，则所入之物自出。
诸物吸入肺管而不能出者　无药可治，喘急而死，大概小儿或有此患，然不必惊慌，但捉儿两足使倒悬，则所入之物一咳即出。
肺风疮　酒磨鹿角尖浓涂，久之自愈。
雀斑　鹿角烧灰，猪油调搽。
白附子生研，卧时以豆腐擦洗后，鸡子清调涂。
鼻衄不止　以本人鼻血纸捻蘸之，右衄者点左眼角，左衄者点右眼角，左右并衄者，点两眼角内，立效。或以栀子炭研末，吹入鼻中立愈。

耳目病  ***************************
耳暴聋　木香研末，酒浸一宿，以酒滴耳中，少顷倒出，三次即愈。
白蒺藜炒去刺为末，蜜丸服。
灵磁石豆大者一块，同穿山甲煅研末，棉裹塞耳中，口含生铁一块，觉耳中如风雨声，即通。
耳衄　龙骨末吹之，又炒黑蒲黄研末吹之，亦敷舌衄。
耳聤　血馀一钱，冰片七釐，研匀吹之。
耳烂　灯心、陈皮各一钱烧灰，加冰片一分研吹。
头风损目　以大川贝母一粒，白胡椒七粒，共研末，葱白汁丸如柏子大，以膏药盖贴太阳穴，目可重明。
赤眼　黄丹白蜜调贴太阳穴，止痛如神。
田中洁净柔泥，搓丸揿扁贴两眼皮，一夜两丸，立效。如睡熟候醒方换。
芙蓉叶末，水和贴太阳穴。
芒硝、荆芥穗泡汤温洗。
黄连为末，鸡子清调匀，左眼贴左足心，右眼贴右足心。
目翳　胡桃肉、凫茈、柿饼等分捣烊，开水调服。
目星　樟脑、东丹等分研细，瓷器封贮，左目吹右鼻，棉塞之，隔宿即退。右目仿此。
白蒺藜三钱水煎，日洗三次效。
目障　鹅儿不食草、川芎、青黛各等分为末，搐鼻取嚏。远年者亦效。
望江青，又名天脂麻一两，羊肝一具，同豆腐煮食。
小儿疳气攻目　鸡肝一具，不落水，竹刀切片，用牡蛎粉八分，飞辰砂少许，拌匀糁入，饭锅上蒸熟食之，如此十次，翳障退净，当时忌食茶汤油腻。
烟油入目　如将他物洗之，愈洗愈疼，甚至损瞎，须用乱发缓缓揉之自愈。
天丝入目　头垢点入眼内即出。又方：雄鸡冠血滴入眼内，少顷看有红丝，将灯心捲去；或用好墨磨浓涂眼内，看有黑丝，亦用灯心捲去。
白矾水一碗，将舌舔之，有丝入水即愈。或以笔管吹其矾水，泡起溅目，丝亦能出。
尘芒入目　生藕洗捣，棉裹滴汁入目中即出也。
石灰擦眼　山栀子煎浓汁，不住手洗一二时辰，痛即止。或用活五穀虫淘净，捣摊油纸上，用布扎好，七日不可动，药自落，目无恙。
眼角出血　槐花炒焦煎服。
损目破睛　牛口涎每日点两次，须要避风，黑睛破者亦瘳。
青盲　用二蚕砂三斗，晒燥，每晨服三四钱，淡盐汤下。
眼堂成漏　凡眼下生疖，出脓流水不干，日久成漏，诸药不效，以柿饼去皮取肉杵烂，涂旬日愈。
眼癣　用银杏叶泡汤，少加枯矾末，温洗渐愈，奇效。

牙病  ***************************
牙疼　经霜西瓜皮烧灰，敷患处牙缝内，立效。
黑山栀、桑叶泡浓汤热漱，不痛乃止。
儿茶贴患处，流出风涎自愈，不可嚥下。
石膏火煨熟八两，白蒺藜去刺四两，为极细末，频擦之立愈。每日用之，可免此患。
荜拨一钱，川椒五分，石膏三钱，青盐四分，共研细，点患处立愈。
青盐、蓬砂、火硝、樟脑各一钱，研末擦之。
马兰头叶、水沟或水缸内青苔共杵烂，以棉卷之，左痛塞左耳，右亦然。
牙衄　丝瓜藤炙灰擦之立止。或用丝瓜络亦可，酒调下，兼治肠红。
草决明煎汤，含之即止。
马兰头杵烂，塞患处立止。
槐花炒为末，搽之。

瘰疬  ***************************
瘰疬（俗名疬[疒/串]）　用天明精五六枝同[魚脊]鱼煮熟，但饮其汁，数次自愈。
羚羊角烧灰研细，鸡卵清和涂，兼治斑毒。
猪胆汁，以胭脂边一方渗透，悬风处吹乾，剪贴患处。
豆腐泔水一桶，慢熬成膏，频频涂之。
三桑叶晒乾为末，赤沙糖调服数两自愈。
南星、半夏等分为末，米醋或鸡子清调敷。黄柏为末，猪油调涂。
活[魚脊]鱼一尾，生山药如鱼长一段，白糖三钱，杵烂涂之。
土贝母研末，陈米调醋敷。
牛皮胶一两水熬化，入土贝母末五钱，摊油纸贴之。
佛前旧羊角灯底，焙存性研末，麻油调敷。
田中蚂蟥杵烂，围之即散。
活蝎一只，麻油一盏，浸三日取起，晒乾为末，以鹅毛蘸油搽上。初起者为疬母，每日多搽几次，三五日即愈。
已溃者用牛皮油靴底烧灰，麻油调敷。
面糊作饼，贴于先溃之处，再用小砂壶二把，俱盛烧酒煎滚，去酒以热壶口复于饼上熏之，一壶冷，又易一壶，如此数次，将毒拔尽则愈。熏后用猪胆汁熬成膏贴之。
破烂多年不愈，延及胸胁，臭秽难闻，虽十数载之顽证，可用新石灰一块，滴水化开成粉，以生桐油调匀，乾湿得中，先用葱椒汤洗净疮口，涂数日即愈。
牛皮胶四两，牡蛎粉拌炒成珠去粉，土贝母八两，共研末，水法丸如绿豆大，早晚用昆布、海藻各一钱五分煎汤，吞下三钱，不论已破、未破均效。

乳病  ***************************
乳岩　土贝母五钱，煎服，数日可消。已破者加胡桃膈、银花、连翘各三钱，酒水煎服。溃烂已久者，用雄鼠粪、经霜土楝子（不用川楝）、露蜂房各三钱，俱煅存性，各取净末和匀，每服三钱酒下，间二日一服，即止痛收口。
乳癖　白芷、雄鼠粪等分，曝乾为末，好酒调服，必多饮取，一醺睡而愈。
活[魚脊]鱼一尾，鲜山药如鱼长者一段，共捣烂敷患处，以纸盖之立愈。
陈皮炒为末，黑糖调和，开水送三钱，七日而愈。
蒲公英一两，银花二两，酒水各一碗，煎半碗，加酒一小杯服之，一醺可愈。
乳吹　砂仁去壳五分，冬葵子八分，共研末，以蒲公英五钱，栝蒌仁三钱，煎汤调服，数日即愈。
穿山甲三片，炒橘红二钱，水煎和酒服，立愈。
甘菊花根叶杵烂，酒酿冲服，渣敷患处，立效。
乳头破烂　龟板炙研末，加冰片研匀，麻油调搽。
宝珠茶花焙研末，麻油调敷。内服治诸血证。

妇女诸病  ***************************
阴痒　鸡肝或猪肝煮熟，切一长条，插入阴户内，过一夜，次早取出，数次乃愈。
阴肿　羌活、防风煎汤熏洗。
葱白研膏，入乳香末拌匀，敷患处。
阴宽　肥皂子浸去黑皮，用其白肉，加白及、五倍子、蛇床子、石榴皮、甘松、山奈、龙骨煎浓汤，日日熏洗，宽而冷者加石硫黄煎。
阴挺　飞矾六两，桃仁一两，五味子、雄黄各五钱，铜绿四钱，末之，炼蜜丸，每重四钱，即以方内雄黄为衣，坐入玉门即愈，甚者不过二次。
阴疮　陈蚌壳煅、儿茶、轻粉、飞滑石、人中白煅各三钱，枯矾、龙骨煅各一钱，冰片三分，共研，麻油调搽。
阴烂　煅牡蛎、飞滑石各三钱，陈蚌壳煅二钱，入中白煅一钱，龙骨煅钱半，冰片二分，共研末，糁之。
房后阴痛　地榆煮酒服。
阴伤出血　五倍子研末糁之；或加血馀、黄连、白矾灰亦妙；或以青布烧灰、血馀等分研敷之。
蛇床子研末，绵裹纳阴中，立效。
小便不通　生白矾末五釐入脐，以一指甲水滴之。
皂角煎汤洗阴户。
淋滞淫浊　属于湿热者，淡豆腐浆调六一散服，亦治男子淋浊。属于阴虚火动者，以生鸡子打散，淡腐浆冲服，亦治劳嗽咳血。带脉虚而不摄者，海螵蛸粉、鱼鳔煮烂捣丸梧子大，吞服自愈。
血崩不止　淡腐浆一碗，韭菜汁半碗，和匀空心服。
棉花子，童便浸一宿为末，每一钱，侧柏叶汤下极效。兼治劳嗽吐血。
调经种子保胎丸　白茯苓二两，白术土炒、条芩酒炒、香附童便炒、延胡醋炒、红花隔纸焙乾、益母草净叶各一两，真没药三钱，瓦上焙乾去油，共研细，蜜丸梧子大，每日七丸，白汤下。汛愆者服之自调，不孕者服之即娠，胎动者服之即安，胎滑者服之自固。若胎动者，每日可服三五次；胎滑者，有孕即宜配合，每日服之勿断，自然无事，亦且易生，但每次七丸为则，不可多服一丸，至嘱。
惯于三月小产，诸药不效者日以梅梗三五条（绿萼梅树上者尤良），煎浓汤饮，复饮龙眼汤甚验。
南瓜蒂频煎，渴服。
催生　用荷瓣一张，上书一个人字，嚼而吞之立产。
车前子四钱，冬葵子三钱，炒枳壳二钱，白芷一钱，多日不下者，可煎而服之。
六一散催生最妙，兼下死胎，并治热产恶露不行。
胎涩不下　用鲜猪肉三斤，煎清汤，吹去浮油，恣饮即产。
生牛膝一两，酒浸杵烂，以龙眼肉六两煎浓汁，冲牛膝酒内，服之即产。
过月难产　用旧绢筛罗底一个，捲筒烧碗内，白汤下即产。
盘肠生以生半夏搐鼻中，肠自收。
横生　以益母草一两，酒煎浓汁，和童便一大盏服。
诸般难产　用陈麦秆，露天者尤妙，一两洗净，剪寸段，煎汤服极效。
产下子肠带出　切勿剪断，致伤母命，以枳壳煎汤熏洗即收。
胞衣不下　生鸡子清一枚，吞之即下。
鲜荷叶浓煎服良；或用伏龙肝末，醋调纳脐中。
死胎不下　蓖麻仁三粒，巴豆仁四粒，麝香二分，同研成饼，贴产门上交骨，其胎立下。即好胎至足月临盆，久而不下之难产，亦可贴而即产。但勿用之稍早，恐有揠苗之害也。
伏龙肝一两研细，甘草汤调服冷饮，能解诸般中毒。
产后小便不通　陈皮一两为末，温酒下二钱。
产后晕绝　生半夏末冷水和丸如豆大，纳鼻中，灌以热童溺，薰以炭醋立苏。
产后虚弱　豆腐浆一碗，冲入打散生鸡子一枚，再加豆腐皮一张，龙眼肉十四枚，白沙糖一两，同滚透，五更空心服。盖产后失调，往往延成劳损，而贫户医药无资，富家每为药误，特採此方，甘平和缓，补血滋阴，贫富皆宜，允为妙剂。

小儿诸病  ***************************
小儿初生　以猪胆汁一枚入汤浴，永不生疮。
初生无皮　泥地上卧一宿即生，冬月以白米粉燥扑之，候皮生乃止。
小儿开口，不宜太早，须生下一周时，以大黄、黄连、生甘草等分，泡汁饮数匙，然后吃乳。
初生小儿白膜裹舌，或遍舌根　可用指甲刮破令血出，以烧矾末半绿豆许敷之，若不刮破，其儿必哑。
初生小儿两目红肿赤烂不开　以蚯蚓泥杵涂囟门，干则易之，三次必愈。
生南星、生大黄等分为末，醋调涂儿两足心，虽月外亦可用。
初生惊风欲死　朱砂磨新汲水涂手足心。
初生小儿便秘　一味生大黄泡浓汁饮之。小便不通者，用清明插檐朝南杨柳枝煎汤服。亦治大人溺闭。
游风　伏龙肝为末，鸡子清和涂，干则易之。如治浸淫疮，以猪脂和敷。
胎毒、胎疮　胭脂、胆矾、黄柏、东丹等分研末，菜油调搽。
水边桕树根白皮晒研，入雄黄末少许，生油调搽。
稀痘法　生黄豆、生绿豆、生白扁豆（或黑豆亦可）、生甘草、银花等分，常煮汤代茶饮。
橄榄核七个打碎去仁，晒乾研极细末，不可见火，勿沾生水，再用玉蝶梅花二十一朵去蒂，加净白蜜二茶匙，共捣浓，交春分时与儿食之，永不出痘，即出亦不过三粒。
菾菜（俗作甜菜，即葵菜，一名滑菜，一名莙薘，一名女菜，性滑可浣油腻），煮而供蔬食妙。
小儿能食，即以乾柿饭上蒸透，嚼饭饲之，能稀痘，并免疳、泻诸疾。
免痘法　净银花一斤，生晒研末，净白蜜丸如龙眼大，日日与儿服之，可不出痘，甚验。
蓖麻仁三十六粒，辰砂一钱，研烂，再入麝香当门子五釐研匀，于端午日午时涂小儿百会穴暨心、背、两腋、曲池、委中、手足心凡十三处。余在宜黄见越人王望沂少府云：其家用此法，已数世不出痘矣。
凡居穷乡僻壤，值婴儿发痘，不能迎医者，须于微发热时，用手蘸真麻油摩其背脊，下至尻骨，如此数次，其热自退。
痘疹不出，以及闷痘不发，毒胀满者此系急证，用青蔗浆频服，则痘立起，其寒散解毒之功，胜白鸽、蚯蚓多矣。
痘发不出，头面肿胀，气喘垂危者劲十足　用大葱头杵烂，放在大铜盆内，上用木架架之，再以大被单罩盖停当，大人抱定小儿睡在上面，然后将沸汤冲入葱盆内，热气熏蒸，候稍温即抱出，切不可露一丝之风，直待汗乾即差。
闷痧　分开顶门，有红筋、红瘰，挑破即出。
痧疹咽喉肿痛　不拘初起回后，用苦参三钱，白殭蚕二钱，研细吹入。
痘出眼内　新象牙磨水，滴眼内即退。
儿生母中指上，刺血一点，滴入眼内即退。
痘疮溃烂　用青茶叶滚水略泡，摊于草纸上，以绢盖之，卧儿于上，任其展转即痂。
痘烂生疽　以柳叶铺而卧之，蛆尽出。
痘毒　泡过茶叶晒乾为末，五倍子等分，鸡子清调敷。
又法：生黄豆口中嚼烂涂之，不必留头，数次即消，极效。
痘疔　青蔗渣晒乾，真香油点烧成灰，以津液调匀，银簪挑破，点之立效。
诸疳　南天竹煎汤频服。
蟑螂去头、足、翅，焙乾与食，疳愈则不要食此矣。
使君子肉二钱，雷丸，槟榔各一钱，黑丑头末五分，俱生晒研末，每服三分，以鸡卵一枚打破空头，内药纸封，饭上蒸熟食之，药完病痊。
积滞　海蜇、凫茈常煮食之，兼治大人痰哮，及肝乘胃痛。浸烧酒饮，能消大人胸中痞块。又绍兴青腐乳作下饭，能消疳积，治腹胀身黄。
惊风　钩藤钩、甘草各五分，水煎服。
惊风　人手指甲长寸外者，煎汤服。
开通元宝钱，以水磨服少许，神效。（俗读开元通宝者非。）
按：俗谓惊风者，即火动风生之瘛瘲也。金能制木，可息内风。国朝康熙通宝钱，熙字作正楷从[頤]，不仿帖体从⿰丨[頤]作熈者，乃平西藏时熔藏中佛相所铸，故世谓之罗汉钱，铜色如金，俗又呼为金钱，愚民往往私毁，改为首饰，酷似真金，盖其铸佛之时，多杂金宝于铜内也，入药更胜，远驾开通元宝之上。
小儿疟疾不能服药　以黄丹五钱，生矾三钱，胡椒二钱五分，麝香五釐，共末，好醋调敷男左女右手心，绢包手掌，药热汗出而愈，一方可效三人。未曾食谷之儿，久疟不已，浓煎冰糖汤服，神效。
小儿久泻，身热最危，以炒黑松花一钱，炒红曲二钱，共研，分二服，白糖汤调下。
暑风　取净黄土铺地上，以芭蕉叶为荐，卧儿于上，饮以益元散，鲜竹叶汤调
小儿体弱，夏月最多此证，切勿误认为惊，妄投峻药。
痫证　俗呼羊癫风，用经霜老茶叶一两，明矾五钱为细末，水法丸，辰砂为衣，每三钱开水下，三服全愈。
又方用二陈汤加青皮、丹皮、石菖蒲、辰砂为剂，甚效。

拘挛  ***************************
手足拘挛　用草本水杨柳，酒煎服。

鬼箭  ***************************
鬼箭风　用野苎麻、天南星同捣敷。

魅惑  ***************************
狐魅　以珠兰花根捣烂涂阴上。但此花根有毒，勿入药服，狐沾之即死也。
邪气蛊惑　以鳖甲、苍术烧之即安。又麝香一二两佩之良。

二阴诸病  ***************************
便毒　以棉地榆四两，穿山甲二片土炒，白酒三碗，煎一碗，空心服，虽有脓者亦愈。
全蝎、贯众、生矾等分为末，空心调服一钱。
棉地榆四两，生甘草、银花各一两，白芷三钱，皂角刺二钱五分，水二碗，煎减半，空心服。
胡桃二个，连壳杵碎，泽兰、白及、松罗茶各三钱，井水、河水各一碗，煎取四分，和酒服，一剂知，二三剂愈。蒋附治验。
阴囊肿痛　葱白、乳香捣烂涂之。
硼砂一分，水研涂之。
棉子仁煎汤洗之。
万年青根捣汁，热酒冲服。
肾囊风　鸡子黄炒出油搽之。
阴囊湿肿　紫苏、紫背浮萍各一两，水煎熏洗。
囊疮作烂　六一散四钱，赤石脂二钱，紫苏一钱五分，儿茶一钱，共为末，糁之。
肾囊皮烂　龟板炙存性，研入冰片少许，麻油调涂即愈。
囊痈初起　以独核肥皂数个，用乳香四两装入，外将湿草纸包煅，火须先文后武，以烟尽为度，出火气研末，每服一钱五分，三服即愈。
疝气　乾荷叶蒂二十一个，炒焦，海金砂三分，好酒一碗，煎一滚，乘热服，以醉为度，即愈。
鸡子壳烧灰为末，空心温酒下，二服即愈。
牛蒡子根叶捣烂绞汁，和好酒服之，覆被出汗，永不再发。
精滑善遗，牵转白牛法最妙。其法：不拘布帛，做一小兜，将外肾兜起，拴在腰后裤带之上，此病自免。道家谓之张果老倒骑驴。或以刺蝟皮焙研，黄酒调，早服。
又灵雪丹：甘草、薄荷、甘遂、樟脑、苏叶、阳起石各三钱，共研末，碗盛纸餬口，细锥纸上密刺小孔，另用碟覆碗上，碗边宽馀半指，黑豆面固济，砂锅底铺粗砂，加水，坐碗砂上，出水一寸，炭火煮五炷香，水耗常添热水，香完，俟水冷取出，入研细麝香少许，人乳浸化蟾蜍少许，葱涕官粉炼蜜为丸，绿豆大，瓷瓶封收。用时以唾津在掌上研半丸，涂玉麈头上，一时麈顶酥麻，便是药力透彻。凡遗泄不止势在危急者，先炼此丹保固肾精，于日落时研涂，即能秘精一夜不泄，再用汤丸调治。
老年夜多旋溺　晚食糯米糍即效，若溺时玉茎痛而仍频数不赤者，生黄耆一两，甘草二钱煎服，甚者日二服即愈。
下疳　先以大小蓟、地骨皮煎汤洗净，再用黄柏、黄芩、官粉、珍珠、冰片研细敷之，立效。
橄榄烧存性，白螺蛳壳古泥墙上者，浸去泥醋煅各一钱，研末，加冰片一分研匀，麻油调搽，湿者糁之。须先用甘草花椒汤洗。
鲜小蓟、鲜地骨皮各五两，煎浓汁浸之，极痛者不数日而愈。
鲜豨莶草叶贴之。
黄花蔷薇叶焙研糁之。
橄榄烧灰，研细末糁之。
二便不通　皂角末、葱白连须加麝香二分，蜜少许，杵贴脐下至毛际，再以韭地蚯蚓泥捣，和水澄清饮之尤妙。
坐板疮　松香五钱，雄黄一钱五分，研细和匀，以棉纸包裹拈成条，腊月猪脂浸透，点火烧著，取滴下油搽之，立效。
藤黄捣碎，糁在雄猪网油之上，以青布一长条卷紧，线扎，浸菜油内一夜取出，火燃取滴下油，以杯承之，埋土中一宿去火气，涂上即愈。
甘蔗皮烧存性研，麻油调搽。
臀痈　芙蓉叶（晒研）、胡椒（焙研）各二钱，野苎根一两，葱头七个，酒糟两许，共杵烂，加米醋和敷即消。
脱肛　万年青连根煎汤洗，用五倍子末敷之，或先以麻油润之，再用风菱壳煎汤洗之。鳖头煅存性研，加冰片，糁之立收。
肠风痔血　棉花子炒黄黑色，去壳为末，陈米浓汁加黑沙糖，丸如梧子大，每晨开水送三钱，服三斤断根。
生豆腐渣，锅内炒燥为末，每服三钱，白砂糖汤下，日三次，远年垂危者亦效。
瓜子壳一味，煎浓汤服立愈，兼治吐血。
鸦胆子即苦参子，已试取囫囵仁，每七粒以龙眼肉包之，每服三包，白汤下，重者日三服。忌荤酒，戒鸭肉。兼治休息久痢极效。
柿饼煅存性研，再以煮烂柿饼杵和丸，如梧子大，仍以柿饼汤下，久服神效，王道法也。
久泻不痊　生葱杵烂，入黄丹为丸，如豆大，填脐中，外以膏药封之。
陈火腿煅存性研，锅心饭焦各三钱，炒松花一钱，米糊丸，参汤下。
痢疾肛门肿胀如痔状　冰片研细，乳调搽。或以木鳖子、五倍子共研调敷。

臁疮  ***************************
臁疮　白芦菔打烂贴患处疮口上，一日一换，三日毒血去尽，再用松香一两，杏仁三十粒（去皮尖），细黄丹八钱，轻粉五钱，旧羊角灯底（火焙为末）三钱，共研极细，麻油调搽，一日一换，数日即痊。
葱盐汤洗净拭乾，马勃粉敷之良。
黄蜡、白蜡、轻粉、韶粉、乳香等分为末，腊月猪板油、麻油各半化匀，调前药摊薄油纸贴之。兼治血风疮之久不结痂者。
先以盐汤淋洗，用帛拭乾，后以白糖霜津唾涂敷。
生豆腐渣捏成饼，如疮之大小，先用清茶洗净，绢帛拭乾，然后贴上，以帛束之，一日一换，疮渐小，肉渐平而愈。亦可贴脚蛀，但勿落生水。
龟板炙、炉甘石煅各三钱，轻粉二钱，冰片一二分，共研细末，麻油半杯，铜铫内熬滚，入白蜡、黄蜡各二钱溶化，离火将凝，入前药末搅匀摊油纸贴患处，以葱椒甘草汤洗，一日一换。
鹿角灰、乳香末研匀，清油调敷。（用清凉药不效者宜之。）
柿叶烧存性，同川椒研末搽之。
生豆腐渣、柿饼同捣烂贴患处，以帛束之，立效。
黄牛矢晒燥煅黑四两，烟胶末一两，共研，少加冰片、香油调搽。蒋附治验。

脚气（附缠足方）  ***************************
脚气，俗呼流火　以大张海蛇皮包之，干则易。
生煤炭研极细，醋调涂之。
朴硝、大黄、寒水石、牙皂为末，鸡子清调敷。
人中黄研细，芭蕉根汁调涂。
芦菔煎汤洗之，仍以芦菔晒乾为末，铺袜内。
马前子一个，以粗碗底磨水，用鸡毛扫遍，日扫五七次立效。兼治痔疮。
不论男女，濯足宜频，濯时水中宜加入盐卤一盏，终身用之，可免一切足疾。以卤能去风火湿热垢浊，而润皮肤，舒筋骨，真妙法也。
女子缠足，究不知始自何人，袁简斋先生谓滥觞于李后主，乃于《续齐谐》中云：其矫揉造作，毒流天下后世，是以永堕泥犁之狱，诚深恶而痛恨之也。然余见北齐刁玉奴《云峰山四疏》内有「规奴双趾，持之而生怜之」句，则南北朝已有缠足之风。袁又云：俗有火化其父母之骸以为孝者，遂有裹小其女子之足以为慈者，败俗伤风，事同一例，无如相沿成俗，虽我朝之仁政不能革其陋习，良可叹也。不得已採李濒湖《本草纲目》内闺阁事宜一方于此帙，聊纾玉趾之疼，易效莲钩之式，不致呼号惨切，免其戕贼成痨。惟愿仁人广为传播，用经屡效，洵是神方。桑根白皮四钱，肥皂子浸去黑皮二钱，杏仁一钱，水五碗，新瓶煎至三碗，入朴硝五钱，乳香一钱，封口煎烊，置足于上，先熏后洗，三日一作，十馀次后，软若束棉也。束时以罗细生白矾末少加白洋糖糁之，每于洗足汤中入盐卤一杯，不生足疾，且无⿰皮啬茧之患，皆闺阃中秘方也。
缠足生疮　用甘草汤净洗，以荆芥烧灰研细，葱白汁调搽。

癣  ***************************
诸癣　龙眼核醋磨涂之。
大黄、藤黄、雄黄、硫黄、姜黄等分为细末，菜油调涂患处。兼治脚上鸡眼。
吃发癣　煨石膏末糖调涂之；藜芦、龙胆草浸油搽发，或加秋葵花尤妙。
鹅掌癣　豆腐泔水日日频洗。
牛皮癣　桃树根白皮同胆矾杵烂敷。

癜  ***************************
紫白癜风　芦菔汁调生矾末三钱，先以布擦损涂之。

瘤  ***************************
瘤赘　用甘草煎膏，笔涂瘤之四围，涂三次，另用芫花、大戟、甘遂等分为末醋调，别以笔搽瘤上，勿近甘草，次日即缩小，又以甘草膏涂其外晕三次，再搽三末于其中，自然渐焦矣。
血瘤初起　以薄棉花剪如瘤子一块，在鸡子清内浸湿贴之，略干，仍以笔蘸鸡子清润之勿断，四五日即消尽。

痣  ***************************
血痣溃血，涓涓不绝，诸药不能止，用五灵脂为末，糁上即愈。

大衄  ***************************
九窍及发根出血，不因服毒者，名大衄血，乃极虚欲脱之证。急取泉水一桶，烧酒一斤，扶病人坐定，裸其腿，以烧酒淋之，俾酒从踝下，即滴入水桶内，淋讫，将其腿浸入桶中，其血即止，亟令壮年乳妇以乳哺之，再用辽东红旗海参（他处者亦可，用力较小耳）一斤，切片焙为末，每三钱调服，日三次。盖海参能生百脉之血，诸补药之所不能及也。

秃疮  ***************************
秃疮　紫蔗皮煅存性研末，香油调搽。
旧羊角灯底，瓦上煅存性研，麻油调搽。
鲜蚕豆捣如泥涂之，干即易，三五次即愈。无鲜豆，以乾者水泡捣之亦可。
海螵蛸二两，轻粉一两，松香三两，共研细，油调搽。

腋痈  ***************************
腋痈腰疽　用糯米饭乘热入盐块、葱管少许，杵极烂如膏，贴患处即消。

多骨疽  ***************************
多骨疽　白花芙蓉叶（晒乾）、大黄、五倍子各一两，藤黄、生矾各三钱，麝香、冰片各三分，共为末。米醋调如厚糊，涂其四围，留中一头如豆大，以醋用鹅翎扫之，若不扫，则无效。一日夜即内消，并治一切痈疽，敷之并效。

恶疮  ***************************
一切恶疮无名肿毒　用生豆腐渣于砂锅内焙热，看红肿处大小，量作饼子贴之，冷即易，以愈为度。
独核肥皂、生芋艿各一个，葱白七个，同捣烂敷之，干即易，过一周时，未成者即散，已成者略出脓即愈。
烟管中油，涂之立散。兼治蛊膈，用油纸摊贴。
野苎根捣汁，醇酒和服，渣敷患处，露头，盖被出汗，即出脓水而愈，虽发背对口亦可治。
大芋头生杵烂敷之。
龙眼核为末，水调涂之。
大黄五钱，木鳖土炒三钱，共研细末，醋调围之。
老菱壳烧存性，油调涂。
白矾末，热水调涂。
腊月炼净猪板油一斤，入白蜡半斤化匀，再下好樟脑四两，搅匀，瓷器收藏，勿令出气。患处先以葱白、花椒、甘草、猪蹄汤洗净，用无灰棉纸摊膏贴之。并治汤火伤及臁疮湿毒久不愈者，神效无比。
泡过茶叶杵如泥敷之，干则以茶汁润湿抹去，再换五六次即愈。兼治蛇咬及火烧成疮。
脚发背初起　甘草、盐卤煎汤洗即消。
诸疮溃烂不愈　木耳焙乾研末，白砂糖等分，用温水调敷缚之，神效。

移毒法  ***************************
移毒法　以藤黄、银朱等分，醋和敷毒之半圈，即移他处出毒。

退胬法  ***************************
胬肉不退　硫黄研细末，敷上即退，再用泡过茶叶五钱，乌梅三个，烧存性，共研敷之，即收口。

消管法  ***************************
褪管法　人手指甲（炙黄）、象牙屑、穿山甲（炙黄），各研细，乳香，没药（俱炙），朱砂（水飞）、旧羊角灯底（须十年外者，打碎），炒为极细末，各三钱，合匀再研，以黄蜡化和丸如椒大，初服五丸，次服六丸，逐日加一丸，服至十日，到十一日每日减一丸，退至五丸，再逐日加一丸，加至十四丸，仍从五丸服起，周而复始，每日空心陈酒下，管渐褪出，褪尽为度。

杀虫法  ***************************
一切痈疽金疮破烂生蛆，诸药不效者，用海参切片焙燥研敷，蛆皆化黄水流出，再用生肌药收口即愈。

腋气  ***************************
⿰羊昷羝，腋气也，俗名狐臭，又曰肋腥臭，一作体气。用大田螺一个，巴豆仁一粒，胆矾一豆许，麝香少许。先将螺以水养三日，吐去泥土，揭起靥入药于内，用线栓住，放瓷碗内，次日化成水。凡用须五更时，将药水以手自抹其两腋下，不住手抹药，直待腹中欲泻却住手，要拣深远无人到处空地内出大便，黑粪极臭，是其验也，以厚土盖之，勿令人知。如不尽，再抹之，又去大便，次用枯矾一两，蛤粉五钱，樟脑一钱，研细擦之，以去病根。
精猪肉两大片，以甘遂末一两拌之，五更时挟腋下，至天明，以生甘草一两煎汤饮之，良久泻出秽物，须弃野地中，恐气传人也，五次即愈，虚弱者间日为之。

杖丹  ***************************
预备夹棍方　用肥皂子水浸透，去外黑皮，用里白肉并仁杵如泥，如明日用事，今晚以此敷之，上至脚臁脡一节，下至脚底板心，并指甲内处处敷匀，不可有一毫空隙处，用油纸包之，外用裹脚缠足，其药与皮肉一样，颜色不变，虽遭冤抑，略无妨碍，出来时以黄豆浆温温洗之，其豆浆须预先一日将豆泡烂磨浆候著用，神哉方也。
夹棍伤　一出衙门，即用热童便一盆，将足浸之，如便冷，预烧红砖二块，淬之即热，直浸至童便面上浮起白油，其伤尽出矣，不[KT]不⿸疒贡。再用肥皂捣如泥，鸡卵清和涂伤处，以草纸包，裹脚缚紧，一夜不可动即瘥。
又方　猪油四两，胡椒照人一岁一粒，捣烂敷上扎好，勿洗去，并勿解动，一夜亦瘥。
夹伤骨未碎者，土牛膝捣敷；骨碎者，土鳖虫同活蟹捣敷。
夹桚杖伤，死血郁结，疼痛坏烂，命在顷刻，用麝香一分，冰片三分，乳香、没药各一钱五分，樟脑二钱，轻粉、血竭各三钱，共研极细后，将黄蜡一两，猪板油一两二钱同化，调药成膏，贴患处，昼夜流出恶水，即时甦醒。
杖丹　生豆腐、凤仙花连根叶同杵烂，打出敷上，干则再易，三日全愈。
桑椹二三斗，入瓶内，麻布扎口，放阴处臭烂，过霜后取出，榨去渣，以小瓶收贮清汁，搽上即止痛，二次立瘥。
绿豆粉炒研，以鸡蛋清和涂止痛。
玉簪花，手搓熟，贴杖破处即瘥。嫩荷叶贴亦妙。
凤仙花叶杵如泥，涂肿破处，干则易，一夜血散而愈。冬春须预收乾者研末，水和涂之。
大黄、滑石、赤石脂等分研细，茶汤洗净糁之。
如受杖后，以葱头煮汤揩洗，再将松香四两溶化，又将葱一握捣烂，入松香内搅匀，摊一膏药贴患处，外以棉帛掩上扎定，五六日愈。
杖伤出蛆　真麻油浇之。
杖丹长肉　腊月猪油一斤，黄连四两，熬至黄连转焦色，去渣，入白蜡、黄蜡各二两收之，敷患上，帛扎紧自愈。
血竭、白蜡各一钱，朱砂、轻粉各二钱，研粉糁之，二日即平。
杖癣　细茶二钱，轻粉、乳香、象牙末各一钱，水银、木香各五分，麝香少许为细粉，鸡子黄、蜡羊油调搽。

闪朒  ***************************
诸闪朒，或打伤不出血，但有青紫内伤者　先以葱白杵烂炒熟，将痛处擦遍，随用生大黄研末，姜汁调涂，尽量饮以好酒，虽三月半年者悉效。
闪腰　木香一钱，麝香三分，共研细，右痛吹入左鼻，左痛吹右鼻，令病手上下之。
闪颈朒腰　硼砂研粉，以骨簪蘸唾沾粉点两目，泪出即松，三点全愈。
挛闪伤筋，结核肿痛，若使成毒，最难治疗，初觉急用火酒炖温，手蘸轻拍患处数百下，随以韭菜杵烂，罨一周时，次日再拍再奄，以瘥为度，极效。初拍觉疼，宜忍之，拍久则不疼矣。
臂膊脱骱　生地黄捣如泥，摊纸上，糁以木香末一层，再铺地黄泥一层，贴患处。

瞽目  ***************************
瞽目重明法　净皮硝六钱，鲜桑根白皮二两，以新砂罐河水煎透，倾出澄清，温凉洗之，少顷又洗，每月止洗一次，日期列下。每日须自早至晚洗十馀遍，且须斋戒清心静养，勿动嗔怒，勿食韭蒜昏神之物，勿犯秽浊，焚香向东洗一年，病深者洗三年，一切目疾皆效。洗眼日期：
正月初五　二月初二　三月初三　四月初九
五月初五　六月初四　七月初三　八月初十
九月十二　十月十二　十一月初四　十二月初四
闰月照前。按世俗误用桑叶洗眼，甚至损目，方中所用乃桑根白皮，切勿误传为桑叶也。

肝胃腹痛  ***************************
肝胃久痛，诸药不效，或腹有症瘕，此方皆验，名梅花丸，孕妇慎用。
绿萼梅蕊三两，滑石七两，丹皮四两，制香附二两，甘松、蓬莪术各五钱，茯苓三钱五分，人参或用参鬚亦可，否则用真潞党参、嫩黄耆、砂仁、益智仁各三钱，远志肉二钱五分，山药、木香各一钱五分，桔梗一钱，甘草七分。凡十六味，共研细末，白蜜十二两捣丸，如龙眼大，白蜡封固，每服一丸，开水调下。此方传自维扬，吾乡沉月枝封翁幕于姑苏时，患心腹久痛，诸药罔瘳，得此而愈，遂照方配合施送，服者多效。今高芝检先生家踵其事，求药者日益广，但用药甚奇，其分两之多寡，亦难测识，谨附录之，以质博雅。
腹痛　红枣二枚，巴豆三粒，同杵烂，裹缚脐上，立止。

截疟膏  ***************************
截疟膏　朱砂、胡椒各一两，研极细无声，瓷瓶密贮，疟久者用暖脐膏一张，挑药末一茶匙于膏药中央，勿令四眼见，对脐紧贴，疟止勿揭，听其自落神效。孕妇忌之。

药酒方  ***************************
愈风酒　陈海蜇（十二两），马料豆、嫩桑枝、松针（杵烂，各四两），醇酒七斤，封浸煮炷香。
喇嘛酒　治半身不遂，风痹麻木。
胡桃肉、龙眼肉各四两，杞子、首乌、熟地各一两，白术、当归、川芎、牛膝、杜仲、白芍、豨莶草、茯苓、丹皮各五钱，砂仁、乌药各二钱五分。以上用绢袋盛之，入瓷瓶内，浸醇酒五斤，隔水炖浓候冷，加滴花烧酒十五斤，封贮七日可饮矣。
宫方定风酒　补血息风，甚有奇效。余于辛丑年视伊协揆之证得证方，凡患虚风病者，饮之辄愈，且药味平和，衰年者频服，极有裨益而无流弊，真妙方也。但饮贵微醺，不可过恣耳。
天冬、麦冬、生地、熟地、川芎、五加皮、牛膝、秦艽各五钱，川桂枝三钱，绢袋盛之，汾酒二十斤，净白蜜、赤沙糖、陈米醋各一斤，搅匀，浸以瓷坛，豆腐皮封口，压以巨砖，安水锅内蒸三炷香，取起埋土中七日可饮矣。
清和酒　不能断饮之人可用此法，庶几饮而无弊焉。
直生地八两，天冬四两，银花八两，生猪脂一斤，生绿豆一升，耿柿饼一斤切碎，汾酒二十斤，密封浸之，一月后可饮，久藏不坏。
按：酒性热而火酒尤烈，故浸酒方忌用辛窜之品，以助其虐，而世人往往犯之，殊不合制，惟此四方用药深有精义，洵为可法，他如神仙、百益、百岁之类，徒有美名而功不补患，幸勿为其所愚也。

灸火论  ***************************
灸火先当辨证论　汪省之曰：《素》《难》诸书，皆言阳气陷下者，脉沉迟也。脉证俱见寒在外者，冬月阴寒大旺，阳明陷入阴水之中者，并宜灸之。设脉浮者，阳气散于肌表者，皆不宜灸。丹溪亦曰：夏月阳气尽浮于表，今医灼艾多在夏月，宁不犯火逆之戒乎？或者因火而生热胀、发黄、腰痹、咽燥、唾血者往往有之，尚不知为火逆所致，宁甘心于命运所遭，悲夫！经曰：春夏养阳。以火养阳，安有是理？论而至是，虽愚亦当有知者焉。又《夷坚志》赵三翁云：世人但知灼艾而不知点穴，又不审虚实，徒受楚痛，耗损营液。有冷疾者，使其仰卧，揉艾遍铺腹上，若五、六、七月间，就屋上开穴，取日光照射，自然气透脐腹；如冬春，可用熨斗盛灰火慢熨之，皆以患者鼻闻浓艾气为度，宿苛自去。按此名天灸，功胜灼焫。药筒火针亦宜慎用。《仁术志》有论，宜参。

痨病说附方  ***************************
痨病之因非一，总缘情志不舒，所谓七情不损，五劳不成者，真至言也。然有药治病，无药移情，故《素问》云：二阳之病发心脾，有不得隐曲，女子不月，其传为风消，其传为息奔者，死不治。盖二阳者，阳明也。阳明为多气多血之经，冲脉隶于此，苟心之隐曲不伸，脾为思虑所困，则郁火内燔，营液暗烁，阳明渐涸，冲脉乃衰，血耗风生，汛愆肌削，势必君相二火升腾，气逆奔迫而死也。俗谓之乾血痨，惟室女、尼姑、婢女最多患此，孟子曰：女子生而愿为之有家，诚以饮食男女，人之大欲存焉，奈何为人父母与主人者之不曲体人情也。若能称家有无，不攀富贵，遂其所愿，嫁不失时，何至玉折兰摧，噬脐莫及耶？而富贵之家，逸居无教，辄以小说演义诸书，为解闷消閒之事，佳人才子，诱掖成痨，尤易易也。婢女虽非我生，尤当曲加怜悯，忍心久锢，决裂堪虞！更有乡愚为人所诳，每将幼女送入空门，拂性远情，惨同桎梏，良可悼也！世人不察，但疑今人元气日薄，故多劳损，不知古今元气不甚相殊，七十古来稀，匪由今日始，而人多痨病，实系乎兹。惟望有觉世牖民之责者，严禁传奇小说，毋许乡民幼年出家，庶可肉白骨于香闺，济红颜于寿域，洵造无涯之阴德，岂徒有关于风化而已哉！
虚痨欲火　甘梨汁、胡桃肉研各一斤，芽茶五两，怀生地、当归末各六钱，熬至滴水成珠，入鸡子清一枚，贮瓷器内，封口勿令出气，冷水浸去火毒，每晨服一匙。

慎疾法  ***************************
飢饱劳逸皆能致疾，而饱、暖二字，尤为酿病之原。故神农氏播谷之馀，即收药味，有熊氏垂裳之际，聿著方书，周公赞《易》，于颐卦以慎言语、节饮食二者为养身之切务，古乐府云：晚饭少吃口，活到九十九。放翁诗云：多寿只缘餐饭少。释氏有过午不食之戒。《寓意草》亦极言少食为养脾之妙法，谚有之曰：祸从口出，病从口入。盖肥甘过度，每发痈疽，酒肉充肠，必滋秽浊，熏蒸为火，凝聚成痰，汨没性灵，变生疾病。凡遇时疫流行之际，更为召疾之媒，苟脏腑清虚，素甘淡泊，气机不为浊壅，邪气不能逼留，虽感六淫，易于解散，惟内浊既甚，疫气易招，同类相求，如胶入漆，治之费力，死者恆多，慎疾之人，毋贪口腹。至于劳逸之论，莫详于鲁敬姜。劳力者恆享太平，逸惰者常多疾疚，后人无识，改为飢饱劳役，不但文理不通，亦且仅知有劳伤之病，而不知有逸欲之病矣。噫！此温补之门所以日开，而炎黄之道所以日晦欤，抑何陋哉！

治疫方  ***************************
辟疫方　以枇杷叶拭去毛，净锅炒香，锡瓶收贮，泡汤常饮，取其芳香不燥，不为秽浊所侵，能免夏秋一切时病。若别药，恐滋流弊，方名虽美，概弗轻试。而薄滋味，远酒色，尤为先务。外以诸葛行军散搐鼻，可辟尸秽恶气。食井中宜入白矾、雄黄。水缸内以菖蒲根浸之。室内频用大黄焚之。此外皆属异端，不必惑也。
普济解疫丹　治湿温时疫之主方也。《六元正纪》五运分步，春分后交二运火旺，天乃渐热；芒种后交三运土旺，地乃渐湿。湿热之气上腾，烈日之暑下烁，人在气交之中，受其蒸淫，邪由口鼻皮毛而入，留而不去，乃成温热暑疫之病，则为发热倦怠，胸闷腹胀，肢痠咽肿，斑疹身黄，颐肿口渴，溺赤便秘，吐泻疟痢，淋浊疮疡等证。但看病人舌苔淡白，或厚腻，或干黄者，是暑湿热疫之邪尚在气分，悉以此丹治之立效，医家临证亦当准此化裁，自可十全为上。方用飞滑石十五两，茵陈十一两，淡黄芩十两，石菖蒲六两，贝母、木通各五两，藿香、连翘、射干、薄荷叶、白豆蔻各四两。凡十一味，不可加减，生晒研细末，每服三钱，开水调下，日二次，或以神麴糊丸如弹子大，开水化服亦可。
神犀丹　专治温热暑疫诸病，邪不即解，耗液伤营，逆传内陷，痉厥昏狂，谵语发斑等证。但看病人舌色干光，或紫绛，或圆硬，或黑苔，皆以此丹救之。若初病即觉神情躁乱而舌赤口乾者，是温暑直入营分，酷热之时，阴虚之体及新产妇人最易患此。急须用此，多可挽回。切勿拘泥日数，误投别药以偾事也。兼治痘麻毒重，夹带紫斑，及麻痘后馀毒内炽，口糜咽腐，目赤神烦，瘛瘲等证。但温暑直入之证，告危甚速，竟有延医不及之憾，况方中犀角镑而煎之，味极难出，磨则需时，缓不及待，亦且价昂，非贫苦人所能猝办，惟望济世为怀者，预将此丹配合施送，则患者易于得药，救活必多，贫人亦可重生，岂非阴德？更望存心之药铺诚合出售，仅取工本，独于此丹不取利，亦不费钱之功德也。方用乌犀尖（磨汁）、石菖蒲、黄芩各六两，直生地（冷水洗净浸透捣绞汁）、银花（如有鲜者捣汁用尤良）各一斤，粪清、连翘各十两，板兰根九两，淡豆豉八两，元参七两，紫草、花粉各四两。凡十二味，不可加减，生晒研细，以犀角、地黄汁、粪清和捣为丸，切勿加蜜。银花如有鲜者，亦绞汁和入，如汁少难丸，可将淡豆豉煮烂。如无粪清，可用人中黄四两研入；如无板蓝根，以飞净青黛代之。每丸重三钱，用凉开水调服。小儿用半丸。
玉枢丹　一名解毒万病丹，俗名紫金锭。治诸中毒、诸痈疽、五绝、时疫、喉风、障气、水土不服、蛇犬虫伤、尸疰鬼胎、颠狂惊忤、百般恶证。山慈菇去皮洗净焙，川文蛤即五倍子，槌破洗刮内桴，千金子净霜各二两，红芽大戟洗焙一两，麝香三钱，各研细和匀，糯米粥为剂，每料分四十粒，于辰日净室中木臼中杵数百下，再加朱砂、雄黄各五钱，名紫金片，尤良。

解鸦片  ***************************
鸦片者，云用噶喇吧鸦土所造，故又谓之土。或作阿片、亚片者，音之转也。产自外洋倭国，故曰洋菸，又曰倭烟，彼处名为「合甫融」。而有乌土、白皮、红皮三种，乌土为上，彼处称为「公班」，故有乌烟之名。内有罂粟花之脂浆，芙蓉、葵花云亦可造，台州、福建亦有所产，故有阿芙蓉、葵浆、台浆、建浆等号。京师称曰大烟，所以别于寻常菸草也。温台人称曰菸酒，言其能如酒之醉人也。俗谓之掗骗烟，不仅谐声也，盖彼外国法禁甚严，无一人敢吸此烟者，专掗卖于中国，而骗银易土，蛊惑愚人。缘此烟吸入，顷刻能遍一身，诸药无其迅速，气主宣升，精神随以上涌，升提日久，根蒂日虚，烟瘾日深，银钱日少，必至倾家、废业、绝嗣、丧身而后已。五十年来天下之蒙其害者，人所共闻。王子寿所谓挟无形之酖毒，烁九州之膏血，开尾闾之大壑，荡四民之筐箧者是也。故余目之为妖烟，云其性甚热，最烁阴津，妄人误以为寒，余于《回春录》中曾详辨之。其生土与未经火炼之烟膏，毒性尤烈，服之昏躁气绝，甚至杀人，惟浓煎甘草汁，或金汁，可以解之。生南瓜捣汁服亦良。同酒服者难救，同醋服者尤不易救。火上炼过者毒较缓，向不吸此者，误服亦能杀人，粳米加水捣绞浓汁可救。吸菸醉者，陈豆酱泡汤解之。酱油泡汤亦可。吸菸成瘾者，用甘草一味熬膏，调入烟中，吸食二三日，即渐不欲吸矣。方简价廉又不损人，且无后患，极深之痛一月可断，但必痛悔坚心，无不神效。并望广为传播，俾海内烟瘾全除，岂非大幸。又凡烟瘾戒断一二年内，多食南瓜，永无后患。

劝医说三则  ***************************
劝医说　黄退奄曰：每见有名医家，不数年间，必获厚赀，其间实缘得当而愈人者固多，侥倖而得者亦复不少。宜修合良药以施贫苦，疏财帛以行利人利物之事，则天亦原其情而赐其福也。莫谓我道胜人，分应坐享，求田问舍，以传子孙，墓木未拱，已有赀产废弃者比比也。何如早行善事，以为绵远之计耶？
《曲礼》云：医不三世，不服其药。俗以世业相承为解，实不然也。《橘旁杂著》言：医必父而子，子而孙，如是则其业精，始服其药。若传至曾玄，更为名医矣。其间贤者不待言，其不肖者奈何？因其世业而安心服其药，设为所误，生死攸关，虽愚者不为也。况医道通乎仙道，远数十百年，偶出一豪杰之士，聪明好学，贯微彻幽，然其上世并非医者，舍是人而必求所谓三世者，有是理乎？汉儒谓：《神农本草》《黄帝素问》《玄女脉诀》为三世医书，医必读之，方为有本之学也。梁芷林中丞云：古之医师，必通于三世之书，一曰《神农本草》，二曰《灵枢针灸》，三曰《素问脉诀》。《脉诀》可以察证，《针灸》所以去疾，《本草》所以辨药，非是三者不可以言医，注疏甚明。若必云三世相承，然后可服其药，将祖、父二世行医，终无服其药者矣。又沉归愚《叶香岩传》云：先生临没诫其子曰：医可为而不可为，必天资敏悟，又读万卷书，而后可借术以济世，不然鲜有不杀人者，是以药饵为刀刃也。吾死，子孙慎毋轻言医。呜呼！可谓达且仁矣。噫！今之藉祖父声名，而不学无术者可不鉴哉？
为医者，非博极群书不可。第有学无识，虽博而不知反约，则书不为我用，我反为书所缚矣。泥古者愚，其与不学无术者相去几何哉？故柯氏有读书无眼，遂致病人无命之叹。夫人非书不通，犹人非饭不活也。然食而化，虽少吃亦长精神；食而不化，虽多吃徒增疾病。所以读书要识力，始能有用，吃饭要健运，始能有益。奈毫无识力之人，狃于如菜作齑之语，涉猎一书，即尔悬壶应世，且自夸曰儒理，喻氏所谓业医者愈众，而医学愈荒，医品愈陋，不求道之明，但求道之行。此犹勉强吃饭，纵不停食而即死，亦为善食而形消。黄玉揪比诸酷吏蝗螟，良不诬也。更有文理全无，止记几个成方，遂传衣钵而世其家业，草菅人命，恬不为羞，尤可鄙矣。语云：用药如用兵。善用兵者，岳忠武以八百人破杨麽十万，不善用兵者，赵括以二十万人受坑于长平。噫！是非才、学、识三长兼具之豪杰，断不可以为医也。父兄之为子弟择术者，尚其察诸。

稳婆说  ***************************
稳婆说　按难产自古有之，庄公寤生，载于《左传》，故先生如达，不坼不副，诗人以为异征。然先生难而后生易，理之常也，晚嫁者尤可必焉。第亦有虽晚嫁而初产不难者；非晚嫁而初产虽易，继产反难者；或频产皆易，间有一次为难者；有一生所产皆易，一生所产皆难者。此或由禀赋之不齐，或由人事之所召，未可以一例论也。谚云十个孩儿十样生，洵至言也。但得儿身顺下，纵稽时日，不必惊惶，安心静俟可耳。会稽施圃生茂才诞时，其母产十三日而始下，母子皆无恙。世俗不知此理，稍觉不易，先自慌张。近有凶恶稳婆，随身携带凶器，故为恫吓，使人不得不从其策，要取重酬，操刃脔生，索谢去后，产母旋以告殒者有之，从此成病者有之，奈贸贸者不知堕其术中，翻艳称其手法，忍心害理，惨莫惨于此矣。设果胎不能下，自有因证图治诸方，即胎死腹中，亦有可下之药，自古方书，未闻有脔割之刑，加诸投生之婴儿者。惟骡形之女，交骨如环，不能开坼者，俗名锁子骨，能受孕而不能娩，如怀妊，必以产厄亡，此乃异禀，千万人中不得其一二者。如寻常可开之交骨，断无不能娩之理也。方书五种不孕之所谓螺者，即骡字之讹也，盖驴马交而生骡，纯牝无牡，其交骨如环无瑞，不交不孕，禀乎纯阴，性极驯良，而善走胜于驴马，然亦马之属也。故《易》曰坤为马，行地无疆，利牝马之贞，皆取象于此之谓也。人赋此形而不能安其贞，则厄于娩矣。施秋涛室两次难产，一女一子，并遭脔割，闻余说，方疑其室之骡形也。而适有孕，临月产一男，竟无恙，始悟前此受稳婆之愚而噬脐莫及也。

救荒法  ***************************
救荒法　按邱文庄公曰：荒岁之民，桂薪玉粒，吸水餐霞，牂羊坟首，水静星光。业艺者技无所施，营运者货无所售；典质则富室无财，举货则上户乏力；鱼虾螺蚌，索取已竭；草根木子，掘取又空。面皆飢色，身似鬼形。弃男鬻女，忍割心肠。乞之不足，又顾而他。辗转号呼，曳衰匍匐。气息奄奄，须臾不保。或垂亡于茅舍，或积尸于道途。当此之时，非用方术，难以度此厄。然救飢辟穀之方，贵乎简易，而荒诞不经之药，流弊反多。兹以平淡而有效验者录之，幸勿哂其谫陋也。
马料豆淘，蒸极透晒乾，如是三次，九次更妙。为粉，柿饼煮烂去蒂核，与豆等分捣丸如鸡子大。每服一丸，不用汤水，细嚼以津液嚥下，既能耐飢，且又滋补脾肾，更可任吃粥饭，远行携带，亦可代粮。
黄豆七斗，脂麻三斗，水淘净即蒸，不可久浸，恐减其力。蒸过即晒，晒乾去壳，再蒸再晒，共三次。捣极熟，丸如胡桃大。每服一丸，可三日不飢。此方所费不多，一料可济万人。
糯米一斗淘净，百蒸百晒为末，每食以开水调之，服至一月，可以一年不飢。
脂麻、糯米各三升，红枣肉三斤，焙燥磨末，蜜丸弹子大，每一丸，白汤下，可耐一日飢，久服不饿。
守山粮　有心有力者，宜预为制造，以备荒歉。用坚实芦菔（不拘红白）洗净蒸熟，俟半乾捣烂，再以糯米舂白浸透，蒸饭捣如糊，二物等分合杵匀，泥竹壁上待其自干，愈久愈坚，不蛀不烂。如遇荒年，凿下掌大一块，可煮成稀粥一大锅，食之耐飢。或做成土坯式砌墙亦可。以上诸方，价廉物易，诸无所忌，别无所损，既平淡而又神妙，惟愿仁人广为传播焉。
又周台公曰：兵荒有警，每每开仓发赈，此自是良有司事，而赈之无法，则好胥作弊，百姓不能沾其实恩。若听其粜买，则豪右冒充穷户，籴归私仓，贫民不能蒙其实惠，此从来积弊也。宜择各坊宽敞寺观，照僧家施粥例，先令本坊穷户预报花名，造成一册，约计人数若干，每日应用米若干，煮为脱粟，听其就食，男女有班，都图有界。越坊觅食者诛，男女混乱者诛，庶几粒粒皆果贫民之腹，官府又无浪费之扰，其稍能自存者，又耻来随众就食，较之听民籴买，滋弊万端，大相悬绝。夫贫民得食，则反侧潜销，而富家豪族，皆可藉手安枕矣。按：道光己酉年，浙省大水奇荒，吾杭绅富捐赀，开设粥厂数十所，仅取半值，贫民赖以存活，闾阎得以安堵。今年春，粤匪滋事，江南失守，吾杭贫民失业，汹汹欲逞，亦赖粥厂以安，此等善举，洵堪垂法于后世也。台公又曰：兵荒交警，贫富百姓，自宜有无相通，然而不肯捐助分文者，无非欲保其赀财，而与妻子共享富贵也。不知飢寒百姓，死亡切身，甘心应贼，导为摽掠，则洞房曲室，非己所有，贼得焚之；朱提白镪，非己所有，贼得卷之；粉白黛绿，娇妻美妾，非己所有，贼得淫之；牵衣执袂，桂子兰孙，非己所有，贼得戟之。肢体发肤，并非己有，刀俎惟贼，截解惟贼；祖宗邱塞，并非己有，发掘惟贼，剖戮惟贼，皆由不能散财之故耳。余所以苦口劝输者，正为富贵之家保全性命，岂区区劝有馀补不足已哉，按：富贵二字，不易享受，须以学问识见驾驭之，用所不当用，则为败家子；用其所当用，不作守财虏。苟不知此，徒积金钱为子孙计，则多藏厚亡，悔何及耶？台公药石之言，的是富贵保全性命之简效良方也。

救火策  ***************************
救火要策　凡人烟稠密之地，最虑火患，专恃取水近便，庶易泼救。然亢旱之时，河井榦涸，苟非预筹注水之法，将何以杜剥庐之灾？乾隆间，扬州余君观德创设水仓，法美意良，洵善策也。其法：凡人烟稠密，距河稍远之区，买屋基一所，前设门楹，榜曰：「水仓」，中为大院，置大缸百十只，满贮以水，（严冬虑缸冻裂，每缸内入以粗松柴一根，另用稻秆结为缸盖冒之，）复置水桶百十只，水龙数具，外鐍以锁，设有火患，开取救灭，极为简易。附录此帙，冀各处仿而行之。吾杭素多火患，虽有官水缸之设，不但缸少而贮水不多，且无扃闭，居民倾泼土苴，久则缸碎而水无存矣。亟宜效法，是所望也。至泰西水法所论水库及作井造次诸法，无不精妙，兹不备载。

续：寡欲说  ***************************
寡欲说　沉芊绿云：男女居室，虽生人之大伦，为圣王所不能禁，然必行之有节，则阴阳和而孕育易。若淫欲无度，则精伤气馁，神散血枯，由是而潮热、而骨蒸、而枯藁、而羸瘦、而尪怯，变生种种，年寿日促矣。若夫艳冶当前，姣娆在侧，情投意洽，顿起淫心，因而云雨绸缪，真精施泄，虽此身殆毙，有所勿顾；即不然，或蓬婆相对，村丑相临，未免有情，因谐鱼水，甚至三妻四妾，居室缠绵，衾枕言欢，匪朝伊夕，更有捐兹闺阁，恋彼龙阳，有美娈童，心如胶漆，要皆实有其事，确有其人，兴之所到，情之所锺，所谓一旦相依，谁能遣此者。独可异者，既无彼美，终鲜狂且，形不必其相遇，目不必其相接，忽然而心动，忽然而火炽，独居无偶，宛如有女同衾，握手为欢，不啻伊人在御，直身顿足，筋脉都摇，而且火则屏而上炎，精则罄而就下，其为伤损，较之实有其事，确有其人者，为尤甚焉矣。则其精气神有不归于竭者哉！（所以婚嫁贵及时也。）余惺斋云：周慎斋谓酒是邪阳，色亦邪阳，邪阳胜则正阳衰，诚至言也。凡人逞欲，藉酒为助，自觉阳强可喜，不知仍靠命门真阳作主，欲既遂而邪阳息，真阳始宁。欲火频起频息，真阳必渐用渐衰。或欲起而勿遂其欲，似与真阳无损，然如灯火本明，而于灯下另添一火以逼之，此火渐旺，则灯火渐灭，理更可悟。（凡服壮阳热药皆同此理。）尊生者，总以泊然不起欲火为妙也。

续：杜痨方  ***************************
杜痨方　专治骨蒸痨热，羸弱神疲，腰脊痠疼，四肢痿软，遗精吐血，咳逆嗽痰，一切阴虚火动之证，轻者二、三料全愈，重者四、五料除根。若先天不足之人，不论男女，未病先服，渐可强壮，常服更妙。以其性味中和，久任亦无偏胜之弊，屡收奇效，勿以平淡而忽之。方用：
枇杷叶五十六片，刷去毛，鲜者尤良。咳甚者加多，不咳勿用；
红莲子四两，不去心皮；
梨二枚，大而味甘者良，去心皮，切片；
大枣八两，同煮熟后，去皮；
炼白蜜一两，便燥多加，溏泻勿用。
先将枇杷叶放沙锅内，甜水煎极透去渣，以绢沥取清汁，后将果、蜜同拌，入锅铺平，以枇杷叶汁淹之，不咳者但以甜水淹之，盖好煮半炷香，翻转再煮半炷香，收瓷罐内，每日随意温热，连汁食之，冬月可多制，夏须逐日制小料也。
咳嗽多痰，加真川贝母一两，研极细，起锅时加入，滚一二沸即收。
吐血，加藕节捣汁同煮。

成方弊  ***************************
成方弊　执一定之成方治万人之活病，厥弊大矣。昔东坡先生误信圣散子而作序流传，后人被其害者，不可胜纪。《续医说》载宏治癸丑，吴中大疫，邑侯孙磬修合圣散子，遍施街衢，服者十无一生，原孙侯之意本欲活人，殊不知方中有附子、麻黄、良姜、萸、蔻、藿香等药，皆性味燥热，反助火邪，杀人利于刀剑也。奈今人偏信乩士之言，请鸾定方，合药施送，往往亦蹈此弊。孔子曰：好仁不好学。其此之谓乎？故是编于解疫、神犀二方外不多录者，固由疏漏，亦敬慎之意也。盖外治单方，凡效验者，亟当传布，若内证则病异其因，人殊其体，投剂极宜详审，设非王道之方，平和之药，断勿轻信妄传，误人性命。苟广此说以告人，亦仁者之一端也。若夫世俗相沿，如外感之五虎汤，疟疾之柴胡姜枣汤，临盆之催生丹，产后之生化汤，麻疹之西河柳（此物性同麻黄，故缪氏每与石膏并用，殊有奇功，若独用则大误也）、樱桃核，痘科外科之桑虫、蜈蚣之类，皆人受其害而习焉未察者。更有饱暖之家，无病服药，如六味丸、八味丸、全鹿丸、归脾、十全及壮阳种子等方，滋弊尤深，不胜缕述，聊引其概，智者慎之。

辨《指南》十六条  ***************************
徐洄溪所批叶案，颇有可议处，如云肝为刚脏，未知何出？余谓肺禀坚金之性，而体反虚浮；肝禀柔木之性，而体反沉实，故肺养其娇，易遭侵克，肝凭其悍，每肆欺凌，是以肺称娇脏，肝为刚脏。
批青果汁法丸为杜撰　余按古方丸剂多用蜜，为其味同甘草，有协和诸药之功，不拘何证，似可通融，且质黏易于凝合，遂相习成风，千篇一律，而不知蜜之为言密也，密者秘也，固也。故蜂王出入，滚成珠团，酝酿之所，不容人窥，何秘如之！蓄奇香者以蜜养之，而其气不泄，鼎俎家蒸玉面狸与黄雀，必先涂以蜜，虽沸烁而其膏不走，固之道也。且味纯甘而性极缓，故惟峻药欲其缓，脾药欲其守者，始为合法。否则欲补下者有恋中之弊，欲运中者有钝腻之偏，欲宣经隧者嫌固，欲开沉锢者嫌秘，自当各因其用而随时制宜也。青果即橄榄，色青而味酸微甘，用于此证，则清胆息风，蠲痰充液，莫云杜撰，深有巧思，触类而通，慎毋泥古。
批阴伤及阳为古无此语　余曰即下损及中之谓耳。
批肝阳吸其肾阴为无此病证　余谓肝阳炽而暗吸肾阴，犹之乎镫炷大则膏易竭，子盗母气，理所必然。患此者多，可云无此病证耶？
批海参、淡菜为开后人乱道之弊　余谓海参肖男阳，功并苁蓉；淡菜类女阴，性同乌鰂。古方虽未採用，而鲍鱼、雀卵，《素问》已作滥觞，但气味腥咸，非胃所喜，况究为食品，宜充虚人之馔，入药力甚缓，而海参更有酿痰滑利之弊，中虚少运者勿食也。
批下损过中难治，为非越人语　余按此即《难经》论至脉从上下之谓也。虽语不如是，而义则同。
批王先生即晋三　余谓殊无的据。又按晋三著《古方选注》于雍正九年，叶氏暨其高弟陆禹川、吴正功为之校雠，而香岩没于乾隆十年。或谓叶氏曾从晋三学，则洄溪何以不言？而《选注》中亦无门人之称。合诸书观之，则晋三于叶氏为前辈耳，非师生也。
批噫即呃逆，病者最忌　嗳为饱食气，非病也，何可併为一证　余按噫，于其切，音医，痛伤之声；又于介切，饱食息也。《庄子》大块噫气，俗作暖，编书者以噫、嗳名篇，于义实赘。昧者读噫为如字，固不足论，徐氏误作二证，殊失考也，况噫有不因饱食而作者，亦病也。仲圣立旋覆代赭汤治病后噫气。徐氏误噫为哕，谓即呃逆，盖此汤原可推广而用。凡呕吐呃逆之属中虚寒饮为病者，皆可治也。余尝以治噫气频年者数人，投之辄愈，益见徐氏之仅泥为饱食气者为末当也。
批肺痹门所列喘咳诸病谓非经义　余按《内经》以秋遇此者为皮痹，皮痹不已，复感于邪，内舍于肺。所谓痹者，各以其时，重感于风寒湿之气也。又云：肺痹者，烦满喘而呕。盖痹音秘，闭塞不通之谓也。外感之邪，初著于皮毛，渐舍于肺，则治节不行而为烦满喘呕也。虽经言风寒湿三气杂至，合而为痹，而暑燥二气亦何尝不侵肺而为痹乎？所以病机之诸气膹郁，诸痿喘呕，喻氏谓即「生气通天论」秋伤于燥之注脚，则喘咳气逆之隶于肺痹，亦不为谬。惟前列肠痹门，乃便闭之治从开上者。考之经文，肠痹者，数饮而出不得，中气喘争，时发飧泄。注：谓肠痹者，兼大小肠而言。肠间病痹，则下焦之气不化，故虽数饮而水不得出，水不出则本末俱病，故与中气喘争；盖其清浊不分，故时发飧泄。然则肠痹者，乃小溲不通而大便滑泄，上兼喘渴之病也。编书者以肠痹与大便闭同类，殊乖经旨。
批呃门谓仲景治此以旋覆代赭汤为主方　余按病深者其声哕。《说文》：「哕，气啎也」。《玉篇》：「逆气也，即俗云呃忒也」。洄溪误以为噫，智者之一失也。又谓病者所最忌，是但知下虚冲逆，吸气不入之呃矣。然实证亦有之，痰阻清阳者宜开，胃火上冲者宜清，肝气怫郁者宜疏，府气秘塞者宜通，即平人亦有偶患者，但啜热饮或取嚏即愈，岂可专借重一旋覆代赭汤哉？
批此编独阙伤寒一门　余按香岩有评点《陶氏全生集》一书，尝引其大父紫帆先生暨乃翁阳生先生、令兄又凡先生诸议论，则其家学渊源，于《伤寒论》《金匮要略》二书必深讨究，所以仲圣诸方，咸能随证化裁。第伤寒者，外感之总称也。惟其明乎伤寒之理，始能达乎伤寒之变。变者何？温也，热也，暑也，湿也，四者在《难经》皆谓之伤寒。仲圣因之而著论，而治法悬殊，后人不解，遂将四时之感，一以麻黄、桂枝等法施之，自诩恪遵圣法，其如与病刺谬何？间有一二明哲，识为温证，奈为「伤寒」二字束缚，左枝右梧，不能别开生面，独叶氏悟超象外，善体病情，世之所谓伤寒，大率皆为温热，一扫从前锢习，如拨云雾而见青天，从刘氏之三焦，分深浅于营卫，当变而变，其相传者心也；当变而不变，其拘守者迹也。然则善学仲圣者，莫如香岩矣。
批龙荟通便不如脾约丸　余谓芦荟入煎剂，固非所宜，若龙荟丸大泄风阳，直折肝胆二经逆升之火，颇有妙用，与脾约证大有分别，何可相提并论耶？
批省头草为兰乃叶氏之臆说　余按兰为何兰，古无所考，寇宗奭、朱丹溪皆以为山兰，李东璧引众说以讥之，而据方虚谷之说是谓省头草。后此修本草者服其淹博，无不遵之。虽刘氏述卢氏《乘雅》、倪氏《汇言》，皆称善本，亦无异议。惟汪訒庵颇疑町畦贱品，不副雅名。洄溪之论，谅亦本此，岂可谓为香岩之臆见乎？道光间，武进邹润安《本经续疏》，始辨定为山兰叶。余谓山兰叶以清逸胜，功并竹茹；省头草以猛烈胜，略同草蔻，临证施用，各有所宜也。
批疟门不以小柴胡为主方是背仲圣　余谓疟不离乎少阳，小柴胡汤是专方，今古相传，谁不知之。然此但论伤寒之正疟也，若温热暑湿之邪，虽已化疟，总当以感证之法治之，邵新甫言之详矣。设拘守其迹，不知变通，而执死法以限生人，恶足以言医耶？
批热入血室不用柴胡汤为视之如仇云云　余谓温热病热入血室，不与伤寒同例，《女科辑要》内尧封治验可证。徐氏之论虚痨也，力辨建中不可轻试，盖诚知古今病证之有同异矣，岂亦视之如仇，专与相背，抑曾误用抱疚，而畏之如虎乎？
《友渔斋医话》云：香岩论温暑，虽宗河间，而用方工细，可谓青出于兰。但欲读其书者，须先将仲景以下诸家之说，用过功夫，然后探究叶氏方意所从来，庶不为无根之萍也。《古今医案》云：《指南》全部，亦仅数年之医案，岂足概叶氏之一生。自刊行以来，沾溉后学，被其惠者良多，而枵腹之辈，又藉此书易于剿袭，每遇一证，即钞其词句之精华，及药方之纤巧而平稳者，录以应酬，竟可悬壶。无论大部医书，畏如望洋，即小部医书亦束之高阁，惟奉《指南》，乐其简便，而不知学之日益浅陋也。嗟乎！岂《指南》误人耶？抑人误《指南》耶？

论《续名医类案》  ***************************
魏氏《续类案》提要病其芜杂潦草，如脚门载张文定患脚疾，道人与绿豆两粒而愈一条，谓断非常食之绿豆。余按此特绿豆下脱一「大」字耳。盖言得药如绿豆大两粒。与虫门浦南人一案，正相似也。然究不知其为何药。如肿胀门邱汝诚案，目门周汉卿案之类，共有十馀条，皆不必选者。至于语怪，不止「接首回生」也。如邪祟门金剑锋子、蔡石户、章安镇诸案，及元载挑酒魔、蓬头驱痨虫之类，皆可从删，重出之案，亦有十馀条。且有自注未选入而仍编入者。其脱简舛讹，尤难仆数。而附载己案，多不注明，直至三十六卷产后颠狂条，始标姓字。况卷首无序无目，显为草创之初稿，而未经删定之书也。余悉点出，併为补目，杨素园大令意欲付梓，而为时事所阻，爰附其略于此，以俟大雅教我。

《温热经纬》论暑略  ***************************
余纂《温热经纬》一书，详辨温热暑湿之异于正伤寒。因古人但以寒为肃杀之气，而于暑热甚略也。然严寒易御，酷暑难消，热地如炉，伤人最速。按徐后山《柳崖外编》云：乾隆甲子五六月间，都城大暑，冰至五百文一斤，热死者无算，九门出榇，日至千馀。又余师愚《疫疹一得》云：乾隆戊子、丙午、壬子、癸丑等年，暑疫流行，率用大剂石膏，救全不少。纪文达公云：乾隆癸丑，京师大疫，以景岳法治者多死，以又可法治者亦不验。冯星实姬人呼吸将绝，桐城医士投大剂石膏药，应手而痊，踵其法者，活人无算，盖即师愚也。道光间，毗陵庄制亭重刻其书，余已採入《经纬》而卷帙稍繁，未能授梓，且辨证处方非精于医者不可，今附暑疫大略于通俗方书，庶世人咸知暑患之烈，而医家治疫亦勿徒守又可之法为至当也。若王予中《太史白田集》内谓承气、白虎，孰非为即病之伤寒设，岂可以治温暑？噫！太史虽深究于理学，殆未深究于医学乎？至石膏辨云：目击受石膏之害者甚多，深以缪仲淳、袁体庵为不可法，是亦书生之见也。夫停食不消，因而致死者多矣，岂可归罪于五穀，以为神农、后稷作俑，而令天下之人辟穀耶？况物性中和，莫如谷矣，而霍乱痧胀，一口米汤下咽，即难救治。故一病有一病之宜忌，不可舍病而但以药之纯驳为良毒也。补偏救弊，随时而中，贵于医者之识病耳。先议病，后议药，中病即是良药。况石膏无毒，甘淡而寒，善解暑火燥热无形之气，凡大热、大渴、大汗之证，不能舍此以图功。若兼胸闷腹胀者，须加辛通开泄之品以佐之。第读书以明理，明理以致用，苟食而不化，则粗庸偏谬，贻害无穷，非独石膏为然矣。搢绅先生博览之馀，往往涉猎岐黄家言，或笔之于书，或参赞戚友之病，世人因信其知儒，遂并信其知医，孰知纸上谈兵，误人不浅，吕晚村是其尤者也。安得如徐洄溪者，一一而砭之哉？
又按：《内经》云：在天为热，在地为火，其性为暑。又云：岁火太过，炎暑流行。盖暑为日气，其字从日，曰炎暑，曰酷暑，皆指烈日之气而言也。夏至后有小暑、大暑，冬至后有小寒、大寒，是暑即热也，寒即冷也。故寒字从「冫」，「冫」为水气，阴阳对待，乃大地间显明易知之事，并无深微难测之理，而从来歧说偏多，误人不浅。更有调停其说者，强以动静分之。夫动静惟人，岂能使天上之暑气随人而判别乎？又有妄合湿热二气为暑者，则亢旱之年河井皆涸，禾苗枯藁，湿气全无，可以谓之非暑耶？况湿无定位，分旺四季，暑与湿固易兼感，而风湿寒湿无不可兼。若云湿与热合，始名为暑，然则合于风，合于寒，又将何名乎？且二气兼感者多矣，如风与寒最易合，而仲圣严分桂枝、麻黄之异治，岂暑与湿而可不为分别哉？故治暑者须知暑为火热之邪，然必审其有无兼湿，而随证用药，庶不误人。

急暑证治（附方三则）  ***************************
急暑证　中暑昏迷，病名暑厥，多在旱亢酷热之时，因吸受暑毒，直入心包营分耳。盖暑为火邪，心为火脏，同气相求，不比别邪必由他经传入也，故告危极速，往往不及延医诊治。世人但知为痧，夫痧者，即客邪骤入，阻塞其气血流行之道也。阻塞经气腑气者为浅，阻塞脏气者为深。惟暑为阳邪，直犯神明之脏，杀人最烈，而诸般治痧丹丸，类多燥烈之药，（皆治贪凉饮冷过度，而寒湿为病者之方也，）设误服之，如火益热，以致死后浑身青紫，或发斑，或口鼻流血，（凡小儿、产妇患此者，俗皆误作惊风治之，无不枉死，）闻之惨然，今将救治方法，备录于此，惟药品珍贵，购觅匪易，若好善之家，依方预为修合，则病者易于得药，贫人亦可重生，功莫大焉。外则用银针刺病人曲池（臂湾）、委中（膝湾）去毒血，再将其口撑开，看舌底有黑筋三股，男左女右，用竹箸嵌瓷锋，刺出恶血一点。（更将其发解散，细看如有赤发，急拔去之；再看其背上，如有发毛数茎，必尽拨之。宜卧清凉之地，忌饮姜汤、米汤及一切热汤。）若其舌苔或黄或白者，急以行军散，或红灵丹灌之立苏；如舌色紫绛或苔黑者，暑毒更重也，急以紫雪灌之；灌后不甚爽慧者，营分暑热未清也，再灌之，或以神犀丹继之亦可。（口渴用生藕汁及清童便饮之，或以竹叶、绿豆等汤凉饮。）
行军散　治暑热直中，头目眩晕，昏不知人，心腹痞满，绞肠痧胀，及山岚障厉，道途秽恶，一切不正之气，凉水调服三五分。兼治口疮喉痛，并点治眼目风热翳障，搐鼻能辟疫疠之邪。
西牛黄　麝香当门子　真珠　梅花冰片　蓬砂（各一钱）　明雄黄（八钱，水飞）　火硝（三分）　飞真金（二十页）　各药另碾，俱令极细如粉，再合研和匀，瓷瓶密贮，以蜡封之。
绛雪（一名八宝红灵丹）　治证如前。
辰砂（水飞）　马牙硝（各一两）　明雄黄（水飞）　蓬砂（各六钱）　煅礞石（四钱）　梅花冰片　麝香当门子（各三钱）　飞真金（五十页）　上药择吉日，乾净室中各研极细末，瓷瓶收贮，熔蜡封口，勿使泄气。每服一分，凉开水灌下，小儿减半。
紫雪　治暑火温热、障疫毒厉诸邪，直犯心经猝死，及温疟烦热发斑，狂易叫走，五尸五疰，痧胀秽毒，心腹㽲痛，急黄蛊毒，鬼魅惊痈，麻痘火闭，口舌生疮，一切邪火、毒火，穿经入脏，蕴伏深沉，无药可治之证。
黄金（百两）　寒水石　磁石　石膏　滑石（各三斤）　以上并捣碎，用水一斤，煮至四斗，去滓，入下药：羚羊角屑　犀角屑　青木香　沉香（各五斤）　丁香（一两，洄溪云可用二两）　元参　升麻（各一斤）　炙甘草（八两）　以上入前药汁中再煮，取一斗五升，去渣，入下药：朴硝（十斤）　硝石（四斤，洄溪云二硝宜用十分之一）　二味入前药汁中，微火上煎，柳木篦搅不住手，候有七升，投在木盆中半日，欲凝入下药：麝香当门子（一两二钱五分）　朱砂（三两）　二味入前药中，搅调令匀，瓷器收藏，药成霜雪紫色，须密贮勿令泄气，每服一钱，小儿减半，新汲水调灌。（徐洄溪云：方中黄金如用飞金万页研入尤妙。）以上三方，药甚珍贵，初不敢选入《简效》，然暑邪直犯心包，非此芳香逐秽、清热通窍之方，不能奏绩，且非处处可买、人人能购之药，特详载之，以便心存利济者之易于修合也。

夏月伤寒略  ***************************
夏月伤寒者，因畏热而浴冷卧风，或冰瓜过啖所致也，乃暑月之阴湿证，非病暑也。轻者香薷、正气、平胃、五苓等药，重者大顺、冷香等方，譬如避火而溺于水，拯者但可云出之于水，不可云出之于阴火也。昔罗谦甫治商参政与完颜小将军二案，但用热药，俱不名曰暑病。又吴球治暑月远行人案，直曰中寒。（三案皆载《名医类案》。）盖恐后世误以热药治暑，故特举病因以称之，可谓名正言顺矣。昧者犹不深究，妄立阴暑之名，眩惑后人。若谓夏月伤寒为阴暑，则冬月之红炉暖阁、羔酒狐裘而患火证者，将谓之阳寒矣。夫寒暑者，乃天地一定之阴阳，不容淆混。惟司命之士，须知隆冬有热病，盛夏有寒病，用药皆当谛审其脉证，庶无倒行逆施之害也。

瘰疬乳岩疔疮秘方  ***************************
杨素园大令曰：瘰疬、乳岩二证，最称难治，余购得一秘方，屡经试验，付潜斋刊以传世。方用丹雄鸡金骨一副（生取），千里奔（即驴马骡修下蹄甲也，五钱），紫降香（五两），当归、生甘草（各一钱），槐树皮（三十寸）。上六味，以鸡骨入麻油锅内，微火煎枯，入后药，亦用微火煎枯，去渣，二油一丹收成膏，浸冷水中，拔去火气，不论已破未破，量大小贴之，以愈为度。又一治面疔方甚简效：活[魚脊]鱼一尾，杵烂，入研细辰砂拌匀，围之火即渐散，渐微渐小，其疔自拔，百试百中。

治流注方  ***************************
徐洄溪云：流注乃寒痰为风邪所引，窜入经络为毒也。余治多人，悉以大活络丹愈之，舍此别无对证之方矣。（按：大活络丹即俗称再造丸者是也。其但用二乌、乳、没、胆星、地龙、六味者名小活络丹，毒烈异常，慎勿使用，切记！切记！）

围药二方  ***************************
吴慎庵云：洄溪以外科独擅，凡毒初起，欲其不大，故首重围药，而方秘不传。余访求既久，得其最珍重者二方，一曰束毒围，用玉精炭（即蜒蚰煅存性）、生大黄（各四两），五倍子、白及（各三两），生半夏、白蔹（各二两），百草霜、矾红、生南星、陈小粉（炒）草乌（各一两）、熊胆（一钱）。共研末，以广胶（化烊）、鲜芙蓉叶（绞汁）、醋量和捣成锭。治热毒痈疡发于阳分，盘硬外疼，色红蔓肿者，醋磨浓涂四围，空头；一曰疔围，专治疔疮初起，根脚不收，坚硬发麻，用生南星、生半夏、五倍子、磁石（煅）、陈小粉（炒，各一两），明矾、生军（各二两），东丹（六钱），铁锈、瓷粉（各五钱），雄黄、蟾酥（焙，各四钱），熊胆（二钱），白梅肉（一两四钱）。共为末，猪胆汁打锭。

刺痧法  ***************************
吾乡管荣棠，乐善人也，好施药。尝曰痧邪深入血分，必用刺法以泄其热而通其络。曩遇桐乡八十老人张德祥者，善治痧，数十年来生死决其针下，百不失一。凡针入而肌肉凝闭者，必不得生。然其所刺部位，不仅《玉衡》书所言之十处，惜世罕知，嘱余录入《医话》，以便穷乡僻壤皆得按证而施救疗也。凡痧证头晕者刺素髎，（穴在鼻柱上端准头，针入一寸；）头痛者刺风府，（穴在项后入发际一寸，大筋内宛宛中，针入一寸；）偏痛者刺风池，（穴在耳后颞颥后，脑空下发际陷中，针入一寸；）腹痛而吐者刺上脘，（穴在脐上五寸，针入一寸；）腹痛而泻者刺下脘，（穴在脐上二寸，针入一寸；）腹痛而欲吐不吐，欲泻不泻者刺中脘，（穴在脐上四寸，针入一寸即愈。）以上三穴，用手极力提起其皮而刺。以上诸穴并不出血。手瘛者刺商阳，（穴在手次指内侧去爪甲如韭叶，出血立已。）足吊者刺厉兑，（穴在足次指之端去爪甲如韭叶，出血而已。）刺承筋，（穴在胫后足跟上七寸，出血立已。）刺承山，（穴在腿肚下分肉间，出血立已。）然此穴非精明者不易取，宜慎刺；牙关紧闭者刺人迎。（穴在结喉两旁一寸五分，大动脉应手处，刺之立开。）
