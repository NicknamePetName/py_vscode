
自序  ***************************
方士尝言：一顶二串，湖海走遍。其方各承师技，多有名同药异。守诀为衣食谋，虽妻儿不知，因药霸而难与人言也。顾方术有四：一顶二串三抵四色。何谓顶？顶者，涌汗也。烧丹亦谓顶。串者，攻下也。毒药亦谓串。抵者，偏药抵金以欺人也。色者，拔牙、点痣、熨烙、火罐，诸戏谓色样也。恕轩所集《串雅》，与方士所传不同。然观其门分截禁，而法不外抵、色。其所云七十二截，抑或另是别传。予前二十年，尝网罗方士诸术，淘汰成编，久藏敝簏。因恕轩书多，不备择，其尤雅者类，仍其旧曰顶、串、抵、色，以其补所未备也，颜之曰《串雅补》。
道光五年腊月中旬三桥录于复经室


卷一  ——————————————————————————————————————————————————————————————————————————————————————————

顶方  ***************************
〔元黄顶〕
此药醇而不霸，能治内外一切症，用冠诸方之首。
番木鳖（一斤），泉水浸胀，刮去皮毛，劈作两片，日换山水两次，勿使移换地方。盛夏浸八九日，春秋十馀日，严冬二十馀日。尝之味淡不苦者，捞起晒乾，掘向阳山上黄土斤余筛细，随掘随用，不可经宿。拌木鳖入锅炒燥，勿使焦黑，摊地去火，用筛格出，即为细末，收贮严密，随症施用。
此药走而不守，有马前之名，能钻筋透骨，活络搜风。治风痹瘫痪，湿痰走注，遍身骨节痠疼，类风不仁等症。每服二分，陈酒送下或随煎饮用，使调入四五釐或一二分，和服大效。
治痈疽疔毒初起未成者，用一分，酒下即散；已溃者，能内托败毒，去腐生新，用分许，陈酒送下；顽疮瘰疬，管漏腐骨，内服外糁，虽年久难疗者亦愈。
跌打损伤、金疮、破伤风、禽兽蛇虫伤咬，内服外敷。又糁诸疮，能拔毒生肌完口，一切沉疴宿疾，屡建奇功，实力外散要药，妙用甚多，真神方也。
〔独脚顶〕
番木鳖，清水煮胀去皮，晒燥。将酒罈黄泥杵碎筛细，拌木鳖烈火炒松，勿令太焦，筛去黄泥。将木鳖为细末，或面糊为丸如芥子大。临睡避风，或清汤、或老酒送下。一分起，至三分为止。治病悉同前顶。
〔黄金顶〕
番本鳖（一斤），水浸胀，去毛。拣选大中小三等，用真麻油（一斤），盛于铜勺内，放风炉中炭火上熬滚沸，投入大等木鳖，候其浮起以打碎，黄色为度，如黑色则过于火候，失药之灵性矣。取起。次下中等木鳖，亦如是法。三下小等木鳖，亦如是法，为细末。临用须分年少老幼，用以二分为率。少壮者，可用三四分。或在跌打重伤，又非此例。以陈年老黄米粉糊为丸，卜子大，烈日晒乾藏贮。
感冒发热，姜汤送下。
狂热不识人事，薄荷汤下。
呕吐，砂仁煨姜汤下。
头痛，川芎、白芷、老姜，葱白汤下。
口渴，乾葛、薄荷、老姜、乌梅汤下。
头晕不省人事，半夏陈皮汤下。
骨节风痛，防风、羌活、姜皮汤下。
火气暴升，黄柏汤和童便下。
哮喘痰火，陈皮汤下。
伤食，神麴、山楂汤下。
痰多气多，白芥子、半夏、南星泡汤和姜汁下。
小便闭涩，木通、灯芯汤下。不通，和淡竹叶汤下。
冷汗不止，炙黄耆汤下。
食隔，神麴、麦芽汤下。
四肢身背风痛，防风、薄荷、羌活、老姜汤下。
鼻塞，细辛、辛夷汤下。
去邪退热，远志、朱砂、竹茹汤下。
恶寒，老姜汤下。
咳嗽，姜汤下。
霍乱吐泻，茴香汤下。
水泻，浓茶汁下。
大便闭涩，芝麻三钱研末，白汤下。
年久热痰积滞、腹痛，牙皂汤下。
酒醉呕吐，公英、枇杷叶、竹茹汤下。
耳聋眩晕，竹沥汤下。
痰多盗汗，黑豆汤下。
阴症热燥，荆芥、丹皮、竹茹、淡豉汤下。
头风痛甚，防风、蔓荆、寄生、川芎、白芷汤下。
遍身骨节疼痛又兼畏寒怕热，老酒下。
风气疼痛，腰寒怕冷，烧酒下。
年久腹痛，山楂、乳香汤下。
年久风气疼，手足拘挛难伸，寄生、河车酒下。
手足痿弱难伸，牛膝汤下。
皮肤痒极，桑白皮汤下。
胁痛，木香、乳香汤下。
半身不遂，莫能起止。若冷痛，五加皮、地榆制酒服，半月愈。如热痛，菊花、豨莶浸酒送服，二十日愈。
中风口哑，生黄耆汤下。不语，薄荷汤下。
腰骨痛，羌活汤下。
阳症寒热不调，川芎汤下。
遍身风痛怕热，菊花酒下。
心气走痛，川椒、乌梅汤下。
腰眼痛，乳香汤下。
阳症结胸，大黄汤下。
积痛走动者，莪术、老姜汤下。
腹痛难忍，姜皮汤调木香末下。又使君子、川楝子、木香、乳香汤下。
轻年肚痛，诸医不效，黑栀、明矾汤下。
痰郁积滞年深，黑栀、明矾汤下。
伤寒阳症痰多者，萝卜子、半夏、老姜汤下。又痰渴，硼砂汤下。
阳症热多，黄柏、黄芩汤下，或葱头汤下。
阳症狂热口渴，元明粉泡新汲水下。
阳症大便乾涩、闭结，麻仁研新汲水下。
阳症小便乾涩不利，六一散一钱，新汲水调下。
阳症转作疟疾，取向东桃柳枝各二寸，露水煎送。如阴症变疟，半夏、陈皮、山楂、艾叶汤下。
阳症转痢，苦参、艾叶、木香汤下；如红加银花。白加姜。
阴症沉重昏睡者，参耆汤下。若痰甚，姜汁、竹沥下。
阴症冷汗常流，参耆汤下。（外用陈小麦煎汤洗澡。）
阴症痰盛者，南星、半夏、老姜汤下。又陈皮、半夏汤亦效。
阴症转痢，苍术、半夏、陈皮、木香汤下。
伤暑口渴甚，呼水不止，六一散一钱，新汲水下。
伤暑面红眼昏，气喘者，新汲水泡元明粉下。
伤暑劳力发痧，面嘴手足变色青黑，心窝尚暖者，用前末调赤泥水灌下，俄顷，战汗如水即苏。
中暑，地浆水下。（素中寒而中暑者，蒜头捣烂，冷水调下。）
隔食翻胃，竹茹、枇杷叶、南枣汤下。
寒热疟症，逐日来者，陈皮、半夏汤下。
间日疟，或二、三日一发，厚朴、槟榔、山楂、半夏汤下。
山岚瘴气，槟榔汤下。
呕吐清水，乌梅、诃子汤下。
瘟疫时症，凉水下。
小肠疝气，小茴汤下。
呕血，白茅根斤许，煎浓汤送下。
吐血不止，京墨汁下。
劳伤虚损，咳痰带血丝者，知母、麦芽、童便下。
痰咳、柏叶、茅根汤下。
鼻血流不止，硼砂一钱为末，白汤下。
火眼痛，甘菊花汤下。
肠风下血，沥脓不止，生地、归尾汤下。
吐血发热，扁柏叶、茅根、藕节汤下。
粪后下血不止，生地榆汤下。
大便下血，槐花、大蓟汤下。
患病日久，梦与鬼交，朱砂、茯神汤下。
精神不宁，朱砂汤下。
病后精神恍惚，梦与鬼交，安息香汤下。
梦泄遗精，莲鬚汤下。
寝卧乱言，桃柳枝汤下。
羞见三光眼痛，白芍、甘菊花汤下。
痰迷心窍，琥珀汤下。
目病赤涩，甘菊、桑皮汤下。
眼患热痛，水煎百沸汤，置天井中露一宿，温热，调药末如浆，擦敷眼眶，的有明验。
〔治女科症引〕
月经凝滞不行，红花酒下。
血热未及信期而来，苏木汤下。
血虚过期不来，益母草汤下。
赤白带下，血淋不止，硫黄汤下。单白带，胡椒汤下。
苦热又吐血，乌梅、牡蛎、童便下。
热淋痛甚，车前、地肤子草捣汁，和陈酒下。
血崩，侧柏叶、山茶花、归鬚汤下。
乳痈，鹿角屑焙乾焦为末，调酒下。
治胎衣不下，石花水澄清下。
产后血痛，益母丸泡姜汁下。
肚痛难忍，栀子汤下。
血毒，硫黄汤下。
妇人梦与鬼交，安息香汤下。
〔小儿科汤引〕
每服三、四、五、六、七釐为则。
啼哭无常，雄黄汤下。
惊风发热，薄荷、灯芯汤下。（或加姜汁一匙。）
惊风危甚，抱龙丸淡姜汤下。
慢脾风泄泻，莲子、薄荷、老姜汤下。
发热惊叫、银花、朱砂汤下。
大头瘟，瓮菜汤下，仍研末醋调，敷肿处。（瓮菜即大头菜。）
咳嗽痰升喘急，贝母、知母汤下。
痰迷心窍，四肢冷逆，灯芯、姜皮泡麝香半釐下。
吐乳夜啼，薄荷、砂仁、姜皮、半夏、蝉蜕汤下。
疳积潮热时剧，麦冬、黄连汤下。
肚腹虚胀，茯苓汤下。
疳病腹痛，使君子汤下。
一，伤风恐怖惊慌，茯神、琥珀汤下。
食积肚痛，五灵脂汤下。
水泻不止，白术汤下。
冷泻，如水直出，参术汤下。
小儿耳内流脓臭，用药末和麝香少许，吹入耳内自干。
急惊风，朱砂、金箔汤下，再用末吹鼻。
〔外科汤引〕
无名肿毒，银花汤下。
结核走窜，防风汤下。
跌仆头面身黑、肿痛，用烧酒调敷，仍用酒送服。
肿毒，背肿毒，皂角汤下。
痈疽势危，角刺汤下。
背疮疔毒流注，山茶花、银花汤下。
杨梅、天泡等疮，银花汤下。
痰注疬串结核，弥勒草浸酒下。
疬疮结核，并秽烂不堪，土茯苓汤下。
疬疽臭烂、不生肌肉，土茯苓汤下。
喉癣等疮，银花汤下，再用末吹喉立除。
双单喉鹅，明矾汤下。喉黄，生草汤下。
治五蛊胀肿，不论久近，五加皮汤下。
治五淋痛甚，生车前草捣汁下。
治通肠痔漏，脓血滴沥，秽疼难忍，土茯苓汤下。
四肢浮肿，木瓜汤下。
食蛊，石燕汤下。
〔九仙顶（主治汤引如前方）〕
川木鳖（一斤），水浸一日，用陈酒四吊，煎百沸，脱去皮毛，用真麻油（一斤），放入锅内同煎至黄色，勿令焦枯。取起，放瓦上草灰拌干，晒燥，为细末，分作九包，包好候用。九味药汁配上九包木鳖，将九味药各煎汁一盅，每一盅放末一包，须要浸一宿，晒乾，炒燥，再研细末用之。
花椒　石菖蒲　川乌　草乌　皂角　麻黄　生老姜　地葱　生甘草（各二两）
上九味各煎汁九盅，浸药九包。各制燥为末，和匀收藏。每服一、二、三分，小儿减半。
第九次用天花粉（一两），如前制，晒乾为末。每服二三分。汤引均如前所列。前方为丸服，此方为末服。
按：此药性冷，不宜轻用。须辨阴阳、强弱，虚实，酌而用之。服药后，须避风半日。若冒风则寒战呕吐，用黑豆或泥浆水煎滚，饮之即止。
〔小风门顶（又名独脚顶）〕
治一切风病。如风痹瘫痪、拘挛不仁等症。
麻黄（一两）　官桂（五钱）　木鳖子（二两，水浸胀，去皮毛，切片）
共炒至木鳖黑色为度。去前二味，将木鳖为细末。每服三釐，陈酒送下，避风出汗。如冒风呕吐、发战，黄泥水煎姜汤解之。
〔大元门顶（一名紫金丹）〕
治诸毒风气。量人虚实用之，症引照煎。
番木鳖（六两），用甘草水煮胀，去皮毛，用真麻油（八两）放入锅内同煎至黄色，勿令焦枯。
虎骨（五钱，麻油炙）　茅山苍术　川芎　川断　羌活　桂枝　白芷　当归　川乌　草乌（姜汁炒）　木瓜　甲片　川漆　川蜈蚣　闹羊花　全蝎（酒浸焙）　殭蚕　雄黄　乳香　没药　南星　地龙（以上各七钱）　蟾酥（二钱二）　麻黄（冬西两、夏二两、春秋三两）
煎浓汁，打糊为丸，绿豆大。朱砂（一两）为衣。每服四、五、六、七、八分，酒送，避风出汗。如若冒风，以姜汤解之，或地浆水同姜汤解之。
〔又方（同前）〕
番木鳖（六两，水煮去皮，麻油炸黄，不令焦枯）　川芎　杜仲　羌活　生草　白芷　当归　川芎（姜汁炒）　草乌（姜汁炒）　木瓜　甲片　川蜈蚣　全蝎　殭蚕　雄黄　乳香　没药　蟾酥（乳化）　南星　闹羊花（火酒炒）　地龙（各五钱）
共为细末，麻黄（四两），好酒煎浓汁，打糊为丸，绿豆大，朱砂（一两）为衣。每服八分起至一钱，酒送下，临卧盖被出汗为度。如走风，姜汤解。
〔小元门顶〕
番木鳖（二两，甘草水煮透，去皮毛。麻油三两炸黄）　当归　羌活　白芷　雄黄　甲片　殭蚕　乳香　没药（各一两）
为末。每服七、八、九分，陈酒送下，盖被出汗。如冒风呕吐、发战，以地浆水煮姜汤解之。
〔大风门顶〕
川芎　草乌　川乌（各五钱）　乳香（三钱）　秦艽（一钱五）　川牛膝（三钱）　羌活　防风　地龙（各三钱）　桂枝　麻黄（各一两）　当归（五钱）　虎骨（三钱）　白芷（五钱）　红花　独活（各五钱）　川木鳖（二两，水煮胀，去皮毛，麻油炸黄）　木瓜（三钱）　苍术　加皮　蕲蛇肉（各三钱）　原麝香（五分　此内服方）　山杨柳（四两，即芫花根）　朴硝（一两，加山杨柳、朴硝即作糁敷药）
上为细末，每服七八分至一钱，陈酒送下。治无名肿毒，痈疽发背，筋骨疼，痛风流注。不论阴症、阳症并治。又可作糁敷，神效神速。
〔小风门顶〕
症治如前。
当归　麻黄　白芷　川芎　杏仁　生草　苍术　草乌（姜汁炒）　羌活（各一两）
为末。每服七八分或一钱为止，酒送下。盖被出汗为度。走风，解如前。
〔大百风顶〕
症治如前。
苍术　草乌头　葱头　老姜（各八两）
四味共捣碎成饼，入瓦罐内封固，埋土中。冬七日，夏三日取出，晒乾，入后药共研末。
羌活　秦艽　川芎　白芷　麻黄　生草（各一两）
上为细末，同前末和匀，酒糊为丸，绿豆大。每服八九分或一钱，酒送下，避风出汗为度。
〔风顶（又名大风门）〕
治麻风诸症，并痛风，跌打损伤、狗咬等症。
羌活（五钱）　独活（五钱）　秦艽（三钱）　殭蚕（五钱）　全蝎（三钱）　苍术（七钱）　白芷（三钱）　甲片（五钱）　川蜈蚣（炙，十二条）　川乌（姜制，一两）　草乌（姜制，五钱）　当归（一两）　桂枝（八钱）　麻黄（八钱）
又用虎吃不完的狗骨头（煅，二两），共为细末，磁器收贮。量人虚实，照前汤引送下。
〔半篷风〕
专治诸风。
川乌　草乌（姜汁炒）　甘松根　三奈（各一两）　乳香（五钱，制）　没药（五钱，制）
共为细末。每服八分，多则一钱，酒送下，盖被出汗。
〔十三太保〕
治风瘫，痈疽发背，瘰疬肿毒等症，立止疼痛。
川乌　草乌　附子（姜汁炒）　当归　甲片　龟板（酒炙，各一两）　乳香　没药　腰面（各五钱）　灵仙（酒炒，二两）　羌活（酒炒）　独活（酒炒，各二两。羌活、独活、灵仙三味另炒，另为细末）　番木鳖（四两，水煮透，去毛皮，用麻油四两，炸黄色）
上各制，各为细末，和匀，收贮。每服一钱，用酒送下，避风。隔五日一服除根。上部加荆芥、防风、藁本、元参。下部加川漆、木瓜、胡椒。切忌见风。
〔龙虎丹〕
草乌　苍术（各八两）　穿山甲（二两，炒成珠）　补骨脂（一两）　白芷（一两）　葱白（八两）　老姜（八两，洗净捣乱，拌乌、术二味入坛内。于三伏天盦出白毛，有香味取出，晒乾）
和前药为末，米糊为丸，桐子大。每服十五丸，加至三十丸止，临卧服。间一日再服，不可多用。恐见风，发战，解如前法。
〔治症汤引〕
左瘫右痪、半身不遂，防风汤下。
惊风，薄荷汤下。
手足顽麻、风痒，葱白汤下。
头风，川芎汤下。
跌打损伤，乳香汤下。
元虚畏冷、筋骨疼痛，葱汤下。
肠风痔漏下血，槐花汤下。
遍身痒疥，荆芥汤下。
寒湿气脚气，木瓜汤下。
胃伤食积，姜汤下。
皮黄水肿，姜皮汤下。
赤白痢疾，米汤下。
下部疝气，小茴汤下。
小儿肚腹膨胀，使君子汤下。
五淋，灯心汤下。
疟疾，桃枝汤下。
无名肿毒疮，酒下。
腰腿疼痛，合桃酒下。
〔万应丹〕
主治汤引照前「黄金顶」例。
斑蝥（糯米泔浸一宿，炒黄色勿令焦）　川乌（煨）　草乌（炒）　三稜　莪术　首乌　大茴　生地　熟地　黑丑　白丑　雄黄　五灵脂　朱砂　龟板　全蝎　甲片（以上各五钱）　半夏（姜制）　大黄　白芍　赤芍　麻黄（各三钱）　升麻（二钱）　殭蚕（四钱）　杏仁（二十粒，去皮，炙）　生草（一两）　川蜈蚣（十条，酒洗炙乾）　麝香（五分）
上为细末，用大黑枣（二斤八两），去皮核蒸熟，捣如泥，入药末，杵千下，为丸。每丸重三分，每服一丸，随症引下，症治悉照「黄金顶」引送，或陈酒送下。（酒随量饮，孕妇忌服。）
〔神惠小灵丹〕
治附骨痈疽，诸毒疔肿。
番木鳖（二两，水煮胀，去皮毛，用麻油二两炸黄色）　甲片（麻油炒，一两）　草乌（姜炒，六钱）　乳香　没药　雄黄（各五钱）　蟾酥（二钱）　麝香（二分）
上为细末，酒为丸，萝卜子大。每服七分，陈酒送下。勿令见风，出汗为妙。如见风发吐，以黄泥水煎饮即解。
〔元门紫金丹〕
治一切痈疽诸发及无名肿毒、流注、恶疮，一服即消。
川木鳖（四两，水浸，去皮毛）　麻油（四两，炸黄色）　川乌　草乌　白芷　生草　羌活　当归　雄精　没药　蜈蚣　全蝎　蟾酥（醋化）　乳香　闹羊花　广木香（各三钱）　虎骨（五钱）　麝香（一钱）　飞罗面（一两）　麻黄（四两）
为末。将药粗渣泡汤，煮飞罗面糊丸，梧子大，辰砂为衣。每服大人七分，老弱并小儿服三四分。上部陈酒下，下部烧酒送下。忌见风，恐呕吐伤及元气。服药后盖被取微汗乃已。
〔鬼头顶〕
治四日两头，亦治哮喘。
白信（五钱），用豆腐一大方块，中挖一池，放信于池内，以原豆腐盖好，煮一炷香，去腐，用信、雄黄（五钱），陀僧（五钱），生半夏（一两），为细末，炼蜜为丸，绿豆大。每服六丸，姜汤下。壮者七丸，弱者四五丸。
〔又方（亦名鬼头顶）〕
专治四日两头、间日痁。
白信（一钱，制同前）　朱砂（三钱）　扁豆（七钱）
为末。绿豆粉糊丸，卜子大，作三十二服，白汤下。
〔痰毒顶〕
可吐痰毒，并治疟疾。
白信（五钱，制同前）　生半夏（五钱）　生南星（五钱）　腰雄黄（五钱）
上为细末。神麴糊为丸，如卜子大。若鬼头顶之轻者三粒，痰毒顶重者四粒。若顶虚眩者，龙眼汤补之。小儿减半。
〔三白顶〕
专治哮病。
生明矾（三钱）　枯矾（三钱）　生月石（三钱）　飞月石（三钱）　崑山豆豉（一两）　白信（一钱，制如前）
为末。神麴糊丸，绿豆大。每日清晨白汤送下五分，至眼角红即愈。
〔又方（严冬可用）〕
主治同前。
白信（一钱，制如前）　生石膏（三钱）　小麦粉（七钱）
共为细末。水为丸，作三十二服。锅烧红，入锅内炒燥，收贮听用。
〔豆蔻顶〕
治疟吐痰毒，并吐清水。
豆蔻（一两）　红信（三钱，制同白信）　朱砂（三钱）　陀僧（五钱）
为末。神麴糊丸，卜子大，每服五六丸，白汤送下。此方与前「痰毒顶」不可并用，用前莫用后，用后莫用前，两方相反，慎之！或鳖甲饮、清脾饮补之。若虚冷者，以龙眼汤补之。小儿减半。
〔茶叶顶〕
治虫积并哮喘虫胀。
茶叶（五钱）　青盐（一钱）　洋糖（三钱）　三稜（三钱）　雷丸（三钱）
为末。将上盐、糖煎好，后入二味调匀。每服三钱，白汤送下。治哮症痰喘，除根不发。
〔疟疾顶〕
白信（一钱，制同前）　朱砂（二钱）　绿豆粉（七钱）
为末。每服三分，或姜汤调白砂糖送下。用此顶，量人虚实、老幼、大小，或一分、或二分、或分半、或二分半。服之即吐黄水，以冷粥汤补之，一服即愈。
〔朱砂顶〕
治四日两头。
白信（三钱，制同前）　朱砂（五钱）　绿豆粉（三钱）
为末。每服二分，冷茶汤送下。口吐黄水立愈。
〔疟顶〕
白信（制同前）　陈细茶叶　绿豆粉　甘草（等分）
为细末。每服二十岁以上二分，二十岁以下一分五釐。五十岁以下二分，用无根水服。日日发，清晨早服。间日发，头一日晚服。
〔痰顶〕
治痰症，亦治小儿惊风。
乌梅（五枚，去核焙乾）　制半夏（三钱）　大黄（三钱，焙）
为细末，炼蜜为丸，龙眼大。每服一丸，滚汤化服。无论一切痰症，皆吐出。
〔乌梅顶〕
治痰毒。
乌梅（十枚）　青黛（三钱）　牙皂（炙，三钱）　朱砂（三钱）
为细末，炼白蜜为丸，芡实大。大人三丸，小儿一丸，清汤送下。
〔七釐顶〕
治斑痧肚痛、翻胃噎膈、恶心呕吐。
丁香　广木香　良姜　川椒　广皮　藿香（各五钱）
为末，亦可为丸，如芥子大，外用朱砂为衣，烧酒送下七粒。
〔痰顶〕
治哮喘。
白信（布包，绿豆煮过用）　巴霜（各一钱）　雄黄（三钱）　枯矾（四钱，制）　半夏（五钱）
为细末，绿豆粉糊丸，绿豆大。临卧时，冷茶送下一丸。
〔疟疾顶〕
白信（一钱，制如前）　绿豆粉（三钱）　陀僧（二钱）
棕角为丸，绿豆大，雄黄为衣。每服五丸，冷茶送下。
〔铜绿顶〕
冷天可服，后方同用。治一切痰症。
白信（一钱，制如前）　铜绿（三钱）　小麦粉（七钱）
冷水为丸，作三十二服，晚空心冷水送下。忌菸、酒、茶、饭一夜。十六岁以上可用，以下不可用。
〔雀子顶〕
四季可服。
白信（一钱，制如前）　麻黄（一钱）　雄精（一钱）　寒水石（煅通红，一钱）　鹅管石（一钱）
为细末。每服一分，早空心冷水送下。隔五日一服，不可多吃。夜空心服亦可。忌菸、酒、茶、饭一日。十五服除根不发。不论冷热风痰、痰火哮喘等症。
〔水门顶〕
专治淋带。
黄柏（一两，盐水炒）　知母（一两，盐水炒）　川倍子（二两）　乌梅（即煤炭，一名乌金石，二两）
为细末。每服一两，冷水送下立止。如无煤炭，陈芦柴根烧炭代之。
〔斩鬼丹〕
治脾寒疟疾。
生绿豆　马料豆（各四十粒，水浸去皮）　朱砂（四分九釐）　白信（四分九釐，制如前）
为细末。同前二豆捣细为丸，作四十九粒。每服一粒，小儿半粒。临期之日，清晨清汤送下。
〔回生丹〕
此即方士所用「大元门」「风门」二顶之响方也。治一切杂症。汤引照前「黄金顶」例。虚症不治。
番木鳖（四两）　麻黄（四两）　生草（一两）
三味用水煮透，木鳖刷去毛，用麻油（五两）炸浮取起以纸包，压去油。殭蚕（三钱）烘黄色。
乳香　没药（各五钱，去油）　川蜈蚣（火酒浸，瓦上炙）　全蝎（酒洗，瓦上炙）　雄黄　朱砂（各三钱）　川山甲（五钱，香灰炒）　羌活　白芷　生草（各四钱）　当归　大小乌（洗，淡姜汁炒）　草乌（制同前）　闹羊花（火酒炒，各五钱）　虎骨（一两，羊油炙酥）
上为细末，用麻黄（四两）并汁，打神麴糊为丸，如卜子大，外以金箔为衣。每服五分，临卧火酒送下，盖被取汗。如无汗，再进一服，以出汗为度。服此药，须避风要紧。如见风即作吐、发战，以黄泥水服之即解。
〔顶风立效散〕
上治一切风症，不拘手足疼痛，不能行动者。
川乌（一两，去皮脐，面裹煨）　草乌（一两，去尖，姜汁炒）　羌活（一两）　海风藤（二两，醋煮一夜，焙乾）
共为细末。每服五分。一切风症，陈酒送下。
〔一箭金丹〕
治一切疡毒痈疽、疔肿、内痈、痔漏等症。
番木鳖（四两，水煮透，去皮）　麻油（四两）
炸浮取起，为末。
乳香　没药（去油，各一两）　蟾酥（二两）
共为细末，将蟾酥火酒浸化为丸，绿豆大，朱砂为衣。每服一丸，陈酒送下。
〔五虎散（又名一醉散）〕
治一切无名肿毒、痈疡、湿毒流注、恶疮等症。
番木鳖（八两）　川蜈蚣（三十条）　花粉　北细辛（各三钱）　蒲黄　白芷（各一钱）　紫草　甲片（各五分）　雄黄（五分）
将木鳖水煮，去皮毛。麻油（十两），入前各药，煎至枯黑，去渣。次下木鳖炸松黄色，不令焦黑，捞起，为细末。每服一、二、三、四、五分，老酒送下。量人大小壮老，用药轻重。孕妇忌服。
〔截疟丹〕
截三阴脾疟立验。
雄黄　红信（热重者，雄黄四釐，红信三釐；寒多者，红信四釐，雄黄三釐）
二味共七釐，研极细末，用黑枣肉一枚研匀，作九丸，分三服。二次发期之先，服至临发时为则。譬如今日午时要发，先于昨日夜膳前用一服，白汤送下。今早又服第二服，至今日发时之前，巳时之际，用白汤送下第三服，此发较前又重，发过即不再发。此验过之方也。
〔假气顶〕
治诸般心气疼痛，气滞不行，攻刺心腹，痛连胸膈，小肠吊疝，妇人血气刺痛，立效良方。
青皮（醋炒）　五灵脂（醋炒）　川楝子　甲片（土炒）　大茴（各二钱）　延胡　良姜（香油拌炒）　槟榔　没药（去油，各二钱五）　广木香（一钱二分）　砂仁（五粒）
以上共为细末，用川木鳖（一钱二分）切片，同前十一味拌炒令焦香，拣去木鳖不用。将前末每服不加食盐，可生用陈酒或白汤送下，立效。
〔三仙顶〕
治风瘫痪。
生川附子（五钱）　草乌（一两）　紫荆皮（二两）
为细末。每服三分，陈酒送下，虚人忌服。
〔八厘金〕
治一切痈疽发背、疔肿疮毒未成者，服之内消，甚效。上部饱服，下部飢服，每服八釐，陈酒送下。
番木鳖（水浸去皮，麻油炸枯，五钱）　蟾酥（三钱）　殭蚕（一钱）　乳香（二钱）　胆矾（一钱）　川蜈蚣（三钱）　甲片（一钱）　没药（二钱）　血竭（一钱）　朱砂（三钱）　蝉蜕（一钱）　全蝎（三钱）　原麝（五分）　牙皂（去弦，炙，五钱）　川乌（一钱）　雄黄（一钱）
上为细末。端阳修合，用水泛为丸，如莱菔子大。每服八釐，小儿减半。
〔内消散〕
治诸毒，服此内消。（一名五虎顶。）
木鳖（五枚，油炸）　蟾酥（三釐）　麝香（五釐）　雄精（一钱）　殭蚕（一钱）　川蜈蚣（三条）　甲片（一钱五）　全蝎（一钱）
上为细末。每服三分，酒送下。
〔十宝丹〕
治无名肿毒、发背痈疽等症。
甲片（七片）　蜈蚣（三条）　乳香　没药（各二钱）　全蝎（九只）　殭蚕（三钱）　角刺（五分）　雄黄（一钱）　麝香（一分）　木鳖（油炸，一两）
上为细末。每服三分，陈酒送下，出汗。
〔小锋顶〕
治小儿虫咬心痛欲绝者。
五灵脂（炒，二钱）　枯矾（五分）
为细末。水送下，不拘时服，虫即吐出。
老葱根能化虫为水。
〔化痰顶〕
治顽疮不化。
石青（一两）　石绿（五钱）
为细末，面糊丸，绿豆大。每服十丸，温汤送。有痰即吐出三两碗，不损人。
〔蒙石顶〕
一切老痰。
礞石（一两）　大黄（一两）　黄芩（二两）　木香（一两）　沉香（三钱）　白信（三钱）
上为细末。每服三五分，冷茶送下。
〔六陈顶〕
治哮喘痰症。
巴霜（一钱）　白土（豆腐制，二钱）　雄黄（三钱）　枯矾（四钱）　半夏（五钱）　南星（六钱）
上细末，绿豆粉为丸，每服三分，冷茶送下。
〔朱砂顶〕
（又名白玉顶）
一切痰证。
南星　半夏　滑石（等分）　巴霜（合三釐一服）
共为细末。每服三分，白汤下。
〔小风门〕
（又名十三太保）
川乌（一两）　草乌（一两）　蜈蚣（五条）　羌活（三钱）　甲片（三钱）　麻黄（三钱）　雄黄（三钱）　乳香（三钱）　没药（三钱）　桂枝（三钱）　全蝎（三钱）　防风（三钱）　马前（一两五钱）
各为细末，配合一处。每服一钱二分，酒送。临卧服，避风出汗。
〔风门顶〕
雄黄（二钱）　川乌（二钱）　草乌（二钱）　明矾（三钱）　胆星（三钱）　白信（一钱）
上为细末。每服五分，冷酒少许，调姜白汤下。
〔白豆顶〕
白扁豆（三钱五分）　雨茶（三钱五分）　白信（一钱五分）　陀僧（一钱五分）
共为细末，糊为丸，分作十丸。每服一丸，冷浓茶送下。
〔元门紫金丹〕
治一切无名肿毒，不拘手足上下。一切风痛、瘰疬。
川鳖（五两）　麻黄（四两，去节）　雄黄（三钱）　蜈蚣（三钱）　蟾酥（三钱）　川乌（三钱）　没药（三钱）　乳香（三钱）　广木香（五钱）　闹羊花（三钱）　草乌（三钱）　生甘草（三钱）　麝香（二钱）　羌活（三钱）　虎骨（五钱）　全蝎（三钱）　归身（三钱）
朱砂为衣。每服七分或五分，小儿三分。
〔金刚顶〕
跌打损伤。
当归（酒炒）　金礞石（童便制）　草乌　乳香（各等分）
每服一钱或五分。
〔小元门〕
麻黄（二两）　川芎（二两）　乳香（二两）　没药（二两）　甲片（三两）　马前（炸，五两）
为末。每服一钱，陈酒送下。
〔截疟〕
草果（三钱）　常山（三钱）　丁香（七粒）　槟榔（三钱）　乌梅（三个）　建莲（十三粒）　红枣（十一个）
上药水煎，露一宿，次早温服。鬚发日早晨吃。


卷二  ——————————————————————————————————————————————————————————————————————————————————————————

串方  ***************************
〔八仙串〕
除一切虫积、食积、痰积、气积、血积、寒积、水饮。一服如神，湖海之士，非此不行，珍秘不泄。乃串药中最王道而响者，故列于首。
乾漆（炒令烟尽，五钱）　丁香（三钱）　广木香（五钱）　檀香（五钱）　槟榔（五钱）　防己（一两）　黑丑（取头末，三两）　白丑（取头末，二两）
黑、白丑头末和匀，分一半生用，一半炒熟用，楝树根皮为末（一两。楝树须要白皮而生子者用之，无子者不用。）
上为细末。每服三钱，小儿减半，砂糖泡汤送下。孕妇勿服。
〔五色串〕
主治同前。下物有五色，故名。
黑丑头末（四两）　槟榔（二两）　生大黄（一两）　木耳（二两）
上为细末。每服三钱，白汤送下。
〔四圣串〕
治九种心痛，追虫打积。
槟榔（四两）　雷丸（二两）　芜荑（二两）　黑丑头末（三两）　生大黄（二两）
为末，砂糖汤送下。大人二钱，小儿钱半，重者二三次即止。
〔十面串〕
治小儿肚大腹胀，消痞去积。
明矾（三钱）　朱砂（二钱）　血竭（二钱）　红曲（四钱）　儿茶（二钱）　神麴（二钱）　陈皮（二钱）　细辛（一钱）　川贝（二钱）　黑丑头末（二两）　白丑头末（一两）　槟榔（一两）
共为细末。乌药（二两）煎汤去渣为丸，红曲为衣。每服二钱，姜汤送下。
〔槟榔串〕
追虫打积。
槟榔（二两）　黑丑头末（二两）　陈皮（一两）　广木香（五钱）
上为细末。三四岁者一钱五分；七八岁至十岁内外者三钱，白汤送下。
〔郁全串〕
主治如前。
巴霜（一钱）　郁金（五钱）　当归（一两）　官桂（五钱）　槟榔（一两）
上为细末，砂糖调四分五釐。壮实者五分。能除一切积滞，串中无双。
〔单黄串〕
治一切痰火食积。儿科尤善。
生大黄（二两）　制礞石（一两，留三钱为衣）　山楂（三钱）　麦芽（三钱）
为末，神麴为丸，每丸重一钱，青礞石为衣。每服一丸，清汤化下。
〔小串（一名白头兵）〕
治伤风冷痰，寒积积饮等症。
南星　半夏　滑石（各一两）　巴霜（五钱）
为细末。每服一分五釐，饭为丸，姜汤空心下，大便行三次，即以白粥止之。
〔四贤串〕
治食积疳劳，翻胃噎膈，五臌十胀，虫积痞块。
雷丸（一两）　青皮（五钱）　三稜（三分）　黑丑头末（五钱）
为末。早空心砂糖调服三钱，莫吃饭，恐虫头向内。候腹内疼即下矣，后下鱼冻，再下虫二三次，用粥饮汤止之。若治痞块，用陈酒送下，块即降消，不必用全虫等类。
〔牛榔串（一名小串）〕
除积食腹胀。
黑丑头末　槟榔（等分）
为末，不见火。每服三钱，白汤送下。泻三次即止。
〔鸢尾串〕
臌胀行药。
白蝴蝶花根（晒乾为末，四钱）
再加生者（一两二钱），切如米粞状，用老酒并砂糖温服送二药，下数次即以白粥补之。忌盐百二十日。按：此药不肯留存腹内，切碎鸢尾，囫囵泻出无存。但此药服后，忌一切食物，复发不救。
〔三仙串〕
治停食胸满、泻痢、积食。
生大黄（八两）　乾姜（八两）　巴豆带壳（一斤，取仁压去油）
上为细末，蜜丸，绿豆大。每服三丸，白汤送下。
〔牛黄串〕
治食积心痛。
生大黄（五钱）　细辛（五钱）　巴霜（三钱）
为细末，陈米饭为丸，如芥子。每服七粒，白汤送下。
〔八仙过海〕
治跌打损伤。
乳香　没药（各去油）　血竭　当归　半夏　巴霜　䗪虫（炙乾，各一釐）
为末，陈酒送下。
〔七转万应丹〕
治五积六聚、虫积作痛。
芜荑（四钱）　黑白丑头末（四两）　槟榔（三两）　大黄（三两）　木香（四钱）　雷丸（三两）　锅灰（三钱）　使君子肉（五钱）　鹤蝨（五钱）
上药为细末，葱白汤露一宿治丸，如黍米大。每服四钱，仍以葱白汤露一宿，早晨温酒送下。下虫后，即以温粥补之。
〔万应丸〕
治虫积心痛。
槟榔（五钱）　生大黄（八两）　黑丑头末（四两）　苦楝根皮（一斤）　牙皂（十挺）
为末。将楝根、牙皂熬膏为丸，如梧子大。沉香、雷丸、木香、细辛共末为衣。每服十丸，四更时砂糖汤送下。
〔又方〕
追虫取积，经验神效。
黑丑（一斤，取头末六两）　槟榔（一斤，取头末四两）　生大黄（四两）　使君子肉　芜荑　雷丸（各五钱）　锅灰（七钱五分）
共为细末，一处用葱白连须煎汤打糊为丸，如桐子大。每服四钱，量人气禀厚薄加减。如疾深再加五钱，如人弱止用二钱，小儿一钱五分，用葱白汤隔夜露一宿，五更时冷服。至天明先行大便，次后即见血鳖等物。待日西申时后过三四次，方可用温粥补之，徐徐而进，不可食热物，恐犯药性，忌二日并瓜果、面食、生冷之物。
〔追虫取积丸〕
治同前。
广木香　鸡心槟榔　芜荑　锅灰（各一两）　生大黄（三两）　生黑丑头末（十两）　使君子肉（二两）
为末。先将牙皂（一两五钱）、向南楝树根皮（二两），水煎浓汁为丸，绿豆大，沉香为衣。每服三四十丸，空心砂糖汤送下，行止如前。
〔雷公串〕
消胀满积聚。
巴霜（一钱）　滑石（二钱）　姜黄（三钱）
为末，大水泛为丸。每服八分，空心冷姜汤送下。腹内痞如连炮，即解黄水，四五次愈。
〔臌胀串〕
专治水肿，立效。
三稜　莪术　苍术　青皮　陈皮（各三钱）　商陆（二钱）　泽泻　甘遂　木通　赤茯苓（各二钱）　胡椒（二两）　黑丑头末（二两）　桑皮（五钱）
为末，醋糊丸，绿豆大。每服十五丸至二十丸，要在五更服，二、三夜三服。第一服，葱汤下。第二服，陈皮、桑皮汤下。第三服，射干汤下或姜汤下。
〔背积串〕
治酒臌、酒积。
黑丑头末　生大黄　槟榔　生甘草
每味春用（八分）、夏用（九分）、秋（七分）、冬（一钱），为细末。五更用井花水冷调下，后服「乌药顺气汤」，至重者，服末药五钱。
〔八仙串（又名遇仙丹）〕
治杂症，追虫取积。
黑丑头末（四两）　尖槟（一两）　茵陈（五钱）　广木香（一钱）　血馀炭（一钱）　沉香（一钱）　牙皂（五钱）　加皮（二钱）
为末，醋糊为丸。每服三钱，五更冷茶送下。天明见效，不止自住，有虫行尽，勿进饮食，恐虫入内不下。
〔黄白串〕
治心疼立效。
白信（一分三釐）　巴霜（三分）　黄蜡（四钱）
上为细末，将黄蜡入铜勺内化开，下巴、信为丸，如绿豆大。每料作一百丸，朱砂为衣。每服一丸，热烧酒缓缓送下，不可性急。忌黄豆、牛犬肉及一切荤腥葱蒜等物，五日后不必忌。孕妇忌服。
〔遇仙丹〕
追虫去积。
黑丑头末（一斤）　生大黄（一斤）　牙皂（三两）
照前引下。
〔又方（一名九种灵丹。此药方与前「九制」不同。汤引照前。）〕
川木鳖（八两，米泔水泡，去皮毛，切片。）
第一次用川芎（二钱），白芷（一钱五），水六碗，煎至三碗，去渣，入木鳖药汁内，煮乾为度。
第二次用银花、柴胡（各五钱）。
第三次用甘草（一两），青盐（二钱）。
第四次用南星、半夏（各五钱）。
第五次用川牛膝（二两）。
第六次用杜仲（二两）。
第七次用木瓜（二两）。
以上俱如前收制。
第八次用乾姜（二钱），水二盅，煎汁一盅。
鸡心槟榔（四两）
为细末，水泛为丸。每服三钱，姜汤下。
〔红衣大炮〕
莪术　槟榔　锅灰　鹤蝨（各一两）　雷丸　使君子肉（各一两）　广木香（五钱）　黑白丑头末（八两）
共为细末。每服五钱，广木香汤送下。不论远年近日，一服打下积痞虫瘕。
〔郁金串〕
治经闭久不行者，服此即通。
郁金（一钱五）　三稜（酒炒）　莪术（酒炒，各一钱五）　南星　半夏（各二钱）　雄黄（五分）　生蒲黄（三钱）　赤芍（酒炒，一钱五）　五灵脂（三钱）
为末。每服五钱，红花、桃仁煎汤送下，即行。
〔三黄串〕
不论食积、气块并治。
雷丸（一两）　生大黄（九钱三分）　使君子肉（一两）　广木香（三钱）
为细末。每服五钱，砂糖调服。
〔化食丹〕
专消积食。
雄黄　郁金　槟榔　乳香（各一钱）　巴霜（二钱）
为末，米糊为丸，桐子大。每服三五丸，白汤送下。
〔千秋散（一名金钥匙）〕
专治小儿一切杂症。食积疳劳，肚大青筋，吐泻软弱，一切皆效。珍之，惜之。
山楂（八两）　陈皮（八两）　木香（二两）　瓦楞子（煅，一两）　胡连（三钱）　砂仁（三钱）　鸡肫皮（炙焦，一两）
为细末。每服二匙，看儿大小加减。
呕吐，姜汤下。泄泻，清汤下。
伤食，麦芽汤下。腹肚热痛，黑栀汤下。
潮热，柴胡汤下。腹肚冷痛，吴萸汤下。
饮食不通，米汤下。白痢，砂糖汤下。
赤痢，蜜汤下。疟疾，鹤蝨汤下。
虫积，苦楝树根皮汤下。
伤寒，紫苏汤下。伤风，薄荷汤下。
疳积，黄连汤下。食积，神麴汤下。
一切杂症，白汤送下。
〔郁金丸〕
治臌胀。
广木香（六分）　大茴（四钱）　雄黄（四两）　沉香（六分）　郁金（一两二钱）　乳香　巴霜　五灵脂（各一两二钱）
为末，米醋糊丸，桐子大，朱砂为衣。壮人七粒，弱人五粒，陈酒送下。
〔消胀验方〕
此方逐水消胀，神速神效。施之壮实者，老小虚弱忌用。
沉香（一钱）　木香（二钱）　砂仁（二钱）　卜子（五钱）　甘遂（二钱）　槟榔（二钱）　陈皮（三钱）　川朴（五钱）　大黄（三钱）　楂肉（五钱）　枳壳（三钱）　芫花（二钱）　大戟（二钱）
为细末。每服三钱，清汤下。
〔宽性如意丹〕
治寒痰、食积，翻胃噎膈，水泄肚疼，心痛等症。
白信（五釐）　巴霜（二分）　雄黄　白芷（各一钱）　母丁香（五分）
上为细末，红枣肉捣，为丸，如桐子大。每服大人二丸，小儿一丸，白汤送下。
〔八仙妙应丹〕
治男妇小儿外感内伤，水穀停留肠胃，生虫成疾，恶心，呕吐苦酸，嘈杂，疟，痢，黄疸，水肿，臌胀，噎膈翻胃及妇人症瘕积聚，心腹疼痛，小儿疳症，面黄肌瘦，肚大脚细，一切虫积，并皆治之。
雷丸（一两）　锅灰（一两五钱）　芜荑（一两）　木香（一两）　生大黄（一两）　槟榔（一两）　使君子肉（一两）　黑丑头末（三两）
上为细末，用葱白一斤煮沸，露一宿，为丸，如粟米大。每服四钱，重病年深者，加至五钱，葱姜汤下，或木香汤下。十五岁以上者，可服三钱。三岁至七岁，可服一钱。早晨送下，务要在房内，不要出外见风。或通泄见积如紫筋不断，或如烂鱼肚肠，或如鸡肝黄色，或如米泔水，稠黏不断，或如马尾虫，或成血鳖虫。
〔通关散〕
治关膈不通，翻胃噎膈。
牙皂（三钱）　巴豆仁（二十一粒）　大枳壳（一个，去瓤、子、皮膜）
将牙皂切片、巴豆二味入枳壳内合住，线切紧，分为数次，晒乾切片，共为细末，加沉香一钱，白滚汤送下如神。
〔治臌胀仙方〕
生大黄（一两）　甘菊（一两）　黑丑　白丑（头末，各一两）
共末和匀，用红糖十两，将水拌成膏，作八服，白滚汤调服。服完药，必大小七八次，胀即消。忌盐二十一日。
〔斗金丸〕
治一切感冒停食，胸满积聚，泄泻等症。各随症下。
寒食面（一钱二分）　巴霜（三钱）　朱砂（一钱五）
共为细末，再用寒食面（四五钱）打糊为丸，如粟米大。大人七丸，小儿随减。
〔水肿串〕
芫花（醋炒，五钱）　甘遂（三钱）　大戟（一钱）　千金霜（二钱）　荜茇（三钱）　槟榔（三钱）　牙皂（二钱）　黑白丑（各三钱）
为末。每服一钱，白汤送下，或水泛为丸，白汤送下。
〔蟾蜍串〕
治气膈臌胀。
蟾蜍炭（六分）　青皮（六分）　青丸炭（八釐）
为末。每服二分，用青皮（二分）煎汤送下，作痛泻。
〔十大功〕
跌打损伤。
藤黄（一两）　桑树炭（一两）
为末。每服八釐，酒化下。
〔追虫串〕
黑、白丑（君）　槟榔（臣）　广木香（少许）　枳壳　生军（炒）　蓝布灰
柳叶汤送下，如要取螺蛳，积乾漆灰为引。
〔五香串〕
丁香（一钱）　广木香（三钱五）　沉香（二钱五）　降香（三钱五）　巴霜（一钱）　朱砂（一钱，为衣）
共为末，神麴糊丸。每服五分，白汤送下。
〔又方〕
母丁香（八钱）　木香（一两）　降香（一两）　沉香（一两）　松香（一两）　藿香（一两）　枳壳（八钱）　巴霜（五钱）
为末，糊丸。每服五分，姜汤下。
〔开结串〕
噎膈翻胃，胀满症瘕，黄疸水臌。
木香（一两二钱）　大黄（二两）　青皮（二两）　枯矾（二两）　葶苈（醋炒，二两）　白术（二两）　枳实（二两）　南星（二两）　大牙皂（二两）　半夏（二两）　黑丑（晒为头末，半斤）　白丑（同上，半斤）
以上十二味为细末，姜汁面糊为丸。每服二三钱，白汤送下，或姜汤、温酒下。
〔水门串〕
妇人小腹痛，经水不调，经闭等症。
沉香　小茴　萹蓄　瞿麦（各一两）　大腹子（四钱）　生大黄（四两）　巴霜（二钱五分）
为末。每服一钱，空腹陈酒下。
〔又方〕
木香（二钱）　小茴（二钱）　生军（二钱）　三稜　莪术　萹蓄　瞿麦（各二钱）　百草霜（五钱）　巴霜（六分）
为末。每服一钱。
〔血鳖串〕
胃气腹痛，经水闭。
沉香（二钱五）　木香（六钱）　红花（五钱）　大茴（五钱）　小茴（一两）　尖槟榔（一两）　萹蓄（五钱）　瞿麦（五钱）　巴霜（五钱）
为末。每服三钱，酒送下。
〔槟牛大串〕
追虫打积，水肿，小儿腹大肚疼。
尖槟（一斤）　黑白丑头末（各八两）　牙皂（五钱）　锅灰（五钱）　芦荟（五钱）
为末。每服三钱，小儿一钱五，砂糖汤下。
〔香桃串〕
巴豆（半粒）　桃仁（五钱）　枳实（三分）　生军（三分）
〔二龙大串〕
尖槟榔（四两）　黑白丑头末（各一两五钱）　锅灰（一两）　雷丸（五钱）　大黄（一两五钱）　枳壳（一两）　莪术（八钱）
为末。每服三钱，砂糖调下。
〔小二龙串〕
黑白丑头末（各一两）　生大黄（二两）
为末。每服二钱，砂糖调姜汤下。
〔将军大串〕
大黄　尖槟　黑白丑（各四两）　锅灰（二钱五）
为末。每服三钱。同上。
〔五色大串〕
黑丑　白丑（各六两）　姜黄（二两）　乾面（二两）　榆面（二两）　神麴（一两）　木耳（二两）　楂肉（二两）　巴霜（五钱）　红曲（六两）
为细末。每服五分，砂糖调姜汤下。
〔青陈串〕
治积聚潮热，胃不和，身肿，蛊气腹胀，足肿，大便不通。
青皮（五钱）　陈皮（五钱）　木香（五钱）　甘遂（五钱）　芫花（一两，醋炒）　大戟（盐水炒，一两）　大黄（二两）　黑白丑（四两）
有虫加芜荑（三钱），共为细末，水泛为丸，如桐子大。每服五六十丸，白汤下。
〔五臌串〕
治五臌十胀、丹腹。
千金子（去油，一两）　甘遂（三钱）　葶苈子（三钱）　牙皂（五钱）　槟榔（一钱）
〔小串〕
除疳积久泻。
槟榔（一钱）　黑丑（二钱）　大枣（七枚）
加水，饭锅上蒸三次，令先去药，服汁与枣。
〔化积串〕
大便清。
茶叶（四两）　罗苏（一两，即苏子）
为末。每服一钱五。
〔流星串〕
大便红。
红曲（一两）　澄茄（四两）　香附（四两）
为末。每服一钱。
〔虫积串〕
治小儿惊疳诸证。
青蛤粉（一两）　代赭石（五钱）
为末。每服一钱，钩藤汤下。（专治小儿。）
〔六神丸〕
川朴（二两）　白芷（一两）　陈皮（二两）　苍术（二两）　薄荷（一两）　槟榔
为末，葛粉为丸，雄黄、朱砂、红曲为衣。
〔平胃散〕
川朴（一两）　陈皮（一两）　神麴（一两）　炒晚米（一合）
每服三钱。
〔八卦串〕
治一切黄病。
茵陈（一钱）　苍术（一钱）　白术（五分）　槟榔（五分）
为末。作一服。
〔龙游串〕
治一切疮毒瘰疬。
银花（一钱五）　寒水石（五分）　黄柏（一钱五）　甘石（一钱）　青黛（五分）　百草霜（五分）
为末。作二服。
〔通关串〕
治小儿食积痞块，肚大泻痢一切等症。
枳壳（一钱）　建曲（二钱）　麦芽（二钱）　谷虫（二钱）　钩藤（一钱）　山楂（二钱）
为末。作三服。
〔连环串〕
治风病。
麸皮（二钱）　朱砂（二分）　代赭石（一钱）　灯草灰（四分）
为末。作二服。
〔补天串〕
治梦遗。
象牙屑（一钱）　桑螵蛸（一钱）
为末。作一服。
〔火门串〕
治一切肚泻，红白痢疾。
蛤粉（一钱）　熟大黄（三分）　木通（一钱）　丁香（一对）
为末。作一服。
〔落瓜方〕
当归　红花　苏木（酒炒，各二钱）　百草霜（一钱）　原麝（二分）
为末。水泛为丸，或酒或白汤送下。
〔一丸散〕
鸦片（三分）　麝香（五釐）　樟脑（一钱）
为末，蜜丸，作一丸绢包，塞入阴户内，仰卧一二时，其胎即下。如落后，用甘草汤解之。内服后「金竹落胎散」三钱。
〔金竹落胎散〕
此方立验。
䈽竹青皮（一钱）　水银（一钱，同铅三分熔化，投汞制，死）　黄芩　生蒲黄（各五钱）　斑蝥（三钱，去头足，糯米炒黄色，去足不用）
共为细末，水泛为丸。每一月用一钱。如五、六月用药五、六钱，老酒空心送下。
〔断胎方〕
麝香　肉桂　红花　冰片（等分）
水丸。土牛膝煎汤送下。
〔下私胎立应方〕
麝香（七分）　官桂（一钱）　蓖麻仁（二钱）
共为末，用枣肉共研，大半用桑枝送入阴户，小半枣丸，好酒送下即落。
〔又方〕
斑蝥（一两，去头足，黏米炒黄色）　胆矾（三钱）　巴豆（二钱）　蓖麻仁（二钱）　金牛根（一两）　白丁香（一钱五）　萤火虫（二钱，去头足，炙）　木鳖壳（一钱五）
上八味为末，用黑狗血为丸，每重一钱。加入麝香（一分）、金刚子（一粒）为末，放在丸内。如一月一丸，用芫花汤送下；未满一月或二十日者，胎化脓血逐日下，血尽后用四物汤补之。
〔通经下胎方〕
斑蝥（七个，糯米炒黄）　瓜蒂　白丁香　赤小豆　白殭蚕　磨刀汁下细泥（各等分）
为末。五更井花水送下。二十以上服二钱，二十以下服一钱五。
〔难产下胎方〕
红花（三钱）　当归（五钱）　艾肉（五钱）　麝香（少许）
水煎和酒服。
〔又方〕
水银（三钱）　青铅（一钱五，熔化，入水钵制，死）　黄芩（一两）
为末，蜜丸。空腹，白汤下二十丸。
〔又方〕
归尾　川芎　川乌（各三钱）　川漆（三钱）　三稜　蓬术　红花　肉桂（各三钱）　苏木　桃仁（各三钱）　芒硝（三钱）
水酒煎服。
〔又方〕
三、四、五月者可下，月分多者不效。
芫青（即青娘子，七个，去头足）　樗鸡（即红娘子，七个，去头足）　斑蝥（七个，去头足）　桃仁（五分）　川木鳖（油炸黄，三分）　巴豆（一粒）　麝香（一分）　锅灰（一钱）
如月分多而不下者，余药加倍，惟木鳖、巴豆二味不可加。
为末。用葱白、桃枝（各七寸），水酒煎汤送下。
〔又方〕
哺退鹅蛋壳（七个，去外硬壳，取内软衣焙焦）
为末。空腹酒下或白汤亦可。
〔三请诸葛〕
铅粉（二钱）　蚂蟥干（一钱，火炙乾为末）　急性（三钱、生研净末）　乾漆（二钱，炒透）　雌雄蟹壳（一月一对，炙黄，研为细末）
用苏木（八两）煎汁熬膏为丸。每日空腹送下三钱。
〔又方〕
斑蝥（五只，去头足，糯米炒）　归尾（三钱）　淮牛膝（二钱）　川芎（一钱）　急性子（一钱）　巴霜（三分）　乾漆（炒，一钱）　三稜（醋炒，一钱）　莪术（酒炒，六分）　青娘子　红娘子（各一对）　沉香（三分）　肉桂（五分）
为末。神麴糊丸，原麝为衣。（此方疑不是吃药，放塞户中之用。）
〔又煎方〕
归尾（八钱）　三稜（三钱）　莪术（三钱）　川芎（二钱五分）　红花（一钱）　淮膝　滑石（各三钱）　冬葵子（五钱）　炮姜（一钱）　蒌仁（十四粒）
〔又方〕
花粉（三钱）　青娘子　红娘子（各一对）　斑蝥（七个）　麝香（五分）　细辛（五分）　丁香（一钱）　肉桂心（一钱）
加葱头（七个）捣烂裹药，以绢片包药，放入阴户内窍中即下。
〔又方〕
官桂（一钱）　土牛膝（五钱）　梅树根（三钱）　桃树根（三钱）
为细末，加火酒一盅浸绞，取汁去渣，和酒浆一盅炖热，空心服下，盖暖一时即下。
〔多子绝孕方〕
棕榈树子（五钱，炒燥）　归尾（三钱，焙）　血管鹅毛（三钱，煅存性）
为细末，作一服，用广零陵香（五钱），淡竹叶根（五钱），车前子（一钱）煎汤送下。行经后服即不孕。
〔厌生方〕
血管鹅毛烧存性，为细末三钱。产后酒送下一服，永不受孕。
〔又〕
多年油木梳烧灰，白汤送下，行经后服。
〔又〕
零陵香酒煎，行经后服一两，则一年不孕；二、三两，则二、三年不孕。
〔打胎方〕
归鬚（五钱）　桃仁（九个）　红花（二钱）　斑蝥（七个，糯米拌炒）　乳香（二钱）　没药（二钱）　木香（一钱）　官桂（一钱）　紫葳花（二钱）　乾姜（一钱）
为末。每服二钱，空腹好酒送下。
〔悬蒂汤〕
归尾（五钱）　三稜（二钱）　瞿麦（五钱）　王不留行（五钱）　冬葵子（三钱）　白蔹（二钱）　肉桂（一钱五）　土牛膝（鲜，一两）　庵子（三钱）　半夏（一钱五）　鲜□□（一两）　海带（三钱）　赭石末（三钱）　桃仁（五钱）　淡竹叶根（五钱）　䗪虫（三钱）　延胡（二钱）　酸酱草子（一钱五）　皂角仁（十四枚）
水煎，空腹服。


卷三  ——————————————————————————————————————————————————————————————————————————————————————————

抵方  ***************************
〔黄金抵（又名赤金抵）〕
方士以此抵金箔，诡言金箔用人乳、䈽竹沥煅焠而成。
金精石（放炭火上烧松，层层可揭，宛似金箔，漆工作糁金画扇，代回残者即此。《本草》主治，润燥消痰，去大风诸疾，能镇惊安神，消斑解毒。故可入诸药中作金以抵钱。）
〔假猩血〕
治一切无名肿毒。
端阳午时用白硷（一两二钱）　风化石灰（一两二钱）　生大黄（三钱）　川倍子（二个）
先将大黄、倍子入砂锅内，用水一大碗煎汤，沸时加水添上，如此数十次，仍盛一宫碗，捞起黄、倍入灰硷搅匀，置瓷器内封固，遇毒时，将鲜草梗挑点，一刻数次即退。
〔制天竺黄〕
南天竹叶捣烂绞汁，入南星末和匀，将原树根开皮去膜，霜降前放前药于内，立冬日取出晒乾，功倍竺黄。
〔胆星〕
将南星为细末，同桃仁研烂晒乾，再为细末，调黄牛胆汁，仍入胆壳内，悬挂阴乾用之。
〔制伽南香〕
将花栈沉香或速香，并青皮浓汁煮乾，或同青皮煮一伏时。
〔制百药煎〕
马齿苋汁煮川倍子，晒乾即是。
〔通血香〕
方士以此伪孩儿口中血，药肆以此伪山羊血。
风化石灰（筛细再研无声，一两）　生大黄（为末，二两五钱）　浣衣白硷（一两）
加水一大碗熬化，下前二药煮乾，捏如枣核样者，谓孩儿血。揿作薄片，晒乾，谓山羊血。置米粒许于水上，即一红丝下放。
〔熊红（一名针刺丸）〕
胆矾（三钱）　明矾（一两）
二味为丸，用针打湿，刺入即红。
〔假琥珀〕
上黄蜡（三钱）入器熬清去浮沫净，下提净老松香（七钱）再熬清，入紫草浓汁和匀，色赤为度。先以篾圈圈定，或印子倾成锭子块，先以木贼草打磨后，以新白布细细揩摹，至光泽与真琥珀无异。
〔紧药〕
白蜡（三钱）　黄蜡（五钱）　辰砂（二钱）　血竭（一钱）　盐卤（一钱）
共化作条，火烧为雄黄吃透，方可雕扇坠。
〔猩猩血〕
五倍子（五钱），瓜儿竭（一两）为末，入茶内黑色。
〔白灵药〕
生石膏（一两）　墨（二钱）
为细末，入水黑色，二味须各研和匀。
〔内消黄〕
风化石灰（一两）　槐米（三钱）
为细末，见水黄色。
〔熊胆〕
猪胆不拘多少，取汁涂板上晒乾，又涂又晒至胆汁数百，将胆胶刮下，用鸡胸镫皮裹如熊胆样，阴乾，能分墨解尘，以伪熊胆。
〔狗宝〕
炉甘石（拣有层晕坚赋者用）　降香
煎浓汁加月石同煮乾、洗净，阴乾伪之。
〔牛黄〕
拣囫囵禹馀粮石，轻轻敲碎，取中心黄子似牛黄而有层晕者，用大黄汁煮透晒乾以伪。
〔硿碃〕
治点一切目疾，奇效。
大萝卜种一个，不去苗根，侧边开一大孔，纳鸡子一枚，仍将原卜皮盖好开，棉絮线缚定，将湿泥固好，仍埋地下，待其开花结子，将老之际拔起，取出鸡子。其中俱化为水收藏，点眼如神。再用煅石膏四两为细末，糯米粉打糊，捣千下如糕状，将鸡蛋裹作一团，阴乾似石，摇之泊泊有声，钻眼有水，一敷赤目即已。或加赭石、青黛、石屑于石膏中，宛如生成石子，外加黄白蜡砑光，可以入水不濡。
〔磨镜〕
水银　铅　点铜（各二钱）
同熔，冷定，研细，和生明矾六钱研匀，每用少许磨之。（锡用老洋点。）


卷四  ——————————————————————————————————————————————————————————————————————————————————————————

色方  ***************************
〔太乙紫金锭〕
生大黄（二两）　茅苍术（二两）　川芎（二两）　紫苏（三两）　黄柏　荆芥　大茴　香附　桂皮（各三两）　薄荷（四两）　细辛（二两）　杜仲（一两）　陈皮（四两）　生草（二两）　川椒（二两）
共为细末。用糯米粉（半升，炒），大麦粉（四两），状元红红土（四两），研细入糊内搅匀，和前末捣千下，印作大锭子，重一钱，晒乾听用。
通治男女、大小、内外一切杂症，各随症用引。
外感发热，头痛饱闷，川芎、苏叶汤磨服。
心胃疼痛，陈皮、炙草汤磨服。
呕吐清水，炒米汤磨服。
腰疼、背痛，补骨脂、杜仲酒煎磨服。
红、白痢疾，苦参、艾叶醋煎磨服。
新久疟疾，白芥子煎酒磨服。
四肢痛风，红花煎酒磨服。
痔疮、痔漏，槐花煎酒磨服。
妇人经水不调，姜汤磨服。
小儿百病，薄荷汤磨服。
跌打损伤，红花酒磨服。
外科疮疡，银花汤磨服。
〔白虎抱龙丸〕
治小儿惊风发热，泄泻，夜啼不乳，不食，牙疳口糜等症。
寒水石（生熟各四两）　石膏（生熟各四两）
为细末，生甘草熬膏为丸，如芡实大，朱砂为衣。每服一丸，白汤化服。
〔九龙针〕
治一切风痛痹湿，闪跌拳伤等症。
硫黄（二两）　雄黄（一钱）　肉桂（三分）　朱砂（一钱）　川乌（三分）　草乌（三分）　原麝（三分）　乾蝎尾（三分）　蜈蚣箝（三分）
上为细末，放碗中微火溶，倾作片子。每用一米粒许，患上先用铜钱一枚放药于中灼之，或用米饭三粒捻作饼子，先贴患上，纳药于中灼之，其痛立止。
〔哭来笑去〕
立止牙疼。
青盐（一钱）　火硝（二钱）　樟脑（三钱）　月石（二钱）　薄荷（五分）　细辛（五分）　白硷（一钱）
为细末，搽点痛牙。
〔落牙方〕
雌雄蜈蚣（一对，炙焦）　雄鸡子（煨焦）　白马牙（一对，煅）
共为细末。敷动牙根，耐一时，咳嗽一声，牙即落矣。
〔离骨散〕
点牙即落。
大活鲫鱼（一个，去肠，入白玉簪花根三钱），皮硝令满缝好，大碗盖住，令出白霜，扫下收贮。遇患牙点少许于牙根即落。
〔田姜散〕
治诸气诸郁诸痛，男女、大小、内外不拘，岚障痧毒疮疡，跌闷，禽兽蛇虫伤螫，内服外敷，方士第一色样。
生香附（去毛晒乾，为细末），每症用一钱，小儿五分，白汤送下。外伤用此，人乳调敷。疡肿初起，用醋调敷。
〔取牙不用钳〕
月石（三钱）　草乌　北细辛　白玉簪花根（干）　南星　川乌　生半夏（各三钱）　胆矾（五钱）
共为细末。夏三伏时，觅大雌鼠一个，十两以上者，剥去皮、头、足、尾，将药放鼠肚内及身上，磁器收贮，俟二三日自化为水。去其骨净，晒成霜，用鹅毛管取之，再放瓷器中收藏。用时先以针挑破牙肉，纳药少许，一时自落。
〔杂平胃〕
金精石为衣者，谓「金平胃」。东丹为衣者，谓「朱平胃」。
药肆中日合丸、散、粗渣，积贮为末。将饭锅巴炒为细末，对配打糊为丸，弹子大，烈日晒乾。用金精石煅松为末，入缸钵内，水研令稠，即入丸子搓擦，令石末黏透丸上，日乾再擦令光，宛似金衣。方士随病施此，曰平来平去。


卷五  ——————————————————————————————————————————————————————————————————————————————————————————

皮行通用方  ***************************
〔白玉膏〕
专治寒湿疮。
铅粉（二两）　铜绿（一钱）　甘石（一两）　板油（一两）
〔八宝丹〕
收口糁药。
龙骨　虎骨（各五分）　儿茶　血竭（各二钱）　冰片　麝香（各二分）　乳香　没药（各一钱）
〔眼科七宝丹〕
一概眼疾。
甘石（二两）　海螵蛸（一两）　木贼灰（二钱）　朱砂（一钱）　冰片（一钱）　珊瑚（一钱）　琥珀（一钱）
加月石（一两），可名「八宝丹」。
〔寸金丹〕
概治一切症候。
豆仁　砂仁　藿香　柴胡　乾姜　半夏（各一两）　苍术　茯神　建曲　陈皮　厚朴　山药（各四两）　薄荷　苏子　生草　独活　枳壳　白芷　木瓜　远志　防风（各二两）　桂枝（五钱）　青竹叶（一百片）
神麴糊为丸，朱砂为衣。
〔肥儿丸〕
宣连（五钱）　神麴（四两）　穀芽（四两）　芜荑（一两）　使君子（二十个）　茯苓（四两）　楂肉（一两）
〔定心丸〕
石菖蒲（二两）　远志（一两）　益智仁（一两）　人参（三钱）　麦冬（一两）　茯神（二两）　炙草（三钱）
蜜丸，朱砂为衣。
〔乳风〕
穿山甲（一钱）　胡芦巴（三钱）
为末，白酒送下。虚人作二服，饱时服。
〔狗咬〕
生芋艿捣乱，罨伤处即好。
〔疮药〕
治一切湿热、寒湿下疳，梅毒等疮。
大黄　黄柏　黄连（各一钱）　白芷（七分）　广木香（八分）
〔江湖切〕
郎中（皮老）　膏药（皮子）　丸药（弹式）　眼药（双连）　末药（随付）　吐（顶）　泻（串）　腰头匡药（大洋）　手头用药（出货）　虎撑（铃）　招牌（吊货）　病（倦）　好（通）　不好（闷）　酒（清）　烟（云）　一应见效丸散膏（抵货）
顶串赋、小包赋、皮子赋、惺惺小包赋、各项併除，供俱删去。
〔荜茇散〕
此散牙痛。
荜茇（一钱）　蟾酥（三分）　烧盐（一钱）　川椒（二钱）
〔绣球丸〕
疥疮。
苦参（一两）　黄柏（五钱）　枯矾（二钱五）　雄黄（一两）
〔桃花散〕
金疮、刀疮。
大黄（二两）　石灰（一斤）
共炒红色为末。
〔蟾酥丸〕
治无名肿毒。
寒水石（二钱）　铜绿（五分）　雄黄（五钱）　蟾酥（三分）
〔无双顶（即挂印）〕
猪血（一杯），大茴（四钱）为末，龟尿（少许），共为一处和匀，丸如桐子大，每丸内放苎线一根，长二尺许。吞下留线头在外，停一时要吐，用水一盅，吐出变为红虫一条。
〔出虫法〕
桑螵蛸匀干，和米为末，用水送下，其虫即出于舌。
〔扯胬肉〕
桑皮纸一条，加膏药油少许，加白丁香末于膏上，胬肉即出。
以上三法，江湖不肯传人。
〔孩儿血〕
狗肺一块，晒乾研末，少许砂糖水调匀为丸，如青果大听用。
〔紫河车〕
白茯苓（一块）研细末，加姜炭少许，鹅毛拌匀，其色白，见水即黑。
