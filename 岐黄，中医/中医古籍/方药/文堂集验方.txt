
例言  ***************************
医期明理，不贵执方，以方论医，失之浅矣。是编专为僻壕壤穷乡，持危济急，第志捷法，不列全方，如伤寒六经症论，概不备录。
行世方书，匪乏善本，或虚实寒热，有未缕析条分，偶尔轻投，虑多贻误。兹刻悉为详注，用者审诸。
群方或采诸古本，或传自良师，虽极搜采，终嫌挂漏。偶阅《济人自济》一刻，颇觉先得我心。用是广为增订，参互旧文，谨志由来，匪同掠美。
纂辑甫竟，即患沉疴，未经雠校，或症论参差，辞意剌缪。惟冀当代宗工哲匠，示我周行，节取所长，教其所短。
是集授梓，原期利济，公诸海内，毫不取酬。同志如欲印施，概无所吝。

卷一  ——————————————————————————————————————————————————————————————————————————————————————————

中风（附类中）  ***************************
〔总论〕
凡卒然仆倒，昏不知人，痰涎壅塞，口眼㖞斜，四肢不遂，概名“中风”。
然“中风”症候，与“中气”相类，中气乃忿怒忽然昏仆，不可以中风一概治之。
中风身温，中气身冷；中风多痰涎，中气无痰涎；中风脉浮应左人迎，中气脉沉应右气口。以气药治风则可，以风药治气则不可。
中风多痰，勿骤以人参补之，恐痰愈盛，而气愈塞矣，慎之。
阳中者面赤，牙关紧闭，目上视，身强直，手拳掉眩。阴中者面青白，痰喘，手足冷，多汗。
更有元气虚，忽然昏仆似乎中风者，手必撒，口必开，与正中风不同，又宜温补药治之。（凡中脏口开心绝，手撒脾绝，眼合肝绝，遗尿肾绝，鼻声如鼾肺绝，五症齐犯，不治之症也。如只见一二症，用重参耆治之，或灸法救之。）
更有气血偏枯，半身不遂者。如在左者“血虚”，宜“四物汤”：熟地黄、当归（各三钱）、川芎（一钱）、白芍（二钱酒炒）。水煎服。如在右者“气虚”，宜“四君子汤”：人参（一钱）、白术（土炒二钱）、茯苓（二钱）。炙甘草（五分），水煎服。二方中皆可加祛风、活络之药，如防风（一二钱）、桂枝（一钱）、钩藤（三五钱）之类。如有痰，加竹沥、姜汁佐之。（此二症尚须审视，左或死血，右或湿痰。）
若类而推之，则又有“中痰”、“中寒”、“中暑”、“中食”、“中恶”等症，分别症治，切勿误施。惟是“中风”一症最急而暴，历代名贤，各有发明，良法具在，所当深究。第一时卒倒，医药迫不及备，故节取古方之效捷而易办者，谨述于左，庶几对症处方，稍为救急之一助云。
〔传心方〕
治卒然仆倒，痰涎壅盛，难辨虚实。扶病人于避风室内，用炭火一盆，将米醋洒上，使醋气冲入口鼻，病轻者即苏，重者亦易治。勿遽服补药米汤之类，恐痰涎永系于心，致成终身痼疾。（此法即虚中亦可用。）
〔中风昏迷不省〕
不论风寒，食痰邪祟，一时昏仆，用生姜汁半盅、童便一盅和匀，汤温灌下即醒。
人手足指甲炒黄酒煮服，立醒。
〔中风口噤不能开〕
白盐梅指齿即能开，并不伤齿
不拘男妇、小儿中风，口噤身直。用干鸡屎或鸽粪炒黄，再以黑豆同炒，酒煎去渣服，即齿开能言。
〔中风口噤不语〕
白明矾（二钱研末），用生姜自然汁调化，斡开口灌服，其涎或吐或化下即醒。
马料豆一升，煮浓汁如饴，含汁在口，即能言也。
侧柏叶（一握），去枝梗，葱白（一握），连根研如泥，无灰酒（一斤），煎十余沸，温服。（按柏叶能行血清风，葱白散气祛痰，酒能通经助药力，如初、中即服数杯，能使风退气和，一切易治。）
〔初中痰盛，不省人事〕
“苏合丸”一圆，用竹沥、姜汁，调药灌下。醒后，用白术（土炒）、当归、天麻（各二钱）、川芎、薄荷、鲁枝、南星（姜汁制）、陈皮（各一钱），水煎。临服加竹沥一酒盅，姜汁二茶匙，和匀服。
〔中风口眼㖞斜〕
生瓜蒌绞汁，和大麦面炙热熨心头，一正便止，勿令过分。
口㖞用皂荚五两（去皮为末），三年老醋和糊，左㖞涂右，右㖞涂左，干更上之，以正为度。
用石灰一合，酯炒调如泥，于患处涂之，立便牵正。
灸法最妙。“听会”（耳珠前陷中，开口有空。）“颊车”（目下八分，曲颊陷中），用麦大艾丸灸三壮即效，如不效再灸。
〔中风灸法〕
一时昏仆气塞，涎流不语，药物难施之际，灸法最善。“百会”（头顶上）、“风池”（耳后一寸半，并治偏正头风）、“大椎”（项背一节骨陷中）、“曲池”（屈手陷中）、“足三里”（膝眼下三寸，骨外廉陷中）、“绝骨”（一名‘悬中’，外踝上三寸，附飞阳之前）、“间使”（手掌上横纹中后一寸），以上七穴，凡人心中昏乱，或手足麻痹，不拘是风是气，用绿豆大艾丸，各灸三五壮。卒死不知何症，用此灸法即苏。
〔中风手足麻痒〕
羌活煎汤洗。
大肠燥闭，不见虚症者，枳实、厚朴、大黄、羌活（各二钱），水煎服，自解。（即“三化汤”。）
〔太玄汤〕
治中风痰塞不语，染布活靛缸水一盏，温灌下，即能言语。（按蓝汁解诸风热毒，散经络结气败血，染布活水，内有石灰能下痰水，取攸扬之义。）
〔豨莶丸〕
专治肝肾风气，四肢麻痹，骨间疼痛，腰膝无力，亦能行大肠气，治三十六般风，或受寒湿而起，瘫痪年久不愈，服久神效。
“豨莶草”（法于五月五日、六月六日、九月九日采叶，洗净焙干。）用好酒、白蜜和匀，洒在叶上，铺入甑中，上锅内蒸透，取出晒燥，再洒再蒸，晒共九次。碾末，炼蜜丸如桐子大。每服五十丸，空心白酒下。病五七年者，服至二千丸。病转盛者，乃药胜于病，服至四千丸，仍如完人。
〔浮萍一粒丹〕
治中风瘫痪，三十六种无名风疾，遍身癞癣脚气，并治跌扑损伤，胎孕筋搐挛结。此药性寒而散，中风挟火者，功效至灵。服之百粒，乃为完人。
“紫背浮萍”，（宜七月十五日采，捡净，以竹筛摊晒，下置水一盆，映之易燥。）研细末，炼蜜丸弹子大。每服一粒，空心豆淋酒下。
〔史国公药酒方〕
防风、秦艽、川萆薢、鳖甲、虎胫骨（炙酥）、羌活、晚蚕砂（炒黄）、油松节、白术（土炒各二两）、杜仲（姜汁拌炒）、当归（各三两）、川牛膝（一两）、苍耳子（四两）、干茄根（八两蒸）、枸杞子（五两），上切片盛夏布袋中，投大坛内，入好酒三十五斤，封口，浸十四日，将坛入汤锅内煮三个时辰，取坛入土埋三日，去火气。每日清晨午后，各服三五杯，大有效验，逾于服他药也。
〔中风拘挛〕
中风昏仆，省后，筋络挛结，肢节疼痛，或半身不遂。用八角刺树皮（俗名老鼠刺，树高三五尺，冬季结红子，鲜者取皮四两）、木莲叶（似茶花叶而色老，生于土垟头上者，多一岁一片），无灰酒二斤，煎至两碗。作二次服，大有奇功，三四服全效。
〔预防中风方〕
凡人觉大指、次指麻木，或眉棱骨痛，三年之内，定有风疾，宜服此方。更以慎起居，远房帏，节厚味醇酒为最要。
豨莶草（三片，制法如前），制首乌、当归、熟地黄（各八分），牛膝、续断、秦艽、五加皮、川芎、赤芍（各四两），俱为细末，炼蜜丸，桐子大。空心淡酒下三钱。
〔中气〕
前已合辨，用“苏合丸”、姜汤调灌。醒后，次用人参、白术（炒）、茯苓、青皮、陈皮、白芷、乌药（各一钱）、甘草（五分）、水煎温服或分二次服。即是中风，去人参，先进此方顺气，次进治风药。亦善法也。此即“八味顺气散”。
〔中痰〕
寒痰迷闷心胸，僵仆卒倒，口角流涎，四肢厥冷，脉沉滑，姜汁调白矾（二钱）灌下。如不效，再用牙皂（去皮弦炙净末，一钱）、藜芦（五分）、俱为细末，每服五分，灯心汤下，吐去顽痰即醒。次服“导痰汤”：陈皮、姜半夏、茯苓、枳壳（炒）、南星（姜汁）制（各一钱）、甘草（五分）、加生姜五七片，水煎服。
端午日取白凤仙花，浸于烧酒内封固，无论年月，遇此症温服一杯，其痰立时消化。
〔中寒〕
身体僵直，口噤不语，四肢战掉，洒洒恶寒，脉浮紧，无汗，用热酒姜汁各半盏，灌下即醒。
或用生葱二斤，截去其根叶，用绳缚作两束。先用一束，入空锅内顿热（不可用水），乘热，置病人脐上熨之。再将次束置锅内，候前束冷则易之，如此数换，病人鼻中闻葱气即醒。此法最善。
或用豆大艾丸，隔大蒜片，灸脐下一寸五分“气海穴”，不拘壮数，以手暖为度。醒后，次服干姜、附子（各一二钱，以病之轻重增减），佐以麻黄五分，水煎服。
或服加味“理中汤”（人参、茯苓、姜半夏、干姜、北五味、白术、陈皮、炙甘草、细辛、姜枣）加减，水煎服。
〔中食〕
饮食过伤之后，或感风寒气恼，以致填塞胸中，胃气不行，脉紧盛，状似中风。或有半身不遂，手足抽搐等症。先以萝卜子捣碎，以温汤和搅，取淡汤徐徐饮之，少顷即吐。（此法即吐不尽，亦能下行。）
或用食盐少许，于热锅中炒红色，入水，煮至将滚之际，搅匀。淡盐汤徐饮徐吐，以去病为止。次用“平胃散”：厚朴（姜汁炒）、陈皮（各一钱）苍术（米泔水浸一宿，切片，炒一钱半）、炙甘草（六分），或加减，水煎服。以风药治之则死。
〔中阴毒〕
房劳后，感中风寒，一时沉重，四肢逆冷，腹痛冷汗，爪甲、面色青黑，六脉俱沉，两尺脉伏，乃“阴毒”也。用豆大艾丸，隔大蒜片灸“气海”（脐下一寸半）、关元（脐下三寸）、二穴，各灸百壮，以手足暖为度。更服“羌附汤”；羌活、附子（制）、干姜（炮）、茴香（各一钱）、木香（五分），加黑枣二枚，水煎服。
〔中恶〕
多由暮夜登厕，或行人所不到之地，忽然眼见鬼物，卒然僵仆，四肢逆冷，两手拳屈。甚者口鼻出血，惟心腹俱暖。凡遇此症，切勿移动，即令众人围绕，打鼓烧火，或焚紫金锭、松香、苏合香、樟木之类。直候省知人事，方可移归。
用菖蒲根生捣绞汁，灌口鼻中即醒。或用紫金锭磨灌下。或用犀黄（五钱）锉细、麝香、朱砂（各二钱五分），俱研细，水调服二钱。凡中鬼祟，一时不醒，用麦大艾丸，灸“人中穴（注）”，一壮即醒。或于两脚大拇指离甲一韭叶处，各灸七壮亦效。
有为鬼附昏迷哭笑，或作鬼语者，急将两手大指缚作一排，用艾丸嵌中间瓜中尽头连肉处，灸七壮，或十四壮，鬼即去咱鬼去而人尚昏沉者，用麻黄（三钱）去节、杏仁（十四粒）去皮尖、甘草（一钱），水煎浓，徐徐灌之，得醒即止。愈后，“四君子汤”方见《中风》，加灸黄耆多服，以补气正。中暑述暑症门。
（注）“人中穴”，人中沟上中⅓交界处。
风痫诸症  ***************************
〔总论〕
痫病有五，多属痰迷心窍，故一时病作，或类猪羊六畜之声者，皆应乎脏腑之所属，亦有得之大惊恐者。
〔风癫不识人〕
伏龙肝（即灶心土）水调五分或一钱服。凡风痱卒然口噤，手足强直，俱可用此。
〔暗风痫症〕
及痰涎晕闷欲绝者，芭蕉油饮之，得吐即愈。（取油如取漆法，削竹筒插蕉树上。）
腊月乌鸦一只，盐泥固济，于瓦罐中煅过，出火性，为末，入朱砂末（五钱）。每服（一钱），淡酒下。日三服，半月愈。
〔痰迷〕
风痰迷闷不识人，及肺热痰实，胸膈不利，其法用半夏，火硝为末，糊丸绿豆大。姜汤下五十丸。风加南星（汤泡七次），热甚，加黄芩。
一方加朱砂、雄黄各少许，小儿牛胆汁为丸。
〔风邪痫疾〕
皂荚（四两存性）、苍耳（四两连根茎）、陀僧（一两）为末，蜜丸朱衣。每服二三十丸，枣汤下，日二服，稍退日二丸。
〔妇女郁气风痰〕
郁金（七两）、明矾（三两）为末糊丸，白汤下五十丸。（亦治痫症，一妇人病狂十年，遇异人授方，初服心间如有物脱去，神气洒然，再服而愈。）
〔心风痰迷颠痫〕
甘遂（二钱）为末，取猪心血和匀，入心内。纸裹煨熟，为末，入朱砂（一钱），分作四丸。每服一丸，猪心煎汤送下，以泻下恶物为效，不泻再服。并治妇女心风血邪。
〔急救痰晕方〕
生姜汁（一小盏）、砂糖（四两）和匀，入盐少许，白汤调服。
〔化痰丸〕
治风痰痫症。生白矾（一两），红茶（五钱），为末，炼蜜丸如桐子大。一岁十丸，茶汤下，大人五十丸，久服痰自大便中出，断病根。
〔痫病神方〕
牙皂（四两），陀僧（一两），为末，蜜丸朱砂为衣。每服二三钱，滚水下。终身忌食一切诸血。
〔失心疯〕
闹杨花根（竹刀掘取，勿犯铁器，去梗，用皮五钱，木杵捣碎）、金首饰（重五七钱）、珍珠（五分，豆腐煮数滚，布包槌碎，同灯心碾末），将前二味，用水二碗，煎八分，投珍珠末服之。服后吐痰如愈，随以补剂调治。
水银（一两）、藕节（八个），研成沙子，丸如芡实大。每服二丸，磨刀水下（方内有水银，不可误服）。辰砂、远志肉、川贝母去心、白芍（酒炒）、生地、枣仁（炒研）、抚芎、胆星（九制陈者佳）、玄明粉、茯神、当归（各五钱）、川黄连姜汁炒、石菖蒲、陈皮（去白）、青黛（各二钱）、西黄（五分）、用猪心（一个），勿去血者，入辰砂末在内，绵扎，箸包火煨熟，捣如泥，后入诸药末和匀，浸蒸饼为丸，杵极坚，丸和黍米大，食后灯心汤服二钱。
狂邪发作无时，披头大叫，不避水火。惟苦参一味为末，蜜丸桐子大，薄荷汤服。
感冒伤风  ***************************
〔总论〕
凡人坐卧当风，或起居失于衣被，风邪之气，从毛孔鼻中而入。所感者浅，在于经络腠理之间。故身体憎寒壮热，头痛面赤，或四肢逆冷，无汗恶寒。或咳嗽痰稠，鼻塞声重，左脉浮缓，口能知味者是也。宜用紫苏、陈皮、行气轻浮之药发散。若多服姜汤，重被盖覆，风邪入里，反成热咳者有之。宜戒生冷，勿使风邪变成寒中，慎之。
〔鼻塞咳嗽胸肋吊痛发热口渴〕
苏叶、广皮、前胡、葛根、薄荷（各一钱）、杏仁、姜半夏、炙桑皮、桔梗（各一钱半），加生姜（三片）、葱白（三茎），水煎服。
如上攻头痛，鼻塞声重。防风、荆芥穗（各一钱半）、薄荷、川芎、白芷、细辛（各一钱）、甘草（五分），加葱白（三茎），水煎服。
〔四时感冒风寒〕
初起，葱白（连须五茎）生捣，滚酒冲服。
如身痛、头痛、腰脊强、发热不散、不思饮食。羌活（八分）、川芎、白芷、苍术、生地、黄芩、防风（各一钱），细辛（八分），加生姜（三片）、枣一枚，水煎服。
如恶心，去黄芩、生地。如有汗，加白术，去苍术。如口渴，加知母、煨石膏。如两头角痛，及寒热胁痛，加柴胡。如鼻塞，加苏叶、葱白。
周身连项脊疼痛，用羌活，能散肌表之寒邪，定痛。
白芷，温散，逐肠胃风寒邪热，止头痛。
川芎，辛温，能散风寒，治头痛。
苍术，温散，发汗宽中，止呕吐。
黄芩，苦寒，取其消痰利气，清上焦之火。欲其上者酒炒，欲其下者生用。
生地，取其凉心火，退血热，去烦躁。
防风，散风邪，治一身之痛。
细辛，温散，善祛阴分之寒邪，除阴经之头痛。
以病之轻重，加减服之，无不应手。
〔身热有汗、脉浮、咳嗽痰多〕
广皮、姜半夏、苏叶、杏仁（去皮尖）、炙桑皮、象贝（去心）、白术（炒各一钱）、甘草（五分），加生姜三片，水煎服。
〔风热发痒风疹块〕
防风、荆芥（各一钱半）、黄芩、连翘、木通、桔梗（各一钱）、钧藤、蝉蜕（各二钱）、升麻、甘草（各五分），水煎服。
外用盐草包煎汤洗，或白鸡冠花煎汤洗，即效。
伤寒  ***************************
〔总论〕
伤寒传变，先哲已详。症候繁多，难于枚举。大抵自霜降后，春分前，寒邪所感者，为“正伤寒”。至春夏别感，俗谓之“四时伤寒”，或兼杂症。惟得病之初，宜加审辨，则调理自得其宜矣。
如头痛、恶寒、发热、身足酸痛，昼夜不歇者，伤寒也。
如胸膈胀满，头痛发热，时有止歇者，劳役食积也。
伤寒最为难治之症。其患一日病在皮，二日在肤，三日在肌，四日在胸，五日在腹，六日在胃。初起即治，邪浅易为消散也。
伤寒传经，一日在太阳，则头项痛，腰脊强，脉浮紧或浮缓。二日在阳明，则为目痛、鼻干、脉浮长，身热不得眠。三日在少阳，则为耳聋、胁痛、脉弦、寒热，口苦而呕。四日在太阴，则咽干、腹满、自利、脉沉细，五日在少阴，则舌干，口燥，脉浮缓。六日在厥阴，则烦满、囊缩，脉沉涩，此传经之大概也。
所忌者，脉坚大急身汗如油，水浆不入，喘而不休，环口黧黑，形如烟煤，直视摇头，唇吻青色，反目直视，溲便遗矢，有犯于斯，皆不治之症也。
伤寒初起，疑似之际，无论四时阴阳虚实，用洁白糖五钱，阴症葱姜汤下。阳症百滚汤下，重者亦能减轻。
不问阴阳二症，仓卒无药，用生姜（一两）、葱白（十茎）、好酒（二大碗），煎一碗，热服，盖被出汗即解，勿令汗太过，忌大荤五七日。春季依此方，夏月减半，冬月加黑豆（二合炒焦），同煎服。
〔神白散〕
治一切时行伤寒，不问阴阳二症，老少、男妇、孕妇皆可服。白芷（一两）、生甘草（五钱）、生姜（三片）、葱头（三寸）、黑枣（一枚）、豆豉（五十粒），水二碗，煎服取汗，不汗再服。病至十余日，不得汗者，皆可服。（按白芷芳香之品，行手阳明大肠，足阳明胃，手太阴肺，三经，解利风寒之剂。味和平，不大峻烈，用至一两，取其力专，以解三经之邪，诚仙方也。）
〔头痛内热脉洪无汗〕
葛根（一两）、豆豉（一勺），水煎。临服，加生姜汁少许，顿服取汗。（按葛根解利足阳明，伤寒头痛之圣药，味甘平，解表止渴，左方用至四两，以其味淡也，用者审之，治时疫病更妙。）
日久不得汗者，大梨一个，生姜一块。同捣取汁，入童便一碗，隔汤顿热，服之即汗。（初起寒重者勿服。）
〔伤寒结胸停食〕
初起胸中满闷，喉中有痰声，寸口浮滑，用中风门中食吐法治之。
如三四日后，不能吐，痛结不通，用陈香糟（六两）、生姜（四两）、水菖蒲根（四两）、食盐（二两），共捣匀，炒热为饼，敷胸前痛处。如再不解，以熨斗火熨之，内响即去。如口渴任吃茶水，待大便利下恶物即愈。
如胸膈不宽，疼痛及一切寒热，痰食水结，用生姜（捣烂如泥，去汁取渣）炒热，绢包，徐徐揉熨心、胸、胁下，其效甚速。如姜冷，入汁再炒再熨，如大便结，熨脐下。
〔阴毒伤寒，四肢逆冷〕
茱萸一升酒拌，湿绢袋二个，包蒸极热，更换熨足心，候气透即止。
四时杂病呕吐，手足逆冷。橘红（一两）、生姜（一两），水煎，徐徐饮下即止。
〔伤寒内伤〕
食积畜血，小腹硬胀，不能言语，两目直视，手足强仆，神气欲脱，难以下药者。用紫苏（五七两）煎汤，将手巾入汤内泡热，取起绞干，乘热摊病人肚上，令人以手在手巾上旋旋摩擦，冷即易之。待其宿食积血自下，即易医治。如肛门闭结，照大小便症导引方治之。
〔喉管伤寒〕
凡喉中痒不可忍，用薄荷（二分）、麝香少许，研极细末，吹入喉中，待其气通，吐出涎水碗许，然后吃陈米汤半茶杯即止。如误饮茶酒，水解痒则不可救。
〔伤寒发颐〕
原受风寒，表邪未尽，日久身热不解，耳项前后结肿疼痛，身热口渴。柴胡、天花粉、干葛、牛蒡子、黄芩、桔梗、连翘、石膏（各一钱）、甘草（五分）、升麻（三分），水煎，不拘时服。
〔邪热亢极〕
黄连（二两）、煎浓汁一盏，放井水上顿冷，浸青布，搽胸前，徐徐换之，以热势稍退即止。
〔伤寒发黄〕
五六日上，周身发黄，用麻油半盏，和水半盏，入鸡子清一枚，搅和服之即退。
〔舌黄烦躁狂言〕
吞生鸡子清一二枚，即清爽。
发热狂喜，用鸡子壳出过小鸡者泡汤服即睡。
〔服药吐出不纳〕
生姜自然汁，温服数匙，或半盏即进。
〔吐血不止〕
陈京墨，用鸡子清磨服即止。
鼻血不止，用冷水浸纸，搭于鼻冲，再用黑山栀研细，吹入鼻中。
〔小便不通〕
半夏、麝香（各少许研末），填入病人脐中。再用葱白、田螺（去壳取肉）、共捣成饼，封脐上。
〔服附子过多，身目发红者〕
黄连、生甘草（各五钱），用萝卜汁同煎服，其红自退。如不急治，恐血从诸上窍出，则无救矣。（如无萝卜时，用萝卜子煎汤可代。）
或以地浆水（不种植洁净地上，掘深三尺许，入泉水搅和，澄清取饮），服二三碗即解。
如轻发附毒者，用小黑豆煮汁，连豆吃数升效。
〔服麻黄汗出不止〕
糯米粉、龙骨、牡蛎、防风、藁本（各一两），共研细末，遍扑周身即止，并将病人头发披入水盆中，捷效。
〔护胎法〕
妊妇伤寒，恐伤胎气，用伏龙肝（即灶心土）、青黛、井底泥，各等分为末，涂脐中二寸许，不损胎。
伤寒病初愈，勿过饱，勿劳动，忌食浓味、羊肉、饮酒，大忌房事百日，盖脾胃初复，犯之无救。
暑症（附痧症）  ***************************
〔总论〕
深堂大厦得之为“中暑”，日中劳役得之为“中热”。有“冒暑”、有“中暑”、有“伤暑”，三者轻重之分耳。
腹痛呕泻者，冒暑也，宜凉解清利；身热头痛，烦躁不宁，或面垢背寒，昏不知人，为中暑，宜温散；不思饮食，四肢困倦，汗出不止，为热伤元气，宜清暑益气。
手足搐搦者，为“暑风”，不可以风治，宜清凉药，加通经药治之。
夏月中热、中暑，乃因时而感。或有伤寒，亦类似中暑，但伤寒恶寒而身寒，伤暑恶热而身热，故脉紧恶寒，胁下无汗，为之伤寒。脉虚身热，胁下有汗，谓之伤暑。盖伤暑气散，故脉弱而散，或弦细而迟也，是宜详审。
〔中暑〕
中暑者，静而得之。避暑于深堂大厦。为阴寒所遏，暑不得越之。故此，寒为标，热为本。先以辛温之药治其标，继以清凉之药治其本热。
若头痛恶寒，身形拘急，肢节疼痛，烦热无汗，虽因暑而得，仍如伤寒症治之。用干姜（炒一钱）、甘草（八分炒黄）、杏仁（去皮尖炒研）、肉桂（去皮各六分），水煎温服。如烦躁，井水调服。
凡盛暑之时，必令身有微汗，此养身之道，得时宜者也。经云，夏暑汗不出者，秋成风疟。
〔中热〕
冒暑远行，初觉昏闷之时，急嚼大蒜头一枚，或生姜一块，捣烂，冷水送下即醒，如不能嚼，用水研灌之。
牙皂荚（刮去黑皮，不蛀者佳）烧烟欲尽，用盆合于地上，勿令透烟。每皂荚末（一两），加甘草（焙研末六钱）和匀，每服一钱，温水调下。重者两服，即昏沉不省者，立能救之。盖皂荚能通利去痰也。
途路之人，酷日之下，劳力过度，卒然昏倒，切不可使冷及饮冷水，得冷则不救。仓卒无药，取路上微热黄土，堆于脐上，中空脐眼。使一二人撒尿于其中。再以大蒜捣烂，温汤灌之，内外通畅，立可回生。若得热汤徐徐浇于脐中更好。或以布蘸热汤，熨“关元”（在脐下三寸），皆能立醒。醒后吃冷无救。
以上之症，若得“紫金锭”，井水微温，杵化一钱，灌下。或“急痧至宝丹”五七粒，温水灌下立苏，好于他法也。
〔冒暑〕
头痛腹痛昏愦，或吐或泻，香薷（一钱）、茯苓（二钱）、白扁豆（二三钱炒），水煎服。如热甚者，加黄连（一钱，姜汁炒）；胸膈饱闷者，加厚朴（一钱五分，姜汁炒）；脉虚者，加人参、甘草；同煎服。初起时，凉水磨紫金锭六分，重者一钱，甚妙。
〔热伤元气〕
肢体倦怠，汗出不止，脚软无力，人参、麦冬（各二钱）、五味子（一钱），水煎服。
〔竹叶石膏汤〕
治气虚暑热烦躁，石膏、半夏（制）、麦冬（各二钱）、人参、甘草（各一钱）、粳米（一撮）、竹叶（二十片），加生姜（三片），水煎服。
凡热症烦躁口渴，觉心胃热，宜用石膏。
〔益元散〕
治受暑，烦闷身热，小便不利，滑石（六两，水飞净）、粉甘草（一两研极细末）、朱砂（三钱），俱研细和匀。每服二三钱，新汲井水调下，或灯心汤调服，酷暑宜服。
〔中暑大小便不通〕
田螺（三个）、青盐（三分），同捣烂，贴脐下一寸即通。
〔解暑〕
干葛（二两）、苏叶、乌梅肉（各四两）、青盐（一两）、白糖（一斤），俱为末，和糖捣为丸。不时噙化，口中生津，途行不受暑。
途行仓卒无水，渴甚，嚼生葱二寸，和津同咽，可抵水饮二升。
〔太乙紫金锭〕
通治百病，功效甚速，寒热皆投，真能起死回生。仙传至宝，修制济人，奇效不可尽述。
山茨菇（洗去毛皮，切片，焙研细末三两）、五倍子（槌破拣净，研细二两）、麝香（拣净毛三钱）、千金子（去壳取仁色白者，研碎，用纸数十层夹去油，数易，成霜一两）、红芽大戟（去芦根洗净晒干，研细末一两）、朱砂，（水飞净，一两二钱）、雄黄（水飞净，三钱）、山豆根（晒燥研六钱），各药先期制就，宜端午七夕，或上吉日，净室修合，将各药秤准入大乳钵中，再研数百转，方入石臼中。加糯米粉糊（如汤团厚者）调和，燥湿得中，用木杵捣千二三百下，至光润为度。每锭三五分、一钱不拘。合时忌丧服妇女、鸡犬见。
用途及治法：
治一切饮食药毒、蛊毒，及吃自死牛马六畜等肉。恶菌、河豚之类，人误食之，胀闷昏倒，急用温汤磨服，得吐即解。
治山岚瘴气，途行触秽，实时呕吐，憎寒壮热者。用凉水磨服一钱，轻者五分。途行少许噙嚼，则邪不侵。
治中风卒倒，用生姜汤磨服。
治痈疽发背，一切无名肿毒，用无灰酒磨服。外用米醋磨涂患处，中留一孔，日夜数次。已溃，只涂勿服。
治一切咽喉风闭，双蛾、单蛾，汤水不进，无药可救者，用冷薄荷汤磨服。或口中噙化，立时即通，风火牙痛，用少许含化痛处。
治中热、中暑等症，温井水磨服。或吐或泻。生姜汤磨服。
治一切水泻急痛，霍乱、绞肠痧，赤白暑痢，用姜汤磨服。
治男妇急中癫邪，喝叫奔走，鬼气鬼压，用石菖蒲煎汤磨服。
治一切毒虫、恶蛇、风犬咬伤，随即发肿，昏闷喊叫，命在须臾。用酒磨灌下，并涂患处。再吃葱汤一碗，盖被出汗立苏。
治小儿急慢惊风，一切寒暑疾病，用薄荷汤磨服。如膨胀噎膈，用麦芽汤磨服。
治妇女经水不通，红花汤磨服。
治暑疟、邪疟，临发时，取东流水煎桃柳枝汤磨服。
遇天行疫症传染者，用桃根煎汤，磨浓抹入鼻孔，次服少许，任入病家，再不沾染。时常佩带，能祛诸邪。
以上诸邪，大人每服一钱，虚弱者减半。小儿未及周岁者，半分、一分。一二岁者，每服二三分，或吐或利，即效。势重者，连进二服，孕妇忌服。凡服此丹，忌甜物、甘草一二日。所列治法，指其大概。各病经验处，及焚烧可以辟鬼魅，一切蛇虫，焚之立去，真卫身济世之宝。居家出外，皆宜佩之。
〔急痧至宝丹〕
蟾酥（用活虾蟆取下晒干三钱，临用切片烧酒化开）、丁香（二钱研细）、真西黄（三分研）、广木香（二钱研细）、沉香（二钱研细）、茅山苍术（四钱，土炒焦，如不焦合好则易霉）、朱砂（水飞净，一钱半）、雄黄（水飞净，三钱）、麝香（捡净一钱），以上药先期各研极细，照合太乙丹法，上吉日，净室中和匀，同蟾酥加糯米粽尖五个，捣千余下，丸如椒子大，晒干，盛于细瓷盖碗内，再用朱砂一钱五分，烧酒调涂碗内，盖好摇一二千下则光亮。收贮瓷罐内，每服三粒，轻者一粒，至重者五粒，泉水吞下，或口内含化津液咽下。
专治霍乱吐泻，腹痛昏溃及一切痧气、暑气、瘴气。途行触秽，中暑热，绞肠痧，即已死途中，略有微息者，灌下即苏，止痛如神，孕妇少服，制之济人，功效不可尽述。凡服药后，停烟、茶、酒、饭、一二时。
〔人马平安散〕
朱砂（水飞净，五钱）、雄黄（水飞净五钱）、越石（三钱），火硝（萝卜子汁煮净五钱）、冰片（一钱）、麝香（捡净一钱），俱研极细末，择上吉日和匀后，再加明矾研细末三钱，再和匀，入瓷罐内。治一切中暑、中热、腹痛、头昏，及途行触秽等症。用少许入鼻中、眼角，或服少许，立效如神。
〔治绞肠痧法〕
阴痧一时腹痛极，神气昏沉，手足冷，身上有红点，以灯草蘸油，点火淬之（以灯近肉即提起），即愈。
如阳痧腹痛极，而手足暖，先将手臂捋下至手，令恶血聚于指头，以红绳扎住，以针刺其手指反面，近指甲一分许，出紫血即安。或以手蘸温水，于病人膝腕处，用力拍打，有紫黑外，以针刺出恶血即安。
如尿粪已出，垂危将死者，用生芋艿一片，放在病人口中，咽汁下喉即醒。醒后，再食二三片，亦可生。
明矾研末，滚水调服三五钱，亦效。
〔黑痧〕
俗名“满痧”，患者立时昏倒，微觉肚疼，面色黑胀，不呼不叫。甚者，过两三时即不救。急用荞麦数合，焙燥研碎，去皮为末。每服三钱，温汤调服，重者再一服即愈。服药时忌吃茶。日后设染别症，倘药内有皂矾合就者，忌服。
凡此症食清油不觉油气如水者是，逐灌一碗，得吐即愈。
凡一切痧症，疑似之间，先煎艾汤试之，吐者是。
霍乱吐泻（附转筋）  ***************************
〔总论〕
其症初因好饮冷物，或冒寒，或失饥，或大怒、大惊。或乘舟车，动伤胃气，外感内伤，阴阳乖隔，以致心腹卒痛，上吐下泻，偏阳多热，偏阴多寒。心痛则先吐，腹痛则先泻。
初起宜用淡姜盐汤，令其徐饮徐吐，以尽为度。痛时即得吐泻者，其症轻，盖所伤之物尽出也。切勿与谷食米饮，吃入口即死。直至饥甚，吐泻过二三时辰，方可与稀粥食之。吐止后，勿妄用凉药，盖吐泻之后，脾胃更虚，宜以和胃健脾为主。
〔干霍乱〕
胸腹搅痛，胀急闷乱，上欲吐而不能出，下欲泻而不能行，即今所谓“绞肠痧”，最为危急之症，急以炒盐搅滚汤内，入皂荚末三分，候汤冷灌之，令其大吐，或可得生。或用生白矾末一钱，入滚汤内，候冷灌之。如不止，将针刺十指出血（如治痧法）。
将病人腿腕横纹上，蘸温水拍打，紫红文，以针刺出紫血立愈。
用手在脚弯内拍数十下，即有青麻突起，用针刺去黑血立愈。
如手足厥冷，转筋入腹，并痰壅汗出，气冷欲绝。即用炒盐一包，熨其心腹，令气透。又以一包熨其背，待手足暖，再用丁香、白豆蔻二味等分，为末，姜汤调下一钱。如寒重数服不拘。
吴茱萸三四两，食盐数两，炒热熨脐下亦效。
霍乱危急将死，用盐填脐中，艾灸二七壮，立愈。
以脉气浮洪者易治，若脉微迟，加以气少，昏沉不语，皆难治。吐后，仍照前缓进米饮。吐泻止后口渴者，用白术、茯苓、猪苓（各一钱半）、泽泻（二钱半）、肉桂（五七分，体寒加重），水煎服，如不渴者，用白术、人参（各三钱）、炙甘草（一钱）、干姜（二三钱），水煎服。
如泻不止，加橘红、茯苓（各一钱）、肉豆蔻（面煨一钱）。如呕吐不止，加丁香、姜半夏（各一钱），二三剂后即安。
〔伤暑霍乱〕
丝瓜叶（一片）、白霜梅（一个）同仁（二味），研极烂，用新汲水调服立愈。
凡冒暑霍乱，勿吃热汤。
热而燥渴烦闷者，以凉水调“益元散”服亦效（方见暑症门）。
〔中湿霍乱吐泻〕
凡水泻而腹不甚痛者，湿也，夏秋多有之。用苍术（炒）、广皮、姜半夏（各一钱半）、藿香（二钱）、炙甘草（五分）、加生姜（三五片）、枣二枚，水煎服。一方加苏叶、桔梗、厚朴。
〔霍乱吐泻不止〕
陈皮、藿香叶（各三五钱），水煎服。或为末，热酒调服。有一点胃气存者，无不见效。
泻痢不止，转筋入腹欲死者，生姜三两捣烂，入酒二碗，煮三四沸顿服可解。或用艾一把，水三碗煎一碗顿服，亦效。
〔霍乱烦渴不止〕
糯米三合，白蜜一合同研，煮汁饮即止。
如吐泻已愈，烦热多渴，小便不利，用麦冬、茯苓、半夏、陈皮、白术（各一钱半）、人参、小麦（各一钱）、生甘草（六分）、加生姜（三片）、乌梅（半个），水煎服。
〔吐泻不已转筋〕
白扁豆叶捣汁一碗，入米醋少许，温服。因暑而起者，服之立效。
转筋十指挛急，不能屈伸者，灸足外踝骨尖上五壮（麦大艾丸）即止。
转筋不止，用蓼一大握，水煎浓熏洗，或以帛蘸汤熨患处。
〔寻常转筋〕
不因霍乱而发者，四时皆有。因血虚而转者，多以大蒜捣烂，涂足心即止。再服“四物汤”（方见中风门）。加酒炒黄芩、红花（各一二钱），水煎服。
有筋动于足大趾至腰而住者，乃奉养过厚，因风寒湿而作，用威灵仙一两，窨酒每日服二杯，湿去自止。
如睡中伸欠而转筋者，男子以手挽其阴，女子以手牵其乳近两边，即止。
〔转筋遍身入腹不可忍者〕
剉重盐汤浸患处，或浓煮蓼汤或白矾汤，皆效。
或以盐擦痛处三五十匝，即皮破亦无妨，可以断根。
〔肝虚转筋〕
赤蓼茎叶三两，水一盏，酒一碗，煎六分服。
〔转筋疼痛挛急〕
松节二两，剉如米粒，加乳香一钱，以瓦器内慢火炒令焦（出火性为末）。每服一钱，渐加至二标，热木瓜酒调下。
〔转筋诸药不效〕
雄猪肾（二条全者），薄切，香油煎熟，空心细嚼，盐汤送下三四次，如神效。
泄泻  ***************************
〔湿泻〕
肠鸣腹不痛，纯出清水，湿也。白术（土炒）、猪苓、茯苓（各一钱半）、泽泻（二钱），水煎服。即“四苓散”，小水利而泻自止也。
如兼湿热者，茯苓、白术（土炒焦各三钱）、白芍（炒二钱），水煎服，即效。
如兼寒湿者，四苓加肉桂一钱，同煎服。
〔寒湿〕
手足冷，口不渴，小便清，泻下清冷者，为寒泻。先以老姜、砂糖煎浓服之，次以山药（炒）、白扁豆（炒）、炙甘草、焦干姜（各二钱）、白术（土炒焦二三钱），吴茱萸（滚水泡过三次三五分），腹痛甚者，加广木香（八分），水煎，食远服。
〔食积泻〕
或胀或痛，痛甚而泻，泻后痛减，得食又痛，粪色白者是。服“枳术丸”：白术（面炒），赤芍（酒炒各二两）、枳实（面炒一两）、广皮（一两），用新荷叶汤，煮老黄米为丸，桐子大。米饮下五七十丸，或百丸。如体寒，加干姜炒黄五七钱，同丸。
〔热泻〕
腹痛泻水如热汤，热渴喜冷，或泻黄垢，或赤粪如糜者，皆热也。服“益元散”（方见暑症门）（三钱），灯心汤调服二三次，即愈。
或服茯苓、泽泻、木通（各二钱）、猪苓、栀子（各三钱）、枳壳、车前子（各一钱），水煎食，食远温服。
热泻如痢，用苦楝树根去粗皮晒干为末，米饮为丸，米汤下甚效。
〔中寒泄泻腹痛无度〕
厚朴（一两姜汁炒）、肉豆蔻（面裹煨）、草豆蔻（煨各五钱），俱为末，每服二三钱，煨姜汤调服。
〔水泻〕
夏秋初起，不拘寒暑湿，腹痛水泻，用“紫金锭”药真者效速，冷水磨服五七分，重者两服。（忌食甜物）
冬月寒重者，蕲艾三钱，水煎空心服。
不论男妇、老少，水泻垂危者，用诃子（一枚，湿草纸包裹，煨熟去核），肉果（一枚，水调干面包裹，微火煅黑色）。共研细，每服五分，米饮调下。
〔平胃散〕
治脾胃不和，腹痛满胀，呕哕水泻，厚朴（姜汁炒）、陈皮（去白，各五两），苍术（去皮，米泔浸炒八两）、炙甘草（三两），俱为末，每服二三钱，姜汤下。
如小便不利、茯苓、泽泻（各一钱），煎服下。如饮食不化，神曲（一钱）、麦芽（二钱）。煎汤下，水泄症，丸散效如煎药。
〔久泻成痢〕
不拘赤白，腹胀攻痛。川黄连（二钱）、肉豆蔻、木香（各一钱），俱研末，米饮丸如米粒大，每服十数丸，渐加至三十丸，日夜四五服即效。
〔虚泻〕
饮食入胃不住，完谷不化。或困倦自汗者，气虚也。人参（一钱）、黄芪（蜜炙透）、白术（土炒焦）、茯苓、枣仁（炒研各二三钱）、归身（一钱）、木香、炙甘草（各五分），加煨姜二片，水煎，食远服。
〔脾胃虚寒泻〕
陈老米（淘净炒香燥）磨为粉，每粉一两，加干姜炒燥研末二分半，白糖二钱，拌匀，于饥时滚水调服一二两。气滞者，加炒广皮末二分，或砂仁末一分。能治食滞、气滞，腹痛泄泻久不止，多服自效。
〔泻久饮食不进〕
糯米一升水浸一宿，滤干，慢火炒熟，磨为粉，入山药末一两，川椒末少许，和匀，加砂糖二三匙，空心滚水调服，老少皆宜，大有滋补。再加莲肉、芡实皆可。
〔久泻不止〕
猪肾一个，劈开，糁入骨碎补末（一钱），火内煨熟，食之，三四次即止。
柿饼一个，开一孔，入白矾末三分，湿纸包裹，灰火内煨熟，大人三个，小儿一个立效。
〔肾虚脾泄〕
日泄三五次，如鸭粪稀溏。或五更早晨泄一二次，乃脾泄也，与泻不同，最难治。补骨脂（盐水炒五钱）、白术（炒焦二钱）、杜仲（盐水炒二钱）、泽泻（一钱），水煎，空心服三十剂后，自愈。
鲜稻根不拘多少洗去泥，熬成膏，早晚滚水冲浓，入白糖一钱，调匀服。
〔灸法〕
泄泻日久，诸药不效者，用豆大艾丸，灸“天枢二穴”（脐旁各开二寸），或“气海穴”（在脐下一寸半），隔蒜片灸二七壮，以得效为止。
瘟疫（附救饥方）  ***************************
（仁人君子，倘遇此疾，或制药以济，或书方以救，功德最为无量。）
〔总论〕
众病一般者，即谓天行时疫，其治法有宜补、宜散、宜降之般同，甚者仍类似伤寒。察其传变，治之方能奏效，其病初起，先憎寒而后发热，日后只热而不憎寒也。其脉数，昼夜发热，日晡益甚，头疼身痛，乃时邪伏于脊之前，肠胃之后，不可认为伤寒表症。辄用麻黄、桂枝之类，强发其汗，徒伤表气，即热不减，亦从缓下，恐伤胃气。宜用“达原饮”：槟榔（二钱）、厚朴、知母、芍药、黄芩（各一钱）、草果仁、甘草（各五分）水煎，午前温服。
如胁痛耳聋，突然呕吐而口苦，加柴胡（一钱）；如腰背项痛，加羌活（一钱）；如目痛，眉棱骨眼眶痛，鼻干不眠，加干葛（一钱）。症之轻重，药之分两，临时增减。
如舌上白胎薄，热不甚，脉不数，症不致传里，照方一二剂，其病即解。
盖疫病从口鼻而入，必先犯胃，上膈痞满者，此方用破气之品三味，服之即效。若年老气弱之人，胸膈不满闷者，槟厚果，不可全用。
又，或三四日后，舌上苔如粉积，脉洪而数者，又需或汗或下解之。
伤寒汗解在前，时疫汗解在后；伤寒投剂可使立汗，时疫汗解俟其内苏，汗出自然。是故瘟疫不必重加衣被发汗。
四时头痛发热，初起用黑砂糖一盏，生姜汁二盏，化开，令病人多少服之，轻者即愈，重者减轻。
〔避疫不传人〕
苍术（三钱三分三厘），米泔水（浸一宿，切片炒）、生甘草（一钱六分六厘）、抚芎（八钱五分）、干葛（一钱三分六厘）、加生姜三片，连须葱头三个，水煎空心服。已病者，一服即愈。未病者服一半，不染。
白粳米五合，连须葱头二十根，水二十碗，煮成粥汤，加米醋一小碗，再煮一滚，各与一碗，热服得微汗即解。如有汗者，勿服。
初病之人，衣服蒸过，则一家不染。
〔避疫法〕
凡入病人家，不宜空腹。饮雄黄酒一杯，再以香油调雄黄米、苍术末，涂鼻孔则不染，出则以纸捻探鼻，得嚏更好。
误触汗气入鼻，即觉头痛不快，急以水调芥菜子末填脐中，以热物隔衣一层熨之，汗出即愈。
如觉胸次饱胀者，以淡盐汤探吐即解。
〔预避疫法〕
青松毛切细为末，酒下二钱，常服大能避疫。
每年四五月，用贯众一个，置食水缸内，不染时疾。
五月五日，用艾扎一人形，悬挂门户上，避邪气。
以五彩丝各于臂上，不染疫。
正月初一日，将赤小豆二十一粒，投井中避疫。
十二月二十五日，煮赤豆粥合家食之，能祛疫。
除夕日，以花椒二十一粒、赤小豆二十一粒投井中（勿使他人见），一年不染疫。
时疫之年，每日早晨，水缸内投黑大豆一握，全家无恙，五更时，投黑大豆二三合于井中，勿使人见，凡饮水家俱无染。
每日多焚降香，再随身佩带，祛疫。
行路于时疫之乡，口中常念游光厉鬼四字，驱邪。黑夜行走，皆可诵之。
凡时疫之年，能首忌房事，即受病亦易解也。
〔瘟疫发狂〕
天行时气热极，狂言不识人，即以地浆水，服一二碗，即解（方见伤寒门）。
或用童便浸白颈蚯蚓，捣烂，取新汲井水，滤下清汁，任服一二碗，即清爽，并能即愈。
如热甚无汗，用新青布以冷水浸过，略挤干，置病人胸上，以手按之，布热即易之，少顷汗出如雨，或作战汗而解（夏月用此法，他时勿用）。
病八九日后，已经汗下，热仍不退，口渴咽干，欲饮水者，以六一泥（即蚯蚓屎）不拘多少擂，新汲水饮之，即效。
〔三白饮〕
治天行时疫，热极狂乱，及发热不退，或大便燥结不通，鸡子清一个，白蜜一大匙、芒硝三钱，合一处，泉水送下即愈。
〔瘟疫发斑〕
病至困笃者，取大虾蟆一二个肠，去肚，生捣绞汁，服下可解。
〔虾蟆瘟〕
其症项肿头大，用贯众、黑豆（炒香各三钱）、生甘草、白僵蚕（各一钱半）、葛根（二钱），水煎服，外用井底泥，调大黄芒硝涂之。
大黄（四两）、僵蚕（三两）、姜黄（二钱半）、蝉蜕（六钱半），俱为末，姜汁糊丸，每丸重一钱，蜜水调服，大人一丸，小儿半丸。外用靛青涂肿处，燥即再润之，亦效。
〔避瘟丹〕
苍术（一斤）、降香（锉末八两）、雄黄、朱砂、大黄、独活、藿香、赤小豆（各二两）、羌活、白芷、菖蒲根、桃头（端午日收者佳，各四两）、柏叶（八两）、硫黄、火硝（各一两），俱为末，红枣糊为丸，印方锭。焚烧祛疫，即端午、除夕、宜多焚之。
〔许真君救饥方〕
黄豆七斗、芝麻三斗，水淘净，即蒸，不可浸多时，恐去元气。蒸过即晒，晒干去壳，再蒸再晒，共三次。捣极熟，丸如核桃大。每服一丸，可耐三日饥。此方所费不多，一料可济万人。
夫仁人君子，义田储粟，利及后世，此仁德之大者。其或凶年荒岁，随力施赈，贵买贱卖，以救一方。能救千人者，名登仙录。仁人力行利济，天之报施，未有不富贵倍之者。
〔救饥方〕
芝麻三升，糯米三升（俱水淘晾干），悠火炒，先将糯米磨成粉，和入芝麻，再磨一遍，另用红枣三斤（煮烂只留汁一碗）同粉石臼内捣熟，丸如弹子大约重五钱。白汤下，每服一丸，可耐一日饥，久服勿饿。
咳嗽（附哮喘痰症）  ***************************
〔热嗽〕
有痰面赤、烦热，午前更甚，起于夏季者多。黄芩、知母、桑皮、杏仁、黑山栀、象贝、桔梗（各一钱半）、生甘草（五分），水煎服。
〔秋月肺燥咳嗽〕
嗽多痰少，午后至夜更甚。松子仁（一两）、胡桃肉（二两），研膏，加熟蜜（五钱），和匀，每服二钱，食后沸汤点服。日久痰多者，加北五味二钱，屡效。
〔肺热久嗽〕
痰少有声，肌瘦将成肺痨者。杷枇叶（蜜炙去毛）、木通、款冬花、紫菀、桑皮、杏仁（各等分）、制大黄（照分减半），各为末，蜜丸如樱桃大。食后夜卧，含化一丸。
〔肺郁痰嗽胸膈疼痛、夜卧不安者〕
贝母、杏仁（各等分），共捣，研入姜汁、白糖、蒸饼为丸，夜卧含化。
〔痰嗽〕
胡桃肉（三枚）、生姜（三片）、卧时嚼服，即饮汤二三呷，再食胡桃（三枚）、生姜（三片），缓缓嚼下，数次即效。
气壅痰盛者，用雪梨一个，开一窍，入白矾一钱，用纸封固，隔水蒸熟，食二三次愈。
〔食积痰嗽〕
萝卜子半斤，焙燥炒为末，以糖和丸，如樱桃大。绵裹含化，汁下甚效。
〔膈中老痰〕
不论男妇，久积老痰，或失音，或发喘，汤药不效者，密陀僧一二钱，砂糖调白汤送下，痰与药从大便出无碍。但不宜多服。
〔痰晕〕
明矾火煅枯，研末，姜汤调下，吐之即愈。
〔痰厥〕
千年石灰一合，水一盅，煎滚去水，再用清水一盅，煎至极滚，倾出澄清，灌之痰下自愈。即气绝心温者皆效。
〔久嗽接连四五十声者〕
即名“顿嗽”。姜半夏（一两）、贝母（一两，初时用象贝，久嗽用川贝）为末，姜汁为丸，每服一二钱，小儿减半。即“二仙丹”。频服即效。
生姜连皮捣汁，入白蜜一二匙，滚汤点服亦效。
〔咳嗽吐脓〕
乃肺伤也。知母、贝母、白芨、枯矾（各等分）为末，每服三钱，生姜三片，泡汤，嚼服三五次愈。
〔久嗽不愈〕
枇杷叶（去毛净切碎）、杏仁（去皮尖研）等分，泡汤，多服即止，若无痰虚嗽，只用枇杷叶，去毛，蜜炙，泡汤饮。
叭哒杏仁（去皮尖四两）、胡桃肉（泡去衣四两）上、白糖（六两），共捣如饴，时时入口含化。如痰未尽，加川贝母五钱，同捣。能治一切久嗽，及体虚午后面赤气冲，至晚更盛者，屡效如神。
〔涤痰散〕
陈广皮，先用泉水洗净，每一斤，入食盐四两，同入水浸过一指，锅内煮干，去筋膜，切作小片炒干。每陈皮一两，入粉甘草二钱，共为末，每日早晚服二匙，白汤调下。能清肺消痰，定嗽解酒毒，除一切痰火甚效。
〔痰火〕
选老足西瓜一个，刮去青皮，钻一孔，入白蜜一碗，绳络挂于当风处，过冬，春天取用。凡痰火者，只服半小盅立愈。
天萝水（霜降后三日，老丝瓜藤三四株，离地三四尺，割断倒插入瓶中，取汁存用），痰火者，以滚水冲服甚效。
痰火面赤鼻红者，用青黛（水飞晒二次，研极细，三四钱）、蛤粉（三钱），二味，炼蜜为丸。临卧时，口中噙化即效。
如兼烦渴者，用生萝卜汁，以瓦罐热稠，入熟蜜少许，点汤饮
年久不愈者，用饴糖（二两）、豆腐浆（一碗），煮化，多服即愈。
鸡蛋，用豆腐浆冲服，久则自效，盖鸡蛋能去喉中之风也。
〔痰喘咳嗽〕
藕汁、梨汁、白果汁、萝卜汁（各等分和匀），铜锅内熬成膏，随意服之。
白蚬壳多年陈者，煅过存性，为极细末，以米饮调服一钱，日三服。盖蚬蛤蚌粉，皆能清热行湿。湿热去，痰自淌，嗽自止做。
〔喘急欲绝者〕
韭菜汁服之可治。
〔老年痰喘〕
秋白梨一个，去心，入燕窝（一钱）先用滚水泡，再入冰糖一钱，蒸熟，每日早晨服，勿间断。
如气促坐卧不得，胡桃肉连衣，杏仁（去皮尖）、生姜（各一两），同捣成膏，入炼蜜少许，丸弹子大。卧时白汤含化一丸。
〔风寒郁结哮喘气逆〕
麻黄（去节二两）、炙甘草（二两）、御米壳（即罂粟壳去蒂炒黄四两），俱为末。每用二钱，白汤调下，以好为度。
〔虚喘〕
喘无休歇，呼吸不接续，出多入少，乃不足也。用人参（一钱半）、胡桃肉（五个连衣），加生姜三片，枣一枚，水煎温服。
〔痨症发热喘嗽〕
鲜百部二斤，切细，用无灰酒浸坛内，灰火煨熟。每日五更，温饮一杯，以好为止。
〔口燥咽干有痰喘嗽〕
瓜蒌一个，入明矾枣大一块，同烧存性，研细。以熟萝卜蘸食，一服即效。
〔痰哮〕
苧麻根火烧存性，研细，用生豆腐蘸食三五钱，或以猪肉二三片，蘸食即效。
〔盐哮〕
豆腐浆，每日早晚久服即效。
如小儿，用芝麻，瓦上炙焦存性，出火毒，研细。以生豆腐蘸食即效。
疟疾  ***************************
〔总论〕
疟有“内因”“外感”之殊，有隔一日、二日、三日之不同，治法邪从外入者，宜发散之，兼扶持胃气为本。又须分别阴分、阳分而用药。如邪疟及新发寒热者，服发散药三五剂后，其势减轻，或可用截药治之。虚疟及病久者，宜补气血为主。若急用截药，致伤脾胃，则延绵不休矣。
〔治疟奇效三方〕
不论老少久近，一日、二日、三日不用加减，次第服之，无不应手而愈。
第一方：广皮、姜半夏、白茯苓、威灵仙（各一钱）、苍术（米泔浸一日切炒净八分）、厚朴（姜汁炒八分）、柴胡梢（八分）、青皮（六分）、槟榔（六分）、炙甘草（三分）、生姜（三片），井水、河水各一盅，煎七分，空心服，渣再煎服。如头痛，加白芷一钱，此方平胃消痰，理气除湿，有疏导开先之功，受病轻者，二服即愈。若三服后，病势虽减而不愈者，即用第二方三五剂。
第二方：何首乌（制过三钱，如三剂后不效，生用三钱）、广皮、柴胡、白茯苓、黄芩（各八分）、白术（土炒）、当归、威灵仙（各一钱）、知母（二钱）、鳖甲（醋炙二钱）、炙甘草（三分），井水、河水各一盅，煎七分，加无灰酒五分，再煎一滚，空心服。此方极有神效，体虚缠绵不已者，十剂后，立奏万全。
第三方：人参（一钱）、炙黄芪（一钱二分）、当归（一钱二分）、白术（土炒一钱）、广皮、柴胡（各八分）、升麻（四分）、炙甘草（三分）、煨姜（一片）、黑枣（一枚），水煎，半饥时服。三五剂后，元气充足，则不发矣。
〔治疟初起无汗〕
苏叶（二三钱）、葱白（三五个）、扁豆叶（五七片），浓煎，入生姜汁四五匙，乘疟发口渴时，热服取汗，无汗再服，汗时勿受风。
如现热象，无汗，进凉药润之，亦即汗。
〔暑疟〕
单热少寒，口苦咽干，小便赤涩者，青蒿子童便浸焙干研细，头一日晚，白汤调下三钱。临期早晨，淡酒调服三钱，暑重者井水调服。
〔脾寒疟疾〕
石胡荽一把（即鹅不食草），捣汁半盅，入热酒和匀，服即效。
良姜（麻油炒）、干姜（炮焦各一两），为末，每服五钱，用猪胆汁调成膏子，临发时，热酒调服。或用胆汁为丸，酒下亦佳（大抵寒发于胆，用猪胆引，姜性入胆，去寒而燥脾胃，一寒一热，阴阳相制，甚验）。多寒少热，饮食不进者，服之即止。橘红，生姜汁浸一宿，石器内重汤煮，干焙研末，每服三钱，黑枣汤下。
〔疟疾寒热〕
萝卜子（捡净炒至烟尽，存性研极细），新疟用白汤调下三钱，只吃汤去渣，重者三服愈。如久病体虚者，加人参三分，同煎服。
独头蒜，火上炙熟，酒服二钱，数次即止。
〔邪疟〕
黑牛尾烧存性研末，每服二钱，酒下三服即效。
〔久疟阴疟效方〕
荞麦面不拘多少，用鳖血和成丸，阴干。临发之日，朝东白汤下三钱，小儿减半，即效。
〔老年疟劳疟久不愈〕
鳖甲（醋炙黄，研极细）。每服一钱，入雄黄一二分，酒调下。隔夜一服，早晨一服，临时一服，无不断者。
〔止疟方〕
归身、制首乌、荆芥、山楂（炒各三钱），酒、水各一碗，慢火煎至一碗，露一宿、次日早晨温服。不论一日、二日、三日、及久病体虚者，皆可服，小儿减半。
知母、生槟榔、象贝（各二钱）、常山（一钱），水、酒各一碗，煎至一碗，露一宿，早晨隔汤温服。体虚加人参三分，同服。凡服常山，忌食鸡肉三月。
大枣肉二个，去皮核，斑蝥二个，焙研，同入枣肉，研匀，加熟猪油少许，捣成饼子，指头大。贴在两眉中间印堂上，一周时即止。
蛇蜕一条（完全者）用纸包固，男左女右系臂上，勿令患者知，忌四目见。愈后送之野外，勿开看，不论一日、二日皆效。
端午午时，取虾蟆以大为佳，倒挂阴干，系臂上，勿令病人知即止。
〔三阴疟〕
疟久饮食如常者，用何首乌（二钱）、人参（一钱）、桂圆肉（十枚）、甘草（炙三分），水煎服即愈。
大淡菜煮烂连汁，陈酒下，久服即止。
南天竺子（隔年陈者），蒸熟，每岁一粒，每早晨白汤下。
陈香橼一个，切开，入雄黄末三钱，原合好，用纸封固，火煨至烟尽，取出为末，每服二三钱，米饮下。此方初起者宜服。
〔三阴疟年久不愈〕
野茄根（一两）、不沾水，不沾铁器，用无灰酒一斤，将根洗去泥，原酒澄清滤净，入根同煎一碗。临发日服之，即止。
〔疟痞〕
即病久胁下成块，疼痛，名“疟母”。核桃壳（煅灰研细末三钱）、木香（研细八分），好酒调服，三五次即消。
外用芒硝（五钱）、独头蒜肉（一两），共捣烂，贴患处，上用布盖之，并治诸痞。
心腹痛（附胁痛、闪痛）  ***************************
〔总论〕
心痛即胃脘痛，有寒有热，或气逆、或痰饮、或虫、或死血，皆能致痛，如真心痛，大寒直中中宫手足青冷过节，随发随死，非药可治。白杨花煎汤服，或可，救治，又名“天蜈蚣”（北京甚多）
〔胃脘食滞、气逆胀痛〕
凡宿食停滞上焦者，心与腹相连皆痛，兀兀欲吐，欲其速效，用伤寒门吐法即止。陈皮、藿香（各一钱半），香附、乌药、泽泻（各二钱）、木香（七分）、厚朴、枳壳（各一钱），水煎服。
如食重者，加山楂、麦芽（各二钱）。如寒滞者，加焦干姜（一二钱）、如气逆之甚者，加沉香、青皮之属。
如呕而兼痛者，加制半夏、丁香之属。如兼疝者，加荔枝核煨熟（二三钱）。
〔寒滞痰饮痛〕
胸腹胀满，呕哕，痛时手足厥冷，遍身冷汗，便清不渴。丁香、白豆蔻等分为末，姜汤调下五七分，日二三服。即愈。
良姜、香附炒各等分为末，白汤调下二钱，即效（因寒而起者，良姜多一倍；因气而起者，香附多一倍）。
〔通治心痛〕
即胃脘痛初起，用淡豆豉五钱，煎汤半盅，服下即止。
久痛屡发者，荔枝核煨焦研碎一钱、木香（七分）为末，白汤调服或酒调幅，神效。
二蚕沙不拘多少为末，滚水泡过，滤净晒燥，每服一二钱，白汤下。
“万灵膏”贴当痛处，三五十日除根。
坛香孔内泥，冲酒服效。
瓦棱子即蚶子壳，醋煅七次为末，每服三钱，白汤下。
诸药不效者，用玄胡索三钱，酒煎服即止。
牙皂角不拘多少，微火烧烟，甫尽取起为末，以烧酒调服五七分，即效。
年久心痛，不可忍，醋煮小蒜头食饱，勿着盐，不拘十年、五年，随手见效。
〔腹痛〕
有寒、热、食、痰、死血、肠痈、虫、疝之不同，大要以甘温为主，惟夏秋卒然痛不可忍，照暑症治之，如热则大便燥闭。如阴症痛，四肢逆冷或冷汗。如热宜凉散，佐以甘温。如阴症，宜服“理中汤”治之，方见《黄胆症》。
或巴豆（三粒）、红枣（一枚），同捣烂，裹缚脐上立止。
〔一切男妇心腹痛不可忍〕
葱头去根（二斤），炒热，布裹作二包，脐上熨之，如冷则易次包，如无葱则韭菜或食盐俱可。脐下忽大痛，人中黑色者，不治之症。
〔心腹虫痛〕
恶心吐水，痛极如咬，面清白少光彩，时痛时止，四肢微冷，痛定便能饮食者，是虫。干漆四两，慢火煅烟尽，醋糊为丸，绿豆大。食后或酒或醋下十五丸，日进二服。
豨莶草捣汁，醋调和服，即效。
石灰二三钱，和鸡蛋煎饼，食前服之。少顷虫从大便出。
虫咬如刺，生艾汁如无生艾，用熟艾（二两）水三碗，煎汁一碗，隔宿勿食。早晨空心先食香味之物少许，咀嚼勿吞下，令虫闻香，然后饮艾汁，虫自出，并治鬼击卒死及中恶腹痛。
如痛时，自上而下，自闻唧唧有声，搔抓无措，眠坐不稳，心下如刮，上连胸臆，乃积血不消，因火而动。不可认以为虫，而投以虫剂也。
〔心腹痰饮痛〕
痛时嘈杂不宁，如饥如饱，怏怏欲吐，吐即稍宽。姜半夏、猪苓（各二两）、白芥子、干姜炒黄（各一两）、陈皮四两切碎入盐水中拌浸晒干、炙甘草（五钱），俱为末，水法为丸。每服一钱，淡姜汤下。
〔蛔厥心腹痛〕
乌梅二个、川椒十四粒，煎汤服，即止。
〔淤血心腹痛〕
平日好食热物，致死血留于胃脘。山羊血（一分）烧酒化下，即散。
胸痹痛如椎刺，不能俯仰，汗出彻背，韭菜一斤捣汁服，即止。
〔郁火心腹痛〕
有因病久，郁热生火，温散不效者用山栀（一两）姜汁炒黑、木香（三分）水煎服。
初起即觉热者，用锅脐煤三钱，热童便调服，即愈。
〔气滞腹痛〕
乌药水磨浓汁半盅，加陈皮、苏叶各一钱半，同煎服。
〔九种心痛〕
千年石灰研，端午午时独蒜捣丸，如桐子大。每服十三丸，烧酒下。
〔肋痛〕
芥菜子研末，水调敷。
韭菜炒热熨之，即止。
有因肝火肋痛，或胁下如食积一条梗起者。黄连六两炒、吴茱萸（一两）汤泡四五次炒，俱为末，蒸饼，丸如绿豆大，每服三十丸，淡醋汤下，肝气平和，痛即止。
〔心气痛〕
生芝麻半升，候痛时，不必看，随手取来，不拘多少，放铜锅内炒黑为末，好酒下，一服除根。
〔七情交感丹〕
治一切公私拂情，名利失志。抑郁烦恼，七情所伤，不思饮食，面黄形瘦，胸膈痞闷疼痛。香附米（一斤长流水浸三日砂锅炒干为末）、白茯神（四两），俱研细，炼蜜为丸弹子大。清晨细嚼一丸，白汤或陈皮汤下。
〔闪痛〕
凡闪挫打伤腰肋痛，或不出血，皮肉青紫色者，先用葱白炒热，捣烂罨伤处擦遍。再用生大黄研末以生姜汁调敷。内服陈酒，以醉为度。即半年不愈者，立验。
脾胃（附呃逆、翻胃、噎膈）  ***************************
〔食伤脾胃〕
陈火肉骨，或白酒酒药，煅存性，砂糖调服，皆效。
〔胃强脾弱〕
饮食不能运化，胸膈胀闷不舒，白蒺藜（去刺炒黄取净末）十两，水法为丸。每服（二钱），空心白汤下。如食积重者，加山楂肉（饭上蒸三次晒干净末四两）。如呕吐作酸，口苦舌烂，有痰加苍术（去芦米泔水浸洗、刮去黑皮、切片、晒干炒黄、磨取头末十两）、川黄连酒炒净末（二两），蜜丸，白汤下，老年血枯之人，宜酌用之，恐苍术过于燥血也。
〔胃脘嘈杂吐清水〕
广橘红为末，五更坐起床上，安末五分于手心，男左女右干舐下，勿卧，服三四次愈。
〔饮食不住口仍易饥饿〕
绿豆、糯米、黄麦各一升炒熟，共磨成粉。每服一酒杯，以滚汤调服，三五日即效。
〔胸膈饱胀虚肿〕
苍术制如前末（四两）、陈皮、厚朴（各五分）、川椒少许、豮（猪去势曰“豮”）猪肚一具，去油净，入大蒜装满，线缝口。用冷热水各七碗，先烧滚入肚，煮至水干为度。取出捣烂无丝，合前药末为丸。每日空心滚汤下二钱，最速效。
〔呃逆〕
因寒而起者。良姜（一钱五分）、丁香（一钱）、柿蒂（二钱）、甘草（炙五分），水煎服。
柿蒂煎汤饮亦止。
日久不愈，连四五十声者。生姜汁一杯，加蜜一二匙，温热服之即止。
用纸燃刺鼻中，得嚏即止。
诸药不效，用硫黄、乳香各等分，以酒煎，令病人以鼻嗅之，即止。或单用雄黄，酒煎，嗅鼻即止。
〔呃逆灸法〕
妇人以乳头垂下，到处是穴；男子以乳头下一指许为卒，骨间动脉处是穴。男左女右，灸一处，艾炷如小麦大，触火即止（三壮不止者，不可治）。此最神效。
〔噎膈翻胃〕
凡人朝食而暮吐，暮食而朝吐。或食罢即吐，谓之“翻胃”。饮食膈噎，咽吞不下，谓之“膈食”二者名异，而症实同，盖翻胃未有不由于膈噎起，此症年老及血气枯槁者难治。惟痰火久郁，胃脘壅塞者，可渐次调治。
〔胃热呕噎〕
芦根五两，切碎，水煎空心服，即止。
凡噎症，用糯米粉以牛涎拌作小丸，煮熟食之即效。或水服牛口涎二匙，终身不噎。（以水洗净老牛口，用盐涂之，以荷叶包牛口，使耕力乏，即涎出）
〔气噎不下饮〕
枇杷叶去毛净蜜炙（五钱）、陈皮去白（一钱半）、生姜（三片）。水煎匀二次服。并治暴呕吐。
〔翻胃〕
芦根、茅根（各二两），水煎服（凡用芦根，取不浮露在外者）。
翻胃吐食初起，用树上黄香橼，粪内浸七日，再用童便浸七日，水洗风干，煎汤吃。
干柿饼，每用三枚，连蒂捣烂，用酒服甚效。
甘蔗汁一碗，入生姜汁半盅匀二次，服三次效。甘蔗汁又治中酒毒干呕者。
大鲫鱼（自死者一个，活者不效），剖去肠留鳞，用大蒜头去皮切薄，填鱼腹内，仍合，用湿纸包定，以麻缚之，又用黄泥包固，晒微干，炭火上慢慢煨熟，取出鳞骨俱去，用“平胃散”：姜炒厚朴（一钱）、陈皮（一钱）、米泔浸过苍术（一钱）、甘草（六分）共为末，杵丸桐子大，晒干收贮，勿令泄气，空心米汤下三十丸。
日久不效，用韭汁（二两）、牛乳（一盏）、生姜（五钱取汁）、竹沥（半盏）、童便（一盏），和匀。温服效。
曾治一人，饮食一二日后，一齐吐出，气味酸变，病久肌肉尽落，皮枯羊粪，诸药无效。用“千金方”：猪板油（十两熬净去渣）、白蜜（八两）炼净，二味再入铜锅内熬数沸，入生姜汁（三两），和匀，取起成膏，不时含服含化。初吃一服，尚吐一次，连吃三服全愈（原孙真人治关隔不通神方也）。
久吐枯燥，有服人乳多吃燕窝而愈者。
〔冷涎翻胃〕
其形发时先吐冷涎，次则吐食，因劳而起者多。用大黄（一两，生姜自然汁半茶杯，炙大黄令燥，浸入姜汁内，再炙再浸，以汁尽为度）切焙为末。每服（二钱），用陈皮（一撮），葱白（二茎），煎汤下。
〔膈食〕
马子碱火煅透（四两）研细，蜜水调服。
〔隔气〕
沉香（一钱）磨汁，白汤徐下。
凡噎膈症病久，已经血枯，肠结羊矢，口吐蟹沫，或年过五十岁者，勿服峻利之药。
腰痛  ***************************
〔总论〕
腰痛有湿、热、寒、滞、肾虚之不同。然患者起于真阴不足者多，故宜培养肾气。其实邪腰痛者，十之二三耳。
〔湿热腰腿痛〕
痛时腰骨如板，不能俯仰，遇阴雨或久坐而痛更盛者。用苍术（米泔水浸一宿，焙燥切片）（三钱）、防风、黄柏（酒炒各一钱），水煎空心服，以好为度。
〔寒湿腰痛〕
威灵仙（五钱）、好酒（一斤），蒸出味，每日空心饮二杯，得微利下即效。并治痰积腰痛、寒湿脚腿痛。
〔腰痛如刺〕
面肿垢黑，气血虚惫，发落齿枯，唾涕痰涎，痛不能行立者。新鹿角（心黄者勿用，刮去黑皮，取白者锉屑，四两炒黄）为末，加牛膝五钱为丸。每服空心酒下二钱，神效。并治淤血积痛。
凡腰痛难忍者，用丝瓜根烧存性，为末。酒下二钱，立止。
腰痛屈而难伸，山楂（三钱研末），盐汤下。
〔肾虚腰痛〕
痛时悠悠戚戚，屡发不已，劳动即痛。杜仲、补骨脂、青盐，共为末，入猪腰子内蒸熟。好酒下，连服数次即效。
小茴香研末，煨猪腰子，服亦效。
羊肾为末，每服酒下（二钱），日三服，大能补肾气，益精髓。
〔跌扑瘀血腰痛〕
橘红（炒）去皮（二钱）为末，酒调下，日一服。
诸药食毒  ***************************
〔解诸中毒〕
一觉腹中不快，即以生豆试之，入口不觉豆腥气，乃是中毒。急以升麻煎汤连饮，以手探吐即解。
白蜡（一块研细），清水搅匀服下，得吐泻即解。
〔百药毒〕
生甘草，或用绿豆煎浓饮之，能解百毒。
甚至口眼已闭，垂危而气未绝者，急以上白糖、淡豆豉、靛花、甘草（各等分研细），冷水调灌即醒。
或服药过多，以致头面浮肿，唇裂流血，或心腹饱闷，脐下撮痛者，用马料豆、绿豆（各三四合）煎汁，连豆服，以好为度。
服散风药过多，以致闷乱不省，用甘草同生姜，煎汁顿服。
〔中附子、天雄毒〕
绿豆、小黑豆（水浸捣汁服）或煎汁服。
〔中巴豆毒〕
口渴面赤，五心烦热，泄痢不止。川黄连（二钱炒），干姜（炮一钱），煎服。
芭蕉根、叶捣汁饮之，利止即安。
绿豆煮汁冷服之，皆效。
〔铅粉毒〕
肥皂水灌下，得吐即解，砂糖水调服，亦效。
〔生半夏毒〕
令人口哑，以生姜自然汁灌之。即垂危者，服之即解。
〔中钩吻毒〕
生池傍，与芹菜相似，无他异，惟茎有毛别之，误食杀人，急取鸡蛋须抱未成雏者，研烂和麻油灌之，吐出毒物可生。或白鸭血、羊血灌之，或用荸荠即甜桔梗（八两），水煎浓分二次温服。
〔野蕈毒〕
忍冬藤生啖之，或煎浓汁饮。
或煮黑豆汁饮，或饮地浆水（方见伤寒门）。并治食枫树蕈，令人笑不止。
〔闭口椒毒〕
误食之，舌麻心开，口吐白沫，甚者身冷欲绝，地浆水灌之，或饮醋解之。如只气闭，饮井水可解。
〔升丹毒〕
地浆水多服即效。口破烂者，先服绿豆汁。
〔误食桐油〕
令人呕吐不止，急饮热酒即解。
〔解果毒〕
麝香一分，煎汤服。或猪骨烧灰，水调服。
多吃白果成疯者，用白鲞（石首鱼之干者）骨煎汤服。
小儿多食菱成病者，用龟肉煮食即愈。
〔解中蛊毒〕
嚼白矾反甜，食黄豆不腥，吐唾于水内，沉下水底，乃是“中蛊”。或令含黑豆，豆胀皮脱者为蛊。初中在上膈者，急以白矾、建茶（各三钱），新汲水调下，得吐出毒物即解，不净再服。或服青油取吐，遇有蛊之处，见饮食上有蛛丝者勿食，先用炙甘草（一寸），嚼咽下，然后饮食即中蛊，仍吐出，再以炙甘草、生姜（各二三两），水煎，日三服。
〔酒毒〕
醉后经日不醒，用大黑豆（一升），煮汁，温服，即至将死，服之即效。
有因酒醉而气绝者，用尿桶洗去浮垢，急以滚水浇在桶内，片时，取其清汁，缓缓灌入口中咽下，鼻中有气息即生。
〔烧酒醉死〕
锅盖上气水半盏灌下，再以冷污泥搭胸前，燥即再搭，直至泥湿即效。
〔解食自死六畜毒〕
犀角磨浓汁。饮之即解。
豆豉煎浓服，或雄鼠屎两头尖者是，研末，和水服。或饮人乳二碗皆效。
〔食牛肉毒〕
猪牙煅灰灰水调服，或甘草汁亦效。
多食马肉毒，用芦根煎汁服。或多吃好酒亦解，皆忌饮水。
误食牛马生疔肉，用生菖蒲擂酒服。
菊叶或花或根捣汁服。
〔食狗肉毒〕
心下坚，或腹胀，口干，忽发热妄语，用芦根汁煮服。
凡食肉不消，仍饮本畜汁或脑即消。
〔食猪肉伤〕
杏仁煎汁饮，或韭菜汁煮服，或朴硝煎汤服皆效。
食物中未知何毒，用苦参煎汁饮，令吐出自安。
〔多食禽鸟毒〕
生白扁豆（研末），冷水调服。
误食鸟兽中药箭死者毒，用黑大豆煮汁，入盐少许服。
〔多食鸡蛋伤〕
米醋饮三四口即消。
〔解河豚鱼毒〕
香油一碗灌之，吐出即解。
橄榄煎汁，或芦根、粪清，皆可救之。
〔如诸鱼毒〕
只用橄榄煎汁饮，或用橘皮煎浓，冷服即消。（鱼无腮及腮大者有毒。如鳖肚下有红藻纹者有毒）。
〔解蟹毒〕
紫苏生姜煎汁饮。
大蒜汁、或黑豆煮汁，皆可解。
误同柿吃，大吐泻不止者，磨木香汁灌之即止。
〔解食鳖毒〕
饮蓝汁数碗即安，无蓝用靛青水亦可。
〔解食蚂蝗〕
多吃芹菜者有此疾，空腹时食黄泥小圆数枚，即从大便中出。
〔误食水蛭〕
食蜜即化为水。
凡井中生蛭，以白马骨投之即消。
误食诸虫，以香油灌之，取吐即消。
〔误食蜈蚣毒〕
舌头肿胀，以鸡冠血生饮之，伤损则用血涂上即消。
如误食毒物，肚痛欲死者，用鸡蛋（一枚）煮熟，连壳切开，将半斤入纹银一块（或小银器）于蛋黄内，将蛋合在肚脐上缚定一时，银上有黑色易，换二三次止痛。如食久不能吐者，以熟鸡蛋入朴硝，同捣为糊服下，肚泻后即安。
凡饮食虑有毒者，入麻油多煮可解。
〔一切食毒〕
不知中何毒，一时无药可解者，荸荠、生甘草（各二两），水煎待冷，入白蜜少许，分三次。
〔解闷香〕
触之昏迷不省者，饮冷水即醒。

卷二  ——————————————————————————————————————————————————————————————————————————————————————————

血症  ***************************
〔总论〕
血症有吐血、唾血、咳血、衄血之别；大抵多属于热。盖脏腑有热大逼之，然后血涌溢而出也。
吐血即呕血，属胃经兼肝经，多因酒过，或食热物太过，或劳伤用力太过也。有淤血紫黑色者，吐之无妨。若鲜红者，则火太盛。若劳伤而吐者，未尽属火也。
唾血、咯血，出于肾经兼脾经。因色欲太过者，多咳血、嗽血，出于肺经兼肝经。乃酒色怒气，种种不节，咳嗽有痰，痰中带血也。
衄血，鼻中出血也，属肺经兼肝经，治法须究其因，若饮食过饱。负重伤胃而吐者，调胃安血，思虑伤心，积热而吐衄者，需补益心志，积热则清之，如气郁则顺之。脉宜沉细，不喜浮数。吐而不咳易治，唾中带红丝者难医，为有内损也。
有因怒气伤肝，肝木火旺，侵克脾土，致肝不能藏血，脾不能统血，忽然血晕，不省人事，吐血至升斗者，一时切勿用寒凉之剂，及骤用补药。先服童便二三碗，得血止瘥安。次用归身、丹参、丹皮、生地、熟地、远志、枣仁、茯苓（各一钱半）、炙甘草（五分），水煎服，和童便一盏服。临卧用广西真山羊血，每服三分，引血归源。不过三服，其血自止，然后徐用气血兼补之剂，宿疾自霍然矣。
〔吐血不止〕
白茅草根水煎服之。按：白茅草根（除肠胃中宿热），止吐血，消淤血，利小便，凡劳伤而中气虚者，常服最有益，味甘平无毒。
白薄纸五张烧灰，水服立效，此方甚奇。
蒲黄、生地（各一两），忌铁器，水煎，再用藕节（七个），捣汁入药，食后温服。
韭菜根于净石臼内木杵捣烂，入童便在内，布帛滤去渣，只将汁与便以碗盛之，置火边令热。浊者俱下不用，只取汁便之轻者，服之立效。
嫩荷蒂七个，擂水服之甚佳。
经霜败荷叶烧存性，研末，新汲水调服（二钱）。（按：《本草》荷叶灰止吐血，莲房灰止泻血。）
〔血热妄行〕
生荷叶、生艾叶、生侧柏叶、鲜生地各等分捣烂，丸如鸡子大。每一丸水煎去渣服。
不拘吐血、鼻血，妄行不止。鲜生地（二三斤），取汁服即止。如病久者，用干生地煎浓，日饮三五次即效。
〔酒伤吐血〕
饮酒过多，热积胸膈，以致吐衄。葛花（二两）、川黄连（四两），俱为末，以大黄末熬膏为丸，如桐子大。每服百丸，温汤下。
〔妇女吐血不止〕
益母草捣汁（一盏），和童便（半盏），炖热服。如无鲜者，以干者（二两），煎汁和服。或用韭菜连根取汁，和服同效。
〔血喷成升斗者〕
花蕊石不拘多少，煅存性研如粉，每用（二三钱），用童便一盏炖温，食后调下。止后，用人参煎汤补之：须熟睡一觉即安。
如吐出淤血至升斗，及跌打损伤瘀血冲心，与女人血崩等症，用真广西山羊心血。每服三分，用无灰陈酒下，立见神效。
〔久嗽以致吐血〕
鲜桑白皮（一斤），米泔水浸刮去黄皮，锉细，入糯米四两焙干，同捣（为细末）。每服二钱，米饮调下，以好为度。
〔吐血咳嗽〕
藕节汁、梨汁、茅草根汁、萝卜汁、鸡冠油、麻油（各四两），煎膏早晚服，即愈。
真阿胶（五钱）蛤粉炒、天冬（去心一两）、川贝母水洗去心（五钱）、白茯苓（五钱）、杏仁汤泡去皮尖炒黄（五钱）、甘草（五钱），俱为末，炼蜜丸如龙眼核大。不时噙化一丸。
〔夜热咳嗽口燥吐血初起〕
枯黄芩（四两），用猪胆三个，取汁拌匀，饭锅上蒸透晒干三次，为末，米糊为丸。每服（二钱），空心白汤下，轻者（四两），重者（一斤），无不全愈。
〔痰中带血〕
肺热咳嗽初起，萝卜汁半盏，入盐少许，服之立效。如因虚损而起者，童便和竹沥服之即止。
〔咯血〕
喉中常有血腥，一咯血即出是也。或鲜或紫，又如细屑者皆是也。白芨（一两）、藕节（五钱），各切片焙燥为末。每服（一钱），白汤调下立效。
新丝绵烧灰五分，好酒下即效。
嗽久虚劳咯血，五倍子炒研末。每服五分，渐加至一钱，茶调匀，米饮下。
〔心肺受热受暑吐血〕
真桑黄每用三五钱，煎汤服，以好为度。
枯黄芩（二两）、桑皮（一两），水法为丸。每服二钱，白汤下，日二服，以好为度。
〔妊娠吐血〕
马屁勃研末，浓米汤调服五分即止。
〔鼻血不止〕
好陈酒烫热，自足浸至膝脘，以汗出为度，凶者浸至半身，再无不止。
栗壳烧存性研末，米饮调下二钱立止。
刀刮指甲细末，吹入鼻中立止。
本人头发烧灰，吹入鼻中立止，或乱发烧灰存性，去火毒，井水调下（一钱五分），并用少许吹入鼻即止。
纹银一锭，烧红烫足心，或用红线一根，紧扎手上中指中节，右鼻扎左指，左扎右，皆立止。
大蒜头捣烂，厚涂足心即止，附子末，酒调涂足心亦效。
纸燃蘸麻油入鼻取嚏即止（有人一夕衄血盈盆，用此而效）。
白纸一张八摺，水湿铺于头顶上，用熨斗微熨之，立止。
用小豆大艾丸灸项后发际、两肋中间，即常人括痧处，三壮立止。盖血自此入脑，注鼻中出也。
久衄虚者，用栗壳灰（二钱）、人参末（五分）、黄连末（一钱），人乳调服立效。
人乳、童便各一杯，和酒少许，炖热服立止。好后，多服润肺之剂，或用枇杷叶刷去毛，蜜炙泡汤当茶吃，久服不再发。
〔九窍出血〕
黄荆叶捣汁，和酒服之。墙上青苔揉匀塞之。
生大蓟一握，捣汁和酒服。（如无生者，以干者为末，冷水调下三钱。）或以冷水浸足，或以冷水喷面，皆可救止。然此症名曰“上厥下竭”，百中救一耳。
劳损诸症（附怔忡、不寐、盗汗）  ***************************
〔骨蒸劳热〕
地骨皮（一两）、小青叶（三钱）、六月雪（五钱）、胡黄连（一钱）、米仁（三钱）、柴胡（二钱）、用嫩鸡一只约一斤许，取乌骨者佳，用铜刀宰，白酒洗，将药塞鸡内，线缝，酒水少许盛碗内，蒸熟食之，鸡骨同药炒燥为末，炼蜜丸如桐子大。每巳申时服三钱，白汤下，数次即效。
青蒿子连叶去梗约（一斗）、水（三升）、童便（五升）、煎取（一升半），去渣，慢火熬成膏，甘草末收之。空心白汤调服五茶匙，最效。
〔五劳七伤咳嗽吐血〕
白蒺藜（二斤）炒去刺研末，枸杞子（一斤）慢火炒、黑芝麻（二斤）炒极熟研、牛骨髓（二斤）化开去渣、白蜜（二斤）炼去渣。将上三味药末同髓蜜和匀，盛瓷盒内，锅中蒸熟，丸如弹子大。随意食之，白汤送下甚效。
〔气虚血弱饮食减少〕
莲子肉不拘多少，去皮酒浸一宿，入猪肚中煮，捣烂成饼，炙燥为末，酒糊丸桐子大。每服百丸，白汤下。
〔补中益气汤〕
治劳役负重，内伤元气，或中气不足，体倦食少。人参、黄芪（炙）、白术（土炒）、炙甘草（各一钱半）、当归（一钱）、广皮（五分）、升麻、柴胡（各三分）、加姜、枣水煎，空心服。
〔六味丸〕
治肾气虚损，新久憔悴，盗汗发热，瘦弱烦热，吐血、下血等症。人乘阴虚者十之八九，中年以后，宜常服之。熟地（八两）、山萸肉、山药（各四两）、茯苓、丹皮、泽泻（各三两），为末，蜜丸。每服（三钱），白汤下。
〔棉花子丸〕
久服乌须黑发，暖腰肾，起痿弱，种子，阳虚者宜之。棉花子（十数斤，滚水泡过，盛蒲包内，闷一炷香，取出晒裂，取仁去衣净三斤，压去油，酒浸一夜，再蒸三炷香晒干）、破故纸（一斤，盐水泡一夜，炒）、枸杞子（一斤，酒浸蒸晒干）、杜仲（一斤，姜汁炒去丝）、兔丝子（一斤，酒煮炒燥），俱为末，蜜丸，桐子大。每服三钱，白汤下。
〔胡麻丸〕
黑芝麻一斗酒拌，九蒸九晒，以汤脱去皮，炒香，杵为末，炼蜜丸，弹子大。每日空心服一二丸，能补虚羸，润肺腑，益精神，疗一切疾病，去风。服至三年，白发还黑。黑取其入肾，蒸去其寒滑之性耳。
〔冬瓜仁丸〕
治男子五痨七伤，补肝明目。老冬瓜仁（二升），以绢袋盛，投三沸汤中。须臾，取起晒干。如此三次，又以苦酒渍之二宿，晒干为末，水法为丸。每服三钱，白汤下。久服悦颜色，延年不老。（按：本草极赞性味平和，功效之妙）
〔痨症〕
不拘男女，用鲜剥出小胎羊，砂锅内焙干为末，淡酒调服。
腌鳗鱼细嚼其骨，能追痨虫。
元参（一斤）、甘松（六两为末），加炼蜜（一斤和匀），入瓶中封闭，埋地下十日，加炭末（六两），再埋五日，取出烧之，常令闻香，疾至愈。亦可熏衣被。
栗子煮粥食，或羊肾煮粥食，大能补肾，益腰脚。
芡实煮粥食，能固精气，明耳目。
〔乌须种子丸〕
治男子精虚无子，肾水不足。小黑豆（二升，砂锅内酒煮熟晒干），破故纸（十两，盐水炒），兔丝子（一斤，酒煮晒燥），枸杞子（一斤酒炒），川椒（八两，去闭口并椒目，先扫净土地一块，炭火烧红水泼湿，将椒放在地上，用布衬之，以瓦盆盖之，一宿取用）、鱼鳔（一斤）蛤粉炒成珠极，焦不可生，俱为末，酒糊丸，桐子大。每服三钱，空心白汤下。
〔传尸痨〕
血气未甚虚损者，不必多方，早服此味，则虫不能为患，无有不愈。此方传自神授，济世之功，不可尽述。川椒（二斤）照前法制研末酒煮，米粉糊为丸。每服三十丸，渐增至五六十丸，白汤下。
〔返本丸〕
补诸虚百损。黄牛肉（去筋膜切片，水浸一宿，洗二三遍，用无灰酒入瓦罐内，盐泥封固，文武火煮一昼夜，取出如黄沙样为佳，焦黑无用焙干为末，每用八两）、山药（盐水炒）、白茯苓、小茴香、莲肉、盐水炒（各四两），为细末和匀，用酒煮红枣去皮核同捣为丸。每服三钱，淡酒下。
〔怔忡〕
其症心中如有人欲捕状，人参、茯苓（各三钱）、制半夏（二钱），水煎服，久服不发。
〔天王补心丸〕
人参、玄参、丹参（酒洗各一两）、生地、归身（酒洗各二两）、天冬（去心）、麦冬（去心）、远志（去骨甘草水泡）、柏子仁（去油）、桔梗、枣仁（去壳炒黑）、杜仲（姜汁炒）、生甘草（各一两）、白茯神（二两）、五味子、百部、石菖蒲（各五钱）、俱为末，蜜丸每丸重二钱，朱砂为衣。临卧时服，大能养心神，益智慧，生精补血，安睡不忘。
〔不寐〕
灯草煎汤，代茶饮，即得睡。（每日向晚以后，勿饮茶，勿多言静养。）
或用人参、当归、远志肉（各一钱）、白茯神（一钱半）、枣仁（炒黑）、炙鳖甲（各三钱），水煎服。
以新布火炙热，熨目即睡。
大黑豆蒸热囊盛作枕，冷即易之，即得睡。
〔盗汗〕
睡着有汗，故曰“盗”，阴虚也。莲子（七粒）、黑枣（七枚），浮麦、马料豆（各一合），水煎服，三次愈。
五倍子研细末，以津吐调涂脐中，用绢帕包住，一宿即止。
病后体虚者，用黄芪（六两）、甘草（一两），各用蜜炙数次，出火气。每用（一两），水煎服。
〔自汗〕
病后身体虚而出汗，阴虚也。麻黄根、黄芪等分为末，飞罗面打糊丸，桐子大。每用百丸，浮麦汤下。
经霜桑叶煎汤服，即止。
多食鲜山药自止。
黑豆腐浆取衣一张，同豆浆一碗，每日清晨食之即止。
炙黄芪、小黑豆等分，煎服。半月全愈，诸汗皆治。
凡虚损症由劳力过度而成者，得安养药食之功，尚在易治。若由偏性七情六欲而成也。药力之功居其三。惟静养之功，方可回天。随分忘其家业，住于安闲之所，清心寡欲，去其酒色财气之私心。
清晨醒即起，醒而再睡，易于神驰而昏乱。物我相忘，安神静坐。若有妄念，即徐步自审，此念因何而起，如何而止，与身心无益之念去之。
静则再坐，动则再步，此即道经之回光也。如此行一炷香，少顷再行。必得必息相依，呼吸自然。坐时以口生精液，久久自多，满口运气咽下。坐起周身筋骨安舒为验，《道经》云：“人之精华，上注于目。”此人身之大关键也（此指坐时神注两眼齐平，处如平时，心神内守，两目不动）。试细思之，一日不静坐，此光流转，何所底止？若一刻能静坐，万劫千生，从此了彻，万法归于静，真不可思议，此妙谛也。
然工夫下手，由浅入深，由粗入细，总以不间断为妙，工夫始终则一。依此法参之，可以超凡入道，岂特却病而已哉？即行、住、坐、卧，皆要安神内守。行之半月，即有奇功，加之善愿助之，可以希仙矣。
若从服奇药，或逆气闭息，非徒无益而有害。
胀满诸症  ***************************
〔总论〕
“胀”与“满”不同，胀者胀于皮肤之间，非脏腑肠胃之内，满者满在肠胃之内，如饱满一般。胀多属虚，而满有虚实之别。实者属热，中气郁滞不行也，若大便结、小便赤、口干，体壮者宜下。如虚则吐食，或食不下，大小便清利，以指按之陷者为虚。或朝宽而暮急，或朝急而晚宽，皆属气虚，宜温补。
妇女满胀兼积血者多，治宜行血。又若男、妇四肢节痛而兼肿，则属风湿。又有周身四肢皆肿，乃表病也。有先胀满而后肿者可治，若先肿而后胀满者难治，男从脚下肿而上，女从头面肿而下，为顺可治，反此则难治也。
四肢安而腹独胀者为“豉胀”，其治之法，须审其气鼓、水鼓、湿鼓、食鼓之不同，大抵气与水者居多。将手指按病人腹上，有窝者可治，脉壮者易治。若脉细、脐肿突出者；阴囊无缝者；肚上青筋见，泻后腹肿者；皆不治。
〔满胀〕
气滞属实者。鸡内金（一个焙）、真沉香、砂仁（各三钱）、陈香木橼去核（五钱），共为末。每服五分，姜汤下。
土鳖即接骨虫，瓦上焙燥，每用一二个，以沉香一钱，磨水调服甚效。
〔气虚中满〕
或因病后，或劳役过度，胸腹痞满者，宜“补中益气汤”（方见劳损门）多服取效
〔气鼓〕
陈年大麦须，水煎汤服，泄气即消。再以清补药服之，不再发。
〔一切鼓胀〕
雄猪肚一具洗净，入大蒜四两淡煮烂，去蒜连汁食之，连吃五七次全愈。忌盐、醋、酱百日，不再发。
〔水鼓〕
赤尾大鲤鱼，用大蒜二两淡煮食，以好为度。
或服陈皮、木通、大腹皮盐水洗、茯苓（各一钱）、车前子、米仁（各三钱）、茵陈（一钱半）、榔槟（八分），水煎服，忌食盐。好后，调养脾胃，方无后患。
真水银粉（二钱）、巴豆肉研去油（四两）、生硫黄（一钱），研成饼，贴脐上，黄水自下，贴时，先以棉二片铺脐上，次贴药饼，外用帛缚之。如人行三五里，黄水自下。待三五度后，去饼温粥补之，调理脾胃自愈。久患者，隔日取水，一药饼可治二三十人。
凡水豉食盐太早，复发无药可治者；用大蛤蟆（去腹中肠肚，不见水切碎），用湿豆腐衣裹吞二三枚。一周时后，水从小便中出，仍食淡可治。
〔腹胀及四肢发肿〕
干鸡屎半斤，酒一斗浸七日，日饮三杯，或炒燥为末，酒下二钱即效。
鸡屎炒研，沸汤淋汁，调木香研、槟榔炒研（各一钱），即效。（按《本草》：鸡屎白微寒无毒，治瘕症鼓胀，诸药不效者，用之即验。用此等方，勿与病人知之。）
鸬鹚鸟焙干为末，米饮调下，亦效。
〔妇人血豉〕
马鞭草、刘寄奴，煎浓服。
黄疸症  ***************************
〔总论〕
其症有黄胆、谷疸、色疸、劳疸、酒疸之分，大抵多属湿热。盖湿热积于脾胃之中，久而不散，故致土色形于面与肌肤也。
凡郁郁不得志之人，多生此病。虽云，湿热不可纯用寒凉，必佐之以甘温，行之以渗泄，则湿易除，热易解，其病自愈。若纯用凉药，重伤脾土，湿未必除，热未必解，反变为腹胀者有矣（脉宜洪数浮大，如微涩即难医）。
〔谷疸〕
谷疸者，食已头眩，心中怫郁不安，饥饱失调所致，胃气蒸冲而黄。苦参（二两）、龙胆草（一两）碎、牛胆汁（一两），入炼蜜少许，丸如桐子大。每服五十丸，滚水或生姜汤下。
〔酒疸〕
酒疸者，身目俱黄，足胫肿，尿赤、面黄、赤斑。因酒后胃热，醉卧当风，滞湿得之也。葛根（三钱）、山栀仁、淡豆豉、枳实麸炒（各二钱）、炙甘草（二钱），水煎服，以好为度。
〔黄疸〕
黄疸者，多起于饮食劳倦，脾土不能运化，湿热内郁所致，通身面目悉黄如金。白术、猪苓、泽泻、茵陈（各一两）、茯苓（一两五钱），为末。白汤调下五钱，日三服，多饮热汤，汗出愈。
田螺去尾，单取头肉，以米醋浸吃数次愈，如吃时，觉腥气者，非黄疸也。
凡患疸症，宜多吃荸荠，不拘生熟自效。如黄焦色而兼渴者难治。
〔食积黄疸〕
老丝瓜连子烧存性为末，每服二钱，因面得病者面汤下。因酒得病者，淡酒下，连进数服即愈。
〔女劳疸〕
大劳大热之后，或房劳之后，为水湿所搏，以致日晡发热畏寒，膀胱急，小腹满，目黄，额上黑，腹胀如水，大便黑色时溏，故云“黑疸”。白术、茯苓、白芍、炙黄芪、白扁豆（炒各三钱）、炙甘草（一钱），加生姜五片，枣二枚，水煎服，以好为度。
凡疸症好后，忌盐及糟鹅百日。
〔一切黄胆通治方〕
平地木（生于山上，随处有之，叶似山茶而色老，冬结红子，如南天竺子，木本，高尺许者多，至冬不凋）采叶煎汤当茶饮，数日即效。
黑山栀、萝卜子炒各等分为末，每服二三钱，即饮食不进，病至垂危，有湿热者，服三钱，二三次，如虚黄者，减轻服。
用天青地白叶（生于平野者多，叶似山茶而狭，面青底白，故名“天青地白”，春结子，形如鼠屎大，至清明时，色即红黄，其味似橘，可以点茶，故俗名“茶橘”，梗上有刺），采叶煎汤调服，每日煎汤当茶吃，立能见效。
三白草，捣汁一茶杯，冲生白酒，空心服（冬用根，如干者，研末三钱酒下）。
枸杞根捣汁，用生白酒热冲服。
土牛膝四两生、生白酒三碗，煎六气沸，空心连服三日除根。
益母草捣汁一盅，好酒送下，泻三五次即愈。
凡好后，忌一切鲜发之物，并宜食淡。
〔虚疸〕
阴虚病后，调理失宜，以致周身色似黄疸者，其状腹鸣口淡，怔忡微热，四肢无力，怠惰嗜卧，脚软脉细。以“理中汤”治之：人参、白术（土炒各二钱半）、炮姜、炙甘草（各一钱），水煎，空心服。
〔食积脾病黄肿〕
青矾（四两火煅成赤珠为度）、死身（四两酒浸七日焙燥）、百草霜（三两），俱为末，以浸过归身酒为丸，如桐子大，每服五丸至七丸，温汤下，一月后全愈。
〔瘀血发黄〕
起于伤力，或因跌扑，身体发热，小便利，大便黑，脉芤涩者是。桃仁、丹皮（各一钱）、桂枝、枳壳（各八分）、生甘草（六分），水碗半煎至一半，入大黄炒熟（一二钱），再煎一二沸。五更时，热服，利下黑物即愈。此即“桃仁承气汤”，治一切淤血胀满，大实大痛。手不可近者，加重服之，立效，需量人虚实用之，不可乱投。
〔黄汗〕
身体俱肿，汗出不渴，其汗能染衣如柏汁。此由脾胃有热，汗出为风所闭，热结于中之病也。生黄芪、赤芍、茵陈（各二两）、石膏（四两）、麦冬（去心）、豆豉（各一两）、炙甘草（五钱），俱为末，每服五钱，淡姜汤调，食远服。
〔黄病〕
“六味丸”（方见劳损门），照分量，加青矾二两（即绿矾中颜色深，拣净者，醋炒红），为末和匀，蜜丸，每服二钱，白汤早晚下。
痞积诸症（附虫积）  ***************************
〔总论〕
丹溪论积聚症瘕不一，积者，停续之总名也，宜以在中、在左、在右分治。凡块乃有形之物，气不能成形，痰与食积死血而已，在中为痰饮，在右为食积，在左为死血，大法盐以软之，坚则削之，行气开痰为主，久痞及老年者，大约不宜妄动，虚损人亦不宜乱治，而孕妇尤不宜治痞，恐伤其胎也，慎之，慎之。有此症者，大宜戒气恼，及冷物发气等项。不然，恐再发难治。积聚之脉，实强可生，沉细难愈。
〔治痞积方〕
不拘何膏药二张，以一张揭开，用白倍五分，研细糁之（小儿只用三分）。再以一张粘上，将背面贴患处，以布包好，数日痢化，治皮里膜外者，效尤速。如贴膏药后，腹中胀闷，乃痞积将散，须服枳壳（八分）、大腹皮盐水洗（一钱）、苏梗（八分）、厚朴（一钱二分）、青皮、莪术（各八分）、山楂（二钱）、乌药（六分）、香附（一钱五分）、缩砂（五分）、广木香（三分），水二碗，煎六分。空心服，三四剂愈。
〔痞块熨法〕
葱白同蜜二味捣烂，浓涂患处上，以布盖，用熨斗微火熨之，痞即消。愈后，宜服“四物汤”（方见中风门）以养气血。
〔消痞膏〕
大黄、朴硝（各一两）、独部蒜（七枚），同捣烂贴患处即消。
水红花无花，用子捣取汁，每汁一碗，水三碗，桑柴火熬成膏，量痞之大小，用纸摊贴，以好为度。仍将膏用酒调服，忌荤腥油腻。
独部蒜、穿山甲、真蕲艾等分，将穿山甲洗净，瓦上煅过成炭研细，又将艾拌匀，同蒜捣烂贴患处照痞大小药味量加，候线香一炷为度。
〔腹中痞积〕
观音柳即垂丝柳，煎汤露一夜，四更空心饮数次，痞自消。
如已成痞块，猪腰子两个切薄片，用木鳖子肉一两，与猪腰子相间缚定，外用湿纸包，火煨熟，捣如泥，加黄连三钱，研末为丸，桐子大。初服二十丸，乌梅甘草汤下。第二服加五丸，渐加至以痛为度，块从大便中出，神效。
凡服利药，或外治消痞之后，宜服人参（一钱）、熟地、当归（各二三钱）、白术（炒一钱半）、炙甘草（一钱），水煎，食远服，五七剂后，不再发。
〔诸物食积久不愈〕
海蜇（一斤），水煮化，加白荠四十九个同煮收干，每早晚空心吃五七枚，以好为度。
如食积作痛，白术（炒焦）、茯苓、制半夏（各一两）、萝卜子（二钱）、山楂肉（一两五钱）、陈皮（五钱），炼蜜丸，如弹子大。空心米汤下一丸即止。
如已成痞块胀痛。野芋头（一名仙人掌，同野芋一种。但此种叶较小，略似茨菇，叶有尖）磨烂和糯米粉淡煮粥。每早食一茶钟，不用油盐。十服之后，其积自消，甚效无害。
〔食积成痞〕
木贼草为末，每服三五分，白汤空心服即消。年远不过两服。
〔痰积成痞〕
瓦棱子火煅，醋淬三次研细，醋糊为丸，桐子大。每服三四十丸，淡醋汤下。
〔气滞似痞〕
胡桃肉，每两加明矾末三钱，同捣为丸，桐子大。每服三五十丸，好酒下。
〔鱼鲙生鲊积〕
生鱼多食不化，即成瘕症。马鞭草捣汁饮之即消。
生姜汁点汤服，或橄榄煎浓汁服皆效。
〔诸虫积〕
痛时口中清涎流出，汤饮不能进。用乌梅、花椒、生姜片煎汤服止痛。
于月之初一至初五六虫头向上，用芦荟（二钱）、使君子肉、雷丸（各四钱）、苦楝根向东不出土者佳，去皮及骨（一两半）、白芜荑仁（炒）、鹤虱草、槟榔（各五钱），俱研末，砂糖为丸，每丸重三钱。五更空腹时，先以猪肉汤少许吃下，随服一丸，虫尽不再发。
痿痹（附鹅掌风、鹤膝风）  ***************************
痿症之状，四肢难举，不能伸缩转动，状若瘫痪，而不痛者，乃因气血不足，属虚，勿以风治，误用热燥攻风之药，宜当归、白芍、杜仲、牛膝、黄芪、炒白术（各一钱）、熟地（二三钱）、知母、黄柏（各八分），水煎，空心服，自愈。
风痹之症，即今人所谓痛风也。盖痹者闭也，以血气为邪所闭，不得通行而病也。故宜行血养血药治之。
〔筋骨酸痛〕
十大功劳叶即老鼠刺叶，采一篮剪去叶上刺，好酒一斤拌蒸晒干七次、红花（五钱炒）、当归（一两）酒炒枯、虎骨（一两）炙酥，同为细末。砂糖调服二钱，日两次。
〔风气痛〕
一切肩背手足皆治，姜汁、葱汁、蒜汁、凤仙花汁各一碗，米醋一小碗，牛皮膠八两、先将五味汁煮浓，次下膠慢火熬成膏，出火毒。用布摊贴，立止痛。
麻油一斤，入独部蒜四十九个，葱头一大握，油内煎枯，去渣，加入血丹四两，铅粉四两俱炒黄，慢火熬至滴水成珠，倾入水内七日，摊贴患处，即能止痛。
凤仙花连子煎汤洗即效。
〔历节风〕
每遇天将阴雨，手足作痛，至夜转甚，肢节肿痛者。用松树节十斤，好酒三斗，浸二十七日。每服二盅，日五六次，以好为度。
腰腿风气痛不可践地，用松叶一升捣、酒三升浸七日，服之即效。（按：松节、松叶，大能治百节久风，去血肿风湿，治痹痛如神）
〔手足痛风冷痛如虎咬者〕
樟木屑一斗，以急流水一担煮沸，将樟木屑入大桶内，用沸水泡之。桶内安一踏脚凳，桶边放一兀凳，患者坐桶边，以脚在桶内熏之。候温洗，外以夹布单围之，勿令汤气入目，恐致坏眼，其功甚捷，一切风湿脚气肿大者俱宜。
〔风热臂痛〕
桑枝切段炒，水煎服。
小便黄涩者，用木通一二两水煎，服三次愈。
〔秘传黄豆丸〕
治湿痹膝痛，五脏不足，脾胃气结积滞。大黑豆一斗水浸透，甑上蒸熟，如造酱法铺席上，用荷叶覆盖七日，黄透取出晒干，去黄为末，炼蜜丸如桐子大。空心每服百丸，白汤下。并能壮力，补虚损，开胃进食，大有神验。
〔秘传药酒方〕
治一切风痹，手足麻木，肢体不仁，将成瘫痪之症，不拘男妇屡效。肉桂、秦艽、山萸肉、川断肉（各一钱）、广木香、牛膝（各三钱）、当归、枸杞、风藤、防风、黄芪（各五钱）、熟地、杜仲、木瓜、白术、丹皮、五加皮（各二钱）、陈绍酒二斤，连药入瓶内，隔水蒸出药性，待凉，加烧酒（十斤）冬用煮酒亦可。过七日，早晚饮三杯。如体素热者，去肉桂，加桂圆肉二两。中年之人，加甘菊五钱。
〔鹅掌疯〕
穿山甲、雄黄二味，火烧烟熏之，数次自愈（吕祖传方）。
鸡脑髓乘热掌心搓擦数次即愈。
真蕲艾四五两，水煮五六滚，入大口瓶内盛储，将手心放在瓶口熏之，如冷再煮热，即效。
活蟹煮汤，洗手即效。
〔鹤膝疯〕
三阴之气不足，风邪乘之，两膝作痛，久则膝愈大而腿愈细，因名“鹤膝风”，乃败症也。乳香、没药（各一钱五分）、地骨皮（三钱）、无名异（五钱），麝香（一分），共为细末，用车前草捣汁，入酒少许，调敷患处，不拘久近，敷三日愈。
用去湿膏药贴患处一二日，次用鲜威灵仙捣烂罨上，需略痛一日，出黄水即愈，仍贴膏药收功。
此症须内服人参（二钱）、白术、制附子、当归、白芍（酒炒）、熟地、川芎、防风、杜仲、黄芪、羌活、牛膝、甘草（各一钱），加姜一片水煎，食前服，多服易效。此方兼治附骨疽，皮色不变，大腿通肿，疼痛无奈，及痢后脚疼缓弱不能行，或腿膝肿痛等症。须配参方验。
疝气（附囊痈）  ***************************
〔总论〕
疝气症有各别，治亦不同。如寒疝，囊冷结硬如石，阴茎不举，或引睾丸痛，乃起于坐卧湿地，或寒月涉水，喜暖畏寒者是也。以温暖去湿之药治之。
“水疝”，囊肿如水晶，阴汗痒搔出黄水，或小腹按之作水声，乃得于醉酒行房，汗出遇风寒，湿结囊中，以逐水之剂下之。
“筋疝”，阴茎肿胀，或溃或脓，里急筋缩疼痛，痛极则痒，或挺出不收，溺浊如精，乃得于房中邪术所致，宜降心火之药治之。
“血疝”，状如黄瓜，在小腹两旁横骨两端，俗名“便痈”，得之春夏大暖，劳于使内，其气流溢，渗入脬囊，结为痈肿，以和血药治之。
“气疝”，上连肾区，下及阴囊，或因号哭忿怒气郁而胀，以散气药治之。
“狐疝”，状如瓦，卧则入腹，行则出，上下无定，如狐之惑也。以逐气流经之药治之。
“癞疝”，阴囊肿大，如升如斗，不痒不痛，因受湿气而生，多服去湿之药治之。凡患疝气者，杨梅不可与烧酒同食，食则实时举发，无药可解矣。慎之。
〔疝气初起〕
白凤仙花阴干，荸荠风干等分，烧酒浸服，日饮二三盅即效。
橘核炒去壳为末，每日空心温酒调服一二钱甚效。
山楂、苍术（各五钱），无灰酒碗半，煎八分热服，盖被出汗，数服愈。
〔寒疝攻痛及偏坠〕
不论老少，病在左，荔枝核一岁一粒，慢火煅存性，研末，空心好酒调服。年纪多者，不妨作数次服，须一日服之。病在右，小茴香盐水炒，研末，空心烧酒调下（三钱），黄酒亦效。
〔寒疝气上冲中脘筑痛〕
乳香箬上炙去油研细（二钱），生姜自然汁二钱，水一钟。同煎三五沸，通口服。
〔寒疝、诸疝心腹痛不可忍〕
当归（三两）、生姜（五两）、羊肉（一斤），共煮浓汁，每服半碗，日三服。如寒重加生姜，呕吐者加陈皮二两、白术一两。
玄胡索、小茴香等分、胡椒少许为末，每服二钱，酒调下，寒重加胡椒。
〔寒疝偏坠〕
大茴香（一两）研末、小茴香（一两），用猪尿脬一个连尿，入二末于内，系定入罐内，以酒煮烂，连脬捣丸，如桐子大。每服五十丸，白滚汤下。
〔热疝〕
乃火邪聚于阴分，大能作痛，必以热症热脉，或大便秘结，小便热少，烦热喜冷者是也。用紫背天葵草三两，好酒二斤，灰火上煎至十分之五，早晚饮一二杯，两次愈。忌铜铁器煎炒十日（即《本草》名“落葵”）。
〔水疝〕
苍术（八两），米泔水浸一宿，晒干用生姜八两葱白四两捣炒苍术，干去葱姜不用、茴香八两，用生姜汁四两。浸一二宿后，用盐炒燥、吴茱萸（汤泡三五次焙燥二两）共为细末，捣葱白成膏为丸，桐子大。每服五十丸，空心温酒下。
湿疝，阴丸作痛，艾叶、紫苏叶、川椒同炒热拌匀，乘热用绢袋盛夹囊下，勿令走气，冷即易之。
〔血疝偏坠肿痛〕
苏木煮酒服。
楮树叶、栗树叶，煮酒服，俱效。
以铁秤锤烧红淬酒服，亦效。
雄鸡翼毛，左患取左，右患取右，烧灰酒调下。
〔偏坠〕
鸡子（一个）尖上开一孔。入硫黄末（三钱），火煅成炭，研细，白汤下。
丝瓜叶烧存性三钱，鸡蛋壳灰二钱，温酒调服。
左里臁螺蛳骨上排起四指，是三阳交穴（内踝尖上3寸，胫骨后缘）灸七壮，止痛如神，即除根。
〔主心疝〕
山羊血不落水者，荷叶包裹，挂当风处阴干，不可着雨。遇此症，取三五钱冲热酒服。不饮酒者，滚汤亦可。并治诸疝。
〔癞疝〕
南星汤泡、山楂、苍术（各二两）、白芷、半夏（制）、枳实、神曲（各一两）、海藻、昆布（各五钱）、玄明粉、吴茱萸（泡三次，各二钱），为末，酒糊为丸。盐汤下，三五十丸。
〔木疝〕
即“木肾”、凡人心火下降，则肾水不患其不温。真阳下行，则肾气不患其不和，温且和，安有所谓木强者哉？木强则伤肾矣，故不可纯用燥药，当行温和散利，以逐其邪。病邪渐去，营卫流转则愈。需服“枸杞子丸”。枸杞子、昆布、吴茱萸汤泡二三次（各四两），南星汤泡七次，半夏（制），白芷、山楂去核、神曲（炒）各二两，滑石（炒）、苍术（盐炒）、橘核（各三两），俱为末，酒糊丸，如桐子大。每服五十丸，空心盐汤下。
〔诸疝举发，痛不可忍〕
荔枝核炒脆为末空心白汤下。或加青皮、山栀、山楂、茱萸各等分，炒末，仍用白汤调服。
大茴香同荔枝核炒黑，各半研末。每服一钱，温酒调下。
如兼肿痛，取旱莲草捣汁一盏，酒半盏和匀，炖热服，不论老、少、新、久，服之立效，以旱莲草能行血治血故也。
〔疝气囊肿〕
田间青蛙皮贴之效。
艾灸大敦穴。在足大趾肉甲相连之处，灸三壮即愈。
〔治诸疝〕
茄蒂，伏天晒干切片，交秋不用，蒸好，酒服自愈。
如主心疝，加砂仁五分蒸服。
箬叶烧灰冲酒服。
灸外陵穴（在脐左右开一寸半），灸七壮立效，永不再发
〔偏坠初起〕
小茴香盐水炒（一两）、穿山甲（炮五钱），俱为末，每服二钱，酒调下。
如肿痛，用雄黄（一两）、白矾（二两）、甘草（五钱），水煎温服。
偏坠大如瓜者，用鸭蛋九个，米醋二斤，锅内浸煮，以醋干为度，取出去壳，每食三个，好酒下，年久者二次愈。
〔木偏坠上下不定，疼痛不止〕
牡蛎（不拘多少），盐泥固济，用炭三斤，煅令火尽，冷取出。每用二两，加干姜末一两，同研和匀，冷水调涂患处，小便大利即愈。
内服玄胡索（盐水炒一两）、全蝎（五钱），俱为末，每服二钱，盐汤下。
〔囊痈〕
凡小腹作痛，牵引肾子，多寒少热，好饮热汤，乃疝气也。如阴囊红肿发热，小便赤涩，内热口干，坠重作痛，乃囊痈之症，不宜用疝家热药，清肝渗湿汤治之。川芎、龙胆草、天花粉、当归、生地、柴胡、山栀、黄芩（各一钱）、泽泻、木通、甘草（各五分），加灯心火煎，食前服。
溃后糁药，煅蚌壳、黄连（炒）、青黛各等分，研极细敷之。
〔阴肿核痛大如升者〕
捣马鞭草汁涂之。
韭菜地上蚯蚓粪，以生甘草煎浓调涂。
〔阴囊烂尽，只留二子〕
凤仙花子、甘草等分，研末，麻油调敷即生肉。（囊痈乃阴虚湿热流注于囊，结而为肿，至溃后睾丸悬挂者，犹不伤人。以其毒从外发？治当补阴清利湿热，取效者十有八九。）
老杉木烧灰存性、苏叶焙燥，各等分，为细末敷上，仍以苏叶包之。
〔肾子肿如水晶，阴汗潮湿〕
灶心土二升研碎，砂锅内炒热，加川椒、小茴香于上，乘温将阴囊放在上面，冷则再炒，三次愈。内服米仁朝东壁土同炒燥去土，水煮连汁服，多吃见效。
〔肾囊风肾子肿大〕
鸡蛋煮熟去白留黄，炒枯出油。再用老杉木烧灰存性，调油搽之。
〔囊痒〕
燥者，以油核桃取油润之。
湿者，五加皮、千里光、明矾、刘寄奴、豨莶草，煎汤洗之。
猪窠草生小猪时者，煎汤洗，陈壁土研末。扑上愈。
阴囊、肾茎、肛门瘙痒难忍，用陈葫芦烧灰存性，擦糁患处立愈。
痢疾  ***************************
〔总论〕
治痢大法，当祖述《内经》，参考诸家名论，方能尽善。或六淫之邪侵于外，或饮食之积伤于内，间或岁时疫气流行，皆能致痢。其病大率至三秋而发者。盖暑湿之邪偏多，伤气分则白，伤血分则赤，赤白相兼，气血俱病。
焦黄色者，食积也；绿豆汁色者，湿也；纯血无粪者，热毒极深也；杂下散血者，内伤也，五色备者，五脏俱受病也；青碧色者，有风邪，肝气实也。当分内伤、外感，虚实、寒热而施治。
初起头疼发热，四肢酸痛者，宜表散微汗之，勿骤服攻里之药。倘口干舌黄，里急外重，或日下数十行者，则攻里又不容缓矣。
手足热，能食为实；手足冷，不能食为虚。古人以行血调气为主，行血则便脓自愈，调气则后重自除。三五日内，宜通因通用，不可即服收涩之药而遽止之，必变生他病。惟日久正气虚而不止者，然后用补涩之剂，更需节饮食，慎起居，忌一切油腻面果之物。若宿滞未除，又增新积，肠胃何由而清？元气何由而复？渐至痞满恶食，成噤口痢，多至不救者有之。
痢稍久不宜下，胃虚故也，属热滞者十之六七。亦有虚而寒者，虚者宜补，寒者宜温，老年及虚弱人不宜下。
〔主方〕
黄连（酒炒一钱半）、黄芩（酒炒二钱半）、白芍（酒炒二钱）、木香、枳壳（炒各一钱）、槟榔（五分）、炙甘草（三分）。腹痛加当归（一钱半）、缩砂（一钱），再加木香、白芍（各五分）。后重小便涩，加滑石（炒一钱半）。白痢加白术（炒）、白茯苓（炒）、滑石、陈皮（各一钱）。烦躁闭急，再加大黄（五钱）。兼食积者，加山楂、枳实（各一钱）。
红痢加当归、川芎、桃仁（各一钱半）。初欲下之，再加大黄（五钱）。
红白相杂，加当归、川芎、桃仁（各一钱半），以理血。滑石、陈皮、苍术（炒各一钱半）以理气。有食积，亦加山楂、枳实。
赤黑相杂，小便赤涩者，加木通、泽泻、茯苓（各一钱）、黑山栀（五分），以分利之。
〔痢疾初起〕
水红花（近水边者）取花叶晒、炒、研，每服三钱。红痢蜜汤下，白痢砂糖汤下。
山楂肉（炒炭研末三钱）、槟榔（一钱焙研末）、陈细茶（二钱研）、红痢蜜汤下，白痢加橘红（五分）、木香（六分），同研末，砂糖调服即效。
《千金方》，用薤白一握，细切煮粥食即止。
灰苋菜子连叶阴干研末，每服三钱，砂糖调下。
〔白痢〕
痢下白脓不止，白面炒熟筛，煮米粥将好，入面和匀食之，即日痢百行，亦能见效。
痢下如鱼冻，用白鸭血好酒冲热服。
〔冷痢腹痛〕
肉豆蔻一两去皮，醋和面裹煨捣末，每服一钱，米饮下，即饮食不进者，亦能见效。
如食蟹冷痢，用鲜藕节洗净，捣碎煮汁热服。
白痢如冻臁，如鼻涕者，又宜干姜、缩砂、厚朴、肉桂之类温之。
〔热痢〕
痢下纯血鲜红，小便热涩而痛，脉息滑实有力，畏热喜冷，躁急多烦，服“益元散”（方见暑症门）。每服三钱，新汲井水调服，以好为止。
车前草取子叶，捣汁一杯，入白蜜半杯调服。或用大黄（一两），酒浸一日去酒，水煎，匀两次服。或加入煎药内服。
〔血痢〕
韭菜连根捣汁一杯，和酒一杯，温服最效。
荷叶蒂，水煎服亦效。
臭椿树取根上白皮、枯矾（各一两）、槐米（二两）、炙甘草（五钱），俱为末，水法为丸。每服三钱，米饮下，日两服。
血痢诸药不效，垂危者，取臭椿根白皮（五钱），酒二杯，煎一杯服下即效，屡验。
痢下纯血，麻仁汁、绿豆同煮食即效。
饮食不进，疼痛不可忍者，用延胡索炒为末三钱。米饮调下立止，或淡酒温下。
痢下清血，腹中刺痛，樗树根白皮切片炒，研末，米醋丸，如桐子大。空心米饮下三五十丸。
〔酒痢〕
痢血腹痛，或如鱼脑五色者，老丝瓜一条，连皮烧研，空心酒服二钱，以好为度。
〔不论赤白久痢〕
白扁豆花照本人每岁一朵，加冰糖三钱，陈细茶三钱，水一碗煎至六分服，缓一顿饮间，再用红扁豆花如前法煎服，屡验。
〔久痢不愈〕
桑树蛀虫屎炒燥，研细，筛过，砂糖调服即效。
〔肛门痛〕
久痢痛不可忍，炒食盐布包温熨之，或用枳实炙热熨之。
熟艾、黄蜡、诃子、烧烟熏之。
〔痢中脱肛〕
赤石脂、伏龙肝（即灶心土），研细敷之。
五倍子三钱，研入白矾一块，水碗半煎汤洗之。
大肠虚冷脱肛，用蜗牛一两焙燥烧灰猪脂调和，敷之立缩，最效。
〔清暑丸〕
治痢疾不拘红白，日夜无度，里急后重等症。用猪苓（酒炒）、赤芍、广皮、乌药、玄胡索（淡醋汤炒）、生甘草（切片晒燥研末各二两）、葛根（三两）、黄芩（三两酒炒）、泽泻（四两）拌炒、广木香（一两）切片研、俱为细末，用青蒿（三两）、苏叶（二两），煎浓汤洒药末上，如水法为丸。外用白云苓（四两）研末、滑石（八两）水飞为衣。每服三钱。
以白扁豆花二十朵、鲜荷叶（三钱），同煎汤吞下，或用陈年萝卜菜干，煎汤下更效。服一二次后，屡试立效，忌油腻荤腥面、蛋、生冷数日。如酷热之后，宜多备济人，惟白痢如鱼冻者勿服，水泻勿服。
〔噤口痢〕
古方，用石莲肉，二钱为末，陈米饮下。但石莲如无真者，用藕汁煮熟，稍加砂糖频服，兼进多年陈米稀糜，调其胃口必效。
丹溪方，用人参（二钱）、黄连（一钱姜汁炒），水煎浓，终日细细呷之，如吐再服，但得一呷下咽便开。又宜引热下行，用田螺一个捣碎，入麝香少许，罨脐中即效。
大蒜捣烂贴足心。并治小儿。
水蛙（即田鸡）一只，连肚肠捣烂，新瓦上烘热，入麝香三分，贴脐上，气通即食。
金鲤鱼一尾重一二斤者，治净，用葱酱入胡椒三五分煮熟，令病人嗅之，欲食随意食之，即效。
乌梅一斤敲碎，置盆中，用滚水十余碗泡熟，令病人坐盆上，待热气冲上肛门，温即洗。其人如睡去，即扶上床，煎陈米粥汤候之。如思食，即食半碗，少顷再饮，不宜多。若小儿减半治之。
诸药不效者，用水仙子即粪缸中蛆洗净，瓦上焙干为末，每服一二匙，米饮调下，便能思食，大有奇功。
凡噤口痢，如头痛、心烦，手足温热，未尝多服凉药，察其脉症，脾胃不弱者，乃毒气上冲心肺，以致呕而不食，宜用“败毒散”。茯苓、川芎、柴胡、前胡、桔梗、羌活、独活、枳壳、生甘草各等分，每服四钱，加陈仓米百粒、生姜三片、枣一枚，水煎温服。
若脉气微弱，或心腹膨胀，手足厥冷，初病则不呕，因服罂粟、乌梅、苦涩凉药太过，以致闻食先呕者，乃脾胃虚弱，用山药一半生，一半熟，炒为末，米饮下。
若虚寒甚，脉弱者，须“理中汤”（人参、炒白术、炮干姜、炙甘草各一钱）治之，水煎服。
〔渴痢不止〕
羊肺一具，和盐豉作羹食，三次即愈。
大小便症（附脱肛、便血、淋浊、遗精）  ***************************
〔大便闭结〕
胃实能食，小便热赤者，芝麻（二两）捣烂和水少许去汁、杏仁（二两）去皮尖研如泥、大黄（二两煨熟）、黑山栀（四两），俱为末，炼蜜入麻汁和丸，桐子大，每服五十丸，空心白汤下。
〔大肠实热秘结〕
生大黄（四两）、牙皂荚去子筋炒黄四钱，俱为末，蜜丸绿豆大。每服一二钱，白汤空心下，并治肠风秘结。
如年老不可服大黄者，柏子仁、松子仁、火麻仁（各一两），共研匀，用黄蜡五钱，熔化和丸，桐子大。每服二三十丸，空心米饮下即通。
苏子、麻仁不拘多少研烂，水滤取汁，煮粥食之，即津液枯燥肠风，服之即效。
〔风结血秘〕
或胃中伏火，大便秘涩不通，不思饮食，皆应润燥、和血、疏风，则自通矣。归尾、大黄煨熟切片研、羌活（各五钱）、麻仁、桃仁（去皮尖各一两），先以二仁研如泥，同药末蜜丸，桐子大，每服五十丸，空心白汤下。
〔老年津液枯燥秘结〕
猪脂油一斤，熬净去渣、白蜜一斤炼净，再同入铜锅熬数沸，加归身（四两），煎浓汁，和入成膏，不时挑服至妙。
〔一切秘结〕
生蜜一大杯，滚水一碗，调玄明粉三钱服之即通快，不损脾胃。大小便五七日不通者，牙皂（二分）取不蛀者烧灰，米饮调下二三钱即通。
〔大小便日久不通欲死者〕
推车虫（七枚）、土狗（七枚）。男病推车虫用头，土狗用身，女病土狗用头，推车虫用身。新瓦上焙干为末，用虎杖树皮向南者，浓煎汁调服。诸药不效，用此即通。
〔大小便一切秘结〕
或兼他症，或老弱虚极，不可用下药者。蜜不拘多少熬老
入皂荚末少许，以葱白作骨，乘热捏作兑，候冷硬，用油涂肛门，插入立通。
以锅勺炒盐至赤，为末，入竹筒中纳肛门内，一次立解。
葱白（一斤）捣烂炒热，用帕包熨小腹上，气透即通（无葱，大蒜同效）。
食盐炒红待冷，填脐内，切蒜一片盖盐上，用艾炷灸三五壮即通。此二方，小儿同治，男妇皆效。
大猪胆一枚取汁，和醋少许，用竹筒灌入肛门内，少顷即通。如不得进，竹管一头，用猪尿胞扎紧，然后入汁内，手力一捻，药即入内。
〔脱肛〕
气虚而脱者多。人参（一二钱）、炙黄芪（三钱）、川芎、当归、升麻（各一钱），水煎，食前服。如血虚，加白芍、熟地；如血热，加炒黄柏；如虚寒，加炒黑干姜。
外用五倍子炒研，水煎汤浸洗即收入，或再用五倍子研极细，或加赤石脂细末，糁在芭蕉叶上，托而上之，再无不效。
如肠风有血者，加蛇床子煎汤洗。外用蛇床子炒为末，出火性糁肛上，立收。
〔大肠伏热，脱肛红肿〕
砂仁、黄连、木贼各等分，为细末，空心米饮下，外用五倍子、荆芥，煎浓洗之。再以木贼烧灰存性，研细糁上托入。
〔脱肛下血〕
韭菜一大握，捣碎，瓦罐内煎熟，再用生韭汁冲汤内，先熏后洗，一二次即效。
〔一切脱肛〕
常以升麻煮猪大肠食之，即收上。
常以霜桑叶代草纸效。
用药收上频脱者，多服“补中益气汤”（方见劳损门）。
年久不愈，生铁三斤，水一斗煎至五升，取汤洗。
鳖头一枚，烧令烟尽，为末敷上，手按托之，即止。
〔肛门肿痛〕
木鳖子（去壳取油五六枚），研如泥，滚水泡汤乘热洗，另研少许敷患处。
〔肛门肿痒〕
杏仁捣膏，敷上即止。
病久虫多者，用桃叶五七斤，蒸热透，纳小口坛内，以患处坐上受熏，虫尽死。
有因脱肛，里急后重，久而生虫者，刮取猪肚上垢腻，入花椒末拌匀，涂痒处，上以青布袋兜之。再以温汤入坛内，坐上熏之，少顷虫入布袋内，二三次虫去痒止。
〔大便血〕
血清色鲜者，肠风也，血浊而色黯者，脏毒也，肛门射血如线者，虫痔也。
〔肠风下血〕
槐米（二两）、防风、地榆、黄芩（酒炒）、当归（各一两）、枳壳（六钱），俱为末，用面糊丸，桐子大。空心白汤下二十丸。
赤小豆炒黑为末，每服二钱，米饮下。
如先血后便，用赤小豆（五两）浸令芽出，晒干，当归（一两），为末。白汤调下二钱，日三服。
绿豆粉一斤炒黄黑色为末，每服五钱，砂糖汤调服立效。忌食榧子。
豆腐末入袋滤出浆者，带渣取米，锅内炒黄燥。可以研末为度，每服三钱。如下紫血块者，白糖汤调服。红血块者，砂糖汤服，日三钱，即远年便血，至面皮黄色垂危者，服之神效。
木耳炒黑（一两），生（一两）、芝麻（五钱），煎水作茶饮甚效。
荞麦粉（一斤）、二蚕砂（二斤焙燥研细），米饮丸，桐子大。每服五钱，以好为度。
便血服凉药不效者，用“归脾汤”，加槐米、黄芩治之。
〔脏毒血痔〕
秦艽、防风、当归、川芎、地榆、红花（各五钱）、宣州大黄连（二两）去毛净，俱为末。糯米一茶杯浸一宿，用猪大肠（洗净），将药末装入肠内，两头扎紧，煮烂，杵为丸，桐子大。早晚空心白汤下三四十丸。
日久不止者，用僵蚕炒黄一两研、败棕烧灰存性（二两），米饮丸，桐子大，每服二钱，醋汤，空心下。
年久不效，用百药煎生用（一两），烧灰（一两），炒焦（一两），共研细蜜丸，桐子大。空心参汤下五七十丸，或米饮下二三十丸。
〔酒积便血〕
神曲（一两半），白酒药（二丸），俱为末，水调捏成饼，慢火炙黄为末。每服二钱，白汤下。
〔粪后红〕
下霜时冬青子，蜜浸，晒干三次，空心，白汤下二三十粒。
〔小便不通〕
脉浮发热，口渴溺管疼痛者。猪苓、滑石（各三钱）、茯苓、泽泻（各二钱）、阿臁（一钱半），水煎温服，连服即通。
“益元散”（方见暑症门）泉水调下三钱，即通。
因肺燥热，小便不通，黄芩（一钱）、黑山栀（二钱）、盐豉（二十粒），长流水煎服。
如服热药过多，致小便不利，或脐下痛不可忍。黄连（炒一钱）、黄柏、知母俱盐水炒（各一钱半）、生甘草（一钱），水煎服。
如血郁脐下，且痛不通，蒲黄粉（二钱）、滑石（六分），白汤调下，日三服。或用妇人油发灰（二钱），酒调下，止痛即通。
〔小便不通兼血淋〕
茎中痛不可忍者，牛膝（二两）煎浓，用无灰白酒冲服，或时刻煎汤当茶饮，以好为度。并治五淋，如不通畅，每牛膝一两，加朴硝三钱。
〔热症中暑，小便不通〕
蚯蚓杵烂，用凉泉水搅和澄清，取汁半碗，服下立通。能大解热疾，不知人事欲死者，服下即效。
〔老年或虚弱小便不通淋涩〕
琥珀研细末，每服一钱，人参汤调服，并治一切淋症，诸药无效，病久虚损，服之即效。
〔小便不通至急〕
大田螺三枚生去壳，捣烂，入麝香三厘，封脐上即通。
不拘男妇，用大蒜分开取瓣内心一条，入水门内即最。
至急者，土狗一枚，独头蒜一个，同捣烂，贴脐上即通。
皂荚、葱头、王不留行各数两，煎汤一盆，令病者熏洗小腹下体，热气内达即通矣。如妇女用葱白塞水道中，再加熏洗，其通尤速。
前法炒葱，熨脐至效。
白菊花根，捣烂，生白酒冲汁温服。
有因膀胱气闭，结滞，不能通达，诸药不效，危困将死者。用猪尿胞一个，两头俱用鹅毛管穿透，绵扎，先缚住下口，将上口进气满亦缚定，将下口鹅毛管尖插入马口内，去根下所缚，则气直入膀胱。塞开，小水自通矣，最妙法也。
〔尿哽淋滴不出〕
屋檐上清明日插杨柳条朝北者效，煎汤服，一二日效，大人病此，忍小便一二时，畅解即愈。
〔老年遗尿不知〕
蔷薇根捣烂绞，温酒冲服。
桑螵蛸不拘多少，酒炒为末，姜汤调下二钱。
〔小便血〕
尿血不痛，如溺管中痛者，以淋症同治。发灰二钱，用茅草根、车前子，煎汤调下，二三次即止，并治舌上出血。
干柿饼三枚烧灰，陈米汤调服，以好为度。
苧麻根（一两），煎汤服。
益母草捣汁服皆效。
日久不愈，用鲜地骨皮洗净捣自然汁，加酒少许，空心温服，有清心肾，开郁结、兼分利之功。如无汗，煎浓，每服一二杯。
久病而体虚者，阿胶三两蛤粉炒成珠，研末，淡酒调服三钱。
〔房劳小便出血〕
山药（一两）、鹿角（五钱）刮屑、发灰（二钱），俱研末，苧根捣汁，打糊为丸，桐子大。每服五十丸，空心白汤下。
凡小便血，服清利药不效者，用“补中益气汤”（方见劳损门），加车前子治之。
〔小便淋症〕
淋者，淋沥涩痛也，小便尿血为“血淋”，火气煎烁为“砂石淋”，气滞涩痛为“气淋”，尿出凝如膏糊为“膏淋”，因劳而作为“劳淋”，此五淋之辨也，总以疏通清热为主。韭菜捣汁，和生白酒，空心服，其渣煎汤洗阴茎。
船底青苔煮水饮之。此药得水气之精，大能分利阴阳，去脏腑之邪毒。
〔血淋痛不可忍〕
侧柏叶、藕节、车前子，煎浓温服。如重者，调“益元散”（方见暑症门）三钱，服下即效。
茅草根煎汤，当茶饮即止。
旱莲草、车前草同取汁，每服一盅立效。
发灰二钱，藕节汤调服三次愈。
〔诸淋〕
初起，用车前子（五钱）、淡竹叶、赤茯苓、荆芥穗、灯草（各二钱），水煎服，以好为度。
痛不可忍者，白硝石（二钱）研细，以泉水调下即止，如气淋小腹急满，尿后而有余沥，用木通煎汤下。
如石淋将硝微炒研，温水调下。
葛粉、砂糖和丸，如弹子大。泉水化服，日三服，多吃即效。
杜牛膝，捣碎煎浓汁，入麝香少许，频服至效。盖牛膝茎叶煮酒服，治小便不利，茎中痛欲死及妇人血结，坚痛如刺，及治淋症之要药也。
〔砂石淋〕
石首鱼脑骨（五对火煅）、滑石（五钱），俱研细，分两服，用木通煎汤调下，以好为度。
白扁豆根数寸，煎汤服，能止痛。
瓦松煎汤乘热洗，良久即通。
〔膏淋〕
海金沙、滑石研细（各一两）、瞿麦穗、杏仁（各三钱）、甘草（二钱），俱为末，每服（二钱），用麦冬、通草煎汤调服。
〔死血作淋〕
牛膝（四两）酒浸一宿、归尾（二两）酒洗、赤芍（一两半）、生地（一两半）酒洗、川芎（五钱），水五碗煎至二碗，入麝香少许，分四次服。
〔白浊〕
色白若泔浆浊，在溺后不痛者，乃湿热所致，用五爪龙藤（连根一两）、土茯苓、杜牛膝（各八钱），生白酒三碗，煎至一碗，空心服三次愈，并治下疳如神。
冬瓜仁炒为末，米饮下五钱，亦治白带，按：冬瓜仁久服悦颜色、益气血、补肝、明目。治五痨七伤。
病久下元虚冷，小便不禁，浊而兼遗者，韭菜二斤取汁、牡蛎左边者（八两），炭内烧红煅干韭汁为度，研末。每服三钱，空心灯草汤调服。
〔淋浊〕
小便频数而痛者，车前草四两捣烂，生白酒搅汁，入盐少许，空心热服一二次即愈。
痛不可忍，羊角烧灰三钱，好酒空心下。
〔赤浊〕
益母草子茎叶、取汁一盏，空心服即效。
〔梦遗〕
肾虚精滑，日久不愈，服之如神。鸡蛋十个煮熟，去壳，再用砻糠火煨如黑炭。如不能透，皮上先焦者，剥下再煨，中心以黑炭为度，研细。每服三钱，用潼关沙苑蒺藜一钱，煎汤冲服。
新出蚕茧七枚，去蚕蛾，用新瓦二片合茧，火上炙烟尽存性，逐个各包开，每日清晨，用槲树脂一茶匙调化一枚，好酒半杯送下，服完，全愈。
〔茯兔丸〕
治思虑过度，心肾虚损，溺有余沥，或白浊遗精。兔丝子（五两酒煮）、白茯苓（三两）、石莲肉（二两），酒糊丸，桐子大。每服五十丸，空心盐汤下。
〔一切遗症〕
白浊、血淋难愈者。谷精草、猪骨髓（各一两），酒煎服，以好为度。
脚气（附肾脏风）  ***************************
〔总论〕
脚气始受于湿，复挟风寒暑热之邪而成。故先起于腿足，脚先屈弱，而举体转筋。肢节痛，而足胫肿，小腹不仁，心中悸动，胸满便涩，发热头疼，身痛。其状绝似伤寒，人多误治。仲景以脚气为类伤寒症，另立篇目以别之，盖为此也。
初起按之必热且痛，但红肿自足起渐行至股，势必上升，如升至心者不治，急宜疗之。
〔一切脚气初起〕
土乌药（一二两去皮），以碗片刮下屑，收于瓷器内，以好酒一斤，浸一宿，次日空心去药，入麝香少许，将酒分二次温服。如无麝，多服一二次，得溏泻后即效。
〔脚丫湿烂肿痛〕
两足生疮，不能行走，苍术米泔浸一日，晒干切片，盐水炒（三钱）、黄柏（酒炒三钱）、川牛膝（酒炒二钱），水煎。空心服，重者日两服，五七次后，再无不效。
外用枸杞叶捣汁，将鹅毛涂患处，或萝卜菜连根煎汤洗皆效。
〔防己饮〕
治湿气足痛胫肿。白术（土炒）、苍术（照前制）、犀角、生地（酒炒）、黄柏（酒炒各一钱）、木通、防己、槟榔、龙胆草（各八分）、甘草（五分），水煎热服。
如有痰，加竹沥姜汁。如大便秘，加桃仁。小便涩、加牛膝。
凤仙花叶晒干，煎汤热洗，仍以叶捣烂敷患处。
〔脚气发肿〕
马鞭草煎汤洗二三次愈。
如老年或病后虚肿，用“补中益气汤”（方见虚损门）加米仁（三钱），牛膝（二钱），多服即效。
〔脚气止痛〕
牛皮膠剉碎，同麸皮炒成珠，研细末，每用酒调下（一钱），日两服止痛。
赤小豆（研末）、南星（炒研）、和匀，姜汁调涂止痛。艾叶（八两揉）、花椒（一斤）、草乌（二两切片），和匀，布包如棉褥，置悠火炉上洗足，于褥上踹之，椒气上升，立能止痛。
〔脚气冲心〕
槟榔一个为末，用童便、姜汁、共半盏调下。
〔脚气垂死〕
恶寒发热，两足肿大，心烦体痛垂死者，用杉木节（三两）、槟榔、大腹皮、橘叶（各一两），俱切细，长流水六碗，煎至二碗，分作三服。如少年体实者，一日服尽，大便利下黄水，其病除根。未愈，数日再进一服，以病去为度。外用杉木屑、橘叶，煎汤洗。按：此症非风邪，乃气逆也。槟榔行至高之气，腹皮行胸膈之气，杉节行肢节之气，橘行肝气，气行则病去。药非大剂，不胜其邪，用者酌宜。
〔流火〕
腿足红肿，疼痛无定处，“活络丹”酒调服甚效。
外用海蜇皮，取薄者贴上，燥则易之。
或用碱不拘多少研细，水调涂，燥则有霜，拂去再涂。或用煤炭研细，米醋调涂，皆止痛妙法也。
杉木屑煎汤洗亦效。
〔肾脏风壅积腰膝沉重〕
威灵仙（炒研细末），蜜丸桐子大。五更时，酒下七八十丸，平明微利恶物如青脓，即是风湿积滞。如未动，次日再服百丸，利后吃粥补之。愈后，仍服平补药数剂，则不再发。按：威灵仙去众风，通十二经络，微利不泻，服之忌茶、面。
〔肾脏风攻注脚膝腿肿如瓠〕
甘遂（一两）、木鳖子（一雌一雄），去壳为末和匀，用猪腰子（二个），批开入药末（一钱），湿纸裹数重，火入煨熟。五更初细嚼米饮下，平明利下积水为度，利后吃粥助之。如只患左腿，用左边腰子，患右用右，药末只用一钱，即年久，服之得效。

卷三  ——————————————————————————————————————————————————————————————————————————————————————————

头痛  ***************************
〔风热上攻头目昏痛〕
黄芩（一两酒炒三次，不可令焦）、川芎（五钱）、白芷（二钱五分）、荆芥（二钱）、芽茶、薄荷（各一钱半），为末。每服（三钱），清晨调下。如头巅及脑痛，加细辛、藁本、蔓荆子（各一钱半），或煎服亦可。
〔伤风头痛〕
白芷切片，以萝卜汁浸透，搐入鼻中即止。
〔湿热头痛〕
痛时头重如山，脉细是也。麻黄根（炒）、苦丁香（各五分）、红豆（十粒）、羌活（炒）、连翘（各二钱），为细末，搐入鼻中效。
〔痰厥头痛〕
其痛如裂，头旋眼花，目黑不敢开，如在风云中，烦闷恶心，厥冷不得安卧者是也。川芎、细辛、南星（火炮）、橘红、茯苓（各一钱）、半夏（二钱）、枳实、甘草（各五钱），加生姜三片，水煎，食后服。
〔寒湿头痛〕
苏叶、川芎、花椒、雨前茶、葱头、水煎，熏头一刻服下，多盖衣被，汗出即愈。
〔血虚头痛〕
起自鱼尾，上攻头痛，日轻夜重也。当归、川芎（各等分），每服（二三钱），水煎服，产后头痛，服之即验。
〔气虚头痛〕
耳鸣九窍不利，或因病后而起者，人参、茯苓、炙甘草（各一钱）、白术（土炒二钱）、加生姜（三片）、枣（二枚），煎服。如连巅顶痛者，加藁本、防风（各一钱），柴胡（三五分）。
〔头痛连睛痛〕
石膏、牛蒡子（炒），各等分为末，清茶食前调下三钱即止。
〔眉棱骨痛不可忍〕
防风、羌活（各三钱）、黄芩（酒炒一钱，冬不用，如能食而热痛者加用）、甘草（三钱、夏生用，冬炙用），每服三钱，水煎，食后服。
〔半片头痛〕
熟石膏、牛蒡子（各三钱，为末），酒调随量饮醉，取汗即愈。
香白芷、天南星（炮制各一钱）、川乌、制半夏（各八分为末）。每服一钱。水调服。妇人加甘草一钱。
〔诸头痛〕
生萝卜汁一蚬壳，仰卧注鼻中，左痛注左，右痛注右，即效。
〔风热痛〕
川芎、白芷、石膏煅、荆芥（各等分为末），每服一二钱，白汤调下，以好为度。
〔头风〕
头连筋痛，受风即发，恶心呕吐，偏左者属风与血虚，或属火也。偏右者痰与气虚，或属热也。左右皆痛者，气血两虚也。不拘偏正远近，用白芷、川芎（各三钱）、黄牛脑子（一枚），同药入臼捣匀，加酒煮熟食之，尽量饮，睡后酒醒，其患若失。
羌活（一两半）、独活（炒一两半）、赤芍（一两）、白芷、菖蒲（各六钱），俱为末，葱头煎浓汤调涂，药到即止。
石姜树叶煎汤频熏洗，或用荆芥、蔓荆子作散皆效。
或用荆芥焙燥研末，每日服（二钱），豆酒下，或用羊粪为末，㗜入鼻中亦效。
鹅少不食草牵藤丫枝有一粒小子者真，阴干，研末吹入鼻中，连打数嚏即效。
〔头风煎药〕
痛在左属风者，荆芥、薄荷之类，风热者用荆芥、白芷、麻黄（各一钱）、陈皮（八分）、苍术米泔水浸（一钱）、甘草（八分），水煎服。
血虚者、川芎、当归（各三钱）、荆芥、黄芩（酒炒）、防风、白芷、薄荷、蔓荆子（各一钱），水煎服。
“头风”在右属痰，苍术，半夏之类。
湿痰头风，酒芩（三钱）、苍术（四钱）、川芎、细辛（各一钱半）、甘草（一钱），为末，姜茶擂匀调服。
“头风”属火，酒芩（二三钱）、陈皮、半夏、茯苓、薄荷、川芎、细辛（各一钱）、甘草（五分），水煎服。
〔头风年久不愈〕
痛甚者，用玄胡索（七枚）、青黛（二钱）、牙皂（二个）去皮子为末，俱研细，水和丸，如杏仁大。每用水化（一丸），灌入病人鼻内，随左右咬钱（一枚），当有涎出成盆而愈。
〔偏头风〕
蓖麻仁（五钱），黑大枣（十五枚去核），同捣烂涂纸上，用箸一只卷之，去箸纳鼻中，良久取下，清涕即止。
〔头风发晕〕
苍耳草叶。晒干为末，蜜丸桐子大。每服二十丸，十日愈。
〔头风白屑〕
桑灰汁沐之，或用山豆根油浸涂之，皆效。
〔头上白秃〕
大鳝鱼捣烂敷之。或用生鹅油涂头上。将旧鞋底洗净烤热擦之，去白皮一连数次，不可洗去即愈。如不生发，用枸杞煎汤饮，生半夏磨汁涂之。
〔诸头眩〕
风热头眩，用薄荷、川芎（各一钱）、荆芥（六分）、羌活、白芷、炙甘草（各五分）、细辛、防风（各三分），水煎服。
痰火眩晕，用大黄酒浸，九蒸九晒，为末水丸，如绿豆大。每服百丸，食后临卧清茶送下甚效。
〔乌须黑发〕
茄树上留茄一个，挖一洞，将上好京墨二钱嵌茄内，用纸封好，留在树上，待茄老取下烧灰水调，将指头蘸灰搽上即黑，永不退。勿沾肉上。
〔妇女乌发丹〕
侧柏叶（一握）、核桃（一个）、榧子（三个），同捣烂。用滚水泡，待凉搽发，频年不断，至老黑而不秃。
面病（附脱颏）  ***************************
〔头面癣疮〕
生白果仁，切断频擦即效。
日久者，用黄柏末、黄丹、烟膠各等分，同研细，香油调涂。
〔面上暴生疮〕
杏仁（研细），以鸡子清调如煎饼，至夜洗面后敷之。日仍洗去，数十次效。
生小疖，用生半夏、面、食盐各等分，同细研，醋调敷。
〔抓破面上皮〕
生姜自然汁调轻粉敷之，无疤。
〔两颧骨红疮〕
初如细斑，久则成堆。白敛、白芷等分炒研末存性，以烛油、黄蜡同药末熔化，调匀搽上即退。
〔面上雀斑〕
鹰粪白水调敷之，并治疮疤。
樱桃枝、紫背浮萍、白梅肉、牙皂各等分，焙干为末，洗面时和水擦之渐退。
绿豆（生磨细八两）白芷、白僵蚕（各二两）、防风、滑石（各一两），共研细，妇女常年代皂擦面。临睡用少水比和搽面，去斑，润颜色。并治周身白屑，皮肤作痒。
若面生黑点如芥者，鹿角烧灰，猪油调涂。
黑牵牛（研细末），鸡子清调，夜敷旦去，皆效。
〔面上肺风疮〕
鹿角尖无灰酒磨浓，频涂即退。
〔痄腮〕
靛青花涂之即消。如无靛用大黄，（生研细末），葱汁调涂立消。
赤小豆研末，米醋调敷，常以醋润之即消。
〔两腮红肿〕
百合（一个）、山芝麻根（去皮）、贝母、元明粉（各一钱）、银朱（七分），加白面调敷，口含白梅置腮边，良久吐涎出，肿退。
〔脱颏〕
起于肾肺虚损，元神不足，或笑谈高兴忘倦，一时元气不能接续所致。患者平身正坐，令人以两手托住下颏，向脑后送上关窍。随用绢条兜颏于顶上，或口含乌梅一个即止。
或用南星末、姜汁调涂两颊，一夜即上，须避风。如虚损不足者，宜速服煎剂，以免风邪外受，毋致痰涎壅盛，口眼歪斜，而风中脏腑，十无一瘳矣。制附子（六分）、僵蚕（酒炙）、当归（各二钱）、人参、制半夏、茯苓（各一钱五分）、陈皮（一钱）、炙甘草（三分）、川芎（八分）、生姜（三片），水煎服。
如年壮者，饮酒醉睡中，吹皂荚末入鼻中，得嚏即止。
耳症  ***************************
〔治耳暴聋〕
全蝎去尾毒为末，酒调滴入耳内即效。
芥菜子捣碎，入人乳和丸，绵裹塞耳内，数易即通。
骨碎补削做条，火炮乘热塞耳中亦效。
聋久不效，大蒜一瓣，中剜一孔，以巴豆一粒去皮膜，火炮极熟，入蒜内，用新绵包定，塞耳内三次效。白蒺藜半生半炒去制，为末，蜜丸。空心服二钱，久服益耳。
〔气闭耳聋〕
甘遂一寸塞耳中，甘草一寸口噙即通。
〔鼻塞耳聋〕
柿饼三枚切细，加粳米三合煮粥，空心食之。
〔虚聋〕
茯苓（二两）、山药（炒三两）、杏仁（炒一两去皮尖），俱研细，用黄蜡十两熔化为丸，弹子大，盐汤嚼下。或只用黄蜡一味，细嚼，点好茶送下亦效。
〔病后耳聋〕
石菖蒲捣汁滴入耳，或用叶揉软塞之。
〔耳中虚鸣〕
全蝎（十四个）、麝香（少许）、薄荷（十四叶裹香蝎瓦上焙燥），研极细末，滴水捏作锭子，塞耳内极效。
〔耳中常鸣〕
生地黄煨熟截段，塞耳中，日数易即效。
〔耳痛〕
杏仁炒黑研碎，加葱白捣捏枣核大，塞耳中，数易即效。
耳痛不可忍者，用磨刀铁浆滴入耳，极验。
鲜薄荷叶，同蜗牛捣汁，滴耳中，即效。
初痛，用油胡桃绞汁，滴入耳，即止。
吴茱萸、大黄、乌头尖，共为末，贴足心，引热下行即止。
耳内忽大痛，如有虫在内奔走，或有血水流出，或干痛不可忍者，用蛇蜕皮烧存性研细，以鹅毛管吹入耳中，立愈。
耳内肿痛者，用番木鳖磨水，滴入耳，即愈。
连外根肿痛者，蚯蚓泥调涂。
〔耳根肿痛〕
连腮、齿、太阳俱痛不可忍者，大黄（一两）、青木香（三钱）、姜黄（三钱）、槟榔（三钱），共为末，醋蜜调匀，贴患处，中留一孔出气。
赤小豆、木鳖子研末，鸡蛋清调涂立止。
〔耳内出血〕
蒲黄（炒黑研细），吹入。或用龙骨（枯研细），吹入，即止。
〔耳内肿痛、出脓及黄水〕
枯矾（五分）、胭脂坏（烧灰二分）、麝香（五厘）、陈皮（烧灰五分），共研细。先有菖蒲根汁和熟水，以棉杖将耳内脓水洗净，再以新棉杖蘸药引入耳中，即愈。
凤凰衣即鸡雏壳内衣，炒黄为末，香油调灌，即止痛。
日久不愈，铜香炉盖上香烟结成块者，配轻粉研匀，吹入耳。
或用人牙煅存性，加麝香少许吹入。
圆眼壳烧灰存性，研细吹入，夏月加冰片少许，或用五倍子烧灰吹入，皆效。
〔耳烂〕
贝母焙炒研细、干糁入，即效。
久烂耳聋，取大鼠一只，立时热水泡死，剖取胆汁滴入即效，迟则胆化。
〔耳冻〕
茄蒂煎汤乘热多洗。或用胡椒煎汤亦效。至春夏用生姜自然汁熬膏，揉散血块冬，月不再发。或用桑椹甚效。
〔诸虫入耳〕
葱汁、韭汁、桃叶汁、人乳、鸡冠血、猫尿（以姜擦鼻即尿）。止用一味，灌之即出。或用火熨桃叶塞耳，或善取耳用长箝夹出之捷也。
苍蝇入耳，生鳝鱼血滴入即出。
蜈蚣、蜒蝣入耳，用鸡一只去毛油煎熟，以箸穿孔枕之即出。或用牛乳入耳。误吃蜒蝣者，多服牛乳即化。
马蝗入耳，以黄泥作枕即出。
飞蛾入耳，用酱油滴入即出。
蚤虱入耳，用菖蒲为末炒热，以绵裹着耳边，或作枕即出。
目疾  ***************************
〔总论〕
其症虽曰七十二种，大约红为热，白为冷，痒为风，涩为毒瓦斯之作也，风则散之，热则清凉之，冷则温补之，气结则调顺之。切不可刀针点割，偶得小愈，出乎侥幸，倘或不然，终身之患。
又不宜过用凉药，恐冰其血凝而不流，致成痼疾，当谅其老少体气虚实治之。
又有肾虚者，亦令眼目无光，或生冷翳，补暖下元（医学旧说，以人之肾部为“下元”）。益其肾水自愈。
孩童之患眼，有实无虚，多热无冷，勿用吹药，恐血气未定，致伤其目，宜以败毒药治之。
凡目疾者切忌浴，令人盲。犯房事者，必生内障。
〔目疾通治〕
荆芥、羌活、甘草、甘菊、防风、藁本、黄芩（酒炒）、当归、山栀、赤芍、白芷、乳香、没药（各二钱）、全蝎（三个），水煎空心服。当疾初起，服二三剂立效。
〔眼痛〕
鸡肝不落水者一个、芙蓉叶烘燥，研末（二钱）、肉果末（五分）、龙胆草（七分），将三味研末，共入鸡肝内，饭锅上蒸熟食之，即初瞎者，多服亦能开也。
〔风火赤眼肿痛〕
大菜头一个。切去盖，挖中心作一孔，又生黄连末三分，仍用盖住签定，慢火煨熟取出，以菜头中水冷滴入目中即愈。
猪胆一个，古钱三文，同置盏内蒸干，取胆丸粟米大，安眼角中即效。
内服方：当归、黄芩、连翘、甘菊、山栀、生地（各一钱）、赤芍、柴胡、川芎、防风、龙胆草、桔梗（各八分）、黄连（六分）、甘草（五分），加灯心二十根，水煎服。
患赤目以热水濯足佳。若澡浴必至失明，切忌食犬、鸡、鱼、鸭、蛋，或勿用冷水洗。
〔暴发肿痛〕
青布一块水浸洗令干，另用生姜汁、白矾末，将布蘸搭眼胞上，闭目少顷，泪出痛止。
〔一切目疾痛痒血风〕
生羊胆一个剖开，入蜜，用线扎，揉匀，入滚水内一二沸即取出，冷水浸半日。将胆内汁入瓶中，点眼，流泪即愈。
杏仁去皮尖研、人乳浸蒸汁，点眼最效。
〔目珠至晚疼甚〕
夏枯草、香附（各二两），共为末。每服一钱五分，清茶调下，服三四日即效。盖夏枯草治厥阴目痛如神。
〔眼胞肿大如拳〕
霜梅（三个去核）、白果（七个去壳）、青铜（五分），共捣成饼，置瓷器内，用井花水浸一宿，用绵纸滤去渣。用古钱蘸洗之效。
〔目中多泪〕
鲫鱼胆（七个）、人乳（一盏），和匀，饭上蒸透，点眼一二次即止。
〔冷泪〕
菊花、密蒙花、石决明、白芍、甘草、木贼、白蒺藜（去刺），各等分为末。每服自一钱二分起，渐加至二钱止，茶调下即效。凡眼昏暗，或流冷泪，子后初醒，未曾开言，用津唾搽之，久行即验。
〔迎风流泪〕
蕲艾一团烧烟熏瓷碗内，以黄色为度，加黄连（一撮），枯矾少许，再滴温水碗内，用五铢钱磨匀，洗一二次即愈。
年久不愈，用炉甘石绿色者（一钱）煅数次、海螵蛸（五分）、冰片少许，共乳研极细，点大角数次即收。勿使入眼珠内为妙。
〔烂弦风〕
眼眶湿烂红赤。二蚕砂麻油浸二三日，取起研细涂患处。不问新久，大人小儿一二次即愈。名“一抹膏”。
红枣二枚、明矾（二三分）、铜青（二三分），水半盅，蒸熟，频搽即效。
〔风痒冷泪，烂弦有虫〕
生姜（一块）、银簪插入即拔出，点眼两角效甚。
〔年久烂弦，风眼虫痒〕
覆盆子叶手揉碎取汁，用皂纱蒙眼，取笔画眼眶于纱上，然后滴药汁。先渍眼下弦一时。虫从纱中出，下弦愈，数日，照前法再渍上弦。
按：覆盆治眼暗不见，冷泪浸淫等症。取此草晒干，研细绵裹，以人乳汁浸一二时，用点眼中，即仰面卧。不过三四日，视物如平时。忌食油、酒、面。
〔烂弦倒睫〕
青矾火煅出火毒。研细泡汤澄清，点洗二三次即效。
〔眼内翳障〕
蕤仁（一两去油净）、硼砂（一钱）、麝香（三分），共研极细，入瓷瓶内。临用点眼，以好为度，神效。
如赤筋缠瞳神，用白丁香研极细，以初胎生男儿乳调点。
食盐取雪白者生研如尘，以粗灯草蘸盐少许，轻手指定浮翳，点上三次即没，亦不疼痛。
内服，夜明砂、当归、蝉蜕、木贼（去节一两），共为末，用黑羊肝（四两），水煮烂和丸，如桐子大。每服四五十丸，食后，温汤下。服之百日后，明如旧，皆仙传也。
〔一切云翳雾膜遮睛〕
鹅不食草研塞鼻中，频频更换，时时自搐其鼻。五日可以复明。亦大治赤眼。
雀粪小直者，以人乳和敷目上，并治赤脉贯瞳神，及弩肉青盲眼，点之极效。
猪胆皮曝干，作两股绳如箸大，烧灰出火毒，点之亦效。
〔目中风翳作痛〕
取薤白截断安膜上，少顷去之，数次痛止膜去。
按：薤白味辛，能散血行气，故可以去膜。
〔青盲不见〕
小青草晒干为末，每日以不落水猪肝一块，入草末五钱，用无灰酒同煮，单食猪肝，饱时服半月即效。
诸葛菜子六升，蒸之气遍取下，以釜中热汤淋之，乃晒干再淋，再晒三次，杵为末。饱时清酒服二三钱，日两服，并治虚劳、目暗、冷泪、眼障，十得九愈。
〔青盲雀目〕
雀目即“鸡盲”，至夜不见物，谷精草（一两），羊肝（一具），勿犯铁器，入瓦罐内，水煮熟，食羊肝，以好为度。小儿同治，如小儿不肯食，则焙干为丸。
石决明入炭火煅存性、夜明砂淘净瓦上炙黄（各二钱）、谷精草（二钱），共为细末，用不落水猪肝一块，将竹刀切肝为两片，夹药末于内，用麻皮缚之，米泔水一碗入瓦罐内，煮至半碗。临卧连肝连汁饮，以好为度。
〔拳毛倒睫〕
木鳖子一个去壳为末，绵裹塞鼻中，左目塞右鼻，右目塞左鼻，即效。
先拔去毛，后用石燕子（一雌一雄），磨水频搽，再用黄连汁频洗，则不复出。内服黄连（酒炒）、炙甘草、人参（各一钱）、归身（一钱半）、葛根、防风（各五分）、细辛叶、蔓荆子（各三分），水煎，临卧时温服。忌白芍、五味、敛药。
〔弩肉攀睛〕
浮萍草研烂，入冰片少许，贴眼上效，白丁香，人乳调点最效。并治面上酒刺、雀斑。
〔目中起星〕
初起用鹅不食草研烂塞鼻中，过夜即去，如韭菜根、橘叶、菊叶研烂，俱须用绵裹塞鼻中，皆效。
日久不去者，用象牙细磨汁，频点眼角即去。
〔肾虚目暗〕
或见黑光，照方常服自明。甘菊、熟地（各二两）、枸杞（三两）、山药（五钱），炼蜜丸，桐子大。每服二三钱，空心食后服。
小红枣十二枚冷水洗净去蒂、枸杞（三钱）、小马料豆（四钱），水煎浓，每日早晨连汤共食之，久服明目，并治筋骨疼痛。
〔肝虚目翳〕
凡气血虚者，眼白睛俱赤，海蚌壳（火煅成灰）、木贼草（去节焙），各等分为末。每服三钱，姜、枣同水煎和渣服，日二次即效。
〔眼生珠管〕
鲜牛膝连叶同捣汁，日点三四次即退。
鲤鱼胆取汁，入黄丹（一二钱），和如膏，日点三五次即效。
〔疳眼〕
珍珠草煮羊肝食效。（“珍珠草”一名“阴阳草”，以其叶朝开而暮合也。）
〔眼目打伤青肿〕
生半夏为末，水调涂之即愈。
眼内伤用羊胆、鸡胆、鲤鱼胆，各等分取汁，和匀，日点数次即效。
〔眼内生毒〕
鸡嘴壳瓦上焙燥研细，加乳香、没药、麝香（各少许），共研细，香油调敷眼眶上即愈。
〔斑疮入目〕
马屁勃、蛇蜕（各五钱）、皂角子（十四粒），共入瓦罐内，盐泥固济，烧存性研细。每服一钱，温酒食后服。
〔飞丝入目〕
春天风高之时有之，每从上而下者是。红肿如桃，不拘三五日皆治，篦下头垢少许，揩入眼角内即出，亦治赤肿。
芥菜汁点之立效。
刺鸡冠血滴入眼内，捉去丝即效。
细刮指甲末，唾津和点，其丝自聚，拔出即效。
菖蒲研碎入鼻孔内，左患塞右，右患塞左。
好明矾一两研细，水调碗内，以舌浸之，丝从舌出甚奇。
〔蛛丝入目〕
京墨磨浓，新笔点眼角内，少时，轻手抹眼即出。如丝未出，再以墨点之，别物皆治。
〔一切物入眼中〕
细刮指甲末，津唾调，用灯草点上即出。
东墙上马齿苋晒燥烧灰研细，点皆头少许即出。
〔麦芒入目〕
煮大麦汁洗之即出。
〔眼生偷针〕
如左目，以红丝系扎右手中指节根，如右系左，一宿即愈。
〔眼皮上生瘤〕
樱桃核磨水搽之，即渐渐日消。
鼻症  ***************************
〔鼻渊〕
即脑漏之渐，因风寒凝入脑户，与太阳湿热交蒸，乃成其患。鼻流清涕，或流黄水，点点滴滴，长湿无干，用白芷（一两）、苍耳子（炒）、辛夷仁（各五钱五分）、薄荷（五钱），为末和匀，每服三钱，加葱头一个，清茶调食后服。
长尾五谷虫，炒燥为末，吹入鼻，二三次即愈。
江鱼牙煅存性研细，去鼻中清水仰卧，吹入一二分入鼻中。再以一两煅研细，茯苓（一两）共研匀。每服三钱，白汤下。
鼻中时时流臭黄水者，有虫入脑中也。治法，用丝瓜藤近根三五尺晒燥烧存性研末。每服一钱。温酒调下，以好为度。
〔鼻塞不通〕
不论外感症及内火炽盛，用通草、细辛、炮附子（各一钱），研细，蜜丸，绵裹塞鼻中立通。
菖蒲、牙皂荚（各一钱），研细绵裹塞鼻即通。
〔鼻生痔肉〕
凡息肉之患，乃因食积胃中，热痰流注，宜内服消痰之剂。再加外治，可以效捷。用瓜蒂、细辛（各一钱研细），绵裹塞鼻中，以好为度。
藕节有根处一段，烧灰存性，研细吹患处立效。
〔鼻痔〕
苦瓜蒂（四钱炒）、甘遂（炒二钱）、枯矾、螺蛳壳煅、草乌尖（各五分），共为末，麻油调作一团。每用一丸，入鼻内点痔化为臭水。一日一次自烂下。
〔鼻疮〕
百草霜（研细三钱），冷水调服。
杏仁（去皮尖研细），大乳汁，调和搽之。
桃叶嫩心捣烂塞之即效。
〔酒渣鼻〕
硫黄用豆腐水煮三次净研（二钱）、轻粉（一钱）、密陀僧（一钱）、白芷（一钱）、杏仁（五分），共为末，以津唾调搽。
年久不愈，用大黄、朴硝，共为细末，津唾涂之。内服苦参、当归，各净末四两和匀，酒糊为丸，桐子大，食后，热茶吞八十丸，药尽即愈。
连翘心四两，每用二三钱，泡汤当茶吃即愈。
凌霄花、山栀子，等分为末。每服二钱，清茶调下，日二钱。
口舌  ***************************
〔总论〕
凡肝热则口酸，心热则口苦，脾热则口甘，肺热则口辛，肾热则口咸，胃热则口淡、口臭。
〔口疮〕
黄柏（炒）、蒲黄、青黛、人中白煅各等分，为末敷之。
陈年白螺蛳壳烧灰存性，加儿茶、冰片少许，同研细，吹患处一二次即效。
不能饮食，用五倍子（研细末）糁之，便可进食。
如口疮饮食不进，服凉药不愈者，乃中焦土虚，相火冲上无制，需服“理中汤”（人参、白术、甘草、黑姜），补土之虚，干姜散火之标，甚则加附子，或口噙官桂方愈。
或用黄连干姜各等分，研细搽上，流涎即愈。
捣生姜自然汁漱口数次，涎出即效。
烧青钱二十文令赤，投酒中服之，立效。
〔口疳疮〕
红枣十枚烧灰存性，加冰片二分研细，吹患处即效。
〔三焦实热，口舌生疮〕
黄芩春（四两）、夏秋（六两）、冬（五两）、黄连春（四两）、夏（五两）、秋冬（三两）、大黄春（三两）、夏（一两）、秋（二两）、冬（五两），各炒研为末，蜜丸，桐子大。每服五七十丸，食远白汤下。即“三黄丸”药末麻油调，涂一切热疮甚效。
用吴茱萸研末，醋调涂足心一夜，引火归下即愈。
凡口疮无论新旧，夜卧时将自己两肾子以手拉紧，左右交手揉三五十度，但于夜卧觉时即行之，因酒而生者，一夜即愈。久病者，三五夜即效。
〔口破〕
滑石（一钱）、辰砂（三钱）、冰片（二分），研末糁上即效。忌水漱口，并治鹅口。如跌破者，用象牙或象皮刮细末敷之。
〔口烂〕
生明矾研极细，敷之立效，或噙良久，以水漱之再噙。
久烂不愈者，人中白煅、真铜绿、杏仁，各等分，加冰片少许，共为末，敷患处。并治小儿走马牙疳。
〔口唇肿痛〕
痛不可忍，胃中风热也。用瓷锋刺破出紫血，以古铜钱磨猪油搽上即消。
大黄，生研细，用猪胆汁调涂即效。
〔口唇燥裂〕
青皮烧灰猪油调涂效。
橄榄泡汤服，核中仁研烂敷燥处，或胭脂敷之，皆立效。
燥裂出血者，用白梅花瓣，贴患处立效。
以上之方，唇疮同治。
〔口臭〕
香薷煎浓汤，稍稍含之。并治口下出血。
连翘为末，泡汤当茶饮，多服即效。
儿茶（四两）、桂花、硼砂、薄荷（各五钱），各研细，用甘草三两熬膏，入药末为丸，口中噙化。
如齿匿肿痛而臭者，北细辛五七钱，煎浓汁，乘热漱口，冷即吐之。
口中生疮臭烂者，白僵蚕捡直者，新瓦上焙干断丝，为细末，用少许敷上，吐涎出即愈。
〔木舌〕
涨大满口，肿胀坚硬，语言不利，或胀出口，乃因心火妄动，结热于舌，不急治即杀人。白矾、百草霜，各等分为细末，用糟茄自然汁调服，如无茄，以白酒调服。
不能进药者，用真蒲黄研细调稀，频刷舌上，其肿自退。或用针砭出血，稍退后，急用黄连（三五钱）煎浓汁，细细呷之，以泻心经之火，即消。再服黑山栀、荆芥、黄芩、连翘、木通、薄荷、黄连、牛蒡子（各一钱）、甘草（五分）、灯芯（二十根），水煎，食后服。忌食煎炒半月，不再发。如用针，舌下不可妄刺。
〔舌胀出口者〕
蓖麻油涂棉纸上，即将纸做捻（三五个），点着，旋即吹灭，以烟熏之，良久即消。
舌出寸许者，以梅花、冰片一钱，研细敷舌上即入，皆奇验方。
〔重舌〕
舌尖叠厚为重舌，牙皂角不蛀者四五挺，去皮核炙焦、荆芥穗（一钱），共为细末，以米醋调涂患处，即消。
〔舌木不知味〕
黄连（酒炒研细），米糊为丸。每服五七分，重者一钱，白汤食后下，数服即效。
〔舌上出血如簪孔〕
香薷煎汤服。
发灰二钱，米醋调敷出血处。
槐米（炒研）为末，糁上即止。仍用人参、甘草、麦冬补之。
牙齿痛  ***************************
〔总论〕
大凡齿牙疼，属手足、阳明、胃经之风热上侵，虚火上炎而发者。有热、有风、有寒、有虫、有湿热，皆能作痛。清火除热诛虫之法，备列于下。
〔风热牙痛主方〕
煅石膏（三五钱），年壮火盛者生用五七钱、荆芥、防风、丹皮（各一钱）、生地（三钱）、青皮（六分）虚弱者勿用、生甘草（五分）。
如上正四门牙痛，属心火，加黄连（炒八分）、麦冬（一钱半）。
下正四门牙痛，属肾火，加知母盐水炒、黄柏（炒各一钱）。
上两边虎牙痛，属胃火，加白芷（八分）、川芎（一钱）。
下两边虎牙痛，属脾火，加白术（八分）、白芍（一钱二分）。
上左边尽牙痛，属胆火，加羌活、胆草（各八分）。
下左边尽牙痛，属肝火，加柴胡（八分）、黑山栀（一钱）。
上右边尽牙痛，属大肠火，加大黄（酒炒）、枳壳（各一钱）。
下右边尽牙痛，属肺火，加黄芩（酒炒）、桔梗（各一钱）。
按经加药，再加灯心廿根，水煎，食远温服三剂即愈。忌油腻、煎炒、鸭蛋、糟、醋等物。
〔牙痛清胃汤〕
煅石膏（三钱）、生地（三钱）、黄连（一钱）、丹皮、当归（各一钱五分）、升麻（五分），水煎服。
凤头荔枝一个（或桂圆亦可），将壳上开一孔，入盐填满火煅烟尽出火毒，研细搽痛处。略含片时，再以防风、甘草、细辛、浮麦（各一钱），煎汤漱口即止。如风、虫牙痛，加花椒同煎。
〔风火牙痛〕
黄连末同生姜捣烂，塞痛处即止。
香蕈蒂捣碎，浸湿贴痛处即止。
粗碗一个，用薄荷铺底，樟脑盖面，覆碗一个于上，盐泥封固，文武火煅，一炷香取出，研细出火毒。每用一二厘擦牙根即止，如虫牙用川椒铺底。
白蒺藜一钱，冰片半分，同研细，痛时擦之。
〔虫牙痛〕
韭菜子煎浓汤漱之，虫自出。
贯众一两，以米醋两碗多煮。如左牙痛，侧左边叠，右痛右叠，不宜吃。
松脂烘软塞孔中，少顷虫出在脂上。
五灵脂如米粒大三粒，令咬在疼牙上，少顷以温水漱出小虫，即止。
〔虚火齿痛〕
诸药不效，用人参二三分贴患处即止。
附子五七分研末，以津唾调涂足心，引火归原，即止。
〔擦齿至验方〕
无论风火虫痛，初用生明矾（六两）、生石膏（四两），共研细，早晚擦牙。一料擦完，加矾二两，减石膏二两，渐渐用生矾一味。常年不可间断，终身无牙痛之患。
风牙诸药不效，用凤头荔枝连壳烧存性，擦牙至验。
〔取痛牙法〕
白马尾烧灰存性，用新笔蘸一二厘，点牙根上即落，勿沾着好齿。
腊月取大鲫鱼一尾，用白砒为细末，装入鱼腹中，挂当风处，其霜吐出鳞上，扫下收之。每用半厘点在牙根，即刻自落不痛。
〔牙宣血〕
经霜丝瓜筋火煅存性，研细擦上即止。
苦竹茹以醋浸一宿，含之即止。
牙宣而痛甚者，用丝瓜藤一握，川椒一撮，灯心一把，水煎浓汁，漱吐即止。
牙缝出血不止，用纸捻蘸蟾酥少许，插入出血处立止。
内服薄荷、花粉、连翘、桔梗、参玄、木通、葛根（各一钱）、甘草（五分），水煎服。
凡牙宣服凉药不效者，又宜滋肾水，泻相火，即愈。外以香附同青盐炒黑色为末擦之。
〔虚火牙痛，出血牙龈痛痒〕
骨碎补（二两）炒黑色为末。早晨漱久吐出，临睡再擦勿漱，候津满口，咽之即愈。或骨碎补捣烂豆大一团，用绢包塞牙痛上，立止痛。
〔鹅口牙烂〕
满口黄皮肿烂，鹅口皮（三个）、儿茶、马子碱煅研，各等分，加冰片二分研匀，搽上自愈。
凡牙龈烂，不论大人、小儿用人中白煅研糁上最效。
〔牙痛灸法〕
独头蒜（一个）、蓖麻子（七粒）、樟脑（一钱），同研碎敷在大指根背上穴（左痛敷右指，右痛敷左指），痒即去之，不论风火虫痛皆效。
大蒜、铅粉同捣烂，照法敷灸，治牙痛甚效。
咽喉（附骨哽）  ***************************
〔总论〕
单乳蛾者，谓肿于咽之一边，双乳蛾者，谓肿于咽之两旁也。其形圆突如珠，乃痈疖之类，结于喉间，宜刺之出毒，或出血而愈。
缠喉风，即满片红肿，多不成脓，亦不出血，但使火降，其肿自消。
锁喉风者，以咽喉肿痛，饮食难之，或痰气壅塞不通者，须吐出痰涎。
喉癣症，凡阴虚、劳损之人，多有此病，其状满喉生疮，红痛，久不能愈，乃水亏火上炎也。
〔通治风热上壅咽喉肿痛〕
甘草（一钱）、桔梗（二钱）、荆芥穗（一钱半），以三味为主方，加防风、连翘、牛蒡子、薄荷、丹皮（各一钱）、小生地（二三钱）、灯心二十根，水煎服。初起肿痛，三剂即愈。
〔一切喉闭肿痛吹药〕
薄荷（一两另研为极细末）、硼砂（二钱五分）、僵蚕（直者五分，瓦上炙焦研）、儿茶（一钱）、牙硝（七钱五分）、雄黄（二钱）、冰片（三分），俱研细和匀，贮瓷罐内，勿泄气。用芦管挑末少许，吹入患处。或以茶匙挑入舌上，噙一会咽下，日八九次即愈。
或用山豆根，口中噙汁，下咽即效。
〔喉闭〕
饮食不通，危急欲绝者。紫金锭，（即太乙丹，须真药料者佳），薄荷汤磨服五分，缓缓灌下，喉间即通，重者两服，屡验神效。
巴豆取油，涂竹纸上合满，做纸捻点灯，旋吹灭之，令患者张口，以纸捻烟熏刺喉间，吐出紫血即通。
凡肿痛喉闭，初起用络石一味，水煎服下即效。
或用牙皂荚（去皮筋）、白矾、黄连（各等分），新瓦上焙干极之为末出火毒。芦管吹入少许即愈。
凡喉闭至急，仓卒无药，急将病人两臂，以手勒数十次，取扎发绳扎大拇指如放痧法，以针刺指背，距指甲一分许，紫血滴下即解。（乳蛾同治）。
〔喉闭连牙关不开〕
巴豆（七粒），纸裹搥油，将油纸做条烧烟，熏入鼻内，牙关即开。再用箸点雄黄、胆矾末入喉间，吐出涎痰立愈。
白矾（三钱），慢火熬化，入去壳巴豆研烂者两粒，候干，去巴豆取矾研细末。用少许吹入喉中，吐出顽痰立愈。
真陈胆星一粒许，含口内即通。
一切喉闭，无论轻重，“紫金锭”为最效。宜多吃雪梨汁和泉水一半和匀饮，或绿豆煎数十沸（以豆未开花即取起，用豆皮上绿性凉解），入蜜少许，频吃甚佳。如无此二味，以萝卜汁和泉水，入玄明粉少许，搅匀。徐徐饮之，既可消痰，又能清火，皆妙法也。
咽喉十八症，皆属火热内结而成，俱宜凉药治之。惟隔阳咽闭（火虚于下，格阳于上，寒热相搏而成喉痹，其脉细数而微，声似不能振者，方是此症），大附子一个，去皮脐，切作大片，用蜜涂炙令黄，待冷含口中。津咽甘味，淡即易之，脉症不对勿用。
〔单蛾、双蛾〕
鸡蛋清半盅，入明矾末三钱调匀，仰卧以茶匙掀入口，着喉即解。
兰根捣汁滴入即效。
冬月取青鱼胆入研细胆矾二钱，阴干研末，贮瓷瓶中，如遇此症，吹少许入喉，吐痰立愈。
至重危急者，用壁上蟢蛛窠七片（内取活蛛二个，团作一处），以白矾一块（七分）化开，以蟢窠惹矾煅存性，出火毒，加灯草灰（取灰，用竹筒内烧草闷灰），和匀，吹少许入喉中，即破。
人指甲一二个，瓦上炙黄色，研细末，吹入喉中立效。
“双蛾”至急者，用麻雀粪二十一粒，沙糖和做三丸。每用一丸，棉裹吞咽立愈，甚者不过二丸，有奇效。
一时无药，或有药不能进者，用干猪尿脬一个，水润套指上，蘸生桐油少许，入喉搅吐，得吐即解。或用温汤半碗，加入桐油三四匙和匀，用硬鹅翎蘸油探入喉中，连探四、五次，其痰吐出，再探再吐，须以人苏醒声髙为度。再服清咽利膈之剂。
凡急症通后，略进薄粥半碗，压下邪热，不致再发。忌食热物、硬物。
〔帝锤垂下〕
即喉间小舌垂下，以食盐（雪水淋炒枯，出火毒），频点患处即消。或加枯矾少许。
如状悬痈肿痛，用射干、炙甘草（各五钱）、川升麻、大黄、木鳖仁（各二钱五分）、杏仁去皮尖炒微黄五钱，俱为末，蜜丸小弹子大，常含一丸津化。
〔喉癣〕
冰片、西黄（各一分）、胆矾（三分）、大硼砂（八分）、山豆根（二钱）、雄黄、儿茶（各八分）、陈白梅（去核三个），共研末。次将白梅捣烂，入药和匀，丸如芡实大。临卧含口内，过夜即消。再用兰花根捣汁，时时漱之。
头胎黄牛粪，以新瓦洗净盖粪周围，用文武火煅，烟尽存性，研末，将芦管徐徐吸入自愈。
多年芥菜卤埋地中者，每服数匙，并时时漱口（嘉兴城中，大家藏此者多）。
〔梅核气〕
喉中介介如梗，吐之不出，咽之不下者。用瓜蒌仁、青黛、杏仁、海蛤粉、桔梗、连翘，各等分为末，炼蜜和姜汁少许，丸如芡实大。时时含化。
〔虚火上炎伤肺，咽喉生疮破烂〕
黄柏（为末蜜丸，炙数次以熟为度，研细一两）、硼砂、僵蚕（各一钱半）、牛黄（三分）、冰片（半分），俱研细和匀，蜜调如稀糊，涂敷患处，或丸如芡实大，含化即效。
〔喉烂至宝丹〕
人中白（自制者佳，取多年尿壶，或尿坛经风日晒者，击破去其浮垢，刮下白色硬碱，在新瓦上煅红，研细，再入水中，飞去浮腻）五七分，白蜜和匀，流入喉中，日二三次，重者一二钱，立效如神。并治一切大人、小儿牙龈久烂不愈。
烂久饮食不进，诸药不效者，立夏前池塘中取未变成形小蛤蟆（黑色而有尾者），不拘多少，取起晒干研末，吹上即效。或将小蛤蟆入瓷瓶中，以碗盖之，黄蜡化开封口，埋入地中，三四月成水，治喉以鸡翎时时润患处，奇效。并治一切痈疽肿毒，涂敷四周即消。
有因杨梅疮毒之后，喉烂不愈，又需照毒症重服土茯苓汤方愈。
〔缠喉风声不出〕
靛花、薄荷叶等分为末，蜜丸弹子大。每服一丸，临卧噙化。
〔暴失音〕
公猪板油一斤熬净去渣、白蜜一斤熬净去泛并和，再熬少顷，入瓷罐内，冷定成膏，不时挑服，肺润即愈。
因热而哑者，天罗水空心温服（方见痰嗽门）。
〔鱼骨哽〕
白饴糖切如枣栗大，吞之立下。
韭菜煮半熟，勿切断，吞下一束，即裹而下。
在喉刺痛，用威灵仙五钱、饴糖五钱，酒水各一碗，煎服软化。
鹿角屑，含津咽之，橄榄多服即化。
诸药不效者，用贯众不拘多少，煎浓汁一盅，二次服，以好为度。
以上之方，诸骨同治。如七日不出，烧鲤鱼鳞皮，以水服之。
已经入肚刺痛，煎茱萸一杯饮之。
凡鱼骨，或误食竹木丝，即席间将鱼骨一根，或竹丝顺插入发辫中，不令人知即下，或旁人代插，勿令患人知，颇有奇效。
又法，用白面调稀糊，涂两膝盖骨，自然下，颇验。
〔竹木丝等物哽喉〕
丝绵扯长，将一头拌白糖，徐徐咽下，约下咽一二寸，待糖化尽，渐将丝绵拖出，则所哽之物亦带出矣。 ，
铁斧磨水灌之即下。
〔猪骨哽〕
硼砂一块入口含化自消。
贯众汁亦效。
〔诸兽骨哽〕
虎骨剉细末，水调徐徐咽之自化。
〔鸡骨哽〕
野苎根捣如泥，每用圆眼大鸡汤化下，或捣汁服亦效。
鱼骨、鱼汤化下。
贯众汁亦效。
〔稻芒谷哽〕
多吃饴糖即下。
或用鹅吊一足，取涎咽之。
〔误吞金钱及铜钱〕
初在胸胃哽痛不下者，先以砂仁研碎煎浓，徐徐饮下，再以羊胫骨煅灰研细。每服三钱，猪油调服，服至从大便裹物而出为度。
杉木炭烧红，带红即研细末，砂糖调服三钱，日二三次，如肠中不能转送，坠痛者，多吃青菜猪油，自然送下。至肛门不能出者，只需以钳取之。
竹鸡血吃下，能裹真金而出。
〔小儿误吞针〕
先用蝦蟆眼，或用鸡眼一对，木通汤吞下。其针两头穿眼，立能吐出，或从大便而出，奇效。如冬天急不可得蛤蟆，大桑树下，掘深二三尺可得也。
出芽蚕豆，半生半熟，捣烂，用韭菜汁为丸吞下。
砂糖和黄泥为丸，令小儿吞下，皆能从大便中出。
〔小儿误吞钉〕
活磁石（一钱）、朴硝（二钱），同研细，以熬熟猪油白蜜和稀糊，一顷吞下，次早从大便中出。凡铁器皆可以此法治之。
〔误吞发，绕喉不出者〕
将自己乱发烧灰，白汤调下一钱。
女科  ***************************
凡妇女之症，惟经水与胎前产后诸症为异耳，余病与男子同，在诸科中参治之。
〔逍遥散〕
治血虚烦热，月水不调，脐腹胀痛，潮热咳嗽。当归、茯苓、白术（炒）、白芍（酒炒各一钱）、柴胡（八分）、炙甘草、薄荷（各五分）、姜一片，水煎服。
〔经候不调〕
或三四月不行，或一月再至。归身、白芍、黄芩（各五钱）、白术（土炒）、川芎（各三钱）、山萸肉（一两五钱），俱为末。每服空心酒调（二钱），日二服，白汤下亦可。
〔子芩丸〕
治四十九岁之后，天癸（注）当住之时，每月仍行，过多不止。子黄芩（四两，米泔浸七日，须一日换泔水一次，至七日晒干，如此七次，共浸四十九日，晒七次），为细末，米醋丸，桐子大。每服三五十丸，空心淡醋汤或白酒下，服完全效。
〔经水久闭〕
蚕砂（四两），炒半黄色，入无灰酒一壶，于砂锅内沸过，取起，以瓷器盛之。去蚕砂，温饮数盏即通。
室女数月不通，或寒热并作，或血滞腹痛，用雄鼠粪（两头尖者）炒研细末。温酒调下二钱，通即止。
久闭不通，渐成症瘕血块者，香附（一斤。米泔水浸一宿晒燥，石臼内杵，去毛分四处。一用童便浸一宿，一用米醋浸一宿，一用酒浸一宿，一用盐水浸一宿，晒燥和匀），蕲艾（八两，米醋煮，炒黄色），俱为末，用米醋丸，如桐子大。每服五十丸，淡醋或白汤下，日进二服，以好为度。忌生冷、油腻等物。
（注）天癸，女子月经。
〔血瘕〕
经闭结成血瘕，腹肋胀痛欲死者。水红花、马鞭草各洗净（一斤），熬成膏，配入当归、生地、川芎、白芍酒炒，各二两、红花、没药炙去油，各一两、延胡、五灵脂（各一两五钱）、乌药、木香（各一两），俱为末，和前膏，少加米糊为丸，桐子大。每服空心酒下五七十丸，以好为度。
〔逆经〕
久闭血从口鼻中出者，好陈磨水磨一杯服之，其血即止，次用当归尾、红花（各二钱），水煎服，或服韭汁菜甚效。
〔血漏不止〕
或一月两次，或逢期过多，槐花烧存性研末，每服二三钱，食前温酒下，或盐汤下。
子黄芩（酒炒）、白芍（酒炒各一两）、黄柏盐水炒（三钱）、龟板醋炙（一两）、椿树白皮（酒炒七钱半），俱为末，蜜丸桐子大。空心淡醋汤下，每服三钱。
〔血崩不止〕
不拘寒热，用莲蓬壳风干久者佳、荆芥穗，俱烧灰存性，各等分，研细末，每服二钱，米饮下，并治血漏不止。
白扁豆花（焙干为末），每服二钱，空心米饮入盐少许调下。
〔血崩如泉〕
老丝瓜筋、败棕，或旧棕器洗净，俱烧灰存性等分，盐汤调服二钱。
至重不止者，乌梅、干姜，俱烧灰存性，各等分为末，每服二钱，盐汤下，止后，用藕节煎汤，频服效。
〔风热血崩〕
荆芥穗（二两麻油灯上烧存性），研细末，童便调下二钱。
凡血漏或血崩日久不止，用人参叶，每用一钱，泡汤服，连进五七服即止。
〔血崩小腹痛〕
下血不止，兼小腹痛者，白芍（酒炒一两）、侧柏叶（微炒三两），为细末，每服二钱，酒调下。
〔血淋〕
金针菜（一斤），每日淡煮数两，任意吃之，自愈。
青蒿子（不拘多少），研细末，同冬米饭捣烂成丸。每日早晨好酒送下三钱，轻则半月，重则二十日自效。但此药服后断产，如年少生育之女勿服。
〔白带〕
因肾虚带下，破故纸（炒燥研末），每用八分，将鸡蛋一个开一孔，入药末内搅匀，用纸封固，饭上蒸熟，空心食之，十次全愈。
石菖蒲、破故纸各等分，炒研细，每服二钱，以菖蒲浸酒调下。
鱼胶慢火炒为末，好酒下亦效。
〔内热、血热、白带〕
土沙参（不拘多少），炒燥为末。每服二三钱，每日早晨，米饮下，以好为度。
荞麦面（炒焦研），用鸡子清捣为丸，绿豆大。每清晨白汤下二钱，以好为度。
〔湿痰流注带下〕
由此而下者多，风化石灰一两、白茯苓三两，米糊丸，桐子大。每服二三十丸，空心米饮下，甚验。
按：石灰能敛，茯苓渗湿故也，屡试有效，必用石灰乃可。
〔白带年久不愈〕
赤白带下，诸药不能疗者。贯众一个全用（抹去毛及花萼），以米醋蘸湿，慢火炙熟为末。空心米饮下，每服二钱，累试甚验，能不再发。
〔安胎散〕
治气血两亏，或肥而气虚，或瘦而血热，或脾胃素虚，倦怠少食，屡有坠胎之患，此名“泰山盘石散”，药味和平，兼养脾胃。人参、黄芪蜜炙、当归、续断、黄芩（酒炒）、熟地（各一钱）、川芎、白芍（酒炒各八分）、白术（土炒二钱）、炙甘草、砂仁（各五分），加糯米一撮，水煎，食远服。如觉血热者，倍加黄芩，少用砂仁。如胃弱者，多用砂仁，少用黄芩，有孕之后，三五日进一服，四月之后，方无虞。宜戒欲事，节脑怒，忌酒、醋、辛热之物，勿服艾、附热药。
〔小产神效膏〕
久惯小产者，贴之可保。当归（一两）、生地（八钱）、白术、川断（各六钱）、子黄芩（酒炒）、益母草（各一两）、白芍（酒炒）、黄芪、党参（各五钱）、生甘草（三钱），用麻油（二斤），浸七日熬成膏，加（原缺）三四沸，入飞过黄丹（七钱）（原缺）炒研搅匀，滴水成珠，入井中浸十日取出，红布上摊碗口大，贴丹田上，十四日一换，贴过八个月为妙。
〔小产〕
老母鸡白煮食，约二十只，不再发。
受孕后，用苎麻根三钱，糯米煮粥食，一月五七次效。
鲤鱼约（二斤）重者（一尾），用盐酱煮食，一月三次，并能长胎。
丝绵一两，入瓷罐内，烧灰热酒冲饮，约七次服。
〔佛手散〕
治一切胎气不安，或因病后，或因跌磕，伤胎子死腹中，或疼痛昏闷，或血上冲心，服之生胎即安，死胎即下，全当归（五钱）、川芎（三钱）、水酒对和煎服，以好为度。
〔胎动不安〕
苎麻根（如足大指粗者一尺），水煎去渣服。按：苎根大能补阴血而行滞血。
胎动如重物所坠，冷如冰者，用全当归酒洗、益母草（各五钱）、川芎（三钱），水煎服即安。
胎动痛不可忍，如坠在须臾者，用砂仁连壳炒黑为末，每服二钱，温酒下，或用大生地（一两）、砂仁连壳（五钱酒炒），水酒各半煎服，安则再服一剂。
〔气虚胎动〕
糯米（一合）、炙黄芪（一两）、川芎（三五钱），水煎分二次服。即腹痛水下者可保。
〔胎漏下血不止〕
生地（五六两），淡酒煎浓服。
无故下血，用真陈阿胶一两，炒为末，酒煎化，匀二次服。如血热者，加生地二两，煎汁和匀服。
〔胎动恶漏〕
妊娠忽然下黄汁如胶，或如豆汁，胎动腹痛，以气虚治之。糯米（五合）、黄芪（一两），煮粥食之即止。
苎麻根二两、纹银五两，水酒各半煎服。并治胎动，痛不可忍，胎漏欲坠，如无苎根，以茅草根代之。
〔妊娠子烦〕
口渴烦躁，夜不得卧，黄连为末一钱，米饮调服、竹茹水煎，饮即安。
〔妊娠痢疾〕
鸡蛋一个（开一孔，以银簪搅匀），加入黄丹五分，饭上蒸熟食之。
〔妊娠咳嗽〕
川贝母（去心，麸皮炒黄，去麸为末），砂糖为丸，芡实大，口中不时含化即止。
〔□璃胎〕
受孕之后，肚腹头面浮肿。赤茯苓（二钱）、防己、苏叶、桑皮（各一钱）、木香（五分），水煎服。间数日一服。
〔肾虚腰痛〕
马料豆（二合）炒焦待冷，白酒煎服。或用猪腰子一个劈开，去膜、入补骨脂一钱，蒸熟去药，连汁食之。
〔小便不通〕
车前草捣汁，调滑石末涂脐四围，如碗口大，热则易之。如怀孕至六七月，小便不通，乃胎气下陷，溺孔被压而然，气虚不能举胎所致。宜服“补中益气汤”。人参、黄芪炙、白术（炒）、甘草炙（各一钱五分）、当归（一钱）、陈皮（五分）、升麻、柴胡（各三分），加姜、枣，水煎，空心午前服。
如临产之月，小便不通，宜以手指托起其胎，则小水自出。
〔转女成男法〕
始觉有孕，用二蚕沙一粒，井花水服，日三服久则效。旧弓弦一条，袋盛挂右臂上。
大雄黄精一块，袋盛挂身上，皆有验。
按：《本草一得》云虎鼻一个悬户上，令生男，将虎鼻挂中门一年，取熬作羹，与妇人食之，生贵子。勿令人及妇知，知则不验。
〔束胎散〕
受孕五六月后，一切胎气不安者，一月两剂，胎安易产。归身、兔丝子（酒炒各一钱半）、川芎、白芍（酒炒）、川贝母（去心各一钱）、炙黄芪、荆芥穗（各八分）、厚朴（姜汁炒）、蕲艾（醋炒各七分）、羌活、甘草（炙各六分）、枳壳（麸拌炒六分），加生姜三片，水煎服，此方体肥安逸者常服之，安胎易产，产后可保无病。若瘦弱淡薄者，不宜多服。
凡怀孕五六月后，宜多食猪肚，能令易产，腐衣煮烂，麻油拌食，大能解毒滑胎清补。宜日食一次，即乳母常食麻油（磨下，日久者勿服），能令小儿无病。
〔临产〕
孕妇临月，忽然腹痛如欲产而不产者，名曰“试月”。至腹痛连腰痛极者，乃是正产。试捏产母手中指本节跳动，方是当产。
初觉欲产，先须惜力，安心养调，不可用力妄施，致临产乏力。若用力太早，每致横生逆产之病，故临产要言：一曰“睡”，二曰“忍痛”，三曰“慢临盆”。此人道之常，容易之事，切谕不必惊慌。即遇逆产，一时难下，仍宜仰卧，使腹中宽舒，小儿易于转动，稳婆用手推正，得顺即下。若小儿果然逼到产门，则浑身骨节松解，胸前陷下，腰腹重坠异常，大小便一齐俱急，目中金光爆溅，真其时矣。于此临盆，用力一降，即安然生下矣。
〔加味芎归汤〕
治交骨不开，不能生产、全当归（一两）、川芎（七钱）、血余灰（三钱）、龟板（手大一片醋炙研碎），水二碗，煎一碗服之，如人行五里即下。
如横生倒产，急服此方，仍令安睡，用手将小儿手足缓缓托入，再睡一夜，自然生矣。如临盆一二日不下者，亦服此方，用手推上，安睡气平，自然生下。
暑天因热难下者，“六一散”（滑石六钱、甘草一钱），冷滚水调服三钱，不因酷热者勿用。
〔催生丹〕
难产及横生倒产不下者。车前子研末（二钱），酒调服即下，不饮酒者，水调服。（按：车前子甘寒无毒，治妇人难产，利小便而不走气，即连进二三，亦无妨。）
黄蜀葵花焙研为末，湿酒或白汤调服二钱，如胎脏干涩难产者，连进三服即下。如无花，用子半合研末，湿酒下（按蜀葵性滑，甘寒无毒，催生服之，能令腹中气宽，胎滑即下也）。
益母草煎汤当茶吃易生。
小虎刺根捣烂，好酒一盏冲服即下。
乳香（炙去油为末），以猪心血丸桐子大，朱砂为衣，阴干。每服二丸，温酒下。
荷花瓣上书“人”字，嚼而吞之即下。
凡一切催生丹不宜早服，如胞浆不下，只宜稳守，须俟胞浆破后一二时，再迟则力乏干涩愈难下，急宜服之。如“加味芎归汤”、“佛手散”，皆催生之妙品，即早服之，亦无妨，催生不须奇药，活血滑胎，如水推船矣。
〔难产〕
胞浆先干，胎涩不下，用此最效，滑石水飞过（一两）、白蜜、麻油（各半盏），先将蜜、油慢火熬熟，去沫、调滑石顿服，外以油调涂产妇脐腹，上下摩之立效。
〔难产灸法〕
米粒大艾丸，灸右脚小末指三五壮，即下。
〔盘肠生〕
慎勿惊忙，从容产毕，剪去产妇头顶心发少许，用蓖麻子四十九粒，去壳去衣捣烂，涂顶心，肠即入。将入完即洗去，迟则有害。
或用半夏末少许，搐入鼻中，得嚏肠自上，或盛以洁净漆过木盆内，浓煎黄芪汤，得湿浸之即入。
〔胎衣不下〕
令产妇将自己头发稍搅入喉中，恶心即下，此法亦治难产。
吞生鸡蛋清一枚亦下。
取产妇鞋底烘热，熨小腹上下十四次即下。
蓖麻子仁一两，研烂贴产妇右足心，胎衣下后，须速去之，迟恐肠出，即己肠出，仍以此膏贴头顶心即收。
〔产后血晕〕
恶血上冲，不知人事者，须先以两手提起产妇头发，勿放倒，如放倒恐血攻心则不救。急以韭菜一把切碎，先放入有嘴壶瓶内，再用米醋煮滚，冲入瓶内，上扎瓶口，以壶嘴出醋气熏病人口鼻间。或以少许涂妇手鼻，安定后，然后放手，以荆芥穗（六分炒黑研细），热童便调灌下即苏，即一时无药，单用热童便灌下可救。如去血过多，时时发晕者，用当归五钱、川芎三钱，水煎服。
〔预防发晕〕
置好醋于床头，用烧红栗炭盆内，常以米醋洒上，令房中常有醋气，或时焚旧漆器，皆妙法也。
产后，用莲蓬蒂十数枚，毛米（一合），清水煎一杯，和童便一杯服之，好血上收，恶血自下，甚效。
苎麻根做枕止血晕，安腹上能止腹痛。
〔产后烦闷〕
恶血未尽，上奔冲心，致烦闷腹痛者，将藕捣烂取汁，温服（一二盏），即效。
恶露未尽之时，儿枕腹痛，用山楂肉百个，打碎煎汤，入砂糖和成膏，好酒冲服（三钱），催下败血即安。
恶血不尽，心痛，荷叶炒香为末，童便或白汤调服。
〔产后血淤〕
恶露不行而兼腹痛者，蒲黄（五钱）微炒，水煎服（按：《本草》蒲黄甘平无毒，能运血活血，止心腹诸痛），产后一二两皆可服。
淤血上攻，痛而兼胀，手不可近，心胸满喘，命在须臾者，用没药箬上炙去油、血竭（各一钱），研细，童便和酒调服（按：《本草》没药味苦平无毒，能散血定痛，血竭甘平无毒，能散滞血，止痛，补心胞络）。
〔子宫不收〕
产后外坠者，宜“补中益气汤”（方见前），加醋炒白芍服之，外用黄芪煎浓汤洗之即收。
阴突、阴挺，用艾叶煎汤洗，外用蛇床子微炒热，绢包熨之，内服“四物汤”（当归、熟地各二钱、川芎、炒白芍各一钱半），水煎好，入龙骨末少许，空心服，三次愈。
〔产后大小便不通〕
诸药不效，饮人乳三日即安，无则牛乳代之。
〔小便不禁〕
白微、白芍（酒炒为末），温酒调下（三钱），日二服。
气虚遗溺，用鸡肫皮、鸡肠一具，烧为末，温酒调下。
〔小便出血〕
血余灰（二钱）、滑石末（一钱），生地汤调下。
〔虚汗〕
小麦、牡蛎（煅研各等分），俱为末，以猪肉汁调服二钱。
〔舌出不收〕
辰砂敷之，或暗掷盆碗作坠地声，惊之即收。
〔乳汁不通〕
麦芽（二三两炒研），煎汤常服即通，并可治痈。
鲤鱼头烧灰，白酒调下一钱，一服即通。外用葱头橘叶煎汤洗三五次，忌食冷物，即夏月亦宜盖暖。
木馒头二个，猪前蹄一只，煮烂食之，饮汁尽，一日即通。即无子妇人，食之亦有乳。
忽时乳胀及乳眼不通，用青蛤蜊壳（新瓦上煅焦研）、青黛等分拌匀，加冰片少许，每服三钱，酒冲服神效。
〔乳少〕
芝麻炒香捣烂，入盐少许，食之即生。
〔乳疖初起〕
蒲公英（七钱）、金银花（五钱），水酒各半煎服，得睡即消，至重者，加穿山甲（三片炒黄色）、橘叶（七片），煎服，外用葱白捣烂炒热，多围乳上，冷则易之即消。
葱头（三个每个切一片）、生半夏（三粒）、胡椒（三粒）、雄黄少许，米醋捣烂为丸，棉裹塞鼻孔内。右乳塞左，左乳塞右，过夜即消。
〔乳上结核〕
肿痛难忍者，广皮浸去白（晒燥干面炒黄），研末，入麝香少许和匀，每服二钱，热酒调下即散，外用葱白和白蜜捣烂敷之。
〔乳头肿硬〕
鹿角尖（烧灰存性研末），酒调服（一二钱），外以鹿角石上磨汁涂之。
〔乳头裂破〕
秋茄子开裂者（阴干烧存性），为末，水调涂之。
〔止乳〕
产妇气血壮盛，乳房或胀，或无儿饮，因而肿痛，憎寒发热，老丝瓜（近蒂连子烧灰存性），为末，酒下，盖被出热即消，或用麦芽三两炒熟，水煎服，立消，外用长布束紧，以手揉散自消。
〔乳涌〕
劳役过度，乳出如泉，神昏痰塞者，以独参汤灌之即苏，再以“十全大补汤”服之。
〔乳痈〕
红肿发热，疼痛者是痈，坚硬腐烂者是疽，凡初起当用发散流气之药，若已成脓，又当内托排脓，养血顺气，切勿用刀针取咎。瓜蒌（一个捣烂）、当归（五钱）、生甘草（三钱），乳香炙去油没药去油（各一钱），酒煎服，或水酒各半煎亦可，良久再服。如数服不效者，宜以补气血之药兼服之。
初起用芙蓉根切片，以无灰酒煎服。
蟹爪尖、鹿角尖，俱炒黄为末，酒下二三钱，皆能即消。
紫苏叶煎汤频频服之，以渣敷乳上即消。
四旁硬者，以牙梳梳四旁亦消。
外用京墨、猪胆汁、玄参研末，和匀搽上即消。
益母草和生烟糟，捣烂敷之。
玉簪花根捣敷四围即消。
〔乳痈红肿〕
蒲公英（一两）、忍可藤（二两），水煎，食前服，睡觉病即去矣。
芭蕉叶捣烂敷之，取汁白酒冲服亦效。
〔乳痈成脓，痛不可忍〕
蜂房烧灰为末，每服一钱，水煎去渣，食后服，重者连进二服。
〔乳吹〕
因吃乳时，含乳睡着，乳为儿气所吹，乳汁不通，肿硬重者即成痈，生山药捣烂敷之即消，消即速去之。
〔乳上生毒〕
败龟板（一枚烧存性），研末，酒服四钱。
〔乳癌〕
忧郁积成乳中隐核，如棋子大，其硬如石，不痛不痒。或一二年、五七年始发为疮，破陷空洞，是为难治之症。若能清心寡欲，薄滋味，戒恼怒，仍服内托活血顺气之药，庶有可生之理。
初起，用生蟹壳（砂锅内焙焦为末），每服（二钱），酒调下，日一次不间断效，或用巴豆肉（焙燥研）、麻黄（焙燥俱研极细等分），做香袋㗜入鼻中，数次渐消。
外用园蛤壳研极细末，加皂荚末少许，米醋煎滚，调敷即消。
〔乳癌已破〕
甘草汤洗净，用白蜡（三钱），好酒化服五七次，可愈。
贝母去心，核桃䙐、金银花、连翘（各三钱），水酒各半煎服。
荷叶蒂（七个烧灰存性研末），酒调久服见效。
白糖（一两）、活鲫鱼一尾，连鳞同捣烂，敷之，即烂见骨者，数次可效。
〔乳癣〕
白松香（二钱）、川椒（二十粒），研末，先用槐枝汤洗，和猪油调涂。
〔误服坠胎药〕
已伤未坠，致口噤，手强，自汗，头低，似乎中风者，生白扁豆去皮为末，米饮调服。
如胎动呕血下血者，靛青草叶汁一碗，急服即安。
〔妇人心痛〕
青鱼枕骨磨水服即愈，并治血痛、气痛。
陈瓦棱子（煅灰存性为末），酒下六分立止。
生萝卜同白蜜，捣烂蒸熟食之。
〔心风癫痫〕
因血邪风痰迷心癫狂者，甘遂二钱为末，以猪心内三管血和药，仍入猪心内缚定，用湿纸裹火煨焦，取出药末，入朱砂（一钱），分作四丸、每服一丸，仍将猪心煎汤调下，大便下恶物为效。
〔小便不通〕
鲫鱼一尾捣烂，用少许填脐内即解。
墙上活蜓螺或田嫘，入麝香三厘，即将螺肉水滴入脐中即解。
盐一味，纳入脐中，再滴入水即解。
〔鸡爪风〕
或逢月事受风，手足拘挛，拳束如鸡爪，颇疼痛，急于膝骨两旁，各有小窝共四穴，俗名“鬼眼”，用艾丸各灸三壮，立效。
〔阴内生疮〕
马齿苋（四两）、青黛（一两），同捣烂敷之即效。
杏仁（烧存性）、雄黄、明矾（各五钱）、麝香（五分），共为末敷之，治痒疮。
〔阴内痒疮〕
新桃叶捣烂，棉裹纳阴中，日三易。
猪肝切片，以花椒葱拌猪油，将猪肝煎干，待稍冷纳入阴内，日三五易，以虫尽为度，以黄葱煎汤洗。
〔脚丫痒〕
枯矾（五钱），石膏煅、轻粉、黄丹（各三钱），洗研细后，搽上，并治湿烂。
〔裙边疮〕
梨叶百片，用鲜猪油（二两），将梨叶入锅内，炒拌油在叶上，次下白蜡（二两），亦令熬化在叶上，又下食盐（二两），亦拌在内，取起待冷出火气，贴上神效。（勿令梨叶炒焦）。
黑鱼皮（不拘大小）、乳香、没药（等分研末），糁鱼皮上贴之。
初起，用鲜茶叶捣烂敷之，即效。
〔驴眼疮〕
生脚胫骨周围，亦似臁疮。田螺，去壳捣烂敷数次，即效。
〔腋臭方〕
密陀僧（四两）、枯矾（二两）、轻粉（三钱），共为细末，频擦两腋，半月见效，半年全愈。
生姜频擦亦效。
蒸热馒头（一个），劈作两片，入密陀僧末一钱许，急挟在腋下，略睡片时，冷则易之，数次效。
田螺大者（一个）、巴豆（一粒）研细、胆矾豆大一块、麝香少许，共三味研细，将田螺水养三日，去土揭起靥，入药末在内，以线拴住，置瓷器中，次日化成水，五更时，将药水以手自抹在两腋下，不住手抹，直待腹内欲行方住手。择于无人处大便，去其臭秽，如是二三次，再用前药擦数次，永绝病根，男女皆治。
〔胎死腹中〕
因跌扑损伤者，看产妇面赤舌青，母活子死，面青舌赤，子活母亡，面舌俱青，子母俱死，或因误服毒物，以至死胎坠胀淤痛，亦与常产不同。用“平胃散”（苍术米泔浸炒燥，厚朴姜汁炒、陈皮各二钱，甘草六分）水酒各半煎浓，入朴硝（二三钱），再煎（三五）沸，温服即化水而下。或以巴豆（二三粒）、蓖麻子（十数粒），去壳，加麝香少许，同捣成饼，贴脐上即下，如下净，即速洗去。
〔产后鼻衄〕
红线一条，并产妇顶心发两根，紧扎中指节即止。
鼻血兼中风者，用荆芥（炒焦为细末），童便调下，如气虚者，勿服。
〔产后血痢〕
小便不通脐腹绞痛，用生马齿苋捣汁（三合），煎一沸，下白蜜（一合），和匀服。
儿科  ***************************
症有所不备者，査各门治之。
〔小儿初生〕
宜以甘草浓汤，用软帛蘸汁拭口中，去其秽浊，随用胡桃肉去皮捣取汁饮之，非独和中，且能养脏。
如母气素寒，又值冷天，只以淡姜汤拭口，可免吐泻之患，拭后仍用胡桃汁饮之。
〔浴儿〕
用槐、榆、桃、桑、柳枝，各三五寸煎汤，临浴加入猪胆汁（一二个），浴之周岁内，可免疮疥丹毒，又辟邪恶。
〔多啼〕
初生二三日内多啼，即看口中上颚，如有白泡子，即以银针轻轻挑破，将白泡内如米粒取出，勿令入喉，以金墨涂之。
或因胎毒未尽，多啼不乳，用淡豆豉浓煎汁，常与三五匙，其毒自下，又能助养脾气消乳。
〔二便不通〕
急令人以热汤漱口，吸吮小儿前后两心、两手足心、脐下共七处，吮到红色即通。
六七日内小便不通，用葱白一寸捣烂，入人乳拌匀二次，入儿口内，再与乳吮咽下即通。
〔初生谷道不通〕
金银器或玉簪烧热穿通。
〔初生周身无皮〕
速取白籼米粉遍身扑之，一日三次，以皮遍为度。
遍身如鱼泡，或如水晶，擦破则水渗流，即用密陀僧研极细末炒燥，出火毒，糁上即效。
〔生下即死〕
可看上颚有泡，急须挑破，以棉拭去血，勿令血入喉即活。
〔不乳〕
初生面赤，眼闭不开，大便不通，不能进乳，多由胎中热毒所致。用粪清数匙饮之立解，即能吃乳。
开口后不乳，用葱白一寸破开，以人乳同入砂罐内煎过，饮之即乳，即口噤者亦效。
如因受风，鼻塞不能吮乳，用天南星为末，以生姜自然汁调成膏，薄贴于囟门，勿轻用发散药。
〔小儿口噤〕
猪乳滴入口中即开，此法最良，须令小猪吮吃时，将小猪后腿提起，其口即开，取之可得。
面赤多啼，口噤不乳，天南星（一个），炮去皮脐，冰片三厘，同研细，将指蘸姜汁同药末少许，在牙根上擦之立开。
〔脐中汁出〕
或赤肿，或出血，用白石脂研极细末，一日三次敷之。
如久不干，用当归炒研末，去火气，频敷即效。
多年墙上白螺蛳壳，火煅研细，糁上即效。
〔脐突光肿〕
赤小豆、豆豉、天南星火炮、白敛，各等分，研细末，每用五分，以芭蕉自然汁调敷脐四旁，一日一次，三次后得小便下白物即消。
〔马牙〕
初生口唇牙龈生白点，不能食乳，亦胎热所致，鹅口不同，少缓即不能救，急用银针将白点挑破去血，凶则连日、缓则间日挑之，挑后仍用青绢绞出涎，以好墨薄荷汤遍搽满口，勿令食乳，待睡片时醒，方与乳，无不立效。
〔阴囊收缩〕
初生六七日，阴囊入腹，啼哭不止者，每因受寒所致，硫黄（二钱），吴茱萸（三钱），为细末研，大蒜调涂脐下。再以蛇床子微炒，帛包熨其囊即下。
〔月内多啼〕
真西黄、朱砂（各五厘），同研细，用少许点舌上。
〔脐风〕
断脐带之后，为水湿风冷所乘，或胎中受热所致，肚胀脐肿，四肢强直为“脐风”，用独蒜切片安脐上，以绿豆大艾圆灸三壮，口中有蒜气即效。
七日之内，若有脐风，肚腹上必发青筋一道，按照青筋行至处灸三壮，如分两岔，即灸两尽头可救，己行至心，则不治。
全蝎（五个酒洗炙脆）、僵蚕（七条白而直者炙脆）、麝香（二三厘），俱研细，每服一分，用薄荷、灯心，加金器一件，煎汤调服，并治撮口。
〔撮口〕
或因胎中受热，或因脐风不愈，面赤喘急，啼声不出，名曰“撮口”，看牙龈上有小泡子如栗米大，急以温水蘸净，绢裹手指轻轻擦破即开口。或灸小儿头上三五壮即愈。
照治脐风药服一二分即效。
犀角、羚羊角，水磨，和蜜饮之亦效。
如大便不通，热甚者，制大黄、甘草（各五分），水煎服。
脐旁及爪甲青黑者不治。
〔鹅口〕
满口白烂，用枯矾（一钱），朱砂（二分），共为末，每以少许敷之，三次即效。
人中白为末，拭口内即效。
〔口中白点〕
百日内口中白点，拭之则去，少刻复有，口内流涎，啼哭不乳。黄丹研极细，用竹沥调涂口中，日洗三次即去，内服“益元散”，灯心汤调下，则不再发（方见暑症门）。
〔乳伤〕
大麦芽煎汤服之，如恶吐者，加陈皮（五分），同煎服。
〔竹衣垂〕
因胎中遗毒，周身脓血淋漓，疮形如赤剥杨梅状，上白炉甘石（火煅淬，入黄连汁三次，童便内四次一两）、黄柏（猪胆涂炙七次七钱），紫甘庶皮（烧灰存性五钱）、儿茶（五钱）、真绿豆粉（炒七钱）、冰片（五分）、赤石脂（煅五钱），俱为细末，用鸡蛋（二个）煮熟去白，将黄煎出油去渣，和麻油调末药搽患处。
内服丸方：真西黄（三分）、朱砂、雄黄（各七分）、乳香、没药去油（各五分）、麝香（一分）、山茨菇（一钱），俱为末，蜜丸，重（三分）。金银花汤调服（一丸）。愈后逢节气调服（一二丸），即能稀痘。
土茯苓研细末，乳调服，一月全好。
〔赤游风〕
啼叫惊搐，次生红肿光亮，发热，瞬息游走，发无定处，先起于腹背，流入四肢者易治，若起于四肢，流入胸腹者难治。先用生姜汁、葱汁，加食盐炒，煎水，和汁洗疮，洗时勿令水入目，恐伤目。
长流水一碗，石灰一块，入水花开，取水面上如浮油者，涂肿处即消。
朴硝、大黄等分为末，井水调敷。
如寒凉药涂之无效，用灶心土研极细末，以煮熟鸡蛋黄入锅熬出油调涂。
马齿苋捣汁调银朱涂之即效，干则以汁润之。
内服，连翘、荆芥、木通、当归、赤芍、防风、滑石、蝉蜕（各八分）、黄芩、甘草（各五分），水煎服。
游风肿痛，用破草鞋、人乱发烧灰，火醋调敷。
如平常红肿，以青菜捣汁涂之即消，亦可服之。
〔慢惊风〕
多因久病之故，或因吐泻之后，损伤脾胃所致，则四肢冷，手足微动，眼上视，面青唇白，或乍发乍静，或身凉身热，二便利，其脉迟缓，治法当培养元气，即有风痰，不得通行消散，致伤元气为主。
病后脾胃虚弱，致成慢惊，四肢渐冷，虚肿面有浮气者，人参、茯苓、扁豆炒、陈米炒（各一钱）、木香、全蝎（酒洗炙脆）、天麻（各五分），匀两剂，姜枣水煎服。
如尚有阳症咳嗽喘急，胸膈扇动，痰涎壅塞之状，仍须全蝎（酒洗炙脆）、乌梢蛇（酒浸去骨瓦上焙燥各五分）、天竺黄、朱砂（另研各二分半）、白附子（炮）、天麻、青黛（另研各一钱）、麝香（一分），俱为细末，蜜调为膏，贮瓷器内，以蜡封口，大儿一分，小儿五六厘，薄荷汤下。并治急惊。
〔囟门肿〕
因热上冲而肿者，高而柔软，用黄柏末水调涂足心。
因寒而肿者，则坚硬，宜温解之。
〔囟门陷〕
水调半夏末涂足心。
因病久气虚而陷者，用狗头骨炙黄为末，鸡子清调敷。
〔小儿赤眼〕
黄连为末，水调敷足心。
〔头上肥疮〕
嫩松香绵纸包作纸捻，入香油内浸一宿，灯上点烧，滴下油敷之。
皂荚烧灰，香油调敷，三次即效。
〔头上痒疮〕
柏油（二两）、入紫草、川椒、明矾、蒸透，乘热搽之，轻者白果仁擦之，并治面疮。
黑芝麻，口嚼敷之效。
〔腊梨头方〕
石灰窑内烧过土墼（注）（四两）、百草霜（一两）、雄黄（一两）、胆矾（六钱）、榆皮（三钱）、轻粉（一钱），共为末，猪胆汁调匀，剃头后搽之，百发百中之妙。
宰猪汤，取面上浮腻，入砂罐内，再加葱头（五个）、明矾、花椒（各五钱），同煎，乘热洗二三次即愈。
〔小儿重舌〕
舌尖叠厚为“重舌”，用巴豆半粒，饭五粒，共捣为饼，如黄豆大，贴眉心中间，待四围起泡即去之。
或黄柏用竹沥浸一宿，点舌上即效。
〔木舌〕
舌下生薄膜，如连舌尖，绊住不能吮吸、治法，用针横刺舌下总筋之外膜中（勿穿总筋之内），直勒至舌尖上断此膜，舌即能伸（勿治，不能大言），刺后出血，用蒲黄末涂之，或乱发灰敷舌下，皆能止血。四五岁不语，用赤小豆研末，酒和敷舌下。
〔口舌生疮〕
桑皮中白汁敷之。
生黄柏末涂之，皆立效。
〔耳内出脓〕
枯矾、龙骨煅、胭脂烧灰（各一钱）、麝香少许，俱研极细末，先以棉杖拭去耳中脓，吹入药末少许。如不效，加海螵蛸一钱，炙研同吹。
（注）土墼，未烧的砖坯。
脓汁久不愈，用山羊角烧存性为末，每吹二三分入内，一日三次即效。
〔耳后项间湿烂〕
五倍子研极细末，糁上即效。
如体肥，耳后、腋下、阴囊湿痒者，用海螵蛸研末（炒微黄），敷之其妙。
〔月蚀疮〕
生于耳后，用黄连切片，焙研末，敷之。
〔羊须疮〕
生于口下，用小红枣烧灰存性，香油调涂。
〔瘖□头软疮〕
大枳壳一个泡软，去瓤磨口平，以面糊合在疖上，一周时，脓血自出。
古瓷器碗片研极细，菜油调涂，并治痘毒久烂。
〔燕窝疮〕
用鼠屎研末，香油调敷。
〔小儿歪嘴〕
蓖麻子（七粒去壳）、麝香（少许），共捣成一团，安于手心，内用滚水半碗，将碗足坐在手心药上，左歪放右手，右歪放左手，久久行之，正即止。
〔两目夜不见物〕
羯羊肝一具（勿见水，勿犯铁器），以竹刀划开，入谷精草末，瓦罐内水煮熟，不时服之屡验。
〔鸡朦眼〕
夜合草燥干为末，蘸猪肝常食之，即效。
鸡蛋开一小孔，入雄黄一钱，煮熟食之，多吃即效。
〔误将竹木刺入眼内〕
白颈蚯蚓捏断，滴血入眼即出。
〔小儿咳嗽〕
生姜四两，煎浓汤沐浴即愈。
〔小儿癣疥〕
藁本煎汤沐浴，并浣衣即效，或用柏油敷之。
〔肛门作痒〕
杏仁嚼烂，敷之即止。
生艾叶同川楝根煎汤熏洗即止。
如阴亏燥痒，兼服“六味丸”易效。
〔蛔虫〕
因失乳而早哺，或食甜过多，胃虚虫动，以致腹痛恶心，口吐清水，腹上有青筋，火煨使君子与食，以壳煎汤送下，宜月初四、五更时，服之验。
〔小儿吐〕
砂仁（童便拌炒三四次为末一两）、加丁香、藿香（各三钱），俱研细。每服一茶匙，姜汤下。
如百日内吐乳（直出而不停，谓之㕴乳），用麦芽（三钱）、橘红（一钱）、丁香（三分），水煎服立止。
〔呕吐〕
吐时酸逆而难出者为热，用“和中清热饮”黄连（姜汁炒一钱）、姜半夏（一钱）、陈皮、藿香、砂仁（各七分）、茯苓（一钱半），分两服，水煎徐饮。
如吐时顺而直出，或吐清水者，为寒，用“温中止吐汤”：白豆蔻、茯苓（各一钱）、半夏（五分），加生姜五片，分两服。水煎热服不效，加沉香二分，为末和入。
〔泄泻〕
干山药，半生半炒为末，每服二钱，砂糖水调服即愈。
或巴豆研末为膏，贴顶门上，烧线香一炷，未尽即去巴豆，立愈。
伤乳腹泄，仍用人乳一碗，铜锅内煎成红色焦皮，研细频吃即止。
〔久泻不止〕
白术（土炒）、白茯苓（各二钱）、黄米一合煮粥，只服米饮，泻自止。
〔痢疾〕
鸡肫皮（焙炒研末），以乳汁调服。
鸡蛋一个，煮二三沸，取起去白用黄，研碎，以生姜汁半小盅和匀服之，不宜吃茶，俱神效。
木香（二钱）、生黄连（五分）、肉豆蔻（一个），俱为末，以鸡子清和作饼，慢火炙黄色转红为度，研细末，用白面糊为丸，麻子大。每服三五十丸，米饮下即效。
〔血痢黑痢〕
茅草花一把，水煎服、无花以根代之。
〔泻痢〕
土木鳖（半个）、母丁香（四粒）、麝香一分研末，津唾调丸如芡实大、纳一丸于脐中，外用膏药贴之，立止。
〔泻痢肚痛〕
砂仁、川椒（各五分），炒研，和姜汁少许，津唾为丸，纳入脐内，外以膏药贴之。
〔休息痢及疳泻久不愈者〕
鸡蛋一个，先用黄蜡如指大一块，锅内熔化，入鸡蛋拌炒熟，空心食之大效。
〔噤口痢〕
莲子内心五分研末，陈米饮调下，毒气上冲心肺者，用此以通心气，则思食。
如胃口毒气所阻，不能进食，用精猪肉一两，扯薄片，于炭火上慢炙时，随用腻粉少许糁肉上，令匀成脯，每以少许放小儿鼻边，自然吃下。
〔久疟〕
不拘寒热，用桃叶尖（取东南方者四十九片）、半夏（四十九粒），俱为末，捣桃尖为丸，雄黄为衣，晒干贮瓶中封固。临用取一丸，棉裹塞鼻中，男左女右，即止，端午日合更验。
〔痰核〕
公鲫鱼一尾，竹刀去肠，用酒洗净，入红花少许，蒸食六七次即消。
〔痞块〕
肚大肌瘦面黄，渐成疳疾，白芙蓉花阴干为末，用鸡肝破开，入花末在内，饭上蒸熟食之。
至重者，用木鳖子肉、史君子肉（各五钱），共为细末，水丸圆眼大。每一丸以鸡蛋一个破顶，入药调匀，饭上蒸熟食之。
〔好吃生米、茶、炭黄病〕
麦芽（一斤炒）、使君子（二两）、槟榔（一两）、南星（一两姜汁炒），为末，如吃茶加茶八两，吃泥加泥，吃炭加炭，只用八两，炼蜜丸，桐子大。每服五十丸，每日早晨空心砂糖汤下。如初起多服“肥儿丸”即效。（方见后）
〔睡中遗尿〕
鸡肫皮（二个）、鸡肠（一具焙燥烧灰）、猪胞（一个炙焦），俱为末。每服二钱，酒调下。男用雌，女用雄，三四次愈。
白纸一张铺席下，不令人知，待遗尿于上，取纸晒烧酒服。
用红纸剪马四匹，令小儿自安身下，每夜如之。
〔小便频多〕
乌药、益志仁（去壳盐水炒）、桑螵蛸，等分为末，酒煮山药糊为丸，空心盐汤下二钱。
〔尿血〕
甘草一钱煎汤，调“六一散”一钱服。加升麻二三分更效。
〔小便不通〕
木通、茄蒂，水煎服立通。并治尿梗。
〔阴囊忽肿痛〕
生甘草汁、蚯蚓类，调涂之。或用蝉蛇煎汤，洗二三次效。
内服“四苓散”（白术、赤苓、泽泻、猪苓，等分），每服二钱，灯心汤调服。
如中蚯蚓毒勿肿，用盐汤洗后，以鸭血涂之。
〔脱囊疮〕
因湿热所致，阴囊溃烂，皮脱子欲坠，用紫苏叶研细，湿则糁上，干则清油调敷。多年白螺蛳壳，研末搽亦效。
内服木通（五分）、甘草（三分）、黄连（炒四分）、当归（六分）、黄芩（七分），水煎空心服。
〔疝气〕
肾子收上肚痛，用小茴香一钱研末，好酒调下。
〔盘肠吊痛〕
忽然腹中吊痛之甚，用葱一大握，捣烂煎汤，手巾蘸洗儿腹，再以葱白炒热贴脐上，良久尿出痛止。
如先恶寒，小腹痛甚，皮急一脚不能举行者，又须以肠痈治之。用苍耳子（二钱）、杏仁、薄荷、瓜蒌（各一钱）、甘草（五分），水酒各半煎服。渣敷脐上，二服见效。如便下脓血者，加木香、当归（各五分），同煎服。再每日空心酒吞“蜡矾丸”三五十圆（方见外科门）。
〔疳疾〕
如心脏受疳者，小便不通、口干、舌烂、牙臭，此乃心脏受积也，用羊肝散、谷精草（五钱）、胡黄连（二钱）、甘草（五分）、地骨皮（五钱）、芦荟（三分），俱为末，羊肝一具，竹刀剖开一缝，将药末五分入肝内，用线捆好，砂锅内煮熟肝为度。随时服七日，频服即效。
〔肝脏受疳〕
眼生翳膜，羞明不见物，用“鸡肝散”：雄黄，威灵仙、谷精萆、蛤粉、夜明砂水洗净各一钱，俱为末。每用鸡肝一具，入药末五分，砂锅内煮熟连汁服，以好为度。
鸡肝一具，不犯铁器，不落水，入硼砂少许，蒸熟服十次，即能开瞽复明。
〔胃脏受疳〕
撒泻口干，夜出盗汗，用茯苓、白术（土炒）、泽泻（各二钱）、山楂肉（五钱）、胡黄连（一钱）、神曲（五钱炒黄）、陈皮（一钱），俱为末和匀，每服一钱，清晨米汤下。
〔肺脏受疳〕
发热夜啼，胸髙咳嗽，用天冬、麦冬、苦栋皮、桑白皮、橘红、生地各三钱。河水十碗煎至一碗，再入白蜜八两炼熟、山药一两为末，再煎成膏，每日服三次即效。
〔食伤成疳〕
六月收五谷虫洗净，入竹筒封之，待干研末，入麝香少许，每服一二钱，米汤下。
食积腹硬者，用香橼半干者，入尿缸中（每日更换者），浸一月，取起洗净，晒干研末，白汤调服一钱，年小者三五分，肚软仍服“肥儿丸”。
〔完谷不化〕
脾胃不能消运所致，用绿矾一钱为馅，做馒头一个，蒸好晒干，火煅存性研细，绿者转为红色，用砂糖调服一钱，以大便如常即止。
〔五疳丸〕
治一切疳疾皆效，羊肝一具（竹刀切片新瓦上焙干）、海螵蛸（二两醋浸炒黄）、白米（炒五钱），和羊肝同捣，丸如黍米大，日服二钱，米汤下。肚大筋青，口舌生疮皆效。
〔五疳入痢〕
面黄肌瘦发焦，诸药不效，用牙皂荚（二个去皮炙酥）、蛤粉（三钱）、麝香（一分另研）、大蛤蟆（二个，瓦上炙焦黑枯存性），俱为末，米糊为丸，粟米大。每服二三十丸，米饮下。
〔疳鼓〕
久疳腹胀如鼓者，大蛤蟆一个剖开，入白豆蔻四十九粒，外用黄泥固济，火煅存性。每服一钱五分，淡酒下甚效。
如因湿气而成的，用鸡屎（炒燥一两），入丁香一钱，研末蒸饼丸，米汤下一钱。此方甚验，并治四肢发肿，勿以其秽而忽之。
〔久疳不愈〕
疳积病久，身体羸弱，不能重药下者，雄猪肝（不水冗者四两，竹刀劈开）、新荷叶（晒干为末，每用二钱），入肝内蒸熟，空心服之，半日后，得下恶物从大便而出即效。再以人参、茯苓、白术之类调理。
立秋后大蛤蟆（去头、足、肠、以麻油涂之），以净瓦上炙熟吃之，积秽自下，连服五六枚，一月之后，形容顿改，其效如神。一切疳积、泻痢、疳泄皆治。
〔走马牙疳〕
即肾经受疳，肌肉瘦，遍身生疮，寒热时，头热脚冷，牙床腐烂溃脱。走马者，言其危急之症，多因痘疹余毒所致，或热甚而成者。患之甚者，黑腐而臭，宜多吃绿豆汁解热。初起用人中白（即多年尿缸中澄下白垽，以风日久干者为良。或尿壶中白碱洗净，瓦上煅红研极细）先用荆芥汤洗疳处，日敷六七次。涎由从外出为吉，涎毒内收为凶。
或用妇人尿桶中白垢（火煅研细一钱）、铜绿（真者三分）、麝香（一分），和匀研细，贴之神效。
蜗牛连壳火煅研极细，敷患处，皆即效。内服芦荟、银柴胡、胡黄连、玄参、川黄连、牛蒡子、桔梗、山栀、石膏、薄荷、羚羊角（各五分）、甘草、升麻（各三分）、淡竹叶十片，水煎，食后服。即穿腮破唇，皆宜服之。
或用大蛤蟆（一个煅灰）、黄连、甘草、青黛（各六分）、麝香少许，俱研细和匀，敷患处，神效。如口臭涎秽，黑腐不脱，牙落无血，用药不效，穿腮破唇，皆不治之症。
马桶碱（不拘多少醋煅三次），常年擦牙，则无是病。
〔疳痢〕
益母草叶煮粥食，并绞汁服之，立效。
鸡肫皮炒黄色为末，每服一钱，并治水泄及脾胃虚弱。
〔肚腹胀满〕
胀久成膨胀者，用猪肚一个，入大蒜肉四两，同煮，蒜化为度，忌盐、酱、食至三个全效。
余治一人，十二岁时交夏腹满，用广、半、腹皮之药，随减随发。至两月后，朝暮胀急，连及腰胯，气急食少，诸药不应。食蒜肚两个如旧，五六个不再发。
〔肥儿丸〕
治面黄肌瘦，食积脾疳，大便不结，疳泻等症。山药（二两炒）、茯苓、白扁豆（炒）、五谷虫（洗净焙燥）、山楂（炒）、白芍（炒）、麦芽（炒）、神曲（炒）、当归（各一两五钱）、白术（土炒一两）、陈皮（一两）、使君子肉（煨八钱）、胡黄连（七钱姜汁炒）、生甘草（七钱焙），俱研末，用米糊丸，重一钱，白汤调下。
〔锅焦丸〕
小儿常服健脾消食，能治黄瘦大便不结、水泻等症。锅焦炒黄三斤、神曲（炒三两）、砂仁（炒二两）、山楂（蒸四两）、莲肉（去心四两）、鸡肫皮（炒一两），共碾细末，加白糖和匀，白汤调服。
〔班龙丸〕
治小儿一切内热潮热，神昏不宁，咳嗽痰涎，及惊风、惊搐等症。天竺黄、辰砂、胆星（姜汁炒）、枳壳、茯神、硼砂（各一两）、琥珀（七钱）、山药（二两）、沉香、雄黄（各五钱）、麝香（三分），俱为极细末，甘草一斤，煮浓汁捣丸，芡实大、金箔为衣，阴干放贮瓷器内。每服一丸，薄荷或灯心汤下。
〔稀痘丹〕
赤小豆、大黑豆、绿豆、生甘草（各等分焙燥为末），用大竹一段，两头留节，刮去青皮，钻一孔，入药末填满，以木针塞之，熔黄蜡护口。至冬间浸入粪窖中月余，立春前三日取起，水洗净，挂临风处百余日，取出再研（不用时，原存竹筒内不蛀）。每用药末三钱，配入绿萼梅蕊（不经手取下，石灰内窨燥）研末一钱。不拘春秋时，清晨用经霜丝瓜藤上细藤丝，煎汤调服。服药后，忌荤腥、油腻。十日内，得利下青黑类为验，则胎毒出矣，每年服一次。
时痘行年，用玳瑁、犀角，各水磨服，日三次，最良。并治心热血凝痘陷。
蓖麻子（三十六粒去壳去衣）、朱砂（一钱研细）、麝香（五厘），于五月五日共研匀，即于午时搽小儿头顶心，及心前、心后、两手心、两足心、两臂弯、两腿弯、两胁肋，共十三处，均搽如象棋大，勿使药余多，不可洗去，听其自落，搽过一次，出痘数十粒，二次出痘数粒，三次则终身不出，过周岁七夕、重九，皆可搽。
〔六味稀痘饮〕
将发痘时预服之，出痘无虞。山楂、牛蒡子、紫草（各一钱）、防风、荆芥（各一钱二分）、甘草（五分）、生姜（一片），水煎服。
将出未见点时，用绿萼梅蕊三钱、草兰五朵，水煎服（花需预收焙燥或蜜藏住）。即多者可少，并得易发。
〔治痘不起〕
紫草茸（即紫草根头白毛）五分滚汤，砂锅内煎服即起。按：《本草》紫草治班疹痘毒，活血凉血，利大肠。痘欲出未出，血热痘盛，大便闭涩者，宜用之。若己出而红活，及白陷，大便利者，不宜用。惟用茸以取其初得阳气相类之义。发痘如神，有益无损。
绿萼梅蕊（五钱焙）、桃仁、朱砂、甘草（各一钱）、老丝瓜（枯燥成筋者近蒂三钱烧存性），俱研末。每服五分，白汤调下，隐在皮肤之间者，服之即起，并治麻症、斑症。按：《本草》，老丝瓜烧灰存性，甘平无毒，能通脉络而去风，解毒消肿化痰，治痘疮不快，用枯者烧存性，入朱砂研末，蜜水调服甚妙。
出痘时，或因触犯，或痘不起，多用胡荽（即芫荽菜）捣汁和酒，卧处、门户、床帐及墙壁各处喷之即起。如手足未发齐者，水煎汤温洗，神效。若儿童虚弱，天时阴寒，即无变症，用之最妙。若儿壮实，春夏晴暖，又所不宜。
用红枣烧烟熏之亦妙，不论冬夏、阴晴，凡出痘家皆宜用。能转逆为福。
〔天罗水〕
一名“西来甘露饮”，治痘疮清热解毒，及斑疹烦热、口渴、咳嗽、疹色枯燥，或谵语喘急，睡卧不宁，服之神效。痘症发热三四日而热不退，痘色红紫，口渴，大便燥结之症，服之即能红润。
丝瓜藤霜降后三日近根三尺剪断，将根头一节倒插入新瓦瓶中，上以物盖之，勿使灰入，次日另用新坛一只，将瓶中之汁倾在坛内，将藤仍插入瓶中，三日后汁收尽不拘三五枝数，将坛封固窨于泥地上。如遇热症痘疹，每服两酒杯，和蜜少许温服二三次，胜于别味凉药。若夹斑痘疹，和犀角磨汁服，寒月和酒服。一切时疫热症，或配药服之甚验。
〔防痘入目〕
未见痘时，用绿豆七粒，令儿自投井中，频看井中七次而还。
胭脂不拘多少，口中嚼汁，频擦眼眶，则痘不入目。
如已见点，用牛蒡子不拘多少，乳母口中嚼烂，贴儿头上囟门，则痘不入目。
〔痘疮入目〕
目中己生痘，用芥菜子一合研碎，入百草霜同研匀，男女各吐津一口，拌匀做饼，左目则贴右足心，右目则贴左足心，两目皆有，贴左右足心，一昼夜即消。
黑狗耳上取血一滴，入眼角即去。
兔粪（炒黄为末），炼蜜九绿豆大，用木通、蝉蜕煎汤下三十丸，以好为度。
眼内有痘痛楚者，用浮萍（晒干为末三钱，晒时摊竹筛上，下用水映，别易干），以羯羊肝半个，水煮熟捣烂，取汁调服，未伤者一服即愈，己伤目者，十服全效。
〔痘疮入目，后生膜翳〕
白菊花、谷精草、绿豆皮（各等分），为末。每用一钱，用柿饼一个，米泔水一盏，同煎，候水干，只吃柿饼，日三次，十日效。
〔痘后眼疳〕
菊花、蛤粉、兔粪、草决明、谷精草（各一两）、蝉蜕（去翅足三钱），为末，鸡肝（一具不落水者），竹刀劈开，入药末一钱，箬裹蒸熟食之，以好为度。
〔痘疮作痒〕
荆芥穗（一把束成帚），刷痘痒处，以散郁邪，其痒即止，再以茵陈、梗叶烧烟，房内熏之。
〔痘陷不起〕
痘色变黑气欲绝者，穿山甲（洗净，蛤粉炒令黄脆为末）。每用五分，紫苏煎汤，加酒调服，即发红色如神。
倒陷黑色，口唇冰冷，取蝇喷七枚（狗身上夏月最多，冬月藏于耳中，以镊取），焙干为末，酒调下，移时即红润如常。
痘疮倒陷，人中白（火煅为末），水调三钱服之，陷者自起，年大倍加。
以上三方，按《本草》亦皆验过而无碍，胜如用人牙多矣。
〔治痘口渴〕
红花子、牛蒡子，水煎，细细咽之，即口中如烟，服之即止。
按：红花子能治血热烦渴，天行时痘，宜水吞数粒甚效。
〔痘疮擦破〕
松花糁之即效。
发热发痒擦破，用蝉蜕、地骨皮（各一两），为末。每服二三匙，白汤服，日二三次。
〔烂痘及误抓破者〕
黄牛粪（在风露中久干者，火煅成灰），取中心白者为末，以薄绢包盛于疮上扑之。如久不愈，墙上白螺蛳壳，煅研敷之。
〔痘疮溃烂〕
荞麦面用绢袋盛扑烂处，或铺席上衬卧。
〔斑烂〕
痘出抓成疮，浓血淋漓者是，多年墙屋上烂草，焙燥研极细，糁疮上即效，此草善解疮毒之功甚验。
气虚血热，遍身皆是者，铺席上，令儿坐卧其间甚验。
黄豆壳烧白灰，研细糁之。
遍身无皮，脓水粘衣被。茶叶（不拘斤数），入滚水一泡，随即捞起，乘湿铺床上，用草纸隔一层，令儿睡一夜，则脓皆干，神效。
〔湿烂〕
痘疹十余日，湿烂不结痂，干绿豆粉糁之。
〔痘后头上破碎不结痂〕
黑豆（炒焦为细末），香油调敷。
〔痘后不收脓〕
墙上草研末（即前治斑烂之草），敷之，内服“保元汤”（人参一钱、黄芪二钱、甘草五钱）生姜二片，水煎，不拘时服。
〔痘痂燥〕
痂皮溅起作痛，或痘痂欲落不落者，白蜜（不拘多少），略用汤和稀，时时以鹅翎润痛处，痘痂易落无痕。
〔痘疮不靥及痂靥不落〕
猪骨髓、白蜜共捣匀，火上熬三五沸退凉，用鸡翎刷上，数次即落。
如不能脱靥，用乳香房内焚之。
〔痘痂不落肿，而成斑痕者〕
马齿苋（捣汁）、猪脂油（熬净）、石蜜，各等分，共熬成膏，涂肿处即消。并治痘后肿毒。
〔落靥后，疮痘疤痛痒〕
马齿苋（捣汁一碗）、冰糖（一两）、猪脂油（三钱）、绿豆、赤小豆（研末各五钱），先将苋菜汁同豆末熬成膏，加入糖油和匀涂之。
〔出汗不止〕
牡蛎粉、贝母（各五钱）、粳米粉（一升），和匀，绢袋盛，周身扑之即止。
〔痘有浆时腹泻〕
大魁栗，以酒坛头黄泥和湿火煨熟，服之即止。
〔痘中出蛆〕
桃叶，不拘多少，揉软，盖在痘疮上，并垫身下即消。或用真麻油滴一点痘上，即消尽不再生。并治夏季一切疮毒皆效。
〔痘疔〕
凡痘中数颗不起，变黑而痛者，痘疔也。绿豆、豌豆（各四十九粒，各烧存性）、珍珠（一分入豆腐内煮过研细）、油发灰（二分），俱为极细末和匀，用胭脂水调成膏，先以银针挑破痘疔，拭去紫血，敷药疔上。
升麻煎浓汤去渣，将胭脂浸汤内，揉出红汁，即以脂棉蘸汁，时时涂之。
〔暑天火痘〕
遍身皆红者是也。白花地丁捣汁，白酒冲服，并治痘喘，用水煎服甚验。
〔痘后余毒〕
初发红肿，用赤小豆、绿豆、黑大豆（各等分），为末，醋调时时敷之，如已成痈毒，四围涂之即消。
〔痘毒〕
即髙肿，不宜开刀。
大蛤蟆（一个取皮），中用针穿（五七孔），盖在毒上，燥则易之，至三四个立消，并不再发。
羯羊屎，以新瓦洗净置屎于其中，上下以瓦覆定，慢火炙燥，烟尽存性，研细末，香油调敷。
〔痘毒溃烂〕
百合（焙研细末），糁之。
自溃出脓之后，脾胃虚弱，脓清不敛。人参、黄芪、白术（炒各一钱）、甘草（三分），加姜一片，枣二枚，水煎，食远服，以好为度。
〔痘后疳蚀疮〕
遍身及肢节生疮，浓水不绝。鹅口茧（不拘多少），将生明矾末装入满，火烧枯为末，干糁疮口内即敛。
〔痘后面疮〕
密陀僧、白僵蚕、白芷、鹰矢白、白附子（各等分），研极细末，以水调敷。
凡痘后，不宜即吃豆腐、鱼腥、肥肉，多食致泻脾气。
〔麻疹发散〕
樱桃核（四十九粒），敲碎，葱头一个，水煎服，即能透发。
分开顶门，内有红筋瘰挑破，即闷者易出。
如发时腹泻，只宜清解，不宜止泻。用西河柳（五钱），水煎服。
如闷疹发不出，喘嗽烦闷燥乱者，用西河柳叶（风干为末），每服四钱，水煎服，疹后痢泄，砂糖调服。
〔治疹不透〕
头面眼眶肿胀，气喘，命在顷刻者，以熏法治之。生葱头（斤许连须捣烂），放在盆内（儿大盆大，葱亦加多），盆上用木架将小儿睡在盆架上，然后将滚水冲入盆内，以葱气熏儿周身，稍温即抱起。此法须在密布帐中，勿受一线风吹，直待汗干，即得透发全好。须防小儿手足入滚水。
杏仁（十粒去皮尖研细末）、酒酿（乃酒初酿之酒母，不可误服烧烧酒浆），调服，发瘖疹最效。
〔冬月麻疹〕
因寒不得发透，喘渴闷躁者。麻黄（去节汤泡过），用蜜酒拌炒八分，加入治疹药中，一服立透。
〔误吞诸虫〕
饮靛青水即泻出。
〔腹内虫积〕
槟榔为末，清晨蜜水调服。
使君子肉（半生半熟），每日食数粒。
榧子切片多吃甚效。
如觉咬痛（痛时恶心吐水流涎，时痛时止者，为虫痛），用五灵脂二钱、白枯矾五钱，研匀，每服一二钱，不拘时服，以好为度。
〔寸白虫〕
色白两头尖长三五分不等，常从肛门口出。槟榔（八两）、榧子（一斤）、木香（一两），俱切片，微炒为末。每服二三钱，先吃素三日，择初三四五更先吃炙肉，口中嚼汁咽下。

卷四  ——————————————————————————————————————————————————————————————————————————————————————————

外科  ***************************
〔总论〕
外科最重者，莫如“痈”“疽”，最急者，莫如喉风疔肿。患之者，生死立见。
“痈”者，壅也。大而髙起属乎阳，其发红肿广大者痈也，痛而实者为热，痛而痒者为寒，发于六腑易治而难瘥。浅而大者为“痈”，深而恶者为“疽”。
“疽”者，沮也，平而内发属乎阴，其发猛恶。其初发也，形如黍栗粒大，白色焦枯，触之而痛应心者，疽也，最不可轻忽。难治而易痊，如其不痛，更为恶症，所发之处，最忌发背、发脑、发鬂、发眉、发颐、初生之时，便觉壮热恶寒，拘急头痛，精神不宁，烦躁饮冷者，其疮必重。若得起居平和，饮食如故，便利调匀者，为易治。
一寸以上曰“痈疽”，一寸以下曰“疮疖”（发热于皮肤之间，浮肿根下，即大亦疮疖）。“痈”属热宜凉药（已溃勿服）。“疽”属寒，宜温补之药。
〔背疽〕
初起之时，不拘日期，阴阳肿痛。即用独头大蒜（切片如二三钱厚），安于疮头上，用大艾炷灸之，三壮一换蒜片，不论数十百壮。大痛者，灸至不痛，麻木不痛者，灸至痛时方止。最宜早觉早灸，过七日则无效。
如背疽赤热肿痛，莫辨其头者，但以湿纸覆于背上，立候视之，其纸上有先干处，即是疮头，如十数头作一处生者，即用大蒜捣成膏，作饼铺头上，聚艾于蒜饼上烧之，亦能活也。盖艾火能使毒气随火而散，（凡毒初起皆可灸，惟头项以上属阳明，断不可灸），若失之于初，疮势已成，又当审其虚实寒热，实热则清之，虚寒则温之，得毒散脓溃，方为可治之症。痒极也，用针刺破，挤出恶血，数次得痒止即易治。
〔托里护心丸〕
灸后，即宜多服白矾（一两二钱）、黄蜡（一两）、雄黄（一两二钱）、朱砂（六钱水飞）、琥珀（一钱），俱为细末。先将黄蜡化开，入药末和匀，须众手为丸，桐子大，每服（三十丸），白滚水下，日三服，可免口舌生疮黑烂等症，凡痈疽毒症，多进数服，已成者最能止痛，未破者，即能内消，不问阴阳老少，皆可服。原方用白矾末（一两），黄蜡（七钱），化蜡众手为丸。每服三十丸，多服神效，仙方也。
〔一切痈疽发背对口〕
不论阴阳平肿，无名肿毒皆治，大蝦蟆（一个），毒大者（二三个，生于屋檐下者佳，冬天为乱石下，或河沿口石缝中），入明矾（二三钱），连肠肚同捣烂，厚涂四围，中留一孔，毒重者一二时后即臭，再取捣换，以好为度。至重昏沉不知疼痛者，再换十余次，再无不效，是能收提散毒至稳方也。
〔发背肿硬痛深〕
槐米（五两鲜者更佳），炒黄微，乘热入酒（二碗），煎十余沸，去渣热服，取汗即愈。未成者，二三服即效。已成者，三四服即减轻，渣捣敷患处，惟胃寒者不连服，甚神效。
肿硬脉实，邪左内者，用大黄（不拘多少，一半火煨一半生用），生甘草节。等分为末。每服（一二钱），空心温酒调下二三次，以踈利为度。
〔阴疽外势平而不起，色黑黯〕
艾叶（一斤）、硫黄、雄黄（各五钱），以水同煮半日，捣烂候温敷上，冷则再煮，易十余次不痛者知痛。如痛在肉里者，肿痛出外可生。
猪胆汁炒紫色，研末，醋调涂四围，中留一孔，三五次即效。
〔痈疽半阴半阳〕
肿不甚高，积日不消、白芷、石菖蒲、赤芍药（炒各二两）、紫荆皮（炒五两）、独活（去节炒一两）、俱为末。葱头煎浓汤，调涂四围，即肿出高起，易治。
〔一切痈疽发背〕
由七年情郁而生，蕴热在内，热气逼人，服之极验。并治乳痈，乳疖尤效。远志（米泔浸洗去心），焙燥为末。每服（三钱），酒（一杯），煎数沸，澄清饮，渣敷患处，以好为度。
〔蟾酥丸〕
治一切痈疽、发背、疔毒恶症，此药服之，不痛者即痛，若痛者即止，昏愦者即醒，呕吐者即解，未成者即效，已成者即溃，真有回生之功，乃恶症之至宝也。宜备施之。方为：
蟾酥（生取晒干二钱，用时烧酒化开），轻粉（五分）、枯矾、铜绿、胆矾、寒水石、乳香（炙去油）、没药（炙去油）、麝香（各一钱）、蜗牛（二十一个）、朱砂（三钱），俱为细末。照“太乙丹”法，于端午、七夕静室中，先将蜗牛研烂，再合蟾酥和匀，方入群药，共捣极匀，丸如绿豆大。每服轻者（同粒）、重者（五粒）。用葱白（五寸），患者自嚼，吐于男左女右三心，包药在内。用无灰酒送下，重者盖被出汗即效，轻者手夜即散。
〔仙方活命饮〕
治一切痈疽，无名肿毒，未成脓者内消，已成者即溃。此止痛消毒通用之神方也，不论虚实老幼皆可服。其方：
川山甲炮黄、白芷、防风、天花粉、赤芍药、归尾、贝母、皂角刺、生甘草、乳香（去油）、没药（去油各一钱重者加重）、金银花、陈皮（各三钱），在背俞用角刺为君。如在胸次，如瓜蒌仁（三钱），在四肢，金银花为君。如疔毒，加草河车根（三钱），将各药水酒各半煎浓，再将乳没研细，入药调服，日进二服，侧睡片时时即效。如阴毒平而不起者，去花粉、银花。如热其脉实，大小便秘者，加踈利之药。
〔七厘散〕
治一切无名恶毒，诸药不效者，方为：
赤练蛇（煅灰存性），研细末，米糊为丸，如芥菜子大，每服（七粒），症重者加至（十四粒）。好酒下四五服全消。此方甚效，孕妇忌服。
〔大归汤〕
治一切痈肿大毒，初起者立消，已溃者止痛收功。服下立效。其方：
大全当归（一两切）服、生黄芪、金银花（各五钱）、生甘草（二钱），水酒各半煎浓温片。重者日二服。上部加川芎（一钱），中部加桔梗（一二钱），下部加牛膝（一二钱）。如孕妇，勿加牛膝。
鲜忍冬藤（五两），用木锤微捣不可碎，甘草节（一两）、水（二碗），入瓦罐内慢火加至（一碗），加生酒（一碗），再煎十数沸，分二次一日服尽，得两便通利即效。如不利再服。神效。
〔一切痈疽肿毒围药〕
不拘部位，红肿髙起者，用野苎麻根（取白嫩者）、赤小豆（水浸软），同捣烂涂四围，中留一孔，干则易之，即效。
平者用鸡粪涂之，不痛者，可以知痛；如大痛者，可以止痛。
大蛤蟆一个取皮，包四围，中留一孔，二三次，其效甚速，不论阴阳皆治。
活蜗牛（不拘个数），入银硃（二钱），同捣烂，敷四围。
活蜗牛百个，以井水一盅，同入净瓶内，自晚封闭至晓，其水如涎，调真蛤粉涂四围，治发背效。
葱白捣烂，和蜜调匀，涂四围，轻者即效。
端午日、取苍耳草（根叶风干、研细，或烧存性），重阳日采芙蓉叶，风干为末，等分和匀，蜜水调涂四围，即消。
芙蓉叶捣汁，和生白酒服，将渣敷上即消。或用芙蓉根切片煎酒服，随量饮更效。
王瓜放在滴卤内，发背初发时，将王瓜切薄片贴上，一周时一换即消。
发久破烂不住，用花椒煎汤，或甘草汤洗去烂肉，亦用王瓜贴上，一日一换，二三日内可收口。
发背诸药不效，芭蕉根捣烂敷之，效。
〔秘方托里散〕
治一切疮毒，始终常服，不致内陷，至效仙方也。其方：
瓜蒌（大者一个捣碎）、当归（酒拌炒）、黄芪（盐水炒）、白芍、生甘草（各一两五钱）、熟地、天花粉、金银花、皂角刺（切片炒各一两，每用五两），以无灰酒五茶杯入瓷器内，厚纸封口，再以油纸重封，置汤锅内盖煮至药香，取出，每日分服，直至疮愈为止。此方药品平易，消毒之功甚大。且不动脏腑，不伤血气，不问阴阳肿溃，屡用屡效之妙。
凡治背疽脑疽，势甚者，先用蒜法灸之。若胍实大小便秘者，先用踈通而后用此，其功甚捷，若火毒已退，不作脓不溃者，更宜托里，如溃而不敛，脓清者，又宜峻补。如“十全大补汤”之类。
〔定痛散〕
一切肿毒、发背，痛不可忍，服之即止。白芷（未溃五钱，己溃二钱五分、贝母（未溃二钱五分，己溃五钱），水酒各半煎浓服。
外用鲜山药（一两），白糖霜、大黄（各四钱），同捣敷之，即能止痛。
乳香、没药，寒水石（烩）、滑石（各四钱）、冰片（五厘），俱研细。用蜜水调敷，即止痛。
壁虎（一二个），焙干为末，香油调搽立止。
平陷不高痛甚者，用赤练蛇（火烩存性，研末，不犯铁器），加姜黄、藤黄，各研细。米醋调敷，即能止痛。
〔透骨丹〕
治一切痈疽肿毒，坚硬不溃，此药立能溃脓。其方：
蟾酥、硼砂、轻粉、巴豆（各五钱）、蜗牛（二个）、麝香（一分）。先将巴豆研如泥，次入蜗牛、麝香再研，后入各药研极细，以瓷瓶收藏，每用少许以乳汁化开，先用银针轻轻拨破，挑药米粒许纳于疮口，外用清凉膏贴之，即溃。
凡疮未破，先湿热脓水淋漓不得卧者，用菖蒲晒干为末涂之，鲜用亦可。
〔替针散〕
一切肿毒，不出头，不穿破，用蛾口茧（出过蚕蛾者一枚烧灰），酒调服自出头，切不可多服，二三枚即出二三头。
雄麻雀粪（头尖挺直至是），同赤小豆为末，调敷之，自破。
痒肿无头，用皂角刺烧灰，酒下（三钱），嚼黄蜀葵花子三五粒即穿。
〔透脓散〕
一切痈疽肿毒，内脓已成不穿破者，用生黄芪（四钱）、穿山甲（炒末一钱）、川芎、当归（各二钱）、皂角刺（一钱五分），水（二碗），煎（一碗）。随病前后服入酒一杯月服，即出毒。
〔猪蹄汤〕
洗一切痈疽、杖疮溃烂，去恶肉。其方：
黄芩、白芷、赤芍药、当归、羌活、甘草、露蜂房（有蜂儿者佳，各等分），看毒之大小，每用两许先用猪前蹄（二只重一个许者），并水（六碗），煮蹄软为度，去陷只取清汁，入前药两许，再煎十数沸，去渣，以旧细片温洗，恶肉随手下，宜避风，忌人口气吹之，并忌月妇孝服，及猫、犬入病人房。次用抿脚挑玉红膏于掌中捺化，遍搽新腐肉处，处以黑膏贴护，早晚洗换两次。内兼服大补脾胃暖药，腐肉自脱，新肉即生。洗疽之方甚多，惟此方最效。然轻者仍用生草煎浓洗。
〔玉红膏〕
白芷（五钱）、归身（二两）、紫草（二钱）、甘草（一两二钱）、血竭、轻粉（各四钱）、白蜡（二两），真麻油（一斤），先以前四味入油内浸三日，大杓内慢火熬药微枯色，细绢滤去渣，将药再煎滚，下血竭化尽，次下白蜡亦化，遂倾入碗内顿冷水中，候少顷，将研细轻粉投下搅匀，收口、生肌，长肉，诚外科收敛药中之神品也。
凡用收敛，收口药，须有疮内新肉淡红色糁入，好后无患。紫色者尚须提毒。
〔治一切腐肉〕
巴豆（二十粒去壳及细皮，炒黑存性）、雄黄（二分），共研极细。取少许糁腐肉上，一日夜即去。
麻油调涂亦可，即“乌金膏”，去腐生新之宝也。
〔肿毒烂不住者〕
白盐梅同皂角烧灰存性为末，四周箍之。
发背烂见五脏，用大鲫鱼一个，去肠，入羯羊粪其中，烘焙焦黑为细末，糁之疮口自收。昔有人溃烂将死，人是方，肢传即效。后屡试皆验，须脓少生肌时用之。
〔治胬肉淤突〕
南硼砂（黄色者一钱），入冰片少许研细，灯草蘸药点之。
如恶疮死肉不消，成紫黑色突出髙起，乌梅肉捣烂，入蜜少许，摊纸上贴之，恶肉即收，永无后患。
〔治一切痈疽不收口〕
红粉霜（四钱即三仙丹）、乳香（二钱炙去油）、没药（二钱炙去油）、儿茶（二钱）、珍珠（一钱入豆腐蒸过，布包捶碎研细），俱为细末。先用甘草汁洗净，棉花拭干，将药末糁上，外用膏药贴之，一日一洗。此药能提毒生肌，脓未尽时即可用。
或只用乳香、没药，俱炙去油，等分，研极细，少许糁入，去毒收口，即名“海浮散”，亦无后患。
〔制红粉霜法〕
水银一两、焰硝一两、明矾一两，俱研细，与水银拌匀，入铁锅内、用厚瓷碗覆之，盐泥封碗口，晒干，不令些微透气，用石一块压之，文武火烧三炷香，常看泥干有缝，即以湿衣补之。忌孝服、月妇、鸡犬见、候冷、升在碗上者，即“三仙丹”。能治一切肿毒及刀伤跌破成脓者，皆用少许，糁入疮口，上以膏药盖之，未溃者能化脓，已溃者能提毒收口，不需换药。如加入朱砂、雄黄（各水飞三钱），同升，即“五仙丹”，利于收口。凡升就一年后，用入疮不痛，急用者，以井水飞之。
〔一切痈疽、痔漏，恶血不止〕
琥珀（二三分），研极细末糁上，即能止血收口。脓水不干，用黄蜀葵花煎汤洗。
如多年不瘥及翻花疮，用马齿苋捣烂敷上，多次即效。
〔一切肿毒脓尽，虚不收口〕
鳖甲烩存性，研极细末，糁入疮口即效。
地鳖虫（新瓦上焙焦），研极细末，掺上即效。并治刀斧伤久不收口。
如年久不收口成管者，用不见天日蛇壳贴上，即效。
一人疮毒年久不收口，仙传用平地下掘深三尺，取土一星，入疮口上，以膏盖之即愈。
〔多年恶疮肉顽不收口者〕
久年石灰研末，鸡蛋清和成块，煅过，再研姜汁调敷即敛。
蜣螂—个，烩焦研极细，糁入即敛，漏疮皆治。
上好松萝茶一撮，先用水漱口，将茶叶嚼烂敷在疮上一夜，次日揭下，再用人参末搽油胭脂涂在疮上，二三日即收口。
〔诸疮成管〕
大蒜梗烧灰存性搽患处，其管即退。
〔诸疮久溃〕
丝瓜老根熬水洗之，数次即愈。
〔豆豉饼〕
治一切肿毒硬而不溃，溃而不敛，及顽恶年久不敛。用江西豆豉研末，唾津和饼，如三钱厚，一钱大。置患处，以艾壮于饼上灸之，干则再易，如背疮，以漱口水调饼铺患处，以艾铺饼灸之，如未成者即消，已成者，亦杀其大毒，不问阴阳至稳之方也。如有不效，必气血虚败也。
〔溃后煎方〕
凡疮毒己溃之后，不生肌而色赤甚者，乃血热也，服“四物汤”（熟地、当归各三钱、川芎一钱、芍药二钱），加黑山栀、连翘（各二钱）。
色白而无神者，气虚也。服“四君汤”（人参、白术、茯苓各二钱、炙甘萆一钱），加当归，黄芪（各二钱）。
晡热内热，阴血虚也。“四物汤”加人参、白术（各二三钱）。
脓水清稀者，气血虚也。服“十全大补汤”（四物、四君汤相合，黄芪、肉桂各一钱）。
食少体倦，脾气虚也，服“补中益气汤”（方见虚损门）。
烦热作渴，饮食如常，胃火也。服“竹叶黄芪汤”（淡竹叶二钱、人参、黄芪、生地、当归、麦冬、芍药、甘草、烩石膏、炒黄芩各一钱）。
若败肉去后，新肉微赤，四沿白膜者，乃胃生气也。但用“四君子汤”以培补之。
加毒深溃浅，红肿未退者，仍宜用金银花、黄芪、当归、甘草各等分，水酒各半煎浓，分病上下，食前后，日二服，不问老少虚实皆可服。
〔巴膏方〕
治发背、对口、搭手、疔疮、肿毒仙方也。方为：
象皮、穿山甲（各六钱）、人头发（一两二钱）、山栀子（红者八十个去壳）、血竭、儿茶（研各二钱）、真番囟砂（一钱五分研末）、桃、柳、榆、桑、槐五种树枝，每种七条，三寸长，麻油二斤，将树枝煎枯，取出树枝，再入头发、象皮、川山甲煎化，再入山桅煎枯，用绢袋滤去渣。将前油复入锅内，熬沸去火，少定入炒过黄丹半斤搅匀，将锅取起，再入血竭、儿茶、囟砂，细细搅匀，用冷水一盆，将药倾入水内，用手扯药千余遍，换水数次，拔去火气，存贮瓷罐内，临用湿水烫开摊贴，不用火烤。加存地下年余，不用水拔，每净油一斤，入黄丹四两，夏用五两炒枯加入。
〔紫云膏〕
治一切肿毒初起，未破者即消，已破者即愈。其方：
白芨、白蔹、马钱子、商陆根、黄柏、蓖麻仁、独活、羌活、生大黄（各一两）、生地、当归、血余（各四两），用麻油四斤，春夏浸三日，入桃、柳、桑、榆、槐枝（三寸许，各三十段），每净油一斤，加炒黄丹五两收之。（一切膏药熬好，浸入尿缸内愈久愈妙。）
〔鲫鱼膏〕
治百样疮毒，未成者即消，已成者拔毒收口愈。其方：
牛脚合（二只）、羊角（二只）、猪脚合（三十个）、穿山甲、番木鳖、南星、赤芍、白芨（各一两）、商陆、地丁、白紫英花（即夜合花）（各一两五钱）、巴豆肉（五钱）、大黄（四两）、蓖麻仁（二两）、生地、当归（各二两）、元参（三两）、鲫鱼（一尾约十两重），用麻油五斤，将药煎枯滤去渣，再熬滴水成珠，每净油一斤，入炒黄丹五两收之。
〔神效当归膏〕
治一切发背肿毒，汤火疼痛，生肌止痛，去痛生新，其效如神。凡洗拭换膏，必须预备即贴之，新肉畏风故也。当归、生地黄（各二两）、白蜡（一两），用麻油（六两）先将当归、生地各一两入油内煎黑去渣，又将二味各入二两，煎至微焦复去滓，乃入蜡熔化，候冷搅匀，即成膏矣。用涂患处，以纸盖之，如有死肉剪去，则生肌尤速。
〔疔疮〕
症有十三种，色有青、黄、赤、白、黑（青疔发于目下，黄疔发于口唇，赤疔发于舌根，白疔发于鼻右，黑疔发于耳前）。因发于五脏，色故有各别，内一种名“三十六疔”，其状头黑浮起，形如黑豆，四时赤色。初生一个，日增一个，若满至三十六个，则药所不治，急疗之得生。复有“暑疔”、“火疔”、“气疔”、“冷疔”者，皆以其时候缓急浮实之不同。
但初起疮心先痒后痛，先寒后热，热定则寒多。凡人一二日间恶寒发热，四肢沉重，心惊眼花。或遍身麻木，头痛呕逆，稍异如常，须宜遍身灵认，如有小疮突起如钉，即是疔也。大抵起紫疱者多，起堆核者少。
发于手骨节之间，其症最急。或肩、或腰、或足稍缓。初生用黄豆入口嚼，无豆腥气者是疔，即吃菜油一盅，保无性命之忧。
生两足者，多有红丝至脐；生两手者，多有红丝至腋；生唇面口内者，多有红丝入喉，以针刺疮不痛无血，是其候也。急宜用针于血丝尽处挑破，使出恶血。若红丝已近心者，即挑破疮头，用铁锈（三钱生铁上衣也）、牡蛎（二钱）、青盐一钱为末，以灯盏内油调搽，其丝自回。
凡疔初起，急用针刺中畔心至痛处出毒血，并刺疔四十余针出恶血，以“蟾酥丸”一粒（方见痈疽门），研碎糁入，上以“巴膏”无则“拔毒膏”贴之。
或用大蒜片贴疮口，用艾丸不拘壮数灸之，若灸而不痛，去蒜贴疔灸之，如灸或刺之后，宜服乳香（一两炙去油），绿豆粉四合匀，每服三钱，甘草浓汤下。即“护心散”，连下数服，可免毒气攻心，迷闷呕吐，并服通利药：乳香、木香、沉香、丁香、香附、黄芪、射干、连翘、升麻、独活、桑寄生、甘草、木通各一钱，水煎服。或“蟾酥丸”之类。
如针之不痛，其人眼黑，或见火光若呕，直视谵语如醉者，皆不治。
凡人暴死，取灯遍照其身，若有小疮，即是疔毒，宜急灸之。并服“蟾酥丸”，可以得生者。
〔治疔急救方〕
家菊花叶捣汁一碗（冬间用根），生甘草四钱，另煎浓汁半盅和入菊汁内服之，重者二三次，再无不效。如一时无鲜者，以茶菊（四两）、甘草（四钱），煎浓服。《肘后方》云：“生疔垂死者，菊汁入口即活”。
苍耳子及梗内虫冲酒服，至验。
外用蜣螂一个、巴豆一粒，同捣极烂敷之，即能拔去疔。
苍耳根、白梅肉，同研烂敷疔上，即能拔疔。
陈年露天铁锈，研极细末，将银针挑破疔头一孔，纳铁锈末于内，仍将皮盖好，少顷黑水流尽，有白丝如细绿，慢慢抽尽疔根即愈。
蛤蟆（取肝胆一副），加银朱五分，麝香五厘，共捣敷疔上，干即易之，数次即消，蝼蛄虫捣烂敷疮上，疔即拔。
仙乔草、紫花蒂芋、豨莶草各一大把，陈好酒煎服，尽量饮卧自效。
〔疔疮毒气入腹呕吐〕
苍耳草（根叶共捣），服之即效。
〔嘴唇上疔疮〕
将两腿腕中紫黑筋，用针刺出恶血，即消。
〔疔疮针刺之后，余毒走散作肿〕
郁金、白芨、白蔹、大黄、白芷（各四两）、黄柏（二两）、轻粉（五钱）、绿豆粉（一两），俱为细末，蜜水调涂四围。凡疔毒点化毒丸之后，如无“巴膏”及“拔毒膏”，宁用白芨为细末，放在瓷碗内，入水沉下如糊，涂纸上贴之。切勿用“生肌膏”。
出脓血之后，中如黑陷漏疮，四围死肉不去，不生肌者，仍不治。
〔血疔〕
刺破血出不止，用真麻油一盅服下，即止。
〔麻子疔〕
其状，肉起头如黍米，色稍黑，四边微赤，始末皆痒，忌芝麻，麻油。着麻衣。仍照前法治之。
〔刀镰疔〕
其状如韭菜阔，长一寸，左侧肉黑如烧烙，忌铁器针刺，仍照前法治之。
〔暗疔〕
疮头凸红，人气昏狂，乌桕根当行路者，取二尺，去皮捣烂，井花水调下一盏，服后，泻一二次立效。
〔鱼脐疔〕
丝瓜叶、葱白（连根）、韭菜，同捣烂取汁，以热酒和服，渣贴腋下。病在左手贴左腋，右手贴右腋；左脚贴左胯，右脚贴右胯，在中贴心脐。用棉缚住，候肉下红线处皆白则散矣。须令人抱住，恐其颠倒，则难救矣。
〔食牛马六畜毒生疔〕
昏狂欲死者，用乌桕叶或根捣汁一二碗服之，得泻即愈，不泻再服。
〔疔疮恶毒攻心，烦燥作渴〕
青靛（无灰净者二两）、雄黄（五钱）、苍耳子（烧灰二钱），俱研细，每服二三钱，蜜水调下，可以护心。
〔疔疮危笃〕
土蜂房（连子八斤）、蛇蜕（一条全），入瓦罐中，黄泥固济，火煅存性为末。每服一钱，酒调下，少顷，腹中大痛，痛止，其疮已化为黄水矣。危笃者两服愈，轻者一服立效，愈后，再服大黄（一两）、皂角刺、金银花（各二两）、瓜萎（一个）、甘草（一两）、生姜（二两），和匀，每服一两，水酒各半煎浓服，解毒尽为度。即生疔走黄将死者，加牛蒡子一两、乳香、没药各五钱，和匀服之，即可回生。
凡生疔毒，忌孝服、月妇，并安息麝香、汤火气、臭气触犯，更忌风寒、房事、荤腥、油腻、生冷等物。若有不谨，则痛不可忍，亦且难治。
疔症由于恣食厚味，或食自死六畜等肉，或人汗入肉而食之，或感蛇虫之毒，皆致生疔，人事者咸宜避之。
〔水疔〕
蜗牛同菊叶捣烂敷之。如无菊叶，以野苎麻嫩头代之。
初生白头，痛而兼痒，亦带黑色，不在部位，不发寒热易治。
〔对口疮〕
大鲫鱼一尾，入瓷器内捣烂，再加头垢二三两拌匀。厚敷上，中留一孔，外以纸贴之，一二日即愈。
膨皮鱼连肠骨捣烂敷上，即散。
至重昏沉者，蛤蟆一二个连肠骨捣烂，加白矾末二三钱，拌匀厚敷之，中留一孔，或干或臭即易之，甚者一二十次，再无不消，屡试神验。
芭蕉根（四两），洗净捣烂，热酒冲服，渣敷患处。
鲜茄蒂（七个）、鲜何首乌等分，水煎服。一服出脓，二服即敛。
老母鸡出窠热屎（抱小鸡蛋时佳），涂之即愈。
〔肺痈〕
咳时，膈上隐隐作静，吐咯如脓血臭秽乃是，鲜橘叶捣汁一盏，缓缓服之，吐出脓血即效。
鱼腥草水煮，不住口食之，神效。兼治鱼口。
金丝荷叶捣汁，生白酒冲服亦效。
大鲫鱼（重半斤者两尾），剖开洗净，入白果仁（去心衣即银杏），塞满鱼腹，用苎线扎紧，每日饭上蒸熟食之。不拘次数，以好为度。（鱼内勿用盐）。
百花百合洗净捣汁，每日用一碗，不拘时呷之，服七日后即见效。
芥菜卤久窨地中百年者，每日服数匙，白汤下神效，惟嘉内城府中大家藏之。即转成肺痿者，服之即效。愈后忌食荤一年，白鲞、鸭蛋、萝卜终身忌。
〔肠痈〕
小腹坚硬如掌而热，按之则痛，肉色如故。或焮赤微肿，小便如淋，汗出憎寒，脉气紧实者。用明矾（四两）、肥皂（十五个煅存性）、雄黄（一两）、大黄（一两酒拌蒸），为末和匀。每服三钱，酒煎金银花五钱下，有脓从大便中出，无脓暗消，不泄再服。若腹肚胀，大转侧闻有水声，或绕脐生疮，或脓从脐出，或大便下脓血，皆恶症不易治。
如脓出收口，白木耳淡煮猪大肠食之，即效。
〔悬痈〕
由于三阴亏损，湿热结聚而成，在谷道之前，阴器之后，即“海底穴”也。初生状如莲子，少痒多痛，日久渐如桃李，赤肿焮痛。溃后轻则成漏。重者沥尽气血，变为劳瘵不起者多矣。用粉甘草四两，长流水浸透，炭火上炙干，再浸再炙。如此三度切片，甘草（三两），当归三两水三碗，慢火煎至稠膏，去渣再煎，稠厚为度，每服三钱，无灰热酒一大杯，空心化服，未成者即消，已成者即溃，既溃者即敛。不问寒热，乃悬痈之良药也。
〔搭手〕
生于背上近肩。治法：全蝎三个，核桃肉同捣末，好酒冲服二三次，未成者即消，已成者减轻。如已破烂，仍照痈疽门治之。
搭肩，大蒜片贴患处，艾灸三五壮即消。
〔肚内无名肿毒〕
鳖甲（煅存性）为末，酒服。
腹内生疮，在肠胃不可医治者，取皂角刺不拘多少，酒一碗煎七分温服，其脓血俱从大便中出。
〔热疖〕
端午日午时，独蒜切片贴眉心，至夏不发。
芙蓉叶同菊叶捣敷之。
立夏前水荡中小蛤蟆（初出黑而有尾者），置瓶内用碗盖之，以蜡封口埋地下，久窨成水。加入冰片二三钱（如无亦可，）涂疖四围即消。一切肿毒，其效甚速。并治一切喉烂，涂上即效。
热疖久不收口，用白木槿花（煅存性），为细末，糁上即愈，即疮口如碗大者亦效。兼治金疮、刀斧伤。
〔扎马疔〕
豨莶草。车前草、紫花地丁。水酒各半煎服。忌食鲜肉。
〔瘰疬〕
项颔结核名曰“疬”，生于胸膈者名“马刀”，久恐成漏，宜从早治。
初起未破者，将面捏成薄条，照疬子大小略离患处作圈围着，留疬子在内。再取槐树根（在土内掘出者）白皮数条，放在圈内，皮上用小艾丸于疬子中心灸之。肉上略觉痛，即拂去艾丸，更换白皮灸三次。面圈不动，照法连灸三日即消。
嫩苎根捣如泥，照疮大小做薄饼，每疮贴一个。再用艾加入乳香末，丸如黄豆大。灸苎根饼上，每日灸三五壮，一月全愈。
〔治疬方〕
不论已破未破，蓖麻子（去壳四十九粒）、沥青（一两），杏仁（去皮尖十三粒半）、真铜青（二钱），共捣千余锤，自然粘软成膏，摊贴患处，神应，未破者即消，已溃者去腐收口。内服，玄参（四两）蒸、牡蛎（四两）醋煅、贝母（四两去心蒸〉、甘草（一两），为细末蜜丸，每服三钱，白汤下，更效速。
雄猪胆约百个，取汁去皮，入夏枯草（三两），锅内同熬去渣，滴水成珠，加入沉香末（三钱），砒霜三分和匀，收入瓷罐内。摊贴患处，如已破者涂四围，中留头，以好为度。屡验。
夏枯草熬膏服，并涂患处。
〔瘰疬肿痛久不瘥〕
狸头蹄骨并涂酥炙黄为散，每日空心米饮下一钱，外以狸头烧灰，频敷之，已破者更效。
〔瘰疬溃烂〕
土茯苓水煎服，以多服为妙。
或白玉簪花叶取其嫩者，以米醋浸一宿，饭锅上蒸三次，先用苔茶洗过，贴患处。
久不收口，用田螺数个，炭火上炙干为末，糁上即效。
凡此症，多食海带亦易消。
〔痰核〕
红肿寒热，状如瘰疬，用石灰窑中流结上渣，轻虚而色赭者为末，菜油调涂，其肿即消。
三桑叶晒干为末，红砂糖调服，至二三两即效。如不痛不红，痰结、痰核、用天南星研末、芭蕉根捣汁，加姜汁少许，调匀涂之，即消。内服金银花、蒲公英各少五钱，煎汤代茶，饮半月效。
〔一切瘰疬验方〕
不问已成未成，已溃未溃、取肩尖、肘尖、骨缝交接处各一穴，即“肩髃”、“曲池”二穴也，艾丸各灸七壮。如只病在左灸右，在右灸左。内服“益气养营汤”数十剂，再无不效。其方：
人参、黄芪（盐水炒）、当归、川芎、熟地、芍药（酒炒）、贝母、香附、茯苓、陈皮（各一钱），白术（炒二钱）、柴胡（六分）、甘草、桔梗（各五分）、水煎服。脓多加芎、归，脓清加参、芪，脓不止，加参、芪、当归。
〔鼠疬〕
石菖蒲生研罨之微破，以猫、鼠皮连毛烧灰，用香油调敷，内服白蔹为末，酒下，多服即效，并以酒调敷之。
〔瘤赘〕
初生如莲子大者，取珠丝捻成粗线，缠扎其根，数目其丝渐紧，瘤根渐细，屡易屡细即落。
蒜片贴患处，艾丸灸五七壮，即能渐消，血瘤已成大者，用甘草煎膏，以笔涂周围，一日上三次。
又，芫花、大戟、甘遂各等分，为末，醋调。另以新笔涂甘草圈内，勿近甘草，频涂即消。
〔项下瘤〕
牛蒡子根为末，蜜丸常服，即消。
〔两腮肿毒〕
大黄末葱汁，调搽即效。
风热腮肿，用老丝瓜烧存性，研末水调涂。
〔痄腮〕
用赤小豆为末，水调涂。
痄腮破烂，用野苎根捣敷患处。内服龙须草煎汤服。
〔淫浸疮〕
生耳边面上、生黄水，殺羊须。用荆芥、干枣去核（各二三钱）。俱烧存性研末，入腻粉（五分）。每用少许，先以温汤洗净拭干，以清油调搽，轻者以五倍子研细敷之。
〔火珠疮〕
其疮如珠，始于发中，相染不已，亦有伤命者。用生萝卜捣烂，将滴醋浸敷患处即愈。
〔白蛇缠〕
生于腰肚间，细白泡于白蛇相缠因名之。用白芨、水龙骨（旧船板缝上干灰，陈年朽烂者妙），共研末，天泉水调涂。
橘叶（七片），糯米共捣敷即效。
柿漆汁敷上四围，以朱点之。
粪桶箍烧灰研末，麻油调涂，皆红泡者皆治，凡肚上生疮，口嚼糯米敷之。
五倍子末，黄泥水调涂。
〔金丝疮〕
形如绳丝，巨细不一，上下至心即死，治法，于疮头截住，刺之出血，后嚼浮萍涂之，即愈。
〔天泡疮〕
天萝水（方见痘症门），调宫粉敷上立愈。
白花百合捣烂敷之。
丝瓜叶捣汁涂之，立愈。
小麦（炒黑为末），以生桐油调涂，立效。
鲜蚕豆壳（炒黑为末），麻油调涂，立效。
如日久作烂，疼痛不已，脓水淋漓，用石膏（火煅研）、轻粉（各一两）、青黛、黄柏（各三钱），俱研细，甘草汤洗净糁之，其痛即止。
初起用柿漆涂之。
〔漆疮〕
韭菜捣汁，入烧酒少许涂之，即效。
麻油调铁锈末涂之。
蟹壳、滑石研细末，蜜和涂之。
旱莲草捣汁和服，另用煎水，日洗数次。
忌浴热水，兼戒口味，畏漆之人，口嚼川椒，涂口鼻可免。
漆入目，蟹汁滴入愈。
〔艾灸火疮不收口〕
瓦松阴干为末，光以槐枝，葱白煎汤洗之，以药糁上即效。
〔蛇窠疮〕
即缠腰火丹，小疮如麦大，千百缠腰如蛇形，用蛇泡勒烧灰，麻油调搽。
雄黄末，酒调服，外用酒调涂。
〔天蛇头疮〕
生于手指尖，初起用生鸡蛋（两个），蛋上开一孔，取蜈蚣一条焙末入蛋内，套在患指上候热，再一个即消。
猪胆（一个），加入蜈蚣末套上亦妙。
白芨末（一钱），蟾酥（三分），共和鸡子清调涂，燥则易之。内服绿豆粉（一两）、乳香（一钱），水调服，三次愈。
痛不可忍，用蜈蚣一条火上烧，以烟熏以，良久即止（按用蜈蚣者，取相制之义）。
凡手足指尖毒，用田螺捣烂涂上，即愈。
〔手指罗疔〕
菊叶捣汁和酒服三次，外以苍耳子内虫一枚，捣敷疮口，上以膏药盖之，数次效。
夏秋取苍耳子内或梗内虫，以麻油浸入瓷瓶内。如遇疔疮肿毒，将虫敷疮口，并冲酒服，其效神速。
〔甲疽〕
绿矾（火烧赤五钱）、芦荟（一钱半），麝香（二分半），俱研末，以绢袋盛，包患指上扎定，以好为度。
如已溃烂，用牡蛎（厚处生研），每服二钱，靛青和酒调下，渣敷患处。
凡手足甲疽，或割损成疮，日久不愈者，用绿矾五两，火烧至汁尽，研细，色如黄丹，收入瓷罐内，先以盐汤洗净，敷上即愈。
〔手指忽然肿痛〕
乌梅肉连仁捣烂，醋调稀入指浸之即愈。
如因蛇蕈毒气触痛，以柏树叶同蜜捣烂敷之。
〔指叉生毒〕
名“鸦翅”。用蛇瓢草捣烂，入酒酿少许，敷上愈。
〔虎口毒〕
在手大指、次指中缝不用治，烂手。用鲜蟹捣烂患处自消。
〔寒湿疮〕
鸡子煮熟，去白用黄，慢火炒去油，加黄柏末调匀涂上，立效。
烟膠为末糁上，若燥，香油调涂。
〔湿热疮〕
痛多出血，去靥即流血者，番木鳖二十个切片，和麸皮同炒去油净为末，加雄黄（三钱），烛油调搽。
〔脓窠疮〕
大枫子肉（一百粒）、蛇状子（五钱）、雄黄（二钱）、枯矾、花椒（各三钱），俱为末。用烛油、猪油（各五钱），同捣烂，熔化调搽。
内服川黄连（三钱）、白酒十斤、雄猪板油（一斤），共入酒瓶内，蒸三炷香，随量饮，须出火气，一二日服。
苦参（一两）、花椒（三钱），煎汤洗效。
如生疮周身至重，诸药不效者，用穿山甲片（炒黄研极细末）。每服一两，好酒调服。至三四服后，尽行发出，连进七服后，即如完体，甚验。
〔疮疥〕
风化石灰和醋浆水调涂，随手而减。
石灰淋汁洗之，甚效。
枯矾（五钱）、滑石（五钱）、硫黄（三钱），俱为细末，猪油同研糊搽。
苋菜根焙燥为末，香油调涂。
木瓜藤或皮煎汤洗。
遍身风痒者，浓煎浮萍汤浸浴速效，或用茵陈草浓汤洗。
遍身燥痒者、内服红花、归尾、荆芥、紫草、生地（各二钱），水、酒各半煎，多服即效。
〔遍身热疖〕
痛而不痒，粘着衣被不得卧者，菖蒲根叶晒干为细末，先铺席上，恣卧于上，仍以衣被覆之。既不粘衣，又得安睡，五七日愈。
〔恶疮似疥十年不愈〕
全蛇蜕一条烧灰，猪油调搽。另烧一条，温酒服即效。
〔膝上生无名肿毒〕
名“牛头痈”，不即治则伤人。用糯米（三合），连须葱头五个同煮饭，乘热散二三次即消。
曲鳅未过七日用，牛皮胶四两入烧酒煎服，醉卧立愈。
〔冻疮〕
鸽子粪煎汤洗之，自效。
东瓜皮、茄根煎汤洗之。
蟹壳烧灰存性研末，菜油调涂。
冻脸上，用活雀脑涂之即效。
端午日，用姜、葱汁于冻处揉散血结，各不再发。
鲜樱桃（不拘斤数），入瓷瓶内封口，放在凉处发过，至各月将樱桃水涂冻疮甚效，早涂数日则不冻。
〔翻花疮〕
其状，疮内如饭粒，破之血出，随之反出，苍耳叶捣汁服半碗，并日涂三次即效。
〔肛门口痒疮〕
葫芦（火烧存性），糁搽。
生疮久不愈，用鸡内金（即鸡肫皮）烧灰存性，研极细，干贴立效。
〔偷粪老鼠〕
生肛门口，仙茅（一两），山豆根（二两）、大黄（一两）、金银花（一两），百草霜（五钱），俱为末和匀，每日清晨米饮和酒下五钱，外用干猫粪煅灰，用井底泥调敷。
〔坐板疮〕
牙皂荚（微火炒）、天南星等分，俱研末，用姜汁调匀敷疮上，即效。
绿矾一把，放脚盆内，滚水冲下浸洗。待痒止，坐草纸上自干，数次效。切勿使入尿管中入则疼痛，水洗即止。
黑芝麻口嚼敷之，立能止痒。
浮萍煎汤洗，甚效。
〔肾囊忽肿〕
韭菜地上蚯蚓粪二两，加甘草末五钱和匀，水调涂。
肿痛者，用葱白、乳香捣涂，痛即止。
〔肾囊疮〕
密陀僧、滑石各等分研细，姜汁调涂。
如阴汗湿痒疮，用桴炭、紫苏叶为末，糁上即效。
连两腿生疮，用牡蛎（炒），黄丹（炒各二两）、枯矾（四两），为细末。至夜睡时，连擦两三次，五七日全消。
松毛煎汤温洗。
“燥痒疮”，至五更时，先以粗布擦过，口中嚼生芝麻搽涂五七次，即效。
抓搔成疮，以致肿痛者，甘草汤洗，以丝瓜汁调五倍子末涂之。
凡下部湿气，每日以百沸汤洗，亦能去湿。忌用生水。
〔肾囊风〕
地骨皮（二两）、吴茱萸（一两），煎汤洗。
松毛枫树叶同煎汤温洗。
如血热风痒，用地肤子煎浓汤洗。
绿矾冲汤洗效。勿入尿管。
〔阴茎生疮〕
白蜜调甘草末敷之。
阴头溃烂，用女人经布烧灰油调涂之。
阴肿痛极，用马齿苋捣烂敷之。
〔癣疮〕
新鲜羊蹄叶不拘多少捣烂，加川椒、白糖、并食盐少许，以布共包之，浸陈醋内半日，取布包擦癣，三日愈。
土蒺藜连根带叶捣烂，煎水烫洗即效。
皂矾不拘多少，炒极干为末，猪胆调敷甚效。
大露蜂房，不拘多少，以生白矾填入孔内，用破罐底盛之，仰口朝上，用炭火煅令白矾化尽，为末。搽癣上二三次，除根不发。
年久罗汗松皮煅存性，米醋调搽。
风癣时好时发者，巴豆壳二钱、明矾一钱，同研细，生姜擦之。
三年老芋擦之，能治年久顽癣。
凡癣治好后，忌食茄子。
〔黄水疮〕
石膏（三钱火煅）、龙骨（三钱火煅）、松香（三钱）、枯矾（三钱），共研细，用煮熟鸡蛋黄熬油，和前药敷上。
头面俱生者，苍术（炒燥）、糯米粉（炒燥）等分，研匀，糁上即效。
久不愈者，用真柏油熬稠搽上立效。
〔臁疮〕
杏仁去皮尖，纸压去油，取霜五钱、轻粉一钱和匀，将雄猪脊髓同捣。先用黄柏煎浓汤洗净，拭干敷之，将绢包好，数日即愈。
如污臭者，用龟板醋炙黄，火煅存性，加轻粉，麝香少许和匀，先用葱汤洗净敷之。
柿叶烧灰存性，同川椒为末，搽患处即效。
花椒水洗过，将妇女头上带过通草花，不论颜色，贴之即效。
敷治后，不合口，以血竭为末糁之。
将好时，用鲤鱼腹前鳞眼贴之，半月揭下，则不再发。
〔注脚臁疮〕
马齿苋捣烂敷之，或焙燥研细，蜜调涂之。
〔臁疮隔纸膏〕
松香（一两）火上化开倾入水中取起，乳香、血竭（各三钱），共为末，香油调摊贴纸上，用针刺数百孔，反贴疮上，三日一换。贴时，先用米泔水温洗净。
初起，用香油浸千张纸，盖饭上蒸过，贴患处，一日换两次，数日即效。
年久不愈者，用白蜡、陈年猪脂油（数年久者佳）各等分，乳香（三钱研末），共入锅内熬化，用白绵纸裁成疮大二三十张，每张在药内提过，候纸两面腊凝厚为度。将三十张叠成半寸厚，用针刺数百孔，以便通气，贴于疮上，用绢缚住，过一夜将贴疮一张抽去，又复包上，每日如此。俟恶水消尽，即生肌长肉矣。
血臁用桑根白皮，捣烂加猪油研匀。照隔纸膏贴之。
〔两腿血风疮〕
猪鬃（煅灰五钱）、烟胶（即皮市熏皮烟煤炒净五两）、黄柏（一两炒研）、真川连（三钱）、轻粉（三钱）、乳香（去油）、没药（去油各五钱）、血丹（炒五钱），俱为细末。用真柏油调匀，先以葱、椒水洗透，拭干敷上，用油纸包好绢扎。至七日后，再洗再敷，屡验如神。
如腿疮流黄水，搔痒不止，用地肤草（四两）、花椒（三钱），煎汤洗之。再用房内倒挂屋龙灰敷之，二三次立效。
〔脚面恶疮〕
羊粪煅成白灰，麻油调涂，痒入枯矾、轻粉少许。
久不收口，枯矾、杉木烧灰（各一钱），共研细，麻油调敷。
〔脚指缝烂疮〕
鹅掌黄皮焙干，烧灰存性，为末糁之。
赤石脂、苍术（炒焦），俱研极细末，糁上皆效。
暑月抓烂疮，口嚼细茶叶敷之。
风痒流黄水者，黄柏（去皮不拘多少），用猪胆汁涂擦，晒干数次，酥透柏皮，方研末。先用花椒汤洗过拭干，随以末药敷之，二三次即效。
极痒有虫者，用乌桕根为细末，油调涂上，少顷黄水出即愈。
湿烂不愈者，以多年尿桶烧灰存性敷之。
凡下部湿气脚烂，不能移步者，内服黄柏（酒炒）、苍术（米泔水浸一宿，盐水炒燥各五钱），水煎，食前服，连服四五次，再无不效。
〔脚上生疮，烂孔如蚁窝〕
如意草捣烂敷上。
桃树嫩精和陈年石灰，共捣成饼敷之。
穿山甲烧灰敷之，皆效。
〔远行足打成泡〕
水调生干面涂之，一夜即消。
〔脚垫毒〕
人走长路紧急被石块脚底垫，肿痛不能移步者，急用旧草鞋入尿桶内浸半日或一夜，将新砖烧红，以浸湿草鞋放砖上，遂以肿脚踏上，火逼尿气入里即消。若不即治，烂则难愈。远行肿痛，亦用此法。
〔脚茧鸡眼〕
葱白、荸荠捣汁一碗，再取松香四两、蜈蚣三条、麻油八两，另煎滴水成珠，方入前汁再煎，摊膏贴之即落。
〔手足冻裂〕
蛇壳、乱发、鲜猪板油（各二两）、用清水十数饭碗，锅置露天，入药同煎，以棍频搅，熬至壳发无形（如不化，再加水五十碗），加入黄腊四两，俟腊化，倾入极厚瓷钵内，待其自凝，患裂者，先以温汤洗净、临睡时，用抿脚挑入裂内，立时定痛。冬至日制更效。
〔痔疮〕
初起用马齿苋，不拘鲜干，煮熟食之，并煎汤熏洗即效。
痔疮肿痛，用白鹅蛋（两个去壳），入熊胆（二分）、冰片少许，研匀，入瓷罐内，蜜封，临用，以手指蘸药搽之。
〔痔疮红肿翻头，痛不可忍〕
极大螺蛳一个，去盖，入冰片五分，置茶盅内一夜，尽化为水。用鸡翎蘸扫患处，其性凉，立能止痛消肿。
葱头和蜜捣点肿处，觉冷即消。
破流脓血，用儿茶口中嚼烂敷疮上，先作微痛，数次后，即结靥愈。
〔痔疮日久成漏〕
胡黄连（一两）、穿山甲（麻油内煮黄色）、石决明（煅）、槐米（微炒各五钱），炼蜜丸，如麻子大。每服一钱，空心清米汤下，早晚日进两服。至重者、四十日全愈。
如漏之四边有硬肉突起者，加蚕茧二十个炒枯研末，和入药内，外用苦参煎汤洗，每日三次效。如脓血多，肠污从疮孔中出者，先服刺猬皮（炙切片再炒黄）、胡黄连（切片姜汁炒各一两）、麝香（二分），俱为末，软饭丸如麻子大。食前酒下一钱，服后脓水多去尽，再服前药，更易见功。
〔痔疮去管〕
犀角（末）、象牙（末）、乳香（去油）、没药（去油各一两）、明矾（末）、黄蜡（各五钱），先将黄蜡在铜锅内熔化，糁入药末，丸如桐子大。再用连翘、金银花（各一两），好酒（五斤），同煮去渣，收入瓷瓶内。每日酒一杯，服前药二十一丸，即能除根。
辣茄一百个，连蒂晒干为末，糯米粉三升拌匀，水法为丸，如芡实大。每空心服十丸，白汤下，药完，其管挂出如带。用麻药剪下，贴膏收口。
立秋后马齿苋三十斤，取汁熬膏，用槐米三斤焙研细和入膏内，每服三钱，空心滚水下，即能去管。
〔洗痔极效方〕
威灵仙、槐米、防风（各一两）、五倍子（五钱）、瓦松、柳须（即杨柳小红根）（各二两），各剉碎，水煎浓，熏洗。
未破者，茄蒂或根晒干煎洗，日二三次即效。
已成漏者，用蒲公英一斤，猪蹄一只，煎汤去油，滤净熏洗。
〔血痔内胀〕
枯桑树烧成白灰，每服酒下三钱。
韭菜煎浓汤，先熏透，候温洗疮，日二次。盖韭菜大能散血也。
〔痔疮出血〕
橡子（研成粉）、糯米粉各一升炒黄，滚汤和做饼，饭上蒸熟食之，四五次即效。
如不因疮内由大便而下血者，用干莲蓬壳（烧灰煎汤，代茶饮即止。以好为度）。
〔内痔不出〕
草乌为末，津调点肛门，痔即反出，便于敷治。
〔灸痔疮法〕
蕲艾丸黄豆大，灸手背腕陷内。待灸疮发，用清凉膏贴之，灸疮愈时，痔亦愈矣。
〔痔疮脱肛〕
脚鱼头煅灰为末，糁上即收。
〔杨梅疮〕
凡生疮之人，只图速效，因而医家投之升丹、轻粉，半月奏功。至后半年，或数载，水银、轻粉之毒，流入四肢，以致结喉烂头，无药可治者，不可胜数矣。更有甚者，名状有五，或“观灯”，药灯点于房中，病人眼看臭烟，数日即愈；或“焚香”，药香入鼻；或“看水”，药投水内；或“烘被”，药香熏被；或“药擦脉息”。犯此复发，无药可解。
凡一切杨梅广疮，周身红块广栗，不论初起，或已经溃烂，先用茯苓、木通、防风、荆芥（各一钱）、当归（二钱）、生黄芪（三钱）、麻黄（一钱），大热有汗时少用，犯此症者五火并升，即病至瘦弱者，皆可发汗，有羊肉为佐，即大汗无损。用精羊肉二斤，水五碗，煮至三碗，去肉用汤，煎药至二碗。先于下午照常食饱，至晚吃药。如寒冷时，服生白酒一杯，盖被出汗，（已经得汗，不必过厚）。头面亦需出汗，发汗一处不透，此一处即有后患。至天明时，自然汗止，即用热汤沐浴，另换新衣被。将有汗衣被，换水自洗。病中大便，泻无人空处，不可使他人闻。触之，未有不生者。然后用大黄一两，生研细，加牙皂荚（炒黄研净末三钱）水法为丸。每服二钱，白汤下。（早食薄饱，即服药，泻三五次后，如疲倦，吃粥一二碗即止，体厚者间日一服。是后，每日用土茯苓一升萆薢病重者用斤半，取白色糯者佳，红色者杀人。不犯铁器，以石捶碎，入瓷罐内，入水二升，煎汁六碗，存瓷器内，将前渣再入水一升，煎汁三碗取起，再入水煎三碗，并入前汁，以为一日之用，如只用一斤酌减）。
此药治一切杨梅疮毒，不问远年近日，虚实溃烂，筋骨拘挛疼痛之妙药。久服开胃进食，能解轻粉、水银宿疾。每服一碗，入“五宝丹”六厘，约每日服五六分，体厚者加二三分。病者，不得另饮茶汤，将土茯苓汤十一二碗，一日饮完。逐日照法服，不拘日期，以全好日为止。服三五日后，筋骨减痛。至十日后，未成者内消。已成者，照痈疽门用“三仙丹”糁入提毒，贴膏收口。
如旧受轻粉伏毒，服药三五日后，当尽发出，无则不发。大忌房事，忌一切鸡、鱼、鲜、发之物。只食猪肉、猪肠、肚、鲫鱼、鸭、即菜蔬之鲜发者，亦勿食。
医家每以丸、散秘方居奇，亦无能胜过此方也。
照方依治至三五日，头上发出多疮，此皆经络透出之效验。如生疮日久，或未服升药者，亦不发。如口臭起泡，破烂齿浮，用银花（一两）、寒水石、甘草（各五钱），煎浓，加柿霜一两和匀漱口，五七日自愈。
〔五宝丹方〕
琥珀透明血色者，用甘草水煮过，三钱五分、珍珠三钱五分，豆腐包蒸，布包捶碎，同灯草磨、钟乳石（三钱五分），用木香、甘草各一钱同煮干。飞罗面炒过五钱五分、真西黄（二钱研），临用加冰片五分，倶各研极细末，入瓷罐收贮。治九种杨梅结毒，服之，其效如神。一方，加水飞朱砂一钱五分。
〔杨梅疮余毒未尽〕
槐米（捡净微炒，略研去尖），每服一二钱，不拘白汤，好酒空心下，日二次，服至一二升，永无后患。
〔解升丹毒〕
误服升丹、水银、轻粉之毒，流入经络，老年手足直硬，不能行走者。平地掘深三尺许，取净黄土，入井水搅浓，澄清取起，泡汤煮饭，皆用此水，一二月即效。如初服口破齿浮，痛不可忍者，以地浆水解之。（方见药食毒门）。
〔鱼口〕
生在左胯缝内名“鱼口”，五月五日采树上青核桃，筐内阴干。临用，火煅存性为末，好酒空心服。少行一二次，服三次，未成者即消，已成者减轻。
槐米（炒黄色二两），好酒煎熟，饮酒盖被出汗，未成者即消，已成者减轻。
〔便毒〕
生于右胯缝为“便毒”，白芷、僵蚕（炒黄色）、穿山甲（炮各二钱），当归、生大黄（各三钱），乳香、没药（各一钱），水煎服，即消。此恶毒初起之妙方也。
外用千年石灰入白矾一撮，食盐少许，米汤调敷即散。
若久旷房事，大小便秘，发热焮痛，或交感时，强固精气，以致交错壅滞，而结为肿痛便秘者。用当归酒拌、甘草节、滑石（煅各一钱五分）、牡蛎（二钱）、生大黄（三钱）、木鳖子（三五个杵，非有大热便秘者，此味不可用），水煎浓，露一宿，五更顿服，冬月温服。无论已溃、未溃，脓血俱从大便中出。若劳倦虚弱之人，不甚焮痛，大小便无热秘者，不宜轻用。
鱼口、便毒已溃者，照痈疽门升药提毒，膏药收口。
〔下疳疮〕
阴头皮皱处，湿烂疼痛。生甘草、瓦松，煎汤洗净拭干。用凤凰衣（即出鸡雏壳内衣，炒黄）、儿茶等分，为末敷之。
壁上蟢蛛钱，逐个在灯上烧存性研细，加冰片少许，搽之，立能止痛。
如已蛀烂，照疮毒门升药提毒贴膏。
初起即服，照前，大黄一两、皂荚二钱，水法为丸。每服二钱，泻去其毒，日一服。如不服大黄，用猪胰子一个、核桃肉（二两连根）、银花（一两）、甘草（五钱）、土茯苓（二两，不犯铁器敲碎），瓦罐内煮烂，酒食胰子汁，另服四次后，至重者亦愈。
或有延生别症，用米仁、木瓜（不犯铁器）、木通、金银花、白藓皮、防风、甘草（各二钱）、皂角刺（三钱），先用土茯苓六两，不犯铁器锤碎，煎汤煎药一碗，分二次，一日服。不拘九种杨梅疮毒，一切鱼口、便毒、下疳久近，服久自效。
下疳从阴茎管心内烂出者，须用升药药线提毒，仍照法服药，数日即愈。此二方，即至重杨梅疮毒，服头方四次。再服第二方八十剂，日二三服，无不全效。
〔下疳阴痒〕
生甘草煎浓洗，用海螵蛸末敷之。
鳖甲为末，鸡子清调涂。
〔下疳日久不愈〕
墙上白螺壳（去土，火煅研末五钱）、轻粉、宮粉（各三分）、冰片（一分），研细，先以第二次米泔口内漱过，洗净拭干，敷之即效。
如已烂去半段者，用蜘蛛丝以箸头缠成弹子大，用酥油微炙燥，研细末，菜油调搽，并能复长。
杨梅疮毒，若因地气卑湿，由受湿热或触臭气而生者，所受不过皮毛肌肉之间，生于前阴通肾囊筋上者多，或身上紫色红晕癣，不在骨节穴道，用前下疳症下（米仁、木瓜），等煎方，数服即愈。
若因淫毒传染而生者，盖此淫秽之毒气，从精道乘虚直透命门，以贯冲脉，无处不到，为害最恶。起则发于四肢骨节穴道之间，或发于头顶，或先遗精如浊。下疳蛀烂，疮头高轰红紫，根盘红黑元晕，形如杨梅。数日之后，中起白头，脓出臭不可近。或白累如堆，色如棉花，已溃者去腐，照痈疽门提净毒气，深处用药线，他处不再生。若治失其宜，头鼻烂穿者多矣。明哲之人，静而思之，何苦贪瞬息之欢娱，轻则痛苦之灾，毒于别病。重则终身残疾，毒延子女。如此恶途，不寒心知避者，其愚亦甚矣。
〔白癜风〕
由于脾滞而生，食后即睡者常有之。白蒺藜六两（炒黄去刺，研为细末），水法为丸。每服二钱，白汤下。一月除根，久服并能耳聪目明。
羊蹄根二两（如无，用生姜二两）、枯矾（五钱）、轻粉（一钱）、信石（五分），为细末，同捣如泥。沐浴后，以布包药，着力擦之，暖卧取汗即愈。并治汗斑。
〔紫云膏〕
川乌（姜汁炒）、草乌（黑豆炒，豆熟，去豆用）、防己（各五钱）、甘草（一两）、牛膝（七钱炒）、羌活（上部用）、独活（下部用）、川芎、白芷、马兜铃（炒各四钱），俱为末。每服七分，好酒调下，外用蛇床子、夏枯草、煎汤洗数次，风块自退。
硫黄（一两醋煮一日），海螵蛸（三个），同研细。浴后，以生姜擦之。须避风少时。
〔汗斑〕
枯矾、轻粉、硫黄、密陀僧，各等分，用浮萍取汁，调匀搽之即退。
或用花红果蘸药擦之，不再发。
〔丹毒如火〕
赤小豆末和鸡子清调糊，时时涂之不己，即消。
铁锈水浓涂不已，亦消。
大麻疯  ***************************
〔总论〕
麻疯之症，大抵得之传染，或一时感天地不正之气，故深居处女亦有之。然需验其果系此病，方用是药治之。或有风热所感，遍体如云，似是而非，若误用药，则反促之而成真矣。
其验之法，初起之时，周身必有一二点。或如莲子，或如橄榄，或如鸡蛋大；或在身上，或在四肢手足；或红或青，或微白；或同好肉一色，不痛不痒；麻麻木木，随月渐次而大。又或身上皮间，常如虫蚁内专，或如蜂刺咬痛，或筋骨刺痛，或膝后肉麻，或大小手足一指麻痹。凡麻木处，似手指刺之，不痛者是。以上有一者，皆谓之真麻疯矣。
人秉厚薄气血之不同，风湿所感深浅之各易，治之亦有轻重之别。病者急欲见功，每用巴豆、牵牛、斑蝥等烈药以下之。或大枫子、川乌之类以发之。其次轻粉、麝、脑之药敛之，亦能取效目前，然转眼复发，则症反更甚矣。盖泻与发皆能虚其血气，故暂觉势减，红退而微白耳。敛者，敛其毒气于脏腑之内，则红肿收缩，火毒久而发则愈烈也。每医者舍此三法，无能速效。故患此症而能治者鲜矣。
孙真人医中之仙也，恒谓生平治此病再发者，十常八九，以其不守禁戒也。然果能自谨，渐可得效，何患病之不去？盖人患此疾，则父母、妻子、亲友，皆厌秽而断绝之矣，是天地中之弃人，虽生不如死。患者于此，能绝嗜欲，将斋戒，守禁忌，而信之于医，病岂不愈？古人此症谓之“天刑”，患者或出于少年不谨，或无故自生，必有定数，此生既为弃人，则需安命以悔夙业之前非可耳。每见近世之人，患此病者，明知妻子之厌恶，又不能舍，甚而淫欲他人。唾涕传染，种种秽恶作贱。奴婢不知此疾，最能传染。如此损人，愈膺天怒，岂特医治不愈，更增罪过而已。
然非独此症，如虚损已成者，能忘形而静养，可保永寿。如年久痼疾，无药可治者，安心悔过行善，每得仙方，非特书籍累累，目击者，亦不少矣。
〔治大麻疯〕
大黄（煨）、皂角刺（各一两），为末。每服三钱，空心温酒下。泻恶物如鱼脑，未泻再服，所下之虫，如乱发状，候虫取尽，乃止此药。
老蛤蟆一个、白砒二钱、铜绿二钱、人中白二钱，研末装入蟆口内，线缝好，外以泥包裹，火煅烟尽为度。取起去泥，约有五钱。随轻重配苦参、瓦松各一两，神曲打糊为丸，如铜子大。每服四五十丸。
〔大麻疯眉发脱落〕
松香（不拘多少）化去渣，取河水于净锅中，将松香煮化，不住手搅匀。视水色如米泔，尝味极苦者，即倾入冷水内。将松香乘热扯拔，冷定坚硬，另换清水，再煮再拔，如前法数十次，以松香松洁白，所煮之水不苦为度。再用葱汁煮一次，阴干为极细末，每料二斤。每日将白粥量投药末和匀食，不可多嚼，目进数次。不可更吃干饭，只以菜干、筒干少许过口。忌一切油、盐、酱、醋、荤、腥、酒、果，如渴时只饮白滚水。每日约服数钱，以渐而进，勿太骤。服后，大便得下毒物，服尽一料自愈。或炼蜜丸亦可，好后，服补气之剂。
紫背浮萍捡净摊竹篮，水映晒燥为末，蜜丸弹子大，黑豆汤调下三钱。腹内泻虫之后，服之，大能去周身之疯。盖浮萍大治疯瘫恶疾，服至百丸，再无不效。如类似麻疯之症，服之即效。
生穿山甲一只，以生漆三斤纳其腹中，并涂外面，以盐泥固济，炭火煅存性为末，每服三钱，白汤下。盖漆大能杀虫，穿山甲直透病根，治眉发已脱之病，大能见功，或有畏漆之人，服下虫虽治而生漆疮者，即饮铁浆水、黄栌汁解之。
一僧大麻疯眉发俱落，哀苦不堪，忽得仙传，教服长松（生山谷中古松树下，其叶如松，其根似人参，长三五寸，其味微苦，清香可爱，取根食之，即骸体腐溃者，服之半月，毛发复生神方）。每服长松一两，入甘草少许，水煎服，无病者服之，大有补益长寿。
〔绿云散〕
治肺毒风疮状如大麻疯。
好桑叶（洗净蒸熟），一宿日干为末，水调二钱。
〔防风天麻丸〕
治麻风癞病，其效如神。此方应是仙传，一年中常疗数人。初服药有呕吐者，不可疑弃，久服自愈。
防风（去芦）　天麻　升麻　白附子（炮）　定风草（即乌头茎）　细辛（去苗）　川芎　人参　丹参　苦参　玄参　紫参　蔓荆子　威灵仙　穿山甲（炒）　何首乌（另捣。各二两）　蜈蚣（二条）
上为细末，同首乌末拌匀，再用芝麻一斤（淘净晒干，炒香研细末），入前药末二两和匀，炼蜜丸作十丸，不拘时候，日三丸，细嚼白汤下。忌房劳，须食淡白粥四五月。
〔白花蛇膏〕
治诸疯癞，遍身生疮。
白花蛇（取肉，四两洒浸）　天麻（七钱）　荆芥　薄荷（各三钱）
俱为末，用好酒二斤，蜜四两，以瓷器熬成膏，每温服一酒杯，日三次，不拘饼食压下。于暖处得汗即效。
折伤（附金疮、破伤风、夹杖、烫火伤）  ***************************
〔总论〕
凡折伤症，如跌扑木石所伤，或兵器，或烫火伤，为症不一，切不可饮冷水，血见寒则凝，多致不救，慎之。即口渴，以温肥腻之物解之，勿吃粥，恐血沸而出，则无救。
〔从高坠下〕
或木石所压，或扑车落马，一切伤损瘀血凝滞，气绝欲死者，一时无药，掰开口，以热小便灌之即醒，再取净土五升，蒸热，以旧布重裹做二包，更互熨之，勿过热，恐伤破肉，取痛止，则已神效。
如跃破血出不止，伤处以穿旧丝绵极旧者为佳，恐伤口略大剪下贴上，或先将丝绵（不拘新旧烧灰研细待冷）护上，立能止血。如无丝绵，用干面和生姜汁捣匀，贴伤者，亦能止血止痛。或预备后方金疮药敷之更佳。
或用白蜡刮细末，罨上伤处，不论大小，皆宜包好，勿见风，七日后方愈。
如出血过多，昏沉不醒者，人参三五钱，煎汤灌下，醒后，白米一合同参渣煮服。血出多者，脉沉细者生，浮大者死。
若伤处调理不谨，五七日后成脓肿者，又需用外科症“五仙丹”，以收口法治之。
〔压伤〕
压倒打死，心头尚温者，将本人如僧打坐，令一人持其头发稍放低，用半夏末吹入鼻中即醒。醒后，以生姜汁、真麻油和匀灌之，再以山羊血少许，酒调服。如无山羊血，以干荷叶烧灰，童便调服三钱，日进三服自愈。
或用木耳四两烧灰研极细，出火性，好陈酒调服二钱，日两服，大能去瘀生新，止晕之妙药。
跌好损伤，气绝不能言，用韭菜汁、童便各一盏，温服即醒。常用韭汁和酒少许服，能止痛。
〔瘀血胀痛〕
一疏跌打压坠，瘀血腹内痛，用大黄（酒炒熟）、归身（酒炒）等分为末，每服二三钱，以瘀积之轻重增减，早晨空心酒调服，大便中取下黑物自愈。如痛至不可忍者，加桃仁（去皮尖二十一粒）、大黄（用至七八钱）。
瘀血攻心，胀满疼痛，气急，用青麻叶连根捣汁温服。如无叶，以麻子和酒研汁代之。
竹青、乱发各一把，炭火炙焦为末，酒一斤，煮三五沸，去渣服之。
如体虚不能服大黄者，用生地汁一碗，好酒半碗和匀，温服三次愈。
凡跌损之后，即大便不通，喘咳吐血，照方皆可治效，脉弦者生，脉细者死。
〔跌扑疼痛〕
跌打未曾出血，内伤疼痛，用延胡索（盐水炒研），每服二钱，日进二服，好陈酒调下。
或用乳香、没药（俱箬叶上炙去油研细），每服一二钱，酒调下，皆止痛之妙品也。
外用葱白（不拘多少，捣烂炒热），罨伤处，冷则易之，止痛如神，不拘己伤出血，连伤处罨上，止痛止血之第一品也。
鲜山药、活鲫鱼，同捣烂敷伤处，立能止痛。
跌坏日久肿痛，用生姜、陈香糟各一斤，同捣烂，炒热罨伤处。如不急治，一年之后，成东瓜串不救。
〔伤痕紫黑血不散〕
大黄末，以生姜汁调涂，一夜黑者转紫，二夜紫者即白矣。
〔跌伤青肿〕
新做下热豆腐，切一指厚片，贴伤处，冷则易之，数次即消。
凤仙花叶，捣如泥，涂肿处，干则再上，一夜血散即效。
周身青肿，用熟麻油和酒饮之，以火烧热地上卧之，觉即肿痛全消矣。
〔坠跌吐血〕
荷花晒燥为末，每服二三钱，好酒调下。
〔跌扑折骨脱臼〕
不论折伤骨碎脱臼，白凤仙根酒磨服半寸，伤处不知痛（至重者服一寸，多服伤人，以一寸为极）。或茉莉花根捣烂罨上，立能定痛（此根不可吃）。急将骨断处理好，脱臼者揉托而上。外用公鸡一只，地骨皮、五加皮（各西两鲜者佳，如无鲜者，用干者研细末），同鸡乘活连毛同捣烂，厚敷伤处，再用杉木皮（活树上剥下者佳，树脂能补皮肉）缚好，然后，用生蟹一二斤捣烂，以好陈酒煮熟，去渣取汁，连服数碗（渣亦可敷患处，如不饮酒者，随量缓饮），半日后，其伤骨处瑟瑟有声自合，一周时全接合矣。
街路上尿缸边砖瓦片（须用常有日光晒者，多年久尿处者佳，新者勿用），取回洗净，火内烧红，即入醋内淬之。冷即再烧，如此五七次，研细末。每服二三钱，酒调下。
或取露天地上窖坑中多年砖一块，亦照法火煅，醋淬五七次，研极细。好酒调下，每服五分。此二味极能理伤续断，接骨止痛，功效如神。未打之时服之，可以不痛，不可多服，令人骨软。
〔接骨方〕
土鳖（即接骨虫去足，用生半夏二粒同焙干，去半夏一钱）、乳香、没药（俱瓦上炙去油研）、自然铜（火锻醋淬七次）、骨碎补（去毛焙）、当归尾、硼砂（各一钱），俱研极细和匀，瓷罐内收贮，治一切跌打损伤。每服八厘，好酒下。
土鳖（隔纸砂锅内焙干，净末六钱）、自然铜（火煅醋淬七次、净末二两）、和匀。每服二钱，温酒调下。治一切跌伤筋骨，每日一服自愈。病在上，食后服；病在下，食前服。自然铜，大能接骨续断，惟好后，终身忌食白荠。
凡跌扑损伤，照方调治，如体虚不安者，兼服人参（一钱）、白术（土炒）、炙黄芪、当归（各二三钱）、白芷（一钱）、川芎、厚朴、甘草（各五七分），每日一剂。兼助气血自愈。忌产妇、孝服之人见。
〔折伤头脑扁骨〕
葱白同蜜捣烂，厚封伤处，再以蟹盖瓦上，炙成炭，研细末。酒调尽量饮，其骨自合。
〔打伤眼睛〕
生猪肉一薄片，用当归（焙燥研）、赤石脂（研细），用少许糁肉上贴之，燥则易之，拔去毒血自愈。
〔制土鳖虫法〕
米栈中或酒栈中取大土鳖虫百余个，入大坛中养三日，去土，再入大酒坛内，以稀布包口，用红花八两酒浸与之食。俟食尽，令其大小自食，约留十个，入小瓦罐内，泥封护，慢火内煨四寸半香倒转，再煨二寸半香，不可焦，提起存石上，三日取出，入瓷罐中收贮。如跌伤筋骨者，用土鳖一个研细，以真古钱一二个，酒磨调服。
如至重折骨者，照前法将伤处理整缚好，用土鳖三分，好酒调服。病在下，用下半个；病在上用上，或配乳、没香、自然铜、更效。
接骨至灵，一二日即见效，宜备以施人。
如半身不仁，或久远痼疾，药力不能到者，用此配药服下，直达病所，除宿疾，病在左用左，病在右用右。
〔金疮方〕
金疮者，即刀、斧、箭、镞之伤也。如伤后，两目直视，痛不在伤处。出血赤后见黑者，或痛处寒冷坚实者，皆不可治。一切破伤出血，急用小便乘温淋伤处易好。最忌饮冷见风，恐风邪从此而入。忌食粥，宜食童便韭汁。渴时，食肥腻。紫降香（锉研极细末或煅灰〉、圆眼（连壳肉核，火煅存性），研细和匀敷伤口，止血无后患。此行军中之第一方也。
千年石灰（研极细）和大黄（切片），同煮烂，晒干研细，敷疮口，止血如神。如无千年石灰，用陈年风化石灰六两，和大黄十两切片，同入砂锅内，炒至桃花色取起，研极细，功效同。
血竭为末糁之，止血生肌。
乳香（五分）、没药（三分），研细末糁入，极能止血止痛之妙药。
冬月取牛胆一个，入风化石灰悬当风处候干。出血不止者，刮细末敷之极效。
血出不止，陈紫苏叶蘸所出血，研烂敷之，既不作脓，且愈后无斑痕。或用胎发烧灰研细敷之，立止。
蝙蝠一只（火煅存性，烟尽为末），酒调下三钱、血立止、肿痛自消。此方甚奇，或用雄鸡血冲酒服，同效。
端午日，取野苎麻叶合风化石灰（炒），同捣烂，阴干研细末，敷上止血如神。或用韭菜连根，照法治之，同效。
秋间取丝瓜叶（晒燥去筋研细末），每末八两，加千年石灰二两，炒研，（如无千年即多年者，炒燥可用），和匀敷之，止血如神。如无石灰，单用亦效。
以上之方，止而兼散，好无后患，宜备以济急，传述同人。止痛之法，前方葱白炒热罨之最灵。如疮口已经敷药，乘热四围厚涂，冷则易之，立能止痛。
〔金疮犯房事，出血不止〕
女人经布烧灰，酒调服。
〔刀伤跌损深入寸外者〕
千年石灰、轻粉、竭血、白蜡共等分。为末糁上。外用“生肌玉红膏”敷之（方见《外科症》）。日久成脓不愈，以“五仙丹”（方见外科门）糁入少许，膏盖之。
〔刀伤断筋者〕
紫降香（锉研极细末）、铜花即打铜店打红铜落衣也）、五倍子（炒研极细），各等分为末，糁上扎住自愈。
外以缠枝牡丹根捣汁，滴疮口，渣敷四围，半月自愈。
〔出血过多，寒热口渴〕
“补中益气汤”（方见劳损门）加麦冬（一钱）、五味子（五分），水煎，空心服。
金疮烦痛，酒制大黄（研细末）、黄芩（酒炒研），水法为丸，早晚淡酒吞一二钱。
〔箭伤入肉〕
花蕊石（形似硫黄，有白斑点者，火煅七次，研末敷伤处四围，箭渐自出，或易拔。
巴豆仁略炒，取蜣螂虫同捣烂，厚涂四围，须臾痛足微痒，忍之。待痒极，便摇动拔出，速以“生肌玉红膏”敷之（方见外科门）。
〔恶刺入肉〕
象牙屑研细，水调涂。或用栗子生嚼细敷之，刺自出。
竹木刺入肉，用蓖麻子去壳捣烂罨上，过夜即出，或以鹿角烧灰，研末调敷，半日即出。
竹木签伤成疮，痛甚，用炉炭灰干糁上肿处，以米醋润之。
〔蚯蚓散〕
打伤至重者，用白颈蚯蚓洗净，焙干为末。每服二钱，姜、葱汤下，盖被出汗即愈，神效。止痛后，以松节浸酒服之。
如打伤筋缩痛甚者，急取白颈蚯蚓二三条，捣烂冲酒服。多以前方敷药治之，甚效速。
〔金疮久不收口〕
白芨末、石膏煅各等分，研细糁于疮口，即能见效。
千年石灰，入象皮末和匀，敷上即效。内服白芨末，酒调二钱，并能接骨，以好为度。或米饮下。
〔破伤风〕
一切跌破出血及蛇、犬咬伤，不即药护包扎，以致感冒风寒，或吃鲜、发、毒物，或疮口久不收口，因之寒热并作，身体强直，甚则角弓反张，口吐涎沫，传入阴分，则身凉自汗，伤处反平陷如故者，乃毒气内收。当用“万灵丹”发汗，令风邪外出，外用南星、防风、蚯蚓等分，为末。用生姜、薄荷汁调敷伤处，得脓即效。如汗后前症不退，伤处不髙，渐醒渐昏，时发时止，口噤不开，语多不出者，终为不治。
〔万灵丹〕
茅术（八两）、全蝎、石斛、明天麻、当归、甘草炙、川芎、荆芥、北细辛、防风，麻黄、川乌（汤泡去皮尖）、草乌（汤泡去皮尖）、何首乌（各一两）、雄黄（六钱），俱为细末，炼蜜为丸。或一两分四丸，或一两分六丸，或一两分作九丸，三等做下，以备年岁老壮，病势缓急取用。外以朱砂研细为衣，瓷罐收贮。如治破伤风，每用连须大葱白九枚，煎汤一茶盅。将药一丸乘热化开，通口服，盖被出汗为愈。如服后汗迟，再用葱汤催之，汗必如淋。少顷，渐去盖被，其汗自敛。
此丹治一切肿毒风气；四时感冒风寒，头疼、身痛，寒热交作。初病在表，宜发散者，葱白汤化服，出汗即愈。如诸病无表症相兼，不必发散者，只用热酒化服，服后避风，宜食稀粥。忌冷物房事，孕妇勿服，治病甚灵。有力之家，多备济人，美事也。（如忌出汗者，皆以酒化服）
〔头面身体因破伤风顷刻肿胀〕
急用豨莶草（二两），酒煎服，少顷即可，迟则不救。
蝉蜕（一两），酒煎浓服。或用蝉蜕（四两），烧灰存性，无灰酒服，盖被出汗愈。
生葛根（四两）、水（六碗），煮取（两碗），去渣分服，口噤者灌之。若干者捣末，滚水调服（五钱），及竹沥多服取效。
〔玉真散〕
天南星（汤泡五七次，如急用以湿纸裹煨）。防风、白芷、天麻、羌活，白附子，等分研末，敷伤处。此药如破伤风牙关紧急，腰背反张，甚则咬牙缩舌，以童便调服三钱，虽内有瘀血亦愈。如治疯犬咬，急用漱口水洗净，搽咬伤处亦效。如治打伤欲死，心头尚温者，以热酒童便灌下二钱，随进二服，立可回生。
蛴螬虫三五个（一名土粪蚕、土堆中多有之）剪去尾，将肚内黄水涂患处，再将黄水滴滴热酒内饮之。治破伤风，汗出立愈。
〔破伤风，表症未传入里〕
蜈蚣一对（炙）、鳔胶（三钱炒焦），为末，用羌活、防风、川芎（各一钱），煎汤调服，脉气浮紧者，速服即效。
〔破伤风，服表药过多自汗者〕
白术（炒）、黄芪（各一两）、防风（二两），和匀，每服（五七钱），水煎服，脏腑已和而自汗者，可服此方。如脏腑秘、小便赤而多汗者，仍宜川芎、羌活，黄芩（各五钱）、制大黄（一两），和匀，每服（三四钱或五七钱），水煎服。
〔夹棍伤〕
一出衙门，即用热小便一盆，将足浸之，如冷，烧红砖二块，淬之即热，直浸至童便面上浮起白油，其伤尽出矣。不疻（注）不烂，再用肥皂捣如泥，入鸡蛋清和匀罨患处，以草纸包裹脚，缚紧一夜，不可动即效。内服末药，人中白（煅一两，即多年尿壶中白碱，研细，水飞净，新瓦上培，燥足，再研细末用），自然铜（火煅醋淬七次五钱），乳香（箬上炙去油二钱），没药（箬上炙去油二钱），牛膝（三钱），木耳（烧灰存性五钱），为末。再用牛膝（五六钱煎酒），调服三五钱，如仓卒无末药，用当归、川芎、乳香、独活、鳖虱、胡麻、骨碎补、红花、五加皮（各一钱），生白酒一壶，煎数沸，纵量饮。避风寒，厚被出汗即止痛，如骨伤加土鳖一枚，数服即愈。
〔预防夹棍〕
大肥皂，用陈米醋捣烂，加皮硝，敷过夜，夹时不痛。若夹出肿痛难走者，热豆腐和松香末捣匀，敷过夜，即好行走，永无后患。
〔梭伤〕
皂矾（二两），水（四五碗），砂锅内蒸滚，将手熏洗，良久，即血活痛止，不致溃烂。忌用铜铁器，其洗手水过夜即臭。洗后，服治夹伤末药，去牛膝，酒调服。
（注）疻zhi，殴伤之疮。
〔杖伤〕
杖后，即饮童便一碗，以免血攻心，再用热豆腐铺在杖伤处，其气如蒸，其腐即紫，复易之。须散尽紫色，转淡红色为度。
如人受责极重，昼夜无眠，种种诸症。用木耳四两净，砂锅内炒焦炭存性为末。每服五钱，好酒一碗调服。服药后，坐少时，俟药力行至杖疮上，从肉里往外透。如针刺痒甚，不时流血水，贴上膏药，次日即消。如临杖先服四五钱，则不静，亦不甚伤。
〔受杖不痛〕
无名异、乳香（去油）、没药（去油）、蚯蚓去土、自然铜（火煅，醋淬五次）、木鳖（去壳），各等分，蜜丸桐子大，温酒预服十丸，不痛。
〔杖疮敷药〕
乳香、没药、干胭脂（各一两五钱），腻粉（五钱），为末。入冰片（五分），葱白十根，全羊骨髓研如泥，摊帛上贴之，立时止痛。
野苎麻嫩根（白色者，不拘多少），洗净，同盐捣如泥，敷上神效，止痛自瘀。血伤重者多用盐。
不破者，韭菜、葱白二味同捣烂炒热，厚敷之，冷则易之，止痛如神。
已破者，刘寄奴（焙燥研）、马鞭草研末，和匀糁之。
如已溃烂，用乳香煎油搽之，外贴膏药。
如只肿痛，用生大黄研末，醋调涂，或小便调涂。
凡杖后，日服白芨末一二钱，米饮下最效。
〔杖后发热腹痛〕
或杖处瘀积痛甚，当归尾（五钱）、大黄（酒蒸一两）、桃仁（去皮尖二十一个），酒煎。五更时服，利下瘀血即效，轻者减半。
〔人咬伤〕
即将小便或浓茶洗去牙龈毒（如不洗、必至红肿疼痛，日久伤命），山半枝，背阴处采取捣敷即效。
龟板、鳖甲（俱烧灰存性为末），香油调涂。
生栗子，捣烂敷四围，每日一换，止痛消红。
〔汤泡火烧〕
切不可以井泥冷水榻之，盖热气得冷，深入至骨，烂于筋脉，后至手足挛缩之患。且恐火毒攻心，则难治。
凡火烧昏倒者，急用萝卜捣汁，两碗饮之。如天萝卜用子和水捣浓汁，或童便一碗，皆可服以护心。即死者灌之可活，外以冷柴草灰（不拘多少、入盐少许），以水调如稀糊，尝味微咸为度。用以厚涂伤处，觉热则易之。连易数次，则火毒皆拔于灰中，肿痛遂散而愈。
火烧周身痛甚者，用好老酒或烧酒，冷浇上，或浸于片时，干则再浸，半身受伤者，以马槽盛酒浇之，以散火毒，立能止痛。
大黄末、芒硝，研细，以鸡子调涂，银珠以鸡子清调涂，皆能止痛。
鸡子清磨金墨涂患处，上用鸡子清湿纸盖之，则不起泡。
猪毛（连衣火煅存性），研细末，加轻粉、白硼砂少许，麻油调敷，止痛无疤痕。
真金箔贴伤处稠密，用桐油涂金箔上，或蚌壳粉（需盐箩中者佳），香油调敷，不溃烂，止痛无痕。
瓷瓶一个，天麻油大半瓶，采黄蜀葵花入瓶内（采时勿犯人手，以箸夹取），密封，遇有伤者，以油浓涂神效。
秋冬烂南瓜贮瓷瓶干，日久成汁，涂患处，止痛易好。并治一切无名肿毒。
冬间烂橘子贮瓶中，成汁涂之，同效。
以上二方，同蜡封瓶口埋地中，再加冰片一二钱，更灵。
泡过残茶叶瓶中久烂，取涂频换，不痛不烂。
凡火伤，先用宿小便浇洗过，易好不烂。
〔烫火伤溃烂〕
人中白（制法见喉症门），用桐油调涂即效。
如肉烂赤痛，用煮熟鸡蛋（不拘个数去白取黄），置瓷罐内熬出油，调胡粉敷之。烫火之妙方，初起皆治。
赤石脂、寒水石、大黄，俱研细，冷水调涂止痛。
如烂久见骨者，用百草霜（三钱）、轻粉（一钱半），研细，糁入。或麻油调涂，即收口。
〔烫火伤，烦热不宁〕
服“玄妙饮”即愈。其方：
黄连、天花粉、玄参（各二钱）、陈皮、桔梗、黑山栀（各一钱半）、淡竹叶（二十片），水煎服。
如误用冷水所浸，火毒入内，致生烦躁，口渴，大便秘实者，用连翘、赤芍、羌活、防风、当归、黑山栀、生甘草（各一钱）、大黄（切片炒熟，二钱）、灯心二十根，水煎服。
〔火药伤〕
先用小便浸洗，再用蚌壳（盐箩中者佳），火煅研细末，同烂茶叶捣匀敷上，止痛易好。
火药冲服，登时仆地者，亦用小便浇洗，候痛定，徐用自己小便频洗即明。
如误被鸟枪伤，白蜂蜜八两煎滚，入好烧酒一斤，随量热服，取汗安卧，次日铁子自粘被上。
五绝  ***************************
〔五绝〕
一自缢、二墙压、三溺水、四魇魅、五产后晕绝。皆以生半夏研末，冷水为丸，如小豆大，塞鼻中，并用燥末吹耳内，或用皂荚末吹耳鼻，即死一日者，犹可治。
鸡粪炒燥调酒服下可救。或用艾灸“人中穴”，易醒。
〔缢死〕
切不可用刀剪断绳索，即旦至暮，心下微温者，尚可救。轻轻解下，安放平垣，仰面朝天，头要扶正，将手足慢慢屈弯，将粪门用力塞住，勿令浅气。一人用手揪着头发，脚踹两肩，用鸡冠血滴入（男用雌，女用雄）。再二人，将苇筒（或通气笔杆）入耳内，不住口吹气，再不住手按摩胸前即醒。若气不接续，将腰打三四拳，须臾少或以桂汤姜汤与含之。
老鹅一只，将香油抹鹅嘴上，插入粪门内，一二时即活。
〔溺死〕
切忌火烘，逼寒气入内，则不救。用牛一头，令腹横卧在牛背上，两边用人扶策，牵牛徐徐而行，出腹中之水，以老姜切片擦牙即活。先口中横放箸一根，以便出水，或卧于铁锅上亦可出水。醒后，即以大凳卧之，后足放髙，用盐擦脐中，水自流出。切勿倒提。以“苏合丸”调灌之。如水不行，用纸裹皂荚末纳肛门内，水即流出。
〔冻死〕
切忌火烘，用灰炒暖盛囊中，熨心头，冷即易之，先温其心，得气回开眼，少以温酒姜汤徐徐灌之，即醒。
〔惊死〕
以醇酒温灌之，即醒。
〔解砒毒〕
凡中此毒，烦躁如狂，心腹绞痛，头眩呕吐，面色青黑，四肢逆冷，六脉洪数，从饮食中得者为易治，若空心酒醋中服者难救。如在初吃，急灌香油一二碗，得吐即解。
鲜羊血、鸭血，乘温吃一二碗，即解。
地浆水（方见伤寒门），多服，若吐出再服。治此毒不必澄清，混泥水饮。所谓洗净腹中毒，全凭地上浆。
毒解，然后用绿豆半升生磨粉，入新汲水搅和，去粗取汁服。如醒后一日，仍颠不语者，每日煮绿豆汁冷饮，毒尽自安。
如已过两三时，毒入腹屮，吐不出者，用青铅水磨一二两灌下，得泻即解。
〔解盐卤毒〕
生豆腐浆，多多灌下（如无生浆，急以黄豆浸湿，捣烂绞汁），服下片时，再用肥皂水，或抹桌布水灌下，即能吐出脑子者，即生。切勿热吃。
或用鲜羊血乘温灌下，或取活鸡去头，以颈接喉中灌下（毒少一二只），毒多四五只，得吐即生。吐后心痛声哑者，每日调白糖汤服。五七日即安。
虫兽伤  ***************************
〔疯狗咬〕
春末夏初，犬多发狂，其尾直拖，口流涎，舌黑色者最伤人。若不急治，男七日、女一月即死。如仓卒无药，急于无风处捏去伤处恶血，如伤孔干者，用针刺出血，即以小便或盐汤洗净，随以葱白捣烂敷之。或用蓖麻仁、井水捣成膏贴之。或杏仁炒黑捣成膏贴之。或牛屎、蚯蚓泥皆能救急。或天南星生研、防风等分为细末，糁上不溃脓。若少缓毒气入内，不救。
大斑蟊二十一个去头足翅，用糯米一撮，先将蟊七个、木鳖子半斤，入米内慢火炒，勿令焦，去蟊。又入蟊七个、木鳖子半个，同米炒焦色变，又去蟊，再入蟊七个、木鳖子半个，同米炒出青烟为度。去蟊不用，只将米与木鳖研末。分作三服，冷水入香油少许，空心调服，须臾又进一服，以二便利下恶物为度。若服后腹痛，急以冷水调靛青服之。或煎黄连、甘草汤冷服。或冷水调“益元散”（方见暑症门）服，切勿吃热物。盖斑蟊有毒，服之杀人，以毒攻毒，非此不可，故只用糯米，亦宜预备凉药解之。
一二日后，用白芷五钱、雄黄二钱五分，捣韭菜汁和酒调下，四十九日之内，宜多吃韭菜汁。百日之内，忌食发风、荤腥、鸡、鸭、蛋，勿听锣鼓声，大忌房事，犯者不救。终身戒狗肉，食之复发无救。勿食茄子、小赤豆，凡服斑蟊药至四五服后，即不利亦无妨，咬后大约七日一发，三七日不发可免，三四日内头顶中若有红发，急宜拔去之。如见痛定疮合，便谓己好而不治，多死。
轻者，用番木鳖一钱，铜锅炒为末，入雄黄四分和匀，冷水调服三分五厘，服后以大小便出血为度。
好后，不戒忌，复发诸药不效。垂危者，用雄五钱、麝香三分研细，好酒调服二钱。服药后，必使得睡，切勿惊起，任其自醒，俟利下恶物，再进前药即生。
〔诸犬咬〕
先需忍痛，以人尿或河水洗，捏去血水，即用虎骨火煅存性研细末，干糁上即效。
或以头垢敷伤处，外用牛屎涂于外。
或刮肉店切肉墩上腻屑，拌砂糖敷之。
前治疯犬敷药方皆可用。
〔破伤风〕
狼、犬、蛇、蝎、蜈蚣诸伤痛极，或因伤受风而牙关紧急，腰背反张，不省人事者。速切蒜片或捣烂罨伤处，隔蒜艾丸灸之，不拘三五十壮，无不应手。内服方列入折伤诸症。外用人参于桑柴火上烧成灰，敷之。
〔毒蛇咬〕
先将伤处用针刺出血，随用绳紧扎两头，勿使毒气延入好处。将伤处浸入尿缸内，腹中即需食饱，免毒气内攻。如轻者勿浸入尿缸，即用雄黄五钱、五灵脂一两，共为末，每服二钱，好酒调服。外以药末调敷伤处，留出疮口。如疮口干燥者，以油润之。
或以三七捣烂罨上，毒即消散。
或取大蝦蟆一个，去肠肚捣烂敷之，干则易之，三四次无害，皆神妙无比，并治疯犬一切毒物咬伤。
次服细辛、白芷（各五钱）、雄黄（五分），俱为末。每服三钱，好酒调下亦妙。
如毒重不知痛者，用水调干面和做圆圈，箍于伤处，将明矾一两，杓内熔化，乘热浇在圈内，伤处顷刻化为清水，毒解知痛。如轻者将矾溶化，以箸头挑矾点伤处，数次知痛即解。
半枝莲取汁冲酒服，渣敷患处。或九龙草（状如杨梅，生平泽）捣汁，入雄黄末一钱服之，皆能止痛，即效。
如毒入内，眼合口噤急，用苍耳草捣汁，和酒服之，渣敷患处可救。
〔诸蛇晈〕
急以小便洗去恶血，取口中津唾涂之，以近牙垽刮取封伤处，则不肿痛，前方均可酌用。
〔百虫毒〕
蛇、虫、沙虱、百虫咬，捣大蒜敷之。多食蒜饮酒，或用艾丸隔蒜灸之，皆可解毒止痛。
靛青汁，敷之即效。
〔蛇入七窍〕
急以艾灸，蛇尾即退出。即用雄黄、朱砂，共研细，煎人参汤调灌之，再食蒜饮酒，内毒即消，可救。
凡有蛇之处，常以雄黄豆大一块，烧烟熏衣被，蛇皆远避。
夏月犬伤及诸折伤，蛆虫极多，臭不可近者，用蛇蜕一两火烧存性、蝉蜕、青黛（各五钱）、细辛（二钱半），共研细，好酒送下三钱，外以寒水石研末敷之，旬日即愈。
〔蝎螫毒〕
生半夏、白矾等分研细，以醋调敷痛处。
胆矾研细擦之，立消。
〔蜈蚣毒〕
盐汤洗伤处，以紫菜口中嚼敷上，止痛。
生半夏末，醋调敷，即效。
或蜒蚰二个，入冰片少许敷上，最效。
吴茱萸嚼烂敷之亦妙。
皂荚半片钻孔贴伤处，艾丸灸孔上三五壮，止痛妙法也。
草纸点烟。从下熏伤处，立止痛。
井底泥，亦可敷效。
一人误吞蜈蚣入喉，急以鲜鸡血顿饮之，复灌以香油取吐，蜈蚣遂出。
〔蜂刺入肉〕
先以热酒洗之，得拔去刺为好。即用青黛研香油调涂，或口嚼青蒿敷之，或芋艿擦之，皆能止痛（无艿用梗亦可）。
生半夏末，醋调敷亦效。
〔八脚虫毒〕
其虫隐壁间，以尿射人生疮，状如烫火伤。用乌鸡翎烧灰，鸡子清调涂。
〔中蚯蚓毒〕
形如大麻疯，眉须脱落，用石灰泡热水，候凉洗患处，浸之良久即效。
〔蜘蛛咬〕
花蜘蛛伤，令人遍身生丝，惟羊乳饮之可解，外用生姜汁调胡粉敷疮口，即效。
凡百虫咬，毒痛不可忍者，用大纸捻蘸麻油点火，照熏伤处，其毒尽入油烟内，立能止痛，最妙法也。
〔杨刺子〕
水搭伤处，随用马齿苋捣敷止痛，蜜涂上亦效。
〔蚂蟥入肉〕
不得出者，用女头发一握，菜油八两，先将油熬滚，入发煎枯去渣，再煎鸡蛋五个，服之无害。
〔蚕咬毒〕
蚕咬人，毒入肉中，令人发寒热，用苎叶捣汁敷之。
〔虎咬〕
麻油一碗饮之，毒不入内。
生姜汁洗伤处，研白矾末敷之，止痛。
多服生葛汁，日夜五六次，并以汁洗疮口。
〔马咬〕
苏木汁一碗，服之止痛。
鼠屎（烧研末）和猪脂调涂伤处即效。或艾丸灸伤处。
如毒气入心则危，用马齿苋捣烂煎汤服。
马踏伤，急服童便或韭菜汁一二碗。外以寒水石研细敷伤处。
〔猪咬〕
黄连、甘草，煎汁洗净，以松脂熔做饼贴之。
〔鼠咬〕
猫毛烧灰存性，入麝香少许，香油调敷。