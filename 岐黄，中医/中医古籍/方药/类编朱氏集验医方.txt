
序  ***************************
二气运行，化生万物，而不能常和平人者，天地之心必求以抉其偏，吾身与天下均此理也。先贤谓：不为相则必为医。相与医分殊而心同，皆所以抉阴阳之偏而致中和，以生斯人也。宰相之方抑多矣，自典谟以后集其验有五焉：曰伊训，曰说命，曰周官，曰出师表，曰资治通鉴。若夫医师之方，集之者众，而未有灼然保其验者。吾宗君辅萃闻见、纪其效而录之，视疾痛疴痒之于身切矣。求余序，所以作。余曰：药进医手，方传古人理也。饮地黄、芦菔后，果可服清凉散乎？早服黄昏汤则不必饮定志丸乎？吃厚朴汤者必众矣。君辅其为我验之。
咸淳元年岁在丙寅二月初吉眉山朱景行序


卷之一·诸风门  ——————————————————————————————————————————————————————————————————————————————————————————

中风评  ***************************
风之为病，或为寒中，或为热中，或为厉风（世传大风也），或为偏枯，或为腰脊强痛，或为耳鸣、鼻塞、头晕、痰厥，其证各异。且肺风之状，多汗，恶风，时嗽，短气，浑身瘙痒，昼轻夜甚。心风，喜怒不常，色赤，甚则语言不快。肝风，善悲，色苍，嗌乾，多怒，上视。脾风，身体怠堕，四肢不收，色黄，不嗜饮食。肾风，面浮脊痛，不能正立，色炱。夫风热怫郁，风本生于热，以热为本，而风为标。虚极亦生风也。治疗当察老、幼、虚、实，先究其原，不可一概而言之。
凡中风，初觉不语，牙关紧急，痰涎作声，眼目直视。《经》云：视物而睛不动。五脏六腑精气皆上注于目。得血气和，则目转动而还明。便以白梅擦牙，以《局方》苏合香丸炙去脑子，用冷生姜自然汁灌下三两丸，再以纸捻打鼻，引其气通。若省有痰，继以《局方》醒风汤和橘皮半夏汤加南木香煎，入麝香服。气弱者，增附子、天雄。《书》云：除荆棘者，先断其根；欲医风者，先理其气。若投坠涎铁粉风药之类，寒药入胃，则使血脉凝涩，真气内烁，必为废人。若摇头直视，心肾脱绝，盖诸阳独留，诸阴悉尽，故直视摇头。心脏绝，真脏病也，鲜有再生。若遇此证，先以防风、生姜煎汤，调《局方》木香匀气散加木香，下黑锡丹一二百粒，入盐煎附子、川姜、天麻等分服。年幼壮实中风，面赤，烦躁加渴，《局方》牛黄清心丸。若痰盛，《局方》小儿比金丸，一贴作一服，灯心汤下。气虚中风或小便不禁，手足厥逆，《局方》姜附汤加天雄煎下养正丹，更灸脐心或丹田、气海一二百壮。因食所伤，气道不通，壅闷气厥，痰涎作声，大便不通，《局方》解毒雄黄丸，每服七丸，姜汤下。更加大黄煎《局方》三和散服，并沉香降气汤。如是左瘫右痪，俟其人事省定，即当依其所感，随证医疗。若内因七情而得之者，先当调气，不当治风。外因六淫而得之者，先理其气，次依所感六气，随其证而治之。《经》云：风者百病之首，其变化为他病无常，皆风气所发。所谓除病之道，察致之由，当斟酌用药，必获十全效也。若臂重作痛时麻，能饮酒人，此是痰饮，不可服风药。可服《局方》消饮丸、倍术丸、橘皮半夏汤加片子姜黄、茯苓、生姜同煎服。
有妇人二十岁，偶食中吃惊，发搐、涎塞、不省人事、牙关紧急，以白梅擦牙，次用冷水茶调恆山细末二钱服下，吐涎而省，后投《局方》乌沉汤而安。吐法，壮实者可用。
有人病头旋，《经》云：眊为眼花，眩为眼黑。眩晕头旋，不省人事，皆是阳虚。又云：上虚则眩，下虚则厥。令服《局方》俞山人苏子降气汤、养正丹、来复丹、如圣饼子而安。如圣饼子亦治头疼痰厥、肉瞤筋惕、辛頞鼻渊及饮酒过多，呕吐涎沫。好饮人可加白豆蔻一粒同嚼服。
若治心气怔忪，膈中常满，时时吐痰，睡卧不安，如圣饼子去川乌，加铁艳粉极妙。
有一室女，每经候欲行，如风之状，发搐，不省人事。诊其脉，心脉浮，冲任脉沉。此因经行伏惊致此，《局方》黑神散入朱砂、灯心、麦门冬煎汤调下。服数日，自后经行如常，前病不作。若腹痛加大圣散服。
一妇人脚趾赤肿，痛不可忍，《局方》香苏饮加槟榔、木瓜煎，三服而痊。
有人每遇天阴，觉浑身重疼无力，此乃湿气。香苏饮与平胃散各一帖和，分四服，加木瓜煎，有大神效。
治腰隐痛，行步艰辛，只用平胃散，加赤曲同煎服最妙。
有人常觉左眼瞤动，忽然左边口喎，食则不能收，求医。仆诊其脉，浮而涩，气口脉迟而涩。遂授之《局方》香苏饮和藿香正气散加南木香、姜、枣同煎；次以小续命汤加天麻、磨沉香水同煎，下《局方》养气丹，数服痊安。
有人四十已上岁，平日好食面饮酒，苦右臂不能举，授以《局方》五积散加木瓜、槟榔煎。又用生附子一两，去皮脐，南木香二钱半，㕮咀，分作三服，水二盏，姜十片，煎一盏，热服。数服而安。

治方  ***************************
●八生饮子　治半身不遂，手足无力，皆由饮食起居失节，阳气不敛，风邪所侵。若服补剂，则风毒愈固，其病尤难治矣。宜以主阳消阴，疏风去湿之药，必可取效。服之旬日，以手足轻，脚膝有力为验。可戒羊肉、猪头、动风气物，切不可针灸也。（亦名建阳汤）
天雄（二两，此药最佳。无，则以大附子代之，去皮）　大川乌（二两，去皮）　天南星　白附子　天麻　白术（各一两）　川芎　木香　全蝎（姜汁拌，全用）　半夏（各半两，同天雄、附子、南星、川乌并生用）
上件并生用，锉如麻豆大。每服水五盏，生姜一两切片子，每药一两半，文武火炼，取一盏半；更以水三盏再炼第二遍，取一盏；又用水三盏，再炼第三遍，取一盏。共炼得三盏，一处和合，分作三服，空心，稍温服。一日可服此三盏。（何殿机复方）
●舒筋丸　治疗同前。
苍术（削成小块子）　川牛膝（去芦，锉）　肉苁蓉（锉）　木瓜（去穰。各一两，并酒浸一宿，焙乾）　虎胫骨（一两，酥炙）　附子（一两半，炮去皮脐）　乳香（研）　没药（研）　官桂（不见火）　血竭（研细。各半两）
上件为细末，酒煮面糊为丸，如梧子大。每服五七十丸，以温酒空心送下，二服。（何殿机复方。上二方肖仲极服之曾有效。）
●八宝回春汤　治男子妇人一切诸虚不足，风疾血气交攻，凝滞脉络，拘急挛拳，气不升降，瘫中疼痛，痰涎壅盛，脾胃不和，饮食不进。此药一则去风，二则和气，三则活血。大有神效。
大凡病风，不可专服风药，攻之愈急则愈甚。但专服此药，轻者一月，重者二三月，自然而愈，且无再作。盖此药不专治风，而且和气，不专和气，而且又活血。血气和平，荣卫调顺，则其风证不攻而自去。
附子（炮）　人参　麻黄（去节）　黄芩　防己　香附子（去毛）　杏仁（去皮）　川芎　当归（各一两）　茯神（一两半）　陈皮（一两）　防风（一两）　白芍药（五两）　沉香（半两）　半夏（一两半）　川乌（半两，炮）　桂（一两）　白术（二两）　天台乌药（半两）　乾姜（一两）　黄耆（三两）　甘草（一两）　熟地黄（一两）　生乾地黄（一两）
上二十四味，去风八味，和气八味，活血八味，一处为末，㕮咀。每服三钱，水一盏半，姜三片，枣一枚，煎一盏，空心，通口服。合二服滓再煎。此方常服有效不浅。此方乃王翰林经进奉旨颁行。而谢子充少年亦感风疾，得此方服之而安。
●五虎汤　治中风軃曳，目睛上视，牙关紧急，涎盛昏塞，不省人事。（出《卫生方》新增）
南星　草乌　川乌（并炮，去皮）　半夏（泡七次）　皂角（去皮、弦、子，炙）
上等分。每三大钱，水二盏，姜十片，煎八分。温服，不以时。
●大省风汤　治一切诸风，卒然痰潮，神昏语涩。
大附子（生，去皮，一两）　天南星（一两）　全蝎（去尾、足，半两）　防风　川芎（各二钱半）
上㕮咀。每三钱，水一盏半，姜七片，煎七分，温服，不以时。
●十八味流气饮　治一身受风、寒、湿、热诸邪毒，周遍气脉上下不和。
羌活　独活　人参　枳壳　陈皮　白术　木香　防风　川芎　当归　桂　白芍药　甘草　白芷　黄耆　天台乌药　白茯苓
上等分，为细末。枣汤调下。（江陵传来）
●省风散　治气不和，为风寒邪湿之气著于手足，麻痹，头重偏疼，起居旋运，四肢倦怠，足胫缓弱，掣痛无时，每遇阴晦风寒，神思不清，痰气相逆，并宜预服。
羌活　防风　甘草　白茯苓（各半钱）　木香（一分）　人参　陈皮（各三钱）　天台乌药（三钱）　白术（一两，面炒）　南星（半两重者一只，炮，去皮，切如豆大）　附子（九钱，炮，去皮脐，切）
上㕮咀。每服四钱，大姜十片，枣二个，煎，不拘时候。
●拒风丹　治风虚痰厥头疼，旋，如在舟车之上。
天南星　半夏（汤洗七遍。各二两）　藁本　细辛　川芎　防风　羌活　独活（各一两）
上为细末，生姜汁煮面糊为丸，如梧桐子大。每服三十丸，生姜汤下，食后。
●蠲痹汤　治风湿相搏，身体烦疼，项臂痛重，举步艰难，及手足冷痹，腰腿沉重，筋脉无力。
当归（酒浸一宿）　羌活　姜黄　赤芍药　黄耆（蜜炙）　防风（各一两半）　甘草（半两，炙）
上㕮咀。每服半两，水二盏，生姜五片，同煎至一盏，温服，不拘时候。
●二妙散　理气血则风自去。
当归　橘皮
上二味等分为末。以酒调服，为丸子亦可。
●夏英公酒浸饮子　治风疾。（已下四本宋元宪府手集方）
防风（细锉）　萆薢　羌活　秦艽　牛膝　败龟　虎骨　桔梗　晚蚕沙（炒黄。各二两）　枸杞子（炒，五两）　苍耳（五升，去刺，捶碎，酥炙）　干茄根（八两，洗、锉，蒸熟）
上十二味，用好酒二斗浸，瓶盛，封闭二七日，开不得向面，恐气冲头目。每日午时空心及早晨各服一盏，常令有酒气一月。除一切风毒、湿痹、瘫痪等疾。
●四君丸　治风，顺气血。
生乾地黄　熟乾地黄　当归　木瓜
上四味等分，酒糊为丸。温酒下。
●醒风汤　治诸风痰作，头目眩晕。
南星（四两，生，去皮用）　防风（二两）　甘草（一两）
上为㕮咀。每服五钱，水两盏，姜十片，同煎七分，去滓，温服，不拘时候。气不升降者，加木香二钱半。面如虫行者，加全蝎一钱。
●小防风汤　治手足不仁。
防风　秦艽　羌活　附子（炮。各一两）
上㕮咀。每服三大钱，水一盏半，姜三片，煎七分，去滓，入生地黄汁两合，再煎，数服，空心服。
●附子大独活汤　治男子妇人体虚中风，半身不遂，左瘫右痪，口眼喎斜，手足軃曳，经脉挛缩，足膝软弱，四肢酷冷，肌肉麻痹，骨间冷疼，行步艰难，及风湿相搏，关节痠痛。自汗，恶风，项拘急，面目浮肿。兼疗八风五痹，久患头风，每遇阴雨发则头疼，项强筋紧，头晕憎寒，呕吐不食，发渴不已。一切风气，虚损不足，并宜服之。
白姜　人参　肉桂　乾葛　北芍药　当归（各九两）　川独活（十六两）　大附子（九枚）　防风　甘草（各十二两）
上为㕮咀。每服三钱，水两盏，煎至一盏，去滓，无时温服，其验如神。中风者，此药不过十服，立见殊效也。
●人参南星丸　治心虚，因为惊气所触，风邪乘虚而入。或因气触，或因惊触，或因微热流入心经，则神志昏乱，涎潮，手足搐溺，如风之状。
天南星（生）　白附子（生）　白茯苓　天麻　人参　远志肉　酸枣仁（炒熟）
上等分为细末，薄荷水糊为丸，如梧子。食后或卧用姜汤吞下三五十丸。却用生朱砂为衣。
●附子煎　专治手臂无力，麻痹不仁，手足不遂，风湿相搏，筋骨诸疾，痛不能举。
大附子（一枚，重八钱，慢火炮裂，去皮，切作十片，同生姜、米泔淹一宿，去姜，薄片切，焙乾）　防风（一两）　骨碎补（半两，去毛，炒）　汉防己　白术（各半两）　乳香（二钱，别研）
上为细末，入乳香匀拌，好酒煮糊丸。每服二三十丸，空心，温酒下。
●紫金丸　治诸瘫痪，手足不遂，极妙。
天雄　附子　大川芎（各一对）　淮乌（四两）　人参　白附子　乳香　没药（各半两）　当归（一两）　山栀子（十二两，研五两，余煮用）　防风　降真香（半两，血竭尤佳）　辰砂（四钱）　全蝎（半两）
上件生用，焙乾，为细末，酒煮糊丸，梧桐子大。每服五七丸，空心，温酒下。脚气，木瓜酒下。头风，生葱茶下。妇人冷心痛，艾醋汤下。
●独活寄生汤　治风湿相搏于腰背，气血凝滞，牵引疼痛，手足搐搦。
独活（三两）　桑寄生（略炙。无，则以续断代之）　白术（炒）　肉桂　杜仲（姜制）　秦艽　白茯苓　牛膝（酒浸一宿，焙乾）　防风　川芎　当归　白芍药　熟地黄　人参（各二两）　北细辛（去叶）　甘草（炙。各一两）
上㕮咀。每服四钱，水一盏半，煎至七分，去滓热服，食前。如腰疼、胁痛、腿疼，临熟入麝香少许，和匀服。兼治历节风。
●三圣散（又名舒筋散）　治男子妇人手足拘挛，口眼喎斜，左瘫右痪，骨节痠疼，脚弱无力，行步不正，一切风疾。（出《百一选方》。）除孕妇外，老幼皆可服。
当归（洗，焙）　肉桂（去皮）　延胡索（灰炒）
上等分，细末。酒调，空心、临卧，日进三服。（湘中黄槐卿父子三世用此二药，功效甚多）
●防风汤　治病后足履缓弱、酸痹，精神昏倦。
防风（去芦）　白术　北芍药（白者）　当归（洗）　人参　牛膝（酒浸）　杜仲（制）　黄耆（炙）　熟地黄　粉草　川芎　羌活（各等分）
上为末。每服三钱，水一盏，生姜三片，枣子一个，煎七分服，不拘时候。（湘中黄应明方）
●黄耆六一汤　治风湿相搏，肌肉瞤动，先服渗湿汤，次用是药。
黄耆　当归　甘草
上等分，㕮咀。水一盏，姜枣煎，空心服。
●麝香轻骨丹　治左瘫右痪，不论走注，并皆治之。
川草防胶独海桐，蝎皆半两与蜈蚣，羌活一倍同真麝，糯米糊丸最有功。选甚左瘫并右痪，不论走注及诸风，四肢麻痹多疼倦，虚损劳伤治一同。但把麝香酒研服，须臾为取病源通。
川乌　草乌　防风　白胶香　独活　全蝎　海桐皮（各半两）　蜈蚣　羌活（各一两）　真麝（少许）
上为末，糯米糊为丸，如弹子大。空心服。（陈必胜方）
●骗马丹　治风湿相搏，手足疼痛，及诸伤百损。
骨碎补（去毛）　自然铜（醋煅）　虎胫骨（酒炙）　败龟（酒炙。各一两）　川乌（炮）　草乌（炒，去尖。各四两）　半两钱（伍文，醋煅）　牛膝　地龙（去土）　五灵脂　当归　乳香　没药　川芎　萆薢（炙）　羌活　藁本　天麻　防风　威灵仙（去苗。各半两）
上细末，酒糊为丸，如梧桐子大。病上，食后服；病下，食前服；遍身疼痛，不拘时。每服三五十丸，温酒下。（淮西都统丁顺传，其效莫述）
●局方乌荆丸　治风疰手足，亦治便血。
川乌（一两，炮，去皮）　荆芥（二两）
上为末，醋糊为丸，如梧子大。每服二十丸，熟水吞下。
有人病狂言，诸医欲下，一医云：当用附子，后服十全汤，次日脉大，服排风汤而愈。
●温络汤　治气血不足，风冷留于经络，足胫寒冷，筋脉虚弱，久成寒痹，手足无力，步履艰辛，骨节疼痛，多恶风冷。大壮筋脉，止疼痛，温四肢，下痰，止眩晕。
白术（炒）　川牛膝（酒浸）　杜仲（炒）　附子（炮）　虎胫骨（酒炙。各一两）　黄耆（七钱半）　没药　乳香　甘草　人参（各半两）　白姜（一两半）　桂心（三分）　当归（二两二钱）　川芎（七钱半）
上㕮咀。水一盏，姜三片，木瓜二片，煎七分，食后服。
●七圣散　治老人脚膝疼痛，不可履地。
杜仲（姜炒）　续断　萆薢　防风　独活　川牛膝（酒浸，洗）　甘草（各等分）
上细末。酒调二钱，食前服。
●密陀僧散　治风惊气入心，语音不能者。
密陀僧（研如粉）
以茶调一钱。一服即愈。
●省风汤
南星（一两半，炮）　防风（一两半）　甘草（半两）
上㕮咀。每服四钱重，水二盏，姜十片，煎八分，热服。气逆，加紫苏、南木香各二钱半。气虚，加生附子一两，沉香二钱半。胸膈不利，有痰，加半夏一两，人参半两。头晕头疼，加天麻半两，全蝎二钱，煎熟入麝少许。（以上六方载《梁氏总要方》，并效）
●乌犀丸　治左瘫右痪，口眼喎斜，头目旋晕，手足顽麻，浑身疼痛等疾。
草乌（六两，生用）　川乌（三两半，炮，去皮）　甘草（三两）　甘松（一两半）　麻黄（一两半，去节）　白芷（一两）　熟地黄（一两半）　乾姜（一两）　当归（半两）　羌活（半两）　藿香叶（一两，净）　藁本（一两）　赤小豆（半两）　京墨（半两，煨去胶）　川芎（一两）
上细末，别将黄秫米十五两为粉，作饼子煮熟，旋于钵内，入药末捣匀，丸如。大。每服一丸，用生姜一片同嚼，食后茶酒任下。此方何家一铺远迩服饵，遂致温燠，乡人林用卿尝从其家子弟学，因得此方传之。
●乌药散　治中风不语，老人虚人可用之。
乌药　附子（一只）　天雄（一只）　沉香（大块。各一两）　甘草（少许）
上入钵磨。各一钱。病势稍重，用水一碗，姜十片，煎半碗，空心服。气中，加木香半钱；无气，加人参半钱。
●正舌散　治中风，舌本强，难转，语不正，神妙。
蝎梢（去毒，一分）　茯苓（一两，炒）　龙脑薄荷（二两，焙）
上细末。每服二钱，温酒下，或搽牙颊亦得。
●川芎散　治中风、中气，先服此药。
川芎　人参　枳壳（各一两）　沉香　香附子（各二钱）　木香（一两）
上细末。每服三钱，以沸汤入盐点灌之。
●十二味正气散　治风中、气中。
陈皮　厚朴　半夏　藿香　甘草　人参（二钱半）　茯苓　白术　石菖蒲　木香　远志　薏苡仁
上除人参外，余药各半两，㕮咀。每服三大钱。水一盏，姜三片，枣一枚，煎八分服。（以上四方载《梁氏总要方》，用之各有效）
●神柏散　治中风不省人事，涎潮口噤，语言不出，手足軃曳。得病之日，便进此药，可使风退气和，不成废人。
柏叶（一握，去节）　葱白（一握，连根）
上同研如泥。用无灰酒一升，同煎一二十沸，温服。
●鄂渚小金丹　治诸风。
晚蚕沙（炒熟）　草乌头（生用）
上各等分为末，生地龙为丸，如少则加醋糊为丸。每服四五丸，白汤下，多则麻人，甚妙。
●芎辛散　治风化痰，清利头目，不思饮食。（出《鸡峰方》）
北细辛（一两）　川芎（一两）　甘草（二钱半）
上为末。每服二钱，水一盏，薄荷七片，煎至五分，去滓。不拘时候，温服。
●青龙膏　治荣卫不和，阳少阴多，手脚举动不快。（出《鸡峰方》）
白花蛇（不蚛者，六两，好酒煮，去皮骨，新瓦上焙乾，取肉一两）　狗脊　天麻（各二两）
上细末。银盂子盛无灰酒一升，入此三药，重汤煮稠如膏，银匙搅，细磨生姜半两，取汁同熬，匀垍罐内收。每服半匙头，好酒半盏，搅匀服，或汤亦可，食前饮之极佳，日二服，神效。
●果皮丸　治久患风疾，手足不遂。
果州陈皮　川当归
上为末，酒煮糊为丸。汤酒任服，不拘多少。亲见人用之，取效神妙。
●趁病丸　腰臂痛秘方。
五灵脂　赤芍药（各半两）　川乌（一个）　没药（四钱）　麝香（一钱）
上为细末，酒糊为丸。温酒，空心下。（朱仁卿传）
●圣验黑神丸（成都府昭觉寺潜庵道人真本）
防风（去芦，焙）　川乌（炮，好墨锉，焙）　川附子（炮）　檀香（各半两）　麦冬（去心，焙）　藿香叶（去土，焙）　白茅　何首乌（锉，用生姜汁同泡了甘草二钱，浸二宿，焙，再浸，焙。各七钱）　乾姜（七钱）　白殭蚕（油炒，去丝）　全蝎（姜汁浸一宿，焙）　天南星（炮裂熟，片切，以姜汁小半盏同泡了甘草三钱，锉，浸二宿，焙，再浸焙，姜汁尽为度）　白附子（炮十分裂熟，以姜汁同泡了甘草三钱，浸二宿，焙，再浸焙）　阿胶（水浸蒸，同糯米糊作丸各七钱半）　细辛（去叶及土，锉，焙）　白芷（锉，焙）　香附子（炒，去毛，拍碎，以生姜汁同泡了甘草二钱，浸二宿，焙，余汁再浸）　川芎（锉，焙。各八钱）　皂角灰（烧烟，煅）　甘松（去土，锉，焙，川者尤妙）　半夏（汤洗十次，炒令热，炮，片切，用生姜汁半盏，泡了甘草三钱、浸二三宿，焙，再浸再焙，半两）　草豆蔻（拍碎，去皮膜，生姜汁浸一二日，焙，再浸焙，六钱）　白术（锉，焙，一两二钱）　缩砂仁（去膜皮，轻焙，一两）　麝香（另细研，同药末滚）　龙脑（同麝研，滚药末各一钱）　白甘草（炮熟，锉，焙，一两七钱）
上为细末，大钵中滚拌两日，极令匀，合糯米粉二两，添水煮糊，同阿胶膏和药，杵二千馀杵。丸如鸡头大，焙令十分乾，瓷瓶收置暖处。但此方修合虽好，然亦迟滞。不若修锉生料，众药同片切，生姜半斤或七两，甘草三两于瓷罐内，用水一斗五升上下，文武火煮水乾为度，仍除出甘松、白茅、檀香、缩砂仁，藿香叶勿煮，止令项焙，捣为末，庶香气全。所有煮者众药亦令作一处，焙捣为细末就了，却令研脑、麝同香、松、茅数件，大钵内滚三二日，令药味和合，方作法和捣为丸。煮药下水之诀，以水高众药一寸余许，文武火煮。若火烈药无味，却在酌量伺候。风为万病之根源，盖五脏所受不同，而引起疾证有异，善卫生者，此药不可缺。感证不同，改汤使服之。一切风疾，炒乌豆淬酒下；卒中僵倒，或醉酒不醒，生姜汤研三五粒灌下；小儿惊风天吊，五种癎疾，入京腻粉少许，煎金银薄荷茶下；沉寒痼冷，生姜汤下；一切气疾，茴香汤下；头风暗风，荆芥汤下；咳嗽痰涎，半夏汤下；肺气攻卫，杏仁汤下；疟疾，乌梅汤下；水泻，乾姜汤下；痢疾，甘草汤下；脚疾湿气，木瓜汤下；酒伤食积，胃气不和，陈皮姜汤下；肠风，胡桃酒下；伤寒吹霎，葱豉汤下；时行疫疾，山岚瘴气，不服水土，藁本汤下；中毒，甘草水研灌下；牙痛，夜卧含化；牙宣，填窍中；妇人血风、血气，当归酒下；血脏虚冷，赤白带下，血淋血晕，烧棕榈灰研细调酒下；腰背疼痛，浑身劳倦，温酒下。常服，食后茶下。此药本诀传之，神圣功效，不可尽述，孕妇休服。
●宿州红饼子　治男子妇人诸般风疾，兼诸损。（陈氏家传第一药）
何首乌　天南星　川芎　川乌（各半两）　苍术　白殭蚕（各二两）　草乌（一两）　藿香　白芷（各一钱）　雄黄（半钱）
上除白殭蚕、雄黄外，以水净洗，晒乾为末，粳米粉糊。捻饼子如小钱大，土朱为衣，用刀切十字，待乾，一饼分作四服。空心。偏正头风，生葱茶嚼下；打扑伤损，松节酒下；鼓槌风膝肿，浸川牛膝酒下；如牙疼，半饼嚼在疼处，先以葱汤下一服。
●防风汤　治手足不仁，或肿不已，宜服之。
北防风　川升麻　川独活　川羌活　北芍药　甘草
上等分，锉散。每服二钱，水一盏半，煎至八分，随证上下，分空心、食后通口服。如觉气通，遂旋服活血丹、地仙丹之类。此说方系名医周继祖，累以收效。今闻有用之者，其应如响。
●万金汤　治风，补虚卫通气血，及治脚膝无力。医官杜壬以此治手足风，累验。
桑寄生　北细辛　桂心　防风　人参　川牛膝　白茯苓　当归　芍药　杜仲（姜制）　甘草（各一两）　川独活　川芎　秦艽　熟地黄（各半两）
上㕮咀。每服五钱，以水二盏，煎至一盏，服。
●消风散　治口眼喎斜，半身不遂。多因下元虚弱，为风所乘。
先服顺气药，次服补药，却用茶清调消风散下青州白丸子而愈。广东谭兄传此方与友人何清之，云：此药只服两三日见效，亦自有理。
●仙茅散　治背膊、手足、头目筋脉虚掣，一切风证，疼痛不可忍。
仙茅（无，则以好苍术代之，一两）　陈皮　枳壳（炮）　厚朴（制）　官桂　秦艽（各一钱）　当归　白茯苓　白芍药　白芷　川芎　半夏饼（各一钱半）　麻黄（不去节，二钱半）　没药　甘草　川乌（炮。各半两）　白姜　乳香　川独活（二钱）　全蝎（七个）　麝香（半钱）
上除桂、芷、麝、没、乳，余并炒转色，却入不炒药，同为细末。每服三大钱。炒大黑豆同木瓜荫酒，旋温调服，不拘时候。宝庆张医宗玉以此医胡龙图取效。

卒中（附：中风　中气　中暑）  ***************************
●通顶散　治初中风口噤，不省人事者，先用此药搐鼻令醒，方用别药。或伤风头疼昏眩妙甚。（《叶氏录验方》）
黄踯躅（一分，为末）　雄黄（一分，研飞）　北细辛（半两，为末）
上三件和匀，不省人事时，挑少许搐入鼻中即醒，涎出口开，方可投药。
●治卒中口噤　，不省人事者
细辛　皂角（各少许）
上为末。或用半夏为末，以芦管吹入鼻中。
《药证病源》云：或失音不语，精神昏愦者。如能言语，牙关紧急者，细辛末搐鼻或揩牙。
一法　用白梅擦牙，更以菖蒲末著舌下，牙关即开，仓卒可用。
●独香散　治气中，目不开，四肢不收，昏沉。
南木香（不以多少，为细末）
上用瓜蒌子煎汤调下。
有人忽然不省人事，身体软弱，牙关不紧，涎不潮塞，医言中风，投雄珠丸、星附之属，病者转昏。仆诊其脉皆濡，气闭隔绝所以脉濡，授以《局方》木香流气饮，煎熟入麝香少许，两服而痊。
●水沉汤　治伏暑伤冷，霍乱转筋，虚烦躁渴，心腹撮痛，吐利交作，四肢厥冷。
香薷叶　厚朴（各三两）　白茯苓　白扁豆（炒，去皮。各二两）　丁香　甘草（各半两）
上锉散。每服三钱，半酒半水煎，水中沉冷服，不拘时候。

脚气  ***************************
●五圣散　治脚气。脚气之患，皆因坐立湿地，或因行脚热脱鞋及著湿鞋，其风湿之气而入。初在皮肤，次传经络，甚至骨髓，遂成此疾。发作必然行步艰难，痛不可忍。若不治之，渐次传在心胸，甚在脏腑，岁久则伤命，深可哀叹。余因授到一方，能疗此疾，极有妙功，试之果验。
沉香流气饮　人参败毒散　小续命汤（除去附子）　三和散　香苏散
上五件各一贴，加槟榔三十个，搜面裹，煨熟去面，及川楝子十文，京南芍药二十文，共三件并锉碎，同前五贴药共一处和匀，作五服。水一盏，姜三片，枣一枚，木瓜三片，同煎至一盏，滤滓再煎二次，与头药合和，用瓦器盛贮，将纱片盖瓦器口，安顿屋上露一夜，次早取下，暖热调复元通气散半贴，空心服。此药不问男子、妇人、小儿，加减服饵，其效更不尽述。（此方系抚州肖世荣施方）
●驱风丹　专治远年近日，不问阴阳二证，脚足肿痛不可忍。
川乌（一两，生用，不去皮尖，大者破作四边，小者破两边，判如骰子大，用麻油煎令黄色，勿焦，去油，焙）　草乌（四两，择鸡心者，生用，不去皮尖，每个破作二片，择白净者用，心黑者不用，锉如骰子大。二两用油制，如制川乌法；二两用盐一两拌和，水微淹著，浸三昼夜，一日一度漉，转候日数足，取出去水，再用干盐一两同炒，候乾，去盐勿令焦。本法用卤汁浸三昼夜，去卤汁，炒乾用。无卤汁，盐代）　地龙（四两，置阴润处少时，用纱帕裹定，轻槌，筛去土，取肉用，不必更秤）　鸡心槟榔（一两，锉，焙）　何首乌（一两，锉，焙）　乾木瓜（一两，锉，焙）　赤小豆（一两，择去绿豆、黄豆）
上为细末，用黄子醋一碗，好头面半两，煮糊为丸，如梧桐子大。每服三十丸，空心，麝香、冷盐酒吞下。不用温酒，服讫不可便食热物。或服药后觉遍身麻木，不可便谓麻木，弃而不服。恐是丸数过多，或食热物太早。仍忌香菜、茵陈、豆豉，一切动风毒物。
●乳香应痛丸　大治脚气风损，神效。
川乌（生用，不去皮尖，油制如前）　草乌（生用，不去皮尖，盐制如前）　红花（锉，焙）　当归（酒洗，锉，焙）　天台乌药（锉，焙）　乾葛（锉，焙）　白芍药（洗，锉，焙）　苏木（锉）　生乾地黄（洗，锉）　骨碎补（燎去毛）　鸡骨降真香（锉）　金毛狗脊（燎去毛）　乳香（杵碎，用香炉盛，火簳篛叶一片虚架在香炉口上，约去火二寸许，次将乳香置篛叶上，候灸溶滚，用水润湿小竹篦子，炒拨，觉滚定，取出候冷，研）　没药（杵碎，酒浸烂，研，候诸药末成，刮入同丸）　自然铜（入银锅内，炭盖口及四围，煅红，入好黄子醋内淬二三次，可研为度）
上各一两为细末，用好白酒浓脚一碗，好头面半两，煮糊丸，如梧桐子大。每服三十丸，空心，温盐酒下。禁忌如前。凡脚气发作，先服驱风丹。大痛稍愈，即间服此药，候痛痊愈，专服此药。谓如常岁，每岁则痛一月，今年服此一料，只痛半月、二十日，明年已发未发，再服一料，只痛十数日。又明年再服一料，则终身不复作矣。但脚气年深，背驼腰曲，手足挛拳者，服前项二药，虽未能卒去病根，然亦能免大肿痛。此药不特专治脚气，但是风损皆可服之。以上二药常用微火烘焙，恐发，润故也。如白虎、历节之类皆可服。
●败毒散　一贴加大黄、荆芥穗各半钱，重拌和，分作二服，依本方煎服。以大便流利为度。过秋则以香苏散间服。亦如前项二药，虚弱人略加些小。
●涂药方　阴阳二证，涂之立效。脚气发，先用涂药，次合丸子药。
猪牙皂角（不蛀者）　不蛀皂角　南木香
上三味等分，为细末，黄子醋浓调。先于肿痛之上不痛处，用药周围涂之，阔二三寸。若圈然截住毒气，勿使冲上，次涂下面肿痛者，只留脚趾尖不涂，仍修事脚指甲，以出毒气，时时用醋润湿。
又方
何首乌　黄连　赤小豆　绿豆粉（各等分）
上末，用生地黄煎汤，候冷调涂，亦如前法，干则用醋润。
又方
玉净瓶　紫芸根（长叶成丛者是）
上生採，等分细切，入好茶末二三钱，同擂烂。每用一团如当三钱大，用瓦碗盛水化开，同煮数沸候冷，如前法，此药专治赤肿热痛者，立效。
又方　脚气已止，但肿不消，不能行履。
无名异（不以多少，一半生用，一半火煅，如煅自然铜法）
上生熟拌和，为细末。醋调涂，皆如前法。
以上七方，得之本州益阳县坡底欧阳文炳，渠本得之异人，秘藏三十年，今始一传，谨用刊行，与卫生君子共之，幸毋见方轻药。昔巢君尝以圣散子方授之东坡先生，指江水为盟，约不传人，东坡隘之，乃以传庞公安常，著在方册，使巢君之名与此方同为不朽。今传文炳之方，刊以散施，亦使文炳之名与此方相为长久也，（此系宁乡米步彭氏刊施本）
●地龙丸　治风脚痛不可忍。
川楝子肉（一两，用巴豆炒，不用巴豆）　全蝎（二钱）　好面（一两）　破故纸（三钱，用斑蝥炒，不用斑蝥）　茴香（二钱半，用黑牵牛一钱炒，不用黑牵牛）　胡芦巴（二钱半，用海金沙一钱炒，不用金沙）　自然铜（半两，煅，醋淬）　水蛭（两条，麝香炒）　败龟（半两）　石薜荔（半两，用盐醋浸一时，焙）　无名异（四钱，炒）　槟榔（三钱，不见火）　天竺黄（半两）　红曲（半两，瓦上焙）　穿山甲（四钱，炒）　地龙（三钱，去土，炒）　古钱（十二个，用砂锅子盛，炉内煅成汁，醋淬）
上为细末，将乳香一钱，没药三钱，麝香一钱，辰砂半两为衣，醋煮面糊为丸，梧桐子大，温酒吞下。
●牛膝丸　治脚气。（何元寿方）
草乌　荆芥　续断　萆薢　牛膝　破故纸　骨碎补　黑牵牛　香附子　当归　川楝子　何首乌　赤小豆　石楠叶　防风　芍药　乌药　地黄　木瓜
上等分为末，酒煮面为丸。每服三十丸，空心盐酒、盐汤下。
●地仙丹　治男子、妇人阳证脚痛。
钱子地龙（炒去土）　五灵脂（去石）　天台乌药　白胶香（别研）　威灵仙（去芦，洗）　木瓜（去穰）　赤小豆（炒）　黑豆（生，去皮）　天仙藤（洗）　淮乌（炮，去皮）　五加皮（洗）　木鳖子（去壳、油）　苍术（米泔水浸一宿，削去皮，锉，炒）　椒红（去目併合者，炒出汗，盏盖地出汗取红）
上等分，为细末，酒糊为丸，如梧桐子大。每服七十丸，空心盐汤、盐酒任下。（南康刘立之方）
●独胜散　治乾湿脚气，不问新旧，悉能疗之。
平胃散一贴　加紫苏梗，细锉同煎，通口服。如是湿脚气则一服可愈。紫苏不用叶，及不问新旧。（隆兴府徐尉名州传，有效。）
●三香散　治脚气。（醴泉梁国佐方）
檀香（一钱）　麝香（二钱）　穿山甲（三钱，酒炙）　没药（三钱）　白胶香（五钱）　红曲（五钱）　川乌（二钱）　全蝎（一钱，草乌炒，去乌）
上为末。每服二钱，空心温酒调下。
又方
小续命汤　石楠丸（各一贴）
上入木瓜内，蒸九次，和杵膏为丸。每服三十丸，空心木瓜汤下。（梁国佐方）
●七圣散　治脚气。（梁国佐方）
平胃散　丁香平胃散　枣肉平胃散　木香匀气散　沉香降气汤　复元通气散　流气饮（每用一贴）
上用八角茴香、麝香、大蒜去皮心，用火醋调面，火煨，候蒜香熟，取出蒜臼杵，拌和前药，如梧桐子大。用茶芽与灯心同煎汤，空心下。连三服，顷刻移步见效。
●敷贴脚气药（赣州罗监税传，甚妙。）
大戟　茱萸　大黄　官桂
上等分。为细末。酸醋调敷痛处。
●牛膝汤　治脚气有验。
牛膝（一斤）　白茯苓　人参（各一两）　当归（半两）
上为细末。酒调服。
又方
败毒散加木瓜煎，专治脚气。
●赤小豆丸　治风脚。
赤小豆（半生，半炒）　香附（半生用，半酒炒）　晚蚕沙（半生，半炒）　草乌（半生，半麻油炒）
上等分。加陈仓米三分之一，半生半炒为末，酒糊为丸，梧桐子大。每服十丸，空心茶酒任下。
●草乌丸　治脚气。（丁仲信传，屡亲见效。）
草乌（五两，水浸二日，生去皮，切片，入盐油炒至赤色为度）　全蝎（五七杖）
上为细末，煮清糊候冷，入麝少许为丸，如梧桐子大。每服十丸，空心温酒下，极妙。
●张走马家飞步丸　此系第一方筋骨药，能去筋脉、骨节、手足、腰背诸般疼痛，挛缩不伸之患。（赵寺薄传，渠甚秘之。）
木鳖子（仁，取肉别研，去油）　川乌（生，去皮脐）　草乌（生，去皮脐）　白胶香　白芍药（各二两）　乳香（一两，别研）
上为细末，用赤小豆末煮糊为丸，如梧桐子大。每服五丸，木瓜汤下。病在上，食后、临卧服；病在下，空心服用。忌热物片时及热汤。
●如神汤　治一切风、寒、暑、湿、瘴，诸般脚气。（张走马家本）
金毛狗脊（去毛）　吴茱萸（生用）　山茱萸（生用连核）　木鳖子（去壳用。各一两）
上㕮咀。分作四次，每用水五碗，煎数沸，乘热熏，后去滓，淋洗。
●木瓜丸　治脚气极效。（田颖伯方）
破故纸（炒）　川萆薢　乾木瓜　杜仲（炒）　茯神（炒）　茴香（炒）　川牛膝（酒浸，切，焙）
上为细末，糊为丸，如梧桐子大。汤、酒任下。
●香蝎丸　治脚气。（梁国佐见效方）
檀香（一钱）　麝香　川乌（各二钱）　没药（三钱）　穿山甲（三钱，酒炙）　全蝎（一钱，草乌炒，去乌）　红曲（五钱）　白胶香（五钱）
上为末，糊为丸。每服三十丸，空心温酒下。
●虎骨丸　治脚气，两腿肿，行步艰辛。（胡永之节推用之有效）
苍术　防风　萆薢（盐水浸，炒乾）　木瓜
上件为末，酒煮面糊为丸，如梧桐子大。每服四五十丸，汤、酒任下。
●秘传循经丸　治男子、妇人、儿童、室女诸经络风邪寒湿，气血留滞，流注作痛，筋脉挛拳，并皆治之。常服亦可。
南星（三两，炮，去皮脐）　草乌（一两，炮，去皮脐）　豆饼（二两，用黑豆，不以多少，去皮，好酒煮烂，候酒干，擂碎，捏作饼子，晒乾）　乳香　没药（各一两）
上件为末，酒煮面糊为丸，如梧桐子大。每服三十丸，用温酒吞下，不拘时候服。
●循络丸　治风湿流袭足膝，筋骨内疼痛。（外祖母久苦此疾，得此药而愈。）
五灵脂（二两）　北防风（去芦）　川萆薢（炮，去皮脐）　狗脊（去毛）　大苍术（米泔浸）　虎骨（打碎，酒蒸）　川乌（生用。各一两）　川乌（一两，炮，去皮脐）　没药（一两研，去砂）　乳香（半两，研，去砂）
上共为细末，酒煮面糊为丸，如梧子大。每服三十丸至五十丸。温酒食前下，不饮者以木瓜汤下。此药可常服。如痛大作，则以小续命汤加槟榔、羌活、青皮煎汤，痛止则勿服。盖老人恐气虚体弱，则易耗气尔。
●独活散　治行履费力，因卧湿地而得之。（胡伯才感此疾，得唐接骨传此方，一服而愈。）
独活（五两）　川椒（三两）　草乌（半斤）　麻黄（三两）　防风（二两）　杉木节（一两）　荆芥（一小把）　葱（一握）
上煎汤熏蒸，通得手用葱蘸汤洗，以久为度。更先服小续命汤。
●神效丸　治乾湿脚气，骨里疼痛，或肿，或不肿，并皆治之。
川乌（一枚，略去皮）　草乌（半两，略去皮）　地龙（半两，去土）　全蝎（四十二个，去毒）　黑豆（四十二粒，去皮）　蜈蚣（一条，去头、足）
上六味，焙乾为末，入糯米糊为丸，麝香为衣。用冷酒下七丸至十丸。少顷用荆芥穗些小，先嚼烂，用茶清灌漱之，其效如神，用之果验。
●地黄汤　治穿心脚气。（刘立之已效方）
熟地黄（四两）　川当归（二两）　北芍药　川芎　川牛膝　山奈子（各一两）　杜仲（姜制，半两）
上㕮咀。每服三钱，水一盏半，煎至八分，无时服。
●加味火杴丸　治阳证脚气。
火杴草（九斤）　枯松枝（三两）　石膏（三两，煅）　石楠叶（一斤）　萆薢（半两，醋煮七次，日乾）
上为末，醋糊为丸。每服三十丸，空心服。
●萆薢散　治一切风证，腰脚疼痛，彻骨酸楚，此药除风去湿，止痛活血，补肾。
破故纸（盐炒）　川续断　川乌（炮）　防风　萆薢　赤芍药　熟地黄　独活　白芷　没药　杜仲（姜制。各一两）　茴香（炒）　白术（各二两）
上细末，炼蜜为丸，如梧桐子大。空心，盐酒任下三五大丸。史卫王奉内祠日忽苦此疾，足不能行，发热烦闷，后得此药，三服顿安。
●鸡鸣散　治脚第一支药，不问男女皆可服。如人感风湿，流注脚足，痛不可忍，用索悬吊，叫声不绝，筋脉肿大。
槟榔（七枚）　陈皮　木瓜（各一两）　吴茱萸（二钱）　桔梗（半两）　生姜（和皮，半两）　紫苏（茎叶三钱）
上为粗末。分作八服，隔宿用水三大碗，慢火煎，留碗半，去滓，留水二碗，煎滓取一小碗。两次以煎相和，安顿床头，次日五更分二三服。只是冷服，冬月略温亦得。服了，用饼饵压下。如服不尽，留次日渐渐吃亦可。服此药至天明，大便当下一碗许黑粪水，即是元肾家感寒湿，毒气下来也。至早饭前后，痛住肿消。但只是放迟吃物，候药力过。此药不是宣药，并无所忌。（淮头老兵方）
●三皮散　治风毒湿气，流注脚膝，四肢挛拳，筋脉不伸，脚足疼痛，步履艰难。用此药酒断根，不问三二十年者，皆有效。
海桐皮（去皮）　五加皮（自採者）　桑白皮　川独活　川牛膝　制杜仲（各一两）　黑附子（炮，去皮，斟酌用多少）　薏苡仁（生用，二两）　生乾地黄（升半）
上为粗末。用绵裹作一包，以无灰好酒一斗许，春浸七日，秋冬二七日，夏三五日。滤起药，空心温服一盏，一日三五次服。如服药酒时却饮它酒，常令酒气相接，勿令大醉，重者不过两剂。服此药后，旬日，两腿必发大疹，渐渐破出紫黑血，候乾，续磨风膏贴疮上，自然好也。日逐脚上如数百条蛇自足而出，此其效验。如患足疾之人，脚后有一条筋，直凑肾囊，疼痛拘挛，用妙香散一贴，分作三二服，空心，食前，温酒盐汤下，自然伸也。（二方得之淮头老兵）
●乌灵丸　治男子脚气不能伸屈，及瘫痪手足不随。（潘德夫用之效）
草乌（锉碎）　乌豆（各二两，用好醋浸三宿，日乾，然后和后药，又用草乌生用）　威灵仙（各二两）
上四件，併为末，醋煮面糊为丸，如梧桐子大。病上，食后温酒吞下；病下，空心服十丸至二十丸。
●橘子仁汤　治风湿腰脚疼痛，服诸药不效者，此药亲见功效。
橘子仁　当归　萆薢　独活　肉桂　木猪苓　防风　附子　草乌　杏仁　赤芍药　甘草　厚朴　麻黄　没药　羌活　地黄　川乌　川芎　茴香
上等分，为细末。每服三钱，用木瓜酒调下，空心服。
●乌药丸　治脚气彻骨痛，不能行履者，不过三服，见效。
白芍药　木鳖子（去壳，纸捶出油）　草乌（不去皮）　威灵仙　北细辛　没药
上等分，为末，薄糊为丸，梧桐子大。每服七丸至十丸，食后临卧木瓜汤下，酒下亦可。以身上觉麻痹即是效。或未效，可添十五丸。量虚实，不可妄增丸数，及不可于食前服之。有草乌在其间，最忌食后以热食物冲动乌毒，则昏不知人矣。（丁叔谦传方）
●木瓜败毒散　治一切脚气。
宣瓜（一杖，无则寻常木瓜亦可，去穰入，㕮咀，自合败毒散实其中，入酒调药，蒸熟，将瓜切片曝乾）
同败毒散入水煎，空心服。（醴泉刘行之路分传，渠得之淮头，有效）
●去杖汤　治脚弱无力，行步艰辛。（友人戴明运用之，有验）
赤芍药（六两）　甘草（一两）
上㕮咀。每服三钱，水一盏半，煎至一盏，空心食前。
●平胃散　治脚气。
平胃散一贴，入大蒜研烂，盦之有效。
●苍芎千里饮　治久近脚气。
苍术（薄切，米泔水浸）　乾木瓜　白芍药　川芎　人参　枳壳（去穰）　白茯苓　甘草（炙）　大黄　陈皮（去白）　半夏（泡七次）　桔梗（炒）　前胡　乾葛　紫苏　木香（各等分）
上㕮咀。每服五钱重，水一碗半，生姜七片，煎至一碗，去滓，温服。食前如服此药，先用大蒜三头，剥去皮，洗净擂细，捻作饼子，贴所患脚心，外用绢帛傅之。觉口心微有蒜气，便温前药顿服。（象守纪智立传，亲见刘监税用之取效）
●木香散　治脚气。
鹭鸶藤　木香　赤芍药（各一钱）
上用香苏散一贴，同煎去滓服。（胡都承传方）
●四制丸　治脚气。
制苍术（二两，乾木瓜一两，好酒一升，煮乾）　苍术（二两，乾木瓜一两，水一升，入盐二两，煮乾）　制苍术（二两，乾木瓜一两，好醋一升，煮乾）　苍术（二两，乾木瓜一两，水一升，川椒一两，煮乾）
上用瓦器煮，焙乾为末，酒糊丸，如梧桐子大。空心，温酒下三五十丸。妇人，醋汤下。


卷之二·伤寒门  ——————————————————————————————————————————————————————————————————————————————————————————

治方  ***************************
●双解散　解四时伤寒、疫疠、风温、湿温。不问阴阳二证、表里未辨，发热、恶寒、头疼、项强、腰背拘急、肢节疼重、呕吐、喘嗽、鼻塞声重、目睛眩疼、烦躁、引饮、往来寒热，已经汗下，病势愈甚，用药错误、坏证恶候及不服水土、山岚瘴疟、妇人血虚发热，凡室女、小儿、老人并宜服之。
人参　白术　升麻（各一两）　乾葛　白芍药　甘草（各一两半）　陈皮（不去白，二两）　香附子（炒去毛，三两）　紫苏叶（二两半）
上㕮咀。每服三钱，水一盏，生姜五片，枣二枚，煎七分，通口服。如要出汗，加葱白三寸，淡豉十四粒，连投二三服，略以被覆汗出，立效。不拘时。如春夏加藁本、白芷各一两。
此药乃四君子汤、升麻汤、香苏散合而为一。四君子汤主气；升麻汤解肌发散，退热解表；香苏散助二药之表里。
此药性稍凉，有热者宜服之。居南方瘴地或冬多愆阳，当并服取效。若体性有寒及坏证已虚者，恐亦难用。大抵有虚寒人，只服人参，多亦能助寒；有实热人，只服白术，多亦能增热。此药内有乾葛、升麻、香附子之类，性寒为多，自当审之。
●防风散　治头痛，壮热，恶风，百节痠痛，肩背拘急，面赤虚烦，声重咳嗽。
厚朴（姜制）　陈皮　甘草（炙）　藁本（各二两）　独活　防风　桔梗（炒。各三钱）　苍术（杵去皮，四两）
上细末。每服三钱，水一大盏，姜三片，枣二枚，煎七分，温服。沸汤点亦可。春夏宜用之。
●羌活散　治四时伤寒，头疼，鼻塞，或流清涕，项背拘急，恶风自汗。
柴胡（四两）　白芷　川芎　藁本（各一两）　桔梗　甘草　独活　羌活（各半两）
上㕮咀。每服三钱，水一盏半，葱姜煎七分，热服。
●冲和散　治寒温不节，将理失宜，乍暖脱衣，盛热饮冷，坐卧当风，居处暴露，风雨行路，冲冒霜冷，凌晨早行，呼吸冷气，久晴暴暖忽变阴寒。久雨积寒，致生阴湿。如此之候，皆为邪疠，侵伤肌肤，入于腠理，使人身体沉重，肢体痠疼，项背拘急，头目不清，鼻塞声重，伸欠泪出，气壅上盛，咽渴不利，胸膈凝滞，饮食不进。凡此之证，若不便行解利，伏留经络，传变不已。
苍术（六两）　荆芥穗（三两）　甘草（一两二钱半）
上粗末。每服三钱，水一盏半，煎八分，热服。不拘时候，并滓再煎。才觉伤寒及觉劳倦，亦须服之。不问虚实，皆可服之。（姜侍郎方）
●白芷散　治伤寒鼻塞，出清涕。（出《百一选方》）
香白芷（一两）　荆芥（一钱）
上为末。腊茶清调下，薄荷一钱尤佳。
●神术散　治四时瘟疫，头痛项强，发热憎寒，鼻塞声重。
苍术（五两）　藁本（去土）　羌活　甘草　香白芷　细辛（去叶）　川芎（各一两）
上为末。每服三钱，水一盏，姜三片，葱白三寸，煎七分，温服，不拘时。伤风鼻塞，用葱茶调下。
●羌活散　治男女感冒，不问阴阳皆可服。
柴胡（二两）　粉草（半两）　羌活　川芎　白芷（各一两）
上为末。葱汤、酒任下。
●神应散　治四时瘟疫、伤寒。
茯苓　甘草　黄芩　地骨皮
上各等分。白水煎服，不过数服而愈。宣和间王焕疫疾，神以王有阴德，以此方授之。
●苍术散　截四时伤寒，疫疾。
苍术（半斤，炒）　麻黄（一两半，去节）　杏仁（二两，去皮、尖，炒）　甘草（二两，炒）
上为细末。每服二钱，沸汤调服。无时候。

诸疟  ***************************
●知母散　治一切疟疾。不问先热后寒，先寒后热，热多寒少，寒多热少，久年不瘥者，止一服取效。（赣州罗监税传方，大有功效）
知母（真者）　贝母　常山　槟榔
上等分。为㕮咀。酒水各一盏，煎至一盏，用绵盖定，露一宿，五更乘冷望东服，直到巳时食乾物，若吃水便吐。煎时不得过妇人手。
●川乌散　治虚疟。
大川乌　草果子　乾姜　良姜（各等分）
上锉，枣七枚，姜七片煎服。用之常服有验。
●槟榔散　治疟疾，不问寒热，无不愈者。（湘中吴德藻传方）
槟榔　草果子　乌梅（各一个）　常山　柴胡　乾葛　厚朴（制）　甘草
上先锉草果子、乌梅之外，其馀五味只以槟榔为则，作一服，常山多些小；有热多，乾葛加些小；生姜一大块，劈破，用大汤盏则酒一盏半，于未发之前一日，煎取一盏半，临卧取一盏服之。留滓半盏，又添起水酒共一盏半，浸滓到天明，再煎取一盏服之，只可作一服便愈，好后却忌口三两日方佳。如热多，则加水；寒多，则加酒。直要慢火煎，生则吐人。
●青蒿散　治疟疾。
甘草　秦艽　柴胡　草果子　青皮　常山　槟榔　青蒿子（各等分）　桃柳枝（各七寸）
上以常山、秦艽、柴胡、草果子、青皮、甘草为末。每服用水一盏半，入桃柳枝、青蒿子，加乌梅一枚，煎八分，放冷一服，半夜一服，只是预先一夜一服。
●增料正气散　治疟疾经验。（湘中胡伯村传方）
金不换正气散，每服加槟榔三个、草果子一个、乌梅一个、常山少许、姜、枣，半酒半水两盏，同煎一盏，去滓，五更放冷服。
●蒜饼丸　治疟疾经验。（周亨叔方）
用蒜丸酒饼子
如梧桐子大。每服一丸，五更热酒下，或十丸亦可，愚度大概，积疟有验。
●三虎丸　治疟疾。
北常山　草果子　甘草
上各等分。用白酒饼一个，小者二个，共为细末，生蜜为丸，弹子大。隔先一日，盐汤下一丸，临发又一丸，发旺又一丸。立效。
●疟丹　治疟疾。
腊茶　硫黄（各等分）
上寒多，则加硫黄少许；热多，则加腊茶少许。临发时，用冷水调下，甚者两服即愈，用之屡验。
●四胜饮　治疟疾，初患疟疾未上十次者，不可便截。皆因暑邪入于脾经，生冷伤于中脘，或先寒后热，或先热后寒，或独作，或连日併发，或日一发，寒则肢体颤掉，热则满身如烧，头疼恶心，烦渴引饮，口苦咽乾，背脊痠疼，其阴阳未分，胸膈停痰，肠鸣腹痛，里急后重，欲作痢疾。若有此疾，此药表解阴阳并皆治之，即日安愈。
生料五苓散　不换金正气散　小柴胡汤　草果散
上此药共和令匀，不问男女、孩童、大小，皆可加减煎服。如大人，但作四服，水一盏半，生姜五片，肥枣一枚，煎至一盏，空心，热服。合滓再煎两次，不拘时候。但忌生冷、一切毒物及忌一月飢饱风寒，免至再发。乃蜀中道人传授，功效如神。（此方系抚州萧世荣刊施）
●常山饮　治疟。余尝服之取效。
常山　槟榔　乌梅　甘草　北柴胡　草果子（各等分）
上㕮咀为末。姜枣煎，隔日煎下，露一宿。遇发日早晨温服。仙授散加麻黄。
●蜀漆汤　治一切疟疾。
蜀漆（即常山苗子，若用叶尤佳）　桂心　甘草　茯苓（各一两）　黄耆（五两）　生地黄（一斤）　知母　芍药（各二两）
上㕮咀。每服三钱，水煎，不拘时服。（此方出《活人书》。）治妇人产后寒热，其状似疟。湘中名医黄槐卿用之，治疟屡有功效。
●槟榔散　治疟疾。
大槟榔（三个）　常山（一钱）　乌梅（一个）　鳖甲（一钱，煨）
上锉散。鸡鸣时，一碗酒、一碗水煎至半碗，候十分冷服，饭食茶汤亦要冷吃。
●苍耳丸　治久疟不瘥。
苍耳草（子、根、茎皆可用）
上锉碎、焙乾、为末。酒煮面糊为丸，无时服。
●大蒜平胃散　治一切疟。
平胃散一贴，大蒜一个，擂烂。用一大碗井水调蒜，澄清，以一半调平胃散，饮尽，又以余蒜水再饮，用厚被盖卧，汗出即愈。友人邓瀛叟因赴监试感此，遇道人授此方服之遂安。
●二姜丸　治虚疟。
白姜（炮）　良姜（壁土炒）
上等分。细末，用猪胆汁为丸，如梧桐子大。每服三四十丸。遇发前，空心酒吞下，如此二服而愈。
●五苓饮子　治疟疾发作，谵言妄语，如惑鬼神，或时大叫。
泽泻（一两）　赤茯苓　猪苓　白术（各两半）　官桂（二钱半）
上为末。热水调下，才服小便清，狂言息，有效。
●草果饮　疗实疟。
常山　柴胡（各一两）　甘草　槟榔（各半两）　白姜（七钱）　乌梅（随意加减）
上㕮咀。每服四钱，半水半酒，生姜一块、乌梅一个煎。未发前服，再发再服，不过三服愈。
●三生饮　治虚怯之人发疟，未可以常山等药攻之者。
三生饮、顺元散合和
多加生姜煎服。盖无痰不成疟，此极有效。
●冷附汤　治虚疟。
附子（一只，炮）
上切片子，分作二服。生姜十大片，水两大盏，煎一盏，隔夜煎下，用绵蒙盏，露一宿，至五更初取，冷服。凡患疟疾，无过是痰实痞塞不通，脾气弱，虚热在上，停于胸膈，不得入于脏腑，所以五更冷服，乃使药下达，壮脾胃，去痰实，降虚热心气。屡试屡验。
●不再散　治久疟。
黄丹（一两）　百草霜（三两）
上为末。新汲水，五更望南服，用水不多。
●露星散　戴防御治疟真方，天下无二。
陈皮（六两）　苍术（四两，米泔水内入生姜汁浸一宿，晒乾）　甘草（三两）　厚朴（以陈壁土，生姜二片，酒一盏，和水五盏，厚朴四两，煮令乾为度，晒乾）　草果（三两）　槟榔（生用）　木香　半夏（汤泡七次）　缩砂仁（各二两）　青皮（二两，去瓤，锉碎，以巴豆三四粒，去皮膜，线穿定于青皮内，炒巴豆黑，去巴豆）
上㕮咀。每服五钱，水二盏，姜五片，乌梅、枣子各二枚，入酒一呷，同煎三五沸，和滓露一宿，至天明取入，再同滓煎至七分，去滓，空心，通口服。滓再煎下，于未发前再煎服。如热多寒少，加前胡，去半夏；如寒多热少，加官桂、川姜，去青皮；如呕吐，加丁香、附子，去半夏、木香。
●草果七枣汤　治疟瘴。
草果　常山　贝母　鸡心槟榔　大枣　甘草　乌梅
上七味等分，青蒿倍之。每服四钱，用水一盏半，煎至七分，通口服。滓再煎，其效如神。
●秘传疟丹
甘草（生用）　信砒（真者，生用少许）　寒水石（如琉璃亮者是）
上将三味碾为细末。面糊为丸，如绿豆大，朱砂为衣。每服大人五丸，小儿二丸。早晨面东用冷水吞下。忌毒物。如不丸者，用末子，以冷水调。大人每服只用一字钱，小儿每服半字钱，临发日服之。更请莫吃热食，只用温汤淘饭止肌，粥食一例放冷，恐热触犯药性。真实药料，志诚修合。不过五六服自然而愈。后服：
草果　半夏（汤泡七次）　制厚（朴）　青皮　良姜（壁土炒）　甘草
上等分，㕮咀。每服三钱，水一盏，乌梅煎服，空心。
●良姜丸（新增）　醒脾，治疟。
良姜（二两）
上末，猪胆丸梧子大。紫苏汤下二十丸。

自汗  ***************************
●救汗汤　治阳虚自汗不止。
芍药（三两）　官桂（去皮，取有味者，三两）　甘草（二两）　附子（生用，不去皮，三两。一方不用附子）
上㕮咀。每服五大钱，水一盏半，姜五片，枣二个，同煎八分。去滓温服，不拘时。合滓再煎。
●牡蛎散　治卧即盗汗，风虚头痛。（东莱吕架阁传）
牡蛎煅　白术　防风
上等分。酒服寸匕，日二服。止汗之效无出于此。
又方　治盗汗屡验。
太平白芷（一两）　辰砂（半两）
上为细末。酒调下。
又方　治盗汗如神。（胡子容方）
道地真龙胆草　北防风
上等分。水煮面糊为丸。每服三五十丸，无时，白汤下。
●白术散　治盗汗极验。（赵冀公传）
白术（不拘多少，锉成小块或稍大。用浮麦一升，水一斗，煮乾。如白术尚硬。又加水一二升煮，取出切作片，焙乾，去麦不用）
上研为细末。别用浮麦汤，每服二三钱，不拘时候。
●茯苓汤　治虚汗、盗汗。
白茯苓（为细末）
煎乌梅、陈艾汤，调下二钱，服之神妙。
●耆附汤　治盗汗。
附子（二钱，炮，去皮脐）　黄耆（一钱，盐水或蜜炙）
上粗末。每服三钱。水一盏半，生姜三片，枣一个，煎七分，去滓，食前后。有如虚出汗，用防风，不以多少，麸炒赤色，研为细末，煎猪皮汤下。以上等证，盖阳经虚，皮肤发泄，盗汗多生，故有是证。如伤风别有方。
●牡蛎散　治气虚，夜多盗汗。
白术（一两）　牡蛎（大而白者，火煅通赤，二两，别研极细）　黄耆（略炙）　防风（不用驻尾者。各一两）
上细末，捣令极细，方可服，每服三钱，温酒下，日二三服。

消渴  ***************************
●八味丸　治消渴。（梁国佐传，妙甚。）
八味丸去附子加五味子，用茧空及茄空煎汤下。
●鹿茸丸
鹿茸（二两）　菟丝子（一两，浸酒蒸）　天花粉（半两）
上炼蜜为丸。每服五十丸，空心，北五味子汤服。
●治渴疾
五味子汤　黄耆六一汤
●蚕茧汤　有一人苦渴疾，日饮斗水，诸药不效，遂服煮蚕茧缫丝汤一盏，其渴顿除。恐不及时，如无，但以乱绵煎汤服。
●棘钩子散　治伤酒多，或成渴证。
棘钩子（本草载云距[虫兀]）　当门子（五粒）
上用棘钩子煎汤，吞下当门子，其渴立止，盖棘钩最能胜酒，大凡人家，若酒房畔有此木不宜。
●冬瓜饮子　治渴疾。
大冬瓜子（去皮，捣烂，取自然汁五大碗）　五苓散（一两，去桂）
上调成饮子。时时吃一盏，吃药时不得与水。不过二料立愈。
●白术散　治胃虚发渴。
白术（一两）　人参　茯苓　甘草（各半两）
上为末。每服七钱，水盏半，煎七分服。凡吐渴之后，多有肿疾，仍预服复元丹数服。（梁国佐传）
●加味四君子汤　治消渴。
人参　白茯苓　白术　甘草　桔梗
上等分，细末，白汤调下。
●神功散　治消渴。
北白芍药（一两半）　甘草（一两）
上㕮咀。每服三钱，水盏半，煎六七分。无时服。
●麦门冬丸　治消渴。
麦门冬（去心，烂研成膏）　瓜蒌根　黄连（去须）
上二味为末，入麦门冬内，捣匀为丸。每服三十丸，早晚食后，煎麦门冬汤下。
●参耆汤　治消渴。
人参　桔梗　天花粉　甘草（各一两）　白芍药　绵耆（盐汤浸。各二两）　白茯苓　北五味（各一两半）
上㕮咀。每服四大钱，水盏半，煎八分，日进四服。留滓，合煎。（以上四方载《梁氏总要方》）
一方有木瓜、乾葛、乌梅三味。
●鸡苏丸　治病后虚羸发渴。
鸡苏丸用五味子煎汤吞下，仍服安肾丸。

便浊  ***************************
●朱砂鹿茸丸　治小便白浊。（李正道传）
龙齿（七钱）　鹿茸（一两半，酒浸，炙）　鹿角胶（一两，螺粉炒）
上细末，用石菖蒲、远志，锉碎，酒浸，煮山药糊为丸，以朱砂为衣，如梧桐子大。用木香匀气散下三十丸。如无白浊，平补只用盐汤、温酒空心服。
●锁精丸　治小便白浊。（朱仁卿传）
破故纸（炒）　青盐（各四两）　白茯苓（二两）
上末，酒糊丸。空心，酒或盐汤下三十丸。
●地黄丸　治白浊如神。（田监簿传）
熟地黄（九蒸，十两）　菟丝子（淘洗，酒浸，蒸）　鹿角霜（各五两）　茯苓　柏子仁（各二两）　附子（一两）
上末，鹿角胶煮酒为丸。每服百十丸，盐、酒任下。
●远志丸　治小便赤浊，如神。
远志（去心，用甘草煮，半斤）　茯神（去木）　益智仁（各二两）
上为末，酒糊丸。临卧枣汤下五十丸。（梁国佐云有效）

便数  ***************************
●治小便太过（王叔继安抚传）
益智仁（不以多少）
为细末。临卧每服二钱，入盐少许，即止。
●缩泉丸　治丈夫小便频数。（史越王方）
乌药　益智（炒）　川椒（去目併合口者，出汗）　吴茱萸（九蒸，九曝）
上等分。酒糊丸，梧桐子大。每服五十丸，临卧盐汤下。
●双白丸
白茯苓（去皮）　鹿角霜
上等分。细末，酒糊丸，梧桐子大。每服三十丸，空心盐汤下。（此二方梁氏总要本）


卷之三·诸气门  ——————————————————————————————————————————————————————————————————————————————————————————

诸气评  ***************************
人之一身，以气为主。正则营卫调和，百脉流畅，周流上下，诸病普消。苟不得其正，盛则盈，衰则虚，顺则平，逆则病矣。盖人有七情，病生七气，七气者，寒、热、怒、恚、喜、忧、愁是也。又曰：喜、怒、忧、思、悲、惊、恐。如忧膈、恚膈、气膈、寒膈、热膈，亦气也。

治方  ***************************
●流气饮子　治诸般气疾并泄泻。
黄耆　桂心　苦梗　白芍药　甘草　当归　陈皮　大腹皮　桑白皮　紫苏叶　紫苏梗（各一两）　大黄　木通（各三钱）
上㕮咀。每服三大钱，水一盏，生姜三片，枣一枚，煎至八分，空心服。须要温，热则泻人。（杭州仁济大师方）
●萝卜丸　治诸冷积，腹胀气痛。
萝卜子（三两）　沉香（一钱半）　草豆蔻（一钱半）　白术（半两）　青皮（半两）
上除萝卜子为末，别研，面糊丸。十丸，米饮下。（梁氏方）
●乌豆丸　治气刺痛。
黑豆（二粒，用黄柏一两，锉、炒二次，捣少时，再炒）　白豆（二粒，用黄柏二两，同前法制）　母丁香（三粒）　穿心巴戟（一条，去心）　白蒺藜（二十一粒）　沙苑蒺藜（一捻）
上为细末，酒糊为丸，朱砂、麝香为衣，如绿豆大。作一服。冷盐酒以熝豆腐羹压之。
●枳芎散　治左胁下痛。
枳实　川芎（各半两）　甘草（二钱）
上为末。每服二钱，葱枣汤调下，酒调亦得，不以时。
●三稜丸　心下如盘久不已，令人四肢不收，发黄疸，饮食不成肌肤，始由肝病传脾，脾当传肾，肾乘王而不受，邪气留于脾，谓之痞气。其脉缓涩。兼治食症、酒症，血蛊、血瘕、气块，时发刺痛，妇人血分，男子脾气横泄。
三稜　莪术（各四两）　芫花（二两）
上三味，用米醋三升，煮令醋尽，独炒芫花令乾，将二味切片子，焙乾，同为末，面糊丸，如豌豆大。橘皮汤下五丸，以知为度。
●息贲汤　治肺之积，在右胁下，大如覆杯，久久不愈，病洒洒寒热，气逆喘嗽，发为肺痈，其脉浮而毛。
半夏（洗）　茱萸　桂心　人参　甘草　桑白皮　葶苈（炒。各等分）
上为锉散。每服四钱，水一盏半，姜七片，枣二枚，煎至七分，去滓，食前服。此病患者极多，看脉气有力，咳而胁下痛者，则以十枣汤下之。却用息贲汤调理，其效尤速。
●枣子酒　治奔豚气。
斑蝥（一个，去头、足、翅）
上用好肥枣一个，劈开去核，安斑蝥在内，用湿纸包，文武火中煨熟，去斑蝥不用，将枣子细嚼，热酒送下，空心。
●金银散　治心腹气痛，胀急上筑，不可屈伸。
蚌粉（炒，一两）　入姜黄末（半钱，水调拌蚌粉合湿，铫内再炒令乾）
此药每服二钱，盐少许、姜汁少许热汤调。
治积气、冷气、热气、血气。（出《方便集》
气痛，多因冷，或感风、雨、湿，或冷、食、症、滞，则腹有痛块，引引上心。大盖痛而呕酸水者，积也，谓之积气，姜合丸主之。大抵煨姜能正冷气，而巴豆去积有功也。若下元虚冷，冷气逼上，脐腹筑痛，上引至心，脉沉而迟，面青不渴，曲卧不伸者，谓之冷气，轻则三稜丸，极则附术丸主之。如面赤发渴，心腹筑痛，或吐或泻，六脉洪大，或沉而数，或心脉数大，为其心属小肠，肺通大肠，此为热气，三黄丸、黄芩汤主之。假如妇人亦有三证，然必是带血证。亦有全是血气者。盖有所因，或感冷冒热，而血气动行，是致如刀之刺，谓之血气。前交加散可以加减而用，无不愈者。
●姜合丸
生姜（一块，中破，两边各剜去少许，可容巴豆十五粒，却合姜，纸裹浸湿，煨熟用）
上先热下热白汤一盏，取出药丸，先一口汤嚥下，再嚼煨姜，白汤尽嚥下，如泻亦好。
●姜附丸　治脾胃气弱，饮食少，或心腹疼痛，或饮食难于克化。常服，进美饮食，脾胃壮实，自然无疾。
香附子（一斤，大者，去毛皮，泔浸三宿，春夏一宿，漉出水，净洗，入银石器内，用井水煮，上有二寸分水方可，入大蒜二十杖，去皮，铺在上，慢火煮，候蒜烂，以竹箸搅，以蒜汁干为度，漉出，焙乾用）　神麴（炒黄，四两）　乾姜（生，四两）　荜拨　丁皮　胡椒　缩砂仁（各二两）
上为末，泡蒸饼为丸，梧桐子大。每服五十丸，任意汤便下，不以时候。
●主气散　快气宽隔，下痰进食。
陈皮（二两）　粉草　沉香　白豆蔻　人参（各半两）
上细末。每服一大钱，早晨烧盐少许，百沸汤点服，有效。
●草豆蔻汤　治腹胀满，短气。
草豆蔻（一两，去皮）
上细末。每服一钱，空心煎木瓜、生姜汤下。（出《本草》）
●橘子仁汤　治气攻腰痛。
橘子仁（炒）
上每服一钱，酒一盏，煎至七分和滓，空心服。（出《本草》）
●秘传枳壳丸　治男子、女人积气痛不可忍者，服之即安。
枳实（十八片，去瓤）　巴豆　丁香（各用二十六粒）
上枳实二片，合作一个，入巴豆、丁香各三粒，线缚定，用黄子醋一碗，煮令乾，去巴豆，留小盏醋，煮面糊为丸，如绿豆大。姜汤下三四十丸。
●单桃方　治胁痛。
胡桃（一味不去皮，不拘多少）
上少用水、酒各半盏，煎服。（何元弼神效方）
●参附正气散　人之一身，以气为主。若正则百病不生。故怒则气上，恐则气下，喜则气缓，悲则气消，寒则气聚，热则气泄，忧则气乱，劳则气耗，思则气结。阴阳不和，脏腑虚弱，头目昏眩，腹胁刺痛，呕逆恶心，饮食不进，气虚盗汗，咳嗽上喘，四肢厥冷，腰背痠疼，脾虚泄泻，脾肾俱损，精血伤竭，气短脉沉，耳乾焦黑，面黄体瘦，怠惰多困，小便频数，小肠气痛，霍乱吐泻及卒中风，气昏乱不常，大病尪羸倦弱，妊娠失调理，产后虚损，并宜服之，大能补虚正气，调理气血，固肾消痰。
人参　木香　白豆蔻（各二钱半）　川芎　乾姜　甘草　藿香　茯苓　黄耆　当归　丁香　桂　陈皮　白芷　缩砂仁　青皮（各半两）　白术　附子（炮）　半夏曲（各七钱）
上㕮咀。每服半钱重，生姜五片，枣二枚，煎服。此方屡有奇效。
●荜澄茄散　疗噫气，咳逆。
荜澄茄　良姜（各二两）
上为末。每服二钱，水一盏，煎六七分，沸，投醋半盏，取出时时呷之，甚妙。（湘中黄槐卿方）
●良姜散　宽中顺气，理伤滞，中脘不快。
高良姜　草果　缩砂仁　厚朴　陈皮（各半两）　半夏（汤浸）　枳壳　木香　甘草（各三钱）
上㕮咀。每服三大钱，水一盏半，生姜三片，煎至七分，去滓，空心热服，日中再服。（清湘张介叟方）
●通闭饮子　治膈气。
厚朴（制）　生姜（焙）　草果　香附子（去毛，炒）　荜澄茄　陈皮（各三钱）　青皮（二钱）
上细末。空心，沸汤盐点服。（何性之方）
●大正气散　治男子、妇人，补虚快气，散腹胁疼痛。
当归　香附子（炒）　陈皮（去白。各半两）　甘草（炙）　木香（各二钱）　白姜　白术　缩砂仁　桂心（各三钱）　大附子（一枚，炮）
上㕮咀。每服三钱，水一盏半，生姜五片，枣一枚，煎至八分，去滓，空心热服。（陈必胜方）

诸疝  ***************************
●延胡索散　治小肠气痛。绝妙。
延胡索（盐炒）　乾蝎
上等分。细末。温酒下。（朱仁卿方）
●一捻金散　治奔豚小肠诸气，痛不可忍。
全蝎（炒，一两）　附子（半两，生用，去皮脐）　延胡索　川楝子　舶上茴香（炒。各一两）
上为细末。每服二钱。痛作时热酒调下。甚者不过再服。神效。（《本事方》）
●复元丸　治钓肠病。
川楝子（二十五个，锉肉，作五份。一份茴香炒，一钱；一份陈皮炒，二钱；一份黑牵牛炒，二钱；一份神麴炒，二钱；一份巴豆五粒炒，除去巴豆）　破故纸（二钱，代用）
上为细末，煮少面糊为丸。取江水、井水、塘水、田水、圳水，合煮汤吞下，空心服。
●木香饮　治小肠气痛。（黄槐卿方）　诗诀曰：小肠气痛腰先曲，无泪叫啼空眼哭，口乾脚冷上唇乾，额上汗珠湿漉漉。
川楝子（十个，巴豆七粒，炒令土黄色，去巴豆，入茴香半两）　延胡索（半两）　南木香（二钱）　使君子
上为末。米饮调下。大人小儿皆用。
●各半散　治小肠气撮痛。
室女发（烧灰）　茴香
上等分为末。无灰酒调，热服，不拘时候。（出《海上方》）
●吴茱萸丸　治膀胱气痛。
吴茱萸（不拘多少，作四份，一份酒浸，一份童子小便浸，一份醋浸、一份水浸，合蒸，焙乾）
上为末，水煮面糊丸。空心酒下。（禄江石信甫方，甚验）
●金铃子丸　治膀胱小肠疝气，脐腹苦痛。
茴香　川楝子（半两，每个作四片，用巴豆四十九粒，炒焦为度，不用巴豆）　破故纸　胡芦巴（炒。各二两）
上细末，酒糊丸。每服三十丸，细嚼胡桃仁三个，热葱酒送下。常服，盐酒吞下亦可。
●金铃子散　治膀胱疝气，小肠偏坠，小腹撮痛，发则欲死，诸所不治，妙方。（赵府雷制属凝冲方）
川楝子（一两，净）　斑蝥（十四个，去头、翅、足）　巴豆（十四个，去壳并心，劈开作二片）
上二味同川楝肉于银石瓦器内，慢火炒，令川楝肉带微黄焦色，取去斑蝥、巴豆二药不用，只将川楝子肉别安之一处。外用茴香三钱重，和前川楝子肉，用盐合炒令香。并前川楝子碾为细末。每服二钱匕，空心温酒调下。若脏腑微痢痛即愈。病久而甚病者不过三服，病退即止，不可过剂。服后仍用安肾丸、沉香荜澄散吞服，以补其虚，则其疾永不作矣。
●治膀胱气痛方（《本事方》）
歙县尉宋荀甫，膀胱气作，痛不可忍。医者以刚剂与之，痛愈甚，溲溺不通三日。许学士诊其脉曰：投热药太过。适有五苓散一两，分作三。易其各用连须葱一茎、茴香及盐少许，水一盏半，煎七分，连服之。中夜下黑小便如豆汁一二升，脐下宽，得睡。明日脉已平，续用硇砂丸，数日愈。此疾往来，皆因肾虚。《圣惠》云：肾气虚，风冷所侵，流入于肾，不能宣散而然也。卵胀、肠㿗难治，独气㿗、水㿗，治之易愈。又有寒疝之气，注入㿗中，名曰狐疝，亦属㿗病。严氏云：四㿗治法，橘核丸主之。漫录于后：
●橘核丸　治四种㿗病：卵核肿胀，偏有大小；或肾硬如石；或引脐腹绞痛，甚则肤囊肿胀；或成疮毒，轻则时出黄水，甚则成痈溃烂。
橘核（炒）　海藻（洗）　昆布（洗）　海带（洗）　川楝子（取肉炒）　桃仁（面炒。各一两）　厚朴（去皮，姜汁制，炒）　木通　枳实（麸炒）　延胡（索炒，去皮）　桂心（不见火）　木香（不见火。各半两）
上为末，酒糊为丸，梧子大。每服七十丸，空心盐酒、盐汤任下。虚寒甚者，加炮川乌一两。坚胀久不消者，加硇砂二钱，醋煮旋入。
●三白散　治膀胱蕴热，风湿相乘，阴㿗肿胀，大小便不利。
白牵牛（略炒，二两）　白术（半两）　桑白皮　陈皮　木通（各半两）
上为末。每服二钱，姜汤调服，空心服。初进一服，未觉再进。此药不损脏气，只导利留滞，疝方大率多用热药。此方唯壅热证宜服之。
●茴香酒　治膀胱偏坠，久不愈者。
灯笼草根浑酒，却将茴香炒碾，用此酒调下。
●茴香饮　治膀胱偏坠，疝气。
八角茴香　白牵牛（炒）
上二味，各等分，为细末。空心，酒调下。

腰痛  ***************************
●破故丸　治阴冷伤肾，腰痛，并补肾元。（胡周卿传）
破故纸
上一味，酒浸一宿，炒熟，酒煮为丸。更用破故纸少许，炒为末，酒调下。
●术附汤　治风湿之气伤肾，腰痛。
术附汤加川楝子煎，空心服。
●桂附丸　治五种腰痛。
破故纸（二两，炒）　附子（炮）　肉桂（各一两）
上酒糊为丸。每服五十粒，空心，酒下。
●川乌丸　治男女腰脚滞重。
川乌　当归　杜仲　骨碎补　五灵脂
上等分。酒糊为丸。空心，酒下。
●神妙丸　治腰为金疮所伤。
（见伤损类）
●银河丸　治腰疼如神。
黑牵牛（一两）　硫黄（半两）
上二味同炒，令牵牛熟，留硫黄裹在牵牛上，不用研碎。每服五十粒，用温酒、盐汤，空心吞下。
●趁痛丸　治腰臂痛。
（方见诸风门）
●牵牛散　治腰痛神妙。
黑牵牛（不拘多少，烧热瓦上匀铺，不可拨动，益欲半生半熟）　
上为末。酒调，加茴香尤好。
又方　治风腰痛最妙。（新增）
小续命汤加桃仁（七个，炒，去皮尖）
煎服。


卷之四·脾胃门  ——————————————————————————————————————————————————————————————————————————————————————————

脾胃评  ***************************
评曰：脾为谏议之官，胃为仓廪之官，足太阴之经也。盖脾胃属土，位居中央，属乎戊己，主于中州。每旺四季，一季之中，土旺十八日。内主肌肤，外应于唇，恶湿好燥，喜歌乐，畏怒气，故与足阳明胃之经相为表里。表里温和，水穀易化。若饮食过度，伤于生冷，由是百病生焉。
脾之脉以阿阿缓短为本脉，若实、大、弦、长、濡、弱，皆病脉也。若脾脉虚弱，则腹胀食减，饮食不化，或呕吐、泄利，甚则腹痛，面黄，气急肿满。若脾脉实大，则唇焦口燥，身热颊痛，体重腹胀，善飢善瘛，甚则舌根肿强，口内生疮。故胃为水穀之海，主禀四时，皆以胃气为本。诸脉无胃气者死。
启元子云：补肾不著补脾。脾能纳五味以养五脏，故脾胃之气一日不可亏也。智者观之，则思过半矣。

治方  ***************************
●大沉香降气汤　治男子、妇人气不升降，气聚衰弱，脾胃不和，饮食不进，呕逆恶心，自痢腹痛，虚喘气促，虚阳上攻，及男子、妇人气血不调，流注脚气，并皆治之。（南岳董云叟方）
沉香　木香　丁香　真紫苏子（炒）　白术　茯苓　橘红　肉豆蔻（各一钱）　檀香　厚朴　半夏（汤泡七次）　五味子　人参（各一钱半）　当归（各二钱半）　藿香叶（半两）　白豆蔻仁（二钱）
上㕮咀。分作十服，水一盏半，生姜三片，枣一枚，煎八分，空心服，大便不通，加枳壳去瓤；心下不宁，加麦门冬子去心；不思饮食，加神麴、麦糵炒；夜不得卧，加酸枣仁炒；壮筋骨、长肉、补血，加黄耆盐水浸，炙；四肢疼痛，加桂与芍药；脏腑有寒，加熟附子。此药屡用神效，不可具述。
●崇土散　治脾土虚弱，肾水无畔岸，易致腹满、腹痛，时有泄泻之证，皆宜服之。
白术（一两，切大片，以黄土半两，水一碗，煮一晌，须洗去泥，焙）　丁香（三钱，生用）　乾姜（一两，黄泥裹，煨十分乾）　草果（半两，黄泥裹，煨乾，去皮）　人参（半两，黄泥裹煨）　缩砂（连皮，二两，黄土炒少时，去皮）　粉草（半两，黄泥裹，煨乾，去土，锉）
上为末。每服二钱，沸汤调服，日空心三服。或用伏龙肝煎汤尤妙。此方系杭州传来，服之屡有效。
●五补散　五脏先补于脾，脾土实而饮食自进，病证不生，胀亦不作。平补不燥。
制厚朴（炒）　净陈皮（去白，炒）　茴香（去土石，炒）　丁香皮（不见火）　益智仁（去皮，炒）　缩砂仁（炒）　神麴（碎，炒）　甘草（炙）　良姜（锉碎，炒）　桔梗（去芦）　肉桂（去皮，不见火）　木香
上十二味等分，为细末。盐汤点下，一日三服，或用姜三片、盐少许煎服亦得。（湘中陈必胜方，真是奇妙）
●厚朴汤　治脾胃不和，冷泻腹痛。
生姜　厚朴　枣肉（各一两）
已上用水一碗煎乾，入粟米粥半盏，同杵为饼子，贴壁上候乾，取下焙乾，并后药同碾，服。
缩砂仁　炒良姜　草果仁（炒）　甘草（炙）　白术　诃子（炮。各半两）　肉桂（二钱半）
上气实加青皮半两，虚加陈皮半两。细碾为末。每服三钱，入烧盐少许，空心沸汤点服。
●八珍散　治脾疼不进饮食。
白豆蔻仁（炒）　石莲肉（不去心，炒）　白茯苓（炒）　薏苡仁（炒）　白扁豆（蒸）　沉香（不见火）　陈皮（各一两）　炙甘草（半两，炒）
上㕮咀。每服六钱重，水二盏，姜五片，煎八分，去滓服。用纸隔药炒，勿令伤药力。胡石壁为军器监，偶得此疾，得门人制属进此药而愈。
●生胃丹　此丹兆天之五气，回黄反谷，生精生阳，壮脾元，实肾水。翻胃吐食，胃虚生风，手足搐搦，痰涎潮作声，久病全不纳食，胃气欲绝，最能救之。（南康刘立之方）
人参　神麴（炒）　麦糵（炒）　谷糵（炒）　半夏曲（各一两）　白术　白芍药　川续断　川牛膝（酒浸，焙）　川厚朴（姜制）　丁香　防风（各一两半）　白豆蔻仁（炒）　山药　白茯苓　木香　沉香（各二两）　香附子（三两）　缩砂仁（炒，二两）　粟米（七升，生姜五斤，取自然汁浸粟米，蒸烂，焙）　天南星（一斤，用生姜滓和作饼，真黄土成泥包裹，放慢火内煨令香熟，去土，焙为末）
上为细末，法丸如绿豆大。每服一百丸。用白汤吞下。
●生胃丹　生胃气，消痰沫，开膈进食。
粟米（四两，温水浸透，炊作饭，火焙乾，乘热用；生姜自然汁和湿，再焙乾，如是制七次）　粉白天南星（二两，姜汁浸一宿，次日用生姜汁和纸筋黄泥裹南星，晾乾，用慢火煨半日，泥焦乾为度，候冷，取出南星入药）　人参　白术　茯苓（各二两）　陈皮　白豆蔻仁　缩砂仁　麦糵（炒）　半夏曲　青皮　荜澄茄　石莲肉（各一两）　南木香（三钱）
上件精拣制，同为细末，用米粉糊丸，如绿豆大。每服五六十丸，姜汤吞下，食前服。
●煮朴丸　治脾胃不足，停寒留饮，泄泻无时。
厚朴（一斤，制）　天南星（去皮，四两）　肉枣（去核，五十个）　生姜（一斤半，和皮洗，切作片，入大蒜十杖同煮）
已上用水五升同煮。上四味于银器中煮，令乾，略炒，去姜不用，却入后药：
乾姜（炮）　茴香（炒。各四两）　青盐（一两，煅）　甘草（一两半，炙，同前药煮乾，去草不用）　附子（炮）　川椒（择口闭者，去目，炒）　白茯苓（各二两）
上件细末，神麴糊为丸，如梧桐子大。每服五十丸，加至七十丸，空心，米饮下。
●参橘丸　壮脾进食，消饮下痰。（醴泉梁国佐方）
人参　神麴　半夏（泡七次）　缩砂仁　麦糵（各二两，炒）　白茯苓（去皮，四两）　橘红（一斤，去白，用生姜一斤同捣，晒乾）
上为细末，姜汁打糊为丸。每服五十丸，姜汤下，热水亦得。
●法制姜附丸　治脾胃虚弱。
香附子（炒去毛，秤一斤，米泔水浸，秋冬三日，春夏一日夜，滤出新水洗浸，入银器中，水三碗，令香附上有水寸余，次取大蒜二十头，去皮膜，取仁铺在香附上，慢火煮之，候蒜如糊，即用银匙不住手搅二三百转，以蒜不见而汁干为度，取出候冷，每香附子一个，横切作五七段，慢火焙乾，冷入后药）
神麴（炒黄，六两）　乾姜（炒，四两）　荜拨　丁皮　胡椒　缩砂仁（炒。各二两）
上为极细末，汤浸一宿，蒸饼为丸，如梧桐子大。每服五十丸，随汤亦可下，不拘时候。浸蒸饼，待汤已入蒸饼了，稍冷，用新布包裹，裂去水，方可用药。如觉难丸，入少面糊为丸，不妨更加净陈皮二两，用盐水浸，焙乾，尤妙。如寒多，加附子二两、桂一两。
周马帅之祖承奉，因靖康初自泗州逃难山阳，夜行坠古塚中，已先有人在矣。至晓，各散出于塚外，得幅纸裹太平钱八十四文，纸上有此药方，云：江南上下人弱，疾当作于脾胃。脾元壮实，则饮啖美健，自然无病。壮脾有药曰：法制姜附丸，先祖甫弛檐即合此药，无日不服，一生无疾，寿八十四。祖母安人服之，又九十六。母永国夫人服之，寿九十八。婆妇虽老，皆饮食不减，壮年甚妙。
●朴附丸　厚肠胃，止寒泄，助元气，进饮食，兼治脾肾气弱，手足浮肿。
川椒（去目）　茴香（各二两）　青盐（一两）　附子（四两，去皮，生用，切作片子）　生厚朴　生姜（各四两）
上用水三升于银器内，慢火煮水尽为度，焙乾，为末，煮糊为丸。（赵忠肃取效方）
●蒜煮壮脾丸
厚朴　苍术　白茯苓（各二两）　陈皮（七钱）　甘草（二钱半）　诃子（一两）　附子　川乌（各一两）　生姜（半斤）　枣子（五十枚）　大蒜（十个，去皮，煮烂）
上细末，神麴糊丸。每服百十丸。空心，米饮、盐汤任下。
●厚朴丸　宽中进食，推化积聚。（三山鲁太丞方。胡大卿常服之。）
厚朴（四两，去浮皮，蘸生姜自然汁炙焦黄）　苍术（二两，米泔水浸洗，晒乾，切片，略炒）　莪术（二两，湿纸裹煨，去皮，切片）　青皮（二两，洗，去瓤，晒乾，锉细，略炒）　陈皮（二两，洗，去瓤，晒乾，锉细，略炒）　当归（二两，去芦，净洗晒乾）　荆三稜（二两，去芦，切片）　白芷（二两，切片）
已上用老醋浸七日，春夏浸五日，取出焙乾，碾为细末，入后药中。
禹馀粮（火煅，醋淬凡十次，为细末，用水飞过，再入坩埚内火煅通红，净秤二两，再研）　针砂（二两，净洗，用醋浸一宿，煮乾，研极细，净秤）
上二味，同前药末内，醋煮面糊搜和为丸，如梧桐子大，候乾。每服七八十丸至百丸，陈米饮送下，食前。（朱佐方）
●脾疼单方
张忠顺盛夏调官都城。苦热，食冰雪过多，又饮木瓜浆，积冷于中，遂感痹疼之疾。药不释口，殊无退证，累岁。日斋道人。适一道人曰：我受官人供，固非所惜。但取汉椒二十一粒，浸于浆水盆中一宿，漉出，还以浆水吞之，若是而已。张如所戒，明日椒才下腹，即脱然，更不复作。（《类编》）
●冰煎理中丸
泗州杨吉老，名医也。徽庙常苦脾疾，国医进药俱不效。遂召吉老诊视。讫进药。徽庙问何药，吉老对以大理中丸。上云：朕服之屡矣，不验。吉老日：臣所进汤使不同，陛下之疾，以食冰太过得之，今臣以冰煎此药，欲以受病之源。果一二服而愈。（《琐碎录》）
●木香神效散　治远年近日一切脾病。
南木香　青皮　陈皮　麦糵（炒）　大枳壳（炒）　荆三稜　蓬莪术　神麴（炒）　甘草（炙。各二钱半）　北白芍药　川白芷　肉桂（去皮）　延胡索　破故纸（各二钱半）　荜澄茄　丁香（各一钱）
上㕮咀。每服三钱，水一盏半，生姜三片，枣子一枚，煎至七分，空心服。临熟加盐一捻，再煎两沸，忌面食、豆腐、一切生冷。此方得之乡里萧国贤，国贤得之川僧。云：自感此疾以来，遇食冷物或天气寒冷便发，发则胸间一点痛起，或引入背膂，痛不可忍，服之遂绝根源。屡用屡效，难以具述。（出朱佐方）
●枇杷叶散　调理脾胃，清膈下气，去积滞，舒气除痰，推陈纳新，养生之要，不可缺也。
丁香　乾姜　半夏（汤浸洗）　沉香　枇杷叶（姜汁涂炙）　肉豆蔻（面裹煨。各三钱）　甘草（五钱半，炙）　白豆蔻仁（炒）　陈皮　缩砂仁（炒。各六钱）　茯神（去木）　白术（各一两）　槟榔（二钱半，煨）　青皮（四钱半）　木香（四钱）
上㕮咀。每服三钱，水一盏半，生姜三片，枣子一枚，煎至七分，不拘时候。
●白豆蔻丸　补脾胃气弱，饱则胸间虚满。
白豆蔻仁（炒）　缩砂仁（炒）　人参　白术　茯苓（去皮）　丁香　白姜　粉草　麦糵（各一两，炒）　良姜（半两）
上细末，炼蜜丸，如弹子大。每服一二丸，食前煎人参枣汤嚼下。（宝庆张太医方，屡用有效）
●乌鸡煎丸　补脾胃虚弱。
大附子（炮，去皮脐）　川当归（各一两）　红椒（半两）　白茯苓（七钱）
上为细末，用乌鸡一只，将米醋烂蒸，合末为丸，如梧桐子大。每服五六十丸，空心盐汤、温酒任下。（庐陵范太医方）
●桃仁散　治男子脾痛不可忍。神效。
桃仁（不拘多少，螺粉炒，却不用粉）
上为细末。空心，酒调服。
●进食散　调脾进食，疗腹胀吐逆。
青皮　陈皮　甘草　肉桂　附子（炮）　草果子　诃子　良姜　白姜
上等分。㕮咀。生姜三片，枣子一枚，水一盏半，煎至一盏，空心，一日三服。
●丁香调气汤
白豆蔻（八钱）　丁香（七钱）　缩砂仁　乾姜（炮）　木香　白术（炒。各半两）　甘草（炙，一两半）　炒盐（一两三钱）
上为细末，热汤点服。（魏氏方）
●经进过院汤
草豆蔻（一两，用生姜五两，切片同拌，以水三升，慢火煮水于为度，取出焙乾）　白豆蔻仁　蓬莪术（炮）　益智仁（各半两）　粉草　炒盐（各一两半）
上为细末，热汤点服。
●平胃丸　正胃消痰。
平胃散（四两）　半夏（四两，姜制）　好枣（二百枚）　灯心草（一小把）
上水一大碗，煮候枣烂，去灯心草，用枣去皮核取肉为丸，如梧桐子大。每服九十丸，姜汤下。
●安脾散
白术　白豆蔻仁（炒）　香附子（炒）　人参　甘草
上等分，白汤点服。（信庵赵大师）
●姜附汤　治脾虚腹胀，呕吐痰饮，食不进或发寒热。
白豆蔻（半两，去壳）　附子（一个，七钱，炮）　缩砂仁（三钱）　白姜（一两，炮）　甘草（半两）
上㕮咀。每服三钱，水一盏半，煎八分，空心服。屡用取效。
●生胃丸　治酒食所伤，胸膈不快，不思饮食。
良姜　白姜（各四两，并油炒）　丁香　胡椒
上细末，面糊丸如梧桐子大。每服百十丸，米饮陈皮汤下。
●蝎梢散　治腹胀。
胡椒（一两）　蝎尾（半钱，去刺）
上面糊为丸，如粟米大。每服五七丸至一二十丸，陈米饮下。
●参附正气散　治脾肾伤损。
（见诸气门）
●青枣散　治脾胃泄泻，心腹膨胀疼痛，不纳饮食，或作吐逆翻胃，脾痛，气不升降，兼脾胃积冷。
陈皮　甘草　乾姜　良姜（各炒）
上等分。细末。每服一钱，盐汤空心点服，姜枣煎亦得。忌生冷、鱼腥、酒、猪肉动气物。只可吃鸠子、雀儿、猪肝、肺等物。
●参藿散　治脾胃积冷吐逆，不纳饮食，宿食不消，气不升降，呕吐酸水，心腹膨胀，脚手虚浮。
甘草　白芷（各一两）　丁皮（半两）　厚朴（三两，制）
上㕮咀。每服三钱，姜三片，紫苏五叶，水一盏，煎至七分，服之无时，如虚浮，入黑豆五十粒，浓煎。忌生冷、鱼腥、动气等物。
●导引方　去太仓不和，臂腰虚闷。
欹身，两手一向偏侧，急努身，舒头拱手、竟扒相牵，渐渐一时尽势，气共力皆和，来去左右亦然。各三七。项前后两角缓舒，手如是似向外扒，放纵身心，摇三七，递牙亦然。

呕吐  ***************************
●丁香半夏丸　治宿寒在胃，呕吐吞酸。
丁香（不见火，一两）　乾姜（炮）　半夏（汤泡七次）　橘红（各二两）　白术（一两半）
上为细末，生姜自然汁打糊为丸，如梧桐子大。每服五十丸，淡姜汤送下，食前。
●柴胡汤　治热证呕吐。
柴胡（去芦，半斤）　黄芩　人参　甘草（炙。各三两）　半夏（汤洗七次，焙乾，二两半）
上锉散。每服三钱，水盏半，生姜五片，枣一枚，煎热服。
●如神汤　治痰证呕吐，连日不效。
半夏子（炒）　神麴（不拘多少，炒黄色，去半夏，留神麴）　丁香
上用二味，水一盏半，煎八分，其药自然煎成浓汁不妨，通口服，其疾即止。用此药下养正丹，甚妙。
●大半夏汤　治痰证呕吐。
半夏（制，二两）　人参（四钱，切片）
上锉。每服四钱，姜七片，蜜少许，熟煎服。
●四七汤　治喜、怒、悲、思、忧、恐、惊之气，结成痰涎，状如破絮或如梅核，咯不出，咽不下，或中院痞满，气不舒快，痰涎壅盛，上气喘急，并宜服之。（出《易简方》）
半夏（五两）　茯苓（四两）　紫苏叶（二两）　厚朴（三两）
上㕮咀。每服四钱，水一盏半，生姜七片，枣一枚，煎至六分，去滓热服。不拘时。一名大七气汤，大治七气并心腹绞痛。
一方　治七情所伤，中脘不快，气不升降，腹胁胀满。
香附子（炒，半斤）　橘红（六两）　甘草（一两）
同煎尤妙。
●附子散　治虚弱翻胃。
大黑附子（一枚，作两截，中心各剜小孔，入丁香四十九粒塞满，以竹针插合，置砖上炭火熁四围，淬生姜自然汁半碗，再熁再淬，以尽为度，去皮切焙）
上为细末。每服一钱半，粟米一捻，北枣二个煎，食前服。

翻胃  ***************************
●治翻胃方
大附子（一枚，切去盖，刳中使净，丁香四十九粒，以盖覆之，线缚，著真银石器中，浸以生姜自然汁及盖而止，慢火煮乾为度
上为细末。一钱匕掺舌上，漱律下。若烦渴则徐食糜粥。忌油腻、生冷。淳熙元年冬，蟡侄自鄱阳往四明，过婺州义坞，晚泊逆旅，倏有野服者坐于傍，扣其何人，曰：邑医孙道，攻疗眼疾，蟡与之语。孙曰：君贵家子弟，必藏好方，畀我一二，或可以为人起疾。蟡素秘翻胃方，即口授之，孙喜书之于册。末几，州铃辖苦此疾，危甚，孙为拯治，用此方数服，愈。《类编》
●驴尿治翻胃方
《外台》载云：昔幼年经患此疾，每食饼及羹粥等，须臾吐出。正观中，许奉御兄弟及柴、蒋等时称名医，奉敕令治。罄竭其术，竟不能疗。渐至羸惫，死在朝夕。忽一卫士云：服驴小便极验。日服二合，后食惟吐一半，晡时又服二合，人定时食粥，吐即便定，迄至今日午时，奏之大内。五六人患翻胃，同服，一时俱差。此药稍有毒，服时不过多盛取，及热服二合。病深七日来服之良验。（《本事方》）
●温胃散　治翻胃。
真附子（一个，去皮脐，分作四块，生姜半斤，水一大碗，慢火同煮至水尽，取附子，切，焙）
上为细末。每服一钱，空心，温米汤调下。
●姜桂汤　治翻胃呕吐无不效。
白姜（炮）　红豆　肉桂　丁香　粉草　缩砂仁（炒）　败姜（用灶心土炒。上各半两）
为细末。每服一钱，生姜自然汁一分，沸汤调下。
●治翻胃呕吐方
山矾叶（不以多少，炒黄用）　黑小豆（炒香）　田螺壳（火煅）
上为末。或酒，或熟水调二三钱服之，立止。
●水煮平胃散（赵端明本）
苍术　厚朴（制）　陈皮　甘草（四味各十两）　肉枣半斤，除核秤）　生姜（二十两，切片子）　粟米（一升，洗。）（以上是古本，以下是加品）　白茯苓　茴香（各二钱）
上以上药同一处，用文武火煮。水约过药三寸，煮水乾为度，火焙，为末。每服一钱，空心，盐汤点服。
●附子五苓散　治翻胃吐食。
大附子（一只，取空，入五苓散在内，炮熟）
上为细末。用姜汤下。（何元寿方）
●十膈散　治翻胃呕吐。
老姜（二大拇指大，剜空中间，以子母丁香二粒在内，合住，以湿纸煨）
上以十膈散嚼生姜、丁香同下。（萧纯仲方）
●导引方　除腹肚冷风，宿疾积胃，口冷，食饮进退，吐逆不下。
正坐，两手向后捉腕，反拓席尽势，使腹弦弦上下七，左右换手亦然。

虚肿  ***************************
●制绿豆　治十种水气，脾肾气浮肿，悉皆治之。
大附子（一只，去皮、脐，切作二片用）　绿豆（二合半，水三碗半，入瓷器内煮，候乾熟）
上取出，乘热，空心，只吃绿豆，其附子留住。次日将附子两片作四片，再用绿豆二合半，水三碗半，同煮乾熟，乘热，空心，吃绿豆。第三日再别用附子一只，绿豆二合半，如前法度，服之。又第四日亦如前第二日法度服之。每一日临卧时吃豆，但依此资次，凡服四日，其水从小便下，肿自消退。如未退，再以前药服之。忌生冷、毒物、盐、酒六十日，无不效者。
荆南朱监酒惠迪夫，严州人。与胡全才佥判云：某有一水气药，收二十馀年，医百十人，万不失一，只如到荆南，已医八九人。胡全才传与先君。后将此药医三老人，皆年八十馀。又传与诸医，收效甚众。真奇方也。
●沉香大腹皮汤　治肿。
沉香　陈皮　良姜　附子　丁香　川芎　白豆蔻　草豆蔻仁（各半两）　厚朴　大腹皮（炙。各一两）　白术（二两半）
上细锉为散。每服三大钱，水一盏半，生姜七片，煎至八分，去滓，食前通口服。
信庵赵鲁公母，雍国夫人。肿三十年，后在襄阳得此药，服半月，愈。
●赤小豆粥　治水肿屡效。
赤小豆（炒，倍加）　樟柳头（细切片）　黄丫鱼（生细切）　猪腰（一对，生，细切，烧盐少许）
上先将赤小豆煮，滤去汁不用，将豆、樟柳头、大白陈米煮粥，若得大樟蓼同煮尤妙，无亦可，候粥七分熟，却入黄丫鱼与豶猪腰同煮，觉鱼与猪腰皆熟，方入烧盐。吃之，不过半月，立愈。病轻者，其效尤速。
又方
生樟柳（切片）　赤小豆（等分）　鲫鱼（去肠存鳞，三枚）
上件二物，实鱼腹中，线缚之。水三升，煮令豆烂，去鱼，只取二物食之，汁送下。
单方　治脾虚受湿发肿，一切虚肿皆治。（张斗南方）
大附子（十枚，生，削去皮，破四块，用赤小豆半方，藏附子中，慢火煮，附子这熟软，去豆，焙乾附子）
上为末，用薏苡仁粉煮糊丸，梧桐子大。每服百十丸。空心冬瓜汤下，或萝卜汤下。
●沉附汤　治肿病。
大凡肿病，因积而得。先用积药，积既除而肿再作，小便不利，到此束手矣。若用利小便药，性寒而小便愈不通。故小便不利，则中焦、下焦不升降，痞隔为寒气所结，故水凝而不通，但用沉附汤。
附子（一只，生，去皮脐，切成片）
上用生姜十数片，水三盏，煎八分，次用沉香浓磨二钱许，加入药，再煎二沸，去滓，空心服。如此，则小便自通，喘满自去矣。沉附汤一向吃三五十只附子无碍，男子妇人皆可服。（梁国佐方）
●加减五苓散　治肿疾。
木猪苓　白茯苓　白术　板桂（各七钱）　泽泻（一两）　南木香　丁香　沉香　槟榔（各三钱）　白豆蔻（三钱半）
上为细末。每服一钱半，煎白樟柳汤，空心，温点服。
如要取水，加甘遂半钱在药内，利三五次，又当以匀气药止之。大凡治肿，三日两日又一取之，取三二次，水必去矣。续用匀气药调理。治肿之法无出此也。匀气之药，或乌沉汤匀气内去甘草用之，缘取肿药内中有甘遂，盖甘遂反之故也。此药先不若浓煎灯心木通汤，点服为妙。不要甘遂，从小便下甚稳，更量虚实用之。大要看尺脉，肿盛而尺脉如丝或洪浮，按之无根者，皆不可下，此死脉也。《外台》云：脉大者生，小者死。叔和云：水气浮大得延生，沉细应当是死别。
●过气丸　治脾肾气虚，肾水流溢四肢，作肿。
大蒜（五枚，剥去皮，碎）　附子（一大只，去脐，切作块）　赤小豆（拣，五两）
上三味，同于砂锅内，用水五升，煮乾为度。水三升，渐添至五升。只取附子为末，余不用。却入后药：
白花商陆根（半两）　沉香（二钱）　木香（三钱）　车前子（三钱半）
上件同附子用薏苡仁末煮糊为丸，如梧桐子大。每服五十丸，薏苡仁汤下，空心，日进三服。其效如神。
●穀神嘉禾散　治一切肿喘。
煎下黑锡丹，临卧服五苓散效。
●沉香降气汤　治肿喘。每觉气自小腹冲上，便眠卧不安，用：
《局方》沉香降气汤吞下《局方》茴香丸。
后来用八味丸与安肾丸、消风散合拌丸，用四物汤下。谢节使服之而愈，殊不可晓。
●平胃散　治肿病，不进饮食。
萝卜子一盏，白水煎，候清汁煎平胃散。
上每服二钱，所以煎萝卜子汁一盏，加姜枣，煎至七分，仍入萝卜一捻同煎。服此方屡有效。
●胃苓丸　治肿。
平胃散　五苓散
上各一贴，用大蒜蒸熟，丸胃苓二药。五十丸，煎木通汤吞下。
●野鸡馄饨法　治腹肿。
野鸡（不问雌雄，一只）　陈皮　茴香（炒）　生姜　马芹子（炒）　川椒（炒）
上用葱醋浸一宿，蒸饼和鸡肉同作料为馅，少著盐，外用面皮包作馄饨，煮熟烂食用。又先早晨服嘉禾散，食后吃馄饨，日中服导气枳壳丸，晚间，两熟野鸡食黏断，却用前件料物调和野鸡肉，食后停息少时，服钱氏八味塌气丸。（醴泉梁国佐方）
●独胜散　治水气肿胀。大理孙评事传，一家专货，此药盛行。
川独活（用巴豆炒，去巴豆）
上碾为细末。煮精猪肉蘸药服，服者皆痊。
●治酒遍身黄肿方
五灵脂（一两）
上为末，入麝香少许，研匀，饭丸小豆大。每服十丸，用米饮吞下。
●加料五加皮散　治水肿。
先用五加皮饮加泽泻、姜、枣煎，先服三服。次用大戟、甘遂等分为末，面糊为丸，如弹子大。用樟柳、桑白皮、绿豆浓煎汤，细嚼，空心下。
有老人足胫微肿，脾胃虚弱，泄泻吐食。调脾补胃，略无寸效。用三合散而愈。后服复元丹兼补脾气，连自利三日。其病脱然。盖复元丹专治脾胃虚弱而致肿者。
●红丸子　治一切饮食不化，气满膨胀。
红丸子（二百粒，用巴豆二十粒去壳同炒，取巴豆色变为度）
上用橘皮汤送下，不拘时。煎木香汤下尤佳。
●缩砂饮　治气胀、气蛊等病，如神。
萝卜子（研自然汁，浸缩砂仁一宿，炒乾又浸，又炒不厌。萝卜子汁多浸数次，炒乾）
上以缩砂为细末。每服一大钱，米饮调下。
●橘蒜丸　治心腹痞胀。
大蒜（去皮，每一瓣钻一窍，入去壳巴豆一粒，用湿纸裹，煨熟，去巴豆不用）
上用蒜捣成膏，入橘红末，与蒜膏一味杵成剂为丸，梧桐子大。每服三五十丸，米饮姜汤下。《海上方》以陈皮包大蒜煨熟，研和为丸。米饮下。


卷之五·痰饮门  ——————————————————————————————————————————————————————————————————————————————————————————

痰饺评  ***************************
人之一身，无非血气周流，痰亦随之。夫痰者，津液之异名。流行于上者为痰饮，散周于下者为精液。其所以使之流行于上下者，亦气使之然耳。大抵气滞则痰滞，气行则痰行。故三生饮佐之以木香无有不效。人之气道贵乎顺，顺则津液流通，决无痰饮之患。一失其宜，则气道闭塞，停饮聚于膈上，结而成痰。其为喘、为嗽、为壅、为呕、为眩晕、为风癎、为狂迷、为忪悸。或吞酸、或短气、或痞隔、或肿胀、或寒热、或疼痛，其证不一。假如头风证，眉稜、耳角俱痛，治以风则不效，治以痰则收功。又如饮酒之人，有时臂痛，时或麻痹，治以二陈汤、白丸子、消饮丸，无不作效。疗痰之法，调气为上，和胃次之。故治痰多用半夏，盖半夏性利，以其能利痰饮。医者当以意疗，详加审问焉。

治方  ***************************
●玉壶丸　治一切痰饮。
大半夏（二十五两）　雪白南星（一十五两）
上二件，用野外地上清洁水满满浸，逐日换水，浸十日，将半夏切作两片，南星大者切作六片，中者作四片。再逐日换水浸，五日足。每五两研细末，生白矾一两，添半夏、南星，则亦添矾，却用井水浸，须令水满，只以此水浸一月。日取些半夏或南星尝看，以不麻为度，如尚麻更浸。候不麻漉起，晒乾，和脚下水浸矾碾细收之。每末七两，入全蝎七个，炒，白附子二钱半，炒为末，甘草二钱炒，和匀，用炊饼乾末三两半，用生姜半斤研取自然汁，煮炊饼末，和为丸，如梧桐子大。或干添些白汤为丸。每服二三十丸，随意嚥下亦可。此药不问是何证候，痰涎作壅，或有异证、风证、小儿惊癎之类，应手而愈。多服之勿妨。勿拘二三十丸之说，以姜汤、白汤或药嚥下皆可。无病人咽服二三十丸亦佳，永无痰证。（永嘉陈资政防亲传，妙甚）
●半夏汤　治痰饮。
南星　半夏（各四两）　生姜（半斤）　皂角（二定）
上以白水淹过得药一寸许，同煮乾。仍用温水浴过，锉片，日乾，为末。入丁香、缩砂各半两，甘草一两半，再入熟粟米粉半升。空心，沸汤点服。（赣上罗监税方）
●煮浮丸　治痰壅眩晕。
南星（生）　半夏（生）　防风　天麻　面（生）
上等分，滴水为丸，如梧桐子大。先煮汤令沸滚，方下药四五十丸，煮一二滚，药浮即漉出。用姜汤吞下，不拘时。
●玉浮丸　治痰吐、头痛，极妙。
天南星（削去皮）　半夏（各一钱半）　陈皮（去白）　白术　茯苓　附子（去皮脐。各一钱）
上件各生为末，用生面随多少拌匀，生姜自然汁丸如梧桐子大。用滚汤煮熟，次用煮药现成汤，加生姜自然汁，下二十丸，不拘时候。（赵鲁公方）
●玉液汤　治痰疾。（赵鲁公方）
半夏（用拣好者，不拘多少，汤洗白净，切作片如纸薄用）
上每服半两，水二大盏，姜三十片，慢火煎至七分，浓磨沉香水一茶脚，倾入药内，再煎两沸，食后临卧时服。
●白术丸　治痰饮，以久服、多服而后效。
白术（八两）　半夏（汤泡七次）　赤茯苓（去皮）　乾姜　肉桂（去皮）　枳壳（麸炒。各二两）
上为细末，生姜自然汁，煮面糊为丸，如梧桐子大。服多至二百丸，日三服。
●参苓散　治停痰宿饮。自吐出痰后，心胸间气虚、气满不食。
茯苓　人参　白术（各三两）　枳实（炒，二两）　橘皮（一两半）
上㕮咀。姜、枣煎，空心温服。（新增）
●灵砂白丸子　治元气虚弱，痰气上攻，风痰潮塞，呕吐不止。
灵砂（研细）　青州白丸子（各一两）
为末，二味和匀，以生姜汁煮秫米糊为丸，如梧子大。上每服二十丸，空心用人参汤或枣汤下。（新增）

咳嗽  ***************************
●加减三拗汤　治伤风咳嗽。
麻黄（半钱，不去节，沸汤洗，焙乾，去毛）　杏仁（不去皮）　苦梗（各二钱）　甘草（生）　旋覆花（去蒂。各半钱）
上㕮咀。每服一大钱，水一盏，生姜一片，五味子数粒，竹叶一片，不可多，糯米数粒，煎至半盏，分作两服，食后温服。（梁国佐传）
●二妙丹　治男子、妇人因思虑之极，喘满痰涎作声。
生姜汁调苏合香丸，仍用二陈汤加枳壳、木香煎调苏合香丸，下养正丹五十粒。（梁国佐取效方）
●杏仁汤　治积年嗽。
阿胶（蚌粉炒）　罂粟壳（蜜炙）　白矾（飞过）　杏仁（去皮尖。上等分）
四味粗末。三大钱，水一盏，姜三片，枣一枚，葱白三寸，煎六分。临卧时卧少顷，唤醒始服此药。
●半夏汤　治嗽。
半夏（二十一个，每个切作四块，煨）　姜（一块，煨）　甘草（一寸，煨）　皂角（一寸，煨，无虫蛀者，去皮）
上为粗末。水两碗，煎一碗服。
●一服散　治暴嗽。
阿胶（二片）　生姜（十片）　大乌梅（二个）　甘草（一钱）　紫苏（十叶）　杏仁（七个，去皮尖）　大半夏（三个，泡）　罂粟壳（三个，炙）
上用水一碗，煎至六分，去滓服，临卧。
●治肺热久嗽方
枇杷叶　木通　款冬花　紫菀　杏仁　桑白皮（各等分）　大黄（减半）
上如常制为末，蜜丸，樱桃大。食后、夜卧含化。
有妇人患肺热久嗽，身如灸肌，将成肺劳，服之未终剂而愈。（《本草衍义》）
●参芎汤　治男子、妇人一切虚证冷嗽。
人参　川芎　甘草（炙）　白术　白茯苓　北芍药　白豆蔻仁（炒）　当归（酒浸，焙）　黄耆（蜜炙）　肉桂（去皮。各半两）　罂粟壳（蜜炙）　五味子（各一两）
上㕮咀。每服三钱，生姜三片，枣二枚，水一盏半，煎至八分，空心服。（湘中黄应明三世用之有效）
●杏仁煎　治咳嗽，失音不出。
杏仁（去皮尖，研，三两）　生姜汁　蜜　砂糖（各一两半）　桑白皮　木通　贝母（各一两一分）　紫菀　五味子（各一两）
上将木通、贝母、紫菀、五味子为锉散，用水三升，煎至半升，入杏仁、砂糖、蜜、姜汁再煎成稀膏。每服挑一匙头，含化，更加款冬花、知母各一两，尤好。
●石夏丸　治痰嗽。（鄂诸孟少师府方）
半夏（一两，泡）　滑石（一两，火煅，去火毒）
上生姜糊为丸，如梧桐子大。不拘多少，白汤调下。
●南星末　治痰疾，咳嗽。（许六五郎方，曾用医李夫人见效速）
大南星（一两，锉成片，用生姜半斤取汁，文火炙乾，却入蜜半匙直炒黄色，取出为末）
上入贝母末半两，每用放掌心，以舌尖点嚥下。
●阿胶散　治痰嗽气满，甚有神效。
阿胶（面炒）　甘草（炙）　桔梗　紫苏子　杏仁（各一两）　南木香（二钱半）　白胶香　半夏（制）　五味子（各半两）　罂粟壳（四两，蜜炙）　晋矾（飞过，半两）
上㕮咀，内杏仁，每服煨七粒，去皮尖，嚼烂，煎药嚥下，临卧服。
●锺乳散　治寒嗽不止。
锺乳粉　人参　阿胶（炒）
上三味等分为末。糯米饮下。
●五味子汤　治寒嗽。益肺。
五味子　胡桃肉（各一两半）　生姜（五两，去皮）　甘草　杏仁（各一两）
上将五味子四味，于钵中烂研如泥，同甘草末再研令得所，入磁阁中。取沸汤调服，加人参尤妙。
●葶苈汤　治肺壅气喘急，不得卧。
葶苈子（三两，炒）
上一味，大枣三十枚，水三升，煮枣，取二升，又煎，取一升，去滓，并二服。神效。（出《本草》）
●出声散　治肺损失音。
诃子（四个，炮二个，生用二个）　甘草（二寸炮，二寸生）　桔梗（一两）
上㕮咀。每服二钱，用童子小便一盏和药煎五七沸，温服。甚者不过五服。（出《十全方》）
●金露饮　平顺肺气。
人参　白术　五味子（各三钱）　甘草（一钱）
上为细末。每服二钱，白汤调下。（出《鸡峰方》）
●胡桃散　治嗽。
生姜（二钱）　人参（三寸，作四段）　胡桃（二个，去壳）
上以夜则含在口中，立效，名医何元弼传。（出《夷坚志》）
●海藻散　治咳嗽，胸中不利，痞满短气，心中时悸，手足烦，不饮食，时恶寒。
海藻　赤茯苓　五味子（各半两）　半夏　北细辛　杏仁（各三钱半）
上㕮咀。生姜煎，食后服。甚妙。
●治热嗽方　热嗽痰浓，鼻热腥气，饮冷水而暂止者，宜以小柴胡汤治之。
●治冷嗽方　寒嗽痰薄，呷热汤暂止者，宜理中汤加五味子。
●赤茯苓汤　治停饮于胃，怔仲不已。（蜀医蒲氏方）
赤茯苓（去皮）　半夏（泡）　茯神（去木）　陈皮　麦子（各一两）　沉香　甘草　槟榔（各半两）
上㕮咀。每服三钱，水一盏，姜五片，煎七分。空心服取效。
●三圣饮　治痰嗽。
苦梗（用百合子根煮一伏时）　甘草　贝母（姜汁炒）
上等分，细末。热酒调服。如作㕮咀，则用姜煎亦可。（萧行之方）
●人参饮子　治寒壅痰嗽。
人参　苦梗　半夏曲　五味子　白术　赤茯苓（各一两）　枳壳（炒）　甘草（各半两）
上㕮咀。每服三钱，水盏半，姜五片，煎七分，空心服。寒暑之交，气盛人，衣厚作壅，忽痰盛，微发热，此药最宜。若作感冒发汗攻邪，必成大病。此方佳处乃在赤茯苓导心热，枳壳疏肺壅，故易作效。（载《治未病方》）
●神效散　治一切喘嗽。
皂角（一条，作两边，去子，每孔入巴豆肉一粒，线系定，童子小便浸一宿，火上炙令焦黄，去巴豆不用，或入一二粒亦不妨，却以杏仁、半夏各一合，入麻油内煎，令坼裂为度，同为细末）
每服一字，乾柿点药，细嚼，或用白糖点吃亦可，临卧时服，服了不可吃汤水一应物。妙不可言。
●紫菀汤　治痰嗽喘急。（出《传信方》）
紫菀（一两）　百部（半两）　款冬花（一两）
上为末。每服二钱，姜三片，乌梅一个，煎一二沸，食后服。
●洗心散　治心热胸膈满，咽乾咳嗽。
（方见后）

喘  ***************************
喘有冷熟方论
人有喘疾，不可一概治之，须分阴阳。病发于冬寒，冷病也；病发于暑月，热病也。冷病服豉霜丸、清中汤、煮肺散。热病服青杏蛤蚧丸之类。孙大资梓朴汤，不拘冷热皆可服。
水喘方论
有人先因咳嗽发喘，胸膈注闷，难于倒头，气上凑者。宜早利水道，化痰下气，若不早治，必成水喘，宜服紫金丹。病人水在膜外，切不可针，针透膜，初时稍愈，再来即不可治。
●坎离汤　专定喘。（湘乡何元弼方）
荜澄茄　石菖蒲（各半钱）　白术　茯苓　木香（各一钱）　甘草　半夏（泡七次）　紫苏子（各二钱）
水一盏半煎，不用姜。
●疏凿饮子　下气定喘，道泉消肿。
人参　木通　半夏　附子（炮）　草果仁　木瓜　秦艽　槟榔　杏仁　赤茯苓（连皮）　橘红（各一两）　厚朴（一两半）　木香　甘草（各半两）
上㕮咀。每服半两，水一盏半，生姜七片，煎至八分，去滓，不拘时候。（南康严子礼方）
●锉散五味子　治肺寒，理喘下气。
陈皮（三钱）　乾姜（半两）　甘草（半两）　官桂　茯苓　五味子（各一两）
上㕮咀。每服半两，水一盏，煎六分，去滓服。
●八宝丹　治痰实发喘。（朱佐方）
雄黄　雌黄　朱砂　信砒（并生用）　白矾（飞过）　绿豆粉（生）　黑豆（生）　巴豆（去油）　皂角（炙，去黑皮。各一钱）
上为细末，煮糊丸，如绿豆大。磨刀水下一丸至三丸。
●加减渗湿汤
先用灵砂合来复丹服，若只单服灵砂则秘，合服则通。次用后药：
嫩苍术（三钱，炒）　白术（三钱）　赤茯苓（四钱）　丁香　缩砂仁　木瓜　神麴　绵姜　陈皮　草果　厚朴（制炒。各三钱）　甘草（二钱半）
上前药㕮咀。姜枣煎。厉端明得喘疾，医下痰疏导之。药引客邪入肾经，而两足并外肾发肿。有僧云：此脾肾虚，用此则大小便自流利。
●定喘汤　治发喘。人常有此证，非感外邪而得，缘小年吃冷物太过，用分心气饮下黑锡丹，极有神效。
●养气丹　治男子、妇人气喘满。
上煎苏子降气汤下养气丹。
●鲫鱼丸　治齁喘。
鲫鱼（重一斤者，不去鳞肠，只于肚下近头处开一孔，入信石一块重一钱，令深入在内，却以鱼入竹筒，内外以青蒿捣泥固济，候乾，火煅竹筒通红，候冷出泥，取鱼去烧不过者，研细，入蚌粉三钱，研得所研，如绿豆大，朱砂为衣）
每服四丸或五六丸，砂糖冷水下，临卧服之，服后忌热物。
●枣杏丸　治喘。
大枣（五十个，去核）　葶苈（黄者，二两，微炒）　杏仁（二两，去皮尖）
上捣细，取枣肉研成膏为丸，如梧桐子大。每服三十丸，桑白皮汤下，当令人大便鸭溏不妨。
●黄牛散　治肺热，脉滑大，气急喘满。
大黄（一两）　白牵牛（二两）
上为末。蜜水调二钱，立止。又，用皂角膏为丸亦可。
●麦花散　治肺气胀实，喘急胸满。
大麦面　芜花（醋浸一宿，煮乾，炒）
上等分，为末。每服一钱，柳枝煎汤调服，食后。


卷之六·积聚门  ——————————————————————————————————————————————————————————————————————————————————————————

治方  ***************************
●黑丸子　治长幼积滞。（湘中黄伯材方）
乌梅（三个，去核，焙乾）　生半夏（大者，五个）　杏仁（五粒，去皮尖，面炒）　巴豆（二十粒，去油，存性）
上为细末，姜汁煮糊为丸，绿豆大。姜汤下二十丸。
●遇仙丹　去一切积滞。（陈必胜方）
陈皮（去白）　良姜　吴茱萸（洗）　石菖蒲　半夏（汤泡七次）　白姜　五灵脂　胡椒（各半两）　斑蝥（二十一个，去翅、足，同糯米，同巴豆炒）　巴豆（二十一粒，去壳，同斑蝥炒）
上为细末，醋糊为丸，如绿豆大。每服十丸，熟水下或姜汤下。
●马家五积丸　治诸般积聚。
缩砂仁　红豆　黑牵牛　萝卜子　赤小豆　丁香（已上各一两，同炒令香热不可焦）　青皮　陈皮　香附子　乾漆　荆三稜　大戟　桔梗　枳壳（已上各一两，锉大块，慢火炒令变紫黑色）
上件共为细末。如碾时，余得药头，再炒令黑色，再碾为末，以好醋煮面糊为丸，如绿豆大。淡姜汤下，无时候。
●三稜丸　化积聚，去米面五穀等积。
陈仓米（一两，巴豆新者五粒，去壳，同仓米慢火炒巴豆焦色，去巴豆不用）　陈皮（去穰，一两）　半夏（半两）　缩砂仁　麦糵（各二钱）　南木香（一钱）
上为末，补面糊为丸，绿豆大。每服十丸，加至二十丸。食后，姜汤下。
●食药三稜丸　化饮食积聚。
陈仓米（四两，拣净，以新好巴豆二十一粒，剥去壳，慢火同炒，侯米香熟黄色、巴豆黑色，去巴豆）　橘红（四两，去白）　乌梅肉（半两，炒乾）　缩砂仁（一两）　神麴（三两，作末，煮糊）
上四味为细末，用神麴糊为丸，如绿豆大。每服二十丸，姜汤下。

秘结  ***************************
●南木香丸　治大便秘结。
南木香（不见火）　槟榔　麻仁　枳壳（上等分）
先将枳壳去穰，每个切作四片，用不蛀皂角三寸，生姜五片，巴豆三粒，略捶碎，不去壳，用水一盏，将枳壳同煮，和滚，滤去生姜、巴豆、皂角并不用。只将枳壳细锉，焙乾，碾为末，入前木香、槟榔、麻仁同为末，炼蜜为丸。
蜜汤下，不拘时候。
●驱风丸　治大便不通，或年高风秘。
皂角（七定，炮，挼水两碗）　巴豆（四十九粒，去壳、心、膜）　枳壳（一两）
上以皂角挼水，煮乾为度，去巴豆不用，炒枳壳为细末。入木香半两，蜜丸，如梧桐子大。每服三十丸，空心白汤下。
●葱白散　治老人大便不通。
葱白（一条）　阿胶（一片）
上将葱以水煎，候葱熟不用，入阿胶溶开，温服。
●琥珀散　老人小便不通。
琥珀（研如粉，不拘多少）
上蜜为丸，梧桐子大。每服十丸，煎赤茯苓汤下。甚者加丸数，立通。如小便纯血，只以末二钱，煎灯心汤下。
●治老人小便不通
茴香　白颈地龙
上杵汁，倾脐腹中。即愈。
●利气散　治老人小便秘涩不通。
绵黄耆　陈皮　甘草
上等分，为末。水煎服，自然通。
●治小便不通，壅上心满
五苓散一贴，生姜自然汁半盏调。一方用灯心、山茵陈，煎汤调服。
●调气散　治老人大小便不通。
生姜（半两）　葱（一茎，根叶并泥）　盐（一捻）　豆豉（三十粒）
上四味捣烂，安脐中，良久即通。
●轻粉散　治大小便秘。
用大枣十枚，却用真轻粉一匣，每一个入粉少许，合住，用盏子盛，纸覆之者，汤甑上蒸熟。细咀，白汤下。虚者不宜用。
●润肠丸　治大肠风结气涩。
肥皂角（十五片，五片醋炙焦，去皮及子；五片生用，去皮子，二味共为末；五片水一升揉取浓汁，滤过，慢火炒。银石器中熬成膏子。入后药：）
南木香（一分）　青橘皮（一分，去穰）　槟榔（一分，生用）　陈橘皮（一分，去白，秤）
上四味为末，和前皂角末令匀，却以皂角膏搜和成剂，看得所后，如硬，入少蜜，丸如梧桐子大。每服三十丸，空心，温熟水下。
●治闭结并脚气方（新增）
大螺以盐匕和壳生捣碎，置病者脐下一寸三分，用宽帛系之，即通。
饶医熊彦诚，年五十五岁，病前后便溲不通五日，腹胀如鼓，同辈环视，皆不能措力。与西湖妙果僧慧月相善，遣信邀致诀别，月惊驰而往。过钓桥逢二异客，风姿潇洒出尘，揖之曰：方外高土何孑孑走趋如此？月曰：一善友，久患闭结，势不可疗，急欲往问。客曰：此易事也，待奉施一药。即脱鞋入水，探一大螺而出。曰：事济矣。持抵其家，以盐匕和壳生捣碎，置病者脐下一寸三分，用宽帛紧繫之，仍辨触器以须其通。月未深以为然，姑巽谢之。熊昏不知人事，妻子聚泣，诸医知无他策，谩以试之，曾未安席。砉然暴下，医愧叹而散。月归访异人，无所见。熊后十六年终。白石董守约以脚气攻注为苦，或教之捶数螺敷两股上，便觉冷气移下至足，既而亦安。

泻痢  ***************************
●至圣保命丹　治赤白痢，昼夜无度。
真麻油（三两）　巴豆（四十九个）　黄丹（二两）　黄蜡（四两）
上件先将麻油同巴豆用银锅慢火熬成色如垺炭黑色，去巴豆不用；次黄丹煎数沸，再入黄蜡，熬令色黑，滴入水中成膏为度。每服一挺重半钱，旋丸如绿豆大。空心。赤痢，甘草汤下；白痢，乾姜汤下；赤白痢，乾姜甘草煎汤下。
●苏感丸　治积痢不进饮，神效。
苏合香丸　感应丸
上二味和合，丸如绿豆大。每服二三十丸，姜汤吞下。
●一圣散　治下痢赤白，或小便不利，淋涩痛。
罂粟壳（去穰、盖，洗，炒黄色）　车前子（炒）
上等分。为细末。每服二钱，米饮下。
●乳香散　治一切赤白痢，或杂色等痢及水泻。
乳香（二钱）　甘草（四钱）　草果子（两个，炮）　罂粟壳（三十个，去穰、盖、筋膜，令净，蜜炙）
上为中细末，将乳香入乳钵内，匀三味。每服二钱，水一盏，入饭四五十粒，煎至六分，无时服。立有神效。
●御米丸　治一切泻痢。
肉豆蔻　诃子　白茯苓　白术（各一两）　石莲肉　当归（各半两）　罂粟壳（两半，蜜炙）　乳香（三钱）
上为末，水糊为丸。每服三五十丸，米饮下。如血痢，减豆蔻、白术，加当归、罂粟壳。
又方　治老人下痢赤白杂色，服胃风汤取效。
●金粟汤　治痢。
车前子（炒）　陈皮　罂粟壳（蜜炙，去穰。各四两）　乾姜（一两）　甘草（半两，炙）
上㕮咀。每服三大钱，水一盏，生姜三片，枣一枚，煎七分，空心服。
●百灵散　治赤白痢。
罂粟壳（去穰、蒂，用好醋炒）　陈皮（去穰）　木通　乌梅　车前子　甘草　黄连
上等分。㕮咀。每服三大钱，水一盏八分，生姜三片，枣一枚，煎八分，不拘时服。如腹痛加芍药。忌酒、面、鸡、鱼、一切毒物。

治痢诸方  ***************************
赤热白寒，因暑而得，先进五苓散一服。
●泽兰散
泽兰叶（微炒，川中谓之笋苗）　米囊皮（姜汁或蜜炙，去膜）　蒿豉（以五月五日造，青蒿、真艾叶等分，同豆豉捣乱，饼之，日乾）　甘草（炮）
上一服，水盏半，煎再炼。赤加黄连，白加乾姜。
●黄连丸　治伏热泻痢不止。（田监簿方）
酒蒸黄连丸
用香薷汤下，即愈。
●瓜蒌散　治五色痢疾，久不愈者。
瓜蒌（一个，黄色者，以炭火煅，存性，用碗盖定，地下一宿出去火毒）
上研为细末。作一服，用温酒调服。胡大卿有一仆，患痢半年，至杭州遇一道人传此方而愈。
●煨鲫鱼方　治噤口痢。
鲫鱼嘴下捻去胆与肠，肚入白矾一大豆许，同煨熟，入盐、醋吃，不过两枚，与痢俱效。
●戊己丸　治赤白痢。
真吴茱萸（川中者，汤洗三两次）　黄连（去须，好酒浸）
上等分。米糊为丸。空心下三十丸。赤痢，当归黄连甘草汤下；白痢，茱萸生姜汤。
●肉果散　治赤白痢。
米囊皮（炙）　肉果　木香　陈皮　甘草（各三钱）
上细末，分八服。白者，米汤；赤者，白汤。
●木香散
南木香（用黄连水煮至干，去黄连，取木香薄切，焙）
上为末。作三服，一炙甘草汤下；二陈皮汤下；三米饮下。
●黄连散　治血痢。（以上数方顺庆朱承事家施人，无不效者）
黄连一味锉碎，用无灰酒煎至七分。温服。
●姜茶丸　止休息痢，大效。
乾姜（炮）　建茶（各一两）
上以乌梅取肉，丸如梧桐子大。每服三十丸，食前，米饮下。
●地榆散　治诸般痢。地榆专治血痢。
地榆　诃子　甘草
上细末，盐米饮调下。

治诸色泻痢方（蜀医本）  ***************************
夏月脏气不和而渴，宜以香薷汤调胃苓散。
若有里急后重，宜进胃风汤加枳壳，仍以面炒去穰。
若有积滞，宜进苏感丸。
若水泻，宜进酒蒸黄连丸。
●车前散　治水泻。
车前子（炒）
上每服二钱。热米饮下，空心。
●固肠丸　治泄泻。（三山曾太医本）
附子（炮，去皮，切，一两）　白茯苓（一两）　乾姜（炮，半两）　大黄连（去须，打碎）　木香（切片。各半两）
上水二碗，煮乾，晒，为末，面糊丸。每服百粒，米饮下。
●枣肉丸　治泄泻，兼治肾泄。肾泄，五更溏泄是也。
破故纸（四两）　木香（一两）　肉豆蔻（二两，煨）
上细末，灯心煮淮枣，去皮核，和丸如梧桐子大。每服三五十丸，人参姜汤下。食稍空或午前盐酒、盐汤吞下。
●二宜丸　治泄泻。
五苓散与理中丸同煎服，或以五苓散下理中丸亦好。（二方并载梁氏总要方）
●香茸丸　治日久冷泻。
乳香（三钱）　鹿茸（半两，酒浸，炙）　肉豆蔻（一两，每个作两片，安乳香在内，面煨）
上为细末，陈米饮丸。每服五十丸，空心，米饮下。
●豆附散　专治脾弱，泄泻不止。
大肉豆蔻（三个，面裹煨）　附子（八钱，重者三个，炮，去皮）
上件㕮咀。分作三分，水一盏半，姜五片，煎八分，去滓。温，空心服。
●治大便虚滑不禁方
平胃散水煎，不著姜、枣，入大理中丸，同煎化服，便住。
●肚蒜丸　治水泄。丁必卿云：渠每遇五更必水泄一次，百药无效，服此遂安。
豶猎肚一枚，净洗，去脂膜，入大蒜在内，以肚子满为度，煮之，自晨至晚，以肚蒜糜烂为度，杵成膏子，入平胃散同杵，丸如梧桐子大。每服三五十丸，盐汤或米饮空心下。
●猪肚丸　治脏寒泄泻。
先用厚朴、附子二味，姜枣煎。早晨服此猪肚丸。
川乌（炮）　附子（炮。各四两）　乾姜（炮）　白术　厚朴（各一两半）　良姜（炒）　肉豆蔻（煨）　禹馀粮（火煅，醋淬）　缩砂仁　丁香　桂心（各一两）
上为细末，用豶猪肚一只净洗，以川椒一两，去目，茴香一两，大麴二两，入猪肚内，用线缝定，酒醋煮烂，取出川椒、茴香、大麴，焙乾为末。均和前药，以猪肚子杵和，得所为丸，如梧桐子大。每服五六十丸，空心，米饮下。

肠风  ***************************
●枳壳汤　治远年近日肠风下血。
枳壳（不拘多少，烧成黑灰，存性）　羊胫灰（为末）
上枳壳末五钱，羊胫灰末三钱，和匀。用浓米饮一中盏调下，空心服。五更初一服，如人行五里，再服。见效。
又方
枳壳（半斤，面炒，去穰）　绵黄耆（半斤，洗）
上为末。无时，常汤调二钱。若难服，以面糊为丸，汤吞下之三五十丸，即愈。
●芍药丸　治酒毒下血。
芍药（炒）　白鸡冠花（炒）　陈槐花
上等分。取青蒿根汁煮丸。米饮下。
●黄连丸　治肠风下血。
黄连　吴茱萸
上各等分。同炒令紫色，不得过黑，去茱萸，只以黄连一味软饭丸，如梧桐子大。空心，米饮下三五十丸，日二服。更以胃风汤煎，如法吞下。
●如圣散　治肠风下血等疾。
萆薢（细锉）　贯众（去土）
上等分，为细末。每服二钱，空心，温酒调下。
单方　治肠风下血，或酒痢亦治。
大乌梅（十个，不去仁，用火炒令焦）
上为末。五更煮糯米清粥，以药末铺粥面，吃一层粥，又用药末，吃粥尽为度。
●橡斗散　治便血。
橡斗子（一合，内以生硫黄合之，纸裹，以盐泥固济，火煅存性，候冷）
上细研。空心，酒调下。二服立效。
●洗心散　治血痢。（赵侍郎方）
洗心散　有一试官入院，偶感血痢，间有赤白，极危。一医人用此药数服而愈。
●黄连饮　治血痢。
胡黄连　乌梅肉　灶下土
上等分。为末。腊茶清调下，空心，温服。
●聚珍丸　治血痢、酒痢尤妙。
川百药煎（半两）　薄荷（煎两贴）　陈槐花（半两，炒）　感应丸（一贴）　麝香（少许）
上件拌匀，添蜜为丸。男子，龙牙草煎汤下；女人，生地黄煎汤下。
又方
黄连（一两）　白附子（半两，生用）　刺猖皮（一个，煅）　厚朴（三钱）　白矾（煅）　五倍子　枳壳（各半两）
上件为细末，艾醋汤为丸。男子，败棕灰调酒下；女人，绵子灰调酒下。
●柏叶饮　治便血。
侧柏叶（多用，入白矾水煮，焙乾）　川百药煎（炒）　蔓荆子（炒）
上各等分，入乳香末，浓米饮下。两服见效。
●当归丸　治酒毒下血。
当归　芍药（炒）　白鸡冠花（炒）　陈槐花（炒）
上等分。为细末，青蒿根煮汁为丸。米饮送下。
●四神丸　治一切大便下血。
香白芷　枳壳（烧存性）　川百药煎（烧）　乌梅（并烧存性）
上等分。为末，糊为丸。每服五十丸，空心，米饮下，熟水亦得。

痔漏  ***************************
●荆芥散　洗熏痔疾。
荆芥　熟艾　木鳖子（去壳。各半两）　寒水石（煅，三钱）
上㕮咀。每服用半两，入橘叶四十九皮同煎，令香熟，却以有盖桶子，于盖子上开口，倾药汁在内，乘热熏。稍温则以手浇水，略略洗之。仍留汁更可用一次。有效。
又方
荆芥水洗；用明矾为末，以米醋调，时复自手指调涂，然不可大多；后用橘叶炒乾，去水气，煎汤熏洗，便好。（二方吉州儒医范柏英传）
●熊胆膏　治久年痔疾。
熊胆（一味，涂之疮上，神效）
又方　治痔疾有头如鸡冠者。
黄连末敷之即效，更加赤小豆尤佳。
●石膏熟艾散　熏痔疾。
荆芥　木鳖子（去壳）　熟艾（各等分）　软石膏（煅，钱半）
上㕮咀。每半两，水三升，橘叶五七十片，同入瓦罐中浑令香熟，却用小口酒壶盛药。坐其口上熏之。如药稍温，略略洗之，无时候。其药汁可作两日用。
●木鳖散　治痔不以内外，洗药。
木鳖子（去壳）　地骨皮　紫金皮　当归　枳壳（半两）
上用黑豆三合，先以豆煮软。水五升，煎至四升，去滓，乘热熏洗。一方加樟木皮叶；一方有橘叶，皆有效。
●厚朴丸　治痔。
厚朴（锉）　生姜（各五两，切片，水两碗同煮乾，焙之）　白术　麦糵（炒）　神麴（炒。各一两）
上细末，面糊为丸。空心，米饮下三五十丸。（陈咏方）
●二妙散　治痔。
四君子汤　黄耆建中汤
上各一帖，加白扁豆、缩砂仁同煎。（何殿机企颜妙方）
●血竭散　治痔瘻痛不可忍者。
血竭
细末，用自津唾调涂。
●黄耆四君汤　治五痔下血。
四君汤加黄耆、白扁豆、姜、枣煎服，细末尤佳。
又方
橄榄核
细末，陈米饮调二钱。
●平肠丸　治脱肛痔。
石灰炒熟，入热汤内熏痔，候汤温，洗数次。却服沉香流气饮吞吊肠丸。庐陵姚伯源用之有效。
单方　治诸般痔，并脱肛。
白矾（飞过，用童子小便调，以鸡毛拂上，一日愈，三日除根，终身不再作。亦不忌口）
●刘寄奴汤　治痔疾。
刘寄奴　五倍子
上等分，研为细末。空心酒下。仍用其末敷乳上，遂愈。
●墨雪膏　治痔头热肿，痛不可忍，睡卧不安。（赵尚书方）
蜒蚰虫（一个）　脑子（一撮）
上件放在砚上，用京墨同磨成水，涂上。随手无事。
又方
丁香（三粒）　脑子（一钱）　黄柏皮（不拘多少）
上为末，津液调，涂上。
●倍香膏　治痔疾。
五倍子（烧存性）　乳香（少许）　降真香（少许）
上为末，用津液调少许，搽痔上，其疼立止。
●治血痔方
端午日採踯躅者良
用新沙镬约盛得一升水，先以花内入水约八分许，将皮纸蜜糊，慢火久煎，临疾作时，和瓶置之桶内。以手指点破纸窍，坐桶上熏。凡用三次庶。
●蜗牛膏　治痔。（新增）
蜗牛（一枚）　麝香
上用小砂盒子盛蜗牛，以麝香掺之，次早取汁涂，妙。


卷之七·黄疸门  ——————————————————————————————————————————————————————————————————————————————————————————

五疸评  ***************************
评曰：疸之证有五。曰：黄汗、黄疸、谷疸、酒疸、女劳疸者是也。古方叙五种黄病者，其实则一。
●治一切发黄方（三山曾太丞方）
山茵陈　川楝肉　麦门冬　山栀子　甘草
上等分，用灯心煎服，不拘时候。
单方　治黄疸，身、眼黄如金色，不可使妇人、鸡、犬见。
东引桃根（切细如箸，若钗股以下者一握）
上以水一大升，煎取一小升，适温，空腹顿服。后三五日，其黄离离如薄雨散，最后差百日方平复身黄，后可时时饮一盏清酒，则眼中易散，不饮则散迟。忌食热面，猪、鱼等肉。（此徐之才家秘方）
又方　治黄疸。
先用温白丸，痢动三两次；次用嘉禾散五服；后服五苓散，倍加猪苓、山茵陈汤点服。
如吃茵陈汤逆，滴水为丸，不问温酒皆可服，其病须服此药稍多，方愈。
●黄耆散　治黄汗。
黄耆（去芦，蜜炙）　赤芍药　茵陈（各二两）　石膏（四两）　麦门冬（去心）　豉（各一两）　甘草（炙）
上㕮咀。每服四钱，水一盏半，姜五片，煎至八分，去滓，温服。不拘时候。
●治伤寒发黄
五苓散加山茵陈，煎服。

失血（附：折伤瘀血）  ***************************
失血评
评曰：血为营，气为卫。心生血，肝藏血，肺主气。营卫调和，则气血流转，决无壅滞之虞。其或六气有伤，七情郁结，气滞经络，则血行失度，故有吐衄之患焉。夫失血之证有三：一曰内衄，二曰肺痈，三曰伤胃。此证未有不因热而发。盖血遇热则溢，血气俱热则血与气壅，故发为吐衄也。又有感冒得汗后，邪气未解，郁于经络，随气涌泄，发而为吐衄者有之。又有饮酒伤胃，遂成呕吐，物与气上，腹痛自汗，发为吐衄者有之。故忧愁思虑则伤心，心伤则吐衄，肺伤则唾血。或有折伤吐血。治之各有方法。
单方　治吐血、咯血不止。
白及研为末，粥饮调服。
台州狱吏悯一大囚将死，颇照顾之。因感语之，吾七次已死罪，尽力抗讳，苦遭讯拷，坐是肺皆[虫芒]损，至于呕血。适得一药，每用其效如神。荷君庇拊之恩，特此以报。只白及一味，米饮调饵。其后凌迟，刽者剖其胸，见肺间窍穴数十处，皆白及补填之，色犹不变也。洪贯之闻其说。为郢州长寿宰规之赴洋川任，一卒忽苦咯血，势绝危。贯之用此救之，一日而止。（《癸志》）
又方　用新汲冷水，调真蒲黄服，见效。胡制参方，本草用温汤下。
又方　治咯血，乌梅不以多少，煎汤调百草霜，一服愈。
又方　治吐血，辰砂妙香散。又用丝茅根煎汤调平胃。
又用　好京墨研末，白汤化阿胶稀调服。有人吐血连并不止，服此而愈。
●三豆汤　治饮酒太过，衄血，吐血，起则无事，睡则尤甚。服诸药不效，服此而愈。
乌豆　赤小豆　绿豆
上各等分，浑水服。
●槐花散　治咯血失声。
槐花（炒为末）
用糯米饮调服，二服，仰卧。
●止衄散　治气虚发衄。
黄耆（六钱）　赤茯苓　白芍药　当归　生地黄　阿胶（各三钱）
上为末。每服二钱，煎黄耆汤下。
●柏皮汤　治血常失道，暴出色鲜，烦躁引饮。
大柏皮　栀子（各一两）　甘草（半两）
上㕮咀。每服五钱，用水三盏，煎至一盏，去滓温服。
●地黄煎　治心经火热，脉洪数，或吐或衄。
生地黄汁（半斤）　大黄末（一两）
上将地黄汁熬干一半，入大黄末熬，丸如梧桐子大。热水五丸，食后未止，加至十丸。
●又地黄煎　治咯血、呕血、嗽血。
生地黄（沉水掬取汁二升）　生藕（取汁一升）　生姜（四两，取自然汁）　真酥（三两）　人参（一两，为细末）　阿胶（一两，微炒为末）
上先将地黄、生姜汁同阿胶末入石器，用慢火熬，候稍稠，即入参末，熬少时，方入真酥熬，搅匀稀调得所。每服一弹子大，早晨，日中，临卧含津咽，或以麦门冬汤化亦得。
又方　治咳嗽，吐红不止。
乌鸡子清（以手磨成水，须磨千百次自然化成水，然后用）　人参（研为细末）
上每服人参二钱重，调匀，约五更服。服药时不得语，仰啜下，自然觉心肺俱凉，满口津液。如无乌鸡子亦得，终不及乌鸡子，如此吃月十日，未有不效者。
单方　治嗽血，咳血。
用小儿胎发烧灰，麝香酒调下，每个小儿胎发作一服。妇人病用男子胎发，男子病用女胎发。
又方　治吐血，失血后，应男子失血，劳疾后。
用妇人初生男子胎衣，以长流水直是不住洗去恶血，待清汁出方妙。以酒煮直待烂为度，却不用铁器煮，止用瓶钵之类，俟其烂，取去杵烂如泥，次入茯神末三五两，又杵觉干，又入酒些小，又杵，丸如梧桐子大。每服百十丸，米饮或酒下，或用人参汤，于中更加茯苓、当归尤妙。云：服时有些逆人愚见，加少麝香于中尤妙。（并朱佐方）
●参香丸　治咳嗽，吐红。
辰砂　人参　乳香
上三味等分。用乌梅肉为丸。麦门冬汤下。（京口朱医方）
●藁本汤　治男子咳嗽，吐红不止。（梁时发方，极有功效）
藁本（二两）　晋矾　青皮　陈皮　罂粟壳（各一两）
上五味不犯铁器，杵烂，用瓦瓶煮，久煮为妙，食后服。
●二神汤　治吐血绝妙。治男子、妇人吐红之疾，盖是久病或作急，劳损其荣卫，壅滞气上，血之妄行所致。若投以藕汁、生地黄等凉剂治之，必求其死矣。每遇患者用药甚简。
甘草（炙）　乾姜（炮。等分）
上为末。每服二钱，水一中盏，煎至五七沸，带热呷，空心。日午进之，和其气血，荣卫自然安痊，不可不知。
●薏苡丸　治痰吐臭秽及咯血。
薏苡仁（一两）　生姜（半斤，切小块）
上件将手帕裹，饭上蒸，以米熟为度，生姜不用，却以麦门冬、天门冬二件去心，生地黄各三两为一处，捣取自然汁，入生蜜、人参末各一两，打和，入薏苡仁蒸乾。每服三四十丸，生姜汤下。
●地黄丸　治吐血，遍服药不效者。
生地黄（一斤，净洗，细研取汁，其滓再入好酒少许，又取汁令尽）　附子（一两，炮，去皮、脐，切片子，入地黄汁内，用银器熬咸膏，取出附子，焙乾）
上以山药三两为末，以地黄膏子和成剂，丸如梧桐子大。每服三十丸，米饮，空心服。
●六一散　治咯血，发寒热。
黄耆（六两，炙）　甘草（一两，炙）
上细末。如常服点，不拘早晚，干吃亦得。
●治气而呕血方
五膈宽中散下理中丸，盖白姜能止血也。
●固荣散　治吐血。（三山曾太丞方）
蒲黄　地榆（各二两）　滑石（四两）　甘草（半两）
上细末。每服五大钱，温酒调下，次用后药：
震灵丹（二丸）　黑锡丹（二十丸）　养正丹（十丸）　来　复丹（三十丸）
上件作一处，作一服，用汤使随意下。）四方出《梁氏总要方》
●治劳心吐血方　亲用见效。
莲子心（七个）　糯米（二十一粒）
上为细末。酒调服。（出《治未病方》）
●犀角地黄汤　治伤风汗下不解，郁于经络，随气涌泄为衄；或清道闭，流入胃脘，吐出清血及鼻衄。吐血不尽，余血停留，致面黄，大便黑。
犀角（镑屑）　生地黄　白芍药　牡丹皮
上等分。㕮咀。每服四钱，水一盏半，煎至八分，去滓温服，不拘时。如狂者，加黄芩、大黄，其人脉大而迟，腹满，但依本方不须加减。
●治衄血方
山栀子（烧灰存性，为末）
蔡子渥传云：同官无锡监酒赵无疵，其兄衄血甚，已死入殓，血尚未止。一道人过其门，闻其家哭，询问其由。道人云：是曾服丹或烧炼药，予有药，用之即活。囊间出药半钱匕。吹入鼻中，立止。良久得活。
又方　治鼻衄不止，欲绝者。（《良方》）
茅花一大握，锉，水二碗，煎浓汁一碗。分二服饮，立止。
●藕汁饮　治吐血、衄血不止。
生藕汁　生地黄汁　大蓟汁（各三合）　生蜜（半匙）
上件药汁调和合匀。每服一小盏，细细冷呷之，不拘时。
●治鼻衄血方
生地黄不拘多少，取汁服。
予在汝州时，因出验尸，有保正赵温不诣尸所，问之即云：衄血已数斗，昏困欲绝。予使人扶腋以来，鼻血如檐溜，平日所记治衄数方，旋合药治之，血势皆冲出。予谓治血者，莫如地黄。试遣人四散寻生地黄，得十馀斤，不暇取汁，因使之生吃，渐及三四斤，又以其滓塞鼻，须臾血定。又癸未岁，予妇吐血，有医者教取生地黄自然汁煮饮之。日服数升，三日而愈。有一婢，病经血半年不通，见釜中饮汁，以为弃去可惜，辄饮数杯，随即通利。地黄活血，其功如此。地黄但用新布拭净捣汁，勿用水洗。《信效方》
●治鼻衄七蒸丸
鹿茸（七两，分七处蒸）　酸枣仁（半两，去壳）　石莲肉（半两，去心）　白茯苓（一两）　菟丝子（一两，净洗）　肉苁蓉（一两）　益智仁（一两，去壳）　北茴香（半两，青盐拌匀）
上将鹿茸切片，分作七份，以碗七只，各蒸一份。以好酒一升，每处用药一份，同浸一宿，连碗排饭上蒸，饭熟取出为度，和匀焙乾为末，以山药十两煮糊为丸，如梧桐子大，朱砂为衣。每服五十丸至一百丸，枣汤下。
●独胜散　治鼻衄。（广西计议何清之方）
镜面草（又名螺厣草，水洗擂烂）
入酒，滤去滓，取汁服。
●一金散　治鼻衄，出血过多，昏冒欲死，诸药不效。
大蒜研，左鼻贴在左脚心，右贴右，两鼻贴两脚心。
又方
好香墨，浓研，点入鼻中。
又方
生蒲黄二钱，青黛半钱，生藕汁调作一服，即验。
又方
乱发灰吹入鼻中。
●雄黄散　治鼻痔。
雄黄　北细辛　麝香
上三味为末，搐入鼻中。
又方
人中白新瓦上火逼，以温汤调服即止，旋盆内积溓垢是也。

淋闭  ***************************
●通草汤　治诸淋。
通草　王不留行　葵子　茅根　桃胶　瞿麦　当归　蒲黄（炒）　滑石（各一两）　甘草（半两）
上㕮咀。每服四钱，水一盏半，姜五片，煎八分。温服不时。
●二神散　治诸淋急痛。
海金沙（七钱半）　滑石（半两）
上末。每服二钱半，多用灯心、木通、麦门冬，新水煎，入蜜调服。
●鹿角霜丸　治膏淋。多因忧思失志，意舍不宁，浊气干清，小便淋闭，或复黄、赤、白，黯如脂膏。
鹿角霜　白茯苓　秋石　（各等分）
上为末，用糊丸如梧桐子大。每服五十丸，米饮下。
●发灰散　治血淋，若单单小便出血如尿，此为茎衄，此方主之。
乱发（烧为灰，不以多少）
上为末。入麝香少许，每服二钱，用米醋泡汤调下。治淋，以葵子末等分，用米饮调下。最治妇人胞转不尿。
●石燕丸　治小便涩痛不可忍，出砂石而后方通。
石燕（烧红，水淬二次）　滑石　石韦（去毛）　瞿麦穗（各等分）
上为末，糊丸如梧桐子大。每服五十丸，瞿麦、灯心汤下，日三服。
●瞑眩膏　治诸淋疼痛不可忍及砂石淋。
大萝卜
上切作一指厚，四五片，用好白蜜淹少时，安铁铲上慢火炙乾，又蘸，又炙，取尽一二两蜜，反复炙，令香熟，不可焦。候冷细嚼，以盐汤送下。
●沉香散　治气淋，多因五内郁结，气不舒行，阴滞于阳，而致壅滞，小腹胀满，便溺不通，大气分泄，小便不利。
沉香　石韦（去毛）　滑石　王不留行　当归（各半两）　葵子　白芍药（各三分）　甘草　橘皮（各一分）
上为细末。每服二钱，煎大麦汤调下。
●石韦汤　治心经蕴热，传于小肠，小肠热于脬中，脬屈僻而系转，诊心脉大而牢。
石韦（去毛）　车前子
上二味等分。浓煎汁饮之。其人腹胀必忍溺，好屈卧、曲膝致阴缩肿。此厥阴之证，加赤茯苓、黄耆等分，尤妙。
●犀角地黄汤　治小肠淋沥出血，疼痛难忍及治心血妄行，衄血等疾。
犀角（半两，如无真犀角以升麻代之）　芍药（二钱）　牡丹皮（半两）
上三味，为粗末。入生地黄二寸，打碎，水一盏，同煎至八分，空心服之。心血妄行衄血等疾，食后临卧服之，用丝茅根煎服。余癸丑夏，尝苦淋漓之疾，出血不已，得黄应明授此方，数服而愈。
●小便出血方
用自己头发一握，洗净，烧灰，温酒调下，一服立效。
●白薇散　治血淋、热淋。
白薇　芍药
上等分。为细末。每服二钱，用酒调下，立效。
单方　疗小遗出血条。淡豆豉煎汤服，效。
●透格散　治五淋：劳淋，血淋，气淋，石淋，热淋困危。
净白硝石（一两）
上为细末。每服三五钱。劳淋，葵子煎汤下；血淋，冷水下；热淋，瞿麦煎汤下；气淋，滑石汤下；石淋，桑白皮煎汤下。
单方　治淋疾数年不愈者，四君子汤去甘草，白水煎服。
单方　治小便出血。竹茹为末，白水煎服，甚妙。
●通秘散　治血淋痛不可忍方。
陈皮　香附子　赤茯苓（等分）
上粗末。每服二钱，水一盏，煎六分，空心服。《本草》云：陈皮利小肠。
●镜面散　治小便出血。
余顷在章贡，时年二十六，忽小便后出鲜血数点，不胜惊骇。却不疼，如是一月。若不饮酒则血少，终不能断。偶得一器清汁，云是草药，添以少蜜，解以水，两服而愈。其名镜面草，又名螺厣草，其色青翠，所在阶缝中多有之。
单方　治尿血。
香附子（为末，用飞过白矾酒下）
●定磁散　治砂石淋。
真定磁　赤芍药
上等分。为细末。浓煎灯心汤，空心，调服。
●灯心汤　治热淋疼痛。
灯心　乾柿
二味等分。锉碎，水煎服。
●信效散　治五淋。（此三方《梁氏总要方》）
赤芍药（一两）　槟榔（半两）
上㕮咀。每服三钱，水一盏半，灯心五茎煎，空心服。
●治砂石淋方
鄞县尉耿梦得梦，苦砂石淋十三年，每溺时器中剥剥有声，痛楚不堪。耿命採苦杖根，俗呼为杜牛膝者，净洗，碎之，凡一合，用水五盏，煎耗其四，而留其一，去滓。以麝香、乳香少许，研，调服之。一夕即愈。（《本事方》）
●小蓟饮子　治下焦结热血淋。
生地黄（四两）　小蓟根　滑石　通草　蒲黄（炒）　淡竹叶　藕节　当归（酒浸）　山栀仁　甘草（炙。各半两）
上㕮咀。每服四钱，水一盏半，煎至八分，去滓。温服，空心。


卷之八·虚损门  ——————————————————————————————————————————————————————————————————————————————————————————

虚损评  ***************************
评曰：虚损一证，证候多端。或大病未复，便合阴阳。或筋力疲倦，飢饱失时，用心计算，高呼大叫。或极目观书，精思文字。是致气血耗散，百病顿生。或吐衄交作。或白浊遗精，下部虚冷，洞泄下利，盗汗自汗，潮热发热。或手足厥冷。或便数溺溲，咳嗽吐痰，种种不一。或呕吐不食，日就羸黄。或饮食虽多，不生肌肉，日久月将，积微成损，气血愈微，微则衰矣。妇人产后营卫虚耗，其为虚也尤甚。大抵潮热者，不可过用寒凉之剂。秘结者，不可倍使疏泄之药。咳嗽者，不可妄施发散。咯血者，不可误以为热。是必调和卫气，滋养营血。古人所谓补肾不如补脾，所谓精气、血气未有不自穀气以为本也。治之之法，要当察其脉理，随其证候施之，治疗万无失焉。

治方  ***************************
●既济固真丹　治水火不既济，精神恍惚，头目昏暗，阳道痿弱，阴湿多汗，遗沥失精，脾胃虚怯，心肾不宁。凡肾水欲升而沃心，心火欲降而滋肾，则坎离既济，阴阳协和。火不炎上则神自清，水不渗下而精自固。常服壮阳固气，温脾益血。
北五味子　白茯苓　附子　沉香　龙骨　苁蓉（酒浸一宿。无，以鹿茸代，酥炙。各一两）　益智仁　柏子仁（去壳，炒）　补骨脂（炒）　酸枣仁（去壳，炒）　金铃子（去核，炒）　红椒（去目）　当归（酒浸）　川巴戟（去心。各半两）　菟丝子（酒浸，合研，一两半）
上为细末，酒糊为丸，辰砂三钱为衣，如梧桐子大。每服五七十丸，空心，盐酒任下。侍左王郎中熔传为上司谢大卿，暨服之，果是奇绝。
●聚宝养气丹　治诸虚不足，气血怯弱，头目昏晕，肢节倦怠，心志昏愦，夜梦失精，小便滑数，脾胃气虚。又治诸风瘫痪，半身不遂，语言謇涩，肢体重痛，寒湿气痹，或久寒宿冷泄泻，发疟寒热，下痢赤白，及肠风、痔瘻下血不止。妇人子脏久冷，崩漏，带下五色，月候不调，腹胁刺痛，血瘕血闭，羸瘦乏力，并皆治之。
代赭石　紫石英　赤石脂　禹粮石
上四味，各二两，醋淬，水飞过，搜作锭子，候十分乾，入砂合内养火三日，罐子埋地中出火毒一宿。
阳起石（煅）　肉豆蔻（面裹，煨）　鹿茸（酒炙）　破故纸（酒炒）　锺乳粉　五灵脂（酒研）　茴香（酒炒）　柏子仁　当归（酒浸，炙）　远志（酒炒，去心）　没药（别研）　白茯苓　附子（炮）　天雄（炮）　胡椒　沉香　丁香　木香　乳香　黄耆（蜜炙）　山药　苁蓉（焙）　肉桂　巴戟（各半两）　血竭　琥珀　朱砂　麝香（各三钱）
上为细末，糯米煮糊为丸，如梧桐子大，留朱砂、麝香少许为衣。每服三十丸，空心，人参煎汤或枣汤下。妇人醋汤下。（九江雷医方）
●十补丸　治诸虚不足，补元阳，益真气。
茴香（炒，二两）　葫芦巴（炒）　破故纸（炒）　苍术（米泔水浸一宿）　菟丝子（酒浸一宿，炒。各一两，以上五味用煮酒浸三宿）　大川乌（一个一两者，好醋浸三宿）　青盐（半两）　丁香（二钱）　木通（半两，用盐二钱）　好酒（一碗，煮乾）　麝香（半钱）
上为细末，用前浸药酒煮面糊为丸，如梧桐子大。每服四五十丸，空心，温酒送下。
●益中丹　益真气，补虚惫。治下焦伤竭，脐腹绞痛，两胁胀满，饮食减少，肢节烦疼，手足麻痹，腰腿沉重，行步艰难，目视茫茫，夜梦鬼交，遣泄失精，神气不爽，阳事不举，小便滑数，气虚肠鸣，大便自痢，虚烦盗汗，津液内燥，并宜服之。
鹿茸（蜜炙）　丁香　木香　茴香（炒）　山药　黄耆（蜜炙）　木通（油炒）　官桂（去皮）　乾姜（炮）　青盐　石斛　天雄（炮）　附子（炮）　鹅管石（火煅，酒淬）　阳起石（火煅，酒淬）　肉豆蔻　川牛膝（酒浸，焙）　破故纸（炒）　胡芦巴（炒）　菟丝子（酒浸，焙）　金铃子（去核）　覆盆子　熟地黄（酒浸，焙）　荜澄茄　马兰花（醋炒）　肉苁蓉（酒浸，焙）　韭子（酒浸，焙。各二钱半）　沉香　人参（各一钱一字）　麝香（三字）
上为细末，酒煮面糊为丸，如梧桐子大。每服三十丸，加至五十丸，空心，温酒服。
宋孝宗赐新安郡王吴珍，传吴武穆挺，传逆羲有提辖兼修合药局官周礼，被罪放罢，押付兴元府中军入队使唤。吴彦是时任中军统制，年三十七，患虚惫冷病，为饮酒过多，食牛冻所伤，服此药三十五年，间服养气丹，令髭鬓不白，皆此药之力。
●茸附煎丸　生精补血，益诸虚百损。（吴尚书方）
鹿茸（火燎去毛，酒浸三宿，蒸熟，焙乾）　苁蓉　牛膝（洗）　熟地黄　当归（洗）　巴戟（去心）　川续断（各四两）
以上六味拌匀，酒浸二宿，日乾，一处拌。
菟丝子（八两，洗去沙土，酒浸五日，焙乾）　大附子（炮）　破故纸（炒）　茯神（去木）　茴香（炒）　川楝子（去核。各四两）　五味子　沉香　官桂（去皮。各二两）　台椒红（炒）　木香（各一两）　杜仲（去皮，细锉，生姜汁拌和干，炒）　苍术（八两，米泔水浸一宿，洗去沙土，锉片，用葱白八两，切片，罨五宿，日乾，炒黄色）
上为细末，酒糊为丸，梧桐子大。每服五六十丸，盐汤、温酒吞下。日三二服，常服甚妙。
●腽肭脐丸　补真助阳，益壮根本。（南康严子礼方。）
腽肭脐（一对，酒煮烂用）　大附子（炮，去皮、脐）　五味子　川乌（炮）　菟丝子（酒浸，焙乾。各二两）　鹿茸（蜜炙）　麋茸　鹿角胶（各一两半）　沉香　青盐（别研）　阳起石（火煅）　葫芦巴（炒）　锺乳粉（各一两）　麝香（一钱）
上细末，用温腽肭杵烂和药，将所煮腽肭脐酒，煮山药末为糊，丸如梧桐子大。每服七十丸，空心酒服。
●腽肭脐丸　治证同前。（赵龙学方）
腽肭脐（一对）　鹿角胶　鹿角霜　麋茸（各二两）　熟地黄　胡芦巴　菟丝子　巴戟（去心）　锺乳粉　乳香　没药　当归　牛膝　苁蓉　茴香　天雄　附子（各一两）　沉香　朱砂（二钱）　麝香（一钱）
上先将腽肭脐酒浸一宿，煮烂，杵成膏。将浸药酒化麋、鹿、胶同为膏子，次下乳香、麝香、没药、朱砂、乳粉研为末，将余药修事了，研为细末，再于干钵内同研千百下，别用羊白腰子三对，羊白脊髓五条，酒煮熟烂，研为膏，用腽肭脐、鹿角胶搜拌药末，成剂得所。若稍干，打酒糊些小，同搜成剂。入臼杵三五千杵，丸如梧桐子大。窨一宿，慢火上焙乾，用无油罐子盛，纸密封上。每服三五十丸。空心，温酒下。
●腽肭脐丸　治证同前。
腽肭脐（一对）　麋茸（去毛，酒浸一宿，炙）　鹿茸（去毛，酒浸一宿，炙）　苁蓉（酒浸一宿。各五两）　当归　茯神（去灰心）　朱砂（蜜煮）　牛膝（酒浸一宿）　五味子　巴戟（去心。各三两）　青盐（炒，一两）　阳起石（酒煮一日）　沉香（各二两）　附子（三两，炮，去皮）　菟丝子（五两，净，酒浸一宿）
上为细末，用腽肭脐并鹿角胶为膏子，丸如梧桐子大。每服七十丸至一百丸，盐酒汤下，食前。
●茸附丸　治下元，补伤惫，驻颜悦色，壮筋力，去百病。
黄狗脊（一条，去两头，截作五七段，带些肉用）　硇砂（一两，研，以浆水二升调匀，方下脊骨在汁中浸三日，炭火炙乾，以汁尽令黄色，捣细后入诸药）　肉桂（去皮）　附子（炮）　菟丝子（酒浸二日，蒸，焙乾）　杜仲（姜制）　乾姜（炮）　鹿角胶（炒）　肉苁蓉（酒浸，焙。各一两）　蛇床子（炒）　胡芦巴阳起石（酒煮一日，研。各半两）　鹿茸（蜜炙，一两半）　黄狗内外肾（一付，酒煮，焙乾）
上细末，用枣肉五两，酥一两相和，杵千馀下，丸如绿豆大。日乾，每日盐汤下二十丸。（朱佐方）
●梅茸丸　补肝肾，敛肝气。
鹿茸（三两，爁去毛，酒浸一宿，炙）　乌梅肉（一两，用肥者）　沉香（三钱）　当归（二两）　锺乳粉（半两）
上为末，次入锺乳粉拌和，用羊脊髓为丸，如梧桐子大。每服五十丸，粟米饮下。
●青蛾丸
菟丝子（半斤，酒浸）　木瓜　牛膝（酒浸）　五味子（各二两）　青盐　天麻（各一两）　附子（一两，用柳木火炮去皮脐，埋三宿，姜汁浸，焙）
上件除青盐、附子诸药，俱用酒浸，洗却，用浸药酒煮糊为丸。每服五七十丸，如梧桐子大，空心，酒服。
●仙茅丸　固精，暖水脏。
仙茅（糯米疳浸一二日，一日一换，取尽赤汁，日乾，四两，磨为细末）　白茯苓（去皮）　半夏（汤泡七次。各二两）　茴香（盐炒，去盐，一两半）
上为细末，酒糊为丸，如梧桐子大，任意服。
●煮附丸
附子（八钱，重者两只，去皮脐，切片子，酒二升煮尽为度）　茴香　木香（各半两）　胡芦巴（一两，炒）
上为细末，酒糊为丸。空心，温盐汤下。腹疼，良姜汤下；泄泻，米饮下四五十丸。
●增益八味丸　滋养肝肾，益心血，利足膝，实肌肤，悦颜色。真男子卫生之良药也。此方专理肝、心、肾之血。泽泻则引诸药以归肾。
熟乾地黄（酒洒，九蒸，日乾，秤）　鹿茸（去毛，炙）　五味子（各四两）　山药（大块者，酒浸一宿）　山茱萸（去核）　大附子（一两者，炮）　牛膝（酒浸一宿。各二两）　白茯苓　牡丹皮（去骨）　泽泻（酒浸一宿。各一两半）
上为细末，用真鹿角胶半斤，锉细，入银石器中，法酒丸如梧桐子大。每服五十丸。空心，温酒、盐汤下。（朱佐方）
●秘传肉丹　养心肾，生精血，补虚损，壮筋骨，固下元。此乃肉药润补，不僭不燥，功效异常。小山厉端明常服。加仙茅、腽肭脐尤妙。
伏火朱砂（四两，研如粉）　代赭石（四两，火煅，水飞过）　鹿角胶（七两，蛤粉炒）　鹿角霜（二两）　鹿茸（七两，酒浸，炙）　白龙骨（三两，生用，水飞）　虎胫骨（四两，酥炙）　天雄（二两，炮）　桑螵蛸（四两，炒）　磁石（四两，醋淬，水飞）　牡蛎粉（四两，韭菜叶和泥煅，水飞）　附子（一两，炮）　锺乳粉（二两）　阳起石（二两，煅，水飞）　乳香（一两）　没药（一两）　沉香（一两）
上件糯米粉用酒和成饼煮熟，丸如梧桐子大。每服三十丸，加至五十丸。空心，盐汤下。一方用灵砂不使朱砂。
●既济丹　升降心肾。
磁石（好者，煅，醋淬，研碎，水飞）　辰砂（蜜者尤妙）　酸枣仁　人参（各二两）　乳香（半两）
上为细末，神麴和为丸，如梧桐子大。每服三五十丸，灯心枣汤下。不拘时候。
●既济玉关丸　治忧思过多，心肾不足，水火不能交养，神志不宁。此药壮真元，益心气，使水火既济，不生诸疾。
真辰砂（一两）　滴乳香（半两）　法酒（一升。以上三味，用银器慢火煮令极干，刮下为末，却入附子罐内）　大附子（四只，生，去皮脐，作罐子，留顶盖，将煮了辰砂等匀在附子罐内，附子肉亦入在内，有馀粉留木瓜内不妨，以原顶益定，线扎）
宣州花木瓜二只大者，中分作两片，去皮瓤，却将扎定附子四只分入木瓜内，以竹签定，用大麦坐木瓜蒸之，候两时辰，木瓜香熟，却取出附子切作片，焙乾，其辰砂别研令细，木瓜别研为膏。
补骨脂（去毛，炒）　熟地黄（酒浸）　菟丝子　杜仲（姜炒。各一两半）　鹿茸　川当归　远志　柏子仁　沉香　巴戟　肉苁蓉　牛膝　北五味子　石斛　绵　黄耆（各一两）　上件修制了同附子为细末，入辰砂、乳香末令匀，更用
山药　白茯苓（各一两）
上为细末，或只以末入木瓜亦得，打糊，同木瓜膏子上处，搜和为丸。每服五七十丸至百丸，温酒、盐汤吞下。久服腰膝不痛，小便如水，功效甚验，不可具述。
●秋石丸　益精生血，补养心肾。
秋石（一两）　白茯苓　南参　山药　川当归（酒浸。各半两）　血茸（蜜炙，二两）　龙骨（煅，半两）　大附子（炮，一只）　沉香（一钱半）　辰砂（二钱半，别研，一半为衣，一半入药）
上为细末，鹿角胶煮酒为丸，如梧桐子大。每服三四十丸，盐汤、温酒任下。
●瓜砂丹　治男子、妇人诸虚不足，心气不宁，梦寐不安，手足疼痛，腰膝拘挛，步履艰难。及治妇人脚气冲心，呕吐，药食不能下咽者，并皆治之。（蜀医何殿机复方　）
朱砂（四两，以木瓜十数个，每木瓜一个开盖去瓤，底下根铺药末少许，中以绢片裹朱砂一两，蜜拌湿，坐于其间，仍盖药末令满，仍以木瓜盖子盖定，篾签签定，纱片裹木瓜全个，不令散失，如此者二三十个，看其银合大小，坐于其中，银合上下仍铺药末，封益定，坐于银锅银甑中，勿用铁器，以桑柴烧文武火蒸七昼夜，再换木瓜药末一次，又蒸七昼夜乃止。取出朱砂一味摊乾研细，以薏苡粉煮稀糊为丸，如梧桐子大。每服二三十丸，茶酒任下。煮药在后：）
黄耆（炙）　当归　远志（去心）　柏子仁　川乌（炮）　木香　茯神（去木）　益智仁　人参　乳香　龙齿　五味子　石斛　川椒　熟地黄　麦门冬　白芍药　仙灵脾（各一两）　鹿茸（炙）　酸枣仁（炒）　附子（炮，去皮）　锺乳粉（各二两）　瓜砂（二两）
●磁石丸　治心肾诸虚不足。（湘中赵伯海妙方）
磁石（醋煅）　黄耆（蜜炙）　覆盆子　赤茯苓（去皮。各半两）　乾姜（炮）　巴戟（去心）　桂心　鹿茸（蜜炙。各三钱）　肉苁蓉（酒浸，焙乾）　牛膝（酒浸，焙乾）　川椒（炒。各四钱）　柏子仁（别研）　防风　地骨皮　远志（去心。各二钱半）　大附子（一个，炮，去皮）　大川乌（一个，炮，去皮）　紫梢花（去木。各一两）
上为细末，酒煮面糊为丸，如梧桐子大。每服三十丸，汤酒任下。妇人白带下及男子泄精加龙骨半两，海螵蛸一两，牡蛎半两，盐泥固济，火煅。
●六益丸　专补脾肾。（乃刘通真家秘方）
丁香　木香　肉豆蔻（面裹煨）　白附子（炮）　附子（炮，一两者尤妙）　血茸（酥炙）
上件各一两，为末，酒糊为丸，如梧桐子大。每服三五十丸，温酒下。
●强志丸　益心血，活肾水，治白浊。
菟丝子　熟地黄（各二两）　茯神　山药　黄耆　石莲　柏子仁　附子　远志　枸杞子　杜仲　破故纸　鹿角霜（各一两）
上炼蜜为丸，如梧桐子大。每服四五十丸，空心，酒下。赤浊，用麦门冬煎汤下。或用朱砂为衣。药名远方。（梁时发传）
●巴戟丸　治诸虚不足，真阳衰惫，服之有效。
川楝子（去核）　胡芦巴（炒）　白姜（炮）　川椒（炒）　茴香　川牛膝（酒浸，焙）　破故纸（炒）　山药　木通　肉桂（去皮）　牡蛎（煅）　附子（炮，去皮脐）　赤石脂
上等分为末，酒糊为丸，如梧桐子大。每服五十丸，空心，盐汤、温酒任下。随证加味于后：
肾厥头痛，加川芎。肺虚咳唾，加五味子、款冬花。背膊劳倦，加沉香。脾胃不和，加荜澄茄。虚疟寒热，加蜀漆叶。心神不宁，加龙齿、酸枣仁（炒，去皮壳）。
●石斛丸　治肾经积寒，丹田凝阴，小肠时痛，腰膝时冷，小便白浊，头晕耳鸣，或痰涎壅塞，身或倦怠，膈满怔讼，饮食化迟，肠鸣气走。（庐山刘立之方）
胡芦巴　荜拨　石斛　附子　巴戟（去心）　荜澄茄　茯苓　山药　沉香　鹿茸（蜜炙）
上件各一两，为细末，猪腰五味煮烂，同汁打米糊为丸，如梧桐子大。空心，米饮下四五十丸，酒亦可。
●固元丸　治元气虚弱，肾水不能滋肝木，是以子母俱虚。肝主筋，肾主骨，筋既弱则时复筋脉挛拳，此药主之。
八角茴香（炒）　覆盆子（酒浸）　茴香（炒）　白茯苓（去皮）　川牛膝（酒浸）　磁石（火烧，酒淬七次）　龙齿（煅）　补骨脂（炒。各一两）　天雄（一两，用青盐一两研入酒一盏内，泡天雄，取酒尽为度）　五味子（酒蒸，研）　菟丝子（净洗，酒蒸，研。各二两）　鹿茸（去毛）　苁蓉（酒浸一宿。各二两半）　车前子（半两，隔纸炒）　麝香（半钱，别研）　锺乳粉　川乌（炮）　附子（炮，去皮脐）　肉桂（去皮）　巴戟（去心。各一两半）
上细末，酒煮鹿角胶，丸如梧桐子大。每服五十丸至一百丸，食前温酒吞下。（宝庆张太医宗玉已效秘方）
●固心丹　益心志，壮心肾，除恍惚惊悸。
通明朱砂（三两，用生绢袋盛，无灰酒二碗半浸七日，用银石器内慢火煮令九分干，井水浸一宿，研成膏）　乳香（以人参汤研如粉，入在朱砂内）　茯神　人参（各一两半，併入朱砂、乳香膏内研）
上和令匀，入猪、羊心血和成丸，如小鸡头大。每服三两丸，煎人参炒酸枣仁汤服。食后临卧下。
●养肝丸　治养血气，壮筋骨。（梁国佐方）
白芍药　禹粮石（煅）　肉苁蓉　黄耆（蜜炙）　当归　茯神（去木。各一两）　杜仲（炒四两）　鹿角胶（炒。一两半）　川续断　柏子仁　牛膝　木瓜　石菖蒲（各半两）
上为末，醋糊丸如梧桐子大。早空心、盐汤下。
●补肾丸　治肾气不足，眼目昏暗。（出《严氏方》）
菟丝子（酒浸，焙）　磁石（火煅。各二两）　枸杞子　楮实子　车前子（酒蒸）　五味子　熟地黄　覆盆子　石斛（去根）　肉苁蓉（各一两）　沉香　青盐（各半两）
上为细末，炼蜜为丸，梧桐子大。每服七十丸，空心，盐汤送下。
●香茸丸　补虚壮阳。（出《鸡峰方》）
鹿茸（十两）　麝香（一两）
上先将鹿茸为细末，后入麝香同拌匀，以山药二两酒煮为糊和丸，如梧桐子大。每服三十丸，空心，米饮下。
●苍术丸　乌髭鬚，驻颜色，壮筋骨，明耳目，除风气，润肌肤，久服令人轻健。（出《鸡峰方》）
苍术（不拘多少，米泔水浸三日，逐日换水，候满日取出，刮去皮切片，日乾，慢火炒令黄色，细捣末）
上每一斤末，用蒸过茯苓半斤，炼蜜丸如梧桐子大。空心或临卧，温熟水下十五丸。别用苍术末六两，甘草末一两，拌和匀，作汤点之，下苍术丸妙。忌桃李雀蛤及三白。
●暖下丸　补筋骨，久服令人壮健悦泽。
破故纸（五两微炒，为细末）　胡桃仁（二两，研）　蜜（四两）
上以蜜、胡桃相和，熬如稀饧后，入药末和丸，如梧桐子大。空心，温酒下三十丸，妇人服之亦佳。
●仙茅丸　大补益，壮元阳，久服延年益寿。
仙茅　茯苓　山药　菖蒲（九节者。各一两）
上仙茅一件，不犯铁器，并锉，以法酒拌匀，于饭上蒸，以饭熟为度，日乾，为末，以枣肉和丸，如梧桐子大。每服五十丸，空心，汤酒任下。
●椒丹　暖水脏，降气明目，补骨髓，保长寿命，眉州青神县，王家累世服食方。
辰砂（一两，细研如尘）　椒（拣大粒色红者，去枝梗併合口者不用，秤一两半，以生绢袋盛）
用无灰醇浓酒浸椒袋，令酒在上三二分以来，一宿取出，空少时，入朱砂钵内掍之令匀，余者滴浸椒酒少许，又掍之，令朱砂尽为度，日子，不得用火焙，不可犯生水。
上每服五十丸，加至百丸，空心酒下。此药用生砂不僭，可久服之。
●养心丹　服之能宽神，清思全志，通神明不老。
朱砂　乳香（各二钱半）　酸枣仁　茯苓（各半两）
上为细末，枣肉为丸，如梧桐子大。空心，清净水吞下十丸。（出《鸡峰方》，用之果效。）
●平补镇心丹
天门冬　熟地黄　山药　远志　龙齿　酸枣仁　五味子　桂心　人参　朱砂　麦门冬　车前子　茯神　茯苓（各等分）
上为末，炼蜜为丸，如梧桐子大。每服三十丸，空心，米饮吞下。酒亦得。
●众妙丸　（蜀医殿机何企颜方，佳甚。）
吴茱萸　破故纸（炒）　人参　火砂　蜜砂（各一两）　北五味子　大附子（炮）　锺乳粉　肉豆蔻（面裹焙。各二两）　白茯苓（一两二钱）　鹿茸（炙，二两半）　菟丝子（捣去糠，不碎者真，酒浸，蒸，捣，秤二两）
上细末，大钵内滚一二日令匀，糯米糊为丸，如梧桐子大。焙乾，瓷瓶收，常存暖处，可与八味丸轮服。
●沉香固元散　常服为妙。
沉香　茴香　丁香　乌药　木香　川芎　巴戟（酒煮，去心。各半两）　陈皮（三钱）　胡芦巴（四钱）
上为细末。盐汤调下。此方得之蜀士，用之果验
●玉女砂　治男子妇人诸虚百损。暖下元，固阳气，暖宫肾，产后诸虚，尤宜服之。又专治虚病寒热，自汗盗汗，尤神。
此方乃潼川许德脩名医遇至人得此方，极验。
好辰砂（八两或六两或十两，用绢袋盛，若块大，打令稍小，惟红者为上，若添砂添药）　金毛狗脊（去毛）　吴茱萸　菟丝子　杜仲　瓦松古屋（瓦上青毛，焙乾去土）　熟地黄　五味子　人参　肉豆蔻（面裹煨）　桑寄生　川萆薢　芍药　巴戟（去心）　黄耆　牡丹皮（去心）　肉苁蓉　当归　茯神（去木）　茴香（洗）　远志（去心）　山茱萸（去核）
上各一两，杵在一斗瓶内，著童子小便五七升，将砂袋悬胎挂瓶中，如煮酒法，于锅内著水，亦悬药瓶于锅中，桑柴或间松柴煮五日夜，火不要急，小便不住讨添，煮令乾，日足取出，将砂袋以温水涤十馀次，又换温水浸半日，弃药不用，辰砂又洗三两次，糯米团子和丸。空心，枣汤下五粒至十粒。
●八宝妆丸　壮脾肾，进饮食，行步如飞。
八味丸　安肾丸　鹿角霜丸　菟丝子丸　固真丹　黄耆丸　茴香丸　鹿茸丸
上各买一帖，令有一两，作一处，瓷器盛，以无灰酒浸一宿，令稀稠得所，竹木槌子于净桌子上捶数千下，却加天雄一个，大附子一个，炮为末，滚合在药内，再捶千馀下，又以无灰酒再浸一宿，次日再捶数千下，丸如梧桐子大。空心，盐汤、酒下十五丸，日加二十丸至三五十丸止，以乾物压之。
●茴香丸　补气血，治腰疼，久服明眼。有验。
苍术（水浸三日，去皮，锉，焙）　杜仲（制）　破故纸　川椒（各二两）　茴香（一两一钱）　厚朴（一两）
上六件修制外，以青盐三之一，入在瓶内，酌量入水，文武火煮，水尽为度，焙乾为末，酒糊为丸。空心，酒下五十丸。
●二气散　治肾经停冷，气滞力弱。
大附子（一只，生用，不去皮脐，切作三份，为片子，令薄）　大茴香（六两，净洗过，滤干，分作三份，每份二两）
第一度，用附子一份，茴香二两一份同炒，令茴香黄色香熟，用瓦瓶盛贮，厚纸封盖，安在冷处一宿，次日除附子。以茴香为末，空心，盐酒调下。
第二度，如第一度分两炒法，存性，皆如之。但次早止，除附子一半，其一半附子同茴香为细末，如前法服之。
第三度，凡分两炒法，存性，皆如前二度之法，但次早全用附子同茴香为细末，亦如前法服之。外馀一分半附子，又可合别药用。
●金樱丸　补血。（四川老何方）
金樱子（一名山石榴，干了以新草鞋筛内擦刺令净，捶破去子，切，焙）　缩砂（一半）
上蜜丸，空心，酒或盐汤下五十丸。
●大养脾丸　补气血虚。（湘中老医陈必胜方，亲见功效。）
缩砂仁　麦芽　人参（各半两）　神麴　木香　肉豆蔻（枣肉裹煨。各三钱）　沉香　扁豆　青皮　白豆蔻仁　石莲肉　陈皮　红豆　草果子　丁香　厚朴（制。各二钱）
上为末，炼蜜为丸。粟米汤嚼下，空心，一日三服。
●大正气散　补虚快气，散腹胁疼痛。
香附子（炒）　当归　陈皮（各半两）　木香（二钱）　甘草（四钱）　白姜　白术　桂心　缩砂仁（各三钱）　大附子（一枚，炮）
上锉散。每服三钱，水一盏半，姜五片，枣一枚，煎至八分，去滓，空心，热服。（湘中陈必胜方）
●菟丝子丸　治男女虚劳，益颜色，去万病，安五脏，填骨髓，和耳目，轻身延年，最妙。
菟丝子（酒浸一宿，焙）　泽泻（酒浸一宿，略蒸，焙）　大附子（炮，去皮）　肉桂（各五两）　苁蓉（酒浸一宿，焙）　杜仲（制）　熟地黄（投水中沉者是，酒浸一宿，焙）　白茯苓（去皮）　胡狲姜（去毛，炙）　山茱萸（去核）　茴香（炒）　石斛（焙）　川续断（焙）　牛膝（酒浸一宿，焙）　荜澄茄（各三两半）　金铃子（去核）　乾姜（炮。各四两）　川巴戟（去心，酒浸一宿，焙）　桑螵蛸（蜜炙）　覆盆子　五味子　川芎（各二两半）　天台乌药（八两）
上为细末，不犯铜铁器，酒糊为丸，如梧桐子大。每服二三十丸，盐汤、温酒任下。如脚弱，木瓜汤下。
●加味大建中汤　补诸虚。
白芍药　官桂　黄耆（蜜炙）　附子（炮）　五味子　乾姜（炮）　人参　鹿茸（酒蒸）　白茯苓（去皮）　川芎　半夏　当归（酒浸）　陈皮（各一两）　甘草（半两）
上粗末。每服四钱，水一盏半，姜七片，枣一枚，煎六分，去滓，空心。
●返精丸　定心，养血，补肾。（此方得之异人）
破故纸（二两，隔纸炒令香熟）　白茯苓（一两，去皮）
上为细末，用没药半两，捶破，用无灰酒煮浸，高浸药一指许，候如稠饧状，搜成前三味为丸，如梧桐子大。每服三十粒，随食汤下。酒糊丸亦可。食前服。
●破故纸丸　治肾气虚寒，小便无度。
破故纸（十两，酒浸，蒸，酒炒）　茴香（盐炒）
上等分为末，酒糊为丸。每服五十丸，空心，盐酒下。
●升朝汤　治脉涩精血少，神气昏倦，背膊疼痛。
鹿茸　当归（各二两）　川乌　白姜（各一两）　肉桂（一两）　甘草（半两）
上㕮咀。每服半两，姜枣同煎，空心服。（三山曾太丞方）
●坎离丹　既济水火。
伏火灵砂　阳起石（酒煮）　磁石火（煅，醋淬）　锺乳粉（各一两半）　龙齿（一两，黑豆蒸）
上细末，面糊丸，如绿豆大。每服十五粒，空心，用枣汤下。
●既济丹　治心肾不交。（此方得之帅司乐人）
灵砂　阳起石（煅）　锺乳粉　磁石（煅）　鹿茸　茯神（各一两）　沉香（半两）　朱砂（一钱，为衣）
上细末，面糊丸，如绿豆大。每服二十丸，空心，枣汤下。
●黑锡丹　治丈夫元脏虚冷，真阳不固，三焦不和，上热下冷，耳内虚鸣，腰背疼痛，心气虚乏，饮食无味，膀胱久冷，夜多小便。妇人月事愆期，血海久冷，恶露不止，赤白带下。及阴毒伤寒，四肢厥冷，不省人事，急用枣汤吞一二百粒，即便回阳，此药大能调治荣卫，升降阴阳，补损益虚，回阳返阴。
黑锡（洗熔了，去渣，秤）　硫黄（透明者，结砂子）　附子（各二两）　破故纸（酒浸，炒）　肉豆蔻（裹煨）　茴香（炒）　金铃子（蒸熟，去皮核。各一两半）　木香　沉香（各一两）
上用新铁铫内，如常法结黑锡、硫黄砂子，地上出火毒，自朝至暮。研令极细，余药并杵罗为细末，一处和停入研，酒糊丸如梧桐子大。阴乾，入布袋内擦令光莹。每服五七十丸，空心，姜盐汤或枣汤下，妇人艾醋汤下。如一切冷疾，盐酒、盐汤空心下三四十丸。此方得之丹阳普照寺，乃东京药方，本人服多效。淳祐丁未，胡都承守丹阳遂得真传。
●十全饮　治诸虚百损，荣卫不和，妇人崩漏，此药有效。
人参　肉桂　白术　白茯苓　黄耆　川芎　甘草　熟地黄　当归　白芍药（各等分）
上㕮咀。每服四钱，水盏半，生姜三片，枣一个，煎七分服，不拘时。气血虚惫，加鹿茸。肺虚咳嗽，加五味子、白豆蔻、罂粟壳蜜炙，各等分。
●神仙修真丹　益精补髓，壮筋骨，明眼目，补暖脏气，去一切风。
鹿角霜（十两）　附子（五两，炮）
上为细末，以鹿角胶半升，熬化为丸，如梧桐子大。每服三十丸，空心，温酒或炒茴香汤下。
●双补丸　治下部弱，肾水冷。平补，不燥不热。（刘子寿上舍方）
熟地黄（半斤，补血）　菟丝子（半斤，补精）
上细末，酒糊为丸，如梧桐子大。心气烦躁不得睡，煎酸枣仁汤下；心气不足，茯苓汤下；气不顺，沉香汤下；肾气动，茴香汤下；小便少，车前子汤下；小便多，益智汤下；常服，人参汤下。
●固真丹　治肾与膀胱虚冷，真气不回，小便滑数。
舶上茴香（炒）　补骨脂（炒）　益智仁（炒）　鹿角霜（各一两）　韭子（二两）　白龙骨（一两，火煅，别研如粉）
上为末，以青盐、鹿角胶各半两同煮，酒糊为丸，如梧桐子大。每服五十丸，温酒盐汤下。
●补骨脂丸
唐郑相云：予为南海节度七十有五，越地卑湿，伤于内外，众疾俱作，阳气衰绝，乳石补益之药，百端不应。元和七年有诃陵国舶主李摩诃献此方，经七八日而觉应验，自尔常服，其功神验。十年二月罢郡归京，录方传之。其方用：
破故纸（十两，拣洗为末）　胡桃肉（去皮，二十两，研如泥）
即入前药末，更以好蜜炼和均如饴，盛瓷器中，旦日以温酒化药一匙服之，不饮酒，熟水调下。弥久则延年益气，悦心明目，补添筋骨。禁食芸薹、羊血。番人呼为补骨脂丸。《本事方》
●导引方　杀虫，补虚劳，令人强壮。
鸡鸣时，叩齿三十六通讫，舐唇漱口，舌聊上齿，长咽之，三过。

劳瘵  ***************************
●青蒿饮　治传尸劳瘵，不问远年日近，皆可治之，此药妙不可言。
阿魏（一份，小便先洗）　桃枝（一大握）　槟榔（一两）　青蒿　甘草（三寸）　葱白（三寸）
上件六味，以童子小便二升，浸桃枝、蒿、葱、甘草四味，煎取六合许；然后入阿魏，更煎二三沸。作二服。临服时入槟榔末半两同服。如觉恶心，必吐，吐后令心安时再服一服，其劳虫定出。送药人不可与患人对立，恐虫伤人。若男患以女人煎药，若女患以男人煎药。忌鸡犬等物触之患者。冬则三服，一年内五服，其病自尽去其根。
●辟邪丹　治久患传尸骨蒸劳，发热，痰嗽，汗出及辟一切恶梦。
天灵盖（四两，酥炎黄）　虎头骨（二两，酥炙黄）　白术（炒黄）　鬼箭（各一两）　朱砂　雄黄（各三钱）　麝香（一钱半。以上三味别研）
上末，炼蜜为丸，桐子大。每服二十丸，食前煎安息香汤下，米饮亦得。阳日合，忌鸡、犬、妇人见之。神效。


卷之九·头痛门  ——————————————————————————————————————————————————————————————————————————————————————————

治方  ***************************
●附子汤　治头风至验。
大附子（一个，生用，去皮脐）　绿豆（一合）
上同铫子内，煮豆熟为度，去附子，服豆即安。每个可煮五服，后为末服之。
●荜拔散　治偏头痛绝妙。
荜拨（一味为末，令患者口中含，左边疼，令左鼻吸一字，右边疼，右鼻吸一字，即效）
●细辛散　治偏头痛。
细辛　雄黄（各等分）
为末，少许搐鼻。
●一字轻金散　治偏正头风痛，夹脑风，眉稜骨痛，牵引两眼抽掣。疼痛迸出或生翳膜，视物不明。
藿香叶　荆芥穗　旋覆花　香白芷　石膏末（细研，水飞）　防风（各半两）　川乌（两头尖者，去皮尖，生用，二钱半）　天南星（二钱半）　川芎（半两）　草乌头（一钱半）
上十味各修事，挂日中晒乾，同捣为细末。每服只一字，食后淡茶调下。神效不可言。（丙寅候佥授之）
●抱婆丸　治男女诸虚不足，女人头风，男子气虚弱，吐痰及脚气，腰疼，下元虚冷，并宜治之。
大附子（一两一只，炮去皮）　苍术（三两，泔浸一宿）　南木香（不见火）　大川乌（去皮、尖，炮）　天麻（酒浸，炙，半两）
上为细末，酒煮面糊丸，如梧桐子大。空心，温酒、盐汤下。头风，食后葱酒下。
●细辛丸　治头痛，久不瘥。
乌梅　藁本　川芎　北细辛（各半两）　甘草
上细末，石膏半斤，研细，入、坩埚子内，火煅过，飞去石末，滴石膏水和丸，弹子大。茶、酒任下一丸，无时候。
●金花一圣散　治头风。
川芎　川乌（去皮）　白芷（各等分）
上细末。每服一字，以生葱三寸，薄荷叶三四片同煎，食后调服。
●一字散　治偏正头疼。
全蝎（八个）　防风（一分）　殭蚕（半两）　天麻（一两）　川乌（一个，炮）　南星（一个，重半两以上者，研为末，生姜自然汁和成一块，入朱砂一粒豆大，乳香一粒豆大，和南星，用文武火煨令香熟，切作薄片，焙乾）
上同为末，入麝香、朱砂各半两，拌匀。每服一字，食后，葱酒茶调下。
●硫黄丸　治头痛。
硫黄（二两，研）　焰消（一两）
上以雪糕为丸，每服二十丸，腊茶下。
●硫黄丸　治肾厥头疼，状如斧劈，痛不可忍。
硫黄　南星（炮）　石膏（飞）　焰消（各等分）
上细末，糊丸如梧桐子大。每服三十丸，空心进二服，加至四十丸。有人患头疼数月，痛致厥，不省人事，皆作虚阳上攻，又有做风气并痰治。求医于仆，诊其脉，心脉、肝脉俱洪大，遂以朱砂五苓散，用龙胆草煎汤调下二钱，一服顷刻如失。（出张氏《究原方》）
●南荆散　治头风。
南星（一个，重一两）　荆芥穗（半两）
上将南星切片，用生姜自然汁淹一夜，次早捣为饼，新瓦上焙乾，微黄，同荆芥为末。每服二钱，入修仁茶少许调服。如无修仁，建茶亦得。（定斋霍喆夫方）
又方　治头风。
杨梅皮（多用）
上为细末，入消风散、薄荷煎各一贴，若杨梅皮末多则各加两贴，合和为末，却用十分厚白梅肉杵为丸，如弹子大。每服一丸，食后葱茶嚼下。（金陵髽角杨道人方）
●治脑泻方
防风　白附子　北细辛　白茯苓　川乌　菖蒲　乾姜　香白芷　川芎　甘草节（各等分）
上为未。每服三钱，嚼生葱，白汤调下，食后服。（谢子清方）

眼  ***************************
●灵应丸　治内外障眼。
黄连（大者）　蕤仁（各二两）　太阴元精石（阴阳火煅）　石决明　草决明（各一两）　羊子肝（七个，去膜，竹刀切）
上用多年粟米饮为丸，如梧桐子大。每服二十丸，临卧时用腊茶吞下。翳膜厚者，不过一月，近者不过十日，服至七日，烙顶以助药。此方因宋公琪丞相早岁知绵州，有典史黄仁锷患赤眼丧明，梦得神人惠之。
●苍术丸　治内障。
苍术（半斤）
上一味切作片，黑豆一小升，用水二碗，煮乾，焙，研为末，糊丸。每服三十丸，空心，盐汤下。
●羌活散　治一切风热上攻，头目赤肿疼痛，昏涩眵泪。怕日羞明，赤脉翳膜。
羌活　独活　柴胡　川芎　黑参　赤芍药　桔梗　地骨皮　荆芥　薄荷　桑白皮（各半两）　大黄　山栀子仁　黄芩（各一两）
上件各生用，为㕮咀。每服重三钱，水一盏半，煎一盏，去滓，无时服。如有翳膜，加蝉蜕、密蒙花各半两。泪多，则加木贼半两。
●地骨散　治大人、小儿眼赤，或生翳膜。此心经受热所致。
地骨皮　生地黄　黑参　甘草　木通　黄芩
上等分。粗末。白水煎服。（以上二方，系何统制智大，用之有效。）
●祛风散　治一切风热上攻，眼目赤肿羞明。
大黄　黄芩　地骨皮　山栀子仁（各半两）　柴胡　元参　赤芍药　荆芥　薄荷　防风　甘草　桑白皮（各二钱半）
上为㕮咀。每服三大钱，水一盏半。赤肿，加生地黄，煎。如大小便秘涩，心胸满闷，加枳壳。
●还光散　治一切男女暴生赤白翳膜。
菊花（炒）　羌活　防风　蝉蜕（去足翅）　蒺藜（炒）　川芎　当归　甘草（炙）
上等分，细末。食后茶调下。
●茶调散　治男女头风攻注，眼目昏暗，最治睛疼。
藿香　香附子（各半两）　甘草（二钱半）
上为细末。食后葱茶调下。（此三方系潘德大，常用有效。）
●柴胡散　治眼目暴赤肿痛。
柴胡　苍术　甘草（等分）
上为末，白水煎。如头疼、壮热，则用生姜、葱煎。已验。
●黄连汤　治火眼。（广西镇干何清之方）
鹰爪黄连（七茎，去毛节）　杏仁（七粒，去皮尖）　北枣（七枚）
上用新瓦盆存贮，入水八分，以纸覆盖，慢火熬，存二三分，放在地上去火毒。候冷，存在汤瓶上，蒸温不要热。病者仰卧，令人滴药汁在眼尖角近鼻者，候口中有苦味，即是药透，如未知苦，则一面滴，数次即安。其效如神。
●春雪膏　治眼目赤肿、翳、羞明。
硼砂（三钱）　脑子（一钱）　通明朴硝（半两）
上细末，入乳钵研，再用细绢罗过。每用小钱光弦者，点津液，沾药末入目中，闭霎时，令药匀，方开眼，泪出为度。
●青金散　治眼目四季发动。
羌活　甘草　荆芥　生熟地黄　川芎　郁金　地骨皮　桑白皮（各一两）
上㕮咀。每服三钱，水一盏，煎八分，食后热服。
●当归散　治一切眼病。
川芎　菊花　当归尾　荆芥　羌活　生熟地黄　防风　乾葛　北芍药（各等分）
上粗末。白水煎，候熟，入生地黄汁数点。
●磁石丸　明目清神。
磁石（煅，醋淬七次）　白术　神麴　枸杞子　麦糵　当归　人参　熟地黄　辰砂　牛膝　白茯苓　干菊花
上等分为末，酒糊为丸。白汤吞下五十粒。（沩山初老方）
●洗眼药（黄助教方）
韶粉　防风　马牙硝　饼子铜青
上细末。每用一字，温汤调，无时洗。立效。
●龙胆膏　治远年日近翳膜遮障，攀睛瘀肉，连眶赤烂，视物昏暗，不睹光明，隐涩多泪，迎风难开，治之神妙。
炉甘石（不以多少，拣粉红梅花色者为妙，用坩埚子盛，火煅七次，入黄连淬七次）　黄连（不以多少，捶碎，以水浸一宿，滤去黄连滓，将煅红炉甘石淬足七次了，同黄连水细研，飞过，后澄在下，去上面水，暴乾再用乳钵，以蜜细嚼，罗过方可用，平秤三钱）　龙胆草（不以多少，洗净，日乾，不见火，细研为末，平秤一钱）　桑柴灰（罗过，平秤二钱）　好黄丹（罗过，平秤半钱）
上件药味同白蜜四两，一处入在一紫黑瓷器内，文武火慢熬，以竹篦子搅如漆色，不黏手为度。切勿犯生水，仍不可用铁器熬药，药成依旧用瓷器盛顿。每服如皂角子大，新汲水半盏化开，洗三日不用。每日洗数次无碍。药盏须用纸盖，不可犯灰尘。截赤目，极有神验。
●决明散　治斑疮入眼。（宁乡弯头刘氏秘方，用功效。）
草决明　青葙子　乾葛　槐花　败荷叶（水上者，一片）
上细末。食后米泔水调下。如四五十日只服此药，若日子久则眼老睛悬，却再合后药：
香白芷　香附子　连翘　甘草　蝉蜕
上为细末。二钱，水一盏，煎七分，用此汁调前药，仍忌口。
●浮萍散　治斑疮入眼，大人小儿皆可用。
浮萍（阴乾，为末）
上每服二钱，以生羊子肝半个入盏子内，以杖子刺碎，没水半合，绞取肝汁调下，食后。不甚者，一服差。已伤目者，十服差。已见效。
●苍术散　治斑疮入眼。
苍术（一两）　槐花　藁本　蛇退　防风　枸杞　白蒺藜（各三钱）　黄芩　川芎（各半两）　木贼　甘草　白菊花（各二钱）　蝉蜕（四钱）　乳香　没药（各半钱）　硬石膏（煅，半两）　乾葛（一两）
上件为细末。用白水煎，食后服。加穀精草三钱半，尤妙。
●菊花散　治痘疮入眼。
白菊花（三两）　绿豆壳　密蒙花　旋覆花　穀精草　甘草（各一两）
上为㕮咀。每服一钱，乾柿一枚，粟米泔一盏，煎乾尽为度，取乾柿食后服。
●升麻汤　治斑疮。
钱氏云：斑疮未出之初，或云疮疹，或云伤风，疑似之间，以升麻汤主之。此方通古今用之，不知医几千百孩儿矣。若欲出而不快出，身体遍热，独耳、鼻、脚梢、中指冷者，此是疮证无疑，急用升麻汤解肌为稳。若夫斑子已见，而身不大热，疮出得参差，须要托里，急于升麻汤中倍加白芍药及加南木香服之，则疮子出得齐，无倒陷之患矣。热盛而疮出亦齐者，于此时宜以消毒饮子解热为捷。药方极多，而紧切者，此三方为上。
●加味四物汤　治斑疮入目，或疮痘收后方，目有翳膜，宜用此药治之。
当归尾　芍药　川芎　苍术　白菊花　乾葛　羌活（各等分）
上每二钱，水一盏，入生地黄少许，杵碎，同煎半盏，量儿大小服之，乳食后服。忌一切动风毒物，虽愈后忌三二月方可。
●蝉菊散　治斑疮入目，或病后生翳障。
蝉蜕（净洗，去尘土）　白菊花（各等分）
上为末。每服二钱，水一盏，入蜜少许同煎，乳食后，量儿小大与之。有验屡矣。

耳  ***************************
●安肾丸　治虚弱耳聋。
安肾丸（半斤）　磁石（一两，醋煅）　石菖蒲　羌活（各一两）
上三件为末，共混合为丸，如梧桐子大。每服四五十丸，盐汤、温酒任下。
●羊肾丸　治耳重听，过于思虑，则其病尤甚，此药主之。
石菖蒲（九节者）　葱子（炒。各三钱）　羊肾（一对，以酒一升煮乾，薄切，焙乾）　皂夹（一锭，去黑皮，蜜涂，炙，去子用）　川椒（三十二杖，去目及闭口者，微炒出汗）
上为末，用蜜为丸，如梧桐子大。每服三四十丸，空心，温酒下。（九江雷制属方）
●清神散　治气壅于上，头目不清，耳常重听。
干菊花　白殭蚕（炒，去丝、嘴。各一两）　荆芥穗　羌活　木通　川芍　防风（各半两）　木香（二钱）　甘草　石菖蒲（各三钱）
上为末。每服三钱，食后临卧服，茶清调下。
●磁石羊肾丸　治风虚不爽，时有重听，或有风痹之状，并皆治之。
磁石末（二两，火煅七次，醋淬，用葱子一合，木通三两，用水同煎一昼夜，去葱、木通）　川椒（去目）　石枣（去核）　防风　白术　茯苓　北细辛　山药　川芎　远志肉　大川乌（炮）　木香　当归　菟丝子（酒浸，炒）　黄耆　鹿茸（酒浸一宿，炙。各一两）　肉桂（六钱半）　熟地黄（九蒸，二两）　石菖蒲（一两半）
上为末，用羊肾两对，去皮膜，以酒煮烂，和诸药细研，以所煮羊肾酒搅糊为丸，如梧桐子大。每服百十丸，空心，温酒、盐汤任下。已上二方相间服，却忌牛肉、鸡鸭子。（临川阮助教方）
●驴膏　治积年耳聋。
驴生脂和生姜捣，绵裹塞耳。（载《医说》，妙不可言。）
有人耳痒，一日一作，可畏，直挑剔出血稍愈。此乃肾脏虚，致浮毒上攻，未易以常法治也。宜服透水丹，勿饮酒、啖湿面、蔬菜、鸡、猪之属，能尽一月为佳，不能戒，无效。
●治耳脓方（新增）
密陀僧（一钱）　轻粉（半钱）　麝香（一字）
上为末。先以绵卷耳内脓，却掺入药末。
●麝香散　治聤耳、底耳、耳内脓出。（新增）
桑螵蛸（一个，慢火炙及八分熟，存性）　麝香（一字，别研）
上为细末，研令匀，每用半字掺耳内。如有脓，先用绵纸捻，以药掺之。
又方
干胭脂　白矾（枯过新增）

鼻  ***************************
●郁金散　治鼻中息肉。
郁金　猪牙皂角（各一两）
上用水同浸一宿，火煮透，郁金烂为度，去皂角，留郁金，焙乾，次用北细辛半两同为末。入麝香、硇砂各一钱，或半钱，拌匀，炼蜜为丸，如茶子大。食后，煎茶下。
●细辛散　治鼻齆，不闻香臭。
瓜蒂　北细辛
上等分。各细末。绵裹如豆大，塞鼻中。
●治鼻内生息肉诗
狗头骨化灰，硇砂加少许，每服搐半钱，息肉化为水。

口  ***************************
●远志散　治口疮立效。
五倍子（半两）　远志（去心，半两）
上同研为粗末。用纱罗隔过，掺少许于舌上，吐出则疮已随愈。
●独胜散　治口疮。
缩砂壳（火煅存性）
为末。掺口内疮上，即安。
●立效散　治口吻边生疮，浸淫不愈。
槟榔（火煅为末）
入轻粉傅疮上，立愈。（二方黎居士方，并试收效。）
●茱萸散　治口疮及咽痛。
地龙（去土，炙）　吴茱萸（去浮者）
上等分。炒为末。米醋入生曲，调涂足心，神效。

舌  ***************************
●饮酒喉舌生疮方　治连月饮酒，咽喉烂，舌生疮。
水中螺蚌肉
上用葱、豉、姜、椒煮汁，饮三盏，差。（《圣惠方》）
●舌无故出血方
一士人无故舌出血，仍有小穴，医不能晓何疾。偶曰：此名衄。炒槐花为末，掺之而愈。（《良方》）

齿  ***************************
●二妙丸　治齿衄。（蜀士何光甫方）
巴豆（不去壳）　荜澄茄（七枚）
上研烂为细末。绵裹，左齿痛，纳之左耳；右齿痛，纳之右。
●嘉禾散　治齿疼。
耿运管病朽齿者，疣去而齿之左右上下非痛非肿，不能嚼食，食后姜煎嘉禾散一服；次以地骨皮煎汤漱之。空心，以羊腰一对，切片不令断，以葱丝、椒子、青盐、蒺藜末固之，散二钱拌匀，擦腰子内，荷叶包，煨熟，食而愈。
●齿缝出血方
齿缝出血不止，他药不能治者，盐主之。《素问》云：盐胜血故也，《兰室宝鉴》用麦门冬煎汤漱之，亦良。
又方　治齿缝出血，盖上实下虚也。
八味丸服之而愈。
●治冷证齿痛方
安肾丸　八味丸
上相合，盐汤送下。
●白芷散　治牙疼。
白芷　血馀　川芎　百草霜　川乌　草乌　雄黄　花桑皮（烧）　朱砂　全蝎　麝香　北细辛　没药　当归
上等分。为末。每服一钱，茶、酒任下，空心。先将此药用醋调如膏，次以皂角炭火烧令烟出，却用皂角点药，搽患处，即安。
●立效散　治牙疼。
白矾（一两）　生姜（三两，切片，同白矾炒乾）　荜拨（一两，焙乾）
上等分。入烧盐少许为细末。掺牙痛处。如神。
●细辛散　治牙疼。（福州宫医王子益用此二方有效。）
北细辛　荜拨（各二钱）　白芷　川芎（各三钱）　川乌（一个）　全蝎（五个）
上六味，日乾为末。或痛，先用盐水洗净，用少许傅痛处，立效。或有热肿，即入脑子少许，和药擦之，皆效。
●退肿药
天花粉　白芷　赤小豆　郁金　荆芥　薄荷
上六味等分。日乾为末。蜜水调涂痛处。
●细辛散　治牙龈肿痛。
全蝎　白矾　北细辛叶（各二钱）　麝香（少许）
上细末。掺肿处，仍用荆芥煎汤灌漱最佳。（高州报恩新老方）
●治虫蛀牙痛方
红川椒末（三钱）　明乳香（一钱）
上同研，熔蜡丸，麻子大。每服一丸，塞孔中。
又方
红川椒末（一钱）　大巴豆肉（一粒）
上研细，饭丸，麻子大。以薄绵包，塞孔。
●治风牙痛方
露蜂房（炒）　国丹（各等分）
为末。掺患处。
●牙齿日长方
牙齿逐日长，渐渐胀开口，难为饮食，盖髓液所致，只服白术愈。（《卫生全方》）
●齿间肉壅出方
汪丞相徽之，祈门人，有宠，平日好食动风物，性尤嗜蟹，或作蟹签恣啖之。一日得风热之疾，齿间壅一肉出，渐大涨，塞口不能开，水浆不入，痛楚待尽而已。有一道人言能治此疾，丞相命医之，不日而愈。其法用：
生地黄汁（一碗）　猪牙皂角（数锭，火上炙热，蘸令汁尽为度）
上末。傅壅肉上，随即消缩。后多金与之，得此方。其婿李大夫说。
●苦参不可洁齿论
予常苦腰重，久坐则伛偻，十馀步然后能行，有一将佐见予曰：得无用苦参洁齿否？予时以齿病，用苦参数年。曰：此病由也。苦参入齿，其气伤肾，能使人腰重。后有太常少卿舒昭亮，用苦参揩齿，岁久病腰重。自后悉不用，腰疼皆愈。此皆方书所不载。（《笔谈》）
●导引方　治齿痛。
东向坐，不息四通，上下啄齿三十六下。
●针灸方　治口齿蚀生疮。
承浆一穴，在颐前唇下宛宛中。可灸。
又方　治唇吻强，齿龈痛。
兑端一穴，在唇上端，针入二分，可灸三壮。

咽喉  ***************************
咽喉评
评曰：咽喉之疾，本伤热毒上攻也。四时受热，藏心肺之间，一旦所触，上攻咽喉，所谓肾伤寒也。然其证有：单肉娥、双肉娥，有重舌、木舌、胙腮，有悬雍肿胀，有里外皆肿。甚者，上攻头面皆肿大。法先洗去口中、舌上白苔，其次扫去风涎。如此单、双肉娥可针则针，有不可针者，则用熏、掺药。退后，方依次用服药。如是木舌，服药之外，仍用掺。胙腮则用涂药，轻者但服药而自退，不须用针及药点其疮，当自消也。又有腑寒咽闭，别有治法。
●如神散　治咽喉，深在嚥下，针刀不能及者。
胆矾（纯绿者，研细如粉）
上用酸黄醋一呷调嚥下。自服不得者灌之。即时吐下稠黏痰涎，便愈。可少用，以冷水解之。（张太医方）
●油膏　治咽喉生痈，药不下及喉闭等证。
生麻油（半斤，挼皂角十锭，用生绢滤去滓）
上灌此麻油，即时疮穿，浓血吐去而愈。
●藜芦散　治咽喉。
藜芦　白矾（火煅。各三钱）　猪牙皂角（三条，蜜炙）　雄黄（一钱）　粉草　北薄荷（各二钱）
上为细末。每服少许。如喉闭塞，用竹管子吹入，即愈。
●吹喉散　治咽喉肿痛。
朴硝（四两，别研）　甘草（生末，一两）
上研匀。每用半钱，乾擦喉中。如肿甚者，用竹管子吹入喉中为佳。
●一字散　治喉闭，气塞不通欲死者。
雄黄（一分，别研）　蝎梢（七枚）　白矾（一钱，生研）　藜芦（一钱）　猪牙皂角（七锭）
上为细末。用一字许，吹入鼻中，即吐顽涎，立差。
●乳香散　治咽喉。（张太医方）
乳香　青黛　朴硝　硼砂　粉草　雄黄
上各等分。为细末。干下一字。
●白矾散　软疮。
白矾（半两，飞过）　朴硝（一钱，飞过）
上为末。铜箸点肿处，再点疮。如疮软则用药点穿。硬则用针。
●胆矾散　点疮。
胆矾（一钱，飞过）　硇砂（二钱）
上为细末。点肿处立穿，穿则用合疮口药。
●针法　用大铜箸，头秃尾带粒米许尖利，先用箸头点软疮药三两次，看疮软硬，次则用针，针则用箸尾点药少许，熟认肿处，就手针之。庶患者不觉并不至针烂好处。针讫用合疮口药。
●蓖麻散　合疮口。
蓖麻子（七粒）　焰消（半钱）
上细末，研成膏。每用少许，冷水灌，漱去之。
●南星散　掺药。
绛矾（煅）　牙硝（飞过）　南星　薄荷
上各量多少，为细末。水湿手点药，重掺肿处，须用力掺之，至痛无害，然后服药。
●半夏散　涂药
半夏　南星　白殭蚕（直者）
上各用一钱，用巴豆七粒，去皮油，合前药细研，用少许生姜自然汁调涂外面肿处。
●熏药雄黄散
雄黄（少许）　巴豆（五粒）
上细研。每遇急患不可针药者，用酒瓶装灰，坐瓶嘴下，装火一炷焚之。候烟起，将瓶嘴入一边鼻中，用纸覆瓶口，熏之，立减。
●独附煎　治腑寒咽闭，六脉微弱。
附子（一只，切成片）
上用蜜炙黄，咽甘味下。须详脉，方可用。
●防风立效散　治咽喉。
柴胡　升麻　牛蒡子（炒）　全蝎　石膏（生用）　乾葛　赤芍药　甘草（各一两）　北防风　郁金　薄荷叶　半夏（泡）　赤茯苓　北细辛　川芎　羌活（各半两）　桔梗　荆芥（各二两）
上粗末。每服四大钱，水一盏半，葱头一个，煎一盏，食后卧时温服，滓合煎服。忌酒毒物。候发散后，又相间服《局方》解毒雄黄丸。（湘中朱国学家合施方，往往辄效）
●治走马喉闭塞不通方
白殭蚕（炒，半两）　甘草（生，一钱）
上为末。姜汁调灌，涎出立愈。
又方
白矾（一两，入巴豆二十一粒，捶碎去壳，同煅矾枯，去巴豆）
上用矾为末。一字吹入喉中。
又方
焰消　枯矾末（一钱）
上含化，或吹入鼻中。口内出血，以新水濑而愈。
●治缠喉风方
白矾　铜青（等分）
为末。一字，吹入鼻，即愈。
●治咽喉闭塞不通方
马屁勃（煎浓汁，灌之）
又方
巴豆（二三粒，去壳捶碎）
上摊纸上，卷作卷，插入鼻，一头以火烧，借气即通。
●治喉痹方
元公章少卿说：开德府士人携仆入京，其一日忽患喉痹。胀满气塞不通，命在顷刻。询诸郡人云：惟马行街山水李家可看治，即与之往。李骇然曰：证候危甚，犹幸来此，不然即死何疑。乃于笥中取一纸捻，用火点著，方才烟起吹灭之。令仆张口，刺放喉间，俄吐出紫血半合，即时气宽能言，及啖粥饮掺药傅之，立愈。士人甚神其技，后还乡里，村落一医偶传得此术云：咽喉病发于六腑，如引手可探及，刺破瘀血，即已。若发于五脏，则受毒牢深，手法药力难到，惟用纸捻为第一。然不言所用之意。后有拾得其残者，盖预以巴豆油涂纸，故施火即著，藉其毒气，径赴病处。（《类编》）
又方
急以皂角去皮子，生用为末。
上以箸点在肿处，更以醋调药末涂项下，须臾破，少血出，即愈。
又方
以皂角汁，麻油灌，未吐，再服之。
●治舌肿　用釜下墨舌下，取效。
●郁金散　治咽喉至重者。
郁金（二枚）　白殭蚕　鸭舌胆矾（各半两）　全蝎（二个）　山豆根（二钱半）　猪牙皂角（五片）　雄黄（一钱）　巴豆（二七粒，七粒同矾火煅用，七粒去油生用）
上为细末。每服半钱，新汲井华水如两茶脚多，调令稀稠得所，时复嚥下。如口噤，以巴豆油纸捻成条子，烧烟搐鼻，自然口开。却以酸黄子醋调，用鹅毛拂患处，痰涎出为度。如觉不快，更进无害。
●治喉痈方
杨立之自广府通判归楚州，喉间生痈，既肿溃而脓血流注，晓夕不止，寝食俱废，医者束手。适杨吉老求赴郡守，招立之两子走往邀之。至，熟视良久，曰：不须看脉，已得之矣。然此疾甚异，须先啖生姜片一斤，乃可投药，否则无法也。语毕即出。子有难色曰：喉中溃脓痛楚，岂宜食生姜？立之曰：吉老医术通神，其言不妄。试取一片啖，我如不能进，则屏去无害，遂食之。殊为甘香，稍复加益至半斤许，痛处已宽，满一斤始觉味辛辣，脓血顿尽，粥饵入口，了无滞碍。明日招吉老谢而问之。对曰：君居南方，多食鹧鸪，此禽好啖半夏，久而毒发，故以姜制之。今病源已清，无服他药。予记唐小说载：崔魏公暴亡，医梁新诊之曰：中食毒。仆曰：当好食竹鸡。梁曰：竹鸡多食半夏苗，盖其毒也。命捩生姜汁折齿灌之，遂复活。甚与此相类。（《类说》）
●巧匠取喉钩方
咸平中，职方魏公潭州有数子弟，皆幼。因相戏以一钩竿垂钓，用枣作饵，登陆钓鸡雏。一子学之，而误吞其钩至喉中，急引乃钩，以须逆不能出，乃命之，堵医不敢措手。魏公大怖，令人遍问老妇，必能经历。时有一老妇九十馀岁，言：亦未尝见，此切料有智识者可出之。时本郡有一莫都料，性甚巧，令见魏公。公呼老妇，责之曰：吾子误吞钩，莫都料何能治之？老妇曰：闻医者，意也。其莫都料曾水中打碑塔，添仰瓦，魏公大咍亲属，勉之曰：试询之。公遂召莫都料至，沉思久，言要得一蚕茧及大念珠一串，公与之。莫都料遂将茧剪如钱大，用物权四面令软，以油润之，仍中通一窍，先穿上钩线，次穿数珠三五枚，令儿正坐开口，渐添引数珠，捩之到喉，觉至系钩处，乃以向下一推，其钩其下而脱，即向上，急出之，见茧钱向下，裹定钩线须而出，并无所损。魏公大喜，遂厚赂之。公曰：心明者，意必巧也。意巧者，心必善医。（《名医录》）
●食鲤鱼骨鲠方
滁州蒋教授名南金。因食鲤鱼玉蝉羹，为肋骨所哽。治哽药，如象牙屑，用之皆不效，或令以：
贯众（不以多少）
上浓煎汁一盏半，分三服并进，连服三剂，至夜一咯而出。因戏云：此管仲之力也。（《名医录》）
●治哽以类推方
治哽之法，皆以类推，鸬鷀治鱼哽，磁石治针哽，发灰治发哽，狸虎治骨哽，亦各从其类也。


卷之十·妇人门  ——————————————————————————————————————————————————————————————————————————————————————————

调经  ***************************
●红花散　治妇人、女子经脉不通。如血膈者，二十服效。
好红花（细擘）　苏枋木（捶碎）　当归
上等分。㕮咀。每用一两，以水一升半，先煎花、木，然后入酒一盏，并当归再煎服半升，分两服，空心，食前，温服。
●千金失笑散　治室女经脉不通。
当归尾　没药
上等分。每一大钱，炒，红花酒面北呷之。
●防风散　治女人经脉不匀，气血壅滞，肺有风热，遂令遍身瘾疹，红紫成片，肌肉顽痹，皮肤粗涩，或时瘙痒。
北防风　川当归　赤芍药　牛蒡子（各一两，炒）　荆芥穗（一两二钱）　蝉蜕（七钱半，去土）　生地黄　香白芷　甘草　白附子　白殭蚕（去丝）　何首乌　乌蛇肉（酒浸，去皮骨，焙乾，秤。以上各半两）　紫参（七钱半）
上件为细末。每服三大钱，加至四五钱，温酒调下。如不饮，以蜜汤调服，终不若酒之有功。
●神授散　调妇人经药，专治室女月经不调，变生百病。
谁家女子深闺里，荣卫不调阻经水。
神仙有药救世人，兔使成劳滞魂鬼。
当归芍药蓬莪术，神麴麦糵并青橘。
三稜一味最深功，能破血瘕与血积。
七味细罗温酒下，壮者二钱少者一。
一方　留神麴作糊，丸如梧桐子大。
●大圣散　治小产下崩不止，忽大渴，饮水则吐，药食不进，命在须臾。一医用后药，一服吐住。
荆芥末半钱，合大圣散，用白汤点服。
●聚珍丸　治妇人小产后虚羸，百节疼痛，不进饮食，百药不效者。
艾煎丸　卷柏丸　茴香丸　乌鸡煎丸　巴戟丸
上五药合作一药，盐汤温酒任下，兼服沉香荆芥散。
●加味四物汤　治妇人经候不通，口乾头晕。严医云：此肝血热证。
四物汤加菊花，煎服立效。
●归芎丸　治妇人月候不通。
陈皮　当归（各三两）　延胡索（一两）
上细末，糊为丸。每服五十丸，米饮下。

胎前  ***************************
●铁罩散　安胎孕。
缩砂（一斤，和壳炒六七分焦，去壳用仁）　香附子（二两，炒）
上为细末。食后白汤点服。如胎动出血，用阿胶艾叶汤调服。
●阿肢散　安胎孕，治腹痛或下血水。（张氏《究原方》）
桑寄生（七钱半）　阿胶（十两，炒）　艾叶（二钱半）
上㕮咀。每服四钱，水一盏半，煎热服，不拘时。
又方
芍归汤加桑寄生，半水半酒煎服。
●安胎散　治妊娠从高坠下，或为重物所压，触动胎气，腹痛下血。
缩砂（不拘多少，于熨斗内炒令热透，却去皮，取仁研）
上为细末。每服二钱，热酒调下，艾盐汤、米饮亦可，不拘时。信庵赵太师亲授此三方，用之果有奇效。
●六物汤　安胎和气，腰腹疼重，恶露频下。（大衍方）
阿胶（炒）　糯米（炒）　黄耆　川芎　当归　熟地黄（酒洗，焙。各等分）
上粗末。生姜三片，葱白一个，水一盏半，煎七分，空心服。
●瘦胎饮子　自九月十月服此，永无惊恐。
香附子（炒，四两）　缩砂（炒，三两）　甘草（炙，一两）
上细末。米饮调二钱。（三山曾太丞方）
●良姜汤　治妊娠卒中恶，腹痛闷绝。
良姜　莪术（各等分）
上细末。温酒调下。
●育胎饮子　治妊娠胎动不安，或腰腹疼痛。
覆盆子　阿胶（蛤粉炒。各三钱）　桑寄生（艾叶炒）　白芍药　当归　人参（各二钱）
上㕮咀。每服四钱，水一盏半，糯米百粒，煎至八分，去滓。食前服。
●芎藭散　治妇人胎动下血不可忍。
桑寄生（半两）　芎藭　当归（各一两）
上为末。每服二钱，酒水各半，煎服。
●克效散　治漏胎。
五倍子（一味为末，酒调下）
又方
用莲子房消化，以面糊丸，汤酒任下。
●加味佛手散　治妇人妊孕三月，忽然心腹胀痛，下血两小块。医者意其已下血讫，必无胎了，腹复胀痛如前，服夺命丹、琥珀散，其胀痛尤甚。遂服佛手散加枳壳见效。（粱国佐方）
●罂粟汤　治妇人妊娠痢疾，里急后重，百药不效。
罂粟壳　甘草　乌梅
上等分，㕮咀。白水煎服，立效。
●枳壳散　治孕妇不省人事，谓之子癎。
滑胎枳壳散，生藕汁调下。无藕，则用萝卜汁、生姜汁亦可。
●治产内小便不利，心腹胀满
葱白（五寸）　灯心　麦门冬（各少许）　荆芥（七穗）
姜五片，水二盏，煎一盏，不拘时。非时发热，变成风气，攻手足抽动，用金银耳环并姜枣煎，温服。伤寒鼻塞，用葱白五寸煎。
●神应散　治妊娠临产腹痛成阵，眼中见火。（新增）
香白芷　百草霜（等分）
上细末，研匀。每服三大钱，以童子小便、米醋各少许，指研成膏，热汤调服，连进二服，即下。
●护胎法　治妊娠时气热病。（新增）
干浮萍　朴硝　大黄（炒）　蛤粉（炒）　兰根
上为末。水调三钱，贴脐上。安胎解燥热极妙。

催生  ***************************
催生论
窃谓妊娠之要，可虑而难治者三，其不必虑而不必治者一。惑先人之言，泥卜巫之说，或因梦想而有疑；或因见闻而致危疑之念，食息不忘，则心气失所主矣。夫心主血，血不调则神伤，神伤则临产之时岂复宁谧？此其可虑难治者一也。妇人女子性最执恋，又多暗损，不知事体，或畏产育之多，私求毒药，欲为逐去之举，不思此等自有定数，设逐而坠去，则固幸也。逐而不动，未免忧惧日增，或至泣涕，蹙额朝暮，以死自危。夫和气致祥，乖气致异，临产之时岂复有美证者？或去血而胞干，或心虚而神乱，此可虑而难治者二也。临在产时，务在使人不觉，切戒挥霍以生异变。活血药当进于腰腹疼痛未甚重之先，催生丸、散当进于腰腹趁痛不可忍之后。勿久坐以伤胞；勿惊思以动血；粥食频进，使飢饱适中；扶护行立，使筋力不疲；勤用醋炭，庶使产母鼻不绝醋气；勿进酒药，产母乘虚而易昏；房户周密，无诸秽恶，则产理安全，无复他患；偶然自恶，经延三五日，亦未见其为害也。惟不经事之人，及有人家久无产育，一时不能谙历，临事之时，又无老成人，多成挥霍，未痛甚而药已交进，稍痛增而喧鬨仓皇，致信看待人妄用手法，惊触元气。或奔心而不下，或破膜而伤枕，遂致子母俱毙，繄谁之咎？若此类者，良医束手，药石无功，此其可虑而难治者三也。凡产育之后，儿身一下，即服小黑神散，或用童子小便调七宝散，又其次如琥珀散，其衣即下。今人多于产后不暇吃药，只以本发令其咀嚼，心恶呕哕，衣亦即下，此亦良法。衣或未来，停宁稍久，恐疲产母之力，宜急切断脐带，以小物系坠其子，气脉既不潮，胞当自萎缩而下。纵虽淹延数日自坏，产母心怀安泰，亦不害人。此其不必虑而不必治者一也。今之人，每每视三可虑而难治者，则蹈之以不觉。以产后衣不即下不必虑，而不必治者往往仓皇无措。看生者，至于缪庸无知，妄用手取法，则非惟衣断不下，而母亡者有之矣！岂不甚可痛也。夫《产经》云：母生子讫，血流入衣中，为血所胀，治之稍缓，胀满腹中，上冲心胸，疼痛喘急，必致危困，盖为不断带而言也。断带迟则有此证，只宜进夺命丹、活血丹及黑神散，亦自然缩下，必不杀人。产后母已虚乏，宫户倾损，正恐药食少入，而阴冷下乘，亦自足以致血冲、血晕之疾。看生不知，又欲用手探取以损其腹，家人设用虚言，则未害也。愚庸者得于传闻，真谓手可探取，令产母心内惊缩，百无一活，可不为之哀痛者。请复以余所亲见者验之。庆元丙辰春，本邑城上周氏生女，经一时而衣不下，其姑为断带、洗儿。周氏贫且愚，不暇他问，即汲水自洗。越七日，绩间忽堕下一拳大如破衣状而血裹之。前后见效，如此不一而足。壬戌之夏，先子捐馆，适后妣张氏有遗腹数月，哀摧大变，已自耗伤气血，及期产讫，而衣偶未下。予适在二百里外，一日夜奔走抵本家，轻信里妪妄用手取法，已不可救，痛愤彻骨。思不孝之咎，无以自赎，因遍阅产科，犹未载衣下不可以断带，而无必死之证。愿罄所见校勘诸方，以告来者，然犹未敢自以为是，遂于是年十二月二日，默请于天地神祇，如予有一虑之得，则乞明示梦响，以决所疑。是夕梦及亡妣，居一室，如官府直舍，据床卧病，侍者环侧，余经营药饵以进亡妣，便觉甦醒，旁有一人云：可谓孝子耳。间闻直舍外有数道士步虚声而寤。是用殚心竭虑，敷陈肺肝，上以寓无穷之哀，下以救无穷之失。凡事之屡效，敬缕数之，使睹者之易信。言之不文，使观之易悟，有识之士幸无诮焉。此论不知何人所作，但见其说甚通。（梁国佐传）
●朱砂丸　催生救危急。
朱砂（半两，研）　乳香（一两，研）
上为末，须用端午日取猪心血丸之，如梧桐子大。每服一丸，乳香汤下。立产。
●催生汤　妊妇欲产，痛阵尚疏，难产经二三日不生，胎死腹中，或产母气乏委顿，产道乾涩，才觉痛密，破水，便可服：
异功五积散
上细末。每服一大钱，温酒下。若觉热闷，以新水调白蜜服。或㕮咀，入醋一合煎。能饮者加酒半盏。近代名医以五积散易名催生汤，用之多验。黎景仁以为：若寒月用之，甚为的当。隆暑之时，恐难轻服。不若以五苓散用葵子、灯心煎汤调下，却暑，清魂，滑胎，易产。所施辄验。如胞浆先破，则胎干难产，用白蜜、生麻油等分，浸以热酒令得所，顿服。胎气既润，即分娩矣。（出黎氏《简易方》）
●麝香散　治产难横逆生。
麝香（一钱）　盐豉（一两，用青布裹，火烧令红，以乳钵研）
上为细末。取秤锤烧红，淬酒调下。
●二仙膏　救妇人产难，横生，倒产，一切危险不能产及死胎不下者。亲试有效。
真麻油　好白蜜
上二味各半盏，煎沸，急取起，候温作一服，即时下。
又方　催生。
蛇蜕皮（一条，烧灰，存性）　榆白皮（煎汤，调下）
●催生神验散胡氏（《经效方》）
产妇坐草时，取路旁旧草马一只，用鼻络小耳绳烧灰，温酒调服。如得左足者男，右足者女，覆者儿死，侧者有惊，自然理也。此药似非切要，催生极验。
●下死胎方
治胎死腹中，用芎藭为末，熟水调下。
又方
下死胎，用朴硝为末，以二钱，温童子小便调下。
又方　单桂饮下死胎。
肉桂（为末）
上每用麝香当门子一粒，同研，温酒调服，须臾，如手推下。

产后  ***************************
●黑龙丹　治妇人产后一切恶患诸疾垂急者，妙不可言。
当归　五灵脂　川芎　良姜　生乾地黄（各二两）
上各净洗，锉，入砂合内，以赤石脂泥缝，再用纸箸盐泥固济，以炭十斤，煅通红，候取看如黑糟色，乃药成也。细研，再入百草霜五两，硫黄红老色者，滴乳香各一钱，花乳石、琥珀丸，烧通赤，以生姜自然汁、无灰酒各一合，童子小便半盏，搅调，投药于中，研化顿服。产后垂死，开口灌之；难产者，服之立生；血气攻冲，灌者即下。（此方张提举得之戴教授，屡有效验。）
●血竭散　治产后败血冲心，胸满气喘，命在须臾。宜服此。
真血竭（研）
上细末。三钱，温酒调服。病势危笃者，尽二两可活一人。凡产后败血冲心，皆因恶露不下。始则胸中微满，动加喘急者为难治。《产宝》所载诸方，皆无如此药神速。宜久蓄之，以备急用。
●醋墨法　治产后破血。
才产，用好真松墨半铤，火烧赤，投醋中，如此三遍，地上出火毒，研，罗细。每服半钱，淡醋汤调服。
●百草霜散　治产后下血不止。
细面（微炒）　百草霜
上二钱，用无灰好酒调服。极妙。
●团参散　治产后恶血未尽，浑身憎寒发热。小腹搅刺疼痛，心气膨胀，不纳饮食，面目虚肿，脚手浮肿，耳聋，眼晕，腰痛。
乾姜（七钱，炒）　苍术（炒）　天仙藤　甘草　川乌　北白芍药　北细辛（各一两）　麻黄（去节）
上㕮咀。每服三钱，姜五片，枣一枚，荆芥七穗，水煎七分，通口服。病者只吃白粥及猪肝。此药临产断手却服三日，赶恶血尽毕，亦可以暖药补之，即用后青枣散养新血。（此方乃黄常卿家本）
●柑皮汤　治产后发渴，经脉过多发渴者亦治。
柑子皮（焙乾）
上为末。白汤调三钱许服。其效莫述。《千金方》云：产后发渴，速觅柑皮。（甲子岁赵冀公传于金陵）
●榴附饮　治产后泻。
酸石榴皮（米醋炒）　香附子
上二味，为末。每服二钱，米饮下。
单方　治产后虚汗。
防风（不以多少，麸炒赤色）
为末。煎猪皮汤下。
●双俱散　治产后腰痛。
石菖蒲（一两）　当归（半两）
上为末。每服三钱，热酒调下，空心。
●乌药散　治产后腹痛。
天台乌药　杜当归
上为末。豆淋酒调下。
●白及膏　治产后鼻衄。
白及
上为末。冷水调，敷在纸上，贴鼻心而效。后用灯盏数只，热汤煮过数时，更替覆顶心。刘司传云：有奇效，殊不可晓。
●枳术汤　治产后心腹坚大如盘，水饮所作，名曰气分。
枳实（一两半）　白术（三两）
上㕮咀。每服四钱，用水一盏半，煎至七分，去滓服。
●治产后咳逆方
石莲子（十个，炒熟）　丁香（十粒）
上细末。用水三合，煎十数沸，温服。
●孤凤散　治产后闭目不语。
白矾（末）
熟水调服。
●没药散　治产后百疾。
没药　血竭（各等分）
上细末，每服二钱，用童子小便合酒半盏，煎一沸，温调下。才产一服，上床良久再服，其恶血自循下行，更不冲上，免生百疾。（《梁氏总要方》）

血气（附：诸痛）  ***************************
●十味养荣汤　治妇人气血不足，脐腹疼痛，月水不调。
熟地黄（酒洗）　黄耆（蜜炙。各二两半）　牡丹皮（炒）　五味子　肉桂（去皮）　白芍药（炒）　白茯苓（各一两）　当归（酒浸）　川芎（各一两半）　甘草（七钱，炙）
上㕮咀，煎服。
●没药散　治妇人血气疼痛。
没药　红花　延胡索　当归
上等分，细末。酒并童子小便下。
●四神散　治男子、妇人一切气痛不可忍者。
白芍药　良姜（煨）　甘草（炙。各一两）　香附子（一两半，炒）
上为末。每二钱，酒调服，煎亦好。水泻，紫苏、生姜煎。赤白痢，米饮下。
●活血饮子　治妇人血气冲心。
当归　菖蒲
上二味，等分。为细末。酒调下一钱。
●香桂散　治妇人血刺心腹疼痛。
当归　肉桂（各等分）
上为末。每服二钱，水一盏，入醋少许，煎七分。空心，热服。
●通膈散　治妇人心腹刺痛，寒热往来。
蓬莪术　延胡索　北芍药　当归　川芎　甘草　牡丹皮
上等分，细末。每服二钱，姜酒调服。
●分经散　治妇人血气心痛及遍身手足疼痛，及经血不通，并皆治之。
红花　苏木　乳香　没药　败姜　姜黄　当归　芍药　川芎　木通　甘草　蓬莪术（煨）　生地黄　延胡索　牡丹皮　凌霄花
上为细末。每服二大钱，空心，温酒调下。一日三服，加血竭、玳瑁尤佳。（湘中黄应明三世业医，用之有效）
●大乌金丸　治妇人心腹刺痛，身体疼痛，产前恶心，产后恶露不下，疼痛不已。如经盛行，则去白芷、延胡索。
当归　熟地黄　白芍药　川芎　附子　肉桂　沉香（各一两）　延胡索　粉草　香附子　乳香　缩砂仁　败姜　白芷　蒲黄　姜黄　槟榔（各半两）　白茯苓　丁香　白术（各二两）　没药　人参（各二钱）
上细末，酒糊为丸，如弹子大，百草霜为衣。每服一粒，当归酒下，或嚼姜嚼下，或作梧桐子大，则加丸数，真有奇效。
●延胡索散　治妇人血气攻心，痛不可忍，并走注。
蓬莪术（半两，麻油煎，乘热切片子）　延胡索（二钱半）
上细末，淡醋汤调下，空心。
●加味建中汤　治女人虚败腹痛。
用黄耆建中汤加当归、琥珀、木香煎，见效。
●神保丸　治妇人小腹痛，服诸药不愈，遂服：
神保丸利数行而愈。又有妇人小腹痛，服经进金露丸而愈。此不可不知。
●神功八味丸　治中年妇人气冲心，小腹痛，饮食不纳，脉沉紧，左尺虚，遍药不效。（梁国佐方）
苏子降气汤下八味丸。（此药自合方好）
●加味四物汤　治经候不调，腹中疼痛，或脚气冲心。
四物汤（加）　琥珀（煎见效）并醋一合煎，立效。
单方　治妇人遇月经来则小腹痛，脚膝疼，遍服药不效。
香附子（半酒半醋浸，焙，又浸炒）
上为末，或为丸。任空心下。病犹未除，后用艾胶汤加少许附子并此药服。（梁国佐已效方）
●香附子饮　治妇人真心痛。（大范张医方）
良姜（麻油炒）　苍术（盐炒）　香附子（石灰炒。各等分）
上为末。用灯心煎汤，空心，调下。
●加味四物汤　治妇人慾念不遂，心膈迷闷刺痛。
四物汤一贴加橘红、香附子、延胡索各半两

血崩  ***************************
●二妙散　治妇人血崩。
平胃散、四君子汤各二贴，先合煎数服，然后吃后药。
●三灰散
败棕　棕皮　桂木叶
上化灰存性，每服二钱，酒煎至七分，空心服。要为丸，酒煮糊丸，黄丹为衣。
●四神散
胡椒（四粒）　血柏树根（嫩者，一两）　甘草（半两）　细叶禾瓯根（一两）
上㕮咀。每服二钱，酒煎三沸，通口服。大忌鸡、鸭子及一切毒物。三方得之周道人，亲见其医数人，不可以草药轻之。
●五倍散　治血崩奇绝。
五倍子（半生半熟）
等分，为末。冷水调二钱，空心服。
●荆芥散　治血崩年深，只一服即效。
荆芥根（瓦上焙乾焦，存性）　茴香（各等分）
上为末。每服三钱，温酒调下。（丰泉梁国佐方）
●独胜散　治血崩累收效。
防风（去芦，不以多少，炙焦黄色）
上为末，酒糊丸。空心，日二服。
单方　治妇人月崩，诸药不效。
五灵脂（十两，用酒淘去砂石，熬成膏）
上入神麴二两，为丸。每服三五十丸，空心，温酒下。兼服四君子汤加肉豆蔻并和气药。
●平胃散　治血崩，遍医不效，一道人用后药服者有效。
平胃散，但其中厚朴一味焦炒如煤，其馀制度并依本方。
单方　治血崩不止。
定器碗碟不拘多少，极细为末。
上以糯米糊为丸。每服二三十丸，米饮下。
●加味平胃散　治妇人脾血不固，崩漏。
平胃散五贴，用酒煎马兰草，空心点服。
●玉芝散　治血崩。（桂制属经验方）
香附子（半生半熟）　代赭石
上为末。用酒调下。大瘕崩者煎服。
又方
感应丸约二寸长，用猪连贴二寸长，剖开，安感应丸在内，湿纸裹煨，待熟细嚼，无灰酒下。甚妙。
●加味佛手散　治血崩。
佛手散加蒲黄，服之取效。
●如胜散　治血崩。
棕榈（烧）　乌梅　乾姜（各一两，并烧灰存性）
上细末。二钱，乌梅汤调下，空心服。久患三服愈。
●没药散　治妇人月信退出皆为禽兽之状，似来伤人，先将绵塞阴户，只顿服：
没药一两馀。
作丸散皆可服，即时愈。（出张氏《鸡峰方》。）顷有庄妇病此危甚，其夫来告急，录此以与，旋即痊。

带下  ***************************
●小阴丹　治妇人赤白带下，月候不调，诸虚不足。
当归　白芍药（各四两）　白术　茯苓　藁本　白芷　延胡索（各一两）　熟地黄（酒蒸）　牡蛎（草鞋包，煅。各半两）　人参　没药（各二钱）　甘草（炙）　南木香（各一两）　赤石脂（煅，七钱）　大附子（一两，炮，去皮脐）　蚕退纸（烧，以多为贵）
上细末，炼蜜为丸，如弹子大。每服一丸，空心，酒服。
●石脂散　治白冷精带下，阴挺脱出，或青黑黄白弹下攻痛，腹闷，头旋，眼晕，耳聋，啾啾痰上壅。
赤芍药（四两，炒）　乾姜　香附子（二两）
上细末。每服三钱，空心，酒下。如带赤冷，即用陈米饮下。煎阿胶艾汤尤妙。若要顺气加茴香。
●白芷散　治妇人带下，肠有败脓，淋露不已，腥秽殊甚，遂至脐腹更增冷痛。此盖为败脓血所致，卒无已期，须以此药排脓。（载《本草衍义》）
白芷（一两）　单叶红蜀葵根（二两，即单答古梅根，无则以苏木节代之）　白芍药　白矾（烧枯，别研。各半两）
上细末，同以蜡丸如梧桐子大。空肚，米饮下十丸或十五丸。候脓尽，仍以他药补之。
●黑附散　治血海虚损，淋沥不断，心腹疼痛。或产内用力过度，或产内使性气，或食生冷。
乾姜　乌梅（各一两）　棕榈（二两，烧存性）
上细末。每服三钱，陈米饮调下，煎乌梅汤下，亦得。如血过多，阿胶、艾一块，水一盏，煎至七分，空心服。

众疾  ***************************
●增损四物汤　治妇人诸疾。
当归　白芍药　川芎　熟地黄（各五两）
上为锉散。每服三钱，水一盏半，煎八分，去滓，无时通口服。
孕妇下血腹痛，加艾叶、阿胶一分，煎。
产后虚弱，血脏不调，口乾渴饮水，加瓜蒌、麦门冬各三钱用。
腹痛，恶露不下，加当归、芍药各一钱，或加没药。
血崩不已，加地黄、蒲黄各一钱。
因热生风，加川芎一钱，柴胡半两。
身热脉大、项强，加柴胡、黄芩各二钱，或加茯苓煎。
大便秘涩，加大黄二钱，桃仁一分，炒。
泄痢，加桂、附子各一钱。
寒热，加乾姜、牡丹、芍药各一两。
呕吐，加白术、人参半两。
腹胀满，加厚朴、枳壳（实）各一钱。
虚烦不得睡，加竹叶、人参各一钱。
渴，加知母、石膏各半两。
水停心下，微吐逆，加猪苓、茯苓、防己各一钱。
虚烦，状似伤寒，加人参、柴胡、防风各二钱。
以上并用水煎服。此法大治产前、产后众疾如神。
加防风、熟乾地黄各一两，治男子、妇人诸般风气毒疮。
加地骨皮二两，白茯苓一两，治男子、妇人骨蒸劳气。
此方乃善养守元气。得之巢先生，大有神效。高道贵云：患风疾及浑身燥痒，以四物汤青汁调消风散甚妙。
产前漏胎，加艾、阿胶、糯米煎。性热加荆芥煎服，即愈。
治妇人慾念不遂，心膈迷闷刺痛，每服一帖，加橘红、香附子、延胡索各半两，煎。
治经候不通，腹中疼痛，或脚气冲心，加琥珀煎见效。并醋一合煎立效。
治妇人血旺脚痛，加五加皮煎服。
治妇人血热生疮，加地骨皮、香附子煎服。
治妇人经候不通，口乾、头晕，是肝血热，加菊花煎服，立效。
治妇人百病。吴兴周端仁云：加吴茱萸。若阳脏少使，阴脏多使，有验。
治妇人臂疼，又如瘫痪，是血证，加红花煎服，效。
●绎皮丸　治妇人百病，大有效验。
当归（四两，净洗，好酒浸一宿，漉出，焙乾，再浸，酒尽为度）　赤芍药　人参　白芍药　肉桂（去皮）　白术　益智仁　白薇　五灵脂　附子　陈皮　青皮（各二两）　牡蛎（煅）　赤石脂　香附子（去尾、尖）　延胡索　牡丹皮（去木）　苍术　败姜　荆三稜　蓬莪术　刘寄奴　艾叶　泽兰　生地黄（干）　熟乾地黄（各四两）　蒲黄（三两，隔纸炒）　雄黑豆（十两，丸小者）
上件将苍术、败姜、陈皮、青皮、荆三稜、莪术、刘寄奴、艾叶、泽兰、小雄豆等十味，用好醋煮药，候黑豆烂熟为度，醋少又添煮为佳，焙乾，和众药为细末，以醋煮面糊为丸，如梧子大。每服四五十丸，空心，姜酒或艾醋汤下。有孕不可服。
●薤白汤　治妇人血虚劳倦。
鹿角胶　当归　黄耆　肉桂　乾地黄　石斛　木香　白术　白茯苓　鳖甲（醋炙）　秦艽　川巴戟　柑子皮（各一两）　牡丹皮　天仙藤　甘草（各半两）　人参（二钱）　枳壳（三钱）
上㕮咀。每服三钱，水一盏半，生姜九片，薤白三寸，煎七分，去滓，空心服。
●归艾丸　治妇人平生无子，服之屡验。（蔡相药方）
生地黄（一斤，净洗）　生姜（一斤，净洗，各用砂盆研烂，如交加散法，淹一宿，银器各炒乾，入后药）　白芍药　白茯苓　延胡索　当归（去芦，浸。各二两）　熟艾（三两，醋调面成饼，甑上蒸熟，焙乾）
上除艾叶外，各焙乾为末，入前件地黄、生姜作一处，炼蜜丸如梧桐子大。每服五十丸，空心，酒下。一日三服。
●小黑神散（又名胜金散）　治产前产后皆可服，大能活血定痛，消逐利积，亦治横逆。
香白芷（炮，半两）　百草霜（细研，二钱半）
上二味和匀。每服二钱，醋汤热服。如横逆，用童子小便、好醋各一茶脚，百沸汤四五分服。一方：等分白芷，生用。

腰胁痛  ***************************
●虎骨散　治妇人腰上实肉处痛不可忍。
虎骨散，用麝香酒调服，遂安。
●芍药汤　治妇人胁痛，凡药不进。
香附子（四两，黄子醋两碗，盐一两，煮乾为度）　肉桂　延胡索（炒）　白芍药
上细末。每服二钱，沸汤调，无时服。常一妇人年八十馀，忽两胁痛甚，服此而愈。

头痛  ***************************
●灵砂丹　有妇人头痛，恶风发热，六脉沉取无根，浮取却有，医者谓之虚证。
灵砂丹，以人参一二两，银铫煎汤，空心下十粒，五更又下十粒，天明则愈矣。
●加味补虚汤　治妇人头痛，发热多汗，六脉虚细，尺脉或绝。作血虚治之，服后药见效。
术附汤加川芎先服，十全汤加附子次服。又服鹿茸丸、内补丸、芎藭汤、神术散。
●芎归汤　治妇人头晕痛，诸脉平和，惟肝脉独弱，预见崩疾来，此血虚头晕。
芎藭　当归
上㕮咀。煎服。

呕吐  ***************************
●开胃丸　治妇人呕吐不止。（出《圣惠方》）
半夏（三两，汤泡七次，以生姜三两，去皮，同杵令烂，焙乾）　白豆蔻（去皮）　白术（炒）　陈皮（去白。各一两）　人参（一两半）
上为细末，生姜汁煮枣肉丸。每服三十丸，米饮下。
●厚朴丸　治妇人胃冷，呕吐不下食。
厚朴（三两，去皮）　附子（三两，去皮，锉如豆）
上以生姜汁一升，水五合，煮令汁尽，焙乾，杵细为末，以酒煮神麴为丸。每服三十丸，无时温酒下。

发搐  ***************************
●鹿茸丸　治妇人虚弱，服刚剂太过，发搐。刘立之云：肝血不足，为刚剂所燥，故令搐溺，今服鹿茸丸，数服而愈。
●乌金散　治妇人诸般发搐。（三山曾医方）
真川墨乃松烟也。磨酸醋，缓缓啜两呷，即效。
有妇人产后头摇，目不开，服之便住，次用豆淋酒一味封过一宿，次日两服好。
●红花四物汤　治妇人臂疼，又如瘫痪。刘立之云：是血证。四物汤加红花煎服，见效。

便秘  ***************************
●八味丸　治妇人大小便秘涩，更数医不效。刘立之云：此血弱不能荣养脏腑，津液枯涩。遂服八味丸数服而愈。

怒气伤肝  ***************************
●橘归丸　治妇人肌肤手足俱有血线路。此怒气伤肝，血失常经，所以如此。服后药两日无事。
橘皮（二两）　当归（一两）
上为细末，蜜丸。温酒下。

脚气  ***************************
●三圣散　治妇人脚气。遇发吐水至一桶，粥药不下，医用三圣散见效。
生料五积散　治中汤　嘉禾散
上三药合而为一，随意水煎服之。阴证，方可用。
脚气冲心（见血气类。）

病奶  ***************************
●奶痈疮
黄瓜蒌（一二个，连皮、穰子，锉碎）
上用无灰酒一二升，于沙瓶内煮，存一升，去滓，时时温服，酒尽再煮滓服；如觉初时便服此药，即时痛止，更不成疮。如已成疮，服之其疮自穿，其痛自止。
●奶结硬
凡未成疮，才觉肿硬作痛，以葱早熨之。其法：用中样小海味瓶口宽者，以炭火入瓶内，上以热灰填满，平瓶口，以葱叶及葱白捶损，令遍覆瓶口，以手帕子裹定倒执，将瓶口向肿处，任意轻轻熨之，有验。（肖贡元方）

六甲胎神禁忌图  ***************************
（衡阳上官宅施）
产母禁食
凡妊娠经五个月，食兔肉，儿缺唇。食雀肉，儿目盲。食鸭子，儿倒生。食鳖肉，儿项短。食驴肉，儿过月。食乾姜蒜面，令胎不安。
逐月胎神
正月床（一云房及酉方）
二月户（一云窗及未方）
三月门（一云堂及巳方）
四月灶（一云卯方）
五月身（一云丑方）
六月灶（一云仓屋及亥方）
七月碓磨（一云子方及巳方）
八月厕（一云窗户及未方）
九月门（一云房及酉方）
十月户（一云卯方）
十一月灶（一云炉及丑方）
十二月床（一云房及亥方）
逐日胎神
寅申日（炉）　巳亥日（未）　子午日（碓）　卯酉日（大门）　辰戌日（鸡牺）　丑未日（厕）
生子所向吉方
子午卯酉日，向西南方。辰戌丑末日，向东南方。寅申巳亥日，向西北方。
逐月安产室吉方
阳月宜天德方。阴月宜月空方。
藏胎衣方
正　二　三　四　五　六　七　八　九　十　十一　十二
天德方：丁　坤　壬　辛　乾　甲　癸　艮　丙　乙　巽　庚
月德方：丙　甲　壬　庚　丙　甲　壬　庚　丙　甲　壬　庚
月空方：壬　庚　丙　甲　壬　庚　丙　甲　壬　庚　丙　甲
生气方：子　丑　寅　卯　辰　巳　午　未　申　酉　戌　亥
游魂占：床　房　帐　炉　箱笼　门　床帐　房　帐　炉　箱笼　门


卷之十一·小儿门  ——————————————————————————————————————————————————————————————————————————————————————————

辨小儿虚实  ***************************
面红如桃花色，大粪黄稠，小便清澈，手足和暖，乃表里俱实，其子易养也。不宜服药、搌唇口，亦不可服镇心凉药，恐伤动脾胃，呕奶、粪青而生惊掣。
面红色，乃为童颜，外实也。大粪黄稠腻，内实也。不宜服药也。
不宜服凉药有七
足胫冷，腹虚胀，粪青色，面㿠白，呕奶乳，眼珠青，脉微沉。
不宜服热药有七
足胫热，两腮红，大便秘，小便黄，渴不止，上气急，脉紧急。
小儿惊风二证，方书中未尝分析详细。盖惊自惊，风自风，当分别而治疗之。世传通言热极生风，殊不知寒、暑、燥、湿之极，亦能生风。见儿作搐，不察形气虚实，便用牛黄、朱砂、脑、麝之剂，以致不救者多矣。盖真气者，元阳也。其药性温则固养元阳；冷则败伤真气。故宜用温中下气药治之。（以上并宿州陈氏方论）
形色歌曰
火色红伤寒，青惊白色疳，黑时因中恶，黄即困脾端。

惊  ***************************
●辰砂丸　治咳嗽，安惊，化痰。
辰砂（研，一半为衣，一半入药）　白矾（枯）　白附子（炮。各半两）　南星（一两，去皮脐，切作片，再用雪水煮，焙乾）　大半夏（一两半，汤七次，生姜自然汁作饼，炙）
上细末，糯米粉煮糊为丸，如小绿豆大。每服二十丸，腊茶薄荷汤下。余长雏感患三年，服之而愈。
●蜈蚣丸　治惊风。
白附子　天南星　赤脚蜈蚣　防风　半夏
上锉碎诸药，掘地一小窍，用炭火煅约半日，一日尤好。地脉透热，入黄子醋在窍，八分满，随倾诸药入，醋煮之，用瓷碗一只快捷盖住，以泥封四围，至次日相对，方取出焙乾，碾为末。用豶猪心血研烂，同蜜炼熟为丸，不拘丸子大小。用薄荷汤下。仍量小儿大小投药，馀年七岁感患，得此方而愈，神效巨言。
●龙齿散　治小儿惊悸夜啼。
龙齿　茯苓　白附子（炮）　蝉蜕　甘草
上等分，细末。每一小钱，薄荷汤下，临卧服尤佳。
●防风导赤散　治小儿初惊。
生乾地黄　川木通　防风　甘草（各等分）
上生用，㕮咀。每服三钱，水一盏，竹叶少许同煎。
●宁神膏　后用此药。
茯神　朱砂（各一两）　麦门冬（去心，半两）　麝香（一分）
上碾细，炼蜜为小饼子。每服一饼，临睡同薄荷汤化服，一夜一服。二方，何统制智大云：昨在江州日，儿子偶有惊作，遂访一老医，求药剂服三服，随即痊愈。遂师问之，渠云：三代小儿科，家传只有四五药加减，愈人无数。且如惊搐多是热证，若首先便用惊风药白附子、全蝎、殭蚕、川乌之类，便成坏证。家中惊药只用导赤散加北防风，进一二服，导去心经邪热，其搐随手便止，次服宁神膏。是家传此本，自后常以二药救人，取效甚多。
●羌活膏　祛小儿惊风，定惊。
羌活　防风　川芎　茯神（去木。各二钱）　茯苓　白术　白附子（炮）　殭蚕（姜汁炒。各一钱）　全蝎（半钱）
上为末，炼蜜为丸。每服紫豆大。麦门冬薄荷汤化下。
●羌活丸　治风热。化痰，安惊。
羌活　荆芥穗　甘草　桔梗（各半两）　白术　白附子（炮）　川芎　防风　茯苓（各二钱）　朱砂（二钱，一半入药，一半为衣）
上为细末，炼蜜为丸，如皂子大。每服一丸至两丸，薄荷汤化，如涎盛加腊茶汤下，此方最稳。
●防风天麻散　治惊风，头疼。
防风　天麻　川芎　白芷　甘草　川乌（一个，炮）　麻黄（去节）
上等分，细末。葱蜜汤下，薄荷汤亦可。如惊搐，加全蝎一个，乌蛇肉尾、白附子、麝香各少许，羌活煎汤下，无不效者。伤风，加零陵香、羌活。

疳  ***************************
●六神丸　治小儿诸疳极妙。
木香（湿纸裹，炮）　黄连（去须）　神麴（炒）　川楝子肉　芜荑　麦糵（炒）
上等分。为细末，豶猪胆蒸熟为丸，如麻豆大。每服三四十丸，看儿大小加减。不飢不饱服。
●芦荟丸　治疳气羸瘦，面色萎黄，腹胁胀满，头发作穗，揉鼻咬甲，好吃泥土，寒热往来。目涩口臭，齿断烂黑。常服长肌肉，退黄，杀虫，进乳食。（新增）
干蛤蟆（去肠肚）　大皂角（各一两，二件烧灰存性，为末）　青黛（二钱半）　芦荟　麝香　朱砂（各一分）
上合研匀，用汤浸蒸饼为丸，如麻子大。每三岁儿三十丸，温米饮汤下，不拘时，以儿大小加减。
●治疳劳　四肢小腹大者，毛发落，面黄，小便似泔，大便烂，思饮食者是。（新增）
雄猪肉（五斤重，使好石灰掺一日洗去石灰，置在新砖上使物盖一夜，用糟燠）
吃效后，服利水饮。
治五疳黄瘦，不生肌肉，肚胀多筋，头发焦黄，不思乳食，粪中有虫，米穀不化，小便如油，睡中盗汗。（新增）
芦荟（二钱）　使君子（七个）　木通（炮，一钱）　槟榔（炮，一钱）　黄连（去须，炒，二钱）　芜荑（炒，去膜）　雷丸（锉，炒，一钱）　青皮（炒，一钱）　龙脑草（炒，一钱）
上件为末，雄猪胆汁蒸过为丸，粟米大。每三十丸，饭饮送下。
●六妙丸　治疳积。
保童丸　芦荟丸　化虫丸　肥儿丸　六神丸　蚵蚾丸
上各一贴，合和为丸，随儿大小加减服。（湘中翁仁寿方）
●酢汤丸（新增）
南星　乳香　滑石　白丁香　青黛（一钱）　轻粉（二钱）　金银箔（五片）　巴豆（十六粒，去油、心）　锡末（先将水银安纸上溶入手，挪碎）
上为末，糊丸如粟米大。每三十丸，薄荷汤下。疳积，酢汤下；胀满，茴香汤下；赤白痢，甘草汤下；疟疾，桃柳枝汤下。
●三圣丸　治疳。（新增）
黄连（三钱）　使君子（二钱）　木香（半钱）
上为末，糊丸。米饮空心下。
●龙胆丸　治小儿疮病发热。（新增）
龙胆草（去芦）　黄连（去须，炒）　青皮（去白）　使君子（去皮，炒）
上等分为末，猪胆汁和为丸，如小豆大。每服二十丸。以意加减，临卧服，熟水下。
●肉枣丸　治小儿因疳而疮侵口鼻。
肉枣（两枚去核，入青矾如核大在内，以火煅存性，为末）　麝（少许）
油调涂。亲用有效。
●黄连散　治小儿头上疳疮。
羯羊胆一枚，用盏子，掰开倾胆汁在盏内，看汁多少。入好麻油如胆汁许，以干竹煎令香熟，入鹰爪黄连细末，调令得所，傅疮上。曾用有效。

积  ***************************
●丁香丸　治积热伤寒。
乌梅（一个，切片，用土瓦焙乾）　丁香（三个）　缩砂仁（四个，去壳）　巴豆（二个，去壳，用簳子叶包，打碎去巴豆油，入钵内研烂）
上除巴外，为细末，入巴豆研匀，却用研细百草霜和匀。面糊为丸，如小绿豆大。一岁一丸，米饮下。积块不妨常服，有功。
●六味三稜丸　旷明仲云：五六个月小孩儿未吃穀食，有癖积者，保安丸太重，只服此六味为佳。
莪术（煨，锉）　三稜（煨）　神麴（炒）　麦糵（炒）　青皮　陈皮
上等分。为细末，水煮清糊为丸。熟水下。
●丁皮散　治小儿脾积疼痛，有效。
丁皮　白术　茯苓　青皮　陈皮　良姜　缩砂　神麴　麦糵　甘草　真桂心
上各等分，为末。烧盐汤点服。
●褐丸子　治伤食膨胀。（新增）
萝卜子（炒）　莪术（炮。各一两）　胡椒（半两）
上末，糊丸绿豆大。每十五丸，不拘时，煎萝卜子汤下。
●五积丸　治疳劳诸积。（新增）
南星（去风积）　川郁金（去热积）　巴豆（去油食积）　肉桂（去皮冷积）　殭蚕（去惊积。等分）　使君子（为末）
上面丸粟米大。萝卜子煎汤，空心下。

热  ***************************
●解肌汤
麻黄（去节，半两）　人参　川芎　北芍药　独活（各半两）　前胡（一分）
上㕮咀。每一钱，水半盏，姜一片，薄荷一叶，煎三分，去滓。三岁以下，二岁以上，一服作二服。
●人参羌活散
川独活　羌活　柴胡　川芎　白茯苓　人参　甘草（各一两）　前胡　地骨皮　桔梗　天麻（酒浸，炒。各半斤）　枳壳（一两，去穰，面炒）
上㕮咀。每服一钱，水半盏，姜一片，薄荷一叶，枣半枚，煎三分。疮疹未发之先，亦可服二方，极稳。
●羌活散　散风邪，止惊搐，退热解肌。
羌活　粉草　天麻（生）　茯苓　川芎（各二钱）　荆芥穗　白殭蚕（炒）　白术　白附子（炮，各一钱）　桔梗（二钱半）　防风（一钱半）　全蝎（半钱，去刺，炒）　朱砂（半钱）　天南星（一字，熟炮）
上为细末。薄荷汤下。如伤风鼻塞，流清涕，葱白煎汤下。或嗽气促，桑白皮煎汤下。常服白汤亦可。
●和解散　治小儿四时感冒寒邪，壮热烦躁，鼻塞多涕，惊悸自汗，肢节疼痛及痘疮已发未发，皆可服。
羌活　防风　川芎　人参　乾葛　升麻　甘草
上㕮咀。每服三岁小儿一钱，水三分盏，生姜半片，枣子半个，同煎二分，去滓服，不拘时候。
●小麦煎汤　治小儿夹食夹惊伤寒，正受伤寒，咳嗽，夜热昼凉，伤风、疮疹之疾，大效。（刘道夫方）
麻黄（半两，去节汤泡）　白术（炮）　乾葛（三钱半）　白茯苓　甘草（各二钱半）
上㕮咀。入麦子二十一粒同煎。一方用葱白二寸煎服。
●天麻散　治小儿伤风，鼻清涕，鼻塞，咳嗽，身热，并皆治之。
天麻　防风　甘草　川芎　羌活　白芷　麻黄（去节）
上等分，为细末。葱汤，食后服。
●木香散　能和表里，通行津液。
木香　大腹皮　官桂　前胡　陈皮　丁香　诃子　人参　半夏　赤茯苓　甘草　缩砂（各三钱）
上为粗散。每服三钱，水一大盏，生姜二片，煎至六分，稍热空肚服，量儿大小，以意增减。
●甘露散　治惊风，潮热不退。（新增）
寒水石　石膏　防风　荆芥　薄荷　甘草
上为末。每服半钱，用井花水下，或薄荷汤调下。
●桃花散　治惊风，潮热烦闷。（新增）
天竺黄　白茯苓　朱砂　脑麝
上为末。每一字，薄荷汤下，一日二服。

脾胃  ***************************
●观音散　进食神效。
白扁豆（微炒）　石莲肉（炒，去心）　人参（焙。各一分）　茯苓（一钱半）　神麴（二钱，炒）　甘草（炙）　白芷　木香（炒）　黄耆（捶碎，蜜水拌炙。各一钱）
上为末。每服婴孩一字，二三岁半钱，四五岁一钱，用水一药注或半银盏，枣子半个，煎十数沸，服。
●六君子汤　治脾虚胃弱，生风多困。
人参　白术　茯苓　甘草　半夏曲　没石子
上等分，为末。水七分盏，入冬瓜子少许，同煎。
●长生丸　宽上实下，补脾治痰。（以下并出宿州陈氏方论）
木香　槟榔　枳实（炒。各一两）　丁香　半夏　缩砂　肉豆蔻（各三钱）　全蝎（二十个）
上除肉豆蔻外，七味为细末。次入肉豆蔻，研为细末。饭糊为丸，黍米大。一周儿服五十丸，随乳汁下，粥汤亦可。
肚空服讫，候半个时得吃乳食，日进两服，量儿大小以意增减丸数。吐乳食者，胃中有冷也；乳食不消化者，脾虚也；大便酸臭气者，饱伤也。此三项并宜多服长生丸妙。
●醒脾散　治慢惊，吐泻不止。（新增）
肉豆蔻　槟榔（各一个）　胡椒（二十四粒）　茯苓（一钱）　木香　藿香（各一钱）
上为末。每一钱，用水一盏煎，温服。

吐泻（附：痢疾）  ***************************
●丁香散　治小儿吐乳、伤食。
丁香　石莲肉　枇杷叶（生姜自然汁炙熟）
上等分，细末。米饮汤调下。
●白术散　治小儿呕吐，兼治冷痢。常服此药，调理三焦，大进饮食。
白术　丁香　肉豆蔻（面裹煨）　陈皮　甘草
上等分，细末。白汤调下。慢惊沉困，冬瓜子煎汤下。若见水即吐，进药不得，吐止，用枣子点药干吃。
●调中散　治小儿。调气主脾及治吐泻。
人参　白术　茯苓　甘草　诃子（煨）　陈皮　木瓜　白扁豆（炒）　黄耆（蜜炙）　木香　罂粟子（炒）　乾紫　苏叶
上等分，为细末。白汤点服。
●藿香散　治小儿脏腑不调，作泻青黄黑白，乳食不消，粪中有冻如鸡子清，兼暴泻如水。其证肚痛，微热，面唇黄白，此药治之。慢惊或偏坠、红肿、内吊，紫苏汤调下三五服，痛止，宜用此药。
陈皮　藿香叶　厚朴（姜制）　枳壳（去油）　甘草
上等分，为细末。陈米饮调紫苏汤下。粪中有黄白冻子，木瓜并白梅去盐煎汤下。如痢止用枣子煎汤下，大能和胃进乳食。此是小儿常服药。
●塌气丸　治小儿脾虚，腹胀或疳泻黄瘦。
木香（二钱半）　青皮（去穰，一两）　荜拨　胡椒（各半两）　全蝎（五个，去毒尖）
上为极细末，调醋糊和丸，如黄米大。一周儿服五十丸，用乳汁下，粥汤亦可，肚空服，服讫候半个时，得吃乳食。日进二服，量儿大小以意增减。（宿州陈氏方）
●地榆散　治诸般泻痢，血痢尤佳。
地榆　诃子　甘草
上等分。细末。盐米汤调服。
●大理中汤　治小儿吐乳，下痢不止。
大理中汤入雪糕作细丸。米饮下。（湘中陈伯尹用之有效方）
●豆蔻散　止泻。（新增）
肉豆蔻（一个，面裹煨）　青皮　陈皮　木香　白术　甘草（一钱）　草果（一个）
上为末。米饮下。

疹痘  ***************************
疹痘劝戒文
小儿疹痘，盖因在胎时食母血秽，生下口有馀血，生婆取去不尽，啼发声则入腹，遇天气温热，搏动而发。所以大小皆须一出。若遇久晴暄暖，间有病此，其未病者，可预服三豆汤，能令不发。
此乃热病。热极生风，或发惊搐，但当通心散热，切不可投冷惊药及著艾。盖灸则火助热炽，投冷惊药则毒气内伏，反为大害。
人多用升麻饮，然当明其已发未发之说。方其身热，昏睡，皮肤无迹，疑二之间，谓之未发；及其结痂，有诸般热证谓之已发。此二证可服亦不可多。若才有形迹，及疮未乾，谓之正发，则不可服。盖升麻性冷比犀角，服多必致陷伏，动脏腑，况未必有穿者。
最忌诸般臭秽，煎炒油烟，父母行房等犯触。未发而触则毒气入心，闷乱而死；已发而触则疮痛如割，以至黑烂。切宜禁戒，仍烧带诸香，及打醋炭以防之，不可以田舍儿不忌为常法。
医书有饮酒法，为天寒气怯者设。若天热气旺，则不宜饮，饮多则发疮斑烂、大渴、泄泻。本草云：酒乃酝酿而成，有大热毒，此是热毒病，岂可又饮热毒物。
病此者多不服药，岂知未敢。已发则合解散，正发则合活气血。若依此，非惟出疏，亦易干敛，仍免后虑。若不依此，则邪盛疮密，收亦费力，馀毒为患，致便生血痈、疽、疥、痨、赤眼、咽喉、口疮之类。
病若经日，请医至，当先说病源，然后诊视，庶无差失。东坡言之详矣！医家亦当遵《活人书》未诊先问之说。况此病腥臭，其肯详视者几何人哉！克隽家世，讲习疗病垂三十年，熟视此弊，今撮方书要法以为劝，使无夭枉之失幸矣！（卢陵范克隽伯英施）
邵倅刘开国大任奉施小儿痘疮保主方并论
多有人不会医小儿痘疮，今具捷法印施，如信用之者，但保十全。
大凡小儿未见出疮，先觉发热，而大便闭，小便赤，未审委为痘证者，但与升麻葛根汤及十神汤，以解轻其肠胃中之热毒。
若痘疮既分晓，却有三证：一曰好证，二曰常证，三曰危证。今逐项具之。疮不透而肚实者，可泡紫草汤，量大小与之，能解毒透肌，若肚滑者不用服。
好证：
若乳食与大便如常，或一日一次，或两日一次通者，此为好证。不须服药，亦自愈。如要服药只平和，不冷不热，自保十全。
常证：
出痘疮而大便闭，小便赤者，此是常证。可多服升麻葛根汤。若大便闭，至三日不通者，于葛根汤加陈皮一钱，紫苏叶数片，煎与服之数次。又过日不通者，宜以：
●四顺清凉饮子
熟大黄　赤芍药　大甘草　真当归
上四味等分，煎与之服，一岁儿，且服一钱重，若未通，渐加半钱。若五岁儿已上，每服二钱重，若未通，更略加之，但要大便通，毒气出即安。
危证：
出痘疮而腹泻不已及小便清者，此为危证。
生料四味理中汤加藿香叶数片及米三十粒，浓煎，与之频服。待泻止。若多服而泻不止者，即于理中汤内加好附子少许，与之；或又不止，则附子更略加多；或又不止，只得更向上用药救之，乃得生也。
人家小儿出疮，为父母者切忌色欲，不得熬油，不得出厕，仍须忌食一切毒物。
●活血散　治大人、小儿痘疮已出、未出，烦躁。
北芍药（不以多少）
上一味为细末。白汤调下。此药大能活血，止痘疮胀痛屡用屡效。（湘中黄子发方）
●紫草饮　治痘疮欲发未发，或未透者。
紫草　北芍药（去芦）　麻黄（去节）　当归　甘草
上为㕮咀。白水煎服，无时。
发痘出后一向作热，服升麻散。（新增）
山栀子　柴胡　黄芩　赤芍药　甘草　升麻　乾葛
上㕮咀，薄荷汤同煎。
●人参散　治疹痘。（新增）
麻黄（二钱）　芍药　荆芥　白茯苓　人参　甘草（一钱）
上为末。每半钱，薄荷汤下。
●瓜蒌散　治欲出痘疹。（新增）
瓜蒌　贝母　荆芥
上为末。用紫草同煎，连三服。

杂病  ***************************
吊疝
●茴香散　治小儿吊疝，大人膀胱疝气病。
荆三梭（炮）　茴香（炒）　甘草　没药
上等分，为末。煎吊藤汤调下，葱汤亦可。（湘中黄子发方）
●桃仁汤　治吊疝幼雏，服之取效。
木馒头（切碎，用葱炒）　桃仁（盐炒）
上二味等分，细末。每服二钱，温酒下。
●治偏坠吊疝方
正气散一贴，入吊藤煎服，即愈。
单方　治小儿外肾肿痛。
生地龙放土瓦上研如泥，涂患处。妙。
又方
生地黄　甘草（各等分）
为末，煎服。立效。
又方
五苓散煎萝卜子，煎汤调下即愈。（吉州彭履仲方）
●治小儿肾缩方　思村王氏之子，生七日两肾缩。一医云：以硫黄、茱萸研大蒜涂其腹，仍以菵草、蛇床子熏之，遂愈。盖初生受其寒气而然。
●立苏散　治小肠气。（新增）
蜴蜥（九个，去毒）　马兰花（二钱，水浸一宿）　木香（一钱）　没药（半钱）　胡椒（为末）
上麝香酒下。
●香附丸　治膀胱疝气，外肾肿痛。（新增）
牵牛（炒）　香附子（炒）　石燕（煅红，酒浸，研）　巴豆（七粒，同牵牛炒，去巴豆）
上末，为丸。用蓖麻汤下。
●治吊气方（新增）
钩藤　乾姜　甘草
上为末。汤点下。
●治百二十日内阴囊肿　如柿大者。（新增）
大黄　黄芩　黄连　黄柏
上等分。烧留性，为末。以雄猪胆汁调抹，服则消毒散血。
口舌
●傅涎膏　治鹅口、木舌。（新增）
黄丹　腻粉
上为末。用蜜调蒸两次，睡时以鹅毛傅舌上。
●透冰散　治胸膈热，口内生疮。（新增）
朴硝　龙粉　甘草（一钱）上末。乾掺入口内。
●治口疮方（新增）
鸡子黄　梧桐子
二味烧灰，刷入口中。
●金花散　治口疮，潮热，呷疾。（新增）
雄黄　牙硝　郁金　甘草　瓜蒌　乾葛
上为末。一字，新汲水、薄荷水调下。
●生下满月以前麻口（新增）
粉草（为末）　国丹（煅，少许）
搅匀，蜜糖调，刷舌上。
●重舌（新增）
真蒲黄
为末，乾掺。
腮颊
●磨风膏　治赤肿胎毒在腮颊上。（新增）
蓖麻（去壳）　雄黄（一钱）
上先将雄黄碎研，却将蓖麻同匀研，水调搽肿处。
●搜风散　治腮下肿。（新增）
大戟　甘遂　大黄　槟榔　牵牛（炒，一钱）　青皮（半钱）
上为末。每一钱，用蜜汤下。
脐病
●治小儿脐血出方　小儿初生未满月多啼叫，致脐中出血。
白石脂末，贴之即愈。未愈，微微炒过，放冷再贴。仍不得剥揭。
●治小儿脐久不干方
当归为末，著脐中，频用自差。有一小儿病脐湿出脓及清水者，一傅干。后因尿入，疮复病，又得傅，愈。
●五灵丸　治脐风。（新增）
南星　五灵脂（一钱）　草乌（为末）
上用羊胆汁调，贴之。
耳
●竹屑散　治聤耳出脓汁。（新增）
蛀竹屑　坯子　麝香　白矾（煅，一钱）
上为末。吹入耳内。未用药时，先将绵子缴了脓汁，方用。
丹疮
●治小儿诸般丹毒方　出《大衍方》《十便良方》
赤小豆（不拘多少）
上一味细末。以新汲水调，鹅毛拂上。大妙。
●防风散　治小儿身疮。
防风　大粉草（各一钱半）　川芎　荆芥　牛蒡子　连翘（各一钱）
上为细末。每服二钱，水一盏，煎五分，空心服。风丹，加薄荷下。
又方
以连翘煎下四君子汤。
单方　治小儿头疮。
白胶香
为细末。入轻粉少许，乾掺。如湿用油调。


卷之十二·痈疽门  ——————————————————————————————————————————————————————————————————————————————————————————

痈肿脉证出林氏《类次脉经》  ***************************
脉数，身无热，内有痈也，腹无积聚，身无热，脉数，此为肠有脓也。薏苡附子浆汤主之。
诸浮数脉，应当发热，反而洒淅恶寒，苦有痛处，当发痈毒或有赤肿，皆此证候。
脉微而迟，必发热，弱而数，为振寒，当发痈肿。
脉浮而数，身体无热，其形嘿嘿，胸中微躁（一作胃微躁，）不知痛之所在，此人当发痈肿。《经》云：脉浮而数，其人发热而恶寒，或有痛处，是欲为痈疖。
脉滑而数，数则为热，滑则为实。滑主荣，数主卫。相逢则结为痈，热之所过则为脓也。

治痈疽方论  ***************************
歙丞胡权在都下遇异人，授以治痈疽内托散方。曰：吾此药能令未成者速散，已成者速溃，败脓自出，无用手捺，恶肉自去，不假刀砭，服之之后，痛苦顿减，其法用：
人参　当归　黄耆（各二两）　川芎　防风　厚朴　桔梗　白芷　甘草（各一两）
皆细末，别入桂末一两，令均。每服三五钱，热酒调服，以多为妙，不能饮者，煎木香汤点，然不若酒为奇。

服石发疽论  ***************************
齐王侍医遂病，自炼五石服之。臣意往过之，遂请意曰：「不肖有病，幸诊遂也。」臣意即诊之，告曰：「公病中热。论曰：中热不溲者，不可服五石。石为药精悍。公服之不得数溲，亟勿服，色将变痈。」遂曰：「扁鹊曰：『阴石以治阴病，阳石以治阳病。夫药石者，有阴阳水火之齐。故中热即为阴石柔齐治之，中寒即为阳石刚齐治之。」臣意曰：「公所论远矣。扁鹊虽言若是，然必审诊，处度量，立规矩，称权衡，合色脉，表里有馀、不足，顺逆之法，参其人动静与息相应，乃可以论。论曰：阳疾处内，阴形应外者，不加悍药及镵石。夫悍药入中，则邪气辟矣，而宛气愈深。诊法曰：二阴应外一阳接内者不可以刚药，刚药入则动阳，阴病益衰，阳病益著，邪气流行，重于俞（始喻反，）忿发为疽。」意告之后，百馀日果为疽。发乳上，入缺盆死。此谓论之大体也，必有经纪。拙工有不习之文理，阴阳失矣。（《史记》）

疗痈毒方论  ***************************
向友正，元仲之子也。淳熙八年为江陵支摄公安令。痈发于胸臆间，极疗半载弗愈。尝浴罢甚委顿而卧，似梦非梦，见一丈夫微揖而坐，传药方与曰：用没药、乳香、瓜蒌三味，酒煎服之。且言桃源许轸知亦有此方，但不用瓜蒌。若用速效宜服此。友正敬谢即如所戒，不终剂而愈。后诣玉泉祷雨，瞻寿亭关王像，盖所感梦者，因绘于家。（《类编》）

结痈说  ***************************
五脏不和，则九窍不通；六腑不和，则留结为痈。

预疗背疽方论  ***************************
扬州名医杨吉老其术甚著。某郡一士人状若有疾，厌厌不聊，莫能名其何等病，往谒之。杨曰：君热证已极，气血销铄且尽，自此三年当以背疽死，不可为已。士人不乐而退。闻茅山观中一道士于医术通神，但不肯以技自名，未必为人致力。士人心计交切，乃衣僮仆之服诣山拜之，愿执薪水之役于席下，道士喜留，置弟子中诲以读经。昼夜只事左右，颐旨如意。历两月久，觉其与常隶别，呼扣所从来，始再拜谢过，以实白之。道士笑曰：世间那有医不得底病，汝试以脉示我，才诊脉，又笑曰：汝便可下山，吾亦无药与汝，但日日买好梨吃一颗，如生梨已尽，则收乾者泡汤饮之，仍食其滓，此疾自当愈。士人归，谨如其戒，经一岁复往扬州，杨医见之，惊其颜貌腴泽，脉息和平，谓之曰：君必遇异人，不然岂有安之理？士人以告，杨立具衣冠焚香望茅山设拜，盖自咎其学未至也。《北琐梦言》载：医者赵那云：一朝士疾危，只有一法，请剩吃消梨，不限多少，如咀嚼不及，捩汁而饮，或希万一，用其言遂愈。此意正同。（《类编方》）

云母膏愈肠痈论（《王仲言余话》）  ***************************
杨介，吉老者。泗洲人。以术闻四方。有儒生李氏子弃业，愿娶其女，以授其学，执子婿礼甚恭，吉老尽以精微告之。一日，有灵壁县富家妇有疾，遣人邀李生以往，李初视，云：肠间有所苦耶？妇人曰：肠中痛不可忍，而大便从小便中出。医皆以无此证，不可治，故欲屈君子。李曰：试为筹之，若姑我之药三日当有廖，不然非某所知也。下小丸子数十粒，煎黄耆服之。富家依其言，下脓血数升而愈。富家大喜，赠钱十万，置酒而问之。曰：始切脉时，觉芤脉现于肠部。王叔和《脉诀》云：寸芤积血在胸中，关内逢芤肠里痈。此痈生肠内所致然，所服者，乃云母膏为丸。尔切脉致此，可以言之医矣。李后以医科及第至博士。李植元秀即其从子也。

发背无补法  ***************************
谚云：背无好疮。但生于正中者，为真发背。虞奕侍郎背中生小疮，不误，只以药调补数日，不疼不痒又不滋蔓，疑之，呼外医灸二百壮，已无及。此公平生不服药，一年来惟觉时时手脚心热，疾作既不早治，又服补药，何可久也？（《泊宅编》）

《外科精要》方说  ***************************
夫疖者，节也。痈者，壅也。疽者，沮也。一寸至二寸为疖。二寸至五寸为痈。五寸至一尺为疽。一尺至二尺为竟体疽。大抵痈疽脉洪数甚者难治，脉微涩者易愈。
凡热盛脉数，宜用漏芦，并单煮大黄等汤。不甚热，脉缓弱，只投五香连翘汤，此第一只。
初觉背疽之疾，便合服内托散，后来方免变证。此药但可服十数服而止。即合继服五香连翘汤，此第二只。
如大便宽快，内热既退，即合住服。若一二日大便再秘，须合服，取利毒气，亦看病人虚实进药。
又用沉麝汤，此第三只。甚者神仙解毒丸（方见诸毒门）及拔毒之药。
疽破后，多服洪氏排脓内补散。若无呕逆之证，酒调。有呕吐之证，香汤下。若痈疽破后当终始服饵。
痈疽初作，不问大小，便用艾灸，痛则灸至不痛止，不痛灸至痛止。此十全之功也。但是初发三日已前，十灸十愈，自然消散，此十全之效也，后李氏治疽法言之详矣。
痈疽初作之时，便无著艾，既灸之后，便宜用麦饭石膏四围涂傅，以护其根脚，不可使开，中心却要留痈口如钱大，使毒出。如痈渐小，随其大小傅之，直候疽破脓溃之后，口收只有径寸许，却用神异膏贴傅，却住用麦饭石膏。
痈疽才破有口，便合用猪蹄汤洗，其初连日洗，五日后间日洗，欲安之际三日洗。
痈疽既破，脓血溃多，五七日后方可用神异膏贴傅。若根脚小，五日后贴，如阔大，须七日、十日后方可贴。
痈口将收之际，最忌用急涩敛口之药，只宜用神异膏贴。多见昧者破此一段，不过病者厌于将理，医者急欲获利，不思毒气发泄未尽，其痰再来，人命自此不救。所要深思熟虑，以人命为重，阴功厚利，一举两全，岂不美哉。
疽疾将安之际，宜多服加味十全汤，以补其气血，庶几肉易生。
背疽之人，多是先发渴，而后背疽作，或有背疽安而后发渴疾，因此不救者甚多。若有渴疾之人，宜专服加减八味丸，能使渴疾安，疽疾不作。若骤得背疽之疾，既安之后，不问有无渴证，常服加减八味丸，滋益血气，使精神强健。忍冬丸亦妙。
若是气虚而呕，其证心不烦热，遇早便呕，或闻秽气而呕，早晨宜服嘉禾散。如有寒热，宜服家传不换金正气散。仍五更初兼服山药丸，以补肾气。
一应诸痈肿，欲知有脓与无脓，以手掩肿上，热者为有脓，不热者为无脓。

药方次序  ***************************
内托散、五香连翘汤、沉麝汤、漏芦汤已上四方，首宜相间多服，药性平和，可谓稳重，自有宣热拔毒之意，更诸香散气行血，免生他证。次当便服已下活气血，疗痈毒，未成者即散，已成者速溃也。神仙黄矾丸、国老膏、万金散、远志酒、忍冬酒已上五方，不问是痈、是疽、是疮、是疖，服之取效也。神仙解毒万病丸、秘传连翘汤、单煮大黄汤已上三方，是通行宣热，拔毒之药，可斟酌虚实用之，万无失一也。猪蹄汤、神硝散已上二方，治痈疽破后，煮水洗净，软帛搵干，或用膏药贴，去败毒，生新肉，或末药掺之。麦饭石膏、神异膏、血竭膏、牡蛎地黄膏已上四方，治痈未破肿痛，破后涂角四畔，余肿临时详酌，更换用之。服药既退之后，合服驱除馀毒，治气血，生肌肉。既破之后，合服内补十宣散，多服为妙也。家传不换金正气散、加减八味丸、忍冬丸、黄耆六一汤、五味子汤。论发背有热，未有不因风而得之。疽疾将安，当补气血，加味十全汤、神效瓜蒌散、立效散、塞里散、独圣散、生肌散、绿云散、宣毒散等辈主之。

炙痈疽法  ***************************
李氏云：治疽之疾，灼艾之功胜于用药。初发一日之内，尖头如麻豆大时，便好措手。其法：用大独头蒜薄切如小钱大，亦如钱厚，以蒜钱则于疽顶尖上，以熟艾炷安于蒜钱上，灸之三壮，一易蒜钱。若灸时疼痛，要灸至不痛。初灸时不痛，然后止，以百壮为准。用大蒜取其毒有力，多用艾炷取其火力通透，如法灸之。疮一发脓溃，继以神异膏贴之，即日而安。一能使疮不开大，二内肉不坏，三疮口易合，一举而三得之。然人未知之而多迟疑不决，至二日之后，疽大如指，毒气开散，病者不能堪火，不可灼艾矣。可不预知之乎？但头上见疽，或项以上见疽，则不可用此法灸，反增其疾，其馀皆可艾灸为上也。
●内托散
真绿豆粉（一两）　乳香（半两）
上研匀。浓煎甘草汤调下。若毒气冲心，有呕逆证大宜服此。
●五香连翘汤
木香　沉香（各三两）　丁香（半两）　连翘　射干　升麻　黄耆（生）　木通　桑寄生（最能疗此疾，如无真者，只倍用升麻代之）　独活（各三分）
上粗末。每服三钱重，水一盏，煎至七分，温服。银器煎药尤佳。疑似之间多服，无效，二日后与漏芦汤相间服之。
●漏芦汤　疽作后二日，服此退毒下脓，又与五香连翘汤间服。
生大黄（十三两）　黄芩（去皮）　赤芍药（生锉，去芦）　甘草（生锉）　升麻　漏芦（去芦）　麻黄（去根）　白蔹（洗净）　白及（去须）　枳壳（米泔浸一宿，去白。各四两）
上㕮咀。每服四钱，水二盏，煎一盏，纱帛滤去滓，空心，食前热服。以快利为度，病人更自量增损服，立效。
●沉麝汤
木香（麝香研）　沉香（乳香研）　藿香（叶）　连翘（各等分）
上细末。每服二钱。水一盏，煎七分，温服，无时。
●加减八味丸
大地黄（先焙，用酒浸，饭上蒸七次，焙，秤二两）　山药（炒）　山茱萸（去核，焙。各一两）　牡丹皮（去木）　肉桂（半两）　泽泻（水洗，切作块，洒湿蒸五次，切，焙）　白茯苓（去皮。各八钱）　真北五味子（一两）
上细末，炼蜜为丸，如梧子大。每日五更初，未言语前，温酒或盐汤吞下三四十丸。内用真北五味子最为得力，此味能生肾水，平补，降心气，大有劝效。
●黄耆六一汤　常服此药，终身可免痈疽，仍大治渴。
黄耆（六两半，用盐水湿润，饭上蒸三次，焙）　粉草（一两，半生半炙）
上细末。每服二钱，早晨日午，白汤点，酒调尤好。一发背之人，虽云有热，未有不自肾虚而得之者。若疽疾减过五分之后，便合如前法，五更服山药丸或加减八味丸。
李氏云：疽疾将安及七八分，便当服加料十全大补汤，以补气血。每日当与排脓内补十宣散，相间服之。
●加味十全汤　治痈疽后，补气血，进饮食。
黄耆（捶扁，令盐汤湿润，蒸三次，焙，锉）　大地黄（先洗，焙乾，以酒洒蒸七次，焙。各二两）　大当归（去芦头，酒洗，切，焙）　川芎　人参　白茯苓　甘草（炙）　白芍药　桂心　乌药（隆兴者）　白术（米汁浸半日，切，焙，面炒）　陈皮　北五味子（微炒。各半两）
上㕮咀。每服一两，水一碗，生姜五片，枣子二个。同煎至八分碗，作两服。
●家传不换金正气散
苍术（米泔水浸，削去发，炒，四两）　紫色大厚朴（姜制，四两）　甘草（炙，二两）　陈皮（三两，去白）　半夏（汤泡七次，仍用制二两）　藿香叶（二两）　人参　木香　白茯苓（各一两）
上细末。每服二钱，水一盏，姜三片，枣一个，煎八分，入盐少许，温服，无时。
●排脓内补十宣散　治痈、疽、疮、疖，未成者速散，已成者速溃。
人参　当归　生甘草　防风　黄耆（捶扁，令盐汤浸透，瓷器盛盖，饭上蒸三五次，焙乾。各二两）　厚朴　苦梗　白芷　薄桂　川芎（各一两）
上细末。酒调下。
●神效散　治痈疽、发背、肠痈、奶痈。
黄耆（用盐水炙）　忍冬叶（各五两）　当归（一两八钱）　甘草（炙，八钱）
上细末。每服二钱。以酒一盏半，煎至一盏，不问老少，皆可服之，留滓傅疮。
●孙真人单煮大黄汤　宣热拔毒。
锦纹大黄（酒浸，去皮）
上一味，不以多少，锉如麻豆大。水煮服，即快利，此要法也。
●猪蹄汤　治一切痈疽肿坏，消毒气，去恶肉。凡疮有口，便要用此汤先濯。
香白芷（不见火）　生甘草　老羌活　露蜂房（有蜂儿者）　黄芩（去心）　赤芍药　当归（各等分）
上粗末。看疽大小用药，如疽大加料。用时先将豶猪前蹄二只一斤，只用白水三升，煮软，将汁分为两次，澄去面上油花，并下面滓肉，每服用药粗末一两，投于汁中，再用文武火煮数沸，去滓，以故帛蘸药汤温温徐徐薄揩疮上，死肉恶血随洗而下，净洗讫，以故帛搵干，仍避风。此一方极神效。所用露蜂房最有理，谓其以毒驱毒也。
●洗药猪蹄汤
藁本　当归　柱独活　茴香　黄连　蔷薇根　狼牙草　甘草　大黄　芍药（各二两）
上粗末。先用豶猪前蹄一只，煮浓汁，澄去滓肉并面上油花，每用药末半两，蹄汁一碗，葱白一根，汉椒二十馀粒，同煎三五沸去滓，通手洗。此二方，治痈疽破后，先用洗净软帛搵干，贴膏药，去毒生新肉也。
●神硝散
蛇床子（二两，为粗末）　朴硝（一两，研）
上匀和，每三钱重，水一盏，煎沸去滓。通手洗，掺后末，合疮口。
●五味子汤　大治口燥舌乾，此肾水竭也。
北五味子　黄耆（生）　人参　麦门冬（去心。各一两半）　甘草（炙，半两）
上㕮咀。每服半两，水一盏半，煎八分。温服，无时。一日一夜五七服妙。
●牡蛎地黄膏　治痈未破，肿痛。
大黄（一两）　牡蛎（盐泥固济，煅，出火毒一宿，研极细，二两）
上生地黄研取汁，调涂肿上，干时用地黄汁刷湿。
毛叠菜，又名驱风草，治诸般痈、疖、恶疮、聤耳。其草叶梗皆有白毛，开白花。子先绿而后红，颗中有穰子。更治风毒脚气，先煮沸水一盆，盛出入药，候冷淋洗脚，肿消痛住，大有功效。
●国老膏
大横纹粉草（二斤）
上捶碎，河水浸一宿，揉令浆汁浓，去尽筋滓，用密绢滤过，银石器内慢火熬成膏，以瓷罐收之。每一二匙，无灰酒浸起服，或白汤亦可。曾服燥药丹剂亦解之，或微利无妨。
●万金散　治痈疽恶核，肿痛发脑背等，已溃未溃，便宜服此，排脓托里。
瓜蒌（一个，去皮取子）　大甘草节（二分）　没药（一分，研细旋入）
上除没药，无灰酒三升，银石器内煮至一碗许，去滓，却入没药。每服半钱许，浸无灰酒服，无时候。
●远志酒　治一切痈疽、发背、疖毒、恶候浸大有死血。阴毒在中则不痛，傅之即痛。有忧怒等气积，而内攻则痛不可忍，傅之即不痛。或蕴热在内，热迫人手不可近，傅之清凉。或气虚血冷，溃而不敛，傅之即敛。此本韩大夫宅用以救人，极验。若七情内郁，不问虚、实、寒、热，治之必愈。
远志（不以多少，米泔浸洗，去土，去心）
上细末。酒一盏，调药末三钱，迟顷澄清，饮之。以滓傅病处。
●忍冬酒　治痈、发背，初发时便当服此药。不问疽发何处，发眉，发颐，或头，或颈，或背，或腰，或胁，妇人乳痈，或在手足，服之皆效。如或居于乡落之间，僻陋之所，城市药肆又远，或居贫乏之中，无得药材，但虔心服此，亦能取效。仍兼以麦饭石膏及神异膏涂傅，其效甚奇。
忍冬藤（五两，木捶微微捶损，不可犯铁）　大甘草节（一两，生用）
上二味入沙瓶内，以水二碗，用文武火慢慢煎至一碗。入无灰好酒一大碗，再煎数沸，去滓，分为三次，温服。一日一夜连进吃尽。如病势重，一日一夜要两剂，服至小大肠通利，则药力到。沉内翰云：如无生者，只用乾者，终不及生者力大而效速。忍冬叶入沙盆内烂研，入饼子酒少许，生饼酒尤佳，调和稀稠得所，涂傅四围，中心大留一口，泄其毒气。
此藤凌冬不调，故名忍冬草。其藤左绕附树延蔓，或在园圃墙篱之上。藤方而紫，叶似薜荔而青，故又名左缠藤。二月开花，五出微香，蒂带红色，花初开则色白，经一二日则色黄，故又名之金银花，又名鹭鸶藤，又名金钗股，又名老翁须。在处有之。近代名人用之奇效，其藤尤效于红内消。如洪内翰迈、沉内翰存中《良方》中所载甚详。疗痈疽、发背经效奇方皆是此物，忍冬之藤形并开于后。（原书此处有一幅忍冬藤形图，今删）
●麦饭石膏　治发背，诸般痈疽，神效。
白麦饭石（其石颜色黄白，类麦饭团者是。如无此石，只寻旧面磨近齿处石，不限多少，用炭火煅全红，以好酽米醋淬之，如此煅碎十次方得，却碾为末，重罗去粗者，取细末入乳钵内，用数人更迭研五七日，要如面样极细为妙）　白蔹（碾为细末）　鹿角（不用自脱者，须拣带脑顶骨全者，即是生取之角方可用，截作二三长，炭火内烧，令烟尽为度，碾罗为末，再入乳钵内更迭研，令极细用）
上煅成麦饭石细末二两，白蔹末二两，鹿角灰细末四两，最要研得极细，方有效验。若研得不细，涂得极痛。若细而嫩，大能止痛、收口、排脓。
合和时，量药末多少，用经年好米醋，入银、石器内合，鱼眼沸，却旋渐入前三味药一末在内，用竹篦子不住手搅，熬一二时久，令稀稠得所，取出。倾在瓮盆内候冷。以纸盖其上，勿令著尘埃。每用时先用猪蹄汤洗出痈疽上脓血至净，以故帛搵干，以鹅翎拂药膏涂傅四围。凡有赤处尽涂之，但留中心一口如钱大，以出脓血，使热毒之气随出。如脓未溃，能令内溃。如已溃，则排脓如湍水。逐日见疮口收敛。如患疮久，肌肉腐烂，筋骨出露，用旧布片涂药以贴疮上，但内膜不穴，亦能取安。洗疮勿以手触动嫩肉，仍不可以口气吹著疮。更忌有腋气之人及月经见行妇人，或有孕人见合药亦忌此等。合此药时，须要麦饭石，好鹿角要生取带脑骨者，烧灰时却不使脑骨，但辨其生取与自退尔。若能精择药材，精虔修制，胜用他药，收功多矣。仍可熬取好米醋一大碗，收瓮器内，候逐日用药于疮上，久则其药干，常用鹅翎点醋拂湿其药，勿令绷也。初使须一日一洗一换药，十日后两日一换。古方云：白麦饭石颜色黄白，类麦饭，曾作磨者尤佳。愚谓麦饭石不可作磨，如古人云，曾作磨者尤佳，则惑人矣。麦饭石其状如饭团生粒点，若无此石，当以旧面磨近齿处石代，取其有麦性故也。屡试得效。此石铺家有时无卖，念欲用之，于溪中寻磨石中有白石粒如豆、如米大者即是也。但其石大小不同，或如拳、或如鹅卵、或如盏大，略如握聚一团麦饭焉古方有序字多。古之吕西华秘方传以外舅之亲，计其不可得，裴员外㗖之以名第，河南尹胁之以重刑，吕宁绝荣望守死不传，君子责之，以存心隘，是方之得不易如此。
●神异膏　治疽疾。
先以麦饭石膏涂傅，俟其疮根脚渐收止于寸径大，却用神异膏贴之收口。此药随其人病深浅取效。合时不可与妇人、鸡、犬、猫，厌秽物见之。
露蜂房（要用蜂儿多者，细剪，事制极净，一两）　全蛇蜕（以盐水洗净者，焙乾秤半两，细剪）　元参（半两）　黄耆（三分）　黄丹（五两，罗取细者，后入）　杏仁（去皮，切片，一两）　真麻油（一斤）　男子乱发（净洗，焙乾，如鸡子大）
上药先将麻油入银铫中，同乱发于风炉上慢火熬。候发焦熔尽，以杏仁投入，候杏仁变黑色，用好绵滤去滓，再将所熬清麻油入银铫内，然后入黄耆、元参二味，慢火熬一二时久，出铫子，安一冷风炉上，候半时久，火力稍息，旋旋入露蜂房、蛇蜕二味。先准备柳枝杖子，才入二味，便恶急搅下了，却移铫子于火上，不住手搅，慢火熬至黄紫色。又再用绵滤过，复入清油在铫子内，乘冷投黄丹，急搅片时，又移铫子于火上，以文武火慢慢熬，不住手用柳枝杖搅十馀转，候药油变黑色，滴一二滴于净水中，见得凝结成珠子，则是膏成就。若珠子稀再熬少时，必候得所，然后瓷器内封收用。或恐偶然熬得火太过，稍硬，难于用，却量度将少蜡熬麻油添在内，用瓷器盛封，盖于甑上蒸，乘熟搅匀，收而用之。膏药熬成了，须用连所盛瓷器置净水盆中，出火毒一昼一夜，歇三日方可用。熬此膏药极难于火候，须耐烦看紧慢，火猛即药中火发，不特失药性，又伤人面目，救助不及，千万谨戒。膏药方甚多，不下数十，治持疽之神效无出于此。
●家藏神验血竭膏（伍氏方）
川当归（去芦头，酒洗）　白芷　大黄　黄连（去须）　黄柏　木鳖子　皂角（去皮子）　杏仁　汉椒（去梗、目、闭口者）　苦参（去芦）　露蜂房（各一两）　男子乱发（一两半）　乳香　没药　血竭（别研。各二两）　国丹（罗过，六两）
上除乳香、没药、血竭外，余药锉碎令匀，用真麻油八两浸一宿，入铁铫内，文武火煎，令发焦为度，绵滤去滓，取清油秤过多少，再入铫内煎令沸，每两清油入国丹一两，柳杖搅不住，候加减软硬得所，就水中试之，不黏手为度，再入乳香、没药、血竭三味搅匀，候冷取出，用白皮纸就热火上，随疮口大小熨开，剪去四边白纸，贴疮口上。合药用辰日及天德、月德、天医、吉日为佳。
●绿云散　治毒发，疮生于背脑。
金鸡凤尾草（干秤，八两）　生粉草（一分，切）
上慢火焙，为细末。分作四服，每用酒一升煎沸入冷酒二升和匀，以醉为度，立效。若曾服金石重药反者，此药最妙。
●宣毒散　初发或灸后，用傅贴消肿，收赤晕围聚。
露蜂房（三两，炒略微焦）　南星　赤小豆（各一两）　小米（一合）　生草乌（一分）　生白矾（半钱重）
上细末。淡醋调涂四畔，干即再上。
●塞里散　止痛消肿。初发则消，已成则溃，既溃则生肉。常服活血补虚，不患疮痍。
黄瓜蒌（三个，去皮、取穰子，炒）　忍冬藤（三两）　乳香（一两）　苏木（二两）　没药（一两）　甘草节（炙，半两）
上粗末。每用药一两半，无灰酒三碗，药入瓶内煮至一碗半，去滓，分作三服，空心，日午、临卧服。如要常服，即为细末，酒糊为丸，如弹子大，朱砂为衣。每服一丸、细嚼，当归酒下。打、扑、伤、损患，服至五丸，即安。
●神效瓜蒌散　治妇人乳痈。
黄瓜蒌（子多者一个，去皮，焙乾）　川当归　生甘草（各半两）　没药　乳香（一钱，各别研）
上用酒三升。同于银石器中慢火熬，取一升清汁，分为三次、食后。乳疽之方甚多，独此一方，神效无比。
●立效散　治发背及诸痈疖并瘰疬，有效。或妇人乳痈，神妙。
紫色皂角刺（半斤，不用枯者，细锉，炒赤）　生甘草（二两）　乳香（别研，半两）　没药（别研，一两）　瓜蒌（五个，去皮取肉并仁捣碎，炒黄）
上细末。每服二钱，温好酒调下。无时候。
●生肌散　敛疮口。
木香　槟榔　黄连（洗，去须）
上等分，净器中研，罗为细末。时以傅疮。若疮口犹未敛，白及末、轻粉各少许和匀，即效。
●独胜散　凡痈疽皆缘气滞血凝而致，宜服诸香，能行气通也。如疮初作，便服此代茶，每食后半盏许。
香附子（去皮毛，以生姜汁淹一宿，焙乾，研令极细）
上无时白汤调二钱服。疮溃后只以局方中小乌沉汤内甘草，但用五分之一，疮愈后常服半年，尤妙。临安陈正节公上元下桂云：大凡疽疾，多因怒气而得之，若有此疾必多怒，但服香附子药，进食宽气。
●神仙解毒万病丸　治一切痈疽发背及疗鱼脐疮，人不识者。（方附诸毒门）
上《外科精要》乃临川医士陈自明所编，广东帅赵平斋番隅郡，斋今择其最者，以衍其传。

治痈疽发背三法  ***************************
第一法：如上药后觉冷如水，万不失一，或不觉冷则难治。
莲花蕊（黄鬚者三钱，生用）　雄黄（半两，生）　天南星（半两，生）　川当归（去芦，二钱）　蜈蚣（赤脚者，一条，生）　飞罗面（二钱，生）　苣霜（二钱，生）
上七味，不见火，晒乾为细末，酽米醋调成，用纸花大于患处红晕上半寸许，傅药于纸花上，贴于患处，用篦子重叠䴸纸令著实，纸花留眼子在疮口上，放近下令出脓水，一日一换，临换药时用煎熟温汤，以软帛子蘸汤洗去旧药，候乾再上新药，其药不可久留，久留则无力。旋合，不可过三日。如疮大用药多，则以此料剂添合之。如发渴，一面服第二药，或不渴亦多服之。候脓水尽，始用第三药敛疮口。忌一切毒食，患者不可令闻秽气，其药功效，不可尽述。
第二法：治疮正发时作渴，虽不渴，亦多服之一
瓜蒌（一个）　绵耆（一两）　粉草（半两）　乳香　绿豆粉（各二钱）
上五味，㕮咀。水二碗，煎至一碗，温服，一日三服。频多煎如熟水，时时呷之，尤妙。
第三法：
赤蔹（生用）　白蔹（生用）　寒水石（飞过。以上各半两）　龙骨（半两）　轻粉（一钱）　黄丹（二钱，飞过）
上为细末。干撒于疮口上，不可犯生水。如疮口将敛，切戒近色欲。
●内托散　治痈疽发背。
瓜蒌（二枚，去皮留穰，加倍用）　没药（二钱半，别研）　甘草（半两，生用）
上用白酒四碗，煮甘草、瓜蒌煎减一半，去滓，入没药末，放温，缓缓饮尽。服此必脓多痛止。如痛未上，脓来多，更依前作一剂服，脓流三五日方洗。
●洗方　猪悬蹄净洗，不拘多少，煎沸汤，放温，淋洗拭乾。
又方　腊茶末，白汤调，放冷洗。
●豆粉膏　治发背。
绿豆粉（炒赤，放下出火毒）
上井水调傅四围。大凡用药涂疮，不可当心涂，当心则疮便走散。只当在四围涂住，不可使之散去。
●甘草膏　治发背。
甘草（三大两，生，为末）　大麦面（九两）
上用一大盘中搅和令匀。取上等好醋少许，别捻入药令匀。百沸水梭和如饼剂，方圆大于疮一分，热傅肿上。以紬片及故纸隔令通风。冷则换之。已成脓自出，未成脓便内消。（《崔元亮海上秘方》。李北海云：此方神授极奇。）
●鹿角膏　治一切痈疖方。治未成不可用膏药贴，宜此药涂。
鹿角尖（用砂钵内同老米醋浓磨）
上时以鹅翎涂拂四围，当中留一口，遇干再涂，一二日即内消。
●牡蛎膏　治痈肿未成脓者。拔毒。
白牡蛎（为末，以水调涂。干，更涂）
●神效膏　治痈疽，一切毒疮。
灶灰汁（即是饼药）　蛎壳灰（筛细）　糯米（舂白）
上先将瓦盆载饼药在日里曝，要得稍温，仍将一把灰、一把米，层层撒在瓦盆内，其灰、米上约留半寸饼药，就把在日里曝。灰、米发变如角黍然时，或添饼药在日里曝。如用药时，取出上件药以淡饼药调之，入钵中研成膏，用手傅在疮上，以早为上。如疮方发肿时，便可傅药，才干便傅，以消散为效，不可中辍。其肿又移在别处，再以药仍前傅之，才移便是作效。如疮已聚脓血，则以药傅四畔，只留其头，使之血出，亦以血尽疮口合为度。其疮口或皮肤有破损处，千万不可傅药，痛不可忍。如妇人、小儿只宜用清水或十分淡饼药调之。或以信纸先安在疮上，然后以药傅纸上，更宜斟酌。无日则以火代之，先用饼药在温火上熏热，既入米灰，则不可用火煮。
●疗蜂窠痈
黑蜂巢泥调法醋傅之，才干又傅药，痒而不痛，立效。
上二方得之循州谢推宫雷仲，渠家三世施此二药，乡人言以是获登第之报。
●治脑疽　用松节细研，用豶猪胆汁和合麻油傅疮，亲见效。
●治瘰疬玉屑妙灵散
滑石（二两，用静江者）
上为细末。每服二钱，米饮调下。若有琥珀研细，浓灯心汤服之，尤佳。良久旋下其物，正如剥皮子葡萄肉，而疮尽平复。此方载之陈氏方中，余亲见其效。
●一醉散　治疸[疒/其]。
贝母　香白芷
上等分，为末。酒服，次饮酒，醉为妙。酒醒而病去矣。
又方　煎犀角饮子，调五苓散服。
单方　治瘰疬破与未破及脓血淋漓。其效如神。
牡蛎（不以多少，用灰深[口勾]上，以三斤火炭煅，候炭尽，取八两，为细末）　甘草（二两）
上件二味匀拌。每服二钱，食后以建茗同点，日二服。忌鱼、酒、酢酱、油、盐、海昧等。此病多有人父子相传至死，如服此药定，并不疼痛，亦无吐痢。
又方　牡蛎用火煅为末，以糊为丸，如梧桐子大。每服二十丸，以连翘煎汤吞下。
●生肉方
腊月猪脂　松脂（煮过，收水上白者）　黄蜡（煮过，收净洁者）
上各二两，用清麻油五六两，慢火熬成膏，先将温水洗去旧药，拭乾，用纸剪一大围子，涂药在上，盖疮上，如痒不得动，此生肉故也。一日一次换药，切戒毒物。

疮疖  ***************************
●治疔疮肿　《外台秘要方》云：疔肿方甚多，皆不及此。
苍耳茎、子等（烧灰）
上以酢泔淀和泥涂上，干即易，不过十馀度，即拔根出。
●国丹膏　治一切疮疖。
国丹（五两）　巴豆（十粒）　麻黄（八两）　方竹　柳条（各五十寸）
上件，油焦下竹、柳、巴三味，煎焦黑色，却入国丹打匀，黑为度，令自然成膏。如疮未破用巴豆，如已破则去巴豆。
●羚羊角散　治一切脓泡、热疮及发背。
羚羊角　黄耆　生熟地黄　川芎　当归　芍药
上等分。㕮咀。每服三钱，水一盏半，煎至八分，空心服。
●鹿角丸　治疗同前。
鹿角（锉）　黄耆（炙）
上等分。却入羚羊角一半，蜜丸。地黄温酒下。赵龙学病虚，服之刚剂过多。刘立之云：必有疮疾，服此药后不发，止遍身发细疮，用生地黄汁解白饼酒常服，兼进前方，服之遂无事。盖鹿角散血，羚羊角消脓，兼用锺乳粉、鹿茸为丸，服之。
●加减五苓散　治疗同前。
沉香　檀香　生熟地黄　升麻　乾葛　芍药　黄耆　黄芩　羚羊角　犀角　连翘　甘草　防风
上等分。㕮咀。每服三钱，白水煎服，仍煎何首乌散服。
●增益四物汤　治一切疮。
川芎　当归　地黄　甘草　芍药　防风　荆芥　金鸡凤尾草
上㕮咀。等分。每服三大钱，水一盏半，煎八分服。有验。
●百花散　治一切疮。
郁金　黄连　黄柏　栀子仁　葵花
上细末，冷水调成膏。贴疮痛处，其效如神。
●土朱散　治一切疮。
土朱　国丹　牛皮胶
上细末，用好酒一碗，溶牛皮胶，入此二味，和匀澄清，吃清药酒，留脚傅之疮上，干又再贴。
●驱风散　治疮。
红椒（开口者，七粒）　连根葱头（七个）
上同煮水净洗，用绢衣掩干。余甲子夏，自八桂归，途中为疮疡所苦，暂憩湘山寺，遇长老寂翁，授此三方，数日而愈。
●平胃散　治一切疮，用麻油傅之。立效。
●独珍膏　治软硬疖，诸热毒、疱疮。
五倍子（不以多少，瓦上焙乾）
上细末。冷水调涂，仍入数点麻油。庐陵一士人传。曾效。
●赤小豆　治善恶疮并赤肿及痄腮，无不愈者。
仁宗在东宫时，常患痄腮，命道士赞能治疗，取赤小豆七七粒为末，傅之而愈。中贵任承亮在旁知状，后自患恶疮濒死，尚书郎傅求授以药，立愈。问其方，赤小豆也。久之讼官过豫章，或苦胁疽，几至五脏，医者治之甚捷。承亮曰：君得非用赤小豆耶？医惊拜曰：某用此活三十口，愿勿复言。有僧发背如烂瓜，周邻家乳婢后疽作，用之皆如神。其法：细末，水调傅疮及四傍赤肿，药落再傅之。又一本为末，每服二钱，水一盏煎服，仍用新汲水调药傅之。缘赤豆粉黏物既干难揭。则用苎麻根为末和之，便不黏也。此法尤佳。
●杀虫方
鸡心槟榔（一两）　黄连（一两，炒，去须）　穿山甲（十个，烧存性）　麝香（半钱）
上为细末。用腊茶末调涂，隔日一洗，一日三五次用药。如此三五日后，用收晕、暖肌肤、生新肉药。
●黄连散　治疥疮，万不失一。
大椒　黄柏皮　黄连（各半两）　槟榔（一两）
上为细末。用巴豆二十粒，煎麻油涂之，巴豆煎至黑为度。
●治癞头疮方　先用本人小便，烧秤锤令红，投于小便中，方与洗头疮，都无皮了，然后以帛拭乾。却以：历青五文，细研。
上用油鱼三个，以盏熬成油，调历青，涂三日，效。
●火气入疮方
黄柏皮（为末，掺之，立愈）
有妇人因冬间向火，两股上遂成疮，其汁淋漓，人无识者。后见一道人云：此皆火气入内而生。用此方果如其言，后又再作，适无黄柏，用薄荷煎涂之，立愈。
●治漆毒成疮方
磨铁槽中泥涂之，即愈。
往年芜湖二漆牙相争，其人以漆一桶，自头浇其人，患疮几死，有人教以此方治之而愈，又蟹黄涂之，亦愈。
●二草散　治诸般疮。
金鸡凤尾草（四两）　甘草（一两）
上为细末。酒调下。生用者擂烂酒服，不拘时候。
●神效饼子　治一切毒疮。
山慈姑　五倍子　草乌（烧存性）　木鳖子（焙乾。以上各半两）　国丹（二钱）
上为细末。先用鸡子作饼，热傅疮上，候冷取出，傅药其上。数日间疮干连皮脱去，疮干即用麻油调。德安寺有僧面上生遍几死，一用即安。
●藜芦散　治疥疮已效。
藜芦（一味，不拘多少，用盐少许，以卿鱼煎油涂）
●五香连翘散　治风气疮自上而下调之，风沥自下而上。
鸡嘴连翘　丁香　沉香　藿香　南木香　桑寄生　甘草　射干（一两）　麝香（少许）
上为细末。白水煎服，食后服。又用牛尾蕨根、谢婆根（又名赤葛子根）二味捶碎，酒三碗浑服。并用洗疮口，溃烂之后亦用此药洗，直要洁净。大恶忌白物：豆腐、面、白羊、白鸡、白猪，一切白物皆忌之。如服药后小便淋沥，用五苓散加葵、麦、木通煎吃。此方得之艰，用之收效。
又方
藜芦（罗过三碗，生用，每以三碗晒将二碗入）　硫黄（一两）　蛇床子（三钱）　轻粉（少许）　斑蝥　荆芥（各五钱）　大椒（三钱）
上同为末。熬麻油乘热清调，临卧涂疥疮上。次以前藜芦一味，入甘草三五十钱，同为末。每服半钱，酒调，酉时服，名凉肺散。大忌炒豆、黄菜。用之果效。
●治小儿头疮及一切疥疮
乌桕树（粗皮向东者）　大椒　五倍子　苦楝树根皮（焙乾）　白矾
上研为细末。用麻油调涂。有脓水，干傅亦可。
●万金膏　败毒生肌，诸毒疮皆可用。
黄耆（半两）　当归（半两）　白芷（三钱）　杏仁（三钱）　防风（三钱）　羌活（二钱）　独活（二钱）　官桂（二钱）　白蔹（二钱）　狼毒（二钱）　乳香（三钱）　没药（三钱）　黄连（一钱）　黄丹（四两）　清油（一斤）　桑白皮（二钱）
上除黄丹一味，以文武火于银器内炼，不住手搅千馀下，后入黄丹，次用柳枝搅，滴水上如珠为度。阴天炼，春冬软收，夏月苍收，用新瓷器盛，以竹篦子摊用，勿使沾尘，常好好盖覆，愈久愈好，艾疮尤佳。贴上不痛。（古藤吴佥判元益授此方，用之效）
●治臁疮诸方
花乳石散　复元通气散　追风独活散
上各一贴合和，酒调，空心服。
●洗药
海桐皮　石榴皮
上等分。煎汤，淋洗令净，然后用熏药。
●熏药
牛蒡子（一字，研为细末）
上用纸捻子将药在内，烧熏之，然后涂药。
●槟榔散　涂疮。
全蝎（七个）　斑蝥（十四个）　巴豆（十四粒）　槟榔（一个）　麻油（十五钱重）
上用麻油慢火煎，先入全蝎，次入斑蝥，次人巴豆。随巴豆下槟榔，见巴豆黑色，方入黄蜡一两，侯熔。去前四味药滓不用，只用蜡油，入后药：
黄柏皮（二钱，炙）　雄黄（一钱，研）　生硫黄（一钱，研）　蛇床子（二钱，研）　国丹（一钱，水飞）　海螵蛸（一钱）　白胶香　黄连　杏仁　轻粉　麻油（胶香与油先溶）
上细末。同入麻油中调傅疮。（下摄高客传，见效）
单方　治外臁疮，臭烂数十年不愈者。
生乌龟（一个，打死，去肉取壳，酸醋一碗，炙数次，醋尽为度，仍煅令白烟，存性，用碗盖地出火毒）
上为细末。入轻粉、麝香拌匀，临用先用葱水洗干，方用药。（胡师贤亲见效）
●槟榔散　治远年内外臁疮。
槟榔　干猪粪（烧存性）　龙骨（一钱）　轻粉（少许）
上为细末。麻油调涂，三日一次换，不过三服愈。忌无鳞鱼、湿面、鸡肉、动风毒物。此方乃建安军人犯法，传与司理官杨炳之，极妙。
●收敛疮口令乾方
牡蛎（一块，用草鞋包缚，入火内煅令通红，去火，候冷取出，细研）
上随用时，旋入枯飞过白矾些小拌和，傅疮口上。
●治阴茎疮
豆粉（一分）　蚯蚓（二分）
上水研涂上，干又傅之。
●治妒精经效单方
大田螺（二个，和壳煅过，存性）
上碾为末，以轻粉搽于所患处，便安。
●阴肿方　治男子阴肿大如升，核痛，人所不能治者。
马鞭草捣烂涂之。
●小儿阴肿方　治小儿阴囊忽虚肿痛者。
生甘草汁调地龙粪，轻轻涂之。
●治小儿热毒游肿方
破草鞋　人乱发
烧灰，醋和傅。（《本草》）
●治妇人阴肿坚硬方
枳实（半斤，碎，炒令熟）
故帛裹熨，冷即易之。（《本草》）
●治脚肿方　男子六十一岁肿生疮，忽食猪肉不安，医以药利之稍愈，时出外中风，汗出后头暴肿起紫黑色，多唾，耳轮上有浮泡、小疮、黄汁出，乃与小续命汤加羌活一倍煎服之，遂愈。
●背肿方　杨愔患背肿，马嗣明以炼石涂之，便差。
粗黄色石如鹅鸭卵大，猛火烧令赤，内醇醋中，自有石屑落，频烧石尽屑，暴乾，捣筛，醋和，涂肿上。无有不愈，神妙。


卷之十三·补损门  ——————————————————————————————————————————————————————————————————————————————————————————

伤损证治评  ***************************
伤损一科，尤为难事，假如刀伤一证，盛至破肚出肠，头破出髓，又有断指断臂者，诚然可畏。然切观被伤之人，不在致命处，尚可治疗。如破肚肠出，大小肠不曾伤破，则以桑皮使香油浸，用药散止血。次以香油洗去血秽，内入，却以针穿桑白皮线，缝合伤处，续以生肌活血药傅之，自然无事。要知香油乃伤损上药，一则止血，二则不生虫，三则生肌。如被伤处口未合聚，常用之自有奇效。设或肠间但伤一窍，不拘大小，便无可活之法。其间粪秽从孔中出，日烂一日，焉有再生之理哉！又如头破髓露者依旧与药服饵，活血去风，然后傅以去风生肌之剂，如南星、血竭、柏皮之类是也。外有斗殴、磕损、坠马、损伤、折足、断臂、或有碎骨者，必须刮开，去其碎骨，整顿条理，以绢帛缚定，傅以生肌去风之剂，服之以活血接骨之药，如自然铜、血竭、乳香、没药之类是也。其间腰腹内恐有败血，必须除去，卒急无药可办，急以火麻骨烧灰为末，热酒调服，或以童便一半相投，服之为妙。如无麻骨，用麻布亦可，然后用桃仁、大黄、川乌、血竭，无往不效。曾有腰内瘀血不除，年老为终身之病者，亦有之矣。或有闪挫及脱臼之类，治之又有手法。医者须以意调理之。

龟献奇方治伤折方论  ***************************
昔有伤折，或云宜用生龟。寻捕一龟将杀，患人忽梦一龟进，作人言告曰：汝被伤，勿相害，吾有奇方可疗。遂授此方，治腕折伤筋损，疼痛不可忍，用生地黄一斤，藏瓜姜糟一斤，生姜四两切，都炒令均热，以布裹罨伤折处，冷则易之，甚有奇效。（《本事方》）

又论（《类编》）  ***************************
绍熙五年秋，湖口人林四因日暮驰马巅坠，折一足骨断。招外医莫肯治。经旬痛甚，偶一道人过门，闻其声而问故，入视曰：筋接骨非败龟壳不可治。此却难得，要生者甚易。道人曰：但得壳足矣，生与败等也。语讫即退，林招众医议之，皆云：一足所傅多少龟壳灰，可办。兹去五里许，江畔一大龟身阔二尺，常跧伏泥中，捕而脱其壳，烧灰傅损处，计其收效贤于小者百数也。时已昏暮，未暇遣仆。半夜后邻室张翁者梦乌衣人来访，自通为江畔老龟，哀投甚切，云：林四折足，医欲杀吾取壳以疗伤折，望一言救护。张谢曰：老夫愚钝如何施力？乌衣云：只烦丈人诣林氏谕众医曰：往日曾有龟传一方于人而赎命，用淹藏瓜糟罨断处，次将杉板夹定，方书亦尝记载，如更增赤小豆一味，拌入糟中，然后板夹，不过三日即十全安愈。愿公便以告之，异日当图报，遂去。黎明张如所戒，林与皆喜而从之，应期而验。

疗打扑伤损方论  ***************************
打扑伤损，瘀血凝滞，气因不行，关窍皆不通，大便必闭，壮者可服洗心散，老弱者可服七圣槟榔丸。凡有此证须问脏腑所打处疼痛，若伤处大痛，大便三二日不通，然后可下前二药。若大便不闭，伤处不甚猛痛，则可不服。宜服没药、乳香、当归。
又
长安石史君常至通衢，有从后呼其姓第者曰：吾无求于人，念汝有难，故来救汝，出一纸卷授石曰：有难则用之，乃治折伤，内外损方书也。明年因趋朝，坐马为他马所踢，折足坠地，又蹋一臂折，家人急合此药且灌且裹。至夜半痛止。后手足皆坚牢如未伤时。方本出良方，用川当归、铅粉各半两，硼砂二钱，同研令细，浓煎苏木汁调服一钱匕。损在腰以上，先吃淡粥半碗，然后服药。损在腰以下，即先服后食，仍频频呷苏木汁。别作糯米粥入药伴和，摊纸上或绢上，封裹伤处。如骨碎用竹木片夹定，乃以纸或衣物包之，其妙如此，故表而出之。
又
丁州泾口市民陈公诵观音甚诚。庆元初出行颠折一足，忍痛叫菩萨，越三昼夜，梦一僧拄杖持钵登门问所苦，陈曰：不幸折一足，贫无力访医，只得告佛。僧曰：不用过忧，吾有一方接骨膏正可治，汝便买绿豆粉于新铁铫内，炒令真紫色，旋汲井水调成稀膏，然后厚傅损处，须教遍满，贴以白纸，将杉木缚定。其效如神，不必假他剂也。语讫，僧忽不见，陈亦寐，如方修制，用而愈。

热葱涕愈伤指方论  ***************************
崔给事顷在泽潞与李抱真作判官，李相方以毬杖按毬子，其军将以杖相格，承势不能止，因伤李相拇指，并爪甲掰裂，遽索金疮药裹之，强坐频索酒饮，至数杯已过量，色愈青，忍痛不止。有军吏言：取葱新折者，便入溏灰火煨熟，剥皮擘开，其间有涕，取罨损处，仍多煨，取续之易热者，凡三易之，面色却赤，斯须云：已不痛。凡十数度，用热葱并涕裹遂毕，笑语。（《本事方》）

疗打扑伤损方论（《本草衍义》）  ***************************
自然铜，有人饲折翅鹰，后遂飞去。今人打扑伤损，研极细水飞过，同当归、没药各半钱，酒调服，顿服，仍以手摩痛处。

疗坠马折足方论  ***************************
定州人崔务坠马折足，医令取铜末和酒服之，遂痊平。及亡后十馀年改葬，视其腔骨折处，有铜末束之。（《朝野佥》载）

疗蹴秋千坠损方论  ***************************
宣和中有一国医，忽承快行，宣押就一佛刹医内人，限目今便行。鞭马至，则寂未有人。须臾，卧轿中扶下一内人，快行送至，奉旨取军令状，限日下安痊。医诊视之，已昏死矣。问其从人，皆不知病之由，皇恐无地，良久有二三老内人，至轿下环而泣之，才得其实。云：因蹴秋千自空而下，坠死。医者云：打扑伤损自属外科，欲申明，又恐后时参差不测。再视之，微觉有气。忽忆药箧中有苏合香丸，急取半两于火上焙去脑麝，用酒半升研化灌之。至三更方呻吟，五更下恶血数升，调理数日得痊。予谓正当下苏合香丸。盖从高坠下，必挟惊悸，血气错乱，此药非特逐去瘀血，如气逆、鬼殗殜、传尸、心痛、时疾之类皆治。《良方》载甚详，须自合为佳耳。（《本事方》）

搓滚舒筋方论  ***************************
道人詹志永，信州人。初应募为卒，隶镇江马军二十二年。因习骁骑坠马，右胫折为三，困顿且绝，军帅命舁归营医救，凿出败骨数寸，半年稍愈，扶杖缓行，骨空处皆再生，独脚筋挛缩不能伸，既落军籍，沦于乞丐。经三年遇朱道人亦旧在辕门，问曰：汝伤未复，初何不求医？对曰：穷无一文，岂堪办此。朱曰：正不费一，但得大竹管长尺许，钻以一窍，系以绳，挂于腰间，每坐则置地上举足搓滚之，勿计工程，久当有效。詹用其说，两日便觉骨髓宽畅，试猛伸足，与常日差远。不两月，病筋悉舒，与未坠时等。予顷见丁子章以病足，故作转轴踏脚用之，其理正同，不若此简便，无力者可办也。（《癸志》）

治臂臼脱方论  ***************************
许元公入京师赴省试，过桥堕马，上臂臼脱，路人语其仆曰：急与接入臼中，若血渍臼则难治矣。仆用其说，许已昏迷不觉痛，遂僦轿异归邸。或曰：非录事巷田马骑不能了此疾。急召之，至已日暮，秉烛视其面曰：尚可治。乃施药封肿处，至中夜方苏，达旦痛止。去其封，损处已白，其青瘀乃移在臼上。自是日日易之，肿直至肩背，于是以药下之，泻黑血三升，五日复常，遂得赴试。盖用生地黄研如泥，木香为细末，以地黄膏摊纸上，掺木香末一层，又再摊地黄，贴肿上。此正治打扑伤损及一切痈肿未破，令内消云。（《类说》）
●续骨膏　治打扑伤损、骨折。
黄柏　半夏　桂花
上为末，生姜自然汁调，涂肿痛处。其功全在生姜，如药干，频上姜汁为佳。
●当归散　治打扑伤损。
当归　没药（各一两）　芍药　木香　川白芷　川乌（各半两）　川芎　生地黄（各三钱）　郁金（二钱）
上为末。空心，酒调，每服二钱。如未愈，加川牛膝、红花、苏木各半两，调服。
●神仙接骨丹
黄丹（飞过）　密陀僧　自然铜（各四两）　辰砂　血竭　乳香　没药（一两）　黄蜡　白矾（飞过）　腊月猪脂（各十三两）
上件，新锅子先下脂熔，滤去筋膜；次下蜡成油，去锅于冷处；次下密陀僧、黄丹、自然铜末，更慢火煎，滴水中不散为度，便出锅于冷处；下诸药，用柳木篦子搅匀，入瓷器中不住手搅至凝，丸如弹子大。候极冷，收入通油新瓷合内，永不败坏。若一切折伤，不问内外轻重，虽已无气，但心头尚暖者，分一弹作十五丸，热葱酒吞。如已绝不能吞，即以热葱酒磨肿，但下喉即自省人识痛。病人痛亦定，仍取十丸入少油火炙软，摊在帛上，贴痛伤处。如伤损处大，用二丸以上。此药不黏肉，即以寻常胶黏膏药。
●平胃膏　治打扑伤损，不问皮破与暗伤，悉能治之。
平胃散以冷水调涂。则愈。
昔有一士夫与一同官交甚密，书柬往来止以一小厅子迳传人宅，是日偶失去银盏，遂以其事执之小厅，而同官以小厅根之，不觉打碎小厅子右手，破骨出。遇一道人，教以前药，遂愈。安城刘克昭传用之，果有效。
●双乌散　洽诸伤百损，如被打破伤折，久后时时疼痛，虽新被伤，纵不破皮，而内损者，尤宜服此。
川乌　草乌（略炮。各三钱）　当归　白芍药　苏木　大黄　生乾地黄　红曲（炒。各半两）　麝香（少许）
上为细末。用酒煮一瓦瓶，放冷服。如觉麻痹无害，但二乌头生用有力，恐太猛，所以用温火略炮。
●龙骨膏　治金疮。
真龙骨（少许）　海螵蛸　五倍子　赤石脂　国丹（煅过，不用亦可，如使血竭尤佳）　石亭脂（一方不用，却用麝）
上药斟酌，或等分亦得。如伤大先以冷盐水洗净，却用黄桑生浆涂四围，待水乾皮敛，即以药干傅，百发百中。如小小伤，只以冷盐水略洗，便傅药，此直截。妙甚。
上二方得之军中，以重资购之，如传用之，屡验。
单方　治打损扑，金疮闷绝。
蒲黄末
以热酒灌。
又方
淋过灰滓，水调涂半寸，收醋倾地上撩泥涂。生大黄末酒涂，并能见效。
又方
生地黄以米醋调傅疮上。
又方
用冷水、麻油各一半，打和卵黄，用鸡毛拂之。
治恶疮、金疮、刀斧伤见血。
好降真香为末，贴之，入水并无妨。绝妙。
又方
石灰一升，石榴花半斤为末，取少许傅上，擦少时血止便安。崔元亮《海上方》，预制急用，无不效者。
●治金疮　昔张氏经验方，治刀伤磕损血不止，痛难禁。此出于荆门军点头录。余分教石城乡人戴尧臣作尉，试马于伴宫之前，马劣，拶人予篱，戴损大指，甲离肉血淋。余偶记此方，亟令人将葱白煨烂，乘热缚定，痛与血随止，葱冷再易，遂不复痛，翌日洗面，全不见痕迹。活人甚众，不可具述。（此三方，出《外科精要》。）
又方
晚蚕沙生用，细末，掺匀，绵裹之。随手疮愈，血止。
●治刀箭及折伤
乌狗血和酒连吃数碗。盖犬血能去恶血也。淮西总管李贵传，亲见效。邕管易倅，因会客于南楼，坠楼者二十馀人，亦用此收功。
●神妙丸
威灵仙根和乌豆煮，焙乾，为末，酒面糊为丸。空心下五十丸，见效。广东冯帅干云：渠当年腰下为金疮所伤，遇春则发，痛入小腹有不可忍。忽传此方疗之，神妙。
●肘后方　治箭镞入骨不可拔者。
巴豆（微炒，去壳）　蜣螂
上二味研匀，涂所伤处。斯须痛定必微痒，且忍，待极痒不可忍，便撼动箭镞，拔之立出。
●治损折伤等疾（陈充国方）
自然铜（醋淬）　木鳖（去油）　草乌　川乌
上件四味为末，以醋煮面糊为膏。热涂损处，时时更易，痛盛以火熨之。
●治金疮方
周崇班缘捕海寇，被寇以提刀所伤，血出不止，分明筋如断，骨如折。用花蕊石散掩之，血不止，痛亦不定。有兵士李高言：某在军中被人伤中，欲死，见统领以药一贴，名紫金散，掩之，血止痛定。明日疮靥如铁，遂安，又无瘫痪。后告统领求此方，只用紫藤香，磁瓦刮下，石碾碾细，傅之。救却万千人也。（《名医录》紫藤香即降真，是最佳者）
●敛金疮口止疼痛方
刘寄奴一味为末，掺金疮口里，立效。
宋高祖刘裕微时，伐狄，见大蛇长数丈，射之伤。明日复至，闻有杵臼声，往觇之，见青衣童子数人，于榛中捣药。问其故，答曰：我王为刘寄奴所射，合药傅之。帝曰：吾神何不死？答曰：寄奴，王者，不死，不可杀。帝叱之，皆散，收药而反。每遇金疮，傅之良验。寄奴，高祖小字也。
●黑神散　治伤损大吐血，或因酒食饱低头掬损，吐血至多，并血妄行，口鼻俱出，但声未失，无有不效。
百草霜　蚌粉
上等分。为末。每服二钱，用糯米饮调下。侧柏枝研汁尤效速。鼻衄，搐一字。皮破、灸疮出血、舌上出血，并乾掺上，立止。
●黄耆汤　治病证如前。
枳实（三十个，炒，为末）　黄耆（二两）　甘草（半两）　红枣（三十个，同枳实末捣烂，慢火焙焦黄）
上为末。用米饮调二钱，食后服。
●地黄散　治打扑、金疮，止血住痛，辟风，续筋骨，生肌肉。
地黄苗　地崧　青蒿　苍耳苗　赤芍药（各五两，用清水浸，取汁）　生艾汁（三合）　石灰（三升）
上五月五日午时修合，前药汁拌石灰，阴乾，入黄丹三两，更杵罗细。凡有金疮折伤出血，用药封裹，勿令动，著十日，瘥。不肿不脓。（《本事方》）
●生地黄散
生地黄　川芎　赤芍药　生藕节　当归　芸薹子　川芒硝　荆芥　马齿苋（阴乾。各一两）
上为细末。和匀，酒煎苏木，取酒调药二大钱，无时候服。如血不甚，发热减芒硝，加桃仁、荷叶干。
●血醒散（世验方）
生地黄　苎根（去皮，或苎烧灰，等分）
上杵烂。半酒、半男童子小便，急滤药汁，调小便、酒灌之。仍生鸡、鸭血调同服尤佳。
●桃花散　贴法。
乾地黄（生）　桃木（取白皮）　刘寄奴（叶）　枯桐皮（取白皮）　生姜　左缠藤（叶）　国丹（各等分）
上为细末。和匀，用生饼酒调涂损处。如因损而成风，则加服风损药。


卷之十四·中毒门  ——————————————————————————————————————————————————————————————————————————————————————————

中毒评  ***************************
评曰：凡中药毒及一切诸毒，从酒得者难治。言酒性行诸血脉流遍身体也。因食得者易治。言食与药俱入于胃，胃能容杂毒，又逐大便泄出毒气，毒气未流于血脉故易治也。已毒即归于脏，饱者，毒气未能深入，故宜急解。凡解诸食毒，烂嚼甘草咽之，则毒吐出矣。

治方  ***************************
●犯天麦毒方
齐州有人病狂，每歌曰：五灵华盖晓珍咙，天府由来汝府中，惆怅此情言不尽，一丸萝卜火吾宫。又歌曰：踏阳春，人间二月雨和尘，阳春踏尽秋风起，肠断人间白发人。后遇一道士，作法治之，乃云：梦中见一红裳少女，引入宫殿，皆红紫饰，小姑今歌，道士曰：此正犯天麦毒。女则心神，小姑，脾神也。按医经，萝卜治面毒，故曰火吾宫，即以药并萝卜食，遂愈。（《洞微志》）
●矾灰散　治中诸毒（刘立之方）
晋矾　建茶（各等分）
上为末。每服二钱，新汲水调下。得吐即效，未吐再服。
●雄黄散　治中恶毒，亦救蛇、虺毒尤佳。（赵信庵方）
雄黄（不拘多少）
上为末。麝香少许，以麦门冬汤调下。出舌数寸者亦治。
甲子岁以此药救三人。
●冻青饮　解砒毒。
冻青叶擂取自然汁，添井花水服，须泻下，解。
●解砒毒方
凡人误食生砒，唯单饮生麻油，以吐为度，则其毒气自消，不能为害。
●治误食诸毒方
贯众浓煎汤，服之即解。
●中仙茅附子毒方
郑长卿资政说：少时随父太宰，官怀州将官，服仙茅遇毒，舌胀出口，渐大与肩齐，众医环视不能治。一医独曰：尚可救，少缓无及矣。取小刀釐其舌，随破随合，釐治百数，始有血许，医喜曰：无害也。舌应时消缩小，即命煮大黄、硝石数杯，连服之。并以药末掺舌上，遂愈。又盖谅郎中说：其兄诜因感疾，医卢生劝服附子酒，每生切大附子二两，浸以斗酒，旦起辄饮一杯，服之二十年后再为陕西漕使。谅自太学归，过之南乐县拉同，行中途晓寒，诜饮一杯竟，复令温半杯，皆酒至自觉微醉，乃与妻使饮，行数里，妻头肿如斗，唇裂血流。下驻路傍，随行李职医告之，李使黑豆、绿豆各数合，生嚼之，且煎汤并饮。至晓，肿始消。诜仍服之不辍，到长安数月失明。遂致仕，时方四十二岁。
●解药毒方
王仲礼嗜酒，壮岁时疮齄发于鼻，延于颡，心甚恶之，服药弗效。僧法满使服何首乌丸，当用二斤。适坟，仆识草药，乃掘得之。其法忌铁气，但入砂钵中，藉黑豆蒸熟既成，香味可人。念所蒸水必能去风证，以頮面，初觉极热，渐加不仁，至晚大肿，眉、目、耳、鼻浑然无别，望之者莫不惊畏。王之母高氏曰：凡人感风癞，非一日积，吾儿遇毒，何至于是。吾闻生姜汁、赤小豆解毒，山豆根、黑蛤粉能消肿。亟命仆捣捩姜汁，以三味为末调傅之。中夜肿消，到晓如初。盖先採何首乌，择焉不精，为狼毒杂其中，以致此挠也。（《类编》）
●治蛊毒方
嘉祐中，范吏部道为福州守，日揭一方于石云：凡中蛊毒，无论年代近远，但煮一鸭卵、插银钗于内，噙之，约一食顷，取钗视卵俱黑，即中毒也。其方用：
五倍子（二两）　硫黄末（一钱）　甘草（三寸，半生半炙）　丁香　木香　麝香　轻粉（各少许）　糯米（二十粒）
上八味，瓶内水十分，煎取七分，候药面生皱皮为熟，绢滤去滓，通口服。病人平正仰卧，令头高，觉腹中有物冲心者三，即不得动，若出，以盆桶盛之，如鱼鰇之类，乃是恶物。吐罢饮茶一盏。泻亦无妨。旋煮白粥补，忌生冷油腻殜酱。十日后服解毒丸三五丸，经旬平复。（《类编》）
●解蛊毒并咒方
顷有朝官与一高僧西游，道由归峡，程颐荒远，日过中馁甚，祗小村舍间其家，而势必就去住，未判。僧曰：吾有神咒，可无忧也。食至，僧闭目诵诗，俄见小蜘蛛缘碗吻。僧曰：速杀之。于是竟食无所损。其咒曰：姑苏啄摩那，吾知蛊毒，生四角，父是穹窿穷，母是舍耶女，眷属百万千。吾今悉知汝，摩萨萨摩何。时同行者，竞传其咒，所至无慈。别传解毒方，用：
豆豉（六粒）　巴豆（去皮，二粒）
上入百草霜一处研细，滴水丸，绿豆大。以茅香汤吞下七丸。
●治金蚕蛊毒方
泉州一僧，治金蚕蛊毒，云：才觉中毒，先吮白矾，味甘而不涩，次嚼黑豆，不腥者是也。但取石榴根皮，煎汁饮之，即吐出活虫，无不愈者。
李晦之云：以白矾、茶芽捣为末，冷水服。凡中一切毒，皆可治之。
●雄黄散　治五积蛊毒。
雌黄（末）　雄黄（末）　麝香（末）
上各一钱，取生羊肺，如指大，以刀开，内雄黄等物，以肺裹吞下。
●治蛊毒方
白矾（末）　甘草（末）
上等分。清水调下，或吐出黑涎一两碗，或泻，曾验。
又方
牡丹根捣为末，服一匕，日三服。
●中挑生毒方
兴化人陈可大，知肇庆府。肋下忽肿起，如生痈疖状，顷刻间，其大如碗，识者云：此中挑生毒也。俟五更以绿豆细嚼，试若香甜则是。已而果然。凡捣：
川升麻（为细末）
上取冷熟水，调二大钱，连服之。遂洞泻出生葱数茎，根鬚皆具，肿即消缩。煎平胃散调补，且食白粥，后亦无他。
又方
雷州民康材妻为蛮巫，林公荣用鸡肉挑生，值商人杨一者，善医疗，与药服之。才食顷，吐积肉一块，剖开筋膜，中有生肉存，已成鸡形，头尾嘴翅悉肖似。康诉于州，州捕林置狱。而呼杨生，令具疾证、用药其略。云：凡吃鱼肉、瓜果、汤茶，皆可挑生。初中毒觉胸腹稍痛，明日渐加搅刺，满十日则物生能动，腾上胸痛，沉下则腹痛，积以瘦悴，此其候也。在膈上，则取之。其法：用热茶一瓯，投胆矾半钱于中，候矾化尽，通口呷服，良久以鸡翎探喉，即吐出毒物。在下膈即泻之。以米饮下郁金末二钱，毒即泻下。乃择人参、白术各半两，碾末，同无灰酒半升，纳瓶内慢火熬半日许，度酒熟，取温温服之，日一盏，五日止，然后饮食如故。
●地浆治菌毒方
四明温台间，山谷多生菌，然种类不一。食之，间有中毒，往往至杀人者。盖蛇毒气所熏蒸也。有僧教掘地，以冷水搅之令浊，少顷取饮，皆得全活。此方见《本草》陶隐居注，谓之地浆。亦治枫树菌食之笑不止，俗言食笑菌者。居山间不可不知此。
●治中菰菌毒方
茱萸煎汤服，吐下解。
熟艾，煮服三五盏。
犬颈下取热血灌之。雄鸡血亦可。
●中蕈毒方
崇宁间，苏州太平山白云寺五僧行山间，得蕈一丛甚大，摘而煮食之，至夜发吐。三人急採鸳鸯草生啖，遂愈。二人不甚肯啖，吐至死。此草藤蔓而生，对开黄白花，傍水依山处皆有之。治痈疽肿毒尤妙。或服或傅皆可，人谓之金银花，又曰老公须，《本草》名为忍冬草。（《己志》）
●中酒毒方　次酒中毒，经日不醒者用。
黑豆（一升，煮，取汁）
上每服一小盏，温服，不过三服即愈。今人所谓中酒也。
●中鳝鱼虾蟆鳖毒方
顷有一士人好食鳝鱼及鳖与虾蟆。尝云：此三物不可杀，大者有毒杀人，虾蟆小者亦令人小便秘，脐下蔽疼，有至死者，宜以：
生豉（一大合）
上投新汲水半碗浸，令豉水浓，顿服之，即差。（《茅亭客话》）
●中豆腐毒方
人有好食豆腐，因中其毒，医治不效，偶更医。医至中途，适见做豆腐人家夫妇相争，因问之。云：今早做豆腐，妻误将萝卜汤置腐锅中，今豆腐不成。盖豆腐畏萝卜也。医得其说，至病家，凡用汤使卒以萝卜煎汤，或调，或咽，病者遂愈。
●诸果有毒方　《本草衍义》
诸果有毒，桃、杏双仁毒，五月食未成核果，令人发痈、疽、疖及寒热。又，秋夏果落地为恶虫缘食，令人患九漏。桃花食之令人患淋。桃、李仁不可和鸡子食，患内结不消。
●中斑鸠毒方　《名医录》
浙人王夫人忽日面上生黑斑数点，日久满面俱黑，遍求医士不效。忽遇一医，云：夫人中食毒尔。某治之，一月平复。后觉其方止用生姜一片，切碎研汁，将滓焙乾，却用姜汁煮糊丸。问其故，云：夫人日食斑鸠，盖此物尝食半夏苗，是以中其毒，故用生姜以解之。
●药反中毒方　解诸药相反中毒。
蚕蜕（烧灰，细研，一钱）
凉水调下，顿服取效。虽面青脉绝，腹胀吐血，服之即活。
●中鱼毒方
虞侍郎，苏州人。平生善食鱠，中年病腹坚，侧身不得，每发疼痛几死，累治不效。一善医者切脉，曰：侍郎右关脉伏，伏为积聚生冷之积，成瘕在腹，则痛不可忍。以取药令用橄榄汁，吞丸子药数粒，晚下利一盆许，是鱼鱠缕，前一半皆成鱼矣。从此遂安。
●中莴菜毒方
《遁斋閒览》云：莴菜出呙国，有毒，百虫不敢近，蛇虺过其下，误触之，则目瞑不见物。人有中其毒者，捣生姜汁，饮之即解。
●治中山鸡鹧鸪毒方
《南唐书》云：南唐相冯延己苦胸中痛，累日不减。迎太医令吴延绍，密诘厨人曰：相公平日食何等物件？对曰：多食山鸡、鹧鸪。延绍日：吾得之矣。投以甘草汤而愈。盖山鸡鹧鸪者，皆食乌头、半夏，故以此解之。
●中石斑鱼子毒
其鱼身有红斑，如虎斑样，眼小口细，其子不可食，食之令人吐而头眩。
鱼尾草捣汁，服少许，吐立止。此草一名樚木，根似黄荆。八月开紫花成穗，叶似水杨，无大树，经冬不凋。渔人以药鱼。
●神仙解毒万病丸
酒磨服，久近头疼、太阳疼，薄荷酒磨，纸花贴太阳穴；牙疼，酒磨涂，及含药少许吞下；牙关紧急，磨涂一丸，分三服；打扑、颠损伤折，炒松节酒磨下半粒，仍以水磨涂；汤火、犬、鼠、蜈蚣、毒蛇、百虫伤，并用水磨涂，并服一粒；痈疽发背未破、鱼脐疮、诸般疮疖、恶疮肿毒，水磨涂，并服，觉痒即消。治小儿急慢惊风、五疳、八利，蜜水薄荷磨，随大小加减。孕妇不可服。牛、马、六畜中毒，亦以此救，神良。凡居家或出入不可无此药，真济世卫家之宝。如岭南毒药最多，若游宦岭表，才觉意思不快，便服即安。二广山谷间有草，曰：胡蔓草，又名断肠草。若以药人，急水吞之急死，缓水吞之缓死。又取毒蛇杀之，以草覆上，以水洒之，数日菌生其上，取为末，酒调以毒人。始亦无患，再饮酒即毒发，立死。其俗淫妇多自配合，北人与之情相好，多不肯逐北人回，阴以药置食中，比还，即戒之曰：子某年来，若从其言，即复以药解之。若过期不往，必毙矣。名曰：定年药。北人届彼亦宜志之。若觉著毒，四大不调，即便服之。或于鸡、豚、鱼、羊、鹅、鸭等肉内下药，后食此物即触发，急服此药一粒，或吐、或利随手瘥。
五倍子（三两，淡红黄色者，捶碎，洗净）　红牙大戟（一两半，净洗）　山慈姑（二两，洗净，即鬼灯、檠金灯花根也）　麝香（三钱，研）　续随子（一两，去壳，研细纸裹压出油，再研如白霜）
上三味焙乾为末，入麝香、随续子研令匀，以糯米糊为丸。每料分作十四粒，于端午、七夕、重阳日合。如欲急用，辰日亦得，于木臼中杵数百下。不得令妇人、孝子、不具足人及鸡、犬见之。
有一女子久患劳瘵，命垂旦夕，为血尸虫所噬，磨一粒服之，一时久，吐下小虫千馀条。
●保灵丹　解毒方论。治蛊毒，诸毒，一切药毒，神妙。
往时蜀俗喜行毒。而城都故事，岁以天中重阳时，开大慈寺。多聚人物出百货，其间号名药世者。于是有于窗隙间呼货药一声，识其意，亟投以千钱，乃从窗隙度药一粒，号解毒丸。一粒可救一人命，夫迹既叵测，故时多疑神仙。政和间，祐陵以仁圣惠天下，尝即《上清宝录》宫中之前，新作两亭，左曰「仁济」，主给药治疾苦；右曰「辅正」，主符水除邪鬼。因遂诏海内。凡药之治病，彰彰有声者，悉索其方书而上之焉。于是城都守臣、监司，奉命相共穷其状，乃得售解毒丸家。盖出世拒行毒者为仇害，故匿其迹，非有所谓神仙者。既据方修治得其全，即并药奏御下殿中省。上曰：朕自弛天子所服御以济元元，毋烦有司也。繇是殿中省群医、堵司验其方，则《王氏博济方》之保灵丹尔。当是时犹子行，适领殿中监事，故独得其详。吾落南来，是药常救两人食胡蔓草毒，得不死。盖不可不书。（百衲居士铁围）
朱砂（一两，净，细研）　大山豆根（半两）　雄黄　黄丹　麝香　黄药子　续随子（生杵末。各二钱半）　川巴豆（肥者，二钱半，取肉不去油）　斑蝥（二钱半，去头、翅、足）　糯米（半炒半生用）　赤蜈蚣（二条，一炙一生）
上十味，各修制，入乳钵研和，于端午、重阳、腊日修合，不令鸡、犬、妇人见。用糯米稀糊丸如圆眼核大。阴乾，瓷合收。每服一丸，好茶清吞下，不得嚼破。须臾，病人自觉心头如拽断皮条声，将次毒物下，或自口出，或大便出。嫩则是血，老则是鳖，或蜣螂诸杂带命之物。药丸凝血并下，以水洗净取之，可救三人。如中毒口噤，即挑开下药，或蛇、蝎、马汗诸毒，以好醋磨傅患处，立解。服药已效，如知毒害之家，不必研究。若诉之，其毒再发不救。瘥后更忌酒肉毒食一月，惟软饭可也。或急用。但择吉日，精洁修合。（此方出。《刘涓子神仙遗方》《鸡峰普济方》一卷）
●兽能解药毒论
名医言：虎中箭食青泥，野猪中药箭缘荠苨而食。雉被鹰伤，以地黄叶贴之，又礜石可以害鼠。张鷟曾试之，鼠中如醉，亦不识人，知取泥汁饮之，须臾平复。鸟兽虫物犹知解毒，何况人乎？被矢中者，以甲虫末傅之。

蛇虫伤  ***************************
治蛇啮方论
临川有人以弄蛇货药为业。一日，方作场为蝮所啮，即时殒绝，一臂之大如股，少顷，遍身皮胀作黄黑色，遂死。有一道人方旁观，出言曰：此人死矣，我有一药能疗，但恐毒气益深，或不可治，诸君能相与证明，方敢为出力。众咸竦踊劝之，乃求钱二十文以往，才食顷奔而至，命汲新水，解裹中药，调一升，以杖抉伤者口灌入之，药尽觉脐中搰搰然，黄水自其口出，腥秽逆人，四体应手消缩，良久复故。其人已能起，与未伤时无异，遍拜观者，且郑重谢道人。道人曰：此药不难得，亦甚易办，吾不惜传诸人，乃香白芷一物也。法当以麦门冬汤调服，适来事急不暇，姑以水代之。吾今活一人可行矣，拂袖而去。郭邵州沰得其方，尝有鄱阳一卒，夜直更舍，为蛇啮腹，明旦赤肿欲裂，以此饮之，即愈。
●被毒蛇咬伤方（《本草衍义》）
有人被毒蛇伤，良久已昏困。有老僧以酒调药二钱灌之，遂苏。及以药滓涂咬处，良久复灌二钱，其苦皆去，问之，乃用：
五灵脂（一两）　雄黄（半两）
上为细末，酒调下二钱。尔有中其毒者，用之无不验也。
●治蛇伤欲死者
雄黄末、莴苣汁和作饼，贴疮。猪血调贴亦可。
香白芷、麦门冬汤调白矾末傅之。
北细辛末，水调涂，仍以酒服之。
鸭嘴胆矾末，沸汤化，细呷，并傅疮。
五叶藤，又名五爪虎，阴乾，为末，乾掺，止痛立安。
巴豆，数粒细研，贴疮。
●立效散　治蛇伤垂死者。
铁蛟龙（一名水藕，一名金莲花，取根二两，锉片，焙乾）　知母　贝母（各一两）　雄黄（半两）　天雄（一个，生用）　紫河车（三两）　大川乌（一个）　真北细辛
上细末。用生地黄酒调服即愈。如鼻口血来，生地黄酒加雄黄丸下。如伤风，随脉证用发散药并服之，见疮口肿不消，用针肿处，候毒气出即安，如有孕妇，则除天雄，少用川乌，忌食荤物。（萧南仲方，屡效。）
●治一切蛇毒所伤方
赤脚大蜈蚣（一条，瓦上焙乾）　雄黄　巴豆霜（各一钱）　麝香（少许）
上为细末。以杏核数个，每个各磨成一窍，去仁，填药在内，令满，却以蜡塞窍。临时，蜡丸以针挑，药末涂伤处，候黄水出，即瘥。用毕后，塞其窍，一枚可救数人。
●治蛇咬肿痛
七叶黄荆，捶烂涂之。
●治蛇伤方
酒研水边乌桕根，吃即活。
又方　急以酒调好雄黄末，傅之，毒水流如涎，大效。
●治蛇虫所伤方　凡蛇伤、虫咬，仓卒无药去处，以：
大蓝汁（一碗）　雄黄末（二钱）
上调匀，点在所伤处，并令细细服其汁，神验。如无蓝，以淀花、青黛代之。
●山林日用方　每欲出时用：
雄黄（一桐子大，火上烧烟起）
上以熏脚绷、草屦之类及袍袖间，即百毒不敢侵害，邪祟远避。
●治蚯蚓咬方
浙西军将张韶，为蚯蚓所咬，其形如大风，眉须皆落，每夕蚯蚓鸣于体。有僧教以浓作盐汤浸身数遍，瘥。
●治蜘蛛啮方
雄黄傅之。（《朝野佥》载）
●中蜘蛛毒方　治蜘蛛咬，一身生丝。
羊乳（一味饮之）
贞元十年，崔员外从质云：目击有人被蜘蛛咬，腹大如孕妇，其家弃之，乞食于道。有僧遇之，教饮羊乳，末几而平。（《本草》）
●误吞蜈蚣方
有村店妇人，因用火筒吹火，不知筒中有娱蚣藏焉，用以吹火，蜈蚣惊迸，窜入喉中，不觉下胸臆。妇人求救，人无措手。适有人在傍云，可讨小猪儿一个，切断喉取血。妇人顿服之，须臾，以生油一口灌妇人，遂恶心，其蜈蚣滚在血中吐出，继与雄黄细研水调服，遂愈。
●蜈蚣咬方
蜘蛛取一枚，咬处安，当自饮毒，蜘蛛死。痛末止，更著生者，立效。今人以蜘蛛饮毒了，即将放净水中，以活蜘蛛甚妙。（孙真人）
又方　中蜈蚣毒者，以：
乌鸡屎水调，涂咬处，效。大蒜涂，亦效。桑汁白盐涂，亦效。
又，畏蛞蝓不敢过所行之路，触其身即蜈蚣死，故取治蜈蚣毒也。
●壁镜咬方
醋磨大黄，涂之。
又方　壁镜毒人必死，用白矾治之。
又方　以柴灰汁三度煮沸，取白矾为膏，涂疮口即瘥。治疗毒蛇亦效。
●蚕咬人毒入肉方
取芋涂之。今以芋近蚕不生也。（《本草》）
●治诸兽毒方
马咬，用独颗粟子烧灰帖。猫咬，用薄荷汁涂。鼠咬，用麝香，唾调涂，或用猫毛烧灰裛之。狗咬伤，涎入疮，令人昏闷者，浸椒水调菵草末涂。猪咬，松脂熔作饼子贴，又屋溜中泥。
●蛛为蜂螫方
处世刘易隐居王屋山，尝于斋中见一大蜂骨于蛛网，蛛持之，为蜂螫坠地，俄顷，蛛鼓腹破裂，徐徐入草啮芋梗微破，以疮就啮处磨之良久，腹渐消，轻躁如故。后人有为蜂螫者，挪芋梗傅之而愈。
●天蛇毒方
太子中允关杞，曾提举广南西路常平仓行部邕管，一吏为虫所毒，举身溃烂。有一医言能治，使医视之，曰：此天蛇所螫，疾已深不可为也，乃以药傅其疮，有肿起以钳拔之，有物如蛇，凡取十馀条，而疾不起。
又，予家祖茔在钱塘西溪，尝有一田家忽病瘌，通身溃烂，号呼欲绝，西溪寺僧识之曰：此天蛇毒尔，非癞也。取木皮煮饮一斗，令其恣饮。初疾减半，两三日顿愈。验其木，乃今之秦皮也。然不知天蛇何物，或云草间黄花蜘蛛是也，人遭其螫，仍为露水所濡，乃成此疾。露涉亦当戒也。（《笔谈》）
●误饮蛇交水毒方
陈斋郎，湖州安吉人，因涉春，渴，掬涧水两口咽之，数日觉心腹微痛，日久疼甚，服药。医诊之云：心脾受毒，今心脉损甚。斋郎答云：去年步春，渴饮涧水，得此病。医云：斋郎吃却蛇在涧边遗下不净，在涧水内蛇已成形，在腹中食其心而痛也。遂以水调雄黄服之，果下赤蛇数条，皆能走也。（《名医录》）
●猘犬所伤方
沉约《宋书》曰：张收尝为猘犬所伤，医云：宜食虾蟆脍，收甚难之。医含笑：先嚐收。因此乃食，疮亦即愈。
●犬伤方
凡犬伤人，量所伤大小，杏仁烂嚼沃破处，以帛系定，至瘥无苦。（《本草衍义》）
●虎犬咬人方
白矾末掺疮中，裹之，止痛，立愈。
●蝎螫方
矾石（一两，醋半升煎之，投矾末于醋中）
上以矾醋浸螫处，井底泥傅，亦愈。
●治蠼螋妖虫方　隐于墙壁间，尿射人之影，令人遍体生疮，如汤火所伤。治法用：
乌鸡翅毛（烧灰）
上麻油调傅。以鸡者百虫所畏，能治之。（《琐碎录》）
又方
用鸡子尖头，剜小窍，取白涂四畔，疮即愈。
●诸虫入耳方　虫之类，能入耳者不独蜒蚰，如壁蝨、萤火、扣扣头虫，皂角虫皆能为害。有人患脑痛为虫所食，或教以桃叶不拘多少，洗净，日乾。
上为枕，睡一夕，虫自鼻出，形为鹰嘴，人莫知其名。有人蜒蚰入耳，遇其极时以头撞柱，至血流不知，云痒不可忍。蜒蚰入耳，往往食髓至尽，又能滋生。凡虫，麻油灌，妙。

汤火伤  ***************************
●治汤火疮方
刘寄奴（不以多少）
上为末，先以糯米浆鸡翎扫伤处，后掺药末在上，并不痛，亦无痕。
大凡汤著，急以盐末掺之，护肉不坏，然后用药傅之，至妙。（《本事方》）
●汤泼火烧诗
细碾山栀子，浓调鸡子清，鹅毛轻拂上，立便冷如冰。
又方
黄连　黄柏　轻粉（各等分）　朴硝（少许）
上为末。入麻油，用合子合住，上饭蒸，调涂，立愈。
●治汤泼火烧方
生侧柏叶（烧灰存性）
上碾为末。以鸡子清调疮上，如干再上。（萧择中知录曾用有效方）
●黄柏散　治汤火伤。
鸡子壳　黄柏树皮　朴硝
上等分。为末。白水调涂，极妙。
●至圣膏　治汤火伤。
鸡子黄（一两）
上用银石器内熬自然油，调好粉傅之，愈。


卷之十五  ——————————————————————————————————————————————————————————————————————————————————————————

拾遗门  ***************************
半夏丸　治五绝：一曰自缢，二曰墙压，三曰溺水，四曰魇魅，五曰产乳。凡此五绝，皆以：
半夏（一两）
上为末，水丸如豆大，纳鼻孔中即愈。此是扁鹊法，好事者閒慢制下，危急得济。（南岳魏夫人方）
●治鱼骨鲠
橄榄（一味）　用急流水服之。若无橄榄，讨核烧为末亦可。
又方
白梅取肉去核，砂糖含下，须臾自下。
又方
玉屑无忧散，用贯众调下。妙不可言。
●盐梅丸　治误吞铁钱，及骨鲠之类。
古文铜钱（十数枚）　白梅（十个淹过宿即烂）
每服一丸，如绿豆大，侵晨取流水吞下，即吐出。
●治误吞钱
羊胫骨灰为细末，米饮下。
泥荠取汁，呷之自化。
又方　山枣子烧灰存性，白汤服。（武林刘开国大任传）
●治痱子药
滑石（半两）　绿豆粉（四两炒过）
上研如粉，搽之。
●田螺散　治狐臭有效。
田螺二个，各起掩，入巴豆一粒，去壳取肉在螺内仍掩住，须臾尽化成水，却去掩，挟任胸下，令贴在肉上，须臾狐气上冲，恶心欲吐，却以感应丸一贴并神保丸三丸同用温汤送下，令泻即愈，两服断根。
●丁香丸　治积热伤食。
丁香（三粒）　巴豆（二粒，去壳，用管子叶包，捶碎，去油，入钵内研烂）　缩砂（四颗，去壳）　乌梅（一个，切片去土，瓦焙乾）
上除巴外，併为细末，仍入巴豆研匀，却用百草霜同和，面糊为丸，如绿豆大。煎米饮下。积块不妨大小而用，有效。
●豆蔻丸　治腹痛呕虫。
陈皮　甘草　诃子　使君子　半夏　没石子（各半两）　厚朴（制，七钱）　木香　肉豆蔻（各二钱半）
上㕮咀。每服三钱，姜三片，枣一枚，水一盏，煎七分，无时。湘中老医陈必胜以此医一女使，遂除根本。
●四物汤　治休息痢。
四物汤下驻车丸，每服百粒，痢初作一服，而愈。此方系顺庆朱承事家施人，无不见效。
●化虫丸　治诸虫。
芜荑　锡灰　神麴　麦糵
上等分。为细末，麻油为丸。取月初五更，空心，用炙猪肉细嚼咽汁，不吃肉，汁引动虫。次用浓煎石榴根汤下丸子药十丸。
●灵脂散　治毒蛇伤。
五灵脂（一两）　雄黄（半两）
上为末。以酒调服，以滓涂咬处，甚者再服。（出《医说》）
又方
急以酒调好雄黄末傅之，毒水流如涎。大效。
●治鼠疬方（新增）
信石（入绿豆同研）　斑蝥（去足、翅，为末）
上面糊为丸，黄丹为衣。用时打破，以醋浸一宿，其疮先以艾灸，次用此抹。
又方（新增）
白术　白茯苓　甘草　黄耆　当归　槟榔　白芷　黑牵牛（半生半熟）　密陀僧　白芍药（各一两）　郁李仁（半两）　斑蝥（一分，用秫米同炒黑，去翅、足，或玻多者，更添半钱斑蝥。去斑蝥，秫米又一分同前药炒黄色为度）
上为细末，粳米糊为丸，如芥子大。小儿七丸，大人十丸至十五丸，灯心汤下。忌葱、菜、油腻、房色，酒不妨，忌使性气，孕妇不可服。后服复元通气散，立效。
●治齁喘
甜瓜蒂（七枚，研为粗末）
用冷水少许，调澄取清汁，呷一小呷，如其吐，才饮竟即吐痰，若胶黐状，胸次既宽，齁亦定。少再作，又服之，随手而愈。
●治紫白癜风
密陀僧（别研为末，五钱）　自然铜（研，重筛，五钱）　砒（别研为霜用，二钱）　猪牙皂角（五钱，为末）
上为末，和匀。先用热水揩洗，去黑被抹乾，用水调药，薄薄揩拭肉上，令入肉纹，一日晚用一次，三次。
●黄柏散　治穀道生泡，痒而复痛，此风毒流行证。
黄柏皮　黄连（去须）　白矾（煅过）　白蛇皮（烧灰。各等分）
上细末，重筛，入麝香、腊茶少许，和匀，津唾调抹。爪破水出则乾掺。
一方　只用黄柏皮末一钱　枯矾半字和匀米泔调涂。此方专治行路揩裆穀道痛，仍用水先洗。
●唾调散　治同前。
五味子末，唾调。
●合掌丹　治疮疥。
蛇床子　藁本（各一两）　硫黄（一分）　石亭脂（老硫黄，青色，一钱）　麝香（二分）
上先用前二味为细末，却细杀后三味，併入前末和匀。生麻油调，于无风处爬发，用少许在掌心合定，候融暖化稀，遍身揩擦。
服四物汤，匀气血，去风毒。
四物汤用生地黄、赤芍药，加荆芥等分。粗末。水煎。
●治风癣　癣有数种。荷叶疮者，开生如圈，多在头面；柯皮癣者，皮厚痒痛。
轻者用荷叶心、左缠藤叶同为末，麻油调涂，厚者加砒少许和匀，水调涂。
●煮胶法（梁国佐传）
鹿角不以多少，先用瓦缸盛水，浸三日，漉出。用江中沙子揩洗，要见黄色。然后用锯二寸长一块，别换江水，再入缸浸三日。用一大瓦钵有盖者，用盐泥和陈壁土作泥固济，随钵大小作一灶，用第二次所浸水入钵内和鹿角煮。常以铁瓶烧水在灶门口，如钵内水耗一寸，又添一寸，断不可添冷水，须用纯栎炭，凡三日三夜不可断火，以煮尽水为度。第四日早漉出用，乘热修去皮，便成鹿角霜。钵内所馀汁须要熬取十分稠黏，却用竹筒溜出，斟在阴冻处，隔宿即凝结，破开竹筒，用布线锯成饼子，收顿。
又煮胶法
须用两锅，一锅常要温汤，准备添用。
又法　鹿角（不用自死者，不以多少，三寸许截断，去粗皮）
将鹿角于河水浸七日，其每日一易。候日足，洗净，锅中煮。每鹿角五斤，用桑白皮半斤，楮实一斤，舶上硫黄二两，朱砂二两同煮之。如水尽，旋添汤，及一伏时，自然已软，或火不相继，末软再煮一伏时。如软，放冷取出，于当风处挂起，便可入药。用煮角水滤去诸药，慢火再熬，便可为胶。
●丸药法
蜜剂，每药一斤，用蜜一斤。面糊剂，每药末一斤，用面四两。米粉亦如之。

养生杂论  ***************************
〔青牛道士〕
皇甫隆遇青牛道士封君达云：体欲常少劳，无过食，去肥醲，节酸咸，减思虑，损喜怒，谨房室。
〔养性〕
养性之道，欲小劳，但莫太疲及强所不能堪尔。食欲小，而不欲频，常如饱中飢，飢中饱。善养性者，先飢乃食，先渴乃饮，食后当行，毕，摩腹数百遍。卧常习闭口，口开则失气，邪从外入。屈膝侧卧，益人气力，胜正偃卧。春欲晏卧早起，夏秋欲夜寝早起，冬欲早卧晏起。虽云早起，莫在鸡鸣前；虽云晏起，莫在日出后。莫久行、久立、久坐、久卧、久听、久视。莫强食，莫强酒。饮则不欲多，多则速吐之为佳，勿令至醉。唾不至远，行不疾步，耳不极听，目不极视，坐不久处，立不至疲，卧不至厌，先寒而衣，先热而解。
〔真常子养生〕
酒多，血气皆乱；味薄，神魂自安；夜漱，却胜朝漱；暮餐，不若晨餐；耳鸣，直须补肾；目暗，必须治肝；节饮，自然脾健；少思，必定神安；汗出，莫当风立；腹空，莫放茶穿。
〔孙真人养生铭〕
怒甚偏伤气，思多大损神；神疲心易役，气弱病相萦；勿使悲欢极，当令饮食均；再三防夜醉，第一戒晨嗔；亥寝鸣云鼓，寅兴嗽玉津；妖邪难犯己，精气自全身；若要无诸病，常当节五辛；安神宜悦乐，借气保和纯；寿夭休论命，修行本在人；若能遵此理，平地可朝真。
〔孙真人十二多〕
多思则神殆，多念则志散，多欲则志昏，多事则形劳，多语则气乏，多笑则脏伤，多愁则心慑，多乐则语溢，多喜则忘错昏乱，多怒则百脉不定，多好则专迷不理，多恶则惟悴无厌。
〔真人养生铭〕
人慾劳于形，百病不能成；饮酒勿大醉，诸疾自不生；食了行百步，数以手摩肚；寅丑日剪甲，头发梳百度；飢即立小便，饱即坐旋溺；行处勿当风，居止无小隙：遇夜濯足卧，饱食终无益；思虑最伤神，喜怒最伤气；每去鼻中毛，常习不唾地；平明欲起时，下床先左脚；一日无灾殃，去邪兼避恶；如能七星步，令人长寿乐；酸味伤于筋，苦味伤于骨；甘即不益肉，辛多败正气；咸多促人寿，不得偏耽嗜；春夏少施泄，秋冬固阳事；独卧是守真，慎静最为贵；钱财生有分，知足将为利；强知是六患，少欲终无累；神静自然安，修道宜终始；书之屋壁中，将以传君子。
〔养性之术〕
杨泉《物理论》曰：穀气胜元气，其人肥而不寿；元气胜穀气，其人瘦而寿。养性之术，常使穀气少，则病不至矣。
〔四损〕
远唾损气，多睡损神，多汗损血，疾行损筋。
