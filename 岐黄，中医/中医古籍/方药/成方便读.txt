
自序  ***************************
孟子云：离娄之明，公输子之巧，不以规矩，不能成方圆；师旷之聪，不以六律，不能正五音。百工技艺且然，况于医道乎？且医之为道，秉天地造化之权，掌疾病死生之柄。昔范文正有不为良相、即为良医之说，以相能济天下之安危，医可救一方之疾苦，故良相良医，虽出处异殊，其用心则一也。由此观之，医岂小道哉？但习医者，当先明药性之性味，察方法之异宜，然后运古方治今病，亦犹成方圆者，不可废规矩，正五音者，不可废六律。考古今本草一书，不无汗牛充栋，其间不失之繁，即失之隘，求其确切简明而易读者，诚为难觏。岁丁亥，手辑本草便读两本，已命大儿校对抄录，使之习诵。因念药虽出于医手，方多法于古人，故凡以医道鸣世者，无不皆以古方为范围，而以叹成方之不可不读也。兹集汇录古今成方二百馀首，皆为世所常用，同道所习尚者，编为歌诀。其方下各加注疏，使读者知病之所来，方之所自。非敢即以此为医家之规矩六律，不过为初学便于诵读，使胸中略有成竹，庶可见病思源，不无小补，如为高者必因丘陵，为下者必因川泽，读此两书者，亦此之谓欤。
光绪三十年岁甲辰仲春武进张秉成兆嘉氏自序于存诚堂。


卷一·补养之剂  ——————————————————————————————————————————————————————————————————————————————————————————

补养之剂  ***************************
补者，补其不足也。养者，养其生气也。盖人禀天地之和气以生，阴阳本两协其平，自无偏胜之弊，得以尽终其天年。然天地有五运六气之不齐，寒暑水旱之乖戾，于是则阴阳不得其平，有亢害承制之理，则人之所禀于天地者，亦失其和而致其偏矣。人身中阴阳既不能两协其平，此胜则彼负，彼盛则此衰，胜负相乘，盛衰相侮，而祸患即随之以生，不特外感六淫之邪，乘虚相袭，且阳虚者寒动于中，阴虚者热生于内，疾病夭折之所由来也。故造物者，特生此草木金石，禀天地之偏气以生者，而为之补偏救弊焉。虽然，此特言其禀赋之偏胜而言者也，至若自有生以来，或因饮酒嗜欲，耗其真阴真阳，或因飢饱劳役，伤其脏腑营卫，种种变幻，无不皆由虚而得之。如久虚不复，则生气日退，病势日进，其不至于丧亡者几希矣！全在医者察其不足之所处而填补之，观其生气之所在而培养之，如是则致其平而复其常，虽有大风苛毒，莫之能伤。正气复而邪不干，所谓圣人不治已病，治未病也。兹故汇集补养各方，以居其首。

六味地黄丸（钱氏）  ***************************
桂附八味丸　知柏八味丸　八仙长寿丸　杞菊地黄丸　金匮肾气丸　参麦地黄丸
〔六味丸为补法先，三阴亏损病相兼。地黄八两山山四，苓泽丹皮三数添。益火更宜加桂附，阳强知柏制燎炎。八仙长寿增冬味，目疾肝虚杞菊贤。金匮有方名肾气，车牛桂附水邪坚。原方加入洋参麦，壮水清金上下填。〕
六味地黄丸　熟地（八两）　山茱萸（四两）　怀山药（四两）　泽泻（三两）　丹皮（三两）　茯苓（三两）　此方大补肝、脾、肾三脏，真阴不足，精血亏损等证。古人用补，必兼泻邪，邪去则补乃得力。故以熟地大补肾脏之精血为君，必以泽泻分导肾与膀胱之邪浊为佐；山萸之补肝固精，即以丹皮能清泄厥阴、少阳血分相火者继之；山药养脾阴，茯苓渗脾湿，相和相济，不燥不寒，乃王道之方也。
本方加肉桂、制附子各一两，名桂附八味丸。治命门真阳不足，虚羸少气等症。以桂、附加入六味方中，便能温养阴中之阳，王冰所谓益火之原以消阴翳也。
本方加黄柏、知母各一两，名知柏八味丸。治命门真水不足，相火炎炽等证。以知、柏加入六味方中，便能资助阴中之阴，王冰所谓壮水之主，以制阳光也。
本方加五味子二两，麦冬三两，名八仙长寿丸。治肺肾阴亏，虚损劳嗽等证。麦冬养阴保肺，更加五味子，使之金水相生，敛其耗散，宜乎可治以上等证，而有长寿之名也。
本方加枸杞子、甘菊各三两；名杞菊地黄丸。治肝虚目疾等证。枸杞子温润补肝，甘菊花搜风明目，合之六味，为乙癸同源之治。凡肝肾不足而有目疾者，皆可用之。
本方加桂、附各一两，怀牛膝、车前子各三两，名金匮肾气丸。治脾肾真阳大虚，水邪上泛，肚腹胀大，四肢浮肿，小便不利，已成水鼓等证。夫肾中火衰，真阳不足者，即真水亦化为邪水。于是水邪氾滥，自下而中，以及于上，肺、脾、肾三脏俱病。斯时若但治肺，脾，一如遏其流而不治其源也。故以桂、附合地黄等，温肾中之少火，以御阴邪，则真水得以安其位。然既化之邪水，不得不驱，故以车前、牛膝协苓、泻等以导其邪水。列试治水诸方，取效之速，无以出其右者。
本方加西洋参、麦冬各三两，名参麦地黄丸。治金水两亏，骨蒸劳热等证。地黄丸本长于壮水，加参、麦则兼以清金，凡阴虚火旺，肺中津液受灼者，于此取法焉。

四君子汤  ***************************
五味异功散　六君子汤　香砂六君汤　星附六君汤　归芍六君汤　乌蝎六君汤　四兽饮
〔四君补气首方推，脾肺虚衰听主裁。参术甘苓姜枣合。若加陈夏六君来；香砂加入六君子，气滞虚寒脘痛开；星附六君风病取；和营须配芍当归。风痰类中脾虚疾，乌蝎六君可济危。更有一方四兽饮，六君草果与乌梅。〕
四君子汤　人参（二钱）　制冬术（二钱）　茯苓（三钱）　甘草（一钱）　生姜（一片）　大枣（二枚）　治脾肺气虚，中土衰弱，以致食少便溏，体瘦神倦，或气短息微，皮聚毛落等证。人参大补肺脾元气为君，白术补脾燥湿为臣。以脾喜温燥，土旺即可生金，故肺脾两虚者，尤当以补脾为急，脾为后天之源，四脏皆赖其荫庇，不独肺也。而又佐以茯苓，渗肺脾之湿浊下行，然后参、术之功，益彰其效。此亦犹六味丸补泻兼行之意。然必施之以甘草，而能两协其平。引以姜、枣，大和营卫。各呈其妙，是以谓之君子也。
四君子加陈皮一钱，名五味异功散。治脾胃中气不足，食少困倦之证。夫脾中之阳，法天之健，流走周身，运行不息。若脾阳不足，则远化无权，故食少。脾主四肢，四肢为诸阳之本，阳气虚则不能充于四末，故困倦。脾虚则湿胜，故于四君子中加陈皮燥湿利气，以顺其性之所喜，而助其流动之功。
若湿盛痰多者，再加半夏二钱，以行其痰，名六君子汤。
六君子加香附二钱，砂仁五分，名香砂六君汤。治前证因寒滞内加脘腹作痛等证。脾喜温燥而恶寒湿，得湿则滞，得寒亦滞，滞则气机不为流畅，脘腹等处为之作痛矣。故以香附、砂仁之辛温香燥，散寒导滞，理气宣中。于是六君之功，补泻互奏耳。
六君子加制南星一钱，白附子一钱，名星附六君汤，治风痰乘虚袭入阳明，久不愈而成头风、目风等证。夫胃者土也，五脏六腑之海也，万物所归；风属木，故风邪最喜乘之。阳明之经行于前，上于头面。痰者不特风袭而已，有风客则愈张其帜耳。故以六君子补正气、化痰湿，以固其本，南星、白附，入阳明祛风豁痰，以治其标，不啻双管齐下。
六君子加当归二钱，白芍一钱，名归芍六君汤。治妇人经水不调，色淡而晦，由脾虚湿盛所致。脾统一身之血，脾虚则血不调，不调之血与湿邪相合，浑而不分，一如良民化为盗贼，合污而下，不特经色淡晦，且带浊等证，亦由是而来。虽为妇人经病，而治病必求于本，若不补脾逐湿，何以杜其将来？故仍以六君子为君，加当归以和其血，使瘀者去而新者得有所归；白芍通补奇经，护营敛液，有安脾御木之能，且可济半夏、陈皮之燥性耳。
六君子加制川乌五分，全蝎尾一条，名乌蝎六君汤。治中风痰盛，口目歪斜，语声不出，由乎脾胃虚而得者。六君具补正之功，乌、蝎擅搜风之力，相成相济，两擅其长。余义见风门诸方。
六君子加乌梅肉一枚，草果五分，名四兽饮。治脾胃正气大虚，疟久不愈等证。夫疟邪皆由正气所化，化尽则止。其有病久邪已化尽，而疟犹不止者，皆由正气之虚。阳虚则生寒，寒则阳气中馁。然阳气不能终馁，故不久便回，回则寒去热生，而义见阴虚生热之象矣。待阴阳和而寒热自止。此等寒热，皆从中虚馁怯而来。若一助正气，阳自充而寒不生，且不用服药，亦可愈疟。即一切符咒镇压诸法，并非真有邪怪，亦所以助病人之阳气，使不中馁之意。草果入脾，助阳散寒；乌梅入肝，存阴敛液；加于六君中，助正气而和阴阳，因虚久疟，岂有不愈者哉！余又见疟门诸方。

四物汤  ***************************
坎离丸　胶艾四物汤　艾附暖宫丸　玉烛散　佛手散　八珍汤　十全大补汤
〔四物汤为血药宗，当归地芍与川芎。坎离丸治阴虚火，知柏相兼四物同。胶艾汤中胶艾草，仍连四物合煎浓。有名艾附暖宫者，二味加之四物中。调胃全方合四物，子和玉烛散瘀通。芎归二味和为散，产后胎前药力洪。四物四君相合用，八珍双补法颇雄。黄耆肉桂频加入，方见十全大补功。〕
四物汤　当归（二钱酒炒）　生地黄（三钱）　白芍（二钱）　川芎（一钱半）　治一切营血虚滞，及妇人经水不调，偏于阴分不足者。夫人之所赖以生者，血与气耳。而医家之所以补偏救弊者，亦惟血与气耳。故一切补气诸方，皆从四君化出；一切补血诸方，又当从此四物而化也。补气者，当求之脾肺；补血者，当求之肝肾。地黄入肾，壮水补阴；白芍入肝，敛阴益血。二味为补血之正药。然血虚多滞，经脉隧道，不能滑利通畅，又恐地、芍纯阴之性，无温养流动之机，故必加以当归、川芎，辛香温润，能养血而行血中之气者，以流动之。总之，此方乃调理一切血证，是其所长，若纯属阴虚血少，宜静不宜动者，则归、芎之走窜行散，又非所宜也。
本方加知母、黄柏各一钱，名知柏四物汤。蜜丸名坎离丸。丹溪治阴血虚滞，相火独旺，咳血等证。以地、芍壮水，知、柏退阳。有血证，故用当归，引诸血各归其所当归之经。川芎能行血中之气，自然气顺血调，不虚不滞矣。然毕竟阴虚火旺之病，川芎究属辛香之物，似又不宜，用者审之。
本方加阿胶一钱，艾叶一钱，甘草五分，名胶艾四物汤。治冲任亏损，经血短少，虚寒作痛等症。冲为血海，为血脉冲聚之区。任主胞胎，有胎元任载之意。合之督脉，皆起下极，同源而异流，与夫带脉之横围于腰者，皆属奇经，而无配偶也。然妇人之病，隶于八脉者为多，故古人有通补奇经之法，为治妇人之范围。阿胶补血液以达于肺肝，使左右升降之道路润泽自如。艾叶暖命门而通于冲任，使奇经上下之循环赖其温养。甘草协和诸药，通补咸宜。合之四物调理血分之药，亦可为妇人通补奇经之一法欤！
本方加艾叶一钱，制香附二钱，醋糊丸，名艾附暖宫丸。治妇人经水不调，临行作痛，子宫虚冷，不能孕育等证。凡妇人调经一法，首先理气，以气顺则血亦顺也。夫血气者，喜温而恶寒，寒则艰于生育，温则易于成孕。故方中以香附理气分，艾叶暖子宫，合四物而用，宜乎可治以上诸证也。余义见妇人门诸方。
本方当归、白芍换归尾、赤芍，加大黄、芒硝各一钱半，甘草一钱，名玉烛散。治经闭腹痛拒按，脉来沉弦有力之证。夫经闭有虚实之分，虚者由乎血虚，固当补养；实者皆由血瘀，瘀则热，热则血愈坚。故不得不以大黄、芒硝之入血软坚者，以峻下之，瘀不去则新不生。又恐硝、黄性急，故又以甘草缓之，即调胃之意。然血瘀经闭，倘无腹痛拒按等证，又不可用之。
本方单用当归、川芎二味，名佛手散。治妇人因血虚感冒风寒，或胎动下血，或子死腹中，均可以此参酌施治。当归、川芎二味，皆辛苦性温，芳香质润，虽调血仍能理气，其走窜之力，解散为多，故凡血分一切风寒，与胎前产后一切气血不顺等证，皆可治之。
本方合四君子，名八珍汤。治气血两虚，将成虚损之证。细阅方意，止能调理寻常一切气血不足之证，若真正气血大虚，阴阳并竭之证，似又不宜再以归、芎之辛散扰阴，地、芍之阴寒碍阳耳。
八珍加黄耆二钱，肉桂五分，名十全大补汤。治营卫两虚，气血不足，凡属痈疽溃后，因虚不敛者，皆可用之。八珍并补气血之功，固无论矣。而又加黄耆助正气以益卫，肉桂温血脉而和营。且各药得温养之力，则补性愈足，见效愈多，非惟阳虚可温，即阴虚者亦可温。以无阳则阴无以生，故一切有形之物，皆属于阴，莫不生于春夏而杀于秋冬也。凡遇人之真阴亏损，欲成痨瘵等证，总宜以甘温之品收效。或虚之盛者，即炮姜、肉桂，亦可加于大队补药之中，自有神效。若仅以苦寒柔静，一切滋润之药，久久服之，不特阴不能生，而阳和生气，日渐丧亡，不至阳气同归于尽不止耳。每记为人治阴虚内热一证，屡用甘寒润静之剂，而热仍不退。于原方中加入炮姜五分，其热顿退，神乎其神。因录之以助学者之参悟。

归脾汤（济生）  ***************************
〔归脾参术与黄耆，归草茯神远志宜，酸枣木香龙眼肉，蠲除思虑益心脾。〕
归脾汤　人参（二钱）　制冬术（二钱）　茯神（三钱）　炒枣仁（二钱）　龙眼肉（二钱）　炙黄耆（一钱半）　当归（二钱酒洗）　远志（一钱）　木香（五分）　甘草（五分）　治思虑过度，劳伤心脾，以致血不归经，而为健忘、不寐、怔忡等证。夫心为生血之脏而藏神，劳即气散，阳气外张，而神不宁。故用枣仁之酸以收之，茯神之静以宁之，远志泄心热而宁心神。思则脾气结，故用木香行气滞、舒脾郁，流利上中二焦，清宫除道。然后参、耆、术、草、龙眼等大队补益心脾之品，以成厥功。继之以当归，引诸血各归其所当归之经也。原方有生姜、大枣，似与此方未合，訒庵集解中亦未解出，故删之。

当归补血汤（东垣）  ***************************
〔当归补血是成方，五倍黄耆煎和尝，血脱脉洪劳役致，东垣治法细参详。〕
当归补血汤　炙黄耆（一两）　酒洗当归（二钱）　治烦劳伤阳，气火妄动，阴血不能宁静，脉洪身热而成脱竭之证。凡病有真假，脉亦有真假，即如脉洪身热一证，一望而知其为火邪阳亢矣。而脱血之后，每亦如之，以阳无所附，浮散于外也。全在医者细心详察，辨其舌苔之黄白润燥，口渴之欲冷、欲热，其大要犹在于小便，如真热者必短赤，假热者必清长。胸次瞭然，用药自无毫釐千里之误。如果大脱血之后，而见此等脉证，不特阴血告匮，而阳气亦欲散亡。斯时也，有形之血，不能速生，无形之气，所当急固，故以黄耆大补肺脾元气而能固外者为君。盖此时阳气已去里而越表，恐一时固里无及，不得不从卫外以挽留之。当归益血和营。二味合之，便能阳生阴长，使伤残之血，亦各归其经以自固耳。非区区补血滋腻之药，所可同日语也。

大补阴丸（丹溪）  ***************************
〔大补阴丸治水亏，火炎劳热致虚羸，地黄龟板兼知柏，猪脊脂膏蜜和为。
大补阴丸　黄柏（二两盐水炒）　知母（二两盐水炒）　熟地（四两）　炙龟板（四两）　猪脊髓和蜜为丸，盐汤送下。治肾水亏极，相火独旺，而为梦遗、骨蒸、劳瘵等证。夫相火之有馀，皆由肾水之不足，故以熟地大滋肾水为君。然火有馀则少火化为壮火，壮火食气。若仅以滋水配阳之法，何足以杀其猖獗之势？故必须黄柏、知母之苦寒入肾，能直清下焦之火者，以折服之。龟为北方之神，其性善藏，取其甘寒益肾、介类潜阳之意，则龙雷之火，自能潜藏勿用。猪为水畜，用骨髓者，取其能通肾命，以有形之精髓而补之也。和蜜为丸者，欲其入下焦，缓以奏功也。

玉屏风散  ***************************
〔玉屏风散最为灵，耆术防风鼎足形。表弱汗多兼感冒，药虽相恶效相成。〕
玉屏风散　制冬术（二两）　炙黄耆（一两）　防风（一两）　为末，每服三钱。治中虚卫阳不振，表疏自汗，易感风寒等证。大凡表虚不能卫外者，皆当先建立中气。故以白术之补脾建中者为君，以脾旺则四脏之气皆得受荫，表自固而邪不干。而复以黄耆固表益卫，得防风之善行善走者，相畏相使，其功益彰，则黄耆自不虑其固邪，防风亦不虑其散表。此散中寓补，补内兼疏，顾名思义之妙，实后学所不及耳。

天王补心丹  ***************************
〔天王补心柏子仁，二冬归地与三参，桔苓远志朱砂蜜，枣味酸收血自生。〕
天王补心丹　生地（四两酒洗）　人参（五钱）　元参（五钱）　丹参（五钱）　茯苓（五钱）　桔梗（五钱）　远志（五钱）　枣仁（一两炒）　柏子仁（一两炒，研去油）　天冬（一两炒）　麦冬（一两炒）　当归（一两酒洗）　五味子（一两炙）　蜜丸，弹子大，朱砂为衣。卧时灯心汤下一丸。治思虑过度，心血不足，而成健忘、怔忡等证。夫心为离火，中含真水，凡诵读吟咏，思虑过度，伤其离中之阴者，则必以真水相济之，故以生地、元参壮肾水，二冬以滋水之上源。当归、丹参虽能入心补血，毕竟是行走之品，必得人参之大力驾驭其间，方有阳生阴长之妙。茯苓、远志泄心热而宁心神，去痰化湿，清宫除道，使补药得力。但思虑过度，则心气为之郁结，故以柏子仁之芳香润泽入心者，以舒其神，畅其膈。枣仁、五味收其耗散之气，桔梗引诸药上行而入心。衣以朱砂，取其重以镇虚逆，寒以降浮阳，且其色赤属离，内含阴汞，与人心同气相求、同类相从之物也。

百合固金汤（赵氏）  ***************************
〔百合固金二地黄，麦冬贝母桔甘良，元参芍药当归配，喘咳痰红肺受殃。〕
百合固金汤　百合（一钱）　生熟地（各三钱）　麦冬（一钱半）　白芍（一钱炒）　当归（一钱）　贝母（一钱）　生甘草（一钱）　元参（八分）　桔梗（八分）　治肾水不足，虚火刑金，而致咳嗽、痰血等证。百合色白，其形象肺，故能独入金家，为保肺宁神、清金润燥之品。又肺肾为子母之脏，《医贯》所谓母藏子宫，子隐母胎，故水虚则金受火刑。地黄、元参，壮水之主；麦冬、贝母，清肺之烦；白芍平肝以保肺；当归引血以归经；甘、桔本为成方，可以利咽喉而宣上部之结热也。

四阴煎（景岳）  ***************************
〔新方妙立四阴煎，保肺清金制火炎。生地麦冬白芍草，沙参百合茯苓兼。〕
四阴煎　生地（三钱）　麦冬（二钱）　白芍（一钱）　百合（一钱）　沙参（二钱）　生甘草（一钱）　茯苓（一钱半）　治阴虚劳损，相火刑金，乾咳津枯等证。生地滋肾水，参、麦养肺阴；白芍之色白微酸，能入肺而助其收敛，百合之甘寒且苦，能益金而兼可清神；茯苓以降其浊痰，甘草以散其虚热。名曰四阴者，取其地四生金也。

资生丸（仲淳）  ***************************
〔资主丸内麦查陈，苡芡莲连蔻四君，藿朴桔山神泽扁，脾虚湿热补而清。〕
仲淳资生丸　人参（三两）　白术（三两）　茯苓（一两五钱）　炙甘草（五钱）　陈皮（二两）　山药（一两五钱）　建莲（一两去心）　芡实（一两五钱）　苡米（三钱）　扁豆（一两）　神麴（二两）　查肉（二两）　麦芽（一两五钱）　厚朴（一两）　蔻仁（三钱五分）　藿香（五钱）　泽泻（三钱五分）　桔梗（五钱）　川连（三钱五分）　为末，水泛丸。治脾胃气虚，湿热蕴结，以及小儿疳积腹胀，面黄肌瘦，久泻久痢，凡一切脾胃不足者，悉宜服之。天地之大德曰生。欲资生者，必先助其脾胃，故以四君子补脾益胃，合之山药、莲肉、扁豆、芡实之属，以协助之。但脾者喜燥而恶湿，善运而不停，故以陈皮、白蔻，香燥以舒之；苓、泽、苡米，淡渗以利之。查、曲、麦芽，助其消导；藿香、厚朴，假以温中。桔梗以引清气上行；黄连能使湿热下降。如是则脾复其常，可以资助生气矣。

人参固本丸  ***************************
〔人参固本治虚劳，天麦门冬保肺高，生熟地黄滋肾水，参扶脾胃助中焦。〕
人参固本丸　人参（二两）　天冬（炒）　麦冬（炒）　生地　熟地（各四两）　蜜丸。治肺肾阴虚劳热等证。夫虚劳一证，有阴虚、阳虚之分。其由于阴虚者，皆始于肾，而终于肺。以肾水不足，则虚火凌逼肺金，金受火刑，不能生水，于是肾愈虚，金愈燥，煎熬焚灼，不至同归于尽不止也。故以二地滋肾水，二冬保肺金。然二地、二冬皆重浊滋腻，有质而无气。凡天下形质之物，有气则能动，无气则不能动。譬之天气也，主动；地质也，主静，然地亦有时而动者，皆质中有气耳。故恐二地、二冬虽有补肾保肺之能，而不能使金水相生，循环上下，不得不赖人参之气厚力足者，从中而赞助之。且脾胃者中流砥柱，肺肾阴虚之盛者，总宜以甘药补中，使上下受荫耳。

寿脾煎（景岳）  ***************************
〔寿脾煎法是新方，血脱脾虚七气伤。参术甘莲山药远，当归酸枣炮乾姜。〕
寿脾煎　白术　山药（各二钱）　当归　炙草（各一钱）　枣仁（一钱半）　远志（五分）　炮姜（一钱）　莲肉（二十粒，去心炒）　人参（三钱）　治忧思郁结，脾土困败，以致不能摄血，或从便出，或从呕吐，或误用攻伐凉剂，致损脾阳，以及妇人无火崩淋等证。夫脾为统血之脏，司健运之职，所以洒陈于脏腑经络者也。若脾脏一虚，则血无统摄，而诸病作矣。然血者得热则行，得寒则凝，故失血一证，有属于寒者，有属于热者，又须辨其色之明晦，病之久暂，脉之有力无力，审察精详，自无遗误。此方以参、术、甘草，大补脾中元气。病因虚而不能统摄，故以山药、莲肉，补而兼固。忧思郁结则伤脾，脾伤则肝亦不能藏聚，故以远志解郁以舒之，枣仁敛肝以藏之。用炮姜者，不特参、术得之而有力，且能引参、术之力同归血分耳。


卷一·发表之剂  ——————————————————————————————————————————————————————————————————————————————————————————

发表之剂  ***************************
表者，里之对也。发者，升之、散之、汗之，使在表之邪，由外而解，不传于里也。人之禀赋充实，则不特内邪不起，即六淫之邪，亦何自而来！若脏腑一有所亏，则邪乘虚而入，于是六淫之邪，各从其所合而入客之。如寒邪之来也，必伤其阳。凡人之背为阳，太阳为阳中之阳，其经行于背，阳虚寒客，故见头项强痛等证，即可为太阳之表也。又如风也、暑也、火也，皆属阳邪，阳邪者最易伤阴，是风、暑、火三气外来，必先犯肺。肺为阴，或为咳嗽鼻塞，或为喘促自汗，或为身热刺痛，皆可为肺之表证也。湿兼四气，皆可合化，上下表里，皆可感受。或雾露受于上焦，或水湿受于下部，或雨汗之气客于肌肤，三者皆可谓之表病也。惟内饮酒浆，脾虚停湿者，为之里湿耳。六淫之中，独燥不为重病，《内经》有云：清气大来，燥之盛也。不过秋金微寒之气，感之令人津液收束，肌肤枯藁之意。故经亦无秋伤于燥之文。须知六淫之金燥，与阴虚之火燥，为不同耳。夫表者，营卫所常行，犹都治之有城郭也。六淫者，天地所常变，犹外来之寇盗也。如寇盗之来，必由城郭而入，即知六淫之来，亦必由表而入也。故善治者治皮毛，其次治肌肉，其次治血脉。若此失治，病必由表而里，由腑而脏，成不治者多矣。故以发表之剂居其二。

麻黄汤（仲景）  ***************************
〔麻黄汤法治伤寒，邪敛营中汗不宣。甘草杏仁麻桂等，用方加减在人权。〕
麻黄汤　麻黄（三两，去节）　桂枝（二两）　杏仁（七十枚，去皮尖）　甘草（一两，炙）　治寒伤太阳之表，过卫入营，血脉凝敛，无汗恶寒，发热身疼，头项强痛，脉浮而紧等证。麻黄辛温，中空外达，善行肌表卫分，为发汗之主药。桂枝辛温发散，色赤入营，协同麻黄入营分，解散寒邪，随麻黄而出卫，汗之即已。然寒主凝敛，表既壅遏，则里气不舒，故太阳伤寒表不解者，每见喘促上气等证。肺主一身之气，下行为顺，上行为逆。杏仁入肺，苦温能降，辛温能散，用之为佐，以助麻黄之不逮。又恐麻、桂之性猛，以致汗多亡阳，故必监以甘草之甘缓，济其直往无前之势，庶可邪解而正不伤，乃为立方之善耳。

桂枝汤（仲景）  ***************************
阳旦汤
〔风伤自汗桂枝汤，营弱卫强表证方。姜枣桂甘白芍药，方中进退法精详。加芩金匮名阳旦，表证难除里热张。或合柴胡或各半，作歌未便尽包藏。〕
桂枝汤　桂枝　芍药　生姜（各三两）　炙甘草（二两）　大枣（十二枚）　治风伤太阳之表，发热、自汗、恶风，头项强痛，脉来浮缓、浮弱等证。夫风为阳邪，性喜疏泄，故一伤太阳之表，即入于营，营血为其扰攘而不宁，则自汗出而邪仍不解。此风中仍有寒气，所谓三冬凛冽之风，否则焉能即伤太阳之表，而有头项强痛、发热恶风等证。若春夏之风，其气和缓，即伤之亦不过头痛、鼻塞、咳嗽、发热，为肺之表耳。即如麻黄汤之治寒伤营，寒中亦有风邪。若无风邪，寒气何能过卫入营？故风者善行数变，寒不能独伤人，必风以动其先，引而入之，乃能为病。由是观之，亦不必拘定桂枝汤治风伤卫、麻黄汤治寒伤营为成法也。总之，麻黄汤治寒多风少，寒气之重者也；栓枝汤治风多寒少，寒气之轻者也。故此方以桂枝入营散寒，随生姜外出于卫，微微汗出，使寒去即风亦去。营中本为风邪扰攘，恐桂枝、生姜之过于辛散，故以白芍护阴而敛营，甘草和中而缓急；大枣以养脾阴，以脾者营之源，且与生姜合用，又可以和营卫、致津液也。
阳旦汤　即桂枝汤加黄芩。治产后风数十日不解，头微疼，恶寒，时时有热，心下闷，乾呕，汗出等证。即此观之，虽产后中风至数十日之久，表证尚在者，仍可与桂枝汤。因内有郁热，故加黄芩以清之，此亦临时加减法也。至于桂枝汤内一切或然之证，一切加减之法，不能详载，读者当细观原文。

大青龙汤（仲景）  ***************************
〔汤名取义大青龙，表盛胸烦汗不通。麻杏甘膏姜枣桂，疏邪解热妙无穷。〕
大青龙汤　麻黄　桂枝　甘草（各二两）　杏仁（四十粒去皮尖）　石膏鸡子大（一块）　生姜（三两）　大枣（十二枚）　治太阳病风寒外盛，阳气内郁，表不解而无汗烦躁，发热恶寒，头疼身痛等证。夫邪之来也，正气不与之两立，必发热以拒之。而人禀阴阳之气，各有偏胜不同。阳盛之人，外为风寒骤加，则阳气内郁而不伸，故见躁烦不宁之象。然阳气抑郁，何由得汗？虽用麻黄、桂枝，表亦终不能解。一若亢龙有悔，欲雨何来？必以石膏之甘寒，清其内烦，解其郁热，使其阳气暴伸，表里通畅，然后云行雨施，一汗而解也。先哲每谓石膏可以解肌，殊不知甘寒质重之物，止有清里之能，不过热除表解之意，皆由前人凿分桂枝汤治风伤卫，麻黄汤治寒伤营，大青龙汤治风寒两伤营卫，均为解表之方，遂致后人误会者多耳。此方即麻黄汤之变剂，因其内有郁热，故加石膏，欲其和营卫、致律液，故用姜、枣。学者神而明之，自可得其理矣。

小青龙汤（仲景）  ***************************
〔小小青龙最有功，风寒束表饮停胸。细辛半夏甘和味，姜桂麻黄芍药同。〕
小青龙汤　麻黄（去节）　桂枝　芍药（酒炒）　细辛　炙甘草　乾姜（各三两）　半夏（半升）　五味子（半升）　治伤寒表不解，心下有水气，乾呕而咳，或渴、或利等证。前方因内有郁热而表不解，此方因内有水气而表不解。然水气不除，肺气壅遏，营卫不通，虽发表何由得汗？故用麻黄、桂枝解其表，必以细辛、乾姜、半夏等辛燥之品，散其胸中之水，使之随汗而出。《金匮》所谓腰以上者当发汗，即《内经》之开鬼门也。水饮内蓄，肺必逆而上行，而见喘促上气等证。肺苦气上逆，急食酸以收之，以甘缓之，故以白芍、五味子、甘草三味，一以防肺气之耗散，一则缓麻、桂、姜、辛之刚猛也。名小青龙者，以龙为水族，大则可以兴云致雨，飞腾于宇宙之间，小则亦能治水驱邪，潜隐于波涛之内耳。

栀子豉汤（仲景）  ***************************
〔栀子豉汤邪在胸，阳明初病热留中，懊憹烦扰全凭吐，大便微溏莫与逢。〕
栀子豉汤　栀子（十四枚）　淡豆豉（四合）　先煎栀子，后纳豉再煎，服令微吐。治太阳表证已罢，欲传胃腑，邪入于胸，尚未及于腑者。故用吐法以宣散其邪，所谓在上者因而越之是也。又治伤寒误用汗、吐、下后，津液重伤，邪乘虚入，因致虚烦不眠，心中结痛等证。栀子色赤入心，苦寒能降，善引上焦心肺之烦热，屈曲下行；以之先煎，取其性之和缓。豆豉用黑豆蒸⿳冖八音而成，其气香而化腐，其性凉而成热，其味甘而变苦，故其治能除热化腐，宣发上焦之邪；用之作吐，似亦宜然；且以之后入者，欲其猛悍，恐久煎则力过耳。

麻黄附子细辛汤（仲景）  ***************************
〔麻黄附子细辛汤，肾弱阳虚寒外伤，发热脉沉表证具，温经解外妙无双。〕
麻黄附子细辛汤　麻黄　细辛（各二两）　附子（一枚炮）　先煮麻黄，去沫，再纳后二味。治少阴阳虚，寒邪外至，始得之，身发热而脉沉者。夫太阳与少阴为表里，少阴之阳虚，则里不固，里不固则表益虚。故寒邪由太阳之经，不传于腑，竟入于脏。然虽入脏，而邪仍未离乎经，故仍发热；若全入于脏，则但恶寒而不发热矣。但虽发热，不得为太阳之表证。以太阳之表，必有头项强痛、脉浮等证，此不但不头项强痛，脉亦不浮而反沉，则便知太阳之邪离经入脏之枢纽。急乘此时用附子以助少阴之阳，细辛以散少阴之邪，麻黄以达太阳之表，邪自表而及里者，仍由里而还表，此亦表里相通之一理耳。

柴葛解肌汤（节庵）  ***************************
〔节庵柴葛解肌汤，邪在三阳热势张。芩芍桔甘羌活芷，石膏大枣与生姜。〕
柴葛解肌汤　柴胡　葛根　羌活　白芷　黄芩　白芍　桔梗　甘草　石膏（各等分）　加姜、枣煎服。治三阳合病，风邪外客，表不解而里有热者。故以柴胡解少阳之表，葛根、白芷解阳明之表，羌活解太阳之表，如是则表邪无容足之地矣。然表邪盛者，内必郁而为热，热则必伤阴，故以石膏、黄芩清其热，芍药、甘草护其阴。桔梗能升能降，可导可宣，使内外不留余蕴耳。用姜、枣者，亦不过藉其和营卫，致律液，通表里，而邪去正安也。

人参败毒散（活人）  ***************************
〔人参败毒散为奇，枳桔柴前羌独宜，草薄芎苓姜作引，表邪时疫总堪医。〕
人参败毒散　人参　羌活　独活　柴胡　前胡　枳壳　桔梗　川芎　茯苓（各一两）　甘草（五钱）　薄荷（少许）　生姜（三片）　治感受时邪，憎寒壮热，及伤寒、伤风、伤湿，疫疠瘴疟，并痢疾初起，表未解者，悉可用之。凡时邪疫疠，皆天地异气所锺，必乘人之虚者而袭之。故方中必先以人参为补正却邪地步。然后羌活走表，以散游邪；独活行里，以宣伏邪。柴胡、桔梗，散热升清，枳壳、前胡，消痰降气。川芎芳香，以行血中之气；茯苓淡渗，以利气中之湿。甘草协和各药，使之不争；生姜辟秽祛邪，令其无滞。于是各建其长，以收全功，皆赖人参之大力，驾驭其间耳。至于治痢用此者，此喻氏逆流挽舟之法，以邪从表而陷里，仍使里而出表也。

川芎茶调散（局方）  ***************************
〔川芎茶调散羌芷，荆防细薄草为使。须知食后服之宜，偏正头风皆赖此。〕
川芎茶调散　薄荷（八钱）　川芎　荆芥（各四钱）　羌活　白芷　炙甘草（各二钱）　防风（一钱半）　细辛（一钱）　共为末，每服三钱，食后茶调下。治风邪上攻，留而不去，则成头风，或偏或正，作止无时，盛则憎寒壮热，或肝风上乘，头目晕眩等证。夫头痛久而不愈，即为头风。头风久必害眼者，以目为肝窍，风气通于肝。若风热相灼，则肝肾所聚之精华，渐致耗损，故目亦渐致失明。斯时如不先去风热，徒与滋水柔肝，无益也。故以薄荷之辛香，能清利头目，搜风散热者，以之为君。川芎、荆芥皆能内行肝胆，外散风邪，其辛香走窜之性，用之治上，无往不宜，故以为臣。羌、防散太阳之风，白芷散阳明之风，以病在于巅，惟风可到也，以之为佐。细辛宣邪达窍，甘草和药缓中，茶性苦寒，能清上而降下，以之为使也。食后服者，欲其留恋于上，勿使速下耳。

达原饮（又可）  ***************************
〔达原饮子朴槟芩，白芍知甘草果仁。邪伏膜原瘟疫发，疏邪宣壅急先行。若然邪化三阳证，柴葛羌防加法灵。入里转成胃腑实，硝黄承气用皆能。〕
达原饮　槟榔（二钱）　川朴（一钱）　草果仁（五分）　知母（一钱）　芍药（一钱）　黄芩（一钱）　甘草（五分）　吴氏以此方治瘟疫初起，邪伏膜原，尚未传变之证。夫疫乃天地之疠气，中之者必从口鼻而入，最易传染，最易传变，属温者居多，属寒者间有，似与伏邪不同。伏邪者，乃四时之正邪，如冬伤于寒，春必病温之类。凡正邪皆可伏而后发，发则自内而至外，初起尚未化热，每见胸痞恶心，舌白，口渴不欲引饮，脉数，溺黄等象。此时未见表里形证，表里之药，均不可用，当与宣疏一法，化其伏邪，然后随证治之。此方以槟榔、厚朴能消能磨、疏利宣散之品，以破其伏邪，使其速化；更以草果辛烈气雄之物，直达伏邪盘结之处而搜逐之。然邪既盛于里，内必郁而成热，故以黄芩清上焦，芍药清中焦，知母清下焦，且能预保津液于未伤之时。加甘草者，以济前三味之猛，以缓后三味之寒也。合观此方，以之治伏邪初起者甚宜，似觉治瘟疫为未当耳。

银翘散（鞠通）  ***************************
〔辛凉平剂银翘散，甘桔牛蒡豆豉淡，芥穗薄荷竹叶芦，时温表热殊堪赞。〕
银翘散　银花　连翘（各一两）　桔梗　薄荷（各六钱）　甘草　淡豆豉（各五钱）　牛蒡子（六钱）　荆芥穗　竹叶（各四钱）　上杵为散，每服六钱，鲜苇根煎汤，香气大出，即取服。治风温温热，一切四时温邪，病从外来，初起身热而渴，不恶寒，邪全在表者。此方吴氏《温病条辨》中之首方，所治之温病，与瘟疫之瘟不同，而又与伏邪之温病有别。此但言四时之温邪，病于表而客于肺者，故以辛凉之剂，轻解上焦。银花、连翘、薄荷、荆芥皆辛凉之品，轻扬解散，清利上焦者也。豆豉宣胸化腐，牛蒡利膈清咽；竹叶、芦根，清肺胃之热而下达，桔梗、甘草，解胸膈之结而上行。此淮阴吴氏特开客气温邪之一端，实前人所未发耳。

普济消毒饮（东垣）  ***************************
〔普济消毒芩连草，蓝根桔勃升柴好，元翘陈薄鼠黏蚕，瘟疫时行头大保。〕
普济消毒饮　酒芩　酒川连（各五钱）　陈皮（去白）　生甘草　元参（各二钱）　连翘　板蓝根　马勃　鼠黏子　薄荷（各一钱）　殭蚕　升麻（各七分）　柴胡　桔梗（各二钱）　为末，汤调时时服之，或蜜拌为丸噙化。治大头天行，初觉憎寒壮热，渐次头目肿胀，喘促上气，咽喉不利，口渴舌燥等证。夫疫者乃天地疠气所锺，故染而病也，其状相同，甚则一方皆染，有若役使之然。然疫病种种不同，总不离乖戾恶毒之气，而解毒者必以清。即如此证之大头温，其邪之客于上焦者可知，故以酒炒芩、连之苦寒，降其上部之热邪；又恐芩、连性降，病有所遗，再以升、柴举之，不使其速下。殭蚕、马勃解毒而消肿；鼠、元、甘、桔，利膈以清咽；蓝根解疫毒以清热；橘红宣肺滞而行痰；连翘、薄荷，皆能轻解上焦，消风散热。合之为方，岂不名称其实哉！

苍耳散  ***************************
〔鼻渊苍耳散能疏，白芷辛夷与薄荷。为末葱茶汤送下，升清达窍病能休。〕
苍耳散　白芷（一两）　薄荷　辛夷（各五钱）　苍耳子（炒二钱五分）　为末，食前葱茶汤调下二钱。治鼻渊证浊涕不止，时时下流。乃热灼于脑，而液下渗为涕也。经有云：胆移热于脑，则辛頞鼻渊，以胆火最易上升，而其经又络于脑也。然病虽悉由热致，但清者即化而为浊，病在上焦，不得不用辛香上达之品，以解散之。若徒以苦寒清降之品服之，不特浊不能化，即上热亦不能遽除。故以白芷辛温香燥、入阳明而疏邪胜湿者为君；阳明之脉，络于脑而挟于鼻，白芷又治头面之疾也。薄荷散风热于上焦，辛夷宣浊邪于清窍。苍耳之疏风散热，能上通脑顶，外达皮肤，所以成其升散之力。引以葱、茶调服，葱可升清阳而上达，茶乃引热势以下行，其浊自降耳。然此方总嫌其辛散之药多，苦降之药少，不如用藿香叶净末，猪胆汁泛丸服之愈为妙也。


卷一·攻里之剂  ——————————————————————————————————————————————————————————————————————————————————————————

攻里之剂  ***************************
里者，表之对也。攻者，攻下之使邪从里解也。夫人之病也，不在于表，即在于里。表有经络、营卫之不同，里有脏腑、胸腹之或异。凡六淫之邪，初客于表者，既有解表方法，列之于前矣。倘表病不除，而传于里者，则尤当审其寒热、虚实而施治之。寒者当温，热者当清，虚者当扶正以化邪，实者可宣导而攻下。里之寒热、虚实既明，还须察其兼证，或挟痰、挟食、挟血之类，皆得谓之里证。不必拘拘乎表病传里，方为里也。此门皆以里之属实而可攻下者录之，其他里之属虚寒、属杂病者，散见各门。

大承气汤（仲景）  ***************************
小承气汤　调胃承气汤
〔大承气汤朴实黄，芒硝化入用须详。去硝乃是小承气，调胃硝黄甘草尝。〕
大承气汤　大黄（四两酒洗）　芒硝（三合）　厚朴（半斤）　枳实（五枚）　先煎朴、实，将熟，内大黄，煮二三沸，倾碗内，和芒硝服。得利则止。治阳明病热邪入里，转成胃实，不大便，发热，谵语，自汗出，不恶寒，痞满燥实，全见里证，以及杂病三焦大热，脉来沉实有力者。夫六淫之入里也，无形之邪，必依有形之物，以为固结。故胃者土也，万物所归，是以热邪一入于胃，无所复传，即挟胃中之滓秽，互相团结，而成可下之证。然此方须上、中、下三焦痞满燥实全见者，方可用之。以大黄之走下焦血分，荡涤邪热者为君；又恐其直下之性，除其下而遗其上，故必以酒洗之。但大黄虽能攻积推陈，不能软坚润燥，所有胃中坚结之燥屎，仍不能除，故必以芒硝咸寒润下之品，软坚润燥，乃克有成。枳实、厚朴苦降，破上、中二焦之气，以承顺之，为硝、黄之先导，而后痞满燥结全消耳。此之谓大承气汤也。
小承气汤　大黄（四两）　厚朴（二两姜汁炒）　枳实（二枚麸炒）　治阳明病谵语潮热，不大便，胃有实热，痞满而喘，邪盛于上、中二焦，无燥屎坚结者。故但以大黄荡胃实，枳、朴泄痞满，则上、中之邪，自可蠲除，无须芒硝之咸寒，复伤其下焦之阴血耳。
调胃承气汤　大黄（酒浸）　芒硝（各一两）　炙甘草（五钱）　治阳明病不恶寒反恶热，口渴便秘，满腹拒按，中、下焦燥实之证。故但以大黄除热荡实，芒硝润下软坚。加炙甘草者，缓其急而和其中；不用枳、朴者，恐伤上焦气分。大黄用酒浸者，欲减其苦寒速下之性，而微下之，令胃和则愈耳。

大陷胸汤（仲景）  ***************************
〔大陷胸汤黄与硝，因加甘遂力为超。水邪热陷相团结，病发于阳误下高。〕
大陷胸汤　大黄（二两）　芒硝（一升）　甘遂（一钱为末）　先煮大黄，去滓，内芒硝，煮一二沸，内甘遂末。温服。治太阳病表邪不解，而反下之，热陷于里。其人表有水饮停胸，以致水热互结心下，满而硬痛，手不可近，不大便，舌上燥而渴，成结胸胃实之证。以甘遂之行水，直达所结之处，而破其澼囊；大黄荡涤邪热，芒硝咸润软坚。三者皆峻下之品，非表邪尽除，内有水热互结者，不可用之。

小陷胸汤（仲景）  ***************************
〔小陷胸汤治结胸，热痰互结在膻中。黄连半夏瓜蒌子，先哲名方妙义通。〕
小陷胸汤　黄连（一两）　半夏（半升）　瓜蒌（一枚）　治小结胸正在心下，按之则痛，脉浮滑，痰热互结之证。前方因水热互结，而成胃实不大便，硬满而痛不可近者。故非大下不除，此则因痰热互结，未成胃实。观其脉浮滑，知其邪在上焦，故但以半夏之辛温、散结豁痰，瓜蒌之甘寒润燥涤垢，黄连之苦寒降火泄热。此方以之治伤寒亦可，以之治杂病亦可。即表未解而里有痰热者，皆可兼而用之。

十枣汤（仲景）  ***************************
〔十枣汤攻水结邪，纵横上下证多乖。芫花戟遂肥元枣，审病投方事必谐。〕
十枣汤　芫花（炒黑）　甘遂　大戟（各等分）　大枣（十枚）　先煮枣，去滓，内前药末。强人服一钱，虚人五分。或枣肉为丸。病不除者再服。得快下利，糜粥自养。治太阳中风，表证已解，惟内蓄水邪，浩浩莫御，下利呕逆，汗出心下痞硬，满引胁下痛者。此必素有伏饮在内，因病而激发所致。观其表证已解，则知不因误下，并非水热互结而成胃实之比，故不用大黄、芒硝荡热软坚，但以芫花、甘遂、大戟三味峻攻水邪之品而直下之。然水邪所结，脾气必虚；故治水者，必先补脾，以土旺则自能胜水，脾健则始可运行，且甘缓制其峻下之性，此其用大枣之意欤！凡杂病水鼓证正不甚虚者，皆可用之。

三物备急丸（仲景）  ***************************
〔三物备急丸最猛，大黄巴豆乾姜勇。食停肠胃胀难消，冷热诸邪腹中痛。〕
三物备急丸　巴豆霜　大黄　乾姜　等分，蜜丸小豆大，每服二、三丸。治食停肠胃，冷热不调，腹胀气急，满痛欲死，及中恶、客忤、卒暴诸病。汪訒庵曰：大黄苦寒，以下热结；巴霜辛热，以下寒结；加乾姜之辛，以宣散之。然皆峻厉之物，非急证不可浪投。

更衣丸  ***************************
〔更衣丸子药三般，芦荟朱砂古法传。捣烂麦冬相配合，津枯便闭顿时宽。〕
更衣丸　真上好芦荟（二两）　麦冬（一两捣烂为丸，朱砂一两为衣）。治燥火有馀，津枯便闭之证。芦荟，木之脂也，味苦性寒，阳明、厥阴药也，专能泄热降火，润燥通肠；而以麦冬之寒滑多脂者助之，其便有不立通者乎？用朱砂为衣者，镇其浮游之火，而复其离内之阴耳。

芍药汤（洁古）  ***************************
〔治痢须知芍药汤，槟榔归芍共三黄，木香肉桂和甘草，理气行瘀无后殃。〕
芍药汤　芍药（一两）　归尾　黄芩　黄连（各五钱）　大黄（三钱）　木香　槟榔　炙甘草（各二钱）　肉桂（一钱半）　每服五钱，痢不减加大黄。治下痢脓血稠黏，腹痛后重，邪滞交结者。夫痢之为病，固有寒热之分，然热者多而寒者少，总不离邪滞蕴结，以致肠胃之气不宣，酿为脓血稠黏之属。虽有赤、白之分，寒热之别，而初起治法，皆可通因通用。故刘河间有云：行血则便脓自愈，调气则后重自除。二语足为治痢之大法。此方用大黄之荡涤邪滞，木香、槟榔之理气，当归、肉桂之行血。病多因湿热而起，故用芩、连之苦寒，以燥湿清热。用芍药、甘草者，缓其急而和其脾，仿小建中之意，小小建其中气耳。至若因病加减之法，则又在于临时制宜也。

大黄附子汤（金匮）  ***************************
〔大黄附子仲师方，胁下寒凝痛莫当。共合细辛三种药，功专温下妙非常。〕
大黄附子汤　大黄（三两）　附子（三枚）　细辛（二两）　治胁下偏痛，发热，其脉弦紧。此阴寒成聚，偏著一处，虽有发热，亦是阳气被郁所致。是以非温不能散其寒，非下不能去其积，故以附子、细辛之辛热善走者搜散之，而后大黄得以行其积也。

大柴胡汤（仲景）  ***************************
〔大柴胡汤表里行，少阳邪热结阳明。生军枳芍黄芩夏，姜枣和营卫亦平。〕
大柴胡汤　柴胡（八两）　半夏（半升）　芍药（三两）　生姜（五两）　大枣（十二枚擘）　枳实（四枚）　大黄（二两酒浸）　黄芩（三两）　治少阳伤寒结热在里，复往来寒热者。以此两解之。汪訒庵曰：此少阳、阳明药也。表证未除，故用柴胡以解表；里证燥实，故用大黄、枳实以攻里。芍药安脾敛阴，黄芩退热解渴，半夏和胃止呕，姜辛散而枣甘缓，以调营卫而行津液。此表里皆治，下剂之缓者也。

温脾汤（千金）  ***************************
〔温脾参附与乾姜，甘草当归硝大黄。寒热并行治寒积，千金立法细参详。〕
温脾汤　人参　甘草　当归　乾姜　附子　大黄　芒硝　此亦治寒积之一法也。凡积之所成，无不由于正气之虚，故以参、甘以培其气，当归以养其血，使气血复其常度，则邪去而正乃不伤。病因寒起，故以姜、附之辛热，使其走者走，守者守，祛寒散结，纤悉无遗。而后硝、黄导之，由胃入肠，何患乎病不去哉！

玉枢丹（即紫金锭）  ***************************
〔紫金锭与玉枢同，瘴疠时邪内不通。戟麝山茨五倍子，千金霜末和朱雄。〕
玉枢丹　山茨菇（二两）　千金霜（一两）　五倍子（二两）　大戟末（一两五钱）　当门子（三钱）　朱砂（四钱）　上腰黄（二钱水飞）　糯米浓饮糊丸，木臼杵千下，作一钱一锭。治时邪闭结，结胸发狂，恶痧瘴疟，中恶温疫；喉风赤肿，中风诸痫，牙关紧闭，以及小儿急、慢惊风等证。夫时疫一证，为天地厉气所锺，中挟恶毒之气，其中于人也，必乘其虚者而袭之。但易于传染，病状相似，与六淫之邪为病，自有不同。人身中气血周流，清而无滞，即六淫外来之邪，尚与之势不两立，焉能与此乖戾不正之气为伍哉！故一受此气，气血顿为拂逆，多见霍乱、内闭、急暴等证，盛则大吐大泻，正气不守而卒死者有之。是以治法必以猛药开泄，为之拨乱反正，若红灵、苏合、至宝之类，尚嫌缓不济事，故方中以毒攻毒之品，居其大半。山茨茹辛寒有毒，功专泻热散结；千金子辛温有毒，攻专行水破血，导滞通肠；大戟辛苦而寒，能通能散，专主逐水行瘀。三者功用相仿，皆能以毒攻毒，辟蛊除邪。然疫毒之邪，散漫不定，恐攻不胜攻，逐不胜逐。故以五倍子酸咸性涩者，敛而降之，使之归聚不散，然后三者之力，方可各展其长。但疫毒之来，元气为之骤闭，且恐药饵有所不受，故必用麝香以开其闭。朱砂、雄黄，皆禀土之精气结成，俱能辟恶镇邪，以疫毒既自土中而出，仍以土中之精华解化之。所谓百毒遇土则化，况又假宝气以镇邪乎！

槟芍顺气汤（又可）  ***************************
〔槟芍顺气汤又可，疫邪下痢常常有。大黄枳朴与生姜，里热苔黄内多火。〕
槟芍顺气汤　槟榔　芍药　枳实　厚朴　大黄　生姜煎服。治下痢脓血，发热口渴，心腹痞满，呕而不食，此疫痢兼证，最为危急。夫疫邪之染于人也，踞于膜原，附近于胃，及其化也，或从表解，或从里解，随其所在而治之。此证下痢既见脓血，势不得不用因势利导之法。故方药与洁古芍药汤两相彷彿。槟榔、枳、朴，以行其气；大黄以荡其血，如是则便脓、后重均得蠲除。但疫毒最易耗阴，故加芍药以护其营阴。疫邪散漫，惟恐下不胜下，下之而仍不能尽除者，故于苦寒直下之中，复加生姜之辛温解散，通神辟恶，以搜散漫之邪，为之先导。倘痢愈而疫未尽瘥，再以治疫之法治之可也。


卷二·和解之剂  ——————————————————————————————————————————————————————————————————————————————————————————

和解之剂  ***************************
和者，和其不和也。解者，解化之使之不争而协其平者也。凡人之脏腑气血，贵于平和，一有偏胜，则失其常度，由是互为胜负，六淫之邪外来，七情之病内起。夫六淫之邪，外来在表者，汗而发之；在里者，下而竭之，皆有方法列于前矣。惟伤寒邪传少阳一经，当宜和解。以少阳为三阳出表入里之枢纽，汗、下诸法，均非所宜，故仲景特立和解一门。至若七情内起，气血乖违，或脾肝郁结而不舒，或虚邪互并而难解，病状多端，有不可以枚举者，皆不得其平而失其和也。医者当详察其不和而和之。此篇皆病之不专在表，不专在里，不专于虚，不专于实，难任汗、下、补、泻之药，而又总不离汗、下、补、泻，虚实互为乘除者，悉类聚于此，为和解之剂。

小柴胡汤（仲景）  ***************************
〔少阳和解小柴胡，芩夏参甘姜枣居。寒热往来胸胁痛，欲知加减读来苏。〕
小柴胡汤　柴胡（八两）　半夏（半升）　人参　甘草　黄芩　生姜（各三两）　大枣（十二枚）　另有加减法。治伤寒中风，少阳证往来寒热，胸胁痞满，默默不欲饮食，心烦喜呕，口苦耳聋，脉弦，或腹痛，或胁痛，或渴，或咳，或利，或悸，或小便不利，以及春月时邪，疟发寒热，与夫妇人伤寒热入血室等证。此仲景治少阳伤寒之方也。以少阳为枢，其经在表之入里、里之出表处，故邪客少阳之经，其治法即不可汗、不可攻，且补泻温清之法，皆不得专。或为之证不定，故特立此和解一法，以少阳为稚阳，生气内寓，犹草木初萌之时，一遇寒气，即萎弱而不能生长，是以少阳受寒，即有默默不欲饮食之状。本方之意，无论其在表、在里，或寒、或热，且扶其生气为主。故以人参、甘草补正而和中，正旺即自可御邪。然后，以柴胡得春初生发之气者，入少阳之经，解表祛邪。黄芩色青属木，能清泄少阳之郁热，乃表里两解之意。如是则寒热可愈，心烦喜呕、口苦耳聋等证亦可皆平。半夏虽生于盛夏，然得夏至阴气而始生，能和胃而通阴阳，为呕家圣药，其辛温之性，能散逆豁痰。加以姜、枣者，以寒热往来，皆关营卫，使之和营卫、通津液也。

逍遥散（局方）  ***************************
加味逍遥散
〔逍遥散内芍苓归，柴术荷甘姜用煨。血燥肝虚寒热作，调经散逆郁能开。山栀并与丹皮入，加味逍遥用者裁。木郁难舒易化火，有馀怒气扰成灾。〕
逍遥散　柴胡　当归（酒拌）　白芍（酒炒）　白术（土炒）　茯苓　薄荷　煨姜（各一钱）　炙甘草（五分）　治血虚肝燥，木郁不达，以致化火化风，往来寒热，劳嗽骨蒸，以及月经不调等证。夫肝属木，乃生气所寓，为藏血之地。其性刚介，而喜条达，必须水以涵之，土以培之，然后得遂其生长之意。若七情内伤，或六淫外来，犯之则木郁而病变多矣。此方以当归、白芍之养血，以涵其肝；苓、术、甘草之补土，以培其本；柴胡、薄荷、煨生姜，俱系辛散气升之物，以顺肝之性，而使之不郁。如是则六淫七情之邪皆治，而前证岂有不愈者哉！
本方加丹皮、黑山栀各一钱，名加味逍遥散。治怒气伤肝、血少化火之证。故以丹皮之能入肝胆血分者，以清泄其火邪；黑山栀亦入营分，能引上焦心肺之热，屈曲下行。合于前方中，自能解郁散火，火退则诸病皆愈耳。

藿香正气散（局方）  ***************************
〔藿香正气二陈君，外感风寒内湿停。桔朴紫苏白芷术，腹皮姜枣共相成。〕
藿香正气散　藿香　紫苏　白芷　大腹皮　茯苓（各三两）　白术（土炒）　陈皮　半夏曲　桔梗　厚朴（姜制各二两）　甘草（一两）　每服五钱，加姜、枣煎。治外感风寒，内伤湿滞，寒热头痛，胸膈满闷，及伤冷、伤暑、伤湿、疟疾、霍乱吐泻，凡感岚瘴不正之气者，并宜增减用之。夫四时不正之气，与岚瘴、疟疾等证，无不皆由中气不足者，方能受之。而中虚之人，每多痰滞，然后无形之气，挟有形之痰，互结为患。故此方以白术、甘草补土建中者，即以半夏、陈皮、茯苓化痰除湿继之。但不正之气，从口鼻而入者居多，故复以桔梗之宣肺，厚朴之平胃，以鼻通于肺，而口达乎胃也。藿香、紫苏、白芷，皆为芳香辛散之品，俱能发表宣里，辟恶祛邪；大腹皮独入脾胃，行水散满，破气宽中；加姜、枣以和营卫、致津液，和中达表。如是则邪有不退、气有不正者哉？

越鞠丸（丹溪）  ***************************
〔越鞠丸方越郁奇，诸般郁结总相宜。芎苍香附山栀曲，呕吐吞酸自可稀。〕
越鞠丸　醋炒香附　苍术（泔浸，炒）　抚芎　神麴（炒）　黑山栀（各等分）　曲糊为丸。治诸般郁结，胸膈痞闷，吞酸呕吐，饮食不消等证。越鞠者，发越郁鞠之意也。郁者，抑郁不伸之谓也。《内经》本有五郁之治，此特以五运而言。然五运六气之郁，皆属无形之邪，故虽郁而易愈。若夫湿、痰、瘀血、食积等物有形者，一有郁遏，则为患多矣。而治郁者，必先理气，以气行则郁行，气阻则郁结耳。故首以香附流行气分之品为君，而以苍术燥湿郁，川芎行血郁，神麴消食郁，三者皆能调有形之郁，而致平和。但郁则必热，所谓痞坚之处，必有伏阳。故以山栀之降火，化阴中之伏热，使之屈曲下行而合之。香附开气郁，山栀降火郁，亦仿《内经》五郁之治，此丹溪之大法。学者尤当临证变通，观病之所在，加减可也。

橘皮竹茹汤  ***************************
〔橘皮竹茹治呕呃，久病虚羸胃气逆。半夏麦冬甘草参，茯苓姜枣枇杷叶。〕
橘皮竹茹汤　橘皮　竹茹　人参　甘草　半夏　麦冬　赤茯苓　枇杷叶　加姜、枣煎。胃寒者去竹茹、麦冬，加丁香；实火去人参。治久病胃虚，气火上逆，而成呕呃等证。夫人之常气皆禀于胃。胃者，五脏六腑之海，其气常下行。虚则逆而上行，所谓气有馀即是火。火蒸津液则为痰，于是呕呃之证所由来矣。故呕呃一证，无论其寒、热、虚、实，悉因胃病而起也。如此方之治胃虚呕呃，病因虚而起者，仍以治虚为先，故以参、甘之助胃气，麦冬之养胃阴。二陈除痰散逆，竹茹和胃清烦。然虚火上逆，肺必受戕。故以枇杷叶之清金降气者，助胃气以下行。用姜、枣者，以胃乃卫之源，脾乃营之本，营卫和则脾胃自不失其常度耳。

定喘汤  ***************************
〔定喘汤疗哮病方，款芩白果杏麻黄，苏桑夏草生姜引，寒束金家肺受殃。〕
定喘汤　白果（十粒，炒黄）　麻黄　制半夏　款冬花（各三钱）　桑白皮（蜜炙）　苏子（各二钱）　杏仁（去皮尖）　黄芩（各一钱半）　甘草（一钱）　加生姜煎。治肺虚感寒，气逆膈热，而成哮喘等证。夫肺为娇脏，畏热畏寒，其间毫发不容。其性亦以下行为顺，上行为逆。若为风寒外束。则肺气塑闭。失其下行之令，久则郁热内生，于是肺中之津液，郁而为痰，哮嗽等疾，所由来也。然寒不去则郁不开，郁不开则热不解，热不解则痰亦不能遽除，哮咳等疾，何由而止？故必以麻黄、杏仁、生姜开肺疏邪，半夏、白果、苏子化痰降浊。黄芩、桑皮之苦寒，除郁热而降肺；款冬、甘草之甘润，养肺燥而益金。数者相助为理，以成其功。宜乎喘哮痼疾，皆可愈也。

酸枣仁汤（金匮）  ***************************
〔酸枣仁汤知茯芎，更加甘草妙无穷。虚劳烦热难安寐，魂不归肝邪在中。〕
酸枣仁汤　枣仁（二升）　甘草（一两）　知母　茯苓　川芎（各二两）　治虚劳虚烦不得眠，此汤主之。夫肝藏魂，有相火内寄，烦自心生。心火动则相火随之，于是内火扰乱，则魂无所归。故凡有夜卧魂梦不安之证，无不皆以治肝为主，欲藏其魂，则必先去其邪。方中以知母之清相火，茯苓之渗湿邪，川芎独入肝家，行气走血，流而不滞，带引知、茯，搜剔而无馀。然后，枣仁可敛其耗散之魂，甘草以缓其急悍之性也。虽曰虚劳，观其治法，较之一于呆补者不同也。

驻车丸（千金）  ***************************
阿胶梅连丸
〔驻车丸治痢难痊，醋煮阿胶捣作丸。配入姜连调冷热，当归和血急能宽。若还五色频频下，夜热难除阴渐干，加入乌梅赤茯苓，炒焦黄柏另方传。〕
驻车丸　阿胶（三两）　当归　黄连（炒黑各一两五钱，乾姜一两，炮）　上四味，捣筛醋煮，阿胶为丸，梧子大。每服四、五十丸，昼夜三服。米饮下。治阴虚下痢发热，脓血稠黏，及休息痢。原方注云：三车运精气神，分治三焦，以调适阴阳。此因阳热过旺，阴精受伤，故用黄连以驻鹿车之骤。乾姜以策牛车之疲，阿胶以挽羊车之陷，当归以和精气神之散乱也。总之，此证因阳热过旺，阴精受伤，所有阳邪，羁留阴分可知。故以阿胶之补血，当归之和血，用炮姜引之入阴，而复其精血；以炒黑黄连从阴分中而祛其阳陷之邪。且黄连之苦，得乾姜之辛，一开一降，邪自不留，阴自可复耳。
阿胶梅连丸　阿胶　黄连（炒黑各三两）　当归（一两五钱）　炮姜（一两）　黄柏（炒黑）　赤芍药　赤茯苓　乌梅肉（炒枯各一两五钱）　醋煮，阿胶为丸，梧子大。每服三、五十丸，昼夜三服，米饮下。治阴虚下痢五色，至夜发热。此方主治与前略同，但多下痢五色一证。夫下痢而五色，此为五液下注，五脏真阴皆竭。若不急去其邪，则阴终不能遽复，痢仍不止。故以黄柏、苓、芍以助黄连之祛邪，而特加乌梅以敛阴，不欲其下注耳。

半夏泻心汤（仲景）  ***************************
〔半夏泻心连草芩，乾姜大枣并人参。中虚邪陷因成痞，苦降辛开病乃亨。〕
半夏泻心汤　半夏（半升）　黄连（一两）　黄芩　炙甘草　人参　乾姜（各三两）　大枣（十二枚）　治伤寒呕而发热者。柴胡汤证具，而以他药下之，若表邪内陷，胸满而不痛者，此为痞，此汤主之。夫痞之为病，皆由表邪乘虚陷里，与胸中素有湿浊，交相互结所致。表证既无，不必复用表药；里气又虚，又不得不兼顾其里。然邪既互结于胸次，必郁而为热，所谓痞坚之处，必有伏阳，故以芩、连之苦以降之，寒以清之。且二味之性皆燥，凡湿热为病者，皆可用之。但湿浊黏腻之气，与外来之邪，既相混合，又非苦降直泄之药所能去，故必以乾姜之大辛大热以开散之。一开一降，一苦一辛。而以半夏通阴阳，行湿浊，散邪和胃，得建治痞之功。用甘草、人参、大枣者，病因里虚，又恐苦辛开泄之药过当，故当助其正气，协之使化耳。

四逆散（仲景）  ***************************
〔四逆散为阳厥方，少阴传热四肢凉。柴胡枳芍和甘草，细味伤寒贵审详。〕
四逆散　炙甘草　枳实　柴胡　芍药　上四味各等分，捣筛，白饮和服方寸匕，日三服。治少阴病阳邪传里四逆，其人或咳，或悸，或小便不利，或腹中痛等证。夫少阴病而见四肢厥冷，似乎直中阴寒之证。然直中阴寒者，决无许多或然之证。因寒属阴而热属阳，阳主动而阴主静也。此条即于或然证内，故可必其为传经之邪。少阳为阳枢，少阴为阴枢，两者为阴阳之枢钮。是以小柴胡汤条内所载或然之证，与此相同，然则此条之邪，定自少阳传来，可想矣。故仍以柴胡自阴而达阳，邪自表而里者，仍自里而出表，使无形之邪，从兹解散。然邪既自表而里，未免有形之痰食留恋，其邪结不开，邪终不能尽彻。故以枳实破结除痰，与柴胡一表一里，各得其宜，而以芍药、甘草护阴和中，相需相济，自然邪散厥回耳。

进退黄连汤（喻嘉言）  ***************************
〔进退黄连喻氏方，桂枝参夏枣乾姜，缘因上下成关格，握运中枢透达良。〕
进退黄连汤　黄连（姜汁炒）　乾姜（炮）　制半夏　人参（人乳拌蒸各一钱半）　桂枝（一钱）　大枣（二枚）　此即仲景黄连汤以大枣易甘草也。喻氏治关格证，上则呕吐不纳，下则二便不通。用此方或进或退，犹握枢而运，使之透达于上下。盖关则不得小便，格则吐逆，如《伤寒论》之胸中有热、胃中有寒之意。故其治格之盛者，当进而从阳，本方俱不用制，水煎温服。如关之盛者，即退而从阴，方中黄连减半，或加肉桂五分。其意以人参、大枣，坐镇中枢，半夏能和胃而通阴阳，于是饮入胃中，听胃气之敷布，或协黄连以除其上热，或偕姜、桂以温其下寒。然此法止可治有邪之关格，若由噎膈反胃，阴枯液涸而成关格者，又非此方可治也。


卷二·理气之剂  ——————————————————————————————————————————————————————————————————————————————————————————

理气之剂  ***************************
气者，人身之元气也，自上而下，自表而里，五脏六腑，四肢九窍，无不一气贯通。故阳气者，若天与日。失其所，则折寿而不彰，于是六淫之邪外侵，七情之病内起，无有不关于气者。气病则血亦病，是以治血必先治气，未有血病而气不病者，即血虚一证，尚且以补气为主。且人之一身，有形者皆属于阴，惟有此气属阳；若无此气，则一团阴魄，岂尚能温暖一身，而日用动作哉。修炼家有云：分阴不尽则不仙，分阳不尽则不死。由是观之，气病则诸病从生矣。即以其诸病之因于气者论之，如怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结，九气不同，百病多生于气也。全在医者调之得宜，无过，无不及，以致于平。气冷者温之，热者清之，上逆者降而下之，下陷者举而升之，郁则开之，虚则补之，如是，则理气之法，亦思过半矣。

补中益气汤（东垣）  ***************************
〔补中益气出东垣，气陷中虚邪外于。参术升柴归草等，陈皮姜枣炙耆传。〕
补中益气汤　蜜炙黄耆（一钱半）　人参（一钱）　炙甘草（一钱）　冬术（五分土炒）　当归（五分）　陈皮（五分）　升麻（三分）　柴胡（三分）　生姜（三片）　大枣（二枚）　治中气不足，营卫衰弱，易感风寒，头疼身热，及烦劳内伤，清阳下陷等证。人身中真阳之气，虽藏于两肾之中，然自有生以来，莫不藉脾胃以为充长，故东垣发脾胃论，言之最详。若脾胃一虚，则阳气生化之源衰少，且所以为之敷布而运行者，亦失其权。于是阳气下陷，卫气不固，则外邪易感。但此等寒热，皆邪少虚多之候，自当补正以御邪。若因表证而仅用表药，则失之过矣。方中参、术、甘草，大补脾胃中气，恐补药多滞，故加陈皮以宣利之。黄耆益卫气而达表，当归和血脉而调营。升麻升脾胃之清气，从右而上，以达于表；柴胡升肝胆之清气，从左而上，以达于表。加之以姜、枣和营卫，开腠理，致津液，御邪扶正，两者兼优。此东垣治劳倦内伤之法，假之以治外感者也。

补阴益气煎（景岳）  ***************************
〔补阴益气取名煎，劳倦伤阴外感兼。参草地归陈与药，升柴举下妙无边。〕
补阴益气煎　人参（一钱）　炙甘草（五分）　生地（三钱）　当归（一钱半）　怀山药（二钱）　陈皮（一钱）　升麻（三分）　柴胡（三分）　此方乃小变东垣之制，而为劳倦伤阴，营虚气陷，易于外感者立法也。夫胃者，卫之源；脾者，营之本。脾阴虚即营血亏耗，故于前方去黄耆之益卫，除白术之燥脾；而以地黄之色黄味甘者，同山药补养脾阴，藉当归之力，以达于营。参、草、陈皮，补中州而益元气，升麻、柴胡，举下陷而解表邪。不用姜、枣者，无欲过于辛散耳。

苏子降气汤（局方）  ***************************
〔苏子降气橘半归，前胡桂朴草姜随。下虚上盛痰多喘，或纳沉香用者裁。〕
苏子降气汤　苏子　半夏　前胡　厚朴　橘红　当归（各一钱）　炙甘草　肉桂（各五分）　加姜煎。治风痰上感，喘嗽不宁，大便不利，或虚阳上攻，气升不降，以致上盛下虚，而为呕血等证。夫风邪外来，必先犯肺，于是肺中之气，壅而不行，肺中之津液，郁而为痰，故喘嗽不宁。肺与大肠相表里，肺津虚则大肠不润，故大便不利，甚则引动下焦虚阳上逆，而为呕血等证。先哲有见痰休治痰、见血休治血之论。虽证见痰血，仍必究其受病之源。方中苏子、前胡、厚朴，皆降气之品，有疏邪之能。半夏、橘红化其痰。火载血上，故以肉桂引火归元。当归导血归经。上下交病者治其中，故以甘草培中补土。加姜煎者，病因风邪而来，仍不离辛散之意耳。

四磨饮（严氏）  ***************************
〔四磨饮治七情侵，气逆填胸喘急频。乌药槟沉参等分，浓磨煎服效如神。〕
四磨饮　槟榔　沉香　乌药　人参　各等分，浓磨，煎三、四沸，温服。治七情气逆，上气喘急，妨闷不食等证。夫七情之病，所因各自不同，有虚实之分，脏腑之异。大抵此方所治，皆为忧愁思怒得之者多。因思则气结，怒则气上，忧愁不已，气多厥逆，故为上气喘急，妨闷不食等证。然气之所逆者，实也；实者泻之。故以槟榔、沉香之破气快膈、峻利之品，可升可降者，以之为君。而以乌药之宣行十二经气分者助之。其所以致气之逆者，虚也。若元气充足，经脉流行，何有前证？故以人参辅其不逮，否则气暂降而郁暂开，不久又闭矣。是以古人每相需而行也。若纯实无虚者，即可去参加枳壳，在用者神而明之耳。

导气汤  ***************************
〔导气汤医寒疝灾，吴萸川楝木香茴。煎时却用长流水，理气疏肝邪可追。〕
导气汤　川楝子（四钱）　木香（三钱）　茴香（二钱）　淡吴萸（一钱）　长流水煎。治阴湿之气，积于肝络，复为寒邪所袭，则成疝疾，或囊冷结硬如石，或引睾丸而痛，名为寒疝。夫疝虽有寒、水、筋、血，气、狐、㿗之不同，而其病总不离乎肝，以肝之经脉络阴器、抵少腹之故。然疝虽皆因寒而起，但寒郁则化火，且肝脏又有相火内寄，故治疝之药，每每寒热并行，须审其热重、热轻而治之。如此方之治寒疝，仍以川楝子为君者，想亦寒郁化热之故。川楝苦寒，能导泄厥阴之热。从小水下行，亦为寒聚于外，热蓄于中，痞坚之处，必有伏阳也。肺邪盛则侮脾，故以木香之辛温，疏肝和脾，通理上下诸气。肝与肾俱在下焦，古人有乙癸同源之论。疝病固为肝邪，未有不波及于肾者。故以茴香之併入肝肾，暖丹田而祛冷气；吴萸则独入厥阴，除寒燥湿而降逆耳。

天台乌药散  ***************************
〔天台乌药散青槟，川楝良姜巴豆仁，茴木二香和酒服，小肠疝气积寒凝。〕
天台乌药散，乌药　良姜　木香　茴香（盐水炒）　青皮（各五钱）　槟榔（二枚）　川楝子（十枚）　先以巴豆七十粒微打破，同川楝麸炒黑，去麸及巴豆，同馀药为末，酒下一钱。治小肠疝气，牵引脐腹疼痛，阴凝成积等证。夫治疝之法，皆不外暖下祛寒，逐湿行气，然阴寒之气，若与厥阴之或血、或痰凝结为积者，又非前药所能卒除，则必以推荡之品，从其性而温下之，方能有效。方中乌药、木香，辛温香烈，善行善散，能上能下，以宣气中之滞。茴香暖下而祛寒，良姜温中而止痛，青皮入肝破气，槟榔导积下行。其妙用在巴豆与川楝二味同炒，去巴豆不用，但取其荡涤攻坚、刚猛直前之性味，同川楝入肝，导之下行，又不欲其直下之意。一如用兵之法，巴、楝，钦点之上将也；青、槟，前导之先锋也；乌药、木香，为偏裨之将；茴香、良姜，为守营之官。立方之神，真战无不克也。

疝气方（丹溪）  ***************************
〔疝气方医少腹疼，寒凝血聚两相成。吴萸枳壳山查炭，荔核山栀共研吞。〕
疝气方　吴茱萸　炒枳壳　黑山栀　查炭　荔枝核煅　等分为末，空心长流水送服二钱。治疝气疼痛，此治疝之因寒而血滞者也。夫肝为藏血之地，寒则气不行而血凝涩。故以吴萸温肝逐寒，枳壳行气破滞，山查散瘀行积，得随吴萸、枳壳以成其功。然痞坚之处，必有伏阳，况又有相火内郁，故以山栀直清其火，使之屈曲下行；荔核辛温，祛寒散滞，且其形类睾丸，能协诸药同入肝肾，故假之以为引也。为末服者，恐汤剂不能搜涤，故以药之形质。用长流水送服，取其直至下焦，以治其病耳。此又治疝之一法也。

苏合香丸（局方）  ***************************
〔苏合香丸犀角安，丁沉香附木香传。乳香冰麝辰砂术，气闭痰迷中恶干。〕
苏合香丸　犀角（镑研末）　沉香（另研）　香附　丁香　木香（各一两）　乳香　白术（各一两）　麝香　冰片（各一钱）　安息香（二两，用无灰酒熬膏）　苏合油（二两）　和入安息膏内，右药为细末，入研药和匀，用安息膏加白蜜和药为丸，以飞朱砂一两为衣，蜡壳封固。每服一丸，开水下。治诸中卒暴昏迷，痰壅气闭，不省人事，以及鬼魅恶气，时行瘴疠等证。夫中之为病，有中风、中寒、中暑、中湿、中痰、中气、中食、中恶种种不同，其病状大都相似，其治法且无论其何邪所中，务须先辨其闭、脱两途。其闭者，虽亦见肢厥脉伏，而其两手必握固，二便必闭塞，口痉不开，两目直视，此为邪气骤加，正气被遏，不得不用芳香开窍之品，以治其标。或苏合、牛黄、至宝、紫雪之类，审其寒热，别其邪正，而择用之。庶几经隧通而正气复，然后再治其致病之由，所因之病。若脱证则纯属乎虚，虽病状亦与诸中相似，但手撒，口开，眼合，汗出如珠，小便不禁，全见五绝之候，此为本实先拨，故景岳有非风之名。若一辨其脱证，无论其为有邪、无邪，急以人参、桂、附之品，回阳固本，治之尚且不暇，何可再以开泄之药，耗散真气乎！须待其根本渐固，正气渐回，然后再察其六淫七情，或内或外，而缓调之，则庶乎可也。此方汇集诸香以开其闭，而以犀角解其毒，白术、白蜜匡其正，朱砂辟其邪，性偏于香，似乎治邪中气闭者为宜耳。

至宝丹（局方）  ***************************
〔至宝丹为卒中方，诸般内闭效非常。朱雄玳珀犀牛角，冰麝牛黄安息香。〕
至宝丹　犀角　琥珀　朱砂　雄黄　玳瑁（各一两）　牛黄（五钱）　金箔（五十张）　麝香　冰片（各一钱）　水安息一两，用无灰酒熬成膏，和药末为丸，蜡护。每粒三分。治一切卒中、痧氛、瘴气，或痰热内闭，或蛊毒、水毒，以及小儿痫痉等证，牙关紧急，先须用此开关，然后可以进药者。夫内闭一证，却亦有风、痰、寒、热之不同，如苏合丸之偏于温，玉枢丹之偏于泻，牛黄、紫雪之偏于凉，虽各有不同，其大要皆不外乎芳香开气、解毒除邪之意，用者均可随证投之。此方似亦略偏于凉，但不似牛黄、紫雪之过于寒，故其治痧氛、瘴气、蛊毒、水毒。观其用药，亦似乎解毒之功长于开窍，与玉枢丹有两相上下之势。玉枢丹之攻毒，以刚猛之品，至宝丹之解毒，用镇化之功。一则猛，而一则宽，亦在医者之善用耳。方中犀角、牛黄，皆秉清灵之气，有凉解之功；玳瑁、金箔之出于水，朱砂、雄黄之产于山，皆得宝气，而可以解毒镇邪。冰麝、安息，芳香开窍，辟鬼通神，领诸药以成其功，拯逆济危，故得谓之至宝也。

红灵丹  ***************************
〔红灵丹药是仙传，霍乱时邪痧疫干。冰麝朱雄金与月，牙硝礞石煅须燃。〕
红灵丹　飞朱砂（一两）　当门子（三钱）　梅片（三钱）　牙硝（一两）　月石（六钱）　飞腰黄（六钱）　煅礞石（四钱）　真金箔（五十张）　专治时瘟急痧，霍乱绞肠，腹痛、面青、手冷，并四时感冒，内闭不通等证。夫痧氛之气，亦因地之所蒸而出，故其为病也，盛于夏秋之时，所谓方上之气，高于岑楼，不可见也。而人于夏月之时，阳气外浮，阴不内守，在此蒸腾气交之中，最易受邪，故方上秽浊积垢之气，随地而升者，亦因人之虚而感受焉。但气属无形，必藉身中之痰浊以为依附，然后得以逞其威，而成负固不服之势。方中用冰片、麝香，以开其窍，朱、雄、金箔，以镇其邪；二石之除垢豁痰，牙硝之泻热破积。于是无形之邪气，从兹解散，有形之浊垢，尽得蠲除。立方之旨，美善兼收，是以修合制送者，于此最多，而服食灵验者，亦于此最捷也。

小乌沉汤（局方）  ***************************
〔小乌沉汤是局方，血瘀刺痛气为殃。先煎香附甘乌药，磨入沉香热服良。〕
小乌沉汤　香附　甘草　乌药　磨沉香冲入服之。治气闪血瘀，心腹刺痛等证。夫闪气一证，因气机偶为阻滞，或跌仆，或折挫，气道一阻，血亦不行，经络之中，即为之痛如针刺之状者。然气滞为无形，虽阻而无迹，其痛不常在。故痛久不去者，必挟络中之血，瘀结不行，乃能如此。是以治此者，必先通络中之血，而治血又必先理气，以血不自行，气行则血行也。此方全不用血药，但以香附、乌药，辛苦而温，芳香而燥，专行气分之品，可宣可散。沉香之降气，上至天而下至泉，使表里上下，无一毫留著，自然血自行而痛自消矣。用甘草者，痛则筋脉急而正气伤，以和中而缓急也。

四七汤（金匮名半夏厚朴汤）  ***************************
〔四七汤原金匮方，茯苓夏朴紫苏姜。咽中痰结难吞吐，降逆宣中化吉祥。〕
四七汤　半夏（一升）　厚朴（三两）　茯苓（四两）　苏叶（二两）　生姜（五两）　治七情气郁，痰涎结聚，或咽中如有炙脔，咯不出，咽不下，胸满喘急，或咳或呕，或攻冲作痛。半夏、茯苓，化痰散结；厚朴入脾，以行胸腹之气；紫苏达肺，以行肌表之气。气顺则痰除，故陈无择《三因方》以此四味而治七情郁结之证，《金匮》加生姜者，亦取其散逆宣中，通彻表里，痰可行而郁可解也。

旋覆代赭汤（仲景）  ***************************
〔旋覆代赭汤参草，生姜半夏和大枣。伤寒汗下病难除，噫气时升胸腹饱。〕
旋覆代赭汤　旋覆花（三两）　代赭石（一两）　人参（二两）　甘草（三两）　半夏（半升）　生姜（五两）　大枣（十二枚）　治伤寒发汗，若吐若下，解后心下痞硬，噫气不除之证。夫《伤寒》既云解后，则无邪可知。但既经发汗、吐、下，则正虚亦可知。正虚无邪而心下痞硬者，其必因素有之痰涎，虚而不化，遏郁气道而不通，故时欲噫气以伸之。旋覆花能斡旋胸腹之气，软坚化痰，而以半夏之辛温散结者协助之。虚则气上逆，故以代赭之重以镇之。然治病必求其本，痞硬、噫气等疾，皆由正虚而来，故必以人参、甘草补脾而安正，然后痰可消、结可除，且旋覆、半夏之功，益彰其效耳。用姜、枣者，病因伤寒汗、吐、下后而得，则表气必伤，藉之以和营卫也。


卷二·理血之剂  ——————————————————————————————————————————————————————————————————————————————————————————

理血之剂  ***************************
血者，阴也，赖饮食之甘旨，生长津液，变化而为赤者也。理者，调理之以复其常度也。凡人在母腹中，即赖母腹中之血，以为护养。及至一离母腹，即谓之后天。故自有生以来，莫不赖此脾胃水穀，以为生气、生血之源。人之一身，气血而已，气阳而血阴，卫乃气之所发，营乃血之所流。两者相併不悖，一有偏胜，则病起矣。《内经》有云：营者，水穀之精也。调和于五藏，洒陈于六腑，乃能入于脉也。生化于心，总统于脾，藏受于肝，宣布于肺，施泄于肾，灌溉一身。目得之而能视，耳得之而能听，手得之而能摄，掌得之而能握，足得之而能步，出入升降，濡润宣通，靡不由此也。注之于脉，充则滑而少则涩，生旺则诸经恃此长养，衰竭则百脉由此空虚。血盛则形盛，血弱则形衰。血者，难成而易亏，可不谨养乎！阴气一伤，诸变立至，妄行于上则吐衄，妄行于下则肠风，衰涸于内则虚劳，枯藁于外则消瘦，移热膀胱则溺血，阴虚阳搏则崩中，湿蒸热瘀则血痢，火极似水则色黑。热胜于阴，发为疮疡；湿滞于血，则为瘾疹；凝涩于皮肤，则为冷痹。蓄血在上则善忘，蓄血在下则如狂。跌仆损伤则瘀恶内聚。此皆失于摄养，变为诸病者，故汇集十馀方为一门，其于或补养、或调经，皆于各门中互录，学者前后参观可也。

犀角地黄汤（济生）  ***************************
〔犀角地黄芍药丹，血瘀胃热外生斑。伤寒温疫邪乾血，对证施方不用删。〕
犀角地黄汤　鲜生地（一两五钱）　白芍（一两）　丹皮　犀角（各二钱五分）　治时邪温疫，胃火热盛，吐血衄血，漱血便血，蓄血如狂，漱水不欲咽，及阳毒发斑等证。夫为邪迫血妄行一证，不特吐与衄之当分，即吐与咳亦宜细辨。咽与喉二管，各自不同。喉在前而咽在后，喉通肺而咽通胃，故吐血出于胃，咳血出于肺。衄血出于经，所谓衄者，因经中之血，走而不守，随气而行，火气急迫，故随经直犯清道，上脑而出于鼻也。其存胃中者，为守营之血，守而不走，或胃虚不能摄血，或为火逼，故呕吐从咽中而出也。其从肺窍而出于喉者，亦因火载血上，故为咳为嗽也。是以吐血之热在腑，咳血之热在脏，衄血之热在经，三者各不相同，其为火迫则一也。至于便血、溺血、蓄血等证，各有虚实成病之源，又不可概作火论。犀角大寒而属水，其角禀至高轻灵之性，能清心、肺、胃家之邪热，下归于肾；协之以丹皮，辛苦而寒，退血中之伏火。犀角之寒，治其源也；丹皮之寒，疏其流也。源流既清，则血自不妄行。然血既妄行，营必伤而阴必耗，故加生地、芍药以养阴而护营也。

代抵当丸  ***************************
〔代抵当丸归尾桃，穿山生地大黄硝，更添肉桂蜜丸子，结散瘀消腹不高。〕
代抵当丸　大黄（四两）　生地　归尾　桃仁　甲片　元明粉（各一两）　肉桂（三钱）　蜜丸。治伤寒太阳病热在下焦，经病传腑，少腹硬满，小便自利，其人如狂。以太阳随经瘀热在里，必有蓄血，用此以代仲景抵当汤丸峻攻之一法。夫太阳为多血之经，故热在下焦，传入膀胱之腑者，最多蓄血。此方与桃仁承气所异者，一则膀胱之热，已传于胃，而有谵语等证，故用承气，表未解，故用桂枝；一则瘀热在里，未传于胃，表证已解，故用抵当。原方但用水蛭、虻虫、桃仁、大黄四味，后人恐其太峻，故制此方以代之。大黄、元明粉推荡瘀热宿垢，行于大肠，有热除血散之意；而以桃仁、归尾、生地，润以通之，肉桂热以动之，穿山甲引之以达瘀所，而成其功。使所结之邪，或消或解，或导归大肠，或出自膀胱，病去则已耳。

槐花散（本事）  ***************************
〔槐花散服可凉瘀，侧柏黑荆枳壳居，四味相和米饮下，肠风脏毒顿消除。〕
槐花散　槐花　侧柏叶　炒黑荆芥　炒枳壳　等分为末，每服三钱，米饮下。治肠风脏毒下血之证。肠风者，下血新鲜，直出四射，皆由便前而来，或风客肠中，或火淫金燥，以致灼伤阴络，故血为之逼入肠中而疾出也。脏毒者，下血瘀晦，点滴而下，无论便前、便后皆然。此皆由于湿热蕴结，或阴毒之气，久而酿成，以致守常之血，因留著之邪溃裂而出，则渗入肠中而泄矣。然二者之血，与痔漏之血，各自不同。肠风、脏毒之血，出于肠脏之间，痔漏之血，出于肛门蚀孔处。治法亦稍有异同也。槐花禀天地至阴之性，疏肝泻热，能凉大肠；侧柏叶生而向西，禀金兑之气，苦寒芳香，能入血分，养阴燥湿，最凉血分之热。荆芥散瘀搜风，枳壳宽肠利气。四味所入之处，俱可相及，宜乎肠风、脏毒等病，皆可治耳。

秦艽白术丸（东垣）  ***************************
〔秦艽白术出东垣，痔血艰难痛不宽。归尾桃仁皂角子，地榆枳泽面为丸。〕
秦艽白术丸　秦艽　白术　归尾（酒洗）　桃仁（研各一两）　枳实（面炒）　皂角子（烧存性）　泽泻（各五钱）　地榆（三钱）　面糊丸。治痔漏脓血杂出，大便燥结，痛不可忍之证。经云：饱食远行，经脉横解，肠澼为痔。或醉饱入房，酒热留著，或忍精不泄，流注篡间，病乃作矣。初起者谓之痔，其证有或内、或外之不同，大抵皆由郁结之气，蕴酿肠间，湿蒸热瘀，其毒留著肛门，而生诸痔也。宜内服散瘀解毒，外敷凉血消肿之品。即不然，溃久不愈，则成漏管矣。正气日虚，遇劳则发，管不去则漏终不除。治法与初起者略有分别。此方以秦艽入阳明，润燥宣风，能行能散，白术健脾胜湿，不特能利腰脐之血结，且可使离经之血仍统于脾；而协之以归尾、桃仁之破血润燥，枳实、皂角之导滞宽肠，泽泻以渗湿，地榆以凉瘀。丸以缓之，亦不欲其速化之意。立方之法，不愧为四大家之一耳。外用地榆炭炒黑，和冰片研末掺之，极效。

小蓟饮子  ***************************
〔小蓟饮子滑蒲黄，藕节山栀生地当，竹叶木通甘草等，血淋热结下焦殃。〕
小蓟饮子　小蓟　炒黑蒲黄　藕节　滑石　木通　生地黄　炒黑山栀　淡竹叶　当归　甘草（各五分）　治下焦结热而成血淋。夫淋之为病，或膏、或砂、或石、或气、或劳，种种不同，血者亦其一也，必小便闭涩，淋沥而下。治此者固当分别，然治病必求其本，疏流必清其源。若不清其源，而徒治其流，无益也。大抵血淋一证，无不皆自心与小肠积热而来。心为生血之脏，小肠为传导之腑，或心移热于小肠，小肠移热于膀胱，有不搏血下渗而为淋者乎？山栀、木通、竹叶，清心火下达小肠，所谓清其源也。滑石利窍，分消湿热从膀胱而出，所谓疏其流也。但所瘀之血，决不能复返本原，瘀不去则病终不能瘳。故以小蓟、藕节，退热散瘀，然恐瘀去则新血益伤，故以炒黑蒲黄止之，生地养之。当归能使瘀者去而新者生，引诸血各归其所当归之经。用甘草者，甘以缓其急，且以泻其火也。

导赤散（钱乙）  ***************************
〔导赤散中生地黄，草梢竹叶木通良。小肠湿热因心火，淋痛难当口舌疮。〕
导赤散　生地　木通　甘草梢　淡竹叶　等分煎。治小肠有火，溺赤淋痛，口糜舌疮等证。夫淋与浊，不必分为二证，但察其痛与不痛，以及精道溺道之分，则寒热虚实自可瞭然于胸中。其从精道而出者，除败精瘀浊，阻塞窍道，痛则不通外，皆属乎虚。或因劳而发者，则为劳淋；或气虚下陷，时发时止者，则为气淋；或肾虚不固，精不能藏，所出如膏如油者，则为膏淋。至于砂淋、石淋、血淋等证，悉从溺道而来，皆属小肠、膀胱之病。大抵因湿热而致者，十常八、九，因虚寒而成者，十无一、二。然亦有脾虚湿浊下注一证，亦出于溺道，如妇人之白带、白浊之类，但又不可作虚证治。统而论之，淋之为病，一切虚实、寒热，无不有伤于阴。故此方以生地滋养阴血，木通清利湿热，甘草梢达肾茎而止痛，淡竹叶清肺热以下行，所谓水出高源，源清则流自洁矣。此为阴虚湿热成淋者设也。

复元活血汤  ***************************
〔复元活血是柴归，花粉桃红山甲煨，甘草大黄鬚酒浸，损伤瘀结痛能开。〕
复元活血汤　柴胡（五钱）　当归　花粉　甘草　炙甲片　红花（各二钱）　桃仁（五十粒，去皮尖，研）　大黄（一两酒浸）　治跌仆损伤，或从高下坠，恶血留于两胁，疼痛不可忍者。夫跌打损伤一证，必有瘀血积于两胁间，以肝为藏血之脏，其经行于两胁，故无论何经之伤，治法皆不离于肝。且跌仆一证，其痛皆在腰胁间，尤为明证。故此方以柴胡之专入肝胆者，宣其气道，行其郁结，而以酒浸大黄，使其性不致直下，随柴胡之出表入里，以成搜剔之功。当归能行血中之气，使血各归其经；甲片可逐络中之瘀，使血各从其散。血瘀之处，必有伏阳，故以花粉清之。痛盛之时，气脉必急，故以甘草缓之。桃仁之破瘀，红花之活血，去者去，生者生，痛自舒而元自复矣。

四乌汤  ***************************
〔四乌汤本是成方，乌药还须香附良，归地芍芎甘草等，血中气滞痛难当。〕
四乌汤　生地　当归　白芍　川芎　乌药　香附　甘草　治血中气滞，小腹急痛。小腹者，肝脏所居之所，肝经所到之处，为藏血之地。但血阴而气阳，阳动而阴静，血因气行，气为血帅。由是知血中有气，然后可以调和于五脏，洒陈于六腑，而后入于脉也。若血中之气一滞，则血亦不流，为痛、为疝、为症瘕，诸病均由来矣。治法仍宜于血中行气，故以四物汤之养血活血、能补能宣者，以之为君；而以乌药、香附通行十二经之气，上下表里，无所不到，引领四物，为之先声。用甘草者，缓其急而和其中，使气血各复其常也。

十灰散（一方薄荷改荷叶）  ***************************
〔十灰散内十般灰，茅柏榈丹茜薄煨，二蓟栀黄各炒黑，妄行诸血遏其危。〕
十灰散　大蓟　小蓟　侧柏叶　薄荷　茜草根　茅根　山栀　大黄　丹皮　棕榈皮　各等分。各烧灰存性，纸裹盖地上一夕，食远服二三钱，童便调下。治一切吐血、咯血不止，先用此遏之。夫吐血、咯血，固有阳虚、阴虚之分，虚火、实火之别，学者固当预为体察。而适遇卒然暴起之证，又不得不用急则治标之法，以遏其势。然血之所以暴涌者，姑无论其属虚、属实，莫不皆由气火上升所致，丹溪所谓气有馀即是火，即不足之证，亦成上实下虚之势。火者，南方之色。凡火之胜者，必以水济之。水之色黑，故此方汇集诸凉血、涩血、散血、行血之品，各烧灰存性，使之凉者凉，涩者涩，散者散，行者行，由各本质而化为北方之色，即寓以水胜火之意。用童便调服者，取其咸寒下行，降火甚速，血之上逆者，以下行为顺耳。

花蕊石散（局方）  ***************************
〔花蕊石散治血积，阴寒凝滞血常失。硫黄同和煅成丹，童便送之效乃捷。〕
花蕊石散　花蕊石（五两）　硫黄（二两）　上二味，同入阳城罐内，盐泥封固，煅一伏时，研如面。每用二钱，食远童便调服。治阳虚血凝，瘀积壅聚，胸膈作痛，以及妇人产后血逆、血晕，胞衣不下，或子死腹中，俱宜用此重剂竭之，使瘀血化为黄水，然后以独参汤调之。夫花蕊石散为破血之峻剂，功专化血为水，而世畏其峻，罕能用之。葛可久言：暴血成升斗者，宜花蕊石散。若病久涉虚，及肝肾二家之血，非其所宜。与前之十灰散，寒热天渊，不可不别。当知十灰散专主火炎上涌之血，倘误用以治阴邪迫激之证，为害犹轻。若误用花蕊石散治血热妄行之病，为患莫测。况血热妄行者，十常八、九，阴邪迫激者，十仅一、二。所以举世医者、病者，俱畏之如蝎，遂致置而不讲，乃致一切阴邪暴涌之血，悉皆委之莫救，岂其命耶？此方以花蕊石化其既瘀之血，硫黄补下焦之火，以祛阴邪；童便有降下之功，且以制二石之悍性耳。

四生丸  ***************************
〔妄行血热四生丸，侧柏须鲜荷叶元，生地再加生艾汁，四般共捣服之安。〕
四生丸　鲜侧柏叶　鲜荷叶　鲜生地　鲜艾叶　四味共捣汁服之。治热伏阴分，血为热逼而妄行者。此即仿《金匮》柏叶汤之意。凡吐血一证，热伤阳络者，当清其火；劳伤阳络者，当理其虚。有热伏阴分，用寒凉直折其热，而热仍不解者，则必以辛温芳香之品，从血分以宣发其邪，使热自阴出阳，然后清之、泄之，乃为得当。如艾叶、荷叶，虽所入脏腑、主治各有不同，而性味、气质大都相似，芳香入血，辛苦而温，且其叶皆有解散之机，从此阴中伏热，涣散不留。而以侧柏、生地，直清其血。况侧柏之凉，仍寓香燥之意，恐留不尽之邪；生地之凉，乃有安抚之功，防有虚羸之失。皆用汁者，取其新鲜力专之意。由是知古方虽简，必有深意存焉，学者不可草草忽之也。

乌金丸  ***************************
〔乌金丸治妇人瘀，血结症瘕痛不除。香附木香莪术桂，五灵乳没共延胡。红苏乌药归桃配，黑豆还须酒煮之。豆汁熬膏丸和蜜，外须蜡壳谨扶持。〕
乌金丸　香附（四两，童便一盏，牛膝一两五钱同炒，去牛膝）　官桂　五灵脂　延胡　当归（醋炒）　桃仁（去皮尖）　乌药（各一两）　莪术（一两）　乳香（去油）　没药（去油）　木香（各五钱）　黑豆（一升煮汁）　红花　苏木（各二两）　酒五碗，将红花、苏木煎四碗，去渣，并豆汁熬成膏，和蜜为丸，每丸重二钱，蜡壳为衣。治妇人血结，症瘕瘀痛，经闭血滞气滞等证。夫妇人血闭之证，皆由气滞不行所致，故方中仍以香附为君，佐以木香，通行表里、上下一切诸气，而再以大队行血破瘀之药继之，自能荡涤无馀，不留纤翳。然既结而成积，非汤剂可能速除，故用丸以缓之耳。

黄土汤（金匮）  ***************************
〔先便后血黄土汤，阿胶术附地黄襄，黄芩甘草龙肝伏，脾脏虚衰血失常。〕
黄土汤　甘草　乾地黄　白术　附子（炮）　阿胶　黄芩（各三两）　灶中黄土（半斤）　《金匮》治下血，先便后血，此远血也，黄土汤主之。夫下血一证，其源各自不同。《金匮》虽有远血、近血之分，而总不出虚、实两途，与寒、热之分而已。然热者多实，寒者多虚，尤为确切。凡人身之血，皆赖脾脏以为主持，方能统御一身，周行百脉。若脾土一虚，即失其统御之权，于是得热则妄行，得寒则凝涩，皆可离经而下，血为之不守也。此方因脾脏虚寒，不能统血，其色或淡白，或瘀晦，随便而下，故以黄土温燥入脾，合白术、附子以复健行之气，阿胶、地黄、甘草以益脱竭之血。而又虑辛温之品，转为血病之灾，故又以黄芩之苦寒，防其太过，所谓王者之师，贵有节制也。


卷二·祛风之剂  ——————————————————————————————————————————————————————————————————————————————————————————

祛风之剂  ***************************
风者，六淫之首，百病之长，其性则善行数变，其病则出入无方。故圣人之避风，如避矢石，一有不谨，则邪气乘之。是以上古圣人之教下也，皆谓：虚邪贼风，避之有时。但风之客于人也，重者为之中，轻者为之感冒。即中风一证，固有表里、脏腑、经络之不同，其因虚而得则一也。然风有凛冽之寒风，此风中即有寒气，所为风送寒来，寒随风入。有客贼之风，如春时之西风，夏时之北风，如《经》所云：从前来者为实邪，从后来者为虚邪。从所不胜来者为贼邪，从所胜来者为微邪。此等之风，皆可乘虚为患者也。又如春夏之风，风中无寒，此乃鼓荡之和风，即所谓「吹面不寒杨柳风」者是也。此等之风，皆不能独伤人。且中风一证，又有南北之不同。北方风气刚劲，地高多寒，多真中之病；南方风气柔弱，地卑多湿，多类中之殃。类中固所因不一，真中亦治法不同。总之，中之为病，无论其为真、为类，皆急暴之病，其来也既骤，非延缓可以济事。必须先辨其闭、脱两途，大抵邪盛者多见闭证，正虚者多见脱证。闭者，如两手握固，两目直视，二便闭塞，口噤不开，如此之证，即可开之、泄之、表之、里之，望其邪去正安；若一见脱证，或手撒口开，或二便自遗，或汗出眼合，或涎沫不摄，如此之证，急用固本之法，尚恐不暇，岂能再及于风哉！略述其大概如此。

小续命汤（千金）  ***************************
〔小续命汤桂附芎，麻黄参芍杏防风，芩甘防己加姜枣，真中风邪表实同。〕
小续命汤　防风（一钱二分）　桂枝　麻黄　人参　杏仁（去尖研）　川芎（酒洗）　白芍（酒炒）　炙甘草　黄芩（酒炒）　防己（各八分）　附子（四分）　加姜、枣煎。治中风卒起，或不省人事，神气溃乱，或筋脉拘急，半身不遂，或语言謇涩，口眼喎斜，以及刚柔二痉，一切中风之属于表实而无里证者，皆可增损用之。夫风之中人也，虽有从前、从后所中之不同，太阳、阳明经络之各异，然太阳主一身之表，为寒水之经，且风中有寒，物从其类，故中经必多始自太阳，中腑必归于胃，中脏必归于心也。但大风之来，无不营卫皆受，此时止可分其在经、在腑、在脏三者之间，又不必拘拘乎在营、在卫而论。如此方所治之不省人事、神气溃乱者，乃邪气骤加，正气不守之象。筋脉拘急者，筋得寒则收引也。半身不遂者，乘人所禀阴阳之偏胜、气血之盈亏，以致虚邪客于身半也。语言謇涩者，风中于络而舌本强也。口眼喎斜者，受邪之处反缓，正气为邪所引而急也。方中用麻黄、桂枝、防风、防己大队入太阳之经、祛风逐湿者，以开其表。邪壅于外，则里气不宣，里既不宣，则郁而为热，故以杏仁利之，黄芩清之。而邪之所凑，其气必虚，故以人参、甘草益气而调中，白芍、川芎护营而和血。用附子者，既可助补药之力，又能济麻黄以行表也。姜、枣为引者，亦假之以和营卫耳。

三生饮  ***************************
〔三生饮是附乌星，补正还宜加人参，少用木香理气滞，中风昏愦不知人。〕
三生饮　生南星（一两）　生川乌（去皮）　生附子（各五钱去皮）　木香（二钱）　每服一两，加人参一两煎。治中风卒然昏愦，不省人事，痰涎壅盛，语言謇涩等证。夫中风之为病，大抵阳气虚者为多，而阳虚之人，必多痰湿，肌体虽丰，其经络、隧道之气壅滞，故一中于风，即见其素有之本病，而为以前诸证。是以东垣有云：凡人年逾四旬，气衰之际，或忧、喜、忿、怒伤其气者，多有此证。壮岁之时，无有也。若肥盛者，则间有之，亦是形盛气衰而如此耳。当此之时，岂寻常药饵所能通达于上下哉！急以三生饮一两，取其行经逐风治痰，有斩关夺门之势。然必以人参两许，驾驭其间，以助真气。然后南星之辛烈散风除痰，乌头、附子之辛热行经络、逐风寒，各奏其功。加木香以理其气，使之上下、表里无一毫壅滞，自然邪自去而正不伤，乃为妙法耳。

地黄饮子（河间）  ***************************
〔地黄饮子斛苁蓉，桂附苓萸菖远冬，戟味薄荷姜枣引，风痱言謇足难从。〕
地黄饮子　熟地　巴戟（去心）　山茱萸　肉苁蓉（酒浸）　附子（炮）　官桂　石斛　茯苓　石菖蒲　远志　麦冬　五味子　等分，每服五钱。入薄荷少许，姜、枣煎服。治中风舌喑不能言，足废不能行，此少阴气厥不至，名曰风痱，急当温之。夫中风一证，有真中，有类中。真中者，真为风邪所中也；类中者，不离阴虚、阳虚两条。如肾中真阳虚者，多痰多湿；真阴虚者，多火多热。阳虚者，多暴脱之证；阴虚者，多火盛之证。其神昏不语、击仆偏枯等证，与真中风似是而实非，学者不得不详审而施治也。此方所云少阴气厥不至，气者阳也，其为肾脏阳虚无疑矣。故方中以熟地、巴戟、山萸、苁蓉之类，大补肾脏之不足，而以桂、附之辛热，协四味以温养真阳。但真阳下虚，必有浮阳上僭，故以石斛、麦冬清之；火载痰升，故以茯苓渗之。然痰火上浮，必多堵塞窍道，菖蒲、远志能交通上下而宣窍辟邪。五味以收其耗散之气，使正有攸归；薄荷以搜其不尽之邪，使风无留著。用姜、枣者，和其营卫，匡正除邪耳。

牵正散  ***************************
（改容膏）
〔口眼喎斜牵正散，阳明风中邪干漫。殭蚕白附蝎全投，酒服二钱功可赞。尚有改容膏外涂，蓖麻冰片共捶烂。或加附子与乾姜，温散追风速除患。〕
牵正散　白附子　殭蚕　全蝎　等分为末，每二钱，酒调服。治中风口眼喎斜，无他证者。夫中风口眼喎斜一证，《金匮》有言，邪气反缓，正气即急，正气引邪，喎僻不遂数语。尤注谓其受邪之处，筋脉不用而缓；无邪之处，正气独治而急。是以左喎者邪反在右，右喎者邪反在左也。然足阳明之脉，挟口环唇；足太阳之脉，起于目内眦；足少阳之脉，起于目外眦。则中风一证，无不皆自三阳而来。然二气贯于一身，不必分左血右气，但左右者，阴阳之道路，缘人之禀赋，各有所偏，于是左右不能两协其平，偏弊相仍，外邪乘袭而病作矣。此方所治口眼喎斜、无他证者，其为风邪在经，而无表里之证可知。故以全蝎色青善走者，独入肝经，风气通于肝，为搜风之主药；白附之辛散，能治头面之风；殭蚕之清虚，能解络中之风。三者皆治风之专药，用酒调服，以行其经，所为同气相求，衰之以属也。
改容膏　蓖麻子（一两）　冰片（三分）　共捣为膏，寒月加乾姜、附子各一钱，左喎贴右，右喎贴左，即正。或用鳝鱼血调涂，或用蜣螂捣敷。蓖麻、鳝血、蜣螂，皆追风拔毒，冰片以开其窍，姜、附以温其寒。治法不越乎此。凡人之眼、耳、口、鼻，皆在于上，何以耳鼻不喎，而独喎于口目？以风为阳邪，阳主动，口目常动，故风生焉；耳鼻常静，故风息焉。由是观之，则中风口眼喎斜之义，思过半矣。

活络丹  ***************************
〔活络丹中用胆星，二乌乳没地龙寻。酒丸酒下能通络，风血痰涎闭在经。〕
活络丹　川乌　草乌（各炮去皮脐各六两）　胆星（六两）　乳香（去油）　没药（去油各三两三钱）　地龙（洗焙乾三两三钱）　酒丸，酒下。治中风手足不仁，日久不愈，经络中有湿痰死血，腿臂间忽有一、二点痛。夫风之中于经也，留而不去，则与络中之津液、气血，浑合不分。由是卫气失其常道，络中之血，亦凝而不行，络中之津液，即结而为痰。经络中一有湿痰死血，即不仁，且不用，腿臂间痛所由来也。然治络一法，较治腑、治脏为难，非汤剂可以荡涤，必须用峻利之品，为丸以搜逐之。故以川乌、草乌，直达病所，通行经络，散风邪，逐寒湿，而胆星即随其所到之处，建祛风豁痰之功。乳、没之芳香通络，活血行瘀；蚯蚓之蠕动善穿，用为引导。用酒丸酒下，虽欲其缓，而仍欲其行也。

蠲痹汤（严氏）  ***************************
〔蠲痹汤医风气痹，羌防草芍共归耆，姜黄姜枣同煎服，体痛筋挛手足痱。〕
蠲痹汤　黄耆　当归（酒洗）　赤芍（酒炒）　羌活　防风　片子姜（黄酒炒）　炙甘草　加姜、枣煎。治中风项背拘急，手足冷痹，腰膝沉重，举动艰难等证。夫风痹一证，有痹于筋骨、肌肉、经络、营卫种种之不同。其痹于筋骨者，另已论之矣。然邪之所入，无不先自营卫、经络、肌肉，而及于筋骨也。故当乘其初入之时，和营卫，通经络，散风启闭，则痹著之邪自可涣然解释矣。此方用黄耆益卫气，而以防风、羌活之善走者辅之，使之补而不滞，行而不泄，且两功并建，相得益彰。归、芍和营血，而以片子姜黄之走血行气，能除寒而燥湿者佐之，然后三气之邪，自无留著之处。甘草和诸药而缓中补虚，姜、枣通营卫而生津达腠。故此方之治痹，非关肝肾虚，筋骨为病者服之，效如桴鼓，立方之意，真所谓尽美耳。

独活寄生汤（千金）  ***************************
〔千金独活寄生汤，四物参苓辛草防，膝仲秦艽肉桂等，风寒湿痹下虚方。〕
独活寄生汤　独活　桑寄生　秦艽　防风　细辛　当归（酒洗）　芍药（酒炒）　川芎（酒洗）　熟地黄　杜仲（姜汁炒）　牛膝　人参　茯苓　甘草　桂心　各等分，每服四钱，治肝肾两虚，风湿内攻，腰膝作痛，冷痹无力，屈伸不仁等证。此亦肝肾虚而三气乘袭也。故以熟地、牛膝、杜仲、寄生补肝益肾，壮骨强筋。归、芍、川芎和营养血，所谓治风先治血，血行风自灭也。参、苓、甘草益气扶脾，又所谓祛邪先补正，正旺则邪自除也。然病因肝肾先虚，其邪必乘虚深入，故以独活、细辛之入肾经，能搜伏风，使之外出。桂心能入肝肾血分而祛寒，秦艽、防风为风药卒徒，周行肌表，且又风能胜湿耳。

清空膏（东垣）  ***************************
〔清空膏法治头风，偏正头风火上攻。芎草羌防柴上散，芩连降下用茶冲。〕
清空膏　酒炒黄芩　酒炒黄连　羌活　防风（各一两）　柴胡（七钱）　川芎（五钱）　炙甘草（一两五钱）　为末，每服三钱，茶调如膏，白汤送下。治偏正头痛，年深不愈，及风、湿、热上壅头目，脑中苦痛不止，而成头风病。夫头风一证，有新、久之不同，偏正之各异，且病情有因风因寒因火因湿因痰因血虚因气虚之分，而治法亦当各因而别。大抵浅而近者名头痛，深而远者为头风。新者多寒多实，久者多火、多虚。总之，此病之始，无不因风而来，以风气通于肝，肝之气最易上升。故治此者，无论何因，皆不能不用风药，以高巅之上，惟风可到也。然肝有相火内寄，一召外风，即风火相燃，随气而升，不待久郁，而火已成也。故无论何因，苦降之药亦不可少。是以东垣此方用羌、防、柴、芎之入肝搜风者，上行而解散其邪；即以酒炒芩、连之苦寒，先升后降，以逐其火。甘草缓急调中，协和各药。用茶者，取其禀至清之气，能除上焦之浊垢下行耳。

清震汤（河间）  ***************************
〔古法河间清震汤，升麻荷叶术须苍。雷头风病头鸣响，壮热憎寒面目张。〕
清震汤　升麻　苍术（各五钱）　荷叶（一枚）　煎服。治雷头风头面疙瘩肿痛，或鸣响，憎寒壮热，状如伤寒，此亦时温疫邪之一端也。凡温疫一证，为天地厉气所锺，故其气之袭人也，有表里、寒热、上下之不同，而其间皆有毒厉之气在焉。若寒疫之来，虽在上、在表，用药固当升散，但升散之中，务须寓以辟邪解毒之治。如升麻之性阳味甘，气升能解百毒，而宣散外邪。苍术辛温雄壮，燥湿强脾，能辟除瘴疬之气，亦能解散外邪。且二味皆入阳明，是以疫疠之气，无论在表、在里，皆至阳明，以胃为中土，万物所归。故即属里、属火者，又须犀角、羚羊之类，加之以清邪解毒也。荷叶色青气香，形仰象震，能助胃中清阳上行，甘温辛散以升发之。合同前二味，使邪从上越，且固胃气，使邪不传里耳。

乌头汤（金匮）  ***************************
〔乌头汤为金匮方，黄耆甘草芍麻黄。病由历节伸舒痛，逐湿行痹更助阳。〕
乌头汤　麻黄　芍药　黄耆　炙甘草（各三两）　乌头（五枚，㕮咀另以蜜二升煎取一升，即出乌头）　右四味，以水三升，煮取一升，去滓，内蜜于中，更煎之，服七合。不知，尽服之。治病历节不可屈伸，疼痛，以及脚气疼痛等证。尤注云：此方治寒湿历节之正法也。夫寒湿之邪，非麻黄、乌头不能去。而病在筋骨，又非如皮毛之邪，可一汗而散者。故以黄耆之补，白芍之收，甘草之缓，牵制二物，俾得深入而去留邪，如卫瓘监锺邓入蜀，使其成功，而不及于乱，乃制方之要妙也。读者若能将前后诸方，反覆详玩，融会贯通，自然胸有成竹，临证不难效验耳。

稀涎散  ***************************
通关散
〔稀涎散子吐风痰，皂角还须共白矾。若用开关吹鼻嚏，细辛牙皂合成丹。〕
稀涎散　皂角（四挺，去皮弦，炙）　白矾（一两）　共为末，温水调下五分。治中风暴仆，痰涎壅盛，气闭不通，可先用此令微吐稀涎，续进他药。亦治喉风、痰闭等证，夫风痰壅盛于上，有升无降，最为急候。当此之时。化之则不可化，降之又不能降，惟有用吐法引而越之，最为捷径。且吐之一法，自古有之，故仲景《伤寒论》中瓜蒂散、栀子鼓汤，尚分别虚实而用，何况中风暴仆，痰涎壅盛，以及喉风卒发等证，皆起于一时，无暇缓治哉。凡人咽喉二窍，关系一身。喉通于肺，以司呼吸；咽通于胃，以纳水穀。若一旦风痰暴壅，其不致气闭而绝谷者，几希矣。方中用皂角辛咸而温，无微不入，无窍不达，有斩关夺门之功，具搜风涤垢之用。协白矾之酸苦涌泄，使风痰皆从上散，闭可通而食可进矣。
通关散　细辛　牙皂　各等分为末，吹鼻取嚏。此亦治中风闭证之一法也。凡邪气骤加，正气被遏，经隧不通，肢厥脉绝，此时不特药力所不能达，且亦不能进，惟有取嚏一法，先开其关，使肺气一通，则诸脏之气皆通，然后方可用药施治。二味皆辛散之品，俱能开窍，均可上行。合之为散，以搐鼻中，一取嚏而关即通也。

虎骨四斤丸  ***************************
〔方名虎骨四斤丸，下部虚寒三气干。牛膝木瓜并附子，天麻共和肉苁乾。〕
虎骨四斤丸　木瓜　天麻　牛膝　肉苁蓉（用酒洗去腐各一斤）　附子（炮二两）　虎胫骨（一具酥炙）　上四味，以醇酒五升浸，春五、夏三、秋七、冬十日，取出焙乾，切片爆燥，同附子、虎骨为细末，用浸药酒打糊为丸，如梧子大。每服五七十丸，食前盐汤、临卧时用浸药酒送下，浸药酒完，以陈酒服之。治肝肾虚寒而挟风湿，足膝疼痛等证。夫风、寒、湿之邪，固皆必乘虚而受，然痹之一证，何以下伤肝肾，而不上及心肺者，以肝主风，肾为寒水之脏，同气相求，物各从其类也。况肝肾素虚者乎！盖肝肾同居下部，肝主一身之筋，肾主一身之骨，故肝肾一病，即见足膝疼痛等证。方以苁蓉、牛膝补肝而益肾，虎骨、天麻健骨而搜风，附子通闭治寒，木瓜舒筋祛湿。用酒浸、酒丸、酒下者，取其行经络、开痹著之意耳。


卷二·祛寒之剂  ——————————————————————————————————————————————————————————————————————————————————————————

祛寒之剂  ***************************
寒者，六淫之一，于时为冬，于五行为水，于二气则属阴。但六气之中，惟寒为最厉。观夫君子贵阳贱阴之说，故易与天地准坤之初六曰履霜坚冰，至惧其阴长也。其于人也，亦然。若身中之阳气不足，则不特外寒乘虚袭入，而阳虚即寒从中生。仲景为医方之祖，以伤寒为大病，盖寒为阴惨肃杀之气，恐其阴盛阳衰，生气渐绝，特立各方，以垂于后。凡寒在表者，当宜温散；寒在里者，可与温宣。其他一切杂病之因寒而起，或虚、或实之不同，或气、或血之各别，皆可因此类推。不过治寒诸法之中，皆当顾护元阳为主，所谓阳气者，若天与日，失其所则折寿而不彰，道家有分阳不尽则不死，分阴不尽则不仙之语，并可参悟。兹集除发表之外。特採治寒各方而切于时用者，均列于后。

理中汤（仲景）  ***************************
附子理中汤　枳实理中汤
〔理中汤主理中乡，甘草人参术黑姜。腹痛阴寒肢厥冷，或加附子可扶阳。原方加入苓和枳，枳实理中名号良，寒实结胸痛欲绝，中虚挟滞妙非常。〕
理中汤　白术（陈壁土炒二两）　人参　炮姜　炙甘草（各一两）　治伤寒太阴病自利不渴，寒多而呕，腹痛便溏，脉沉无力，或厥冷拘急，或结胸吐蛔，及感寒霍乱等证。此脾阳虚而寒邪伤内也。夫脾阳不足，则失其健运之常，因之寒凝湿聚。然必其为太阴寒湿，方可用此方法，否则自利呕痛等证，亦有火邪为患者。故医者当望、闻、问、切四者合阐，庶无差之毫釐，缪以千里之失。若表里、寒热、虚实既分，又当明其病之标本，如以上诸病，虽系寒凝湿聚，皆因脾阳不足而来，则阳衰为本，寒湿为标。是以方中但用参、术、甘草大补脾元，加炮姜之温中、守而不走者，以复其阳和。自然阳长阴消，正旺邪除耳。
如寒邪盛者，本方加附子一枚，名附子理中汤。因乾姜之守而不走，不足以祛散其寒，故加附子之性刚善行者，以协济之。
本方加茯苓、枳实各一两，名枳实理中汤。治寒实结胸，胸膈高起，手不可近者。夫寒为无形之邪，温之自去，若挟身中有形之痰湿，互结不散，则为实矣。故必以枳实之破气下痰，茯苓之分消利湿，乃为得当耳。

四逆汤（仲景）  ***************************
〔四逆汤中姜附甘，三阴吐利四肢寒。脉微欲绝阳将竭，加入人参正气全。〕
四逆汤　附子（生用一枚）　乾姜（一两）　甘草（一两）　煎成冷服。
治三阴伤寒，身痛腹痛，下利清穀，恶寒无汗，四肢厥冷，或反不恶寒，面赤烦躁，里寒外热，或乾呕，或咽痛，脉沉微细欲绝之证。此治直中寒邪之证也。理中汤因中焦阳虚，寒凝湿聚，其来也渐，其治亦可从缓。且其见证，虚象居多，故用药亦纯归温补。此为寒邪直中，其来也骤，所见之证，自表至里，皆寒邪充彻之象，此时无暇固本，不得不用急则治标之法。盛则逼阳于外，而见假热等证。故以生附子之大辛大热，解散表里之寒邪，不留纤芥；仍以乾姜之守而协济之。用甘草者，一则恐姜、附之僭，一则寓补正安中之意耳。煎成冷服者，寒盛于中，逼阳于上，热饮则格拒不纳，所谓热因寒用，治寒以热，凉而行之也。四逆加人参汤，治证同前，而为里虚者固本耳。

当归四逆汤（仲景）  ***************************
当归四逆加吴茱萸生姜汤
〔仲圣当归四逆汤，辛通桂芍枣甘良。久寒加入姜萸等，发表温中肝病康。〕
当归四逆汤　当归　桂枝　芍药　细辛（各三两）　炙甘草　木通（各二两）　大枣（二十五枚擘）　治厥阴伤寒，手足厥冷，脉细欲绝者。柯韵伯云：此治厥阴伤寒，发散表邪之剂也。厥阴居两阴交尽，名曰阴之绝阳。外伤于寒，则阴阳之气不相顺接，故手足厥冷，脉微欲绝。然相火居于厥阴之位，虽寒伤于外，里仍有热，故先厥者，后必发热。因厥阴为藏血之地，故以当归为君，养血之中，仍寓辛苦温宣之意。协桂枝达表，以散寒邪。肝苦急，以甘缓之，故用甘草、大枣之甘；肝欲散，以辛散之，故用细辛之辛；内有相火，故用芍药、木通之寒，且行且泄。况桂枝得归、芍，生血于营，细辛同甘草，行气于卫。如是则营气得至于手太阴，而脉自不绝；卫气行于四末，则手足自温矣。
若其人内有久寒，则相火亦不足，故加吴萸之辛热，通达厥阴之脏，生姜之辛散，自里达表，清酒以温经络。此又治厥阴内外两伤于寒之一法也。

真武汤（仲景）  ***************************
〔真武汤能壮肾阳，茯苓术芍附生姜。少阴腹痛阴寒盛，水气汪洋病势猖。〕
真武汤　附子（一枚炮）　白术（二两炒）　茯苓　白芍（炒）　生姜（各三两）　治少阴伤寒，腹痛，小便不利，四肢沉重疼痛，自下利者。此为有水气，或咳，或呕，或小便不利等证。另有加减之法。夫肾象为坎，一阳居于二阴之中。人之真阴真阳，皆寓于此。若人之真阴耗竭，阴虚火动，即真火化为邪火，龙雷之势，莫可底止；或真阳衰微，阳虚阴胜，即真水亦化为邪水，其汪洋之势，浩浩难当，况可更加外寒侵夺者哉。故水动于里，而见腹痛下利，小便不利；水溢于表，而见四肢沉重疼痛。真武，北方水神，能镇摄真阳，祛除邪水。故君以大辛大热之附子，直入肾经，奠安阴中之阳。水本润下，逆则上行，故用白芍之酸苦，以收炎上之气；然后以生姜之辛，散之于外；茯苓之淡，渗之于下；白术之扶土胜湿，宣之于中。使少阴之枢机有主，则开阖得宜，小便得利，下利自止，腹中、四肢之邪均解矣。

大建中汤（金匮）  ***************************
〔大建中汤参与姜，蜀椒煎好入饴糖。胸中寒气冲皮起，呕吐频仍痛莫当。〕
大建中汤　蜀椒（炒二合）　乾姜（四两）　人参（二两）　煎去滓，内饴糖一升，微煎温服。治心胸中大寒，痛呕，不能饮食，腹中寒气上冲，皮起出见有头足，上下痛而不可触近者。夫阳受气于胸中，胸中之阳不足，则阴寒得以乘之，为痛为呕，所由来也。然寒为无形之邪，必赖有形之物，或痰、或血、或食、或虫，以为依附。否则虽满痛而决不拒按，以至手不可近也。但痰、血、虫、食，均有见证可察，如此证之上冲，皮起出见有头足之形。可见非痰、非血、非食，其为虫痛也无疑。而蛔动入膈者，皆因脏寒而来，故治法必先温建其中脏，而后蛔可安，寒可除。用人参、饴糖补中，以乾姜之辛热，守而不走，以复其阳。更用蜀椒之大辛大热，上至肺而下至肾，逐寒暖胃，散积杀虫。自然虫去正安，法之尽善者也。

小建中汤（仲景）  ***************************
黄耆建中汤
〔小建中汤芍药多，桂甘姜枣纳饴和。中虚腹痛肝邪急，增入黄耆补力优。〕
小建中汤　桂枝　生姜（各三两）　芍药（六两）　甘草（一两）　大枣（十二枚）　饴糖（一升后入）　温服。治伤寒阳脉涩，阴脉弦，腹中急痛，以及伤寒二、三日，必悸而烦。《金匮》又治虚劳里急，悸衄，腹中痛，梦失精，四肢痠疼，手足烦热，咽乾口燥等证。合三条观之，则知此方之治中虚木贼之病可知。然前二条既冠以伤寒二字，则知其肝脾虽病于里，而外寒仍留于表之意；后一条则纯是肝脾为患，肝有相火，故现出总总诸证。桂枝得生姜，可以散表；桂枝得白芍，可以平肝。是以仲景桂枝汤一方，外散风邪而救表，内伐肝木以防脾。足见仲景之方，并不拘定用法。但此方因土虚木克起见，故治法必以补脾为先，脾欲缓，急食甘以缓之。故以饴糖、大枣、甘草之甘缓，小小建其中脏。然后桂枝、生姜、白芍出表入里，随病势而各奏其长。况生姜、大枣有协和营卫之妙，白芍、甘草具安脾止痛之神。立方之意，真亦神化极矣。
黄耆建中汤，即本方加黄耆一两。《金匮》治虚劳里急诸不足而里急者。即如上之里虚、脉急、腹中引痛之象，亦肝脾之病也。虚劳诸不足者，阴阳形气俱不足也。故加黄耆内益元气，外固表阳，自然充虚塞空，正气旺而诸邪自退耳。

厚朴温中汤  ***************************
〔厚朴温中陈草苓，乾姜草蔻木香匀，生姜和胃兼除痛，胀满因寒用却灵。〕
厚朴温中汤　厚朴（姜汁炒）　陈皮（去白）　炙甘草　木香　草蔻　乾姜　茯苓　生姜煎服。治脾胃虚寒，心腹胀满，及秋冬客寒犯胃，时作疼痛等证。夫寒邪之伤人也，为无形之邪，若无有形之痰、血、食、积互结，则亦不过为痞满、为呕吐，即疼痛亦不致拒按也。故以厚朴温中散满者为君。凡人之气，得寒则凝而行迟，故以木香、草蔻之芳香辛烈，入脾脏以行诸气。脾恶湿，故用乾姜、陈皮以燥之，茯苓以渗之。脾欲缓，故以甘草缓之。加生姜者，取其温中散逆，除呕也。以上诸药，皆入脾胃，不特可以温中，且能散表，用之贵得其宜耳。

理阴煎（景岳）  ***************************
〔新方热阵理阴煎，血弱中虚寒气绵。归地炮姜甘草炙，或加桂附在人添。〕
理阴煎　熟地（五钱）　当归（三钱）　炙甘草（一钱）　炮姜（一钱）　方后另有加减法　治营阴虚弱，寒气内乘，或腹痛呕吐，或久虚泻痢，以及妇人经迟血滞等证。此理中汤之变方也。理中者，理中焦之阳，故用参、术；此则理中焦之阴，故用归、地。凡人之脏腑，各有阴阳，倘二气不能两协其平，则有胜负而为病矣。中焦阳气不足而受寒者，固前人论之屡矣，中焦阴血不足而受寒者，其方未多见。故景岳理阴煎一方，实为最切于时用者也。方中用归、地补养阴血，即以炮姜温中逐寒。然恐其刚燥太盛，故以甘草之和中补土，缓以监之。且归、地得炮姜，不特不见其滞，而补阴之力，愈见其功。故凡血虚之盛者，若用一派阴柔腻药，非惟血不能生，即阳气亦从兹败坏。是以温补一法，得阳生阴长之理，为万世之准绳也。

半硫丸  ***************************
二味黑锡丹
〔阳虚便闭半硫丸，姜汁糊成老者安。上盛下虚宜黑锡，铅硫二味妙通玄。〕
半硫丸　半夏　倭硫黄　等分，生姜汁糊丸。治老人命门火衰，胃逆不降，浊阴凝聚，大便闭结等证。夫大便不通一证，其源各异，有邪实成闭者，热则当清，寒则当温；血枯而不能润泽者，宜归、地之属，增水行舟；气虚而无力运送者，宜参、耆之类，助元推荡。此为命火衰微，胃浊不降而致，故以半夏和胃而通阴阳，硫黄益火消阴，润肠滑便。然后胃与大肠皆得复其常。所谓六腑皆以通为用也。
二味黑锡丹　黑铅　硫黄（各二两）　将铅溶化，渐入硫黄，俟结成片，倾地上出火毒，研至无声为度。治肾虚根本不固，上盛下虚，头目眩晕，以及痰喘气促，息微不续等证。铅禀北方水色，咸寒入肾，镇逆养阴；硫助命火之阳，辛润通肠，固真导浊。二味凝合成胎，使之水火交恋于肾中，阴阳互根于下部。真古人之立方，皆属不可思议耳！

黑锡丹（局方）  ***************************
〔局方黑锡用铅硫，茴木沉香补骨投，肉蔻金铃阳起石，芦巴桂附下寒收。〕
黑锡丹　黑铅（二两）　硫黄（二两）　肉桂　制附子（各五钱）　木香　沉香　小茴　故纸　阳起石水飞　川楝子　葫芦巴（酒浸炒，肉果面裹煨以上各一两）　用新铁铫先将铅熔化，下硫黄末，提起以木杵擂极细末，放地土上退火气。同馀药研一日，至黑光色为度。酒糊丸，如桐子大。阴乾，入布袋内擦出光莹。每服四十丸，空心姜汤下，女人艾汤下或枣汤下。治真元虚惫，阳气不固，膀胱冷气逆冲，夜多小便，男子精冷遗泄，妇人白带虚寒，以及一切阴证阴毒。服之大能升降阴阳，坠痰定喘。夫肾为坎象，一阳居于二阴之间，人之真阴真阳，皆寓于此。一有偏胜，则病变百出矣。如真阳虚乏者，不特寒从外来，且寒自内生，盛则逼阳于上，或遗脱于下，种种变证，莫可枚举。然欲补真阳之火，必先回护真阴。故硫黄、黑铅两味，皆能入肾，一补火而一补水，以之同炒，使之水火交恋，阴阳互根之意，而后一派补肾壮阳之药，暖下焦，逐寒湿，真阳返本，阴液无伤。寒则气滞，故以木香理之；虚则气泄，故以肉果固之。用川楝者，以肝肾同居下焦，肝有相火内寄，虽寒盛于下，恐肝家内郁之火不净耳。故此方治寒疝一证，亦甚得宜。

丁香柿蒂汤  ***************************
〔丁香柿蒂胃寒宜，呃逆频仍取用医。须入人参扶正气，生姜散结自神奇。〕
丁香柿蒂汤　丁香　柿蒂（各二钱）　人参（一钱）　生姜（五片）　治呃逆因寒而起者。夫呃逆一证，其声短促，连续不断之象，虽其证有火有寒，皆能所致，然无不皆自胃腑而来者。以胃气下行为顺，上行为逆，或邪搏胃中，则失其下降之令，即上出于口而为呃矣。昔人有谓肾病者，究竟脏气不能上至于口，必因于胃而出也。亦犹咳之一证，虽有五脏之分，然亦总不离于肺也。方中以丁香温胃祛寒，补火生土。柿蒂苦温降气，生姜散逆疏邪，二味皆胃经之药。用人参者，以祛邪必先补正，然后邪退正安，且人参入胃，镇守于中，于是前三味之功，益臻效验耳。

九转灵砂丹  ***************************
〔九转灵砂是妙丹，汞硫二味炼成难。下虚上盛痰多喘，服用参汤气可还。〕
九转灵砂丹　水银（三两）　硫黄（三两）　上二味，用文火炒成砂子，入水火鼎中，炼成为末。米饮送服一钱，或用参汤更妙。治诸虚锢冷，上盛下虚，或眩晕喘促，或痰涎壅塞，一切真气上逆脱绝等证。此方用水银、硫黄二味，亦犹黑锡丹中黑铅、硫黄之意。水银色黑质重，能入肾家，为阴中之阴；硫黄入肾补火，为阴中之阳。二味交炼成丹，有阴阳互根之象。故能镇逆返元，扶危济急，真不愧名称其实也。况又以人参之大力，煎汤送下，引至下焦，而成其功乎！


卷三·清暑之剂  ——————————————————————————————————————————————————————————————————————————————————————————

清暑之剂  ***************************
暑者，夏令君火炎蒸之气也。清者，清凉之使元气不受热逼而耗散也。当此之时，日行南陆，地气上升，人在气交之中，其蒸腾之气，高于岑楼，不可见也。暑既为君火之气，内通于心，故暑必先伤于心。金畏火刑，而后及于肺，肺主气，故又暑必伤气也。然暑必挟湿者，以地之湿，随气而升，惟人之虚者受之。是以前人有清心、利小便为治暑两大法门。若人之元气虚而感受者，则又必参以生脉散、人参白虎，以及东垣清暑益气等法，随时加减治之。昔人有阴暑、阳暑之分。或因暑而外受寒邪，内伤生冷，此所谓静而得之者，阴暑也；或暴日长途，躬耕南亩，为热邪所中，此所谓动而得之者，阳暑也。一有此说，后人皆谓暑证有阴、有阳，竟无的一。不知暑为君火，有热无寒，止有伤暑、中暑之分，其因暑受寒一证，仍归寒邪论治，不得以阴暑乱之也。如夏月静而得之者，可为阴暑，则冬月感寒在动而得之者，可名阳寒乎？然习俗相承，其来有久，一时断难改易，且有各方今人所常用者，故不得不备载一、二，使学者有所遵循。方后各有详注，当前后参观，自能胸有成竹，临证不难耳。

香薷饮  ***************************
四物香薷饮　五物香薷饮　二香散
〔三物香薷扁朴先，若云热盛入黄连。或增苓草名五物，清暑和脾两法兼。再合香苏煎配服，二香名号出先贤。内伤外感均堪治，加减临时无执偏。
三物香薷饮　香薷（一两）　厚朴（姜汁炒）　扁豆（炒各五钱）　治夏月伤暑感冒，呕逆泄泻等证。此因伤暑而兼感外寒之证也。夫暑必挟湿，而湿必归土，乘胃则呕，乘脾则泻。是以夏月因暑感寒，每多呕泄之证，以湿盛于内，脾胃皆困也。此方以香薷之辛温香散，能入脾肺气分，发越阳气，以解外感之邪；厚朴苦温，宽中散满，以祛脾胃之湿；扁豆和脾利水，寓匡正御邪之意耳。
本方加黄连姜汁炒三钱，名四物香薷饮。治暑热上盛，口渴心烦，或见吐血、下血等证。以暑必伤心，心热炽盛，则必伤肺；且心主血，热则逼血妄行，故见以上诸证。不得不用黄连，苦寒入心以直折之。
本方去黄连，加茯苓、甘草，名五物香薷饮。治前证中虚湿盛者。故以甘草助扁豆而补中，茯苓协厚朴而祛湿。
本方用香薷、厚朴、扁豆、甘草、香附、陈皮、紫苏，名二香散。治外感内伤、身热腹胀等证。但此之外感，不过风寒；此之内伤，亦不离湿浊。故加香附、陈皮，以理气燥湿；紫苏、甘草，以温中散寒。此四味即为香苏散。或用木瓜者，惟恐湿热不攘，有伤筋脉耳。

清暑益气汤（东垣）  ***************************
〔清暑益气参耆麦，青陈二术泽神麴，味甘升葛与当归，黄柏还同姜枣服。〕
清暑益气汤　黄耆　人参　白术（土炒）　苍术　神麴　青皮（麸炒）　陈皮（留白）　炙甘草　麦冬　五味子　当归（酒洗）　黄柏（酒炒）　泽泻　升麻　葛根　姜、枣煎。治长夏湿热炎蒸，四肢困倦，精神衰少，胸满气促，身热心烦，口渴自汗，身重肢体疼痛，小便赤涩，大便溏黄，而脉虚者。夫长夏炎热之际，湿气蒸腾，人在气交之中，受此熏灼，其元气壮盛者，原可无病，衰弱者，即不能支持，为病百出矣。其病也，皆邪少虚多，湿热交攻之象。热伤气，肺受火刑，故以参、耆、甘草培土以保肺气，麦冬、五味得人参生脉，以保肺阴。湿盛于中，故以二术燥湿安中；湿盛则气滞，故以二皮理之。脾虚湿阻，则清浊相干，故以升麻、葛根升其清，黄柏、泽泻降其浊。脾主运化，病则失其运化之权，故以神麴化之。脾为统血之脏，病则血无所统，故以当归使血各归其经，庶不为暑热所逼而妄行。用姜、枣者，因病关表里，以之和营卫、致津液也。方名清暑，而不用清暑之药者，以暑为无形之邪，必据有形之湿，以为依附，故去湿即所以清暑也。

生脉散（千金）  ***************************
〔千金生脉散神奇，麦味人参三物齐。暑热内伤元气短，肺虚喘咳却能医。〕
生脉散　人参　麦冬（各五分）　五味子（十一粒炒）　治热伤元气，气短倦怠，口渴多汗，肺虚而咳等证。夫肺主一身之气，为百脉所朝宗，肺气旺，则脏腑之气皆旺，精自生而形自盛，脉自不绝矣。一受暑热之气，金受火刑，肺气被灼，则以上诸证叠出矣。然暑为夏月之正邪，人之元气充实者，原可不病，故邪之所凑，其气必虚。方中但以人参保肺气，麦冬保肺阴，五味以敛其耗散，不治暑而单治其正。以暑为无形之邪，若暑中无湿，则不致留恋之患。毕竟又无大热，则清之亦无可清。故保肺一法，即所以却暑耳。此又治邪少虚多、热伤元气之一法也。在夏月肺虚者，可以服之。

六一散（河间）  ***************************
益元散　鸡苏散　碧玉散　清六散　温六散
〔六一滑石同甘草，解肌行水兼清燥。益元碧玉与鸡苏，砂黛薄荷加之好。红曲更添清六名，热伤血分痢难了。若云温六和乾姜，白痢频仍治须早。〕
六一散　滑石（六两）　甘草（一两）　为末，灯心汤下。治伤暑感冒，表里俱热，烦躁口渴，小便不通，一切泻痢淋浊等证属于热者。此解肌行水，而为却暑之剂也。滑石气清能解肌，质重能清降，寒能胜热，滑能通窍，淡能利水。加甘草者，和其中以缓滑石之寒滑，庶滑石之功，得以彻表彻里，使邪去而正不伤，故能治如上诸证耳。
本方加辰砂少许，名益元散，以镇心神而泻丙丁之邪热。盖暑为君火之气，物从其类也。河间曰：此方能统治上下、表里、三焦湿热。然必暑而挟湿者，用之为宜。若津液亏而无湿者，又当以生脉散之类参用之。
本方加薄荷少许，名鸡苏散。治前证兼肺部风热者。
本方加青黛少许，名碧玉散。治前证而兼有肝火者。
本方加红曲五钱，名清六散。治暑伤营而为赤痢者。
本方加乾姜五钱，名温六散。治暑湿伤于气分而成白痢者。神而明之，存乎其人，总贵于临病制宜耳。

白虎汤（仲景）  ***************************
人参白虎汤　苍术白虎汤　桂枝白虎汤
〔白虎汤中生石膏，知甘粳米四般调。金风退暑除炎热，加入人参法更高。苍术取增前药内，湿温脉细本兼标，桂枝白虎相和服，温疟难痊法实超。〕
白虎汤　石膏（一斤）　知母（六两）　甘草（二两）　粳米（六合）　治肺胃大热，津液被灼，口渴烦躁，脉洪大，不恶寒、反恶热，头痛自汗、鼻乾，不得卧等证。此足阳明、手太阴药也。热淫于内，治以甘寒。凡暑热炎蒸之气，无不有伤于肺，肺伤必求救于胃，于是胃汁被耗，则燎原之火，不戢自焚，故见如上等证。方中用石膏以清胃，知母以清肺，且二味互为其功，既可退热，又可存阴。更恐知母之苦降，石膏之寒重，有伤于中，特加甘草、粳米，养胃安脾，使热除而正气无伤耳。
本方加人参三两，名人参白虎汤。治前证肺胃阴津被焚，而元气亦虚者。故加人参保护肺胃之元气，此治暑热伤气之正法也。
本方加苍术，名苍术白虎汤。治湿温病脉沉细者。湿温证必预有湿邪内伏，复感外来之温气而成，故外虽发热，脉则沉细，或胸中痞闷，或两胫自冷，皆由湿为阴邪，沉著黏腻。故加苍术燥湿强脾，发越郁伏之气，然后以白虎清其温邪，一举而两得耳。
本方加桂枝，名桂枝白虎汤。治温疟热多寒少，或但热无寒，表里不解者。夫夏暑、秋风，感而成疟。故疟之一证，皆有伏暑，复感外邪，两相搏激而致。温疟者，先有伏暑，又感风温之气，故与常疟稍异。是以用桂枝以解外感之风邪，白虎以清内伏之暑热，表里两解，寒热自止。然必内之伏邪化热，热盛者方可用之。

新加香薷饮（鞠通）  ***************************
〔鞠通新加香薷饮，银翘厚朴共相等。再入新鲜扁豆花，暑客肺经风邪并。〕
新加香薷饮　香薷（二钱）　银花（三钱）　鲜扁豆花（三钱）　厚朴（二钱）　连翘（二钱）　治暑风外感，发热无汗。夫夏月暑热炎蒸，人在气交之中，似乎得风则爽，何得有暑风之证？然风有虚邪贼风，从克贼之方来者，皆能致病。故感之者，即见发热无汗之表证。香薷辛温芳香，能由肺之经而达其络，以解外感之风邪。鲜扁豆花产于夏月，凡夏月所生之物，均能解暑；又凡花皆散，且轻清入肺，又能保液存阴。连翘、银花，辛凉解散，以清上焦之暑热。厚朴辛温苦降，能散能宣，燥湿而除满，以暑必兼湿。故治暑方中，每加厚朴，相须佐使，用其廓清胸中之湿，使暑热自离而易解耳，决无治上犯中，治热用温之害也。

清营汤（鞠通）  ***************************
〔清营汤是鞠通方，暑入心胞营血伤。犀角丹元连地麦，银翘竹叶捲心藏。〕
清营汤　犀角（三钱）　生地（五钱）　元参（三钱）　竹叶心（一钱）　麦冬（三钱）　丹参（二钱）　黄连（二钱半）　银花（三钱）　连翘（二钱）　治暑温内入心胞，烦渴舌赤，身热讝语等证。夫暑为君火，其气通心，故暑必伤心。然心为君主，义不受邪，所受者皆胞络代之。但心藏神，邪扰则神不宁，故讝语。心主血，热伤血分，故舌赤。金受火刑，故烦渴。暑为六淫之正邪，温乃时令之乖气，两邪相合，发为暑温，与春温、秋温等证大抵相类。不过暑邪最易伤心，方中犀角、黄连皆入心而清火。犀角有轻灵之性，能解夫疫毒；黄连具苦降之质，可燥乎湿邪，二味为治温之正药。热犯心胞，营阴受灼，故以生地、元参滋肾水，麦冬养肺金，而以丹参领之入心，皆得遂其增液救焚之助。连翘、银花、竹叶三味，皆能内彻于心，外通于表，辛凉轻解，自可神安热退，邪自不留耳。

六合定中丸（局方）  ***************************
〔局方六合定中丸，暑湿伤中食滞干。枳桔芩甘查朴扁，穀芽神麴木瓜全。〕
六合定中丸　枳壳　桔梗　茯苓　甘草　查炭　厚朴　扁豆　穀芽　神麴（炒）　木瓜　治暑湿伤中，食滞交阻，而为霍乱等证。夫夏月霍乱一证，皆由脾胃受邪，乘胃则吐，乘脾则泻，若两伤脾胃，则吐泻交作。然霍乱一证，虽寒热均有，而伤湿、伤食尤多，故治病总不可执一，当合脉证用药，方无舛误。但此证最易转筋，如转筋在霍乱之先者，邪乘筋脉所致，在吐泻之后而见者，津枯液涸，筋脉失养而然。方中谷芽、神麴、查炭消磨食积，厚朴、茯苓除湿宣邪，桔梗开提肺气，表散外邪，枳壳破气行痰，宣中导滞；扁豆解暑和脾，甘草和中化毒。木瓜舒筋达络，无论在前在后，皆可用之，所谓筋急者得之即舒，筋缓者遇之即利耳。

竹叶石膏汤（仲景）  ***************************
〔先师竹叶石膏汤，呕吐虚烦元气伤。参半麦冬甘草等，生姜粳米水煎尝。〕
竹叶石膏汤　竹叶　石膏　人参　麦冬　炙甘草　半夏　粳米　加姜煎。治病后馀热留中，虚烦少气，上逆欲吐；亦治伤暑发渴、脉虚等证。夫热病之后，馀邪尚未肃清，肺胃阴津，早为枯藁，故见虚烦少气、呕吐等证，即夏月暑伤肺胃，元气虚者亦有之。故方中以竹叶、石膏清肺胃之热。然热则生痰，恐留恋于中，痰不去，热终不除，故以半夏辛温体滑之品，化痰逐湿，而通阴阳，且其性善散逆气，故又为止呕之圣药；况生姜之辛散，以助半夏之不及，一散一清，邪自不能留恋。人参、甘草、梗米以养胃，麦冬以保肺。此方虽云清热，而却不用苦寒，虽养阴又仍能益气，不伤中和之意耳。

桂苓甘露饮（河间）  ***************************
〔桂苓甘露饮河间，暑湿伤中烦渴连。滑石石膏寒水石，五苓甘草一方煎。〕
桂苓甘露饮　滑石（四两）　石膏　寒水石　甘草（各二两）　白术　茯苓　泽泻（各一两）　猪苓　肉桂（各五钱）　和研为末，每服五钱。治中暑受湿，引饮过多，头痛烦渴，湿热便闭等证。夫暑湿一证，有伤于表者，有伤于里者。在表者，邪留经络，当因其轻而扬之；在里者，邪留脏腑，非用重剂清热利湿，终归无济。石膏、寒水石，大寒质重，直清肺胃之热；滑石寒能清热，滑能利窍，外开肌表，内达州都；猪苓、茯苓、泽泻，导湿于下，从小便而出。然湿为阴邪，无阳则不能化，虽利湿而湿亦不能尽除，故用肉桂之辛热，以散阴邪。加白术扶土和中，安内攘外。此方用三石以清上焦，五苓以利下焦，甘草以和上下，亦治暑之大法耳。

浆水散  ***************************
〔古方浆水散名稀，因暑中寒痛泻宜。甘草良姜醋半夏，乾姜附桂并能医。〕
浆水散　乾姜　附子　肉桂　甘草（各五钱）　良姜　半夏（各二钱五分，二味皆用醋炒）　地浆水煎，去滓冷服。治暑月中寒，腹痛泄泻，汗多脉弱，纯阴无阳之证。夫六淫之气，皆随感而病，不必拘定时令，如冬月非节之暖，感之者即为温病，夏月违时之寒，犯之者即为寒病。治温以清，治寒以热，勿得再以阴暑阳寒而惑之也。凡寒邪中人，必犯太阴、少阴两脏。以脾肾之阳不虚，寒邪决不能深入，若脾肾阳气虚，则寒邪直入，于是痛泻诸证，所由来矣。乾姜、附子、肉桂，大辛大热，以温脾肾之元阳，以驱中、下之寒湿。良姜散寒止痛，半夏燥湿行痰，二味俱用醋炒者，所谓凡欲散之，必先敛之，一如征剿寇盗，当使之敛聚一方，然后一攻而尽，不留余患。用甘草者，一以缓热药之急，一则固中州之虚也。

薷苓汤  ***************************
〔薷苓汤法最详明，四味香薷合五苓，暑湿两伤泄泻作，清心利便表邪轻。〕
薷苓汤即四味香薷饮合五苓散为一方，煎服。治暑湿两伤泄泻等证。夫暑为无形之气，感则仅伤上焦心肺之分，惟湿为有形之邪，伤则必及乎脾胃，而为泄泻等证矣。湿多成泻，古训昭然。然暑必兼湿，暑湿相合，故夏月水泻之证尤多。古人云：治湿不利小便，非其治也。是以清心、利小便，为治暑两大法门。四味香薷饮是香薷、厚朴、扁豆、黄连四味，清心解暑，方论已见于前。五苓散是白术、茯苓、猪苓、泽泻、肉桂，崇土胜湿，化气利水，与后文湿门可以合看，自能悟其深意耳。

来复丹  ***************************
〔来复丹为霍乱方，阴阳错杂暑邪伤。五灵硝石元精石，硫与青陈醋糊良。〕
来复丹　元精石　倭硫黄　朴硝（各一两，一方用火硝）　五灵脂　青皮　陈皮（各一两）　硝黄二味，用微火同炒，柳条搅结成砂子，醋糊丸，米饮下。治伏暑阴阳乖隔，中脘不通，而为霍乱等证。夫阴阳乖隔，清浊相干，以致中脘不通，而为霍乱者，必用分利阴阳之品而两治之。硫黄大热之物，火之精也；朴硝大寒之物，水之精也。二物各禀阴阳之偏胜，皆能通利大肠，以之同炒而治阴阳互结之邪，颇为得当。然病因伏暑而起，暑乃君火之气，最易伤阴。故以元精石禀太阴之精者，复其阴而退其暑；但暑必兼湿，故用青皮、陈皮，疏其气而燥其湿。如五灵脂者，以其浊阴之物，能引吾身中浊阴之物，同归下窍，以类相从也。用火硝者，亦各有理，故药店皆用之。


卷三·利湿之剂  ——————————————————————————————————————————————————————————————————————————————————————————

利湿之剂  ***************************
湿者，六淫之一。中央脾土所生，从地气上升，由天气下降，盛于夏，藏于冬，聚于东南，敛于西北。但土无成位，湿无专主，故或从外得，或从内生，或上受，或下受。其受病虽不同，而大要不过化热、化寒两途。无论其表里、上下，知其为寒湿者，温之、燥之；知其为湿热者，清之、利之。从化而来，当从化而去也。然病有初、中、末之分，其病之始，若在上、在表，均可以风药治之；在里、在下者，或崇土以胜之，或渗利以导之。所谓中者，即化热、化寒之异，若病至于末传，则有湿热伤阴、寒湿伤阳之别。湿热伤阴者，宜补阴以利其湿；寒湿伤阳者，当助阳以化其邪。神而明之，变而通之，庶信手拈来，头头是道矣。今将通用各方，略备于后，以为初学者之应用可也。

五苓散（仲景）  ***************************
胃苓汤　茵陈五苓散
〔五苓散治太阳邪，利水分消表未谐。泽术二苓都内导，桂枝达外法颇佳。胃苓即此加平胃，湿泻伤中邪气乖。若治黄疸湿热蕴，茵陈加入五苓齐。〕
五苓散　猪苓　茯苓　白术（炒，各十八铢）　泽泻（一两六铢）　桂（半两，用肉用枝随证去取）　共为末，每服三钱，服后多饮热水，汗出愈。治伤寒太阳证，表不解，邪入于腑，热结膀胱，小便不通，以及诸湿肿满，盛于下焦，或趋于下则为泄泻，或逆于上则为呕、咳等证。然太阳有经有腑，经者即为表证，可汗之而愈；若传入于腑，腑者膀胱也，膀胱为水腑，热则水结不行，少腹满，小便不利，由是内外之湿，悉皆趋附，下行极而上者有之。故用二苓、泽泻直入膀胱，泻其热结之水邪。表既未除，故用桂枝以解不尽之表。湿盛则土衰，故用白术崇土，以胜其湿，使脾土有健运之功。表里两解，正气不伤耳。如湿邪在里，外无表证者，则用肉桂，假其大辛大热，以入下焦，化其阴湿，开之、导之，随苓、泽渗利，自无留滞也。
胃苓汤　本方加苍术、厚朴、陈皮、甘草。治湿邪内伤，胸痞腹满，以及伤暑泄泻等证。故以平胃宣散上、中之湿，五苓分利下焦之邪。凡泄泻则水穀併入大肠，其小便必少。今分利其水，归于前阴，自然小便多而泄泻止矣。
茵陈五苓散　本方加茵陈一味，和服。治湿郁于里，不得宣化，发为黄疸者。茵陈草类，性味苦寒，能内蠲水湿，助苓、泽以分消，外达皮肤，协桂枝而解表，故为治黄疸病之方法耳。

猪苓汤（仲景）  ***************************
〔猎苓汤法在阳明，滑石阿胶泽二苓。膀胱腑邪初入胃，宣通达下又存阴。〕
猪苓汤　猪苓　茯苓　泽泻　滑石　阿胶（各一两）　治太阳病里热不解，热传阳明，渴欲饮水，小便不利，恐津液内亡，转成胃实之证。以及湿热伤阴，须补阴利湿，并用为治者。夫太阳、阳明，其位最近，且论传变之次第，亦皆太阳传入阳明。阳明者，胃也。胃者，土也，万物所归，无所复传。但阳明一经，最虑者亡津液，津液一伤，即成胃实不大便之证，故仲景治阳明，处处以存阴救阴为务。如此之证，热在膀胱，久而不解，则热伤津液，于是渴欲饮水，传胃之象已形，而小便仍不利，膀胱之邪，依然不化。若不先治其本，则热势终不得除。故以二苓、泽泻分消膀胱之水，使热势下趋；滑石甘寒，内清六腑之热，外彻肌表之邪，通行上下、表里之湿。恐单治其湿，以致阴愈耗而热愈炽，故加阿胶养阴熄风，以存津液，又为治阴虚湿热之一法也。

平胃散（局方）  ***************************
〔平胃散中苍术甘，陈皮燥湿助脾元。土邪敦阜宜宣导，水湿停痰岚瘴蠲。〕
平胃散　苍术（泔浸二钱）　厚朴（姜炒）　陈皮（去白）　甘草（炙各一钱）　加姜、枣煎。治脾胃土湿太过，胸腹痞满，或呕、或泻，以及宿食不消，山岚瘴雾，不服水土等证。夫土曰稼穑，不及为之卑坚，太过则曰敦阜。平胃者，平胃中之敦阜也。然土无成位，湿无专主，皆从化而来，从化而去，随人之脏气使然，阴虚者化为湿热，阳虚者化为寒湿。故治此者，当因其未化而化之，乃无后患。故用苍术辛温燥湿，辟恶强脾，可散可宣者，为化湿之正药。厚朴苦温，除湿而散满；陈皮辛温，理气而行痰，以佐苍术之不及。但物不可太过，过刚则折，当如有制之师，能戡祸乱而致太平。故以甘草中州之药，能补能和者，赞辅之，使湿去而土不伤，致于平和也。

防己黄耆汤（仲景）  ***************************
〔防子黄耆金匮汤，更加术草细参详。脉浮风湿邪留表，达卫和营藉枣姜。〕
防己黄耆汤　防己（一两）　炙甘草（半两）　白术（七钱半）　黄耆（一两）　生姜（四片）　大枣（八枚）　煎。服后如虫行皮中，从腰以下如冰，坐被上，又以一被绕腰下。温令微汗差。治风湿脉浮、身重，汗出恶风者。此治卫阳不足，风湿乘虚客于表也。风湿在表，本当以风药胜之，从汗出而愈。此为表虚有汗，即有风去湿不去之意，故不可更用麻黄、桂枝等药，再发其汗，使表益虚。防风、防己二物，皆走表行散之药，但一主风而一主湿，用各不同，方中不用防风之散风，而以防己之行湿。然病因表虚而来，若不振其卫阳，则虽用防己，亦不能使邪迳去而病愈。故用黄耆助卫气于外，白术、甘草补土德于中，佐以姜、枣，通行营卫，使防己大彰厥效。服后如虫行皮中，上部之湿欲解也。或腰以下如冰，用被绕之，令微汗出，差。下部之湿，仍从下解，虽下部而邪仍在表，仍当以汗而解耳。

麻黄加术汤（金匮）  ***************************
〔麻黄加术有奇勋，甘草还宜桂杏仁。表受湿邪身体痛，微微汗出病安宁。〕
麻黄加术汤　麻黄（三两去节）　桂枝（二两）　灸甘草（一两）　白术（四两）　杏仁（七十枚去皮尖）　上五味，以水九升，先煮麻黄减二升，去上沫，内诸药，煮取二升半，去滓。温服八合，覆取微汗。治风湿在表，身体疼痛，当发其汗者。夫风湿之客表也，即见身烦疼痛之表证，固当汗以胜之。然治风湿之表，不可大汗，大汗则风去湿存，治法止可微微汗出，然后风湿乃能皆去。故方中用麻黄汤祛风以发表，即以白术除湿而固里。且麻黄汤内有白术，则虽发汗而不至多汗，而术得麻黄，并可以行表里之湿，即两味足以治病。况又有桂枝和营达卫，助麻黄以发表；杏仁疏肺降气，导白术以宣中；更加甘草协和表里，使之行者行，守者守，并行不悖。立方者真不可思议耳。

实脾饮（严氏）  ***************************
实脾饮用术苓瓜，阴水肢浮色不华，甘朴木香姜附腹，枣姜草蔻并相夸。〕
实脾饮　白术（土炒）　茯苓　炙甘草　厚朴（姜炒）　大腹皮　草豆蔻　木香　木瓜　附子　炮姜　加姜、枣煎。治肢体浮肿，色悴声短，口中不渴，二便通利。此为阴水。夫水有阴、阳，治宜各别。阳水者，其人素禀阳盛，或酒饮蓄聚，或湿热蕴留，久则脾胃日虚，不能运化，或发于内，或溢于外，为肿、为胀，所由来也。阴水者，纯是阳虚土败，土不制水而然。《经》云：湿胜则地泥。故脾旺则运化行而清浊分，其清者为气、为血、为津、为液，浊者则为汗、为溺而分消矣。则知治水当以实脾为首务也。白术、甘草补脾之正药，然非姜、附之大辛大热，助火生土，何以建其温补健运之功？而后腹皮、茯苓之行水，厚朴、木香之快气，各奏厥功。草豆蔻芳香而燥，治太阴独胜之寒，宣木瓜酸涩而温，疏脾土不平之木，祛邪匡正，标本得宜耳。

舟车丸（河间）  ***************************
〔舟车丸子木香轻，戟遂芫花牛与军。阳水肿坚形气实，前驱水陆赖青陈。〕
舟车丸　牵牛（四两炒）　大黄（二两酒浸）　甘遂（面裹煨）　大戟（面裹煨）　芫花（醋炒）　青皮（炒）　橘红（各一两）　木香（五钱）　轻粉（一钱）　水丸。　治水肿、水胀，形气俱实，口渴面赤，气粗腹坚，大小便闭，脉来沉数有力，此为阳水。夫阳水先肿上体，阴水先肿下体，阴水脉沉迟，阳水脉沉数，固皆有脉证可辨。然肿与胀，尤有两途，肿则阳气犹行，邪实者居多；胀则为木横剋土，正气全虚，最为难治。若见唇黑伤肝，缺盆平伤心，脐凸伤脾，足心平伤肾，背平伤肺，皆不可治也。此方用牵牛泻气分，大黄泻血分，协同大戟、甘遂、芫花三味大剂攻水者，水陆并行。再以青皮、陈皮、木香通理诸气，为之先导，而以轻粉之无窍不入者助之，故无坚不破，无水不行，宜乎有舟车之名。然非形气俱实者，不可轻投。

五皮饮（澹寮）  ***************************
〔五皮饮用五般皮，陈茯姜桑大腹齐。水溢皮肤喘咳肿，肺脾俱病此方宜。〕
五皮饮　陈皮　茯苓皮　生姜皮　大腹皮　桑白皮　治水病肿满，上气喘急，或腰以下肿。此亦肺之治节不行，以致水溢皮肤，而为以上诸证。故以桑皮之泻肺降气，肺气清肃，则水自下趋，而以茯苓之从上导下，大腹之宣胸行水，姜皮辛凉解散，陈皮理气行痰。皆用皮者，因病在皮，以皮行皮之意。然肺脾为子母之脏，子病未有不累及其母也。故肿满一证，脾实相关，否则脾有健运之能，土旺则自可制水，虽肺之治节不行，决无肿满之患。是以陈皮、茯苓两味，本为脾药，其功用皆能行中带补，匡正除邪，一举而两治之，则上下之邪，悉皆涣散耳。

中满分消丸（东垣）  ***************************
〔中满分消丸夏陈，四君猪泽与砂仁，芩连朴实乾姜配，知母姜黄饼用蒸。〕
中满分消丸　厚朴（炒一两）　枳实（炒）　黄连（炒）　黄芩（炒）　半夏（姜制各五钱）　姜黄　人参　白术（炒）　甘草　猪苓（各一钱）　陈皮　知母（炒各四钱）　泽泻（三钱）　茯苓　砂仁　乾姜（各二钱）　蒸饼为丸。治中满鼓胀，气胀水胀，皆属于热者。夫诸胀固受邪不同，治法亦异。然大势不越脾胃为病，以肿属无形，胀为有形，有形者必归于胃，胃者五脏六腑之海，万物所归。若脾旺有运化之能，决不致滞而为胀；若脾土一虚，则积而成病矣。但土衰则湿盛，湿从土化，寒热不同，如此方之治脾虚湿热为胀为满，则用六君之补脾，以芩、连之清热，枳、朴之辛苦，以行其气，猪、泽之淡渗，以利其湿。然湿热既结，即清之、行之、利之，尚不足以解其黏腻之气，故用乾姜之辛热，燥以散之，姜黄、砂仁之香烈，热以动之，而后湿热之邪从兹解化。用知母者，因病起于胃，不特清阳明独胜之热，且恐燥药过多，假此以护胃家之津液也。丸以蒸饼者，助土以使其化耳。

茵陈蒿汤  ***************************
〔茵陈汤法治疸黄，湿热瘀留脉实强。栀子大黄前后泄，阳明邪实病能康。若然寒湿为灾咎，乃是阴黄当审详。宜去栀黄另换法，须加附子与乾姜。
茵陈蒿汤　茵陈（六两）　大黄（二两酒浸）　栀子（十四枚炒）　治伤寒阳明病，但头汗出，腹满口渴，二便不利，湿热发黄，脉沉实者。夫黄之为病，其源不同。《金匮》论之甚详，大抵不越寒、热、虚、实四者之间，而其要皆由湿郁所致，即脾虚之真色外现。女劳疸之内有瘀血，亦不无内兼湿浊，故虽补虚行血，而仍不可忘却治湿一端。以黄者，土之正色，湿居长夏而属土，内通脾胃故也。此方纯治邪气实而不虚者，如湿热内结而成实证，则茵陈五苓等药又属无济，非用下夺之法，不足以杀其邪而导其结。故以栀子泄其前，大黄泄其后，茵陈辛苦微寒，得春初生发之气，能入太阳、阳明，发汗利水，为治黄主药。三味合而用之，前证自然奏效耳。若寒湿内郁而为阴黄者，其证则与前纯乎相反，但阴黄之色瘀而晦，阳黄之色明而鲜；阳黄则口渴便闭，阴黄则口不渴、二便和，以此为别。姜、附大辛大热，使寒湿之邪从乎阳化，则茵陈又为治寒湿之用耳。足见一物之功，各随佐使而用，不必拘拘乎一物一用也。

小温中丸  ***************************
〔小温中丸是古方，脾虚湿热病为殃。苦参香附针砂曲，陈夏苓甘连术藏。〕
小温中丸　白术（一两）　茯苓　半夏　甘草　神麴　陈皮　针砂（醋煅各一两）　苦参　黄连（各五钱）　香附（一两五钱）　醋水各半，打神麴为丸。每服七、八十丸，姜汤下。治脾虚湿热不化，足肿、便溏、腹满等证。此因脾虚湿从热化，久积腹中，以致腹满、便溏、足肿等证所由起也。然湿热之邪虽盛，皆由土虚而成，故治法亦不忘其本。白术补脾燥湿，使运化有权，赞助药力，自然邪尽化而正不伤。半夏化其湿，茯苓利其水，陈皮理其气，甘草和其中，且皆可寓宣于补。黄连、苦参清湿中之瘀热，针砂、神麴化积滞之陈邪。用醋水为丸者，凡欲散之，必先敛之，不使其邪有散漫之意耳。

二妙丸  ***************************
三妙丸　四妙丸
〔二妙丸中苍术先，和同黄柏两相兼。若增牛膝名三妙，苡薏加之四妙贤。〕
二妙丸　苍术　黄柏　治湿热盛于下焦而成痿证者。夫痿者萎也，有软弱不振之象，其病筋脉弛长，足不任地，步履歪斜，此皆湿热不攘，蕴留经络之中所致。然湿热之邪，虽盛于下，其始未尝不从脾胃而起。故治病者必求其本，清流者必洁其源。方中苍术辛苦而温，芳香而燥，直达中州，为燥湿强脾之主药。但病既传于下焦，又非治中可愈，故以黄柏苦寒下降之品，入肝肾直清下焦之湿热，标本并治，中下两宣，如邪气盛而正不虚者，即可用之。
本方加牛膝，为三妙丸。以邪之所凑，其气必虚，若肝肾不虚，湿热决不流入筋骨。牛膝补肝肾，强筋骨，领苍术、黄柏入下焦而祛湿热也。
再加苡仁，为四妙丸。因《内经》有云：治痿独取阳明。阳明者主润宗筋，宗筋主束筋骨而利机关也。苡仁独入阳明，祛湿热而利筋络，故四味合而用之，为治痿之妙药也。

八正散（局方）  ***************************
八正车前与木通，草梢滑石黑栀同，大黄萹蓄和瞿麦，加入灯心分利功。〕
八正散　车前子　木通　瞿麦　萹蓄　滑石　甘草梢　黑山栀　大黄　加灯心煎。治湿热下注，咽乾口渴，少腹急满，小便不通，或淋痛尿血等证。夫淋之为病，虽有多端，其辨别不过虚实两途，若有邪而实者，其来必痛，或湿热，或瘀血，有邪证、邪脉可据者，悉从膀胱、溺道而来；若不痛而属虚者，由肾脏精道而来。盖前阴虽一，内有两窍，一为溺窍，一为精窍，故淋之一证，无不出于肾与膀胱也。然膀胱一腑，有下口而无上口，其水皆从大小肠之分别清浊而下渗为溺，则知湿浊瘀血，亦由此处而渗入膀胱为病焉。故此方以大黄导湿热直下大肠，不使其再入膀胱，庶几源清而流自洁耳。其既蓄于膀胱者，又不得不疏其流。以上诸药，或清心而下降，或导浊以分消，自然痛可止，热可蠲，湿热之邪，尽从溺道而出矣。


卷三·润燥之剂  ——————————————————————————————————————————————————————————————————————————————————————————

润燥之剂  ***************************
燥者，有金燥，有火燥。金燥为六淫之邪，不为重病，故《经》无秋伤于燥之文，但云：西方生燥，燥生金。又云：神在天为燥，在地为金。又云：清气大来，燥之胜也。夫金在气则天，苍苍悠悠，星汉光明而不变也；在质则金，坚强莹洁，万古而不磨灭也；在位则西，东作而西成也；在时则秋，春华而秋实也；在病则毛发苍陨等疾，犹秋叶之摇落，而根干精华内蕴也。譬之盛夏之时，百草繁茂，林木流津，一至秋风肃杀，万物催枯，其于人也亦然。此金气主成功，燥不为重病，故《内经》诸篇皆以秋伤于湿为病，不言秋伤于燥者是也。至于火燥者，皆阴亏液涸而致，《易》曰：火就燥。又云：燥万物者，莫熯乎火。其为病，燥于外则皮肤皱揭，燥于中则精血枯涸，燥于上则咽鼻焦乾，燥于下则便溺闭结。此皆言火气之燥也。燥万物之不燥，就万物之已燥，火也；不待火而自燥，火不能就之燥，金也。金则自燥，不能燥物，火不止燥能燥；万物皆可湿，金不可湿，此金燥与万物之燥所以不同也。篇中所採，皆火燥之方，仅谨录鞠通、吴氏二方，为金燥之一法耳。

杏苏散  ***************************
〔杏苏散是鞠通方，金燥微寒肺受戕。枳桔二陈姜枣引，前胡降气下痰良。〕
杏苏散　杏仁　苏叶　半夏　陈皮　茯苓　甘草　枳壳　桔梗　前胡　生姜　大枣　治秋分以后，小雪以前，秋燥寒微之气，外束皮毛，肺金受病，头微痛，恶寒，咳嗽稀痰，鼻塞嗌塞，脉象微弦等证。夫燥淫所胜，平以苦温，即可见金燥之治法。《经》又云：阳明之胜，清发于中，大凉肃杀，华英改容。当此之时，人身为骤凉所束，肺气不舒，则周身气机为之不利，故见以上等证。方中用杏仁、前胡，苦以入肺，外则达皮毛而解散，内可降金令以下行。苏叶辛苦芳香，内能快膈，外可疏肌。凡邪束于表，肺气不降，则内之津液蕴聚为痰，故以二陈化之。枳、桔升降上下之气，姜、枣协和营卫，生津液，达腠理，且寓攘外安内之功，为治金燥微邪之一则耳。

琼玉膏（申先生）  ***************************
〔乾咳无痰琼玉膏，地黄参蜜茯苓熬，臞仙加入沉香珀，培土生金痰自消。〕
琼玉膏　地黄（四斤）　茯苓（十二两）　人参（六两）　白蜜（二斤）　先将地黄熬汁去渣，入蜜炼稠，再将参、苓为末和入，磁罐封。水煮半日，白汤化服。臞仙加琥珀、沉香各五钱调入，自云奇妙。治肺阴亏损，乾咳无痰。夫咳嗽一证，古人虽分肺燥、脾湿两途，然其病总不离于肺脏所致。盖肺为娇脏，畏热畏寒，其间不容毫发，故无论饮食，偶一失慎呛入，必咳出方已。虽有外感、内伤之不同，因热、因寒之互异，其属于外者，无非邪束于肺，属于内者，或为火熏，或为寒逼。其为寒饮上凌者，固有寒饮之脉证可据；即火之为病，亦尚有虚、实之不同。实火者，或清或散；虚火者，皆因金水亏竭而来，故虽被火熏，肺中无津液为痰，仅作痒而乾咳也。方中以地黄滋肾水，白蜜养肺阴，使金水相生，而燥咳自止。用人参者，取土旺金生，虚则补母之义。茯苓色白入肺，使金令下行，即有浊痰，亦可随之而下矣。加沉香、琥珀者，一则流利其气，一则通达其血耳。

炙甘草汤（仲景　一方用枣仁）  ***************************
〔炙甘草汤生地黄，麻仁参麦枣生姜，桂枝酒水阿胶等，邪少虚多脉结尝。〕
炙甘草汤　炙甘草（四两）　桂枝（三两）　生姜（三两）　麦冬（半升）　麻仁（半升）　人参　阿胶（各二两）　大枣（三十枚）　生地黄（一斤）　上九味，以酒七升，水八升，先煮八味，取三升，去滓，内胶烊化。温服一升，日三服。治伤寒脉结代，心动悸。寒伤心，主阴正内亡，邪少虚多之候，以及肺痿咳唾，心中温温液液者。夫心为君主，义不受邪，于象为离，为阳中之太阳。然离中有阴，一阴居于二阳之中。心虽牡藏，而主血、主脉者，皆属于心也。若心中阴血不足，而为寒邪所伤，故见以上之证矣。方中生地、阿胶、麦冬补心之阴，人参、甘草益心之阳，桂枝、生姜、清酒以散外来之寒邪，麻仁、大枣以润内腑之枯藁。具治肺痿一证，亦为虚寒所致，皆邪少虚多之候，故咳唾多，心中温温液液。读者细观《金匮》可也。

麦门冬汤（金匮）  ***************************
〔麦门冬汤半夏参，枣甘粳米合煎成。咽喉不利因虚火，养胃除烦逆气平。〕
麦门冬汤　麦门冬（七升）　半夏（一斤）　人参（三两）　甘草（二两）　大枣（十二枚）　粳米（三合）　治火逆上气，咽喉不利，止逆下气，此汤主之。此手太阴、足阳明之方也。夫肺与胃之气，皆以下行为顺，上行为逆；若肺胃阴伤，虚火内动，则气上逆矣。气上逆则痰涎随之，于是咽喉不利所由来也。麦冬甘苦而寒，养肺胃之阴而降火，故以为君。然胃者，肺之母气也，为水穀之海，后天之源，凡人有胃则生，无胃则死。故人之生气出胃中，虽阴虚火逆，不可纯用甘寒润降之品，有伤生气。故以参、甘、枣、米等药，甘温润泽，益气生阴，补而不燥，同麦冬即可大补中气，大生津液。而以半夏辛温之品，参赞其间，可以利咽喉，散结气，行痰降逆，以之为臣。然后立方之功，益彰其大耳。

滋燥养营汤  ***************************
滋燥养营两地黄，苓甘归芍及艽防。爪枯肤燥兼风闭，火烁金伤血液亡。〕
滋燥养营汤　当归（酒洗）　生地黄　熟地黄　芍药（酒炒）　黄芩（酒炒）　秦艽（各一钱）　防风　甘草（各五分）　治火烁肺金，血虚风燥，皮肤皱揭，筋急爪枯，或大便风闭等证。此血虚火燥之方也。夫营血者，所以营养经络，灌溉脏腑，润泽一身者也。然人之气血禀赋，不无偏胜，气属阳，而血属阴。故阴血不足者，则内热自生，热生则风动，风火既动于内，则外来六淫之风火，交相併合，于是风火相灼于营血之中，营阴日枯，风火日盛，外不能营于皮毛，则皮肤皱揭，内不能营于筋骨，则筋急爪枯，燥于上则口渴，燥于下则便难，种种燥象所由来矣。治内生之风热，养阴则热自退，活血则风自消。故以生地、熟地补阴壮水，当归和血活血，芍药酸苦微寒。平内风，清虚热，两擅其长。但既有外来风火杂合其间，又不得不略用治标之法，故以秦艽、防风以散风。凡风药皆燥，血虚者忌燥。此二味为风药中润剂。黄芩以清其邪火，甘草不特协和中外，且以缓病势之急耳。

润肠丸（东垣）  ***************************
〔润肠丸内大麻仁，归尾羌桃军用生，或入艽防皂角子，津枯风燥火瘀凝。〕
润肠丸　大黄　归尾　羌活（各五钱，桃仁研）　大麻仁（去壳各一两）　蜜丸。一方有防风，或入秦艽、皂角子，烧存性用。治肠胃有伏火，或风血相搏结于肠中，大便闭涩，不思纳穀等证。夫胃与大肠皆属阳明，阳明主津液，肠胃既有伏火，则津液耗亡。其无形之火，即挟肠胃中之渣滓，并素有之留血，结而为燥。然火疾则风生，更不待外风之至也。但既结为燥实，即为有形留著于内，又非仅用润药可能荡涤。故方中虽用润燥通肠，不足以下其坚凝之质，必藉大黄之推陈致新，乃能有效。归尾、桃仁破其血，羌活宣其风，风散瘀行，闭自通而津液自复矣。其加艽、防、皂子者，亦由风胜而用之耳。

韭汁牛乳饮（丹溪）  ***************************
五汁安中饮
〔丹溪韭汁牛乳饮，胃中血膈称妙品。或益姜梨藕汁和，五汁安中治亦等。〕
韭汁牛乳饮　韭菜汁　牛乳　等分和合，时时呷之。治胃脘有死血乾燥，胃阴枯藁，以致食下作痛，而成膈证。夫噎、膈、反胃、关格四证，其始也，固属不同，其终也，皆为津血枯藁。故藁在吸门，饮可下而食不可下，此为噎。吸门即喉间之会厌也。如藁在贲门，饮食虽可下咽，入胃即痛，此为膈。贲门乃胃之上口也。如藁在肠中，则食下良久复出，或朝食暮吐，暮食朝吐，此为反胃。若病极而至于关格，则上不得入，下不得出，上下俱藁矣。然膈之一证，病情亦各有不同，大抵因七情而起者为多，《经》云：大怒则形气绝而血菀于上，此为薄厥。即血膈之证也。始则因于气郁，郁盛则成火，火盛则津枯，津枯则血结矣。血结胃中，则饮汤必呃，口有血腥。治此者，不可再散其气，气愈散则津愈耗，病愈盛耳。故以牛乳润燥养血，韭汁益胃消瘀，瘀去则胃无阻，血润则大肠通，而食得下矣。
其加后三味者，姜汁豁痰和胃，以散逆结之气；梨能清热，藕可消瘀，皆不外乎前法之意也。

桑杏汤（鞠通）  ***************************
〔秋燥津亏桑杏汤，沙参象贝炒豉香，梨皮清上栀皮降，邪束金伤肺受殃。〕
桑杏汤　桑叶（一钱）　杏仁（一钱半）　沙参（二钱）　象贝（一钱）　香豉（一钱）　栀皮（一钱）　梨皮（一钱）　治秋感燥气，右脉数大，伤手太阴气分者。夫秋燥微寒之气，感而为病者，前于杏苏散中已论之矣。此因燥邪伤上，肺之津液素亏，故见右脉数大之象。而辛苦温散之法，似又不可用矣，止宜轻扬解外，凉润清金耳。桑乃箕星之精，箕好风，故善搜风；其叶轻扬，其纹象络，其味辛苦而平，故能轻解上焦脉络之邪。杏仁苦辛温润，外解风寒，内降肺气。但微寒骤束，胸中必为不舒，或痰或滞，壅于上焦，久而化热，故以香豉散肌表之客邪，宣胸中之陈腐。象贝化痰，栀皮清热，沙参、梨皮，养阴降火，两者兼之，使邪去而津液不伤，乃为合法耳。

清燥救肺汤（喻氏）  ***************************
〔清燥救肺汤喻氏，桑叶石膏参草使，胡麻麦杏与阿胶，叶取枇杷功备至。〕
清燥救肺汤　冬桑叶（三钱）　煨石膏（二钱半）　甘草（一钱）　人参（七分）　胡麻仁（炒研一钱）　真阿胶（八分）　麦冬（去心一钱二分）　杏仁（去皮尖炒七分）　枇杷叶（一片，刷去毛，蜜涂炙黄）　喻氏治诸气膹郁，诸痿喘呕之属于肺燥者。夫燥之一证，有金燥，有火燥，前已论之详矣。此方为喻氏独创，另具卓识，发为议论，后人亦无从置辨。虽其主治固无金燥、火燥之分，而细阅其方，仍从火燥一端起见。此必六淫火邪，外伤于肺，而肺之津液素亏，为火刑逼，是以见诸气膹郁、诸痿喘呕之象。然外来之火，非徒用清降可愈，《经》有火郁发之之说。故以桑叶之轻宣肌表者，以解外来之邪；且此物得金气而柔润不凋，取之为君。石膏甘寒色白，直清肺部之火，禀西方清肃之气，以治其主病。肺与大肠为表里，火逼津枯，肺燥则大肠亦燥。故以杏仁、麻仁降肺而润肠，阿胶、麦冬以保肺之津液，人参、甘草以补肺之母气，枇杷叶苦平降气，除热消痰，使金令得以下行，则膹郁喘呕之证，皆可痊矣。

增液汤（鞠通）  ***************************
〔条辨书中增液汤，津枯便闭热邪伤。麦冬生地元参等，增水行舟法最良。〕
增液汤　元参（一两）　麦冬（八钱）　细生地（八钱）　治阳明温病无上焦证，数日不大便，当下之。若其人阴液素虚，不可行承气者，此汤主之。夫大便闭结一证，有虚有实。其实者，或热积于中，或寒结于内，而寒下、温下之法固当详察。至其虚者，或因气馁，或因津枯，气馁者宜用辛温补运，以助其传送；其津枯者，非甘寒养阴、增水行舟之法，何以使肠中坚结之浊，顺流而下。此方妙在寓泻于补，以补药之体，作泻药之用，既可攻实，又可防虚。元参味苦咸微寒，壮水制火通二便，启肾水上潮于天，其能治液涸，固不待言。《本经》称其主治腹中寒热积聚，又能解热结。可知麦冬、生地补肺阴，壮肾水，使金水相生，津自充而肠自润，热邪自解，闭结自通矣。

益胃汤（鞠通）  ***************************
〔益胃汤能养胃阴，冰糖玉竹与沙参，麦冬生地同煎服，温病须知顾虑津。〕
益胃汤　沙参（三钱）　麦冬（五钱）　冰糖　细生地（各五钱）　玉竹（一钱半）　治阳明温病，汗下后病已解，当复其阴，此汤主之。夫伤寒传入阳明，首虑亡津液，而况温病传入阳明，更加汗、下后者乎！故虽邪解，胃中之津液枯藁已甚，若不急复其阴，恐将来液亏燥起，乾咳、身热等证，有自来矣。阳明主津液，胃者五脏六腑之海。凡人之常气，皆禀于胃，胃中津液一枯，则脏腑皆失其润泽，故以一派甘寒润泽之品，使之饮入胃中，以复其阴。自然输精于脾，脾气散精，上输于肺，通调水道，下输膀胱，五经并行，津自生而形自复耳。

五汁饮（鞠通）  ***************************
〔五汁饮方条辨中，藕梨荠蔗四般春，芦根取汁相和服，肺胃温邪热上攻。〕
五汁饮　梨汁　荸荠汁　鲜芦根汁　藕汁　甘蔗汁　临时斟酌多少，和匀凉服。不喜凉者，重汤炖温服之。治手太阴温病口渴甚者，此汤主之。夫温病之来，皆从口鼻而入，无不先伤肺胃。倘肺胃之阴素伤，则津枯液涸之象，早见一斑。急以甘寒之属滋液救焚，其无形之邪，不清自解。故方中五物，皆用鲜汁，取其甘凉退热，而其力较乾者煎汤为尤甚。且五物之中，虽皆属甘寒，而各自为用。如梨之清肺，芦之清胃，二味皆能流利大肠。温邪虽属无形，恐内有痰滞，荸荠可以消导之。热伤阴血，则血热相瘀，藕汁可以行散之。甘蔗甘平，和中养胃，一如方中用甘草之意，此亦善于立方者耳。

冬地三黄汤（鞠通）  ***************************
〔冬地三黄芩柏连，元参甘草共相添，芦根汁与银花露，温病阴亏湿热兼。〕
冬地三黄汤　麦冬（八钱）　黄连（一钱）　芦根汁（半酒杯，冲）　元参（四钱）　黄柏（一钱）　银花露（半酒杯，冲）　细生地（四钱）　黄芩（一钱）　生甘草（三钱）　水八杯，煮取三杯，分三次服。以小便得利为度。治阳明温病，实证未剧，湿热相兼，不可下，小便不利，阴津不足者，此汤主之。夫温病一证，与伤寒迥异。伤寒虑在亡阳，及至寒邪化热，传入胃腑，证见燥实，乃成下证。温病虑在伤阴，内多湿热，即使邪入阳明，而成可下之证，其黏腻交固之气，有非下法可以去者，而阴气愈热愈伤，势不得不两顾而治，故以生地、元参、麦冬之养阴津，三黄之化湿热。银花露、芦根汁皆系甘凉清润之品，一可解温邪于外，一可清温邪于中。用甘草者，缓病之急，和药之性耳。


卷三·清火之剂  ——————————————————————————————————————————————————————————————————————————————————————————

清火之剂  ***************************
蒋宝素曰：火者，有君火，有相火。君火以明，相火以位。天之日，人之心，君火也；万物百病之火，皆相火也。明位相生，君相相资，如环无端，亢变则病生焉。以天地言之，如溽暑流行，烁石流金，此天地六淫之火，君火伤人之证也；龙雷振荡，光焰诣天，此天地之藏火，火不归元之证；赤旱千里，川源枯竭，此天地之府火，火从邪化之证，阴霾四翳，此天地无火之证；皆相火也。以人言之，则斑疹疮疡，一时暴起，此人之六淫之火，君火伤己之证也；若肝肾阳升，面戴阳色，此人之藏火，火不归原之证；伏邪化热，苔刺唇焦，此人之府火，火从邪化之证；形神暗淡，食少便溏，此人之无火之证，皆相火也。其君相二火，论之甚详，而治法尤宜细辨。大抵五脏六腑、七情六淫，皆有火病，总不外乎表、里、虚、实四者之间，而表里之间，又不外乎虚、实两途，但能知其虚实，则虚者补之、摄之，实者清之、散之，于是治火之法，无馀蕴矣。兹集但列治实火诸方于后，以供採择，其馀一切虚火诸法，皆散见各门，学者寻绎可也。

黄连解毒汤  ***************************
〔黄连解毒柏芩栀，热势猖狂不可持。一切火邪充上下。躁烦吐衄急宜施。〕
黄连解毒汤　黄连　黄芩　黄柏　栀子（等分）　治一切火邪，表里俱盛，狂躁烦心，口燥咽乾，大热乾呕，错语不眠，吐血衄血，热盛发斑等证。汪訒庵曰：毒者，即火邪之盛也。邪入于阳则狂，心为热所扰则烦，躁则烦之盛也。口燥咽乾，火盛津枯也；乾呕者，热毒上冲也；错语者，热毒其神也；不眠者，热盛而阴不静也；至于吐衄、发斑等证，热攻入胃，逼血妄行也。此皆六淫火邪，充斥上下、表里，有实无虚之证。故治法非缓剂可以了事者。黄芩清上焦之火，黄连清中焦之火，黄柏清下焦之火。栀子泻三焦之火，从心肺之分，屈曲下行，由小肠、膀胱而出。盖四味皆大苦大寒之药，清其亢甚之火，而救其欲绝之水也。然非实热，不可轻投耳。

升阳散火汤（东垣）  ***************************
〔升阳散火葛升柴，羌独防风参芍加，甘草更加姜枣配，阳经火郁发之谐。〕
升阳散火汤　柴胡（八钱）　防风（二钱半）　葛根　升麻　羌活　独活　人参　白芍（各五钱）　生熟　甘草（各三钱）　每服五钱，加姜、枣煎。治六淫火邪，外郁肌表，热如火燎，扪之烙手，无汗不解，清之不愈者，用此发之。夫六淫有火，七情亦有火，皆有表里、虚实，学者固当省察。此方治外来之火，郁于表分，而不得解散者。然火之为病，疾如奔马，其客于表也，则不能拘据于一经，故以柴胡以发少阳之火，升、葛以发阳明之火，羌、防以发太阳之火。但外来之邪，虽充斥三阳，然其来也，必始自太阳，其去也，亦必还返太阳。太阳与少阴为表里，其界最近，不免有侵犯之虞，故以独活从少阴解其涣散之邪，而以人参、甘草益元气，芍药敛阴血，姜、枣和营卫，皆欲使邪不犯于内耳。

凉膈散（局方）  ***************************
〔凉膈散中栀子翘，黄芩甘草大黄硝，薄荷竹叶同生蜜，中上焦烦热势燎。〕
凉膈散　连翘（四两）　大黄（酒浸）　芒硝　甘草（各二两）　黑山栀　酒芩　薄荷（各一两）　为末，每服三钱，加竹叶、生蜜煎。治火邪上盛，中焦燥实，烦躁口渴，目赤头眩，口疮唇裂，吐血衄血，大小便闭，以及斑黄狂乱等证。夫火邪至于上中二焦，与胃中宿食渣滓之物，结而不散，则为以上种种诸证。若火之散漫者，或在里，或在表，皆可清之、散之而愈。如挟有形之物，结而不散者，非去其结则病终不痊。故以大黄、芒硝之荡涤下行者，去其结而逐其热。然恐结邪虽去，尚有浮游之火，散漫上、中，故以黄芩、薄荷、竹叶清彻上、中之火，连翘解散经络中之馀火，栀子自上而下，引火邪屈曲下行，如是则有形、无形、上下、表里诸邪，悉从解散。用甘草、生蜜者，病在膈，甘以缓之也。

左金丸  ***************************
〔左金丸子出先贤，一两吴萸六两连。金令左行平木火，吞酸胁痛病缠绵。〕
左金丸　黄连（六两姜汁炒）　吴萸（一两盐水泡）　水丸。　治肝火燥盛，左胁作痛，吞酸吐酸，一切疝气之属于肝火者。夫吞酸、吐酸、疝气等证，各有寒热之不同，而属于肝火者为尤多。以肝居于左，其味酸，有相火内寄，其脉络阴器，抵少腹，故为诸证。盖气有馀即是火，肝火有馀，不得不假金令以平之。黄连苦寒入心，直折心火，不特实则泻其子，且使火不刑金，则金令得以下行，而木自平矣。吴萸辛热，能入厥阴，行气解郁，又能引热下行，且引黄连入肝，一寒一热，一苦一辛，同治厥阴气火有馀，故疝气之偏于热者，亦能取效耳。

龙胆泻肝汤（局方）  ***************************
〔局方龙胆泻肝汤，车泽柴芩生地黄，归草木通栀子等，厥阴湿火力能匡。〕
龙胆泻肝汤　龙胆草（酒炒）　栀子（酒炒）　黄岑（炒）　泽泻　木通　车前子　当归（酒洗）　生地（酒炒）　柴胡　生甘草　治肝胆湿火炽盛，胁痛耳聋，或筋痿阴汗，以及阴肿阴痛，淋浊溲血等证。夫相火寄于肝胆，其性易动，动则猖狂莫制，挟身中素有之湿浊，扰攘下焦，则为种种诸证。或其人肝阴不足，相火素强，正值六淫湿火司令之时，内外相引，其气并居，则肝胆所过之经界，所主之筋脉，亦皆为患矣。故以龙胆草大苦大寒，大泻肝胆之湿火。肝胆属木，木喜条达，邪火抑郁，则木不舒，故以柴胡疏肝胆之气。更以黄芩清上，山栀导下，佐之以木通、车前、泽泻，引邪热从小肠、膀胱而出。古人治病，泻邪必兼顾正，否则邪去正伤，恐犯药过病所之弊。故以归、地养肝血，甘草缓中气，且协和各药，使苦寒之性不伤胃气耳。

泻白散（钱乙）  ***************************
〔泻白方医肺火蒸，桑皮地骨降而清。更须甘草和粳米，助土生金妙入神。〕
泻白散　桑白皮　地骨皮（各一钱）　甘草（五分）　粳米（百粒）　治肺火皮肤蒸热，洒淅恶寒，日晡益盛，喘嗽气急等证。夫肺为娇脏而属金，主皮毛，其性以下行为顺，上行为逆，一受火逼，则以上之证见矣。治此者，皆宜清之、降之，使复其清肃之令。桑白皮皮可行皮，白能归肺，其甘寒之性，能入肺而清热，固不待言，而根者入土最深，能清而复降，又可推想，地骨皮深入黄泉，无所底止，其甘淡而寒之性，虽能泻肺之伏火，然观其命名取意，能入肝肾，凉血退蒸。可知二皮之用，皆在降肺气，降则火自除也。甘草泻火而益脾，粳米清肺而养胃，泻中兼补，寓补于宣，虽清肺而仍固本耳。

紫雪丹（局方）  ***************************
〔紫雪黄金砂麝玄，滑磁寒水石膏甘，二硝丁木沉升等，犀角羚羊热可安。〕
紫雪丹　黄金（百两）　寒水石　石膏　滑石　磁石（各三斤）　升麻　玄参　炙甘草（各半斤）　犀角　羚羊角　沉香　木香（各五两）　丁香（一两）　以上并捣锉，入水中煎，去滓，入后药。朴硝、硝石各二斤，提净。入前药汁中，微火煎，不住手将柳木搅，候汁欲凝，再加入后二味。水飞辰砂三两，当门子一两二钱。二味另研细，入前药拌匀，合成，退火气。冷水调服一、二钱。治内外皆热，狂叫奔走，发斑发黄，口疮脚气，一切虫毒、药毒等证。方中独以砂、麝、二硝四味用其质，以之为君。朴硝下导，硝石上散，二物皆水卤结成，性峻而易消，为破滞散邪之专药。辰砂辟邪安神，麝香通关达窍，为之臣。其馀诸药，皆取其气，不用其质，如黄金之镇邪，犀角、羚羊清之于上，寒、滑、石、磁清之于下，升麻之上升，沉、玄之下降，甘草守中而解毒，丁、术散气而疏邪，用为佐使，在用者之得心应手耳。

万氏牛黄清心丸  ***************************
〔牛黄万氏可清心，栀子芩连共郁金。蒸饼辰砂作丸子，热邪内闭服之灵。〕
万氏牛黄清心丸　西牛黄（二分）　黄芩（五钱）　黄连（五钱）　郁金（二钱）　黑山栀（二钱）　蒸饼糊丸，飞净朱砂一钱半为衣。每丸计重一钱。治温邪内陷，热入心胞，痰涎壅塞，神昏谵语，发厥发晕，牙关紧闭，以及小儿急惊风等证。夫热邪内陷，不传阳明胃腑，则传入心胞。若邪入心胞，则见神昏、谵语诸证。其势最虑内闭。牛黄芳香，气清之品，轻灵之物，直入心胞，辟邪而解秽。然温邪内陷之证，必有黏腻秽浊之气，留恋于膈间，故以郁金芳香辛苦，散气行血，直达病所，为之先声。而后芩、连苦寒性燥者，祛逐上焦之湿热；黑栀清上而导下，以除不尽之邪；辰砂色赤气寒，内含真汞，清心热，护心阴，安神明，镇君主，辟邪解毒，两者兼优。丸以蒸饼者，取其化滞耳。

清骨散  ***************************
〔清骨散中鳖甲秦，银柴地骨草知青，故黄连可除邪热，水竭阴消骨内蒸。〕
清骨散　银柴胡（一钱半）　胡黄连　秦艽　鳖甲（童便炙）　地骨皮　青蒿　知母（各二钱）　炙甘草（五分）　治骨蒸劳热。夫骨蒸一证，肌肤按之不热，自觉骨内热势蒸蒸而出，每夜五心烦热，皆由水亏火炽、邪热伏于阴血之中而致。久则阴愈亏，而热愈盛，热愈盛而阴愈亏，其煎熬之势，不至阴竭不已耳。故每至身体羸瘦，脉形细数，而劳证成矣，然病始于热伏阴中，若不去其热，徒养其阴，则病根不除，无益也。故以银柴、青蒿，秦艽之苦寒直入阴分者，宣热邪而出之于表，胡黄连、鳖甲、地骨、知母苦寒、甘寒之性，从阴分以清伏热于里。用炙甘草者，缓其中而和其内外，使邪去正安之意耳。

香连丸  ***************************
〔香连丸子痢门方，赤白相兼脓血殃，连用吴萸同炒去，木香生研醋丸良。〕
香连丸　黄连（二十两，以吴萸十两同炒，去萸不用）　木香（四两八钱）　不见火，醋糊丸。治下痢赤白，脓血相杂，里急后重。夫痢之为病，固有寒热、虚实、新久之不同。假令在暑令之时，由于暴起者，皆由湿热郁蒸肠胃而致，伤于血分者则赤，伤于气分者则白，气血两伤则赤白交下。如脓血者，其湿热之气郁于肠中，挟肠中滓秽膏血之属，蒸化而成也。里急者，腹中绞痛，邪正相搏也；后重者，数至圊而不能便，如暴注下迫，火性急速也。然后重亦有气虚下陷者，当察其腹痛在于便前、便后，便前为实，便后为虚，而再加以望、闻、问、切参之，则病无遁情矣。黄连苦燥湿，寒胜热，直折心脾之火，故以为君。用吴萸同炒者，取其疏大肠之壅气，且以杀大寒之性也。里急出于气滞，木香辛温行气，通利三焦。一寒一热，一阴一阳，有相济之妙也。

榆槐脏连丸  ***************************
〔脏连丸内用榆槐，三味相和方法佳，共入猪肠煮烂作，久新痔漏效堪夸。〕
榆槐脏连丸　川连（二两）　槐米　地榆炭（各一两五钱）　猪大肠（二尺洗净）　先将地榆、槐米装入猪大肠内，用米泔水煮烂，和入川连，打为丸。治新久痔漏，肠风下血，脱肛痛痒，肠痈、脏毒等证。夫以上之证，其病各有新久之不同，其血亦有鲜晦之不一。然大抵由乎湿热郁于大肠，逼于血分者为多，故以黄连之苦寒性燥、专除湿热者为君，而以地榆、槐米之凉血疏风者佐之。因病在大肠，故以猪大肠引之入肠，然后三药得以建其功而除其病耳。脏连丸一方，种种不同，似推此方为独得，其药铺亦皆置备，故录之。

玉女煎（景岳）  ***************************
〔景岳新方玉女煎，石膏知膝地冬兼，水亏火盛邪留胃，脉象浮洪须细研。〕
玉女煎　石膏　熟地（各五钱）　麦冬（二钱）　知母　牛膝（各一钱半）　治水亏火盛，六脉浮洪滑大，少阴不足，阳明有馀，烦热口渴，头痛牙疼，失血等证。夫人之真阴充足，水火均平，决不致有火盛之病。若肺肾真阴不足，不能濡润于胃，胃汁乾枯，一受火邪，则燎原之势而为似白虎之证矣。方中熟地、牛膝以滋肾水，麦冬以保肺金。知母上益肺阴，下滋肾水，能治阳明独胜之火。石膏甘寒质重，独入阳明，清胃中有馀之热。虽然理虽如此，而其中熟地一味，若胃火炽盛者，尤宜斟酌用之，即虚火一证，亦宜改用生地为是。在用方者神而明之，变而通之可也。

三黄石膏汤  ***************************
〔三黄石膏芩柏连，栀豉麻黄姜枣煎。温病三焦阳毒盛，纵横表里火如炎。〕
三黄石膏汤　石膏（一两五钱）　黄芩　黄连　黄柏（各七钱）　栀子（三十枚）　麻黄（一两）　淡豉（二合）　每服一两，姜三片，枣二枚，细茶一撮，煎热服。治温疫病表里三焦大热不解，或烦躁大渴，面赤鼻乾，两目如火，身形拘急而不得汗，六脉洪数，及阳毒发斑等证。黄芩清上焦之火，黄连清中焦之火，黄柏清下焦之火，栀子通泻三焦之火，使之屈曲下行。夫疫之来也，必从口鼻而入，鼻气通于肺，口气通于胃，肺胃为受邪之薮，故重用石膏以清肺胃，以杜其传化之源。里热既清，表尚未解，故以麻黄、淡豉之发汗解表者，一行于肺，一行于胃，如是则表里均解耳。用姜、枣者，亦不过扶正散邪；细茶者，所以清肃上焦耳。

黄连阿胶汤  ***************************
〔黄连阿胶汤芩芍，鸡子黄鬚冲入药。不卧心烦属少阴，阳邪内陷阴津灼。〕
黄连阿胶汤　黄连（四两）　阿胶（三两）　黄芩　芍药（各二两）　鸡子黄（三枚）　上五味，以水六升，先煮三物，取二升，去滓。内阿胶，烊尽少冷，内鸡子黄，搅令相得。温服七合，日三服。治少阴病得之二、三日，心中烦不得卧者。此病发于阴，热为在里。夫少阴属肾，肾藏精，主闭藏。今为阳邪内扰，则阴精不能闭藏，何以上交于心主？故心烦不寐所由来也。此方以阿胶色黑入肾者，填补阴精；鸡子黄之色赤入心者，奠安君主。且驴皮黑而居外，鸡子黄赤而居内，得阴阳交互之理。更加芍药以护阴而和阳，然后以芩、连从阴中直泄其阳邪，庶不复伤其阴耳。


卷三·除痰之剂  ——————————————————————————————————————————————————————————————————————————————————————————

除痰之剂  ***************************
痰者，其源不同，其来各异，有燥、湿之分，寒、热之别，皆津液所化。昔人所谓脾为生痰之源，肺为贮痰之器，故咳出之痰，皆出于肺。因肺主皮毛，其气下行，或外感风寒，肺气郁而不降，则肺中津液蒸而为痰；如肺为火逼，津液亦易成痰。此等之痰，皆出于肺，而从咳出者也。若脾为生痰之源者，因脾虚不能运化，则胃中之津液，与一切湿浊食饮，皆易成痰，而从吐出。故痰从吐出者，皆出于胃中，因脾虚所致，故云脾为生痰之源也。其间或挟外感之六淫，或挟内伤之七气，或肾阳不足，水邪上泛，或肾阴亏损，津液煎熬，皆能成痰，是以古人有云：痰为百病之母，奇病怪证，皆属于痰。痰之变幻不一，医者各察其因而治之，则痰自化矣。又庞安常云：善治痰者，不治痰而治气，气顺则一身津液亦随气而顺，自无痰患。此亦先哲名言耳。此集会聚各方，治湿痰、实痰者居多，其他治燥痰、虚痰等方，散列各门，参观可也。

二陈汤（局方）  ***************************
导痰汤
〔二陈半夏与陈皮，甘草茯苓四味宜。枳实胆星加入此，导痰汤号力颇奇。〕
二陈汤　半夏（姜制二钱）　陈皮（去白，茯苓各一钱）　甘草（五分）　加姜煎。治一切痰饮为患，咳嗽胀满，呕吐恶心，头眩心悸等证。夫痰之为病，先当辨其燥、湿两途。燥痰者，由于火灼肺金，津液被灼为痰，其咳则痰少而难出，治之宜用润降清金；湿痰者，由于湿困脾阳，水饮积而成痰，其嗽则痰多而易出，治之又当燥湿崇土，如此方者是也。半夏辛温，体滑性燥，行水利痰，为治湿痰之本药，故以为君。痰因气滞，故以陈皮理气而行滞；痰因湿生，用茯苓渗湿而导下二物为臣。湿痰之生，由于脾不和，故以甘草和中补土，为佐也。
导痰汤，即本方加胆星、枳实，治顽痰胶固，非二陈所能除者。加胆星以助半夏化痰，加枳实以成冲墙倒壁之功耳。

清气化痰丸  ***************************
〔清气化痰星夏陈，芩苓枳实杏蒌仁。丸须姜汁调成糊，痰火能除气亦纯。〕
清气化痰丸　姜制半夏　胆星（各一两五钱）　橘红　枳实（麸炒）　杏仁（去皮尖，瓜蒌仁去油）　黄芩（酒炒）　茯苓（各一两）　姜汁糊丸，淡姜汤下。治热痰。汪訒庵曰：热痰者，痰因火而成也。痰即有形之火，火即无形之痰，痰随火而升降，火引痰而横行，变生诸证，不可纪极。火借气于五脏，痰借液于五味，气有馀则为火，液有馀则为痰。故治痰者必降其火，治火者必顺其气，此方所由设也。方中半夏、胆星为治痰之君药。痰由于火，故以黄芩之苦寒降之，瓜蒌之甘寒润之。火因于气，即以陈皮顺之，枳实破之。然脾为生痰之源，肺为贮痰之器，故以杏仁之苦温疏肺而降气，茯苓之甘淡渗湿而宣脾，肺脾肃清，则痰不存留矣。以姜汁糊丸者，用为开痰之先导耳。

顺气消食化痰丸（瑞竹堂）  ***************************
〔顺气消食化痰丸，星夏青陈苏子安，查麦莱神葛杏附，丸宜蒸饼服之宽。〕
顺气消食化痰丸　姜半夏　胆星（各二两）　青皮　陈皮（去白）　莱菔子（生）　黑苏子（炒）　山查（炒）　麦芽　神麴（炒）　葛根　杏仁（去皮尖）　制香附（各一两）　姜汁和蒸饼糊丸。治酒食生痰，胸膈膨闷等证。夫嗜酒之人，饮积于中，多生痰疾，各随人之脏气而变，如阳虚者即为寒痰，阳盛者即为热痰之类。若过食辛热油腻之物，亦易于生痰。然此等之痰，皆由于酒食黏腻滞浊而得。方中半夏、胆星化痰燥湿者，以之为君。治痰者必先顺气，故以苏子、杏仁降气以化其痰，青、陈、香附理气以行其滞。葛根、神麴以解其酒，查、麦、莱、饼以消其食。姜汁开痰快膈，用使前驱耳。

指迷茯苓丸（指迷方）  ***************************
〔指迷方有茯苓丸，风化芒硝枳壳圆。姜汁糊成半夏曲，痰停臂痛病能蠲。〕
指迷茯苓丸　半夏曲（二两）　茯苓（一两乳拌）　枳壳（五钱麸炒）　风化硝（二钱半）　姜汁糊丸，姜汤下。治痰停中脘，两臂疼痛。夫痰之为病，在腑者易治，在脏者难医，在络者更难搜剔。四肢者皆禀气于脾，若脾病不能运化，则痰停中脘，充溢四肢，有自来矣。治之者，当乘其正气未虚之时而攻击之，使脘中之痰，去而不留，然后脾复其健运之职，则络中之痰，自可还之于腑，潜消默运，以成其功。故方中以半夏化其痰，茯苓行其湿，枳壳破其气，而以姜汁开之，芒硝下之。用法之周到，佐使之得宜，其痰有不去者乎！如病甚而络中之痰不除者，则可以控涎丹参酌用之可也。

控涎丹（三因）  ***************************
〔三因妙应控涎丹，散结搜邪攻顽痰，芥子戟甘利脏腑，姜汤服下即时宽。〕
控涎丹　甘遂（去皮）　大戟（去皮）　白芥子（各等分）　为末，糊丸。临卧姜汤送下五分至一钱，当泻利。治人忽患胸背、手足、腰项筋骨牵引钓痛，走易不定，或手足冷痹，气脉不通，此乃痰涎在胸膈上下，不可误认瘫痪，宜此方主之。李时珍曰：痰涎为物，随气升降，无处不到。入心则迷成癫痫，人肺则塞窍喘咳背冷，入肝则膈痛乾呕，寒热往来，入经络则麻痹疼痛，入筋骨则牵引钓痛，入皮肉则瘰疬痈肿，皆可以此方服之，殊有奇效。此乃治痰之本，痰之本，水也，湿也，得气与火，则结而为痰。大戟能泄脏腑水湿，甘遂能行经隧水湿，二味皆能直达水气所结之处，以攻决为用。白芥子能散皮里膜外之痰，惟在善用者能收奇功耳。

三子养亲汤（韩氏）  ***************************
〔三子养亲苏子仁，炒香莱菔子相寻，更加芥子和同研，气壅痰多食积因。〕
三子养亲汤　紫苏子沉水者　白芥子　莱菔子（各微炒研）　煎服。治老人气实痰盛，喘满懒食等证。夫痰之生也，或因津液所化，或由水饮所成，然亦有因食而化者，皆由脾运失常，以致所食之物，不化精微而化为痰。然痰壅则气滞，气滞则肺气失下行之令，于是为咳嗽，为喘逆等证矣。病因食积而起，故方中以莱菔子消食行痰；痰壅则气滞，以苏子降气行痰；气滞则膈塞，白芥子畅膈行痰；三者皆治痰之药，而又能于治痰之中，各逞其长，食消气顺，喘咳自宁，而诸证自愈矣，又在用者之得宜耳。

礞石滚痰丸（王隐君）  ***************************
〔礞石滚痰王隐君，沉香和入共黄芩，大黄酒制为丸服，百病多缘痰作成。〕
礞石滚痰丸　青礞石（一两）　沉香（五钱）　大黄（酒制）　黄芩（各八两）　将礞石打碎，用硝石一两，同入瓦罐，盐泥固济晒乾，火煅石色如金为度。研末和诸药水丸，量人虚实服之，姜汤送下。服后仰卧，令药在胸膈之间，除逐上焦痰滞。不宜饮水行动。通治实热、老痰、怪证百病。夫痰之清者为饮，饮之浊者为痰，故痰者皆因火灼而成。而老痰一证，其为火之尤盛者也，变幻诸病多端，难以枚举。然治病者必求其本，芟草者必除其根，故方中以黄芩之苦寒，以清上焦之火，大黄之苦寒，以开下行之路，故二味分两为独多。但既成之痰，亦不能随火俱去，特以礞石禀剽悍之性，而能攻陈积之痰者；以硝石同煅，使其自上焦行散而下。然一身之主宰者，惟气而已，倘或痰因火病，则气不能调，故以沉香升降诸气，上至天而下至泉，以导诸药为之使耳。

白金丸  ***************************
〔白金丸子治癫狂，心窍痰迷恶血戕。七两郁金川出者，明矾三两薄荷浆。〕
白金丸　白明矾（三两）　川郁金（七两）　薄荷糊丸。治癫狂失心。夫癫狂一证，癫多喜笑，尚知畏惧，证属不足；狂多忿怒，人不能制，证属有馀。故《经》云：重阳者狂，重阴者癫。又云：邪入于阳则狂，邪入于阴则癫。但狂病出于肝，由盛怒而得者为多，即不由怒，而亦必传及于肝，乃成斯证，以肝者将军之官，有相火内寄，其性刚暴，故《经》有怒狂一证，治之以生铁落饮之文。癫病则出于心脾，皆由忧郁思想而致。然两病悉能郁而成火，火盛则灼而为痰，痰火上乘，迷乱君主，则失心风等证所由来也。郁金苦降辛开，专入心脏，开其窍，破其结；白矾酸咸而寒，能化顽痰，能除痼热。以薄荷糊丸者，亦辛香宣散其上耳。

五痫神应丸  ***************************
〔五痫神应麝砂矾，星夏蚕蛇蜈蝎还，白附须同姜汁曲，仍宜皂角使开关。〕
五痫神应丸　白附子（五钱炮）　半夏（二两洗）　南星　乌蛇（酒浸）　生矾（各一两）　全蝎（二钱炒）　娱蚣（半条）　白殭蚕（一两五钱炒）　麝香（三字另研）　皂角二两搥碎，用水半升，揉汁去渣，同白矾一处熬干为度。生姜汁煮曲糊丸，如桐子大，飞朱砂二钱半为衣。每服三十丸，生姜汤食后送下。治痫证不论久新，时发时止。夫痫之为病，发则正气暴厥，昏不知人，或有声，或无声，病之形态不一，时之久暂亦不一，必待正气复返乃已，故苏则其病若失，皆由风痰胶痼经络之中，因所感而触发，随其经络之所禀而见证。及其久也，正气渐虚，发时日近。然治此病者，必乘正气未虚之时而攻击之。方中白附、殭蚕、南星、半夏，皆祛风豁痰之品，汇粹用之。而又以白矾除其痼热，破其积痰。然非灵变善走之物，不足以通其经而入其络，故用乌蛇、全蝎、蜈蚣之善窜者，以入络搜风。皂角、姜汁所以开其关，麝香通其窍，而以朱砂安其神，宁其君主耳。

大半夏汤（《金匮》）  ***************************
小半夏汤
〔大半夏汤白蜜参，胃虚呕吐病相因。须知小半方名异，配入生姜或茯苓。〕
大半夏汤　半夏（二升）　人参（三两）　白蜜（一升）　上三味，以水一斗二升，和蜜扬之二百四十遍。煮药，取二升半，温服一升，余分再服。治胃反呕吐者，此汤主之。尤氏云：胃反呕吐者，由胃虚不能纳穀，朝食而暮吐也。胃脉本下行，虚则反逆，故以半夏降逆，参、蜜益虚。东垣云：生姜之治呕，但治上焦气壅表实之病，若胃虚穀气不行，胸中闭塞而呕者，惟宜益胃推扬穀气而已。此大半夏汤之旨也。
小半夏汤　半夏（一升）　生姜（半斤）　煎服。治呕家本渴，渴者为欲解，今反不渴，心下有支饮故也。此汤主之。因其虽呕而饮仍在，故以半夏味辛性燥，有散结蠲饮之能；生姜制半夏之毒，且以散逆止呕也。

竹沥达痰丸  ***************************
〔肆中竹沥达痰丸，礞石沉香半夏甘，芩橘大黄参用党，竹油姜汁泛为圆。〕
竹沥达痰丸　礞石　沉香　大黄　黄芩　半夏　橘皮　党参　甘草　用竹油、姜汁泛丸。治顽痰胶痼经络，不得解化，正气又虚，不能胜滚痰丸之峻剂者。夫痰者，皆津液所化，而胶痼之痰，又为火灼所致。故治痰者必先降火，而降火者又必先理气。方中黄芩清上，大黄导下，沉香升降诸气，而后礞石得成其消痰散结之功。半夏、陈皮以匡礞石之不逮，人参、甘草以助正气之运行，竹沥行经入络，用其以化皮里膜外之痰，姜汁豁痰和胃，又解竹沥之寒，互相为用耳。

温胆汤（集验）  ***************************
十味温胆汤
〔温胆汤方即二陈，竹茹枳实两和匀。痰多不寐魂难寄，地远参仁十味名。〕
温胆汤　陈皮　制半夏　茯苓　甘草　麸炒枳实　竹茹　加姜煎。治胆虚痰扰，惊悸不眠等证。夫人之六腑，皆泻而不藏，惟胆为清净之腑，无出无入，寄附于肝，又与肝相为表里。肝藏魂，夜卧则魂归于肝，胆有邪，岂有不波及于肝哉！且胆为甲木，其象应春，今胆虚即不能遂其生长发陈之令，于是土得木而达者，因木郁而不达矣。土不达则痰涎易生，痰为百病之母，所虚之处，即受邪之处，故有惊悸之状。此方纯以二陈、竹茹、枳实、生姜和胃豁痰、破气开郁之品，内中并无温胆之药，而以温胆名方者，亦以胆为甲木，常欲其得春气温和之意耳。
十味温胆汤　本方加人参、远志、枣仁、熟地，治前证因虚而得，以致梦遗、惊惕，虚多邪少之象。恐一于除痰，则虚者益虚，其病益盛，故以人参、熟地之大补气血，协同枣仁以入于肝胆之地。用远志者，取其辛散宣泄之品，一则可行补药之滞，一则可交通心肾，心肾交则魂亦可赖以安耳。

金水六君煎（景岳）  ***************************
〔新方金水六君煎，脾肾营虚痰咳连，归地二陈姜作引，润枯燥湿两般贤。〕
金水六君煎　当归（二钱）　熟地（五钱）　陈皮（一钱半）　半夏（二钱）　茯苓（二钱）　炙甘草（一钱）　原方治肺肾虚寒，水泛为痰，或年迈阴虚，血气不足，外受风寒，咳嗽呕恶，多痰喘急等证。夫肺肾虚寒，水泛为痰之证，似宜温养摄纳之药为妥，非泛泛二陈、归、地可以治之。或老年脾肾两虚，阴血不足，而湿痰内盛，咳嗽不已者，乃可用之。凡年高之人，血脉枯涩，经络隧道多不流利，若有湿邪内盛，肺失治节之令，则咳嗽连声，断续不已，甚则周身经络掣痛，或闷气心痛。斯时也，不得不以二陈之属化其痰。然恐血枯之人，不足以当其燥，故特加归、地以濡其血，而泽其枯，方为不偏不倚，两得其宜，全在学者酌宜用之耳。

和胃二陈煎（景岳）  ***************************
〔和胃二陈煎亦新，乾姜略炒与砂仁。胃寒呕吐痰生膈，服下胸中气自宁。〕
和胃二陈煎　炒乾姜（一钱）　砂仁（五分）　陈皮　制半夏　茯苓（各二钱）　炙甘草（七分）　治胃寒生痰，恶心呕吐，胸膈满闷，嗳气等证。夫胃者，为后天生气之源，凡人自有生以来，莫不赖此胃中之生气，以为生长。故《经》云：有胃则生，无胃则死。而常赖肾中之真火以为温养。若火土衰微，一遇寒邪，则痰生饮聚，于是呕恶痞闷等证所由来矣。然呕恶痞嗳等疾，虽皆为胃病，而寒、热、虚、实皆有之，更须察其脉，辨其舌，详审病源而施治，否则毫釐千里，遗误实多。此方以乾姜入胃散寒，砂仁入胃理气，寒散气调，再以二陈化痰蠲饮，治胃寒而不甚虚者，为合法耳。


卷三·消导之剂  ——————————————————————————————————————————————————————————————————————————————————————————

消导之剂  ***************************
消者，消其积。导者，行其气、导其滞也。凡人之脏腑、经络，气血通畅流行，纤毫不滞。一有停阻，则无形之邪，挟有形之痰、血、饮食，互相搏结，稽留不去。如是则气道不利，日以滋盛，则为积、为聚、为症、为瘕，种种诸证，所由来也。然考其停阻之由，皆由脾虚不能运化所致。夫脾者，具坤顺之德，有乾健之能，消磨穀食，变化精微，和调五脏，洒陈六腑，为后天之源，为仓廪之本。凡人之有生以来，莫不赖此以为充长，或火力不足，或土德衰残，失其运化之职，则停阻等病成矣。故古人于消导之剂，每每与补药并行，以正气不旺，邪滞终不得去。若正气不虚，骤为痰血邪滞所困者，原可纯用攻消之法。一切峻剂，皆散见各门，此类均是缓攻平治等方，以及食积内留，并消补兼施之法，与夫杂治各积之所当知者，皆汇于此篇，学者参观可也。

香砂枳术丸  ***************************
〔香砂枳术夏陈皮，六品相和治法奇。理气宽胸痰饮去，助脾消导用之医。〕
香砂枳术丸　白术（三两土蒸）　枳实（一两麸炒）　制半夏　陈皮　木香　砂仁（各一两）　荷叶包陈米饭，煨乾为丸。治饮食停滞，痞闷不消，或痰、或气阻塞等证。凡医者之治病也，必先定其为外感、为内伤。而内伤之中，又必论其有馀，不足。夫七情劳倦，皆为不足；饮食痰血，皆为有馀。即饮食痰血中，亦有属虚、属实。实者固当攻击，虚者则当消而去之。枳实破滞削坚，行胃中之气，化胃中之食，能消能磨，无所不至。然必以白术补脾之元气，助脾之健运，而赞辅之。积之所停，气必为滞，故以香、砂理之。气滞则痰必聚，故以橘、半化之。用荷叶烧饭为丸者，助清阳之气上升，藉穀气以和脾胃耳。

保和丸  ***************************
〔保和丸内夏苓陈，查曲连翘菔子寻。曲糊作丸痰食去，麦芽汤下滞能清。〕
保和丸　山查（三两）　神麴（炒）　茯苓　半夏（各一两）　陈皮　莱菔子（炒）　连翘（各五钱）　曲糊作丸，麦芽汤下。或以麦芽入药亦可。治食积停留，腹痛痞满，或泄泻，或吐酸等证。此为食积痰滞，内瘀脾胃，正气未虚者而设也。山查酸温性紧，善消腥膻油腻之积，行瘀破滞，为克化之药，故以为君。神麴系蒸⿳冖八音而成，其辛温之性，能消酒食陈腐之积。莱菔子辛甘下气，而化面积；麦芽咸温消穀，而行瘀积。二味以之为辅。然痞坚之处，必有伏阳，故以连翘之苦寒散结而清热。积郁之凝，必多痰滞，故以二陈化痰而行气。此方虽纯用消导，毕竟是平和之剂，故特谓之保和耳。

参术健脾丸（东垣）  ***************************
〔成方参术健脾丸，枳实陈皮查麦传。神麴糊丸米饮下，脾虚食滞服之安。〕
参术健脾丸　人参（二两）　陈皮（一两）　白术（土炒二两）　麦芽（炒一两）　山查（一两五钱）　枳实（三两）　神麴糊丸，米饮下。治脾虚饮食不消。此为食积、痰滞内瘀，脾胃已虚者而设也。夫脾胃之虚，其来也渐，固为病之本；而食积停滞，其来也骤，则为病之标。治病当明标本缓急。急则治其标，故方中虽消补并行，而仍以治标为急。故君以枳实之苦寒，破气行血，消食消痰，为磨积之主药。而后以参、术驾驭之，不使其过而伤正。且枳实得参、术之力，而用益彰，参、术得枳实则补而不滞，两者互相为用。然必竟因食积起见，故又以麦芽之化谷，山查之化肉而赞助之。脾虚停积，则气不行，故以陈皮理之。用神麴糊丸者，助其蒸化。米饮下者，藉穀气以和脾胃耳。

枳实消痞丸（东垣）  ***************************
〔枳实消痞丸参术，茯苓甘草乾姜合，黄连朴夏麦芽焦，虚痞潜消脾自得。〕
枳实消痞丸　枳实（麸炒）　黄连（姜汁炒四钱）　半夏曲　麦芽（炒）　人参　白术（土炒）　茯苓（各三钱）　炙甘草　乾姜（各二钱）　厚朴（三钱）　蒸饼糊丸。治心下虚痞，懒倦恶食，右关脉弦。夫满而不痛者为痞，痞属无形之邪，自外而入，客于胸胃之间，未经有形之痰、血、饮食互结，仅与正气搏聚一处为患。故以黄连、乾姜并用，一辛一苦，一散一降，则无论寒热之邪，皆可开泄，二味实为治痞之主药。然痞结于中，则气壅湿聚，必渐至痰食交阻，故以枳实破气，厚朴散湿，麦芽化食，半夏行痰，自无胶固难愈之势。但邪之所凑，其气必虚，故必以四君子坐镇中州，祛邪扶正，并驾齐驱。故此方无论虚实之痞，皆可治之。用蒸饼糊丸者，以穀气助脾胃之蒸化耳。

葛花解酲汤  ***************************
〔葛花解酲白蔻砂，青陈参术木香夸，二苓泽泻乾姜曲，过饮伤脾湿病查。〕
葛花解酲汤　葛花　白豆蔻　砂仁（各一钱）　木香（一分）　青皮　陈皮　人参　白术（炒）　茯苓（各四分）　炒神麴　乾姜　猪苓　泽泻（各三分）　治酒积，或呕吐，或泄泻，痞满头痛，小便不利等证。夫酒之为物，其质虽阴，其性则阳，故多饮则身热面赤，久则性去而质留。质者水也，阴也，但随人之脏气而为病。若阳盛者，多化湿热；阴盛者，多化湿寒。然脾胃正气不虚，则随饮随化，亦无以上诸证。治之者，先宜以参、术补脾之正气，复以乾姜温脾中之阳，而助其健运。湿性黏腻，故以豆蔻、砂仁、木香、青皮、陈皮，一派辛香燥烈之品以佐之。酒乃谷所酿成，故以神麴消之。论治酒之法，解表，利小便，亦为两大法门，故以葛花入阳明，以解在表之酒湿，苓、泻达小肠，以渗在里之酒湿耳。

阴阳攻积丸（乔氏）  ***************************
〔乔氏阴阳攻积丸，姜萸乌桂夏苓全，巴霜沉珀参延皂，酒麴川连万病安。〕
阴阳攻积丸　吴茱萸　炮姜　官桂　川乌　川连　制半夏　茯苓　元胡索　人参（各一两）　沉香（另研）　琥珀（另研各五钱）　巴豆霜（另研一钱）　为末，用皂角四两，煎汁糊丸，绿豆大。每服八分，加至一钱半。姜汤下，与补脾胃药间服。一方用酒麴糊丸。夫积者阴也，必有湿痰死血，留结于三阴之界，其所以成积之由，莫不由正虚而得。故治积诸方，皆以人参驾驭其间，为扶正逐邪地步。然三阴之结积，非辛热无以开通，故以萸、桂走肝，乾姜入脾，乌头达肾，专取辛烈，以破至阴之固垒。半夏、茯苓以开痰闭，延胡、琥珀以散血结，黄连以降其伏阳，沉香以理其气滞。而后以巴豆之无坚不破，仗辛热之性，荡涤有形之物，锐利下行。用皂角者，取其为破积之先锋；用酒麴者，假穀气以入脾胃，消磨其不尽之邪，为后队耳。

丁香烂饭丸  ***************************
〔导滞丁香烂饭丸，食伤冷积胀难宽，木香香附稜莪术，砂智苓皮炙草甘。〕
丁香烂饭丸　公丁香（一两）　茯苓皮（三两）　炙甘草（一两）　甘松（三两）　砂仁　益智仁（各三两）　母丁香　山稜　莪术　香附　木香（各一两）　蒸饭为丸，每服一钱半。治饮冷伤中，食滞不化，脘腹疼痛等证。夫人之脏腑气血，喜温而恶寒，寒则涩不能流，温则消而去之。故凡积之所成，无不皆由寒滞而来，于是气为之滞，血为之凝，饮食亦为之不化，则稽留而成积矣。方中丁香、益智补火以生土，木香、砂仁导滞而宣中，甘松、香附通理一切诸气。六药皆香烈之性，各逞其长而行其效，则脾胃得其所喜，而复其健运之常。又以甘草培其不足，苓皮行其痰水，山稜、莪术行气破血，互为其功，为治积之专药。丸以蒸饭者，取穀气而为之资助耳。

统治诸积方  ***************************
〔诸般积聚亦须详，何病还宜何药方。酒积葛化神麴蔻，茶须椒壳与萸姜。谷宜穀麦鸡金曲，肉赖山查阿魏康。蛋积豆豉姜蔻橘，面求菔子炒焦香。紫苏姜橘消鱼积，狗肉宜求杏子霜。种种不能详细记，须教药病两相当。〕


卷四·收涩之剂  ——————————————————————————————————————————————————————————————————————————————————————————

收涩之剂  ***************************
收者，收其耗散也。涩者，涩其滑脱也。凡一切外感、内伤有馀之病，治表、治里之法，皆已论之于前。若夫正虚之中，又有气脱、血脱，或表阳不固，或里阴下竭，即以五脏论之。如肺气耗散，则咳嗽不止，心神不足则惊悸怔忡，脾虚之泻痢，肾虚之遗泄，肝虚则魂无所附，夜卧不宁。诸如此类，莫不皆赖酸敛收涩之剂固之、摄之。至如女科之血崩、经漏、淋带诸病，宜固摄者为尤多。以及小儿之遗尿、脱肛，大人之吐血、衄血、自汗、盗汗，种种虚脱之证，难以枚举。故古人立方，补偏救弊，十剂中有涩可固脱一法。兹集但採简便常用者，汇为一门，学者博览变通，临病参酌，庶不致有误人之实也。

诃子散（东垣）  ***************************
河间诃子散
〔东垣诃子散神奇，罂粟乾姜与橘皮。泄泻虚寒久不止，涩能固脱此方医。河间诃子方名散，甘草香连四味齐，术芍煎汤用送服，热邪久痢便能稀。〕
东垣诃子散　诃子（煨去核七分）　御米（壳去蒂蜜炙五分）　乾姜（炮六分）　橘红（五分）　为末，空心服。治虚寒泄泻，完穀不化，以及脱肛下血等证。夫泄泻之始起也，有因寒、因火、因食、因湿之不同，其治固有或温、或清、或消、或燥之各异，倘病久失治，或误治不痊，则成虚脱之证。当此之时，又非温补脾肾所能取效者，必得涩剂以固之，乃能应手。诃子、粟壳皆酸涩而温，涩肠固下。乾姜温其脾土，陈皮燥其脾湿，而复其健运之常，则病自愈矣。
河间诃子散　诃子（一两半生用）　煨木香（五钱）　甘草（一钱）　黄连（三钱）　为末，每服二钱。用白术芍药汤调下。治泻久腹痛渐少，用此竭其馀邪，而止其泻痢。此治火邪下痢，久而虚脱者也。故以木香、黄连行气清火，止痢厚肠，甘草、芍药甘缓酸收，和中止痛；诃子涩以收脱，白术补以强脾，亦虚邪两治之法耳。

真人养脏汤（谦甫）  ***************************
〔谦甫真人养脏汤，木香参术芍甘当，诃罂肉蔻安南桂，泻痢虚寒并脱肛。〕
真人养脏汤　罂粟壳（去蒂蜜炙三两六钱）　木香（一两四钱）　肉桂（八钱）　人参　白术（炒）　诃子　肉豆蔻　当归（各六钱）　白芍（炒一两六钱）　生甘草（一两八钱）　每服四钱　煎汤服之。治泻痢日久，赤白已尽，虚寒脱肛等证。夫脱肛一证，皆大肠之病，寒、热、虚、实皆可致之。虚而挟热者，如前之河间诃子散；虚而有寒者，即用此方。然脱肛虽属大肠，推其致此之由，皆多因脾虚而致，故以人参、白术、甘草大补其脾。但泻痢日久，赤白虽无，其气分与血分不无虚而留滞，故以木香理气，归、芍和血，肉桂温其下而散其寒。肉蔻、罂粟、诃子三味，皆可固肠止脱，而为收涩之剂耳。

牡蛎散  ***************************
〔牡蛎散内用黄耆，浮麦麻黄根最宜。自汗阳虚表不固，此方服后显神奇。〕
牡蛎散　牡蛎（煅研）　黄耆　麻黄根（各一钱）　浮小麦（百粒）　煎服。治阳虚自汗。夫自汗、盗汗两端，昔人皆谓自汗属阳虚，盗汗属阴虚立论。然汗为心液，心主血，故在内则为血，在外则为汗。不过自汗、盗汗虽有阳虚、阴虚之分，而所以致汗者，无不皆由郁蒸之火逼之使然。故人之汗，以天地之雨名之，天地亦必郁蒸而后有雨。但火有在阴、在阳之分，属虚、属实之异。然二证虽有阴阳，其为卫虚不固则一也。此方用黄耆固卫益气，以麻黄根领之达表而止汗。牡蛎咸寒，潜其虚阳，敛其津液。麦为心谷，其麸则凉，用以入心，退其虚热耳。此治卫阳不固，心有虚热之自汗者也。

当归六黄汤  ***************************
〔当归六黄汤有力，耆柏芩连二地协。阴虚盗汗不能眠，火扰营中难静熄。〕
当归六黄汤　当归　生地　熟地　黄芩　黄柏　黄连（各等分）　黄耆（加倍）　治阴虚有火，盗汗发热等证。夫心之所藏于内者为血，发于外者为汗，汗乃心之液也。醒而汗出者为自汗，因卫阳虚而不固也；睡而汗出者为盗汗，营阴虚而火扰也。然阴虚火扰，何以寐则汗出而寤则无汗？以卫气者，寐则行于阴分，而卫虚故汗出；寤则卫气仍出之阳，而卫复固矣。二地之益阴补血，用当归引之入心；三黄之苦，以泻阴中之伏火，火邪宁熄，营血静而汗自不出矣。然火静汗止，恐卫气不能永固于表，故加用黄耆以固之耳。

茯菟丹（局方）  ***************************
〔茯菟丹疗精滑遗，石莲五味总相宜，还须山药调脾土，补涩仍兼淡渗奇。〕
茯菟丹　菟丝子（十两）　五味子（八两）　石莲肉　白茯苓（各三两）　山药（六两）　将菟丝用酒浸，浸过余酒煮山药糊丸。漏精盐汤下。赤浊灯心汤下。白浊茯苓汤下。消渴米饮下。治遗精白浊，以及强中消渴等证，由于肾虚者。夫遗精、白浊、强中、消渴四证，虽皆有虚实之分，无不皆由于肾病而起。然肾为藏精之地，而所以致精病者，又当归咎于心。因君火上动，则相火下随，于是精离其位，而变证蜂起，或中州之湿热相乘，或上焦之津液下降，故凡治淋浊、消渴等证，皆当审脉察证，以施治法。此方以石莲清心火，下达于肾，使上下之火邪安静，则精自守而不妄行。然离位之精，与不尽之火，又宜使之皆出，故以茯苓从上导下而分利之。然后，用五味固补于下，山药固补于中，菟丝子补少阴之精，能蒸腾肾水上升，以复下注之津液耳。

金锁固精丸  ***************************
〔欲知金锁固精丸，沙苑莲鬚芡实安。龙牡更兼莲子肉，精遗滑脱自能痊。〕
金锁固精丸　潼沙苑（炒）　芡实蒸　莲鬚（各二两）　龙骨（酥炙）　牡蛎（盐水煮一日一夜，煅粉各一两）　莲子粉糊为丸，盐汤下。治精滑不禁。夫遗精一证，不过分其有火、无火，虚实两端而已。其有梦者，责相火之强，当清心肝之火，病自可已；无梦者，全属肾虚不固，又当专用补涩，以固其脱，既属虚滑之证，则无火可清，无瘀可导，故以潼沙苑补摄肾精，益其不足。牡蛎固下潜阳，龙骨安魂平木，二味皆有「涩可固脱」之能。芡实益脾而止浊，莲肉入肾以交心。复用其须者，专赖其止涩之功，而为治虚滑遗精者设也。

人参樗皮散  ***************************
〔人参樗皮散何药？两味末之君不觉。肠风脏毒久稽留，血痢因循正又弱。〕
人参樗皮散　人参　樗根白皮东引者，去粗皮，醋炙各等分为末，米饮下。治肠风脏毒下血，久而不愈，以及久痢脓血不止等证。夫肠风、脏毒、血痢三证，其始也，皆属实邪，或风入肠中，或湿热下注，或积滞稽留于回环曲折之处，欲去不去，以致逼迫营血，妄行不止，而成以上诸证，故治之者，或疏风导滞，或清热行瘀，观其脉证，而立方药，自能取效。及其久也，皆属虚而不固矣，虽有不尽之邪，亦当以固本为主，使正旺而邪自除，即欲用治邪之品，还宜从末治之。此方用人参大补气血，而固其虚。樗皮之寒能清热，苦能燥湿，涩能固脱，一物而三善备。合人参两味为末，米饮服之，实为治久虚下血之良法也，岂可以药之少而忽之！

桑螵蛸散  ***************************
〔桑螵蛸散石菖蒲，参茯当归远志俱。龙走东方龟入北，下虚便数力能扶。〕
桑螵蛸散　人参　茯苓　远志　石菖蒲（用盐水炒）　桑螵蛸（盐水炒）　龙骨煅　龟板醋炙　当归（各等分）　为末，临卧服二钱，人参汤下。治小便频数，并能安神魂，补心气，疗健忘。夫便数一证，有属火盛于下者，有属下虚不固者。但有火者，其便必短而赤，或涩而痛，自有脉证可据；其不固者，或水火不交，或脾肾气弱，时欲便而不能禁止，老人、小儿多有之。凡小儿睡中遗溺，亦属肾虚而致。桑螵蛸补肾固精，同远志入肾，能通肾气，上达于心。菖蒲开心窍，使君主得受参、归之补，而用茯苓之下行者，降心气下交于肾，如是则心肾自交。龙与龟皆灵物，一则入肝而安其魂，一则入肾而宁其志，以肝司疏泄，肾主闭藏，两脏各守其职，宜乎前证皆瘳也。

固真丸（景岳）  ***************************
〔固真丸治滑遗精，菟牡金樱与茯苓。用蜜作丸酒送下，新方固阵出张君。〕
固真丸　菟丝饼（一斤）　煅牡蛎（四两）　金樱子（去子蒸熟四两）　茯苓（酒拌蒸晒四两）　蜜丸。治梦遗精滑。夫治遗精之大法，不过通、塞两途。通者，通其瘀浊，渗其湿，清其热，使邪去正安，精无扰攘，自能固守闭藏，而无遗滑之患；塞者，因其纯虚无邪，用止塞之剂，以收其滑脱，否则精关不固，正气下趋，合污同流，无所休息矣。然古人立方，每每相需并用者，以守位之精，因虚而陷，故不得不固，离位之精，因出而瘀，又不得不通。如此方之菟丝子，大补肾中精气，蒸腾肾水，使之上升而不下降；牡蛎、金樱，涩以固之；茯苓通以利之；以蜜丸者，取其甘缓协和之意，使通塞之剂，各得其平耳。

巩堤丸（景岳）  ***************************
〔巩堤丸子治阳衰，不约而遗病势乖，韭子地丝益智味，药苓术附骨脂佳。〕
巩堤丸　熟地（二两）　菟丝饼（炒）　白术（各二两）　五味子　益智仁（酒炒）　破故纸（酒炒）　制附子　茯苓　家韭子（炒各一两）　为末，山药糊丸。治膀胱不藏，水泉不止，命门火衰，小水不禁等证。夫遗尿一证，有虚寒，有火迫，然皆由下元不固而致者为多。凡老人、小儿多有之，因老人肾气已衰，小儿肾气未足之故。盖肾者，胃之关也。若关门不利，则聚水而成病；关门不固，则水势下趋，不约而遗矣。方中熟地、菟丝、骨脂、韭子大补肾脏。然所以约束肾中之气者，又在于脾，故以白术、山药大补脾土，益智辛香温暖，独入脾家，且能于固摄之中，仍寓流动之意。附子助其真火，茯苓去其邪水，而以五味子一味，固其关，巩其堤也。

人参定喘汤（局方）  ***************************
〔人参定喘首麻黄，甘草阿胶夏曲桑，五味生姜罂粟壳，远年久嗽妙非常。〕
人参定喘汤　人参　麻黄（去节）　炙甘草　阿胶　半夏曲（各一钱）　罂粟壳蜜（炙一钱）　桑白皮（蜜炙）　五味子（各五分）　生姜（三片）　治远年咳逆上气，胸满痞塞，声不出者。夫咳嗽一证，不过辨其有邪、无邪之分，失音一证，亦不过审其金实、金破之分，总不离乎外感、内伤之间。但肺为清肃之脏，其气下行为顺，上行为逆。若邪实肺中，则失其下行之旨，虚而气逆，亦每成上壅之虞。故无论虚补实泻法中，皆当兼用肃降之品。此方治久咳正虚，留邪未尽，用两顾之法。人参、甘草益其气，阿胶复其血，麻黄、生姜宣其邪，半夏行其浊，五味、罂粟敛其耗散，桑皮清热下行，以顺其秋金之令耳。

威喜丸  ***************************
〔威喜丸中黄蜡苓，二般鎔合两相匀。元阳不固精遗浊，久嗽金伤虚火刑。〕
威喜丸　茯苓（四两即以猪苓二两共入磁器内同煮十馀沸，取出晒乾，不用猪苓）　黄蜡（四两）　将茯苓四两为末，溶化黄蜡为丸，如弹子大。每服一丸，细嚼津下。小便青白为度。治元阳虚惫，精滑不固，白浊遗尿，妇人血海虚冷，淫浊带下梦泄等证。专调斫丧之阳，理溃乱之阴，又治肺虚久嗽，痰火未除者。夫以上诸证，皆从虚而不固中来，治之者似宜纯用敛涩之剂。然淫浊带下，皆属离位之精，则又宜分消导浊。茯苓、黄蜡二味，一通一涩，交相互用，性皆甘淡，得天地之至味，故能调理阴阳，固虚降浊，以奏全功耳。

敛肺汤  ***************************
〔久咳无邪敛肺汤，药煎诃子味相当。耆皮白及胡桃肉，罂粟还须甜杏霜。〕
敛肺汤　百药煎　诃子皮　五味子　黄耆皮　白及片　胡桃肉　罂粟壳　甜杏霜　此为久咳纯虚无邪，特设一敛固之法，为学者採择耳。夫咳嗽一证，当辨其内伤、外感两途。外感者皆属六淫之邪，治法或温散、或清解，邪去则肺气清肃，咳嗽自愈。内伤者，除痰饮气火外，皆属肺气耗散，审其阴虚、阳虚而敛固之，即有虚火以及一切杂证相间，亦不妨用两顾之治也。方中百药煎、诃子皮、罂粟壳皆清虚之品，入肺而敛其耗散；五味子敛而兼补，且能保肺滋肾；耆皮固肺气；白及补肺损；胡桃、杏仁润肺燥耳。


卷四·治疟之剂  ——————————————————————————————————————————————————————————————————————————————————————————

治疟之剂  ***************************
夫疟之一证，《内经》论之甚详，其要领所云：夏伤于暑，秋为痎疟。又云：夏暑汗不出者，秋成风疟。由此观之，凡疟之发，无不由于伏暑而致。人身邪正，固势不两立。然六淫之正邪，皆可伏而后发，乘人之虚处而伏之，再遇外感之邪相触，外内相引，新故相乱，而病作矣。伏邪既动，必与人身营卫之气交争，故寒热按时而作，正气旺者，一日一作，正气衰者，或间日，或二日，必待正化邪尽而病愈。盖寒热一次，则邪减一分，故每日发者易愈，邪化之速也；其间日与二日发者难愈，以正虚不能与之连日相争，故休数日乃作，如此则化之迟耳。治之者，必本其所伏之处，疏之、化之，使其寒热渐轻，然后可用劫截之法。其本之者何？痰也，血也。盖暑乃无形之邪，其所以依踞者，必赖有形之痰、血为之留伏，故古人有无痰不作疟之论。学者于此体会详察之，则治疟之法无遗蕴矣。

清脾饮（严用和）  ***************************
〔清脾饮子朴芩柴，苓术甘青半夏加，更益生姜草果服，廓清脾部疟为邪。〕
清脾饮　青皮（醋炒）　厚朴　柴胡　黄芩（炒）　制半夏　茯苓　白术（土炒）　炙甘草　草果　加生姜煎。原方主治疟疾热多寒少，口苦咽乾，小便赤涩，脉来弦数等证。然观其方药，并非纯用清利之品，其所以为之清脾者，后贤皆谓能廓清脾部之邪耳。夫疟邪虽伏于肝胆之间，而所以致其伏者，又在于脾，因脾失运化之职，遂致湿浊、痰饮与伏邪互结耳。方中白术、甘草补其脾，复其健运；半夏、茯苓行其痰，厚朴散其湿；而独以青皮入肝，疏其伏邪；草果入脾，散其结滞；柴胡升之，散疟邪于表；黄芩降之，清疟邪于里；引用生姜，亦祛邪辟恶以廓清脾部耳。

常山饮（局方）  ***************************
〔常山饮子局方垂，久疟难痊截病灾。知贝果槟姜枣酒，水煎露宿共乌梅。〕
常山饮　常山（火酒炒五钱）　煨草果　槟榔　知母（各一钱）　乌梅（二枚）　贝母（一钱）　生姜（三片）　大枣（一枚）　半酒半水煎。露一宿，日未出时，面东空心温服。渣再用酒煎，待疟将发时先服。治疟久不已者，用此截之。夫截疟一法，古人相沿已久，然考其截之之法，并非有阻截之意，不过使其伏邪溃散，捣其巢窟，寒热自止耳。常山善吐胸中痰结，引之上升；槟榔能破胸下癖囊，导之下降，使伏邪离而不合。知母治阳明独胜之热，草果治太阴独胜之寒，使寒热解而自除。贝母化其不尽之馀痰，乌梅敛其既亡之气血。姜、枣和营卫，致津液；酒水行经络，助药力。煎露一宿者，以疟由伏暑而起，露能解暑，白露至则炎暑退耳。

鳖甲煎丸（《金匮》）  ***************************
〔鳖甲煎丸鼠䗪蜣，桃丹硝朴桂乾姜，柴芩夏芍阿瞿苈，石苇人参蜂大黄，乌扇紫葳灶下土，频添清酒浸之良。即将鳖甲和同煮，捣烂为丸法异常。〕
鳖甲煎丸　鳖甲（十二分炙）　乌扇（三分烧）　黄芩（三分）　柴胡（六分）　鼠妇（三分熬）　乾姜　大黄　桂枝　石苇　厚朴　紫葳　半夏　阿胶　芍药　牡丹　䗪虫（各五分）　葶苈　人参（各一分）　瞿麦（二分）　蜂窠（四分）　赤硝（十二分）　蜣螂（六分熬）　桃仁（二分）　上二十三味，为末，取煅灶下灰一斗，清酒一斛五斗浸灰，俟酒尽一半，著鳖甲于中，煮令泛烂如胶漆，绞取汁，内诸药为丸，如梧子大。空心服七丸，日三服。治疟久结为症瘕，名曰疟母，此丸主之。方中寒湿并用，攻补兼施，化淡行血，无所不备，而又以虫蚁善走入络之品，搜剔其蕴结之邪。柴、桂领之出表，硝、黄导之降里，煅灶下灰、清酒助脾胃而温运，鳖甲入肝络而搜邪。空心服七丸，日三服者，取其缓以化之耳。

何人饮（景岳）  ***************************
〔何人饮子是新方，久疟双虚法最良。配入归陈调气血，更须煨熟好生姜。〕
何人饮　何首乌（五钱）　人参（三钱）　当归（二钱）　陈皮（二钱）　煨生姜（两片）　水二锺，煎八分，于未发前服之。治气血两虚，久疟不止，邪尽而寒热仍作者。所谓阳虚则寒，阴虚则热，阴阳相併，则寒热仍作也。然何以亦发作有时者？皆由正气馁弱，至其时预为顾虑，于是阳气困束，寒从中生，久则阳气仍复而热矣。方中首乌补肝肾之阴，人参助脾肺之阳，当归和其营，陈皮理其气，以为补药之助。生姜生则散表，熟则温中而益其阳气耳。

杏仁汤（鞠通）  ***************************
加减银翘散
〔肺疟宜求杏子汤，芩苓翘蔻滑梨桑。寒从背起苔多白，咳嗽频仍渴饮浆。心疟热多烦渴盛，昏狂舌赤又中黄。元犀竹时门冬等，加减银翘即此方。〕
杏仁汤　杏仁（三钱）　黄芩（一钱半）　连翘（一钱半）　滑石（三钱）　桑叶（一钱半）　茯苓块（三钱）　白蔻皮（八分）　梨皮（二钱）　水三杯，煮取二杯，日再服。治舌白渴饮，咳嗽频仍，寒从背起，伏暑所致，名曰肺疟，此汤主之。夫《内经》有五脏六腑之疟，惜未详其治法，兹特採《温病条辨》中数方，以广学者见闻。此为伏暑留于肺络而发也，故以一派轻宣肺气，清肃上焦之品，治之自愈。白蔻宣肺滞，杏仁降肺气，使肺金复其清肃之令。桑叶轻扬入络，散之于外；黄芩苦寒清金，降之于里。连翘散上焦之血凝气聚，梨皮利肺部之热蕴邪留。滑石、茯苓，皆入肺引邪下导耳。
加减银翘散　连翘（十分）　银花（八分）　元参（五分）　犀角（五分）　竹叶（三分）　共为粗末，每服五钱。煎成去渣，滴荷叶汁二、三茶匙，日三服。治热多昏狂，讝语烦渴，舌赤中黄，脉弱而数，名日心疟，此方主之。心疟者，邪气留伏于心包络，而化为热也，最多内闭之虑。故以犀角轻灵尖锐之品，直清其心脏而泄其邪，麦冬护其心阴，元参滋其肾水，而火自不炎。连翘、银花、竹叶、荷叶皆轻清涤热之物，且具解散之功，使浮游之邪外出耳。

露姜饮（鞠通）  ***************************
加味露姜饮
〔露姜饮子与参和，脾疟因寒吐利多。加入青陈果夏品，方名加味起沉疴。〕
露姜饮　人参　生姜（各一钱）　水两杯半，煮成一杯，露一宿，重汤温服。治太阴脾疟，脉濡寒热，疟来日迟，腹微满，四肢不暖，此方主之。此亦脾阳不足，疟邪留恋，邪少虚多之证也。人参大补脾中之气，生姜辛温以散馀邪，补而不滞，散而不泄，合成甘温方法。煎成露一宿服者，亦如前方常山饮中之意耳。
加味露姜饮　人参（一钱）　生姜（二钱）　半夏（二钱）　草果（一钱）　广皮（一钱）　青皮（一钱醋炒）　水二杯半，煮成一杯，滴荷叶露三匙温服。渣再煮服。治太阴脾疟，脉弦而缓，寒战，甚则呕吐噫气，腹鸣溏泄，此方主之。此条较前条湿浊内盛，而寒亦重，故加草果以温太阴之积寒，半夏以化脾家之湿浊，青皮、陈皮行肝脾之气，使湿浊去而正气存，则疟邪自止。余法与前相同耳。

青蒿鳖甲汤（鞠通）  ***************************
〔胆疟青蒿鳖甲汤，早凉暮热脉弦刚。汗多渴饮营阴耗，花粉丹皮知母桑。〕
青蒿鳖甲汤　青蒿（三钱）　知母（二钱）　桑叶（二钱）　鳖甲（五钱）　丹皮（二钱）　花粉（二钱）　水五杯，煮取二杯。疟来前分二次温服。治脉左弦，暮热早凉，汗解渴饮，少阳疟偏于热重营不足者，此汤主之。夫疟邪固皆伏于肝胆者为多，但当辨其气分、血分之异。如小柴胡汤，治邪在肝胆气分者也。若肝胆营血不足者，则邪乘虚入，而为前证矣。故以鳖甲入肝胆，养阴退热，搜其经络之结邪，丹皮凉其血热，知母安其肾水。热邪内发，津液耗伤，故用花粉清热而止渴。青蒿入肝胆血分，疏邪出表。然邪之由营达卫，气分未有不经扰攘者，故用桑叶之入少阳气分，行经达络，以尽肝胆之馀邪耳。

厚朴草果汤（鞠通）  ***************************
〔厚朴草果汤苓块，杏仁半夏陈皮配，寒多湿疟白苔生，脘闷肢寒邪作害。〕
厚朴草果汤　厚朴（一钱半）　杏仁（一钱半）　草果（一钱）　半夏（二钱）　茯苓块（三钱）　广皮（一钱）　水五杯，煮取二杯，分二次温服。治舌白脘闷，寒起四末，渴喜热饮，湿蕴之故，名曰湿疟，此汤主之。夫疟之一证，多因伏暑所致。然暑必兼湿，若脾胃湿盛之人受之者，发则已上等证作矣。故虽热渴，而仍欲热饮也。治之者，当以苦辛温之法以化之，使湿化则暑无依附，而病自愈耳。草果辛温香燥，气猛而刚，能治太阴独胜之寒，可化脾部稽留之湿；助以半夏、茯苓之燥；厚朴、广皮之散以佐之。湿阻则周身气机皆滞，肺主一身之气，故以杏仁开其肺，使之清肃下行，其湿焉有不去者乎。

扶阳汤（鞠通）  ***************************
〔少阴三疟取扶阳，嗜卧形寒气血伤。舌淡脉微口不渴，桂枝蜀附鹿参当。〕
扶阳汤　鹿茸（五钱生锉末，先用黄酒煎）　蜀漆（炒黑）　熟附子　桂枝（各三钱）　人参　当归（各二钱）　水八杯，加入鹿茸酒，煎成三小杯，日三服。治少阴三疟，久而不愈，形寒嗜卧，舌淡脉微，发时不渴，气血两虚，此汤主之。此方为肾脏真阳不足，邪伏至深，非轻浅药饵所能疗治者而设。鹿茸大补肾脏之阳，能通督脉。督脉总督诸阳，为卫气之根本，使周身阳气充满流行。而后人参、当归大补气血，助以附子之温，随鹿茸同归于肾，正气内充，伏邪自溃。蜀漆提其蕴结之邪，升之于上；桂枝解其游散之邪，疏之于表耳。立方之意，学者宜究心焉。

减味乌梅丸（鞠通）  ***************************
〔减味乌梅丸用连，厥阴三疟服为先。椒萸桂芍姜苓夏，辛苦甘酸体用兼。〕
减味乌梅丸　半夏　黄连　乾姜　吴萸　茯苓　桂枝　白芍　川椒（炒黑）　乌梅　治厥阴三疟，日久不已，劳则发热，或有痞结气逆欲呕等证，此方主之。夫疟邪之发也，虽皆不离乎肝胆之间，但当分其脏腑、经络之异。如在腑、在经者，其病浅，故仅以小柴胡、青蒿鳖甲等方可矣。若疟久不已，结成痞块，而有气逆欲呕等证，其为入脏可知。然厥阴为两阴交尽之脏，体阴而用阳，有相火内寄。故其为病也，与伤寒相类，亦见气逆欲呕、消渴、吐蛔等证。其治也，亦如治伤寒之苦辛杂用，寒热并投，刚药以化其阴，柔药以和其阳，敛者敛，散者散，体用相得，以顺厥阴之性。然则此条之厥阴三疟而见气逆欲呕等证，其为邪犯肝脏，动其肝用，伤其肝体，故用此方以治之耳。


卷四·杀虫之剂  ——————————————————————————————————————————————————————————————————————————————————————————

杀虫之剂  ***************************
虫者，因化而生，固有五脏之不同，种种之各异。然总不离于土气卑监，不节饮食，为湿蒸热郁而生成也。如污下之地，则虫生焉，其生不息，日以益繁。若得风吹之，日晒之，则郁者伸，湿者燥，而虫自无矣。人身之虫，亦犹是也。但虫之在腑者易治，在脏者难除，久则食人之膏血，以致肌肉羸瘦而成痨瘵者有之。岂可不节饮食、慎寒暑，而听其虫之滋患哉！每见小儿多虫病者，皆由于不节饮食。凡一切生冷瓜果，皆为生虫之源。至于发症鳖瘕，以及噎膈、虫胀、传尸、痨瘵等证，皆有虫者，无不由于脾胃正气不充，失其健运之常，有以致之。是以治之者，不得纯用杀虫之品，当求其致病之源，或补之，或诱之，或虽杀之而不损脾胃，参酌进退，神而明之，则自无遗蕴矣。

乌梅丸（仲景）  ***************************
〔乌梅丸治厥阴邪，蛔厥难安烦呕加。辛桂椒姜连柏附，参归苦酒蜜相谐。〕
乌梅丸　乌梅（二百枚）　细辛（六两）　乾姜（十两）　黄连（十六两）　当归（四两）　附子（六两炮去皮）　蜀椒（四两炒出汗）　桂枝（六两去皮）　人参（六两）　黄柏（六两）　苦酒浸乌梅一宿，去核蒸熟，和蜜杵为丸。如桐子大，每服十丸。治伤寒厥阴病，烦躁吐蛔等证。此方本为伤寒之方，而列于此者，以其有吐蛔一证，故释之以备学者之取用耳。夫厥阴为两阴交尽之处，然有相火内寄，故又为阴中之阳，虽伤于寒，其木火刚暴之气，仍不免上乘土位，而见烦躁、吐蛔等证。方中用姜、附、辛、椒大辛大热之物，温其寒而安其体，黄连、黄柏大苦大寒之品，折其火而制其用。乌梅、苦酒之酸敛，以顺其性，参、归之大补气血，以固其正。用桂枝者，以肝为藏血之地，从血分领邪出外耳。至于虫得酸则静，得辛则伏，得苦则安之义，固理之所当然，但乌梅丸之功用，未免小窥矣。

化虫丸  ***************************
〔化虫丸内楝槟矾，铅粉芜荑鹤蝨谈。百部雷雄使君子，虫留肠胃欲除难。〕
化虫丸　鹤蝨　铅粉（炒）　苦楝根　槟榔（各一两）　使君子　芜荑　百部　雷丸　雄黄（各五钱）　枯矾（二钱半）　为末，酒煮，面糊作丸。量人大小服之，一岁儿五分。治肠胃诸虫为患。汪訒庵曰：夫肠胃之中，无物不容，其所以化生诸虫者，缘正气衰弱，或误食生虫之物，或湿热郁蒸而成，亦犹物必先腐而后虫生之义也。方中各药，皆杀虫之物，走肠胃之品，单用尚可治之，类萃为丸，而虫焉有不杀者乎？此治正气未虚，虫病初起，轻浅易治者设也。然学者总须临病制方，察其寒热虚实，与夫病之新久而参酌之，切勿泥一方以治百病也。

甘草粉蜜汤（《金匮》）  ***************************
〔甘草粉蜜汤金匮，吐涎心痛虫为害。诱之甘蜜令先嚐，铅粉和吞殊可贵。〕
甘草粉（蜜汤）　甘草（二两）　白粉（一两）　白蜜（四两）　上三味，以水三升，先煮甘草，取二升，去滓，内粉、蜜搅令和，煎如薄粥。温服一升，差即止。治蛔虫之为病，令人吐涎心痛，发作有时，毒药不止者，此汤主之。吐涎心痛，皆由虫蚀上膈，故俱作止有时，所谓蛔饱而静，则不痛，蛔飢求食，扰乱胃中，则痛而吐涎。毒药不止者，用毒药攻杀之品，而虫不去也。大抵虫之所食，亦有喜恶，故用正治之法而不去者，必用其所喜之味以诱之。甘草、白蜜之甘，而搅以白粉善杀虫者，诱之使食，待甘味既尽，毒性便发，虫患乃除，此医药之变诈也。

理中安蛔丸  ***************************
〔理中方内有安蛔，姜术参苓椒与梅。呕吐胃寒胸膈痛，温扶脾土去虫灾。〕
理中安蛔丸　白术（陈壁土炒二两）　人参　炮姜　茯苓　川椒　乌梅（各一两）　蜜丸。治胃寒吐蛔，腹痛不止。夫腹痛一证，固有寒、热、虚、实之不同，其为虫积者尤多，以其饮食不节，生冷过度，脾胃阳气薄弱，不能运化精微，蕴酿而成虫积矣。其痛也，腹中似有形攻击之状，上下作止不一，亦无喜按、拒按之分，喜热，喜冷之辨，或好食泥土、茶、炭等物，脉象三、五不调，唇色或赤或白，自有病证可征。急用理中，温理中脏，复其健运之职，而杜其生虫之源。加入川椒、乌梅大辛大酸之品以杀之。用蜜丸者，使之易入虫口，以缓椒、梅之急耳。

秦椒剪红丸  ***************************
〔秦椒剪红丸大黄，稜莪于漆木香榔，椒红贯众雄黄曲，虫膈潜消血膈康。〕
秦椒剪红丸　秦椒　大黄　三稜　莪术　乾漆　木香　槟榔　贯众　雄黄　为末，神麴糊丸，五更时用鸡汤送下。治虫膈、血膈等证。夫虫膈与血膈两端，皆饮食不下，皆有痛处，但虫则作止无常，攻动不一，或飢则盛，而稍得食则缓；血则口中自觉有血腥气，时作呃逆，或因大怒而血逆于上，或因受伤而血郁于中。然虫膈最易裹血，血膈每易生虫，故出一方而两治之。方中行气破血之药，居其大半，而以杀虫之药辅之。用神麴糊丸者，助脾而复其健运之职。送服用鸡汤者，以甘美之味而易入虫口也。学者神而明之，变而通之，切谓血膈、虫膈併为一证，而混用一方也。


卷四·治目之剂  ——————————————————————————————————————————————————————————————————————————————————————————

治目之剂  ***************************
目者，肝之窍也。虽古人有五轮八廓之分，然总不离于肝病所致，亦犹咳之不离肺也。惟能辨其外感、内伤而已矣。外感者，皆从六淫风火而来，以外来之风火，招引肝脏之风火，两相搏激，为患特盛，甚则亦见寒热之表证。此皆不过一时之时邪，故患之者最易传染；然治之得法，亦易愈也。惟内伤则不止一端焉。有肾水不足，木无所涵，肝火易动，目赤肿痛，眵泪羞明等证，时作时止者，有肝肾精华日减；目视昏花者，有肝虚不能夜视者。大凡水能鉴物，火能昏物，故治目者皆以益阴滋水为事。然亦有水中之真火不足，不能蒸动真精，上行于目，以致目不能远视者。至若久而成翳、成障，亦有内、外之分。其因于外者，由风火逼迫所致，治法固当疏散；其因于内者，由肝气郁滞而成，治之者亦当从木郁达之、火郁发之之义，或再助以外治之法，断不可妄用寒凉，使之冰凝不化。其他如内障之目无光者，治之亦难见效，即先哲有金针拨翳等法，今亦罕见其人与。夫瞳神之散大或收缩，其为寒、为火，皆有证可据而治。兹集略备应用之方十馀首，以为学者之採择，其未详者，再求之专书可也。

消风养血汤  ***************************
〔消风养血芷防荆，菊蔓芎归两决明，麻芍桃红甘草等，时行赤眼效如神。〕
消风养血汤　荆芥　蔓荆子　菊花　白芷　麻黄　防风　桃仁（去皮尖）　红花（酒炒）　川芎（各五分）　当归（酒洗）　白芍（酒炒）　草决明　石决明　甘草（各一钱）　治风火时行，目赤肿痛。此治目病之因于风火外感者也。风气通于肝，肝藏血，邪乾血分，故目赤；风为阳邪，风火相搏，内外相激，故且肿且痛。然邪之从外来也，当知其从何经而入，则用何药以解之。如红之从上而下者，属太阳，可用麻黄、防风等药；如红自下而上者，属阳明，可用白芷等药。自外眦来者，则属少阳，如荆芥、蔓荆、菊花等类，皆可择而用之，以病从外来，仍当使之外解，若以寒凉遏之，即不能速愈耳。惟红自内眦起者，则为心火实邪，可暂用苦寒之品清泄之。方中归、芍、川芎养肝之血，桃仁，红花破肝之瘀，甘草以缓其急，两决明者以决能明目，其馀各随其经之所病，择其所当用者，用之可也。

洗肝散（局方）  ***************************
〔洗肝散治眼睛红，风毒邪伤火上攻。羌薄芎归防草散，大黄栀子降能通。〕
洗肝散　薄荷　羌活　防风　当归　川芎　栀子　大黄　炙甘草（各等分）　为末，每服二钱。治风毒上攻，暴作赤肿，目痛难开，隐涩眵泪等证。夫肝火素盛之人，一旦感召时行风火，不特叠见如上之证，每每致成里实一端，则小便赤涩，大便闭艰矣。治之者，若仅知解外，而不知清里，则表之风邪虽退，而里之实热未除，无益也。故方中羌活、防风大开太阳之表，使邪从外解；薄荷能清利头目，轻宣上焦，以助羌、防之不逮，于是表邪自无容留之地。栀子专清上焦之火，能屈曲下行，导火邪从小便而出，大黄泻实火从大便而出，于是里邪亦无留著矣。甘草缓其急，而和其诸药；归、芎和血养肝，以善其后耳。

百点膏（东垣）  ***************************
〔翳障瞳神百点膏，黄连甘草蕤仁调，当归和血防风散，入蜜熬成点自消。〕
百点膏　黄连（二钱）　以水一碗，煎至半碗，再入后药。当归　甘草（各六分）　防风（八分）　蕤仁（去皮尖二分）　一同熬，滴水不散，去渣，入蜜少许，再煎少时，要病人净心点之，至目微痛为度。一日五、七点，使药力相续，故曰百点。临卧尤妙。治风火相搏，翳遮瞳神。此翳障之因于外来风火，火旺者而起也。然无形风火，必挟有形之血滞，始能为翳、为障。如火旺者，虽祛风养血，其翳亦总不能遽除，故方中重用黄连以退其火，然后以防风散其风邪，当归和其血络。甘草缓其急，以和其各药之性。蕤仁入肝，散结搜风，为摩翳之需。此方不特可以退翳，且风火时行赤眼，亦可用之耳。

石斛夜光丸  ***************************
〔石斛夜光杞菊参，犀羚连味菟葙苓，苁蓉蒺膝芎甘枳，杏药防冬地决明。〕
石斛夜光丸　石斛（五钱酒洗）　人参　生地　熟地（酒洗）　天冬　麦冬（去心）　白茯苓　防风　草决明　黄连（各一两）　犀角　羚羊角　川芎　炙甘草　枳壳（炒）　青葙子（炒）　五味子（炒）　苁蓉（酒洗各五钱）　怀牛膝（酒洗）　白蒺藜（去刺炒）　菟丝子　菊花　山药　杏仁（去皮）　枸杞（酒洗各七钱）　将石斛熬膏，和药末，炼蜜为丸，如桐子大。每服三、五十丸，盐汤下。治神光散大，昏如雾露，眼前黑花，睹物成二，久而光不收敛，及内障瞳神淡白绿色。观以上诸证，皆气血内亏，风热郁滞所致。方中参、药、苓、草，皆补养元气，使之运行；地、冬、苁、味，能培益真阴，冀其润泽。防风、菊花、青葙、草决等，以搜其风；犀角、羚羊、黄连、石斛，以清其热。气滞者用杏、枳破之，气散者以五味收之。其馀牛膝、菟丝、枸杞之类，皆所以益肾补肝，固其本脏也。然药味庞杂，学者不可执一用之。

磁朱丸（《千金》）  ***************************
〔磁朱丸法出《千金》，神麴调和糊合成，内障能移镇坠力，神光散大自能明。〕
磁朱丸　云磁石　朱砂　先以磁石置巨火中煅七次，每煅必淬以醋。研细水飞澄定晒乾，取净末二两。朱砂亦研细水飞晒乾，取净末一两。用生神麴末三两，与前二味和匀。更以神麴末一两，水和作饼，煮浮，搜入前药为丸，如绿豆大。每服三四十丸，空心米饮送下。治神水宽大渐散，光采不收，及内障拨后翳不能消，用此镇之。朱砂禀南方离火之气，中怀阴质，镇邪荡秽，随磁石吸引之，能下行入肾，自然神水肃清，而阴霾退避矣。用生曲者，藉以发越丹石之性，而助其建功也。用米饮下者，取穀气以和脾胃，使朱砂之入心、磁石之入肾，婴儿奼女，藉中土以既济之耳。立方之意，岂浅鲜哉！

碧云散  ***************************
〔碧云散乃眼科奇，外障攀睛眵泪迷。青黛川芎不食草，末之吹鼻立能移。〕
碧云散　鹅不食草（一两，嗅之即嚏者真）　青黛　川芎（各五钱）　为散。先噙水满口，每用绿豆许搐鼻内，以嚏泪为效，搐无时。一方加北细辛、牙皂末各一两。治外障攀睛，眵泪稠黏等证。夫治病之道，有正取，有旁取。盖目为肝窍，治目者求之于肝，此正治之法也。若夫吹耳、吹鼻，求之肺肾，此旁取者也。以肝肾为子母之脏，乙癸同源，肝肺司升降之权，左右相感。青黛、川芎清肝火而疏肝郁，鹅不食草能开肺而取嚏，用治肺之药，吹入肺之窍，使金令下行，肝邪自愈，翳障自除耳。

宣明丸  ***************************
〔宣明丸药治何因？赤肿羞明血灌睛。四物芩连军酒制，薄荷蜜滴取来吞。〕
宣明丸　赤芍　当归　大黄（酒蒸）　黄芩（各二两）　生地（三两）　黄连　川芎　薄荷（各一两）　蜜丸，梧子大。每服五十丸，食后米饮服。治瘀血灌睛，赤肿涩痛等证。夫肝为藏血之地，一受热邪，即逼血上行，于是血灌瞳神、赤肿涩痛等证有自来矣。治之者，当正其本而清其源，自然流清而标亦愈。生地养肝之阴，赤芍散肝之血；当归、川芎併入肝经，理血中之气，而遂其条达之性；黄连、大黄、黄芩直清其上、中、下三焦之患；故以薄荷轻扬上焦，肃清馀孽，蜜丸食后服者，亦留恋之意耳。

煮肝散  ***************************
〔煮肝散内夜明砂，雀目羞明夜视花。蛤粉穀精石决等，肝中煮服用之瘥。〕
煮肝散　夜明砂（淘净）　蛤粉　穀精草　石决明（各一两）　为散，每服三钱，以猪肝竹刀批开，勿犯铁，摊药在内，麻线缠定。米泔水一碗，煮肝至熟，先取出汤，倾碗内熏眼，肝分三次细嚼，用煮肝汤热下，一日服之。治雀目羞明，疳眼翳障等证。夫雀目一证，至夜则昏如雾露，视物无光，皆由肝有滞浊，积结阴分，以致精津血液至交入阴分之时，不能上升于目，故夜视无光耳。至小儿疳眼，亦因积滞起见，流虽异而源则一也。方中夜明砂专入肝经，破滞化积，况其矢食蚊而化，蚊身虽化而眼不化，故取之。穀精草得谷之馀气，养肝磨翳，为目疾所需。蛤粉、决明皆介类之品，引之以入阴分。以肝煮之者，使药性归之于肝也。

定志丸（《局方》）  ***************************
〔定志丸疗远视难，心虚志弱火光残。人参远志菖蒲茯，蜜滴辰砂衣可还。〕
定志丸　远志　菖蒲（各二两）　人参　茯苓（各一两）　蜜丸，朱砂为衣。治目能近视、不能远视者。王海藏曰：目能近视，责其有水；不能远视，责其无火，法当补心。夫心为一身之主宰，元气之所寓。然目虽为肝窍，而心亦寄窍于目，何也？盖目之于色也，其好其恶，悉凭之于心，故凡目之无力远视者，又岂滋水柔肝之法所可愈哉！方中即以人参大补元气，而用菖蒲为之先导，使之入心宣窍，清宫除道，则人参之力益见其长。茯苓宁心气，下交于肾，远志通肾气，上达于心。朱砂外赤内离，中含阴汞，有助阴之功，以佐人参之不逮，于是子足不盗气于母，肝病自能愈耳。

地芝丸（东垣）  ***************************
〔不能近视地芝丸，水弱肝虚火势燃。生地天冬炒枳壳，菊花去蒂蜜为圆。〕
地芝丸　生地（焙）　天冬（各四两）　甘菊花（去蒂炒）　枳壳（各二两）　蜜丸，茶清或酒下。治目能远视、不能近视者。王海藏曰：目能远视，责其有火；不能近视，责其无水，法当补肾。夫火之力刚，故能远照；水之力柔，故能近视。人之一身，百病千端，亦不过一阴阳水火而已。然肾为主水之脏，肺为生水之源，故以生地大补肾水，天冬润养肺金，使之金水相生，则肝得所养。菊花得金水之精，专入肝经，能祛风于外，枳壳具苦降之性，单行气分，为破滞之需。庶几风尽去而滞无留，则补药得力，而病易愈耳。用茶者，欲火热之下降；用酒者，欲药力之上行也。

羊肝丸（类苑）  ***************************
〔羊肝丸治目昏花，内障皆由肝滞遮。木贼夜明蝉退等，当归酒洗效堪夸。〕
羊肝丸　夜明砂（淘净）　蝉退　木贼（去节）　当归（酒炒各一两）　羊肝四两，去筋膜，水煮，捣烂和丸。治目疾内障。夫内障与外障，病虽不同，然为肝邪上冲凝滞则一也。肝为藏血之地，其性条达，若血病则肝失所养，失其条达之性，于是则郁结凝滞，随其上升之气，而为内、外诸障矣。当归芳香辛苦，能润养肝血，而又兼行气分，以复其肝之本性。夜明砂系蝙蝠矢，食蚊而化，但其眼不化；蚊又为食血之虫，故能入肝破血，为散结行滞之需。蝉退、木贼，一则取其善脱，一则取其善摩，二味皆轻扬治上，为退翳除障之专药。用羊肝者，以羊食百草，其精华皆聚于肝，以为导引耳。

白蒺藜丸  ***************************
〔白蒺藜丸治眼奇，时行赤肿泪淋漓。蛋清拌入为丸服，胬翳遮睛此可医。〕
白蒺藜丸　白蒺藜（一升）　鸡蛋十枚，去黄存白拌蒺藜，一宿，炒磨，水泛为丸。治时行赤眼，流泪红肿，胬翳遮睛，怕火畏光等证。夫先哲立方，简而备，约而该，用一药而诸证皆除，较今人之广络原野，以冀一获者，其相去不啻如天壤矣。白蒺藜辛苦性温，行瘀破滞，有泻肺疏肝之力，具宣风导滞之功，故凡一切目疾翳障等证，悉可用之。但蒺藜之性，纯乎疏逐见长，恐一味单行，诛伐无过，故以鸡子白之润养阴血，以复肝家生生之体，刚柔相济，剿抚互施，宜乎如上诸证，皆得见功耳。


卷四·外科之剂  ——————————————————————————————————————————————————————————————————————————————————————————

外科之剂  ***************************
外科者，并非与内证截然两途，实同源而异流也。故明乎内者，未必不明于外；形诸外者，未必不本主于中。《经》云：营气不从，逆于肉里，乃生痈肿。但须辨其寒热、虚实而治之，使营气返逆为顺，复其常度，则可矣。夫营者主血，循行分肉之间，得寒则凝涩，行之不及，乃失其常，得热则沸腾，行之太过，亦失其常。失常则痰凝血结，而成外证矣。大抵寒、热、虚、实皆有形证可辨，如形色淡白而不痛，舌苔白滑而不渴，小便清长，脉来迟缓，皆寒也；色赤焮痛，舌黄口渴，二便不利，脉象浮洪，皆热也。而热者多实，寒者多虚；初起者多实，溃后者多虚，不必拘拘乎大小、阴阳之定论也。至治之之法，寒者热之，热者寒之，固无论矣。然寒凝之证，用温散之法，使既凝之血，得温则行，自然解散，事之常也。有证之属热者，其始也，既结为肿，以寒药服之而不效，反用温药而得散者，何也？盖结者非温不行，两热相攻则散，此又事之变者也。此皆为外证之大者言之，至若轻浅疮疖之类，又当观其所以，随证治之，或内服，或外敷，学者参互取效可耳。兹集略採古法数方，以备观览焉。

阳和汤  ***************************
〔阳和汤法解寒凝，外证虚寒色属阴。熟地鹿胶姜炭桂，麻黄白芥草相承。〕
阳和汤　熟地（五钱）　白芥子（一钱半）　鹿角胶（一钱半）　炮姜炭（五分）　桂枝（一钱）　麻黄（一钱）　甘草（五分）　煎服。夫痈疽流注之属于阴寒者，人皆知用温散之法矣。然痰凝血滞之证，若正气充足者，自可运行无阻，所谓邪之所凑，其气必虚，故其所虚之处，即受邪之处。病因于血分者，仍必从血而求之，故以熟地大补阴血之药为君。恐草木无情，力难充足，又以鹿角胶有形精血之属，以赞助之。但既虚且寒，又非平补之性可收速效。再以炮姜之温中散寒，能入血分者，引领熟地、鹿胶，直入其地，以成其功。白芥子能去皮里膜外之痰，桂枝入营，麻黄达卫，共成解散之勋，以宣熟地、鹿角胶之滞。甘草不特协和诸药，且赖其为九土之精英，百毒遇土则化耳。

真人活命饮  ***************************
〔真人活命芷归银，乳没防甘贝粉陈，甲片皂针酒作引，痈疽初起属阳经。〕
真人活命饮　金银花（二钱）　陈皮（去白）　当归（酒洗各一钱半）　防风（七分）　白芷　甘草节　贝母　天花粉　乳香（各一钱）　没药　皂刺（各五分）　炙甲片（一钱）　用好酒煎。毒在上饱服，在下飢服。善饮者，多饮酒以行药势。忌酸物、铁器。治一切肿毒初起未消、偏于轻浅阳分者。夫肿毒之初起也，皆由营血阻滞，郁而为热。营卫之气，失其常度，病既形之于外，必有表证外见。当此之时，急须精锐直前之品，捣其巢穴，使阻者行，滞者通，再助之以各药，自然解散。方中甲片、角针皆能直达病所，破除结积之邪；乳香理气，没药行瘀，二味皆芳香宣窍，通达营卫，为定痛之圣药，以佐甲片、角针之不逮。然肿坚之处，必有伏阳，痰血交凝，定多蕴毒，故又以天花粉清之，金银花、甘草节解之。肿毒既生于外，即为表证，故以防风解之于后，白芷疏之于前，使营卫不尽之邪，皆从汗出，如是则肿毒解矣。至若当归之和血，贝母之化痰，陈皮之理气，亦由善后者以理其馀氛，酒煎则助其药力耳。

琥珀蜡矾丸  ***************************
〔护心琥珀蜡矾丸，毒盛元虚恐内干。飞净雄朱同白蜜，白汤送下一钱安。〕
琥珀蜡矾丸　黄蜡（一两）　白矾（一两二钱）　雄黄（一钱二分）　朱砂（一钱研细）　琥珀（一钱另研极细）　白蜜（二钱）　上四味，各研细末，另将蜡蜜入铜杓内溶化，离火片时，候蜡四旁稍凝，方将药味入内，搅匀，共成一块，将药火上微烘，急作小丸，如绿豆大，朱砂为衣，磁罐收贮，每服二、三十丸。食后白汤送下，毒盛者早晚服，其功甚速。治痈疽发背，疮形已成，其人即不虚弱，恐毒气不能外出，内攻于里，预服此丸，护膜护心，亦且活血解毒。方中黄蜡、白矾皆固涩之品，为护膜之主药，故以为君。雄黄、朱砂、琥珀不特镇心神、安魂魄，且皆有解毒之功。白蜜甘平而润，护膜解毒，两擅其长。此丸业疡医者皆当预备，以应需用耳。

护心散  ***************************
〔护心散治火邪攻，疮毒纯阳躁扰凶。甘草辰砂绿豆粉，乳香定痛妙无穷。〕
护心散　绿豆粉（一两）　制乳香（三钱）　朱砂　甘草（各一钱）　上药四味，研细末，每服二钱。白滚汤调服，早晚二次，有神功。治疮毒内攻，口乾烦躁，恶心呕吐等证。服此护心解毒。此治外证之火毒炽盛者也，其燎原之势，亟亟可危，不特津液日被煎熬，且有犯及心君之虑。当此之时，若以苦寒之法用之，又恐苦燥恶劣之性有伤正气，且虑愈耗其阴，《经》所谓炎上作苦。古人有久服黄连，反能助火之说，故以绿豆甘寒，清热解毒，无苦寒燥劣之性，无耗阴伤正之虞，以之为君。而再以甘草佐之，其功愈大，其效愈彰。然营血之既结为肿者，又非绿豆、甘草可以解散，故以乳香之芳香，和营理气，通彻表里之药，以解散之。朱砂镇心安神，特所以护君主耳。

透脓散  ***************************
〔透脓散治毒成脓，服此能成速溃功。芎芷归耆甲片皂，银花大力霎时通。〕
透脓散　生黄耆（四钱）　白芷　皂角刺　川芎　炙甲片（各一钱）　当归　金银花（各五钱）　大力子（一钱炒研）　酒水各半煎服。治痈毒内已成脓，不穿破者，服此即溃。夫痈毒之成脓也，必由正气充旺，方得变化而成，倘或气血衰弱，即不能郁蒸为热，而脓之成也无期，即既成脓矣，亦须赖正气以托之，方能速溃。否则有脓而不能即溃，即用刀针决之，溃后脓亦清稀，流而不畅，仍须补托之剂，方得脓稠出畅。方中黄耆大补元气，芎、归润养阴血，而以白芷、牛蒡宣之于皮毛肌肉之间，使之补而不滞，甲片、角针为精锐之品，能直达病所，以成速溃之功。金银花以化其馀毒，酒则行其药势耳。

九龙丹  ***************************
〔九龙丹内木香巴，乳没儿茶血竭夸。生蜜作丸服九粒，横痃痈毒立时瘥。〕
九龙丹　儿茶　血竭　乳香　没药　木香　巴豆（去油）　各等分，为末，生蜜为丸，豌豆大。每服九丸，空心热酒一杯送下。泻利四、五次，方吃稀粥。肿盛者间日再一服，自消。治鱼口便毒、骑马痈、横痃毒，一切因湿火郁结，初起未成脓者，均可治之。夫以上等证，皆湿热蕴结，挟痰与血，酿成大毒，有牢不可破之势。若以轻浅通套之药，祛其湿热，解其郁毒，杯水车薪，决难济事。即以大黄、芒硝等寒药下之，亦如以水沃石，水去而石依然。故必以巴豆之大辛大热，无坚不破，无闭不开，腐化一切有形之物，由大便荡涤而下，方能剿寇擒巨，悉无遗类。至于血竭之行瘀，木香之理气，儿茶之化痰，乳香、没药芳香通络，定痛疏邪，皆为巴豆之辅佐，而各搜求其病本耳。

大黄牡丹汤（《金匮》）  ***************************
〔大黄牡丹汤《金匮》，肠痈湿热瘀为害。芒硝瓜子与桃仁，服下脓行邪自退。〕
大黄牡丹汤　大黄（四两）　丹皮（一两）　桃仁（五十枚）　冬瓜仁（半升）　芒硝（三合）　上以水六升，先将四味煮取一升。去滓，内芒硝，再煎沸，顿服之。有脓当下脓，无脓当下血。治肠痈无论已成、未成，但觉少腹肿痞，按之即痛如淋，小便自调，时时发热，自汗出，复恶寒，其脉或迟紧，或洪数，足屈不伸者，此汤皆可主之。夫肠痈之病，皆由湿热瘀聚，郁结而成。病既在内，与外痈之治又自不同。然肠中既结聚不散，为肿为毒，非用下法，不能解散，故以大黄之苦寒行血，芒硝之咸寒软坚，荡涤一切湿热瘀结之毒，推之而下。桃仁入肝破血，瓜子润肺行痰，丹皮清散血分之郁热，以除不尽之馀氛耳。

苇茎汤（《金匮》）  ***************************
〔苇茎汤乃号千金，瓜子桃仁薏苡仁。瘀热肺痈咳有浊，甘寒清肃上焦灵。〕
苇茎汤　苇茎（二升）　苡仁（半升）　桃仁（五十粒）　瓜瓣（半升）　上四味，以水一斗，先煮苇茎，得五升。去滓，内诸药，煮取二升。服一升，再服，当吐如脓。治咳吐臭痰脓血，胸中隐隐作痛，烦满甲错，此汤主之。夫肺痈、肺痿二证，《金匮》论之甚详，大抵肺痈属实，肺痿属虚。故痿者萎也，犹草木之萎而不振也；痈者壅也，犹土地之壅而不通也。是以肺痈之证，皆由痰血火邪，互结肺中，久而成脓所致。桃仁、甜瓜子皆润降之品，一则行其瘀，一则化其浊，苇茎退热而清上，苡仁除湿而下行。方虽平淡，其散结、通瘀、化痰、除热之力实无所遗，以病在上焦，不欲以重浊之药重伤其下也。


卷四·经产之剂  ——————————————————————————————————————————————————————————————————————————————————————————

经产之剂  ***************************
妇人之病，与男子无异，所异者，惟经与产耳。盖女子至十四岁，天癸至，任脉通，太冲脉盛，月事以时下，故能有子。以冲为血海，任主胞胎，冲任交通，血盈则下，一如月之盈亏有信，故又谓之月信。但男子则上荣唇口，下润宗筋，故鬚眉、巾帼则又有异也。然须知血者因气而行，血病则气未有不病者，如经先期而色紫者，气之热，经后期而色晦者，气之寒，经前痛者，气之滞，经后痛者，气之虚，无不皆因气而为病也。至若胎前，产后，治法又是不同。胎前气血壅滞，治宜疏畅，如有他证，或表里之寒热不齐，或上下之食痰互发，皆可对证用药，无须顾虑胎气，所谓有故无殒，亦无殒也。产后则气血大虚，除恶露不尽，自当行散外，其馀一切诸证，皆当以顾虚为主，治病之药兼而行之。与夫崩带等证，或因火邪充斥，或系痰湿下流，或虚而不固者有之，或淫浊不洁者亦有之，当各求其生病之源而治之。兹集特採应用之方十馀首，略述大概，学者又宜考之专书，以期得心应手耳。

固经丸（《良方》）  ***************************
〔固经丸治血崩方，因热经行紫黑张。龟板樗皮香附芍，黄芩黄柏酒丸良。〕
固经丸　炙龟板（四两）　芍药（酒炒）　黄柏（酒炒各二两）　酒芩（二两）　制香附　樗皮（各五钱）　酒丸。治经行不止，及崩中漏下，紫黑成块等证，而属于火者。夫崩中一证，有因气虚，血不固而下陷者，有因热盛，血为热逼而妄行者，有因损伤肝脾、冲任之络，而血骤下者，当各因所病而治之。如此方之治火盛而崩者，则以黄芩清上，黄柏清下，龟板之潜阳，芍药之敛阴，樗皮之固脱。用香附者，以顺其气，气顺则血亦顺耳。

升阳举经汤（东垣）  ***************************
〔升阳举经汤栀芍，补中益气全方酌。气虚经陷漏频频，姜枣煎之病能却。〕
升阳举经汤　即补中益气汤全方加　白芍　黑山栀　姜、枣煎服。治崩漏身热，自汗短气，倦怠懒食等证。此为中气不固，经血下陷之证也。故以补中益气全方，取虚者补之，下者举之之义。加以白芍入血敛阴，庶有所收摄，不致如江河之日下；黑山栀亦能入血，取红见黑则止，血得寒则不妄行之意。虽治本，而兼治标耳。

白芷散（《良方》）  ***************************
〔《良方》白芷散如神，带下诸般赤白淋。胎发煅焦瘀可去，螵蛸须用海中寻。〕
白芷散　白芷（一两）　海螵蛸（两个煨）　胎发（一钱煨）　为末，酒调下二钱。治赤白带下不禁。凡妇人带下之疾，固有五色之不同，虚实之各异，然总不离乎湿浊浸淫，带脉不固而来。其虚者，皆由中气之虚，而湿浊即乘其所虚之脏，随虚下陷。治之之法，即可仿升阳举经之意，加减出入；如带下而无虚寒等证，即可于此方求之。白芷独入阳明，芳香辛苦，其温燥之性，为祛风逐湿之专药；以阳明为五脏六腑之海，水穀之所藏，湿浊之所聚，故以为君。女子以肝用事，海螵蛸入肝经血分，其性燥而兼涩，可固可宣，为带下、崩中之要药，故以为臣。胎发得血之馀气，益阴之中，又有去瘀之力，使瘀者去而新者生，以复妇人之常道，不特赤白带下可痊，而一切瘀浊亦可愈耳。

四制香附丸  ***************************
〔四制香附丸四物，丹参芩艾砂仁末，陈皮甘草共为丸，理气调经带赤白。〕
四制香附丸　香附（四两）　当归（三两）　广艾绒（二两）　白芍　黄芩　丹参（各二两）　生地（四两）　川芍（一两五钱）　甘草　广皮　砂仁（各一两）　治妇人经水不调，赤白带下，气血凝滞，腹痛经闭，或气块血块，两胁胀满，及呕吐恶心，胎前、产后一切等证。夫妇人之病，首重调经，经调则诸病易愈，即胎前、产后亦当观其气血之盛衰、寒热而调之。调之之法固不同，而总不外乎先理其气，使气顺则血调之意。此方以丹参、四物和血调经，必假香附之善行气分者为之先导，故以为君。然所以资生血气者，又在于脾，若脾虚气滞，则经血亦为之不调，故以甘草、陈、砂补脾疏滞。于是观其病之偏于寒者，则用广艾绒以温之，偏于热者，则用黄芩以清之。是以医不执方，加减在乎人用耳。

调经益母丸  ***************************
〔调经益母是丸方，经水难调痛莫当。熟地归芎香附子，炮姜胡索共蒲黄。〕
调经益母丸　熟地（八两）　归身（三两）　香附（二两）　川芎　延胡索（各二两）　蒲黄（一两）　炮姜（五分）　治妇人血气虚寒，或经行前后凝滞作痛，及产后因虚恶露不行等证。凡人之血气充盛者，自可运行而不滞，若因病而滞者，自当行之、破之，病愈则止；若虚寒之人，则气血无有不滞者耳。故方中以熟地大补阴血为君，而佐之以川芎活血理气，使之补而不滞，香附、延胡行其气，蒲黄去其瘀，炮姜之温以助药力，则虚者得补，而滞者可行耳。

启宫丸  ***************************
〔启宫丸子治何因？脂满胞宫难妊娠。夏曲术芎香附草，橘红神麴与云苓。〕
启宫丸　川芎　白术　半夏曲　香附（各一两）　茯苓　神麴（各五钱）　橘红　甘草（各一钱）　粥丸。治子宫脂满，不能孕育。夫妇人经调而有子者，事之常也。若经候不调，亦难成孕，自当察其寒热虚实，因其病而调之。至有肥盛之人，绝无他病，经水常调，不能孕育者，皆由脂满子宫，胞门壅塞之故。方中以二陈除其湿，化其痰，神麴消其滞，香附理其气，川芎行其血，白术、苓、草补脾以资其运化，粥丸藉穀味以助生气耳。

当归散（《金匮》）  ***************************
〔当归散治妇人娠，白芍川芎术与芩。为末酒调送服下，安胎清热效如神。〕
当归散　当归　川芎　芍药　黄芩（各一斤）　白术（半斤）　为末，酒调服二钱，日二服。治妊娠之后，宜常服之。凡妇人怀妊以来，固皆赖血为之养，而所虑者火，所重者又在于脾，以土厚则自能载物，火清则胎无妄动之虞。故先哲皆以黄芩、白术为安胎之圣药，亦以白术补脾，黄芩清火之意。今以二物之中，加入归、芎之养血行气，芍药之益阴敛营，安脾御木，宜乎妇人妊娠可常服者也。

宫中十二味  ***************************
〔宫中十二是神方，临产投之易若羊。归芍耆芎朴艾枳，菟丝姜草贝荆羌。〕
宫中十二味　炙黄耆　川芎　当归身　白芍药　菟丝子　荆芥　厚朴（用姜汁炒）　羌活　川贝母　炒枳壳　广艾　甘草　加生姜，水煎服。治胎至七、八、九月，每月服二三剂，产时再服三四剂，即易于分娩。夫妇人怀妊之后，固当血足气固，以为充养。然至七、八，九月，尤宜气血流利，表里无滞，上下宣通，无一毫之壅闭，方可临盆易产。方中黄耆、甘草补中气以达于卫，归、芎、白芍养阴血以和其营，菟丝、广艾益肝肾以温其下，以血气者喜温而恶寒，得温则流行而无滞也。荆芥、羌活以宣表气，厚朴，枳壳以疏里气，贝母快胸膈之气，以化其痰，生姜去秽恶之气，以通于神明耳。

脱花煎（景岳）  ***************************
〔临盆将产脱花煎，难产催生胞内连。肉桂红花归重用，川芎牛膝与车前。〕
脱花煎　当归（五钱）　肉桂（一钱）　川芎（一钱）　牛膝（二钱）　车前子（二钱）　红花（一钱）　治临盆将产，服此催生最佳，并治胞衣不下，以及死胎不下等证。此为妊娠禀气素充，血分有寒滞而不得通泰者设也。故以当归、川芎、红花活血行气；再以肉桂之辛热，从血分可以散其积寒，可以助其流动；牛膝、车前引之以下行；能饮酒者，服药后饮酒数杯，以助药势。方后另有加减法，如因气虚者，仍加人参，血虚者，仍加熟地，活法在乎运化耳。

生化汤（竹林）  ***************************
〔产后偏宜生化汤，腹留恶露痛难当。炮姜归草芎桃等，童便还须和水当。〕
生化汤　当归身（六钱）　川芎（四钱）　炮姜（五分）　桃仁（五分）　炙甘草（五分）　治产后恶露不行，腹中疼痛等证。夫产后血气大虚，固当培补，然有败血不去，则新血亦无由而生，故见腹中疼痛等证，又不可不以去瘀为首务也。方中当归养血，甘草补中，川芎理血中之气，桃仁行血中之瘀，炮姜色黑入营，助归、草以生新，佐芎、桃而化旧，生化之妙，神乎其神！用童便者，可以益阴除热，引败血下行故道耳。

参术膏（丹溪）  ***************************
〔胞损丹溪参术膏，黄耆炙草茯陈桃。收生不谨成淋沥，引用猪羊膀胱胞。〕
丹溪参术膏　人参（二钱半）　白术（二钱）　黄耆（一钱半）　茯苓　陈皮　桃仁（各一钱）　炙甘草（五分）　用猪羊胞各一枚，煮汤入药，煎服，治产后胞损成淋沥证。此证皆因收生不谨，妄为动手，以致损破膀胱所致。昔丹溪治一妇患此，因思肌肉破损在外者，补之尚可长全，胞虽在内，想补之亦可完固，因制此汤。服一月后，气血骤充而愈。方中参、耆、术、草大补元气，而生阴血，然产后不无瘀浊垢滞之物，故以陈皮行气，茯苓降浊，桃仁去瘀，猪、羊胞假血肉有情之品，以补其所损之处耳。

清魂散（严氏）  ***************************
〔清魂散用泽兰参，荆芥芎甘温酒匀。产后血虚风内袭，忽然昏晕不知人。〕
清魂散　泽兰　人参（各三分）　川芎（五分）　荆芥（一钱）　炙甘草（三分）　为末，温酒调下。治产后恶露已尽，因虚感风，忽然昏晕不知人事。凡产后恶露已尽，气血大虚，偶一不慎，即感风邪。风气通于肝，肝为风脏，内外相召，即如类中之状，内闭外脱等证所由来也。荆芥芳香辛苦，独走肝经血分，搜散风邪，故以为君。病既因虚而来，故仍以人参、甘草之补正。虽虚而得之产后，不免血气或有留滞，故以泽兰之去瘀行水，川芎之活血理气。调以温酒者，助其解散之功耳。

加味芎归汤  ***************************
〔加味芎归开骨散，血馀龟板共相赞。临盆交骨不能开，服下安然产无难。〕
加味芎归汤　当归（一两）　川芎（七钱）　龟板（手大一片醋炙研末）　头发取生育过妇人发鸡子大一团煅存性　治胎产五、六日不下，或初生女子交骨不开，以及死胎不下等证。当归、川芎二味，古方谓之佛手散，统治胎前、产后一切诸证，以及安生胎、落死胎，其功甚大。盖以二物于养血之中，寓理气之力，其辛香之气可散可宣，温润之功能和能补。胎产一证，皆赖此气血，气血一理，故即能逆者顺而病者愈矣。炙龟板取其得至阴之气，而有解脱之功。血馀则行水消瘀，且能补益阴血，还原神化耳。


卷四·小儿之剂  ——————————————————————————————————————————————————————————————————————————————————————————

小儿之剂  ***************************
小儿之证，向有专科，以其痘证、惊风、疳积等类为大人所无。然痘之一证，古人本无种痘之法，其出也，亦无分大人、小儿，故治法亦大小一例而论，直至种痘之法行，仅种之于小儿，于是才为幼科专任。至于疳积一证，究亦与大人一理而治，不过以小儿形体未充，脏气未足，难于运化，易于成积，因积久不化，肌肤乾藁，腹大筋凸，乃为之疳，其实亦有虚实、寒热、多寡、轻重之分，即大人之身体羸弱，或因病致虚，因虚成积者，亦多有之，不得妄立疳积之名，独归之于小儿也。所谓惊风者，名目尤觉不通。盖因小儿元气怯弱，不胜外感六淫之邪，一有所伤，最易成痉，或病久致虚，亦易成痉，当须辨其邪自何来，虚从何起，按证用药，自无不效，岂可浑以急惊、慢惊称之哉。然小儿治所难者，因其不能言语，不知病情，其脉象又全无凭据，不特三部九候之不能朗晰，即喜笑啼哭，脉亦为之变迁，故医者只得察其面色之浮沉，音声之壮弱，问其二便，按其胸腹，与夫舌苔之黄白，口气之清浊，合而得之，其表里、寒热、虚实自可瞭然无误。由此观之，治大人、小儿之法，实一理也。兹集特採世之所尚者数方，以广初学者之眼界，至其中之是非曲直，明眼者自能辨之。

启脾散  ***************************
〔启脾散法妙无穷，参术陈砂五穀虫，查炭建莲共作粉，儿童常服病消融。〕
启脾散　潞党参（元米炒黄去米）　制冬术　建莲肉（各三两）　查炭　五穀虫（炭各二两）　陈皮　砂仁（各一两）　共为末，每服二钱，开水下。治小儿因病致虚，食少形羸，将成疳积等证。或禀赋素亏，脾胃薄弱，最易生病者，皆宜服之。凡小儿之离母胎也，皆谓之后天，莫不藉穀食以为长养。因先天之禀赋不足者，难于接补，后天之气血亏弱者，易于滋培，故古人每有假后天以济先天之法。不特脾胃为后天之源，抑且土为万物之母，土旺则四脏皆旺，正自充而病自除耳。方中党参、莲肉、冬术大补脾元，陈皮、砂仁助其健运，而以查炭、谷虫消磨不尽之滞，兼广补药之功，真立方之妙耳。

八珍糕  ***************************
〔健脾启胃八珍糕，白术苓莲腊米焦，药芡甘陈俱焙炒，洋糖和作送儿曹。〕
八珍糕　白术　白茯苓　怀山药　莲肉　芡实　以上皆放饭上蒸透晒乾微炒　陈皮（三两焙）　甘草（三两焙）　腊米（炒三升）　共为末，加洋糖作糕食之。治小儿脾胃虚弱，食少便溏，但觉形体羸瘦，不能胜苦劣之药者。夫药之治病也，皆以偏治偏，故药能治病，不能养人，食能养人，不能治病。是以一切病之久而不愈者，皆当调之以甘药，以食物之适于口者，即脾胃之所补，土旺则自能生物，生生之气自可源源而来。以上诸品，皆系纯甘之味，而无杂劣之性，陈皮以行其滞气，米穀以致其冲和，作而为糕，香甘可口，虽为食料之需，实亦治病之一法也。

芦荟肥儿丸  ***************************
〔芦荟肥儿查曲陈，二连二术朴砂仁，稜莪穀麦银柴草，枳木苓槟蟾薄君。一切诸般湿热证，疳虫食积尽皆平。〕
芦荟肥儿丸　苍术　白术　胡黄连　陈皮　厚朴　麦芽（乳炒）　穀芽　使君子肉（各二两）　砂仁　山稜　甘草　芦荟　莪术　枳壳　槟榔（各一两）　神麴　银柴胡　茯苓　山查　川连（各一两五钱）　木香（四两）　乾蟾（五只）　薄荷叶煎水泛丸。治小儿骨蒸发热，面黄肌瘦，肚腹膨胀，积聚作痛，五疳目翳。证皆由湿热疳虫积聚所致，当急去其邪。凡所以去积、荡涤湿热者，必先理气，气顺则邪自不留。故方中以木香为君，砂仁、陈皮、厚朴、枳壳、槟榔均佐之以行气者也。苍术燥其湿，黄连清其热；银柴胡、胡黄连为治疳热之方，使君子乃杀疳虫之剂；山稜、莪术之峻攻，查、曲、二芽之消导，乾蟾、茯苓之导水，芦荟之润下，皆所以开下行之路也。然治病之法，去邪必当顾正，否则恐邪去而正亦伤，故以白术、甘草固脾之元气。用薄荷叶煎水泛丸者，取辛香之气，清上透表，快膈宣中，使各病随药力以施行之意。至肥儿丸方，种种甚多，大抵不出此意。然总非有益之物，勿喜其名而忘其害也。

钱氏牛黄丸  ***************************
〔钱氏牛黄丸最良，胆星全蝎麝脐香，防风蝉退天麻枣，白附殭蚕汞和尝。凡属急惊痫闭证，风痰迷闷细参详。〕
钱氏牛黄丸　胆星　全蝎（去足焙）　蝉退（各二钱半）　牛黄　白附子　殭蚕（洗焙）　防风　天麻（各一钱半）　麝香（五分）　煮枣肉，和水银五分，细研，入药末为丸，荆芥汤下。治风痫迷闷，痰涎抽掣，将成闭证。此即大人所谓中风，小儿所谓急惊也。考其受病之由，故治法亦无稍异。大抵中之一证，先须辨其内闭、外脱两途。如见脱证，急当温补，犹小儿之慢惊；若闭证则又宜豁痰、开窍、搜风为首务矣。病因于风，故以全蝎、蝉退、白附、殭蚕、防风、天麻等，大队搜风之药为君，而以麝香之香，以开其闭，牛黄之宝，以通其灵。水银镇坠痰涎，为峻猛之剂；然恐其阴寒攻劫之性，直前无往，故以大枣监之。其他如抱龙丸、回春丹一切治惊之药，无非芳香镇坠之品，皆误会惊字之名义耳。

逐寒荡惊汤（福幼编）  ***************************
〔逐寒荡惊汤福幼，慢惊临死还能救。胡椒姜桂与丁香，每用一钱勿为过，灶内龙肝三两来，煎汤共煮相和就。寒痰顷刻即能开，阴去阳生天保佑。〕
逐寒荡惊汤　胡椒（一钱）　炮姜（一钱）　肉桂（一钱）　公丁香（十粒）　上四味，研末，以灶心土三两煮水，澄极清，煎药大半茶杯，频灌之。专冶小儿气体本虚，或久病不愈，或痘疹后，或误服寒凉，泄泻呕吐，久则转成慢惊；医者乱用清热镇惊、豁痰开窍之药，愈治愈剧，以致痰声漉漉，口噤不开，气息奄奄，危如朝露，急以此方投之，自能开寒痰，宽胸膈，止呕吐，荡惊邪，待其元气稍回，稳睡片刻，再服大剂温补，其效立见。夫慢惊一证，无不皆因久虚而来。小儿为稚阳之体，元气未充，虚则生寒，以致生气日索，阴气日甚。斯时也，若仅以区区温补之剂，缓不济事，故以炮姜、肉桂、丁香等破阴回阳，以复下焦之生气。但寒痰之在上膈者，格拒汤药，呕不能下，故以胡椒之大辛大热者冲开寒痰，而以伏龙肝散逆和中，自不致呕而不内，药力直行中下，以建大功。此证此法，不特耳闻目见，即亲手治验者，皆效如应响，学者识之。

保婴出痘方（福幼编）  ***************************
〔保婴出痘有良方，福幼编中宜审详。芥穗银花生地草，桃红归芍共煎汤。更须原落脐中带，炙研汤调服下良。次日便能标点见，此身可保永无殃。〕
保婴出痘方　生地　当归　赤芍（各二钱）　金银花　红花　桃仁　荆芥穗（各一钱）　生甘草（五分）　上药八味，秤足，用水二茶杯，煎至一杯。再用小儿本人落下脐带二、三寸，炭火瓦上焙乾，研末入药，尽日内陆续与小儿服完。次日即出痘点，三日收功，不灌脓亦不结痂。须在小儿初生十八日内服之有效，过十八日外，则不验矣。夫痘疮之发，悉由胎毒，故为人之所难免。然昔之出痘皆因时邪感召而起，所出者每多重险。厥后种痘之法行，于是可择小儿无病之时种之，以痘苗相引而出，乃保全者多，可谓夺天地之化工矣。考痘之所以出、所以痂，始终皆赖营血为之主持，若血不虚不滞，则自然顺而且吉。故方中生地、归、芍益其虚，桃仁、红花行其滞，银花、甘草解其毒，而以荆芥穗从营透表，以达之于外。然无所引之物，则深藏之胎毒何由领出？故特用本人落下之脐带，同气相求，以为导引。且脐带为生命之蒂，元气所繫，其阴阳未剖之前，先具此物，灵通呼吸，混合太虚，较痘苗尤为功大耳。

柴归饮（景岳）  ***************************
〔柴归饮治痘疮初，达表松肌血自和。芥穗更兼炙草芍，临时加减在人由。〕
柴归饮　当归（二钱）　芍药（一钱半）　柴胡（一钱）　荆芥穗（一钱）　炙甘草（七分）　或加生姜。血热者加生地，血虚者加熟地，气虚者加人参，寒加姜，热加黄芩。治痘疮初起，发热未退，无论是痘是邪，疑似之间，均宜用此平和养营之剂，以为先著，有毒者可托，有邪者可散，实者不致助邪，虚者不致损气。大凡痘疮标点之时，皆宜气血流畅。若无表里、虚实、寒热等证，但宜营血充足，使之顺行无滞，助其达表而已。故方中以当归和营益血，可导可宣，而以柴胡、荆芥领之出表。然其解散之性，与夫痘疮之出没，诚恐扰乱营阴，故特用白芍以护之。炙甘草取其镇守中州，专资解毒，庶邪尽化而正不伤耳。

凉血养营煎（景岳）  ***************************
〔新方凉血养营煎，血热阴亏痘不坚。生地芩甘归芍骨，红花紫草立方贤。〕
凉血养营煎　生地　当归　白芍　生甘草　地骨皮　紫草　黄芩　红花　水一锺半煎服。分量量儿大小，加减用之。治痘疮血虚、血热，口渴便燥，以致痘形色红而薄，或枯暗不起等证。此因小儿素禀阴虚有火，适逢出痘，于是毒火相煽，变证叠起。故无论见点至结痂日期之远近，凡见以上等证者，皆可用之。方中取四物之益阴养血，去川芎之香窜，虑其辛散助火，加黄芩、地骨以清阴分之热，红花、紫草以行血分之瘀。盖痘必由营分而出，若血中有火与痘毒相搏，亦必为之瘀结也。生甘草解毒和中，且可缓寒药之性耳。

搜毒煎（景岳）  ***************************
〔搜毒煎为痘热方，火邪壅盛痘难张。翘通芩芍蒡蝉退，地骨尤宜紫草良。〕
搜毒煎　紫草　地骨皮　牛蒡子　黄芩　木通　连翘　蝉退　白芍（各等分）　水一锺半煎服。治痘疮热毒炽盛，紫黑乾枯，烦热便结等证。此证因出痘之时，适逢六淫火邪外来，袭留营分，以致营热沸腾，与痘毒互相搏结，故见以上诸证。又非阴虚内热者可比，一切滋阴之品，似不宜施，当直清其邪热，使之达表松肌则可矣。黄芩、地骨，为清热邪之主药，然热郁于外者，内必不通，故以木通之通利，下达州都，使内通而外邪易达。紫草、连翘走营分以解其热结，牛蒡、蝉退达肌表以疏其郁邪。白芍护营阴，欲其邪解而正不伤，赖以为安抚耳。

六气煎（景岳）  ***************************
〔六气煎医痘证寒，阳虚倒陷痒难安。参耆术草当归桂，加减随人若转丸。〕
六气煎　炙黄耆（二钱）　人参（一钱）　白术（二钱）　当归（二钱）　炙甘草（五分）　肉桂（五分）　治痘疮阳气虚寒，不能起发，以致痒塌倒陷等证。夫痘疮之出没，始终皆在乎血，而能使血之所以行动、所以敷布者，又在乎气。若阳气虚寒之人，又逢时令之寒，或误用寒凉，不特见点时㿠白不齐，即起浆亦多虚壳清稀，不能充足，如何尚能载毒外出？其不致于痒塌倒陷者鲜矣！黄耆益卫气，人参补肺气，白术助脾气，甘草解毒气，当归养血气，肉桂从下焦温养元气，自然气载血行，血载毒出，陷者起而痒者平，宜乎有六气之意欤！

太乙保和汤（《金镜录》）  ***************************
〔催浆太乙保和汤，解毒松肌内助浆。参草地红楂桔米，川芎紫草木通姜。〕
太乙保和汤　人参　甘草　生地　红花　楂炭　桔梗　川芎　紫草　木通　生姜　粳米　治痘疮见点之后，因气虚血滞，不能成浆之证。大抵痘疮一证，始终皆以半月为期，如发热三日，布点三日，成浆三日，回痂三日，落痂三日。或不能应期而变幻者，当各求其所由而治之。如此证之至成浆之时，而不能成浆，倘无表里寒热等证，其气虚血滞可知。方中人参、甘草大补元气，生地滋养阴血，川芎行血中之气，红花、楂炭、紫草宣血中之瘀。然既郁滞于外者，其内必有伏阳，故以木通之苦寒清上达下，里和而表自松也。凡痘毒之发，皆由肾脏而起，以痘毒藏于肾中，自肾而肝而脾而心，以及于肺，由里达表，移深居浅，以收全功。故以桔梗领之入肺，生姜助其达表，且生姜入于人参、地黄之中，不特无横散之劣，且有助浆之优。粳米和中培穀气，以资其运用耳。

痘后落痂诸方  ***************************
〔痘证缘何不落痂，皆因脾肺热邪遮。益元甘露五皮等，审察休教气血乖。〕
治痘之法，本有专书，自发热、见点、灌脓、结痂、落痂，总以三五十五日为期。若依期无变端者，皆为顺证，如不应朝数，种种逆证，亦不过于虚实寒热、毒盛毒轻之间而辨之。即如落痂一端，当于十四五朝，渐次依期脱尽为顺，若过期黏滞不脱，即当审其所以不脱之由。或因气血虚弱，不能充足于外，或因肺脾馀热，留滞于皮毛肌肉之间，或六淫之外加，或七情之内起，皆能黏滞不脱。医者当审其致病之由，于望、闻、问、切四者之间，悉心推究，胸中自有成竹。固不得以脾肺热邪为定论，亦不得以益元、甘露之法为定法也。由此观之，不特落痂如此，即自发热以至灌脓，所有不应朝数种种逆证，无不皆由于此也。但天花盛行之时，自出之痘，皆由时邪感触而起，时邪为天地疫疠之气，故出痘者皆有疫邪夹杂于痘毒之间，是以所出之痘，多逆少顺。且当察其时邪之为寒疫、温疫，须知人身之毒皆随感而化，不可拘定前人痘宜温、疹宜凉之一说。假令为冬月寒疫所触者，用温法；适时逢夏令，君火炎蒸之气与身中之毒气煎熬焦灼，不戢自焚，则羚羊、犀角又当必用也，以二物皆甘寒解毒，有轻灵透发之功，无苦寒遏伏之患，故无论治痘治疫，悉宜法之，岂可与黄柏、黄连等味，同日语哉！
