
序  ***************************
医称王霸殊，溯古辨之。若鱼目夜光，碔砆连城，然不爽也。顾霸之效也，诡驳之宜。而王谓易简，曷以也，医恶是类乎。余自髫龀，席箕裘业，从家大人医寓中，家大人辄以霸禁，比长客壶京肆，稍见俞诸大方，若蒋定西、高使相、刘秋堂诸老，企以王道医，交口称矣。余窃自信，乃取家大人所传方书，而续其馀，成《医鉴》一帙，锲之以便世用。第方多萃味，而窭人僻地，或购之难，诚杏林遗春也。乃复窃父志，括俚言切病情，选方择味，类以一二易致者，动疗巨疴。见者奇之，命曰《种杏仙方》，俾家易办，人易晓，而遐陬胥靡，咸在杏荫中矣。第恐出奇吐秘，见者以霸术目距，知王之易筒，正坐此矣！譬之夜光之珠，奚必径寸连城之璧，奚必拱把鱼目碔砆，宁得而乱之乎，书成，辱名辈，序诸首帙，余故吐取怀以自白云。
时万历九年岁次辛巳孟秋之吉金溪云林山人龚廷贤书于有恆堂

刻种杏仙方引  ***************************
方名种杏，志效也，效考如奏音心，八音谐则古为难。若一音，自终始亦可发，性灵宜和气，功将与大成，埒何逸也。龚氏子才，操岐黄之秘而鸣诸豫，尝佐而翁著《医鉴》，行于世矣。为浩博而旨奥，构材备难致也。乃更择易简，投单品辄效者为四帙。又不为艰深语，即穷啬人读易解，能卒然办，譬之阮瑟嵇琴，一脱囊自成韵调，又可以名家也。古有种杏识效者，莫此速殆，无几林矣，故名集而梓之。何子曰医人等国，古记之矣，乃医国长筴。若治安天人，亶亶常数千言，咸切中世疴，而竞莫实效，不谓用之者艰哉！或伺隙乘会投片言，悟主乃能力转钧轴而措之，安又不比于好竽操瑟之诮，不逸且大耶。微锤能制阖辟，寸机握弩千钧，是集也，功大成也。若夫备声振以考全效，则固有《医鉴》在矣。子才名廷贤，号云林，江西金溪人。
时　万历辛巳岁孟秋⿰⿳士冖米殳日大梁进士见寰何出图书

儒医云林山人像赞（有引）  ***************************
山人鸣于医有年矣，好事者爱而貌之，以布寓内索赞焉。余稽太史公，谓人貌荣名，宁有既乎，山人荣哉。山人江以西，金溪产也。父西园翁，尝以医动我梁豫，生山人而训以儒，儒既通，去读医，尽父之技，复携壶游颍汝间，颍汝士争接纳也，有投辄效，已而京都诸绪绅，无不知山人者，延致之，遂壶于都市。都中自高使相而下，咸宾礼如不及，定西蒋候，尤慕其医而儒也。俾冠佩列于医林，归而乡往者益众。然山人愈自淬也，日取岐黄家言，参所父授者为《医鉴》，鉴之馀，复有是帙焉。持此医寓内，则所生活者不数也，脱令人莳之，杏不啻林矣，因梓其帙曰《种杏仙方》，貌厥状而弁之，乃何生则为之。赞曰：梧言魁度，星眸尤颐，伊语之丰，清夷世医，业以箕裘，材以瑰琦，仙终儒始，遐览玄思，艺圃遗隽，壶天用羇，修能懋誉，峨博是且，是海上之安期。或青牛师佥日想，见其英姿，请稽于斯。
赐进士第兵部观政扶沟中寰何出光书


卷一  ——————————————————————————————————————————————————————————————————————————————————————————

括曰  ***************************
仙方几卷迈青囊，万园从今杏吐香，
一粒有功回造化，百年无病到膏肓。
每将金匮藏真诀，直把灵台扩化光，
虽积阴功满天下，愿期圣主寿无疆。

中风  ***************************
中风身温口多涎，卒然昏倒不能言。急用通关开噤口，化痰顺气治当先。
治中风痰厥，不省人事。即将病人头发提起勿放，用大指掐刻人中穴，将两手足频频往下四梢赶之，使痰气不上攻心，即以半夏末少许，吹入鼻内。或牙皂、细辛等分为末，吹之亦可。候有嚏可治，无嚏不可治。如口噤不开，用乌梅肉揉和南星、细辛末，以指蘸药擦牙，自开。如喉中痰盛，用绵纸捻一长条，密密打成疙瘩，插入喉中、转动，扯出痰来，频频将痰引出，急用香油灌之，或生姜自然汁，或竹沥皆可。或用染布活靛缸水一锺，温服亦可。
●一方　用白矾末二钱，以生姜汁调灌，立醒。
●一方　用白矾、硼砂各一钱为末，青黛煎汤，调服。
●一方　用牙皂七个，蜜水同煎，用鹅管吹入些许于口内，即效。
●一方　用灯草一两烧灰，枯矾一两，百草霜五分，共为末。每五分，生姜汤调服。
●一方　治中风不省人事，不问痰厥、气厥。用南星八钱，木香一钱，切作一剂，生姜十片，水煎温服。
●一方　治风著，口面喎斜，语音不转。用独活三两，竹沥一升，生地黄汁一升同煎，去渣温服。未正，更进一服。
●一方　治口眼喎斜。用苍耳草，水熬汁，去渣，入蜜再熬成膏，无时服。
●一方　治中风，口喎不正，语则牵急，四肢如故，无他苦。由居处不便，因卧而孔风入耳，客于阳明之经，故令筋急不调，而口喎僻也。用大皂角五两，去皮子为末。以三年米醋和成膏，左喎涂右，右喎涂左。干更涂之。
●一方　治口喎斜。用大鳝鱼一条，以针刺头上血，右喎涂左，左喎涂右，正即洗去。
●一方　治口眼喎斜。用白芷、独活、薄荷等分为末，炼蜜丸如弹子大。每一丸，细嚼，茶酒任下。
●一方　治中风，口眼喎斜，时吐痰涎，语言謇涩，四肢缓弱，筋节疼痛，腰膝无力。亦能行大肠气，治三十五般风。用豨莶草（此草处处有之，俗呼为火杴草。其叶对节而生，叶似苍耳。用五月五日、七月七日、九月九日收採，洗去土，採取叶），不拘多少，曝乾，铺入甑中。用白酒和蜜，层层匀酒，蒸之，复洒。如此制之九次，为末，炼蜜为丸如梧桐子大。每七八十丸，空心酒下。
●一方　治中风不语，手足不随，口眼喎斜，鼻流清涕，头旋目眩，言语謇涩，心胸痰积，口中涎水，手足顽麻，腰膝疼痛，久立不得，头痛尤甚，攻耳成脓而聋，又冲眼赤及骨节风、绕腕风、肾脏风、胎风、头风、暗风、心风、大风、白癜风并膈气、冷热诸气。饵之者，治百病，夏无瘟疫，秋无疟痢，宣通五脏，祛逐诸风。症瘕积聚，痃癖气块、痰唾涎水、膀胱宿脓、嗽喘肿胀、黄疸、癣疮疥癞、憎寒壮热、虚损伤败，一切病症，服之大验。其性甚善，不伤诸药，惟忌茶茗。可煎甘草、栀子代饮，仍以不闻水声者良。净室修合。用威灵仙，三月丙丁戊己日採，洗净焙乾为末。好酒和，令微湿，入竹筒内，牢塞口，九蒸九曝，添酒洒之，以白饭捣为丸如梧桐子大。每二十丸至三十丸，温酒送下，不拘时服。

伤寒（附伤风）  ***************************
伤寒大概是热病，百般变化常无定。要明汗吐下和解，表里无差方有应。
治伤寒头疼，发热无汗。用细茶、核桃肉、葱白、生姜等分同捣，水煎，热服出汗。
●一方　用白蜜半盏，黄酒一锺，同煎热服。登时汗出而瘥。
●一方　治伤寒初起。用生姜（带皮者）二三两捣烂，将热酒泡饮，出汗而愈。
●一方　治伤寒。凡阴阳两感初起，发热憎寒。用葱（带须）七根，生姜（连皮）七片，共捣碎，加白糯米一撮，水三碗，煎二碗，加好醋少许，乘热饮之，待汗出即愈。
●一方　治伤寒、伤风。用绿豆一两，麻黄八钱，为末。每一钱，无根水调服。不用被盖，其汗自出。
●一方　治伤寒遍身如锥剜，痛不可忍。用防风、羌活、苍术各五钱，以童便二碗浸一时，煎滚，去渣温服。
●一方　治伤寒发狂奔走，人难制伏。先于病人处生火一盆，用醋一碗，倾于火上，其烟冲鼻内即安。
●一方　治伤寒、热病，热邪传里，亢极无解，用黄连煎水一盏，放井中顿冷，浸青布，搭在胸上，徐徐换之。待热势稍退即除。不可久渍。夏天用，冬不宜用。
●一方　治伤寒发狂，窬垣上屋。用黄连、寒水石各二钱为末，浓煎甘草汤，冷调服。
●一方　治伤寒发热，黄目，不识人。用生葱火煨熟，去粗皮用心，扭出汁，蘸香油，点两目大小眦，立明。一方，用烧酒口噙，令病人开目喷之，其眼自明。
●一方　治伤寒时气，热极狂乱者及发热不退。用鸡子清一个，白蜜一大匙，芒硝三钱，凉水和下。
●一方　治伤寒心慌。用鲜生地黄汁、童便各半盏，合一处，重汤煮数沸，温服。
●一方　治伤寒鼻衄久不止者。用山栀子，炒黑为末，吹鼻内，将纸水湿，搭于鼻中，其血自止。
●一方　治伤寒吐血不止。用韭汁磨京墨呷下，其血见墨必止。如无韭汁，鸡清亦可。
●一方　治伤寒服药转吐出不纳者，随用竹管重按内关，后将生姜自然汁半盏热饮，其吐即止。大凡服寒药热饮，热药寒饮，中和之剂，温而服之。
治伤寒湿热发黄布心，昏闷不省人事，死在须臾。用白毛乌骨鸡肉（雄鸡）一只，干捋去毛，破开去肠屎，刀切烂，铺心头，少顷，即能说话。

瘟疫  ***************************
瘟疫众人病一般，四时不正外邪干。要分春夏秋冬治，莫把寒温一样看。
治天行时气，宅舍怪异。用降真香烧之，小儿带之，能避邪恶之气。
●一方　治瘟疫，不相传染。用赤小豆，以新布盛，入井中浸三日，举家各服二十一粒。
●一方　用朱砂研末，炼蜜和丸麻子大。常以太岁日，一家大小勿食诸物，面向东立，各吞三七丸，勿令近齿，永无疫疾。
●一方　用雄黄末，以笔浓点鼻内、两旁、中，则疫气不能入。亦辟诸恶怪梦。
●一方　治天行时疫传染。用白粳米半升，连须葱二十根，水二十碗，煮成粥汤，加好醋一小碗，再煮一滚。各服一碗，取汗愈。曾出汗者不用。
●一方　治时气瘟疫及小儿热痫狂啼，大人服丹石发动此疾，酒后暴热。用腊月八日收雪，磁器盛之。遇此服之。
●一方　治感冒瘟疫发肿。用黑豆二两，炒令香熟，甘草二寸炙黄，水煎，时时呷之。
●一方　治瘟病狂言、心躁、结胸将死。用苦参二两切碎，酒二斤，炖滚服之。或汗或无汗，或吐或不吐，俱愈。
●一方　治瘟疫邪气百病。用枣一枚，咒「华表柱」，念七遍。望天罡取气一口，吹于枣上，令病人嚼吃，汤水任下。此三字，鬼之祖名也。
●一方　治疫气传染。此疾污气入鼻至脑，即散布经络。初中觉头痛，即以水调芥菜子末填脐，以热物隔衣一层熨之，即汗而愈。
●一方　治四时瘟疫，头疼发热，众人病一般者。用黑砂糖一盏，入姜汁二盏，化开服之。当时憎寒壮热，汗出立愈。

中暑  ***************************
中暑中热不相同，行人中热在日中。避暑深堂名中暑，暑分寒热不同攻。
治中暑迷闷。用蒜研，热汤灌之。或用连皮生姜一大块，研烂，热汤灌下。卒急不得热汤，以冷水研、捣亦可。
●一方　治中暑身热口渴，小便不利。用滑石六两，甘草一两，各为细末，研匀。每服二三钱，不拘时，新汲水调服。
●一方　治伤暑霍乱。用香薷、扁豆等分，水煎，不拘时，频频服之。
●一方　消暑止渴，生津液。用乌梅一斤，槌碎核，用温水浸一宿，去水，用甘草四两，切碎，白盐二两相拌于砂锅内，入水，慢火煎得宜，收磁罐内，任意用汤点服。遇天热，冷水调亦可。
●一方　治中暑卒倒。用路上热土熨脐中，以人尿溺其上，以大蒜研烂，热水调灌即活。切勿用冷水及卧冷地，正如冻倒人不宜近火，恐逼寒气入内即死也。

中湿  ***************************
中湿亦由内外伤，外冲风雨内酒浆，发为肿满浑身痛，利水和脾发汗良。
治中湿筋急拘挛，不能屈伸及风湿痹。用薏苡仁和米煮粥，常食之。功胜诸药。
●一方　治湿气遍身，手足作痛。用苍术一斤，一半米泔浸，一半童便浸，一日一换，浸三日，晒乾为末，酒糊为丸，如梧桐子大。每七十丸，空心黄酒送下。
●一方　治患湿不能行，指肿者。九月间收茄根，悬檐下，煎汤洗之。
●一方　治男子玉茎湿痒。用肥皂一个，烧灰存性，香油调搽。
●一方　治男女下部湿痒。用蛇床子煎汤洗之。
凡空房久闭者，不宜辄入，欲入，先以香物及苍术之类焚之，俟郁气发散，然后可入。不然，感之成病。久闭井窖尤宜慎之。

脾胃  ***************************
脾胃之气要冲和，胃司纳受脾运磨。莫使寒温一失节，损伤元气病难瘥。
治脾胃损伤，饮食不进，肌体瘦怯，或泄泻等症。用白术一斤，去芦、油。火上炙一块切一块成片，入砂锅内，用水七八碗，熬至二碗，再用水八碗，熬至二碗，如此三次。将渣捣烂，入水又熬，绞出汁一二碗，去渣。将前汁再熬，只留二碗，加蜜四两，共熬至稠黏，滴水成珠为度，埋土中三日，取出，任意食之，或用米汤化服亦可。
●一方　治脾胃虚弱，不思饮食。用大米一升，糯米一升，乾山药四两，芡实四两，各为末，入白砂糖一斤半和匀，入笼内蒸糕食之。
●一方　治胃弱不能饮食，或病后虚损。用莲肉四两，老米四两，炒砂糖二两，白茯苓二两，俱为细末。每服五六匙，不拘时，白汤调下。
●一方　治脾胃因飢饱失节，不时生病。用陈仓米一两，陈皮二两为末，姜糊为丸，如梧桐子大。每服五十丸，食远，米汤下。
●一方　治饮食不住口仍易飢饿。用绿豆、黄麦、糯米各一升，炒熟，共磨成粉。每一杯，滚汤调服。
●一方　治口淡饮食无味。用白砂糖二两，乌梅（去核）五钱，水二锺，煎至一锺，如稠糊，每用二匙，则口知味矣。

伤食  ***************************
伤食过饱损脾胃，恶食咽酸嗳臭气。胸痞发热及憎寒，轻可消化重则利。
治一切酒食停积，胀满不消。用盐花擦牙齿，温水漱下，不过三次，如汤泼雪，即时宽肠通快也。
●一方　治食肉太多不化，腹胀发热。用山楂（去核）一两，水煮，先饮汤后食山楂。
●一方　治食糍粽过多，胸膈停滞一块，作痛塞闷。用酒麴一块，烧存性，为末，黄酒调服。
●一方　治食生冷伤脾。用砂仁煎汤常服。
●一方　治酒食过饱。用青皮二两，炒葛根一两，砂仁五钱为末。每一二钱，茶调服。消食、化气、醒酒。不拘时服。
●一方　治食狗肉不消，心下坚或胀，口乾，忽发热，妄语。用杏仁，去皮，水浓煎，去渣服，下肉为度。
●一方　治酒醉不醒。捣葛根，绞取汁一二盏服之。或乾葛水煎服，亦可。
●一方　治脾胃气弱，食不消化，呕逆反胃，汤饮不下。用宿米半升捣末，水丸如梧桐子大，煮熟，入盐少许，空心和汁吞下。日再服。
●一方　平人常服，治痞，消食强胃。白术二两，枳实（麸炒）一两，为细末，荷叶一掌大，煎汤煮粥为丸，如梧桐子大。每服五十丸，不拘时，白汤下。

痰饮  ***************************
痰多属湿津液化，随气升降上中下。百病之中兼有痰，随证调治应无价。
治痰壅盛。用梨汁一锺，姜汁半锺，南薄荷三两，共和匀，重汤煮十馀沸，任意食之。
●一方　用竹沥大半碗，鹅涎数滴，鸡清一个，朱砂一分（末），搅匀服之。取鹅涎法：将鹅倒吊，用雄黄末吹鼻孔，候出取用。
●一方　治痰火上升，停滞不快。用大黄，酒拌，九蒸九晒，为末，水丸。每五十丸，白滚水下。
●一方　治胸中有痰瘀癖气者。用白矾一两，水一碗半，煮至一碗，入蜜一合，更煮少时，温，顿服即吐。如未吐，再进热酒一盏即吐。
●一方　治痰火上壅，或流入四肢，结聚胸背，或咳嗽，或头目不清。用软石膏三两，半夏一两（泡七次），白矾五钱，为末，淡姜汤打糊为丸，如绿豆大。每三十丸，食远，茶清下。
●一方　治吐痰喘嗽。用大半夏一斤，泡，去皮脐，用白矾六两煎汤，浸半夏，春夏三七日．秋冬七七日，捞起曝乾。又用生姜六两捣汁浸，春夏三日，秋冬七日，曝乾（阴乾亦可），研为末。用甘草一斤，水煎膏作丸，每一丸如樱桃大，临卧噙化三丸。
●一方　降痰火，兼治声嘶。用白矾一钱，水花珠二分半，同研末。入磁器内熔化，乘热捻作九丸，每服三粒，白汤下。
●一方　治痰盛。用贝母，以童便，秋冬浸三日，春夏浸一日夜，捞起，水淋洗净，晒乾研末，糖霜和匀，滚白水调下。
●一方　治痰火。用萝卜子（炒，为末）、皂角（烧存性）、生姜，加炼蜜，丸如梧桐子大，每服五七十丸，白汤下。
●一方　化痰丸。用天络丝（即丝瓜也），烧存性，为细末，枣肉为丸如弹丸大。每服一丸，好酒下，立效。

咳嗽  ***************************
咳谓无痰却有声，嗽谓无声却有痰，有痰有声为咳嗽，化痰理嗽自然安。
治新久咳嗽并连嗽四五十声者。用连皮生姜自然汁一勺，蜜一匙，同放碗内，重汤煮一滚，温服。
●一方　治咳嗽。每晚临卧时，用大柿饼二三枚，蘸极细青黛末，慢慢嚼服。
●一方　治痰嗽。用白糖、生姜捣烂，露一宿，白萝卜汤下。
●一方　治喘嗽吐痰久不愈。用知母、贝母等分，为细末，老姜切片，蘸药细嚼，白汤下。
●一方　治咳嗽喘急，不论新久。用天花粉五两，人参五钱为末。每服二钱半，陈萝卜煎汤调服。
●一方　治新久痰喘咳嗽。用黄熟瓜蒌三五个，连皮子三份，入白矾一份，捣和成饼，用竹蔑穿挂通风处阴乾，研末，用姜汁打稀糊为丸，如梧桐子大。每五十丸，食远，淡姜汤送下。
●一方　治嗽。一两香油四两蜜，四两生姜自然汁，紫菀麻黄并杏仁，百年劳嗽永无迹。上将油、蜜、姜铜锅炼，点水成珠，用紫菀等各一两五钱，为细末，入内搅匀，再一熬。磁器盛贮。每晚吃四五匙，茶下。
●一方　治年深日久咳嗽，肺虚寒热。用款冬花，不拘多少，于密室中如香焚之。烟起，以笔管吸其烟则咽之。或于坐卧处如香焚之，不吸亦妙。重病数日见效，轻者即效。
●一方　咽乾口燥，茶清送下。

喘急  ***************************
喘急须分肺实虚，挟寒挟热紧相随，痰火诸般皆作喘，治之莫要有差疑。
治气喘。用韭菜汁，饮一杯，效。
●一方　治上气喘嗽，烦热，不下食，食即吐逆腹胀。用生姜五合，砂糖四两相合，慢火熬二十沸。每用半匙含咽。
●一方　治积年上气喘促，咳嗽唾脓血者。用萝卜子一合，煎汤，食后服。
●一方　治气喘，身浮肿。用甜葶苈一升炒，捣如膏，弹子大。每一丸，水一盏，枣四枚，煎五分，去渣温服。

哮吼  ***************************
哮吼肺窍积寒痰，令人齁喘起居难。豁痰降火加调理，不遇良医病不安。
治哮吼。用核桃肉一两，细茶末五钱，和匀，蜜入三四匙，捣成丸，如弹子大，不拘时噙化。
●一方　治哮吼。用鸡子一个，略敲，壳损膜不可损。浸尿缸内三四日夜，取出，煮熟食之。盖鸡能去风痰。
●一方　治厚味发者。用萝卜子淘净，蒸熟，晒乾为末，姜汁浸，蒸饼为丸。每三十丸，津下。
●一方　治齁喘。用枯矾末一匙，临卧时，滚白汤调下。
●一方　用鸡子一个，顶上取一孔，入人中白末二釐，调匀，纸糊，煨熟食之。

疟疾  ***************************
疟是风暑不正邪，为寒为热两交加。新疟可散亦可截，久病还当兼补佳。
治一切疟疾。用老生姜自然汁，露一宿。于临发日五更时，令患者面北立饮即止。未止再服。
●一方　截疟。用端午日，以独蒜，不拘多少，捣烂，入好黄丹研匀，乾湿得所，搓作丸，如龙眼大，晒乾收贮。但疟一二发后，临发日鸡鸣，以一丸，略槌碎，面东，井花水送下。
●一方　治诸疟。用枯矾为末，醋煮面糊丸，如鸡头子大。每服一丸，用东南桃心七个，煎汤下。如霍乱，姜汤下；红痢、甘草汤下；白痢，姜汤下。忌荤腥、油腻、炒煎之物。
●一方　治疟。用隔年全历日，端午日午时，烧灰糊丸，如梧桐子大，当发日早，每服一丸，无根水送下。
一符咒治疟。于临疟日早五更，鸡犬不闻之际，令病人朝东方立，将朱砂画符于病人背上，唸咒语云：「天火烧太阳，地火烧五方，雷火势常法，烧死诸不祥，急急如律令，敕」已。就是久疟，不过二次即止。
●一方　治疟。用桃花信、细茶各五钱为末，枣肉为丸，辰砂一钱为衣，男左女右，握在手心即效。
●一方　治疟母，停水结癖，腹胁坚痛。芫花（炒）、朱砂等分为末，炼蜜为丸，如小豆大。每服十丸，枣汤送下。
●一方　治诸疟如神。用天灵盖，烧存性，为末。每服五釐，空心黄酒调下。

痢疾  ***************************
痢因湿热并气滞，赤伤血分白伤气，赤白相杂气血伤，清热理气先通利。
治痢疾腹痛，不问赤白冷热。用老生姜、细茶各三钱，用新汲水煎服。一方加连根韭菜，三味同捣汁，酒调服亦可。
●一方　治痢脓血稠黏，里急后重，昼夜无度。用大黄一两，好酒二锺，浸半日，煎至八分，作二次服之。
●一方　用王瓜，削去皮，蘸蜜吃一二个，当时腹痛一阵，利下积滞而愈。
●一方　用蝉蜕炒为末。每服一钱，白痢，烧酒下；红痢，黄酒下。
●一方　用绿豆炒为末，入白糖，和凉水服。
●一方　治久痢。止涩之药。用五倍子、枯白矾、石榴皮等分，为末，炼蜜为丸，如黄豆大。每一丸，空心冷水下。
●一方　治红白痢。用五倍子末。每三钱，茶调服。
●一方　治痢。不问赤白新久，用腊肉骨烧存性为末，陈皮末，各五钱，甘草末一钱，共和匀。每服二钱，熟水调服。
●一方　治白痢如鱼冻色者，久不愈。用白鸭一只，杀取血，以滚酒调和服之。
●一方　治赤痢。用百草霜末五钱，热酒调下。
●一方　治休息痢。用天灵盖烧存性为末。每服三五钱，入细面和成饼，火煨熟吃。
●一方　治疫毒热痢。将松花筛细末。每二钱，用薄荷煎汤，入蜜调下。
●一方　治噤口痢，药食俱不纳者。用田螺数枚连壳捣烂，加些麝香在内，调匀，填满脐内，引火下降，服药再不吐矣。饮食须慢慢少少进之。
●一方　治噤口痢，汤饮米穀不下。用石莲子，去壳并内红皮及心，为末。每二三钱，用井花水调下。日进二服。
●一方　治噤口痢。用乌梅三钱，陈细茶三钱，为末，米汤调服。
●一方　用三片生姜，三个枣，三个乌梅，一寸（甘）草，榴皮半个锅内炒，二锺水煎一锺，温服。

泄泻  ***************************
泄泻注下湿伤脾，燥湿利水补脾虚。若还久泻肠虚滑，收涩仍将正气提。
治泄泻。用生姜一块，艾一把，水煎，热服。
●一方　治暴泻痢。用百草霜末，每二钱，米饮调下。
●一方　治暴泻不止，小便不通。用车前子，炒为末。每二钱，米饮调服。其根、叶，亦可捣汁饮下。此药利水道而不动元气。
●一方　治泄泻，不拘新久。用白术一两，黄土炒，入米一撮同煎，空心服。
●一方　用五倍子末、南枣肉，捣为丸，大人二三十丸，小儿十五丸，熟水送下。
●一方　治水泻。用五倍子末，水调服。
●一方　治水泻。用白矾、五倍子等分，面糊丸，如梧桐子大。每三十五丸，空心白滚水下。
●一方　治脾泄泻，久有热者。用黄连一两，生姜四两，俱切碎，用慢火同炒，待姜枯，取去姜，将黄连为细末。每服二钱，空心米汤服。
●一方　治脾泻，久有寒者。用肉豆蔻一个，剜窍，入乳香少许，面裹煨，去面为末，作一服。空心陈米汤送下。
●一方　治久泻不止，饮食不进。用黄米炒为末。每数匙，用砂糖调吃。
●一方　治久泻。用糯米为末，入百草霜十分之二，水和为饼，烙熟食之。一法：单用糯米，半生半炒，煮粥食之。
●一方　治久泻久痢，或脱肛下坠等症。用臭椿根白皮，酒炒七次，为末，阿胶化开，为丸如梧桐子大。每三五十丸，米汤送下。
●一方　治久泻肌瘦，不思饮食。用白术（去芦、油）半斤（土炒），乾山药四两，为末。每日煮粥放一合在内，再煮滚，空心食之。
凡饭后随即大便者，盖脾肾交济，所以有水穀之分，脾气虽强而肾气不足，故饮食下咽而大腑为之飧泄也。治法，用破故纸四两（酒炒），肉豆蔻二两（生），共为末。用生姜四两，切片，煮枣四十九枚，去皮核，取肉为丸，如梧桐子大。每服三五十丸，空心盐汤送下。使脾肾之气交通，则水穀自然克化。此所谓妙合而凝者也。
●一方　治泄及小便频多，皆因伤肾经。用四圣散：破故纸、肉豆蔻、五味子、吴茱萸四味，为丸。

霍乱（附青筋）  ***************************
霍乱吐泻心腹痛，转筋寒热头沉重。内伤外感使之然，切忌米汤休早用。
治霍乱吐泻腹痛，服药即吐，无法可施。用百沸汤半碗，井泉冷水半碗，合而服之即安。
●一方　治霍乱吐泻腹痛。用醋一小钟饮之，立止。转筋，用凉水淹至膝，即止。
●一方　治霍乱吐泻。用枯矾末一钱，百沸汤点服。
●一方　治霍乱吐泻转筋，筋粗大如桃李，挛搐，痛不可忍。用黍叶煎汤饮之。
●一方　转筋入腹欲死者。用生姜一两，捣烂，以酒一锺，煎服。
●一方　治霍乱吐泻，但一点胃气存者，服之回生。生陈皮（去白）、藿香等分。每一两，水煎服。
●一方　治乾霍乱，欲吐不吐，欲泻不泻，急宜多灌盐汤，探吐之，食物出尽而愈。
●一方　治绞肠痧，即乾霍乱。用胡椒四个，绿豆二十四个，共为末，热酒调服。
●一方　治绞肠痧。用炒盐一钱半，吴茱萸每岁一粒，炒黄为末，热酒调服。
●一方　治北人青筋证。其疾初觉头疼，恶心，或心腹痛，或腰痛，或遍身作痛，或憎寒壮热，或手足颤掉，周身麻木冷痹等证。用古石灰，不拘多少，去泥土，为末，水飞晒乾，水糊为丸，如梧桐子大。每四五十丸，烧酒送下。一服当时血散。若过三五日，青筋已者，多服即效。又治心腹疼及妇人崩漏带下，或久患赤白痢疾，并打扑内损，血不能散，服之皆效。

呕吐  ***************************
呕谓有声吐有物，寒热伤胃食即出。和胃清火化痰涎，半夏生姜以为率。
治呕吐不已兼恶心。用生姜一大碗，直切薄片，勿令拆断，层层掺盐于内，以水湿苎麻密缠，外用纸包、水湿，火煨令熟，取去麻纸，用姜捣烂，和稀米饮服之。
●一方　治呕吐日夜不止。用生半夏五钱捣碎，生姜五片，水煎热服，立止。
●一方　治胃寒呕吐不止。用陈皮三钱，生姜六钱，水煎热服。
●一方　治胃中素热，恶心，呕哕。用陈皮二钱，栀子三钱，炒青竹茹一钱半，水煎，入姜汁，温服。
●一方　治胃虚呕吐。用粟米汁二合，生姜汁一合，同服之，立止。
●一方　治注船，大吐发渴，若饮水即死。以童便饮之最妙。
●一方　治吐逆不止。用好黄丹四两，筛过，好米醋半升，同药入铫内，煮令乾。却用炭火煅透红，研末，粟米饭为丸，如梧桐子大。每七丸，煎酵汤下。

翻胃  ***************************
翻胃噎膈一般病，三阳热结吐无定。莫将燥剂反助邪，养血生津调胃应。
治翻胃、噎膈，探病可否。用甜梨一个，去皮，用箸刺梨七孔，每一孔，入巴豆（去壳）半边于梨内，纸包水湿，煨熟去豆，令吃梨，咽得下、吐痰可治，否则，不治。
●一方　治翻胃，呕吐，困弱无力垂死者。用人参一两切片，水一锺半，煎至七分，热服，兼以人参煮粥啜之。
●一方　治翻胃、噎膈。用抱出鸡子壳烧灰。每服二钱，酒下。
●一方　用蜣螂五个烧乾。每一钱，加木香五分，为末，炼蜜丸，每一丸重五分，烧酒送下。
●一方　用猫生子胞衣，阴乾，烧灰存性，酒调服。如猫生子，胞衣急急取之，稍迟则猫食矣。
●一方　用蓝靛，新瓦渗干，可丸如梧桐子大。每五六十丸，早饭后温清靛水送下。忌诸腥物。
●一方　用真阿魏五钱，干人粪（须路边行人抛下者），烧存性，为末。每五钱，和匀，五更初以姜片蘸食。
●一方　用夏月取粪缸中蛆，长流水洗净，焙乾，为末。每一两加肉豆蔻三钱，木香一钱，细茶五钱，为末。每三钱，烧酒调服。
●一方　治翻胃。吐白沫者可治；吐黄沫者不可洽。用辰砂一两，大黄二两，为末，用狗胆浸二日，干，再研末，面糊为丸，如梧桐子大。每服三十丸，空心盐汤送下。

咳逆  ***************************
咳逆气冲上作声，声声不断火相刑。诸逆上冲皆属火，化痰降气自安宁。
治久患咳逆，连逆四五十声者。用生姜汁半合，蜜一匙，煎熟温服。
●一方　治咳逆。用柿蒂，烧存性，为末，酒调服。
●一方　用川椒为末，面糊丸，如梧桐子大。每二十丸，温水下。
●一方　治伤寒发热而呃逆者。用黄荆子，不拘多少，炒，水煎服。

吞酸  ***************************
吞酸温热在胃口，故作酸水刺心头。化痰清火平肝气，蔬食能调病自瘳。
治吞酸醋心。用吴茱萸一合，水煎去渣，顿服。纵浓，亦须强饮。
●一方　用吴茱萸、黄连各一两。以黄连细切，同茱萸以井花水浸七日，去连，将茱萸焙乾。每早以米汤送下四十粒。

诸气  ***************************
诸气能令百病生，要知九气不同名。男宜调气兼和血，女要调经气顺行。
治膈气、风气、寒气、忧气、惊气、怒气、山岚瘴气、积聚痞气，心腹刺痛，不能饮食，时止时发，攻则欲死。用香附、郁金、甘草，锉一剂，生姜煎服。
●一方　治一切气不和，走注疼痛。用木香，温水磨浓，热酒调服。
●一方　治惊气入心络，不能言。用密陀僧为末，每五分，好茶调服。
●一方　治一切公私拂情，名利失志，抑郁烦恼，七情所伤，不思饮食，面黄形羸，胸膈诸证。用香附米一斤（长流水浸三日，砂锅炒乾为末），白茯神（去木，为末）四两，搅匀，炼蜜丸如弹子大。清晨细嚼一丸，白滚汤下，陈皮汤下亦可。
●一方　治气滞塞。用苏子煎汤服。
●一方　服萝卜亦可。萝卜子煎汤服皆可。

痞满  ***************************
痞满胸膈不通泰，令人夯闷久不瘥。一消一补慢调和，莫行利药徒伤害。
治胸膈壅滞，去痰开胃，消酒食。用半夏，洗，焙乾为末，姜汁和作饼，纸裹水湿火煨。用饼一块，入盐半钱，水煎温服。
●一方　治诸气痞结满闷。用枳壳、桔梗各二钱，甘草五分，生姜五片煎服。加香附一钱尤效。
●一方　治痞满。用糖房内糖浆，温饮一二碗，效。

胀满  ***************************
胀满起来空似鼓，四肢不肿其中苦。莫将峻利损天和，制肝补脾以为主。
治心腹肿胀。用萝卜子，捣，研，水半升，顿服。少顷得利，或吐或汗，腹中自宽。
●一方　治腹内气胀。用槟榔为末。每服二钱，水煎，食前服。
●一方　治鼓胀。用赤尾鲤鱼重斤许者，破开洗净，入赤小豆填满腹内，以线缝住，白水煮熟食之。食过数鱼，腿上自裂缝出水。忌酱、盐。不忌，复发。
●一方　治肚腹鼓胀，遍身浮肿。用商陆根、萝卜、小麦、生姜同捣，绞汁一盏服之。以吐泻为度。不止，嚼生姜即止。
●一方　治蛊证。用豆、丑头末、木香、甘遂各一钱，为末。用猪腰一对，俱分破，将药入内。纸包，煨熟。空心食一个或二个，大便见脓血见效。
●一方　治气鼓如神。大蛤蟆一个，以砂仁吹入其口使吞入腹，以满为度。用泥罐封固，炭火煅至透红，烟尽取出，候冷去泥，研末，为一服。或酒或陈皮汤下。候撒屁多，乃见其效。

水肿  ***************************
水肿是湿本是脾，通身浮肿总为虚。利水和脾兼顺气，峻攻泻水病难医。
治水肿、蛊胀。用猪肚一个，蛤蟆四五个，胡椒一岁一粒，同入肚内，水煮烂，去椒、蟆，食肚，饮汁。忌盐百日。
●一方　用粟米、绿豆各一抄，猪肚一叶，切碎。三味煮作粥食之。至重者，不过五次，其肿自消。切忌气恼、生冷之物。
●一方　治气胀、鼓胀、水胀。用羯鸡屎一升，瓦上炒焦，地上出火毒，研细，以百沸汤三升淋汁滤过。每服一大盏，用木香、槟榔末各一钱，日三服，以平为期。
●一方　治肿胀。用红芽大戟一升，红枣三升，水煮一日夜，去大戟用枣，晒乾食之。
●一方　用白商陆根，捣汁一合，生姜汁一点，黄酒一盏，空心和服。二日服一次。元气厚服五次，薄者三次止。忌盐、酱。凡人五十以内者可服，五十以外者不必服。
●一方　治因气吃水，浑身肿胀。用蛾壳七个，桑柴火烧灰，加枯矾一钱，核桃仁二个（烧存性），共为末，滚绿豆汤送下，被盖出汗。忌腥冷。吃白饭。
●一方　治水病肚胀，四肢肿。用王瓜一个，破二片，不去子，醋煮一半，水煮一半，俱烂，空心顿服。须臾水下。

积聚  ***************************
积有五种聚有六，五脏六腑各所属。左血右气中食痰，慢慢消溶毋欲速。
治初觉有积。用萝卜（切如面条）半盏，熟油半盏，二味同炒黄色，入水二盏，煎至一盏，连萝卜空心温服。通后以米汤调养。
●一方　治积块。用大黄为末，好酽醋慢火熬膏子为丸，如梧桐子大。每五七十丸，量虚实大小，休吃晚饭，用好墨磨浓，好酒送下。次日见脓。
●一方　治酒积，面黄黑色，腹胀不消。用甘遂末一钱，槽头猪肉一两，细切如泥，将遂末和匀，作一块。纸裹，煨令香，取出细嚼，酒下。临卧取下酒布袋为妙。
●一方　治鳖瘕伏在心下，手揣见头足，时时转动。用白雌鸡一只，不要喂食一宿。天明以猪脂煎饭喂之，出其屎，无问多少，放于铜器中，以溺和。火上熬干，为末，白汤调服方寸匕。日四五服，须消尽乃止。常喂鸡取屎。好了杀鸡单食之。
●一方　治食瘕，酒癖，血瘕气块，时发刺痛及积滞不消，心腹坚胀，痰逆呕哕。用三稜、莪术各四两，芫花二两。三味同入磁罐内，用米醋五升浸，封罐口，以灰煨令乾。却取出稜、莪，将芫花以余醋炒令焦乾，同为末，醋糊丸，如绿豆大。每服十五丸，姜汤、桑白皮汤下。
●一方　化五积，破六聚，除症瘕，消痃癖及一切积块。不分左右、上中下，不论远近及男女小儿。用南香附米一斤，分四份。一份醋浸，一份童便浸，一份红花煎汁浸，一份栀子煎汁浸，各浸三日。共合一处，晒乾，炒热，入乾漆（为末）四两，同香附炒烟尽，吹去漆灰，秤香附一斤足，加当归（酒浸，炒乾）六两，山楂四两（连核，焙乾用），萝卜子（炒，捣头末）二两，海粉（洗，日乾）二两，共为末，醋糊为丸，如绿豆大。每百丸，食远，茶下。如脾胃虚，白术汤下。

五疸  ***************************
五疸总是湿与热，遍身发黄小便血。　清热利水湿自除，但将此治无他说。
治黄肿。用皂矾半斤（炒过），雄黄一钱，为末。先以三指撮一剂，次以四指撮一剂，又以五指撮一剂，入面，加盐、花椒末、芝麻三次，烙干饼食之。从腿肚中去黄水，大效。
●一方　治黄病。用黑矾（火煅）、人参一钱，鸡内金一钱，共为末，枣肉丸如梧桐子大。每二十丸，黄酒下。
●一方　治黄病腹中积块。用黑矾四两（火煅），三稜、莪术各一两半，丁香、木香各二钱，共为末，酒糊为丸，茶酒任下。
●一方　治黄胖。用香附子一斤，黑矾半斤，罐内煅为末，醋糊为丸如梧桐子大，晒乾，炒黑。每五七十丸，茶下。
●一方　治黄病好吃壁泥。用好泥一斤，砂糖四两，和泥炒乾，为细末，黄连膏为丸，如梧桐子大。每五六十丸，空心糖汤下。
●一方　治酒疸。食鳖，不拘多寡，烹熟如常，食至数个愈。
●一方　治面黄。用甜瓜蒂为末，口内噙水，吹两鼻，流黄水，一二日见效。
●一方　治黄疸。用丝瓜（连子），烧灰为末。因面得病面汤下，因酒得病酒调服。数服可愈。

补益  ***************************
补益诸虚莫尽详，血虚补血正相当。气虚补气无差谬，气血俱虚并补良。
治气虚用人参、白术、白茯苓、甘草，姜、枣煎服。血虚用川芎、当归、白芍、熟地黄，水煎服。气血两虚用以上二方合作剂服之。
●一方　治诸虚百损，五劳七伤。用人乳二盏，好酒半盏，入银镟或锡器内，顿服。每日五更一服。
●一方　治诸虚劳瘵。取室女经血（或首经最佳），以绵帛收之，阴乾，入乳香末少许，乳汁和丸如樱桃大。每噙一粒，取女人气一口，乳汁送下。
●一方　治诸虚。括曰：神仙发秘机，济世功无比，只此小灵丹，妙夺阴阳理。半斤阴炼石，配入首男乳，日夜配天中，却从夏至始。日月入红铅，直至中秋止。色如桃花鲜，嚊鼻香甘美。日服一分半，送以华池水。服之至七日，体热何足畏。时进蟠桃酒，藉以湿灵气。渐至一年馀，顿觉超凡类。肌体润且泽，延年立人世。
制阴炼秋石法：收童男女便各数石，合一处，注磁器内。每便二斗，皂角水少许，搅数千转。澄久，仄去浮清，又入水搅澄如前。凡八九次。待其浊无咸味，色白，方取纸上渗干。每半斤，入好人乳，晒至一斤。红铅不拘多少，每日五更时服。
●一方　治衰瘦几死者。取室女二十上下、气血雄壮无病者月经一盏，二三次。取和男童之母乳半盏和之，于净室中服之。后热作渴，不可饮茶、汤、酒，取少壮妇人有乳者，饮其乳。经旬至一月后，方可食烟火食。忌气与神动心疲，如发，再不能治矣！其乳母须以烂猪蹄食之。

痼冷（即阴证）  ***************************
痼冷寒甚即阴证，手足厥冷心腹痛。外肾缩入死须臾，急将温热药来用。
治阴证手足厥冷，心腹卒痛。用好酒一壶，极滚，将鸡刺血入壶中，极热饮之，被盖出汗。男用雄、女用雌鸡。随量饮。
●一方　用枯矾末，众口唾调于患者手心，合掌。擦片时，曲膝间夹之，汗出为度。
●一方　用鱼鳔一根，烧存性，胡椒四十九粒，为末。黄酒度下。
●一方　用旧胡绵、头发二味，烧存性，各五分，香油调稀，一服立应。
●一方　用硫黄四分，胡椒六分，为末。每三分，烧酒调服。
●一方　用芥菜子，炒为末，酽醋调为饼，放脐上，用绢帛紧缚。
●一方　用铅丹一钱，白矾八分，胡椒二分为末。用醋调搭玉茎头上，女人放玉门上，男左女右使药。
●一方　用生葱一束，以绳扎如杯大，切去根叶，留二寸。以火熁一面令热，著脐下，外以熨斗熨之，令热透中，更作三四饼，坏则易之。俟病人手温有汗为愈。
●一方　烧热火砖，喷以醋，纸包，入被中熏之。或烧热瓦喷醋纸包，熨胸背四肢皆妙。
●一方　用黑豆，不拘多少，锅内炒熟，乘热以好酒淬之，就以碗盖，勿令泄气，候温饮酒。
●一方　用马蜂窝为末，葱白一根，捣为膏，贴在手心，阴汗出，效。

劳瘵  ***************************
劳瘵阴虚相火动，午后发热痰咳重。滋阴降火补脾虚，治标固本无不中。
治阴虚火动，蒸热如燎，诸药投之不能退热。用无病壮盛童子小便色白者，乘热服之，不数服而热退矣。痰嗽盛，加竹沥、姜汁少许同服。
●一方　治阴虚火盛，五心烦热。用人中白一两，黄柏（盐洒炒）、青黛、生甘草各五钱，为末。每二钱，童便调服。
●一方　治劳嗽，发热，吐痰。用锺乳粉一钱，绿豆粉一钱半，生姜三片，连须葱白三根，俱捣。用牙猪肺管一条，不见水，将药入管内，两头线扎住。用水三碗，炒锅内煮熟，细嚼嚥下。其汤亦饮之。
●一方　治虚劳痰嗽。用白糖、蜜、萝卜汁、姜汁、藕汁、雪梨汁、人乳汁各半斤，柿霜二两，共合一处，用金银器重汤煎熬成膏，磁器亦可。日服二次。
●一方　治虚劳咳嗽吐血，或伤力吐痰不出，咳则连声不绝。用天花粉一两，楝参五钱，为末。每服二三钱，麦门冬汤调服。
治劳瘵虚怯，痰嗽汗热。用紫河车一具（男用男胎，女用女胎，取首胎者佳），用长流水洗令净，入砂锅内慢火蒸熟。花椒末、盐花少许食之。此真元气也，大有殊效，不能尽述。
●一方　治凡得传尸、劳瘵，气血未尽虚损，元气未脱者。用川椒二斤，去目併合口者，炒出汗，取净椒，研取红皮末，白膜去之。每服二钱，空心米汤调下。须痹闷少顷。如不能禁，即以酒糊为丸，如梧桐子大，每空心，酒下或米汤下二三十丸，渐加至八九十丸。一妇人用椒二分，苦楝根皮一分丸服，尸虫从大便中出。
●一方　治劳虫。用癸亥日，灸两腰眼低陷中之穴，每穴灸艾七炷，若九炷、十一炷尤好。先隔日前，点穴方睡，至半夜子时，一交癸亥日期便灸，其虫从大便中出，即用火烧之，弃于江河中。如有黑嘴者，则其在内已伤人肾脏矣。此不可治虫，宜谨避。瘵有数虫：如蜈蚣，如小蛇，如蛤蟆，如马尾，如乱丝，如烂面，如苍蝇，如壁油虫，上紫下白，形锐足细而有口，或如白蚁，孔窍中皆出，此皆劳瘵根毒。若传三人，则如人形，如鬼状。


卷二  ——————————————————————————————————————————————————————————————————————————————————————————

失血  ***************************
失血大抵俱是热，阳盛阴虚妄行血。补阴清火抑其阳，引血归经血自歇。
治吐血、咯血、一切失血，或痰嗽喘热心慌。用生地黄（捣取汁）、童便各半盏，入姜汁少许，重汤煮，温服之。
●一方　治吐血、衄血不止，心慌喘急，上壅或发热。用生地黄（捣汁）半斤，生大黄末一方寸匕，煎地黄汁一滚，入大黄调匀。空心温服一小盏。日三服，血即止。如发热，加童便。
●一方　治吐血不止。用大黄酒拌，九蒸九晒，为末，水丸。每四五十丸，白滚水下。
●一方　用侧柏叶，捣烂，入童便二分，酒一分温服。
●一方　用玄参三钱，童男童女溺各半盏，同煎七分，露一宿，塞住鼻孔，温服。
●一方　治一切吐血及伤酒，食饱低头掬损吐血至多，并血妄行，口鼻俱出，但声未失者，无有不效。用百草霜，为末。每二三钱，糯米煎汤下。一方加白芷亦好，鼻衄用少许搐鼻，皮破并疮出血掺上即止。
●一方　治吐血、衄血或小便赤、大便难，併发烦热、恶寒、心胃痛。用山栀仁（炒黑）三钱，生姜一片，水煎温服。
●一方　治呕血，吐痰，心烦，骨蒸热者。用人中黄，为末。每三钱，用茜根汁、竹沥、姜汁调服。
●一方　治血线迸流，日夜不止，将危。用棕毛烧灰，敷之立愈。内用养血气补之。
●一方　治鼻衄不止。用萝卜自然汁和无灰黄酒饮之则止。盖血随气运转，气有逆顺，所以妄行。萝卜最下气而消导之，一服即效。复患，取人中白置新瓦上，火逼干，以温汤调服，即时血止。人中白者，即旋桶积硷垢是也。盖秋石之类，特不多用火力耳。
●一方　用小儿胎发烧灰吹之。
●一方　用乌驴屎烧灰，入发灰少许吹之。
●一方　用龙骨末吹入。兼治九窍出血，皆效。
●一方　用绿豆粉、细茶各五钱，为末，冷水调服。
●一方　治鼻衄久不止，素有热而暴作者，诸药不效。用大纸一张，作八折或十折，于水内湿，置顶中，以熨斗熨至一重或二重纸干，立止。
●一方　治鼻血长流，百方不效。用金陵草、片芩等分，水煎服，立止。
●一方　治鼻衄神法。勿令患人知，以井花水忽然猛噀其面即止。
●一方　如左鼻出血者，以色线扎右手中指根，右孔出血者，扎左手中指根。两孔俱出者，扎二指根。

出汗  ***************************
自汗阳虚白昼出，盗汗阴虚睡觉没。自汗补阳盗补阴，汗出油珠发润卒。
治自汗、盗汗。用五倍子为末，津液调，涂脐内，以绢帛缚定，一宿即止。又方，用何首乌末亦可。
●一方　治遍身汗出不止。用新桑叶（乘露採摘）控干，研为末。每服二钱，空心米汤调服。
●一方　治别处无汗，独心孔一片有汗，思虑多则汗出亦多。病在心，宜养心血。以艾叶煎汤，调茯苓末一钱服之。
●一方　治盗汗。用牙猪心一个，水二碗，入砂锅内煮烂熟为度，去猪心不用。另用当归、人参各二钱半，入煮心汁内，熬至上半瓯，去渣，不拘时服。猪心食否不拘。
●一方　治阴囊汗出。用密陀僧，研细，加蛤粉，扑患处。
●一方　治脚汗。用白矾一两，水煎洗脚。

眩晕  ***************************
眩晕多属痰与火，六淫七情皆能作。眼暗身转及耳聋，要分虚实方下药。
治眩晕不可当，皆痰上所致　用大黄酒拌，九蒸九晒，水丸如梧桐子大。每五七十丸，白水下。
●一方　用枯矾为末，姜汤调服。
●一方　治七情感动，气郁生诞，随气上冲，头目眩晕，心嘈忪悸，眉稜骨痛。用大半夏，汤泡七次，切片。每四钱，生姜十片煎，入沉香磨水一呷，温服。

癫狂  ***************************
癫为喜笑或不常，安神养血是奇方。狂为痰火因太盛，平肝清火化痰良。
治癫狂不识人。用伏龙肝末，水调方寸匕，日三服，效。
●一方　用人粪烧灰，每一钱，酒调服。
●一方　治风邪。用蛤蟆烧灰，朱砂末等分。每一钱，水调服。
●一方　治风疾癫狂，风痫，妇人心风，血邪。用甘遂一钱（坚实不蛀者）为末，用猪心取管血三条和遂末。将心劈作四边，遂末入在内，令线缚定，外用皮纸裹，慢火煨熟，不可焦。取末研细，入辰砂末一钱，和匀，分作四丸。每一丸，将煨猪心煎汤化下。大便下恶物效。
●一方　治发狂，跳叫如著了鬼祟一般者。用蚕退纸（即蚕蛾抛子在上者），烧灰存性，温酒调服。
●一方　治久心风痫，气血虚弱。用紫河车，焙为末，炼蜜为丸，酒送下。

五痫  ***************************
痫有五等类五畜，以应五脏各斯属。卒仆搐搦吐痰涎，祛痰顺气平肝木。
治风痫，久服其涎自小便出。用白矾、细茶各一两，为末，炼蜜丸如梧桐子大，每三十丸，茶下。
●一方　治诸痫。用辰砂为末，猪心血和匀，以蒸饼裹剂，蒸熟取出，丸如梧桐子大。每十丸，临卧，人参汤下。
●一方　治猪羊痫风，倾仆不省。用紫河车一具（男用男胎，女用女胎），薄酒洗净，入砂锅，水煮烂，入盐少许食之，好酒送下。
●一方　治风痫年久。病癫狂，羊声，倒地不省人事，或狂走持刃，宜摧服伏邪。蛇含石，火煅九次，醋淬至酥，研令极细，取狗胆汁，丸如龙眼大。发时用一粒，人参煎汤磨下。每日一服。男子用雄、女人用雌狗胆。

健忘  ***************************
健忘思虑损心脾，尽力思量竟不知。有始有终忘记事，补脾养血是良医。
治健忘。用白茯神（去皮木）、远志（用甘草水泡，去骨取肉）、石菖蒲三味等分，水煎服，一日四五次，久久服之，能日诵千言，名聪明汤也。
●一方　久服聪明益智。用龙骨、远志（制）等分为末。食后酒调方寸匕，日三服。

邪祟  ***************************
邪祟难乾壮实人，神虚气弱致相侵。只扶正气虚邪退，莫费工夫祷鬼神。
治妖魅猫鬼，病人不肯言鬼。用鹿角屑捣末，以水调服方寸匕，即言实也。
●一方　治百邪鬼魅。用头垢作丸一小豆大，水吞服。
●一方　治中鬼气死，口鼻出血。用雄黄末一钱，煎桃叶汤调下。
●一方　治远行所在有邪魅。但至宿所，望空书九龙符，则压诸邪魅，精怪不敢动。
●一方　治百邪法。常以鸡鸣时，心念四海神明三七遍，可避诸邪恶鬼，令人不病瘟疫。如入病人室，心念三遍尤好。咒曰：东海神阿明，南海神祝融，西海神巨乘，北海神禹强。
●一方　出行不及择选良辰，须定心齐足正身，作用先四纵，后五横。以右手大拇指画之，咒曰：吾今出行用兵，禹王卫道，蚩龙避兵，□□□□起，虎狼不得行。周游天下，还归故乡，挡吾者死，避吾者昌。吾奉九天玄女，急急如律令，敕。

不寐（附惊悸）  ***************************
不寐原来睡不宁，胆虚痰气沃心经。治当温胆生心血，一枕黄梁梦不惊。
治胆虚睡卧不安，心多惊悸。用酸枣仁一两，炒香为末。每二钱，不拘时，竹叶汤调下。
●一方　治夜不得寐。用酸枣仁半两，炒，研末，酒三合，取浸汁。先以粳米三合煮作粥，临熟，下酸枣汁，更煮三五沸，空心食之。
●一方　用远志肉、酸枣仁（炒）、石莲肉等分，水煎服。
●一方　治被惊骇，心神不安，心跳不宁。用猪心，劈开，入朱砂末于内，纸包火煨熟食之。

头痛  ***************************
头痛须详十二经，各经用药要分明。头脑尽痛手足冷，此为真痛命当倾。
治一切头痛。用麦麸炒熟，入好醋拌匀再炒，乘热缝袋盛之，贴痛处，外以手帕包裹，被盖，出汗立止。
●一方　用生萝卜汁一蚬壳，仰卧，注鼻中，左痛注左，右痛注右。
●一方　治因气恼冲动头痛。用香附二钱，川芎一钱，细茶一钱，水煎服。
●一方　治年少强壮人，气实有痰，或头晕而重痛。用大黄，酒拌炒，如此三次，为细末，清茶调服。
●一方　治偏头痛，耳中或左或右如抽筋痛者，半边头疼是也。用黄蜡一二两，放铁勺内熔化，将白纸蜡面上拖过如蜡纸样，每纸要阔二寸，长五寸。将真蕲艾揉软，摊蜡上，以箸卷为筒，插耳孔内，一头用火燃之，令烟气入耳内，热气入脑内，其痛即止，再不发矣。右边疼插耳左边，左边疼插耳右边，熏不过二次而已。
●一方　治头疼，不论偏正。用南星、川芎等分，为细末，用连须葱捣成饼，贴太阳穴，手帕勒之。

鬚发  ***************************
须属肾兮发属心，肝经眉属是其真。肾水伤时须必白，发皤还是损心神。
●乌须　用五倍子曲五线，铜末二钱，白矾一钱半，食盐一钱半，没食子二个（面炒黄色，一钱半），为末，茶卤调，重汤煮见黑色。摊须匀，自黑。
●一方　用杏仁，不拘多少，米醋浸七日，晒乾，砂锅内慢火炒，不可出烟令焦，研末，加潮脑少许，用脂皮裹，纸蘸药捻鬚即黑。
●一方　乌鬚发。用烧包好盐五分（炒黑色），黄丹一两，官粉五钱。三味共为细末，用热硷水调，和匀，掠扫鬚发上，待一炷香尽，用水浇之。
●一方　用柏油四两，入瓶内，将向南核桃树根截去下半截，上半截入瓶内，封口，以土埋之。自冬至日埋至一百日取出，染须。
●一方　用小蛤蟆屯一官斗，入好京墨半斤，打碎，同入坛内，埋放人常走地内一年整，取出，研细末，用手指蘸捻鬚上即黑。
●一方　用风化石灰（洁白未化者）一钱，黑铅（炒成灰）七分。二味合和，用盐水和如膏涂，水频洗。
●一方　拔去白鬚，即以银簪点母丁香末和姜汁在根孔内，则再生黑鬚来。
●一方　黑髭鬚。用自己乱发洗净。每一两，入椒五十粒，泥封固。入炉，大火煅如黑糟，研细，酒服一钱匕。
●一方　乌须。用石灰入水搅，澄去渣，将清水澄滤去水，将纸一张盖上，将乾柴炭放纸上，石灰即干，用六钱，官粉二钱，绿豆粉二钱（入水润湿）。三味合一处，水调匀，涂须上，纸包裹。次日取出，用香油捻鬚上，须臾水洗去，又少用香油捻之，可乌一月。
●一方　用桑椹取汁，入磁瓶，以水养之，候青核桃肥润，取汁。好金墨一顶，调匀作锭，抹之，可经半年。
●一方　用甘州地骨皮二斤，白心苍术二斤，捣烂，粗罗过。用桑椹二十斤取汁，拌二药湿了。在日色晒七七四十九日。用磁盆晒。晒完，炼蜜为丸，如杏大。每日服一丸，煎盐汤清晨服，可使鬚发白重黑，牙重生，且延寿。

耳病  ***************************
耳聋男右因色欲，女人左聋缘忿怒。左右俱聋厚味伤，补虚顺气痰除去。
治耳聋。用葱叶一根，入蚯蚓一条，头向上，入麝少许，盐一捻，须臾化水，滴一二珠入耳孔内，立通。
●一方　治耳聋因肾虚所致，十年者一服而愈。用全蝎（至小者）四十九枚，生姜（如蝎大）四十九片。二件铜器内炒至生姜干为度，作一服。初夜，温酒下，至二更，尽量饮，醉不妨。次日，耳如竺簧即效。
●一方　以酒煎前药，送下六味地黄丸一百，治耳鸣效。
●一方　治耳聋。用九节菖蒲为末，入蓖麻子为膏，如鼠粪大，绵裹塞耳中。
●一方　用麝香一分，斑蝥一双，为细末，蜜丸绿豆大，以丝绵包裹塞耳，如热取出即通。
●一方　治气道壅塞，两耳聋瞶。用甘遂半寸，绵裹，塞两耳中，即将甘草口噙下自通。
●一方　用老葱白一寸，塞两耳，频易即通。
●一方　治耳内有脓，痛不可忍。用抱鸡卵壳，炒黄，为末，香油调，灌耳内，即时疼止。
●一方　治耳脓疼痛，或出水。用枯矾末吹之。
●一方　治耵耳，俗云「耳底」，脓出。用五倍子，烧存性，为末吹耳。
●一方　治诸虫入耳。用香油滴入耳中，其虫自出或死于耳内。或用驴、牛乳或鸡冠血滴入皆好。不若用生姜擦猫鼻，其尿自出，滴耳内，虫即出。
●一方　治冻耳。用橄榄，烧灰存性，清油调敷。雀脑亦可。如耳烂，用贝母末乾掺。

鼻病  ***************************
鼻窒不闻臭与香，素常痰火肺间藏。每遇风寒必便塞，清金降火最为良。
治鼻塞不通。用菖蒲、皂角等分为末。每一钱，绵裹塞鼻内，仰卧少顷效。
●一方　治老人鼻流清涕不干。用独蒜四五个捣如泥，贴脚底心下，用纸贴之，其清涕再不发。
●一方　治久患鼻疮，脓极臭者。用百草霜研细。每服三钱，冷水调服。
●一方　治瓮鼻塞肉，乃肺气盛。用枯矾末绵裹塞鼻中，数日自清。
●一方　治瓮鼻。用雄黄、甜瓜蒂为末吹之。外用雄黄磨圆，入鼻内塞之。外用椿姑姑为末，每服二钱，临卧，黄酒调服。
●一方　治鼻中肉赘。用藕节有毛处一节，烧灰存性，为末，吹患处。
●一方　治鼻红如神。用硫黄化开，入好烧酒内淬三次，为末，用茄汁调敷三次，效。
●一方　治鼻塞不通，或流清涕。用牙皂末，每一匙，临卧黄酒调服。忌风。出微汗。

口舌  ***************************
口舌生疮心脏热，凉剂徐投火自灭。口舌肝热移于胆，此因谋虑而不决。
治口疮并疳及喉痛。用甘草、白矾为末，掺口内。
●一方　用白矾一钱，蜜调，涂疮上。
●一方　用西瓜浆水，徐徐饮之。无瓜时，以瓜皮烧灰敷之。
●一方　用黄连煮汁，呷之即已。
●一方　治白口疮急恶，状似木耳。用五倍子、青黛等分为末，好酒调，搽疮上。咽疮，吹入喉中，有津吐出。
●一方　治口臭。用白矾、麝香为末，擦牙上。
●一方　治口气。用香白芷七钱，甘草五寸为末。每一钱，食后井花水调下。
●一方　治舌肿大塞口，不通饮食。用蒲黄末，频掺舌上，内以黄连煎汤服，以泻心火。
●一方　治被人咬去舌尖。用盐一大把，入口淹舌头一夜，即长如旧。
●一方　治口疮。用热水半碗，入白矾一撮，待温，漱口数回而已。

牙齿  ***************************
牙痛湿热有胃火，有风有虫痛非可。清火除湿更诛虫，或搽或服皆安妥。
治一切牙疼。用硷炒为末。每少许，擦牙立止。
●一方　用白蒺藜，不拘多少，噙漱吐出。一方用烧酒煎漱亦可。
●一方　用蛇床子煎水漱。
●一方　用小麦炒焦，烧酒淬，入口噙漱吐出。
●一方　治虫牙痛。用雄黄一钱（末），井花水调漱，痛处觉热，吐出再漱，如此五七口，疼即止。
●一方　治风牙痛。用牙皂一个，砍两截，酽醋煎温漱。
●一方　治牙肿痛或动摇，用核桃去肉。入白矾和盐于内，火煅为末，擦牙。
●一方　治牙齿痛不可忍。巴豆一个（微烧，研匀），三粒胡椒（帛包），牙咬流水，登时痛止肿消。
●一方　治牙龈肿烂，出臭水。用芥菜秆，烧灰存性，为末敷之。
●一方　治牙龈宣露。每旦捻炒盐擦齿，后用热水含漱齿百遍。五日齿即坚牢，密且白。
●一方　白牙补肾治牙宣。用荔枝五枚，每枚开一小个孔，入盐填满，用湿纸封固数层，火内煅过，去纸研末，再入花椒三分之一，搅匀擦牙。
●一方　固齿白牙。用青盐二两，白盐四两，川椒四两煎汁拌二盐，炒乾为末，磁器内收，早晚擦牙，永无齿疾。就以漱出水洗眼，永无目疾。
●一方　用槐条叶，不拘多少，熬汁，入盐熬干，收贮擦牙。
●取牙　用龙肝，乃墓中陈石灰也。雁胆一个。收龙肝纳胆内，阴乾为末。用时宜些少点牙根上，即落。切忌坠入口中。取之即落。
●种牙　未取牙，先用雄鼠骨入小瓶中，封口，入汤锅煮烂，连骨捣为泥。将取下牙用水洗净，以此微物微蘸牙根，纳原肉中，上下咬定，待痛不可忍即开。如取牙多，记其次第，不可错乱。
●一方　用良姜、细辛、红豆、雄黄各等分为末，男左女右，吹入鼻即愈。

眼目  ***************************
眼眦属心白属肺，上下眼名皆属脾。瞳仁属肾黑肝木，五脏精华眼见之。
治一切暴发赤眼，怕日羞明，隐涩热泪，肿痛不可忍者。如左眼病，用手指按鼻右孔，令左鼻吸气上升。覆按左鼻孔，令右鼻吸气上升。覆按左鼻孔，令右鼻孔出气。如此四十九次止。后轻轻呵气三口。不可令耳闻心想。
●又法　用眼闭住，将眼珠轮转，久久自愈。
●一方　治一切新旧眼病肿痛。用盐汤频频热洗立效。
●一方　治眼昏暗或流冷泪。用夜间不语唾沫洗眼，每醒即洗，久则自明。
●一方　治眼暴赤肿痛不可忍。甘草四钱，黑矾一钱，为末。井花水调涂眼上胞，以水润之，切不可入眼内，效。
●一方　用芒硝五钱，雄黄三钱，为细末，吹入鼻内。两鼻流水，双目出泪。
●一方　用生姜一块，取窍，入黄连、白矾少许，纸包水湿火煨，捣烂取汁点之。
●一方　治火眼。用王瓜，切开一头，剜出子，以皮硝装满缚之，悬檐下。待其硝透者取点眼角。喉痛取少许吹之。口疮掺上。
●一方　治风泪红眼。用黄连、人乳磨碗底上。用艾、花椒末作捻，熏干扫下，银簪点眼。
●一方　治暴发烂眩风眼。用皂矾，不拘多寡，瓦器盛。三伏内晒之至白色，须晒十馀日方好。再入黄连末十分之一。每用少许，水和，隔纸洗眼。
●一方　治胬肉侵睛。用焰硝一钱（炒），枯矾二分，硇砂三釐，为末，点胬肉上。
●一方　取翳障。用青木香、青橄榄，二味磨水，入炒盐少许，点翳上。
●一方　治翳膜。用灯草蘸盐末，点翳上即落。
●一方　治眼中云翳。用血竭一分，入油核桃半个，研烂，入人乳汁半酒盏，用新绢三四层滤汁，又滤清汁点之。
●一方　治翳障。用白丁香（雄尖者）、凤凰退等分，研罗极细末，点翳上。
●一方　治眼中流泪。迎风冷泪听根原，腊月寻桑不等閒。觅取梢头不落叶，煎汤频洗自然安。
●一方　治拳毛倒睫。用木鳖子一个，去壳，为末，绵裹塞鼻中。左眼塞右，右眼塞左，一夜，其睫自分上下。
●一方　治鸡盲、雀盲眼。用鲜地黄炒猪肝食之。
●一方　用好羊肝一副，煮食三五次愈。
●一方　治青盲眼，十年内者俱可治。用番白狗乳，将临胎时须人守定，候生，不许令小狗吃乳，即将揉下，每日点眼，数次复明。
●一方　治男女眼目昏花，视物不明。用甘菊花一斤，川椒（去目）六两，为末，鲜地黄汁为丸，如梧桐子大。每五十丸，临卧茶下。
●一方　用甘枸杞子，去梗，盐水泡一宿，控干，入蜜拌。蒸一炷香尽，磁器收贮。日三次嚼吃。每二钱，白水送下。

咽喉  ***************************
喉痹一名为乳蛾，多因酒色七情过。痰火上壅为肿痛，祛风清火得平和。
治喉痹及喉中热痛。用好消梨杵汁，频频饮之。
●一方　用青艾叶杵汁，灌入喉中。
●一方　用枯矾、雄黄、白矾，等分为末，吹喉。
●一方　治咽喉肿痛。用桔梗一两，甘草三钱，水煎，频服。
●一方　治咽喉肿痛，喉痹乳蛾。用胆矾五分为末，淡醋半盏调服，即吐痰而愈。
●一方　治喉痹乳蛾，肿痛生疮，溃烂，水浆不入，死在须臾。用巴豆肉、辽细辛等分研末，用纸卷药在中，两头捻紧，从中剪断，塞入两鼻中，一时头项冰凉，咽喉即开。
●一方　用蚕蛾焙为末，捲入绵纸内，搓作大绳，入香油内浸，烧著，吹入口内，不三四口即愈。
●一方　用蚕茧子三个，烧存性，蛇退皮一寻长（分四份，只用一份，烧存性），枯矾、硼砂各一钱，朱砂五分，为末，少许，吹喉中。
●一方　治声哑，言语不出。用蜜调水，饮一碗遂愈。一人声哑，用木香少许，频嚼而瘥。
●一方　治失音。用槐，新瓦上炒熟，怀之，随处细嚼一二粒，久久自愈。

结核  ***************************
结核皆因痰火注，郁结聚硬在其处，不红不痛不作脓，化痰清火平如故。
治颈项结核肿痛，并瘰疬马刀疮，不问已溃未溃，日久成漏者。用夏桔草，水煎频服。
●一方　治痰核。用米糖三两，水一锺，勺内化开，用靛花三钱，搅匀，摊厚纸上贴之。
●一方　治满颈生小瘊子。用地肤子、白矾等分，煎汤，洗数次即去。
●一方　用天南星为末，醋调，搽瘊子上，数次即落。
●一方　治痰核疙瘩。用黄花苗、商陆根、生南星等分，捣烂，涂患处立消。

心痛  ***************************
心痛即是胃脘疼，清热解郁药灵通。更有虫食气心痛，临时审候要分明。
治心痛（即胃脘痛）。以盐置刀头烧红，淬入水中，乘热饮之，吐痰而愈。此法治绞肠痧大痛几死者立效。
●一方　治心胃痛不可忍者，用山栀子十五个（去皮，姜汁浸，炒），川芎一钱，香附（童便浸，炒）一钱，水煎热服。痛止，不可就食。
●一方　治心疼。用透明黑矾七粒，研末，好热黄酒送下。
●一方　用白矾末一钱，烧酒调服。
●一方　用白菜子一合，炒为末，热黄酒送下。
●一方　治心疼，肚腹疼。用五灵脂末，每五分，黄酒调下。
●一方　治心疼。用旧烂裹脚布（有脚汗者）一片，烧存性，黄酒调下。
●一方　治心痛如锥剜，要人两手重按其上，百药不效。用乳香、没药、真麝各一分，为末，滚烧酒调服。
●一方　治心疼时发不定，吐清水，不食。用雄黄研细，好醋慢火熬成膏，捣饼丸如梧桐子大。每七丸，姜汤下。
●一方　治虫咬心疼。用香油、盐，热服一盏，即效。
●一方　治心腹痛，青筋，去血，心嘈杂及妇人经行作痛。用五灵脂一两，玄胡索、栀子（炒）各五钱，为末。每服二钱，热黄酒调下。加盐一捻，尤妙。
●一方　治妇人心胃虫痛。用糖霜一两，黄酒调下。
●一方　治心痛。七个杏仁八个枣，九个乌梅一处捣，黄酒送下五七丸，心里不疼直到老。杏仁去皮、尖。
●一方　用火硝七钱，雄黄三钱，治不拘心疼、腰疼，骡马骨眼，为末，俱点大眼角。
●一方　用石菖蒲、槟榔、砂仁、香附、茯苓各二钱，姜三片，水二锺，煎温服。

腹痛  ***************************
腹痛有热亦有寒，死血食积并湿痰。时痛时止应是热，绵绵不止作寒看。
治一切心腹疼痛不可忍者。用葱头七寸，艾叶一撮，黑砂糖二匙，入大碗内，用小碗盖住，将极滚水四围溜下，须臾取出，去渣温服。
●一方　治心腹作痛。用白矾末一钱，好醋一盏，温服。
●一方　治心腹冷痛。用白矾、胡椒各一钱。每服五分，黄酒调服。
●一方　治心腹刺痛及小腹气痛，服诸药不效者。用蒲黄（微炒）、五灵脂各等分，醋熬成膏。每一二匙，食前，滚汤调服。
●一方　治肚腹胀痛。用枳实，炒黄为末。每二钱，米饮调下。
●一方　治四时腹痛。用白芍药、甘草（炙）等分，生姜五片，煎服。寒痛加乾姜；热痛加黄连；因气加香附。
●一方　治一切心腹胸胁腰背疼痛。用花椒为细末，醋和为饼，贴痛处。上用艾叶捣烂铺上。发火烧艾，痛即止。
●一方　治痰火凝滞作痛。用芥菜子为末，水搅匀，澄去清水。用膏贴患处立止。
●一方　治腹痛成阵者。饮凉水一碗即止。若绵绵痛不止者，用滚烧酒加盐一捻服之。

胁痛  ***************************
胁痛木气肝火盛，亦有死血有痰症。平肝开结化痰涎，散血顺气治有应。
治胁肋诸痛。用韭菜，连根捣烂，醋拌炒，绢包，熨痛处。
●一方　用芥菜子，水研敷。服亦可。此方经验甚效。
●一方　用吴茱萸，醋研匀，敷。
●一方　治胁肋痛。用小茴香（炒）一两，枳壳（麸炒）五钱，为末。每服二钱，盐汤调下。
●一方　治胁间痛如有物刺，是气实也。用枳壳（麸炒）一两二钱半，甘草（炙）三钱七分半，研细末。每二钱，煎浓葱白汤调下。不拘时服。

腰痛  ***************************
腰痛岂止属肾虚，三因五种要推之。或温或凉或汗下，更兼补肾是良规。
治腰痛。用鱼鳔，炒成珠，好酒一碗，淬入内，温热通目连渣服。
●一方　肾虚腰痛，用破故纸，酒炒为末。每三钱，空心，酒调服。
●一方　用人脊骨，烧存性为末。每二钱，烧酒调，空心服。
●一方　用杜仲（去粗皮，酒和姜汁炒）一两，酒煎，空心温服。
●一方　用破故纸、小茴香为末，猪腰子一对，劈开掺药，纸裹水湿，火煨令熟，去纸细嚼，好酒送下。
●一方　治锉闪腰疼，甚者不过三服。用当归、肉桂、玄胡索等分为末。每二钱，酒调下。或锉，酒煎服，亦可。
●一方　糯米一二升，炒极热，盛长袋中，缚于痛处。细研八角茴香三钱，以盐酒调服。
●一方　治一切腰痛。用生姜汁四两，同煎成膏，厚纸摊，贴腰眼，效。

疝气  ***************************
疝气七种要推详，寒水筋血气狐㿗。湿热在内因寒裹，阴肿小腹痛如锥。
治小肠偏坠气。用生姜二两半，去皮一半，留一半。一处捣取汁，倾在热酒内，加盐少许，空心服。不过三服愈。
●一方　用五倍子五六个，烧存性，为末。用好酒调服，以醉为度。
●一方　治下元虚冷，寒疝攻痛。用小茴香，盐水炒，为末。每服三钱，空心烧酒调下。
●一方　治偏坠气。用蜈蚣一条，槐子一合，炒焦，淬入生酒，去渣温服。
●一方　治小肠气痛，外肾肿硬。用橘核为末。每服二钱，空心，温酒或盐汤调下。
●一方　治疝气危急。用玄胡索（盐炒）五钱，全蝎（去毒）一钱，为末。每一钱，空心盐酒下。
●一方　治小肠气。用小茴香、白盐同炒，绢包，不住手熨之。
●一方　治疝气肿痛。用楝子，去核取肉。焙乾为末。每二钱，黄酒调下。
●一方　用铁篱寨一个，烧存性，为末。黄酒调服。
●一方　治大人小儿疝气肿硬。用地龙（不去土）为末；蚯蚓粪等分，以鸡子清调敷患处，松松包裹，登时缩上，即洗去，如神。

脚气  ***************************
脚肿名为湿脚气，不肿乾脚气之谓。麻则因风痛是寒，肿乃是湿宜分利。
治腰脚骨骱痛不止。用威灵仙煎酒，空心温服。
●一方　治脚气呕逆吐泻转筋。用宣木瓜四钱，水煎服。
●一方　治筋挛搐，脚膝筋急疝。煮木瓜烂，裹痛处，冷则易，一夜四五度热裹即瘥。入酒同煮。
●一方　治腿转筋。用松节，锉，好酒煎服。一方加乳香少许。
●一方　治寒湿气两腿痛。用艾二两，葱白一把，生姜块共捣，用布包，蘸极热烧酒擦患处，以痛止为度。
●一方　治脚气，止痛。用草乌、大黄为末，以生姜汁调，贴痛处。
●一方　治腰半以下湿热注痛。用黄柏，酒浸，为末。入汤药调服。
●一方　治脚气冲心。用大槟榔一个，为末，童便、姜汁、温酒共半盏，调作一服。

痹痛  ***************************
五痹手足痛不仁，不过风寒湿气侵。发散风寒除湿气，管教疼痛不缠身。
治风寒湿痹，麻木不仁。用川乌头，生研为末，用糯米半碗入药末四钱，同米煮作粥，入姜汁三匙，白蜜三匙，搅匀，空心温啜之。如湿胜，更以薏苡仁末二钱同煮。
●一方　治诸风缓弱及历节风骨节痠痛。用虎胫骨，酒炙黄，槌碎如米。每骨一升，酒三升，浸五日，空心服一次。
●一方　治筋骨疼及伤损疼。用草乌（炮，去皮尖）、苍术（米泔浸制）各三两。为末，酒糊丸。每五十丸，酒下。

消渴  ***************************
消渴要分上中下，上属肝经中胃者，下消属肾共三消，能食不食分治也。
治三消渴如神。用缫丝汤（如无缫丝汤，却以原蚕茧壳、丝绵煎汤，皆可代之），无时饮之。引阴水上潮于口而不渴也。
●一方　用退雄鸡汤澄清饮之。
●一方　治消渴心热。用天花粉水煎，当茶吃。
●一方　治消渴饮水无度，身体瘦弱。用人参、天花粉等分为末，炼蜜丸，如梧桐子大。五十丸，食前，麦门冬汤送下。
●一方　治消渴。用蚕砂，炒乾为末。每服二钱，冷水调下。
●一方　治三消。用黄耆六两（蜜炙），甘草一两（炙），水煎，无时服。

浊证  ***************************
浊证白色属肾虚，赤者心虚有热随。赤要清心白补肾，化痰燥湿要须知。
治白浊淋痛，因房欲不节或精未施泄而将成下疳者。用绿豆，不拘多少，擂，井花水澄清，空心服。洗法：用花椒三钱，葱白七根，煎水，先熏后洗。
●一方　治血浊。用枯矾二两，为末，早米糊为丸，如梧桐子大。每五十丸，空心米汤送下。
●一方　用菟丝子一两，炒黑色，淬酒一大碗，去渣热服。
●一方　治赤白浊，因思虑过度，下阳不固，溺有馀沥，夜卧频频，心神恍惚者。用菟丝子五两，白茯苓一两，石莲子二两，为末，川山药打糊为丸，如梧桐子大。每五十丸，空心，温酒或盐汤送下。脚膝无力，木瓜汤下。

遗精  ***************************
遗精证是心肾虚，补精养肾涩精宜。湿热伤脾精亦泄，理脾除湿再无遗。
治遗精。用槐子四两，黑豆一锺，同炒，后入香白芷五分，胡椒一岁一粒，再微炒，淬入坛酒一壶，去渣温服。如时酒，加砂仁五分。
●一方　用霜后韭菜子，炒为末。每二钱，食前酒调服。
●一方　治失精漏泄久虚。用莲子心一撮，辰砂一分，为末。每服二钱，空心白汤调下。
●一方　治失精，暂睡即泄。用白龙骨一两，韭子一合，为末。每二钱，空心酒调服。
●一方　治梦遗精滑。用牡蛎，砂锅煅，醋淬七次，为末，醋糊为丸，如梧桐子大。每空心盐酒下。
●一方　治男女梦与鬼交，心神恍惚者。刮鹿角屑一撮，酒调，一日二服。

淋证  ***************************
五淋有热属膀胱，小便淋漓痛难当。气砂血膏劳五淋，疏通清热是良方。
治血淋。血下升数，痛疼不可忍。用槐子，炒，去火毒为末。每服一两，好酒送下。
●一方　治血淋。用乾柿饼，烧存性，米饮调下。
●一方　治房劳过伤，小便尿血。用自己头发一撮洗净烧灰，作一服，酒调下。
●一方　治小便尿血，用胡椒，一岁一粒，生捣细研，茶调，新汲水服。
●一方　治小便淋血或出砂膏如条，其痛如刀割。用真麝五分，葱白一根捣取汁，孩儿茶三钱半，琥珀二分半，各为细末，用百沸汤调前药，入葱汁同服，空心如神。
●一方　治砂淋。用竹叶煎水，澄去叶，下小米煮粥。将柿饼烧存性，为末，搅入粥内服之。外用酱瓜下粥。
●一方　治五淋并小便不通。用硝石，生研为末。每服二钱。卒患诸淋，空心冷水送下；劳淋（劳倦虚损即发），用葵子汤化下，通后须服补药；血淋、热淋，井花水化下；小便不通，小麦汤化下。
●一方　治小便出血条，痛不可忍。淡豆豉一撮，煎汤温服，甚效。

小便闭  ***************************
小便不通有五闭，气血痰热风者是。悉宜用吐把气提，上窍既通下窍利。
治心肾有热，小便不通并血淋尿血。用车前草，不拘多少，连根带叶捣取自然汁，入蜜少许同煎服。
●一方　治小便不通。用孩儿茶为末。每一钱，扁竹根煎汤调服。
●一方　用田螺大者一二枚，以盐一匕，连壳生捣搭脐中，以布缚住。
●一方　以白矾末一匕安脐中，冷水滴之，冷透腹中即通。
●一方　用猪胆连汁，笼住小便，少时汁入自通。
●一方　治小便不出，胞转膨满欲死者。用发灰二钱，滑石末一钱，桃白皮煎汤调下。
●一方　治小便不通。用葱白，切，炒熟，包帛内，更熨脐即通。
●一方　治小便不通，百方不效。用琴絃半寸，打一疙瘩，慢慢送入小便内，直入里拔出，见脓血遂通。

大便闭  ***************************
大便不通有虚实，阴结阳结闭不一。或攻或补用温凉，临时对症无差失。
治大便闭结。用蜜一盏，入芒硝二钱，滚汤调，空心服。
●一方　用粟米，水煮熟，入火麻仁（微炒，不拘多少），入粥再煮一二沸，饮汤。
●一方　用竹管蘸葱汁，深入大便内。以香油一大半，温水一半同入猪尿胞内，捻入竹管，将病人倒放，脚向上，半时即顺，立即通。一法，用猪胆入醋，竹管加上法套之。
●一方　用萝卜子一合，擂，冷水调皂角灰末。每服二钱三钱，服即通。
●一方　用黑丑，半生半炒，为末。每服二钱，姜汤调下，热茶亦可。
●一方　治大小便不通。用鼠粪一个，烧灰存性，为末。每服一钱，黄酒调下。
●一方　用牙皂，烧存性，为末，空心米饮或酒调下三钱，立通。
●一方　用荆芥、大黄各为末。如小便不通，荆七黄三；如大便不通，荆三黄七；大小便俱不通，各五钱，水调服。

痔漏  ***************************
痔漏名有二十四，酒色气风食五事。未破名痔破为漏，祛风除湿解毒治。
治痔漏。用马齿菜入花椒同煎水，洗三五次即效。
●一方　治痔漏，坐板疮，大便一切诸疮。用五倍子（炒）一两，白楝子八钱，水煮五六滚，先熏后洗。
●一方　洗痔。用山楂水煎，先熏后洗。以山楂肉为末贴之，不过三五次全好。
●一方　用黑矾、皮硝，滚水泡，先熏后洗。
●一方　用芒硝二两，自己小便二碗，同煎至一碗，频频洗之。
●一方　用刺刺芽，浓煎水，先熏后洗。
●又方　治痔疮坐卧不得，诸药不效，惟此药极妙，登时一点即好。用大田螺八九个，针破顶盖，入白矾末少许，置地上，尖底埋土中，其顶盖仰，经一宿。次日，取盖上水汁，以鸡翎搽疮上，五七次止，痛即消。
●一方　用血竭为末，敷之立止。
●一方　治痔漏卧床，策杖方能移步者。用旱莲草一把（连须），先洗净，捣烂如泥，极热酒一盏冲入饮之。将渣捣烂，敷患处。重者不过三服。
●一方　用牡蛎二两，煅过，入地挖坑埋之，去火毒，为细末。湿则乾掺，干则以津调搽。
●一方　治痔疮。用活蜈蚣一二条，置于磁器内，用真麻油一二盏浸过，封闭数月启看，肉化颇有气息。用手涂入疮内，不多日即愈。
●一方　治痔漏不论新久，服之断根。用鱼鳔、广胶、旧椅棕灰各一两。前二味切碎，用沙子同炒成珠，去沙子，将药碾末。柏子仁（炒）一两，四味末合一处。每服三服，空心黄酒调服。
●一方　治痔漏如神。用白毛乌肉鸡一只，皮硝四两，入锅内，连毛煮熟，取出去毛，将肠肚并毛入锅内，煮三四沸取出，将水入桶内，先熏后洗，待水冷又炖热，再洗。一日五七次。将肉切碎，上加皮硝四两，蒸熟，空心任意食之。
●一方　治痔漏。用大麻子棵一根，切粗片，水半桶，煎数沸，就桶盛坐在上熏之。待温，洗二三次。
●一方　治痔漏。用黄连四两，连翘、槐子、枳壳各一两，为末，入猪大脏内，煮熟，捣为丸如绿豆大。每五十丸，空心黄酒送下。
●一方　治肠风、痔漏、脏毒，亦能滋阴补弱，用黄柏一斤，分四份，一份酥炙，一份盐水浸，一份酒浸，一份童便浸。焙乾，为细末。以猪脏一条，去筋膜，装药煮烂，同捣为丸如梧桐子大。每服五六十丸，空心好酒送下。
●一方　用槐花子三四两，沸汤米桶，磁缸盛之，赤身坐缸口，以被围之。忌风。

肠澼  ***************************
肠澼即是大便血，肠风粪全色鲜洁。脏毒粪后血暗浊，脏寒脏热不同列。
治粪后红及箭血痔。用香油炒猪血，入槐角、槐花末同炒熟，食之二三服。
●一方　治肠风下血。用炒槐花、荆芥穗等分为末，酒调服。
●一方　治肠风下血。用荸荠一斤，用水煮熟食之。
●一方　治肠风下血，痔血泻利。用川黄连一斤，酒拌，九蒸九晒，为末，阿胶水化为丸，如梧桐子大。每五七十丸，空心，米汤黄酒任下。
●一方　治肠风、痔漏下血及妇人赤带下血。用侧柏叶二两，砂锅内用白矾盖上，入水平药，煮令水乾。炒棕毛，烧灰存性，男用二两，女用三两，为末。每服二钱半，空心酒调服。
●一方　治肠风、脏毒、肠澼。用乾柿饼，烧存性，为末。每二钱，米饮调下。
●一方　治大便下血如流水。用黄连一两，金华酒下，一服立止。一方治肠风，茱萸并黄连同炒不同研。粪前用茱萸，粪后用黄连，酒送下。

脱肛  ***************************
脱肛气虚寒脱下，多因血痔久痢泻。治当补气要升提，清除湿热效奔马。
治肠出不收。用生姜自然汁一合，蜜一合，和匀，用鸡翎扫上即收。
●一方　治脱肛。用五倍子三钱，白矾一块，水煎温洗。
●一方　用蜘蛛七个，烧存性，为末少许，香油调敷。
●一方　用白伤牛，为末，敷患处。

腋臭  ***************************
腋臭人闻不可言，谁知子母亦相传。若还得遇仙方药，管取教君除却根。
治腋臭。用自己小便洗一次，米泔洗二次，自然姜汁一日擦十次，一月后断根。
●一方　用自唾，以手指擦腋数遍，以指甲去其垢，随用热水洗手数遍，十馀日痊愈。
●一方　用蜘蛛一个，赤石脂末水和，包蜘蛛在内，封固，炭火煅红，取出石脂不用，将蜘蛛为末，入麝少许，油调成膏，摊在厚纸上，贴于两腋下。
●一方　用白矾末，入百草霜些须，半月一次擦之，半年除根。

诸虫  ***************************
诸虫多因湿热生，生于腹内状难明。上攻心腹痛还定，或安或下便清宁。
治腹中诸虫。用槟榔十个，石榴皮七片（二指大，二指长，要近土与根、及向东西方者）。二味切成片，以水一大碗，煎至八分，露一宿。患人于上半夜先将乾炒肉食在口中细嚼，勿令嚥下，使虫口俱朝上，乃服药。少顷，腹中微动，虫随下。若至后半夜服，则虫口又朝下，虽服药，亦无效矣。
●一方　用黑丑头末。每三钱，以猪肉四两，薄切，搓药末，空腹食尽，虫即取下。


卷三  ——————————————————————————————————————————————————————————————————————————————————————————

妇人  ***************************
妇人属阴多生气，气郁成病最难治。诸病兼理气调经，香附是女真仙剂。
治妇人百病。用香附米一斤，分作四制：一用盐水加姜汁浸透，煮，略炒，主降痰，用下部血；一用米醋浸透煮熟，略炒，主敛气补血；一用山栀仁四两同炒，去栀子不用，主降郁火；一用童便洗过，不炒，为末。一方用芎、归各二两，为末。酒煮面糊为丸，如梧桐子大。每五七十丸，随引下：
经水不调用酒下；胎前诸病艾汤下；产后诸病芎归汤下；胸膈胀满姜汤下；头晕荆芥薄荷入姜汁下；白带非冷，乃自庚辛金来，主忿气所致，用小茴汤或木香汤下。其馀病者，与男子同症，随意用引；不能者，只用白汤下。
治妇人胎前产后一切诸病。用益母草，于端午日或六月六日花正开时收採，透风处阴乾。不犯铁器，以石臼捣为末，炼蜜为丸如弹子大。每服一丸，照后引下，以病愈为度。或丸如梧桐子大，每五七十丸亦可，或将益母草连根茎叶洗净，石臼内捣烂，入水熬浓汁，滤去渣，再熬如黑砂糖色为度。入磁器内收贮。每服一二匙，极妙。
胎前肚腹刺痛，胎动不安，下血不止，水煎秦艽末汤或当归汤亦可。胎前产后脐腹作声、作痛，或寒热往来状如疟疾者，俱温米汤下。临产併产后各先用一丸，童便酒化下，安魂定魄，血气自然调顺，诸疾不生，又能破血养脉息，调经络。产后胎衣不下落，在胞中及产前一切产难、横生不顺，死胎经日不下，满腹中心闷，心痛，炒盐汤下。产后中风，牙关紧急，半身不遂，失音不语，童便黄酒各半下。产后气喘，咳嗽，胸膈不利，恶心，口吐酸水，面目浮肿，两胁疼痛，举动失力者，温酒下。产后两太阳痛，呵欠，心忪气短，肌体羸瘦，不思饮食，血风身热，身足顽麻，百节疼痛，温米汤下。产后眼前黑暗，血晕血热，口渴烦闷，如见鬼神，狂言不省人事，薄荷汤或童便和酒下。产后面垢颜赤，五心烦热，或结成血块，脐腹奔痛，时发寒热，有冷汗者，童便和酒下或薄荷汤下。产后血瘀，恶露不尽，结滞腹脐刺痛，恶物上冲，心胸满闷，童便和酒下。产后未经月满，血气不通，咳嗽，四肢无力，临睡自汗不止，月经不调，久而不治则为骨蒸之疾，童便和酒下。产后血衄，口渴，舌黑，童便和酒下。产后大小便不通，烦躁口苦者，薄荷汤下。产后痢疾，米汤下。产后漏血，枣汤下。产后赤白带下，胶艾汤下。血崩漏下，糯米汤下。勒奶痛或成痈，为末，水调涂乳上则一宿自瘥，或生捣烂敷上亦可。妇人久无子息，温酒下一丸，服至一月，决有效验。

经闭  ***************************
月水缘何久不通，盖因血少血凝壅。或补或泻兼调气，慎勿巴黄一样攻。
治妇人经血逆行，或血晕，或吐血，或咳血。用韭菜，捣汁服之。
●一方　治室女经闭不通。用雄鼠粪（一头尖者是），烧存性，为末。每一钱，空心温酒调下。
●一方　治妇女经闭不通。用托盘科一两，归尾、赤芍、桃仁各一钱，红花五分，黄酒煎，空心服，汗出至足为效。
●一方　治经闭并乾血气。用斑蝥二十个，糯米炒，大黄五钱，桃仁四十九个，炒为末，酒糊丸如梧桐子大，空心酒下五七丸，甚者十五丸。如血枯经闭者，用四物汤送下。
●一方　治妇人经闭不通，咳嗽发热，面红，虚劳盗汗，痰喘，用滋补之药不效，危困之甚。用大黄（酒拌，九蒸九晒）四两，血竭、没药各五钱，为末，水丸。每五七十丸，用四物汤加红花煎汤送下。
●一方　治妇女月经不通。用生蒲黄三钱，乾漆（炒，为末）三钱，共六钱，红花煎酒调服，立通。

崩漏  ***************************
崩漏虚溜热则通，阴虚阳搏谓之崩。更有冷热并虚实，辨得阴阳药自灵。
治血崩。用刺刺芽捣汁半碗，热酒半碗，合而温服。
●一方　治血崩不止如神。用天灵盖，烧存性，为末。每二钱，空心黄酒调下。
●一方　用何首乌（切）一两，甘草些须，黄酒一碗，煎至八分，入刺刺芽汁一盏同服，立止。
●一方　用棉子、棕桐、头发，共烧存性，百草霜同研为末。每三钱，空心酒调服。
●一方　用五灵脂，炒尽烟，为末。每一钱，温酒调服。一方，半生半炒用。
●一方　用香附米，炒黑为末。每服三钱，空心热酒调服。米饮亦可。
●一方　治血崩属热者。用条芩为末。每服一钱，霹雳酒调下。
●一方　治血崩不进饮食，或作呕吐不止者。用生姜五两捣汁，露一宿，次早温服。
●一方　治血崩，不问远近，如神。白炭，捣为末。每服三钱，如黄酒送下。

带下  ***************************
带下多缘下部虚，湿痰渗下亦如之。治宜实下兼清上，养血和脾带自除。
治赤白带下。用五倍子（炒）、桃仁（去皮尖）等分为末，烧酒调服。
●一方　用鹿角，烧灰存性，为末。每二匙，空心好酒调下。
●一方　用黄荆子，炒，为末，米饮调服。以能燥湿痰也，上可治心痛。
●一方　用硫黄五钱为末，乌梅肉三钱，捣丸黄豆大，每五丸，空心酒下。
●一方　用白芍三两，乾姜五钱（炒），为末。每二钱，空心米饮调下。
●一方　用荞麦面，不拘多少，鸡子清为丸。每三五十丸，白汤下。
●一方　用白葵花，阴乾，为末，黄酒送下。

种子  ***************************
人生无后实堪伤，谁识仙翁有秘方。只在心田存一点，管教兰桂满庭芳。
治妇人经水不调，久无子息。用南香附米一斤，用童便浸透，取出，水洗净，露一宿，晒乾，再浸再露再晒，如此三次，用好醋浸透，过露而晒乾，为末。用益母草十二两，东流水洗净，烘乾为末。复用生香附四两，北艾一两，煮汁三份，醋七份，将前二药合和为丸，如梧桐子大。每服五七十丸，空心、临卧淡醋汤下。
●一方　治妇人下寒久不生育。用胡椒、杏仁、核桃、蜂蜜捣烂，用磁罐一个，以纸封固，用绳繫紧，用竹箭一条插封瓶纸中间，以通其气。放瓶于锅内，煮一饭熟为度，取起。每日清晨用热酒服三匙，睡一觉起。久服下元温暖，自然有孕。
●一方　治妇人下寒，子宫久冷，赤白带下，崩漏不止，久不受孕。用鸡子，不拘多少，每顶开，入硫黄（研末）三分在内，搅匀，用湿纸包裹，慢火煨熟，嚼吃，温酒送下。
凡人无子，多是男子元阳虚损，不能直射子宫。用山公羊尾，连腰子及骨肉斫下，一具约有三斤，用淫羊藿五两，共入好烧酒一金华坛内，文武火煮一昼夜，将肉煮化，埋土中一昼夜，出火毒，滤去骨渣。每早晨服三锺，兴阳生子。
●一方　治男子诸虚百损，五劳七伤。暖丹田、添精髓，壮元阳，滋肾水。盖阳壮则能直射子宫，种子之仙方也。用菟丝子，不拘多少，酒洗净，蒸一昼夜，用好酒时时洒之，蒸烂取出，捣成饼，焙乾，为细末，用雀卵清为丸，如梧桐子大。每七十丸，空心好酒送下。此大司寇三川刘公屡验之方。贤，每用于年至五十及阳痿者，每菟丝子末一斤，加天雄四两，以面裹，火煅熟，去面，削去皮脐，切四片，童便浸透，慢火焙乾，入菟丝子末同丸服之，尤效。
●一方　暖丹田，助两肾，添精补髓，却病久固，返者还童，益寿生子。用大附子（重一两二钱一个，或一两六钱尤佳），切作薄片，苎布包定，用甘草、甘遂各一两，俱锉，以烧酒二斤，共浸半日，文武火煮，酒干为度。取起附子，其二甘不用。加麝香三分，捣研作二丸，阴乾。以一丸纳脐中，七日一换，一丸于黑铅盒内养之，轮换更用。

妊娠  ***************************
妊娠母病致胎动，母病医痊胎自和。胎若不安触母病，但安胎气母无疴。
治妇人怀胎，每至三月必堕，不肯服药。用老母鸡煮汤，入红谷，小黄米，煮粥食之。
●一方　治胎气动不安。用鲤鱼一个，煮熟并汤食之。
●一方　治孕妇三四个月，小腹痛不可忍者。用红枣二十个，烧存性，盐一钱，煅白色。每用一撮，好酒调服。
●一方　治妊娠卒胎动，腰痛，或转抢心，或血不止。用艾叶如鸡子大一块，酒四升，煮一升，分作二服。或用醋煎亦可。
治妊娠胎动，下血不止，心腹胀满。用归尾、南芎各五钱，酒煎，入童便服之，登时效。
治妊娠腰痛，状不可忍。用破故纸，炒香为末。嚼胡桃肉半个。每二钱，空心温酒调服。
治妊娠两三月，胎动不安，防其欲堕，预服之或素惯堕者。用杜仲（姜汁炒）、续断（酒浸）为末，枣肉为丸，如梧桐子大。每三十丸，米饮下。忌醋。
●一方　治因火动胎，逆上作喘急者。用条芩、香附为末，调服。
●一方　治妊娠伤寒，恐致堕胎。用伏龙肝为末，温酒调，涂脐上，一日一换。七日之后不堕。
●一方　治妊娠疟疾。用带皮老生姜取自然汁，用纱帛盖定一宿，发日，天将明时分搅匀，顿服。
●一方　治儿在腹中哭。用多年空房下鼠穴中土一块，令孕妇噙之即止。
●探胎方　知过月，难明有无，如月数未足，亦难明。用好醋炆艾，服半盏后，腹中翻大痛，是有孕。不痛，定无。
●一方　治妇人虚羸，有鬼胎症块，经候不通。用芫花根三两，炒黄色，为末。每服一钱，桃仁煎汤调下，当下恶物。神效。

产育  ***************************
临产之妇勿惊惶，行动频频莫卧床。瓜熟须知蒂自落，若还用药要安详。
治难产。用蜜、香油、黄酒各一锺，合一处煎热，产妇面朝东服。
●一方　用头发烧灰。每一钱，黄酒调服。
●一方　用鱼胶七寸，麻油灯上烧过，为末，黄酒调下。
●一方　用新人粪淘洗，内拣豆一粒，劈开，一片书「父入」，一片书「子出」，再合豆，水吞下。
●一方　先脱产妇常著衣一件，盖灶头，免胎衣不下之厄。
●一方　偷剪锺馗左脚烧灰，水下。
●一方　用左脚旧草鞋洗净烧灰，三钱，水下。
●一方　治横逆，手足先出。以其父名书儿足即顺生。
●一方　治横生逆产，皆因坐草太早，努力过多，儿转未逮，或已破水，其血必干。用白芷、百草霜等分为末。每二钱，童便和酒下。
●一方　下死胎。用朴硝二钱，温童便调下。
●一方　治横逆不顺，子死腹中者。用伏龙肝为细末。每二钱，温酒调下。其儿带土而下。
●一方　治胎衣不下。用葱白数根，生嚼吃即下。
●一方　令产妇口衔自己发尾于口中，令呕哕，衣即下。
●一方　治难产。用红蓖麻，去皮捣烂，抹妇人手中，烧香过四寸即下。急使温水洗蓖麻，恐堕下子肠。
●一方　治横生者。亦用红蓖麻捣烂，摊纸上，贴在妇人囟门上，点香三寸，儿顺过，急去蓖麻，温水洗净，仍抹在手心，照前点香即生。儿生下先洗蓖麻，恐堕子肠。

产后  ***************************
产后诸疾要扶虚，恶露流通是所宜。更有多般发热证，未可轻教汗下医。
凡产后不问有病无病。即用童便半锺，好酒半锺，合而温服，即百病不生。
●一方　治产后恶露不尽，攻冲心腹疼痛，或作眩晕，或寒热交攻。用益母草，锉一大剂，童便、黄酒各半锺，煎温服。
●一方　治产后攻心，语言颠倒，健忘失志及打扑伤损，一切败血为病。用血竭、没药等分为末。每二钱，童便、好酒各半盏调服，其恶血即下行而愈。
●一方　治产后血晕。用韭菜，细切，盛于有嘴瓶内，上以热醋沃之，急封瓶口，以瓶嘴纳产妇鼻中，搐之即醒。
●一方　用旧漆器烧烟燻之。一用荆芥穗研末，吹鼻中。
●一方　治产后血大下不止。用蒲黄炒黑。每二钱，用芎、归煎汤调下。
●一方　治产后小腹作痛，诸药不效及吹乳、乳痈，痛不可忍。用螃蟹一个，烧存性，研末，空心好酒一盏，调服即止。生男用尖脐，生女用圆脐蟹。
●一方　治产后角弓风反张，四肢搐搦。用荆芥穗为末。每服二钱，好酒调下。
●一方　治产后血晕心闷，恍惚如见鬼。用益母草汁三合，生地黄汁二合，童便一合，鸡子清三枚，煎三四沸，入鸡清搅匀，作一服。
●一方　治产后闭结，膨胀不通，气急，坐卧不安。用麦蘖末一合，酒调服，立通。
●一方　治产后血晕迷闷。用五灵脂，半生半炒为末。每服三钱，熟水下。如口噤，以尺斡开灌之。

乳病  ***************************
乳汁不通有两样，血气有衰有盛壮。壮者宜行衰宜补，吹乳乳痈要通畅。
●蟠桃酒　返经为乳，治乳汁不通。用王不留行、川山甲（酥炙）、猪蹄筋膜（要七孔前蹄），三味为末，用酒或煎，服其蟠桃即升。日进三服。若要降，用胡芦巴，酒服之即降。
●一方　治妇人少乳。用川山甲，烧存性，研末。每二钱，空心热酒调下。
●一方　治乳汁不行。用桃仁二十个，去皮净，捣烂，入川山甲末一钱，黄酒服。
●一方　治乳汁不通。用木通、川山甲（土炒）等分为末。每二钱，通草煎汤调服。
●一方　治吹乳。如左乳，用本妇人头上所带之簪一根，插于右床足下即消。
●一方　用葱白切烂炒熟，帛包熨乳上，冷则易之。
●一方　用茄子花烧灰，油调搽即消。
●一方　用端午棕叶烧灰，酒调服。
●一方　治吹乳。用鹿角烧灰为末。每三钱，好黄酒调服。

小儿  ***************************
小儿十病九伤食，食伤发热成诸疾。早当消导莫迟捱，免致惊疳痰热积。
治小儿百病。用好朱砂研烂，入去壳巴豆同研极细，再入寒食面等分，酒打成糕，入药，仍同研百馀下，揉丸如黍米大。所服量儿大小，不过三五七粒，而以利为度。如感冒风寒，姜葱汤下；内伤饮食，茶清下；心疼，艾醋汤下；肚腹痛，姜汤下；霍乱吐泻，姜汤下；痢疾，茶下；疟疾，姜葱汤下。急慢惊风，薄荷汤下；一切病茶下。此仙方也，不可轻视。用端午日制，要诚心，洁净之所。忌妇人、鸡犬见之。其功不能尽述。

惊风  ***************************
急慢惊风证不同，慢宜温补急宜攻。更有慢脾风笃证，枉教医士费神功。
治急慢惊风。五月五日取白颈蚯蚓，不拘多少，去泥焙乾为末，加朱砂等分，糊为丸，如绿豆大，金箔为衣。每服一丸，白汤下。取蚯蚓法：先以刀断蚯蚓为二段，看其断裂，快者治急惊，慢者治慢惊，作二处治之。
●一方　治急惊、慢惊、慢脾风，涎潮搐搦，死在须臾。用青礞石一两（打碎，入焰硝一两同煅如金色者佳），为末。急惊风痰壅上，身热如火，用生薄荷汁、生蜜调，微温服之。急慢惊、慢脾风及痰涎潮上，塞住咽喉，药食俱不能入，用青州白丸子加青礞石稀糊丸，熟蜜汤调化下。
●一方　治惊风。解热化痰，杀虫去积。用真芦会为末，加冰片十分之一，竹沥为丸，如梧桐子大。每服二三粒，竹沥化下。痰在上即涌，在下即化。
●一方　治小儿惊痫不知人，迷闷、嚼舌、仰目者。用犀角末。每五分，水调服。
●一方　治急惊风。用朱砂一粒，殭蚕、全蝎各一枚为末。乳汁调，涂两太阳穴，并五心、舌上。

疳疾  ***************************
五疳心肝脾肺肾，冷热肥瘦须辨认，肚大青筋体瘦黄，和脾消积频频进。
治小儿疳病，肚大青筋。用赖蚵皮三个（端午日者佳），将盐塞口内，用碗盖地上，候死了，新瓦上文武火焙乾为末，米饮调下。
●一方　治疳疾，腹胀如鼓。用蛤蟆。每日用三四枚，去头、足、皮、肠，只用本身四腿，切五块，白水入盐、酒、椒，葱，煮熟与吃。
●一方　治诸疳。用便中蛆，用河水浸三日，新瓦上焙乾为末，与儿吃之。亦能治走马疳，贴患处。
●一方　用鼠粪、黑丑等分为末。三岁儿每服一钱，用橘皮汤，不拘时服。
●一方　治小儿面黄肌瘦，肚大青筋，乳食入口即吐。用丁香七枚为末，以无病妇人生子乳汁取盏和末匀，蒸熟，作三次服即愈。

癖疾  ***************************
癖从皮里膜外生，肝经留血裹成形。日渐长大如猪肺，不遇仙方命必倾。
治小儿癖疾、疳积、食积、一切诸疾。用核桃一百个，敲损，入皮硝五片，萝卜二斤，入水煮烂，去桃壳并皮，用蜜拌之。每吃三四个，用萝卜汤下。一日三四服。
●一方　治痞积，腹胀肌瘦，立眉竖眼，头毛，生疮结如麦穗者，用立秋以后大蛤蟆一只，去头足、肠肚，清油涂之，上加以覆瓦，下加以仰瓦，各用火炙令热，与儿啖之，积秽尽下，连服三五个，一月之后，形容改变。
●一方　治癖。用白鹁鸽一只，水泡死，去毛、屎净，入海螵蛸、芒硝为末，放内煮熟，食即消。
●一方　用鸽雏一只，事净，用硇砂四分，硼砂五分，为末，擦遍鸽肉，碗盛，入锅上，用瓦盆罩住，瓦盆四围用芒硝半斤封住，著火蒸之，任意食之。
●一方　用急性子、水红花子、川大黄各一两，俱生用，为细末，每服五钱。外，皮硝用一两拌匀，用白鹁鸽一只，去毛、屎，刮肠，勿沾水，以布拭净，将末药装入肉，线缝，入锅内，水三碗，纸封口，用细细火煮令乾，将鸽子反复焙黄色，冷定，早晨食之，黄酒送下，时刻住热，三日后大便下血而愈。忌冷物百日。
●一方　用皮硝二斤，牛肉一斤，以水煮烂，细细服之。
●一方　治癖，先用此退热。大癞蛤蟆一个，皮硝半碗，川大黄末二两。三味捣烂，布袋盛，贴患处，热即退。后用皮胶二两，水化开，用蒜一百个去皮捣滤汁，乾姜末三钱同入胶搅匀，用狗皮，临摊入麝香末一分掺膏内，贴患处。大便下脓血而愈。
●一灸癖法　令儿食饱。将热洗背肾俞穴（在脊骨两旁紫黑筋横过），每边用钱三文，线绑定，两处齐灸七壮，外用膏药贴之。如灸著血筋，一日即发，如灸不著，三四日方发。

小儿杂病  ***************************
小儿吐泻　用黄丹、朱砂、枯矾等分为末，枣肉丸如黄豆大。每三四丸，针挑，灯上烧存性，米泔水研化服。泻者，空心；吐者，无时服。
●一方　治泄泻。用乾山药，半生半炒，等分为末。每服一二钱，黑砂糖水调下。
●一方　用砂仁五钱，肉豆蔻五钱（面包，火煨，去面）。二味为细末，入白面一斤，和匀，照常烙饼食之。
小儿痢疾。用鸡子一个，冷水下锅煮二三沸，取出，去白用黄，研碎。以生姜汁半小钟和匀与服之。不用茶。
●一方　治痢。用黄连、细茶、生姜等分，水煎服。
●一方　治噤口痢及翻胃。用糯米穀一升，炒米花（用姜汁拌匀，再炒乾）为末。每服一匙，米汤调服，二三服止。
●一方　治噤口痢并泻。用烧饼一个，乘热分作二边。将一边纳木鳖子泥，搭脐上，冷则易之。
小儿疟疾。用雄黄、人参、神麴（炒）各五钱为末，端午日午时，用粽子尖七个和为丸，如赤豆大。发时，每服七丸，无根水送下。
●一方　用朝东南桃枝叶七个，东瓜三个，将桃叶包住，用帛勒在肚上即止。
小儿咳嗽痰喘，用甜梨一个，刀切勿断，入蜜于梨内，面裹，火煨熟，去面吃梨。
●一方　治咳嗽发热，气喘吐红。用人参、天花粉等分为末。每服五分，蜜水调服。
小儿喉中痰壅喘急。用巴豆一枚，去壳捣烂，作一丸。以棉花包裹，男左女右塞鼻中，痰即坠下。
小儿赤眼。用黄连末调贴脚心，干则以水湿之。
●一方　治热眼。用南星四分，大黄六分为末，陈醋调匀，左眼敷右脚底，右眼敷左脚底，裹脚缠缚。俟口内闻药气即愈。
小儿牙疳。用白矾装入五倍子内，烧过，为末贴之。
小儿口疮，流水不绝。用热水一盆，入白矾一勺，将儿两足频频洗之，立瘥。
小儿遍身出疮，脓水不干。用黄柏末加枯矾少许擦之。
●一方　治小儿头疮、耳疮。用竹叶烧灰，加猪胆汁，涂之。
●一方　治小儿胎毒疮。用猪蹄爪，入白矾少许，烧存性，香油调，搽患处。

痘疹  ***************************
三日发热，三日出痘，三日起胀，三日贯脓，三日收靥。
痘疹原来是胎毒，发热轻迟重则速。痘要温和疹要清，随机应变勿胶柱。
小儿服梅花，可免出痘。用十二月收梅花，不拘多少，阴乾为末，炼蜜丸如圆眼核大。每一丸，好酒化下。念太乙救苦天尊一百遍，妙不可言。
痘疹初出。以丝瓜近蒂者三寸（连皮），烧存性，朱砂水飞，各为末，等分。量儿大小，或五分，或一钱，砂糖调服。或蜜水亦可。多者可少，少者可无。
小儿发热，鼻尖、耳尖冷，必是疮将出。便服升麻、乾葛、牛蒡子、糖球子、甘草，水煎服。其出必疏。
痘疮贯脓不起，元气下陷，痘白色，或痒，或不能收靥。用嫩黄耆三钱，楝参二钱，川山甲（土炒成珠）八分，甘草（炙）一钱，糯米一撮，水煎温服。
痘疮紫黑乾枯，变黑归肾，身如火炙之热。用犀角、羚羊角二味，磨井花水，凉服之，有回生之功。须要认得果是热毒，效。
痘疮咬牙、寒战、不起。用川山甲半斤，好浆儿酒一斤，以山甲微火炙乾，再浸再炙，以酒干为度，为末。山甲一两，入麝香一分，用朱砂（以麻黄煮过）一钱，共为末。每服五七分或一钱，温酒调下。
痘疮结痂已尽，忽又倒发。用好雄黄二钱为末。黄酒半碗，煎滚，待温，用绵帛蘸药，涂患处，三五次即消。
痘后风。以患儿男左女右手中指，以杆心，比三节一般长，放额中，与眉梢相平，比至上杆心尽处是穴，艾灸三壮或五壮，如神。
●无价散　治小儿癍、疹、痘不出，陷者欲死也。用人、猫、猪、犬粪（腊八日辰时收粪入瓦罐内），烧灰存性。上为细末。每服一钱，蜜汤调服，量大小与之。
又　无价散　治初生小儿一岁以上，三岁以下，乳食冲肺，风邪相感，及生胎毛相，急慢惊风，发热嗽喘，泼痰涎壅，服诸药不效，服此药累验。朱砂五分，珍珠九粒，土牛犊（在墙下寻，瓦上焙乾）一钱。上研细末。每服一分或二分，井花水送下，立止，不拘时服。

痈疽  ***************************
痈疽发背气凝起，先宜败毒后托里。高起属阳陷属阴，阳轻阴重费调理。
治发背痈、一切毒肿。用白矾末二钱，温酒调服。外用五倍子，炒，为末，醋调，贴患处。
●一方　治发背痈疽，无名肿毒。用猪胆一枚，倾磁器内，入蜜二两，和匀。量疮大小，以面圈之，用葱捣摊上，然后用茶匙挑胆蜜于疮上，不一时，立消。
●一方　用鳖甲，烧存性，为末。干则香油调搽，湿则乾掺。
●一方　用乾姜末，猪胆汁调搽。
●一方　用胡椒、生蜜和涂。其冷如冰。
●一方　治发背，痛欲死者。用伏龙肝末，以酒调，敷患处。如干则易，不日平复。
●一方　发背痛不可忍。用荞面、葱、蜜捣涂疮上，立止。
●一方　治发背。用人粪，烧存性，为末，醋和涂之。干则易，效。
●一方　治发背已烂。用蓖麻子一合，研烂，蜡糟一锺，煎成膏。先将米泔洗疮令净，用鸡翎陆续扫上，其皮即皱，其肉即消。
●一方　用香油一两半，入鸡子一个，煎至胡色，待温，入乳香、没药、孩儿茶末，等分入内。米泔洗疮令净，鸡翎药扫上。
●一方　治发背及一切疔疮、肿毒、乳痈、便毒，不问已成未成，痛不可忍者。用槐花，微炒，大剂入酒煎服。或金银花如上煎服，俱效。
●一方　治发背初轻者。用活蛤蟆一个，放疮上，顿饭时取下入水，又易一个，如此三五个，其疮必败。

瘰疬  ***************************
瘰疬相连颈项生，虚劳气郁结其形。益气养荣并解郁，内消方显药通灵。
治瘰疬，内消。用蜈蚣，不拘多少，瓦焙、为末，用银杏汁为丸，如黍米大。每服十丸，盐汤送下。外将被盖，出汗。服数次而愈。
●一方　用斑蝥一个，去翅足，用粟米一升同炒，令米焦黄，去米不用。将蝥细研，入干薄荷末四两，研匀，以乌鸡子清丸如绿豆大。每一丸，空心茶下。加至五丸，减每日却一丸，减至一丸，后每日服五丸，效。
●一方　治瘰疬未破者。用雄黄、地龙粪、小麦面等分，研末，醋调涂之。
●一方　治瘰疬已破者。用银朱一钱，铜青一钱，松香五分，三味研末。如有水，干敷之；如干，香油调搽。
●一方　治瘰疬溃烂不愈者。用猫头一个，烧存性，为末，香油调搽。
●一方　治老鼠疮。用靛叶，以手揉软贴之，频易。
●一方　治瘰疬用药皆消，惟一二个不消者。用癞蛤蟆一个，剥取皮，盖疮上，灸七壮，立消。
●一方　治瘰疬。用斑蝥一钱（糯米同炒黄色，去米），五灵脂（炒）四钱，共为末，食后，黄酒调下。壮者一钱，弱人五分。又方治鱼口未破及妇人闭经不通，空心服。

疔疮  ***************************
疔疮名有十三种，皆由热毒及邪风。外宜刺破敷其药，发汗须交毒外攻。
治疔疮肿毒。用白芷为末。每五钱，黄酒调服。
●一方　用芭蕉根，研，生，酒吃。
●一方　治疔疮。用大蜘蛛一个，放疮上，令自咂其毒，连易三五个，其毒自败。以蛛入水，不伤蛛命。
●一方　用蚂蝗一个，放竹筒内，头朝外置于疮头上咂，待蚂蝗腹大，取下入水，又易一个，不过三四个即愈。
●一方　治疔疮发背。括曰：发背疔疮识者稀，醋磨京墨绕四围，生姜猪胆同涂上，天明却似鬼神移。
●一方　端午日蛤蟆含墨法：蛤蟆本是水中串，五月端午拿将来，口含黑墨梁上吊，含的黑墨化歹疮。此咒含墨时念。
●一方　治疔肿。用葶苈子为末，鸡清调搽。
●一方　治颈以上及头面上恶毒疔疮。用苍耳子一两，马勃三钱，作一剂，无灰酒煎至七分。食后、不过二服。
●一方　治疔疮恶毒。用紫花地丁一大剂，水煎热服。
●一方　治疔疮肿毒，危急欲死者。捣菊花叶敷上即苏。冬月无叶，用根亦可。
●一方　治食灾牛马肉成疔疮欲死者。用乌桕木叶，捣绞取汁一二碗，顿服之，得大泻毒气而愈。如冬月无叶，取嫩根研，水服之亦效。以利为度。
●一方　治误食瘟牛肉生疔、毒疮。用白颈蚯蚓八九条，擂酒滤食。其渣贴在四围，患处可留顶出气。

便毒（附鱼口疮）  ***************************
便毒生于两腿间，败精抟血聚中关。寒热交争疼痛肿，急宜败毒泻脓安。
治便毒初作者。用大黄三粒，枯矾一钱，为末，好酒调服。日久加川山甲（炒）一钱。
●一方　用鸡子一个，顶上打一小孔，将红娘子六个装入内，纸包水湿煨热，去娘子，只食鸡子，酒送下。食后小便多，小便内痛，尿出或脓或血立愈。先用汤洗浴后服鸡子为妙。
●一方　治疳疮初愈，便毒复生。用白矾一钱（半生、半枯）为末，好酒调服，尽量饮之，发汗，汗如油，针刺患处。
●一方　治便毒。用大蜘蛛一个，舂烂，用生白酒泡服。
●一方　用鹿角，（烧灰）三钱，核桃干皮（烧灰）三钱，共一处，无灰好酒下。
●一方　用鱼胶熬化，摊在桦皮上，贴患处。
●一方　治鱼口疮初起。用槐子七钱，炒黄，酒煎热服，出汗为度。此方经验。
●一方　治鱼口疮初出三五日。用五倍子，炒为末，入百草霜，醋调，贴患处。一日夜即消。
●一方　治鱼口方。用牛皮胶一两（切），川山甲三枚（切，炒成珠），好酒煎，空心热服。
●一方　用瓣蒜一头（要独的），捣烂，鱼鳔二寸（熔化），共为一处，剪红绢一块，摊药。先将米水洗净脓血，贴药，留口。如紧痛，以温水润之，立消。
●一方　治腿便疙瘩，一名横痃。用生山药、砂糖同捣涂上即消。先用面涂四围，敷药。

疳疮  ***************************
下疳生疮在玉茎，只缘交接不乾净。邪毒浸渍发成疮，先洗后敷方有应。
治下疳疮。先用黄柏煎汤洗净，或甘草煎，频频洗之。后用天灵盖烧存性，为末，掺患处。
●一方　用黄柏，以猪胆汁涂；炙白颈蚯蚓一条，焙乾为末，香油调搽。
●一方　用轻粉细研，乾掺之，即结干靥而愈。
●一方　用孩子茶、镜锈等分，研末掺上。
●一方　用五倍子，烧存性，为末掺上。
●一方　用黄连、黄柏、轻粉等分为末，茶洗，敷上。

杨梅疮  ***************************
杨梅一名广东疮，先宜发出后无伤。毒出方服遗粮药，免教筋骨痛难当。
治杨梅、天泡诸疮。用香油二斤，入水一盏，煎至白烟起，收贮。每用黄酒一锺，入油一盏，温服。每日服三次，服尽痊愈。
●一方　治杨梅疮初起擦法：用白矾四两，研为细末，令患者坐重帏中擦手足心，少少细擦，以尽为度。七日汗出不止为愈。
●一方　用鸭一只，饿二日，只与白水食之。用轻粉一两，大米饭四两拌匀喂鸭，待吃尽，以苇根槌碎泡水，令鸭饮之，解去轻粉之毒。待鸭毛落尽，煮鸭食之。
●一方　用小蛇一条，斩令碎烂，将母鸡一只，罩住，饿一日夜，放出，令食蛇肉，待食尽，罩放净地上，令撒下鸡粪，收放缸瓦上，煅过存性，每用一分（作三釐称之，先三釐治头上，中三釐治身中，末三釐治脚下），烧酒调服。百无所忌。称须记明白。
●一方　治杨梅疮毒，年久不愈。用苦参，连根带叶摘下，捣烂取汁，和酒饮之。
●一方　治轻粉毒。用川椒一斤，黄土泥二斤为末，枣肉为丸。每百丸，米汤下。
●一方　治杨梅筋骨痛。用乌梅肉（麸炒）五钱，硫黄五钱，豆腐（煮去油），共为细末。每一钱，重者二钱，好酒下。
●一方　治杨梅天泡，服轻粉致筋骨疼痛。用黑铅一斤，锅内化开，投入桑白皮，炒成粉，以黄酒淬入，乘热饮，以醉为度。

臁疮  ***************************
臁疮湿毒兼风热，两脚生疮肿烂裂。祛除湿热更追虫，葱椒汤洗后敷贴。
治臁疮。切生萝卜一大片，缠定贴疮上，频易之。
●一方　用枯矾末，陈酽醋调敷。
●一方　用大黄末，煎熟香油调搽。
●一方　用飞黄丹，香油调，油纸贴疮上，用药夹纸贴之。
●一方　用干梨叶，以醋浸透贴疮。
●一方　治里外臁疮，不拘年月远近。用川黄柏，去粗皮，蜜炙三五次，为末。先用葱椒煎汤洗疮，令净拭乾，以真轻粉不拘多少，细研，入疮口内，按实，却将黄柏末调成膏，贴疮上，用红绢束之，不可移动。疮痂自落。
●一方　用冬青叶，与本人嚼烂。先以葱椒汤洗净。用腊月猪胆、百草霜等分敷疮上，后却敷以嚼叶在上。三四次即可。
●一方　用五倍子，炒，研末敷上。
●一方　用香油一两，铁勺煎，入黄蜡五钱，化开。用铜绿三钱，研极细末，将铜钱掺末徐徐作五六十次入内，将铜钱放碗底，将药倾入碗内令定。将疮洗净，用毯一块，如疮大，摊药于上，勒放患处，一日一换。换时要洗净。

疥疮  ***************************
疥癞湿热小干疮，浑身瘙痒也难当。杀虫除湿追风毒，须用神仙一扫光。
治诸疮、疥癞、血风疮。用硫黄，不拘多少，人言少许，入白萝卜内，火烧存性，取出，研极细。另用香油四两，入鸡子三个，煎熟，去鸡子不用，再入花椒四两、油内煎至焦黑，去椒不用，用油调药搽疮上，名一扫光也。
●一方　治血风疥癞。用花椒（炒）、陈小麦（炒），等分为末，香油调搽。
●一方　用苍术、皮硝，煎水频洗。
●一方　用牡蛎、蛇床子、硫黄、白矾（生）等分为末，猪油调搽。
●一方　用死蛇一条，烧水浇之。
●一方　用茶叶、花椒，烧酒频洗。
●一方　用枯矾二两，硫黄一两，信五分，共为末。干则香油调搽，湿则乾掺。
●一方　用热水一盆，入石灰半碗搅浑，待温，可下手洗疥，如神。

癣疮  ***************************
癣疮原是因风毒，湿热相煎聚一处。有时作痒痛难当，用药杀虫使风去。
治一切顽癣。用干驴粪烧灰，乾用香油调搽，湿用乾掺。日三四次。
●一方　四块风癣发痒、流水。用牛脚儿皮，烧存性为末。先抓破，烧酒调搽，立已。
●一方　治鹅掌风癣，有虫吃开。用黄丹、轻粉等分，为末，猪脏头烧油，调药捺之。
●一方　用黑铅，不拘多少，打成片，熬至一炷香，入绿豆一碗，再煮豆烂，滤去渣，以水乘热洗数次，或搽亦可。
●一方　治风癣。用枣三四枚，去核，用人言一钱，入枣内，将纸包，灰火炮制，烧过纸为度，取为末。同猪胆调搽。
●一方　用椿树津合猪胆汁擦之。
●一方　用楮叶背上毛擦癣上。

秃疮  ***************************
秃疮头上白如雪，常时作痒抓出血。有虫有热毒兼风，用药搽之自消灭。
治秃疮。先用退杀猪汤洗疮净，用赤皮大葱白三条，长三寸，劈开，装入皂矾，每一条入矾一钱，纸包，火煨熟，擦之。
●一方　用旧生锈铁锅，将坑中真大粪水入内熬三四滚，将粪水频洗疮，即痒令抓破，再洗即愈。
●一方　用鲫鱼一尾（要一虎口长者），去肠，将黑矾七钱入鱼腹内，纸糊住，火煅存性，为细末。用生柏油逐日调搽，不过十日即愈。

癜风  ***************************
白癜紫癜一般风，更有汗斑亦相同。内服败风丸散药，外将末剂擦其容。
治赤白癜。用芝麻花同自己小水频擦患处，过半日洗去如失。
●一方　治癜风。用雄鸡肾、白果仁，捣烂擦之。
●一方　治汗斑。用白莲花、半夏等分，面糊丸弹子大。用六安细茶擦之。
●一方　治诸风疮隐疹、白紫癜风。用端午日取苍耳草叶，洗净晒乾，为末，炼蜜丸如梧桐子大。每服四五十丸，白汤下。日三服。若身体有风处或如麻豆粒，此为风毒出也，以针刺汁出尽乃止。

诸疮  ***************************
一切无名肿毒疮，须臾肿起痛难当，急将妙药频敷贴，免使猖狂作祸殃。
治一切无名肿毒、发背、痈疽、疔疮。用白矾，不拘多少，为末，入新汲水内，用粗纸三张浸内。将一张搭患处，频频更搭十数次，立消。
●一方　用白及、白敛各一两，枯矾五钱，为末，入水碗中（即沉底）。外用桑白纸蘸水，搭患处。别，用纸再换再搭，待其患处冷定，即顷去水，用药敷上立消。
●一方　用葱头杵烂，炒熟，敷患处，冷则易之。
●一方　用五倍子炒，末，醋调敷患处。
●一方　用大黄末，醋调敷患处。
●一方　用米蒿子研末，鸡子清调搽。此四五月收子。
●一方　用花椒（炒）、槐花（炒）、白矾、陈石灰等分，用热酽醋调搽。
●一方　治肿毒初发，即饮热香油一杯，则毒不攻心，可以缓治。
●一方　治肿毒发背，一应恶疮。用端午日取白矾研末。但遇疮毒初起，每三钱，加葱头切拌匀，好酒调服。
黄水疮。用松香，不拘多少，为末，用纸卷药在内，搓成条，以线缚住，入香油内一浸取出，火燃著，滴药入碗内，取搽疮上。
●一方　治面并两颐生脓水黄疮。用官粉一两，水调，用艾熏过，黄色，入煅过枣十枚，为末，敷上。
蛇头指。用鸡子，开一窍，将指入内，待蛋化水，又换一个。如此三枚而已。
脓疱疮。用硫黄一两二钱，焰硝一钱，人言三钱，三味共为末。每用三分，水一碗，煎末药，鹅毛扫水于疮上。
坐板疮。将初发之时，极痒难忍。用旧布鞋底，炙热，搭痒处，候痒住即止。不过三次。
身恶疮癞。用地肤子半升，煎汤频浴愈。
下部湿热、脚疮。用大黄、郁金、黄柏各二钱，轻粉、乳香、没药各五分，为末，葵花油调搽。
附骨疽（即贴骨瘤）。以面作圈，圈疮在内，以蒜捣烂填满，上以槐皮一块盖之。用大艾柱灸百壮。内服槐花酒。
疮疖后胀起，恶肉不消。用乌梅烧存性，为末，掺上立消。
久远肿毒，不能收口。用桑叶，醋煮贴之。
一切百毒诸疮、瘰疬、痔漏、臁疮、痈疽、无名肿毒。用荷叶烧灰存性，不拘多少，煎汤，以气熏蒸，不可沾水，沾之则不效矣。
一人颏下生疮长二寸，久不愈，熏之愈。
薄皮疮。用甘草末作包，浸水熨之。

杖疮  ***************************
杖毕，即用童便、黄酒各一锺，合而温服，免血攻心，甚妙。即用葱切烂、炒熟，搭患处，冷则再易。止痛消肿，散瘀如神。如无葱，用熟豆腐消在杖处，其气如蒸，其腐即紫，复易，以淡为度。
●一方　用猪胆一枚，倾出碗内，将绿豆粉、黄柏、黄连细末入胆内，调匀搽杖处。
●一方　治杖疮并打伤，皮不破而内损者，用萝卜捣烂罨之。
●一方　治杖疮打，定痂者，不用刀割，用黄蒿子，焙乾为末，搽上即开。如心慌者，即饮童便一二碗。
●一方　治杖疮。用大黄末、童便调敷。
●一方　治杖疮。用真绿豆粉微炒，鸡子清调，刷之。
●一方　治杖生疔甲。用玉簪花叶，贴一二日即落。嫩荷叶亦可。
●贴杖疮膏药　用密陀僧四两（为末），香油八两，同入锅内，文武火熬，用柳条数根，一顺勤搅，不要住手，待熬成黑色，滴水成珠，油纸贴患处，当时疼止，拘脓水，自然生肉。如有疔甲，贴药□□□□顽疮、天泡、冻疮。
●一方　治末打之。先用□□□切，入碗内，滚酒泡服，打著不痛。


卷四  ——————————————————————————————————————————————————————————————————————————————————————————

折伤  ***************************
折伤打扑痛难禁，瘀血停留忽上心。散瘀止痛须趁早，补虚接骨慢搜寻。
凡打跌伤损，即用童便、黄酒各一锺，合而温服，一日三四次。外用葱切烂，炒焦，搭伤处，冷则易。
●一方　用小嫩雏鸡（带毛、屎），捣烂，搭伤处。先将所患处扯伸，即用杉木板或柏板夹之。
●一方　治跌扑伤损，恶血入肠胃，下血浊如瘀血者。用百草霜研细，酒调下。
●一方　治扑伤，折手足。用绿豆粉，新瓦铫内炒紫色，旋汲井水调成稀膏，厚敷损处（须教遍满），贴以白纸，将杉木板缚定。此方验过。
●一方　治被打伤重者。用雄鸭弹一个，不去皮，黄苘麻烧灰，黄酒调下。
●一方　治伤肢折臂，断筋损骨，但有皮相连者。用生地黄研汁，好酒和服。一月筋皮连续。并杵碎，炒熟，封损处，极效。
●一方　治打扑伤损，骨蹉筋折。用皮底，烧存性。每服三钱，黄酒调服。外用白及磨水调前末，敷伤处，效。
●一方　接骨，消肿，止痛。用苏木一两，好麻五钱，炒成灰。二味好酒煎熟，用乳香、没药各三钱，为末，入酒内，碗合住，片时温服，汗出效。
●一方　治不拘打伤、刀砍、跌损。用松香为末，撤患处即愈。

金疮  ***************************
治破伤手足，血出不止，一时无药。用自己小便淋伤处，虽痛甚，即愈。
●一方　治折伤及割破手足。用葱入灰火煨熟，剥皮劈开，其间有涕，取敷患处。仍多煨，继续易热者。
●一方　治金疮血不止。用小蓟叶捣烂封之。
●一方　治刀斧伤破，流血不止及跌打伤。用何首乌研末，搭伤处，血即止。
●一方　治刀割破颈颡一个大口。急用嫩鸡，捋去毛，扯下皮，贴伤处，立效。
●一方　治破伤血不止。用龙骨末掺之。
●一方　用韭菜、小蓟同石灰捣成饼，阴乾，敷上。

破伤风  ***************************
破伤风证有多端，汗下和之病自安。发散祛风能奏效，治之莫当等閒看。
治破伤风。用槐子一合，炒黄，酒一碗，煎至八分，热服。汗出为愈。
●一方　治破伤风五七日未愈，已至角弓反张，牙关紧急。用蝉蜕（去头、足、土）净五钱，为末。用好酒一碗，煎滚服之。
●一方　治破伤风。用鱼鳔五钱，炒黄，淬黄酒于内，饮之。
●一方　治破伤风，牙紧，不省人事，垂死者。用核桃壳半边，入稀人粪填满壳，将疮甲掀去，搭于上，用艾炷于桃皮上灸之。用人按住。灸至九壮，有汗出即愈。宜避风。
治破伤风角弓反张。用南星、防风、羌活、甘草，生姜五片，水煎服。
●一方　治破伤风发热红肿，风邪欲将传播经络而未入深。杏仁去皮细研，白面等分和匀，新汲水调，涂伤处，肿消热退。

汤火伤  ***************************
治汤烫火烧，肿烂疼痛。用白矾末，香油调，扫患处。
●一方　用绿豆粉炒黑末，新汲水调涂。
●一方　用大黄末，蜜水调搽。
●一方　用百草霜、轻粉为末，狗油调搽。
●一方　治火烧伤，皮破肉烂，十分潮热。用尿桶底白渣，摊于火纸上，贴伤处，蒸乾再易，至凉为度。
●一方　用黑矾一合，入新汲水内，和匀，频扫患处。
●一方　治不拘乾湿火。用旧鞋底烧灰，香油调搽。

虫兽伤  ***************************
狗咬，用丝瓜小藤一大把，研烂取汁一碗。以绿豆粉七匙调服。冬月略温服，春夏秋冷服。忌生冷腥荤。
●一方　用杏仁、甘草，口嚼，搭伤处。又宜银杏捣涂伤处。
●一方　癫狗咬。用斑蝥七个，糯米炒，去翅足，为末，酒调服。疯狗咬后，要忌羊肉、狗肉、红豆一世。外以生人粪涂之。
●一方　用韭菜根捣汁，服二三盏；外用艾灸伤处五七壮。
蛇咬，赤肿欲死。用白芷为末，每三钱，麦门冬汤调服。外用白矾熔化，滴伤处。
●一方　治毒蛇咬。用五灵脂末，每二钱，酒调服。
蝎螫，用人颈上垢，擦患处。
●一方　用韭菜汁擦之。
●一方　用半夏、蟾酥各少许擦之。
●一方　用黑铅化开，入水银一钱，砒一钱，雄黄一钱，为末擦之。
●一方　用端午日午时，用朱砂书「茶」字倒贴之，蛇蝎不敢近。
●一方　端午日，用猫儿眼草汁，捻入黄蜡内，令匀为丸。临用取些须，灯火化，簪尖点痛处。
蜈蚣咬，用菜油三钱倾地上，以指擦地上油，搽咬处即可，不可令四眼见。
●一方　用生矾、枯矾，等分为末，水调搽患处。
蚊虫，用端午日午时，书仪方二字，倒贴于柱脚上，能辟蚊虫。
●一方　用端午日午时，取大蛤蟆一个，用好墨一块，入口内，红线缚住，取正午，方掘一穴，深五寸，埋于内，至第二日午时，取蛤蟆口中墨收之。用时，将墨于壁上画葫芦一个，用净水喷三日，蚊子尽入葫芦内，不可打杀。欲其去时，用扇扇去，取墨，蛤蟆活则验。
蝇子，用端午日午时写白字，倒贴于柱上四处，则无蝇子。
头上蝨，用包银朱红纸灯上烧过盖碗内，少将茶清洗下烟与茶水搽头发内，以帕包头一夜，其蝨俱死。
凡入山林，默唸仪方，不见蛇虫；诵仪康，不怕虎狼。
山林日用法：每欲出时，用雄黄一桐子大，火上烧烟起，以熏脚䙀草履之类及袍袖间，即百毒不敢侵害，邪祟远避。

中毒  ***************************
中诸毒，只宜多灌香油最妙。
●一方　用甘草、绿豆煎汤饮之，能解百毒。
中砒毒，用腊月猪胆收起。遇中毒，即割开一个，入水化开，服之立解。
●一方　用江西淡豆豉一两，干蚯蚓一个，凉水调服。
中巴豆毒，煮黄连汤饮之。
中巴豆毒痢不止，用乾姜（炮）、黄连（炒）等分为末。每服二钱，凉水调服。
中半夏毒，以生姜汁饮之。
中杏仁毒，捣兰汁饮之。
中桐油毒，呕吐不止，乾柿饼立解。只饮热酒亦可。
误食花椒，闭气不通，取新汲水饮之。
中蟹毒，紫苏煮汁解之。
中鳝毒并鳖毒、蛤蟆毒，用豆豉一大合，新汲水半碗，浸令豉水浓，温服。此三物皆能令人小便闭，脐下痛，有致死者。
中哑芙蓉毒或致不省人事者，用热酽醋调糖，斡开口，灌至一二碗，探吐。
中六畜肉毒，用犀角磨浓水，服一碗良。
中斑蝥毒，煮黑豆汁饮之。
误吞蚂蝗入腹，以浓茶多服自下。

诸骨鲠  ***************************
诸骨鲠，用饴糖如鸡子大，吞之。如不下，更作大团吞之，至十团，无不下。
鱼骨鲠，另取鱼骨一根，插于患人头发内，不必言，须臾即下。
鸡骨鲠，用金凤花为末，醋调稀，放舌上，慢慢嚥下。不可犯牙。
诸骨鲠，用象牙屑，以新汲水一盏，浮牙屑水上，吸之，其骨自已。
鸡骨等骨所鲠，用细茶浓煎，连吃五七碗，以饱为度。却用老鸭刀子擂烂，冷水调服，即吐。如不吐，将鹅翎探喉，即吐其骨。

救急  ***************************
自缢死者，切莫割断绳。急抱起，将绳慢解，用手捻正喉咙，侧卧，盖被。用二竹管吹两耳。一人扯发，以双脚踏两肩上，再令人摩将胸膛及屈伸手足。如苏，以温粥饮灌之即活。
斡开其口，以鹅嘴插入，鹅鸣，应声即活。
刺鸡冠血滴口中即活。男用雌鸡，女用雄鸡。
溺水死，心下温者，即放大板凳上，一头衬高，以盐擦脐，待水自出。如口紧闭者，以刀斡开，横放箸一根于牙间，使水可出。切莫倒提。
捣皂角，以绵裹，纳脐下。须臾水出即活。
将醋半盏灌鼻中。
冻死及冬落水微有气者，脱去湿衣，随解活人热衣包暖。用米炒热，囊盛，熨心上，冷则换之。或炒灶灰亦可。候身温暖、目开气回后，以温酒或姜汤、粥饮灌之。若先将火炙必死。
用雄黄、焰硝各一钱，研细末，点两眼角。
压死及坠跌死，心头温者，急扶坐起，将手提其发，用半夏末吹入鼻内，少苏，以生姜汁同香油打匀，灌之。次取药服。如无药，以热小便灌之。
中恶魇死者，不得近前呼唤，但唾其面，不醒，即咬其脚根及足拇指，略移动卧处，徐徐唤之。原无灯，不可点灯照。待少苏，用皂角末吹鼻取嚏，或用韭汁灌鼻内亦可。
●一方　治缢死、溺死、压死、靥死及产后晕绝，又治中风不省人事。用半夏一味为末，如豆大，吹入鼻中，须臾即活。

附经验秘方  ***************************
●桃源龟龄延寿丹（魏都堂方）
金笋（即熟苄，生精补肾。粗而直者，酒浸一宿，瓦上焙乾为末）五钱
玉枝（即生苄，生血清心。细而长者，乳汁浸一宿，晒乾为末）六钱
万年松（即天门冬，润肺清火。酒浸半日，去心、皮，晒乾为末）四钱
夷灵芝（即川归，活血生精。肥而大者，酒浸一宿，晒乾为末）五钱
镇番草（即枸杞子，补髓生精。酒露净，晒乾为末）五钱
碧水龙（即肉苁蓉，补筋骨，滋肾水。红而咸者，河水浸一宿，麸炒乾，为末）六钱三分
劈凌云（即牛膝，生精助阳。去芦，酒浸、晒乾为末）四钱
乱银丝（即杜仲，强筋骨，补肾水。厚而实者，去皮，麸炒去丝，小便浸一宿，瓦上焙乾为末）二钱半
补骨脂（即破故纸，补虚助阳。酒浸一宿，瓦上焙乾为末）一钱
寿柴（即锁阳，补虚助阳益气。坚而实者，烧酒浸七次，为末）三钱半
沧骨（即青盐，补骨髓。坚而正者，酥炒乾为末）三钱
重英（即甘菊花，明目生精。黄而小者，小便浸一宿，为末）一钱半
万岑精（即白茯苓，生心血，润身体。乳汁炒乾为末）五钱半
伏尘毯（即地骨皮，补虚损。白而轻者，蜜浸一宿，晒乾为末）四钱
天雄（即大附子，补髓生精。重一两馀者，蜜煮三炷香，水煮一炷香，去椒为末）二钱半
百里馨（即小丁香，宽肠胃。黑色者，同川椒炒一炷香，去椒为末）二钱半
赛桂香（即砂仁，和脾胃。坚而陈者，姜汁炒乾为末）二钱半
海莲（即莲肉，养脾胃。温水泡，去皮心为末）六钱
玉蕃丝（即细辛，通心窍。细而辣者，醋浸一宿，晒乾为末）一钱
油鳖子（即芝麻，润肺。乳汁炒熟，为末）五钱
黑漆子（即旱莲草，生血补髓。酒洗净，晒乾为末）五钱半
槐胶（即槐角子，明目。酒煮透，晒乾为末）六钱半
乾坤髓（即辰砂，安心神，补肾水，却风邪。四面墙光者，面用荞面，包住，蒸熟，去面为末）五钱
主人（即甘草，和中降火，仍壮筋骨。坚而壮者，去皮，蜜炙黄色，为末）六钱
镇山威（即鹿角，补心血。圆而实者，用砂锅以好醋添水煮三昼夜，土埋一宿，取出，晒乾为末）一两
透石乌（即穿山甲，补肺金。厚而大者，烧酒浸一宿，酥炙，研末）八钱
锁天蛾（即石燕子，补肾。坚而圆者一对，醋浸一宿，姜汁浸一宿，晒乾为末）七钱
崑山雪（即小雀脑，助阳，补虚损。雄者十个，每个入硫黄一分，或入硫黄一钱，摊纸上搅匀，晒乾）三钱
仙灵皮（即淫羊藿，生精髓。乳汁拌，炒乾为末）二钱
水雁（即海马，补虚助阳。长而全者一对，酥黄色，为末）二钱
旱珍珠（即凤仙子，透骨通阳。井花水浸一宿，瓦上焙乾，为末）二钱半
大鹏（即紫梢花，补虚助阳。鲜而无土者，河水浸一宿，焙乾为末）五分
●修制口诀
上将各药如法制毕，选甲子、庚申吉日良时，入净室通修，合一处。切忌鸡犬及孝子妇人见之。装在磁器内。以盐泥封口，重汤煮三炷香为度。开口取出，夜露一宿，仍将前药捏作一处，却放入银打盒内，以盐泥封口，外再以纸筋泥将银盒团成圆球，放日晒极干，却用铁铸钟铃一个，仰口向上，却将泥盒球放其中，再用铁丝从鼻内十分拴紧。外用黑铅四五斤，以慢火熔开成汁，倾铃内，以遮盖球盒为度。候冷定，仍入灰缸内，火行三方养之。每方用火一两六钱，至寅、戌时更换。换时以铃内滴水响为度，不可太热。温养至三十五日，却将铃内黑铅化倾在地，候冷定，却将银盒取开，看药以紫色为度。另用磁瓶收贮，去火毒。打银盒用八两重则可。若遇乘兴求药者，取药五釐，黄酒送下，浑身躁急，百窍通和，丹田微痒，痿阳立兴，时度数女而不泄，刻战百妓而弗溢。酒胜勿攻，食胜勿动。气血和平，缓行无禁，久久纯熟，不拘飢饱，七十老媪春色袅，八十衰翁精神长。行之日久，鼻口馨香，明目宽胃，资全仁寿。未及半年，羸弱变为婴稚体。若经一载，衰容改作玉朱颜。益精增髓，其功尤大。日久精盈气壮，血满神充。女侍之用，不可少间。阳举不败，恐扰人事，则未善矣。知道者，斟酌用之。

作金铃法  ***************************
此药用五分，加麝香一分，如黄豆大，以绵裹住，用线扎之。以金三钱，打成薄片，将药居中，焊成圆弹。或用银亦可。常掩袖中。遇春而寻堤柳，逢夏则觅流莺，乘兴取药，暗索金弹，握之在手。须臾热气直透胸中，缓缓流行，归于肾海，败阳似铁锤，痿茎如钢钉，不惟己乐，红粉亦欣。两情恋恋，雎鸟关情，诚人间之雅药，乃洞府之仙风。价值虽万金而莫传，惟有德而方授。后学幸获，谨守勿轻。
凡媾精一度经停，二度胎成，三度孕成，不宜再行。若行四度，必产双生，恐伤母体，反失人伦。其功如神，如兔见鹰，百发百中，万无一失。要泄须食枣一枚，即解之。
咏制红枣诗
岘山一带假桑花，清节横挥镇月斜。多少名园培正果，何分百姓帝王家。
●红枣制法
琥珀精（即小红枣，能泄气。核小而甜者，去核）一百个
练风霜（即白砂糖，能回阳。细而白者，夜露一宿，日晒一朝，醋浸一宿）取稠膏二两用
蕃釐石（即食盐，能泄肾水。同甘草二两炒，去甘草不用）盐用八钱
上三味，各如法制。共搅一处，装入猪肚内，用绵线缝合，放大米内蒸熟，取出，仍装磁器内，封口三七日，将枣用酽茶洗净收之。若食一枚，兴阳立败而不举矣。
咏煮金铃铛法诗
一握浑身气遂通，上天梯树方灵。这般理趣诚然少，举世何人解此风。
上用金铃铛一个，洗净，埋土中一宿。假如频使年久，用之不效，是为药力泄尽气也。仍以川椒汤再洗净，埋土中一宿，取出放磁器内，以醋贮满，重汤煮，缓听铃内有响声为度。取出收之。再用之时照前。神效莫测。
●咏验药预知诗
臞仙曾赠白釐翁，夜放辉光照月明。不是神功流肾海，粉猫走入黑笼丛。
此药合成，诚恐心疑，畏尚有毒，遂将药一分拌入饭中，与白猫食之，三日淫度无休，饮茶即止。旬日变黑，冬要当风，夏要入水，是其验也。妙不可言，秘当珍重。
邀月仙人捻桂花，尘笼不觉老春斜。閒中笑取一杯饮，多少佳人极口夸。
先师曰：世间方术虽多，效应绝少。好事者往往酷求，未曾有得。吾非上获老龙授之，岂能知其详也。先师问曰：男子阳痿，女子绝产，何也？老龙答曰：男子未及二八，色心一动，精泄于外，以损乾阳，故致中年而阳痿也。女年未及二七，欲心一起，血溢于外，以伤坤水，故致中年绝产也。此中丞《宝秘录》论之。男幼损，身嗜欲贪淫，视如泛常，略无节制，日积月累，酿成疾患，百方弗痊，非赖此方，莫能救援。依法修治，瞬息见功。先师曰：诚确论也，丁宁反复，恐误后学，造法于后。

造酒法  ***************************
照前制药，令成块，取纸包，装绢袋内，以线增口，坠于瓶底。四下用无灰好酒百壶，醋和泥封口，昼以日晒而摄其精，夜以露敷而浥其液。如此五次，其香喷鼻。取服半盏，老翁变作少年郎，老妪化为青春女，败阳猖獗敌百妓，痿茎颠狂战千女。频攻频胜，越战越强。良久精凝，目明如电，浑身汁汗出。能消痔漏痈疽，化痰痞，治疥癣，去风邪，疗左瘫右痪；调血气而除胎前产后之疾。热淋、白浊，并皆治之，冷痛、赤白带下，时刻见功。百日，诸疾无侵，行如奔马。发白复黑，齿落更生。如此三年，长生不老。返本还元，乃号地仙。种子人间，驱赭使而成形，遗名天下。激将军而听令，随用随生，功效无穷矣。载酒载歌，乐有馀焉。阐明不昧，以广其传，继业流行，有补于世。
●靖和庚子八月下浣南溟山人蛟螭谨识
总括药方西江月
药共三十二味，各依品料炮蒸。石燕海马辨雌雄，前后增减已定。问君共得多少？一十四两五分。井河乳便拌调匀，蜜酒酥油协用。
凡修此剂，精白虔诚，审药真正，辨阴阳奇偶。凡诸脑损阳而莫用，诸血败血而休餐。单日为阳，产男有准，双日为阴，生女无差。雄者腰子可重，雌者单胞可轻。赭使时驱，身气壮盛，咀嚼日久，蓬莱相迎。劳中有逸，怒处成欢。气归元海，服握千朝。我命在我，不在于天。
宋真宗皇帝御赞
嫦娥喜窃月中砂，笑取斑龙顶上芽。汉帝桃花敕特降，梁王竹叶诰曾加。须臾度过真堪羡，衰老还童更可夸。中有一般超绝处，能教霜雪黑如鸦。
先师秘言：为人乏嗣者有五：一曰精冷，二曰肾寒，三曰天骗，四曰皮漏，五曰阳痿。详究圣典，故有此说，乃从人而修之。以及五乏源，若后，兹人必诚必敬，祝于天日之下，启于列星之前。或服或握，两途符节。验火种薪，犹粟造饭；入山求石，涉海求津，编篱为户，引水为池，夫岂难乎！谨志。
朱晦翁曰：世人阳疾有数：一曰幼摇太过而损其神；二曰落草受风而伤其真；三曰酒胜泄频而耗其精；四曰食饱无度而丧其气；五曰暴怒颠狂而失其筋；六曰湿寒乘兴而伤其髓；七曰悲泣过多而叛其心；八曰欢乐甚极而失其节；九曰当泄不泄而亏其脾；十曰当行不行而摇其胁；十一曰思虑太过而悖其情，十二曰飢极使房而患其性。似多端犯而致疾，万药千方疗莫能效，非世乏此方，乃修合误而闭其门也。古人云，用药如用兵，存亡以此，不可苟也。盖药之主，始各不同，然皆以肾气为主，理气调精，无不效耳。

春雪歌  ***************************
兹药补丹田，清晨服一丸，坐笑松荫下，横琴大古絃。目不视邪色，心不被尘牵。耕云并钓月，精气自周全。世上少閒人，山头看碧泉。有缘获此诀，即是地行仙。若有人求方，不与利相干。斯药金不换，休言浪里煎。一切沉疴苦，服之便安然。左瘫与右痪，产后与胎前。热嗽并冷嗽，黄痰与白痰。心疼与耳闭，腰痛并风颠。乾血与头闷，虫噎与惊疳。中风同不语，停痰并伤寒。茶积兼酒积，酒疸与吐痰。食黄并疟痢，吐泻与脾寒。骨蒸同浮肿，脚气与头眩。淋沥并手战，绞肠与心痫。眼花同内障，疝气与口酸。喉闭并乳蛾，肿痛与胃翻。血瘤同瘿滞，肺气并黑斑。肠风与痔漏，牙痛并头旋。夜哭与昼哭，重舌并气喘。腹胀同吐血，狗咬并蛇餐。消渴与麻木，发热并狂言。泄精同遗溺，盗汗与疥癣。冻疮同杖破，蝎螫并崩难，经绝与劳瘵，翻胃并皮穿。病在上食后，病在下食前。多无三两月，改变胜童颜。自乐烟霞景，人间别洞天。嫦娥知我趣，褒封应失传。遗文恐不信，联此各一篇。
英国公自咏金铃赋
形如雀卵，色似娥黄。外视轻如粪土，内论贵于清琅。无边佳趣，丛绕吾旁。比金金易得，比玉玉何偿。连城和氏璧，不换金铃铛。任尔腰金紫，任尔架高堂。任尔跨裘马，任尔材栋梁。任尔随凤阙，任尔制八荒。不如吾安乐，不如吾悠扬。何为如意丸，庭前栖凤凰。蜀锦添花彩，秋月回辉光。这丸金弹子，千金不易方。用之吾掌内，飘然入洞房。壶中春不老，心头岁月长。玉山无胜败，金海有炎凉。愈战精神爽，久敌气血刚。累握宽皮腹，连服和胃肠。九窍除沉疴，三尸尽伏降。百日鬓毛黑，千期体健康。固齿且明目，消食并化痰。万般尘世苦，一握入仙乡。侯门虚宠位，浮生空自忙。不如予心乐，时侵月殿香。三春真富贵，惟我第一场。半川风月景，几树橘花黄。兴懒沽春酒，如意怀袖藏。琥珀吞入腹，收兵罢战场。阳姤生麟子，阴谐产女媓。快活真快活，石枕伴藤床。我今获此诀，不恋侯与王。功名如浮云，富贵似粃糠。百子千孙茂，万载一名扬。清隐林泉下，逍遥汾水旁。琴书共鹿鹤，相随滋味长。天下奇男子，学此金铃法。
皮日休赞
凤仪鳞生世不常，积金难买骨精强。将军英武无休止，赭使风行罢战场。
穀神子括曰：
驻世无真诀，探奇遇偓佺。一丸回造化，半点结良缘。红尘成紫气，白发返青年。云外穀神子，留方海内传。
●万杯不醉丹（中书李五山传）
白葛根（四两，青盐水浸一昼夜，取出晒乾）　白果芽（白果内青芽，一两，蜜浸一日，砂锅内焙乾）　细芽茶（四两）　绿豆花（四两，阴乾）　葛花（一两，童便浸七日，焙乾）　陈皮（四两，青盐水浸一日以上。青盐用一两化水）　菊花蕊（未开口菊青朵头，四两）　莞豆花（五钱）　真牛黄（一钱）　青盐（四两，盛入牛胆内，煮一炷香，同胆皮共用）
上共为细末，用蟒胆为丸，如梧桐子大。饮酒半醉，吞一丸，其酒自解。再饮时再服。如此经年不醉。
●紫霞丹（徽府秘方）
秋石（阴炼者，五两）　南薄荷（五两）　硼砂（二两）　诃子（去核，五钱）　牛黄（五分）　冰片（二钱）　麝香（一分）　甘松（五钱）　排草（一钱）　腽肭脐（一钱，酥炙）　阿芙蓉（二分）　朱砂（五钱，为衣）
上共为细末，合和研匀。用甘草一斤，炙去皮，水煮成膏子，和为丸如绿豆大，以朱砂为衣。每用一丸，时常噙化嚥下。
诗曰：
秘传物外紫霞丹，安魂定魄驻少颜。顺气宽胸能解渴，消痰止嗽更除烦。平添牙颊香津满，善补元精气海完。每服一丸噙化咽，延年益寿世间仙。
治疯狗咬，此方验过。用斑蝥三个，去翅足，研细末，酒一锺半，空心服，即下小狗娃四十九个。如不尽，再服。神效。
治月经不通、身黄。用白矾（枯）半两，陈皮三钱（为细末），黄蜡半两化开为丸。每服三五十丸，米汤送下。
●一方　用乾漆，炒脆酥。服一钱，黄酒送下。
治乾血劳。用大麦芽、小麦芽（俱炒）、千里马各一两，为细末。每四钱，黄酒送下。
治尿血。用龙骨四钱为末，食后酒下。
治肠风下血。用椿皮白皮，酒浸，晒乾，为末，枣肉为丸梧桐子大。每服五十丸，酒下效验。
治霍乱。用桑皮捣汁。每服一盏。冬月煎汤服。
治痢方　用大麦芒，不拘多少，炒黄为末，加黑豆二十五个（以下明刑本残缺不全，略）

附日用杂方  ***************************
●香茶饼
甘松　白豆蔻　沉香　檀香　桂枝　白芷（各三钱）　孩儿茶　细辛　南薄荷（各一两）　木香　藁本（各一钱）　片脑（五分）
共为细末（用甘草半斤为粗末，水浸一宿，去渣），熬成膏，和为饼用。
●上清丸
南薄荷（一斤）　百药煎（一斤）　寒水石（煅）　玄明粉　桔梗　诃子肉　南木香　人参　乌梅肉　甘松（各一两）　柿霜（二两）　细茶（一钱）
甘草一斤槌碎，水浸一宿，取汁（去渣），熬成膏。或加蜜一二两同熬二碗许，和前药为丸，如白果大，每日一丸噙化。
●玉露霜
真干绿豆粉（一斤）　南薄荷（叶，半斤）
水喷令湿，用小磁坛一个，将薄荷一半铺坛底，将豆粉用新布包裹，入坛中，上又用薄荷盖住，得坛口封固，勿令泄气，重汤煮三炷香，要水滚方可坛煮，取起冷定，一二日方开坛，去薄荷，取出豆粉，用白糖半斤拌匀，筛过，磁器收贮任用。（若欲丸，入碾子碾之，即丸得）
●楂梨膏
鲜山楂（大者十斤，去核）　好甜梨（去核、净，十斤）
共捣烂，取自然汁，入锅内煎熬，如稀糊样。如汁十斤，入蜜四斤，再熬成膏，可作饼子用之。
●法制半夏
用大半夏约二斤，先用滚汤泡洗二三次，去滑腻、净，用白矾六两，皂角四两，生姜四两，水二斗，煎至一斗，浸半夏十四日，俱晒、浸，取出，洗净，复用白矾二两煎，水浸七日，又洗净，取出，用清滚汤洗，又浸三日，又洗净，切成片，且俱要白色，晒为佳。将制成半夏片，用苏州好薄荷叶，蒸格上铺开，上放布，将半夏片铺薄荷上，以蒸格放锅上，盖完固，勿令透气，蒸二炷香尽，取出晒乾，则成法制半夏。加用半夏一两，薄荷叶三钱，粉草片二钱，和匀，口中细嚼，则清火化痰，健脾和胃，生津液，解酒毒，除眩晕。
●法制陈皮
每陈皮一个，用甘草四两，水煎煮陈皮半生半熟，洗去垢腻，晒乾，又用乌梅六两，青盐四两，煎水去渣，煮陈皮半熟，晒乾。又用薄荷叶二两，紫苏叶一两，用水洒湿，铺甑底，将陈皮放上，蒸透取出，切丝晒乾，入白糖半斤，共炒，取出用之。
●香豆豉方
盐（二斤）　草果（去皮，十斤）　时萝（二两）　小茴（二两）　花椒（二两）　官桂（二两）　砂仁（二两）　红豆（去皮，五钱）　陈皮（切丝，五钱）　瓜仁（五钱）　甘草（去皮，切片，一两）　杏仁（去皮，切四片，五钱）　橙皮（切丝，一两）　苏叶（切丝，二两）　薄荷叶（切，一两）　生姜（二斤，临时切丝）　菜瓜（十斤，去囊，切丁，临时用）
上，各俱为末，于三月三、五月五，用大黄豆一斗，水淘净，浸一宿，控干，笼蒸至熟，冷一宿，细面拌匀，用罗筛去粗渣，凳箔一二尺高，芦蓆摊豆约二指厚，用豆蒿或楮叶并席，密覆七日，上有黄衣，取晒乾，箕净，入料物，六月六日下，不用水，搅匀，一日拌四五次，装坛内，逐日轮晒至三七倾出，晒半乾湿，复入坛内取用，或将油拌，即是湿豆豉。
●玉壶春
六月六日，取不语水听用。七月七日造面，每用面十斤，绿豆三升，磨破水泡，去皮，用六月六日水煮熟，晒乾，与面同调一处。又用白蜜半斤炼过，又用官稜、川芎、白芷、香、陈各五钱，为细末，共调一处，踏面。或切作一斤一块，或半斤一块，先用楮叶包，吊在微风处三七日，可用造酒。每黄米一斗，春秋用面半斤，夏用六两，冬用一斤。
●赛襄陵酒麴方
乌头（去皮脐）　细辛　白芷　良姜　官稜（去粗皮）　白术（各十二两）　杏仁（去皮尖，一斤六两）
上共为末，入白细面一百斤，搅令匀，用绿豆五斤煮熟，晾冷，同和一处，踏成小曲块，内用桑麻叶包裹，外用白纸包裹。当风处置箔摊上，过一七翻一次，方用米一斗，用此曲十二两。
●五香酒
治一切饮食过度，最能消导，善退诸疾，又能不病酒，上腹痛，大补血气，健脾胃，久服自然健壮，其功不能尽述。
木香　丁香　沉香　檀香　香白芷　生地黄　熟地黄　官桂　砂仁　当归　陈皮　人参　白术　川芎　薄荷　甘草（各一两）　熟枣（十二枚）　核桃仁（二两）　蜜（一斤）　好烧酒（一罈）
将前药切片，用生绢袋盛之，入坛内，纸封口，复用竹叶封之，煮长香三炷，七日开用。
●牛脯法
每牛肉十五斤，切作四块，用葱一大把，铺锅底，加肉放上，入花椒二两，黄酒十碗，清酱油二碗，盐二斤，添水离肉四五寸高，慢火煮至汁干取用。冬间可放数月不坏。
●鸡松法
鸡，用黄酒、大茴香、小茴香、花椒、盐煮熟，择去皮骨，净肉火焙乾，擂烂，再焙乾用。牛松、猪松同法。
●鹅酱法
鹅，去毛、骨，切肉丝一斤，用飞盐八钱，清酱油一碗，红曲、米糁、大茴、小茴、花椒末，用酒二锺拌匀，入磁罐内，上用江米酒糟一团，盖而封固，待月馀，取出食之。（米糁即大米水泡，炒过是）
●龙蛋法
用鸡子二三十个，打放一处，搅令匀，入猪尿泡内，悬于日月之下一夕，或蒸或煮，其蛋黄白自分。一法，黄昏装入井内，至三更取出，煮之。
●酱油法
用黑豆煮烂，滤起，放席上污七日，取出晒乾，揣去皮壳，加盐，同入水内泡，日晒至红色，逐日撇上油水收起，撇至干，取出豆用。
●椒醋法
香油一斤，煎滚，入酽醋一斤，再滚，取下入口椒于内，泡之，装入坛内封因，用时取之。五六月间好制。

续歌  ***************************
●续劝善良规四十歌
一劝为官者，第一要循良，廉能治百姓，忠盖报君王。
二劝为民者，先要纳差粮，各人尊法度，免得受刑伤。
三劝为父者，教子以义方，穷则守家业，达则登庙廊。
四劝为母者，母心本慈祥，大小无厚薄，合室自安康。
五劝为夫者，家须自己当，妇言莫听信，男子要纲常。
六劝为妇者，贤孝事姑嫜，莫把是非谤，谨守在闺房。
七劝为兄者，友弟义何长，莫因毫末利，手足各参商。
八劝为弟者，敬兄忠实肠，凡事须体谅，慎勿逞强梁。
九劝为子者，孝须奉高堂，竭力伕甘旨，承欢戏彩裳。
十劝为内者，妯娌莫相戕，大家要和睦，永世不分张。
●十戒歌其二
一戒为士者，当乘驷马车，必须通万卷，还要惜三馀。
二戒为农者，耕种莫违时，不辞辛苦力，疗得肚中飢。
三戒为工者，伎艺要精奇，宁将勤补拙，莫把懒添愚。
四戒为商者，为利各分离，切将花酒戒，莫负倚闾思。
五戒为亲者，往来礼莫遗，未可交财利，因而亲也疏。
六戒为邻者，相敬莫参差，一时有患难，彼此要扶持。
七戒为友者，信义是良期，石交尤可近，面结莫相随。
八戒为奴者，勤劳莫怨咨，不负主人意，何愁食与衣。
九戒为富者，贵在能设施，不然守财虏，未知留与谁。
十戒为贫者，休嫌陋巷居，甘贫无谄媚，做个好男儿。
●十莫歌其三
一莫学奸诈，暗箭谁堤防，无辜被毒害，鉴察有穹苍。
二莫去偷盗，犯之必有赃，轻军重死罪，律条难隐藏。
三莫去赌博，为此破家囊，飢寒妻子怨，羸得泪成行。
四莫纵饮酒，醉后发颠狂，损身丧德行，惹祸起萧墙。
五莫嗜色欲，欲乃杀身枪，虽然不见血，暗教性命亡。
六莫贪财利，人心无尽量，穷通各有分，不用苦奔忙。
七莫争閒气，到官何怕强，不如含忍好，省得卖田庄。
八莫学懒惰，一情百事荒，为人不努力，毕竟受凄凉。
九莫学悭吝，慷慨有何妨，浮生风里烛，富贵雪中汤。
十莫要积恶，积恶有馀殃，劝人当积善，积善有馀庆。
●十要歌其四
一要重身命，贵莫贵于斯，此身一轻弃，何用万金资。
二要存好心，心田要坦夷，若还有欺罔，天谴罪难辞。
三要做好人，好人最难为，轻财还重义，有道更无私。
四要积阴骘，念念在于兹，广行方便事，自有天上知。
五要守本分，莫去佔便宜，难割他人肉，补得自身衰。
六要循天理，公平无所欺，莫使两斗秤，暗里把人亏。
七要能忍奈，忍得是良师，不忍小成大，过后悔时迟。
八要为勤俭，奢侈岂是规，勤乃起家本，俭乃镇家基。
九要惜守阴，寸阴金不移，若教虚度过，老去徒伤悲。
十要有德量，宠辱不警疑，崒律如丘岳，汪洋若宠陂。
医要活人，其来远矣。但世医徒知攻其已病，而不知治其未病。以余度之，与其能治于已病之后，不若预治于未病之先，乃于暇日吟成四十鄙歌，其中养生之道无弗备焉。然辞虽浅俗，俾世人见而易知，简而易从，无论通显之家，寒素之士，能预味之，则可以培养身心，而为太平考终之人矣，岂曰药石云乎哉。否则心纵灭理，而陷于殒命杀身之地。良可慨夫。余不佞，敢附此于《仙方》之末，以为不病者鉴焉。
万历癸未仲春金溪云林山人龚廷贤书
●括曰：
海上仙传秘，人间杏作林，
谁知方药简，何畏病根深。
守业经三世，回生抵万金，
但存斯卷在，不用召医临。
庆安三年仲夏之吉室昕通鲤山町小嶋弥左卫门刊
