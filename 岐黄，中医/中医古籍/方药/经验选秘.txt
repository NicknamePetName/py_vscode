
经验选秘序  ***************************
天下不少利人之事，唯有心康济者随处触发，无不有利人之见，存医方其一也。昔东坡先生搜讨良方，手录成帙，迄今数百年施之犹效。何则通都大邑，医药毕具，固无须泥成方以治病矣。然或浅闻寡见，施治辄左，尚不如守成方之为得也。况夫遐陬僻壤辨证者罕，一遇疑难危险之症，几几如束手待尽，可胜悼哉！新安胡君近集见效各方，刊以惠人，其中妇女小儿、内外各证，与夫符录咒语，凡可以起沉疴愈险症者，考覈精详，不遗馀力。使患者按症合方，治之靡不获效，其仁心仁术，庸有艾焉？刊阮成出以示余，余嘉胡君之有利于世也。爰乐为叙之。
同治十年桂秋下浣仁和锺骏声撰

经验选秘后序  ***************************
自来善书之济世而于人最切要者，莫如良方一书。是以余博採酌古准今屡经效验者，药性与病符合者，分门别类，汇辑成册，名曰《经验选秘》。其中内外杂症，以及妇女小儿各症救治良法，无不悉备。使穷乡僻壤，死生攸关，仓猝不及延医；有医之而罔效者，俾得此册，照方疗治，足以起死回生。昔王洪绪曰：伤寒一症有转经传变，故有医不执方之说。至如内外小儿各症，全赖识症执方，无不神应。以其遇庸医施治辄左，反不如守成方之为得也。仰望乐善君子，广为印施，则斯刻之幸也。
同治十年辛未菊月上浣新安谦伯氏识


正文  ——————————————————————————————————————————————————————————————————————————————————————————

卷一  ***************************
●头风　治一切偏正头风。
硫黄（一钱）　川椒（炒研，三分）
拌匀，熔成小饼，左疼塞左鼻，使涕从右出，右疼塞右鼻，使涕从左出，若正疼则左右换塞，待清涕流过自愈。内以茯神（抱木者佳）捣末，汤酒任下二钱，数服效。
●又方　石菖蒲根捣汁，酒冲服效。
●又方　鸡蛋三个，人川芎末三钱，和匀炒熟，食数次愈。
●又方　白芷（三钱）　天麻（一钱）　防风（一钱）　荆芥（钱半）
煎服即愈。
●治头面发肿猪头风　野苎麻根捣极烂，敷之即愈。
●头风外治神方　桑木烧灰淋汁，乘热薰洗。
诸般头痛　仰卧，用生罗卜汁少许注鼻中。左疼注左鼻，右疼注右鼻。
●头眩晕倒　鲜白果三个研，开水冲，空心服，至重不过五服。老少皆治。
●治大头瘟　项肿腮大，形如蛤蟆。
靛青花（三钱）　鸡子清（一个）　烧酒（一碗）
共打匀，吃下即愈。真神方。
●头痛奇方　生姜一片破开，入雄黄末于内，湿纸包煨，乘热贴太阳。
●妇人血风　头晕欲死，倒地不知人事。生苍耳草嫩心阴乾为末，每用一钱，酒调服神验。此物能通顶门，故易奏效也。
●头面发热　有光彩，他人手近之如火烧。葱汁五钱，酒调服，吐出虫即安。
●头面肿大　此症名大头瘟，自颈至顶肿成一桶，咽喉闭塞，急用：
延胡索（钱半）　皂角　川芎（各一钱）　藜芦（五分）　踯躅花（二分半）
共为末，用纸捻蘸药推入鼻中取嚏，日三五次甚效。嚏出脓血者更妙，无嚏者难治，左右看病之人用此取嚏，亦不传染。
●又方　蚯蚓十馀条，以白糖拌入，碗喋盖好，半日即化为水，至迟者一日必化，用鸭毛蘸水，敷之即消，百发百中之仙方也。如无白糖之处，用蚯蚓粪井水调敷亦可。须戒杀生。
●发中生疖　如珠相染不已。此名火珠，迟则难治。急用生罗卜捣烂，好醋泡透，敷之。此林屋山人经验方也。
●头角太阳生疮　当日头重如山，二日即变青紫，三日青至心胸而死。此症有因好服春方药而生者，有因食煎炒厚味而生者。初起用金银花二斤煎汤，饮数十碗方可少解其毒，然必溃烂。再用：
金银花　元参（各三两）　当归（二两）　甘草（一两）
水煎，日服一剂，七日始可收口。又手脚指头生疮，亦多不救，亦可以此法治之。
●头上软疖　鸡肫皮、明矾为末，麻油调搽。
●又方　野芋头磨醋敷。
●捲毛疮　生头上如葡萄状。黄柏一两，乳香二钱五分。为末，槐花煎水调敷。
●抓伤面皮　橄榄核磨水搽之，过宿则无痕迹。
●眉上生疮　肥皂（烧存性），枯矾（要烧透），各等分为末，麻油调涂。先用白矾泡水洗净。
●又方　白菜捣涂亦效。
●耳内脓血肿痛　有虚有热，其症不一，甚至痛不可忍，夜难安枕。用韭菜自然汁灌入，百发百中，其效如神。
●耳内脓血不干　石榴花片（瓦上焙枯）研末，加冰片少许，吹入三四次即愈。其痂不必挖动，听其自落为妙。或用龙骨研末吹入亦可。
●耳内如有虫行　或血水流出，或干痛难忍。用蛇蜕烧存性，研末吹之立愈。此经验秘方也。
●耳烂流脓血方　陈皮一钱，灯草一钱（烧灰）冰片一分。
上药共研匀，吹入。
●诸虫入耳　用麻油滴入虫即出。韭汁、雄鸡冠血俱效。
●又方　鸡冠血能治壁虎入耳。
●耳定　耳内生粒如棉花子大，极痛。用人指甲瓦上煅存性，研细，入冰片少许，吹入耳中，其痛即止。
●又方　老鼠刺叶（即十大功劳叶）剪取叶尖，瓦上煅存性研细，加冰片少许，吹入耳中自效。
●耳流脓肿痛　油胭脂、水粉，拌匀，手捻成末，吹入神效。
●又方　明矾、龙骨各煅一钱为末，吹耳即愈。
●耳痛难忍　铁刀磨水滴耳中即安。
●又方　川芭蕉根捣汁，滴之尤效。
●蚂蝗入耳　取田中泥放耳边，自出。
●蜒蛐入耳　生半夏末、麻油调涂耳门，虫闻香即出。
●蚂蚁入耳　用手将耳扯动即出。或用穿山甲烧灰研末，调水灌入即出。
●耳猝聋闭方　蓖麻子（一百粒）　大枣（十五枚，去核）
共捣烂入男胞，乳汁和成作锭如枣核样，以丝棉裹一枚塞之，觉耳中热为度，一日一换，二十日瘥。
●目中起星翳　荸荠捣汁洒纸上，候燥刮点日效。
●又方　胡椒、韭菜、广皮、橘皮、菊叶、木鳖之类，皆可捣烂，以棉裹塞鼻中，过夜则星自落。日久者多塞几次愈。
●目中生障翳　鹅儿不食草搐鼻、塞耳、贴目。去翳神药也。
●又方　乌贼骨研细，和蜜点之。
●火眼初发　青果核，茶水磨搽，神效。
●一方　用生地捣烂贴两足心，治小儿眼发尤验。
●泥沙入目　肿痛欲瞎。用极粗牛膝一段约二寸长，令患者嚼如泥。左眼右嚼，右眼左嚼，吐出搓丸，塞再眼角，泥沙裹药和泪流出。
●尘芒入目　生藕捣汁，以棉沁汁，滴入目中即出。
●飞丝入目　其有入目后赤肿痛闭者，以明矾一撮放水碗中，将舌舐水，随舐随快，见水面有丝一条，眼即无恙。虽患三四日者，亦无不效。或以滚水一杯，安盐少许，明矾三钱，将舌尖浸于水中，丝亦自落水内。
●又方　用雄鸡冠血滴入目中，亦治沙尘入目。
●又方　白菜揉烂，帕包滴汁二三点入目、即出。
●打伤眼睛方　生猪肉一片，以当归、赤石脂二味研末，掺肉上贴之，拔出瘀血，眼即无恙。
●又方　以生半夏为末，水调涂之即愈。
●眼目昏花　黑豆（一升）　枸杞（四两）。
同煮，取豆揩之。
●风火眼痛　静坐运目平明时，用津唾以大指揩之，更将自己小便揩之。
●烂眩风眼　文蛤　黄连（去毛）　防风　荆芥穗（各五钱）　苦参（四钱）　铜绿（五分）。
为极细末，用薄荷煎汤作丸弹子大。临用时以热水化开，乘热洗眼，日三次。此方价廉功倍，若仓起自用，兼以济人甚美。
●又方　红枣二枚，青矾一分，蒸水洗眼。火眼、时眼皆治。
●捲毛倒睫　木鳖子（一个，去壳）为末，棉裹鼻中，左眼塞右，右眼塞左，一二夜即愈。切不可将毛拔去，拔后重出毛硬而卷，将为终身之累。
●又方　五倍子为末，蜜调敷眼皮上，其睫自起。
●两目忽然不见　取地上三尺下黄土，搅水澄清洗之，此葛仙肘后方也。
●风火眼治法　黄丹和白蜜调，敷太阳穴立效。
●又方　每日望井中周围三遍，能去火气。
●眼生红子　有人白眼珠上生一红颗，顷刻头面皆肿，用真熊胆二粒（米大），开水调服，立刻平复。
●目睛垂出至鼻　或时大便血痛，名曰肝胀。羌活煎汁服数盏。
●又方　目珠缩入，用老姜烧热，敷眉心即愈。
●眼中急起胬肉　此症不过半日即遮白眼，一日即遮黑眼。用刀上铁锈滴凉水少许，用筷子头磨起锈水点患处，频点频开。
●瞽目神方一妇双目不见，梦观音大士唸诵：能伏灾风火，普明照世间。二语诵至百遍即愈，试之双目复明。盖此妇平日祀大士最虔，故神默祐而愈。后有人双目不见，初诵数千遍不效，嗣后虔心斋戒，诵至数月，双目亦明。
●鼻血不止　多年尿壶，火上烘热，向鼻熏之，立止如神，百发百中。
●又方　乱发一丸，乌梅一个，烧灰吹鼻。
●又方　白及末唾津调涂山根便止。山根即鼻梁上也。
●鼻中生毛　昼夜可长一二尺，渐粗如绳，痛不可忍。此食猪、牛、羊血过多所致。用硇砂、乳香，等分为丸，服十粒，毛自落。
●又方　猪毛焙存性，研末。吹入鼻中即愈。如食牛、羊血过多者，或加牛、羊毛即可。
●鼻垂红线尺许　痛甚欲死。
真硼砂　上梅冰片（各一分）
为末，以人乳调之。轻轻点在红线中间，顷刻即消。
●鼻大如拳　疼痛欲死。
黄芩　生甘草　麦冬　花粉（各三钱）　桔梗　天冬（各五钱）　紫菀（二钱）　百部　紫苏（各一钱）
水煎服。四剂即消。
●鼻渊　老刀豆慢火焙乾为末，酒服三钱，不过三服即愈。
●鼻渊鼻鼽　鼻塞鼻疮　俱用辛荑　研末，入麝香少许研匀，以葱白蘸塞鼻中，数次愈。
●鼻流黄水　丝瓜梗近根处三五寸，烧灰存性，酒调服愈。
●鼻生息肉　藕节有须处一节烧灰存性，吹入立效。
●又方　以枯矾研，和猪脂捣丸，以棉裹塞鼻数，其肉随药而出。
●鼻衄不止　取本人鼻血，以纸捻蘸之，点眼角内立止。血出左鼻孔者点右眼；出右孔者点左眼，左右齐出者，两眼俱点。
●又方　以蒜头去皮捣烂，涂两足心，厚一寸许，左鼻涂左，右鼻涂右。
●又方　以水金散煎眼，外用龙骨末吹入立止。
●鼻流浊涕　苍耳子（炒，二钱半）　辛荑仁　薄荷叶（各五钱）　白芷（一两）
共为细末，每食后葱汤调服二钱。
●脑漏　辛荑末一两，拌烟吃即愈。
●又方　马兜铃（五钱）　麻黄（三钱）　北五味（二钱）　甘草（二钱）
水二碗，煎八分，去渣入砂糖半盅，调服自愈。
●入中肿大　生蒲黄（二钱）　川连　顶好冰片（各一钱）
共为细末，麻油调敷。
●人中及唇边口角生红白颗粒　此即疔疮，有头疼、寒热痛等症，赤有麻木不知痛痒者。须查疔疮门，起急治之。
●唇破生疮　瓦松、生姜汁捣融，入盐少许敷之。
●口生肉球有根　如线吐出，乃能饮食，捻之其痛入心，此名血馀症。用真麝香一钱研末，作两次服自愈。或用人发烧灰服亦可。
●口内上齶生痈　此名悬痛，生口上齶，形如紫葡萄、舌难伸缩，口难开合，鼻内出血，时发寒热。急用食盐烧红，枯矾各等分，研细末，以筷头蘸点，日三五次自消。
●舌忽缩入　银针刺破舌尖，出尽恶血，以蜡烛油搽之即愈。
●舌上出血　舌忽出血如涌泉，或紫或黑，由心火上炎，以致血热妄行。用六味地黄汤加槐花三钱，煎服立愈、又以锅底烟子敷之更妙，即锅脐烟煤。又取火化从治，红见黑则止，水能制火也。
●又方　茅草根　生车前子　乱发
各为末，吹擦立止。此林屋山人经验方也。
●又方　槐花研末，敷上即止。
●舌卒中　如猪胞状满口，不治须臾死。用百草霜和酒涂舌下立愈。出《千金方》。要乡间烧杂草者。
●舌硬生衣　犀牛黄，朱砂（各一分）　玄精石（二两）
共为细末，将舌尖刺出紫血，用此药搽之即愈。
●口舌生疮　黄柏（八分）　川连（五分）　儿茶（一分）
生研细末，搽之。
●舌肿　凡人舌猝然肿硬，咽喉闭塞至危之症。皂矾（量用多少）于新瓦上煅红色为度，放地下候冷研细，撬开牙关以竹管吹入舌上极效。忌食龟肉及鳅鱼二物。
●舌蕈　生舌上，出血不止即不救。
五倍子（炙研，一钱）　乌梅（去核，一钱，炙）　糠绿（三分）
共研细末，掺蕈上，以小膏药盖之，方能久留于舌上，否则随津咽，吐矣！日日换之，愈后乃止。屡效。
●舌烂腐溃　饮食难进，疼痛异常。取地龙（即蚯蚓）十条，吴茱萸五分，共研。和麦粉少许，醋调涂两足心，以绢缚之立效。
●治舌长数寸方　番木鳖四两（刮净毛，切片）川连四钱
水二碗，煎至一碗，将舌浸下效。
●两腮肿痛　生大黄末，葱汁调涂四围，露顶，数次愈。
●风热腮肿　丝瓜烧存性，水调涂效。
●痄腮　赤小豆四十九粒，为末，水调涂效。
●牙疼方　菖蒲根于端午午时用盐水泡之，晒日中，过时取起，晒乾收入磁瓶，勿令霉烂。用时切一薄片贴牙疼处效。
●牙蚀　此症每因患骨槽风所致，透骨穿腮亦属危险。用南星散拂患处，数日愈。
●胃火牙疼方　煅石膏（三钱）　生地（二钱）　丹皮（一钱）　甘草（五分）
以上四味为主，再按各经加药：
上庭四齿痛，属心，加川连、麦冬。
下庭四齿属肾，加黄柏、知母。
左上盘牙属胆，加羌活、胆草。
左下盘牙属肝，加柴胡、山栀。
右上盘牙属大肠，加枳壳、大黄。
右下盘牙属肺，加黄芩、桔梗。
上两边牙属胃，加白芷、川芎。
下两边牙属脾，加白芍、白术。
左右上两口角各二齿，加香附、川芎。
下两口角四齿，加赤芍、白术。
●牙床出血　以松针熬汁一盅，入麦粉少许，搅匀澄清，饮下即愈。
●牙疼灸法　以蒜头一个，加轻粉一钱捣烂，令本人两手虎口交叉，在大指尽处穴上放药（男左女右），用蚬壳或圆眼壳盖好扎住，少顷灸处热辣作痛，牙痛即止。将药揭去随起一泡，牙痛永不再发。
●又方　用刻欢丸一粒，噙于痛处，丸化即愈。不拘风火、虫牙均效。
●牙齿疼痛法　患者朝东立定，行法之人用铁钉一个，在患者脚后跟地上画一「□」字，口中默唸「子丑寅卯十二支」。左疼左脚后跟，右疼右脚后跟。如火牙，将钉插入火字中：虫牙插入虫字中：风牙插入风字上立愈。出《石云选秘》，验之果效。
●牙疳奇效方　凡大人、小儿烂嘴牙疳凶极者，用：
大黄（三钱）　炒绿豆粉（二钱）　丁香（十粒）
各研细和匀，以开水调涂两足心，其患立瘥，验效如神。
牙疳本胃经热毒，多发于大人热病，小儿痘瘖之后。始则肿腐臭烂，甚至落齿穿腮，其变最速，多致殒命，故有走马之名。牙疳敷药先以甘草汤浸绢帕拭去腐肉血，或用银针刮去腐肉，漱净血滓，方将旧软笔蘸药搽之。其方一用：
绿矾（一钱，煅红）　石膏（三钱，煅）　粉口儿茶　硼砂　人中白　人中黄（各一钱）　冰片（二钱）　共研细末。
一用：绿矾（五钱，煅红）　人中白（三钱，煅）　雄黄（二钱）　麝香　冰片（各一分）　共研细末。
此皆应验神效之方，用敷患处，今其吐出恶血毒涎，无不收功。
●齿长数寸　此名髓溢症。用真白术为末，人乳拌蒸服之即愈。此出《千金翼方》。
●固牙良法　牙痛方药最多，临时见效者少，即有效者，难免复痛。另得一法。平日小便时咬紧牙关，须久久行之则永无此患，其妙无穷。又饭后漱齿，晚间洗齿亦良法也。
●牙龈肿痛　瓦松、白矾等分，水煎漱之产效。
●齿中出血　川芎煎水，或饮或漱自止。
●又方　麦冬汤漱，亦止。
●又方　黄柏煎水，漱口即止。
●走马牙疳　大枣两个（去核），用绿矾三釐灌入枣内，外用泥包，炭火烧枯去泥，将枣研末，搽上即愈，此方神效。有人合药施送，获德不浅。
●下颈脱落　此症起于肾肺虚损，元神不足，或谈笑高兴忘倦，一时无气不能接续所致。治法：患者须平身正坐，令人以两手托住下颏，向脑后送上关窍，随用绢条兜颏于顶上，务须避风为至要。外用天南星研末，姜汁调涂两颏，一夜即上。次日当服煎剂调理，恐风邪外受，致痰涎壅盛，口眼歪斜。风中脏腑，则十无一廖矣！煎剂宜用：
人参（如无，以党参代之）　制白术　白茯苓　制半夏（各五钱）　当归（二钱）　殭蚕（二钱）　天麻　陈皮（各一钱）　川芎（八分）　甘草（三分）　制附子（二分）　灯心（四十根）　生姜（三片）
水煎服。
●颈上生疮　大如樱挑，有五色者，疮破则颈皮断。牛黄乳日日饮之，久则自愈。
●对口疮　活鲫鱼一大尾，入瓦盆内捣烂，加头上蓖下发垢四两和匀，敷之极厚，外以纸贴，一二日即愈。加生山药一条同捣，并治乳痈、瘰疬。
●又方　猪眼稍处臭肉（形如腰子有花纹者），量疮大小用多少个，和糯米饭同捣成饼，紧贴不空头，立时止痛。已溃者亦拔毒收功，愈后永远戒食鲫鱼。
●喉蛾　（不拘单双）又名喉菙，生于咽喉关上者轻，关下者重，此症喉闭片时即不可救。若男子从鼻梁中心寻至头顶，妇女则从后脑寻至顶上，小儿则看两手虎口，如有水泡红子，即用银针挑破。喉蛾即破，忌见灯火。一面用老蒜捣融如茧豆大，敷经渠穴（穴在大指下手腕处寸脉后即是），男左女右，用蚬壳盖上扎住（用别物盖亦可）。并时起一水泡，银针挑破，将水揩净，以去毒气，立刻安痊痊。再服甘桔汤以免后患。无药之处，不服亦可。此方屡试屡验，其效无比。
●甘桔汤　金银花（二钱）　甘草（一钱）　桔梗（八分）　牛子（一钱五分）
水煎服。
●又方　灯心草烧灰吹入喉，神效。
●又方　治一切喉菙及咽肿痛。
白殭蚕三钱，水煎服，下咽即效。
●又方　手指甲烧灰吹入，其蛾立破。
●喉中结块　不通水食，危急欲死。百草霜（即锅底烟煤。乡村人家烧杂草者真）少和蜂蜜，为丸如芡实大，新汲井水化一丸灌下，甚者不过三丸。此名百灵丸。
●又方　胆矾三釐含口内，恶涎自出，吐之自愈。
●兼治咽喉十八种毒
猪牙皂七根（去边），水二盅，煎六分，去渣，入蜂蜜少许，蛋清少许，温服。即吐出风痰，毒气自泄，胜用刀针。
●又方　外用醋调皂角末，涂颈与下颏，干又换涂，乳蛾自破。
●又方　单双蛾皆治。麻雀粪二十一粒，砂糖少许，和成三丸，每用一丸，以薄绵裹之吞嚥下。甚者不过三丸。立见奇效。
●喉闭肿痛效验方　巴豆（一粒）　不拘用何物包好，塞鼻孔中，男左女右，立效。
●咽喉烂方　用土荞麦根一个擂碎，食之即愈。
●锁喉风闭　痰涎壅塞，汤水难进者。用：
冰片（一分）　火硝　胆矾　青黛（各二分）　硼砂（三分）　殭蚕（五分）
共研细末，用管吹入喉中，痰涎自出。痰盛者加雄黄五分。此方亦治舌大如胖及风热牙痛。
●一方　用熟猪油和醋漱口，即稠痰尽出而愈。
●咽喉肿痛　用雄黄、燕子泥为末、烧酒和饼敷之。
●乱发绕喉　取自乱发烧灰，白汤调下一钱。
●治乳蛾神效方　乳蛾急症也。此方甚效，有志力者，宜预制以救人。腊月八日雄猪胆一个，装入白矾末，阴乾之后研末，再入腊八日猪胆内，如此三四次。倘遇患者，用一、二分吹之即愈，神验。或用天名精丸化服亦可。
●小儿锁喉风　用芙蓉叶槌汁煮鸡蛋，一贴囟门，一贴肚脐即愈。
●喉疮已破　疼痛难食。猪脑髓蒸熟，醋和食之。
●治咽喉不通　牙关紧闭，不省人事。用巴豆捣烂，绵纸包，压去油，作捻点燃，吹灭熏鼻中，使烟气由鼻熏入喉内，即时吐出痰涎、恶血便愈。神效。
●又方　凡喉症先一二日胸膈气紧，出气短促，忽然喉痛，手足厥冷、气闭，此系危症，切忌牛黄，入口不救。唯用皂角（虫蛀者不用）研末，醋调一钱，重则一钱四分。或用鹅毛蘸药，入喉搅动亦可。并敷喉外，干则随换，少时吐出痰涎即愈。此系急症，诸药性缓，唯此功效甚速，屡试皆验，喉风第一方也。
●苏子汤　锁喉缠喉，乳蛾风火闭住皆治。此林屋山人极验方也。
苏子　前胡　赤芍（各二钱）　桔梗　甘草（各一钱）　元参　连翘　浙贝（各一钱五分）
煎服。
●惊吓失言不语　有人因受惊吓失音不语。用陀僧七分，茶调服即愈，屡试如神。
●忽然口不能言　附子研末，吹入喉中即愈。
●又方　豆鼓煮汤，加入好酒服之。或用人乳汁半合，和好酒调服。
●咽喉声哑　通草水煎服，或用橘皮煎浓汁，俟冷饮之。
●阴虚声哑　人之失音，由于色欲过度，元气耗丧，虽参茸无能为力，唯有未破身十六、七童男女，五更早起未食之前，不必漱口，嚼烂海南子槟榔一二个，与病者服之，换十人嚼至十次，其病自愈。男病用童女嚼，女病用童男嚼。
●咽喉肿痛　日轻夜重，痰如锯声，乃阴虚也。
熟地（一两）　茱萸（四钱）　麦冬　五味　牛膝（各三钱）　茯苓（五钱）
水煎服。下喉一声响亮，火热俱消。
●喉肿心痛　闭目不语，起首脉散，牙紧发慌，手足麻木，此名朱砂症，又名心经疔，非喉风也。急用红纸捻烧燃，照心窝、背心两处，见有红点，用针挑破，内有红筋挑出。如无红点，少刻再看，或服药后，再看必有，并用雷击散治之。
●诸骨鲠喉类情治法　用犬吊一足取其涎徐徐嚥下。或醋煎威灵仙嚥下。
凡治鲠之法，可以类推。如鸬鷀、獭堂治鱼鲠；磁石法治针鲠；发灰治发鲠；虎骨治诸骨鲠，皆取其以类相制也。鱼骨鲠食橄榄汁下，如无鲜者，用其核磨水饮之。《坚瓠集》云：凡骨鲠者，用碗水虚空，以手指写「鸟飞龙下，鱼化丹邱」八字自愈。
●一切鸡鱼骨鲠灵符即化
画吞符法。用茶盅盛水半盅，不拘生熟水茶俱可。用左手三山诀托水盅，再将右手捏起灵官结，用中指在茶盅内水上面此灵符一道，画者、吞者俱要朝南方一口吞之。依此法无不神效。
●治竹木骨诸物鲠喉法
行法之人朝东，丁字步立定，左手三山诀托水碗，右手剑诀指向碗内水上画符，口中念叽咒曰：山林竹木人，少雪知斩此。法出石云选秘，梁安胡谦伯试之果效。
●冶一切骨鲠　水食不能下。用人指甲（烧存性）为末，吹入喉立效。
●又方　野苎根捣汁饮，能治鸡骨鲠。
●又方　威灵仙、砂糖、酒煎服。
●竹叶卡喉　此物能闭喉管，迟则难救。急取牛口涎，以滚水对服即化。
●稻穀卡喉　急取鹅口中涎，灌之即下。盖鹅涎能化谷也。鸭涎亦可。
●担肩痈疖　唯担夫有之。五倍子烧存性，为细末，加黄丹（用水飞过）醋调敷之，其效。
●又方　照痈毒各方治之。
●蛇头恶毒　生各手指头，又足趾头生者亦是。宜急用头发扎住指根。方用娱蚣（焙枯为末）、猪胆调搽神效。
●又方　鸡蛋一个，穿一小孔，入信石一分，套指头上，热则再换，立刻止痛如神，真仙方也。
●又方　雄黄　枯矾各等分研末，用麻油敷之，亦极效验。
●又方　白萝卜挖孔，入雄黄三分，蒸半熟套指上。或用真乌梅仁嚼烂敷之，均极效验。
●又方　如色白者，照后脱骨疽阳和汤治之。
●脱骨疽　此症生手足各指头，或生指节、指缝，初生或白色痛极，或如粟米起一黄泡，久则溃烂，节节脱落，甚至手足背延腐黑陷，痛不可忍。宜用：顶大甘草研极细末，用香麻油调敷，要敷极厚，一日一换，不可间断。忌食发物，不出十日必愈，真神仙方也。再用：
金银花　元参（二味为君）　当归（为臣）　甘草（为使）
水煎服。一连十剂，永无后患。药味分两宜重不宜轻，少减则不效。并忌抓、擦为要。
●又方　大人用阳和汤，小儿用小金汤，重则用犀黄丸。色红者，照上蛇头恶毒方治之。此林屋山人百发百中之方也。
●又方　甘草嚼融厚敷，干则随换，日夜不断，数日必愈，神效。
●指头麻木痛痒　取蜒蚰和银朱共捣搽之。若迟延不治，必生蛇头蛀节等疔，痛苦难受。初起多擦几遍，决不生矣。
●虎口毒　生大指、次指间。鲜螃蟹捣烂涂之自消。永远戒食螃蟹。
●代指　指甲溃烂。黄蜡、松香熔和作筒，套指头上，久之自愈。
●穿掌毒　生手心。新桑叶研烂涂之。愈后永远戒食鹅肉。
●虎口并备手指缝生疮　或肿或烂，痛不可忍。若不早治，即烂入手。生蒲公英捶融敷之，数日即愈。
●又方　白芷　滑石　黄丹（各等分）
研极细末，敷之神效。
●手足冻裂　用萝卜一个剜空，灌满蜡烛油，安灰炭火上熬透，用笔蘸热油涂患处，油冻抹去再涂，频涂即愈。
●鹅掌风　生手掌上，紫白斑点迭起白皮，坚硬干燥，甚则迭迭脱皮，血肉外露，或痒或痛，久则成癣难愈。用米糠油时时搽之，数日断根，屡试神效。
●又方　豆腐热沫久久洗之，拭乾后涂以桐油，烧松毛烟燻之自愈。永戒鹅肉。
●又方　砂仁　桑叶煎洗。
●又方　用红油搽三四次，至愈而止。
乳结硬痛　大鲫鱼头煅灰，酒服一二钱、汗出即瘥。
●乳痈红肿疼痛者　男女皆有此症。生蒲公英（一两）　忍冬藤（一两）
捣烂、水二盅，煎一盅，食前冲酒服，睡片时，渣敷乳上，数次即愈。此为乳痈圣药，屡著神奇，不可轻视。按《本草》乳岩，以此亦可治。
又有乳痈多至二三百头者，取柳树根刮去皮，捣烂蒸热，布包熨之；次则随换，过一宿即愈。此孙真人《千金方》也。
●又方　白矾　雄黄　松罗茶（各一钱）
共研细末，饱时服。每用一钱，以豆腐皮包之吞下，饮酒尽醉。未成者一服消。已成者两三服愈。
●妇女乳汁不通　贝母　知母　牡蛎粉
各等分为末，用猪蹄汤调服二钱即通，此秘方也。
●无子食乳　肿痛难消。用麦芽一两（炒），煎水当茶即止。
●又方　用本夫穿过包脚布敷乳，过夜肿消痛止而愈。或本妇现穿之鞋，包乳上过夜亦消。
●胸痛方　蒲公英一味研末，或酒或开水吞服，神效。
●胸满腹胀　此脾土衰弱，肝木气旺，木来剋土故也。甚至身面黄肿，亦有不黄肿者。用：
苍术（二斤，淘米水泡一日两夜，烧存性）　甜酒麴（四两，烧存性）　皂矾（一斤，醋泡晒乾入瓶内，煅存性）
加平胃散，共为末，醋为丸如梧子大，每服三四十丸，酒下（米汤亦可）。日服两次神效。此仙方也。
●胸前生孔　有人胸生一孔，咳嗽则与此孔相应，随有脓血而出，此肺痿也。用：
党参　生黄耆　当归　金根花（各三钱）　生甘草　连翘（各钱半）　官桂（一钱）
煎服。数次自愈。
●龟胸龟背　龟尿时时搽之，久久自平。龟尿难得，以镜对龟照之尿自出也。或加首乌末同尿敷之，日久自愈。
●一切心痛　不拘男女大小立效。马兜铃一个烧存性，以温酒调服。
●一方　用：香附　川连（各一钱）　生白芍（五钱）
水煎服，立愈。
●又　蛔厥心疼。乌梅（二枚）　川椒（十四粒）
煎汤服，立愈。
●卒急心疼　一说胃气痛，人称心气痛，即胃脘痛，脾痛也。若真心疼痛则手足青，不可治矣。《枣丸诗》云：一个乌梅二个枣，七十杏仁一处捣，男酒女醋送下之，不害心痛直到老。
●心膈饱胀　腹中又饥又痛。胡椒七粒研末，好酒冲服即愈。
●心气怔忡　焦白术时时煎服极效。多食则有横中滞气唯用荷叶包裹久蒸，或用蜜炙则可服也。
●心疼忽长肉一条　手不可近也，此肾火也。真硼砂、真梅冰各一分，点之立化为水。内服六味地黄丸二料全愈，并用吴萸研末醋调敷两足心，过一昼夜一换，敷至数日为止。
●心口生疽　此名井泉疽，又名慢心锐毒。初起若心口内有块，渐大发高、毒陷即死。医皆束手，诸书亦无药治之法，唯余家秘集载。以本人两手十指，以线量其长短，共有若干，积于一线，放喉管正中处，双环至背脊之中，看两线合拢尽头处为中穴；又以本人中指之中一节，用竹片量准作一寸，放在中穴之左右各远一寸，各以墨记分列三穴如「□」形样，每穴用艾三团，一齐火灸，灸毕全愈。此林屋山人秘方也。
●心窝成漏　一人胸口一片，如碗大无皮溃烂成漏，脓血时流，经久不愈。用荸荠磨成粉掺之，数日即愈，神效非常。
●肺痈　绿橘叶一把。洗净捣汁服，吐出脓血即愈。
●又方　用蚌内涎水服之神效。
●又方　竹绞汁一盏服之，吐出脓血自愈。
●肺痈试法
请患易识，独肺中患毒难知。有人秘传，两脚骨疼痛者，或脚骨不痛而舌下生如细豆一粒者，再心口之上内微痛或两胁微痛，及咳嗽、口渴、喉干，此皆肺中生毒之证也。
即用甘草、桔梗各三钱煎服，服下如觉稍安，肺之患毒无疑矣。以犀黄丸（见外科方）服至一料全愈。此是预识预治，百无一死。世人但知脚痛医脚，咳嗽医嗽，舌下一粒，便以刀刺。且此一粒，痈未成脓，定然色淡，痈愈亦消。重则其色紫黑，如用刀刺立害。诸书皆云：口吐臭痰，胸中发腥作痛者，肺痈也。若不早治，直至吐臭痰发腥，始知肺痈，犹小舟飘入大洋也。倘见此症吐脓，脓色皆白，用犀黄丸治无不效。贫寒不能治药者，用陈年醃芥菜卤，每早取半杯，用豆腐浆冲服，服后胸中一块塞上塞下。塞至数次，方能吐出，数日脓尽自愈。一说再以通草，肥芦根、生苡仁、桔梗煎汤代茶饮之。凡患此症，终身戒食鸭蛋、白□、红萝卜、石首鱼、甲鱼，食则复发难治。此林屋山人秘法也。
●又　肺痈、肠痈，皆吐臭痰，用棉花捲竹片上，蘸油点火使本人观之。若肺痈看火头是二个，肠痈火头只一个。
●又方　元参（八两）　天冬（四两）　桔梗（二两）　炙草（一两）
水十碗，煎至二碗。另加蒲公英、金银花各五钱，再煎至一碗，食后即服。初起即消，日久即愈，极效无比。
●肝气　道地潮菸二两，白米饭一碗，拌和捶百杵，分作四饼，用湿草纸包，灶火内煨，存性研末，作四服。肝气发时以砂糖调陈酒送下，至重者四服除根。
●又方　夏枯草一两煎水。体虚者加瘦猪肉四两同煮，当茶饮，服过三四两断根。此药能舒肝气，养肝血，止肝风，故切奏效如神，屡试屡验。而《本草》不言其能治肝病何哉？凡肝病最忌食鸡，终身忌食椿芽为要。
●又方　用胡桃一个对破开，再加大元眼肉七枚入胡桃内擂合，用蓝布一小方包之；再以湿草纸包裹煨炭存性，将纸布灰吹去，研极细末，以瓷瓶盛之。每发时开水冲服一茶匙，将一料食完，永无复发，屡试如神，真肝气痛第一方也。
●治胃气痛　并治肝气。咒曰：天火烧太阳，地火烧五方，雷火巽方发，烧死诸不祥。太上老君急急如律令。
黄纸朱书，将符焚化，入醋汤内服之神效。
●治九种心胃肝气痛
荔核（煅存性，五钱）　木香（二钱）　香附（一两）
共研末，每服二钱。早服，女人以醋汤下；晚服米汤下；男人早晚均以淡盐米汤下。凡气痛急切无药，以食盐一撮放刀口上，炭火烧红入水中，乘热饮之，吐痰愈。后戒食鳖鱼。
●又方　凡气痛常发，十年五年不愈者，小蒜（连叶）七根，以盐醋煮熟，痛时顿服。永远戒鳖，可以除根。
●胃脘痛　有滞有虫也。
香附（醋浸透，炒研）　良姜（生姜汁浸透，炒研）
因寒发者，用良姜二钱，香附一钱；因怒发者，用香附二钱，良姜一钱；寒怒兼者各钱半。以末调米汤，少加盐与生姜汁，服之立愈。
●心胃虫疾作痛　或滴水入口即吐，或口渴饮水不止，或吐清水者皆是。用葱白汁一杯饮下，随饮真小磨麻油一杯，少顷即愈，虫当化水除根。虽痛至牙关闭欲死者亦效。
●又方　鳗鱼淡煮，饱食三五次即愈。此鱼最能杀虫故也。
●隔食反胃　糯米粉以牛口涎拌和作小丸，煮熟食之神效。取牛涎法，以水洗净老牛口，用盐涂之，少顷涎自出。愈后终身宜戒牛肉。
●凡病隔食　胸前生二小骨，渐渐交合，则不能食。法用生鹅血乘热饮之，数次胸前二骨自化。永远戒食牛、鹅。
●又方　小儿胎发一团，阴阳瓦焙存性，研细末，陈酒送下效。
●诸般咳嗽
桔梗（炒）　荆芥（炒）　紫菀（饭上蒸一次，再炒）　百部（饭上蒸一次再炒）　白前（饭上蒸一次再炒，各四两）
共为末，每服三钱，临时开水调服。如初感风寒者，生姜汤调下。此方系咳嗽神药，切勿轻视，服者多效。
●又方　枇杷膏神效（见后）。
●胸膈账满咳嗽不安　并治各项咳嗽。外治法：用官粉、香油入铁器内熬数滚，离火，用头发一团蘸粉擦胸膈，数次即愈。
●又方　荞面、鸡蛋清和成团擦之亦效。或用哮吼第一方亦可。
●咳嗽痰喘　用真蚌粉（长者为蛙，圆者为蛤，取研粉。若用蛤粉则不效）新瓦炒红，人真青黛少许，用淡菀菜水滴麻油数点，调服二钱神效。有妇人痰喘咳嗽，终夜不寐，面浮如盘，一服即愈。或用哮吼第一方治之，其效如神。
●又方　雪梨（四两）　生姜一两，共捣汁，去渣加蜜四两，共煎数沸，入瓷器内封固，不拘时服，一剂即愈、无病亦可服，最能滋阴降火。忌食萝卜。
●咳嗽气喘　生山药半碗捣烂，甘蔗汁半碗，和匀，炖微热服立止。
●咳嗽气喘遇寒即发
乾姜（泡）　皂角（泡去皮子弦，虫蛀忌用）　肉桂（紫色者去皮）
各等分，共捣筛，白蜜和匀杵三千下，为丸如梧子大，每服三丸，开水下。嗽发即服，日服数次。忌葱面油腻，其效如神。
●咳嗽痰血　涎唾中有少血散漫者，此肾经相火炎上之血也。若血如红缕从痰中咳出者，此脉络受热伤之血也。若咳白浅红色似肉似肺者，必死。又咯出痰中有血丝属肾经，咳嗽有血属肺经，呕吐成盆成碗属胃经。自两胁逆上吐出属肝经，溺血属小肠经，下血属大肠经，牙宣血出属胃肾虚火。
真青黛　瓜蒌仁（去油）　海石（炒黑）　山桅（炒黑）　诃子肉（各等分）
蜜为丸，噙化。嗽甚加杏仁。
●又方　款冬花　百合（蒸焙）
等分为末，蜜丸龙眼大，每卧时嚼一丸，姜汤下
●又方　大柿饼一个（去子），入真青黛一钱，棉扎紧饭上蒸熟，临睡时食薄荷汤下，极效。
●独圣汤　治多年咳嗽肺痿，咯血红痰。用白及三两，为末，每服二钱，临卧糯米汤下。台州狱吏悯一重囚，囚感之云：吾七犯死罪遭刑拷，肺皆伤损，得一方。用白及末米饮调服，其效如神。后日凌迟剖其胸，见肺间窍穴数十，皆白及填补，色犹未变也。
●久嗽连至四五十声　生姜汁半杯，白蜜二匙，同放茶碗内，滚水冲，温服三四次即愈。
●年老久嗽　不能卧。核桃肉（不去皮），生姜各一两，研膏，蜜为丸，二钱一颗。每卧时嚼一丸，姜汤下。气促难卧，服即安定。
●又方　潞堂参（一钱）　陈皮　桔梗　紫苏（各钱半）　五味子（十五粒）
水煎，食远温服。
●咳嗽声哑　诃子皮　五倍子　五味子　黄芩　甘草
各等分为末，蜜丸樱桃大，每一丸噙化嚥下。
●又方　青蒿二钱，童便煮服极效。
小儿昼夜咳嗽，食少发黄，此脾虚也，用真山药一味，煮熟加糖，调服神效。
●痨症咳嗽吐血方
●枇杷膏　专治气血两虚，劳伤亏损，吐血，咳嗽发烧，身体瘦弱，四肢痠软、精神疲倦，腰背疼痛，饮食不进，以乃一切不足弱症，服之屡效，咳嗽尤应验如神。轻者二三料。重者四五料除根，贫富可用，不必另服别药，兔致误用害事。即无病，常服可保身强神旺。此方得自仙授，药极平易，功最神奇，见者广传，功德无量。
枇杷叶（七十片，新鲜者佳，毛刷洗净）　大雪梨（二个，深脐者佳，去皮心，切片用）　白蜜（二两，先熬滴水成珠。大便乾燥者多加，大便溏泻者不用，以白糖代之）　大枣（半斤，或黑枣、微枣皆可，去核）　建莲肉（四两，去心，不去皮）
先将枇杷叶放铜锅内，砂锅亦可，以河水煎出脓汤、用绸沥清汁，去叶与渣不用。后将梨、枣、莲、蜜和入煎，以莲肉融烂为止，用瓷瓶收贮，随意温热食之。凡虚病服药，多则脾胃受伤，饮食减少，病更加重。虚弱咳嗽者，若不早治，肺损难治，唯此方最益肺脏，治咳嗽应效如神。如虚弱并不咳嗽者，枇杷叶不用，只用河水同煮；咳嗽多痰者，加川贝母一两研极细末，俟煮熟时入内煮一二滚取起。若吐血，用藕节二十一个捣汁同煮。冬月多制，久收不坏：夏月随食随制。
●专治童子虚劳咳嗽　吐血烧热。
人龙（即蛔虫二十一条，童便洗净，瓦上焙乾，以黄色为度，黑色则不效）　不破皮红枣（三十个，饭上蒸熟，去皮核）　萝卜子（一钱五分，炒，研末）　大熟地（五钱，煮烂杵膏）　自制真藕粉（一两五钱）　真川连（六分，拌炒研末）
以上共捣为丸如桐子大，每早以白滚汤送下七粒，逐日加二粒至二十一粒为止。服至一料全愈，屡试神验。大人亦治，切勿轻视。
●吐血治法　血吐在水内浮者，肺血也，羊肺煮熟蘸白及（焙研末）食。沉者，肝血也，羊肝煮熟蘸白及食。半沉半浮，脾、心血也，羊心羊皮煮熟蘸白及极效。此《圣惠》摘玄方也。
脾肺之血系属气虚，以补气益脾为主。肝血系属劳伤，以滋阴降火为主。如概用滋阴之药，则杀人如草菅矣。俗谓非劳病而治成劳病，即此是也。吐血最忌用参，无论人参、高丽参，均不可服，此系名医秘传，人多不信。后有时医试，每治吐血之症，用参者多不能愈，不用参者全活甚多。
●又方　凡劳伤吐血咳嗽，用童便之清利者日日饮之，勿间。或自己戒食葱蒜等臭浊之物，并戒房事，则小便日清，去其头尾数滴，日饮二三次。再服南枣三个，自不恶心，一月见效，久饮除根，身体强健。吐血服小便者，百无一死；误服寒凉者，百无一生，此屡试屡验良法也。
●又方　凡吐血多者，用三四两重大当归一枝切细，取好陈酒一斤，慢火煎至一满碗，候将要吐时，口中有血，务必含住，取药一口，连血嚥下，其血必止。随将酒分作几次饮完，即此一剂而愈，后不再发。每有医家阻云：吐血尚要戒酒，岂可用酒煮药？殊不知神验非常。此方活人甚多，从无一误。如一时煎熬不及，用当归一二寸，嚼融带血吞下，即能渐止，不致大吐，亦可救急。此林屋山人经验方也。
●咳血　痰内有血出于肺。与上咳嗽门参看。
款冬花　百合　百部（蒸焙，各等分）
为末，蜜丸龙眼大，每卧时姜汤下一丸。
●又方　大萝卜一个，切顶，剜去肉一半，入黄米糖令满，原顶盖之，火内煨熟食，效。
●喀血　痰带血丝出于肾。与上咳嗽门参看。
天冬（一两）　茯苓　杏仁　贝母　甘草（各五钱）
共研末，炼蜜为丸梧桐子大，每服二三十丸。
●吐血成斗　命在须臾
贯众（五钱，为末）　黑头发（瓦煅研细，五钱）　侧柏叶（多取捣汁一碗）
入末于汁内，隔汤煮一炷香时取起，加童便一茶杯，黄酒一小杯，徐徐饮之，神效。
●验痨虫法　用乳香烧烟燻病手背，男左女右，以袖帕盖手掌心，良久有毛从掌中出，白者可治，红者难治，黑者不治，无毛者即无痨虫。
●灸痨虫法　用湿纸条贴背脊上，纸先乾者即痨虫处，以墨点记。用老蒜切片贴上，以艾一团放蒜片上烧之，多烧为妙（无蒜用姜亦可），先备火盆、铁钳，如虫出即用钳夹火盆内，或送野外埋入土内，恐飞入人口鼻内，须谨防之。
●治痨虫法　雄精　朱砂　硫黄（去沙泥，各一钱）　麝香（一分）
各研极细末，瓷罐收贮，以上好烧酒和匀，用独大蒜头去蒂蘸药，从尾阎脊骨徐徐逐节擦上，如有肿处或极痛之处，即系痨虫所在，须于肿痛处多擦数次，其虫自灭。不拘新久，一切痨病皆能除根。如病重者，须择天医吉日，总以午时擦之为妙，端午日更佳。忌戊日、已日、除日。此药能开背后三重失窍，即虚怯、疰夏之人于端午擦之，亦能神清气爽，经络流通，大有神益。此方传自海外，屡试如神。
凡劳怯之症服药末效者，宜用建莲、淮山药磨成粉，以人乳、牛乳、猪脊筋髓蒸熟拌食，大能补益去病。唯泄泻者忌服。
●童子痨　此方并治传尸痨。
猫粪（取屋上晒白者）用黄土包裹，火内煨焦取出，用碗盖住，候冷去土，研末，黄糖和为丸，每服三四钱，效若仙丹，屡试屡验。此王洪绪方也。
●男女童痨　野茄棵内虫取数十条，和入食物内食之，勿使病入知，数次病愈，极效（茄梗上有蛀孔，内即有虫，虫身带绿色、嘴黑者即是）。
●又方　露天粪坑内蛆取入稀布袋内，于流水处漂洋极净，瓦上焙黄色，每一两入粳米、糯米各二两，炒和磨细，以砂糖米汤调服。
●治哮吼妙法
病发先一时，用凤仙花（又名指甲花）连根带叶熬出浓汁，乘热蘸汁在背心上、用力擦洗，冷则随换，以擦至极热为止（无则用生姜擦之）。再用白芥子三两，轻粉、白芷各三钱，共研为末，蜂蜜调匀作饼，火上烘热贴背心第三节骨上。贴过热痛难受，正是拔动病根，务必极力忍耐，切勿轻易揭去，冷则将药饼揭下，烘热再贴，一饼可贴二三日。无论病愈未愈，多备药饼换贴，不可间断，轻则贴一二日，重则贴三四日或五六日，永不再发。有人患哮吼四十馀年，贴至数日断根。无论寒热虚实，盐酱醋酒哮吼皆治，神验第一方也。药味不可加减，并治痰气结胸，痰喘咳嗽。
●又方　海螵蛸（瓦上焙枯）为末，大人五钱，小人二钱，红砂糖拌匀，调服数次断根。
●恶心吞酸　此脾胃虚冷也。用核桃嚼烂，姜汤送下。
●脾家冷积　食后胸满，兼治一切痰气。
橘皮（一斤）　甘草　食盐（各四两）
水五碗，慢火煮乾，焙为末，每服二三钱，白滚汤冲服。
胃寒，呕吐黄水，并治痰饮吐水。
●暖胃膏
生姜一斤，捣取自然汁碗许，入牛皮胶、乳香末、没药末各五钱，同煎胶化离火，将药作三四大膏药。以一张贴胃脘痛处，用袖绑捆三个时辰，然后取周岁小孩所穿之鞋一只，铜锣上烘极热，在膏上轮流熨之，熨至膏硬，换膏再贴，再绑三时，再熨至愈为止。止后用：
紫油厚朴（三斤，用老姜二斤切片，同煮一时，去姜不用）　乾姜（四两，用甘草二两，同煮一时，去甘草不用）
将两味炒乾为末，黑枣煮汤（去皮核）为丸，每服二钱，开水送下，久服断根。此方名熨胃丸，功能温中降气，暖胃消痰，大有奇效。此林屋山人经验方也。
●痰气结胸　梨汁（一盅）　姜汁　白蜜（各半盅）　薄荷（三钱）
研细末，和水煮十馀滚服，降痰如奔马。
●痰疾癫狂
狂病有因伤寒而得之者，此一时之狂也。照仲景张公伤寒门治之，用白虎汤以泻火也。更有终年狂病而不愈者，或持刀杀人，不认父母、妻子，见水则喜，见食则怒，此乃心气之虚而热邪乘之，痰气侵之，遂成狂矣。此等欲泻火而火在心不可泻也；欲消痰而痰在心之中不易消也。唯有补脾胃之气，则心自得养，不必祛痰痰自化，不必泻火火自无矣。方为化狂丹。
高丽参（三钱）　白术　茯神（各一两）　甘草　菖蒲（各一钱）　半夏　菟丝子（各三钱）　附子（一分）
水煎服。一剂狂定，二剂病痊。此方妙在补心脾胃之三经，而化其痰不去泻火。盖泻火则心气愈伤而痰涎愈盛，狂将何止乎？尤妙在附子一分引，补心消痰之剂直入心中，而气尤易补而痰尤易消，又何用泻火之多事乎？此所以奏功如神也。
●又方　青橄榄（十斤，打破），砂锅内熬十数滚（去核），入石臼内捣烂再熬，熬至无味去渣。熬成膏，用白帆八钱研末，加入搅匀，每日早晚取膏三钱，开水送下，服完自愈。凡痴癫、羊癫风等症，皆痰迷心窍所致，服此甚效。此林屋山人经验方也。
●痰迷谵语方　鲜猪心（一具）　辰砂（一钱）　甘遂（二钱）
二味合研末藏猪心中。外用牛粪煨热，取出药味和作两丸，将猪心煮汁，和丸吞下即愈。
●治猪、羊癫风　时常跌倒，不省人事，竟成废人，二服除根，奇效方。
皂矾（一两，煅红）　鱼胶（一两，切断面炒）　铅粉（一两，炒黄）　朱砂（三钱）
以上研为细末，每早空心，陈酒调服三钱，自愈。
●消渴饮水不止　渴而饮水不止为上消；饮水多而作泻为下消；多食易饥为中消。三消汤。
党参　白术　当归　茯苓　生地（各一钱）　黄柏　知母　黄连　麦冬　天花粉　黄芩（各七分）　甘草（五分）
水煎服，神效。三消皆治。
●又方　好梨日日食之，多食必效。
●又方　绿豆煮汁，并作粥食最妙。
●饮水不止，小便如膏
茴香（炒）　苦楝子（炒，各一钱）
研末，空心，酒调服。
●腹中易饥　食下片刻即吐。
此蛇积也。用醋泡大蒜汁饮数碗，吐出一蛇即愈，不吐再服数碗，自愈。
●又方　雄黄五钱，调水服，数次即愈。
●饮食过多　胀满不安。
用盐擦牙，温水漱下二三次，如汤沃雪也。
●又方　人端正坐定，将头仰起，开口呵气一口，徐徐接连复呵，呵至三十六口为度，便即腹中宽舒。此系醒脾消食之法也。
●食面不消　生姜汁冲好酒，热服自化。
●又方　生萝卜取汁炖热服，神效。凡食面用醋，断不作胀。
●又方　生萝卜汁治食豆不消，神效。
肉食积滞及鸡鸭等，山楂炭研末为丸，每服四钱，数次即愈。
●又　鸡蛋滞，饮醋即消。
●又　豆豉水亦消。
●又　多食大蒜，并治整煮鸡蛋积滞也。
●又　淘糯米水煮热饮一盏，能消鸭滞及鸭蛋积滞。
●食积痞块　木贼草五钱，研细末。每服五分，开水空心调服。年近者一料即消；年远者不过两料全愈。屡试如神。
●噎膈诸方
韭汁　梨汁　姜汁　人乳（各一盏）
和匀，饭上蒸熟，早晚频饮效。
●又方　逢口食时自初亏起，用白乾面二斤，水调揉熟，向日和成丸，如桂圆核大，以日色复元为止，即将面丸于是日晒乾收好。按一岁一丸，空心煮食，平淡而有奇功。面圆外实内虚，尤为奇异，不可轻忽。多制可以济人，价廉功大，不见日则不效。
●又方　有肝旺脾弱即呕吐，屡治不效者，此木剋土也。宜用平肝补脾之药治之必愈，不可认为噎膈也。
●又方　患此症者，有虫藏于肺管，时长时缩，食后少顷即吐，皆有虫也。用靛青叶汁，或靛青亦可，酒和服立效。
●又方　此症胸前必有二小骨，渐渐交合则不能食而死。取生鹅血对口乘热灌之，其骨自化，饮食可进，永戒食鹅、牛二物。
●治翻胃方　九节菖蒲切片烧灰，每服一钱，烧酒送下。
●又方　甘蔗汁一升，入生姜汁二合，温热，作五次服，甚效。并治乾呕不出。
●又　凡人饥饿，每有螬皮上胃食物，必吐。若误用翻胃之药，其吐更甚，宜用川椒煎汤，饮即安。并治呕吐不能服药。
●又方　酒后乾呕，以甘蔗汁饮数次，极效。
●治呕吐　一切杂病呕哕。
橘皮（四两）　生姜（一两）
加开口川椒十粒，水二大碗，煎至一碗，徐徐呷之即止。
●呕吐不止　门内一步泥，和水吃即止。
●又　蔗汁、姜汁各一杯，和匀，能治乾呕。
●呃逆诸方　川椒（去子及开口者炒，四两）
面糊丸如桐子大，每服十丸。食远，以醋汤送下，神效。
●又方　荔枝七个，连壳、核烧枯为末，食远以白滚汤调服，立效。
若遇然呃逆，只须纸捻通鼻，取嚏即止。倘呃逆日久不愈，一连四五十声者，用生姜捣汁一合，加蜜一匙，温热服之，效。
●病后呃逆　柿蒂　丁香（各二钱）　生姜（三片）
煎服立愈。虚寒、痰阻、气滞、火呃均宜。若虚甚者加人参五分。
●又方　炙半夏（三钱）　荔枝肉（五个）　箬外蒂（三十个）
煎水，代茶饮。
●又方　刀豆子烧灰存性，开水调服二钱，即止。
●上吐下泻　此寻常吐泻也。如因暑热，吐泻不止，须照霍乱症治之。樟木煎水服立止，神效。并治霍乱亦效。
●又方　陈盐梅一个，瓦上焙枯，加生姜一大片，同煎服，屡试神验。
●又方　治小儿吐泻不止，用旧铁钉有锈者煎水，饮入口即止。
●通治蛊毒　觉腹中不快，以生黄豆嚼之，不同腥气者，中蛊也。急以升麻浓煎汤饮，以手探吐。
毒在上者，用升麻煎汤吐之；在腹者，用郁金煎汤下之，或合二味服之。不吐则泻，活人甚捷。
●又方　先取炙甘草一寸嚼之咽汁。若中蛊毒，随即吐出。仍以炙甘草三两，生姜四两水煎，日三服。含甘草不吐者，则非蛊毒也。
●辟蛊毒法　凡人家房屋洁净，并无灰尘……即繫有盅之家，勿与往来，以免……
凡食茶水、菜饭等物，将要食时，用筷子向杯碗上敲动，并向主人问云：食内莫有盅毒否？一经问破，则可兔害。
●腹痛辨证　用方治法。
脐眼上痛者，食痛也。脐眼下痛，热手按之不痛，多急：或痛加刀割，或吐或泻，或痛甚觉有冷气，皆寒痛也。手按之更痛，冷物熨之不痛，或自下而痛上，或时痛时止，腹满坚结，皆热痛也。时发时止，痛在一处而不移者，或有块硬起者，虫痛、痞痛也。又闻煎炒食物香气则痛，痛时口吐清水或口渴者，亦虫痛也。
寒痛：饮胡椒汤，加糖冲入，不可加盐；或饮姜汤均妙。
●又方　白芍（三钱）　甘草　肉桂（各一钱）
水煎服。此仲景神方也。
热痛；服六一散最妙，或服痧药亦可。
若痛甚者，或呕或泻者，照霍乱痧症治之。又上吐下泻而腹痛者，作霍乱痧症治之不效者，须照上吐下泻方治之。
虫痛：如有块硬起者，用手在硬处久久揉搽，揉至一日，其虫即死，从大便而出。或查痞疾方治之。须宜详明。
●腹痛神方　小麦杆烧灰，滚水淋之服之，虚、实、寒、热皆宜。
●急肚疼方　用本人头发三十根，烧过酒服，即以酒调芥子末，封在脐内即安。
●肚腹麻木　此风袭也。多煮葱头食之。并用葱姜炒热，熨之自愈。
●忽然肚黑　凡肚皮忽然青黑色，此乃血气失养，风寒得以乘之，所变怪形，真危恶之败症也。若不速治，难救，急用：
大青（研细末）
每服一钱五分，以好酒调下，黑退即愈，否则终危。此　起死回生之方也。大青多生溪沟旁，叶以火麻叶，药店多假，生草药店有之。又有小青叶细，性味相同，功力稍缓。
●又方　铅粉和盐炒焦，敷之亦效。　脐中出水　龙骨醋泡，焙枯研敷。或用赤石脂研末敷，效。
●肚脐生痈　肚脐肿大如瓜，脐眼高突者，是红赤者，照痈毒方治之。不红不热者，照阴疽方治之。
又有少腹疽，生脐下一寸五分气海穴，或生二寸关元穴，或生三寸丹田穴。皆由七情火郁而生也；分别红白阴阳治之。
●小肠疽　生小腹内，按之如掌坚硬，而热微痛，小便频数，汗出憎寒，皮色如常。或现微肿，脉紧实而有力者是也，服犀黄丸（见后）即愈。此林屋山人秘法也。
●痞积　不拘何膏药二张，以一张揭开，用白信石五分掺膏上（小儿止用三分），再用一张合黏，将背面贴患处，以布束紧，数日痞化为水。治皮里膜外者尤速。如贴膏后腹中胀闷，乃痞将散，须服汤药：
枳壳（八分）　大腹皮（盐水炒，一钱）　苏梗（八分）　厚朴（一钱二分）　青皮（一钱）　莪术（八分）　山楂（二钱）　乌药（六分）　香附（一钱五分）　砂仁（五分）　广木香（三分）
水煎，空心服，三剂全愈。
●又　食积血痞，木贼（研末）三四分，白汤空心服即消。年远者，连服三日。
●虫积诸方　苦楝根（取向东不露出土者，去皮及骨，四两）　使君子（去壳，二两）　生姜（三两）
水五碗，煎至三碗，去渣，再熬至一碗，加白蜜四两；又熬至一碗，露一宿。次早隔汤顿服，空心服，一日服完。须于朔日服，虫头向上故也。不吐不泻，虫以大便成团出，少则一服，多则二服除根。一切虫积皆治，若小儿则分两量减可也。
●又　虫积作痛，口中有涎流出，汤饮不能进，危在旦夕者，花椒、生姜等分，水煎服，即愈。花椒慎勿原粒吞下，恐黏肺而肺上生疮也。
●又　虫心痛。海螵蛸一块，以醋磨浓，顿服，自效。
●米瘕（好食生米者是）茶叶癖
鸡粪（粪要白色者佳）　白米（各三钱）
同炒焦为末，煎水服。吐出米汁即愈。
●又　治茶叶癖方。用新鞋一只，将茶叶盛满，任意食之；食完再盛一鞋，连食三鞋，自不食也。男用女鞋，女用男鞋，奇效。
●又方　日食榧子七枚，以愈为度。
●寸白虫疾　此症面色黄瘦，饮食少进，发时腹痛。口吐清水。用：
尖槟榔（一两）　广木香（五钱）
研极细末，大人每服五钱，小儿每服三钱，开水调下，其虫即随大便而出。先用煎炒香味，令病人闻之。然后服药，神效，须在月初。重者两三服愈。
●又方　鸭蛋一个，破一小孔，入使君子肉末一钱，槟榔末一钱，用纸封口，蒸熟食之，虫随大便出。
●又　蛔虫上出口鼻，用川椒（闭口者不用）研末，冲水服即愈。
●各种臌胀　手按之下陷不起者，水臌也；随手即起者，气膨也；周身老黑色，皮内有黑斑点者，血臌也。
萝卜一枚，周围钻七孔，入巴豆七粒，入土种之；待其结子，取子又种；待萝卜成，仍钻七孔入巴豆七粒再种。如此三次，至第四次将开花时，连根拔起，阴乾收净磁器内，遇臌胀者取一枚，捶碎煎汤服之，重者二枚立愈。有心人宜预种之施送。
●又方　西瓜一个，切去顶挖空，将蒜头（去皮）填满，将原顶盖好、封固，糠片火煨一日，取蒜食之。
●又方　陈香橼一个，切去顶挖穰，入小茴香令满，将顶盖之，用泥涂封，煨熟去泥，存性研末收贮，服二三钱，数次愈。
●又　气臌，用陈久大麦芽，煎汤服，渐消。
●臌症　峨嵋山僧奇方。
治一切水肿，湿肿、气肿，肚腹、四肢发肿。乾鸡屎一斤（炒黄），黄酒三大碗，煮一碗，滤去渣，一时饮尽；少顷腹中动作，泻一二回；次日用田螺二个，滚酒泡熟，食之即止。此方奇效无比，但不可令病者知之。
若治小儿，则只用鸡屎一两，加丁香一钱，和蒸饼为丸桐子大，每服一钱，米汤下。
●又方　雄猪肚一个，内入大蒜四两（去皮），煮烂，食五六个，忌盐、酱、醋百日，自效。
●水臌小便淋闭
大田螺（四个）　大蒜（五个）　车前子（三钱，为末）
共研成饼，贴脐中，以布束缚则水从小便出，渐消。终身戒食田螺、螺蛳。
●又方　商陆根，葱白同捣，填脐中，小便利则肿自消。
●发背治法　（参看痈毒阴疽门）
发背乃痈疽中大患，缘其患位对心、对肺、对脐故也。偏曰搭手，因手可搭而名，红肿痛甚者，应称背痈，易治。如患色白肿痛者，当以流注法治。如平塌不痛者，当以阴疽法治。此皆阴发背也。如误服寒剂，误敷凉药，误贴凉膏，定然毒攻内腑不救。此林屋山人秘法也。
●背痈方　牛皮胶四两蒸化，好酒兑服；不饮酒，滚水兑服。初起服此，毒不内攻，不传恶症。
●又方　未成者，用活癫蛤蟆一个，系放疮上半日，蛤蟆受毒必死；取放水中，吐出毒气复活。再换一个，仍如前法，换至三四个后则毒散矣。屡试极效。
●又方　瓜蒌（五枚，取子去壳）　真乳香（五块，如枣大者）
共研细末，以白蜜一斤，同熬成膏，每服三钱，温黄酒化服。桐江一人因母患背痈，百药不效，后梦吕仙授此方，服之而愈。
●背热如火　此虚火也。生附子研末，口水调敷两足心。
●肾虚腰痛　其痛悠悠缓缓，即是肾虚也。
壮本丹：凡肾虚腰痛，久则寒冷。此药壮精骨，补元阳，利大小便，养丹田，功效甚大。
肉苁蓉（酒洗焙乾）　杜仲（酒洗）　巴戟（酒浸去皮）　青盐（煅，以上各五钱）　核桃（即胡桃）　破故纸（盐炒）　小茴香（各一钱）
共为末，用猪腰子一对，剖开去白膜，入药在内扎住，再用面包紧，入火内烧熟，去药与面，每服一个，酒送下。
●劳伤腰痛　炙黄耆（五钱）　杜仲（二钱）　补骨脂（盐水炒，二钱）　红花（二钱）　胡桃肉（八个）
用酒煎服，立愈。
●腰痛方　去湿而腰膝自利，只须一剂痛止，多服则阳旺，反非所宜。
白术（土炒，三两）　芡实（二两）　薏苡仁（三两）
水煎，分数次服。兼治梦遗，亦只服一剂。
●腰痛难忍　丝瓜根烧灰存性，酒下二钱，立止。
●又方　刀豆壳烧灰，冲酒服极效。
●闪跌殴打腰痛　腰闪作痛，及手足伤损不出血，但有青紫内伤者。先以葱白捣烂炒热，将痛处擦遍，随以生大黄研末，姜汁调敷，尽量饮以好酒，即三月、半年不愈者，皆神效。
●又方　真硼砂研极细末，用灯心点眼四角，立愈。
●一方　王不留行一钱二分，炒研细末，好酒调服，即愈。
●腰脚风痛　不能践地。
松毛（捣如泥）一升，酒三升，浸七日，每饮一合，日二服。
按松毛节能行血中之气，治腰膝痠痛，及中风，日眼歪斜，历节痛，俱宜服。
●筋骨痠痛腰背软　手足麻痹等症。
十大功劳叶（即老鼠刺叶，採一筐，剪去叶上刺，好酒一斤，拌蒸晒乾，七蒸七晒）　红花（一两，炒）　白当归（一两，酒浸炒微枯）　虎骨（一两，酥炙）
同为细末，砂糖调服，每日五钱，作三次服，神效。
●缠腰疮　腰生红瘤，两边生红筋，围至脐即死。
陈京墨水磨浓，和雄黄末涂之。
●又方　雄黄六钱，胆矾三钱，研末唾津，调搽神验。
●又方　白糖、生百合同捣烂，敷患处立效。
●又方　龙胆草研末，柿漆调搽立验。
●男女交合精脱气绝
男女交感乐极，精脱而死，切不可惊走下床。男脱则女以口哺送其热气；女脱则男以口哺送其热气，一连数十口，呵之则必悠悠然阳气重回矣。再以人参、附子汤灌之。送气之法，先须闭口，提丹田之气上来，尽力哺于口中，送下喉去。若贫者不能得参，急用：
黄耆（四两）　当归（二两）　附子（五钱）
水煎服。亦有生者。
●又方　用人抱起坐之，以人之口气呵其口，又恐不能入喉；急以笔管通其两头，入病人喉内，使女子呵之，不必皆妻妾也。凡妇人皆可尽力呵之，虽死去亦生。
●阳萎　阳物软而不举者是。
千口一杯饮：此方专治阳痿不举，一杯作十、二、三百口缓缓饮之，能生精养血，益气安神，其功不可尽述。
高丽参（好党参亦可）　熟地　枸杞（各五钱）　沙苑蒺藜　淫羊藿　母丁香（各二钱）　远志（去心）　沉香（各一钱）　荔枝肉（七个）
上药浸上好酒二斤，三日后蒸三炷香久，取起浸冷水中，拔出火气，过三十三日饮之。
●又方　麻雀肉冬月煮食，功能起阳生子，其效无穷。或用麻雀蛋煮食，更为神妙。
●阳举易泄　有人交合之初，阳举易泄，百治不效后，用大蚯蚓（又名曲蟮，要韭菜地内者）十一条，破开，长流水洗净，加韭菜汁捣融，滚酒冲服，日服一次。服至数日，即能久战，可望生子。
●痨病火动阳物易举
皮硝放手心，两手合住，其硝自化，阳物即不举矣。必须安心静养为妙。保生惜命者，宜加意焉！
●阴阳强不倒　精自流出
此名强中，乃阳盛突热，不急治，必发大痈，难治。用：
生地　黄柏　知母　龙骨　大黄　枳壳（各一钱）
水煎服。若胃虚食少者，则用：
黄柏　甘草　砂仁（各一钱）
水煎服。
●阴头生疮　名下疳。
鳖甲（炙研细末），鸡皮清生调服。外用生甘草研末，蜜调频涂。
●又　下疳阴庠。用生甘草煎汤，久久黛洗，海螵蛸末掺之愈。
●阳物胀挺　甘草梢（二两）　小黑豆五合：
煎浓汤服。
●又　茎中作痛。用甘草梢煎服，即愈。
●肾漏　阳萎不举，精流不止，痛如针刺。
韭菜子　破故纸（各一两）
共为末，每服三钱，水调日三服，即止。
●阴毛生八角蝨　生毛孔肉里，奇痒难忍。
用百部浸烧酒内，浸透，蘸酒涂搽，擦之数次自绝。
●小肠气痛　肾子肿胀偏坠，名曰疝气。
用老丝瓜（又名水瓜，又名线瓜）瓦上焙枯研末，热酒冲服，重者不过三服即愈，虽气痛冲心亦效。
●又方　凡疝初起，必发寒热，疼痛欲成囊痈者。用：
新鲜地骨皮（即枸杞子根）　生姜（各四两）。
共捣如泥，用袖包于囊上，其痒异常，一夕即消，永不再发。
●疝气肿胀如斗　并治寒疝偏坠。
沉香　紫苏（各五钱）　老香橼（一个，切碎）
以雄猪尿泡一个洗净，入药于内，好酒四五斤煮烂，捣面糊为丸桐子大，酒送下四五十丸。药完全愈。
●阴囊痒　名肾囊风，又名绣球风。已破者为肾囊痈。
地骨皮（二两）　吴萸（一两）。
煎汤，久久熏洗效。
●又　锈旧钉头数根，滴醋一酒杯，瓦罐底磨浓，调抹四五次全好。
●又方　乾者用油胡桃油润之，湿者用甘炉石、蛤粉扑之。
●又方　阴囊湿痒。苏叶　枯炭。
共研末，掺之即止。
●肾茎肛门瘙痒　陈葫芦烧灰存性，扑掺患处立愈。
●肾肿如水晶　肿大潮湿。
灶心土三升，研碎炒热铺凳上，再以川椒，小茴撒在上面，将阴囊熏烫，冷则再炒，三次愈。
●又方　或多因坐地所受风湿，或虫蚁吹著所致。用：
蜂蜕五钱，水煎洗肿处，二三次即愈。
●肾阴肿大　荔枝核烧研末，蜜调敷，并煎汤服即愈。
●肾子烂出　凤仙花子　生甘草等分：
为末，麻油调敷，即生肌。
●小便不通　食盐炒热，填脐眼上；用艾火烧五次，即通。
●又方　田螺一枚，盐半匙，生捣，敷脐下一寸三分。虽腹胀如鼓可通。
●又方　牛膝（二钱）　车前子（一钱）
同研末，水煎空心服。
●又方　有种气闭小便不通，医家往往以泽泻、木通、车前、猪苓等药，全无一效。唯用：
当归身（一两）　川芎（五钱）　柴胡　升麻（各二钱五分）
水二碗，煎八分，一服即通，曾救多人。孕妇及老年之人，加高丽参一钱。此林屋山人秘方也。
●口渴小便不通
生地（二钱）　元参（一钱五分）　麦冬　木通　黄芩　葶苈　桑白皮　天花粉　地骨皮（以上各一钱）
煎服，甚效。
●小便白如米汁　此心脾不调，小便在地，片刻白如米汁，肾气浑浊也。用：
真川朴（姜制，一两）　茯苓（一钱）
水酒各一碗煎服。不饮酒者，水煎服。极效。
●小便过多　此脬（音胞）气不足。用：
益智仁（盐炒）　乌药（各等分）
为末，酒煮山药为丸，如梧桐子大。每服七十丸，空心淡盐汤下，名缩泉丸。或用：
益智仁二十四粒，盐水炒，煎服亦效。
●又方　夜间尿多，懒于起动者，临睡服胡桃数个甚效。
●夜睡遗尿　夜间遣尿于床，不论大人、小儿，用白纸一张铺席下，俟遗尿于上，取纸晒乾，烧灰，酒服即愈。不愈如法再服一次，无不神效，此秘方也。
●小便出血　血出如小便者是。若血如点滴者为血淋，照血淋治。
当归一两，煎服。虽尿血头痛难忍，效验如神。
●又方　莴苣菜捣敷脐上。
●又方　鸡蛋壳　田螺（烧灰）　瞿麦（炒，各二钱）
为末，酒调服。
●又方　加小儿一岁者，用大甘草一两二钱，水六碗，煎至二碗，一日服完即愈。
●交肠　小便出屎，大便出尿，名为交肠。用旧幞头烧灰，酒调服五分即愈。
●又方　用裤裆烧灰，开水冲服，日服二三次愈。男用女裤，女用男裤，童女尤佳。
●病后失精　按此症法治虽近于义，颇不近理。因无药可治，姑备救急。
凡男子病后伤于交接，以致阴茎肿痛，或缩入肚内，绞痛欲死，此症无药可治。唯急取本妇阴毛烧灰为末，水调服；更取洗阴水饮之，可保无恙，迟则不能救矣。
●淋症论　（参看小便门）
淋有五种：劳淋、气淋、热淋、血淋、石淋是也。劳淋、气淋属虚；热淋属热；血淋有虚有热；石淋或因热起，或因虚起，久而成砂石者也。
●劳淋　劳伤虚损，小便不出，小腹急痛，尿出白汁一点一滴者。是玉锁丹（见遗精方）服之最效。
●又方　牛膝（一两）　乳香（一钱）
酒煎服。水煎亦可。诸药不效，痛甚者，服此数剂，其效如神。血淋更效。唯梦遗失精之症，则不可服。再气淋者小腹急满，小便欲解不出，解后常有点滴者，是治法与劳淋同。
●又方　甘蔗上青梢一两，酒煮，服三日愈。
●热淋　小便热而赤、短而涩，脐下急痛者是。
滑石（六钱）　甘草末（一钱）
水冲服，日服数次，三日即愈。
●血淋　小便内有血点，或血条者是。
淡豆鼓（五钱）
煎服。虽痛不可忍者，无不奇效。或用劳淋牛膝方亦效。
●石淋　又名沙淋。小便急胀，茎中痛如刀割，苦楚万状，尿如沙石者是。
瓦松（即瓦上无根草）煎浓汤，乘热熏洗小便，约两时即通。
●又方　银硝（入锅内，隔纸，炒至纸焦为度）研细，用温水冲化，每服二钱。再加滑石二钱，水调服，神效无比。此药能化七十二种石块，为治五淋要药。石淋尤效。
●老人精败淋清　少年亦可用。
八味丸（照六味丸加附子、肉桂）加牛漆、车前，服之如神。
●遗精诸方　加减地黄汤。
熟地（六两）　山萸肉　真山药（各四两）　芡实　丹皮　云苓（各二两）　莲鬚（一两）　龙骨（生研水飞净，三钱）　鱼膘（四两，蛤粉炒成珠）
共研末，蜜为丸如梧子大，每日早晚服三四钱，一月即止，屡试如神，功在诸方之上。此林屋山人经验秘法也。
●益肾汤：　梦遗人以为心气之虚，不知非心也。盖肾水耗竭，上不能通于心，中不能润于肝，下不能滋于肾。故相火上灼，有燥脾土，以致三关不闭，无梦且遗，徒责梦中冤业，谁任其咎。法当大剂补肾而少佐以益心、益肝、益脾之品。自然渐渐成功，不止而止也。
熟地（一两）　茱肉（四钱）　茯苓　茯神　当归　白芍（各二钱）　白术　薏仁　生枣仁（各五钱）　北五味　白芥子（各一钱）　肉桂　黄连（各三分）
水煎服，一剂即止。梦遗十剂全愈。此方妙在心、肝、肾、脾、肺五脏兼补，不只止其遗，安其梦，尤妙在黄连、肉桂同用，使心肾两交，自然魂魄安而精窍闭。若不补其五脏，而唯是止涩之，则精愈旺而梦益动，久则不须梦而自遗矣。此方之所以奇妙而入神也。
●玉锁丹：　治肾经虚损，心气不足，思虚太多，真阳不固，溺有馀沥，小便白浊如膏，梦中频遣，骨节拘痛，面黑肌瘦，盗汗虚烦，食减乏力。此方性温不热，极有神效。
五倍子（一斤）　白茯苓（四两）　龙骨（二两）
为末，水糊丸梧子大，每服七十丸，盐汤送下，一日三服。
●又方　莲子心（二钱）　朱砂（一分）
共研匀，开水调服数剂，愈。
●又方　雄鸡肫皮七个，焙乾为末，每服一钱，空心酒下。
●截肠怪病　大肠头出寸余，痛苦难忍，干则自落又出，名曰截肠，肠尽则不治。初截时用盆盛真脂麻油，坐入浸之；另饮大麻仁汁数升而愈。
●肛门生疮　肛门主肺，肺热即肛塞、肿缩、生疮。鸡内金（即鸡肫皮）烧存性，为末干敷，其效如神。
●大便虚闭　连须葱头（三个）　姜（一块）　盐（一钱）　豆豉（十馀粒）
捣作饼，烘热敷脐中，捆定良久，气通即愈。不通再敷，必效。
●又　热闭者，或口渴，或小便短涩黄而臊者是。
叭达杏仁　松子仁　大麻子仁　柏子仁（各三钱）
捣烂，滚水冲，盖片刻，当茶饮。或加甘蔗汁半杯更妙。老年人或患痈毒，大便闭结者，服此最效。
●大小便闭塞不通　以病人坐桶上，烧皂角烟燻，自通。或用大皂角烧，存性为末，粥饮下三钱效。
●又方　苦楝子　茴香　穿山甲（各八分）　牵牛子（盐水炒，钱半）
煎服。有人大小便不通，呻吟立哭七昼夜，百药不效，服此三剂愈。此方妙在多用牵牛，以其能达右肾命门走精，故奏效如神。人多以为性烈，弃而不用，不知施之得当，自能有益于害也。
●大便下血　名曰肠红，又名肠风。
槐花　荆芥（各炒二钱）
为末，酒调服。
●又方　当归身　山萸肉　生地　阿胶（石膏炒珠，各一两）　一斤棉花子
以上五味俱炒焦黑色为度，研末，用柿霜一二两和匀，每早服四钱，开水调下，临晚再服三钱，俟粪色变黑，血渐止矣。忌食花椒、胡椒、烧酒。
●又方　有人大便下血，百药不效，势甚可危。食辣椒（又名辣茄）必须多，食少则不效，食后下血更多，因此断根。人多以辣茄性热，岂知此物能去大肠之热，故奏功如神也。
●又　粪后下血，用艾叶、生姜煎浓，服三合。
●寒泄　胡椒、大蒜作饼，敷贴脐上。或酒炒艾绒作饼敷，均效。
●又方　生姜、艾叶煎服。
●热泄　六一散服之最妙。或用绿豆汤温服亦可。
●久泄不止诸方
车前子（盐水炒七次）　真山药（炒）　云苓（各二两）　炙草（六钱）
共为末，每服二三钱。炒糊米，煎水调服，此神方也。
●又方　陈石榴皮焙乾研末，每服二钱，米汤下。百方不效，服此便止，不可轻视。
●又方　白术（一两）　车前子（五钱）
煎服立止。此分水神方也。
●又方　用大蒜捣，贴足心，或贴脐中，此外治出《千金方》也。
●又方　大蒜须加银朱捣融，敷脐眼内，立止如神。
●又方　臭椿树皮五钱，用酒二碗，煎服立愈。
●五更溏泻　五神丸：专治五更肾泄久不愈者。以此丸补命门相火，即以补脾也。
破故纸（酒炒浸蒸用，四两）　胡桃肉（去皮，四两）　五味子（炒，三两）　吴茱萸（盐水炒，一两）
生姜煮枣为丸胡椒大，每眼三钱，临卧盐汤下。
●又方　五味子（二两）　茱萸（汤泡，五钱）
同炒为末，每早陈米汤服二钱。
●老人五更泻　黄老米（三合，炒）　莲肉（去心，三两）　猪苓　泽泻（炒）　白芍（土炒，各五钱）　木香（半钱）　白洋糖（一两）　乾姜（二钱）
共为细末，和匀，每服三钱，空心开水下，其效如神。一说并治脾虚泄。
●脾泄不止　泻出食物不化。（小儿科痘症内未有妙方，应参看）。凡大人小儿泄泻，食物不化，胃无火也，是胃阳虚。
生白术　云苓（各二钱）　川朴（姜汁炒）　砂仁　陈皮（各一钱）　生益智（钱半）
水煎，数服即愈，屡用皆效。
●又方　柿饼烧红放地上，用碗盖住（不盖则成灰，无性），俟冷研末，米汤调服二钱，却愈。有一小儿，由六岁至十二岁泄泻，食物不化，百药不效，服此三次全愈。
●痢疾诸方
痢症每起于暑天之郁热，而又感以水湿水露之气。红白相间，如血如脓，甚者如屋漏水，如鱼冻冰。里急后重，崩逐瘀痛，欲下而不能，欲不下而不得，一日夜数十次，甚至百馀次，气息奄奄，坐而待毙，此痢之概也。若骤止其邪，则死在顷刻：不止其邪，则危绝如丝。欲补气而邪气转加，欲清火则下行更甚，此时唯有因势利导之方可行。或疑人已气血虚败，更加利导，恐其难堪，不知邪气一刻不去，则正气一刻不安。古人治痢无止法，信不诬也。方用：
白芍　当归（各三两）　萝卜子（一两）　枳壳（面炒）　一槟榔　车前子　甘草（各三钱）
水煎服。一剂即止，二剂全安，可用饮食矣。此方之奇妙，全在重用归芍。盖水泻忌当归之滑，而痢疾则正喜其滑也。芍药味酸，以平肝木，使木不敢再侵脾土。又有枳壳、槟榔消逐其湿热之邪，又加车前子分利其水湿，而又不耗其真阴之水，所以功胜于茯苓也。尤奇其用萝卜子一味，盖萝卜子味辣而能逐邪去湿，且又能通达上下，消食利气，使气行血分之中，助归、芍以生新血而祛荡其败污也。少加甘草以和中，则无逼烈之患，此奏功之神奇，实有妙理耳。
●又方　不拘红白、久近皆治。有患痢日夜不止，夜不能睡，药穷待毙矣。用此一服即安，三服全愈。
萝卜（捶取自然汁，两酒杯）　生老姜（自然汁，半酒杯）　生蜂蜜（一酒杯）　细茶（陈者佳，浓煎，一杯）
和匀服。若无萝卜，多用莱菔子，冷水浸透捣取汁亦可。
●又方　元胡索末三钱，酒调服。虽腹痛欲死者，亦神效。
●又方　金银花（五钱，炒枯）研末，不拘红白，用开水调白糖空心服，服后其痢更甚，两日全愈，奇效无比。小儿一岁服一分。
●又　治红白诸痢方。
罂粟壳（去肉，二枚）　石榴皮（二片）　甘草（二片）　大红枣（二枚）　乌梅（二枚）
水煎当茶服。轻者照方，重者倍之，屡试神效。
●孕妇痢疾　鸡蛋二个破一孔，如指头大，入黄丹五分，用银簪搅匀，以纸封口，入饭甑内蒸熟食，神效。
●噤口痢疾　用莲子肉去皮炒为末，每服一钱，空心米饮汤调下。
●又方　五穀虫（水洗净，瓦上焙黄色（研为末，用黑砂糖拌匀，新汲水送下即愈。
●又方　神麴（炒）　山楂　白糖（各二两）　川连（一钱，另蒸）　乌梅（三个）　甘草（五分）　荔枝肉（七个）
用水三碗煎，温服。且吐且饮，自然思食止痢。此方屡试神奇，活人无数，不可轻视。
●久痢不止　麻油煎咸鱼，食数次甚效。此方奇验，莫测其理。
凡泻痢初起，即以细茶、生姜各三钱，水二盅煎服。重者各五钱服。
●休息久痢方　豆腐醋煎，常常服之甚效。
●又方　用鸡蛋一个打破，用黄蜡一块如指大，熔化，以鸡蛋拌和烧熟，空心食之。
●脱肛不收　用生铁二斤，水煮沐汁日洗数次，虽脱肛多年亦效。
●又方　多食辣茄极效。有一小儿脱肛数月，百药不效，后食辣茄数次肛即缩上，并不再脱，屡试如神。此物味宜辣，食宜多，食少而不辣者不效。并治大人脱肛及痔疮、肠风下血，俱极神验。食后下血更多即易愈也。
●又方　用蝉蜕为末，菜油调敷肛门，立效。
肠痔便血　刺蝟皮（五钱）　红鸡冠头（五钱）　血宋（二钱）　槐花（五钱）
共研末，每日调下二钱。
●痔漏神效丸方　末破曰痔，已破曰漏。
当归（酒洗）　川连（酒洗）　象牙末（各三钱）　净槐花　小川芎（酒洗）　滴乳香（各二钱）　露蜂房（一个，槐树上佳，榆树上次之，炒）
共研末，黄腊二两熔化入药末，为丸，空心煎漏芦汤送下三钱。至五日漏孔内退出肉管，待二三指长剪去，再出再剪，管尽肌生而愈，神效之极。
●又方　夏枯草（八两）　甘草节（四两）　连翅（四两，去子）
为末，金银花一斤，煎浓汤为丸，每晨盐汤送下三钱。
初起者一料全愈，久者两料除根。
●又方　蒲公英一斤，生猪脚一只，同煎汤，去浮油，滤渣，熏洗。
●又方　象牙二斤，锉研极细。每早用白煮整鸡蛋三个，蘸象牙末二钱食，或以末调入粥内食，服完自愈。
●内痔肿痛　猪大肠六两，蚯蚓十馀条，煮融去蚓，食肠极效。
●又　内痔不出，用草乌为末，口水调，点肛门痔即反出，乃可用药敷治。
●远年内外痔　雄猪大肠（三尺，截去肛门七寸）　刺蝟皮（三张，新瓦焙存性）　白矾　槐米（各四两）
三味为末，入大肠内，两头扎紧煮烂，捣为丸桐子大，每早开水下四、五钱。
●痔疮肠风下血　生何首乌研末，每早米汤调下三钱。
●洗痔疮方　蕲艾　归身尾　苍术　川芎　枸杞根　防风　荆芥　花椒　皮硝　槐皮
以上药各三两，加韭菜根六两，煎数滚，先熏后洗，一日数次，不过三四日自愈。
●又方　尿壶一把，入皮硝一两，开水泡入，借气熏洗之。
●痔疮神方　用胡桃去肉，五倍子填满壳内，线扎好，黄泥封固，炭火煅黑烟净为度，取出研细，蜜为小丸，每服三钱。
●红肿翻头痛不可忍　大螺蛳一个，入冰片五分，久之化为水。以鸡翎扫上止痛消肿，永戒食螺。
●男女久痔不痊　翻花疼痛难忍。忌用刀针，不致吃苦殒命。
番木鳖水磨浓，如冰片少许搽敷。或用纸浸透，汁贴之亦可。
●痔漏脱管生肌方　立秋后马齿苋三十斤，取汁熬膏，以槐角三斤焙研末，入膏内。每服三钱，开水送下效。
●又方　以退管散五钱，黑糖拌，空心陈酒下，管自出乃止。
●坐板疮　肿痛多脓者。用：
密陀僧　生矾　大黄等分。
为细末，敷之。或用丝瓜皮焙为末，烧酒调涂，效。
●股上生疮　生股尖者名臀尖，亦有生两旁者。色红肿，照痈毒各方治之，色白者，照阴疽方治之。
●悬痈　又名骑马痈。
在海底。初起细粒，渐大如桃李，俗呼偷粪老鼠。溃烂之后一经房事，即成漏生管，难治。体弱者更危。即用生甘草浓煎多服，以杀其毒；外用野紫苏（面青背紫者是）叶焙乾为末，麻油调敷。
●又方　溃烂久不收口，未生管，用水仙膏敷之神效。已生管者，用拔管散治之。
●又方　横纹生甘草一两，截数段水泡，文火烘乾，再泡再烘，以中心水润为止，切细。加当归一两，用酒煎服，日服一次，半月后方能消尽。
●脚气论　足受寒湿肿而痛者，为湿脚气，宜清热利湿搜风。又有挛缩枯细，痛而不肿者，名乾脚气，宜养血润燥。
此症始受于湿，复夹风寒暑热之邪而成。故先起于腿足，必脚屈弱而举体转筋，肢节痛而足胻肿，小腹不仁，心中悸动。胸满便涩，但发热头痛身疼之候，绝似伤寒，人多误治。故仲景以脚气为类伤寒症，另立篇目以别之。古人谓之厥症、类伤寒则难察，能致人死则难治。详究其症候之由，平居于酒色及劳役之后，外感风寒暑热，忽然手足逆冷或热，其气逆从脚下而起，上冲小腹作痛，或胀闷，或呕吐，或昏迷，或两足胫红肿，寒热如伤寒状。此或一月一发，半月数月一发，渐渐四肢挛缩，脚膝肿大，此为脚气，非中风寒也。或发作而手足不病者，亦谓之脚气。此病南方人最多，虽由卑湿之气所感，而始实自酒后房劳伤其胃肾，倘不知为脚气，而误以伤寒、中风治之，其不至于杀人者鲜矣。
●外治法　白矾（二两）　地浆（十大碗）　新杉木（数片）
煎六七滚，用衫木桶（新者更佳）盛，一半浸脚，留半徐徐添入，上以衣被围身，使略有微汗，洗完随饮薄粥。如一次未愈，再洗一次，照前方更加硫黄三钱，无有不愈矣。
取地浆法：于净土地上掘二三尺深，用新汲井水倾入搅浊，少俟澄定取半清半浊者，吹去浮沫用之。
●又方　治脚气两胫红肿。凤仙花叶、枸杞叶同煎浓汤浸洗，并生捣融敷之。
●男女有于脚气　痛不可忍。
方用乾木瓜一个，明矾一两，煎水乘热先蒸透足，俟水略温再洗，二三次即愈。
●治寒湿脚气方　花椒一两，葱一把，姜三大片，水数碗，煎汤熏洗，肿消痛止。
●治一切手足风痛　及酒脚风、漏肩风、湿气作痛，其效如神。
方用：葱、蒜、姜（各取自然汁一碗）　醋（一小碗，熬浓）入：飞面（二斤）　牛胶（四两）
熬成膏，用青布摊贴患处，或加凤仙花汁一盏。
●鹤膝风　三阴之气不足，风邪乘之，两膝作痛，久则膝头渐大腿渐细，痛而成败症矣。宜早治之。
大何首乌煎酒服，以醉为度，更捣渣敷膝头数次可愈。永远戒食鳅、黑两鱼。
●又方　冷饭团草（即商陆）取叶，入盐少许，捣敷患处，数次自愈。
●又方　鲜白芷酒煎成膏，每日酒送服二钱，再取涂患处效。
●膝上生病　又名牛头痈。
连须葱头切碎，用糯米饭乘热拌敷，重者五六次必消。
●瘭疽　生手足、肩背累累，如赤豆，剥之出汁。
用：大鲫鱼（一个）　乱发（一大团）　猪油（四两）
同熬成膏涂之。永戒鲫鱼、乌龟肉。
●腿痛转筋气冲入腹　此寒也。若不急治，痛冲入心难救。急用：
木瓜　茱萸（各二钱）　食盐（五分）
水煎服，愈。
●腿痒难忍　名寒毛疮。
用做过豆腐之渣炒热敷，以布包紧，冷则随换，包过一夜即愈。
●腰臀腿膝疼痛不己
真茅山苍术（米泔水浸一日夜，晒乾，盐水炒，五钱）　黄柏（去皮，酒浸一日夜，炙焦，五钱）
水煎，空心服。日服二三次，其效如神。并治一切脚气，极验。
●两腿不能动作　卧床不起。
此亦痿症。如不起床蓆，已成废人者，内心炽盛，以熬干肾水也。苟不补肾，惟图降火，亦无生机。虽治痿独取阳明，是胃火不可不降，而肾水尤不可不补。今传一奇方，补水于火中，降火于水内，合胃与肾而两治之，自然骨髓增添，燔热尽散，不治痿而痿自愈。方名降补丹。
熟地　元参　麦冬（各一两）　甘菊花　生地　沙参　地骨皮（各五钱）　车前子（二钱）　党参（一钱）
水煎服。此方降中有补，补中有降，所以为妙。胃不生火，自不耗肾中之阴，肾水既足，自能制胃中之热。两相济而两相成，起痿之功，孰有过于此者乎？
●足软难行　足软不能步履，人以为肾水之亏，不知非肾也，盖气虚不能运用耳。方用补中益气汤。
高丽参（二钱）　炙耆　焦术（各钱半）　炙草　陈皮（各一钱）　当归（五分）　升麻　柴胡（各三分）　姜（三片）　枣（三枚）
再加；牛膝（三钱）　炙耆（一两）　台党（三钱）
水煎服四剂　即能行走。此方内有石斛一味，经名医删去更见功效。
●又方　杜仲一两，半酒半水煎，连服数剂，三日就行，五日全愈。肾虚脚软痛极者，服此最效。
●火把焦刺脚　火把焦头断落地上，刺入脚底，比蛇咬更毒，从脚肿至大腿，犹可救治。至腹则无救矣。急用蛔虫数条捣烂敷之，即消肿而刺自出。
●臁疮烂脚　此疮多因湿热而起，若叉手甲抓伤破烂淋漓，缠绵不已。欲求速愈，切忌手抓为要。方用：
驴蹄剔下脚皮，或人剔下脚皮，煅研，以麻油调搽效，湿处燥掺。
●又　臁疮有虫蛀，用马齿苋研末，蜜调敷，虫自出。
●黄香膏　治臁疮屡试如神，并一切痈毒大疮，日久不愈，亦效。
松香白水煮透，取出放冷水内搓洗数十下；再煮再洗，如此九次，倒地待冷取起。每一两加轻粉三钱，银朱一钱，白蜜少许，炼老成珠；加菜油少许，炖热搅匀。看疮之大小作饼置疮上，将绸条扎住，一周时取下，用滚水搓洗极净，翻转再贴，周时取下，再洗再贴。只要一个药饼直贴到好，不须另换。将此药饼洗净收好，如遇此疮，再与别人贴，仍前一周时一洗一贴。此饼若医过三人之后贴上即好，若医过十人，贴上更能速愈，奇绝妙绝。
●又　妇人臁疮，用旧船石灰为末，麻油调搽亦效。
●胫疮　一名黄水疮。
生脚肚，初起如慄，搔之渐开，黄水浸淫，痒痛溃烂，绕胫而成锢疾。用酸石榴皮煎水，冷定洗之。日日浸洗自愈。
●两足痛如刀割　先用生姜切片，蘸油擦痛处；随用生姜火烧熟，捣烂敷患处，其痛立止。
●脚趾缝中生毛　拂著痛不可忍。
真桐油煎热，滴一点于毛上，毛即脱落，忍痛片时即愈。
●脚心生疮　又名牛□脸。
脚心名涌泉，最为要害之处。如有疮疖初起，色白不甚疼痛，无论已破末破，须查阴疽各方加意治之。或以生草乌酒磨涂之愈。
●脚底木硬　牛皮胶以生姜汁化开，调南星末涂上，烘物熨之。
●又　脚底开裂，用白及刮取细末，以口水调敷。有挑夫脚底破缝难行，此药敷之止痛能行，神妙无比。
●脚底生茧　切忌用刀。
葱头、荸荠共捣汁一碗煎，再用松香四两，麻油八两，熬至滴水成珠方入前汁摊膏药，贴上即落。
●脚底板红肿热痛　名为脚隐。
大蒜头量用，和盐捣烂，敷过一夜，次日即愈。
●又鸡眼方　取活蜈蚣，用香油泡一二日，取出捣烂。敷之过夜，根即拔出，不致再发。并治蛀皮癣。
●又　行路脚底起泡，方用生灰面调敷一夜即平。
●脚冷如冰　生附子（二钱）　好酒麴（三钱）
共为末，烧酒调敷足心甚妙。
●远行健步　细辛　防风　白芷　草乌（各等分）
共为细末。凡人将行远路者，先将鞋底内用水微喷湿，将此药掺匀于内，虽日行数百里，脚不肿痛。
●又方　萝卜（炒研末）　白矾（研末）
共铺鞋底内，远行脚不作痛。极效。
●外感初起　柴胡　荆芥　制半夏　黄芩　甘草
水煎服。此先治之法也。四时不正之气，由皮毛而入营卫。今用柴胡、荆芥先散皮毛之邪，兔致入里：半夏、黄芩使不得夹痰夹火为患；又用甘草以和中，所以邪先散而正气又不受伤。
●又方　亦先治法也。
柴胡　白芍　天花粉（各二钱）　当归　甘草　陈皮　黑桅子（各一钱）
水煎服。此方不独治外感也。凡肝气郁者，服此一剂即快。又治内伤初起者，服此一剂亦效。

卷二  ***************************
●痈疽总论
王洪绪曰：痈疽二毒，由于心生。盖心主血而行气，气血凝而发毒，毒借部位而名，治论循经则误。症之根盘逾径寸而红肿者谓痈。痈发六腑，若其形止数分乃为小疖。按之陷而不即高，虽温而顶不甚热者，脓尚未成；按之随指而起，既软而顶热甚者，脓已满足。无脓宜消散，有脓勿久留，醒消一品，立能消肿止疼，为疗痈之圣药。白陷者谓疽，疽发五脏，故疽根深而痈毒浅。根红散漫者，气虚不能拘血紧附也；红活光润者，气血拘毒出外也；外红里黑者，毒滞于内也；紫黯不明者，气血不充，不能化毒成脓也。脓色浓厚者。气血旺也；脓色清淡者，气血衰也。未出脓前，腠里之间痈有火毒之滞，疽有寒痰之凝。既出脓后，痈有热毒未尽，宜托：疽有寒凝未解，宜温。既患寒疽，酷暑仍宜温暖；如有生热毒，严冬尤喜寒凉。然阴虚阳实之治迥别。阅占方书，总觉未详，因畅其旨备苋焉。诸疽白陷者，乃气血虚寒凝滞所致，其初起毒陷阴分，非阳和通腠，何能解其寒凝？已溃而阴血乾枯，非滋阴温畅，何能厚其脓浆？盖气以成形，血以华色。故诸疽平塌不能逐毒者，阳和一转，则阴分凝结之毒自能化解。血虚不能化毒者，尤宜温补排脓，故当溃脓，毒气未尽之时，通其腠里之功，仍不可缓。一容一纵，毒即逗留；一解一逐，毒即消散。开腠而不兼温补，气血虚寒，何以成脓？犹无米之炊也。滋补而不兼开腠，仅可补其虚弱，则寒凝之毒何能觅路行消？且毒盛者反受其助，犹车粟以助盗粮矣。滋补不兼温暖，则血凝气滞，孰作酿脓之具，犹之造酒不暖，何以成浆？造饭无火，何以得熟？世人但知一概清火以解毒，殊不知毒即是寒，解寒而毒自化，清火而毒愈凝。然毒之化必由脓，服之来必由气血，气血之化必由温也。岂可凉乎？况清凉之剂仅可施于红肿痈疖，若遇阴寒险穴之疽，温补尚虞不及，安可妄行清解，反伤胃气？甚至阳和不振，难溃难消，毒攻内腑，可不畏欤！盖脾胃有关生死，故首贵止痛，次宜健脾。痛止则恶气自化，脾健则肌肉自生。阳和转盛，红润肌生，唯仗调和补养气血之剂，若夫性寒之药，始终咸当禁服。
痈之与疽，截然两途，阳症为痈，阴症为疽，治法迥别。世人以痈疽连呼并治，贻害无穷。然诸名色，必由部位而名，即如毒生头顶而有善⿸疒贡、发疽之名；颈项有落头、对口、脑疽之号。井泉疽患登心口，贴骨疽毒踞环跳，马刀痈生于脸上，骨槽凤患于牙床。足心为涌泉之穴，臂上痈乃云臂毒，诸名由部位以推治法，凭白红而别。初起未溃当观现在之形，已溃烂久须问始生之色；初发色红仍施痈药，初生色白当用疽丹。各症治法，逐列于后，使学者辨症而精治焉。
●痈疖治洁（阳症）
凡患色红肿疼痛，根盘寸余者，是痈毒发三四日，尚未作脓，以嫩膏围外，内以醒消丸，热陈酒送下三钱，即止其痛，夜间得睡，次日患皮起皱，再服全消。如过四、五日患将作脓，亦以醒消丸与服，消其四围肿硬，痛息毒敢，此以大变小之法。有脓之患顶，取咬头膏贴，加以代刀散三钱酒服，穿之或刀点分许穿之，以洞天膏贴，不几日收功，如患盘数寸者，患居背心、脑后、腰腹、肚腋、阴囊等险之穴，用五通丸、醒消丸，早晚以败毒汤轮送一次，皮皱痛息，再服至愈。倘溃即用托毒散、醒消丸，亦早晚轮服。如患盘不满一寸，亦红肿音，是疖，蟾酥丸、梅花点舌丹皆可消肿止痛。
●牙痈　牙根肉红肿痛甚者是。
刺出毒血，取珍珠散吹之，内服龙胆泻肝汤而愈。倘牙骨及腮内疼痛，不肿不红，痛连脸骨者，是骨糟风也，倘以痈治则害之矣。故治病贵在识症。
●肠痈　凡腹内生毒，不可药治者，以皂角刺酒煎，温眼一碗，其脓血以小便中出。水煎亦可。
●牡丹皮散　丹皮（五钱）　苡仁（一两）　瓜蒌仁（去油，二钱）　桃仁（去皮尖，研，二十粒）
水煎服。此《千金方》也。
●又方　多服六一散，脓血从大便出，脓尽即愈。至神至隐之方也。
●子痈　肾子作痛而不升上，外观红色者是也。迟则成为溃烂致命，其未成脓者，用枸橘汤一服即愈。
●疔毒　按疔疮名，色甚多，或大或小或圆长，其色或白或黄或红紫、红绿。倘辨别不清，以生黄豆令本人嚼之，如无豆腥之味，即是疔疮。
其患甚险，其害最速，生面目、耳鼻之间，显而易见；生肩足衣遮之处，隐而难知。早觉者晨医夕愈，迟知者枉死甚多，即明枪易睹，暗箭难防之意。故妇女而患暗疔，直至发觉，误认伤寒，致毒攻心，走黄不救（黄即毒也）。如头面、手足、唇鼻、肩臂等处生一泡，或紫红、或黄黑者，疔也。初起刺，挤恶血见好血而止，取拔疔线，插入以膏掩之，次日疔毒化脓而愈。凡属疔毒，宜服夺命汤。
●又方　紫花地丁（一两）　银花（三两）　白矾　甘草（各三钱）
煎服。各疔俱效。有人生红绿疔已走至乳旁，服之立愈。真神方也。
●又方　白菊花（四两，少则不效）　甘草（四钱）
水二碗，酒半碗，煎一碗，温服，然不如生菊花根叶捣自然汁为妙。
凡口唇生疔，须看大腿弯中，如有紫筋，用银针刺出血即俞。有人不知疔在何处，但唇内痒极，须臾半面肿硬痛甚，见腿后起有紫筋，刺之立效。
●又　以五穀虫一钱，焙乾为末，加白矾三分，蟾酥三分，以烧酒化烊，共调匀，涂疔上，破流毒水即愈。
●又方　雄鸡冠血点上，其效如神。
●又方　大蛤模一个，取肝贴之立消。兼治面上生疔、对口疔等症。
●疔疮出血不止　饮真麻油一大盅即止，或饮菜籽油更妙。
●走黄　疔毒发肿神昏，谓之走黄。如在将昏之际，急取回疔散二钱，开水送服，少刻大痛，痛则许救，毒化黄水，痛止命活。
或用前菊花饮、地丁饮服之。或用芭蕉根捶汁服之均妙。
●拔疔根法　疔毒重者好而复发，此故根未出敌也。若不急治，再发则根愈深而难治矣。
蓖麻子（一粒，去油）　乳香（一分，去油）
共捣烂，用饭为饼贴之，少时疔根自出。
●又方　葱白加蜜捶融，将疔刺破敷之，如人行五里，其根自出。
●又方　银朱（水飞晒乾，一钱）　蓖麻仁（二钱）　嫩松香（五钱）　黄丹（水飞晒乾，一钱）　轻粉（五分）
共捣如泥，以银针将疔头挑破，用此药作一小丸如黄豆大，安别膏药上（不拘何项膏药），当中贴之，疔即拔出，最为极效。并治无名肿毒已破未破，不必挑动，均照拔疔法用之，自能拔毒收功。或竹木瓦石入疮入肉，用此贴之自出。屡试如神。
●刀镰疔　患形阔如韭菜长有寸余，肉色紫黑者是也。忌行针刺。以生矾三钱，葱白七根，共捣烂作七块，葱汤逐块送下，盖暖取汗，无汗再服葱汤催之，汗出为度。取烂鸡屎涂患立愈，迟则毒归心腑致命。
盖葱、矾二味，用热酒送下，再服葱白汤一盅，少顷汗出如淋，其病若失。此方不但治疔，并治一切恶症初起，未成脓者更妙。
●红丝疔　手小臂、足小腿生如红线一条者是也。要在红丝两头始末刺破，毒随血出而愈，迟则毒入肠胃不救，或以浮萍嚼涂刺处。或用多年屎坑上碎木椽子煅灰研细，和饴糖涂刺处，随饮前法葱、矾七块，酒、葱汤下，盖暖汗出即愈，其效如神。
●杨梅结毒　（四君四物合，名曰八珍汤）
此疮以化毒为贵，熏置为忌，罨定复发难治。初发以三黄九，每日五鼓取四钱，热陈酒送服，醉盖取汗。或以泻肝汤，每日早晚轮服。忌服轻粒升药，则毒留筋骨，难以断根，抑且不能生子，致伤人命。如有因服升药，熏罨复发，在五日之内，日服三黄丸，再取紫银茶时饮。如溃以渣煎汤，患处日洗两度，接服圣灵丹，可祛毒尽；色转红活，用洞天膏收功。如阳物硬而不痿，白精流出，此乃妒精。用破故纸，韭菜子各一两为末，每服六钱，水一碗，煎半碗服。如见愈，宜以药剩，倘毒重，服圣灵丹，无不全愈。
●又方　羊角、胡桃壳，俱烧灰存性研细末，早晚以酒调服钱半，四日后毒从大便出，如血如脓。渐减作每日一服，半月毒尽后，服八珍汤以补之。
●脓窠坐板湿毒猴狲疳
以五美散和嫩膏调敷，外以棉纸掩绑，不可动揭，五日后揭下，再敷一二次全愈。如湿毒痒极，先以金银散敷上，次以前膏加敷。
●又方　松香（一两）　雄黄（一钱）
为末，入竹纸捲成条子，用菜油浸一宿，取出倒吊烧之，滴下油，候温频涂效。
●流火　患生小腿，红肿热痛，不溃不烂。治法当以矿灰化于缸水内、次日水面定结一层如薄冰者取起。以桐油对调腻厚，每日拂上三次，三四日全愈，后不复发。医时忌食猪肉。
●又方　马钱子磨水涂，一日一次，其痛即止。
●阴顽恶癣　以鲜角膏加醋煎至稠腻，瓷瓶贮之。此症先行剃之，剃后以膏涂之，日剃日敷，俟毒水流尽再敷，数次全愈。
●又治癣方　鸡蛋一个浸米醋内七昼夜，其蛋自化，治癣时先以山甲刮破患处，以化蛋醋绞和，搽之三四次自愈。
●漆疮　取杉木屑煎汤温洗，接以蟹黄、滑石二末，白蜜调敷。
●天泡疮　形如水泡。
用莲蓬（即莲房）烧枯研末，井泥调敷，神效。
●又　黄水疮痒而兼痛，破流黄水，流处即生。由脾胃湿热，外藉风邪，发于心下者，急宜早治。以：
蛤粉（一两，煅）　青黛（三钱）　熟石膏（二两）　轻粉　黄柏（各五钱）
共研细末，先用香油调成块，次用凉水调稀涂之。并治天泡疮及鼻中生虫。
●冻疮　以阳和解凝膏贴一夜可愈。溃者贴三张收功。
●又方　冬瓜皮、茄根，煎水洗。
●又方　以蚶子壳煅研极细，麻油调搽，湿则乾掺，数日全愈。
●大麻疯方　镇江丁参领得此秘传，治之全愈。又以医治多人，无不取效如神。
但患此症者，眉毛若尽脱落，其症难治：如眉毛未脱，虽手足骨节有塌损者，皆可取效；若初起未深之症，百拭百效也。先服汤药四剂，每日一剂，服完再服丸药，每丸一钱。加枫子膏，春秋八釐，夏六釐，冬一分。
●汤药方　陈皮　白芷　苦参　天麻　秦艽　川续断　防风　荆芥　羌活　风藤　薏仁　牛膝　当归　海桐皮　苍术　木香　桂枝　连翘　甘草（各三钱）　黑枣（二枚）　生姜（一片）
水二碗，煎至一碗服；渣再煎二次服。
●丸药方　大胡麻　小胡麻　白蒺藜（各一斤四两）　苦参（一斤）　防风　荆芥（各八两）　当归　苍术（各六两）　薏仁　续断牛膝（各四两）
共研细末，水迭为丸，每日早午晚三服，每服三钱或二钱，照数加枫子膏捻圆搅和，以毛尖茶送下。
●枫子膏方　大枫子去壳取仁，铜锅内炒至三分红色，七分黑色为恰好，太过无力，不及伤眼。炒后研成细膏，如红砂糖一样，用铜勺盛，向火上熬四五滚，倒在纸上放地上以物盖之待用。如上面霉变拭去照常用，一年内切忌房事，切忌食盐，犯之不愈，并忌食酱酒醋及一切鸡、鱼发气动风等物。
●又方　用粗如酒杯之蛇一条，竹刀破腹去杂，切寸段，取瓦放于炭火上，以蛇段竖放瓦上，跌倒者系无毒之段，弃之不用；不倒者有毒，用炙存性，磨粉拌入饭内。觅通身毛毛鸭一只与食，次日鸭毛尽脱，以鸭杀之，石锅内煮烂，匀作四五日食。凡吃鸭第一顿，其肿者更肿，第二三顿收小，吃完愈。虽溃烂不堪者亦效，此王洪绪经验方也。
●游风丹毒　身上忽然红肿，游走无定，身热作痒，或痛或不痛，或生头面，或生手足。丹名总属心火三焦，风邪湿热而成。
此症自胸腹起于四肢者，顺而易治；从四肢起于胸腹者，宜急治之，迟则难治。
防风　升麻　栀仁　麦冬　荆芥　木通　乾葛　簿荷　元参　牛蒡子　甘草（各一钱）
灯心草十茎，水煎服。大便闭者加大黄、枳壳各一钱，水煎服，忌鱼腥、鸡鹅。次用瓷锋刺去恶血则毒随血散。刺法：
取瓷器锋利者一小块，用竹筷破开夹瓷片露锋于外，轻轻敲之，其血自出。不可刺深伤肉，轻者不必刺。
●又方　以蚯蚓放碗中，加白糖，用碗盖住，半日后化水，搽之极效。或以油菜捣汁涂疮上，随涂随消，如无油菜时，子研汁，麻油敷之亦效。
●耳后锐毒　患发汗后，又名耳后发，宜别阳实阴虚，治无一错。色白者以阳和丸与二陈汤同煎服，或以小金丹服消。如色红者，醒消丸服消。
●驴眼　患生脚骨，俗呼夹棍疽。未溃色白以疽治，红肿以痈治。如溃烂日久、形如驴眼者，莫以臁疮治，当问初起红、白，以痈别治。
●鱼肚痈（有阴有阳）
患生腿肚。此乃肉紧筋横在一身用力之处，最痛难忍，外以扎药扎上，内以五通、醒消丸二丸，每日早晚轮服，初起立消，以药咬穿，庶不伤筋而无缩脚之损。色白者，应以疽治，扎药忌用，孕妇亦然。
●大痈溃后议
凡大痈溃后，世人每投炙耆、炙草，或用半炙半生，殊不知托里散内用人参者，并非以参补虚，不过以参助耆，添其托毒之力，却无补毒之害。而炙耆只补气不能托毒，炙草只补中不能解毒。倘毒气未尽，误投炙耆、炙草，或用保元、十全等汤，致毒反得补，助毒攻内腑。
余之治法：凡遇初溃大痈止其痛，痛息则毒散，其肿亦退，色转红活，即可无须用参、耆补托，如须用耆、草，亦皆用生不用炙也。唯体虚年老者，投参而耆、草则皆炙也。如体旺家贫者，无参亦易收功。
●烂久不敛　如久溃腐烂不堪。
以洞天救苦丹三服，每服三钱，陈酒送服，醉盖取汗。隔两日又送一服，再隔两日再送一服。所隔之两日，每日以醒消丸三钱，陈酒送服，服后毒水流尽。七日后再服醒消丸两次，接服大枣丸，每日早晚各进五钱，虽危险者亦可奏效。
●毒气攻心　凡受降药之毒，定致神昏呕吐，此系毒气攻心。急用护心散：以生甘草一两，煎浓汁稠调，令病者时刻呷咽，咽至大半，自然止呕，神气清爽。接服醒消以平其势，或饮真麻油一大杯，或用白沙糖三四两，开水调服亦可。
●又方　取活癞蛤模一只（眼红，腹无八字纹者勿用），竹刀破开去肠杂，贴心坎上（腹胀者并贴肚脐）。或取蛤蟆肝煎水服之，更妙。轻者不眼。亦可永戒食蛤蟆，并治麻斑疹子及一切心腹胀闷，或砂症气闭欲死等症。俱极神效。
●阴疽论
王洪绪曰：阴毒之症，皮色皆同。然有肿有不肿，有痛有不痛：有坚硬难移，有柔软如绵，不可不为之辨。夫肿而不坚，痛而难忍，流注也。肿而坚硬微痛，贴骨、鹤膝、横痃、骨槽等类是也。不肿而痛，骨骱麻木，手足不仁，风湿也。坚硬如核，初起不痛，乳岩、阃疬也。不痛而坚，形大如拳恶核，失荣也。不痛不坚，软而渐大，瘿瘤也。不痛而坚如金石，形如升斗。石疽也。此等症候，尽属阴虚，无论平塌大小，毒发五脏，皆曰阴痈。如其初起疼痛者易消，重按不痛而坚者，毒根深固，消之难。速治之法，方有一定，学者览之瞭然。
●阴疽治法
初起之形，阔大平塌，根盘散漫，不肿不痛，色不明亮，此疽中最险之症。倘误服寒凉，其色变如隔宿猪肝，毒攻内腑，神昏即死。夫色之不明而散漫者，乃气血两虚也；患之不痛而平塌者，毒痰凝结也。治之之法，非麻黄不能开其腠理，非肉桂、炮姜不能解其寒凝，此三味虽酷暑不可缺一也。腠里一开，寒凝一解，气血乃行，毒亦随之消矣。是一定而不可移之法，照方依治，万无一失，倘有加减，定难奏效。
●流注　发无定处，如块如核，漫肿元头，皮色不变，或痛或不痛。久则破而流走是也。若忽然身生疙瘩，红肿游走，名游风丹毒，与此不同，不可误认。
此症色白肿痛，毒发阴分。盖因痰塞清道，气血虚寒凝结，一曰寒疾。一曰气毒。其初起皮色不异，唯肿唯疼，身虽其热，内末成脓，以二陈汤加阳和丸同煎，数服全消，消后接服小金丹七丸社其续发。如皮色稍变，极痛难忍，须服阳和汤以止其痛，消其未成脓之馀地，使其已成脓者，渐至不痛而破，此乃以大疽变小之法。如患顶软即为穿之脓，多白色，以阳和膏贴之。但此症破后毒痰流走，患生不一，故初破之后五日内，仍服小金丹十丸以杜后患，接服犀黄丸、阳和汤，每日早晚轮服，使毒痰消尽，不补亦可收功。倘孩子不能服煎剂者，初起以小金丹化服，至消乃止。成脓者亦服小金丹消其馀硬之地，使患不痛，即为穿之。俟其毒尽，用保元汤，耆、草宜生忌炙，加入肉桂五分，日服收功。如孕妇患之，当问胎怀月数，倘将满六个月，犀黄丸有麝香不可服，当以阳和汤冶之，愈后再服三四剂，以代小金丹，杜其流走。
●甲疽　凡指甲边生一赤肉突出，时常发者，甲疽也。用四妙膏以封患口，日易三度，毒消口敛。
●瘰疬　患生项间，初起一小块，不觉疼痒，在皮里膜外，渐大如桃核，旁增不一，皮色不异。以子龙丸每服三分，淡姜汤送服，每日三次，至消乃止。倘小孩不善服丸，每取小金丹一丸，陈酒冲服，盖暖取汗，服至消而止。数年内忌食香橙，食则复发。凡瘰疬有溃烂，间有成脓未溃者，亦有未成脓者，须服犀黄丸止其己溃之痛，松其成脓未溃之胀，消其未成脓之核。已成脓者，用咬头膏穿之，日服温补、祛痰、通腠、活血、杜气之剂：外贴阳和解凝膏而愈。凡瘰疬烂延肩胸胁下，极不堪者，用荆芥根煎汤洗患处，以雄脑散麻油调榻，内服洞天救苦丹三服，犀黄丸六服。服完九日后皮色变白，孔内红活，接服大枣丸，肌肉渐长，用生肌散日敷收功。凡瘰疬烂至咽喉如饮热汤，外觉热痛者，乃危险之极，迟则烂至咽喉不救。急取竹片一根，量本人中指，量其三指，共积若干长短，男左女右：再就其手下腕骨正中骨顶之处，即以所量中指之竹片定准，一直量上尽头乃肘髎穴也。以墨记定取艾圆，连灸三壮膏掩，可保咽喉不穿。凡瘰疬大忌并刀。
●横痃　一名鱼口、便毒。在左谓鱼口，右谓便毒。
生于小腹两旁，大腿界中，形如腰子，皮色不异，硬如结核，按之微痛者是也。日取角刺粥时饮，三四日全消。或以子龙丸每服三分，淡姜汤日服三次，全愈乃止。大忌开刀，开则刀口无脓，唯出白腻浆，三百日内必死。白溃者亦然。
●又方　五倍子（炒黄研末），陈醋调匀，摊布上（布上加纸一层）贴之，过夜即消。溃烂贴之亦效。
●乳岩　初起乳中生一小块，不痛不痒，症与瘰疬，恶核相若，是阴寒结痰。此因哀哭优愁，患难惊恐所致。
其初起以犀黄丸每服三钱，酒送；十服全愈，或以阳和汤加土贝母五钱煎服，数日可消。倘误以膏贴药敷，定主日渐肿大，内作一抽之痛，已觉迟治。若皮色变异、难以挽回，勉以阳和汤日服，或以犀黄丸日服，或二药每日早晚轮服，服至自溃。用大蟾六只，每日早晚取蟾，破腹连杂，以蟾身刺孔贴于患口，连贴三日。内服千金托里散，三日后接服犀黄丸，十人之中可救三四，溃后不痛而痒极者，断难挽回。大忌开刀，开则翻花最惨，万无一活，男女皆有此症。
●贴骨疽　又称附骨疽。若生大腿里侧，名咬骨疽。治法与附骨疽同。
患在环跳穴（生大腿外侧），又名缩脚疽，皮色不异，肿硬作痛者，是外用白芥子捣粉；白酒酿调涂，或以大戟、甘遂二末，白蜜调敷。内服阳和汤，每日一剂，四五服可消，消后再服子龙丸或小金丹，以杜患根。大忌开刀，开则定成缩脚损疾。
●骨槽风　患在腮内牙根之间，不肿不红，痛连脸骨，形同贴骨疽者是，倘以痈治则害之矣。初起最易误认牙疼，多服生地、石膏，以致成功，烂至牙根，延及咽喉不救。当用二陈汤加阳和丸煎服，或阳和汤消之。倘遇溃者，以阳和汤、犀黄丸，每日早晚轮服。如有多骨，以推车散吹入，隔一夜其骨不痛，自行退出。吹至次日无骨退出，以生肌散吹入；内服保元汤加肉桂、归、芎、耆、草宜生，收功而止。
●恶核痰核　大者恶核，小者痰核，与石疽初起相同。然其寒凝甚结，毒根最深，极难软熟。
未溃之前，忌贴凉膏，忌投凉药，唯内服阳和汤、犀黄丸可消，亦有以大田螺捣烂敷涂消之者。大忌开刀，开则翻花起槓，用大蟾破腹刺数孔，连杂盖患，拔毒软槓。内服温补托毒消痰之剂犀黄丸，尽可收功。如孕妇，丸内有麝香忌之。
●石疽　初起如恶核，渐大如拳，急以阳和汤、犀黄丸，每日轮服可消，如迟至大如升斗，仍如石硬不痛，又日久患现红筋则不治。再久患生斑片，自溃在即之证也。溃即放血，三日内毙。如现青筋者可治，内服阳和汤，外以活商陆根捣烂，加食盐少许敷涂，数日作痒，半月皱皮。日敷日软而有脓袋下垂，以银针穿之，当用千金托里散加熟地同生耆各一两，代水煎药服十剂。后以阳和解凝膏满贴，患上空出穿针之眼，使其血括。若皮膜中似成脓弄，用布绑紧，使皮膜相连。内服大补、保元等汤，参、耆忌炙，服至收功。如其毒气未尽，忌投补剂。
●失荣　生在项间。
此患多生肩胛以上，初起微肿，皮色不变，日久渐大，坐硬如石，推之不移，按之不动。其症与石疽相同，急照石疽各方治之。
●患孔毒根　烂孔有恶肉凸起，名曰毒根，往往有用降药烂去者、此乃欧之速毙也。独不知弱体岂可增痛？况烂去仍又长出，安可再烂？余所制平安饼专贴毒根，外以阳和解凝膏贴掩，一日一易，轻者二三日，重者六七日，不痒不痛，毒根自落。贴饼时日服托毒散，俟毒根落，当服保元、四物二汤收功。
●阴疽用膏议
凡患一应色白大小等疽，忌用洞天膏贴，嫩膏敷，用则寒凝愈结：最忌用千捶膏、鲫鱼膏贴。盖此二膏内皆有巴豆、蓖麻，贴则被其提拔助成。每见横痃、乳岩，贴至致命；孕妇贴则堕胎。凡诸疽溃后宜贴阳和解凝膏。

卷三  ***************************
●阳和汤　治鹤膝风、贴骨疽，及一切阴疽。如治乳癖、乳岩，加土贝五钱。
熟地（一两）　肉桂（二钱，去皮研末）　麻黄（五分）　鹿角胶（三钱）　白芥子（一钱）　姜炭（五分）　生甘草（一钱）
煎服。
●二陈汤　治流注初起。
橘江（五钱）　半夏（二钱）　白芥子（二钱，炒研）　茯苓（一钱）　生甘草（三分）
加阳和丸同煎服。
●千金内托汤　治乳岩溃者，并治一切溃烂红痈最效。阴症忌服。
党参（或用人参）　黄耆　防风　官桂　川朴　白芷　川芎　桔梗　当归　生甘草
分两随时斟酌，煎服。
●败毒汤　治红肿成痈，初起立消。
花粉　黄芩　连翘　赤芍　银花　归身（各二钱）　生甘草节（一钱）
水酒各半煎好，以醒消丸送下立消。唯疔忌用酒煎
●夺命汤　治一切疔毒，一切痈肿。
银花　金线重楼（即草河车）　黄连　赤芍　泽兰　细辛　殭蚕　蝉蜕　青皮　甘草　羌活　防风　独活
分两随时斟酌，煎服。
●四仁汤　治大便燥结。
叭哒杏仁　火麻仁　松子仁　柏子仁（各三钱，研末）
滚水冲盖　俟温当茶饮用，加热，重加甘蔗汁半酒杯。
●泻热汤　治囊脱。
黄连（六分）　黄芩　归尾　连翘（各钱半）　木通　甘草（各一钱）
煎服。
●桂姜汤　治喉痛倾刻而起，前无毫恙者，此虚寒也。并治喉瘴一切危急之症。
肉桂　炮姜　甘草（各五分，各研极细末）
滚水冲灼，将碗炖于滚水内再灼，慢以嚥下，立愈。但先以鹅毛蘸桐油入喉卷痰，痰出服药更效。
●又去　以生川附切片，涂以白蜜，火炙透黑收贮磁瓶，临用取如粞大一粒，口含咽津立愈。
●枸橘汤　治子痈。
枸橘全枚　川楝　秦艽　陈皮　防风　泽泻　赤芍　甘草（各钱半）
煎服。
●龙胆泻肝汤　治牙痈。
归尾　龙胆草（各二钱）　银花　花粉　连翘　黄芩（各钱半）　丹皮　防风　木通　知母　甘草（各一钱）
煎服。
●清暑汤　治一切暑热，头面生石疖。
连翘　花粉　赤芍　银花　甘草　滑石　车前　泽泻（各等分）
煎服。外贴洞天膏，初起即消，溃者亦敛。
●紫银茶　治杨梅结毒，恶疮复发者。
牛蒡子　忍冬藤　紫花地丁草　白甘菊（各等分）
煎服。
●六味地黄汤　治溃精，并治一切溃烂不能敛口者，立效。
熟地　山药　萸肉　泽泻　丹皮　云苓
煎服。如治遗精，删去泽泻，加入龙骨、线鱼胶二味。
●十全大补汤　外症溃后，老年虚弱者服。
党参　黄耆　白芍　冬术　肉桂　云苓　归身　熟地　川芎　甘草（或生或炙，时议）
分两随酌，煎服。
●加味四物汤　治毒根，与保汤同服更妙。
原方：川芎　归身　白芍　熟地
今加：人参　肉桂　炒白芷　五味子　云苓　生甘草
分两随酌，煎服。
●加味保元汤　治解凝敛口，并治毒根，与四物汤同服。
原方：人参　炙草　炙耆
今加：肉桂（耆草宜用生，忌炙）
分两随酌，煎服。
●苏前汤　治缠喉风，并治一切喉症。
苏子　前胡　赤芍（各二钱）　甘草　桔梗（各一钱）　元参　连翘　浙贝（各钱半）
煎服
●赤荆汤　治缠喉风，并治一切喉症。先服苏前汤，次服此方。
川连　甘草（各一钱）　苏梗　牛蒡　元参　赤芍　荆芥　连翘　黄芩　花粉　射干　防风（各钱半）
煎服。
●银荷汤　治缠喉风，并治一切喉症。
连翘　黄芩　防风　荆芥　射干（各一钱）　银花（钱半）　薄荷（八分）　黄连　甘草（各五分）
煎服。
●双砂汤　治骨鲠。
缩砂　草果　威灵仙（各等分）
加砂糖少许，清水煎服。
●金乌汤　治赤眼淹缠。
杜仲　厚朴　桑白皮　槟榔（各一钱）　不落水雄鸡肝（一枚）　去红筋，入白酒酿六两，隔汤炖热，去渣，以汤与肝食。隔两日再服一剂，立愈。
以上煎剂。
●阳和丸　治一切阴疽初起。如红痈肿痛者忌服。
肉桂（一钱）　麻黄（五分）　姜炭（五分）
各研细末，黄米饭捣烂为丸，服之。
●犀黄丸　治乳岩横痃，瘰疬痰核，流注肺痈，小肠痈等症。
犀黄（三分）　麝香（钱半）　乳香　没药（各去油，各一两）
各研极细末，黄米饭一两，捣烂为丸，忌火烘，晒乾，陈酒送下三钱。患生上部临卧服；下部空心服。
●醒消丸　治痈肿圣药，立能消肿止痛。并治鱼肚痈及翻花起，肛门久烂不堪者。
乳香　没药（各去油，一两）　麝香（钱半）　雄精（五钱）
各研细末，黄米板一两，捣烂为丸如莱菔子大，忌火烘，晒乾，每服陈酒下三钱，醉盖取汗立愈。
●小金丹　治一切流注、痰核、瘰疬、乳岩、横痃、贴骨疽、鳝⿸疒贡头等症。
白胶香　草乌　五灵脂　地龙　木鳖（各一两五钱，为细末）　乳香　没药（各去油）　归身（俱净末，各七钱半）　麝香（三钱）　墨炭（一钱二分，亦各研细末）
用糯米粉一两二钱，同上药末糊厚，千捶打融为丸，如芡实大，每料约二百万十粒，临用陈酒送下一丸，醉盖取汗。如流注将溃及溃久者，以十丸均作五日服完，以杜流走不定，可绝增入者。如小儿不能服煎剂，以一丸研碎，酒调服之。但丸内有五灵脂与人参相反，断不可与参剂同日服也。
●五通丸　凡大痈生于要紧穴道处，将在发威之际，服此甚效。加与三黄丸间服更妙，并治鱼肚痈。
广木香　五灵脂　麻黄　乳香　没药（俱去油，各等分）
各研细末，黄米饭打和为丸，如梧桐子大，临用以川芎、当归、赤芍、连翘、甘草煎服，送下五钱。忌用参剂。
●三黄丸　治红肿热毒疼痛，大痈悬痈，杨梅广疮、结毒等症。
制军（三两，酒浸，隔水蒸软，打烂如泥）　乳香　没药（俱去油，各一两）　雄精（五钱）　麝香（钱半）　犀黄（三分）
各为细末，千捶为丸如梧仁大，晒乾，每服五钱，连服十次，立愈。
●子龙丸　治瘰疬初起，并治横痃、贴骨疽。如瘰疬，淡姜汤送下。
甘遂　大戟（各研细粉）　白芥子（炒、研细粉，各等分）
炼蜜为细丸，每日服三次，每次服三分。但甘遂与甘草相反，断不可同日服之。
●梅花点舌丹　治红肿痈疖初起，一丸即消。
熊胆　冰片　腰黄　硼砂　爪竭　葶苈　沉香　乳香　没药（各一钱）　破大珠子（三钱）　牛黄　麝香　蟾酥（人乳化）　朱砂（各二钱）
各研细末，为丸如胖绿豆大，金箔为衣，每服一丸，以葱白打碎，陈酒送下，醉盖取汗。
●飞龙丹　即蟾酥丸。小疖立愈，白疽忌用。
寒水石　蟾酥（酒化）　蜈蚣（去足，各三钱）　血竭　乳香　没药　雄精　胆矾　铜青　殭蚕　全竭（酒炒）　穿山甲（各一钱）　红砒　枯矾　朱砂　冰片　角刺　轻粉（各三分）　蜗牛（二十一个）
各研细末，以酒化蟾酥为丸，金箔为衣，大如绿豆，葱白包一丸，酒送，醉盖取汗。
●代刀散　立穿一切外症。
角刺　炒黄耆（各一两）　生甘草　乳香（各五钱）
各研细末，陈酒送下，每服三钱。
●□峒丸　治跌打损伤、肿毒危重之症。内服外敷皆效。□峒二字，外国地名。
牛黄　冰片（各二钱半）　阿魏　雄黄（各一两）　生军　乳香　没药　儿茶　天竺黄　血竭　参三七（各二两）
各研细末，以山羊血五钱半，晒乾透再磨为粉，加藤黄二两，隔水煮透去浮腻，丸如芡实大，晒乾，忌火烘，以黄蜡为壳包裹，临用以一丸，陈酒送服。
●护心散　治毒气攻心，并治狗咬。
绿豆粉（一两）　乳香（五钱，去油）　灯心炭（三钱）
共研细末，生甘草一两煎浓汁，搅调药末，令病者时刻呷咽，咽至大半，自然止呕，邪气清爽。接服醒消丸，立愈。
●角刺粥　治横痃。
角刺末（六钱）　糯米（二合）
布袋同盛煮粥。如有鲜角，当用膏二钱，同糯米煮粥，日食至愈。（鲜角膏见敷药门）
●白芷散　治乳痛乳疖。
乳香　没药（各去油）　白芷　浙贝　归身（各等分）
为末，陈酒调服，每服五钱，醉盖取汗。
●洞天救苦丹　治一应久烂不堪，并瘰疬、乳痈、乳岩溃烂不堪者。
有子蜂窠（露天者佳）　尖鼠粪　树楝子（立冬后者佳）　青皮（各等分）
炙研细末，每服三钱，陈酒送下，隔二日再服，愈。
●大枣丸　治久烂不堪，将见内腑者服之立效。并治瘰疬，并治护膜托里。
山羊屎（炒存性）　大枣头（去皮核）
和匀，分两以好丸为度，每服四钱，用黑枣汤送下。
●神仙枣　治患疮日久体虚。如疮最重者外敷疮，药内服。此方更力速效。
银花　归身（各一两）　甘草（三钱）　乳香（去油）　五倍子　黄耆　白殭蚕　白芷（各五钱）
用水六碗，煎剩一半，取渣；再以水六碗，煎至一半，共成六碗，去渣代水；以红枣二斤煮熟，四五日食完。
●红枣丸　治疮臌。
大红枣子（四两，去皮核）
先煮三滚，以枣汤洗净，殭蚕晒乾净末二两，二味打和为丸，以红枣汤送下。
●愈疮枣　治疮症。
红枣（三斤）　猪板油（一斤）　陈酒（三斤）
共入砂锅煮乾，加水三斤，煎至一半，不时取食。暑天五六次，愈。
●雪梅丸　治喉癣。
冰片　犀黄（各一分）　胆矾　雄精　硼砂　山豆根　儿茶（各八分）　白梅（二枚）
共打为丸均，含十日。
●圣灵丹　治杨梅结毒、广疮等症。
珍珠　犀黄　冰片（各一钱）　的乳石（二钱）　琥珀（四钱）　劈砂（三钱，研）
粉和飞面四两，各研极细匀和，每服五分，土茯苓汤调含，再以汤送下。
●回疔散　治一切疔走黄。
有子土蜂窠（一两）　蛇蜕（一条，不经地上者佳）
泥裹，煅存性，研细末，白汤送下二钱。
●杜痔丸　治外痔。
地骨皮　生地（各三两）　黄芩　丹皮（各一两五钱）　槐花焦　苍术（各一两）　焦黄柏　甘草（各五钱）
共为细末，白蜜为丸，早晚每服五钱，白汤送下。
●双鳖丸　治痔管使其自出。
苦参（四两）　川连（二两，酒炒）　当归　槐花　毕澄茄（各一两）　五倍子（五钱）
六味共为细末，另以马蹄鳖二枚，每重八、九两，柿饼四两，二味水煮，去鳖骨捣烂，入前药末打和为丸。空心，每服四钱，白汤送下，其管自出。
●退管散　治漏管自出，或服双鳖丸亦可。
黄荆条上子，炙燥为末，每服五钱，拌黑糖、陈酒送下，至管出乃止，以上丸散。
●一笔消　治痈疖。白疽忌用。
大黄（二两）　藤黄（一两）　明矾　蟾酥（各五钱）　麝香　乳香　没药（各二钱）
用蜗牛打烂作锭，晒乾，滴醋研磨，以新笔蘸药，空患顶，圈围患处，至消乃止。
●拔钉线　治一切疔毒。
番砂　白丁香　轻粉　乳香　蜈蚣（各一钱）　瓜竭　麝香（各二钱）　金顶砒（六分）
均研细末，以蟾酥（一钱，酒化）和打为丸，作短线形刺疔出血，插入疔孔。
●平安饼　治毒根凸起。
乌梅肉（一钱）　轻粉（五分）
同研，不见粉亮为度，加硬用津润之，断不可用水。研至成膏，照患口大小作薄饼儿个，以贴毒根，外用膏掩口，易一次，俟毒根不痛，落下乃止。
●雄脑散　治瘰疬敷药。
樟脑　腰黄（各等分）
共研细末，麻油调敷，每日以荆芥根煎汤洗。
●合掌散　治遍身癞疥疮毒，并治阴囊痒、绣球风。
硫黄（一两）　铁锈（一钱）　红砒（六分）
共研极细如面，以葱汁调和涂大碗内，勿使厚薄，以碗覆于瓦上，取艾置碗下熏，药熏干敲碗声与空碗无异为度，将药刮下再研极细。临用以右手中指罗门拈满香油，在包内黏药涂入左手心中，两手合掌数摩，只有药气，不见药形，以两手掌擦疮，每日早晚二次，三日扫光，再擦三四日，永不复发。
●二美敏　治癞疥脓窠间杂者。
吴茱萸（焙）　硫黄（各等分）
研极细如面，照前合掌散法，以香油蘸药入左手心，合掌摩擦，每日二次。愈后再擦三四日，不发。
●五美散　治脓窠、坐板、湿毒、臁疮、疳等症。
炒透东丹　皮脂（各一两）　硫黄　雄精（各三钱）　轻粉（一钱）
共为细末，入洞天嫩膏调敷，外以棉纸掩帮，不可动揭；五日后揭下，再敷一二次全愈。如湿毒痒极，先以金银散敷上，次以前膏加敷。
●金银散　治恶疮极痒。
硫黄（一两，入铜器化熔）　银朱（五钱，入硫搅匀）
离火，倒油纸上冷透，取研极细，滴醋调敷，止痒。如破烂烂孔痒极者，白蜜调敷。
●扫雪散　治癞痢疮。
独核肥皂（分开去核，以洋糖填人）　巴豆仁（每丬加二粒半）
将皂仍旧合好扎紧，泥裹入火煅，取出去泥研细，加入轻粉、槟榔末各八分，再研香油调敷。剃头后以滚灰汤洗，以药敷至愈乃止。
●金霜散　亦名杏仁散，治不痒恶疮。
杏仁（三钱，去皮尖）　雄黄（钱半）　轻粉（一钱）
研末，猪苦胆调敷。
癣酒　治一切诸癣。
本地白槿皮　南星　槟榔（各一两）　樟脑　生木鳖（各五钱）　斑蝥（三十个）　蟾酥（三钱）
上药浸滴花烧酒一斤。凡癣症三日一剃一拂，至愈乃止。
●蜈蚣油　治蛀发癣。
活蜈蚣三条，菜油浸三四日。先取生木鳖片浸数日，入锅煮透，取汤洗发，洗后取蜈蚣油搽头，至愈方止。或取草乌切片，炙脆研细，醋调，日搽三次，数日全愈。
●结子油　治头面肥疮。
白明矾研粉，铺棉纸上。卷作长条，打成结子儿个，入菜油内浸透，取油结子放铁筛上，用火烧结子内所滴下油，仍滴于所浸油碗内，烧至焦枯，以诸结研粉，加制松香末约一半，共调油内，日以拂疮，早晚两次，五六日愈。戒食猪肉、虾、蟹；并忌煎炒、熬油、发毒等物，食则延开难愈。
●锦线油　治汤火烫。
当归　生军（各一两）
共为细末，麻油调敷，立愈。
●红油　治鹅掌风，及一切疯症。
红砒一钱，敲细如栖，以麻油一两，煎至砒枯烟绝为度，去砒留油，凡有疯之处，每日以烘油擦二三次乃愈。
●刻欢丸　治风火牙痛。亦名过街笑。
蟾酥（酒化透）　五灵脂　麝香（各一钱）
研和为丸，约二百粒，新绸包好，丝线扎紧，固藏勿泄香气。每取一丸，咬于痛牙，丸化即愈。
●香清饼　治小儿口疳。
生香附　生半夏（各等分）
共为细末，蛋白调作饼，贴男左女右涌泉穴、一周时愈。如小儿口内生毒块，不能食乳，俗名螳螂子，用生地酒浸打烂，涂男左女右足心自愈。
●水金散　治舌上出血，并治鼻衄。
白茅根　车前子　血馀（各等分）
为末，吹擦即止，以此煎服，治尿血；鼻衄加龙骨末，吹鼻立止。
●五宝散　治生肌长肉。
人指甲五钱，红枣去核，逐枚包入指甲，以长发五钱细扎，同象皮薄片，瓦上炙成圆，脆存性，取出研粉，加麝香一钱、冰片三分，研细和匀，瓷器固贮，临用少许掺膏上，神效。
●推车散　治多骨自出。
推车虫（即蜣螂，炙、研末），每一钱人乾姜末五分，再研极细，吹入孔内，次日骨出。若吹过周时不痛者，无骨出矣，则知内无多骨也。
●山莲散　治溃烂不堪者。
大活鲫鱼一条（去肚杂），以山羊屎填实，瓦上慢火炙乾，存性研末，加麝香一钱，再研固贮。如溃烂不堪，与内腑止隔一膜者，掺上立效。
●象皮散　治烂孔极大者，并治刀伤跌损，血出不止者。
猪身前蹄扇骨（十两，煅炭研粉）　象皮（炙炭存性，研研末，一两）
和匀，固贮。凡烂孔如掌大者，掺上收小，后用六和散敷。
●六和散　治烂孔收小者。
海螵蛸　水飞龙齿　象皮（炙存性、研极细）　瓜竭　乳香　轻粉（各等分）
共研细末收贮，或用鸡蛋熬油调拂。
●紫金锭　消痈肿、通节窍，消热痰。
山茹菇（去皮净）　文蛤（去末净，各三两）　麝香（一两二钱）　千金子（去油净）　大戟（洗净，焙，各一两）
共为极细末，老米糊匀，入臼千杵成膏作锭，好醋磨涂，并化服。
●胜金散　治溃烂并斧破伤。
人参、三七研极细末，涂患，消肿止痛。患湿者乾掺。
●五音锭　治红肿恶毒。白疽忌用。
雄黄　熊胆　京墨　朱砂（各一钱）　麝香（五分）　牛黄（一分）
各研细末，先将京墨用酒少许化之，再入雄胆研腻后入诸末，共研作锭。临用以清水磨，以新笔蘸药，空头围患处，全消。无不神效。
●观音救苦丹　治小疖疼痛。
硫黄（三钱）　朱砂（二钱）
共研细末，入铜器熔化，离火加入麝香一钱调和，浇油纸上，取作为米粒大。如遇小疖取一粒放患顶，以燃火点，立刻烧过，膏掩次日愈。
●拔毒散　拔一切毒。
巴霜　雄黄　麝香（各一钱）　冰片（五分）
共为细末，掺膏上贴之，则毒气尽拔，便无后患。胎前产后之妇忌用。
●消管方　治漏管。
角刺尖（炙）　柘树膜（各净膜，五钱，炙）　红腹金钱　鳖（炙净末，三钱）　蟾酥　榆面（各一钱）
研极细末，临用以棉纸作条子，量其管之深浅，以津拌药末卷上，塞入管中乃愈。
●枯痔药　治痔漏。
明矾（一两）　红砒（各三钱）
共入阳乘罐内，外围炭火烧至矾熔烟起，即砒毒。忌立上风闻气，俟烟尽矾枯去炭，次日取出研粉。每取一钱，加水飞朱砂一分，再研和匀，临用以津调药，时拂乃愈。
●槐梅膏　治外痔。
苏合油　槐花粉（各一两）　猩胆　冰片（各五钱）
研和，加嫩膏一两五钱再研，封固勿使泄气。临用涂患处痛息，日涂两次，内服杜痔丸。
●鲜角膏　治阴顽恶癣，并治横痃。
五月初旬取鲜皂角数斤，打烂入锅，煮汤煎浓沥出，易水再煎二三度，出渣，以汁共归一锅，漫煎成膏。治横痃煮糯米粥饮；治顽癣加醋熬至稠腻，洗剃后涂，日剃日涂，神效异常。
●四妙膏　治甲疽。
狼毒（一两）　黄耆（二两）
醋浸一宿，入猪油五钱，微火煎熬取二两，绞去渣，退火气，以封患口，日易三次，毒消口敛。
●麝苏膏　治一切大痈。
麝香（当门子更佳）　蟾酥（五钱）　天嫩膏（八两）　五灵脂　雄黄　乳香　没药（各一两）　苏合油（二两）
各药研为细末，与苏合油嫩膏搅匀极和，空头涂围患处，如干以鸡毛润洒，拂之神效。内服醒消丸立愈。
●扎药　治痈肿，能拔毒止痛。唯红肿非不得已而用之。白疽忌用。
蓖麻仁打烂如泥，以绢包好，扎于患处，唯无孕妇及男子患阳症者可扎，痛止即去。他如千槌膏，有篦麻仁鲫鱼膏，有巴豆二物，提拔之力甚狠，孕妇贴则坠胎，白疽贴则成患。
●敷药　治杨梅结毒。
人指甲、血馀，瓦上炙存性研细，每粉一两，加麝香一钱再研，日敷。如初发，以三黄丸，每日五鼓时取四钱，热陈酒送下，醉盖取汗；或以泻肝汤，每日早晚轮服。以上敷药。
●壁钱散　治热症喉痛。
六七月中取有子壁□窠七个，老壁□二个，以发扎好，用明矾七分熔化；将扎好之壁□入熔矾中黏足，灯火炙透，研粉吹喉，立愈。
●珍珠散　治牙疳牙根红肿、口喉等症。
硼砂　雄精　川连　儿茶　人中白　冰片　薄荷　黄柏（各等分）　大破珍减半
各为极细末，以刀点之，吹之立效。
●赤霜散　治走马牙疳延烂穿腮不堪，危险者。
红枣一枚（去核），入如黄豆大红砒一粒，丝线扎好，放瓦上炙烟尽为度，取以闷熄冷透研细，加入冰片一分再研，吹之速效，久烂之孔生肌亦速。
●南星散　治牙蚀。因患骨糟风所致，并透骨穿腮。
南星一枚挖空，入雄黄一块，面白粉固火炙，俟雄熔以杯合定，冷透去面，加麝香少许，共研细，拂患处，数日愈。
●固齿散　治齿牙动摇。
用鼠之头骨及鼠牙，盐煅存性，研细擦之即收上。最固最利也。
●取齿丹　取牙立落。
活鲫鱼（一条，约十两重）　白砒（一钱，入鱼腹）
悬之无猫犬及无风雨处，七日后鱼身发白毛，鸡羽拂下，以膏药滋少许收拌。每遇病牙，以膏药少许贴于患齿，片刻落下，净汤漱口。
●四黄散　治口舌之症。二冬散、犀黄散亦皆治口舌。
荆芥　山栀　大力　黄连　黄芩　连翘　薄荷　木通　蒲黄（各一钱）　灯心（一撮）　甘草（四分）
共研细末，擦患处立愈。
●二冬散　治口舌生疳，久患不愈。
天冬　麦冬（各去心）　元参（各等分）
研油末为丸，含齿舌间，丸化即愈。
●犀黄散　治舌硬生衣，牙关不开。
犀黄（一分）　朱砂（一分）　元精石（二两）
和匀，研极细末，吹之立愈。
●灯心散　治骨鲠立愈。
活竹一段，留两头节，一节上刻一眼，以灯心塞实，仍封固眼，裹湿草纸火煨，取出俟冷，剖开去竹炭，取灯心炭研细，吹三四次即愈。再服双砂汤更妙。
●停耳散　治耳内有脓作痛。
鲜鳇鱼胸中枕骨（俗呼鳇鱼牙齿）煅研，每一两重加冰片一钱，先卷干脓水，吹三四次立愈。以上吹药。
●阳和解凝膏　治一应阴疽流注，溃烂不堪，及冻疮、毒根等症。未溃者一夜全消；已溃者三张全愈。疟疾贴背心立愈。
鲜大力子梗叶根（三斤）　活大风仙梗（四两）　大麻油（十斤）
先煎至枯去渣，次日用：
川附　桂枝　大黄　当归　肉桂　官桂　草乌　川乌　地龙　殭蚕　赤芍　白芷　白蔹　白及（各二两）　川芎（四两）　续断　防风　荆芥　五灵脂　木香　香橼　陈皮（各一两）
再煎药枯沥渣，隔宿油冷，见过斤两，每油一斤，用炒透桃丹七两搅和，明日文火再熬至滴水成珠不黏指为度，以湿草纸掩火，移锅于冷处，将乳香、没药末各二两，苏合油四两、麝香一两研细，入膏搅和极匀，出火气，半月后摊贴。
●洞天鲜草膏　治一切热毒痈疖，乳痈红肿等症。
大麻油三斤，先熬壮年头发一斤，熬至发枯浮去渣。再用：
活牛蒡　苍耳草根叶　忍冬藤　马鞭草　仙人对坐草（各鲜草，各一斤）
再另用油十斤，将各草熬枯沥出，再以：
白芷　甘草　五灵脂　当归（各八两）
入锅熬至药枯出渣，俟冷併入前煎头发油，每油一斤。用当时炒透桃丹七两，加入搅匀，熬至滴水成珠不黏指为度，离火，俟退火气，以油纸摊贴。
又嫩膏照前制法，每油一斤，入炒透桃丹四两，熬至黑色为度。
●白玉夹纸膏　治夹棍疮杖伤，刀斧伤，枪棍损伤，为效甚速。
麻油四两熬成珠，加制好松香五钱，白蜡、黄蜡各二钱半，再熬去烟沫，用绢沥清。一加轻粉一两研细；二加冰片分；三加麝香三分，随搅随加匀极，增鸡蛋白一个，再搅匀，磁瓶贮，蜡封口，听用。如过两月后，药干无用矣。
●化核膏　治瘰疬结核、恶核贴之即消。倘毒根不除，必以子龙丸日服三次，外贴此膏，方可除根，以杜后发。
壁虎（十四条）　蜘蛛（二十八个）　蜗牛（三十六枚）　大麻油（四斤）
熬枯三物，浮于油面，捞去再入：
首乌藤叶　甘菊花根　簿荷　牛蒡　苍耳（等草俱用鲜者，各半斤）
武火熬至草枯，出渣，俟冷再入：
连翘　元参　苦参　白蔹　白芥子　殭蚕　水红子仁（各打碎）　大黄　荆芥　防风（各四两）
浸一宿，再熬至黑枯，以油沥清，见过斤两，熬至滴水不散，将另制木鳖油归入，配炒透东丹慢入慢搅，搅匀；文火再熬，熬至滴水成珠，加入丁香油二钱，麝香二钱，苏合抽一两搅匀，退火气摊贴。
●白花膏　治痒极见骨者，并臁疮孔内发痒者。
香油（一斤）　青槐枝（一百段）
次第入油熬枯去枝，俟至滴水不散，加入蜡、淀粉各一两五钱，离火温时，再下：
制净乳香　没药　儿茶　白花蛇（各三钱）　潮脑（一两）　麝香（一钱）
同油搅匀成膏，浸水内一宿摊贴。
●紫微膏　治生肌收口。
香油（四两）　烛油　黄蜡（各一两五钱）
熬至滴水不散离火，入炒铅粉三两，再入：
轻粉　乳香　没药　阿魏　白蜡　雄黄　龙骨　珍珠（各五钱）　儿茶（六分）
搅匀，远火，再入麝香五钱成膏，听用。以此生肌收口最效。
●咬头膏　咬穿毒头神效。
铜青　松香　乳香　没药　杏仁　生木鳖粉　蓖麻仁（各等分）　巴豆（不去油，倍用）
共打成膏，每两膏内加入白砒一分，再搅匀。临用取绿大一粒放患顶，用膏掩之，溃即揭下洗净，换膏贴之。胎前产后忌用。
●乌金膏　治烂腿日久不愈者。
乌铅，每一斤用白砒三钱熔化，次日铅面刮下者，名曰金顶砒。再以铅熔浇薄如纸片，照患孔大小剪如膏药一方，针刺二三十眼，取光面贴孔上。每日煎紫花地丁草汤洗孔，并洗膏二次，三日内毒水流尽，色变红活，以水飞伏龙散掺上，仍用前膏贴外。戒多立行走，房事，食毒物。凡妇人须待月信之后贴起。以上膏药见《全生集》，均林屋山人经验方也。
●护膜托里丸　治一切恶毒。服之护膜托里，使毒不攻心。
黄蜡（二两）　白矾（一两）
先将蜡熔化，候稍冷入矾末和匀为丸，酒送，每服十丸、二十丸，渐至百丸；若再，加雄黄少许更佳。或为毒蛇、虫犬所伤，并宜服之。
●拔管散　治一切毒烂成管者。
推车虫（二个）　乾姜（三分）
共研极细，加冰片一和匀。临用以棉纸作紧条子，入香油浸透，取出以拌药末，卷上塞入管中；外用膏药掩之乃愈。
●天然透邪丹　治感受风寒暑湿，及四时不正之气，以致头痛胀闷，鼻塞不通，胸膈不舒等症。
鹅不食草晒乾，研细末，瓷瓶收贮，以蜡封口，每用少许吹鼻，即刻打嚏气通而愈。功同痧药，冬月用之尤妙。
再加川芎、细辛各等分，名拨云散，亦治头痛风寒胀闷等症，并治牙疼，以药末擦之效。
●治盘肠产下子肠不收
枳壳三钱，水煎服即收。
●又方　用醋半盏，冷水七分，调匀喷妇面，三喷三收。
●生化汤　治产后儿枕骨痛，及恶露不行，腹痛等症。
当归（六钱）　川芎（三钱）　炮姜　桃仁（去皮尖）　甘草（炒，各五分）
水煎服。若恶露已行，腹痛已止，减去桃仁，多服数剂不妨。或以益母草二两，煎汤代水更妙。
●八宝红灵丹方　专治时疫、霍乱、吐泻绞肠，腹痛面青，手冷汗出不止；四时感冒，头痛鼻塞，寒热胸胀，中暑痧气等症。
朱砂（水飞，二钱）　雄黄（水飞，六钱）　当归　麝香（三钱）　冰片（三钱）　礞石（四钱）　马牙硝（一两）　硼砂（六钱）　真金箔（五十张）
上药共研极细末，置瓷瓶内蜡封瓶口，勿令泄气。每服一分，开水送下，孕妇忌服。
●纯阳正气丸方　专治感受寒湿痧暑，上吐下泻，腹中绞痛，四肢阙冷，气闭脉伏，霍乱转筋，俗名吊脚痧。一切急症，每服五分，阴阳水送下，重者加倍，并治水泻疟痢等症。孕妇虚弱，慎勿轻服。
土藿香　官桂　陈皮　姜制半夏　丁香　生于术　茯苓　茅术（米泔水浸）　土青木香
上药九味，生晒燥，各为细末，各取净末一两，切不可烘炒。加九凤丹九钱（即八宝红灵丹加一味）同药末和匀，用鲜花椒叶煎汤泛丸。此丸分两合九九纯阳之数，不可增减轻重，收藏燥处，不可泄气。
纯阳正气丸一方，道光间湖州沉君得之仙传，合施于人治霍乱吐泻，俗称吊脚痧者，其效如神。及后得其方而修合者，颇不乏人间有从中谋利者，故其方甚秘。予求之多年，无从弋获。兹于修水逸士处抄得全方，内中八宝红灵丹写作九凤丹，注云，即红灵丹加一味。询逸士以所加之味，则筦然曰：此谋利者恐泄露其真，特用之以欺世耳！盖所加之味，系雷经一部而已。经能治病与否，予所未知，即不用此，亦未必无效。兹刊附《经验选秘》方后，冀传播远方，以广仙人救世之心。雷经之用与不用，修合者自能审处，无烦余之多读也。新安胡增彬识。

卷四  ***************************
●通治经闭
蚕砂四两，炒半黄色，用无灰酒斤半，用瓦罐煎滚，沥去蚕沙，将酒入瓷瓶封固，每温饮数杯自通。如因脾胃损伤，血枯不行者用加减补中益气汤：
党参　白术（各二钱）　炙耆　柴胡（各七分）　归身　白芍　川芎　陈皮（各一钱）　神麴（炒）　麦芽（炒）　炙草（各五分）
姜、枣引，水煎服，如因气郁血闭不行者，用开郁二陈汤：
陈皮　茯苓　苍术　香附（制）　川芎（各一钱）　半夏（制）　青皮　莪术　槟榔（各七分）　甘草　木香（各五分）
姜引，水煎服。更宜服四制香附丸，以经行为度。
四制香附丸：此妇人常用之要药也。净香附一斤，用酒、醋、盐水、童便各浸三日，焙研；乌药八两，共为末，醋和为丸，开水下。
●室女经闭　遍身浮肿。
月水初行，误用冷水洗手，血见冷则凝不出，面色青黄，遍身浮肿。人作水肿治之不效，宜用通经丸通血、消肿即愈。
三稜　莪术　赤芍　川芎　当归　紫菀　刘寄奴（各八分）　川山甲（一片）
共为末，米糊为丸，酒送下。
●经逆上行　从口鼻出血。
先以好京墨磨一盏服之，其血立止。次用：
归尾　红花（各三钱）
水盅半，煎八分服。
●处女经水久闭
绎纬屑（四钱）　红花（四钱）　胡桃肉（半斤）　陈酒（半斤）
煎服。
●赤白带下　带久不止者，专以补虚为主，宜服十全大补汤去地黄，加陈皮、半夏、乾姜，分两随酌，煎服。亦有诸药不效，年久不愈，乃湿热也。
贯众一个（去皮毛），以好醋泡透，慢火炙熟，研末，每服三钱，空心米汤调服，神效。
●赤白带下脐腹疼痛
白芍（二两，炒）　乾姜（五钱）
共为细末，每服三钱，空心温米汤调下，效验如神。
●乾血痨神方　过三年者不治。
白鸽子一只，去肠杂，入血竭一两，以线缝合，陈酒煮熟食之，瘀血即行。如心中慌乱，急食白煮猪肉一块即止。病二年者，用血竭二两，三年三两。
●血淋　白鸡冠花烧灰存性，米汤调服三钱，数服愈。
●种子刍言
方书每载种子一门，诚属绵延宗祀之苦衷。窃蕃谓子孙蕃衍，皆由租宗积德。已身行善，上天赐以嗣息，使获多男之庆，得遂燕翼之谋。所关非浅，岂可强求？每见富贵之家，年未四十，託名无子，藉号体虚，广蓄姬妾，偏觅奇方，金石杂投，辛温并进，以为毓麟有望。谁知肾火炽而情欲肆，情欲肆而精液漓，神衰形丧，终叹无儿。兼之年寿不永，中道弃损，而与寡欲多男之说不大谬哉？上天好生，挽回甚速，奉劝艰嗣君子，深体天心，广行阴□。出言配天地之和，居心存忠厚之意；肃房帏而勿求美色，谈嗜欲而毋所乃躬。或敦宗睦本，或济急扶危，或流传善书，或创兴义学、或矜恤孤婺，或施槥助葬，或馈药送衣。或有力而独为，或无资而劝募。一切善事，次第力行，自然螽斯载咏，鳞趾呈祥也。况夫人而求子，原为家业无人可付，宗祧无人可守耳。如有家业而乏子嗣，财已无主，不思修为，专图睃刻，继嗣凯夺，[奭斗]讼多端，身未寒而家已破，仍饱他人之腹，徒增一已之衍，愚孰甚焉。何如以无主之财而作有益之事乎？伏愿求子者，勿恃药饵，坚守仁心，身其康强，子孙其逢吉矣。即或不然，早立应嗣饮之，食之，教之，诲之。虽毛里不属而怙恃有恩，如同己出，亦可守祧也。有心求嗣者，当不河汉斯言。
●保命延生种子戒期　《内经》云：冬不藏精，春必病瘟。夏日宜独宿、淡味，保养金水二脏，以却秋冬疾病。二至乃阴阳相争之候，宜节嗜欲，兔生百病。
正月初一（天腊玉帝校生人禄命，犯者削禄夺纪）　初三（万神都会，犯者夺纪。每月同）　初七（上会日）　初九（玉帝诞，犯者绝嗣）十四、十五、十六（三元下降，犯者天亡）　二十五（月晦，犯者减寿。每月同）　二十七（北斗下降，犯者夺纪。每月同）　二十八（人神在阴，犯者恶疾。每月同）　三十（司命奏事，犯者减寿。每月同。月小戒二十九）
二月初一（犯者夺纪。每月同）　初二（万神会）　初三（文昌帝君诞，犯者削禄夺纪）　十五（老君诞，犯者夺纪。每月同）　十八（先师讳辰，犯者夺纪）　十九（大士圣诞，犯者夺纪）　二十五、二十七、二十八、三十（同前）
三月初一（同前）　初三（玄天上帝诞，犯者夺纪）　初九（牛鬼神出世，犯者产恶胎）　十五（同前）　十六（准提菩萨诞，犯者夺纪）　十八（中岳帝诞）　二十五、二十七（同前）　二十八（东岳帝诞，犯者夺纪）　三十（同前）
四月初一、初三（同前）　初四（万神化善，犯者失音）　初八（释迦佛诞，又善恶童子降，犯者血死）　十四（吕祖诞，犯者削禄纪）　十五（锺正阳仙师诞）　十六（恶疾）　二十五、二十七、二十八、三十（同前）
五月初一（南极长生大帝诞，犯者减年）　初三（同前）　初五（地腊五帝校人禄命）　初六、初七、十五、十六、十七、十八、二十五、二十六、二十七（以上九日名九毒日，犯者得病损寿。若十五日子时犯者，主三年内夫妇皆死。十六为天地造化万物之辰，犯者大凶）　十三（关圣诞，犯者夺纪）　二十八、三十（同前）
六月初一、初三、十五（同前）　十九（大士得道）二十三（火神诞）　二十四（雷祖诞）　二十五、二十七、二十八、三十（同前）
七月初一、初三（同前）　初七（道德腊五帝校人善恶，犯者夺纪）　初十（阴毒日，犯者恶疾）　十五（申元地官校藉，犯者夺纪）　十九（神诞，犯者恶疾）　二十五、二十七、二十八（同前）　三十（地藏菩萨诞，犯者夺纪）
八月初一、初三（同前。初三又灶君诞，犯者多病）　初十（北岳帝诞）　十五（太阴朝元之辰，犯者大凶）　二十五（同前）　二十七（先师孔子圣诞，犯者夺纪）　二十八、三十（同前）
九月初一（南斗降辰，犯者夺纪）　初二（同前）　初九（斗姥元君诞，犯者男女俱陷黑簿；亥时犯者，双亡）　十五（同前）　十九（大士出家，犯者困苦）　二十五、二十七、二十八（同前）　三十（药师佛诞）
十月初一（民岁腊，犯者夺纪）　初三（同前）　初五（诸神下会，犯者凶）　初六（天曹考察）　初十（西天王降，犯者暴亡）　十五（下元水官校藉，犯者减寿）　二十五（同前）　二十七（北极紫微大帝诞）　二十八、三十（同前）
十一月初一、初三（同前）　初六（西岳帝诞）　十一（太乙天尊诞）　十五（同前）　十七（阿弥陀佛诞，犯者夺纪）　十九（太阳诞）　二十五（掠刷大夫降，犯者凶）　二十七、二十八、三十（同前）
十二月初一、初三（同前）　初七（犯者恶疾）　初八（王侯腊，犯者得病）　十五（同前）　十六（南岳帝诞）　二十（天地交泰，犯者夺纪）　二十四（司命上奏善恶）　二十五（玉帝三清巡视诸天定来年祸福，犯者得病损寿）　二十七、二十八（同前）　除夕（诸神考察，犯者得病损寿）遇闰同前
每岁四立、二分二至，并前一日为四离四绝三伏。甲子庚申，上下弦日，父母诞讳，夫妇本命及正冲日。酷暑严寒，疾风暴雨，雷电晦瞑，日月薄蚀，以及过醉、空腹远行、郁怒、病馀、产后，犯者得病损身。停灯行房，最干神怒，俱宜严戒。唯室参井鬼柳张房心八星为合宿，是宿所在，可以交合，非唯生子大贵，亦利身大吉。
夫娶妻必期偕老，生子必望长成。乃人有伉俪极笃而中道死亡，产育艰难而半途夭折者，只因纵欲，暗犯天，夺其算，神降之殃而不自知也。不知虽房帏正色而亦有克治之道焉。此本即将拙庵秦太史所传，删繁就简，止择其最重者录之，愿笃信者，每缝禁忌，留心谨避，必臻上寿矣。
●求嗣得孕法
昔褚澄言：男精泄于先而女精后至，则阴裹阳主男孕，如女精泄于先而男精后至，则阳裹阴主女孕。又言月信初尽，其浊气未清而交媾即女，务待经止两足日，则女体虚而浊气尽。再男人保养月馀阳胜于阴，定成男孕。又论子宫左右，如男泄于妇人之左生男，右则生女，此男清女浊、男左女右、阳壮阴衰之至论也。又必俟天气晴明，日暖风和，明星亮月姑受胎者，多富贵聪明；倘疾风暴雨，或醉饱，或服药石而受胎者多夭；其迷雾气怒而受胎者多愚蠢贫贱；或雷电之后而受胎者，定生怪物。求嗣者慎诸。
●调经种子汤
归身　川芎　吴茱萸（各一钱）　熟地　制香附（各钱半）　白芍　茯苓　丹皮（各八分）　元胡索　陈皮（各七分）
若经水先期者，色必紫，加条芩八分；过期者色必淡，加官桂、乾姜、熟艾各五分。不论先期落后，每服加生姜三片，水一碗半，煎八分，俟经水至日空心服。起以渣再煎，临卧服。一日一剂，服至经止两三日，交媾即孕。
经期准而不孕者，以：
续断　沙参　杜仲　当归　益母草（各二钱）　川芎（一钱）　砂仁（炒研，五分）　制香附（二钱）　橘红（一钱）　红花（三分）
至期服四剂，下期再服而孕。
●又　经通不受胎者，取参（晒乾磨粉）日以二钱，热陈酒送下，两月内即孕。
●保产无忧散　专治一切产症。有胎即能安胎，临产即能催生，不拘月分。
凡胎动不安，腰痠腹痛，一服即安，再服全愈。临盆艰危者，一服即生。横生逆产六七日不下，及儿死在腹中，命在须臾者，一服即下。怀孕者七个月即宜预服一剂；八个月服二剂；九个月服三剂；十个月亦服三剂；临产服一剂。断无难产之患，百发百中，功效如神。
当归（酒炒）　川芎（各一钱五分）　川贝母（去心）　菟丝子（酒泡，各一钱）　厚朴（姜汁炒）　蕲艾（醋炒，各七分）　生耆　荆芥穗（各八分）　羌活　生甘草（各五分）　枳壳（麸炒，六分）　白芍（酒炒，二钱，冬月只用一钱）
生姜三片，用水二碗，煎至八分，温服。药须照方秤准，不可加减。如人虚极，再加人参三五分更妙。已产后，此药一滴不可入口，切勿误服。此方药剂分两虽轻，功效甚大，不论强弱老少皆宜。
●佛手散　一说当归鬚用一两，川芎七钱。程山令云：当归用四钱，川芎钱二分。今拟五钱、三钱，系徐玉神所定也。谦按：当归、川芎为血分之主药，倍用亦宜也。
当归（五钱）　川芎（三钱）
水酒煎服。临产催生，无过此方之妙。大抵浆水未行，宜用无忧散；已破或延时不生，用佛手散。至稳且当，万无一失。若治横生倒产，子死腹中，则加黑马料豆一合炒焦，乘热淬入水中，加童便一半煎，药服少顷，再服一剂神效。
●加昧归芎汤　治阴气虚弱，交骨不开，此方最妙。
当归（五钱）　川芎（二钱）　自败龟板（三钱）　妇人头发（一握，皂水洗净，瓦焙存性）
水煎服。神效。
●安胎饮　专治妇人惯于堕胎，屡试神验。平时无小产之患，真保胎第一方也。
莲肉（去心不去皮）　家用青苎麻（洗净胶）　白糯米（各三钱）
水煎去麻，每早连汤服一次，或服汤不服莲肉、米亦可。按小产由于房劳伤损足三阴，肾伤则精气不固：肝伤则血热妄行；脾伤则贻元自堕。莲肉清君相之火，而能固涩真气；苎麻利小便而通子户，清淫欲之瘀热；糯米补益脾阴，能实阳明空窍，使胎不妄动而胎气自安。以五穀果实为方，诚王道之剂也。
●子鸣　气足时子在腹中鸣者，谓之子鸣。此由孕妇或欠身向高处取物，子在腹中失脱口中所含疙瘩，故啼。治法：或令孕妇作男子拜状，或以豆撒地，令孕妇捡之，子复含著则止矣。
●又　胎动下血不止，宜服保产无优方即止。
●一说　以黄连、甘草各一钱，水煎服。
●孕妇漏胎　漏胎者，谓既有孕而复下血也。
女子之血在上为乳汁，在下为经水。一朝有孕而乳经俱不行者，聚之子官以养胎也。今胎漏下，是气血两虚，胞中有热，下元不固也。宜用：
党参　白术　归身　赤芍　熟地　黄柏　知母　阿胶　艾叶　条芩　炙草（各等分）
姜、枣引，水煎食远服。
●又　治小产，用丝棉一两，入瓦罐内封口，煅灰存性，空心，热酒冲服。须于小产月内服，以后永不再堕。
●误服药欲胎堕　生白扁豆（去皮为末），米汤调服即安，或煎浓汁服亦可。此症贻气已动未堕，口噤自汗，手强头低，似乎中风，人多在识。若作风治必死，慎之慎之，或用无忧方服之，极为妥效。
●临产须知
凡孕妇未产数日前胎必坠下，小水频数，此欲产也。慎重之家，合用药物，惯熟稳婆，预宜备之，以防不虞；又烧红石放盆内，以醋浇之，房中转游数次，产母常闻醋气，自无血晕之疾。再房中只令稳婆一二人，紧闭门户，勿使杂人往来，更禁无事询问，大惊小怪，总须声静，切勿言谈为要。其临产时，白蜜、开水、薄粥、美膳常要齐备。渴则取蜜半盏，汗水化服，可以润燥滑胎，令其易产：饥以薄粥食之，令其中气不乏，自然易生。如酷暑之时，必用冷水酒扫房间，解其郁蒸之气，四面窗开，以薄帐遮之，使产妇温凉得宜，庶新血不致妄行，可勉血晕。如严寒之候，房中四处燃火，常使和暖之气如春，更要闭其户牖，塞其穴隙，使邪气不入，庶兔风寒之疾。
●催生诸方
按保生无忧方服之当生，即不生亦能安胎，即横生倒产，胎死腹中，亦能顺生，毫无苦楚，百发百中，万应万灵。其药甚平，其功最大，诚千古不磨之方，切不可好奇而轻忽也。
朱丹溪先生云：佛手散为催生圣药，又稳当又效捷，与无优散功力相同。凡老妇并矮小女子及体弱交骨不开者，服加味归芎汤尤极相宜。催生之药，惟此三方最稳最灵，万无一失，切勿乱用别药。又牛膝一物，催生断不可用，慎之慎之。
●又方　陈麦草（须取露天者更妙，无则用旧草帽之草亦可），每用一两，洗去尘灰，剪寸段，煎汤服，难产极效。此方须传穷乡僻壤，医药不便，及无方医药者。全活一命，阴功莫大。
●又方　用本年皇历面上钦天监印花焚服，勿令人知，屡试神验。
●又　催生秘诀：行法之人朝东立定，左手三山诀托水碗，右手剑诀空书牛马二字于水碗内，口中默唸，咒曰：合缝开，合缝开，是男是女早下来，莫伤母命勿损汝胎。书符毕即与服之，立效。
●难产说
难产者，多因产母仓惶，坐草太早；或胞浆虽破，儿身未转：或转未顺被母用力。以致足先来，谓之逆产；手先来谓之横生；或漏其肩与耳与额者，谓之侧产；或被脐带缠拌不得下者，谓之碍产。仓猝之间，二命所繫。不可无端嚷闹，大惊小怪；更不许稳婆混行动手，总以镇静为主。无论逆产、横产、碍产，将儿轻轻送入，用前佛手散服之，最稳最灵。
●临产儿尚未生有物先出　形如胞衣，乃子宫也。此时儿尚未生，切勿用蓖麻子涂顶心，以致误时。速将子官纳入，服以补药（用无忧散最妙），静候儿生，母子无恙。
●胞衣不下　以明矾三分研末，开水冲服，立下。
●又方　蓖麻子十四粒（去壳）捣烂，贴两足心，胎衣即下。下后赶急将药洗去，久则恐肠出也。如肠已出，仍用此药敷囟门上，肠自收入，药随洗去，勿迟。
●产后阴户垂出肉线　长三四尺，触之痛引心腹。
老姜三斤，连皮捣烂，入真麻油二斤炒乾。先用旧绸五尺招叠，轻轻乘起肉线，使之屈，作二三团纳入阴户，再用绸袋盛姜，使姜气就近熏之，冷则随换，熏一日夜收入大半，二日收尽，神效非常。肉线不可断，断则不治，并宜禁风。
●产后恶露不止　产后冲任损伤，气血虚惫，旧血未尽，新血不敛，相併而下，日久不止，渐成虚劳者。宜大补气血，使旧血得行，新血得生，不可轻用固涩之剂，使败血凝聚，变为症瘕，及为终身之害。用十全大补汤。如小腹刺痛者，四物汤加元胡索、蒲黄（炒），各等分，水煎服。
●产后血晕　五灵脂（半生半炒）为末，白汤调一钱，灌之入喉即活。
●又方　生半夏末，以少许吹入鼻中，自醒。
●又方　提起头发坐定，不可倒眠，急以砖石烧红投陈酒内，对鼻孔熏之，自醒。另用：
当归（六两）　川芎（三钱）　芥穗（三钱，炒黑）
水煎。临服入好酒、童便和服，神效之至；或服华佗愈风散最为神妙。
●华佗愈风散　治产后中风，口噤，手足抽掣，角弓反张；或血晕不省人事，四肢强直；或心烦倒筑，吐泻欲死等症。
荆芥穗（去根不用，焙乾研末）
每服三钱，童便调下。口噤则撬牙灌之，齿噤则不研末，以童便煎之，俟微温灌入鼻中，其效如神。若无童便，则用黑豆亦可。并治产后鼻血不止者，亦服三钱即愈。
●产后腰痛　女人之肾，胞脉所繫，产后下血过多，则胞脉虚，脉虚则肾气虚。肾主腰，故令腰疼，其症隐隐作痛。用补肾地黄汤：
熟地　杜仲（青盐水炒去丝）　独活　肉桂　续断（各一钱）　生姜（三片）　枣（二枚）
水煎，空心服。
●乳痈初起　芙蓉根切碲，酒煎，尽量饮之，即内消。
●内吹外吹　乳结核痛，寒热交作，甚者恶心呕吐，胎热所致，为内吹；儿食乳所致为外吹。俱并用：
柴胡　陈皮　川芎　山栀（炒黑）　青皮　石膏（煅）　黄芩（酒炒）　连翘（各一钱）　甘草（五分）　橘叶（二十片）
水二碗，煎八分，食远服。外用葱白切碎，炒热，敷乳上，以帛包之，冷则换，数次效。
●又方　朱砂书子丑寅卯十二支字，放本妇所戴簪上（本命所属之字不写），戴之即愈。于初起时用之最妙。
●血崩　百草霜（三钱）　陈京墨（磨浓，一酒杯）　桃枝嫩杪（三个）　杨柳嫩杪（三个，冬月则用嫩枝）
捣烂，砂糖煎化，调服立止。
●阴内生虫　痒极难忍。
猪肝切成长片，以猪油拌川椒末，同碎葱煎乾，待稍温纳入阴内，少顷取出再换，其虫随肝而出，如数次虫出尽。再以五倍子、川椒、白矾、葱头煎水洗，自愈。
●又　阴痒生疮，用：
蛇床子（一两）　艾叶　白矾　杏仁（各五钱）　川连三钱。
煎水久洗，自愈。
●醒迷至宝丹　痰迷心窍，痴呆癫狂，不论新久，其效如神。
胆南星　生枣仁　远志肉　茯神　柴胡（各三钱）　川贝母　半夏曲（各二钱）　陈皮　砂仁　生甘草　广木香（各一钱）
共为末，蜜丸桐子大，朱砂三钱为衣，每晨开水送下三四十丸。
●发秃重生　嫩枣树枝取一把，截作一尺长，满插瓷瓶，勿令到底，上面以火烧之，则汁流于瓶内。先以温米泔水洗头，后将汁刷在秃处，自之发自生。
●面上黑点　兼能美容。
陀僧　白芷　三奈　鸽子粪（各等分）
研极细末，每晚以蜜水调搽如敷粉法，半月见效。
●又方　治头生白屑，用白芷、玉不留行等分为末，乾掺一夜篦去。
●点痣方　用硷泡水，入糯米十四粒，以石灰一小块，入硷水融化点之。再加信石少许更速妙。
●腋下狐臭　石绿（三钱）　轻粉（一钱）
水醋调搽，药完除根。未搽药时，己搽药后常以生姜汁涂之，终身戒食泥鳅。
●汗瘢　一方用生黄瓜蘸硼砂末擦，随搽随愈，搽后以汗出效。虽人女科内，男人并治。
刺蒺藜一味，研极细末，过筛去刺，用白蜡调搽，以手指用力推擦黑斑，随手而愈，唯薄留影子。连搽五六次后除根，愈后永远戒食各种飞禽野鸟，不致再发。
●女人病邪　与邪物交，独言独笑，悲哭恍惚。
雄黄（一两）　松香（二两）
熔化，以虎爪搅之，丸如弹子大。夜烧笼中令女坐其上，以被蒙之，露头在外，扶住熏之，药完次日再配，连熏三日，邪自断。永远忌食螃蟹。
●又　夜寐鬼魇，以雄黄戴头上，及系左腋下，俱可兔。
●又　男女为鬼怪所迷，以桐油多涂阴处，数次自绝。
●灸鬼法　治一切邪祟惊狂，谑妄逾墙，上屋寻死等症。
将病者两手大拇指用细麻绳缚，并平正于两指缝中，离指甲角一分半之处（名鬼哭穴），用艾火灸三七壮，自愈。
●治精怪缠拢法　须黄纸朱砂书之。
咒曰：天火烧太阳、地火烧五方，雷火巽方发，烧死诸不祥。太上老君急急如律令。佩戴并焚服神效。此符能辟诸邪，小儿佩戴以囊系之，邪神远遁。

卷五  ***************************
●小儿初生去毒开口法
小儿初离母体，口有液毒，形如血块，啼声一出，随即嚥下而毒伏于命门，他日发为惊热、疮疾、恶痘等症。须于未啼时，急用丝绵裹指，挖出口内浊秽，以清脏腑。
●又方　熟军　枳壳　归尾　生草（各五分）　红花　桃仁（各三分）
以水浓煎，屡屡与食半盅，方可食乳。此方最能去毒免疾，有益无损。
●保婴备法
凡天寒孩儿生下不哭，或已哭不响，宜急用衣物包裹，再用香油纸捻将脐带艾火炙断，使暖气入腹，渐渐作声而活。倘或先剪断脐带，气绝死矣。
有闷脐生者，儿粪门有一膜闭住其气，故不能出声音，当以手微拍之则膜破而能哭。如拍之不破，以银簪轻轻挑破，或不能挑者，急用暖衣紧抱，勿令散放，用药水浸其胞衣，天寒则加火热之，久则热气内鼓其膜自破，出声而苏。
初生不啼，急看上齶有泡，用银针挑破，指裹软绢拭去恶血或白点。但挑破时须低覆儿头，使血往外出，切不可使其吞血下喉，致生他疾。又有马牙在牙龈上，白点如碎米，亦急须挑出，以墨擦之。间日再看，再生再挑。
小儿同母睡时，切忌鼻风口气吹儿囟门，恐成风疾。
小儿四五岁，只会叫人，不能言语。以真赤小豆研末，酒调涂于舌下，二三次即能说话。
小儿下地开乳时，以胭脂一个，雄黄酒浸晒乾，将胭脂放在小儿口内擦抹，永不生马牙垫舌。此方济人，谓之第一善事。
儿脐中久不干，以当归焙研，频敷之。
脐肿出汁，以桔矾、黄柏末敷，效。
儿多啼，致脐中出血，白石脂研末敷之。如未愈，再以末微炒存性，再敷，仍不可剥揭前药，必愈。
小儿初生，周身无皮，以白米粉干扑之，俟皮生乃止。
儿初生遍体如鱼胞、如水晶，破则水流又生。以密陀僧生研扑之，内服苏合丸自愈。
小儿青盲眼，以木贼草、白蒺藜各等分，研末，炒猪肝食。
●稀痘神方　用生甘草一寸、橄榄一枚，劈碎同煎，间日服，服四五次后大便有黑物解下，再服二次，共七次即热毒降也。此方吴中沉香谷家行之，已不出痘三世，勿轻忽之。
●儿科外治
疏表法：小儿发热，不拘风寒饮食，时行痘疹，以葱一握捣烂取汁，少加麻油和匀，指蘸葱油摩运儿之心口、头顶、背脊诸处，每处摩擦十数下，运完以厚衣裹之，蒙其头，略达微汗，但不可令其大汗。此法最能疏通腠理，宣行经络，使邪气外出，不致久羁营卫而又不伤正气，诚良法也。
解烦法：凡小儿实热之症，及麻症毒甚者，其候面赤口渴，五心烦热，啼哭焦扰，身热如火，上气喘急，扬手掷足。一时药不能及，用鸡蛋清调绿豆粉贴足心，其热解散，不复啼扰。
开闭法；凡小儿风痰闭塞，昏沉不醒，药不能入，甚至用艾火灸之亦不知痛者。盖因痰塞其脾之大络，截其阴阳升散之隧道也，原非死症。用生菖蒲、生艾叶、生姜葱各一握，共捣如泥，以麻油好醋同煎四味，炒热布包之。从头顶、背胸、四肢，乘热往下熨之，其疾亦豁然而醋。此方不特治小儿，凡闭症皆效。
引痰法：凡小儿痰嗽，上气喘急，有升无降，喉中牵锯之声，须引而下行。用生矾一两，研末，少入面粉。盖生矾见醋即化成水，入面粉取其胶黏故也。好醋和作二小饼，两足心布包之一宿，其痰自下。
通脉法：凡小儿忽尔手足厥冷，此由表邪闭其经络，或风痰阻其营卫，又或大病后阳不布和散于四肢。速用生姜煨热，捣汁半杯，略入麻油调匀，以指蘸姜油涂儿手足，往下搓挪，以通经络，俟热回以指拭去。
暖痰法：凡小儿胸有寒痰，不时昏绝，醒则吐出如绿豆粉浓厚而带青色，此寒极之痰。前法不能化，唯以生附子一枚，生姜一两，同捣极烂，炒热一包，熨背心及胸前，熨完将姜附捻成一饼，贴于胃口，良久痰自下。
纳气法：凡小儿虚脱大症，上气喘急，真气浮散，不得归元，诸药莫效。急用吴茱萸五分，酒和作饼封肚脐，以带扎之，其气自顺。
●指纹切要论
小儿自弥月至于三岁末，可以诊切，非无脉可诊，盖诊之难而虚实不易定也。小儿每怯生人，初见无不啼叫呼吸，先乱神志，仓忙而迟数大小已失本来之象矣，诊之何益？不若以指纹之可见者，与面色病候相印证，此亦医中望切两兼之意也。令人抱儿对立于向光之处，以左手握儿食指，以我右手拇指推儿三关，察其形色，细心体忍，亦唯辨其表里寒热虚实足之矣。
●三关部位歌
以左手食指寅位为风关，卯位大气关，辰位为命关。
初起风关证未央，气关纹现急须防，乍临命位诚危急，射甲通关病势彰。
●浮沉分表星歌
指纹何故乍然浮，邪在皮肤未足愁，腠理不通名表证，急行疏解汗之投。忽尔关纹渐渐沉，已知入里病方深，莫将风药轻相试，须向阳明里证寻。
●红紫辨寒热歌
身安定见红黄色，红艳多从寒里得，淡红隐隐本虚寒，莫待深红化为热。关纹见紫热之微，青色为风古所称，伤食紫青痰气逆，三关青黑祸难胜。指纹淡淡亦堪惊，总为先天赋禀轻，脾胃本虚中气弱，切防攻伐损胎婴。关纹涩滞甚因由，邪遏阴营卫气留，食郁中焦风热炽，不行推荡更何求。
●纹形主病歌
两头弯向中指，为内为顺症，为外感风寒治之；易其纹弯向大指，为外为逆症，为内伤饮食，治之稍难；如水字，脾肺不足，食塞太阴，中气怯弱，脾不运化也。
腹疼纹入掌中心，弯内风寒次第侵，纹向外弯痰食热，水形脾肺两伤阴。
凡看指纹，以我之大拇指侧面推儿食指三关，切不可覆指而推。盖螺纹有火，剋制肺金，纹必变色。又只可从命关推上风关，切不可从风关推出命关，此纹愈推愈出。其纹先原未透关，今误推而出之，大损肺气，真之戒之。以上表里寒热虚实，凿凿有锯，但能于临证时认得此六字分明，胸中自有主宰，虽不中不远矣。
●小儿斗眼　黑眼珠呆而不动者是。
西牛黄（五分）　白附子（泡）　肉桂　全蝎（炒）　川芎　石膏（各一钱）　白芷　藿香（各二钱）
共研末，蜜丸如芡实大，每服一二丸，薄荷汤下。
●小儿痢疾　山楂去积补脾，茶助阴，姜助阳，糖助脾去滞，使寒热平调。无论虚实久近，一日服尽即愈。大人倍用。屡试神效，红白并治。
细茶叶　山楂炭　白糖　砂糖（各钱半）　老姜（五分）
煎服。若身兼微热，加真曲五分。
●儿不食乳　葱头、乳汁并治。儿之小便不通，亦分四服即通。
乃心热也。用大葱一个，切四片，以中乳汁半盏同蒸，分作四服，即能食乳。
●又断乳方　用：山栀（一个，烧存性）　雄黄　朱砂（各二分）　轻粉　麝香（各一分）
共为极细末，择伏断日候儿睡著，用麻油调搽两眉毛上，醒来便不食乳。不效，加黄丹五分，神效非常，听其自落，勿令小儿知。忌见生人，夏天不宜，并忌逢五七日。方名面眉丹。
●小儿误吞诸物
误吞铜钱，多食荸荠、核桃，铜自化。
误吞针，生取蛤蟆眼一枚，木通煎汤整吞下，针自穿眼内，从大便出。
●又方　韭菜、蚕豆同煮食，针随大便出。
误吞竹木屑，抢喉不下，用铁斧于石上磨水灌之，即下。
误谷铜铁者，砂仁煎浓汁服，即从大便出。
中诸果毒，广木香水磨汁，研入麝香一釐，服之即解。
●预防脐风　凡小儿下地洗过后，用此末擦之，每日换尿布时必掺之，掺完一料，永无脐风等症。
枯矾（二钱半）　硼砂（五分）　朱砂（二分）　冰片　麝香（各五釐）
共为细末，掺脐上。
●小儿初发疟疾　名曰胎疟。
每日冰糖五钱，煎汤饮之，虽隔两日一发者，十日必愈。或以蝉蜕二两，包与儿作枕睡亦止。
●脐风撮口　脐内受风，以致面赤喘急，啼不出声，其下身必发青筋一道，须臾行至腹，却开两叉，迟延心胸难救。
急用香油灯草火于青筋起处炙三次，于两叉尽处各灸三次，脐上灸三次。再用：紫苏、前胡、殭蚕（炒）各等分水煎，俟温以棉蘸滴口中，频滴以口开为度，开口后切勿即令吮乳。
●小儿夜啼　因穿盖过暖过热所致。谚云：若要小儿安，常带三分饥与寒。
取鸡屎涂脐中，男雌女雄最妙。或用：犀黄、辰砂各五釐，和涂舌上立止。
●又　符法：（从略）
●又　儿啼符法：
黄纸朱书贴男左足心，女右足心。咒同前「天火烧太阳」之咒。
●小儿疳症　面黄腹大不泻，得食易吐，名冷疳。
用丁香七枚为末，人乳调，蒸三四次，姜汤服愈。若吐泻兼者，橘红、丁香等分为末，蜜丸米汤下。苦不泻而频吐不止，加姜半夏末，面浆糊丸，姜汤送下。
●惊风论
庄在田曰：惊风有急慢两症。急惊属实热，宜用清凉；慢惊属虚寒，宜用温补。二病若霄壤之相隔，治法若冰炭之相反。诸书多用二药兼治急慢两症，谬妄太甚，贻害无穷，不可不审辨也。
●治慢惊风心得神方
慢凉之症，缘小儿吐泻得之为最多，或疟久痢久，或痘后疹后；或因风寒饮食积滞，过用攻伐伤脾；或秉赋本虚；或误服凉药；或因急惊而用药攻降太甚；或失于调理，皆可致此症也。其症神昏气喘，或大热不退，眼开惊搐；或乍寒乍热；或三阳晦暗；或面色淡白、青黄，或大小便清白；或口唇虽开裂出血而口中气冷；或泻利冷仟；或完穀不化。或四肢冰冷，并至腹中气响，喉内痰鸣，角弓反张，目光昏暗。此虚症也，亦危症也。俗名天吊风、虚风、慢脾风，皆此症也。若再用寒凉，再行消导；或用胆星、抱龙以除痰；或用天麻、全蝎以驱风；或用知柏芩连以清火；或用巴豆，大黄以去积，杀人如反掌，实可畏也。若治风而风无可治；治惊而惊亦无可治，此实因脾肾虚寒，孤阳外越，元气无根，阴寒至极，风之所由动也。治宜先用辛热，再加温补，盖补土所以敌木，治本即所以治标。凡小儿一经吐泻交作，即是最危之症。若其屡作不止，无论痘后疹后，不拘何因，皆当即用参术以救胃气；姜桂参熟等药以救肾气。不唯伤食当即救之，即伤寒、伤暑，亦当即救之。盖其先虽有寒暑实邪，一经吐泻，业已全除，脾胃空虚，仓廪空乏，若不急救，恐虚痰上涌，命在顷刻矣。庸医见之，皆误指为热为食，投以清火去积凉药，立时告变，为之奈何？与其失之寒凉，断难生活，不若失之温补，犹可救疗。此语发明吐泻惊风之理最为明透。后之君子，愿无忽诸，今将慢惊辨症，胪列于后。
慢凉吐泻，脾胃虚寒也。
慢惊身冷，阳气抑遏不出也。（服凉药之后，往往致此）
慢惊鼻孔煽动，真阴失守，虚火烁肺也。
慢凉面色青黄及白，气血两虚也。
慢惊口鼻中气冷，中寒也。
慢惊大小便清白，肾与大肠全无火也。
慢惊昏睡露睛，神气不足也。
慢惊手足抽掣，血不行于四肢也。
慢惊角弓反张，血虚筋急也。
慢惊乍热乍凉，阴血虚少，阴阳错乱也。
慢惊汗出如洗，阴虚而表不固也。
慢惊手足瘛瘲，血不足于养筋也。
慢惊囟门下陷，虚至极也。
慢惊身虽发热，口唇焦裂出血，却不喜饮冷茶水，进以寒凉愈增危笃。以及所吐之乳，所泻之物皆不甚消化，脾胃无火，可知唇之焦黑乃真阴之不足也。明矣。
大凡因发热不退及吐泻而成者，总属阴虚阳越，必成慢惊。并非感冒风寒发热可比，故不宜发散，急宜培元救本。加姜桂以引火归源，必先用辛热冲开寒痰，再进温补方为得法。经验二方列后：
●逐寒荡惊汤　此方药性温暖，专治小儿气体本虚，或久病不愈，或痘后疹后，或误服寒凉，泄泻呕吐转为慢惊。清热散风，愈治愈危，速宜服此。能开寒痰，宽胸膈、上呕吐、荡惊邪，所谓回元气于无何有之乡。一二剂后呕吐渐上，即其验也。认明但系虚寒，即宜服之，不必疑畏也。
胡椒　炮姜　肉桂（各一钱）　丁香（十粒）
上四味研为细末，以灶心土三两，煮水澄极清，煎药大半茶杯频灌之，接服后方，定获奇效。
●加味理中地黄汤　此方助气补血，却病回阳。专治小儿精神已亏，气血大坏，形状狼狈，瘦弱至极，皆可挽回。如法浓煎，频频与服，参天救本之功有难以尽述者。（按无肉桂处，有用桂枝四钱，附桂枝亦可代肉桂也。）
熟地（五钱）　焦术（三钱）　党参　当归　炙耆　故纸　枣仁（炒研）　枸杞（各二钱）　萸肉　肉桂　炮姜　炙草（各一钱）
加生姜三片，红枣三枚，胡桃二个，打碎为引。仍用灶心土二两，煮水煎药，取浓汁一茶杯，加附子五分煎水掺入，谅儿大小，分数次灌之。
如咳嗽不止者，加蓿壳一钱、金樱子一钱；如大热不退，加白芍一钱；泄泻不止加丁香六分。只服一剂即去附子。只用丁香七粒，隔二三日只用附子二三分，盖因附子大热，中病即宜去之也。如用附子太多，则小便闭塞不出；如不用附子，则沉寒脏腑固结不开，如不用丁香则泻不止，若小儿虚寒至极，附子又不妨一二钱，此所谓神而明之存乎其人。用者审之。此方乃救阴固本之要药，治小儿慢惊，称为神剂。
若小儿吐泻不至已甚，或微见惊搐，胃中尚可受药、吃乳、便利者，并不必服逐寒荡惊汤，只服此药一剂而风定神清矣。如小儿尚未成惊，不过昏睡发热不退，或时热时止，或日间安静，夜间发热，以及午后发热等症，总属阴虚，均宜服之。若果系实火，必大便闭结，气壮声洪，且喜多饮冷茶水。若吐泻交作，则非实火可知矣。此方补造化阴阳所不足，实回生起死有神功。倘大虚之后服一剂无效，必须大剂多服为效。近来所卖之抱龙、牛黄等丸，皆清热化痰之药，急惊最为对症，若慢惊之甚者，下喉即死。慎之慎之。（以上见《福幼编》）
此方自乾隆丁酉，至今九十馀年，愈人甚多，医案详载《福幼编》内。谦再附自验一条，俾阅者坚信以祛疑惑，无致贻误也。
馀子同治八年九月，尚未周岁，适患咳嗽、发热、泄泻，医用发散、清热、消导之剂罔效。因友处得《福幼编》商于医，欲进加味理中汤，医阻不可，愈治愈危。腹中气响，鼻煽口撮，两目上视，喉中痰鸣，败症现矣，命在须臾。孰思小便清白，泄泻多日，定属阴虚，仍用桂附补剂因未一周，自拟熟地等稍减煎服，而败症全除，泄泻渐止；次日减去附子，三剂全愈，足见庸医误人。若不自主，岂能得生。附记方后，俾后之君子详明虚实，则不为庸医所误耳。伯谦识。
如乡村制药不及，急取鸡鸭窝（要养鸡鸭数十年者）粪泥下净土一撮（去粪教寸者，不要有粪），煎水服立愈，屡试如神。谨按：鸡属巽，巽属风，亦从治之法也。
●急惊治论
聂久吾曰：急惊之候，身热而赤，搐溺上视，牙关紧硬，口鼻中热气，痰涎潮壅，忽然而发，发过容色如故。有偶因惊吓而发者，有不因惊吓而发者。然多是身先有热而后发惊搐，未有身凉而后发者也。此阳症也。盖热生于痰，痰盛生惊生风，宜用凉剂以除热而化其痰，则惊风自除矣。切不可用辛燥驱风之药，反助心火而为害也。当其搐搦大作时，但可扶持，不可把捉，恐凤痰流入经络，或至手足拘挛也。又不可惊惶失措，辄用艾火灸之，灯火烧之，此阳症大不宜于火攻。曾见有火攻而坏事老矣，戒之戒之。此症虽急，若从容服清凉之剂调理，自可平安，不可听信时医峻用攻击，如巴豆、轻粉之类，以取速效，伤害不小。古谚云：急惊风，慢慢医。此迩言言之切当而可用者也。
幼儿将要出痘，有发热二三日全无痘点形影，而忽然惊搐，状与惊风一样，医者不知，而误作惊风施治。若以寒凉之剂。或以驱痰峻药下之，必致难救。遇有此症，宜留辨别，以免误事。
●清热镇惊汤
连翘（去心，研）　柴胡　地骨皮　龙胆草　钩藤　黄连　栀仁（炒黑）　酒芩　麦冬（去心）　木通　赤苓（去皮）　车前子　枳实（炒，各四分）　甘草　薄荷（各二分）　滑石末（八分）　灯心（一团）　淡竹叶（三片）
水煎，分数次服。凡急惊初起，宜服此剂。如服后痰热未除者，以后二方随用一方，泄一二次即愈。若此方已效，后方即不必服。
●加减凉膈散
连翘　酒芩　栀仁（炒黑）　枳实（炒）　前胡（各五分）　大黄（酒炒，一钱）　薄荷　甘草（各二分）
水煎，分数次服，泄一二次痰热自退，已泄则不必服。
●宣风散　陈皮（去白为末）　槟榔末（各五钱）　甘草末（二钱半）　黑牵牛（四两，半生半炒）
取头末一两二钱五分，共和匀。一岁以下服三分，二步以上服五分，五岁以上服七分。俱用蜜水调服，微泄一二次为妙。已泄则不必服。（已上见《活幼心法》。
●又方　甜杏仁（六粒）　黄栀子（七个）
上药研烂，加烧酒、鸡蛋清、白乾面，量儿年岁作丸如元宵样之大小，置于手足二心，布条扎紧一周时，手足心均青蓝色则病已除。但须切记男左女右，不可错置，是所至要，真有起死回生之功。
●又方　慢惊风亦可治。用白丝毛鸡（乌骨丝耳，又名白凤凰，多出江西泰和县），以鸡尾粪门向小儿肚脐上，无风鸡则远去，有风鸡必贴紧吸拔风毒，少时即愈，神效之至。愈后须用麻油灌入鸡口，以解其毒。
●又方　通治急慢惊风。
辰砂　轻粉（各一钱）　殭蚕（七条）　全蝎（三个）
共研细，用青蒿节内虫（九月中节内之红虫者是）捣和为丸，如绿豆大，临用取一丸研细，入乳调服。
●痘症总论
庄在田曰：谚云：走马看痘症，极言其变症之速也。经云：痘禀于阴而成于阳。譬之种豆，亦必天气阳和，地土温暖，方能发生。人身之痘亦由是也。痘之将出，全仗真阳托送，斯时培补气血，尚且不暇，何堪克削。无如近代痘师，但见发热，便用寒凉，无非连翘、大黄及一切凉药，元气乍亏，痘疮立陷。又云：痘之一症，有神司之。某家子本好痘，转瞬间换为坏痘而毙，如果神欲杀之，当其初何不即与以坏痘？先与以好痘而换为坏痘，神何心哉？委因不知培补，妄行攻伐，此立时造变之明征也。走马看痘症，痘神换坏痘，此二语举世相传，迷而不语。纵更换医师，亦总是寒凉克削，爱女娇儿，必驱之于万不能生而后己，或亦生民之厄也。言念及此，不禁为斯世斯人痛哭耳。余性嗜岐黄，身试既久，乾隆丙申，侄孙女染患慢惊，为中州庸医误用黄连致毙。闻信之下，深为恻然。旋于丁酉，著得《福幼编》，专治慢惊一症。彼时胞客钧为南阳大守，当付梓人行世收效，此书遂传。嗣见痘殇者甚多，不胜扼腕。遂考究痘症一门，二十年来博览群书，竟得箇中秘诀，临危治愈，颇获其效，万无一失。治痘之法，宜温补兼散；治疹之法，宜养血兼散，二症俱忌寒凉削导。所谓秘诀者，如是而已。窃取先哲名言与鄙见相符者，集成一帙，愿后之得此书者，不致为庸医所误。依方疗治，定可以顺遂其生，爰名之曰《遂生编》。请政方家採择，或活人之一助云尔。
●治法
痘科一症，顺者不必治，逆者不能治，可治者唯险症耳。险症治之得法则生，不得法则不生，是治法之不可下精也。《内经》未尝言及，今行世诸书，皆本之于「诸疮痛痒皆属于热」八字。所以立意先言解毒，开方定用寒凉。在其父母，闻之解毒最为入耳，寒凉似亦应然。殊不知痘疮全以发透为吉，起发必赖气血滋培，方能自内达外，齐苗灌浆结痂，无非阳气为之主也。寒凉则血滞，克削则气破，血滞气破、毒气乘虚深入，此痘症陷塌之所由来也。譬之猪脬（即尿胞）若欲其胀满，必需以气充之，散其气立即陷矣。此理相同，显而易见。痘之始终，全凭气血，但得气血充足则易出易结：血气不足，则变症百出。痘之欲出，阳气蒸腾，小儿发热，正是痘欲见苗，斯时气虚者，宜服补中益气汤；血虚者，宜服荆防地黄汤；兼寒者，宜服大温中饮，或大补元煎。察其体气之虚实，酌而用之，所谓培补气血、疏通经络，无不立奏全功。时师不明此理，定言用补太早，则补住毒气，乃愚陋之见也。不知补中即所以托毒，灌根即所以发苗，万无补住之理。且有散药在内，此实先哲治痘之心传，高明者必以为然，浅学者何能窥其万一。要知治痘之法，总不外乎虚寒实热四字，何者为虚寒？凡小儿向日气体薄弱，面色青黄，唇淡畏寒，大便溏而不结，小便清白，饮食减少，或不甚消化等症。知腹中火少，出痘时必难灌浆，亦难结痂，气血不足之故，是名虚寒。速宜培补元阳，以防变症也，何者为实热？或小儿气体壮实，饮食易消，出痘时大便结而燥，小便赤而臊，口鼻中出气如火，恶热喜凉等症，是名实热，察明果是内热，方可暂行清解，荆防地黄汤用生地加大黄，一二剂而火退矣。然不可以虚火误认为实火，察虚火、实火之法，全凭大小便为主。小便清白，大使不燥，身虽大热，乃是中宫有寒，火无所依，浮而在外。误服寒凉，亦有此症。不得以身热便认为实火。虚火者，十中八九，实火者，数十中之一二耳。
●痘有四宜
一宜补气：真阳充足，方能送毒出外以成痘。倘痘顶不起等症，皆元气不足之故，宜服党参、白术、黄耆、甘草之类以补之。
二宜补血：真阴充盛，方能随气到苗以成浆。空壳无脓等症，皆阴血不足之故，宜于补气药中加熟地、当归、丹参、川芎之类以补之。
三宜补脾肾：脾土壮健，气血自充。饮食减少，口淡无味等症，皆脾土虚弱之故。须脾肾双补，即于前气血药中，加枸札、故纸、附子、肉桂等药，痘疮自无陷塌、泄泻之患。经云：虚则补其母，此之谓也。
四宜察虚实：小儿饮食有味，二便如常，不服药最为稳当。设或灌浆不满，烧浆不干等症，必察其气分，血分，何处亏虚，照症调补。不可妄用凉药，必口鼻臭，尿臊便结，有实火可据者，方可暂行清解。
●痘有四忌
一忌清热败毒：胎中阴毒必赖阳气托送，方能发出，阳气被清，阴毒内归，痘之塌陷，实由于此。是连翘、生地、黄芩、泽泻等药，非有实火者，万不可用。
二忌克伐气血：气血充畅，痘易成功；克削下咽，中气亏而毒乘虚深入，泄泻、塌陷诸症作矣。是大黄、芒硝、山甲、山楂等药，在所必禁者也。
三忌妄投医药：小孩出痘，延医诊治，求其有益也。岂知近代医师，不分虚实，总是凉药。毒轻者几死，毒重者不生，是以不如不服药乎！余曰：若纯用凉药以治险症，但见治毙，未见治愈也。客猛然省悟而去。
四忌吞服医家小丸：近代痘师所带小丸，总是巴豆丸，彼以为痘是胎毒，巴豆下行自必可以泻去之，岂知中虚下陷，性命休矣。小丸数粒，断非温补气血之药，即抱龙、牛黄等丸，亦与痘症大有妨碍，是以最不可误服。亲友处受此害者甚多，目击心伤，故特表而出之耳！至于前人所制人牙散、独圣散，鸡冠血、桑虫之类，逼毒外出，旋即收陷，皆非正理，何曾见其治愈一人，断不可用。
●发热
痘者，胎中之阴毒也，必赖阳气以成之。小儿出痘大约发热三日，肌肉松透，然后能见点苗齐：热退乃真阳内伏，交会于阴；复发热三日，是运水到苗以成清浆，浆足热退。及至养浆，真阳外出，发热三日，化毒以成脓，脓成热退而阳伏；毒既化脓，又必发热蒸乾方能结痂；痴落后真阳外出，蒸化斑点，谓之烧斑。倘有黑斑，乃是火衰，并非因吃盐、酱之故。所谓痘禀于阴而成于阳也。如此治痘之法，始终当以补气血、扶阳气为第一义，用药以温补少加发散为首务。否则气不足则痘顶不起，火不足则浆水不稠，且恐厥逆腹痛阴寒起而坏症作矣。
或问曰：痘宜温补，此理其明，若兼发散，岂不伤气？不知纯用散药，汗多则伤气，少加发散药于温补药中，则血脉疏通，痘疮易出，无壅滞之患，受解散之功。所以古方补中益气汤内有升麻、柴胡；大温中饮内有麻黄。温中补气，尚用散药，可见古人用心之妙。痘之初出，是断不可减去散药者也。
或又问曰：痘宜温补兼散，此理已明。后开大补元煎、六味回阳饮，此二方重用附、桂，并无散药，兼用龙骨、粟壳收涩之药，其义何取？不知温补兼散，乃治寻常痘疮之法。更有一种小儿发热一二日即遍身出痘，古书无方，时师袖手。此乃阴毒太重，阳气太虚，阴毒一发，阳气已消，故泻痢不止，泻出之物作青黑色肝气所化，胃气将竭之兆。速宜大补元煎，六味回阳饮二方，大剂连进，可以扶元阳，可以消阴毒，操起死回生之功，有鬼神莫测之妙。二方合煎，名返魂丹，治痘收效，指不胜屈。
至于清火解毒凉药，必察明果有实火者，方可暂用。若误用于齐苗时，则水不能升而顶陷；若误用于养浆时，则浆不能稠而痒塌。痒塌者，真火衰也。明者当前，速宜参、熟，并用附、桂同煎，脾肾双补，大剂叠进，尚可挽回。否则寒战咬牙，吐泻交作，不可为矣。至于身凉而脓不干，痂落而斑不化，及痘后发毒，皆因误服生地、银花、泽泻、连翘等凉药之故，不可不知热有邪正，必当体察。正热者，阳气蒸腾，自内达外，喜露头面，不恶寒，时热时止；兼有小汗，手足温和，饮食有味，二便如常，所谓内外无邪，不必服药。邪热者，偶受风寒，头痛恶寒，四肢冷而无汗，荆防地黄汤内加肉桂一钱，一二剂尽可解散表邪而愈。古人云：热不可尽除。真格言也。
●形色
痘以饱满为形，红活为色。顶陷不起是气虚，色不鲜明是血虚，宜培补气血为主。真阳虚者，乃无红晕，甚至通身皆白，身凉不温，宜大补元煎阳回身温，转白为红矣。又有一种遍身血泡者，此非血多，乃气少不能统血，故血妄行，急当大补元煎，阳气充满，血泡变白而成功矣。庸医不明此理，谬言血热，误用寒凉，变症日增，形与色，外象也。必要饮食有味，二便如常，知其无内病，可以不服药。若二便不调，饮食不下，烦躁闷乱，夜中不宁，形色虽好，亦甚可忧。必当察其病情何如，小心用药挽回方妙。形色不佳，多半是气体虚寒，手足厥冷，头重神疲，便清泄泻等症。必当大补元煎兼用附桂；若泄泻不止，并当添入龙骨、粟壳等药以收涩之，方可回生。
痘以红为贵，有圈红、噀红、铺红之别。圈红者，一线红圈紧附痘根，最为佳兆；噀红者，痘根血色隐隐散漫，亦气不收之故，速宜大补气血；铺红者，一片平铺，无痘之处亦红，所谓地界不分。若兼不恶寒，口臭而渴，小便臊而短，大便燥而结，内热有据，宜白虎地黄汤以利之，热退身凉即宜平补，不可多剂。又有一种锡光痘，身凉不温，色白不红，此乃阳虚阴象也。宜大补气血，附、桂同施，气足阳回，痘根红而浆稠痂结矣。又有一种根无红盘，顶含黑水者，乃阳气大虚，阴气凝结，亦宜大补元煎兼用桂、附，黑水化而为脓矣。
痘有五泡，曰水泡、脓泡，灰泡、紫泡、血泡；痘有五陷，曰白陷、灰陷、血陷、紫陷、黑陷。水泡者，皮薄而明，经言气热生水，要知清浆皆水，何以不成脓？火少故也。必当姜、桂、附子等药大剂陡进，水必成脓，若误用凉药作泻后，转为白陷。脓泡失治则破流脓水，灰泡失治转为灰陷，二症亦宜参、熟、附、桂，大剂多进。若有小颗粒发出，谓之子救母生，意在焉。血泡者，乃气虚，非血热亦宜大补元阳，否则变为血陷。紫泡者，其症有二：紫中带青者，亦因气虚不能摄血，阴血凝结而成，其人必身倦恶寒，舌苔白，饮食不多，大小便清白，速宜大补元阳，否则变为紫陷。又有一种紫黑焦枯者，乃纯阳无阴之症。其人必口乾恶热，小便短，大便结，此实火也，宜清凉解毒。白虎地黄汤酌和大黄以行之。但得线浆尚可望生，失治转为黑陷。又有一种小儿因服凉药，腹中作痛，呕吐泻痢，将成慢惊，头面大热，唇焦舌黑，亦似实火，此乃火不归元之故。实火者，二便臊结；虚火者，泻利不止，全在细心体察，方得其真。经云：有者求之，无者求之，实者责之，虚者责之。盖言万病皆当体察寒热虚实，医治痘症可概云。实火肆用苦寒克削，以毙人性命耶！
●起胀
痘至开盘，头面腮颊亦肿，谓之起胀；至脓成浆足痘回而胀消，谓之收胀。盖缘毒气由内达外，此时尚在肌肤之间，故腮颊亦随之而肿，迨至脓成浆足，毒气尽化为脓而胀自消，亦必脾胃强健方能如此。若当起胀而不起胀，乃由元气内虚不能送毒出外之故，宜用大补气血之药，少加发散。大补元煎、大温中饮相同服之，盘自开而胀自起。若痘未开盘而头面先肿，乃元气大虚，此乃虚肿，非起胀也，其痘必不能起胀，亦宜大补元气，肿自消而胀自起。又有痘已回而肿不消，乃元气大虚不能摄毒，馀毒留于肌肉之间，不能尽化为脓所致，亦宜大补元煎、大温中饮相间服之，馀毒尽化而胀消矣。痘书云：痘出稠密封眼者有救，不封眼者无救，此言不确。起胀者有救，不起胀无救，此言甚确。封眼者眼弦多痘，胭脂水涂之，仍可以不封眼；起胀者乃元气大虚，何以送毒外出？必当大补元煎，附子、肉桂大剂多进，胀起而毒化，一定之理也。
●养浆
痘之紧要，全在养浆，浆成则毒化，浆不成，痘斯坏矣。自发热、见点、齐苗、灌浆，无非为养浆而设。若颗粒稀疏，根盘红润，精神爽健，二便如常，乃上等痘也，可以不药。倘形色平常，全凭用药助其气血，以养其浆。最怕者无热，全仗真阳充足，出而用事，方能化毒成脓，设阳气不足，何以蒸化其毒？宜大补阳气，实为上策，紧防泄泻，泻则中虚，阳气一亏，毒必内陷，定当预为提防。补其阳气，助其脾胃，浆干痂结而成功矣。煎药方无非补中益气汤、大补元煎之类，相同服之，万一失一。而世之面麻者，皆因不明是理，养浆时被庸医误用消伐之药，中气下亏所致。若于养浆时大剂温补，气血充足，落痂后断无面麻之患。又有一种小儿痘后满面溃烂，名曰虚阳贯顶，又曰发疽，经年不愈。此乃出痘时误眼凉药，胃中受寒，阳无所依，上冲头顶，譬之火炉中以水泼之，则热气必上冲，此理无二，速用大补元煎、大温中饮相间服之，引火归元，旬日可愈。
●收结
收者，浆回而胀收也；结者，脓干而痂结也。收结如法，其成功矣。倘浆回而肿不消，脓成而痂不结，亦是真阳不足，身无热不能干浆化毒之故。脓浆充足必赖阳气熏蒸，方能结痂。阳气二字，岂非痘症始终必需之至宝？设此时气体虚弱，不能结痂，必相其虚实，无非培补气血，无不立见奇功。又有一种浆不能干而生蛆，谓之蛆痘，总由阳气不足之故，俱宜大补元煎、大温中饮相间服之，脓自干而蛆自化，痂结而愈。
●痘毒
痘本胎毒，自内达外，若出痘时尽化为脓，痘后无馀毒矣。当其初，总宜培补元阳，兼用散药，毒气方能尽出化而为脓。时师用黄芩、连翘、泽泻等药，在彼以为凉药可以解毒，岂知痘乃胎中阴毒，得阳气则行，得凉药则滞，毒气因凉药留滞于肌肉之内，痘后所以发为大疽，名之曰痘毒。皮色不变者居多，宜大温中饮数剂全愈；其色红白相兼，半阳半阴症也，荆防地黄汤与大温中饮相间服之，数日亦愈。倘已溃烂，亦以荆防地黄汤与大温中饮相兼服之，计日可愈。荆防解其凝结，姜桂散其寒凉，所以可愈。倘时医见之，不分阴阳，统言火毒，仍用生地、连翘、银花等药，以致坚肿不消，溃烂不敛，清脓淋漓，久而下愈，渐至泄泻不食，脾胃一败，不毙鲜矣。若红而带紫者，乃阳症也，方可以荆防地黄汤愈之，大便结者下之。然阴症多，阳症少，痘后并未见有阳症之毒也。
●麻疹
经云：疹秉于阳而成于阴，谓养血滋阴。盖养阴即所以济阳，疹科诸书俱用寒凉，毙人多矣。疹之将出，必发热五日方能见点，宜慎风寒，切戒猪油，荤腥等物，宜服当归三钱，荆芥、防风、白芍、生草各一钱，升麻、柴胡各三分。倘眼红口渴，二便秘结，或可少佐清凉；若气体素虚，即宜于痘症药方中求方治之。多有鼻中出血，又兼作泻，医师定云实热，不知委系虚寒，速用士砖烧热熨脐，兼服温散之剂。若肆用凉药，逼火上冲，必致喉痛、不食、呕恶、慢惊等症作矣。斯时速用大补元煎、大温中饮，方可挽回。世之庸医，终身不醒，可叹可悲。
●痘症药方
●补中益气汤　此乃补气散毒。气虚者初出痘时服三四剂，痘易起发。痘顶陷者，亦宜服之。
党参（三钱）　黄耆（二钱）　白术（钱半）　炙草（一钱）　当归（二钱）　陈皮（五分）　升麻（三分）　柴胡（三分）
加姜煎。可与荆防地黄汤相间服之。
●荆防地黄汤　此方补血散毒。血虚者初出痘时服三四剂，痘易灌浆。与前后各方相间服，无所不可。
荆芥（一钱）　熟地（四钱）　山药（二钱）　丹皮　防风　云苓　山萸　生草（各一钱）
加生姜三大片为引，加黄酒，并冲服。
●大温中饮　此方补气血、散寒邪、提痘浆、散痘毒。凡痘顶不起，空壳无脓，呕吐泄泻，脾胃不开，痘色不红，将欲塌陷，速宜煎服。并与大补元煎相间大剂连进，温中散寒，立时起发，功难尽述。
熟地（五钱）　白术　党参（各三钱）　山药　黄耆　炙草　柴胡（各二钱）　麻黄　肉桂　炮姜（各一钱）
加生姜三片，灶心土水煎浓，用夏布拧出药汁，少加黄酒，多次灌之，不可减去麻黄。汗多者减之。
●大补元煎　此方大补气血。专治痘症，误服凉药，呕吐泄泻，痘不起发，危在旦夕。速宜大剂连进，不可减去附子，与六味回阳饮相间服之，立见奇功，有鬼神莫测之妙。倘二三剂后泄泻不止，酌加附子，更加龙骨、粟壳各一钱；倘泄泻全止，减去附子；若附太多则小便闭塞。
熟地（五钱）　党参　白术（各三钱）　山药　杜仲　枣仁　枸杞　炙草　故纸　肉桂（各二钱）　萸肉　附子（各一钱）
加生姜三大片，好胡桃仁三个，打碎为引。痘后减去附子，只用肉桂数分，调理数剂，计日可复元。
●六味回阳饮　此方大补元阳。专治小儿气血本虚，痘疮自塌，或误服凉药，呕吐泄泻，将成慢惊，危在顷刻。速宜服此方，倘有转头，即加入大补元煎之内，同煎累进，名返魂丹，真仙方也。
附子　炮姜　炙草（各一钱）　肉桂（二钱）　当归　党参（各三钱）
加胡椒末三分，灶心土水澄清煎药，或减去附子，亦名六味回阳饮，以多进为妙。
●白虎地黄汤　此方去实火，解邪热，专治小儿出痘，发热不退，口渴喜冷，痘疮黑陷，小便赤臊，大便闭结，口鼻气热等症，酌加大黄以行为度。若二便清白，不喜饮冷，身虽大热，乃是虚火，仍宜温补，所谓甘温退大热，不可妄投此药，此乃备而不可轻用方也。
石膏　当归（各三钱）　生地　木通（各二钱）　枳壳　生草　泽泻（各一钱）　大黄（钱半）
加灯心为引，热退身凉宜以荆防地黄汤调理之。以上见《遂生编》。
谨据《遂生编》治验载云甚多，专治痘科百发百中之良方也。谦于庚午腊底，有王姓侄将周岁，发热四天见点，均白色不起。因伊两子前月间天行痘发，相继而殇，故大惧。闻予有妙方，亲来叩请，予询其形色情状，嘱伊服补中益气汤及荆防地黄汤，相间服之三剂后，白色转红，饱满浆足，至辛未人日，痂结全愈。
●辨痘法　小孩发热，五指梢及中指冷，是痘疹。中指热是伤寒。
●看耳法　耳后红筋痘必轻，紫筋起处重沉沉，兼青带黑尤难治，用药精详和得生。
●认痘法　小而充实者名珍珠，痘大而饱满者名大痘，四围起而中陷者名茱萸痘，平扁而不起者名蒸饼痘。（古书所载逆症，今治愈甚多。是以各书内所云不治之症，概不入编）
●免痘入眼　如未预防已入眼者，用真新象牙磨水点眼，其痘自退，或取黑狗耳上血一滴点眼内，其痘即除。
牛蒡子捣烂，贴囟门，则痘不入眼。如痘后初开眼有星翳，以腊脂泡水沸，一日三次，三日愈。迟治带疾。
●冬月出痘　房中多置炭火，以除寒气，使血气和畅为妙。
●暑月出痘　房中多置凉水，以收热气，心自清凉。
●辟秽气法　凡犯房事、经水、生产、秽气，以大枣烧烟解之。犯五辛气者，以生姜烧烟解之。被死尸气及疠气所犯者，以大黄、苍术烧烟解之。被酒气犯者，以葛根、茵陈烧烟解之。若遇风雨时者，则烧苍术、枫树叶解之。若血少而浆难之痘，则忌烧苍术，盖恐愈燥而浆愈难耳。不可不知也。
●痘浆不起　凡痘不起，或浆起复收。急取癫蛤蟆一个，将蛤蟆头对住小儿之口（用绸将小儿眼遮住，免蛤蟆吐浆入眼），离二三寸远，约一顿饭久放去；另换一个，仍向儿口对之；连换三次，其毒已被蛤蟆吸尽，即灌浆收功。此法起死回生之神效。
●痘毒色白　其色红亮者，以痈法治之。
色白者，因出痘多服凉药，血寒气滞，以致毒发色白。若再以凉药服之，其毒流走，患生不一，久则生管成漏；漏久必生多骨，害人不浅。凡遇此症，须用小金丹服之，神效。
●头面颈喉凶痘　凡痘中有紫黑乾硬独大无红晕，或疼或不疼者，即痘疔也。宜挑宜灸，否则痘不能起胀行浆，必致倒陷不救，甚之。
诸痘未出，有于天庭，或印堂先现一二颗与别痘异者，此痘能闭诸毒。急宜以灯火烧之，或挑破，用口吸尽恶血，以明矾二钱，胭脂米五钱，共为细末敷之，方名曰拔疔散。以可透发起胀，行浆结痂，庶无内陷之险也。
●小儿麻症论
麻症初起多有咳嗽、喷嚏，鼻流清涕，眼泪汪汪，两胞浮肿，身体渐热，二三日或三四日始见点于皮肤之上，形如麻粒，色若桃花，间有类于痘大者。唯见形之后，形尖稀疏，渐次稠密，有颗粒而无根，晕微起泛而不生浆，大异于痘也。虽云：较痘稍轻而变化则速。始终调治，俱宜留神。总之，初起宜先表法透彻，最忌寒凉；已出时当用清利收散，后贵于养血；兼杂症者，则随症参治之。温疹症见伤寒也，若发于未痘之先为瘙疹，月内为烂衣疮，百日内为百疮。发则遍身红点如粟米之状，乃儿在母腹受热所致，调摄谨慎，自能速愈。痘方愈而疹随出，盖痘疹发，遍身出疹，色赤作痒，始如粟米，渐成云片。因痘后馀毒未尽，更兼恣意饮食，外受风寒之所致，宜疏风清热为主。至疹出多痒，色红赤隐于皮肤中，为瘾疹，乃心火灼于肺经，更兼外受风湿而成，治宜先散风湿，后清热毒，斯得其法，皆非麻疹禀诸胎元毒也。
●麻症与伤寒辨
发热之初，寒热往来，咳嗽喷嚏，鼻塞声重，且流清涕，其症与伤寒无异。但麻症则眼胞略肿，目泪汪洋而浮，腮赤，恶心，乾呕，此为异耳。若见此症，必是发疹，须宜谨风寒，节饮食，避厌秽，戒荤酒，忌辛热。用药表散，使肌肤通畅，腠理开张，或身有微汗则邪从汗解，而毒易出耳。热至三日，麻当出矣。一日出三遍，三日出九遍，至六日间当出尽矣。及出至足，头面将改，收靥之处，其热即退，疹子渐次收下，热亦渐次而退；至八九日，麻始收齐而热乃退尽也。若发不出者固危，出不尽者亦险，出而旋收者更险，治之其可缓乎。
●论麻症轻重
或热或退，而无他症者轻；头面不出者轻；出透三日而后渐收者轻；红活润泽，头面匀净，头面匀净而多者轻。红紫惨暗，乾焦不润者重；移热大肠变痢者重。黑暗乾枯，一出即没者难治；鼻青粪黑者难治；鼻扇口张者，目无神光者难治；胸高气喘，心前煽动者难治。
一眼白赤色，声哑唇肿，心烦口渴，腰腹疼痛，口鼻出血，人事不清，大小便秘，狂乱不宁，舌苔黄黑，口气腥臭，此名闭症，毒滞于中而不得出，将作内攻，最危候也。急以清毒解表汤主之。若疹能出可救，发不出难救。方用：
升麻　防风　荆芥　麻黄　连翘　牛子　桔梗　石膏　知母　黄芩　蝉蜕　麦冬　甘草
水煎服。
一麻症鼻出血者毒重，口出血者毒尤重（口鼻出血，不必止住，血出则热毒解散矣），初起手足心如火烧者毒亦重。初起失于清解，则热蕴于胃日，鼻腥臭必生牙疳，毒入大肠则成痼痢；发表太过，元气损伤则成疳积。若或失治于前，其必贻患于后。虽明初发之重轻，宜顾后来之生死。虽谓麻也，只详其前而可不思其后乎？
感风热而出麻者，俗谓飘麻，此皮肤小恙，不致伤人，只散风清热而即愈矣。
小儿初生弥月之内而出麻者，俗谓胎麻，可不药而愈。
●麻有四忌
一忌荤腥生冷风寒：夫穀气通，肉气滞，凡是荤腥俱有滞毒，所以忌也。果生则难克化，物冷则能冰伏，冰伏不化毒，乃滞留，又当忌也。若风寒闭塞，毛窍不开，则毒气何由出乎？此数端者俱不可犯也。
一忌骤用寒凉：麻虽热症，固不宜用辛热之剂，然初热之际，虚实之症未形，轻重之势未见，遂骤以苦寒之药而峻攻之，几何不冰伏其毒而不得出，其反至于内攻乎？故善治者唯达毒而不郁毒，只解毒而不冰毒也。
一忌误用辛热：麻本热症，若复投辛热之药，是犹火上覆加薪也。以火助火，其毒不愈横乎？然麻症初起之时，亦有四肢厥冷者，然热极似寒之故，切不可妄认虚寒而妄投以热药也。即遇天时大寒，亦宜置暖室，切不可因严寒而遂投以辛热之物，以济腹中之火也。
一忌误用补涩：毒火之发，最要疏通，尤嫌补涩。盖疏通则毒得外泄而解，补涩则毒滞内留为殃。但初发之时症多吐泻，愚夫愚妇急欲止之，若误用参、术、砂仁补涩之药，则关门闭盗，毒滞于中，必作内攻之祸矣。
●麻症治法
夫痘为阴毒，其势更缓，或死或生，尚判之于成浆之日；麻为阳毒，其热甚烈，若存若没，早定之于方出之时。故发热三日，麻当现于皮肤。若腠理紧秘，风寒严束，气滞于中，毒凝于内，不能出现，则毒作内攻，须臾告变。故痘则虑难成浆，麻则惧其不出，麻前痘后最为紧要，此古今之通议也。当发热三日之间，急宜观形察色，审声辨症，以为调治之方。如声重鼻塞，肌慄恶寒，是为风寒所束，宜用：
●加味升麻汤　升麻　乾葛　防风　荆芥　牛蒡　连翘　桔梗　木通　赤芍　甘草　柴胡　黄芩　陈皮　蝉蜕　元参
加葱白水煎热服，令取微汗，一二服间，其麻即出。
如大热熏蒸，肌肤乾燥，目赤唇紫，毛发焦竖，烦渴不安，惊狂颠谵，二便秘结而出不快者，乃热毒壅盛故也。宜用：
●桅子解毒汤　桅子　黄芩　黄连　石膏　知母　牛子　连翘　升麻　柴胡　防风　赤芍　甘草
大便秘加酒大黄；烦躁加麦冬；嗽甚者加杏仁、桔梗、花粉；惊谵用抱龙丸或牛黄丸。无汗腠理秘，加大黄，再用紫苏煎水，令热气熏之；或用酒遍身擦之，然后以被盖片时，其麻即出。治风寒闭者亦如是。若为秽气所触而出不快，则用沉香、檀香、荆芥烧烟燻之。
又有毒气本盛，元气又亏而出不快者，宜用：
●人参白虎汤　台党（二钱）　知母（一钱半）　加：升麻　防风　牛子　炒芩
水煎服。
●孟氏治麻方　石膏（二两，煅）　荆芥　地骨皮　桔梗（各八钱）　赤芍　牛子　薄荷　陈皮　枳壳（各六钱）　川贝　甘草（各四钱）　红花（三钱）　乾葛　归尾　桑白皮（各一钱）
共为末，每服三钱，开水下。此方能发表透肌，清毒活血，理肺消痰，清胃解结，不拘四时皆可服，诚治麻之良方也。
●麻发不起　凡麻发不透，气喘欲死。即用：
芝麻五合，以滚水泡之，乘热熏头面即发，起死回生之妙也。
●又方　樱桃四五斤，入瓷瓶内密封，埋土中过两三月，俱化为水。遇此症危急者，取此汁一杯，略温灌下，垂死回生，经验无比。有志仁人多预制以济人，功德不小。
●万全汤　治小儿感冒发热，无论早晚，皆可服之。
柴胡　当归（各五分）　白芍　麦冬（各一钱）　白术（土炒）　黄芩　神麴（各三分）　茯芩　苏叶（各二分）　焦楂（三粒）　甘草（一分）
水煎热服。冬加麻黄一分，秋加桔梗三分；夏加石膏三分；春加青蒿三分。有食加枳壳三分；有痰加白芥子三分。泻加猪苓一钱；吐加白蔻一粒，有惊加金银器各一件，同煎，照方按时对症服之。
●仙授清火散郁汤
白芍（一钱）　白茯苓（二钱）　陈皮　甘草　法半夏（各一分）　黑山栀　白术（土炒）　柴胡（各三分）
水煎服即愈。

卷六  ***************************
●急救论治
凡五绝卒死，急取韭菜捣汁灌鼻中；或加皂角末、麝香同灌，更为快捷。
凡缢死、溺死，及一切自尽等症，人多畏惧不救；亦有以为已死不能复活者，不知救治得法亦可回生。即使万无生理，亦当尽人事以听天命，不可见死而不救也。
●缢死　不可割断绳索，或有回生丹灌之即活。真仙丹也。
急用手裹衣物，抵住穀道（若系妇女，则连阴户抵住），抱起解绳，安放平正，揪发向上，揉其项痕，捻圆喉管，脚喘两肩，以两竹管吹气入耳内；或刺鸡冠热血滴鼻中（男用雌、女用雄），男左女右，再屈伸其手足，又轻轻摩其肚腹，如此即有气从口出，不可松手。或以皂角末吹鼻，少刻以淡姜汤或清粥与食，令润咽喉，渐渐能动乃止。从早至晚，虽已冷可活；自夜至早，稍觉难救。总之，身体稍软，心下微温者，虽一日以上，若依此救法多吹多摸，无不活者，勿谓已冷不救也。
●溺死
捞起时急急将口撬开，横衔筷子一根，使可出水，以竹管吹其两耳，研生半夏末如豆大吹其鼻孔，又用皂角末置管吹其穀道。如系夏月，将溺人肚膜横覆牛背上，两边使人扶住，牵牛缓缓而行，腹中之水自然从口中，并大小便流出：或以生姜擦牙，再用生姜汤调苏合丸灌之，或生姜汁灌之。如无牛以锅覆地，将溺人脐对锅脐俯卧，以手托其头。如系冬月，急将湿衣更换，一面炒盐用布包熨脐，一面厚铺被褥，取灶内草灰多多铺于被褥之上，令溺人覆卧于上，脐下垫于棉枕一个，仍以草灰将浑身厚盖之，灰上再加被褥，不可使灰迷于眼内。其撬口，吹耳鼻，穀道、灌姜汤等，俱照夏天，法其冬天。甦醒后宜少饮汤酒，夏天少饮粥汤。切忌火烘，逼寒入内不救。倘或微笑必急掩其口鼻，如不掩则笑不止，不救。又不急于见火，一见必大笑，不救。又灌酒汤不可太热，恐伤齿尽落。
●暴死　凡人涎潮于心，卒然昏倒，扶入暖室，扶住正坐。
用火炭沃醋，使醋气冲入病人鼻中，良久自醒：或捣韭菜汁灌鼻中；或用皂角末吹鼻得嚏，自醒。仓急无药，急于人中穴及两足大拇指离甲一韭菜许，用艾火各灸三五壮，即活。
又痰厥死，以巴豆捣烂，绵纸包压，取油作捻，烧烟燻鼻中，片刻吐出痰血即愈。或用生半夏末如豆大，吹两鼻。
凡人卒然昏倒，身冷无痰，此名气厥，亦名中气。但扶正坐，气顺自安。或用皂角末吹鼻取嚏。
●尸厥　凡男、妇奄奄死去，脉动无气，气闭不通，名谓尸厥。
以菖蒲屑纳鼻孔中，再用肉桂屑放舌下，或别取本人左角发烧灰成末，和热酒灌之立愈，并以竹管吹其两耳。
●压死跌死　仓卒无药，急以热小便灌之，免恶血攻心。
急扶起，盘脚坐地，以手提其发，将生半夏末约豆大吹两鼻中，以生姜汁灌之。只要心头微温，虽至一日亦活。再用白糖调水与服，散其瘀血，或加童便灌之。
●又方　回生丹灌之立活。
●魇死　原有灯即存灯，切不可点灯去照。但夜咬其脚跟，或咬大拇指而唾其面。
用生半夏末约豆大，吹入两鼻；或用皂角末吹鼻，取母鸡冠血搽面上，干则再搽即醒。初闻时不可遽前呼唤、但稍动卧处，徐徐唤之。
●雷击死　宜祷谢雷神，虔心忏悔，须戒杀生。
蚯蚓（又名地龙）捣融敷脐上，半日即活：或用回生丹灌之，亦可活也。
●中邪死　用韭菜心于男左女右鼻内刺入六、七寸，今目开血出即活。或捣韭菜汁灌鼻，更视上唇内有如粟米粒者，以针挑破取出。
●中寒　冬月中寒、卒倒、身强、口噤，手足厥冷。如无医药，当浓煎姜汤灌之。
凡冻死有气者，以灰炒热盛囊中，熨其心头，冷即易之，再用姜汁、热酒各半，温服。切忌遽以火烘，冷与热争必死。
●中暑方
蒜头二颗（研烂），取路热净土为末，搅新汲井水调匀，服一盏立止。
●又方　扁豆叶捣汁饮之、亦效。
●又方　六一散、益元散均妙。
●又方　暑月行路，中暑卒死，急以稻草为长带曲兜肚脐，外用热土围脐，令人溺尿其中即活。切勿饮冷水及卧冷地，一受寒冷则不救。
●痧症诸方
生白矾为末，每服一二钱，不拘男妇，用阴阳水调下。各项痧症，及受暑昏晕，不省人事者服之，立可回生。此物能升清降浊，故奏效如神。存人济人者，宜佩带身旁，或路道，或深夜，可当仙丹。
●又方　以生芋艿食之，如非痧则生涩难食，若是痧则食之味美，连食二个即愈。寻常腹痛，食之亦效。
●又方　藿香正气丸服之，稳而且效，唯斑痧症（即红斑、红点也）万不可服。
●霍乱症　按此症呕吐，难以进药，宜饮乌梅水少许，然后服药，极效。
上吐下泻者，是无论冬夏皆有。又有吐而不泻，泻而不吐者亦是。又有吐泻不出者，名乾霍乱。治不得法，皆不可救也。凡遇此症，断不可与饭食，即米汤亦不可饮，并忌食姜，一入口即不救。须俟愈后平定久久，方可进食，些少，亦不宜多
●霍乱诸方
食盐一撮，放刀口上烧红，以阴阳水一盅冲服，服后腹痛渐止；再服藿香正气丸全愈。
●又方　陈皮、藿香各五钱，黄土澄水二盅煎服，虽垂死立生。
●又方　细看病人背上，如有黑点，用针一一挑破出血即愈。若迟一日则不能救矣
●又方　白矾末，阴阳水调服一二钱，神效。
●疟疾三方　按疟疾口渴，不可饮冷茶水及生冷之物，犯之其疾更甚，唯以姜汤乘热饮之，诚良法也。
倪涵初曰：疟之为害，南人患之，北人尤甚；弱者患之，强者尤甚。虽不致遽伤其命，然不治则发不已。不得其道则恶邪内伏，正气日虚，久而久之遂不可药。予所定三方，甚为平易无奇绝，不入常山、草果等劫剂，且不必分阴疟、阳疟，一日、二日、三日及非时疟。人无老幼，病无久近，此三方不用加减，唯按其次第服之，无不应手而愈。
●第一方　广陈皮　陈半夏（姜汁煮透）　茯苓　威灵仙（各一钱）　苍术（米泔水浸一日，切炒）　制川朴　柴胡　黄芩（各八分）　青皮　槟榔（各六分）　炙草（三分）
生姜三片，井河水各一盅，煎九分，饥时服，渣再煎服。如头痛加自芷一钱。此方平胃消痰，理气除湿，疏导开先之功。受病轻者二服而愈，勿再药；若三服后病势虽减而不全愈，用第二方。少则三服，多则五服。
●第二方　生首乌（三钱）　陈皮　柴胡　茯苓　黄芩（各八分）　白术（炒）　当归　威灵仙（各一钱）　知母　鳖甲（醋炙研，各二钱）　炙草（三分）
生姜三片，井河水各一盅，煎八分，加无灰酒五分，再煎一滚。空心服。渣再煎服。此方妙在补泻互用，虚实得宜，不用人参、黄耆，摒去常山、草果，平平无奇，实有神效。即极弱之人缠极重之病，十服后立奏奇功，万无一失。所云：加减一二即不灵应者，正此方也。
●第三方　人参　炒白术（各一钱）　炙耆　当归（各一钱二分）　陈皮　柴胡（各八分）　炙草（三分）　升麻（四分）　首乌（二钱）　知母（炒，一钱）
或加：青蒿子（八分）　麦芽（一钱）　生姜（一片）　大枣（一枚）
水二盅，煎八分，半饥时服用。三五服元气充实，永不发矣。方虽有三方，第二方实为主治良方，既不刻削，亦不峻补，是以功独归之。其第三方专为有力者而设，贫家安得有参？宜多服第二方可也。
●治疟神符法　按此咒语甚有义理：登高山，补脾土；望海水，壮肾水。三九三，千八百，阴阳始终数也。河伯，肺神也。谦屡试神效。
咒曰：登高山，望海水，水中有一龙，三头九尾，不食诸物，唯食疟鬼。朝食三千，暮食八百，食之不足，差使来索。符药入五脏，疟鬼须摒迹，不伏去者，缚送与河怕。急急如律令。
疟发之日清晨，焚符入米饮汤内，服之立效。
●三日大疟
恶日前用阳和解凝膏布摊贴背，用常山、云苓、官桂、甘草、槟榔各三钱，小黑豆四十九粒，酒水各二碗，慢火煎二碗，当晚以一碗先服，盖暖而睡。留一碗次日恶前两时炖热服，盖暖卧，待疟至，即至亦轻。亦有当日而愈者。愈后忌房事，戒食生冷，劳碌、风霜；忌食鸡、羊、牛，各蛋，白扁豆，自慎半月，永截不发，小疟减半。
●黄疸　又名亚力黄。四肢无力、黄胖者是。一名黄疸痧。
胆矾不论多少，入瓦罐内盖定，炭火煅至白色为末，煮枣肉和丸如芡实大，每服五丸，日三服，用好黄酒送下。忌食醋及生冷发物。若有蛊服之亦吐出，神效。谦按：此方治五疸黄肿，功在诸方之上，幸勿轻视。
●瘟疫方
黄砂糖一杯，生姜汁一杯，用白滚水一大杯调匀，乘热急服，盖被出汗即愈。四时瘟疫皆治。
●又方雷击散　专治瘟疫，并治忽然肠痛，手足厥逆，面色青黑，并上吐下泻，霍乱朱砂症以及一切痧症。
牙皂　北细辛（各三钱半）　朱砂　明雄（各二钱半）　蕾香（三钱）　枯矾　白芷（各一钱）　桔梗　防风　木香　贯众　陈皮　苏薄荷　法夏　甘草（各二钱）
共研极细末，贮瓶中勿泄，随带身边。凡遇急症取二三分，吹入鼻中；再用一二钱姜汤冲眼，服后安卧片时汗出而愈。此方于乾隆元年贵州省疫疠盛行，忽于丹平山石壁上雷火击，书此方活人无数。道光元年，江南各省软脚痧盛行，亦照此方治之，神效。
●辟瘟方
孔平仲云：天行瘟气，宣圣轸念世人遗有良方。每年腊月二十四日五更，取片花水平旦第二汲者，盛净器中，计家中人口多少浸乳香，至元旦五更煎水，从幼少起至长老，每人以乳香一小块饮水，三口嚥下则不染时症矣。
●又方　贯众一个，白矾一块，放水缸内亦效。
●解救百毒　凡解毒药俱宜冷服，大忌饮热汤，饮热则不可救矣。若见酒必死。
掘地（须净地，有黄土地更好）三尺深，倾水搅成泥水，名曰地浆水，能解百毒。凡食隔夜果饼菜蔬、茶水酒浆，或饮田塘溪涧、井沟之水，误中无名百毒者，取饮数碗，极为神效。愈后戒食鲜鱼。中水银毒饮之更妙。
●又方　绿豆、甘草煎汤，能解百毒，但觉腹中不快，即以生黄豆嚼食不闻气者，中毒也。急以升麻五钱煎饮，以手探吐亦解。
●解砒霜毒　倘无药处，急饮人溺或粪汁均可。
防风一两研末，冷水调服。或用四两冷水擂汁灌服亦可，屡试如神，万无一失。
●又方　生绿豆五合擂粉，入新汲水搅和，绞汁饮之愈。
●解盐卤毒　生豆腐浆冷服二三碗，至神至妙。
●又方　淘米水冷服三四碗，亦效。
●解鸦片烟毒　急用活鸭血，多多灌之。凡服鸦片烟者，最为神效。若身冷气绝，似平已死；如身体柔软则脏腑、经络之气尚在流通，实本死也。乃鸦片烈性醉迷之故耳。将其人放在潮湿阴地，用筷子撬开牙齿（宜用乌梅擦之撬开），以筷横放口内，使口常开，以白砂糖调冷水灌之。外用手帕二三条，以冷水浸透，放胸前轮流更换，又用冷水一盆，将头发撒放盆内，时时换水，切不可见太阳，一见日照即不可救。三四日后鸦片之气散尽，即活。如身体不硬，虽七日内亦可回生。切忌服酱油。活后宜多服白砂糖水，最效。
●解野蕈毒　鲜银花叶捣汁饮之。如无鲜者，用于银花浓煎饮之，或取地浆水饮三四碗，入喉即活。如中六畜肉毒，以伏龙肝研末，水调服，服吐即解。
●解蚂蝗毒　此物入腹，久必生子食人肝血，腹痛不可忍，面目黄瘦，不治必死。用桂圆肉包烟油，吞之即死，随干大便而出，屡试神效。
●解食鱓鳖龟虾诸鱼毒
淡豆豉八两，水煎冷眼。或饮蓝靛汁即解；或饮橄榄汁及麻油均解。
●解附子乌头天雄芫花毒
防风二钱，煎水饮之。或用小黑豆，绿豆各一升。浓煎冷服。
●解饮食毒　饮馔中毒，仓卒不知何物。急以：生甘草、荠尼等分，煎汤饮之，入口即活。
●酒醉伤　唯烧酒醉伤，宜饮锅盖上气流水半盏，灌下即醒。
凡酒醉死者。急解醉人头发放新汲井水盆内，将衣解开，用豆腐遍身贴之。或用布泡井水贴之，少刻再换，数次必醒。唯寒天不宜。
●又方　白萝卜汁灌之。
●又　酒醉心痛，宜服白砂糖三两，淡酒冲服，止痛如神。
●酒醉小便不通
葛花（三钱）　灯心草（七根）
酒煮服，即通。
●人咬伤肿　如肿烂，宜用童便洗去污血，或用人中黄煎汤洗之。
人牙（一个，炭火烧枯），鳖头两个，用瓦焙枯，共研末，加冰片一分，擦上全好。
●疯犬咬伤　仓卒无药，急用百草霜、麻油调敷：或用葱捣烂贴之；或用牛粪敷之；或用米泔水洗净、虎骨煅灰敷之。
被咬时，先看头顶如有红发二三根，宜急拔去，最为紧要。随于无风处以冷茶洗净污血，用杏仁捣烂敷之，内服韭菜汁一碗，隔七日再服一碗，四十九日共服七碗。伤口上再用煮熟鸡蛋白盖上，用艾绒在上烧数十次。百日内忌盐醋。一年内忌鸡肉、鱼腥、酒色；终身忌食狗肉，力得保全，否则十有九死。此葛仙妙方。
●又方虎字符　随地掘一坑，取无根水，用新羊毛笔揽浓，于患处写一虎字，即勾上连圈七圈著虎字，又于字中细圈百十数，自愈。如至六七日，头顶上生红毛一根，即拔去之。此方验过。
●蛇咬伤　凡遇毒蛇咬伤，恶毒攻心。半日必死。
急取竹杆烟筒内烟油（又名烟屎，其色如酱），用冷水洗去，饮一二碗。受毒重者，其味必甜不辣，以多饮为佳。伤口痛甚者，内有蛇牙，多用烟油揉擦必出。此为蛇咬第一仙方，切不可疑而自误也。
●又方　白芷（研末）　麦冬（去心）
滩煎汤，洗之伤口流出黄水，待肿消皮合，以此药渣敷之。
●又方　蛇缠人身，愈缠愈紧，最难解脱，急令其人在地遍身转滚，蛇自骨软而解放也。神效。
●蜈蚣咬伤　一人误吸蜈蚣，腹痛难忍，后服生鸡蛋数枚而痛稍定，复啖生油，须臾大吐而出，续服雄黄水效。
以右手中指虚向东方一指，即以中指在地上书一日字。其日字须要四边先写，次写中间一点，随即将中指以大拇指，在地上日字中一点之处，撮泥少许，在患处擦之，即刻止痛如神。
●黄蜂伤　蚯蚓粪，井水调敷，效。
●又方　咒曰：四金刚，八菩萨，抬的抬，插的插。一气诵七遍，以右手虚向患处撮于他处，神效。
●汤泡火伤　急用童便灌之；或白砂糖汤调服；或服热蜜水，均妙。以免火毒攻心。切忌用冷水、井沟泥等物。
瓦楞子煅研细末，配冰片少许，如湿处燥敷，于处麻油调搽，数次收功。
●又方　柳树烧汁搽，或纹银磨人乳搽，愈后均无痕。
●去刺字方　用糯米升许，将煮成饭时以生甲片（须度字影之大小平突）入饭锅上蒸透，乘热将甲片贴上，以绸束之周时，即愈无痕。
●跌打损伤　赤贫无药者，用韭菜汁和童便饮之，散其瘀血；骨折者，蜜和葱白捣匀厚封，酒调白芨末二钱，效。
生地　归身　丹皮　五加皮　乳香　没药　海金砂　自然铜
共八味，各一钱，酒水各半煎服，无不立效。
●又方　番木鳖（五斤）　枳壳（二斤半）
用童便浸番鳖四十九日，浸枳壳二十四日半，每日换之。番鳖去皮，枳壳去心，用河水洗净切片，再用黄泥拌炒磨末，纱筛筛过。壮实者每服四五分；瘦弱者每服三四分；老者每服一二分，用无灰酒吞服醉卧。轻伤一服即愈，重伤三服，久伤五六服全愈，须每日一服。伤若见血敷之即愈，肿者用酒调敷。如服药发抖，饮薄冷粥一碗即止。此方严氏传与华氏，制合施送，多见奇效。
●回生第一仙方
治跌伤、压伤、打伤、刀伤、铳伤、割喉、吊死、惊死、溺水死等症。虽遍体重伤，死已数日，只要身体稍软，用此丹灌服，少刻即有微气，再服一次即活。此方大有起死回生之妙，如能施药传方，救一人之生可全两人之命，造福真无量也。
活土鳖虫（又名地鳖，又名簸箕虫，多生米店有糠之处，及碓臼下仓底灶脚，冬天灶脚更多；或油榨坊并空屋乾燥之处，总在松土内寻觅。取活的去足，放瓦上小火焙黄，研细，用净末五钱。死的不效）　自然铜（同放瓦上，炭火内烧红，入好醋内淬，半刻取出，再烧再淬，连制九次，研末。要亲手制，用净末三钱）。真乳香（形如乳头，黄色如胶者为真，每一两用灯草二钱五分同炒枯，与灯草同研细，吹去灯草，用净末二钱）　真陈血竭　真朱砂（飞净，各二钱）　巴豆（去壳研，用纸包压数次去净油，用净末，二钱）　真麝香（三分，要当门子）
以上各药拣选明净，眼看研极细末，收入小口瓷瓶，用蜡封口，不可泄气。大人每用一分五釐，小儿七釐，酒冲服，牙关不开著，打开一齿灌之即活，灌时多用水酒，使药下喉为妙，活后宜避风调养。如心腹疼痛，乃瘀血末净，宜服白糖二三两，或酒或水冲服。
●玉真散
治跌打损伤，无论伤口大小，不省人事；或伤口溃烂进风（即破伤风），口眼喎斜，手足扯动，只要心前微温，用此药敷伤口（有脓者用温茶避风洗净再敷），另用热酒冲服三钱。不饮酒者，滚水冲服亦能起死回生，唯呕吐者难治。药虽平淡，功最神奇。功在七釐。铁扇诸方之上，药料易廉，传方施药者，功德亦非浅也。
明天麻　羌活　防风　生南星（姜汁炒）　白芷（各一两）　白附子（十二两）
以上药料须拣明净，眼看研极细末，收入小口瓷瓶，以蜡封口勿泄，如湿烂不能收口，用熟石膏二钱，黄丹三分，共研极细，加入敷之。
●当归汤
治跌打损伤未破者，功能散瘀活血。虽已气绝，打一牙灌之亦活，此少林寺教师方也。
当归　泽泻（各五钱）　川芎　红花　桃仁　丹皮（各三钱）　好苏木（二钱）
酒水各一碗，煎六分服。头伤加藁本；手伤加桂枝；腰伤加杜仲；胁伤加白芥子；脚伤加牛膝，均加一钱。按伤口血流不止，以精猪肉切厚片贴效；或用莫纸灰候冷敷上亦止。
●割颈断喉　急宜早救，迟则额冷气绝。乘初割时轻轻扶住抑睡，将头垫起，合拢刀口，将血拭去。急用大雄鸡一只，快手轻去其毛，剥鸡皮乘热贴伤口。内服玉真散自愈，愈后鸡皮自落。
按：肠出，以好醋温热（不可过热），随洗随入，外用鸡皮乘热贴之，再服玉真散，愈后鸡皮自落。
手指砍断者，以老姜嚼融敷之，旧棉包裹神效。
●跌打伤筋　以韭菜捣烂敷之，一宿即愈。
损伤缩筋年久者，用杨梅树皮晒乾研末，以好烧酒调涂，用布扎好，每日一换，三五次全愈。
●接骨法　按：碎骨在内作脓，以田螺捶烂，加酒糖和匀，敷四围，中留一孔，其骨即出。
杉木炭研极细末，用白砂糖蒸极融化，将炭末和匀摊纸上，乘热贴之。无论破骨伤筋，断指折足皆治。忌食生冷发物，屡试神效。
●又方　古铜钱烧红，入醋淬之，再烧再淬，连制七次，研末，用酒冲服二钱，重者三钱，其骨自接。真神方。
●又方　活螃蟹二只生捣烂，滚酒冲服亦效。
●被殴伤风方　荆芥　黄蜡　鱼螵（鱼螵炒黄色，各五钱）　艾叶（三片）
用无灰酒一碗，煮一炷香，热饮，汗出即愈。唯百日内忌食鸡肉耳。
●刀刃损伤　一方以陈年石灰研末，用韭菜汁拌作膏，搭在无日光雨墙上阴乾，再研细贮瓶，取用极效。
龙眼核去皮，将核捣极细擦之，立刻止血、定痛、收口，为刀伤第一药也。
●杖伤　按：受伤瘀血注痛，以生大黄末，姜汁调涂一夜，黑者变紫，二夜变白。
急饮童便一碗，外用热豆腐铺伤处，其气如蒸，豆腐渐成紫色，再换腐铺之，须得紫色散尽转淡红为度。
●中风症　倘口开不噤者，筋先绝也。不治。若口开心绝；手撒脾绝；眼开肝绝；遗尿肾绝也，即是脱症。宜大剂理中汤灌之，及灸脐下，亦可救十中之一。误服苏合丸、牛黄至宝之类。不救。
用乌梅擦牙龈，涎出即开，再有皂角、半夏末搐鼻取嚏，有嚏者肺气未绝，可治，宜用三生饮、小续命酌服。若口开手撤，三生饮断不宜服，宜延明医诊视，不可忽之。
●风湿瘫痪　治风瘫腰腿手足疼痛，不能起卧等症。
老杨树虫蛀粪　干菊花连枝叶梗　桑木柴
先将房内土地扫净长五尺外，宽三尺外，取上三物铺匀，加火烧之，以地热为度，扫去灰烬，乘热喷黄酒于地上，用干稻草铺上，又喷酒于草，再用稻草盖之，将病人脱尽衣裤卧于草上，以被盖之，俟出透汗缓缓去被，密室避风数日。行走如旧。
●伤寒点眼法　按：此症死于病者少，死于医者多，唯宜避风，勿食粥饭或饮姜茶，勿药可愈。古云：伤寒勿药得中医。正此谓也。故用外治法为当。
粉甘草（六分）　梅冰片（四分）
共研细末。病起一日至六日将此药点，男左女右。眼角出汗而愈。如过七日，不论男女两眼并点。神效。
●盗汗　五倍子为末，津唾和为饼贴脐，以布束之，一宿即止。
●又方　莲子　黑枣（各七个）　浮小麦　马料豆（各一分）
水煎服。数次全愈。
●风湿疹子　疹乃热也。不可用人参、白术，当理血而不宜散血。疹初起必发热口渴，状如红云一片，与斑相同，但斑无头粒而疹有头粒，如虫咬之状。用；
元参（三钱）　当归（二钱）　升麻　甘草（各五分）　葛根（一钱）
水煎眼。心火加黄连三分；肝火加栀子六分；肺火加黄芩、麦冬（各一分）
●又方　生地　牛子　丹参（各三钱）　荆芥　防风　木通（各钱半）　石斛　连翘（各二钱）　紫草　蝉蜕　郁金　犀角（各一钱）　西河柳叶（五钱）
水煎服。此叶天士方也，屡试如神。
●痱子痒痛　滑石（五钱）　绿豆（四两，研成粉，微炒）
和匀，以棉扑之。
●鼠疮单方　文蛤（一两）　石膏（一两，焙枯研末）
加桐油调，用鸡毛调搽，立效。
●辟水火刀兵法　及辟一切凶杀诸邪，系孙真人秘传。
先叩齿立通，先以左手掐鬼目（即食指二节卯宫是也）。咒曰：咄某甲左，青龙盖章；甲寅右，白虎监兵；甲申头上，朱雀陵光；甲午足下，元武执明；甲子脾，为贵子中央；甲辰、甲戌……。急急如津令。加入凶丧家，将到门首，先默诵三遍，出门时再诵三七遍，永吉无凶。
●辟扑灯蛾法　（一说别种柴芯亦可）
取荠菜梗，双手拱执端肃立定。咒曰：波利瑟叱护生草，救度离苦恼。须一气诵七遍，横放盏上，或作挑灯杖，虫不飞扑。
冬夜课读点灯，宜用麻油，少加桐油，不坏眼睛。兼鼠不耗油盏以生姜擦之，无滓。
●止火法　凡遇火起之处，用：
鸡蛋三个，每个大头写温字，小头写琼字，向火焰绝高处尽力掷去，诚心口唸；敷施发润天尊。连掷连念。其蛋落处火焰自低熄矣。山西黄澹翁所传。
●食戒　牛犬有功，千人黑鱼，谓之地厌，均不可食。卫生歌曰：雁行有序大有义，黑鱼拱北知臣礼。人无礼义反食之，天地鬼神皆不喜。（鳖有头足不缩者，腹有横纹及有王字、卜字纹者，足不全者，俱有大毒，食之杀人。蝉鱼昂首，项下有白点，通浮水上者，是蛇所化，不可食。善只尾及蟹独螫独目；羊一角；鸡四足白乌乌；首乌鸡白；百叉虾无须者，腹下通黑者。凡肉自动者，落水浮者，著地不沾尘者；鸡暴死，鸭目白者；鸡鸭卵上有八字纹者：六畜自死口不闭者，俱有毒，不可食。诸果异样者，双仁双蒂或沉水者，均有毒）。
●食忌　饭落水缸，日久生毛，食之生疔，最宜留心检点。
茶不可与韭同食，令人耳聋：酒醉后饮茶伤肾脏；芥菜同鲫鱼食，发水肿；鲫鱼同砂糖食，成疳虫；枣与鱼同食，令人腰腹痛：猪肉不可与炒豆同食，并忌生姜；虾与糖同食，食之害人；鱼同荆芥食之杀人。蜡炒鸡蛋食之不救；柿子同蟹误食不救；绿豆与榧子同食者死；葱蜜食之断肠。夜间茶汤食物未经盖好，恐有虫毒，不可误饮。若遇守宫遗精，其中食之不救。
●阴虚无上妙方
天一生水命曰真阴，真阴不能制火，以致心火上炎而克肺金。咳嗽者火刑金、吐痰者，肾水虚泛而为痰，如锅中之水热甚则腾湿也，岂区区草木之功所能济哉？必须取华池之水频频吞嚥。以静治于无形，然后以汤丸佐之，庶几木升火降面成地天交泰之象耳。主方在吞津液。华池之水，人身之金液出。敷布五脏，洒陈六腑，然后注之于肾而为精。肾中阴亏则真水上泛而为痰，将并华池之水一拥俱出，痰愈多而肌愈瘦，诚可畏。今处一法，二六时中，常以舌抵上齶，令华池之水充满口中，乃正体舒气，以意用力送至丹田，口复一口，数十乃止。此所谓以真水补真阴，同气相求必然之理也。每见今之治阴虚，专主六味地黄等味，以为滋阴壮水之法未为不善，而独不知于本源之水取其点滴，以自相灌溉，是含真求假不得，为保生十全之计。此余谆谆为是言也，卫生君子尚明听之。
●愈病法
凡人有病如照方医治即愈，大属妙事。若患病危笃，医药罔效，不拘老幼，但能放生百万，无不起死回生。盖放生延生，事本一贯，救死兔死，理自不诬。无奈世人狃于师巫邪说杀生，祀神者颇多言及放生，则群笑为迂而不顾世俗皆然，乡农更甚。殊不知人之与物，知疼觉苦，总是一般。试思物之将杀而望救，何异人之将死而求生乎？我能救物命于临危，而我命自必增延于欲绝，理固必然。报元或爽请以杀生祀神之费，用以放生，必能勿药有喜也。
●天医大帝宝诰
混元始祖，一气分真，多劫之前，积修至道，勤苦备悉，经纬逾逾深，万法千门，罔不斯历。救灾拔难，除害荡妖，功济生灵，名高玉籍，众真推仰，宜有甄陛。大悲大愿，大孝大仁，九州都仙，太史高明。大使雷霆，泰省天枢，伏魔上相，至道玄应、神功妙济，掌九天司籍，太乙定命注生。真君三天，按察都检校普天奏议，大夫天医大帝，历劫度人。祖师净明，普化天尊。（是诰虔诵最为感应，如能立愿叩祷，无不立愈。彬薰沐敬刊于上）
●文帝戒鱼篇
孽海茫茫，首恶无如色欲；尘寰扰拢，易犯唯有淫邪。砺山带河之人，坐此亡身丧国：绣口锦心之士，因兹败节隳名。始为一念之差，遂至毕生莫赎。何乃淫风日炽，天理沦亡，以当悲当恨之行，反为得汁；而众怒众贱之事，恬不知羞。刊淫词，谈丽色，目注道左娇姿，肠断帘中窈窕。闻正论嫉若仇雠，好邪言甘如酒醴。或贞节，或淑德，可敬可嘉，乃计诱而使无完行；若婢子，若仆妇，宜怜宜悯，何势逼而致玷终身。既令亲族含羞，又使子孙蒙垢。嗟嗟！总由心昏浊，贤远佞亲，岂知天地难容，神人共愤。或妻女酬偿，或子孙受报。绝嗣之坟墓，无非好色之徒；妓女之祖宗，尽是贪花之浪子。当富则玉楼削籍，应贵则金榜除名。笞杖徙流大辟。生遭五等之诛，地狱饿鬼畜生役受三途之苦。从前恩爱，至此成空；昔日风流，而今安在？与其后悔以无从、胡弗早思而勿犯。谨劝发觉悟之心，破色魔之障，芙蓉白面不过带肉骷髅，美艳红粧乃是杀人利刃。纵对如花似玉之貌，常存若姊若妹之心，未犯者宜防失足，曾行者务早回头。更祈展转流通，迭相化导，必使在在齐归觉路，人人共出迷津。
畜德录曰：世人无不急于生子，亦知生子之道，真精交媾，气清精浓，溶液成胎。故少欲之人恆多子，且易育，气固而精凝也。多欲之人恆少子，且易夭，气泄而精薄也，譬如酿酒然，斗水下斗米则酽且耐久，其质全也。斗米倍下水则淡，三倍四倍则酒非酒，水非水矣。其真元少也。今人夜夜交媾，遍御妾婢，精气妄泄，邪火上升，邪火愈炽，真阳愈枯，安能成胎？即侥悻生子亦不能育，或殇于痘，或殇于惊。痘者热毒，惊者热风，毒者父母之真精不足，风者父母之真气不固也。过此二关，稍通人道，便有火毒、虚损、怔忡、五痨七伤等症，皆由于邪火炽而真阳虚，色欲逞而元精竭也。昔有人艰于子息，医教于节欲静摄，勿劳心神，心静则精不摇，神完则气不走。每妻经净乃一交媾，否则各榻，如是半年，妻果有娠，娠后即异榻，足月之后果生男子，后来天花三五粒。彼求子而广畜婢妾，不知节欲，岂有当哉？迪吉录曰：士子读书作文辛苦，更当节欲，盖劳心而不节欲则火动，火动则肾水耗散，水不能制火而火愈炽，则肺金受伤，金又不能生水，相剋而传变为痨擦，必至夭亡。又曰：人终身疾病，恆从初婚时起。年少兴高力强，恣情无度，不知阴阳禁忌，多成痨怯，甚者早死，累妻孀苦。百年姻眷，终身配偶，何苦从一月内种一生祸根。古人遇子孙将婚，必谆谆以此戒之。玉峰曰：木有根则荣，根绝则枯；鱼有水则活，水涸则死；灯有膏则明，膏尽则灭；人有真精保之则寿，伐之则夭，惜命之士，守之戒之。


跋  ——————————————————————————————————————————————————————————————————————————————————————————

跋  ***************************
古人有言曰：生之于我利亦大焉。夫治生以不伤为本，养生以医药为先。医家之言，以《素问》《灵枢》而下，汗牛充栋，不可殚述。然读之者未必尽解，解之者亦未必尽得其奥旨，医之道难言矣。然而三折肱者，神明变化，妙术生人，虽草根树皮至贱之品，间一用之而灵透心脾，如响斯应，似又有无足难者。故谚云：医者意也。既得其意，而无不可通者也。梁安胡君谦怕念切恫众，尝留心于是。岁庚午，手一编示予，题其端曰《经验选秘》，盖即君所辑之良方也。吾人利济为心，秘之以利己，易若公之万世以利人，脾人人习知。按症试方，瞭然心目，是犹聚千百良医于一堂，而施其活人之术也。胡君之功顾不远，且大哉！昔抱朴子《肘后备急方》有方而无论，孙真人《千金要方》又广至九十馀卷，令人目送五色，阅之者未免伤繁。今君所辑有简便者，有详述其病源者，有疏其方之意者，且方以类聚。使人知按症以求方，症随方注而不必循经以求症，较之《肘后》《千金》两方书，尤为简括周备。君不以医名而能通医理若此，此即所谓既得其意而无不可通者也。因劝手付，民复欢喜，讚叹而为之序。
时同治十年岁次辛未如月之吉海宁邹淦俪　笙氏撰
