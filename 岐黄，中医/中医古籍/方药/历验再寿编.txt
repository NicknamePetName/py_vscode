
序一  ***************************
夫人之不能必其无病者，病之必欲求其愈者，医。医之获效与否，则系乎方之良与不良也。古之方，良者多矣。即如《千金》《十剂》《肘后》《壶中》《活人》之书，无己之著，皆良灵也。惟部集蕃多，旨意深远，药兼贵品，购用维艰。马足船唇，携带匪易，穷乡僻壤，购取殊难。为各子与贫士家人遘病计，固不若灵验单简之方，觅之不难，购之较易也。
吾友童君月轩先生，湘西旧族也。有历经奇验之方三百余种，系家庭抄本，集积于亲友经验。而来试之多番，其效诸多奇速，且方剂简单，药无贵品。数十载留心采用，已曾生济多人，百发百中，确有起死回春再寿之功。兹因方效虽奇，知者不溥，故特汇刻成书，名曰《历验再寿编》，欲赀广布。区区之心志诚坚，第限于棉力不足，刻印无多，先拟于四近之善堂公益各机关就近印送，以期同志扩充。外每省由邮寄送省城之慈善堂、同善社各一份。冀藉贵堂贵社中乐善诸君子匡赞助之力，照书翻刻，分送于省属之各县，再由县各善堂照刻分发于该县之各乡，由乡传之于集镇，如此扩充，庶可变难为易。癸亥夏征校于予，予曰：此善举也。有志足可许成，众擎自然易举。而童君之热肠至意，尚希大善人鉴而谅之。是为序。
民国十二年岁此癸亥夏四月萝蕉野人
蔡鹿秋撰于绿野草堂

序二  ***************************
轩岐针灸，伊圣汤液，此医之源也。汉时仲景、元化，祖述《内经》，始有方剂。唐宋以降，东垣、河间、丹溪、景岳，接踵而兴，方书大备。然阐精抉微，词古意深，虽有遵经之志，却非语下之方。且卷帙浩繁，证治棼如，尤非潜心斯道者所能谙悉也。童君月轩，三楚名流，湘西世胃，宅心慈善，累世知医。尝以简方济世，试之者辄奇效，积年既久，裒集成书，计共三百三十八方，皆屡试屡验之神剂，因命名为《历验再寿编》云。予尝谓经方为万古不易之准绳，此则以奇制胜，惟奇而不离于正，故可贵耳。癸亥已寿枣梨，惜印本无多，流传未广。甲子岁浙江裘吉生先生搜辑方书，刊传救世，垂询及予，遂重梓焉：呜呼！此书一出，使穷乡僻壤咸无夭枉之虞，白叟黄童悉庆更生之象，则不独予所深幸，而吉生先生寿人寿世之意，亦万古斯响矣。是为序。
民国十三年岁次甲子季秋
中浣九江王理堂序于养道丹房


正文  ——————————————————————————————————————————————————————————————————————————————————————————

第一部分  ***************************
●第一方　治误吞铜钱
凡误吞铜钱者，用荸荠多嚼食之，钱即化水（荸音卜，即水果中荠子也）。
又方：用炼熟蜜糖一二杯服之，亦能化出。　　
●第二方　治误吞铁针
用威灵仙五钱，砂糖二钱，和酒煎服即愈。并治误吞一切铁器。
歌曰：铁脚威灵仙，砂糖和酒煎。一口吞下去，铁便软如棉。　　
●第三方　治鱼骨鲠刺喉咙
用糯米为丸如弹子大，吞之即愈。
又方：用独头蒜塞鼻中，骨自出。
又方：用河中养放的活鸭倒挂垂涎，以磁碗接下，令患者仰卧灌之，骨自化。　　
●第四方　治鸡骨鲠喉
用五倍子，量用，掺入喉间即化。
又方：苎萝根捣汁，灌之即下。　　
●第五方　治铁针误入咽喉
用旧苕帚烧灰存性，研末，三钱，黄酒下，其针即化。或用胡葱、韭菜同食，针自大便出。　　
●第六方　治误吞竹木屑及芒刺
用铁秤锤烧红，淬酒饮之。
又方：用芝麻研末，滚水调服，亦效。　　
●第七方　治杂物入目
用左手爪甲刮末。灯草蘸点一二次，即出。
又方：用鸡冠血少许点眼中，亦出。　　
●第八方　治麦芒入目
以新布覆面上，将活地蚕一条在布上摩之，芒着布上出。
又方：大麦煮汁，洗之，芒亦可出。　　
●第九方　治竹木刺入目
用地蚕捣烂，涂之立出。　　
●第十方　治鱼口便毒
用屋上瓦松花捣，浓敷之，大有奇效。　　
●第十一方　治坐板疮
用厚朴五分，白矾一钱，硫黄五分，共为细末，麻油调涂，止痒止痛。　　
●第十二方　治各样肿毒
明矾五钱，研碎，放磁盘内，入水化开，浸粗草纸在内，以一张贴疮，上千则再换，十余次即消。　　
●第十三方　治诸疮臭烂
白矾、雄黄，二味煎水洗则不臭，且可愈疮。
又方：用血风草捣烂，合面敷之，每日一换，数日全愈。　　
●第十四方　治内外痔疮
马齿苋，煮熟多食之，以汤洗之可痊。又用凤凰草熬水洗亦可。
又方：用皮硝五钱，入小便冲开水，熏洗之，神效。　　
●第十五方　治一切咳嗽
用甜梨一个，刺五十孔，每孔纳胡椒一粒，面裹煨熟，待冷去椒，食梨。　　
●第十六　方治久咳不止
贝母三钱，研末，白砂糖一两，和匀冲服。
又方：蜂蜜、生姜汁，调服即止。　　
●第十七方　治噎膈回食
抱过的鸡子蛋壳四五十个，烧灰，冲酒服。
又方：用油透的木梳一个，烧灰为末，酒服一钟，半日即能饮食，屡试屡验。　　
●第十八方　治耳聋
全蝎两三个，去头、足，炒黄，研末，冲酒服。　　
●第十九方　治风火牙痛
元参、升麻、细辛、石膏各三钱，煎服，忌炙炒。　　
●第二十方　治鼻血不止
用乱发烧灰吹入鼻孔，其血即止。　　
●第十一方　治虫牙痛
用花椒三粒，巴豆一粒，捶烂，棉花裹咬，虫食即死。切忌不可吞下喉。　　
●第二十二方　治耳内出脓
以鸡冠血滴耳内，数次即愈。　　
●第二十三方　治一切牙痛
用青盐、牙硝、樟脑、硼砂各五钱，共为末，擦牙上即止。　　
●第二十四　方治诸虫入耳
用猫尿滴耳内，其虫即出。取猫尿法，用生姜擦猫鼻，猫即尿。
又方：用鸡冠血滴耳内，虫即出。　　
●第二十五方　治耳惯流脓
枯矾，研为细末，吹耳内。
又方：猫尿烧灰吹耳中即愈。　　
●第二十六方　治烂眩风眼
大枣三个，去核，入青盐在内，开水泡洗，冷放饭上蒸热再洗，以愈为度。　　
●第二十七方　治眼生云翳
取大蜘蛛一个，去头足，以人乳和匀，饭上蒸三次，点眼内，翳即消散。　　
●第二十八方　治暴发火眼
用猪胆一个，白矾一钱，入胆内阴干，点之立收，奇效。　　
●第二十九方　治见风流泪
鲫鱼胆七个，入人乳半酒杯和匀，饭上蒸之三次，露过，点眼角内，神效。　　
●第三十方　治大肠下血
茯苓、条参各三钱，椿树皮、桑白皮、石榴皮、陈茶叶各等分，煎服即愈。　　
●第三十一方　治大便不通
麝香少许，包肚脐三时，即通。
又方：沉香、木香、槟榔、乌药、枳壳、大黄、枣仁，此药大黄、沉香两味酌量少用，沉香只用数分即可。煎水服。　　
●第三十二方　治小便不通
用生葱数根，捣烂敷脐下，即通。　　
●第三十三方　治脱肛
冰片一钱，活田螺一个，将冰片入田螺内，顷刻肉化成水，以鸭毛蘸搽之，即愈。　　
●第三十四方　治红白痢症
用黄滑石、朴硝、槟榔、厚朴、白芍、黄连、归尾、茯苓、木通各一钱五分，木香五分，煎水服。
又方：胡椒一粒，打碎，用三两重鲫鱼一个，去头、尾，连肠、骨入椒末，捣烂和匀，作饼敷脐上，即愈。　　
●第三十五方　治被蛇咬伤
细辛、白芷各三钱，雄黄五钱，共研为末，酒送下。外用白芷水煎洗，即愈。　　
●第三十六方　治被狗咬伤
用蚯蚓数条，捶烂，敷患处。外用蒜捣烂敷之，去毒即好。
又方：用长流水洗净血污，以口吮之，再嚼白果涂之，即愈。　　
●第三十七方　治跌打损伤
生半夏、松香各一钱，研末，调水敷患处。
又方：烂席草、蒲扇，烧灰冲洗，童便引。　　
●第三十八方　治跌打骨断
用螃蟹捣烂，热酒冲其服，伤自愈（如无大蟹之时，即春间潮蟹，或池塘中小蟹，亦可全愈）。　　
●第三十九方　治刀砍斧伤
用人指甲，灯火上烧焦，研末，撒上，止血生肌。但须研细，不细，糁之作痛。　　
●第四十方　治小便淋症
用何首乌、蒲公英、金银花各三钱，白术，槿花七朵，熬水，冲酒服。　　
●第四十一方　治缩阴症
用硫黄三钱，研末，冲酒服。阳物即出。　　
●第四十二方　治赤白带下
用黄荆子，炒，研末，每三钱，米汤送下。　　
●第四十三方　治水泻不止
黄瓜叶捣烂，调米汤下即止。
又方：高粱子，炒焦，熬水服，立愈。　　
●第四十四方　治解毒稀痘
金银花，炒，研末，白砂糖调之，常服则痘稀，久服可免出痘。　　
●第四十五方　治痘后余毒
马齿苋汁、生绿豆、赤小豆、石膏，共研末，猪油调搽自愈。　　
●第四十六方　治风湿麻木
当归、白芍、熟地、川芎、白术、荆芥、防风各二钱，煎服酒引。　　
●第四十七方　治周身发痒
胡麻子、威灵仙、何首乌、石菖蒲各三钱，甘草—钱，泡酒服。　　
●第四十八方　治腰痛
用刀豆壳，烧灰，研末，冲酒服。　　
●第四十九方　治乳吹
蒲公英、金银花，煎水洗。渣捣烂，敷乳即消。　　
●第五十方　治下乳法
黄砂糖，煎豆腐不用油盐，下酒吃二三日，即有乳。

第二部分  ***************************
●第五十一方　治咽喉肿痛
用墙上蛛窝五六个，瓦焙为末，吹入，即消肿止痛。　　
●第五十二方　治小儿惊风
青礞石，用水磨汁，灌下即活。
又方：用朱砂研末，新汲水调涂顶心、两手足心、前后心，金银花、煎水洗服。　　
●第五十三方　治吐直不止
白及一两，为末，每服二钱，米汤调服，神效。　　
●第五十四方　治汤泡火烧
大黄，为细末，桐油调搽，止痛生肌消肿。　　
●第五十五方　治小儿夜哭
灯花五朵，研烂，涂娘乳上，令儿吃乳。
又方：朱砂研末，写子午二字在脐上，即能止哭。　　
●第五十六方　治痘子落眼
刺黑狗耳上血，点之即消。
又方：用白水牛身上虱子血，点之亦效。
又方：黑鸡屎，点之神效。　　
●第五十七方　治牛瘟
用枇杷叶十多片，刷去毛，韭菜、青木香、金银花各一两，煎水灌之即愈。忌用生水。　　
●第五十八方　专治肿毒
芙蓉叶，阴阳瓦焙干为末，再用土茯苓，亦焙，研为末，麻油少许，好醋和匀。一切无名肿毒，未成脓者，照其肿处用笔点药圈之，渐圈渐小。每次必按肿之大小，在四围圈之，不用涂在肿上。即毒重者，数次无不散消。　　
●第五十九方　治妇人胃嘈呕吐清水
用生何首乌炖肥鸡，食之，无不立效。　　
●第六十方　治泻痢
用射香三分、木鳖子半个，共研为末，米汤作饼敷脐上，即止。　　
●第六十一方　治大肠下血
用大荸荠五六个，不去皮，黑豆一酒杯，黄糖三钱，同煎，连汤吃三次，即愈。　　
●第六十二方　治漆疮
用白菜捣烂涂之。
又方：用荷叶煎汤洗之。
又方：杉木煎汤洗熏之。
又方：用韭菜捣汁涂皮，熬水洗皆有效。
又方：用蟹汤更妙。　　
●第六十三方　治疮不收口
用干牛屎烧灰，鸡蛋清调敷。
又方：芝麻炒黑，捣敷之，皆效。　　
●第六十四方　治心胃气痛
花椒二钱，捶烂，开水泡，吃后饮热酒数杯，立效。
又方：生芝麻一杯，炒焦，研末，冲酒服亦效。　　
●第六十五方　治猪牛时症
皮硝、青矾、雄黄各五分，冰片一分，麝香一分，共为末，吹鼻中立效。　　
●第六十六方　治猪瘟，牛羊皆可治
牙皂、细辛、川乌、草乌、雄黄、枸杞各一钱，同烧灰，研末，吹入鼻中，每次吹药五七分即可矣。以愈为度。方内如加麝香五厘更妙。　　
●第六十七方　治过食瓜果伤
用木瓜皮煎汤饮之，即愈。盖各瓜皮解各瓜伤也。　　
●第六十八方　治鸡瘟
用巴豆一粒，捣极碎，香油调灌，入口即愈。
又方：绿豆粉（水六成条，喂数次即愈）。　　
●第六十九方　治断酒不饮
用地蚕焙干，研末，温酒调服，永不嗜酒。
又方：白猪母乳一杯，饮之，亦效。　　
●第七十方　治嗜茶面黄
用榧子七个，每日食之，以面色改好为度。　　
●第七十一方　治湿癣
用桃树上青皮为末，醋和敷之，即愈。　　
●第七十二方　治癣燥作痒
以鸡冠血频涂之，疮愈痒止。　　
●第七十三方　治各样癣疮
日在正当午时之间，取桃叶，捣汁搽之。　　
●第七十四方　治诸疮发痒
用熟明矾、干姜末，共研细，和匀，先以陈茶煎水洗后，将此药掺之。　　
●第七十五方　消拔诸疮毒
用雄黄、明矾，共研末，或水调涂之，名曰二味拔毒散。　　
●第七十六方　治肿毒初起
用麻油煎葱，待黑，乘热用手旋涂，自散。
又方：用白芥子末，醋调涂之。
又方：用败龟板，烧研末，酒服四钱。兼治妇人乳毒。　　
●第七十七方　治霍乱腹痛
大枣一枚，木瓜五钱，桑叶三片，水煎服。
又方：桃叶三把，煮作两次服，立效。　　
●第七十八方　治大便闭塞
用猪胆汁灌入肛门即通，神效。　　
●第七十九方　治热淋血淋
用生地、车前草叶各二钱煎服，立效。
又方：干柿三枚，烧灰存性，研末，陈米煎汤下。　　
●第八十方　治小便尿血
用乌梅烧灰存性，研末，醋糊小丸，每次服四十丸，黄酒送下。
又方：用人指甲五分，头发一钱五分，研末，每服一钱，空心酒下。
又方：用黑豆一升，炒焦，研末，热酒淋之，去豆饮酒。　　
●第八十一方　治小便滴沥，或有或无
用大蒜一个，纸包煨热，露一夜，空心新汲水调下。　　
●第八十二方　治小便不时
雄鸡尾毛，烧研末，水酒冲服一茶匙。
又方：白果十四枚，七生七煨，兼而食之。　　
●第八十三方　治小便不通
用莴苣菜，捶，敷脐上即通。
又方：杏仁七枚，去皮尖，炒黄，研末，米汤化服。
又方：用葱白连叶捣烂，入蜜调合，包外肾上即通。但葱白和蜜，乃反药也，不可入口，误服杀人。切忌切忌。又方：用猪胆，连汁的，一个，开一孔，笼住阴头，三时汁入即通。
又方：用金针菜煎水，多饮亦通。　　
●第八十四方　治长行趾肿
取草鞋浸尿缸内半日，以砖一块烧红，置鞋于上，令热气入皮肤即消。　　
●第八十五方　治远行脚底成泡
用生面涂之，一夜即消，奇效之至。　　
●第八十六方　治手足冻疮
用生姜自然汁熬膏涂之。
又方：用老丝瓜烧灰存性，为末，和猪油涂之。
又方：用黄蜡浓煎，涂之。
又方：用鹅掌皮，焙存性，研为末，油调涂之，皆效。　　
●第八十七方　治足冻坼裂
用人乳调黄柏末涂之。又用藕蒸熟，捣烂涂之。　　
●第八十八方　治脚生鸡眼
用地骨皮、红花，等分为末，麻油调搽。　　
●第八十九方　治脚胫臭烂
用蜒蚰十条，瓦焙研末，油调敷之，立效。　　
●第九十方　治腿足热肿
用铁锁磨水敷之，立见奇效。　　
●第九十一方　治猝然腰痛
用黑大豆一大碗，水拌炒热，布裹熨之，其痛自止。　　
●第九十二方　治腰痛不止
用丝瓜子仁，炒焦，擂酒服，以渣敷之，立效。　　
●第九十三方　治腰胀
用八角茴香炒，研，为末，饭前酒服二钱，即愈。　　
●第九十四方　治绞肠痧腹痛
用生明矾二钱，为末，滚水冷水各半，名阴阳水，调服即止。　　
●第九十五方　治一切腹痛
羌活一两，葱十根，老姜二两，以面和匀，炒热，用布包裹，熨腹，冷则炒换。
又方：大古钱一文，打碎，以大核桃三个同炒热，入醋一杯，冲服即愈。　　
●第九十六方　治心腹冷痛
用布裹胡椒末，安痛处，以熨斗熨之，汗出，其痛即止。　　
●第九十七方　治食稹心痛
用神曲一块烧红，酒淬二次，水调服，甚效。　　
●第九十八方　治猝然心痛
用老姜末一钱，米汤饮之。
又方：用桃仁七粒，去皮尖，研碎，水一碗，化服。
又方：高粱根煎汤服，甚效。
又方：乌梅一个，红枣二枚，杏仁七枚，同捣碎，男子用酒，妇人用醋，和药饮之，不病心痛症。
诀云：一个乌梅二个枣，七个杏仁同碎捣。男酒女醋饮下之，不害心疼直到老。　　
●第九十九方　治一切心痛
用大川芎一个，为末，烧酒服之。
又方：旧毡袜后跟一对，烧灰，酒服，其痛自愈。　　
●第一百方　治干呕
用生姜频频嚼之，其呕立效如神。

第三部分  ***************************
●第百另一方　治久咳不痊
用猪腰子二个，入胡椒七粒，水烹啖之。
又方：用大萝卜一个，切碎，糯米糖二两，一层萝卜一层糖，铺堆煮之，吃水即愈。
又方：用猪胰三个，大红枣三百枚，白酒五斤浸之，秋冬七日，春夏五日，滤去渣滓，以七日内食尽，忌盐。
又方：用鸡蛋壳内白皮十四个，麻黄三分，焙干为末，每服一匙，滚水送下。　　
●第百另二方　治咳嗽有血
用小儿胎发，烧灰，入麝少许，酒送下。男用女发，女用男发。　　
●第百另三方　治咳嗽气喘
用生山药捣烂半碗，入甘蔗汁半碗，和匀顿服，立止。　　
●第百另四方　治风痰咳嗽，夜不能卧
用白僵蚕一两，炒，研为末，入茶末一两，临卧时滚水泡服自愈。　　
●第百另五方　治年深喘哮
用鸡蛋略敲损，浸尿缸中三日，烹食即愈。　　
●第百另六方　治反胃、噎膈
用干捶花，即凿柄木，烧灰，酒服。
又方：用鲤鱼一尾，入童便内浸一夜，炙焦，研末，同米煮粥食。
又方：用羊尿五钱，童便一大钟，煎六分，分三次服。
又方：用柿干三个，连蒂捣烂，和酒服，甚效。
又方：用牛涎和水调服二茶匙，即愈。
取牛涎法，以水洗牛口，用盐涂之，少刻，牛涎即出。　　
●第百另七方　治噎食不下
用凤仙花子一合，酒浸三夜，晒干为末，酒糊丸如绿豆大（每服六丸，温酒送下，不可多服）。　　
●第百另八方　治诸气呃逆
用橘皮三两，去瓤，以水一大碗煎五分，顿服即愈。　　
●第百另九方　治腮颊肿痛
用赤小豆末和蜜涂之即消。或加芙蓉叶末更好。　　
●第百一十方，治牙根面颊肿痛
雄黄三钱杏仁十二个，去皮尖，轻粉五钱，水粉三钱，黄丹三钱，俱炒研为末，以猪胆调敷肿处。　　
●第百十一方　治咽喉肿痛，不能下食
用白面和醋涂喉外肿处，即消。
又方：用蚯蚓十四条，捣烂，敷喉外，再以一条着盐，化水，入蜜少许，加敷之。
又方：黄柏末，和酒敷于喉外，其肿便消。　　
●第百十二方　治舌肿破烂及小儿口疮
用黄连五分，黄柏五分，冰片一分，青黛一钱，焙干，为末，吹舌上即愈。　　
●第百十三方　治牙缝出血
用五倍子烧存性，研末，搽之。
又方：用百草霜糁之皆效。　　
●第百十四方　制丹取牙法
用白马尿浸茄根三日，炒为末，点牙即落。
又方：用巴豆点牙亦落。　　
●第百十五方　治牙龈臭烂
用萝卜子十四粒，生研，以乳汁调和。左痛点右鼻，右痛点左鼻。　　
●第百十六方　治风牙疼痛
用大荔枝一个，剔开，以盐填实，将壳连核煅，研末，擦之。
又方：用烧酒浸花椒，常常漱之。　　
●第百十七方　治牙根肿痛
用五倍子一两，瓦焙，研末，每以五钱敷痛处，吐涎即止。
又方：以马齿苋汁含之，亦效。　　
●第百十八方　治牙齿疼痛
用小黑豆煮酒，常漱口内，数次即止。
又方：用老生姜焙干为末，同熟明矾搽之，亦止痛。
又方：白蜡七分，枫树皮七钱，共煎水，含口内，三五次即止。　　
●第百十九方　治声音不开
用陈皮、甘草，和砂糖煎水服。
又方：陈皮，生姜各一钱，冰糖一两，煎水服。　　
●第百二十方　治唇黑肿痛
用古铜钱四文，于石上磨，猪胆汁涂之，即消。　　
●第百二十一方　治唇干裂痛
用桃仁十四个，捣烂，和猪油敷之。　　
●第百二十二方　治鼻血不止
柏子烧灰，冲酒服。再用甘草捣烂，敷足心。男左女右。
又方：用大蒜一个，去皮，研如泥，作钱大饼子，左鼻出血敷左足心，右鼻出血贴右足心，左右皆出贴两足心。
又方：用白及末，唾津涂鼻上及山根，即止。　　
●第百二十三方　治鼻中息肉
用蚯蚓一条，炒牙皂一片，共为末，和蜜调涂患处即除。　　
●第百二十四方　治鼻中生疮
用黄柏、槟榔为末，猪油调敷。
又方：桃叶嫩者，杵烂塞之。无叶用根。　　
●第百二十五方　治暴眼肿赤，流泪羞明
用大黄末三钱，取新汲水调涂眉心及两眼胞，干则以水润之。　　
●第百二十六方　治火眼肿痛
青矾炒，三钱，黄土六钱，共为细末，并化水调作二饼，如眼大，先以水洗眼，次以纸贴眼上，后将药饼贴于纸上，令患者仰卧，用清水润饼，干再润之，敷二三时，痛止肿消。　　
●第百二十七方　治眼皮生珠
黄丹五钱，用鲤鱼胆胆汁和如膏，点三五次即消。　　
●第百二十八方　治眼目昏暗
每旦含黄柏一片，吐津洗眼。
又方：每早洗面时，用炒盐擦牙，随以凉水嗽出。洗眼，仍以洗面水双手捧向眼，浇七七四十九数，此法终身行之，永无目疾，且倍光明。　　
●第百二十九方　治浮翳遮睛
用刀刮指甲细末，和乳调，点三五次即愈。
又方：以猪胆微火煎成丸，如黍米大，日服一丸，自效。　　
●第百三十方　治迎风流泪
用经冬桑叶，日日煎水洗。
又方：用盐眼角冷水洗之，数次即愈。　　
●第百三十一方　治烂眩风眼
用鸡冠血点之三五度，数日即愈。
又方：以青矾，火煅去毒，研细末，汤泡澄清，点洗，立效如神。　　
●第百三十二方　治目赤生翳
用古钱一文，食盐一匙，同研，筛过极细，点眼中，其翳自消。　　
●第百三十三方　治赤眼肿痛
用自己小便，乘热抹洗，即闭目少顷，如此数次，自愈。
又方：用猪胆汁一杯，和食盐、铜绿各五分，点之。
又方：用黄丹二钱，蜂蜜调敷太阳穴，立效。　　
●第百三十四方　治百虫入耳
雄黄，以草纸卷，烧燃熏之。
又方：用莴苣捣汁，或姜汁，或韭菜汁，人乳、小便、麻油，随便滴入，其虫即出。　　
●第百三十五方　治蚁入耳内
用穿山甲烧研为末，调水灌入，其蚁自出。　　
●第百三十六方　治聤耳
用桃仁炒研，棉裹，日日塞之，自愈。　　
●第百三十七方　治抓伤面皮
用真麻油调水粉搽之，一夕即愈。　　
●第百三十八方　治发毛黄赤
用羊屎烧灰，和猪油涂之，日三次，夜一次，至发黑乃止。　　
●第百三十九方　治发垢
用鸡蛋清涂之，少顷洗去，光泽不燥。　　
●第百四十方　治头痒生疮
用醋汤洗净，以百草霜和水粉少许，生麻油调敷，立效。　　
●第百四十一方　治头疮
乌梅，烧研为末，麻油调敷。
又方：龟板烧灰敷之。
又方：黑豆烧灰存性，研末敷之。　　
●第百四十二方　治头面肿痛
用鸡蛋黄白调匀，涂肿处即消。　　
●第百四十三方　治食蛋停滞
宜饮好醋两次，蛋滞自消。　　
●第百四十四方　治解百虫毒
用芝麻油多饮，取吐。
又方：以黑豆为末，入酒绞汁，服半碗亦效。
又方：用自用莴苣菜捣汁饮之，其毒自消。　　
●第百四十六方　解食菰菌毒
饮粪汁一杯，令吐其毒尽出。
又方：随即饮尿一碗，其毒立解。　　
●第百四十七方　治食鳖中毒
凡鳖与苋菜同食，腹内生小鳖，饮白马尿立解。　　
●第百四十八方　治解煤炭毒
凡受煤炭烟气，一时昏倒，急用清凉水灌之，立醒。　　
●第百四十九方　治解桐油毒
用干柿食之即解。　　
●第百五十方　治人口咬伤
用溏鸡屎涂咬处，立刻止痛。
又方：以栗子嚼烂，敷之立效。
又方：咬伤手指，用盆盛热尿，将指放插尿内，浸一夜即愈。
又方：用鳖甲烧灰敷之，立效。

第四部分  ***************************
●第百五十一方　治毒蜂螫伤
用麻油涂之，甚效。
又方：以热酒淋洗患处，数次即愈。
又方：人乳涂之，立能止痛。　　
●第百五十二方　治蜈蚣咬伤
嚼小蒜敷之，即解。
又方：用头发烧烟熏之，大可消毒止痛。　　
●第百五十三方　治诸蛇咬伤
先饮好醋一二杯，以绳扎伤处之两头，再用五灵脂五钱，雄黄一钱五分，共为末，酒调二钱，灌之。少时，咬处出黄水，水尽则肿消。后以雄黄末糁之，口合自愈。
又方：以生姜捣烂敷之，干再换。
又方：用烧酒淋洗去毒，用人粪厚封即消。　　
●第百五十四方　治疯狗咬伤
用白菜肉嚼烂涂之。
又方：被咬后即立溪河，将伤处挤洗血尽，多饮姜汁，则毒可解。但宜封扎疮口，勿使受风。　　
●第百五十五方　治汤火炮伤
凡被汤火，切勿以冷水及冷尿泥浇之，因热气遇冷则收入愈深，火毒攻心而速之死矣。宜急以盐糁之，然后用药敷为妙。
一方：用蜂壳烧灰存性，研末，入冰麝少许，从四面扫之，渐入于中，此急救最妥验之方也。
又方：用夜明砂、黄丹、水粉各一钱，另用鸡蛋五个，煮熟取黄，久炒，自有油出，即将前药和入同炒，退火气，贴敷伤处，干再换，如此数次，肉白即愈。
又方：以栀子末和鸡蛋清浓调，刷之。
又方：用生萝卜捣烂涂之。或用生大黄为末，或麻油，或桐油俱可调服。桐油虽系清热，但能作吐，仍宜麻油为是。　　
●第百五十六方　治刀伤
用石灰一升，生大黄四两，同炒成红色，收贮瓦罐内。凡遇伤处，搽上即愈。
又方：用经霜桑叶，阴阳瓦焙枯存性，研末，糁于伤处，三日全愈。其桑叶藏久更好。此方即伤重危急亦可救。　　
●第百五十七方　治水泡疮
用五爪龙草，桐油煎热，敷之立效。　　
●第百五十八方　治内外痔疮
以朴硝置尿壶内，和热水熏洗之，后以臭牡丹敷之，至效。　　
●第百五十九方　治妇人难产
用川芎、当归，二味煎水服，即产。
又方：取凿柄木烧研为末，酒冲服，亦产。
又方：用莲花一瓣，写人字于花上，吞之易产。
又方：用鳖甲烧灰存性，研末，酒服一茶匙，立产。　　
●第百六十方　治生产横逆
用蜜糖、真麻油各半碗，共一碗煎至半碗，服之立下。
又方：用铁器烧红，淬酒饮之，自能顺产。此方并能治胎衣不下。　　
●第百六十一方　治死胎不下
看产妇面赤舌青，肚腹冰冷，即是死胎。急用黑毛雌鸡一只，去毛，以水三碗煮二碗，用纸或布摩脐下，其胎自出。内服川芎当归汤，以活气血。
又方：用灶心土研末三钱，水调服。
又方：黑大豆三碗，和醋煮浓汁，服之立下。　　
●第百六十二方　治胞衣不下
急用没药、血竭二味，各一钱，煎服自下，免致上攻心胸。
又方：用皂角刺烧灰，一钱引服。
又方：取本妇手足爪甲，烧灰，酒引服。即令有力人将妇人抱起，执竹筒于胸前，按下。
又方：用麻线将脐带紧缚，以轻物坠住，后将脐带剪断，过两三日，胞衣自缩小而下。　　
●第百六十三方　治产后肠出不收
用麻油二斤炼热，以盆盛之，令妇坐盆中，再炙皂角，去皮，研末，吹少许入鼻，作嚏立上。　　
●第百六十四方　治产门不闭
用石灰二升炒黄，以水一盆投之，澄清，乘热熏之，自闭。　　
●第百六十五方　治产后血晕
急取破损漆器烧烟熏之。或用铁秤锤烧热，以醋淬，熏鼻神效。
又方：用荆芥穗研末，每服一钱，以童便一杯调匀，热服立效。如口闭，即灌鼻中亦可。
又方：用韭菜切碎，安壶中，灌以热醋，令其气入鼻中即醒。此时宜服佛手散。如唇面白者，宜服荆芥穗、人参、川芎、甘草、泽兰叶，即愈（此药方名清魂散）。　　
●第百六十六方　治产后恶血不止
用黑母鸡蛋三个，醋一杯，老酒一杯，和搅，煮取一杯，分作两次服，即止。　　
●第百六十七方　治产后尿闭不通
用陈皮一两，去白为末，空心酒引服二钱，即通。　　
●第百六十八方　治产后遗尿
用鸡屎烧灰，酒引服一大匙，即愈。
又方：用鸡窝草烧，灰酒引服一钱七分，立效。
又方：用猪尿胞一个，猪肚一个，糯米一茶杯，先入尿胞内，再将尿胞入猪肚内，加五味子三钱煮服，立效。　　
●第百六十九方　治临产交骨不开
用川芎、当归，与醋炙龟板一块，本产妇头发围烧灰存性，酒调服。其骨自开，名曰开骨散。气血虚者，加人参更妙。　　
●第百七十方　治乳汁不通
用小鲤鱼一尾，烧灰为末，每服一钱，好酒引送下。　　
●第百七十一方　治乳汁清少
用死鼠一个，烧灰为末，酒服一茶匙。勿令妇知。
又方：用母猪蹄一只，水煮饮之。加通草更妙。　　
●第百七十二方　治乳汁自流
乳汁太多，倒回其乳者，用红花、归尾、赤芍、牛膝四味，服之。若无儿吃，欲断其乳者，用麦芽炒熟，熬水吃，自止。　　
●第百七十三方　治乳吹
用雄鸡屎，取立起者，五钱为末，每服一钱，以酒引送下。
又方：用醒消丸一钱，以酒吞服，亦效。或大人将乳孔吃通更妙。　　
●第百七十四方　治乳肿
用马屎敷肿处，立见奇效。　　
●第百七十五方　治垢乳
乳头生疮，谓之垢乳。其方以醋和梁上尘，涂乳上，即愈。
又方：用鹿角锉末，同甘草、生鸡蛋黄调作饼，放铜杓内，炙热，敷之。　　
●第百七十六方　治乳疮肿痛
用芝麻炒焦，研末，以灯盏内香油调涂，即安。　　
●第百七十七方　治乳痈初起
用牛屎和酒，敷之即消。
又方：用葱汁一碗顿服，立效。　　
●第百十七八方　治烂腿
取芙蓉叶，用阴阳瓦焙燥，研为细末，用乌背大鲫鱼去鳞骨，一并舂之，先用水熬，加麻头炼成稀膏，贮于磁罐内。临用，视其疮之大小，将前药摊于油纸上，贴患处。再用芙蓉叶包好，愈小愈换，无论数十年烂腿，不过一月即收功获效矣。　　
●第百七十九方　治妇人乳吹
用朱笔写十一地支于本妇人所带簪上，本命属辰不写，将簪带之，立效。无论内吹、外吹，均效。对于初起之乳吹最妙。　　
●第百八十方　治乳痈
掘芙蓉根，用擂钵舂烂，淋其汁，用酒冲，带热服，当夜即消。其疼痛须稍忍之。　　
●第百八十一方　治行经不正
用红鸡冠花晒干为末，水煎酒引，每服二钱。忌鱼肉荤腥三日。
又方：用陈莲蓬壳，烧存性，研末，每服二钱。
又方：用生地黄汁，同酒各一杯，煎服，每日二服，即愈。
又方：用梅叶焙干，棕榈皮烧灰，各等分，为末，每服二钱，立效。　　
●第百八十二方　治先期行经
经水未及三十日而行者，乃血热先期。血多色红而浓者，用川芎、当归、生地；白芍、黄芩、黄连六味，煎服。若血少，色紫，有块者，宜用川芎、归、地、芍四味，加桃仁、红花服之。如是先期血少，色淡而稀者用川芎、归身、生地、白芍、丹皮、地骨皮六味，煎服，经自调和不乖矣。　　
●第百八十三方　治行经吐血、衄血
此乃热血涌迫，当行经之时，用生地、赤芍、丹皮、犀角煎服即止。但犀角一味，须另磨，另以盏盛之，临服药时冲服可也。不可放药内同煎，致减功效。　　
●第百八十四方　治血崩
用荸荠，一岁一个，烧存性，研末，酒引服之。
又方：用老母猪屎晒干烧灰，酒引每服三钱，立效。
又方：用旧败蒲席烧灰，酒引服二钱，亦效。
又方：用甜杏仁黄皮烧存性，为末，每服三钱，空心酒引服之。诸药不效者，服此药即止。
又方：正治药方，凡血崩，心腹痛甚者，用蒲黄、五灵脂二味，煎服醋引，名曰失笑散。若再血崩不止，用地榆一两，醋和水煎，露一夜，次早温服，即止。　　
●第百八十五方　治赤白带下
用韭菜根捣汁，和童便露一夜，空心温服。
又方：以白调节扁豆，炒，研为末，每服二钱，米汤送下。
又方：用鸡冠花晒干为末，每早空心，酒引服三钱。白带用白鸡冠花，赤带用红鸡冠花，极效。　　
●第百八十六方　治阴痒
用蛇床子一两，白矾二钱，煎水常服。
又方：以桃仁研碎，加雄黄末，以鸡肝切片，粘药，纳入阴户，夜间纳入，次早取出，其痒自止。
又方：以大蒜煎水洗之，亦效。　　
●第百八十七　治久年无子
于二月丁亥日，取杏花、桃花阴干为末，另择戊子日，和井花水煎服一茶匙，每日三服。
又方：益母草半斤，当归、川芎、赤芍、广东香各一两，泡甜酒，常服百日，即有孕。　　
●第百八十八方　治胎前心痛
用食盐炒红，酒服一撮，即止。　　
●第百八十九方　治胎前腹痛
用大红枣十四枚，烧焦为末，以童便化服即愈。　　
●第百九十方　治胎前腰痛
用大黑豆一碗，酒三碗，同煎，每日空心随量饮之。
又方：用牛屎烧灰为末，水调，服一茶匙，其痛即止。　　
●第百九十一方　治伤胎、结血、心腹疼痛
用童便每日服两三杯，其痛自愈。　　
●第百九十二方　治胎前每食作呕
用法半夏、白茯苓、厚朴、苏叶、川芎、当归、白芍共七味，水煎，两三服即止。　　
●第百九十三方　治胎上冲心
用葡萄汤，多饮之即安。　　
●第百九十四方　治胎漏
用黄芪二两，糯米一盒，水煎服，神效。　　
●第百九十五方　治黄官疮
寒水石、蛇床子、花椒、硫黄，共研细末，以麻油调搽，神效。　　
●第百九十六方　治风寒积滞一切杂症
制苍术五钱　明雄二钱　羌活二钱　枳壳一钱，炒　桔梗一钱　厚朴二钱　姜汁炒　白芷一钱　薄荷一钱　公丁香一钱　广木香一钱　神曲三钱　生甘草二钱　柴胡一钱，炒　陈皮一钱，去白　草果一钱　半夏二钱　贯仲二钱　防风一钱　皂角一钱　香薷一钱　熟大黄二钱　藿香二钱　细辛一钱　朱砂一钱　前胡一钱　石菖蒲一钱
共研细末，每遇病者，先用二三分吹入鼻内，再用二钱滚姜汤冲服。体虚者加台党参四钱，煎汤冲服。小儿每服一钱。凡病重者，三服即愈。此方专治伤风，伤寒，时染头痛，身项痛，腰痛目胀，鼻塞声重，风痰咳嗽，上吐下泻，便赤，内伤饮食及感冒四时不正之气，发痧，瘟疫，瘴疠，鬼疟，赤眼，口疮，湿毒流注，脚肿，腮肿，风火喉痹，并治朱砂症。又名心经症。其症脉散牙聚，手足麻木，发厥，神迷不语，喉肿心痛等症，服之均有奇效。　　
●第百九十七方　治走马牙疳
用多年陈草屋上草蚕数条，榻烂，涂搽患处，随搽随愈，屡试屡验。
又方：取白狗屎内之骨，用瓦合，炭火上煅，或灰，加冰片少许，西黄，研极细末，敷患处，神效。　　
●第百九十八方　治无名肿毒
用火石一钱，约重二三两，放山药内一钱，捶融作饼，敷患处，约一周时，其毒自消。重者出一小头，轻者两日消散，良方也。火石遇山药软，亦奇事也。　　
●第百九十九方　治久疟不愈
大红枣一枚，去核留衣，以樟脑填塞枣内，插入鼻孔。男右女左，插之，其疟自然截绝。　　
●第二百方　治老鼠偷粪门
用生鳝鱼，去皮、肉，取净骨，捣，融生石灰面做成饼，敷患处。药力到时，其疮最痒，切忌勿爪，痒止换饼，再敷不痒，则虫尽矣。以艾水洗之后，用八宝生肌丹搽之即愈。　　
●第二百另一方至第二百零六方为咒语
略。
●第二百另七方　治远年烂膀腿
用杉木皮，烧灰，存性，研极细末，再加冰片，用麻油调敷患处，其效如神。　　
●第二百另八方　治各种疔疮
用破磁碗割破患处，取远年旱烟袋中之油脂，涂于患处（即所割破之处），用布扎好，一宿而愈。其效如神。
