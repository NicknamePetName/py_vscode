
引  ***************************
丁亥季春，医巫闾子（明医家赵献可，字养葵，号医巫闾子，著《医贯》。相传本书为其子赵贞观所著，非其父医巫闾子也。毓注）偶思血症难疗，手录疗血之书一卷，是宵梦天雨绛雪，因名其篇曰「绛雪丹书」，其胎前诸法，附后胎产各门[内]以便观览。

序  ***************************
此书乃余兄用廷得之郑毓恆、陈韶渠二友，屡见效验，深服二子纂订之苦心，庚戌岁余官闽南，欲付之梓而未果，恐宜于北而不宜于南。数年间有求辄效，益叹服二子之功大矣。使非统五运六气之理，乌能南北咸宜也，因此，余宗弟幼子尝留心医学，取是书而较准之，经营位置方称美备，是不可不传者也，遂授剞劂。
古克都玉紫生映薇氏书于桐城邸舍


胎症上卷  ——————————————————————————————————————————————————————————————————————————————————————————

妊娠脉诀  ***************************
妊娠初时寸微小，呼吸五至；三月尺数脉滑疾，重以手按之而散者，胎已三月也；脉重手按之而不散，但疾而不滑者，胎已五月也。大约妇人妊娠四月，辨其为男为女，但脉之左疾者，是胎在左，气血护胎而盛于左，故脉左疾大则为男也；脉之右疾者，是胎在右，气血护胎而盛于右，故脉右疾大则为女也，亦犹经云「阴搏阳别，谓之有子」，言受胎之后，在腹之下则气血护胎而盛于下，故阴之尺脉鼓搏有力，而阳之寸脉殊别也。
歌曰：肝为血兮肺为气，血为荣兮气为卫，阴阳配偶不差参，二脏通和皆类例。血衰气旺定无妊，血旺气衰定有嗣。寸微关滑尺带数，流利来往并雀啄，此皆血多气少之脉。小儿之脉已见形，数月怀胎尤未觉，左疾为男右为女，流利来往相逢速。（两脉流行滑利，相通疾速往来。）两手关脉大相应（谓之关洪大相应，其胎已有形状矣。）胎形只在前通语，左脉带纵两个男（纵者，夫行乘妻，水行乘火，金行乘木，即鬼贼脉也，其名曰纵。）右手带横一双女（横者，妻乘夫，火乘水，木乘金，即所谓[氵堅]脉，名曰横。）左手脉逆生三男（逆者，子乘母是，水行乘金，火行乘木，即己生脉也，曰逆。）右手脉顺还三女（顺者，母乘子也，是金行乘水，木行乘火，即生己脉也，故名曰顺。）寸夫尺部皆相应，一男一女分形证，（三部迟速大小相应，盖关前为阳，关后为阴，阴阳相应，是一男一女形证之脉。）往来三部，通利滑数，相参皆替替，阳实阴虚脉得明，遍满胸膛皆逆气。（若寸关尺通行流利皆替替有力而滑数，皆是阳实阴虚之脉，主妊妇逆气满胸而不咳。）左寸太阳浮大男，右寸太阴沉细女；诸阳为男阴为女，（疾滑数实为阳，沉细为阴。）指下分明当记取。三部沉正等无绝，尺内不止真胎妇。（三部脉沉浮正直齐等齐按无绝断，及尺内齐按不止者，真怀孕之妇也。）夫乘妻分纵露气，（即前鬼贼脉，露雾者又上下也，夫妇阴阳二气上下相通如雾润，结子也。）妻乘夫分横气助。（横注见前，谓两旁横气相助也。）子乘母兮逆气参，母乘子兮顺气护，小儿日足胎成聚，身热脉乱无所苦。（怀孕五月数是胎成，就而结聚，母必身热，当见脉息躁乱，非病苦症。）汗出不食吐逆时，（五月胎虽成而气未备，故胎气未安而上冲心胸，汗出不食呕逆，名恶阻，惟思酸辛以调胎气。）精神结闭其中住。滑疾而散三月胎。（三月胎，胎未有定，仅心胞脉养，故脉见。）但疾不散五月母，弦紧强牢滑利安，沉细而微归泉路；若是脉有细微形，急服补剂以相助。

受胎试验法  ***************************
凡妇人受胎四十日外，必患恶阻，亦有不患者，欲知有无，当用试法。以川芎二钱为末（不见火）。浓煎艾汤，空心调下。若微动者，即孕也。脐下动者，血瘕也。不动者，血凝也。一法以炙草、皂角（去皮）各一分，黄连少许为末，酒调服。有孕即吐，无孕不吐。经曰：「阴搏阳别」者则为有孕，此诊脉之一法也。

辨男女法  ***************************
凡妊妇脐突必男，按之颇实，两乳甚黑；女孕则脐软，乳头虽黑而不甚。又法令妊妇抱来生齿儿女，若是男胎，所抱女儿泄青粪，女胎所抱男儿泄青粪。若男胎抱男儿，女胎抱女儿，俱无恙。又令妇前行，背后呼之，左回首是男，右回首是女。必登厕时，夫从后呼亦皆试。

辨种子方不可服论  ***************************
时人妄用种子方，多用香附为主，大损气血，服久则致腰痛，反成痼而损胎者有之，间有服交加散而偶得子者，亦幸中耳。盖因少壮妇多恚怒，服此以抑其气，且无子多由少血不能摄元气，或屡坠损血，或经行腹痛，或子宫虚冷所致，故欲求嗣者，须令河车大造丸（方载后）三四料，以助阴血，紫河车须用头胎壮妇人者为佳。如经行作痛者，加牛膝一两，元胡五钱以调之。如得孕屡坠者，预服丹溪安胎饮（方载后）。

瘦胎三方不可服论  ***************************
《事林广记》载有瘦胎三方，用枳壳、香附等耗气药，使之瘦胎易产，非无用也。古方士进湖阳公主瘦胎方，因其居处深宫，养厚而形弱，食美而胎肥，遇期难产，进此方以瘦之，亦幸中耳。常人岂可概服乎！夫孕至九月，胎形已全，以一母气血分荫其子，犹虞不足，尚宜补药，乃反耗之，则母将救之不赡，奚有馀血以分荫其子乎？且饿损胎元，日渐伶仃，虽有瘦胎易产之效，实得亏元损寿之害，血气既损，多致临盆艰涩，危症百出，人不知也。
又《妇人良　[方]》内无忧散、保元散、神寝散俱不可服。
〔滋荣易产汤（孕妇九个月服之有益。）〕
当归（三钱）　川芎（一钱）　生地（二钱）　益母草（二钱）　人参（一钱）　茯苓（八分）　白术（八分）　大腹皮（八分）　条芩（八分）　炙草（四分）　陈皮（五分）　煎服。

衰翁弱妇求嗣辨  ***************************
男子八八六十四而天癸绝，遇此而生子者，禀厚异常也；女子七七四十九而天癸绝，遇此而能受胎者，冲脉旺而血充也。然衰年而欲求嗣亦有道，而衰翁必息心寡欲，再假药味以助精气，候经期以种子，乾元资始之本也。弱妇孕成当月服固胎饮（方载后），二十多帖，以培衰弱之天真，此坤元资生之源流也。后云补弱夫弱妇不足先天之二法，经验极多。
〔补阳育子丸（大补老年人。）〕
北五味　白术　黄耆　茯苓　川芎　甘草　白芍　巴戟　川牛膝　山萸肉　肉苁蓉　天冬　黄柏　山药　知母　杜仲　虎骨　生地　熟地　麦冬　人参　当归　枸杞　炼蜜为丸，桐子大。先用十年老母鸡一只，去骨、皮、油，取肉焙乾为末，入蜜共丸，早晚空心服四五十丸。
〔补阴大造丸〕
（方载后。治气血虚弱不能摄元成胎，或子不寿，或孕后虚热盗汗，食少带多，俱宜服。）

妊娠食忌  ***************************
鸡肉糯米同食，子生寸白虫；
食山羊肉，子多病；
豆腐雀肉同食，子生雀斑；
食羊肝，子多危；
食鳖肉，子项短，损胎；
食犬肉，子无音；
食野禽，子无耻，多淫；
鸭蛋桑椹同食，倒生；
食鲤鱠及鸡子，子生疳；
食驴马肉，坐草艰难；
食姜椒，痘毒盛，子气促；
食姜多，子指生疮；
食冰水，绝胎；
食蟹，横生；
食田鸡鳝鱼，子瘖哑；
食兔肉，子缺唇；
食烧酒多，子秃头或瞽；
食盐多，子解颅。

妊娠药忌歌  ***************************
蚖斑水蛭地胆虫，乌啄侧子与虻虫，
踯躅蝼蛄野葛类，大戟蛇退与蜈蚣，
牛黄水银同巴豆，金银锡粉黄雌雄，
牛膝藜芦合薏米，蜥蜴飞生与䗪虫，
牙硝芒硝牡丹桂，芫花薇蓹草三稜，
代赭蚱蝉胡粉麝，乌头附子及天雄，
槐子牵牛并皂角，蛴螬桃仁茅根共，
欓根硇砂与乾漆，䒽草伤胎一样能，
瞿麦䕡茹蟹爪甲，蝟皮赤箭赤豆红，
马勃石蚕衣鱼辈，半夏南星通草同，
凡遇胎前除各味，又能活泼号良工。

保胎总论  ***************************
凡孕妇脾胃强而血气胜，则胎安而产正，生子精神而有寿，何必安胎耶。若夫禀赋不足，气血虚，脾胃弱，饮食少，则虚症百出，胎成遂坠，或生子不寿，必资药力以助母，以安胎而寿子。丹溪先生安胎饮，治孕妇虚弱，胎气不安，饮食无味，或腹痛腰坠等症，后开随症加减二十馀方，皆可按病择用。夫精气凝结而成胎，精气蒸胃而呕逆，血少肝虚则爱食酸物，胃气受伤即呕吐饮食。如人素弱呕吐，本方加橘半（橘皮、半夏。毓注。）；如禀厚呕吐，再加竹沥、姜汁。下血不止，名胎漏；小腹坠痛，名胎痛。胎漏宜凉，须加生熟地黄；胎痛宜温，少加带壳砂仁。夫若顿仆损胎，而下血者，胶艾宜加。怒气冲胎而上逆者，木香当用。小便带血，是膀胱之火，逍遥[散]宜入炒山栀子。子肿症，多面虚浮，肢体有水气，全生白术[散]堪医。子烦症，则心应惊胆怯而时烦闷，竹叶安胎饮无疑。天仙藤散治足指缝出水，病名子气，虚人加人参。羚羊角散疗项强筋搐拳挛，病名子痫，痰多加竹沥参归。至于胃气虚而胎压尿胞，则胎坠腹胀而小便淋秘安胎饮服[之]，另法探吐升提。又如脾胃虚弱而运化输迟，则饮食停滞，而腹胀呕吐，安胎饮力缓，加人参，而平胃调和。又若胸满腹胀而便秘，遍身浮肿，名曰胎水，下利宜服鲤鱼汤。倘脾胃气虚，佐以四君[子汤]、五皮[饮]。又若心腹胀满而作痛，胎气上攻，名曰子悬，须用顺气饮。若日晡潮热，兼以加味逍遥[散]。子淋宜清肺金，怒动肝火，同治柴胡连梅为丸。理骨蒸之劳热，当归六黄为汤，疗盗汗而晡热，胎成数坠，是乃母血之弱不能分荫其子，本方预服可保期生娩。子无气，由于母气气虚，仅可滋荣于己，安胎之方必须日服。老夫得其少妇，须寡欲，以候经期壮阳，若遇衰阴，必赖药力以全胎气，此造化自然之正理，后人保嗣之大端，安胎之方，以补为主，以顺气清凉为佐，参术条芩乃安胎之圣药，芎归熟[地]乃补血之良方，苏叶陈皮可为常服之药。胎成六月之前，当未运转，茯苓性降，不宜多；黄耆肥胎，岂宜多；香附胎喘宜加，无补虚人而反害；砂仁止呕定痛，多则动血行胎。历考丹溪安胎之语，不过数言，安胎之方不过三四，若能加减治病则十全八九矣。
妊娠但当清热养血为主，以四物汤加白术条芩，其有杂症用加减治之。问曰：「白术条芩安胎之圣药，此二味胎前必不可缺乎？」答曰：「未必皆然也。胎茎之繫于脾，犹锺之繫于梁也。若栋柱不固，栋梁不牢，能安胎乎？所以安胎先固两肾，使肾和暖，脾有生气，何必以白术条芩为安胎之药耶。」腹中有热，致胎不安，宜凉药；腹中有寒，致胎不安必用温药，此常法也。殊不知两肾之中，具水火之体，冲任之根蒂，胎元之所繫，若非白术黄耆之可安也。肾中无水致胎不安，用六味地黄丸壮水；肾中无火，胎亦不安，用八味地黄丸益火，故调经当以杜仲、续断、阿胶、艾叶、当归、五味子等药出入于六味八味丸中为捷径，此一以贯之诸书所不及者，余特表而出之也。

辨胎病  ***************************
〔坠胎辨〕
丹溪云血以[不]养荣，故其胎坠。犹枝枯而果落，藤萎而坠也。有劳怒动火而坠者，犹风撼其木，人折其枝也。二论极是，然未详悉。盖妇[人]冲脉主血海，血旺始成胎；任脉主胞胎，静养则胎安也。然怒伤肝，劳伤肾，致二脏相火炽盛，耗血而动气，未有不胎漏胎坠者也。必凛遵养护之法，如太任竞竞，爱养坐卧，不偏视听，远邪不怀妒忌，不起忿惕，宫事悉委婢妾，至于食物药饵，一循禁戒而无犯，则相火不动，阴血旺盛，形不劳而气充宁固，且生子形赋端正，禀全易养者也。况胎坠之症，损血犹倍于生产，怒劳致坠由自己召故。禀弱之人，凡漏血崩淋等症，皆因相火动也。
●补母固胎饮（凡弱妇欲寿子须依方日服。）
白术（二钱）　当归（二钱）　熟地（二钱）　陈皮（二分）　紫苏（二分）　甘草（二分）　砂仁（三分）　人参（三钱）　条芩（八钱，疑八分，原注）　益母草（五分）　枣煎服。忌食鲤鱼及苋菜。
〔小产辨（再与千金保孕丸、泰山磐石散二方参照而用可也。）〕
孕妇有常患小产者，多在三月之后，须服药过三月，又须防五七月。其预防之法，不过以杜仲、续断加补肾之药，保胎丸、保胎地黄汤宜常服。若胎经虚弱者，用逍遥散加杜仲、续断、阿胶。如脾胃虚弱者，五味异功散加杜仲、续断。
●保胎丸
杜仲（八钱）　续断（八钱，酒浸）　山药（四两）　为末蜜丸。
●保胎地黄汤
即六味饮加阿胶、杜仲、续断、五味子。
千金保孕丸。怀孕三个月，惯要坠胎，名曰小产，此由气血两虚，脏腑多火，血分受热以致然也。使气血清和，无火煎燥，则胎自安而固。气虚则提不住，血热则溢而妄行，欲其不坠得乎？香附虽云快气开郁，用多则损正气；砂仁快脾气，多用则亦耗真气。况香燥之性，气血两伤，求以安胎，适所以损胎而堕也，惟此方与泰山磐石散，二方能夺造化之妙，百发百效，万无一失也。
●千金保孕丸
杜仲（四两，糯米炒断丝）　川续断（二两，酒洗）　共为末。山药糊为丸，桐子大，每服八十五丸，空心米饮下。忌醋酒，戒恼怒。
●泰山磐石散
人参　黄耆（炙）　当归　川续断　条芩（各一钱）　熟地　川芎（一作一钱）　白芍（酒炒，各八分）　白术（土炒，二钱）　炙草　砂仁（各五分）　糯米（一撮，一方无当归）　泉水煎服。（此方据《中国医学大辞典》补。毓注。）
〔孕妇失血类中风症辨〕
凡孕妇偶患杂症，必要安胎为主，及四五月有患吐衄及损血，忽然口噤项强，手足不能动履，甚至背如角弓反张类中风者，切不可作中风治，宜安胎饮补血为主，而佐以风痰药可也。
●补血安胎理风汤
川芎　天麻　条芩（各一钱）　羌活（五分）　防风（五分）　荆芥（五分）　白术　当归　人参（各三钱）　紫苏　甘草（各四分）　水煎服。
一皋阜沉禹门，妻孕六月，因拜斗受劳，忽然口噤项强，背如角弓，余用安胎饮加化痰药治之，稍安，又邀苑医诊视，极诋余方之非，用豁痰降火药服之，心如刺痛，余复用前方倍人参服十二帖，母安，后生男。
一上虞赵方桥妻，孕五月，患血衄，去盈升，忽口噤手掉，余亦以安胎饮倍参、归，加川芎、天麻、犀角、生地而安。录此二段见孕妇杂症，当以安胎补血为主。
〔胎不安及胎死欲落救母辨〕
凡孕妇患虚损骨蒸潮热少力，或崩漏少食，皆致气血不充胎弱，九月不能鼓动，或胎上攻心，或跌仆损胎不动，疑是胎死，或患热病损胎；或因误食动胎之药及苋菜鲤鱼，甚至血来胎逼，亦不可用落胎方，妄议去胎救母，必滋补气血，力健则胎自然渐动，即或其胎真死自落，可保两全无害，苟攻弱母之胎，胎落而继殒矣，慎之哉，慎之哉！
凡孕妇患伤寒及疫症热久，皆能堕胎，后未免憎寒壮热，血虚故也，治者切勿用伤寒疫症药，因热未除，误[勿]用栀子豉汤与芩柏等药。即寒热往来，柴胡[亦]不必用也。大小便秘，承气、五苓不可投也。宜频服生化汤，日两帖或不拘帖数，服至热退方止，如虚脱、形色脱或汗多或发渴，两帖后即加生脉散，方中有人参、麦门冬以防晕厥。急症且[服]生化汤，[方中]川芎辛而散邪，乾姜助血药，能除虚火，热即结燥便秘，多服生化汤，自然津液生而二便利矣。若热用寒剂，愈虚中气，大误矣。
〔补母寿子论〕
凡人生子无气及育子不寿者，皆父母之元气不足也。其人惜精寡欲，则精满骨坚，又得血气壮盛之妇为之配偶，生子精神而有寿。若壮阳弱阴，母无馀血以荫其胎，必借药以培元气，斯寿子。衰翁弱质，必须分床寡欲，药力培元。经曰：「阴平阳秘，精神乃治；阴阳离决，精气乃绝」，后立二方实补先天之良药，孕成之后，每月十五服，弱甚者每日一服，大益胎元，易产而寿子，经验奇方也。
●补母寿子方
人参（二钱，弱甚加倍）　白术　当归　熟地（各二钱）　川芎（八分）　炙草（四分）　条芩（钱半）　苏叶（三分）　陈皮（三分）　大枣（三枚）　煎服。内热加黄连五分；如肥人，陈皮去白加黄连五分；脾胃弱常泄泻加莲子十粒，带壳砂仁三分，减地黄；多怒而泻加木香三分；口燥加麦冬一钱；怔忡、惊悸加枣仁、益智仁各一钱，龙眼肉十枚。
●加减大造丸（与上汤方兼服助胎元。忌萝卜，耗气。）
紫河车（一具，头胎壮盛者，制法载后）　人参（一两五钱）　生地（二两，一方用熟地）　归身（二两五钱）　麦冬（一两）　五味子（五钱，一方有牛膝一两）　共为末，先将地黄、麦冬蒸捣如泥，同药末炼蜜丸，桐子大，每服七十丸，空心清汤下。腰痛加杜仲七钱，姜汁炒；脾胃泻去地黄加白术、山药各一两，黄柏八钱，盐水炒，久泻者不用，天冬一两。（《竹林》无此味。）
制紫河车法：用河水洗净，新瓦二片仰合盛之，四围以泥封固，炭火丛堆煅至烟净为度。

孕妇二十七症方  ***************************
〔安胎〕
孕成后，胎气不安，腰腹坠痛，饮食不甘，自二三月至五六月者，并宜服丹溪安胎饮。
●丹溪安胎饮
白术　当归　熟地（各二钱）　人参（一钱）　川芎　条芩（各八分）　陈皮（四分）　带壳砂仁（三分）　紫苏　炙草（各四分）　姜枣煎服。
●加味安胎饮（凡孕妇元气不足，形体倦怠，胎动不安，身热食减，并宜服。如腰痛腿痛，一日必服两三帖方安也。）
人参（二钱）　白术（二钱半）　当归（二钱）　熟地（二钱）　条芩（八分）　陈皮（四分）　紫苏（四分）　炙草（三分）　姜枣煎服。烦渴加麦冬一钱。
〔呕逆〕
孕妇二三月后，恶阻呕逆不食，或头眩昏晕倦怠，恶阻多在三个月之时，相火化胎之候，壮火食气上冲胃口，食即呕吐。少阴肾水既养其胎，少阳之火益炽，宜用加味参橘饮，否则用清肝滋肾饮加杜仲、续断，呕甚者加黄连、吴茱萸炒。
●加味参橘饮
人参（一钱）　橘红（四分）　白术（二钱）　当归（二钱）　半夏（八分）　藿香（四分）　砂仁（三分）　竹茹（一团）　炙草（四分）　姜水煎服。肥人加竹沥、姜汁。
又方，治恶阻清瘦止呕。
竹茹（一团）　陈皮　茯苓　半夏　生姜（各二钱）　水煎服。忌食羊肉鱼腥。
〔多怒〕
孕妇多怒，胸膈胀满，若用乌药、香附、砂仁顺气等药，反加闷满，宜服和气安胎饮。
●和气安胎饮
人参　白术　当归（各二钱）　川芎　条芩（各八分）　陈皮　紫苏　炙草（各三分）　木香（二分，水磨）　姜水煎服。
〔腹痛〕
孕妇腹中不时作痛，小腹坠痛，是血虚气陷等症，名曰胎痛，宜服加味安胎饮。
●加味安胎饮
白术（二钱）　人参（钱半）　川芎（八分）　当归（二钱）　紫苏（四分）　陈皮　炙草（各四分）　熟地（三钱）　姜水煎服。如兼寒加吴茱萸一钱，砂仁、乾姜各二分。
〔面目浮肿〕
孕妇面目虚浮，名曰子肿，乃脾胃气虚或久泻所致，宜健脾利水，[宜服]单氏全生白术散。治子肿，全生白术散（陈皮　白术　姜皮　大腹皮　茯苓皮各五分）。
●单氏全生白术散
白术（二钱）　人参（一钱）　川芎（八分）　当归（二钱）　陈皮（四分）　大腹皮（七分）　茯苓皮（七分）　炙草（三分）　姜水煎服。
制大腹皮法：宜先以酒洗，再以黑豆汤洗，择去内中粗筋用。
孕妇每至五月，肢体倦怠，饮食无味，两足浮肿至遍身以及头面，此肝气虚，朝用补中益气汤，夕用六君子汤加苏梗而愈。凡孕妇有此症者勿泥月数，俱以煎药为善，此症亦有肾虚而然者，当用肾气丸。（单氏全生白术散方，据竹林寺《女科秘旨》卷二校。毓注。）
〔胎上攻〕
胎气上攻，心腹胀满作痛，名曰子悬，宜服顺气安胎饮，一云胎从心腹凑上者，此命门火衰，胎在腹中寒冷，不得已而上就心火之温暖，须用理中汤，不应，急服八味丸。
●顺气安胎饮
人参（一钱）　白术（二钱）　紫苏　陈皮　砂仁（各四分）　当归（二钱）　川芎　条芩（各八分）　炙草（四分）　姜水煎服。有气加木香二分。
〔胎漏（须与胎动内胎漏参看。）〕
凡孕妇元气盛壮，受胎后，尚有经来数点，乃血气盛耳。若不腰痛腿痠亦无妨，不必服药。如或过虑，服安胎[饮]数帖亦可。如下血不止，或按月去血几点，名曰胎漏，因气血虚而劳苦或喜食炙煿热物过多而然，宜谨房事兼服后药补之。
●加味补中安胎饮
白术　当归　人参　熟地　生地　阿胶　白芍　条芩　续断　炙草　水煎服。
〔胎动〕
孕妇顿仆动胎，下血不止者，宜先服安胎饮，一日两三帖，如不止，再服阿胶安胎饮。一云胎漏是气虚，不能固血，（此下言胎动者五条。）急用补中益气汤加阿胶、艾叶，如不止，用独参汤。。有怒气冲肝而漏血甚，有似经行一般者，朝用加味逍遥散，夕用安胎饮。。有肾气虚而漏血者，阿胶一两，炒为末，以六味饮送，如无阿胶，鹿胶亦佳。。有阳虚而漏血者，补中益气汤加阿胶或独参汤。有因跌仆伤胎腹痛下血者，用砂仁麸炒为末，每服二钱，以安胎饮送下。。如去血过多，用八珍汤斤许，益母草四两，水煎顿服。。如因顿仆动胎不安者，腰腹疼痛或上抢或出血者，用阿胶一两，炒为末，艾叶一钱，水煎服。
●阿胶艾叶安胎饮
人参（一钱）　当归（二钱）　川芎（八分）　阿胶（一钱，蛤粉炒）　陈皮　紫苏　炙草（各四分）　艾叶（六分）　条芩（一钱）　熟地（一钱）　白术（二钱）　姜枣煎服。如感寒头痛加连须葱白三根。腹中痛加带壳砂仁四分。（此方据竹林寺《女科秘旨》卷二校。毓注。）
●阿胶散（治顿仆动胎。）
熟地　阿胶　艾叶　芍药　川芎　当归　黄耆　炙草（各一两）　共为细末，每服四钱，姜枣煎服。
●四圣散
条芩　白术　砂仁　阿胶（各等分）　共为细末，每服二钱，艾汤下。
〔子烦〕
孕妇心惊胆怯，烦闷不安，名曰子烦，宜服竹叶安胎饮。
●单氏竹叶安胎饮
人参（一钱）　白术（二钱）　条芩（八分）　川芎（七分）　陈皮（七分）　炙草（四分）　当归（二钱）　枣仁（一钱）　远志（八分）　麦冬（一钱）　生地（一钱半）　竹叶（十片）　姜枣煎服。烦渴加竹茹一团；有痰加竹沥一盏，姜汁二匙；虚加人参二钱；脾胃虚常泻去生地、枣仁，加薏米。（此方原名单氏竹叶安胎散，今据竹林寺《女科秘旨》卷三校。毓注。）
〔腹胀〕
孕妇脾胃虚弱，饮食停滞，以致腹胀呕吐，安胎饮恐力缓，宜用人参平胃散。胃脘当心痛，服左金丸立愈，后用逍遥散、六味饮调之。如愈后再发，复服。如又发，此气虚也，用理中汤，如兼呕吐，有蛔虫者，用安蛔理中汤。孕妇腰背痛，用杜仲、续断、补骨脂炒为末，每服二钱，嚼胡桃一枚，温酒下。
●人参平胃散
人参（一钱）　苍术　厚朴（各七分）　白术（一钱）　陈皮（四分）　炙草（四分）　姜水煎服。
●左金丸
黄连（一钱）　吴茱萸（二钱半炒）　水一碗，煎至一小盏，徐徐呷下。
●安蛔理中汤
人参　黄耆　炙草　乾姜　川椒　乌梅　雄黄　芦荟　附子　肉桂　胡连　使君子　煎服。
〔水肿〕
孕妇胎成三月后，两足面渐肿至腿膝，行步艰难以致喘闷，饮食不美，状似水气，至于脚趾间出黄水，名曰水气，当先服天仙藤散，不效，再服补中健脾汤可也。盖脾主四肢，脾虚不能制水，故发肿，脾经少气，故气促闷满。虚人服天仙藤散必加参术当归补药。
●天仙藤散
天仙藤（洗净）　香附（炒，各六分）　陈皮（四分）　甘草（三分）　乌药（七分）　木瓜（一钱）　紫苏（四分）　姜皮（四分）　水煎服。虚人加人参（一钱）　白术（二钱）　当归（二钱）　脾胃虚弱兼服补中益气汤或补中健脾之药。
●归脾汤
黄耆（一钱，蜜炙）　人参（一钱）　白术（一钱，土炒）　茯苓（八分）　当归（一钱，酒洗）　远志（八分，去心）　木香（三分）　炙草（五分）　枣仁（一钱，炒黑）　龙眼肉（一个）　姜（一片）　水煎服。方内木香一味打碎。俟药煎成再入，略煎，即倾出此药，宜晚服。
●补中益气汤
当归（钱半，酒洗）　白术（钱半，土炒）　陈皮（六分）　人参（二钱）　炙草（六分）　升麻（四分）　柴胡（一钱）　黄耆（二钱，蜜炙）　水煎服。
●逍遥散
当归（一钱，酒洗）　白芍（一钱）　白术（一钱，土炒）　茯苓（八分）　柴胡（一钱）　甘草（五分）　水煎服。
●香连丸
川黄连六两，吴茱萸一两（拣去闭口者，取净）。上二味以水三盅，同煮乾，去吴茱萸不用。加木香一两，共为末，醋糊为丸，每服四十丸，米汤送下。
●六君子汤
人参（三钱）　白术（二钱，土炒）　茯苓（钱半）　炙草（八分）　橘皮（五分）　半夏（八分，姜汁炒）　姜水煎服。
●四物汤
熟地（二钱）　归身（一钱）　白芍（钱半）　川芎（八分）　水煎服。
（首云二十七症，此仅列十一症，余见下卷。毓注。）


胎症下卷  ——————————————————————————————————————————————————————————————————————————————————————————

口噤  ***************************
孕妇口噤项强，手足挛缩，言语謇滞，痰涎壅盛，不省人事，名曰子痫，不可作中风治，即或无痰，言语如常，但状似中风，多因血燥气虚，不可概以风治，误人。宜服加味羚羊角散。
●加味羚羊角散
羚羊角（一钱）　茯神（八分）　杏仁（十粒）　木香（二分）　甘草（二分）　姜水煎服。虚加人参一钱，痰多加竹沥、姜汁各半盏，脾虚加白术钱半。

子淋  ***************************
孕妇小便短涩或成淋涩，名曰子淋，宜清肺金，即怒动肝火〔亦〕同治。
●加味安荣饮
人参（一钱）　白术　当归　麦冬（各二钱）　通草（一钱）　茯苓（一钱）　甘草（四分）　灯心（五分）　水煎服。有痰加枯黄芩七分（酒炒）。（原名单氏子淋方，今据竹林寺《女科秘旨》补剂量。毓注。）

溺血  ***************************
孕妇形体劳苦或过食炙煿等物，小便中带血，宜清膀胱之火。
●加味逍遥散
当归（二钱）　白芍（一钱）　白术（钱半）　茯苓（七分）　柴胡（一钱）　丹皮（一钱）　黑山栀（一钱）　炙草（四分）　水煎服。

淋秘（附大小便不通小便失遗。）  ***************************
孕妇小便淋秘，有肝经虚热者，用加味逍遥散加车前子；有脾肺气虚而短少者，用补中益气汤加山药、五味子、麦冬；有膀胱阴虚阳无所化者，用东垣滋肾丸；有膀胱阳虚阴无所化者，用肾气丸作汤服；有孕妇转胞不得小便者，由中气怯弱不能举胎，胎压其尿胞系而小便不通者，于补气药中加升提之味，令上窍开而下窍自通也，补中益气汤加减是也。。孕妇脐腹作胀，小便淋秘，此亦胎压尿胞而然也，宜升提之，皆由脾胃气虚所致，宜用安胎二陈汤。。孕妇大小便不通，皆由脾肾两虚，当滋化源，不可轻用通行利气之药。若有腿足转筋小便急胀者，须用八味丸料加车前子，缓则不救。。有小便不止者，此属气虚，用独参汤或补中益气汤加人参为妙。。有肝火盛而阴挺失制小便遗失者，加味逍遥散。
●安胎二陈汤
白术（钱半）　人参（一钱）　川芎（八分）　当归（二钱）　生地（钱半）　陈皮（去白）　甘草　柴胡　升麻（各四分）　半夏（五分）　姜水煎服。再空心屡饮淡盐汤，以手探吐，则气升而小便斯下，胎亦不坠，亦一治法也。

胎水不利  ***************************
孕妇胸腹满或遍身浮肿，小便艰难涩〔少〕，名曰胎水不利，或胎死腹中，宜服鲤鱼汤，若脾胃〔虚〕佐以四君子汤、五皮散。
●鲤鱼汤
白术（五钱）　赤苓（四钱）　当归（三钱）　白芍（二钱）　制法用鲤鱼一尾，重一二斤者，去鳞肠，加橘皮少许，生姜七片，水四碗，煮汁碗半，将药入汁内煎至七分，如鱼大汁多再入前药煎服。
●四君子汤
人参　白术　茯苓　甘草　水煎服。
●五皮散
五加皮　地骨皮　大腹皮　茯苓皮　姜皮（各一钱）　水煎服。

咳嗽  ***************************
凡孕妇风寒咳嗽，宜服宁肺止嗽饮。
●宁肺止嗽饮
天冬（二钱）　桔梗（四分）　杏仁（十粒）　桑皮（八皮）　紫苏（四分）　知母（一钱）　甘草（四分）　水煎服。因痰嗽加橘红四分，竹沥，姜汁；火嗽去杏仁，加黄芩八分；虚嗽加紫菀、冬花各五分；因喘夜嗽加蜜炙麻黄三分；虚损嗽加瓜蒌一个，竹沥、姜汁。嗽而兼心胸不舒加贝母、百合各一钱。
嗽不止胎〔不〕安，用止嗽紫菀汤。宜用人参（一钱）　甘草（八分）　杏仁（二钱）　桑白皮　紫菀（各二钱）　天冬（一钱）　桔梗（一钱）　水煎服。（今据竹林寺《女科秘旨》卷四校。毓注。）

嗽血  ***************************
孕妇嗽而吐血，宜服凉血安胎饮。
●凉血安胎饮
生地（三钱）　紫菀（一钱）　知母（一钱）　白术（一钱）　麦冬（一钱）　天冬（二钱）　当归（一钱）　陈皮（四分）　炙草（四分）　黄芩（八分）　犀角（八分，水磨）　水煎服。
如喘加瓜蒌仁一钱。（原名止嗽凉血饮，原方无生地。今据竹林寺《女科秘旨》卷四校。毓注。）

霍乱  ***************************
孕妇霍乱吐泻，心烦腹胀，宜用六合汤。
●六合汤
陈皮（四分）　半夏（七分）　藿香（四分）　甘草（四分）　杏仁（十粒）　竹茹（一团）　扁豆（二钱）　木瓜（一钱）　人参（一钱）　砂仁（五分）　茯苓（八分）　姜枣煎服。
如不愈再服丹溪安胎饮。白术　当归　熟地（各二钱）　人参（一钱）　紫苏　陈皮　甘草（各四分）　川芎　条芩（各四分）　砂仁（三分）　姜枣引。（据竹林寺《女科秘旨》卷四补。毓注。）

疟疾  ***************************
孕妇患疟，寒多热少，宜丹溪［安胎］饮去陈皮加半夏（七分）　草果　青皮（各五分）　乌梅（一个）　人参　条芩（各一钱）　藿香（五分）　白术　当归（各二钱）　紫苏　甘草（各四分）　姜水煎服。。有患胎疟者，一遇有孕，疟疾即发，此因其素有肝火，遇有孕则胎水养元，肝虚火燥，寒热往来似疟而非疟也，以逍遥散清肝火而养肝血兼服六味丸以滋化源。

口乾  ***************************
孕妇口乾不得卧，宜丹溪安胎饮加麦冬、乾葛服之。又方黄连一钱为末粥饮下。

烦躁  ***************************
孕妇心神烦躁，口乾壅热，用参芩犀角汤。
●参芩犀角汤
人参　知母　麦冬　黑栀（各一钱）　甘草（五分）　条芩（五分）　天花粉（八分）　犀角（八分，水磨）　煎服。夏天〔加〕竹沥五匙，姜汁二匙，冲服。（方名据竹林寺《女科秘旨》卷四改。毓注。）

呕吐  ***************************
孕妇热病呕吐不食，胸中烦躁，宜服芦根汤。
●芦根汤
葛根　芦根（各一钱半）　人参　麦冬　知母（各一钱）　黑栀（一钱）　竹茹（一团）　葱白（三寸）　水煎服。（方名据竹林寺《女科秘旨》卷四改。毓注。）

斑症  ***************************
孕妇热病斑出亦黑色斑，小便如血，气急欲绝，此落胎之症，宜服青黛豆豉汤。
●青黛豆豉汤
栀子（炒黑）　黄芩　升麻（各一钱）　青黛（七分）　豆豉（四十九粒）　生地（二钱）　杏仁（十粒）　石膏（钱半，煅）　葱白（七寸）　水煎服。（方名据竹林寺《女科秘旨》卷四改。毓注。）

热痛  ***************************
孕妇热病骨节疼痛，不急治则落胎，宜柴葛安胎饮。
●柴葛安胎饮
葛根（一钱八分）　石膏（钱半，煅）　升麻（五分）　柴胡（八分）　青黛（八分）　栀子（一钱）　知母（七分）　葱白（三根）　水煎服。有痰加竹沥、姜汁。

吐衄  ***************************
孕妇患吐血，或因破伤失血，忽口噤项强背直，类中风〔状〕，皆因失血所致也，宜服加减安胎饮。
●加减安胎饮
人参　当归　白术（各二钱）　甘草（四分）　陈皮（四分）　条芩　生地　天麻（各二钱）　麦冬（一钱）　防风（四分）　荆芥（四分）　水煎服。（原名单氏吐衄方。据竹林寺《女科秘旨》卷四校。毓注。）

胎喘  ***************************
孕妇患胎喘，多属气虚，宜滋阴定喘汤。有气虚四肢倦怠饮食少进，面色㿠白而喘者，宜扶阳定喘汤。
●滋阴定喘汤
熟地（五钱）　五味子　麦冬　补骨脂　阿胶（各一钱）　竹茹（一团）　水煎服。
●扶阳定喘汤
人参　阿胶（各一钱）　五味子（一钱）　竹茹（一团）　水煎服。有肝刑金而喘者，煎加味逍遥散送调经地黄丸。

交骨不开  ***************************
临盆胎水来，而交骨不开，停产不下者，宜大料加参芎归汤，以助血气，血气既壮，自然骨开而分娩矣。
●加参芎归汤
人参（三四钱）　当归（一两）　川芎（四钱）　益母草（一钱）　炙草（四分）　水煎速服二三帖。如有益母丸，将四味煎汤送下，如两帖不开，败龟板一个，酥炙，乱发一团烧灰存性，入药。须用曾生育妇人之发。
●加味益母丸
益母草（四两）　白术（一两）　条芩（八钱）　共为末蜜丸，弹子大。气虚加人参二钱，木香二分；胸膈不舒加紫苏四钱。

子宫不收  ***************************
产后子宫不收，甚至脱落一片者，乃气血虚极，急用大剂参耆加升麻、当归，续断、阿胶补调，则脱落者复上，仍能生育。
加味、加参生化汤。
〔交〕骨不开、不闭、不收三症，皆元气不足之甚而然也。血块未消多服生化汤以消之，继服〔加参〕生化汤以补之。盖交骨不开，补气以开之；子宫不收，补血以收之；产门不闭，酸以敛之；俱以芎归为主，但在产后须先消血块，后服加味生化汤。


临产  ——————————————————————————————————————————————————————————————————————————————————————————

临产脉诀  ***************************
临产之妇脉离经，（一息六至，一息三至，皆曰离经。）沉细而滑也同名。（肾脉沉滑与离经同。）夜半觉痛应分娩，来朝日午定知生，身重体寒频又热，舌下见脉黑且青，捲舌流涎腹觉冷，腹中子女也归冥。面赤舌青细寻看，母活子死是定断。唇口俱青沫又出，母子双双入鬼案。面青舌赤沫又频，母死子活定知真。新产妇脉缓滑吉，实大弦急死相侵，若得沉细小者顺，忽遇坚牢命不存，寸口涩疾不调死，沉细附骨不绝生，吉凶生死全凭脉，诊者须教指下明。

保产[诸方]  ***************************
分娩之时二命在于顷刻，苟调理失宜，安反成危，〔岂〕可不慎欤！室女初生不免惊畏，虽多产之妇，或气血偶伤，安得视为无虞也，是以保产之方所不可废，故达生散宜服于八九月之时；而养胎寝神等药当用于临月之际；至于居处失宜，顿仆动胎，及居身安逸，食物不节，忧乐不常，致令胎气难转，保气保生等药尤宜预服；而过月不产，则补血行血之方亦不可少也。
●达生散
人参　陈皮（各五分）　紫苏（五分，连叶）　白芍　白术　当归　甘草　大腹皮（黑豆汁洗干，各一钱五分）　黄杨脑（七个）　葱白（五寸）
春加川芎、防风各五分；夏加黄芩、黄连俱酒炒各五分，五味子十粒；秋加泽泻、砂仁各五分，或通加枳壳、砂仁亦可。胎动不安加金银花三五分，野苎根一钱，生地一钱。气上逼心加柴胡、紫苏。多怒加黄芩、黄连。食少加砂仁、神麴。口渴加麦冬、黄芩酒炒。有痰加半夏、黄芩。渴而能食，倍加黄杨脑，盖此味能瘦胎，胎本瘦者不用。
●神寝丸（临月服之神效。）
乳香（一两，透明者，另研）　枳壳（二两，麸炒）　共为末，蜜丸桐子大，每早服三十丸酒下。
●养胎散（宜与神寝丸兼服。）
当归　川芎　黄芩　陈皮　白术　香附（各一钱）　白芷　甘草（各三钱）　人参（七分）　水煎调益元散服之，虚人倍加人参。
●保胎丸
当归（八钱）　川芎（四钱）　益母草（二钱）　桃仁（十四粒）　炮姜（五分）　水酒各半煎服。虚者加人参二钱。
●保生无忧散（治孕妇身居安逸，口厌肥甘，喜怒不常，食物不节，致胎胞肥厚，临月服此易生，以之催生及胞不下俱效。）
当归　川芎　白芍　枳壳　乳香　木香（各一钱或五分）　甘草（五分）　发灰（钱半，豶<豶同獖。音坟。阉割过之公猪也.>　猪血和。）　共为末，每服三钱，水下。二服神效。
●保气丸（治孕妇居处失宜，顿仆动胎，服此宽气进食，瘦胎易产。）
香附（四钱）　木香（四钱）　山药（二两）　砂仁（一两）　甘草（一两）　益智仁（五分）　紫苏（五分）　共为细末，炼蜜丸桐子大，每服二钱。
●催生汤（治过期不产，补血行滞之方。）
当归　川芎　白芍　熟地　香附（各一钱）　桃仁　枳壳　砂仁　紫苏（各七分）　姜枣煎服。
●催生如圣散（此下五方，原在产后脉诀之前当移入。）（原抄者注）
百草霜二钱　滑石一钱。共为末，用大料芎归汤送下二钱即生。上方候儿头正顶产门时方服，若未正恐致偏逆，慎之。
●芎归汤（治胎水下而不产者。）
当归（八钱）　川芎（四钱）　益母草（二钱）　炮姜（五分）　炙草（五分）　水煎服。
又有一方，用葵子四十九粒，以芎归汤送下即生。
●吕氏达生散
人参（一钱）　川芎（一钱）　当归　黄耆　益母草（各五分）　此药宜预备下，临产时水酒各半煎服，极效。产后将炮姜、肉桂各一钱，入〔前药〕渣煎服，无血块痛之患。如气血不足，神困羸瘦甚者，人参可用至一两，当归可用至二两。如遇胞衣既破其血涸，元气又惫者，多用人参浓煎频服，亦有得生者。
●平胃散（治子死难产。须验其母之舌，青黑者其胎已死，红白者可救。）
苍术　陈皮（各钱半）　厚朴（钱半）　甘草（七分）　水酒各半煎，熟投朴硝五钱，再四五沸，温服，其胎自化而出。

临产须知十二条  ***************************
一、产育之难，由于坐草太早，用力太早，致有横逆之危，血浆乾涩，益难〔产〕矣。须知腹中阵痛，乃儿方转动，胎气壮者，转身易，至将产自然腰痠，甚至穀道迸逼，眼中流火而正产矣。若胎气弱者，虽身动而不转，甚至一二日不能转身，惟腹痛而已，盖时候未到也，且令人扶持产母在房行走或凭物而立直其体腹，倘困倦以被褥壅垫脊背，仰卧少顷，又令行立如初，听其慢慢转身，虽迟无害也。若不禁其痛苦，伛偻屈曲，斜倚侧靠，胎中未免为拥挤，迷其出路，稳婆不知，频频试水，误伤胞破或风入产户而成肿胀，或胎未至而浆水先干，分娩愈难矣。惟令产妇勉强饮食，调其气息，直待腰痠且痛方才坐草，亦不可用气力，以致儿身方转动，反为气逼，不及顺下而成横逆之患。切勿使气力用尽，精神困倦，临期不能再用，此产家之大忌也。必候胎至产门，尽力一努，胎随浆下，此瓜熟蒂落之常法也。
二、临产忽然腹痛，或作或止，或一二日三五日，胎水已来，腹痛不止者，名曰弄胎，非当产也。又有一月前忽腹痛，状如要产却不产者，名曰试月，非当产也。胎尚未下而堕者，非当产也。腹虽痛，腰不痛者，非当产也。腹痛而脉未离者，非当产也。以上弄胎试月，不问胎水来与不来，俱不妨事，但宽候时。若果腰腹痛极不已，穀道挺迸，眼中出火，便是真产，方用力可也，或痛或止欲产不产之际不可忽行，慎之
三、临月不可洗头，恐致横生逆生。
四、临产宜择年老高者，多经识稳婆，又纯谨女使一二人扶持，以应外来亲戚。孀妇并污秽不洁或月经遇至体气女人，皆足以触胎，慎之。
五、凡临产虽产妇危迫，房中不可喧闹，即家中有意外急事，户外不可喊斗，[恐]心惊胎滞。
六、产母心下烦闷，用白蜜一匙，温水调服，如欲饮水，俱可与清米汤饮之。
七、产母飢饿少用软白粥，不可食坚硬物，恐难消化，致成内伤。
八、凡临产不可用催生符水，盖血遇寒则凝，血凝则胎滞反难产矣，且符水未必灵验。
九、横生先露手，用细针刺儿手二分三四次，以盐涂其刺处，轻轻送入，儿得痛，惊转一缩，即顺生矣。若倒生先露其足，谓之踏莲花生，急以盐涂儿脚底，以手抓之，仍以盐涂母腹则正矣。若先露左右头角，逼近产门，当令产母仰卧，稳婆推儿进上，以手正其头，产母用力一努，即下。若儿身已顺，门户已正，儿顶已露，未即生者，必是脐带绊住儿肩，急令产母仰卧，轻轻推儿向上，以中〔指〕按儿肩上，儿身已顺，其带自脱，产母用力一努即下。
十、遇双生，一儿已下，又见一儿，稳婆勿言，只言取□□，恐产母惊惧。
十一、临产有肠出者，谓之盘肠生，亦无妨，但以盆盛其肠，温水以润之，令产母仰卧，好言安慰，用米醋半盏，要好的和新汲水七分，搅匀，噀（噀，音训。用嘴喷水之意。）产母背则打顿而收矣。或噀产母面三噀，缩肠可尽收，仍以参耆芎归汤等加升麻、防风等药大剂升举之，斯安矣。
十二、难产及胎衣不下，急于产母右足小趾尖上灸三炷艾，〔艾炷〕如小麦大，即下矣。
〔胎衣不下〔方〕〕
凡胞衣不下，由产母无力送胞衣；又有经停时久卧乘冷气，血道凝滞而衣不下；又有胎前素弱，血气枯涸而衣不下。凡此三者，速煎生化汤，大口连进两三盅，斯血旺气和而衣自下，兼送益母丸，亦一法也，送鹿角灰亦妙。
儿下衣不下，不可睡倒，先断脐带，用草鞋带堕之，如夏月扶产母依人坐，盖暖被；冬月则火笼被覆，时换热衣暖其腹。又《丹溪纂要》下胎衣用朴硝神效，虚人则害，此非先生之方，乃门人增附耳。
●如圣膏　（治胎衣不下神效。）
蓖麻子（二两，去壳）　雄黄（二钱）　捣成膏涂足心，胎衣下即洗去，不可迟，恐肠出。
●如圣散（治胎衣乾涩，儿在腹中不动或浆尽，血来闭塞道路难产者，服之俱宜。）
黄葵花（晒乾或子亦可）　为末，热汤调下二钱，酒下亦可。如口噤不可用，粗箸顶足心则口开，灌下即醒。胎水乾者连进三服。
〔难产〔诸方〕〕
●兔脑丸（以手握丹治难产。）
兔脑髓（一个，腊月者佳，去膜研成膏）　明乳香（一两，研末）　母丁香（一两，研细）　麝香（一钱）　以兔脑研和为丸，芡实大，阴乾密封，每用时，俟浆水破时，温水送下一丸，或以薄荷汤送下神效。若系腊月八月生者，男左手女右手握之，则出。
●加味芎归汤（催生神效。）
川芎（一两）　当归（一两）　龟板（一个，自死者佳，酥炙，灼过亦可。）　妇人发（二钱，烧灰存性，曾生育者佳。）　共为末，每服一两，水煎服即生，如死胎亦下。
●云母散（治产难经日不出者。）
云母粉五钱　酒调服，入口即生。
●乳朱丹
凡遇三月初三，端午，七夕，用乳香细研，豶猪心血为丸，桐子大，朱砂为衣，晒乾，值难产者，温酒化下一丸，不产再服；或用莲叶心蒂七个，水二盅煎一盅，化服一丸，神效。
〔横逆〔诸方〕〕
●伏龙肝散（治横逆难产，并子死腹中。）
伏龙肝（即灶心多年红土也。）　研细末，温酒童便调下一二钱，立效。一方有百草霜、白芷，三味等分。
●二脱散（治横生逆生难产。）
蛇脱（二条）　蚕故纸（一张）　上二味新瓦焙乾存性，为末，煎乳香汤调下一钱，连进三服，神效。
●胶葵饮（治横生逆生难产。）
阿胶（蛤粉炒）　黄葵子（各一两。）　共为细末，每服四钱，水二盅煎服。《竹林》有滑石一两。
●如神散（能固血，亦免血乾之症。横逆难产其功甚大。）
百草霜　香白芷（不见火，各等分）　共为末，每服三钱，童便醋和如膏，沸汤调下，连服三服。《竹林》芎归汤送下。
〔死胎诸症[方]〕
仙传保命丹。凡孕妇下血不止或小便下血及子死腹中，其人憎寒甲黑唇青，面色黑，胎上攻，冷汗自出，闷绝欲死，服之可安胎，子死者，服之自下，此得之仙传，与黑龙丹皆产科之圣药。
●仙传保命丹
丹皮　赤芍　桃仁（去皮尖）　桂心　茯苓（各等分）　共为末，蜜丸，弹子大，每服一丸，细嚼，淡醋汤下，连服二丸，神效。
黑龙丹。仲氏嫂金华君，在秦产七日而不食，始言头觉痛、心痛，既而目睛疼如割，更作更止，相去瞬息间每头痛甚，欲取大石压之。食久渐定。心痛以手抓壁，欲死，目复痛，即欲以手剜取，如是旬日，医士术穷。余度疾势危急，非神丹不能愈，黄昏进半粒，疾少间，中夜再进，药下寝如平，平旦一行三升许，如蝗虫子，疾减半，巳刻又行如前，则顿愈矣。
凡孕妇胞衣不下，死胎滞腹，产后血晕，状如中风，或崩漏不止，腹中刺痛，血滞浮肿，或血入心经，言语颠倒见鬼，血气相搏，身热头痛似疟。凡产后一切血痛急症垂死者，用三四丸，无不神效。此药最猛，服后还宜滋补。
●黑龙丹
五灵脂　当归（酒浸）　生地（酒浸）　川芎　良姜（各三两）　百草霜（五钱）　乳香　生硫黄（一两，《医统》无此味）　琥珀　花蕊石（各三钱，另研）　上后五味入小罐内，以昏筋泥固脐，灯盏封口严密，文武火煅一炷香，于冷处退火毒，取出研细，前五味亦为末和匀，醋糊为丸，弹子大，用时以一丸在烈火内煅红，生姜自然汁内浸碎，好酒童便调服，神效。
●牡丹皮散　（治产妇面赤舌青子死母活；赤沫出母死子活；唇舌俱青黑沫出子母俱死，此方下死胎，其效如神。）
官桂（五钱，去皮）　丹皮　川芎　葵子（各钱半）　共为末，每服三钱，葱白汤调下。
黑神散。治临产血多，胎被血裹，难产横逆，子死母腹，胎衣不下，血迷心窍，头晕眼迷眼花，血散，四肢浮肿，口乾舌燥，发狂谵语，或月内饮冷，败血凝聚，小便闭涩，大便艰难，小便出血或恶露未尽，误食酸物，收敛漏滴，败血冲心，气急血凝，腹胀呕吐，腹痛兼泻，（更用调中汤，参苓白术散等剂。）遍身疼痛，月内不语，中风，（从风门治法，）伤寒，儿枕痛。惟三症不可治：口鼻黑色及鼻衄病甚，喉中喘急心痛者。
●黑神散
当归　熟地　白芍（酒洗）　肉桂　炙草（各一两）　棕灰　蒲黄　没药（各五分）　乳香（一两）　赤芍（一两）　血竭（五分）　共为末，每服二钱，温酒童便调服。
●加味平胃散（治死胎不下立效。方见前。）
●霹雳夺命丹
蛇退（全条，烧存性）　金银箔（各七张）　乳香（五钱，另研）　蚕退纸（一钱，烧存性）　草鞋（弃在道左足者佳，烧灰存性。）　发灰（血馀炭，一钱，用曾生育者，）　黑铅（一钱五分，入锅内熔化七分炒。）　共为末，豶猪心血为丸，桐子大，每服二丸，回流水送下。如不能服以滚汤水化开灌之。
●应神膏（下胎如神。）
蓖麻子四十九粒，去壳，研成膏，涂产妇足心，胎下即洗去，恐肠出。
●花蕊石散（下血如神，治诸血凝滞，气绝欲死者。）
花蕊石（一两）　硫黄（四两）　共为末，入罐内，盐泥固封，晒乾。以炭火丛堆煅炼一日，候冷取出，再研细，用一钱，童便调服。凡患血症人弱不能攻者，服此凝血皆化为水，血下后还须滋补。
●一生一死方（服此儿生者安，死者出。）
蟹爪（一对）　甘草（二两）　用东流水十盅煎三盅，出渣，入阿胶三两，分二三次顿服。
〔收肠〔方〕〕
凡遇生，肠不收，以铁锈水润肠，上用磁石能吸针者研末一钱，酒调下，肠即收上。
又方。用香油煎热放温，搽肠上，以皂角或半夏为末，吹入产母鼻中，得嚏肠即收矣，后服大补升提之药。
〔阴肿〔方〕〕
石灰一升，炒极热，以汤二升投灰于内，候温浸玉门，即平复矣。并〔疗〕玉门不闭。
又方。用蛇床子一升，烧极热，布袋盛之，熨患处即消。
〔阴挺〔方〕〕
产后阴脱及阴挺突出肿痛，清水淋漓，用硫黄五钱，五味子一钱，乌贼骨五钱，共为末，敷患处，兼服参耆归草升麻升举补〔提〕之药，即愈。
●加味益母丸（方见交骨不开。妇人有孕诸症并宜服之。）
●益母膏（治孕妇一切诸症及产后诸症。）
益母草五月五日採取，不拘多少，连根茎叶洗净，用石臼杵捣烂，以布滤取浓汁，入砂锅内，文武火熬成膏，如黑砂糖色为度，入磁器内收贮，每服二三匙，酒童便调服或诸血病汤药中加一匙，其效更妙。
毓注：此为临产卷终。原抄录者于此页正中写有「心绪如麻，难免鲁鱼之舛（音喘。差错），乞自阅时或于暇时与原本对校一次」字样。


产后上卷  ——————————————————————————————————————————————————————————————————————————————————————————

产后诸症总论  ***************************
凡病后起于血气之虚，脾胃之弱，至产后而血气、脾胃之弱愈甚，故丹溪论产后，必当大补气血为主，虽有他症，以末治之，真确论也。夫产后忧惊劳倦，气血暴虚，诸症乘虚袭入，或有气不行，勿专耗气；有食不消，勿专消食；有热不可用芩连；有寒不可用桂附；用辛热则新血流崩，用苦寒则败血凝滞；至若虚而外感，即见三阳表症，不可大发汗，恐亡阳也；即见三阴里症，不可遽用承气，恐竭阴也；耳聋胁痛，乃肾虚；恶露之停，休用柴胡；呓语汗出，乃元虚似邪之症，勿同胃实。厥由阳气之衰，难分寒热，非大补不能回阳而起危；痉因寒血之损，勿论刚柔，非滋荣不能活络而舒经；如有乍寒乍热，发作有期，症类疟疾，若以疟论，病甚难痊；神不守舍，言语无伦，病似邪侵，若以邪论，危亡可待。去血多而大便燥结，苁蓉加于生化[汤]，莫投润下之汤；汗出甚而小便短涩，六君子汤倍用参耆，更加生津之剂；人参生化汤频灌，可救产后之危；长生活命汤屡用能苏绝谷之人；脱肛久泻，多是气虚下陷，补中益气正宜；口噤筋挛，乃因血燥类风，人参生化[汤]为最；产户入风而痛甚，宜服羌活养荣汤；玉门伤冷而不闭，须洗床兔萸硫汤；惊悸心忡，生化定远志；似邪恍惚，安神助归脾。因气而满闷中虚，生化[汤]加木香为佐；因食而吞酸恶食，六君子[汤]加神麴为良。一切破气发汗吐下之法，断不可施。于产妇先问恶露何如？若块痛未除，未[不]可遽加参术；腹痛若止，补中益气[汤]无疑；至汗出亡阳，气短喘促，频用生化汤固是从权。如因大热，阴虚血崩、血晕，速煎生化汤原方，乃为救急之法。产后当补气血为主，用十全大补汤之类，虽有他症，以末治之。如大热烦躁等症炒黑姜[加之]。或问乾姜辛热，何以用之？曰：「乾姜味辛，能引血至气分而生血，非神而明之，孰能至此。。如胎前原有阴火症，产后去血过多，必大发烦躁，汗出，若大补血气，甚至热极，又当另用逍遥散以清肝火而养肝，盖因去血既多，肝虚血燥之故，不可拘泥气血太虚之说，乃用辛温之剂。
〔生化论〕
产后暴虚，欲补恐恶露停滞，欲攻又恐元气愈亏，惟行中带补，化旧生新为妙，医者每用四物汤，窃谓地黄微寒而滞血，芍药酸寒而无补，非产后之良剂也。惟生化[汤]之药，产下即服，消瘀块而生新血，正产小产俱宜，然须预备为要。
●生化汤
歌曰：芎归与炙草，炮姜桃仁炒，五般名生化，加减法更巧。
川芎（三钱）　当归（八钱，酒洗）　炙草（五分）　炮姜（五分）　桃仁（十四粒，炒去皮尖）　水煎加酒七茶匙，稍热服。凡产后未进食之先，频服二三帖，则下焦血块，速化而骤长新血，自无晕厥等症。胎前素来虚弱之人，产后忽见危症及热症等，须服生化汤，不拘帖数，直至病退乃止。。若虚劳已甚及血崩形色坏脱，汗多气促者，生化汤加人参三四钱，自无滞血之症矣。。凡服生化汤，如血块痛者，加红花三钱（疑是三分。原抄者注。），肉桂二分，益母草三钱。。治产后诸危症，可通用加参生化汤，一日一夜必须服三四帖或不拘帖数，频频多服，若照常数，岂能接补将绝之气血，救危急之症也。
●四味散
当归　玄胡　血竭　没药（各等分）　共为末，每服二钱，童便调[服]。。心膈寒，倍加当归；心腹摄痛，倍加没药；恶露不快，倍加血竭；气闷喘急，倍加玄胡。
〔血块论〕
产后血块，乃孕成余血之积也，因产妇劳力倦困，睡卧太早，衣服单薄，肚腹欠温，以致血块停滞作痛，慎勿轻用峻剂，多饮姜艾酒，过于大热则新血未免损失矣。惟频服生化汤以助血而行血，外用热衣暖服以护之可也。勿用红花以行之，苏木、牛膝以攻之。气胀勿用乌药、香附以顺之、枳壳、厚朴以舒之。勿用枳实以下气而定喘。勿用芩连栀柏以退热而除烦。至于血枯大便实，勿用承气[汤]以下之，下之则反结。汗多小便涩，勿用五苓以通之，通之则愈秘，执此治产是害产也。惟以生化汤为妙，又当加减治之。。大便不通，加火麻仁、陈皮之类；误下成胀满加肉桂、元胡之类，十日以上肛门必有燥粪，须胆导、蜜导之法（方列后）。恶露未尽，有块作痛，名曰儿枕痛，世多专消散，然后议补，又有消补混施，不知旧血固当消，新血又当生也。若专消则新血不宁，专生则原本旧血反滞。惟芎归桃仁善破旧血骤生新血，佐以炮姜、炙草引三味入肺肝生血利气，五味共剂，真产后圣方，名生化汤，盖因药性用而立名也。。世用济坤丹，又名回生丹，以攻血块下胎胞，虽见速效，元气损亏，慎勿视为良剂，或不得已而用以下胎胞，只可一丸，不可多服，加参者多服亦无效。
●胆导法
用猪胆一具，将汁倾入盏内，再入生蜜一盅，麻油一盅，醋一盅，水一盅，搅匀，同注尿胞内，口上缚笔管一支，将笔管插入肛门，用力将尿胞一挤，则药入，肠润而粪下矣。粪在肛门时亦用此方。如急不得猪胆无之亦可。
●蜜导法
用蜜一二两许，火熬至滴水成硬珠，将蜜倾入水中，候硬取起，搓成绽，纳肛门内，粪即下。粪逼肛门始用此方。。
●治儿枕痛方（儿枕俗称衣疙瘩，痛无妨。如用山楂须炒至黑色。）
山楂二十四粒，水盏半入砂糖一块，煎至八分温服。
〔血晕论〕
凡产妇分娩之后，头眩眼花昏迷不知人事，谓之血晕。其因有三：一因劳倦甚，气竭神昏而然也；一因血大脱而气欲竭也；一因痰火乘虚泛上，神不清魂不随，神不往来而运机几息也。以上三者不论何项，总宜急服生化汤以消块而定痛，化旧而生新，则血生而元气转，神渐清而有主矣，须连服二三日，定其昏乱而血即旺矣。盖芎归有生化之功也。若偏执古方以血晕为恶露上抢而迷轻用散血之药，误认痰火而用消降不补之方，或用苏木等药峻攻而破血，及牡丹、夺命等方败血而损命害人甚矣。临盆之际预煎生化汤，产下连服三帖。并预烧秤锤三两个于产母枕边，将醋韭汁倾盆内，将烧红秤锤淬入，使气味冲入产母鼻中，自无血晕之症矣。凡产毕不可即卧，不可忿怒，皆足以致此症。一方用上好京墨煅七次，醋淬七次，研细末一二钱，童便淡醋汤黄酒送下，娩产下即服，免血晕之症矣。产后血抢上心，神昏迷乱，眩晕，甚至血自口鼻涌出，甚危症也，方用男子发灰，上好京墨、血竭、蒲黄（隔纸微炒）、红花等分，水酒各半，煎服，童便更妙。（后二方一治法，均不如生化汤为妥。）如服生化汤不应，加参四五钱；不应再加，可加至一两，须连服以救危急。
●生化夺命汤（治三等血晕形色俱脱。）
川芎（二钱）　当归（四钱）　炮姜（五分）　桃仁（十一粒，炒去皮尖）　炙草（三分）　肉桂（三分）　枣水煎服。劳倦甚及血崩气脱而晕，速服二服，即不省人事，身半温暖者，速灌加参生化夺命汤以救之，如不下咽，用鹅毛刷喉中，灌下即苏。汗多或形色脱而晕者，急用一服，后剂加人参二钱、黄耆二钱，决不可疑参为补而弗用。痰火泛上而晕加橘红四分；虚甚加人参二钱；肥人多痰加竹沥半酒盏，姜汁少许。血块痛甚，以生化汤送益母丸一二个，或送鹿角灰，或送延胡索散俱效。
延胡索（一钱）　肉桂（六分）　共为末。上药用生化汤调服。三等血晕总不用苏木破血等药。（此条据《经效产宝》校。毓注。）
〔厥症论〕
产后用力过多，劳倦伤脾，孤脏不能注于四旁，故足冷而厥气上行焉。经云阳气衰于下，则为寒厥是也，宜服加参生化汤，连进二服，则气血旺而神复，厥症自止矣。若服药而犹渴，用生脉散多加参以代茶，助津而救脏燥也。又有四肢逆冷泻痢似阴症伤寒者，不可用四逆汤，必用倍参生化汤或加熟附子一片，则可以止逆回阳而见参归之功矣。热厥亦不可用白虎汤。厥冷大脱非急方不能举二气以归元，非大补不能回阳而收神，故速服加参生化汤。此症由阴血虚阳气亦虚，阴阳两虚，故手足厥冷。
●加参生化汤
川芎（三钱）　当归（八钱）　炮姜（四分）　桃仁（十粒，炒去皮尖）　人参（二钱）　炙草（五分）　枣水煎，连进数帖。
●滋荣益气复神汤（血块不痛者服此。）
川芎（二钱）　白术（二钱）　黄耆（二钱）　人参（三钱）　当归（三钱）　生地（二钱）　麦冬（一钱）　炙草（四分）　陈皮（四分）　五味子（十粒）　熟附子（五分）　水煎服。汗多加麻黄根、黑枣仁各一钱。大便不通加肉苁蓉钱半。
〔晕厥总论〕
凡产妇晕、厥二症，类皆由气血暴绝神将去而几息，苟非大方净补何能挽其将绝之元神耶！但晕症在临盆之际其患尤急于厥症，宜频灌生化汤几帖，先补血分之亏，使块化血旺，则神清而晕自止矣。如无汗脱形脱气促等症，参耆不必加也。厥症在分娩之后，气血两竭，宜用倍参生化汤，消瘀块生新血兼补气血则厥止而神复，又非偏补血分所能愈也。要知有块痛，术耆莫可遽加，如用，痛反不止，必至无块作痛方可用术耆地黄为正。分娩一二日，血块虽痛不止，若产妇血气虚脱或口气渐冷或晕厥等，勿论块痛与否，从权多用参耆生化汤以救危急。产后血晕，男人以手按住产妇两耳，急吹其口一二口即醒。
●消块散（治产妇元气虚，瘀血逆上作晕。）
人参（一两）　荆芥（四两）　炙草（八钱）　川芎（一两）　泽兰（一两）　共为末。热酒热汤各半调服二钱。若瘀血过多，有昏愦等症，宜四物汤加人参、白术、黄耆；如不应，血脱也，急用独参一两，甚二两，水煎温服，可以固气，可以生血，可以回生；若身热气促者，入童便一酒盏；身寒气弱者，加熟附子一片。
〔血崩论〕
产后血大来，须审血色之红紫，视形色之虚实。如血来紫色有块，乃当去败之血也，切不可止，止之反作痛不可言；如鲜红之血大来，乃是惊恐伤心，心不能主血；怒气伤肝，肝不能藏血；倦劳伤脾，脾不能统血以归经而然也。当以血崩治之，先用生化汤几帖，则行中有补，血宁静而血旺矣。崩症若形色脱或有汗或气促，宜服倍参生化汤以益气，则阳生而阴血旺矣。血旺则血即不崩，竭非棕灰发灰散之可止也；或产后半月外崩者，又宜滋荣益气止崩汤，或升举大补汤治之自愈。有谓川芎当归活血而不能止崩，此昧原之论，非明理之见也。芎归活血即能止崩。血崩昏倦，牙关紧闭，但见其身心温暖，撬开口灌加参生化汤，不拘帖数可活，又用手在单衣外从心摸至腹，再与暖厚衣服温覆。
●止崩生化汤
川芎（一钱）　当归（四钱）　炮姜（四分）　炙草（五分）　荆芥（五分）　桃仁（十粒，炒去皮尖）　枣水煎服。一方有肉桂五分。忌食椒姜热物并生冷。如血色鲜红大来，加荆芥穗、白芷各五分；汗多气促加人参三钱；形脱亦加参；两手浮肿或右手脉绝，加麦冬三钱，五味子十粒。
●滋荣益气止崩汤
川芎（一钱）　当归（四钱）　人参（二钱）　白术（二钱）　黄耆（一钱）　熟地（二钱）　陈皮（四分）　升麻（四分）　白芷（四分）　荆芥穗（四分）　炙草（四分）　黄连（三分或四分）　枣水煎，童便服。汗多加麻黄根一钱，浮小麦一撮；大便不通加肉苁蓉一钱，断不可用大黄；有气不舒加木香末二分；有痰加竹沥、姜汁、贝母；寒嗽加杏仁、桔梗各八分，知母一钱；惊悸加柏子仁一钱，枣仁一钱炒黑；伤食加山楂八分，砂仁五分，断不可用消耗无补之药；身热倍参耆去黄连。
●升举大补汤
人参（三钱）　白术（三钱）　当归（三钱）　川芎（八分）　生地（二钱）　炙草　升麻　白芷　陈皮　黄连　防风　羌活（各四分）　黄柏（三分，炒）　黄耆（一钱，炙）　枣水煎服。烦躁乾渴加麦冬一钱，五味子十五粒；泄泻去黄柏加泽泻四分，莲子十粒；有痰加半夏八分（姜汁炒）。有痰及白沫加半夏、苍术各二钱。
〔气短似喘论〕
产后呼吸短促有似于喘，妄作痰火而用散气化痰之药，误人多矣。夫肺乃受脾气运化水穀上蒸于肺，然后生滋血脉，通调水道，呼吸上下，调和荣卫，今产后血亡气脱，脾不运化而蒸肺，故呼吸短促，语言不绪，有似于喘，此不待诊而知为虚症也。。蜀阜僧人治产后此症为痰火，用枳壳、青皮、贝母、香附、芩柏等药，经传历年已久，不知误死多少人矣。
●加参生化汤（治产后即患气促之症，如有血块不加术耆。）
川芎（二钱）　当归（四钱）　炙草（五分）　炮姜（四分）　桃仁（十粒，炒去皮尖）　人参（二钱）　枣水煎服。一方有枣仁二钱炒黑，须连服三帖，然后可服后方。
●续气养荣汤（产后气短促，无块痛。）
川芎（二钱）　当归（四钱）　炮姜（四分）　人参（二钱）　黄耆　白术（各一钱）　陈皮（四分）　熟地（二钱）　炙草（四分）　枣水煎服。一方有黑枣仁一钱。如足冷加熟附子三五分；汗多加麻黄根一钱半，浮小麦一撮；渴加麦冬一钱，五味子十粒；大便秘加肉苁蓉二钱，芝麻一撮，麻仁亦可；伤食加神麴一钱，麦芽五分；伤食肉加山楂五粒，砂仁五分；有痰加竹沥一盏，姜汁一匙。
或滋荣益气复神汤亦可。
〔妄言妄见论〕
产后妄言妄见，由气血两虚而神魂无依也。夫心藏气而主血，言乃心之声也。心有血则神存而言不妄发。肝主魂而藏血，目乃肝之窍也。目得血而思视，则瞳瞭而神正。今产后暴竭，心神失守，故言语无伦，肝魂无依，眊瞭妄见。况心为一身之主，目乃百脉之官，今虚症见于心目，则十二官皆失职可知矣。治此症当分产期远近，有无块痛，若儿方初下，块痛未除者，当先服生化汤两帖，以化块而定痛，痛止，然后复用加参生化汤以补之，则自愈矣，若产后日久，亦无块痛，而形气病势俱有不足，当大补为主，以生气养血安神定志服之充足，其病自愈矣。病家勿求速效，医[家]勿任去邪，喷以法水，惊以法尺，率致不救。予屡治此症，服药至十数帖始效。。丹溪云虚病似邪祟。又云欲泄其邪，当补其虚，先调其气。此次论诸症，古人之确论也。说者谓攻补不可同剂，必攻邪尽立可用补误矣，是医产后及年老人虚弱妄言妄见等症所当用心也。
●宁神生化汤（治产后块痛未除，妄言妄见未可术耆者。）
川芎（一钱）　当归（三钱）　炮姜　炙草（各四分）　茯神（一钱）　人参（二钱）　益智仁（八分）　桃仁（十二粒，炒去皮尖）　柏子仁（一钱）　陈皮（二分）　龙眼肉（五个）　枣水煎服。
●加味滋荣益气复神汤（治产后块痛已止，妄言妄见者。）
川芎（一钱）　当归（三钱）　熟地（二钱）　炙草（四分）　黄耆（一钱）　人参（二钱）　茯神（一钱）　柏子仁（一钱）　益智仁（一钱，炒）　莲肉（八分，去心）　龙眼肉（八分）　陈皮（三分）　麦冬（一钱）　五味子（十粒）　枣水煎服。有痰加竹沥一盏，姜汁一匙；大便不通加麻仁钱半，切不可用大黄。。此症极虚，服药俱平稳，未见大效，候药力充足，顿除诸疾，曾有服十二帖始见全效者。
〔血脱气脱神脱总论〕
产后崩者，谓之血脱；气短似喘者，谓之气脱；妄言妄见者，谓之神脱。三者虽有血阴气阳之分，其精散神去之状无异，症治虽比前晕症少缓，总皆危症也，若非厚药急方频进连服鲜克有济，误作气实痰火者，皆非也。。血脱一症有块痛，当用加参生化汤；块痛已止用升举大补汤少佐黄连以坠火，使之宁血归经也。。气脱一症气短似喘者，用倍参补中益气汤少佐熟附子以助参力，摄气归元也。。神脱一症妄言妄见者，用滋荣益气复神汤少佐痰药以清心而宁君王也。
〔伤食论〕
新产之后，形体劳倦，脾胃俱伤，是以务宜去膏粱远厚味也，食粥茹蔬乃为切当，不知者，惟虑产后之虚进以厚味，强以饮食，胃虽暂纳，脾转输迟，以致食停痞塞，恶食嗳酸，治法当以扶元为主，补气血健脾土，助胃气而养中为佐，兼审所伤何物，佐以消导之药，则脾气畅，输转易，滞物行，而胃思食矣。盖以温补为主，神麴消面食；以山楂、砂仁消肉食；以吴茱萸、肉桂消冷食，补消兼治，无有不安。庸医但求速效，惟进消化之药，反损真气，益加闷满，一剂不效，又加峻药，一医不效，又易他医，先后互异，轻症反危，岂不惜哉。。产后误用耗气顺气之药，反增饱闷，若用陈皮切不可用至五分以上，人多不知其弊。
●加味生化汤（治产后血块未消兼消食。）
川芎（二钱）　当归（五钱）　炮姜（五分）　炙草（四分）　桃仁（十粒，炒去皮尖）　水煎服。伤面食加神麴一钱，麦芽一钱；伤肉食加山楂、砂仁各五分；伤冷食加吴茱萸一钱，肉桂五分；虚甚加人参二三钱。
●健脾消食生化汤（治产后无块痛，宜服此方。）
川芎（一钱）　神麴（八分）　当归（三钱）　人参（五钱）　白术（一钱，土炒）　麦芽（八分）　炙草（四分）　水煎服。所伤加减如前，如冷物停久，脾胃虚甚，药不能消，当以热手按揉而并以炒麸熨之。
长生活命丹。治产后伤食消导之药也，多服致令绝食并杂症，误消食绝者，恐病人闻药即呕，用锅焦粉引胃耳。。人参一名长生草，锅焦一名活命丹。人参三钱独煎，先用饭锅内焦片，黄色者佳，黑者不堪用，研细末，以好酒或温汤调送三匙，引开胃口，然后渐加参汤，此方曾活数十人矣，神效。。胃所养者谷，日久不食，胃空不受药气，须用人参二三钱，姜三片，白术一大撮，水煎服。
〔忿怒论〕
产后忿怒气逆，胸膈不舒，血块又痛，宜用生化汤，服时入木香末二分，即愈。若偏用乌药、香附、枳壳、香砂之类以散其气，则元损而胸膈反闷胀矣。如怒后遂食，胃虚停食胀[闷]者，当审所伤何物，照前加减分消之药，入生化汤内，逐寒定痛，无有不安。慎勿轻用槟榔流气等丸方散气化食痰，愈损真元也。
●木香生化汤（治产后块痛未除又受气恼。）
川芎（二钱）　当归（六钱）　炮姜（五分）　炙草（四分）　陈皮（三分）　桃仁（十粒，炒去皮尖）　木香（二分）　水煎温服。
●健脾化食散气汤（治产后无块痛嗳气伤食者。）
白术（一钱，土炒）　当归（三钱）　炙草（四分）　川芎（一钱）　炮姜（四分）　人参（五分）　陈皮（五分）　水煎服。伤冷食胁下作痛，加桂枝八分，余照前加减，如伤面食加神麴是也。
〔伤气伤食总论（附胀满）〕
产后忿怒，伤食气逆停食者，必以消块补气补血为主，佐以顺气，气顺则郁开而元气不损，佐以健脾消导，则滞行而胃思食，此正法也。每见服散气消导之药，愈增满闷，渐至少食，卒致绝谷，日久者，亦用长生活命丹为药也。。产后中满臌胀，大率伤食而误消导致气郁而专顺散，又因多食冷物而停滞恶露，又因血虚而大便燥结误下愈胀，治者但知伤食，当消气郁，当顺恶露，当攻便秘，当下不顾产虚，大伤胃气，气不升降，郁积而成胀满，每致不救，岂知微加消导于补剂中则脾强，而所伤之食气消散，气血兼行，则大便自通而恶露自行。每见误用消气消食之药，以致绝穀日久者，用长生活命丹而更生；又误用消气之药而致成臌胀，仍用大补益气之剂不致夭亡，治者先用人参二三钱，煎送锅焦粉引之，以救绝谷，然后渐加补脾之药，佐以消导，按方施治，可十全八九，百试百验。
●误耗益气汤
人参（二钱，虚者用四五钱）　白术（三钱）　茯苓（钱半）　当归（三钱）　川芎（八分）　白芍（一钱）　大腹皮（六分）　苏梗（五分）　木通（五分）　陈皮（四分）　厚朴（四分）　萝卜子（四分）　炙草（三分）　木香（三釐）　水煎服。
●误消健脾汤
人参（一钱）　白术（二钱）　茯苓（一钱）　当归（二钱）　白芍（一钱）　川芎（七分）　大腹皮　神麴（各四分）　炙草（五分）　水煎服。腹胁痛或块痛加砂仁五分；伤面食加麦芽五分；伤冷食肠太痛加吴茱萸一钱。
●养生化滞汤（治产后大便不通，误用大黄等药致成膨胀或腹内块痛不止。）
当归（四钱）　川芎（一钱）　白芍（一钱）　人参（一钱）　白术（二钱）　茯苓（一钱）　桃仁（十粒，炒去皮尖）　肉苁蓉（钱半，去甲酒洗净）　大腹皮（四分）　陈皮（三分）　香附（三分）　炙草（四分）　水煎服。如胀甚倍人参、白术；如血块痛以本方送三消丸；产后恶露成块不下。（此句下似有脱字。毓注。）。以上三方大率相同，可以通用。俱遵丹溪治胀加减方屡用屡验，常治服大黄而作胀者，用参归至半斤以上大便方通，膨胀方退。
●丹溪三消丸（治妇人有死血，食痰饮三等块。）
黄连（一两五钱，吴茱萸汁炒一两，同益智仁炒五钱）　川芎（五钱）　萝卜子（五钱）　桃仁（十粒，炒去皮尖）　栀子（五钱，炒）　神麴（五钱）　三稜（四钱，醋炒）　香附（一钱，童便浸炒）　山楂肉（一钱）　共为细末，蒸饼为丸，食远前汤送下五六十丸。一方治恶露凝结成块，虚证百出，腹痛身热，骨蒸时作时止，似疟，或五心烦热，食少羸瘦，或月水不调，其块在两胁，动作有声，嘈杂血晕等症，用补中益气汤去柴胡、升麻加茯苓、白芍，煎送三消丸，块消而人不弱最妙。
〔类疟论〕
产后寒热往来，每日应期而至，其症似疟，切勿用治疟之方，益气血虚而寒热并作，元气虚弱而外邪更侵，必当滋荣益气以退寒热。有汗当止则加麻黄根。如头痛有汗而不及手足，乃孤阳绝阴之危症，加地黄、当归之类可也。经曰阴虚生内热，阳虚必外寒，阴阳两虚则寒热往来，有期者是疟疾，无期者是阴阳两虚也，举止无常，或一日二三度。。即明知感风寒头痛，身热无汗，亦于生化汤加羌活、防风、带须葱头以散之。切勿作疟治而误人也，盖此由气血两竭，阳虚发寒，阴虚发热，惟调补气血，则寒热自除矣。虽柴胡汤不可轻用，勿以芩柏栀连退热，勿以槟榔、草果截疟。有气促者加参耆，热加参归。
●滋荣益气扶正汤（治产后半月内外，类疟，寒热有汗，午后应期而至者。）
川芎（一钱）　白术（钱半）　麻黄根（一钱）　当归（三钱）　炙草（五分）　人参（二钱）　熟地（二钱）　陈皮（四分，去白）　黄耆（一钱）　麦冬（一钱）　浮小麦（一撮）　水煎服。一方有藿香八分，青皮三分，乌梅三个，茯苓八钱。无熟地、陈皮、麻黄根、浮小麦，名加味生化汤。
●加减养胃汤（治产后寒热往来无汗头痛，类疟，如患疟疾，亦用此方加减调治。）
川芎（二钱）　当归（三钱）　藿香（四分）　炙草（四分）　茯苓（一钱）　人参（钱半）　半夏（八分）　橘红（四分）　苍术（一钱）　姜枣水煎服。一方有青皮四分，草果三个，乌梅三个。有痰加竹沥、半夏（姜制）、姜汁。虚人加河车丸。如产后火疟无汗，不愈，煎人参白术膏以助药力。法用白术一斤洗净焙乾，人参一两，入水六碗，煎汁一碗半，如此再煎五次，共取汁九碗，再煎至一碗，磁器收贮，每日服半酒盏，白汤送下。
〔产后类伤寒二阳症论〕
产后七日内外，偶有发热恶寒，头痛，勿专作太阳症，治之以麻黄汤；寒热头痛胁痛，勿专作少阳症，治之以柴胡汤。皆因产后气血两虚，阴阳不合而然也。且产妇血脱之后，而重发其汗则虚，虚之祸不可言。仲景云亡血家不可发汗。丹溪云产后不可发表。二先生谓非产后无伤寒，非谓柴胡等汤不可。按经施治诚恐偏执专科，轻产而泥成方致害人命也。虽然知其真伤寒亦当于生化汤内加入芎姜等药以散之可也。又《内经》云西北之气散而寒，东南之气收而温，之所谓同病而异治也。非谓东南柔弱西北刚劲而异治也。虽产后虚劳不可分南北，概当重产而用补剂，少佐以散剂，虽有他症以末治之可也。
●加味生化汤（治产后三日外发热头痛。）
川芎（一钱）　当归（二钱）　炙草（四分）　炮姜（四分）　桃仁（十粒，炒去皮尖）　羌活（四分）　防风（五分）　水煎服二剂。若身热头痛不除，加白芷八分，细辛三四分；头痛如破者加连须葱头五个；虚人加人参二三钱；汗多加参；气短多[加]参；微喘加参；渴[而]烦躁加人参、麦冬、五味子；痰多加橘红四分；呕吐加藿香三分、姜三片；乍寒乍热，发有常度加柴胡四分；伤面食加神麴；伤肉食加山楂、砂仁。
〔产后类伤寒三阴症论〕
产后阳明经症见，勿治以葛根[汤]、白虎[汤]；口烦咽乾便秘与谵语，勿治以三承气[汤]，屡见妄下成臌，误导反结，亦有血少而结，下之而泄泻不止，虚之为祸[不]可胜言哉，盖产妇多由劳倦伤脾，运化稽迟，气血枯竭，肠腑燥结而然也，岂可轻产而妄下乎。以上三阴症并宜大料芎归以补血，少佐以参耆白术可也，然芎归非服至数斤难取功效。
●养心通幽汤（治产后伤寒类三阴症大便秘者。）
川芎（二钱半）　当归（六钱）　炙草（五分）　桃仁（十五粒，炒去皮尖）　陈皮（四分）　麻仁（二钱）　肉苁蓉（二钱）　水煎服。汗多便实加黄耆二钱，麻黄根一钱，人参二钱；口渴加麦冬一钱，人参一钱；腹满咽乾便实加麦冬一钱，枳壳八分，人参一钱；汗出谵语便实，乃气血两竭，心主失守，宜养气安神加茯苓、枣仁、远志、柏子仁各一钱，人参二钱，白术二钱，黄耆一钱。
〔产后伤寒总论〕
产后伤寒，虽见头痛发热或胁痛腰痛，似乎外感而宜汗，须念产后亡血而禁发汗，惟于生化汤内量为加减，大便秘结亦当思产后亡血而禁下泻，惟养正助血通滞为稳耳。
〔类中风论（治产后气血暴竭，百体少血濡养而然也。）〕
凡产[后]偶尔口噤牙关紧急，手足筋脉挛搐，状似中风亦类痉痫者，不可竟作中风、痉痫治，若妄用逐风消痰之剂，是重虚产妇也。盖产妇气血暴竭，百体少血濡养而然也。虽痰泛上以末治之。夫冲脉为脉之海，若血脉流利坚滑强劲，则关节自然轻利矣，当先服生化汤以旺新血，如见危症，三帖后急服人参益气以救血脱可也，如有痰有火，少佐橘红、砂仁、茯苓、竹沥、姜汁，然黄连知柏不可并用，恐太寒也。
●滋荣活络汤（治产后类中风、口噤项强筋搐。搐音触，牵制也。）
川芎（钱半）　当归（四钱）　熟地　人参　黄耆（各二钱）　茯苓（一钱）　天麻（一钱）　麦冬（一钱）　陈皮　炙草　荆芥　防风　羌活（各四分）　黄连（二分，姜汁炒）　水煎服。有痰加半夏曲七分，竹沥七分，姜汁少许；有汗加麻黄根；大便闭[秘]加肉苁蓉一钱；渴加麦冬、乾姜各八分；惊悸加黑枣仁；伤面食加神麴；伤肉食加山楂、砂仁。
●天麻丸（治产后中风，言语謇涩，四肢不利，精神恍惚。）
天麻（五钱）　防风（五钱）　茯神（一两）　川芎（一钱）　枣仁（一钱，炒黑）　人参　远志　山药　柏子仁　麦冬（各一两）　羌活（七钱）　细辛　胆星（各八分）　半夏曲（八钱）　当归（二两）　石菖蒲（八钱）　共为细末，蜜丸桐子大，朱砂为衣，每服五十丸，淡姜汤送下。
〔咳嗽论〕
产后七日，外感风寒咳嗽，鼻塞声重，有恶露者，宜生化汤加杏仁（去皮尖）、桔梗；有痰加天花粉。勿用麻黄动汗。如嗽而胁下痛，勿用小柴胡汤。如火嗽而有声，痰少面赤，勿用凉药。凡嗽有痰有火者，必调理产妇半月，方可量用凉药，半月后还须重产，丹溪云产后切不[可]发汗。
●加味生化汤（治产后感冒风寒，鼻塞声重。）
当归（三钱）　川芎（二钱）　杏仁（十粒）　炮姜（四分）　桔梗（五分）　知母（五分）　炙草（四分）　姜水煎服。有痰加天花粉；有汗加人参。
●宁肺生化汤（治产后虚弱，旬日内感风寒，嗽声而有痰，或汗多或身热头痛。）
当归（二钱）　川芎（二钱）　杏仁（十粒）　桔梗（二分）　知母（一钱）　人参（一钱）　桑白皮（二钱）　半夏（七分）　橘红（三分）　姜水煎服。虚人痰盛加竹沥、姜汁。
●加味四物汤（治产后半月外，咳嗽有声痰少。）
川芎　当归　生地　白芍（各二钱）　知母（一钱）　诃子皮（一钱）　瓜蒌仁（一钱）　桔梗（四分）　姜水煎服。
〔虚汗论〕
《内经》云播体劳苦汗出于脾，惊而夺精汗出于心，有所恐惧汗出于肝。凡分娩时出汗者，皆由劳伤脾经，惊伤心经，恐伤肝经也。产妇多兼此三者而汗不止也。欲加敛汗之剂，宁神则汗自止。但血块痛，术耆未可遽加，宜服生化汤二三帖消块，继服加参生化汤以止汗可也。若在分娩之后倦甚汗出，形色又脱，乃亡阳而汗脱，又当从权速灌加参生化汤倍参以救急，勿拘于块痛而不加参也。若产[妇]少有精神，又当减参耆以除块痛。夫汗乃心之液也，荣于内则为血，发于外则为汗，产妇亡血之后，又多汗者，由于受劳惊恐致令心伤，神虚不能镇守心液也。治法当健脾胃而散水穀之精，使之归肺而滋荣卫，则气血归源，灌溉四旁，不使妄行于外而为汗也。卒症虽有盗汗自汗之分，但当归六黄汤又不可治产后盗汗，并宜服加参生化汤及加味补中益气汤可也。。若服参耆重剂而汗不止及头出汗而不及腰足者，皆危症也。。产后虚汗不止，由产后阴血虚而阳气偏盛故也。经云阳加于阴而发汗，因而遇风而变为痉痫者有之。
●加味补中益气汤（治产后虚极自汗不止。）
当归（二钱）　人参（二钱）　黄耆（钱半）　炙草（五分）　麻黄根（一钱）　桂枝（五分）　牡蛎（一钱）　白术（一钱）　如块痛不止，加浮小麦一撮。水煎服。手足冷加熟附子一片，乾姜四分；渴加麦冬一钱，五味子十粒；血块不痛加熟地三钱；恶露加防风五分；肥人多痰加竹沥、姜汁，每晚服八味地黄丸七八十丸，清汤下。。凡产后汗出多而变为类痉者，口噤目直背强气欲绝者，宜速灌加参生化汤。。产后无汗而患类痉者，中风者只用川芎一钱，当归二钱，羌活八分，枣仁一钱治之，随症加减如前。。经云阳气者精则养神，柔则养血。产后亡阳，阳微不能养阴，则筋急紧项强，口噤牙紧筋搐，类伤寒痉症，慎勿作伤寒治之。
●加减生化汤
川芎（一钱）　当归（二钱）　麻黄根（一钱）　桂枝（四分）　防风（五分）　人参（一钱）　炙草（四分）　羌活（四分）　附子（四分）　羚羊角（五分）　天麻（一钱）　水煎服。
〔盗汗论〕
盗汗者，睡中汗出醒来即止，犹盗贼瞰人睡而窃之也，不可与自汗同治。此由产后亡血阴虚而阳胜故也。经曰阳加于阴则发汗是也。治当兼用血分药，其当归六黄汤，寒而腻膈，又非治产后盗汗之方也，宜服止汗散。
●止汗散
人参（二钱）　当归（三钱）　麻黄根（一钱四分）　熟地（三钱，块痛不用此味）　黄连（五分，酒炒）　浮小麦（一撮）　水煎服，一方用牡蛎末五分，麦麸八两炒黄为末，每服三钱，猪肉汁调服。
〔口渴兼小便不利论〕
凡人日受水穀胃纳之而脾运之，上输于肺，肺散之至精至清之气而为津为液，其气通于心，禀火色而化为血，下行膀胱而为小便。今产后亡血又多汗，劳倦伤脾不能与胃行其津液，则是生化之机不运，渗泄之令不行，使上无津液流通而有燥结之症，下气不降而有小便闭涩之候，治法当助脾益肺以升举气血，则气化流行，阳降阴升，使之水入经为血为液，谷入胃长气行脉，自然津液充而燥渴除，溺便自利矣。所谓因其劳损而温之益之，因其留滞而濡之行之也，若误以燥渴为火而用芩连栀柏以降之，认涩秘为滞而用五苓[散]等剂以通之，为害多矣。
●生津益水汤
黄耆（钱半）　人参　生地　麦冬（各二钱）　五味子（十粒）　当归（二钱）　茯苓（一钱）　炙草　升麻（各四分）　葛根（一钱）　水煎服。汗多加麻黄根一钱，枣仁一钱，浮小麦一撮；大便秘加肉苁蓉一钱。凡产后其大便或八九十日以上不通者，皆因血少肠燥故也，宜多服生化汤加麻仁以通润之，服芎归至斤数自然通润，虚加人参三钱。慎勿用大黄等下药。渴甚以生脉散代茶饮，[不可疑而不用]，（此句据竹林寺《女科秘旨》卷七补。毓注。）
〔产后遗尿〕
凡产后遗尿，由气血大虚，不能约束，宜用八珍汤加升麻、柴胡，甚者加熟附子一片。
[吴按]曾有接生者以手入内，探扶小儿，损伤尿胞，以致终身渗漏，可不慎哉！
又有生理不顺，误损尿胞膀胱者，用参、耆为君，归、芎为臣，桃仁、茯苓、陈皮为佐，以猪羊尿胞煎汤煎药，须百服渐安。
●薛氏补脬饮
黄绢丝一尺碎剪，白牡丹根皮为末，白及末，各一钱。水煎，至绢烂如饴，服之静卧，不可作声。如作声则不效。（抄本原无。今据竹林寺《女科秘旨》卷七补。毓注。）
〔类痉〕
产后汗出多而变痉症，口噤不开，背强而直，身反，气息如绝，宜速服下方。
●加减生化汤
川芎　麻黄根（各一钱）　当归（四钱）　桂枝　防风　甘草　羌活（各五分）　人参（二钱）　附子（一片）　羚羊角　天麻（各八分）
产后中风，无汗类痉，〔宜芎归活风汤〕。
●芎归活风汤
川芎　当归（各三钱）　防风　羌活（各五分）　枣仁（一钱）
（原抄本脱。今据竹林寺《女科秘旨》卷七补。毓注。）
〔泄泻论〕
产后泄泻，非杂症食泄、洞泄、濡泄、湿泄、水穀泄同治，盖产[后]泄泻由气虚食积与湿也。然恶露未尽，又难以骤补其气而峻消急燥也，当先用生化汤三剂加茯苓以利水道，候血分生化，然后加以消食补气燥湿之药可也。若旬日之外泄泻，方以杂症论，亦宜量人虚实而治之，如痛下清水腹鸣，米饮不化者，寒泻也；粪色黄，肛门痛者，热泻也；或伤脾泻者，自有嗳气吞酸泄屁，气如败卵者；也有脾泻[日]久，气虚少食，食下肠鸣腹急，尽下其食而方快者，治法寒则温之，热则清之；食积则健脾，分利兼消补，斯最善矣。
●理中汤（治产后脾胃虚泄泻者。）
人参　白术　炙草　乾姜　水煎服。脾肾两虚者煎前汤送四神丸。
●四神丸
补骨脂（四两）　肉果（二两，面裹煨熟）　五味子（一两）　吴茱萸（五钱，汤泡去苦水）　共为细末，用大枣百枚，生姜四两切片，同煮，去姜取枣肉，同捣为丸。腿足浮并头面俱浮者，急用八味丸或金匮肾气丸。不可泛用利水行气之药。
●参苓术附汤（治产后虚泄眼昏不识人，危症用此。）
白术（三钱）　人参（七钱）　熟附子（一钱）　茯苓（一钱或三钱）
●加减生化汤（治产后虚泻，血块未除者。）
川芎（二钱）　当归（四钱）　炙草（五分）　炮姜（四分）　茯苓（二钱）　桃仁（十粒）　莲子（八粒，去心）　水煎服。
●健脾利水生化汤（治产后虚泻，血块已消者。）
川芎（一钱）　白术（二钱）　当归（二钱）　炮姜（四分）　炙草（五分）　茯苓（钱半）　人参（三钱）　肉果（一枚，煨）　陈皮（五分）　泽泻（八分）　水煎服。寒泻加砂仁八分，炮姜多用三五分；热泻加炒黄连八分；泄水腹痛，米饮不化加砂仁、山楂、麦芽各六分；泻有酸嗳臭气加砂仁、神麴各八分，山楂五粒，麦芽五分；脾虚日久泄尽方快者，以食积论，亦加神麴、麦芽、山楂；如弱甚形色俱脱，必用丹溪参苓术附汤大补方愈；久泻加升麻。诸泻宜加莲子十粒，水多加苍术以燥湿。
●参苓莲子饮（治脾虚泻年久不止者，须用百帖，甚则数百帖。）
人参（二钱）　白术（二钱）　茯苓（一钱）　山药（一钱）　当归（钱半）　白芍（一钱）　炙草（四分）　陈皮（三分）　升麻（三分）　莲子（十二粒）　姜水煎服。次煎即取莲子细嚼，药汤送下。大忌房事，倘遇房劳，则火动而腹复痛矣，加炮姜五分。此方治杂症脾泻不止之方也，即治产后泄泻亦妙。。参苓莲子饮治脾泄，升举大补汤治血崩，二方活人多矣。


产后下卷  ——————————————————————————————————————————————————————————————————————————————————————————

完穀不化论  ***************************
产后完穀不化，因生产时劳倦伤脾，而转输迟缓也。夫水穀入胃，必运于脾方散于肺，而通调水道乃能致气于四脏[旁]滋气以养人者也。今产后劳倦伤脾，则冲和之气不能运化，而物完不化病名飧泄；又有饮食太过，脾胃伤损亦致完穀不化，俗呼水穀痢。但产后三日内，血块未消，患此脾败胃伤之症，未可遽投术耆，但服生化汤加益智仁、木香、砂仁，少温胃气，候块消散，方以参术黄耆补气健脾，以肉果、木香、砂仁、益智仁温胃，柴胡、升麻以引胃中清气，泽泻、陈皮、茯苓以利水，斯为上策矣。
●加味生化汤（治产后三日内，完穀不化，亦治胎前素弱者。）
川芎（一钱）　当归（四钱）　炙草（五分）　桃仁（十粒，炒去皮尖）　炮姜（五分）　益智仁（一钱）　茯苓（钱半）　水煎服。
●参耆生化汤（治产后完穀不化，血块已散者。）
川芎（二钱）　当归（二钱）　益智仁（一钱，炒）　人参（二钱）　炮姜（四分）　茯苓（一钱）　炙草（五分）　白芍（一钱）　白术（二钱）　莲子（八粒）　肉果（一枚，煨）　水煎服。腹痛加砂仁八分；泻水多加泽泻、木通各八分；渴加麦冬、五味子各七分；寒泻加乾姜一钱，木香四分；食积粪黄加神麴、麦芽各一钱；肉积加山楂、砂仁。。产后泻痢日久，胃气虚弱，完穀不化，宜温补胃气，用六君子汤加木香四分，肉果一枚，煎服。
〔痢疾论〕
凡产后七日内外，患赤白痢疾，后重频并难治，欲调血行血而推荡痢疾，犹恐产后之元气虚，欲滋荣益气而大补气血，反助痢物之滞结，须当行不损元，补不助邪，惟生化汤减炮姜而代以木香、茯苓，则善消恶露兼行痢滞，并治而不悖也，再服加味香连丸，俟二三日后看痢势而后加减可保无虞。产妇禀厚，产期已过三十日可服生化汤加芩连朴芍等行积之药，加味香连丸亦可；若产妇素弱，虽产后月馀不可峻剂行积；其七日内外有患褐色痢者即当加补。
●加减生化汤（治产妇七日内外患痢者。）
川芎（二钱）　当归（五钱）　炙草（五分）　桃仁（十二粒）　茯苓（一钱）　陈皮（四分）　木香（二分）　水煎服。白痢加砂仁六分炒研。
●清血丸（治红痢神效。产后七日内外者勿用寒性故也，所谓清血丸者即香连丸为末、莲肉粉各一钱半。如口噤赤白痢脐腹绞痛加行积药。）
凡产后三四日，血块已散，痢疾少减，照后开治法：
一、产后久泻，元气下陷，大便不禁，肛门如脱，宜六君子汤加木香四分，肉果一枚，炮姜五分；如完穀不化去炮姜。
一、产后痢泻黄色，乃脾胃气虚，宜补中益气汤加木香四分，肉果一枚；腹痛加砂仁八分；泻水多加泽泻、木通各八分；渴加麦冬、五味子；泻水寒加乾姜一钱，木香四分；食积粪黄加神麴、麦芽；肉积加山楂、砂仁。（有的药味无分量。毓注。）
一、产后胃气虚弱，泻痢，完穀不化，当温[补]胃气，宜六君子汤加木香四分，肉果一枚。
一、产后伤饭食，宜加参生化汤加神麴、麦芽；伤肉食加山楂、砂仁。
一、产后胃气脾气虚弱泻痢，四肢浮肿，宜六君子汤加五皮散[饮]。
一、痢泻日久无后重者，宜六君子汤加木香四分，肉果一枚。
一、产后赤白痢疾，脐下痛，宜用当归二钱，厚朴八分，黄连八分，肉果一枚（煨），炙草四分，煎服。
一、产后血痢，日久不止者，血虚也，宜四物汤加人参、荆芥。
一、产后患痢羸因心腹绞痛，宜用葱白一寸，石榴皮一钱，黄连、地榆各八分，煎服。
一、产后痢疾腹痛，用温汤布醮暖腹则止。
〔霍乱论〕
凡产后忽患上吐下泻，腹脐疼痛，烦乱不安，名曰霍乱。此由劳伤气血，脏腑虚损，不能运化食物，再感风寒所致，此阴阳升降不顺，清浊紊乱于肠胃，冷热不调，邪正相搏而然也，宜生化六合汤。
●生化六合汤（治产后块痛未除，又患霍乱。）
川芎（二钱）　当归（四钱）　炮姜　炙草　陈皮（各四分）　藿香（四分）　砂仁（六分）　茯苓（一钱）　姜水煎服。
●附子汤（治产后无血块患霍乱，手足逆冷者。）
白术（一钱）　当归（二钱）　陈皮　乾姜　丁香　炙草（各四分）　人参（一钱）　熟附子（五分）　姜水煎服。（如产后七日外霍乱，用六合汤亦可也。原注。）
●温中散（治产后无块痛，患霍乱吐泻不止者。）
人参　当归　白术　厚朴（各二钱）　乾姜（八分）　茯苓（三钱）　草蔻（一钱）　姜（三片）　共为末。每服二钱，粥饮调下。（此方无分量。今据竹林寺《女科秘旨》卷八补。原名「温中汤」，煎服。毓注。）
〔呕逆不食〕
胃为水穀之海，水穀之精化力气血，以荣脏腑者也，产后劳伤脏腑，寒邪易乘[虚]入于肠胃，则气逆呕吐而不食也，宜加减生化汤。
●加减生化汤
川芎（钱半）　当归（三钱）　炮姜（五分）　砂仁（五分）　炙草（五分）　姜水煎服。
●温胃丁香散（治产后七日外呕逆。）
当归（二钱）　白术（二钱）　人参（一钱）　炮姜　丁香　陈皮　炙草　前胡　藿香（各四分）　姜水煎服。
●安胃行血汤（治产后七日内血块未除，胃气不和，呕吐不止，全不纳穀者，法当消块痛，佐以温补胃气之药。）
川芎（一钱）　当归（四钱）　桃仁（十粒）　炮姜（五分）　炙草（四分）　人参（二钱）　茯苓（二钱）　藿香（四分）　砂仁（四分）　陈皮（四分）　姜水煎服。有汗不用姜。如服后胃和呕止，但气弱少食，宜服补中益气汤，方载流注论。
●加减六合汤（治同前方。）
川芎（一钱）　当归（二钱）　炮姜（四分）　人参（一钱）　山药（钱半）　茯苓（钱半）　炙草（四分）　藿香（三分）　陈皮（二分）　白蔻（四分）　姜水煎服。呕止去白蔻。
●石莲散（治产后咳嗽。呕逆、吐、怔忡、目眩。）
石莲子（一两五钱，去壳）　茯苓（一两）　丁香（五钱）　共为末，每服二钱，米饮调下。
〔产后口渴〕
产妇虚弱，口渴气少，由产后血少，汗多，内烦，不生津液。
●生津益液汤
人参　麦冬　茯苓（各二钱）　大枣（二枚）　小麦　竹叶（各六分）　瓜蒌根　甘草（各一钱）　如大渴不止，加芦根。（「产后口渴」条原脱。今据竹林寺《女科秘旨》卷八补。毓注。）
〔水肿论〕
产后患水肿，手足俱浮，皮肤光亮而色润，乃脾虚不能利水，胃虚不能行水也，必大补气血为主，佐以苍术、茯苓、白术各一钱补脾，如壅满用半夏八分，陈皮四分，香附监之；虚加人参一钱，木通五分；有热加麦冬一钱，黄芩一钱，以清肺金。
●补中健脾汤（产后七日以外用。）
人参（三钱）　白术（二钱）　茯苓（一钱）　白芍（一钱）　厚朴（四分）　陈皮（五分）　紫苏（八分）　木通（四分）　苍术（四分）　大腹皮（四分）　木瓜（八分）　水煎服。大便秘加肉苁蓉一钱，麻仁一钱。如因寒邪湿气伤表，无汗而肿加姜皮三钱，半夏五分，紫苏叶五分，于补气血方中以表汗。
●五皮散（方见前胎水不利门。治产后风湿伤脾，气凝滞以致面目浮肿，四肢肿胀喘满者。）
〔怔忡惊悸〕
产妇惊忧劳倦，去血过多，以致心中躁动不宁，谓之怔忡；若惕然而惊，如人将捕之状，谓之惊悸。治此二症，惟调和脾胃，补养心血，使之志定神宁、气舒心安而病自愈矣。如分娩后血块未消而患此者，宜服生化汤以补血行血，血旺则惊悸自除，不必加定志安神剂；如块消痛止之后患此症，宜服后药。
●加减养荣汤（内去川芎、麦冬，加木香，即归脾汤。）
川芎（一钱）　当归（二钱）　茯苓　枣仁（炒黑）　人参　麦冬　远志　黄耆　白术（各一钱）　陈皮　炙草（各四分）　龙眼肉（八分）　姜水煎服。虚烦加竹茹一团；有痰加竹沥、姜汁。
●养心汤（治产后心血不宁，惊悸不安。）
黄耆（一钱）　当归（二钱）　茯神　远志　川芎（各八分）　麦冬（一钱）　枣仁（一钱，炒黑）　柏子仁（一钱）　五味子（十粒）　人参（钱半）　炙草（四分）　水煎服。可与安神丸兼服。
●安神丸
黄连（二两，炒）　生地（三两）　当归（三两）　甘草（五钱）　共为末，蒸饼糊为丸，桐子大，辰砂为衣，每服四十丸。
〔骨蒸〕
凡产后骨蒸，宜保真汤，先用以清骨之剂。
●清骨散（作汤效更速。凡骨蒸不论男女俱可服。）
柴胡　前胡　胡连　乌梅肉（各二钱）　猪脊髓（一条）　猪胆（一具）　韭菜白十根长一寸切碎，三味捣如泥，入药再捣为丸，桐子大，每服三四十丸，白汤下。如上膈热，食后服。一方另将髓胆韭捣成泥加童便一酒盏，熬成稀糊，入药再捣成丸。
●加味大造丸（治骨蒸劳热。如服前方不须服此。）
紫河车（一具，制法载卷后）　人参（一两）　当归（一两）　麦冬（八钱）　银柴胡（六钱）　生地（二两）　胡连（五钱）　山药（一两）　石斛（八钱）　黄柏（七钱，炒）　枸杞（一两）　共为末炼蜜丸。
●保真汤（治骨蒸劳热。）
黄耆（一钱）　天冬（一钱）　麦冬（一钱）　人参（一钱）　白术（一钱）　茯苓（八分）　炙草（四分）　川芎（八分）　当归（二钱）　五味子（十粒）　地骨皮（八分）　白芍（一钱）　枸杞（一钱）　黄柏（六分，炒）　知母（二钱）　生地（二钱）　熟地（二钱）　枣水煎服，亦可作丸。
〔心痛〕
心痛，即胃脘痛，以胃脘在心之下，因伤寒气及冷物而作痛，因痛起于心，俗呼为心痛。夫心为君主之官，主气行血，统驭脏腑血气，血盛则泰然安宁，血不足则惕然惊悸，岂可痛乎。若真心痛，则旦发夕死，手足甲俱黑，今产[妇]患此，但当散胃中之寒物耳，必用生化汤加散寒消食之药，无有不安；若绵绵痛，可按而止，必问血块已除[否]？方可用补药。大抵因寒冷上攻则心痛，下攻则腹痛，治法亦相同也，俱当于生化汤内加肉桂、吴茱萸温散可也。
●加减生化汤
川芎（一钱）　当归（三钱）　炮姜（五分）　肉桂（八分）　炙草（五分）　吴茱萸（七分）　水煎服。伤面食加神麴、麦芽；伤肉食加山楂、砂仁；大便燥结加肉苁蓉。
〔腹痛〕
产后腹痛，有血块者，只服生化汤调失笑散，鹿角灰散，块消痛止矣。风冷[气]乘虚入腹作痛，服加味生化汤。
●加味生化汤
川芎（二钱）　当归（四钱）　炙草（四分）　炮姜（四分）　桃仁（十粒）　桂枝（七分）　水煎服。伤面食加神麴、麦芽；伤肉食加山楂、砂仁。如血块未消，痛未止加失笑散二钱，玄胡索二钱。
●失笑散（又名一笑散，治产妇心腹绞痛欲死，或血迷窍不知人事，或小腹急痛，皆宜服之。）
五灵脂（炒）　蒲黄（炒）　共为细末，每服二钱，热酒调服，服后急用十全大补汤调理，如服后仍痛不止，不可再服，此气血虚也，急大补为主；若手按之不可近者，有瘀血也，急用失笑散；若元气虚，须用四君子汤加芎归炮姜为当。
〔小腹痛〕
产后虚，中寒及饮冷，下攻小腹作痛者，又有血块作痛者，又有产后血虚脐下作痛者，并宜加减生化汤。块痛即加减生化汤送玄胡索散一钱，亦能治寒痛，无血块但小腹痛，可按而少止者，属虚，加熟地三钱。
●玄胡索散
玄胡　肉桂等分为末。
〔遍身疼痛〕
产后遍身疼痛者，由分娩时百节开张，血脉流散，气弱则经络开，瘀血留滞不散，致筋脉引急，骨节不利，故腰背不能转侧，手足不能动履，或身热头痛，若误作伤寒而误发其汗，则筋脉动惕，手足冷厥而变症百出矣，宜服趁痛散。
●趁痛散（治遍身疼痛。）
当归（二钱）　炙草（三分）　黄耆（一钱）　白术（二钱）　牛膝　独活　肉桂（各八分）　韭白（八根）　姜水煎服。
●茶调散（治偏正头痛。）
薄荷　川芎　荆芥　防风　甘草　细辛　羌活
●青娥丸（治腰痛。）
胡桃仁（二十枚）　破故纸（八两，酒浸炒）　杜仲（一斤，姜汁炒去丝）　共为末，蜜丸，空心酸醋汤下。（此二方据《灵验良方汇编》「遍身疼痛」条补。毓注。）
〔产后指节头痛〕
凡产后虚劳，指节头疼痛，汗不止。
●猪肾参耆汤
人参　黄耆（各二钱）　生姜（一钱）　淡豉（一钱）　韭白（一钱）　当归（三钱）　用猪肾二个，先将猪肾煮熟，取汁二碗，煎药八分盏，温服。（原抄本此条误为「头痛」，方名亦异。今据竹林寺《女科秘旨》卷八补。毓注。）
〔腰痛〕
产后腰痛，由女肾位系胞，腰为肾府，产时劳伤肾气，损动胞络，或虚未平复而风寒乘之，乃致腰痛。
●养荣壮肾汤
当归（二钱）　独活　桂心　川芎　杜仲　续断（各八分）　桑寄生（二钱）　防风（四分）　生姜（三片）　水煎服。如服二剂后[痛]不止者，肾虚也，加熟地三钱。产后日久气虚，腰痛肾弱，服加味大造丸。（方见前，原注。）
（此方分量原缺，今据竹林寺《女科秘旨》卷八补。毓注。）
〔淋症论〕
产后患淋，由产后虚热客于脬中，内虚则小便频数淋涩作痛，名曰淋症，有赤、白、砂、石诸淋，并服后方。
●茅根汤
白茅根（一两）　赤茯苓（五钱）　桃胶（钱半）　葵子（钱半）　鲤鱼齿（一百个）　滑石（一钱，煅）　甘草（五钱）　紫贝（二个）　瞿麦（五钱）　石首鱼头（一个或五钱，焙乾为末，另用）　灯心姜引汤煎，入石首鱼头末，空心温服。
●加减茅根汤（治产后淋症，小便痛血淋症。）
白茅根（一两）　瞿麦（一钱）　车前子　冬葵子　木通（各一钱）　鲤鱼齿（一百个，焙乾为末）　水煎服。入鲤鱼[齿]末，空心温服。
〔小便频数论〕
产后小便数者，由脬内宿有冷气，因产发动冷风，致令小便数也，均属虚寒，经云益心之阳以消阴翳，尤宜温补，益心收涩为治法也。
●益[智]螵蛸散（小便数或遗尿并治之。）
益智仁三十七枚，为末，每服二钱，米饮空心调下。（方名原为「益螵蛸散」，于文理不通，应视为「益[智]螵蛸散」为妥。然方中无桑螵蛸，疑原抄者笔脱也。今拟改为桑螵蛸三十七枚，益智仁二两，共为末，毓注。）
●桑螵蛸散
人参（二两）　黄耆（二两）　鹿茸（炙去毛）　桑螵蛸（三十个，炒）　赤石脂（二钱，煅）　牡蛎（二钱，炒）　共为末，每服二钱，米饮调下。（方中鹿茸无分量，原抄者脱。毓注。）
〔流注论〕
产后恶露流于腰肾手足关节之间，或漫肿或结块，肿痛至极，肢体倦怠，急用葱熨法以治外，内服加参生化汤以散滞血，则未成者自消，已成者自溃，久则脓成，宜托里大补为主。若肿起作痛，起居饮食如常，是病气有馀，形气未损，易治。若漫肿微痛，倦怠少食，属形气、病气俱不足，最为难治。凡未成脓，或成脓不溃者，俱气血虚也，宜八珍汤。憎寒畏寒，阳气虚也，宜十全大补汤。日晡内热，阴血虚也，宜四物汤加参术丹皮。呕逆，胃气虚也，宜六君子汤加炮姜。食少倦怠，脾气虚也，宜补中益气汤加升麻。四肢逆冷，小便频数，肾气虚也，宜补中益气汤加益智仁。此症若不补气血，不慎起居，不节饮食，未有得生者。治宜留意焉。
（此条据《灵验良方汇编》所附「胎产要诀」「产后流注」条补录，并稍有改动，以正本书原抄者之讹。毓注。）
●葱熨法
用葱一握炙熟捣烂作饼，敷肿处，上覆厚被以熨斗熨之。
●加参生化汤（方见前。）
[八珍汤。即四君子汤加四物汤。]
十全大补汤
人参（一钱）　白术（一钱）　茯苓（一钱）　炙草（四分）　当归（一钱）　白芍（一钱）　熟地（二钱）　川芎（五分）　肉桂（五分）　姜水煎服。
●补中益气汤　歌曰：
黄耆归术一钱均，人参倍加草三分，升柴五分陈皮七，益智一钱外加论。
●神仙回脓散　（方见乳痈门。治产后流注日久成脓，用此方通其脓，若未经补，血气未旺，此方又不可遽服也。）
●回毒散（乳痈未溃时服，毒从大便出，虚人不宜用。）
大黄（三钱）　白芷（六钱）　乳香　没药　穿山甲（蛤粉炒）　木香（另研，各五分）　共研末。人参二钱煎汤，调前药末服。
（此方据《灵验良方汇编》「乳痈」条补。毓注。）
〔阴蚀五疳论〕
凡妇人产后，阴户[生]疮，名曰阴蚀，或痛或痒如虫行之状，脓汁淋漓，阴蚀几尽者，由心肾烦郁，胃气虚弱，以致气血留滞而然也，经云诸痛痒疮皆属心火，法当补心而养肺胃，外以熏洗药治之，斯愈矣。
●千金疗蚀方
川芎　当归　白芍　地榆　甘草（各一两）　水五升煎至二升。去渣，热熏之，温洗之，日三次，夜一次，即愈矣。
●金银散
蒲黄（一斤）　水银（一两）　二味研匀，擦之即愈。
●硫黄散（治疳蚀阴户及下部五脏。）
硫黄不拘多少，研为细末，取东南向桃枝三七条，将枝头捶散以绵裹之，黏[硫黄]末于上，向疮黏之，令末黏疮上，又换又贴。再截短竹筒一个，纳入阴户内，将桃枝上药烧之，纳竹筒内，向阴户熏之即愈。一方用肥猪肉十斤，水煮以汁浸疮，冷再热，日浸二三次即愈。
又方。用虾蟆、兔粪等分为末，敷疮即愈。
〔产后阴翻〕
产后阴翻，因产户燥热翻成反花，治法用泽兰四两，煎水洗二三次，再入枯矾煎洗即愈。
〔无乳论〕
产后有乳妇人之常也，然有血气壮而壅闭不行者，法当疏而通之；又有气血虚而阻滞不行者，法当补而润之。盖妇人之乳，资于冲脉、任脉及足阳明胃经，若素有冲任之疾与夫胃气不利者，乳汁乃少，面必黄色，乳子怯，务服滋荣养血兼通利可也。若乳汁素少，生质如此，虽服通[乳]之剂亦弗效。
●加味玉露饮（治乳汁不行，身体壮热，头晕痛，属虚者服此。）
人参（二钱）　茯苓（一钱）　白芍（一钱）　甘草（六分）　当归（六分）　川芎（六分）　桔梗（一钱）　水煎服。
●涌泉散（治妇人气壅，乳汁不行。）
瞿麦穗　麦冬　龙骨（煅）　穿山甲（蛤粉炒）　王不留行　等分为末，每服一钱，热酒调服，饮猪蹄羹，再以木梳梳二乳三四十梳。一方有鹿角灰无龙骨，更妙。
●猪蹄羹方
猪前蹄一只，通草四两（即木通切片做花卉者，乃通脱木，非通草也，须辨）。水一斗煎至五升，饮汤兼服前散即通。
〔乳痈〕
●瓜蒌乳没散（治产后乳生痈未成脓，痛不可忍，与胎前乳痈同治。）
瓜蒌（一个，连皮捶碎）　金银花（三钱）　当归（三钱）　白芷（一钱）　青皮（五分）　乳香（五分）　没药（五分）　[水煎服]。
●瓜蒌散（治乳痈已溃未溃俱效，并治血疝。）
当归（五钱）　甘草（五钱）　乳香（一钱）　没药（一钱）　瓜蒌（一个，连皮捶碎）　水酒各半煎服，渣捣烂敷乳上即愈。


附录  ——————————————————————————————————————————————————————————————————————————————————————————

《竹林》[产后]五急十九危症，产后五急：  ***************************
一、分娩儿下，即血崩晕去，形脱，宜用加味生化汤。
川芎（二钱）　当归（四钱）　姜炭（一钱四分）　桃仁（十粒）　炙甘草（五分）　荆芥（五分）　人参（加至五六钱）　水煎服。
或分娩儿下，汗多倦甚，前方加人参三四钱。或分娩儿下无力送胞，倦怠，前方用人参二三钱或分娩儿下即时晕昏，形脱，前方用人参五钱。
二、产后劳倦形色脱。前方倍参四钱加黄耆一钱，熟地二钱，如块痛二味不用，加熟附子四分。
三、产后血崩形色脱。前方倍参五钱加荆芥四分。血块不痛可服升举止崩复神汤。
〔升举止崩复神汤〕
白术（三钱）　当归（三钱）　熟地（二钱）　人参（四钱）　黄耆（一钱）　黄连（七分）　炙草　升麻　陈皮　白芷　荆芥（各四分）　熟附子（三分）　水煎服。
四、汗多形色脱。倍参生化汤去炮姜加麻黄根、黑枣仁、黄耆各一钱，熟地三钱，浮小麦一撮，防风五分。
五、气短似喘。倍参生化汤，人参只用二钱，加沉香末二分，陈皮、香附各三分。
以上五症，如兼见他症，照后开加减法：
渴加麦冬一钱，五味子五粒。惊悸加枣仁、益智仁各一钱炒。泻加茯苓、泽泻各八分。大便燥结加肉苁蓉钱半。伤饭面食加神麴八分，麦芽五分。伤肉食加山楂、砂仁各五分。小便不禁加益智仁二分。寒嗽加杏仁十粒，桂枝五分。虚嗽加麦冬钱半，瓜蒌仁八分。有痰加天花粉八分，橘红四分。气虚多痰加竹沥、姜汁。食少加白术。

产后十九危症并以加参生化汤为主加减治之  ***************************
〔加参生化汤〕
人参（三钱）　川芎（一钱）　当归（二钱）　炮姜（四分）　炙草（五分）　桃仁（十粒）　水煎服。
一、产后劳倦伤脾，不思穀食，前方加白术一钱，如血块痛去此味加陈皮、升麻各四分。
二、产后头痛身热，自汗倦怠，前方加黄耆一钱，如血块痛不用此味。
三、产后感寒，身热头痛，嗽声重，有汗有痰，前方加天冬一钱，杏仁十粒，天花粉、麻黄根、地骨皮各一钱，桔梗四分。头痛甚加连须葱头五个。
四、产后先寒后热或朝热夜热，每日应时发热，类疟有汗，前方加软柴胡八分，青皮三分，乌梅二个；汗多加麻黄根一钱；汗多不至足加熟地二钱；食少加黄耆、白术各一钱，陈皮四分；如块痛则熟地术耆俱不用。
五、妄言妄见邪祟，前方加茯神一钱，远志八分，枣仁一钱，陈皮四分，麦冬五分。
六、足冷发厥，一日二三次厥者，前方加白术、熟地各一钱，熟附子四分。
七、产后身热有汗，大便不通，前方加麻黄根一钱，麻仁、地骨皮、肉苁蓉各三钱。慎勿用大黄下之。
八、产后有汗潮热，睡中妄言，前方加麻黄根、地骨皮各八分。
九、身热有汗胁痛或潮热，前方加麻黄根一钱，黄耆一钱，桂枝七分，柴胡八分；脐下痛可按而止加熟地二钱。慎勿用小柴胡汤。
十、产后有汗，小便多，前方加麻黄根一钱，麦冬五分，葛根、黄耆各五分，五味子十粒。
十一、有汗泄泻，前方加麻黄根一钱，石莲子十粒，肉蔻一枚。（面裹煨熟去油用）
十二、泄泻危困，宜服《丹溪医案》大补方。
十三、伤食误服消耗药反成膨胀，宜服《丹溪医案》大补方。
十四、大便不通，误服大黄成膨胀，宜服《丹溪医案》大补方。
十五、忿怒误服耗气药成膨胀，宜服《丹溪医案》大补方。
〔《丹溪医案》大补方〕
人参（三钱）　当归（三钱）　白术（三钱）　白芷（一钱）　茯苓（一钱）　泽泻（八分）　厚朴（五分）　紫苏（五分）　陈皮（四分）　木香（三分）　大腹皮（六分）　萝卜子（六分）　川芎（一钱）　水煎服。伤食加神麴并伤肉食加山楂、砂仁。
十六、伤食心腹痛或胁痛误服消导药，以致绝谷，独用人参三钱，姜一片，水煎调锅焦服，引开胃气。
十七、血崩日久不止，宜服升举大补汤。方见血崩门。
十八、子宫不收，产门不闭[之]脱症，宜服倍参生化汤原方。
十九、产后神昏形脱有汗，于加参生化汤内去炮姜，并忌食姜葱。
以上十九危症并补气血为主，问无血块痛即服之。

又明产后二十九症医方  ***************************
一、产后血块痛，宜服生化汤加红花、肉桂，连服几帖，即时块散而痛止矣。血旺自精神矣。虽少壮之妇，产后无病亦服生化汤几帖，以补血而散瘀，大有益焉。其产母腹外用烘暖衣服护任，使之和暖，则血块宜散。虽暑月亦宜保护或兼送益母丸一丸或鹿角灰一钱，三方得一而[安]。慎勿用苏木、稜蓬（京三稜、蓬莪术。）等峻厉之药，山楂虽行气行血，亦不甚峻，然弱人服之亦有害，总不宜多用耳。
二、产后去血过多或劳倦昏暗血晕，频服生化汤几帖，服至产妇精神方止，如遇血晕形色将脱或汗多虚脱，宜加参四五钱服之，慎勿视为恶露抢心，妄投破血之药以害人。
三、胎衣不下宜服生化汤两帖，初煎即送益母丸一丸，次煎又送一丸，外用烘暖衣服护腹。冬日慎勿坐净桶并赤身久候胎衣，恐严冬寒冷损伤产母，必扶上床被覆以火笼暖和其身兼服生化汤助血，胎衣自下。
四、产后头痛身热恶寒，虽明知感冒风寒，只宜服生化汤，连进两三帖，致热退痛止方已。不须用他药。盖川芎炮姜性辛而散邪。慎勿用柴胡、升麻等药以表其汗，致虚产母。如服三四帖后，头痛发热如故，加连须葱头四五个或用葱头放白鲎内吃亦可，放鲫鱼汤内饮之亦可。
五、产后乍寒乍热或头痛胁痛，亦服生化汤两三帖，不愈加桂枝七分，以散寒邪，有块加木香一分。切勿认为胁痛而用柴胡等汤以表汗也。
六、产后感寒，寒气上攻则心痛，下攻则腹痛，复兼血块痛，宜服生化汤加桂枝三分以定痛，如二帖不愈，加吴茱萸七分或姜三薄片入生化汤内以助血，若独用诸热药以攻寒，其痛虽止，恐去血过多致虚产母。慎勿用汗吐下之药。
七、产后夜热或寒热往来，每日如期类疟，宜服生化汤几帖，则寒热自除。如汗多气虚，服加参生化汤。慎勿用常山、草果等药。
八、感冒寒邪，心下痞满，只宜服生化汤加陈皮五分，桔梗五分，白蔻五分，木香二分。慎勿用破气药。
九、风寒咳嗽身热，宜服生化汤加杏仁十粒，知母一钱，天冬一钱，甘草四分，桔梗五分。有痰加橘红四分，天花粉八分。有汗加人参。慎勿用散气药。
十、伤食宜服生化汤加神麴、麦芽各一钱五分；伤肉食加山楂、砂仁各四分；伤冷食冷饮加吴茱萸一钱，桂枝五分；伤寒食胁痛加肉桂七分。切不可专用消食药以损气血。一妇人服山楂消血块而死。
十一、忿怒胸膈满闷，生化汤加木香二分煎服。慎勿用乌药、香附、厚朴、枳壳、枳实消损元气。
十二、大便不通，生化汤加肉苁蓉二钱，日服二三帖以助血，血旺则便自通矣，另研芝麻三两为末加米一升作粥时时食之。慎勿用大黄等药。若结燥日久多用大黄，反成膨胀。
十三、产后去血过多，或汗多小便涩少或小便闭结，生化汤加生脉散服之（人参、麦冬、五味子此三味即生脉散）。慎勿用五苓等方。如服药不通，外用葱熨法，用葱十头，线缚切如一指厚片，放脐上，艾火灸之。
十四、产后血气虚，胃寒，小便多失禁或遗尿，生化汤加益智仁八分，煎服。
十五、泄泻，生化汤加茯苓一钱，泽泻七分，石莲子六钱（一云十粒）；或另用糯米莲子各半、入茯苓煮粥食之。泄泻形脱神倦，生化汤加人参。
十六、失血多，心神失守，妄言妄见，生化汤加茯神、枣仁、柏子仁各一钱，远志八分。慎勿用降火消痰药致害产母，更有法水噀之，法尺惊之为害不小。如汗脱生化汤加人参。
十七、足冷发厥，血块又痛，生化汤加乾姜五分，服二二帖后再服加参生化汤。
十八、产后痢疾，不论红白，生化汤去炮姜加木香二分，连服二三帖，则血块与痢积荡尽矣，又不损产母气血。慎勿用寒药以致血块停瘀。
十九、血崩大脱，生化汤加荆芥穗一钱，服十馀帖后，如形色[脱]，服加参生化汤。
二十、产后霍乱吐泻，多是虚中感寒，生化汤加砂仁、生姜、茯苓、藿香，或用六和汤。
二十一、产后遍身疼痛，多是血滞气虚，生化汤加肉桂八分，韭白二十根。如四肢麻木，多是血虚，化生汤加人参。
二十二、产后起坐太早，产户感风作痛，衣服被难近身体，生化汤加肉桂、独活、防风以散风。
二十三、产后生痈疽，生化汤加连翘一钱，天花粉一钱，绿豆粉五钱，甘草节八分。如恶心烦闷加乳香一钱。切勿用大黄等散毒之药。
二十四、四肢麻木血虚甚也，生化汤加浮小麦；血脱血崩麻木，服加参生化汤。
二十五、目痛昏热赤肿，生化汤加荆芥。切勿用芩连栀柏。
二十六、产后因怒或偶吐血，生化汤减川芎，用归身加荆芥八分，犀角八分。切勿用生地、黄柏等药。
二十七、产后口噤，牙关紧闭，手足牵搐类中风状，生化汤加天麻、羌活、防风、生姜。
二十八、产后烦躁口渴，生化汤加生脉散。
二十九、产后流注，宜治以参桂生化汤。
〔参桂生化汤〕
川芎（钱半）　当归（三钱）　炙草（五分）　黄耆（钱半）　肉桂（六分）　人参（二钱）　马蹄香（二钱）　凡漫肿疼痛未成脓，成脓未溃者，宜四物汤、六君子汤、十全大补汤之方，以及阴蚀等疮，各有治法，俱载流注论下，故不再录。
〔资生丹（治法通开于后。）〕
当归（酒洗）　川芎　香附（醋炒）　苍术　元胡（炒）　蒲黄（炒）　赤苓　桃仁　熟地（各一两）　山萸　地榆　羌活　五灵脂　白芍　甘草　陈皮　人参　牛膝（各三钱）　白术　木瓜　青皮（各三钱）　乌药（二两七钱，不见铁）　良姜（四钱）　乳香（一钱）　没药（一钱）　益母草（二两七钱，不见铁）　阿胶（一两五钱，蛤粉炒）　大黄（一斤，另研）　苏木（三两）　河水六碗，黑豆三升煮熟，取汁二碗，绞取豆九两，烘乾为末。
以上俱为末。先将大黄末入锅内，须用铜锅，用好米醋五六碗揽匀熬成膏，又下醋熬，如此三次，再下红花酒（用红花三两，炒黄色，好酒三斤，同煮至一斤。）去花取汁用，将黑豆汁、苏木汁再熬成膏，盆内盛之，将豆末与众药和匀，以大黄等膏调为丸，如弹子大，每服一丸，不拘时服，合药须择成开平除及天月二德黄道吉日，诚心修合，勿令妇人鸡犬见之。
一、治月经不调，前后不一，葱姜酒空心下。
二、治子死腹中，凡孕妇因染热病，六七月间经传腑脏热极，以致子死母腹，坠在脐下，不得分离，急服三丸，胎衣转热便生。
三、治产难无阵痛，凡胎气已成，子食母血，至足月时，余血成块，俗呼儿枕，临产时儿枕先破，血裹其子，所以难产，但服丹逐其败血，斯须自生。
四、治胎衣不下，子母分解讫，血入衣中，因此胎衣不下，令人胀满，水不进，急服丹二三丸，逐去衣中败血自然下矣。若腹不胀而痛，手按痛减是元气虚而不能送下也，宜服无忧散。（方见胎前保产门。）
五、治产后寒热似疟，凡产后虚羸，血入心肺则热，入脾胃则寒，所以寒热不知者似疟疾，宜服此丹。
六、治产后四肢浮肿，败血走五脏转满四肢，停留四肢，渗不去，化为浮肿，不知者呼为水肿，血肿与水肿不同，水肿气急而小便涩，血肿满而四肢寒，先服此丹去败血，后服利水气药。锺右泉女，产后四肢遍身浮肿，〔症情〕危急，余用参术救之，肿不消，[后]阴户骨开，溃脓愈。
七、治横生逆生。
八、治产后百节痠痛，败血流入骨节而然也，宜服此丹。
九、治产后如见鬼状，败血热气冲心，因物触动，所以心烦躁热，言语颠狂，不知者呼为疯邪，宜服此丹。
十、治产后血晕，眼见黑色，三日内气血未定还入五脏，奔冲于肝，医不识者呼为暗风，服此丹莫缓。
十一、治产后口乾心闷，七日以来气血未定，因三日后过食，食与血结，积聚在心，是以烦渴，医不识者呼为胸膈壅满，宜服此丹。以上俱用葱姜酒送下。
十二、治室女经闭不通，加莪术三分，赤芍二分，姜黄末五分，天花粉四分，同药入酒内炖化服。
十三、治妇女经水过期，脐腹疼痛。
十四、治产后败血热气冲心，心中烦躁，言语颠狂。
十五、治产后败血冲心，流入鼻窍，失音不语，不知者呼为脱阴脱阳，然失音虽是难治，殊不知当审妊妇经脉行与不行，顺与不顺，令血气妄行，沉入心孔，反为不治，宜服此丹。
十六、治产后血崩，或食酸咸寒热不一，凡败血恶露未止之际，误服利药，因此荣卫不和，以崩漏形如鸡肝，浑身潮热，背膊拘急，胸中烦闷，急服此丹。
十七、治产后泻痢脓血，此因未满月早食酸寒冷热坚硬之物与血相搏，不得克化而然也，宜服此丹。
十八、治小便尿血如鸡肝，此败血流入大小肠，闭涩水穀之道而然，服三丸即愈。
十九、治胸膈气满，呕逆不定，此血停脾胃，食满胸中所致，宜服此丹。
（此后残缺者不知几页。此语系原抄者注。）
（此下尚有一页，笔迹亦异，不知是否为原抄者书，故一併录存，待发现原书后另行删定。毓注。）
〔竹叶汤（产后中风，痉病发热，面正赤喘而头痛。出《金匮》。）〕
鲜竹叶（四十九片）　葛根（三钱）　防风　桔梗　桂枝　人参　附子（炮）　甘草（各一钱）　大枣（五枚）　生姜（五钱）　水煎服，覆汗出。自汗者去葛根加天花粉三钱，附子五分。
产后血晕，用铁烧红，以醋浇之，其气入产妇鼻嗅即愈。或烧乾漆熏产妇面即醒。
产后小便不通，腹胀如鼓，将盐填脐中，葱白捣烂覆之，以艾炷灸之即愈。
产后发热血虚或用独参汤或当归补血汤大倍黄耆或生化汤加云苓[治之]。
产后小便不通或以肾气丸主之。
〔牛膝散（治胎衣不下，腹中胀急。）〕
牛膝　川芎　蒲黄（炒）　丹皮（各二两）　桂心（四钱）　当归（一两五钱）　共为细末，每服五钱，水煎服。

[产后]半月外血块不散辨  ***************************
产后儿下地时，恶露随下，则腹无块痛，而自舒畅。若腹失盖被，或伤寒凉物，则恶露凝结成块，虚症百出：腹胀，身热，骨蒸，五心烦热，食少羸瘦，或似疟，或月水不行，或块在两胁作痛，肠作雷鸣，嘈杂，眩晕，身热时作时止等症。治法当遵丹溪所云：欲泄真邪，先补其虚，用补中益气汤，送三消丸，使块消而人不弱，若消块无补，非惟块不可消尽，食将日减，甚至绝谷。
〔加减补中益气汤〕
人参　白芍　黄耆（各一钱）　白术（二钱）　当归（二钱）　陈皮　甘草（各四分）　姜（三片）　水煎。送三消丸五六十丸。（此条原抄本脱，有目无文。今据竹林寺《女科秘旨》卷七补。原题为「产后恶露凝结成块虚症百出」。毓注。）

调经方论  ***************************
客有问于医巫闾子曰：先生尝论调经以滋水为主，不须补血，何也？[曰]：女子一七而肾气盛，齿更发长，二七而天癸至任脉通，太冲脉盛，月事以时下。天者，天一之真；癸者，壬癸之水；月者，水之精。以一月而盛，盈盈则昃，女人经水亦一月而下，故名月信。以时而下，可有子，如不以时下或过期或不及期，皆为有病，病则不能有子，所以必须调经，必须滋水为主。
又问曰：同一红色，非血而何？曰：女子之所以与男子异者，正为经水胎产故不同耳。女子自有一系胞之处，即养经之处，养至一月而盈，盈则虚矣。以时交感，故能以虚受。人若有孕，水即养胞，则不月矣。一有子，此水即化为乳，亦不月矣。乳之色白，何谓血乎？至于[七七]四十九而天癸绝，其所绝者，天癸也。其所流行之血不见亏，不须四物汤补血，必以六味丸滋水。滋水兼可补血，补血兼不得滋水，何也？盖血乃后天饮食入胃，游溢精气而成，以为流行之用。经水乃冲任所主，人身有奇经八脉，俱属肾经无形之脉，其冲、任者，乃奇经之二[脉]，其脉起于胞中，为脉之海，分手太阳、手太阴为表里，上为乳汁，下为月水。女子独秉此水，以为生生之源，与男子之精同气，皆从天一之源而来，潜滋暗长，至一月而满，满则溢，似血而实非血也，故曰男子以之藏精，女子以之系胞，然其泄间又借一点命门之火为主，火旺而经[水]红，火衰则[经水]淡，火太旺则[色]紫，火太衰则[色]白，所以滋水更当养火，至于乾渴不通，虽云火盛之极，亦不宜以苦寒之剂降火，只宜大补其水从天一之源养之，使足则溢，万无毒药可通之理，调经之法尽此，可以种子，可以安胎、固胎，若有外邪与夫脾胃虚衰等症，宜随杂症参方调治。
〔调经地黄汤。（即六味饮加阿胶、五味子。）〕
或曰丹皮、泽泻，闻能坠胎，何以用之？曰：本经云丹皮破恶血，生新血，安生胎落死胎，盖用于补血药中能补血，用于破血药中能破血，故用之何如耳。用于安胎药中自能安胎。泽泻《内经》治酒风身热汗出如浴，恶风等症。以泽泻、白术各十分，鹿衔草五分，且仲景乃立方之祖，用三味于八味丸中，以其补肾也。东垣八味称其强阳益精，补肾气，益气力，则无妨于胎明矣。经水或不及期而来者，是有火也，只用本方滋水，火自平矣。如不及期而来，本方多加海螵蛸、柴胡、芍药；如半月或十日而来，绵延不已，此属气虚，急用补中益气汤；如过期而来者，是火衰也，本方加艾叶；如迟而色淡者，本方加肉桂；迟而过多者，本方加防风、肉桂，甚则升阳举经汤，此其大略。其间亦有不及期而无火者，有过而有火者，或多寡之不同，不可拘泥于一定[之力]，当审脉之迟数，视其禀赋强弱虚实，俱以滋水为主，随症加减治之，无不愈也。凡紫与黑，多属火旺之甚，然亦有虚寒而紫黑者，不可不察脉而审症也，至于淡白，无火明矣。
〔升阳举经汤〕
人参　黄耆　升麻　防风　炙草
虚寒加肉桂，有临期作痛者，血不足也，以本方加黄耆、肉桂、牛膝。有火者，加柴胡、芍药、牛膝。若经后作痛，只用本方，不必加减，如或加减八味丸为妙。
又有经水二、三月一行，左胁有块者，乃肝脾郁结之症，用加味逍遥散兼服调经地黄汤。
大凡月经短少渐至不通者，但宜调养其元气，若专攻其邪，元气反伤矣。柏子仁丸可慎用，慎勿以毒药攻之，柏子仁丸总不如八味丸得正，但二、三月不行经而左胁有块者，用地黄丸加贝母、柴胡、芍药、当归，兼服归脾汤。（方见末卷。）
〔柏子仁丸〕
柏子仁（炒）　牛膝　泽兰　卷柏（各五钱）　川断（二两）　熟地（三两）　共为末，炼蜜为丸。
妇人经水不调，多有患瘰疬者，以调经地黄汤加柴胡、芍药、贝母、桔梗，无不愈者。
妇人多有血崩之疾，当分阴阳治之。夫气血，人身之阴阳也，阳主升，阴主降，阳根阴，阴根阳，一升一降，循经而行，自无崩漏矣。若阳有馀则升者，胜血出上窍；阳不足则降者，胜血出下窍，总之血随气升降也。阳气者，风也，风能上行，然须东方温风，始能上行，故用助风益气汤；凡气虚不能摄血而崩者，其人必面白，尺脉虚大，饮食无味或久病者有之。
〔助风益气汤〕
柴胡　升麻　防风　羌活　人参　黄耆　炙草　荆芥（炒黑）　阿胶　煎服。
有阴虚而阳气下陷，阳搏于阴而崩者，阴中之阳气虚而崩者，其人必面赤，尺脉必鼓指有力而数，饮食知味，宜助风益阴汤加减。
〔助风益阴汤加减〕
柴胡　熟地　山药　山萸肉　丹皮　茯神　阿胶　防风　荆芥穗　羌活　独活　升麻　煎服。二方俱可治崩，益气者，不可用一味血药；益阴者，不可用一味气药，分别施治，无不神效。至于男妇大便下血者，亦以[此]二方治[之]俱效。
妇人带下之疾，带者，奇经八脉之一也，腰脐间回身一周，如束带，然八脉俱属肾经，天地间黄河如带，人身中带脉所以统摄一身无形之水，下焦肾气虚损，带脉漏下，白者为气虚，赤者为有火，治法俱以补肾为主。白者多赤者少，有脾气虚者，六君子汤加升麻；有气虚者，补中益气汤加半夏、防风；肝虚者，逍遥散兼六味[丸]。（补中益气汤，逍遥散见卷后。）
〔胶艾汤（有加当归、[海]螵蛸以治带[者]。）〕
阿胶　艾叶　杜仲　川断　熟地　黄耆　柴胡　防风　补骨脂　山萸肉　煎服。
如赤带用六味地黄汤加杜仲、川断、阿胶、柴胡、防风；有发热之时经水适来适断，昼则安静，夜则谵语，如见鬼状，名曰热入血室，法当用小柴胡汤加生地、红花、归尾、官桂、丹皮，一服即愈，此症多因经将行时，妄动生冷所致。妇人月经不通，化血为水，名曰血分，用椒仁丸。
〔椒仁丸〕
椒仁　甘遂　续断　附子　当归　牵牛（炒）　芫花（酒炒）　郁李仁　石膏　矾石　吴茱萸　元胡　五灵脂（各一钱）　斑蝥（三十只，糯米炒，去头足）　芫青（三十粒，糯米炒）　共为细末，炼蜜为丸，桐子大，每服十五粒，空心米饮下，服后用当归汤调理。
妇人有痃癖之疾，痃者，腹内近脐左右有筋脉可辨，痛如指如臂如弦之状硬起；癖者，在两胁之间，有时而痛或一块不时上攻或有声，初如鸡子渐至三四寸[长]，或大如碗，月经不调时，作吞酸，此乃妇人之疝，切不可用消克之药，治法以逍遥散加茱连（吴茱萸炒黄连）、芦荟、木香兼服六味地黄丸加芍药、茱连（吴茱萸炒黄连）、贝母，养正气而疝自愈，后用归脾汤调理。
妇人阴中挺出，如茵如蛇如鸡冠，甚至四五寸长或生虫湿痒，饮食无味，内热，晡热，小便涩[滞]，法宜朝用补中益气汤倍柴胡加山栀、胆草，夕用六味地黄饮加柴胡、茱连、芦荟，后用归脾汤调理，此皆女子之疝，但女子不曰疝，而曰瘕。如有虫作痒者，用芦荟、胡黄连为末加麝香少许，将鸡肝一片劈开入药末于内，纳阴中，虫出即愈。
妇人有患寒气自少阴肾经而入，其症大小便不通或无脉，口渴求饮，饮水下咽少顷即吐，吐之尽，又渴又饮又吐，食药俱不入，热药入口即出，凉药少顷亦出，面必戴阳，名曰关格，关，则不得出，格，则不得入，关格之病，不得其方，则命尽矣。若用通白汤无不获效。（陶节庵改名回阳返本汤。）
〔通白汤〕
白术（一钱）　黄连（二分）　人参（一钱）　甘草（五分）　熟附子（五分）　炮姜（五分）　连须葱白（二根）　水一盅半，煎七分，以水湃冷，入童便半盏，猪胆汁三匙，一服即愈。服后脉出者生，暴出者死。
延年种子[方]。阳不足者服后方。
〔延年种子方〕
沙苑蒺藜（微炒）　甘枸杞（微炒）　南鱼鳔（切如豆大块，同蛤粉炒，各八两）　共为细末，炼蜜为丸，桐子大，空心酒下三钱半。
〔鹿杞膏〕
甘枸杞一斤，入水内，桑火煮至味尽出方止，去渣，将汁再熬，入鹿角一斤，磁罐内隔汤煮至筋（箸）挑一二尺高不断如线，取起候凝，切片，临服酒炖化，空心时服，初服二钱，渐至三钱，大能益寿助阳生子。
（此文原载卷首，今移书末。毓注。）


跋  ——————————————————————————————————————————————————————————————————————————————————————————

跋  ***************************
王毓先生幼承庭训，酷爱中医，五十年代末悬壶京都，曾于黄寺古刹潜心研读岐黄十馀载，其间结交京中名医数十人。先生京中执业时，求医者门庭若市，踵不暇接，其疗效人人皆乐道也。
七十年代末，调归故里，与余朝夕相处，过从甚密，每谈及医之济人，则振臂雀跃，侃侃陈辞。诊余尤好整理医籍，以广其传，这部《绛雪丹书》就是他从民间蒐集到的流传抄本，经过精心整理，使其再现医林，箇中甘苦，惟其独知。今书将付梓，索序于余，余不善医，谨为数语跋于书尾，以应先生之命也。
辛巳年仲秋月武邑县卫生局长魏香普识
