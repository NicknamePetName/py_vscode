

卷上  ——————————————————————————————————————————————————————————————————————————————————————————

备豫  ***************************
诸葛干粮方　用白茯苓二斤，白面二斤，干姜一两，米二升，山药一斤，麻油半斤，芡实三斤。各味蒸熟，焙干为末。遇军情紧急，每服一匙，新汲水下，日进一服，可免饥渴，气力倍充。相传方出武侯。又方，取米之无谷者，净淘，炊熟，下浆水中，和水曝干，淘去尘，又蒸曝之，经十遍。如米一石，只得二斗。每食只取一大合，先以熟水浸之，待湿透，然后煮食之，取其易熟而便携带也（武备志）。
行军辟谷不饥法　用黄芪、赤石脂、龙骨各三钱，防风五分，乌头一钱。焙干，于石臼内捣一千杵，炼蜜为丸，如弹子大。遇急行远，不暇作食，先饱吃饭一顿，服药一九，可行五百里，服二丸，可行一千里（静耘斋）。又方用铁脚凤尾草，同黑豆蒸熟，拣去草不用，每食黑豆五七粒，终日不饥。又方，用糯米二三合，炒过，以黄蜡二两，于铫内化开，再入米同炒，令蜡透入米内，以干为度。遇紧急时，取米随便食之，可数日不饥。俟事平，以胡桃肉二个嚼下，可照常饮食。又方，用黑大豆五斗，淘净，蒸三遍，去皮；大麻子三斗，渍一宿，亦蒸三遍，令口开取仁。各捣为末，又合捣作团如拳大，入甑内蒸，从戌至子时，止寅时，出甑，午时晒干为末。用时干食之，以饱为度。不得食一切物。食一顿可七日不饥，二顿可四十九日不饥，三顿可三百日不饥，四顿可二千四百日不饥。口渴时，研大麻子汤饮之。如要仍用饮食，以葵子研末，煎汤饮服，取下药如金色，任吃诸物，并无所损。此法亦可救荒，方见汉阳大别山太平兴国寺勒石。又方，用黑豆一升，淘拣极净，贯众一斤，细锉，如豆一般，搀和黑豆中，量水多少，慢火煮豆香熟，晒干，翻覆令展尽豆余汁，去贯众，瓦器收贮。每日空心啖五七粒，则食草木枝叶皆有味，可饱《南村辍耕录》。
李卫公行军辟谷方　用大黄豆五升，淘三遍，极净，去皮，为末，另用麻子仁三斤，绵包，用沸汤浸至冷，取悬井中，勿令著水，次日晒干，取粒粒完整者，蒸三遍，为末；白茯苓六两；糯米五升，淘净与茯苓同蒸为末。先将麻仁、糯米、茯苓共捣极烂，渐加豆末和匀，捏如拳大，复入甑蒸之，约三个时辰，冷定，取出，晒干，为末。用时麻子汁调服，以饱为度。不得吃一切物。初服一顿一日不饥，二顿四十九日不饥，三顿百日不饥，四顿一年不饥，五顿千日不饥，颜色日增，气力加倍。口渴取麻子汁饮之，或芝麻汁亦可。如仍欲饮食，用葵菜子三合，为末，煎汤，冷定，服之下其药，吃稀粥一二日，再吃稠粥一二日，可照常饮食。但吃药后，大忌房事，慎之。又方，用稻米、淘汰极净，百蒸百晒，捣末，日食一餐，以水调下，服至三十日，可一年不饥（《肘后方》）。又方，青梁米以纯苦酒浸三日百，蒸百日，晒，藏之。远行日一餐，可度十日。若重餐之，可四百九十日不饥（《食疗本草》）。又方，用白面四斤，白茯苓去皮一斤，黄蜡四两，化开三味，共为细末，打糊为饼。用时先清斋一日，食一顿七日不饥，二顿一月不饥。要照常饮食，服葵菜汤一杯。或茯苓汤亦可（《王氏农书》）。又方，八月内采取榆树生耳，以美酒渍曝，同青梁米紫芡实蒸熟，为末。每服少许，酒下，能令人终日不饥（《淮南万毕术》）。又方，用杜仲、茯苓、甘草、荆芥各等分，为末糊丸，如桐子大。每服数丸，即吃草木可以充饥，止有竹叶、甘草不可同食。若食草木叶有毒，以盐解之（《山居四要》）。
煮石充饥方　取溪涧中白石子，用胡葱汁或地榆根等煮之，即熟如芋，可以充饥，谓之石羹（《本草纲目》）。又方，七月七日，取地榆根，不拘多少，阴干百日，烧灰。复取生者，与灰合捣万下，灰三分，生末一分，共合一处，如石二三斗，以水浸过三寸，以药入水搅之，煮至石烂，可食乃已（《臞仙神隐书》）。
干盐方　随用盐多少，以水和入锅中，炭火烧之，以水干为度。盐即坚缩不消，夏月更宜（《武备志》）。
干醋方　用乌梅一斤，以好醋五斗，浸一周时，晒干，再浸再晒，以醋尽为度。捣为末，醋浸蒸饼，和为丸，如芡实大。食时投一二丸于汤中，即成好醋（《齐民要术》）。又方，用粗布一尺，以酽醋一升，浸之以醋尽为度，晒干，备用。每食以方寸煮之（《武备忘》）。又方，取小麦面，作蒸饼一枚，浸醋一升（或作斗），以醋尽为度，晒干备用。每食用少许煮之。
干酱方　如用豆豉三斗，捣如膏，加盐五升，捻作饼，晒干。每食用少许，可代酱菜（同上）。
干茶方　用白糖、薄荷各四两，白茯苓三两，甘草一两，共为细末，炼蜜为丸，如枣大。每含一丸，可行千里之程，曰千里茶（《古今秘苑》）。又方，用白蜜一两二钱，甘草、薄荷、乌梅肉、盐白梅、干粉葛各一钱，何首乌蒸二两五钱，白茯苓三两五钱。共研末，炼丸如芡实大。服之不渴（《海外三珠》）。又方，每人带油麻半升，如渴，取三十粒含之，立止。或乌梅干酪亦可。
求泉水法　凡地生葭苇蒲菰，并有蚁壤，其下皆有伏泉。一说骆驼能知水，若行渴，以足跑沙，其下当有泉（《武备志》）。又法，如兵屯山阜，被贼围困，无处汲水，夜间用磁碗覆地，将土壅碗口，俟天晓揭碗，视之碗底有水珠，其下有泉脉也。掘地数尺，可以得水（《奇门大全》）。
诸葛种菜法　行军所止，令军士皆种蔓菁，有六利。才出甲可生啖，一也；舒叶可煮食，二也；久住则随以滋长，三也；弃不足惜，四也；回易寻采，五也；冬有根可挖食，六也。蜀人呼蔓菁为诸葛菜云（《刘禹锡嘉话绿》）。

杜防  ***************************
辟蛊毒烟瘴，瘟疫时气，鬼怪、狼虎、蛇蝎、五兵、刺客等害方　用萤火，须七夕取者，酒浸阴干，抑箭羽（即卫矛）、蒺藜、雄黄、雌黄各一两，矾石火烧二两，羚羊角、煅存性，铁锤柄入铁处烧焦，各一两五钱。上药共研为末，以鸡子黄、丹雄、鸡冠一具，和捣千下，丸如杏仁大。和药时须用静室诚心虔制，勿令妇女、孝服、鸡犬见之。更择休祚时日，或神遁时日，合药尤验。行军作三角绛囊盛五丸，佩于腰中，能辟一切凶害，诚仙方也。
按：方出《遗集》，亦见《奇方类编》《神仙感应篇》等书，但《遗集》所载制药，须用奇门时日，为小异耳。考汉武威太守刘子南从道土尹公受得此方后，与虏战，败绩被围，失下如雨，未至子南马数尺，失辄堕地，虏以为神，乃解去。一说萤火、卫矛、蒺藜各一两，雄黄、雌黄、矾石各二两，余药及制法同。
辟虎狼妖怪丹　用羚羊角六钱，牛角四两，明雄二两，麝香五钱。各为末，烧酒打糊成丸，弹子大，葫芦收贮。凡入山野深林，恐有虎狼蛇蝎，焚烧一丸，诸恶闻之，远走。凡出军夜行，先用一丸薰衣，百邪不敢近身。
辟山岚瘴气方　用犀角、羚羊角、明雄黄各一钱，为细末，麝香三分，水调服。瘴气即解。一方单用羚羊角末，水调服一钱，立效。又方，用犀角磨水，服之良。
按：时预辟疠疫法，一方，用上品朱砂细研，白蜜和丸，常以太岁日子旦，勿食诸物，每人面向东方，用井华水各吞二十一丸，永无疫患。吞药时勿令药近齿（《静耘斋》）。一方，正月七日，用新布袋盛赤小豆，置井中三日，取出，每人各吞二十一粒，竟年无疫。一说，男吞七粒，女吞二七粒。一方，立春后，遇庚子日，用温蔓菁汁，不拘多少，每人各服少许，一年可免时疾（神仙教子法）。一方，春分日太阳未出之时，用远志去心，水煎饮二盏，取吐，即不染疫（《行厨集》）。一方，五月五日午时，采苍耳嫩叶，阴干。临时为末，冷水调服二钱，或煎水，与全军食之，能除疫疾邪恶（静耘斋）。一方，六月六日采马齿苋，洗净，晒干。元旦煮熟，同盐、醋食之，可解疫气（庸班《经验方》）。一方，腊月二十四日，五更取第一汲井水浸乳香。至元旦五更，温热，每人吞乳香一块，饮水三呷，则一年无时疫。或云此乃宣圣遗方，孔氏至今，代代用之。一方，除夕及元旦，用麻子仁赤小豆各七粒，撤井中饮其水，一年不染邪疫（龙鱼《河图》及《五行书》）。一方，除夕以赤小豆、川椒各四十九粒，投于井中，或水缸中。勿令人知，可免疫病。或以大麻子二十一粒，于元旦投井中，亦良（静耘斋）。
随时辟瘟疫法　遇军营中疫气传染，死亡相继，号曰军气。急用死人骨于上风烧之，疫气即解（《奇门大全》）。又法，用马蹄屑以绛囊盛之，男左女右，可免疫邪。又法，将初病疫气人贴肉布衫，于蒸笼内蒸一炷香，久则全军不染。又法，用松毛，细切为末，酒下二钱，日三服，能辟五年瘟（静耘斋）。又法，用好管仲二枚，浸水缸内，加白矾少许，逐日饮之，不染疫气（同上）。又法，用黑豆一撮，于清晨投于水缸，或投一大握于井中，勿使入见。凡饮其水者，均可免疫（《便元集》）。
辟瘟丹　用虎头骨、藜芦、吴茱萸、南星、皂角、雄黄各二钱，木屑二合，酒浸晒干，共为末，炼蜜为丸，如小弹子大。焚一丸，能辟邪。已染病之家，焚一丸于床下即平安（《敬信录》附方）。
辟瘴气疠疫方　用桃仁一斤、吴茱萸、青盐各四两，同炒熟，以瓶密封一七。取出，拣去茱、盐。将桃仁去皮、尖，每嚼一二十枚，即可不染（《便元集》）。
辟山精邪魅法　凡入山至山脚，先退数十步，然后上山，一切精怪无敢犯者。一法，凡入山，念林兵二字，可却百邪。凡人夜行，用手掠发，精邪不敢近（《行厨集》）。
辟鬼除邪法　如人病鬼魔者，用阿魏枣许为末，以牛乳或肉汁煎五六沸，服之至暮，以牛乳服安息香枣许，久者不过十日，自效。忌一切菜（崔行功《纂要》）。
辟蛇法　于四壁柱上，用倒流水研墨书龙字，蛇即远避（《夷门广牍》）。又法，于端午日午时，用朱砂端写茶字，倒贴之，蛇不敢近（同上）。又法，取鸡粪于上风烧之，蛇即远遁。或用荔枝核、桂圆核同烧，蛇即醉软，不能行动（《古今秘苑》）。又法，用雄黄为丸，如桐子大，烧烟，以薰衣服被褥之类，蛇不敢近（《仙拈集》）。又法，取羚羊角及人头发烧之，蛇自远避（《朝野佥载》）。
耐服异乡水土方　行军异乡，每多不服水土致生疾病，急用旧鞋底泥土刮下，和水服之，即可无患。
辟蛊毒法　凡入蛊乡，见人家门限屋梁洁净，绝无尘埃者，其家必蓄蛊毒，当用心防之。如不得已吃其饮食，即潜于初下箸时收藏一片在手，尽吃不妨，少顷，将手藏之物埋于人行十字路下，则蛊反于本家作闹，主必反求，或食时让主人先动箸，或明向主人云：莫有益麽。以箸恐棹而后食，蛊皆不能为害。凡见饮食上有蛛丝勿食（《景岳全书》）。又方，用地栗晒干为末，白汤调服二钱。能辟一切蛊毒。蛊家知有此，即不敢下。或用炙甘草一寸，嚼汁咽之，然后饮食。若中蛊者，即时吐出，仍以炙甘草三两，姜四两，水六碗，煎二碗，服之愈（《便元集》）。又法，每遇所到处念药王万福七遍，亦验（《名医类案》）。又方，用大荸荠，不拘多少，切片，晒干，为末，每早空心白滚汤下二钱，入蛊家无害。
试蛊毒法　令嚼白矾不涩，食黑豆不腥，即是中毒。或令病人唾于水面，沉者是，浮者非。又，病人头面上有光，他人以手近之如火炽者，亦是中毒。
诸兽之有毒者。如兽歧尾，鹿有豹文，或白臆羊独角，或六角马，无夜眼白羊，黑头黑羊，白头白马，黑头黑马，白头白马，青蹄牛，独角马，生角犬，悬蹄诸兽，赤足诸兽，并头诸兽，带龙形之类，均不可食（《食物本草》）。
诸鸟之有毒者，如鸭目白鸡，四趾白鸟，元首元鸟，白首鸟，足不伸卵，有八字鸟，四距六趾之类，皆不可食。
诸鱼之有毒者。如鱼目有睫，目能开合，脑中连珠，鱼无腮者，二目不同，腹下丹字，鳖目白者，领下有骨，虾鱼不弯，虾白须者，蟹腹下有毛之类，皆不可食。
诸肉之有毒者。如马肝猘犬肉；猪羊心肝；有孔马鞍下黑肉；六畜自死，首北向或口不开；肝有黑色，肉多黑星，曝肉不燥，六畜五脏著草自动；生肉不敛水；熟肉不敛水；肉不沾尘；肉落水浮；肉中有米星；肉得咸酢不变色；肉自动；肉煮不熟之类，皆不可食。
诸果之有毒者。如桃、杏双仁，果未成核，及果落地下，恶虫食过之类，皆不可食（同上）。
诸菌之有毒者，如夜中有光，欲烂无虫者，煮不熟者，煮汁照人无影者，上有毛下无瓣者，仰卷赤色之类。皆不可食（《洗冤录》）。
诸水之有毒者，水中忽生赤脉，不可断之；井中忽然沸溢，于三十步内，以青石投之立止；古井，眢井，以鸡毛投之，盘旋而舞者，其水均有毒。阴地流泉，二八月行人饮之成瘴疟，损脚力；泽中停水，五六月有鱼鳖精，人饮之，成瘕病，花池中水，及花瓶中水，饮之杀人；水经宿面上有五色者，及古铜器贮水之类，皆不可食（《食物本草》）。
戒酒方　军中偏将以次，如素有嗜酒者，恐其以醉贻误。按方治之神效。五月五日取井中倒生草烧灰，和酒中饮之，勿令其知，以后遇酒辄疼痛（《千金方》）。又方，用苍耳子七枚，烧灰，投酒中，饮之，即不喜酒（《本草拾遗》）。
戒鸦片烟瘾方　用党参三钱，白术三钱，茯苓三钱，归身三钱，建莲子十粒，去心，粟壳三钱，去毛，金樱子三钱，去核，升麻钱五分，木香钱五分，黄芪三钱，引用小红枣五枚。如有一钱烟瘾，用烟灰一分；有二钱烟瘾，用烟灰二分，照此加减。将烟灰入药同煎。每日递减烟灰，一厘不守，十日瘾尽除根。服药后自不想吃，身体弱者，此方最宜。又方，用党参五钱，高丽参五钱，白术三钱，当归二钱，黄柏四钱，川连四钱，炙黄芪三钱半，炙甘草三钱，陈皮二钱半，柴胡二钱半，沉香二钱，不见火，木香一钱，不见火，天麻二钱，升麻钱半，龙骨二钱，牡蛎二钱，杏仁三钱，阿胶三钱，川贝三钱，瓜数霜三钱，生附子七钱，要浸去盐，捣如泥。
各味共为细末，再入鸦片灰一两，和匀，面糊为丸，如桐子大。饭前服。如有瘾一钱，每服三十粒，每日递减一粒，不过一月，瘾尽除根，不致另生毛病。以上二方，屡试有效。
又方　用石莲子两半，杜仲两半，藿香七钱半，粉丹皮七钱半，黑砂糖二两半，共为细末，炼蜜为丸，如桐子大。清晨每服三钱，滚水下（《良方集要》）。


卷中  ——————————————————————————————————————————————————————————————————————————————————————————

疗伤  ***************************
治鸟枪伤铅子，深入肉内，危在顷刻，服此可出。并治箭簇入肉，疮口不收，金疮跌损，毒物咬伤，及破伤风努力，劳伤等症。外用香油化此药敷之。忌食生冷动火之物。
藤黄四两，红芽大戟、天竹黄（如无真者，用九制南星代之）、刘寄奴、血竭各三两，孩儿茶、雄黄各二两，乳香、宫粉、水银、麝香各三钱，朴硝一两，琥珀三钱，归尾一两三钱。
上品各研极细末，照味称准分两，方对合一处，惟水银难以成末，同宫粉在铁锅内火上热研，自成末，入药再炼，净用黄蜡二十四两，贮磁器内，坐滚水中化，开将前药入内搅匀，秘封听用。遇诸症但有微气，用药三五分，重者一钱，热黄酒调服，立刻全生。如受伤日久，至重者，连服数次，周身瘀血皆化。服药后再饮酒，出汗妙。
治中鸟枪子及箭头入肉内，用活蜣螂二三个，捣烂，入巴豆四五粒，共捣如泥，敷伤处，先定痛后作痒至骨，少刻，铅子箭镞自出。一方用土狗脑子敷伤处，亦效。
治枪子箭镞深入肉内，取象牙刮末，水和敷之即出。一方用鼠肝捣涂之效。治中药箭毒，用松毛捣烂，调冷水服之；或自溺泥中和泥水食之，他人用口衔水吸伤处，吐之，再吸再吐，立愈（《武备秘书》）。又方，以犀角刺疮中，立愈（北户录）。又方，用贝齿烧，研水，服三钱，日三服，效。
治金刃伤，出血不止，用荔枝核或桂圆核亦可。降真香、血竭各等分，共研极细末，用磁瓶收贮，勿令泄气，用少许敷之，疮口立时止血，兼能接骨续筋，其效如神（某制军檄行各属方）。又方，用好鸡骨灰（掷地铿然有声者）、明松香各等分，为末，老韭菜汁拦入，阴干，再研再拌四五次，研极细敷之，神效。若猝用，以韭菜汁拌药敷之，亦可制药于端午、七夕，尤妙。又方，用榴花半斤，石灰一升，捣和阴干，少许敷之，良。又方，用蝙蝠二枚，烧研末，服方寸匕，止血良。
治金疮伤重久不结口，用火腿爪、五倍子俱烧灰，各等分，共为细末，搽上，结口即愈（《良方集要》）。
治金疮，应急用白棉花絮烧灰塞患处，止血定疼，神效。又方，用金毛狗上之毛贴伤口，即止血定疼，伤口生肌。又方，用生明矾为末，掺上，止血定痛。又方，用生半夏六钱、白蜡四钱，为末，敷之。
金疮铁扇散。用象皮五钱，切薄片，小锅焙黄色，以干为度，勿令焦。龙骨五钱，用上白者，生研末。老材香一两（山陕等省民间无漆殡殓，俱用松香、黄蜡涂于棺内，数十年后，有迁葬者，棺朽，另易新棺，其朽棺内之香蜡，即谓之老材香）。东南各省无老材香，即以数百年陈石灰代之，其效验与老材香等。寸柏香一两，即松香中之黑色者。松香一两，与寸柏香同熔化，搅匀，倾入冷水，取出晾干。飞矾一两，将白矾入锅内，熬透便是。以上六味，共为细末，贮磁罐中。遇金刃及木石伤，用药敷伤口，以扇向伤处扇之，立愈。盖伤处喜凉恶热，夏月宜卧凉处，冬月忌卧热处，伤口不必用布包裹，以致过暖，难于结痂。并忌饮酒，致血热妄行，如伤处发肿，以鸡、鹅翎毛蘸黄连水涂之。敷药时，血流乃用扇，如不流血，即不必扇。倘日久溃烂有脓血，用黄连煎汤洗之，以东末敷之。此方系明大中丞得于山右卢医刊以传世者，文制军绶重刊之有沉雨苍者，如其方以行东于杭越，无不应手立效。惟药品有猝难购得者，宜平时预备，乃可济用。治金刀伤，用韭菜同石灰捣成饼，贴墙上，干透，研末敷，止血，效。又方，用高粮米面，水调，涂伤处，布包数日，即愈。又方，用生白附子六两、生南星、天麻子、白芷、羌活各五钱、防风一钱，共为细末，过罗敷上。伤重者，黄酒浸服一钱，外用水调，敷上。不拘一切破烂，敷之即愈（《敬信录》附方）。又方，用陈石灰、新石灰、丝瓜根叶（初开两叶者）、韭菜根各等分，捣千下作饼，阴干为末，擦之，止血、定痛、生肌，甚效。又方，用戴过旧毡帽烧灰研末，敷上立愈，且易收口。又方，用戴过多年白毡帽并头发一撮，烧灰，研末，敷之（《良方集要》）。又方，用螃蟹捣烂，搽伤处，立愈。又方，用独壳大栗研敷，或嚼敷，或生姜嚼敷，均效。又方，用矿子灰末和韭菜捣极烂，做饼，阴干，研末搽之。又方，用吃的丝烟末上之，即愈。又方，用干梅烧存性，敷之，一宿瘥。又方，以晚蚕砂为末，掺匀，绢上包之，随手疮合血止。又方，用煅龙骨、白及等分研末，刀口小，干上，刀口大，凉水调敷。又方，用百药煎炒真降香，等分研末，入伤口深处，神效（《汇集良方》）。
治金疮恶心，用白槟榔四两，橘皮一两，为末，空心生蜜汤下二钱。
治金疮肠出，用小麦五升，水九升，煮取四升，滤汁，待极痛时，令病人卧席上，含汁噀之，肠渐入而愈。
治金疮不合，用象皮烧灰敷之，立效。
治刀伤，颈颡割开大口，急用嫩鸡挦去毛，扯下皮，贴伤处，血止而口自合。一方，用白蜡为末，敷伤口即止血，数日全愈。
治扑打损伤方。以十一月采野菊花，连枝叶阴干，每野菊一两，加童便、无灰酒各一碗，同煎服，立效。又方，以未退胎毛鸡和骨生捣如泥，作饼，入五加皮，敷伤处效。又方，用小蝴蝶花根二三寸，嚼烂，冷水送下，汗出而愈。若伤重者，可捣汁灌之。又方，用黄牛屎炒热，封之，裹定即效（《食物本草》）。又方，用胡桃仁捣和，温酒顿服，立效。又方，用烟店捆烟烂麻绳烧研，每服二钱，黄酒下。重者，三服愈。又方，用闹羊花，烧酒浸七日，晒干，为末。壮者服五分，弱者三分，绍酒送下。用子更妙。又方，用生半夏、芙蓉叶，等分为末，绍酒、白蜜调敷三日，愈。又方，用干冬瓜皮、牛皮胶各一两，锉，入锅中内，炒存性，热酒一杯，调服五钱，仍饮酒二三杯，暖卧，取微汗，痛立止，极效。
治头面跌扑青紫，用生半夏磨汁搽之，神效。干者醋磨。
治折伤股臂，续筋接骨神方。但有皮相连者，用生地黄研汁，黄酒调服，一月筋皮连续，以渣捣碎，炒热，敷患处，极效。又方，用绿豆粉于新瓦上或铫内炒紫色，井水调成稀膏，厚敷损处。须遍敷到，以白布将杉木板缚定，自愈。又方，用隔年陈粉子炒焦，五倍子炒黄色，等分为末，醋调搽，再以碎纸贴药上，效（《汇集良方》）。又方，用乳香末掺极痛处，以小黄米面涂上，再用五灵脂一两，茴香一钱，共为末，厚掺之，以帛裹定，用木片夹之，少壮人二日效，老者五六日效。又方，白酒曲二两，为末，糯米半升，煮饭，候饭熟，以曲末匀拌。先将伤骨接对好，再将曲饭敷患处，紧包。又用干荷叶一个，烧灰存性，为末，陈酒热冲服，能多饮更妙，三日吃三次，后用活象鳖七个，捣烂，兑黄酒冲服，亦三日三服，极效。所敷之药，慢慢去之（《汇集良方》）。又方，用青白丝头，或丝线，烧成末，服五分或一钱，黄酒调下，良。又方，用小黄米面、皂角末、发灰，用腊醋熬成膏，贴患处止痛，效。又方，用牛蹄甲一个，乳香、没药各一钱，为末。入牛蹄甲内烧灰，以黄米粉和成膏，敷之立愈。又方，用狗头一个，烧存性，为末，热醋调敷，暖卧自愈。又，接骨消肿止痛方。苏木一两，好麻五钱，剪碎锅内炒灰，乳香三钱，没药三钱，先将苏木、麻灰、黄酒煎滚，去渣，冲入乳香、没药，内温服出汗，效。又，展子明接骨方。用旱公牛角一只，火焙，干一层，刮一层，榆树皮（白里）、黄米面俱不拘数，莜面亦可，花椒七粒，共研末。以陈醋熬成稀糊，青布摊贴，薄木片缠住，时闻骨内响声不绝，其骨即接，兼治牛马跌伤。
治损伤骨折，瘀血攻心，昏迷不醒方。土鳖（焙干）、乳香、没药、大黄、血竭、硼砂、骨碎补、自然铜（醋煅七次），各等分，为细末。每服八厘，热黄酒送下，其骨自接。瘀血在上则自下瘀血，血在上则目吐，或加麝香少许同服，神效。又方，用苏木、红花、归尾各三钱、大黄二钱，童便黄酒煎，热服。
治折足伤，用铜末和酒服之，即痊（《朝野佥载》）。又方，用白蒺藜炒黄为末，每服五钱，黄酒煎服，良。
治跌损内伤，用螃蟹尖团各一只，石臼捣烂，滚黄酒冲入，连口饮之，使其出汗。伤处，将蟹渣捣烂敷之，自愈。
治跌损外伤，用白面、高醋和成饼，冷包伤处，一时一换。重者包至一斤，轻者半斤即愈。
治跌打损伤、舒筋活血，方名：边臣十八味，用归尾（酒洗）一钱二分，乌药、枳实（炒）、苏木、丹皮、石斛、秦艽、赤芍、银花各一钱，桃仁（去皮、尖）十五个，红花（酒拌、焙）六分，紫草七分，猴姜八分，大黄一钱五分，乳香、没药（各去油）五分，甘草五分，酒水各二钟，煎钟半，热服。头项加川芎，腿脚加牛膝，胳膊、手指加桂枝，胁肋加青皮（《史公传》）。
治内挫腰痛，不能屈伸，用牙硝、雄黄、麝香各半厘，共研细末，以少许点人中。扶病者，周围行数次，腰痛如失。如未效，再点再行，痛止为度。又方。用冬瓜皮烧，研酒服一钱，愈。又方，以橙子核，炒干，研末，以盐水调，空心服之，效。
治跌伤青肿，用鲜羊肉切片贴之，愈。又，伤目表肿，用羊肉煮熟熨之，亦愈（《食物本草》）。
治损目破睛，用牛口涎日点二次，宜避风，黑睛破者，亦可愈。
治受伤有瘀血在肠，用白马蹄烧，烟尽为度，研末，酒服方寸匕，日三次，夜一次，血尽化水而愈。
治跌伤血瘀，筋骨痛，用鹿角末（酒服）方寸匕，日三效。一方，用鼠屎烧末，猪脂和敷，急裹之，不过半日痛止。
治损伤危急者，用松节一斤入锅炒，起青烟为度，以黄酒二斤，入锅内，一滚即滤去渣，俟酒温时灌之，咽下自愈。
治坠马，瘀血积在胸腹，唾血无数，干藕根为末，酒服方寸匕，日二次，愈。一方，用于荷叶为末，每酒服方寸匕，其效如神。
治损伤头脑骨破，及手脚骨折，或指头破裂，血流不止。用葱白捣烂，焙热，封裹损处，甚效（同上）。
治火药伤方。急觅水中大蚌，置磁盘中无人处，口向上，俟开时，研冰片二分，麝香二分，匙挑一二分，入蚌口内，蚌肉即化为浆。再入冰、麝少许，以鸡翎先从四围层层扫涂，痛楚自减。俟火气已退，将蚌壳烧，研末，入冰片少许，麻油调搽，自愈。
治汤火伤，饮冷水必死，浸冷水中必烂至骨。急捣萝卜汁或童便服之，外用槐花，炒，研末，香油调搽，立时止痛。或用烂茶叶敷亦可。又方，预用瓶盛麻油，以箸就树夹取秋葵花入碗，勿犯人手，密封瓶口。用时取油涂患处，良。或用黄葵花捣烂，麻油调搽之。又方，用团粉（砂锅炒黄），香油，鸭翎扫敷，干再扫数次，愈（《敬信录方》）。又方，用蛇退皮瓦上炙干，成末，麻油调搽，良。又方，用鸡子清三个，好酒一杯，入温汤内，隔炖，俟冷，以鸭翎涂患处，半日即效。又方，用鸡子清磨好京墨涂患处三层，湿纸盖之，觉冷如冰，妙。又方，用鲜山药捣烂敷之，止痛结痂而愈。又方，用烧酒浸湿厚纸，摊患处，止痛，不起泡。又方，用老枣树皮烧灰，香油调搽，效。又方，用破鞋底烧灰，香油调搽，效。又方，用猪胆调黄檗末涂之，效。或大黄末水调敷，亦效。又方，用水煎牛皮胶如糊，俟冷，扫涂之。或湿牛屎捣涂之，皆效。又方，用虎骨炙焦研敷，神效。或山老鼠泥包烧研，菜油调涂之。又方，用馒头饼烧存性，研末，香油调敷之，效。又方，用酸醋淋洗，并以醋泥涂之，甚妙。愈后亦无瘢痕。
治火烧皮肉焦烂，出虫如蛆，用杏仁为末，敷之即愈。
治热油伤，用粪缸边青苔，焙干，为末。麻油调敷数次，即愈。
治火烧昏迷，发热，饮小便数碗，火毒不至攻心，童便更妙。外用狗油调水银敷之，神效。
治人咬伤方。用大板栗嚼碎敷之，频换，愈。又方，用五谷虫，洗净，捣烂，糊伤处，即愈。一方，用蚌油敷之，效。又方，用豆腐，店架上淋下，积成浆腐，刮下敷之，神效。
治人咬与马咬伤。用白煮猪肉一大片，同饭自嚼，敷之，效。一方，先以艾火灸患处，后用人粪及马粪烧存性，猪油调敷，愈。
治马咬肿痛。用鼠屎同马鞘烧灰，猪脂调敷，愈（《本草》）。又方，以硬马鞘烧灰涂之，即愈（《朝野佥载》）。
治虎爪、熊爪伤。用栗子嚼烂，敷伤处，立效。又治虎伤方。服香油，其毒立解（《戒庵漫笔》）
治疯狗咬伤方。急用水洗伤口，使毒血流尽。如无血，用磁针刺出血，随以核桃壳半个，将人粪填满，以纸封之，覆伤处。用艾灸壳，觉内热即易艾炷，约灸百牡，换两三壳，乃捣韭菜汁敷上，并吃韭菜汁一碗，此后，日服韭汁，生熟皆可，一月为度。候口合生肌始止。禁风一月，禁发物三月，终身戒食狗肉。又方，用斑蝥二十一个，糯米一撮。先将蝥七个同米入锅，慢火炒勿令焦，取出，再入七个炒焦，又取出，入七个，炒赤色，出赤烟为度。去蝥不用，将米研末，作二服，冷水入香油少许，空心调服。须臾，又进一服。二便利下恶物为度。如腹痛，急以青靛调凉水饮之，解。或以黄连甘草汤冷服，不可食热物。又方，以人粪涂咬伤处，极效。须新粪乃佳（《戒庵漫笔》）。又方，急用虾蟆作脍食之，立愈（《宋书》）。
治恶犬伤。洗净，以热牛屎炒热封之，即时止痛（《食物本草》）。又方，用韭菜地曲鳝，泥水调敷，效（《暖姝由笔》）。又方，用虎骨刮末，水服方寸匕，日三服。或嚼杏仁涂之（《本草》）。又方，用乌梅末，酒服二钱，愈（同上）。
治猫咬伤。用薄荷捣汁涂上，效。
治鼠咬伤。用猫头烧灰油调敷，子以瘥为度。
治毒蛇咬伤。用白芷末一两，水服立愈。如烂入骨者，白芷末加麝香少许，日日掺之。又方，用雄黄五钱，灵脂一两，末。每服二钱，酒下，再服，效。又方，用烟管烧热，滴油搽之，屡验。又方，用扁豆叶，捣烂敷之，或以核桃捣汁饮并涂之（《食物本草》）。
又方，用蚯蚓屎和食盐水研敷，神效。或用虾蟆一只捣敷之。
治蛇伤毒攻心。用两刀于水中相摩，饮其汁即愈（《食物本草》）。
治蛇咬伤，目黑口噤，毒入腹中。用甘草、白矾，共研末，冷水服二钱，使毒不攻心。一方，用犀角雄黄饮之，毒不内入，均效。
治土虺蛇咬伤。急拔去头心红发一根，用何首乌捣汁，冲酒服。渣敷咬处，疼立止（《汇集良方》）。又方，用水牛耳中垢腻，涂咬伤处。摘或桑叶取汁，滴伤处，俱效。
治蜈蚣咬伤。用灯花落在灯盘油内者，取敷患处，即愈。又方，取锅底墨搽之，或蜗牛涎涂之，或乌鸡粪敷之，俱效。又方，用雄鸡冠滴血涂之，立效。又方，用盐汤洗伤处，痛止。以刘寄奴擦之，或吴茱萸捣敷之，效。
治毒蜂螫伤。用芋梗研汁敷之，效。或用蚯蚓粪亦可（《笔谈》）。
治蝎咬伤，疼痛难忍。用白矾一两，雄黄、人言、黄蜡各五钱，巴头三钱，共研末，同蜡熔化，搅匀，为锭。用时将锭在灯上炙，滴患处。又方，用白糖按痛处揉之，立止痛。或以银朱、鸡子清调涂，亦效。又方，用大蜘蛛，令咬出毒，痛即止。将蜘蛛放水碗中，少时待毒吐尽，放去。
治蜘蛛咬伤。中其毒者，或胸腹肿痛胀，遍身有丝，惟服盐汁即愈。
治一切恶虫咬伤。用香油浸紫苏叶，或甘草汁涂之，效。
治破伤风方。用蝉蜕去头足六钱，净瓦上焙干为末，陈酒调服，郎卧出汗愈（《敬信录》附方）。又方，用骡屎炒焦裹熨之，冷另换熨，立效（《食物本草》）。又方，用槐子一合炒黄酒一碗，煎八分，热服，汗出即愈又方用黑鱼头，阴阳瓦上焙焦，研末服二三钱，砂糖，热酒调服。又方，用苏木为末，每服三钱，热黄酒冲服。又方，凡治破伤风症至危者，非此不除。用蝎子稍七个，为末，热黄酒调服。或用全蝎一钱，为末黄酒调服，一日三度，愈。
治一切破伤风，兼治狠狠狾狗咬伤方。用天南星、防风各等分，为末，敷伤口。再以温酒调服一钱。如角弓反张，童便调服一钱。打伤，心头微温，童便调灌二钱。癫狗咬伤，先以水洗净，用绢拭干，敷药患处，神效。又灸破伤风法。用核桃壳半边，填人粪，以艾灸之，灸至汁出，自觉大困，即愈（灸法详见灸疯狗伤）。
治金疮中风，角弓反张。用杏仁去皮、尖，研碎，蒸交汁服。并摩疮上，良。一方，治破伤风发肿。用杏仁捣成膏，厚涂肿处，燃烛遥炙之，效。

愈疾  ***************************
诸葛行军散　治瘟疫。
用绿豆粉一两，麻黄八钱，共研和匀。每服一钱，用无根水调下，汗出即愈。
治瘟疫热毒，烦躁狂言。用靛青一茶匙，新汲井水下，效。
治时气三日外，忽觉胸满坚硬，手足心热而变黄色。用苦丁香七枚，研末，如大豆许，吹两鼻中，令出涎沫，再调五分服之，吐黄水，痊（《汇集良方》）。
治肿顶大头虾蟆瘟。用僵蚕二两，大黄四两，僵黄、蝉蜕各二钱五分，研末，盖汁打糊为丸，重一钱，蜜水调服一丸，立愈（《内府仙方》）。又方用靛花三钱，鸡蛋青一个，烧酒一种，调服，神效。
治时气头痛发热，以连根，葱白二十根和米煮粥，入醋少许，热食取汗即解。治四时瘟疫。用黄砂糖、生姜自然汁、白滚水各一杯，调匀，乘热急服，盖被发汗即愈。
武侯行军散　治伤寒未过三日。
用麻黄九两，川芎、白芷、苏叶、石膏、甘草各一两，绿豆粉二两，共为细末，每一钱，无根水调服。
纯阳救苦汤　治伤寒阴症。
用大黑豆三合，炒熟，生姜二三两，切片，水一碗，煮数沸取汁服，汗出即愈。又方，用羊粪焙干，为末，每服三钱，黄酒送下，汗出愈。
治大头伤寒，用黑豆二合，炒熟，炙甘草一钱，水二钟，煎八分，热服。昔京师多患此病，有异人书此方于通衢服者，神效。又方，治伤寒无汗，用糯米粽无枣者，和滑石末杵成锭，焙干，烧灰，浸酒。又灰，热饮之，七日内者即汗，七日外次日汗（《于总宪秘方》）。又方，用白糖、茶叶入水熬数十沸，服下汗出即愈。
治伤寒谵语。蚯蚓粪，凉水调服。如腮肿，赤小豆末水，调敷，效。
治伤寒膈。膛用核桃十五枚，入砂锅，水浸一指深，烧滚四五次，取水饮之，嗝噎立效。
治伤寒时气，毒攻手足，肿痛欲断。用牛肉裹之，立愈（《食物本草》）。
治伤寒，头痛壮热，胸中烦痛，四五日不解，用乌梅十四枚，盐五合，水一升，煎半升，温服取吐，避风，良。
治伤寒热病后，口干咽痛，喜唾。用大枣三十个，乌梅十枚，各去核捣烂，蜜丸杏仁大，含咽之，甚效（同上）。
华陀救苦方　治寒中三阴，口禁失音，四肢强直，挛急疼痛，及厥逆唇青囊缩，无脉卒倒，尸厥脱阳等症。
急用葱白一握，微捣碎，炒热，用布包熨脐下。冷则更替熨之。甚者，灸气海、关元二三十壮，脉渐出，手渐温，乃可生。
治夹阴伤寒，卒死。用纹银一块，锤扁，烧红，放病人脐上，以小鸡一只，连毛剖开，不去肠肚，包于银上，用布缚住。一时揭开，看如鸡青银黑，另换鸡银再包，可活。如人未绝气，止烧银令热，放脐上，将鸡裹之，即愈（《汇集良方》）。
治风痹，四肢挛急。用薏苡仁、大粳米等分，煮粥，空心久服，自愈。
治中风不省人事。用侧柏叶、连须葱白各一把，捣如泥，黄酒一大碗，煎三十沸，去渣，候温灌服，立效。
治中风，口眼歪斜。用蓖麻子研烂，右歪涂左，左歪涂右，复正即速洗去（《汇集良方》）。又方，以鳝鱼血照前方涂之，或鳖血调乌头末涂之，正，急洗去。
治风瘫。用油核桃捣烂如泥，及黄蜡各三钱，黄酒冲服。出微汗，停三日，各用四钱冲服。又三日再服一次，愈（吕道人方）。
治中风痰壅，忽不能言。用香油二两，鸡蛋一个，调匀，灌下即愈。又方，用苦丁香一钱，温水调服，令吐出积痰，自愈。
治中风中痰。用生石膏一两，辰砂五分，研末，和匀。每服三钱，用蜂蜜调下，立愈。治痰厥气绝心头温者。取古塔上陈石灰一合（如无塔灰，古墙陈灰亦可），水一盏，煎滚去水，再用清水一盏，前极滚，澄清，灌之，痰下自醒。
治半身不遂，用番木鳖，不拘多少，以香油炸，待浮起，乘热出皮，为末。每服三分，黄酒下，汗出即愈（《汇集良方》）。
治痰迷心窍。用胆矾研末，以少许吹入鼻中，吐涎即苏。又方，以胆南星一钱，姜汤灌下即苏。又方，用石菖蒲、生姜捣汁，灌下即愈。
治风痰癫狂，谵语如痴。以盐水一大碗灌下，吐痰，即瘥。
治中风中痰，中气中暑，干霍乱等症。用老姜自然汁一钟，童便一钟，和匀灌之，皆效。
治中暑忽然倒地，气欲绝者。用大蒜四五个，剥净，再取路上热土一块，共捣烂，新汲井水和匀，去渣，灌之即愈（《汇集良方》）。又方，大蒜捣烂，和水灌入左鼻中，少顷即苏。
治中湿作疼。用白术一两，水一钟，酒半钟，煎一钟，温服。
治中湿腿肿，不能行走。用干茄根煎汤洗之，愈。
治中湿两腿作疼。用艾二两，葱头一握，生姜一两五钱，共捣烂，布包，蘸极热烧酒，涂患处，以痛止为度。
治疟疾。用何首乌五钱，青皮、陈皮各三钱，酒一碗，河水一碗，煎至一碗，温服。无论身之强弱，时之远近，皆愈。又方，用蜜陀僧三钱，研末，用红糖熔化，拌匀为丸，三个。于将发时，整个咽下，忌食茶。又方，用生姜捣取汁，白糖和汁，开水炖热，未发煎服之，即愈。又方，红曲研末，拌白糖服，即止（《良方集要》）。又方用姜皮、陈皮、山楂、麦牙、神曲各一钱，研末，冰糖冲，水调服，即愈。又方，以向东南桃枝熬水露一宿，早起空心服，即止。
治三阴疟疾。用生姜、细茶叶、山楂、柴胡各一两，井水、酒各一碗，煎好。露一宿，早起温服，愈。老弱人减半，酌用（同上）。
华陀治霍乱方。用白矾一钱，为末，百滚汤调服。又方，用大萝卜茎叶，捣汁，饮半碗，愈（《汇集良方》）。
治霍乱转筋。用木瓜一两，酒一升，煎服。不饮酒者，煎汤服。仍用汤浸青布，裹其足，立效（《食物本草》）。又方，将凉水淋两腿，筋即不转（《汇集良方》）。
治霍乱吐泻，及转筋。用锅底墨、灶额墨各五分，白滚水冲一盏，急搅数十下，以碗盖之，稍定，大口，吞二三口立愈。
治霍乱头旋，眼运转筋，逆冷。用大蒜头捣烂和井水服，效（同上）。
治霍乱吐泻。用广陈皮去白五钱，真藿香五钱，水二盏，煎一盏，温服，效。又方，用陈橘皮末汤调服，不醒者灌之。仍烧砖沃醋，以布裹砖，安心下熨之，即治（《食物本草》）。又方，用千佛手柑煎汤饮之。又方，用净土，以冷水调饮，童便尤佳。又方，用井花水和百沸滚汤各半碗，服之效。
治霍乱呕吐。用绿豆粉，冷水调服，二三次即止。不可用热物。
治霍乱下利。用乌梅七个，冰糖二两，水一钟，煎半钟，放土坑内，候冷，取服即愈（《汇集良方》）。
治干霍乱不吐不利，胀痛欲死。急掘黄土地，作坑深三尺，以新汲水沃入，搅浊，少顷，取清者用之，名地浆水，饮五盏愈（《食物本草》）。
灸霍乱已死，腹中有暖气者。用盐纳脐中，灸七壮，兼治痧症。
治阴痧霍乱。用锡器化成一处，以水一大碗，淬之，将水饮尽，盖被出汗即愈。
治绞肠痧，痛欲死者。用马粪研汁饮之，立愈（《本草》）。又方，用食盐一两，炒热，滚水冲服，或吐或下即愈。又方，用盐一撮，置菜刀上烧红，淬入水中，乘热饮之，即愈。又方，用马兰头根叶，细嚼咽汁，立效。诸般痧症皆治。又方，童便连饮数碗效（《痧胀源流》）。又方，用丝瓜叶捣汁，饮之，兼治霍乱，效。又方，用晚蚕砂为末，白汤冷服。又方，用羊粪一握，滚水泡，盖一时，取面上清汤，冷极服之。又方，用绿豆汤，稍温服。做绿豆汤，泔水亦可。又方，用麻油一盏，灌下，牙关紧，抉口灌之。又方，用芦根汤，微温服。又方，用菜油二两，麝香一钱，昏迷不省者，灌下立苏。又方，用萝卜菜作汤饮之。又方，伏龙肝泡水饮之。又方，生豆腐浆服碗许。
治气阻寒痧。用细辛为末，砂仁汤冷调服。
治行路暑痧。用泥浆水搅澄清饮之（同上）。
治猝然肚痛胀大，顷刻即死，急用铳药二钱，滚堆，花酒调下，即消。切不可误用爆竹药，妄投寒凉。
治泄泻。用山楂肉炭、麦芽炭、红糖各三钱，连皮淡姜汤冲服。
治暑湿泄，用白术、车前子各等分研末，每二三钱，米汤调下。
治水泻久不愈者。用五倍子、枯矾各等分，研末，面糊为丸，如桐子大。每服三十丸，白汤送下（《汇集良方》）。
治水泻不止，用多年陈米熬汤，温服二三次。或加核桃叶亦可。
治泄泻暴痢。用大蒜捣贴二足心，或贴脐中，效。并治禁口痢。
治诸痢泄泻。用葱白一握，细切，和米煮粥，日日食所。
治赤白痢。用马齿苋一撮，煮熟。白痢，砂糖拌食。赤痢，蜂蜜拌食。赤白相兼，蜜糖同拌，连汤食之，效。又方，用荠菜煮烂，连叶带汁，服。若无鲜者，干的熬浓汁饮，神效。又方，用龙牙草五钱，陈茶一撮，水煎服神效。
治痢疾不拘红白远近，日夜不能睡者。用萝卜自然汁二酒杯，老生姜汁半酒杯，生蜂蜜一酒杯，陈细茶叶，煎浓汁一钟，和匀服。或用萝卜，子冷水浸透，捣取汁亦可。一服安，三服愈。
治红痢。用山楂炒黑，研末，每服二钱，砂糖拌滚水，冲服。白痢加橘红一钱，木香一钱。
治噤口痢，用五谷虫于流水处洗净，瓦上干焙为末，每服一二匙，米汤送下。或和砂糖调服，便思饮食。如汤水不下，用萝卜切片，蘸蜂蜜入口，哙咽之味淡，另换，久则思食，再进稀粥。又方，用大鲫鱼一尾和葱姜醋煎好，放鼻下薰之，胃口自开。再以莲子去心留皮为末，井水调下二钱，日二服，效。又方，用秋王瓜藤，烧灰萝卜子，炒，研末，等分，白糖汤调灌，效。又方，用陈腊肉煮熟，先闻后食之，此方兼治休息痢，效。
治休息痢。用豆腐醋煎，淡食，久则有验。又方，用猪肝一具，切片，杏仁，炒，一两，于净锅内一层肝，一层杏仁，入童便二升，文火煎干，取食，二三次效（《本草》）。又治休息痢，经年不愈。用虎骨炙焦，捣末，服方寸七，日三，效。
治久痢不止。用乌梅肉三个，水一盏，煎六分，令前服二次，愈。又方，用酸石榴一个，煅烟尽，出火毒一夜，研末，仍以酸石榴一块，同煎汤服，神效无比。又方，用杨梅烧研末，和米饮服二钱，日二，效（同上）。又方，用臭椿树皮五钱，酒二碗，煎服，立止。又方，久痢寒热已退，饮食如常，滞气未化，仍带赤白。用白马粪少许，烧灰，存性，冲水服，即愈。
治鼓胀。用年久皮鼓中间一块，烧灰存性，为末，好醋调服（《经验良方》）。又方，用活鲫鱼大小七个，去肠不用，洗以黑料豆，填满鱼肚，颖好水煮熟，连汤服，数次即愈（同上）。又方，用西瓜（冬瓜亦可），切去顶，按去瓤大半，满入蒜瓣，将原顶盖之，置新砂锅内，煤火蒸熟，瓜蒜并汤尽食之，三日消尽。消治气鼓。用马蹬钱三个，锉为细末，南荸荠三个，去泥，核桃三个，火炙去油，共合丸三个，每服一丸，黄酒、白水俱可送下。又方，用大麦芽常煎汤服，渐渐愈。
治水气肿胀，并小便淋闭。用田螺，车前子等分，研烂，熬膏贴脐中，水从便旋而下。一方，用商陆根，用葱白捣烂，填脐，水自消。又方，用狗肉一斤，切片，和米煮粥，空腹食之，自愈（《本草》）。又方，用于马粪三钱，大蒜半头，入猪肚内煮烂，食之，二次即愈。
治发黄由伤寒后得者，目不识人。煨生姜去粗皮，布包，扭汁，蘸香油，点两目大小眼角，神效。
治发黄昏迷，死在须臾者。用白毛乌骨鸡一只，干捣，去毛，破开去肠、屎，捣烂，敷心上即活。
治黄疸。用蒸腊肉数斤，稻草包烧灰，鸡子清调膏药，贴脐上，一日一换，六七日即愈（《经验良方》）。又方，用蚯蚓粪（韭菜地内觅取）焙干，和红糖开水冲服同上。又方，用茵陈同红枣煮熟为度，去茵陈，食枣与汤，效。又方，用丝瓜连子烧存性，为末。因酒病者，酒调下。因面病者，面汤调下。
治遍身黄如金色。用甜瓜蒂六月六日收者好、丁香各四十九个，净砂锅炒，烟尽为度。研细末，每用一匙，吹入鼻内，数次痊。
治吐血，血冲上从鼻涌出，用百草霜为末，水调服。三钱或米饮调服。如鼻衄，吹入鼻中（《汇集良方》）。
治吐血成斗，命在须臾。用贯众五钱为末，黑头发瓦上煅、研末、五钱，侧柏叶捣汁一钟，和药末，隔汤熨一炷香，久，再加童便一茶钟，黄酒一小钟，徐徐饮之，神效。
治吐血不止。用白茅根一握，水煎服。或用仙茅根捣汁服（《千金翼》）。
治九窍四肢诸处间有血溅出者，此暴惊所致也。毋令患人知，忽以井花水喷其面，即止。治血尤效。
治失血，取未熟青黄色大柿一枚，好酒煎至九沸，取柿食，奇验。
治虚劳失血口干。用羊脂一块，如鸡子大，醇酒半升，枣七枚，渍七日食之，立愈（《本草》）。
治吐血咯血劳伤。水牛脑髓一具涂纸上阴干、杏仁煮去皮、胡桃仁、白蜜各一斤，香油四两，同熬干，为末。每空心烧酒服二钱，服完愈。
治偏正头痛。用白芷、川芎各三钱，为细末，以黄牛脑子搽末其上，入磁器内，加酒炖热，乘热食之，尽量一醉，醒即全愈本草。又方，用苍耳炒黑为末，一服三钱，黄酒调下，即止疼。又方，用莱菔子五钱，酒酿半杯，干，摊贴患处，片刻即上。又方，用象牙、皂角、白芥子，共为末，作鼻烟嗅之，愈。并除根。
治偏头痛。用马齿苋不拘多少，煎滚，以气熏鼻，左痛熏鼻右，痛熏左，即愈。
治头痛不止。用杨梅为末，以少许，搐鼻取嚏，妙（《本草》）。
治头痛而肿，名猪头风。用野苎麻（即小麻子）根捣烂敷之即愈。又方，用桑木烧灰淋水，乘热熏洗即愈。
治目中赤翳。以白羊髓敷之，立愈（《本草》）。又方，用指甲刮极细末，点眼中翳，甚效。或用人乳汁，或用同人口津液点之，尤妙。兼治飞丝入目。
治眼起云翳。用象牙箸人乳磨浓，点翳上，日三四次愈（《良方集要》）。又方，用干桑叶、黑芝麻，共研细末，红糖为丸，每早服之，效（同上）。又方，用龙胆草于瓦器内熬成膏，除火气，点眼神效。又方，用黄丹，蜂蜜调匀，贴太阳穴。或干姜末水调，贴足心，妙。
治雀盲眼。用黑羚羊肝一副，切片，入砂锅干炒，先于气上熏目，然后食之，目渐开明。
治火眼初起。用盐绵线三寸，将手中指根箍三套，即退。
治耳鸣，耳痒。用生川乌水泡透，削作枣核样，塞耳，日夜换二三次，效（《汇集良方》）。
治耳内诸脓疮。用柿蒂烧，存性，研细，用苇筒吹入耳内，效（同上）。又方，用五倍子，炒，研为末，水调涂，搽之。
治暴聋。用铁片烧，赤淬酒饮之，再以磁石塞耳（《经验良方》）。又方，用核桃油，以鸡翎不时搽耳内，最效。
治鼻血。用大蒜捣贴足心，立止。即拭去之。又方，用生萝卜汁半杯，入酒少许，热服，并以汁注鼻中，甚验（同上）。
治舌肿硬。用百草霜、海盐等分，为末，井花水调服（《汇集良方》）。
治重舌。木舌用绿矾二钱，铁上烧红，研末服之。
治舌肿满口不能出声。用蒲黄、干姜等分为末，频掺即愈（同上）。
治舌下肿，起疙瘩溃烂。用纯白马粪，阴阳瓦上焙焦，加冰片少许，研末，涂之，愈（《本草》）。
治牙痛难忍。用轻粉少许，含。疼处流出涎沫。外用独大蒜一头，捣烂，敷在手虎口上约一炷香时，去蒜，随起一泡，立时疼止。又方，用小麦一大把，炒黄，槐枝五七段，花椒三钱，共煎汤，漱口，立愈。又方，用玉簪花根为末，点牙即愈（《经验良方》）。
治风虫牙痛。用烧酒浸花椒，片时含漱，效。
治风火牙痛。用花椒、艾，不拘多少，入醋熬漱口即止。
治牙日长难食。用白术煎汤，频漱咽，效。又方。用蒲黄炒擦，立时有功。
治牙腮肿痛。用老鼠烧灰配冰片点上即愈（同上）。
治喉闭肿痛。用巴豆一个，包好，塞左鼻孔内。又方，用山豆根细嚼含咽，凉水润喉即瘥（《汇集良方》）。
治锁喉风。以甘菊花根洗净，捣汁，灌下，即愈。
治乳蛾最效秘方。将两子大姆指旁缝内刺出血即松。又方，用姜黄（一片）、红枣（二枚去核）、巴豆（三粒），同捣如泥，唾津调为二丸，绢包线扎，一握左手心，一塞左鼻孔，卧汗，立愈。此药可治三人。又方，用人指甲，瓦上焙焦黄色，研末吹喉内即破。兼治骨鲠。
凡喉毒喉蛾，须看头上有红疙瘩，或红点，即用针挑破。或生红发即扯去，毒自解。
治急心痛。用猪心一枚，照本人年岁，每岁入胡椒一粒，同盐酒煮食，效（《食物本草》）。
治心痛不止。用败笔头三个，烧灰，无根水服之，立效。
治猝然心痛。用桃仁七个，去皮、尖，研烂，水一合服之效。又方，用橘皮去白，煎汤饮之，甚良（同上）。又方，用青靛半盏，长流水半盏，调服。又方，用芝麻一合，炒黄色，好醋一杯，煎至三分，服之效。
治九种心疼。用椿树上椿子，炒，研末，每服三钱，姜汤调下，立止。
治心下癓瘕痛。用黑猫头一枚，烧灰，酒服方寸匕，日三，效（《食物本草》）。
治心胃痛。用新棉花核，炒黄，研末。每服三钱陈酒下，三服除根。又方，用胡椒煮粥食之。
治胃气痛。用胡椒五钱，槟榔三钱，良姜三钱，共研末。每服三分，水送下。又方。用小蒜连叶七根，盐醋煮熟，疼时服之，愈。永戒甲鱼。
治腹中痞积。用牛肉四两，切片，以风化石灰一钱，擦上，蒸熟常食之痞自下（《本草》）。
治积聚胀满。用白马粪同蒜捣膏，敷患处，效（同上）。
治腹中痞块。用全白鹅之血，乘热服四五次即愈（《经验良方》）。又方用青靛一二碗，煮白头老邪食之，并将骨研末，面糊为丸，酒送下，效。
治呕吐膈气。用半夏、生姜各三钱，水一钟，煎七分，温服（《仁集良方》）。
治呕哕。用橘皮、生姜各三钱，水一钟，煎七分，温服。
治反胃。用羊卵，状若白石色如玉者，与狗宝绝类，研少许，冲汤服之。神效（《蟫史》）。
治反胃转食。用大雪梨一个，以丁香十五粒，刺入梨内，湿纸包四五层，煨热，食之，效（本草）。
治膈噎反胃。用公猪肺一具，以拣净吴茱萸装入肺管内，砂锅煮烂，吃肺二次，全愈。又方，用黄牛口内回出草，瓦上焙干，为末。每服七厘，加半夏一分，每早滚水冲服，不过五十日全愈。又方，用真柿霜拌稻米，蒸饭食之，八日不饮滴水，即愈。又方，用鸡肫内黄皮三个，焙干，为末，烧酒调服，或鸭肫内皮亦可。又方，用虎肚烧末，存性，好酒调服，立效（《于总宪秘方》）。
治噎膈不食。用醋蛾晒干，为末。每服一钱，酒调、空心服，神效。
治膈噎不食属火者。用芦苇根五两（净露者不用），锉碎水三盏，煎二盏，去渣，温服（《汇集良方》）。
治膈食胸前生二小骨，渐渐交合，则不能食。取生鹅血，乘热饮之数次，二骨自化。永戒食牛鹅。
治咳嗽方。用甜梨一个，将白蜜、贝母入梨内，蒸熟食之，即愈（《良方集要》）。
治久咳嗽痰火。用姜汁、萝卜汁、梨汁、蜂蜜、白糖各二两、紫苏、杏仁各一两，熬成膏，常服极效。
治劳伤咳嗽。用真麻油、白蜜各四两，入鸡蛋五个，煎二滚，取出。空心食之，数次愈。
治咳嗽痰喘。用胡桃肉三个，和生姜二片，临卧细嚼，饮滚白水三口，即睡，数次愈（同上）。
又方，用好甜梨剜空，纳小黑豆，令满，留盖合住，扎定。灰火煨热，捣作饼，每日食之，至效（《食物本草》）。又方，用姜、梨、蜜三味不拘多少，入水熬成汁服，即止（《汇集良方》）。
治喘秘方。用麻黄三两，不去根节，汤浴过，诃子三两，去核，用肉。二味为粗末。每服三大匙，水二盏，煎，减一半，入腊茶一钱，再煎，作八分。热服无不立效（宋刘昌诗）。
治腰痛。用橘核、杜仲各二两，炒，研末。每服二钱，盐酒汤下（《本草》）。
治闪挫腰痛。用橙子核，炒、研，酒服三钱，即愈。
治肾虚腰痛。用羊肾，去膜，阴干，为末。酒服三次，愈（同上）。
治腰痛难忍。用丝瓜根，烧灰存性，黄酒下二钱，立止。
治腰腿痛。用绵麻烧存性，每服三钱，黄酒下，二三次愈。
治腹痛。用胡椒（三分为末）、硫黄、黄蜡（各一钱）炖化为丸。芡实大。纳一丸入脐中，即愈。又方。用胡椒、绿豆各四十粒，同研，滚酒浸服，立止。寒热并治。
治腹疼有虫。用葱汁、菜油各半钟，共合温服，虫即化水，除根。
治脐下绞痛。用本瓜（三片）、桑皮（七片）、大枣（三枚），水三升，煮半升，顿服，即愈（《本草》）。
治自汗。用何首乌研末，唾津调贴脐上，则汗止。
治盗汗。用母鸡一只，磁片杀之，取净内物，入浮小麦，灌满，煮三炷香久为度。不下盐，不与人尝，食完自效（同上）。
治风癫不识人，或猝口禁，手足强直。用伏龙肝研末三钱，新汲水调服，愈（《汇集良方》）。
治狂邪发作无时，披头大叫，欲杀人，不避水火。用苦参为丸，桐子大。每服二十九，薄荷汤下。
又治中大麦毒病狂。用萝卜汁大碗灌之，立愈（《洞微志》）。
治肠风下血。用柿霜四两，扁柏叶二两，炒，研末，每五钱，藕节煎汤调服即愈。
又方，用干柿饼，烧灰研末，每服二钱，米饮送下，效。
治大小便下血。用独大蒜煨热，捣如泥，和黄连末，为丸，桐子大。每服五十九，空心陈米汤送下。又方，用陈败棕，烧灰存性，研末，每服二钱，空心好酒调下。
治大便不通。用田螺一个，捣烂，加麝香半分，填脐内，效。
治小便不通。安盐于脐上，炙之即通。又方。用猩猩草煎水服，即通（同上）。
治脚气疼痛。用羊角一副，煅成末，热酒调敷，以帛裹之，取汗而愈，永不再发（《本草》）。
治寒湿脚气。用牛皮胶一块（切细面，炒成珠），研末。每服一钱，酒下。又方，用花椒（一两）、葱（一把）、姜（三两），水十碗，煎汤，熏洗，肿消痛止。再用木瓜煮酒，空心，日日服之（同上）。
治红白淋。用葱煎汤，洗下半身数次，或灯心煎汤洗，俱效（《经验良方》）。
治血淋。用鸡蛋开孔，入生大黄末五次，银簪搅匀，蒸熟，空心黄酒下（同上）。
又方，用山栀子炒黑，研末。每服二钱，滚水下（《汇集良方》）。
治热淋涩痛。用萹蓄三钱，煎汤饮，即愈。
治五淋下白。用芹菜熬汤，温服二三次，全愈。
治遗精。用核桃仁（四两捣烂）、黄蜡（二两化开）合丸，桐子大。每一钱，滚水下。
治梦遗。用韭菜子炒过，研末。每服三钱，黄酒调服，十日即愈（同上）。又方，用雄鸡肫内皮数十张，阴阳瓦焙干，为末，热黄酒服（《经验良方》）。
治疝气偏堕，肿痛难忍。用槐子一钱，烧黑色，为末，入盐三分，空心黄酒调服（《汇集良方》）。又方，用荔枝核炒黄，为末。每三分黄酒送下。又方，用丝瓜瓤烧存性，为末。每服二钱，热黄酒下，愈。又方，用抱出鸡蛋壳，烧存性，为末，每服三钱，老酒送下，即消。
治阴茎阴囊肿疼大如升。用马鞭草捣烂敷之，即消（同上）。
治大麻风。用虾蟆一只，泥裹，烧熟，去泥，以大碗盛虾蟆，小碗盖住，乘热冲滚黄酒。饮酒汗，出为度，即愈。又方，用浮萍煎汤，浴浸半日，大效。此方可洗一切恶疮。又方，用地肤子半升，煎汤，频浴，甚效。
治鹅掌风。用自己小便常洗，至好则止（《汇集良方》）。又方，用真蕲艾四五两，水四五碗，煮五六滚，入大口瓶内，以麻布一层缚之，将手心放瓶口薰之。冷再热，大妙。又方，用天麻叶煮浓汁热洗，多擦之。如无叶，用天麻子亦可。此方兼治诸癣。
治鹤膝风（两膝作疼、头渐大，腿渐细）。用大何首乌煎酒服，以醉为度。捣渣敷膝头数次，即愈。永戒食鳅鱼、黑鱼。
治流火诸般肿毒。用韭菜地内蚯蚓粪，焙末，醋调搽患处，愈。又方，用葱白一把，盐一撮，共捣烂，敷患处，即愈。
治痈疽发背。用母猪蹄一双通草六分，绵裹煮食之（《本草》）。又方，用苍术（去黑皮）、地龙（即蚯蚓）、盐梅（即霜梅）等分，捣泥，猪胆调围四周，空头，渐愈（孙真人方）。
治发背，左右反搭。用桐叶（即打桐油树）数张，浓茶煎取叶，俟冷，贴患处。每日一换，至六七张，全愈。
治背疽初起。用黄明牛皮胶四两，和酒一碗，随意饮尽，不饮酒者，用白汤饮之。可保毒不内攻。一云内加川山甲四片，烧存性，用之极妙（《本草》）。又方，用羊脂或猪脂，切，冷水浸，贴。热则易之，数日瘥（同上）。
治发背发脑，及一切恶疮初起。采取独科苍耳，连根带子，细锉，不见铁器。用砂锅熬水二大碗至一碗，如疮在上，饭后徐服。吐定再服。在下，空心服。疮破出脓，以膏药傅之。方系京兆张伯玉出榜传人。
治发背发脑及痈疽热疖恶疮。用腊月免头，捣烂，入磁器内，密封，愈久愈佳。每用涂患处，以帛厚封之，频换，取瘥（《食物本草》）。
治背疮溃烂。用黄黑牛粪晒干多年者，为末，八百草霜和匀，掺之，即愈（同上）。
治背疮疑似者。用人屎烧灰，醋和为泥，敷患处。干即易之，自愈。
治肺痈时吐脓血。用薏苡仁米，炒，研末，水酒和调，常服（《经验良方》）。
治肠痈腹痛。用马蹄灰和鸡子白调涂，即拔毒出而愈（《食物本草》）。
治搭背痈疽大毒。用螃蟹壳数十个，焙黄，黑色，研末。每三钱，黄酒送下。如生胸前，加橘核煎汤，黄酒酒服三五次，即愈。
治发背烂见肠胃。外用楸树叶熬膏傅之，内用云母四两，作小丸，开水服之。不累日，云母透出肤外，与楸叶相著，遂瘥。须立秋日，太阳未出时采叶为膏，更妙（《杨慎外集》）。
治疗疮恶肿。用鼠屎、乱发等分，烧灰，针破疮头，纳入良（《食物本草》）。又方，用黑牛耳垢，敷之，即效（同上）。又方，刺破疔头。用老葱、生蜜杵贴两时，疔出，以醋汤洗，神效。葱蜜不可入口，切忌。又方，用马齿苋二钱，石灰三钱，同鸡子白和敷之，即愈。
治疗疮痛不可忍。用白菊花，连根叶捣烂，敷之，痛即止。再取汁一锺，和陈酒煎滚，服死者可活。如无叶，以根代之（《汇集良方》）。
治红丝疔毒，先将红丝挑断。用粪坑年久盖板刮下朽木，瓦焙研末，赤砂糖调敷之。
治疗疮走黄。急用丁香、木香、乳香、沉香各四分、麝香五厘、雄黄六分，共研末。合药须端午午时，或天月德吉日。用时先挑破疮头，将醋一滴，用药少许，安膏上，贴三四日，愈。
治疗疮中风肿痛。用驴屎炒热，熨疮上五十遍，极效（《本草》）。
立时拔疔方。用蓖麻子（一粒去油）、乳香（一分去油），共研，或软饭，或枣肉，为小饼，放疔上，将膏药贴之，一二时即愈能拔根。
治对口疮。用猫头骨烧存性，研，每三五钱酒下，效（《本草》）。又方，用乌羊角炙灰，糖、酒拌服，立服。又方，用鲫鱼一尾，去鳞、肠，捣烂，人头垢五六钱，再捣，加蜜半杯，搅匀，从疮外圈圈入里面，留一孔，去气数次，愈（《汇集良方》）。又方，用抱鸡母出窠时热屎涂之，立效（同上）。
治多年顽疮。用黄柏末，火纸灰和桐油调搽十日，全好。又方，取桑叶，用醋煮一滚，捞起，贴疮上。生肌收口（《汇集良方》）。又方，用猫犬头骨，烧灰，研末，掺患处即收口。
治臁疮方。用柿霜、柿蒂等分，烧，研末，敷之，甚效（《食物本草》）。又方，用热豆腐片贴疮，以绢缚之，日换二次，拔出黄水，数日愈。又方，用羊屎煅红，研末，香油调敷。如痒，加枯矾、轻粉少许，效。
治坐板疮。用丝瓜皮阴干为末，烧酒调搽，效。又方，用旧皮鞋底炙热，搭痒处，痒止即住，三次愈。
治下疳疮。用芦甘石（一两，火煅，醋淬五次）、孩儿茶（三钱）共研末，香油调搽，效。又方，用甘草、金眼花、苦参、花椒、葱头（各一钱）煎汤，入小口瓶内，熏洗，效。又方，用黄花蔷薇叶，焙，研，掺之（《良方集要》）。
治脓窝疮。用黄柏一钱，硫黄二钱五分，雄黄二钱，石膏一钱，海螵蛸二钱，轻粉一钱，共为末，麻油调搽。
治疥疮痒。用热水一盆，入石灰半碗，搅浑，待温，洗之，效（《汇集良方》）。
治水窝疮。用石菖蒲研末，擦之。
治广疮。用干荷叶浓煎当茶吃，六七日即愈。
治癣疮。用豆腐干，以麻油煎，取油涂之。又方，用皂荚入醋煎三日，夜干为末，敷之，效。
治杨梅癣。用轻粉二钱，杏仁四十二个，去皮，先洗疮，拭干，研烂，搽之（同上）。
治一切瘿瘤膏药。用生姜汁、葱汁各一碗，牛皮胶四两，砂锅内熬成膏，贴之，效。
治瘿气。用大蜘蛛（一个，焙焦）播酒，顿服。或海藻浸酒，久服均效。
治血瘤。用甘草熬浓汁，以笔蘸涂周围。又以芫花、大戟、甘遂等分为末。醋调，另用新笔蘸涂于甘草围内。二药相反，不可相近。次日瘤当缩小，三四次全愈。愈后戒食甲鱼。
治瘰疬内消。用黄柏炒黑、白鸽屎，瓦上炙焦，各一两，研末，鸡子清调，搽纸上，贴之，一日一换，自消。
治鼠疮瘰疬。用猪悬蹄甲烧存性，为末，三钱，黄酒下（《汇集良方》）。
治多年瘰疬。用猫头、蝙蝠各一个，俱撒上黑豆，烧存性，为末掺之。干则油调，内服五香连翘汤取效（《食物本草》）。
治头面杨梅。用铜绿为末，干烧，酒调点之，效。
治杨梅已破。用杏仁去皮、尖二钱，轻粉一钱，冰片少许，共研末。和猪骨髓油研膏，点之。
治杨梅疮毒。用土茯苓研末，糯米面、白蜜各一斤，和匀，蒸饼食之。常以土茯苓煎汤饮。不可食茶水。
治痔疮肿痛。用枇杷叶蜜炙，先以乌梅肉焙末，煎汤，熏洗；后贴枇杷叶，效（《食物本草》）。又方，用秦椒一二十个，炒微黄，煎汤，薰洗，二三次，效。
治痔漏有虫。用狗肉煮汁，空腹服之，能引虫出。再用熟狗肉蘸蓝汁，空心食，七日全愈（《本草》）。
治久年痔疮。用熊胆涂之，甚效。一切方不及也。
治翻花痔。用木瓜为末，取鳝鱼身上涎贴之，以纸护住良（同上）。又方。用马齿苋阴干，烧灰，猪油调搽。
治鸡冠痔。用黄连为末敷之，甚良。
治痔漏有管。用白鸽粪一升，入罐内，以开水灌之即坐罐口上，须坐久，忍疼，其管自落，数日全愈。
治痔漏脱肛。用虎胫骨两节以蜜一两，炙赤，捣末，蒸饼为丸，梧子大。每温酒下二十丸，效（《本草》）。
治肛门肿痛，欲成痔疮。急取刀磨水服之，甚效（同上）。
治脱肛。用猪脂油二两，炼去渣，入蒲黄末一两，调匀，涂之即收。又方，用蝉蜕焙黄色，为末，菜油调搽，立收（《汇集良方》）。又方，用五倍子末，搽之，即收。
又方，用蓖麻子仁四十九粒，捣烂，贴顶门上即收。急洗去其药。
治暴痢脱肛，以生铁二斤，水一斗，煮五升，将汁洗之，愈。
治鱼口便毒。用鱼胶熬化，摊布上，贴之，愈。
治鱼口初起。用五倍子（炒研末）、百草霜（各等分）醋调，贴之愈。


卷下  ——————————————————————————————————————————————————————————————————————————————————————————

救解  ***************************
救暴死，身冷无痰，扶令正坐，气顺自安。用皂角末吹鼻，得嚏苏。
救涎潮暴死，急扶入暖处，正坐。用火炭沃醋薰鼻，使醋气冲入鼻内，自苏。或捣韭菜汁灌入鼻中，或皂角末吹之，得嚏即醒。或急于人中穴及两足拇指离甲一韭菜叶，各以艾火炙三五炷，可活。
救中恶卒死。视其上唇内有泡如粟米粒，以针挑破出血，即活。又法，断猪尾取血灌之，并缚猪枕其头，即活（《本草》）。
救中恶、中邪、卒死，及缢死、溺死、压死、魔死、打死、惊怖死，心头尚温者。用生半夏五钱，生姜汁一杯，调灌之即苏。或单用生半夏末如豆大，吹入鼻中，得嚏即活。救热死，急取路上热土，围绕肚脐，留出脐眼，令人以热尿对脐浇之即活。或以姜汤、童便，乘热灌之，或大蒜捣烂和热水灌之，切勿令饮冷水，及卧地逼火气，入心必死。又方，用胡麻一升，炒黑，摊冷为末，新汲水调灌自苏。
救冻死尚有微气者，急用大锅炒灰令热，袋盛，熨心上，冷另换。或用米亦可。俟目开，以温黄酒、姜汤徐徐灌之即苏。若误以火炙，浴以热水，必死。如落水冻死者，急去湿衣，随解活人热衣暖包，然后熨之。
救冬月中寒暴死，身强口噤，手足厥冷。当浓煎姜汤灌之。
救溺死。用皂角捣末，以绵裹，或石灰纳下部内，须臾水出即活。虽经一宿可救。救溺水尚有微气，或胸前尚温，速令生人脱贴身里衣为之更换，抱担身上，将溺人微微倒侧之，令腹中之水流出。若水往外流，即是生机。一面用粗纸燎灼，取烟薰其鼻窍，稍薰片时，取皂角研细末，吹于鼻窍，但得一嚏即生。又凡水溺垂死，倘微笑，即掩其口鼻急挞之，至于痛哭。唯笑不止者，不治。或少饮温酒，换衣拽令飞走二三里，亦妙。
救跌压死。急撬开口，以热水灌之，免瘀血冲心。仍以棉软物紧塞粪门，随将受伤人提起，如僧人打坐，令一人将头发提起，用半夏末吹鼻，醒后以生姜汁和香油灌之，再以干荷叶烧灰存性，童便调下三钱，日三服，愈。又救碾压跌伤垂死，口鼻血出，如面色尚有生气，身体尚软，皆可拯救。先将谷道紧塞，令一人坐地，轻轻扶抱，坐之怀中，拳其两足，束其两手，急觅童便一二杯，乘热灌之（即平人小便去头尾亦可）。得马溺更佳。一面用当归、生地、白芍、川芎、桃仁、红花、大黄各一两，山楂二两，童便一碗，用急流水煎，倾入大碗内，先薰伤者鼻孔，令药气透入腹中，不致乍服恶逆，随以小钟陆续灌尽。药性行动，人必欲解，仍须紧抵谷道，必使腹中有声，上下往来数遍，方可掖之使解。俟下淤紫方可，就睡再服前药，必下尽淤紫，解中常粪，调养自愈。不可轻服补剂，滞凝为害。一方，以酒化山羊血灌之，立效（《洗冤录》方）。
救吐利不止，卒死。用马冀绞汁，灌之，干者，水煮汁亦可（扁鹊方）。
救猝魔死。以青牛蹄或马蹄，临患人头上，即活（本草）。
救惊怖卒死。以温酒一二杯灌之，即活。
救烟薰致死。用萝卜捣汁灌之，立苏。
救缢死，心口尚温者。虽一日以上，可救。切不可割断绳索，须缓缓抱起，解开，放卧。急以绵软物紧塞谷道，勿今泄气，安放平，正仰面朝天，揉其项痕，捻圆喉咙，并将其手足慢慢屈曲，胸腹款款揉按。令人坐于头前，以两脚踏其肩，揪住头发，将缢人之手拉直，令喉咙通顺，再令二人以两竹管吹气入耳，不住刺鸡冠热血滴口中，再以生人口对缢人之口，轻轻呼吸其气，又屈伸其手足摩按之。若气仍不接，将腰轻打两三拳，或用皂角末吹鼻，或以真山羊血二三分研末，绍酒灌下，教训腹，或以活鹅嘴入人口中，逼气入腹，顷刻可苏。乃稍与清粥润其咽喉，更用制半夏、川厚朴各一钱、官桂、干姜各五分，生甘草三分，广皮八分，水煎服为妙。
解中钩吻毒（一名烂肠草，岳州谓之黄藤）。凡中毒口不可开者，取大竹筒通节，以头拄其两胁及脐，灌冷水入筒中，数易水，须臾口开，乃可下药。唯多饮以甘草汁、人粪清，或断鸭头沥血入口中，或取鸡卵抱未成雏者，研烂，和麻油灌之。吐出毒物乃生。一方岭南有蕹菜，蔓生，开白花，捣汁、灌之，即愈（《洗冤录》附方）。又解中断肠草毒，宜先以蜜灌之，复灌羊血，吐出即愈（闽部疏）。解中莽草毒，黑豆汁可解，豇豆亦可（《洗冤录》方）。
解中乌头毒，以饴糖、黑豆汁调冷水服之。中射罔毒，以甘草汁或小豆叶、荠、韭汁，冷水调服，亦可（同上）。
解食莨菪中毒发狂。以甘草汁服之，立解（《金匮要略》）。
解中豚鱼毒。豚鱼毒在肝、血、脂、子并眼睛内，斑鱼亦河豚类，其毒更甚。三月后则不可食，煮忌煤尘落入，与荆芥、菊花、桔梗、甘草、附子、乌头等药相反。凡服风药而食之者，必死。慎之！如中其毒，急以粪汁解之。或饮麻油吐之，或以芦根汁灌救之，均效。又方，用水调炒槐花及龙脑，浸水饮之，皆可争（张来明道杂志）。又方，槐花炒微黄，同干胭脂各等分，捣粉调灌，即效（《陶九成录》）。
又方，用橄榄汁及蔗浆饮之，立解（《五杂俎》）。
解中鸩毒。服犀角即解（《洗冤录》附方）。
解中沾盐毒。杀羊取热血，以口接受，取吐立解。如无羊鹅鸭血亦可。或浓豆腐浆生灌下，即活（同上）。
解一切毒方。用甘草、绿豆，水煎服之，诸毒皆解。
解中食马肝。用雄鼠屎三七枚，和水研，饮之。或猪骨灰，或狗屎灰，或人头垢，或豆豉，并水服之，效（《本草》）。
解中马肉毒。用芦根汁，或甘草汁，或嚼杏仁，饮美酒，均效。
解中牛马肉毒，生疗疮。或泽兰根擂水，或生菖蒲酒，或猪牙灰水服，或甘菊根擂水服，或服人乳，均效。一云，凡中牛马肉毒，口渴，不可饮水，立死。
解中牛肉毒。或用猪脂化汤饮之，或猪牙烧灰水服，或甘草煎汤服之，或乌柏树皮酒煎热服，或早稻草煎汤服，均效。
解中猪肉毒，或用杏仁研汁，或猪屎绞汁（烧灰亦可），或韭菜汁，或朴硝煎汁，或猪骨灰调水，服之，均效。
解中犬肉毒目胀口干。用杏仁去皮、尖，研水服。或以淡热酒三碗调作三服，效。解中羊肉毒。用甘草煎水服之（同上）。
解中鸡肉毒。以醇醋或煮秫米饮之。如欲吐不出，用生犀角末，新汲水调服，即愈。
解中鸭肉毒。用糯米泔水一盏，温服。
解中六畜肉毒。或用六畜干屎末，或伏龙肝，或黄柏末，或赤小豆炒焦，或东壁上土灰末，或人乳汁，或人头垢一钱，或豆豉汁，或白扁豆末，并水服，均效（《本草》）。
解中诸鱼毒。用橘皮、芦苇根汁，或冬瓜仁煎汤，或大豆汁，或用陈皮水煎浓汁饮之，皆可解。
解食蟹中寒毒。如蛊，用靛青汁、冬瓜汁或黑豆煎服，或姜汁，或紫苏汁煮干蒜汁解之。
解中诸菌毒。急用地浆水饮之，或粪汁饮之，立解。或马蓝头叶捣汁服之，亦可。解中鳖毒（凡鳖腹下隐隐似蛇皮，
其色大红，乃毒蛇化也。误食之，必腹痛欲死，手足发青而亡）。用白茯苓五钱，白蜜，雄黄各三钱，丹砂、山楂、枳实各一钱，水煎服。痛止。二剂毒消。或靛青水加食盐饮之，亦解。
解面毒方。多食生萝卜即解。
解食中蛇虫毒。用甘草煮汤频灌，吐十余次，即愈。
解食中蜈蚣毒，舌胀出口。刺鸡冠血含之咽喉，良。如中毒腹痛，以鸡涎饮之，效。
解食瓜过多腹胀，以盐汤饮之。
解食菱过多腹胀，以暖酒和生姜饮之。
解中苦杏仁毒。生熟食之都无害。略用火炒半生熟，食数十粒，即能杀人。急取吐出可解。如迷乱将死者，以杏树根煎汤饮之（《洗冤录》附方）。
解中枫耳毒。枫上生耳，食之，令笑不止。捣冬瓜蔓汁饮之即解。或以苦菜、白矾调新水，并咽亦可（同上）。
解中黄金毒。食鹧鸪肉解之。中白银毒。用黄连甘草汤解之。又洗金以盐，骆驼、马脂，余甘子，皆能柔金；羊脂获子皆能柔银。若金银入腹中，服食前品，食柔则能便出。又中金石毒，以黑铅一斤，熔化，投一升酒中，如此多次，候酒止半升，顿服，即解。
解中轻粉毒。用黑铅五斤，打壶一把，盛烧酒十五斤，纳土茯苓半斤，乳香三钱，封固，汤煮一昼夜，埋土中，出火毒。每日早晚饮数杯，溺时以瓦盆接之，当有粉出。服至筋骨不痛乃已。
解中水银毒。水银入耳，以金枕耳边自出。若入腹内，令人筋挛，以金物熨之，水银乃出蚀金，其病即瘥。
解信石并诸毒。用生白矾、生甘草、绿豆干粉各一钱，研末，井水调服。
解中砒毒，吐泻并作。以生绿豆汁，或冷水饮之。菠棱、莴苣皆能伏砒，捣汁，灌之亦可。或以禾秆烧灰，新汲水调，滤清冷服一碗，毒当下。或以防风二两，煎汁饮之，立解。
解中砒毒，心腹绞痛，或吐不出，面青肢冷，用杨梅树皮煎汤三碗，服之即愈。或用生绿豆汤饮之，或靛花水均效。
解中巴豆毒，泻利不止。或以黑豆一升，煮汁饮之。或饮以新汲冷水，或用炮干姜、炒黄连等分，为末，服二钱，凉水送下，均效。又本草云：巴豆畏黄连、大黄、芦笋、菰笋、藜芦，各煎，冷饮皆可。
解中诸物毒。用白矾，细茶各一钱，为末，井花水调服，得吐即愈。不吐再服。
解中一切毒物齿黑，指甲青者。用猪粪方寸，冲水灌之，立活。
解中鳝、鳖、虾蟆毒。用淡豆豉一合，新汲水浸汁，令浓，温服即愈。不吐再服，解碗丝毒（饮食遇碗边有丝迹服之，顷刻喉咙胀痛）。用麻楷点着，以口吸其烟，即愈。
解中桐油毒。干柿饼食之立解。或饮热酒亦可。
解天行热气，中野菜、死马、诸肉秽毒。用头垢，丸如枣核大，含咽之即解。或白滚水送下。
解一切草药毒。用甘草煎浓汁饮之，或加白蜜更佳。或生甘草、黑豆、淡竹叶等分，煎服。或出蚕纸烧存性，每二钱，冷水调服。
解中斑蝥毒。黑豆煮浓汁，饮之。
解草蛊金石毒。用石蟹，以热水磨服。
解金蚕蛊毒。中之皆吮白矾味甘，嚼黑豆不腥，以石榴根皮煎汤服，取吐。取两刺猥到家，必能捕获。
试一切毒方，以犀角搅之，有毒则生白沫，无毒则否（《抱朴子》）。
解一切蛊毒方。用升麻、郁金各一两，煎汁服，得吐即愈。
又方，用胡荽捣烂绞汁，半升，和酒三碗，服之，能使蛊自下。
又方，用蘘荷置席下，能知。用蛊人姓名研汁，服之即愈。（《荆楚岁时记》）。
又方，用土常山、马兜铃二味，以水煎服，自愈（《岭南志》）。
又方，用石榴皮煎浓汁，或樟木屑煎汁，饮之。或热茶胆矾半分探吐。如吐出恶物，即愈。或食猬皮更佳。或米汤调郁金末三钱，令下，亦可。
又方，用蒜汁五钱，和酒服之，当吐出恶物如蛇状，即愈。

遗余  ***************************
虎颈下二肘间，有骨如乙字，长二三寸许者，破肉，取之可得。行军佩之，能令人有威（《七修数藁》）。
正月吞生鸡子、赤小豆各七枚，能避瘟气（《葛仙炼化篇》）。
凡岁时元日，取鹊巢烧灰，著于厕，可以避五兵。撤于门前，可以避盗贼（《墨子秘要》）。
凡军止处，埋鹊一枚于沟中，可辟刺客奸邪（《杂五行书》）。
凡涉大水者，当于水次破鸡子一枚，以少许粉杂香末合搅，器中水以自洗濯，不畏风波蛟龙（《抱朴子》）。
入水能浮方。取象胸前小横骨，烧灰，酒冲服，即验（《开宝本草》）。
辟一切虫虱法。吸北方之气，喷笔端，钦深源默漆五字，置于床帷间，虫虱尽除（《邵氏录》）。
蛇入窍，割猪尾血治之即出。母猪尾血更佳。
手足顽麻，用陈绵纸烧灰，黄酒调一服三钱，五七日愈。
蛇缠人足，用人尿淋之即开。
治蛇刺伤，烧死鼠为末，敷之。
凡被毒蝎螫伤，忍痛向人，曰：吾为蝎螫奈何？答曰：寻愈矣。便即豁然。若叫号则愈痛，一画夜始止（《五杂俎》）。
鳖肉与苋菜同食，生鳖疽；与鸡子同食，恶病死（《事林广记》）。
凡六甲日，禁食鳖。凡鳖有四目者，独目者、白目者、赤足者、三足者，腹下有小字、王字、天字者，颔下有软骨如龟形者，头足不能缩者，目凹缩者，腹下有三字者，皆不可食（《酉阳杂俎》）。
凡食菌中毒，或痛，饮酒亦可解（《夷坚志》）。
凡中菌毒，必笑。用苦茗杂白矾勺新水咽之，立愈（《菌谱》）。
又方，煎鱼椹汁服之，立愈（《北梦琐言》）。
误食铜物，多食荸荠即化。荸荠淹铜过夜，即烂可验也（《七修类藁》）。
凡瓜有两鼻者，杀人（《龙鱼河图》）。
盛蜜瓶作鲜食之，杀人（《事林广记》）。
百虫入耳，用两刀于耳边相击筑声，其虫必出（《物类相感志》）。
竹木刺入肉，肿痛成疮，用蒲公英捣烂取汁敷之。如刺不出用，蓖麻子捣烂敷之。
针入肉，用五倍子开一孔，放土狗一个入内，面包火煨，存性为末，凉水调贴，用纸盖上即出。或用鼠肝涂之亦出。
误吞蚂蝗，食蜜即化为水，或搅黄泥浆水饮之。
误吞针入腹，以蚕豆煮熟，同韭菜食之，针同豆菜从大便出。
治霍乱金疮方。五子实状，如梨里有五核，故名内服可已霍乱，外敷可愈金疮（《广州记》）。
治伤寒狂走。用新抱出鸡子蛋壳煎汤，服之即安睡，愈。
治疟疾法。南阳宗资墓旁石兽膊上有刻曰：天禄辟邪。昔军士有病疟者，摸天禄二字，焚而吞之，皆愈（《研北杂志》）。
治中射工毒。用豉、母虫一枚于口中含之，即痊。豉虫大如豆，光黑，浮游水面者是（《正字通》及《肘后方》）。
凡行山虑迷，取向虫一枚，握手中，则行路不迷（《物类相感志》）。
令人自言其诚法。用竹虫三枚，竹黄十枚，和匀，每用一大豆许，烧入酒中饮之，勿令大醉，叩问其事，必言其诚也（《淮南毕万术》，高诱注）。
戒酒方。用山蛩，乌班色，长二三寸，生林间，如百足而大，取其一节烧灰服之，令人恶闻酒气（《事物绀珠》）。
蕃碛之中有铁，名曰圣铁，含之可以辟兵（《广志》）。
牧靡山有草，名牧靡草，可解一切草木毒（《水经注》）。
治丸伤出血不止，刮紫滕香末，傅之立愈（《名医录》）。
辟蚊蚋法。用柳州所产苴草少许，置帐幕间，则蚊蝇不敢近（《一统志》）。
治腹内生应声虫。以蓝汁饮之，则吐出肉块，长二寸余，人形悉具，服雷丸数粒，即愈（《出山堂肆考》）。
治患毒蜂螫伤，急以井水调蚯蚓粪涂痛处，立止（《金台纪闻》）。
治痈肿及蜈蚣咬伤。用地蜈蚣草根叶，入盐少许，捣涂，效　（《本草》）。
治损折肢体。用密剂少许食之，伤合无痕。番言：木乃伊是也（《花木考》）。
治蛊毒在上，服升麻吐之；在腹，服郁金下之。或合升麻、郁金服之，不吐则下。昔李岩侍郎焘得此方，活人甚众（《范石湖集》）。
治中鯸鲐肝毒，迷闷不堪。用橄榄汁饮之，立瘥（《汇苑》）。
治大风癞症。用长松草汁，有殊效。生五台山良（《曲洧旧闻》）。
治瘘症（颈肿）。用芡实煮食，愈。所谓鸡头，已瘘是也，鸡头别名（《淮南子》）。
治鬼箭风方。用红花、白芷、防风、威灵仙各二钱，酒煎服。三服全愈。切忌针挑火焠。
治偏头痛。用生萝卜汁一蚬壳注鼻中，即愈（《东坡杂记》）。
治两耳暴聋。用全蝎去毒，为末，酒调滴耳中，闻水声即愈（《养痌漫笔》）。
又方，以元龟薰之，或以附子、葱、涕合纳耳中，或以蒸鲤鱼脑灌之，皆效（《抱朴子》）。
治腹有虫方。榧子仁研汁服之，可疗百虫（《绀珠》）。
治腹中虫痛。用葱白捣汁一钟饮下，随饮麻油一杯，虫即化水。
治下痎落。用乌梅一个，口含即止（《敬信录》方）。
治瞳仁反背及目翳不开。用新产狗乳，以鸡翎蘸乳，轻拭眼中，一日三四次，不过七日复明。
天丝并兔毛入目，用石菖蒲擂碎，左目塞右鼻，右目塞左鼻，神效。或桑树浆点之，立效。或用大块白矾，以舌餂之丝毛，即从舌上出。或好京墨，清水研磨点之，即出。
治眼目倒毛入肉。用木鳖子一个，去壳为末，绵裹塞鼻，左目塞右，右目塞左，三日后其毛自出。
治眼边痒烂。用猪大肠内涎刮下，涂眼边，虫出自愈。
治鼻中忽生毛，长出尺余，痛不可忍方。用生乳香、硇砂各一两，为丸，桐子大，早晚水下十丸，仍剪断其毛，以生姜涂之，愈。
治口内肉球有根如线，五寸余，如钗股，吐出乃能食物，捻之则痛彻心者。用麝香一钱，研末，日三次，服之自消（夏子益《奇疾方》）。
治舌长数寸。用番木鳖四两，刮净毛，切片，川连四钱，水二碗，煎至一碗，将舌浸良久，即收。
治交肠症（小便出屎，大便出尿）。用旧幞头烧灰，酒调服五分，即愈。
治嗜酒，腹中成鳖。取白马溺饮之，鳖即化水，愈。
治麻骨，自头至心窝，或从足心麻至膝而死者。用人粪烧灰，豆腐浆调服即止。
治一切恶疮肿。用毒瓜蒌瓤一枚去皮，生姜四两，甘草二两横纹者佳，各捣碎，忌钢铁。用白灰酒一碗，煎浓服之。患在上食后服，在下食前服（《续夷坚志》）。
一云，张户部林说卿有加大黄，或木香，或乳香、没药者，先疏利，次用瓜蒌瓤二两，日以乳香、绿豆粉，温汤下三五钱，防毒入腹，外以膏涂傅之，自愈。
治痄腮。用赤小豆四十九粒，研未，涂敷，立效。
治两腮肿痛。用生大黄末，和葱汁，调涂四围，数次愈。
治风热腮肿，用丝瓜烧灰，存性，水调涂之，立效。
治鼻痔。用轻粉二钱、杏仁七粒去油、白矾五钱共为末，吹鼻中，即化水。
治鼻疮。用杏仁，去皮、尖，捣烂如膏，以人乳调涂，甚好。
治无名肿毒，疼不可忍。蓖麻子仁，捣烂，敷上，即愈。
水蜮射中人影成疮，不治则死，用鸡肠草，捣涂，经日即愈（《博物志》）。
治鬼面疮。用五倍子公母各一，每个将火筷子烧红烙眼，取儿茶末，填于内，草纸包，米泔水泡，炭火烧红。如此三次，成炭，为末，淬灯窝油，搽调，神效。
治汗斑。用乌梅肉末，唾津调搽，或姜汁潮脑揉研，汗巾擦之。
又方，用雄鸡腰子、白果，俱用生者，同捣烂，搽之。
治漆疮。用螃蟹黄涂患处，或芒硝泡浓汁，涂之二三次，效。
治秃头癣癞。用大蜂房一个，矾末填满孔内，以罐底盛之炭火，煅令矾化尽为度。研末，腊月猪油和涂之，即愈。
治患背肿方。用粗黄色石，如鹅鸭卵大，火烧令赤，入凉醋中，自有石屑落醋内，频烧至石尽为度，取石屑，曝干，捣和，醋涂肿处，无不愈者（《北史》）。
治脚气痛方。用杨梅仁研末，冲水，服之效（《挥尘录》）。
治手足冻疮。用冬瓜皮、茄根煎水洗，或鸽子屎煞水洗，俱效。
治脚底红肿热痛，名为脚隐。用大蒜头量用和盐捣敷，一夜效。
治手生蛇头疮。用元参五钱，甘草三分，为末，鸡蛋白调敷，立效。
又方，用人粪黄，泥合捣烂，敷之。或黑豆水泡，捣烂敷之，或鸡子开窍，将指入内，待蛋化水，换三次，愈。
治误吞金银。用羊胫骨，烧焦，研，三钱，米饮汤下。从大便出，神效。
治误吞铁物。用栗子树，炭，以铁锤捣细末，砂糖和细丸，服三钱，效。
治骨鲠喉。用硼砂一块，含化，咽汁立消。或山奈煎汁，徐徐呷咽。
又方，以橄榄煎汤，服下即愈。
喂马易肥方。取钩藤数寸，入小麦中，蒸熟，喂之易肥（《本草纲目》）。
治马黑汗。取干马粪置瓶中，头发覆之，火烧马粪及发薰，令烟气入鼻中，即瘥（《齐民要术》）。
治马结热，起卧战，不食水草。用黄连二两，研末，白鲜皮一两，研末，油五合，猪脂四两，细切，温水一升，半和药，调匀，灌下。牵之行走，即愈（《农桑辑要》）。
治马生疥疮。用雄黄、头发、腊月猪脂，煎令发化热，涂之立效（《齐民要术》）。
治马伤水。用葱盐捣烂，搓成团子，纳鼻中，以手捉马鼻，令不通气，良久，泪出即止（《农桑辑要》）。
治马伤料。用生萝卜三五个，切作片，啖之，立效。
治马猝热腹胀，起卧欲死。用蓝汁二升，和冷水二升，灌之，效同上。
治马起卧肚痛。用火药半茶杯，烧酒一大杯，调和，灌之（《奇方类编》）。
治马脾胃有伤，不食水草，褰唇似笑，鼻中气短，宜速用川厚朴，去粗皮为末，同姜、枣煎，灌之（《博闻录》）。
治马心肺壅热，口鼻流血，跳踯烦躁，急用甘草、芒硝、黄柏、大黄、山栀子、瓜蒌为末，水调灌之。
治马肺毒热极，鼻中喷水，用天门冬、知母、贝母、紫苏、芒硝、黄芩、甘草、薄荷叶，同为末，米汤入少许，醋调灌下。
治马邪气冲肝；眼昏似睡，忽然眩倒，用朴硝、苗谇为末，男子头发烧灰存件，浆水调灌。
治马肾搐。用乌药、芨药、当归、元参、茵陈、白芷、杏仁、秦艽，每服一两，酒一大升，同煎，温灌，隔日再灌（同上）。
治马气喘。用元参、葶苈、升麻、牛蒡子、兜苓、黄芪、知母、贝母，同为末。每服二两，浆水调草后灌之，喘嗽皆治（《农桑辑要》）。
治马尿血。用黄芪、乌药、芍药、山茵陈、地黄、兜苓、枇杷叶，共为末，浆水煎沸，候冷调灌。
治马结尿。用滑石、朴硝、木通、车前子同为末。每服一两，温水调灌，隔时再服。结甚则加山栀子、赤芍。
治马结粪。用皂角烧灰存性，同大黄、枳壳、麻子仁、黄连、厚朴共为末，清水泔调灌（同上）。
治马中结。用蜣螂一个，焙干，为末，黄酒调灌即愈（《集验良方》）。
治马舌硬。用款冬花、瞿麦、山栀、地仙草、青黛、硼砂、朴硝、油烟黑等分，为细末。每用半两许，涂舌上，立瘥（《农桑辑要》）。
治马伤蹄。用大黄、五灵脂、木鳖去油、海桐皮、甘草、地黄、芸苔子、白芥子，共为末。黄米粥调药，摊帛上，裹之（同上）。
治马骡打破脊梁。用鸡蛋十数个，去黄，留青，将男子头发填满，用纸糊之。外用黄泥包裹，炭灰煨红，取出，研末，搽上愈（《奇方数编》）。
又方，用真银珠一钱五分，枯矾二钱五分，五倍子一个，焙焦，去秽，共为细末。将疮洗净，用火酒喷之，敷上。此药任背鞍行走。
又方，用白矾、五倍子、黄丹各五钱，为细末。搽患处，自痊（同上）。
治马生反花疮。用地衣草，阴湿地被日晒起。苔藓，干为末，生油调敷（出《明本草》）。
治马患诸病。用白凤仙花连根叶熬膏，抹其眼四角上，即汗出而愈（《卫生易简方》）。
治马鞍压疮。用乳香（去油）、没药（去油）、血竭、孩儿茶、龙骨（煅），象皮（炒成珠），各三钱，黄丹二两，冰片一分，共为末。油搽患处，即愈（《奇方类编》）。
人马两便方。用杜蘅（一名杜若）阴干，带于身上，令人便马，马亦善走（《山海经注》）。
