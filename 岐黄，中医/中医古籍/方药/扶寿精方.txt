
重刻扶寿精方序  ***************************
人生修短，有数存焉，寿果可以药石扶与？精气为物，寿之元也。惟所禀有强弱，故修短因之，药石果能增损于其间与？然人有生而精气充盈，自信为寿征而忽以疾夭；亦有生而羸弱，常自惧短折而卒得以寿终者。所禀强弱，抑有不足信与！盖得其养者长，失其养者消。孟轲氏山木之喻，尽之矣。然则药石固养生之必不可废者也。水峪曹公，于公暇出一方书示余与诸僚友阅之，乃《扶寿精方》。方甚简易，僚友有拟其非甚奇秘者。施子曰：用药如用兵，兵有奇正，药亦如之，惟用各有所宜耳。人忽七情内伤，六气外感，厥疾暴发，呼吸决存亡者，匪劫以奇方，信不可瘳。若人居无大恙，时以奇方投之，则精气反为沸乱，未有不速其毙者。然则此方真扶寿之正道也。山木之寿，雨露培之；夫人之寿，药石扶之。信非诬与？诸僚友曰：善。曹公复虑旧刻模糊，久将湮灭而无以寿斯民也，乃谋重梓之以广其传云。
万历元年癸酉五月五日恆阳山人施笃臣书于东藩经济堂

重刻扶寿精方序  ***************************
春台子曰：余守淮安，尝作寿民亭于狱左。狱之系人，即清之亦不下三四百，故群医之良者以治，药饵方书，余处备焉。狱觉生生，余去淮三年矣，未知斯意犹存否？然余心固耿耿不忘也。今余承乏三关，爰处于代，代寡良医，方书亦鲜，军若民奚啻数万，病者待命于天，余无以寿之。偶于致政亚卿谢畹溪公处，获见《扶寿精方》，方甚易简，随试辄效。第察于字者皆可稽而用焉，乃捐俸寿之梓人，多印善本，广布三关之地。昔人云：八荒开寿域。盖圣人自寿以寿天下，余当今圣人封疆之臣也。代亦八荒之一耳。兹方之传，医用以良，夭用以免，代之民其为寿域之民也夫。
嘉靖癸丑孟冬赐进士出身中宪大夫奉敕整饬三关兵备山西按察司副使海滨赵大纲撰

重刊扶寿精方序  ***************************
近山子曰：尝闻之司马公，达则为良相，不达为良医。夫岂不义而互言之。盖造命于相，寄命于医，匪良则病夫人。人一也，道之不同，何啻十百？而所以行吾之仁无少异焉，此心此理同也。窃见曹辈获一试方，珍如拱璧，蕴椟索价。夫人壮而行之，将以医天下而期跻人于寿域，匪直利执一方而已。况南北禀赋不同，气运感召亦异，故东垣、丹溪，同方异治，率有足征者。岂可恃一人一时之效，遂泥以眩人耶！粤自轩岐及俞、华、卢、扁诸名家，尽平生所得，倾之载籍，惟恐人不之知，亦独何哉？愚自结发事师读书外，漫无所嗜，惟好诸方事，亦以切人实用，而事亲者不可不知。积之见闻，汇以成书，虽不敢自拟于医之良，将以广吾心焉耳矣！尝欲锓梓，公之若人，以裨採而力弗逮，假因手录备忘，若更充之岁月，或有进于此者俟之。
嘉靖甲午端一日江夏近山吴旻书于仰北堂


扶寿精方  ——————————————————————————————————————————————————————————————————————————————————————————

诸虚门  ***************************
●太极丸　人之五脏，配天之五行，一有不和，是以为病。药有五味，各主五脏，常欲适调，因配合诸味，使人精、气、神、心、肺、肾，保和无遗。生化之源既清，邪不能入矣，故曰太极。
黄柏（属水滋肾，苦以坚精，去皮，盐酒浸三日，微炒褐色，净末三两六钱）　知母（属金主润肺，苦以降火，佐黄柏为金水相生，去毛酒浸一宿，微炒，净末二两四钱）　破故纸（属火收敛神明，能使心包之火与命门之火相通，故元阳坚固，骨髓充实，涩以治脱也。新瓦炒香，净末二两八钱）　胡桃仁（属木润血，血属阴，阴恶燥，故油以润之，佐故纸为木火相生。古书谓黄柏无知母，故纸无胡桃，犹水母无虾也。去皮研烂，三两二钱）　砂仁（属土醒脾开胃，引诸药归宿丹田，香而窜，和五脏中和之气，如天以土为中气也。去壳一两。分作二份，五钱生用，五钱同花椒一两炒香，去椒不用）
上各制为细末，炼蜜丸，梧桐子大，早夜沸汤茶酒任下五七十丸，服至三年，百病渐消，终身服之无间，可以为地仙矣。
一方加橘红（盐水拌炒）　半夏（沸汤泡七次，锉片晒，为末，姜汁拌为饼，阴乾）
上合前五味米糊丸，名加味太极丸，谓神仙秘方。
●加味四制黄柏丸
黄柏（去皮一斤，内四两盐酒浸，四两米泔水浸，四两童便浸，四两初生男乳浸，日晒夜露，取日精月华之气，合阴阳造化之功）　知母（去毛皮，盐酒浸，晒乾，一两）　人参（五钱）　白茯苓（去皮）　白术（各一两）　甘草（三钱）　当归（酒浸）　川芎（各一两）　白芍药　熟地黄（酒拌蒸，各二两五钱）　山茱萸（酒浸，肉一两）
上为末，炼蜜丸，梧桐子大，每服三十丸，空心酒下，此坎离丸，四物四君子汤料也。
●加味坎离丸
厚黄柏（八两，内二两酒浸透，二两盐水浸，二两人乳浸，二两蜜浸，俱晒乾炒赤）　知母（八两，同上制）　熟地黄（八两，白茯苓四两打作小块，砂仁二两，三味同入绢袋中，好酒二壶煮乾，去茯苓、砂仁，止用地黄）　当归　白芍药（各酒浸一日）　川芎（大者水洗，各四两）
上锉片，合匀铺开，日晒夜露各三度，白蜜一斤八两，重汤内炼成珠为丸，空心盐汤冬月温酒送下。生精养血，升水降火，王道之剂。
●滋阴清化丸　滋化源，清痰火。
怀庆生地黄（二两，酒浸，竹刀切，捣）　天门冬（二两，去皮心，晒）　陈皮（去白，盐水拌，微炒）　天花粉　贝母　熟地黄（酒浸，竹刀切）　麦门冬（酒浸透，去心，捣）　薏苡仁（绢包，同糯米砂锅内蒸一炷香，去米不用，晒乾）　白茯苓（去皮，得人乳浸透更妙）　乾山药　甘枸杞　白芍药（酒炒）　川玄参（各一两）　五味子　生甘草（各五钱）
上为细末，炼蜜丸，弹子大，每服一丸，空心临睡不时津液噙化，沸汤调下亦可。
原方有黄柏、知母，甚苦，不利于噙，姑除之。益以陈皮、天花、贝母，使理痰气也。
●班龙丸　除百病，补百损，壮精神，养气血，大有奇效。此方制法与旧本不同，久服成地仙。
闻昔蜀有道人，酣歌酒肆中。尾闾不禁沧海竭，九转灵丹都漫说，惟有班龙顶上珠，能补玉堂关下血。真人许仲源索方以传。
鹿角霜（一斤，制法：用新鲜鹿角二三对，锯作寸长，东流水浸七日刮去垢，每斤用楮实子、桑白皮、黄蜡各二两，杜仲三两，共入锅炒或丸器中。另以东流水淹过一寸，覆以木盖，盖中开一孔如鸡子大，沿锅口并孔封以湿纸，常以沸汤一瓶在火侧，觉锅内水少，从孔中以渐注之，煮三昼夜，慢火常令微滚，煮足取角以指甲剥之成粉为度，薄切片晒乾研末）　菟丝子（无灰酒浸春秋约一宿半，夏一宿，冬二宿，蒸熟晒将干，轻杵捣去皮更晒乾，扬皮净碾为细末，半斤）　柏子仁（京城药肆中有去壳净仁，如无净仁，中秋日採一二斗，水洗净，仍以水浸一日，连壳水磨成浆，布绢袋滤，挼汁尽，去壳渣，掠取水面浮油听用，余澄清倾去水，存结底者取晒乾半斤）　生地黄（半斤，酒浸三日，砂锅木甑蒸，自卯至午熟透和酒捣极烂为膏）　鹿角胶（煮角汁水滤去前药渣，入白蜜五两，柏仁油砂锅慢火熬半熟，入地黄膏搅热匀，再熬成胶贮磁器听用）
上各如法制，将胶火上化开，如胶稠硬，量入无灰酒一二两，胶得法不必用酒也。合前末捣千馀下，丸如梧桐子大，每服七八十丸，空心临睡盐汤酒任下。
●班龙二至丸
一方霜半斤，黄柏人乳拌，慢火焙十五两，生熟地黄、天麦门冬酒润各四两，当归二两。如阳痿加鹿茸三钱，炼蜜丸，神效。
霜胶（各一斤）　黄柏　知母（各酒炒黄色，各半斤）　生熟地黄（酒浸一宿，各四两）　天麦门冬（酒浸去心各四两）　何首乌（去皮，舂如弹子大，人乳浸一次，蒸晒各一次，如此九次）　当归（酒洗）　白茯苓（去皮为末，水淘去筋膜，各二两）
上为细末，炼蜜丸，梧桐子大，空心酒盐汤任下。
●菊花丸　性平，补诸虚，除诸疾，明目滋阴，常服血气永不衰，鬚发永不白。驻颜益寿，功效不可尽述。
甘菊花（家园菊黄白色，盛开时採，阴乾末，六两）　秦当归（去芦头梢尾，酒洗，焙乾为末，三两）　地黄膏（採生鲜者，取自然汁，每斤入蜜二两。瓦器内慢火熬成膏。忌铜铁。六两）　牛膝（淮上出者佳，川中者次之，须肥软堪用。酒浸透，焙乾为末）　覆盆子（四五月栽秧时熟，红色味甘者，俗名栽秧苞，乌黄者非是，各四两）
上炼蜜合膏丸，如梧桐子大，每服八十一丸，空心临卧各一服，盐汤酒任下，忌三日白莱菔、猪血、牛血、木耳。凡初服药皆忌，未满日、游祸日，犯之有害。
●二至丸　调养元气，滋益子息，方名取冬至一阳生，夏至一阴生之义也。其效如神。
怀地黄（肥大沉水者，酒浸，九蒸九晒，竹刀切）　白术（无油者，面炒）　败龟板（酒浸一宿，酥炙脆，石器捣碎）　黄柏（厚者，酒浸春秋一日半，夏一日，冬三日，炒褐色，各三两）　知母（肥大者，酒浸一宿）　当归（肥大者，酒洗）　生地黄（肥大者，酒浸，软竹刀切，晒乾）　山茱萸（鲜红者，六两，水润，剥肉去核，各二两）　白芍药（酒浸一时，锉炒）　白茯苓（坚白者，去皮筋）　人参（肥白人如数，苍黑人减半）　绵黄耆（蜜炙）　山药（白而无皮，手可粉者）　广陈皮（水润，去白）　五子（肥大者）　甘枸杞　破故纸（炒）　菟丝子（酒浸一宿，蒸熟，杵去皮，晒乾）　杜仲（酒浸，炒去丝）　牛膝（肥大者，酒浸一宿）　苁蓉（去甲心，酒浸一宿，酥炙，黄竹刀切）　虎胫骨（酥炙黄，各一两）
上为细末，炼蜜丸，梧桐子大，每服八十丸，或百丸，无灰酒盐汤不拘时送下。
●七珍至宝丹（又名乌须健阳丹）
何首乌（赤白各一斤，浓米泔水浸一日，磁瓦刮去皮舂碎，黑豆五升，同牛膝三味同蒸）　破故纸（半斤，炒香为末）　牛膝（川中肥大者，去芦，半斤，砂锅木甑一层豆一层乌膝，蒸二炷香，以黑透为度，去豆不用）　当归（半斤，酒浸一日，捣烂晒乾）　菟丝子（半斤，酒浸一日，蒸二炷香，取出石臼舂去皮，晒扬皮净，复以好酒浸二日，晒乾，捣烂为末）　枸杞子（半斤，酒洗晒乾）　茯苓（赤一斤，去皮，舂如圆眼大，牛乳五升浸透讫，方晒乾。白一斤，去皮舂如前，人乳五升浸透，晒乾。凡用乳须作两三次则易透）
上七味皆勿犯铁，为极细末，炼蜜和匀，于石臼内木石杵捣千馀下，每一丸重一钱二分，每服一丸，日进三次，空心酒下，午间姜汤，临睡淡盐汤，必如此引，不可错乱。久服渐渐加大，初服三四日，小便多或杂色，是五脏中杂病出，二七日唇红生津液，再不夜起，若微有腹痛，勿惧，是搜病也。三七日身体轻便，两乳红润，一月鼻觉辛酸，是诸风百病皆出，四十九日补血生精，泻火益水，强筋骨，黑鬚发，此与二至丸，小异。
●延寿丹　七宝丹少当归、枸杞，加生熟地黄，丸样服引治效，皆七宝同，炼蜜滴水成珠，取俟三日火毒退，方合服。
赤白何首乌（鲜者，竹刀刮去皮，各净一斤，切片。如无鲜者，用乾者米泔浸一宿，以磁瓦片刮皮，舂作弹子大）　牛膝（去芦净，半斤，用黑豆三升，同二乌木甑一处蒸一日，取牛膝去心，共捣成泥，晒乾为末）　菟丝子（半斤，酒浸蒸熟，舂去皮，晒乾扬净，复舂为末）　白茯苓（去皮，舂作弹子大，一斤，用人乳五升浸透，蒸透熟）　破故纸（半斤，炒香为末，外加）　生地黄（二斤，内一斤酒浸，九蒸九晒，一斤止酒浸透用）　赤茯苓（去皮，一斤，用牛乳同前制）
●胡麻延寿丹　水火既济之妙，坎离交媾之功，备载方中。祛宿病，生新血，百日内鬚发返黑，耳目聪明，身体步健，保生延年，优入仙境矣，唐刘渊梦中神授。
春季三月用胡麻　秋石　何首乌　生地黄　粉甘草（各四两）　秋季三月前三味（各四两）　熟地黄（四两）　甘草（一两）　夏冬两季前三味（各四两）　白茯苓（四两）　甘草（一两）
上为细末，每一料蜜一斤，炼蜜丸，梧桐子大。空心、午间、食远、临卧各一服，好酒下。
制秋石法：用童便两三桶，以一缸盛之，入新汲水一桶，柳木棍一条，搅千馀回，澄至午后，慢去上面清水，约大半桶，复入水一桶，仍搅千馀回，至次早午后亦然，至七日将清水倾尽，缸底白沫，取试无秽气，取起杉柏木板上，以绵纸摊晒乾成粉。如秽不除，更注水搅之。粉用人乳拌作饼蒸，晒乾。
●大造丸　余每验河车一制，后其子多不育，若却我之疾，损人之子心亦忍矣。因注之俟用者审焉，或云水煮熟用不损子。
紫河车（一具，男用男胎者，米泔水洗净，新瓦上焙乾，用须首生者佳，或云砂锅随水煮乾捣烂）
夫紫河车者，天地之先，阴阳之祖，乾坤之橐籥，铅汞之匡廓，胚腪将兆，九九数足，我则载而弃之，故谓之河车。历验篇中，名曰混沌皮。释氏书谓佛袈裟，制服有接命之功。男羸女弱，素无孕育者，服此成胎延寿，咸有左验。养生书云：病蛾无能茧之蚕，蕊破无结实之果。盖藉此以返本还元，以人补人之意。非金石草木，夜霜晓露之比。尝制此方，惠诸士夫，每获生子固阳之效。按：河车，首生男孩胎衣也。然儿孕胎中，脐繫于胞，受胞之养，胞系于肾，受母之荫。丹溪云：父精母血相合而成。乃造化自然生成之物，真元气也。用此栽接，至理存焉。古治虚劳，甚者用之。但非可常得之物，且或有所嫌忌，故人不之用耳。一人禀弱，阳事痿，因以此味配他药为一方，服之不二料，体貌顿异，嗣生数子。一妇年近六十，衰惫日侵，用此味加补血药作丸服即效，自后自制常服，寿至九十，强健如壮。一人大病后，久不能作声，此药服之数次，呼声顿出。一人足痿不任地者半年，服此一料，病去其半。用于女人尤妙，岂其本所自出，而各从其类也。若多女少男，夫妇咸服，辄更多男。病革垂死，一服可更延一二日。大抵补益妙用，百发百中，自有不期然而然者矣。久服却病益年，功夺造化，岂曰小补云乎？故以大造名。配合诸药，亦有至理，并注各味之下。
败龟板（年久者，童便浸三日，酥炙黄，二两）　黄柏（去粗皮，盐酒浸，炒褐色，一两五钱）
邪火止能动欲，不能生物，俗医用药峻补，无益有害，此二味补阴补肾，为河车之佐，冲和而无弊也。
杜仲（酥炙去丝，一两五钱，主肾亏精损，腰痛馀沥）　牛膝（去苗，酒浸，晒乾，一两二钱，滋阴壮阳，益精填髓，止发白，除腰脊腿痛，引诸药下行为使）
以上四味，足少阴经肾药，古方加陈皮名补肾丸，配河车名补天丸。
怀生地黄（肥大沉水者，二两五钱，内入砂仁末六钱，白茯苓一块重二两，稀绢包，同入银罐内，好酒煮七次，去茯苓不用。盖地黄得茯苓、砂仁、黄柏则入足少阴肾经，名天一生水）　天门冬（去心，一两二钱）　麦门冬（去心，一两二钱）　夏月加五味子（七钱）
上四味，手太阴肺经药，二冬保肺气，不令火刑，降肺气，生肾水，其性有降无升，得人参一两，则补而降。本草云：主多生子以此也。二地二门人参名固本丸，麦门五味人参名生脉散，处方配合，要之有道。大抵以金水二脏为生化之源，用补肺肾二药，及人参补气，地黄补血，合河车以成大造也。上除地黄另用石木舂一日，余共为末，和地黄膏，再加酒米糊，如小豆大，每服八九十丸，空心临卧盐汤沸汤姜汤任下，寒月好酒下。妇人加当归二两，去龟板。男子遗精，妇人带下，并加牡蛎煅粉两半。
●还元丹　此剂千益百补，服一月自觉异常，功效不可尽状。
何首乌（一斤，鲜者止用竹刀刮去皮，乾者米泔水浸软刮皮，四制忌铁，砂锅或瓦器盛酒、生脂麻蒸一次，晒乾，羊肉一斤蒸一次，晒乾，酒拌蒸一次，晒乾，黑豆蒸一次，晒乾。一方黑羊肉一斤，黑豆三合，量用水，上加竹炊笓置药盖蒸熟透，晒乾）　生地黄　熟地黄（各三两，酒浸，焙乾，各取末一两）　天门冬　麦门冬（各四两，米泔水浸，去心，各取末一两）　人参（一两，取末五钱）　白茯苓（去皮，三两，打成块，酒浸，晒乾）　地骨皮（三两，童便浸，晒乾，各取末一两，俱忌铁）
上取首生男孩乳汁六两，白蜜十两，炼同一器中，合前末为膏，磁气贮，勿泄气，不拘时服一二匙，沸汤温漱。如首生乳难得，但凡人乳皆可。
●草还丹　益元阳，补元气，固元精，壮元神，此延年续嗣之至药也。
山茱萸（酒浸，取肉一斤）　破故纸（酒浸一日，焙乾，半斤）　当归（四两）　麝（一钱）
上为细末，炼蜜丸，梧桐子大，每服八十一丸，临卧酒盐汤下。
●紫霞丹　固阳注颜，益精填髓，起痿延年。世传广成子彭祖，皆藉此不老。紫霞真人亦由此得道。
肉苁蓉（酒洗，去甲并内白膜，晒乾，七钱）　白茯苓（坚白无筋者，去皮）　生地黄（酒浸蒸晒，各三钱）　鹿茸（慢火酥炙三次，另研）　雄雀脑（七个）　雌雄乌鸡肝（二具，慢火瓦上焙）　雄鸡肾（二付，酒沃，慢火炙乾，另研）
上为细末，先将葱白十两，净苎麻叶包裹，外用绵纸三四层，水湿固之。火上煨熟，取起捣烂，合前药末杵千馀下，丸如梧桐子大，晒乾。以鸡子十二枚，每头开一小孔，去清黄净，盛丸在内，以纸壳封其孔，另将鸡子四枚，同前十二枚作一窝，与一伏鸡抱。至四枚小鸡出为度，贮磁器内，用麝少许，铺器内底，盖固封养七日，方服。每空心盐酒汤下十丸，乾物压之。久久精自不泄。欲生子以青黛、甘草、陈壁土，调水饮之。
●秘方千金种子丹　此方服之，令人多子，并治虚损、梦遗、白浊、脱漦。
沙苑蒺藜四两，净末如蚕种，同州者佳，再以重罗罗，二两极细末，二两粗末，用水一大碗，熬膏，伺候。
莲鬚（极细末四两，金色者固精，红色者败精）　山茱萸（极细末三两，须得一斤，用鲜红有肉者佳，去核取肉为细末）　覆盆子（南者佳，去核取极细末，二两）　鸡头实（五百个去壳，如大小不一等，取极细末四两）　龙骨（五钱，五色者佳，火煅。煅法：以小砂锅将龙骨入锅内，以火连砂锅煅红，去火毒方用。）
上用伏蜜一斤炼，以纸黏去浮沫，数次无沫，滴水中成珠者，伺候，止用四两。将前六味，重罗过，先以蒺藜膏和作一块，再入炼蜜四两，入石臼内捣千馀下，方可。丸如黄豆样大，每服三十丸，空心盐汤送下。忌欲事二十日，此药延年益寿，令人多子，不可尽述。
●乌鸡丸　治童子室女身发热，吐血痰出，盗汗，少饮食，四肢无力，大人亦治。武进唐国秀方。
人参　黄耆　白术　生地黄　当归　白芍药　秦艽　陈皮　软柴胡　银柴胡　前胡　胡黄连　黄芩　地骨皮　麦门冬　贝母　桑白皮　五味子　黄柏　知母（各一两）
上锉细片，用乌骨白鸡，耳有绿色，脑有金色者更佳。重一斤者，麻子喂七日，以索缢杀，去毛并内杂，纳药。用绿豆一斗五升浸湿铺入小甑内，三寸厚。又将青蒿四两衬之，放鸡在上，仍以绿豆盖之。蒸烂熟，将鸡拆碎，同药晒乾，磨细，汤浸蒸饼，丸如梧桐子大，空心米汤下七十丸。古之一升，即今之一茶锺也。
●四圣不老丹
透明松脂一斤，以无灰酒砂锅内，桑柴火煮数沸，竹枝搅稠黏，住火，以磁器盛水，倾入水内，结块，复以酒煮九遍，一日煮讫，次日亦如是，三日通计三九二十七遍，其脂莹然如玉，不苦不涩乃止，为细末，净用十二两。凡煮不宜酒少，少则易干，煮之三分之二，即倾水内。
白茯苓（去皮，净用半斤）　黄菊花（家园味甘者）　柏子仁（纸包捶去油，半斤）
上为末，炼蜜丸，如梧桐子大，每空心好酒送下七十二丸。
一方炼松脂，以长流水，桑柴煮拔三次，再以桑灰，滴汁煮七次，扯拔，更以好酒煮二次，扯拔，仍以长流水煮一二次，扯拔，色白不苦为度，一斤。
怀地黄（酒蒸，十两）　乌梅（净肉，六两，甑内蒸熟取肉）
上为末，炼蜜丸，梧桐子大，空心米汤盐汤任下。
名松梅丸，健阳补中，强筋润肌，大能益人。
●女真丹　冬青子，《本草》名女真实，採去梗叶，酒浸一昼夜，粗布袋擦去皮，晒乾为末，待旱莲草出时，採数石捣汁熬浓，丸前末如梧桐子大，每夜酒下百丸，旬日间膂力加倍，发白返黑，健腰膝，强阴不足，能令老者，无夜起之劳。
●柏子养心丸
柏子仁（水洗净，略蒸晒乾，去壳，四两，北京有净仁卖）　生地黄（水洗，次入酒浸蒸一时，晒一日，又酒拌如前蒸晒共五次，二两）　枸杞（水洗净，三两，晒乾）　玄参（坚黑者，水洗，二两）　麦门冬（水润，去心）　白茯神（去皮木）　当归（酒洗，各一两）　石菖蒲（去尾洗净）　甘草（各五钱，如心神不宁，多惧少睡加酸枣仁，水润去红皮）
健忘加远志，水润去木，甘草煎汤浸一宿，如志一两则草用五钱。
上为细末，除柏子地黄石臼捣如泥，余末加炼蜜丸梧桐子大，每服四五十丸，临睡白汤下，宁心保神，益血固精，祛烦热，除惊悸，长聪明，久服令人不忘。
●辰砂既济丸　治梦遗。
人参　当归（酒洗）　黄耆（盐水洗，炒）　白山药　牡蛎（酒浸一宿，煅）　琐阳　甘枸杞（蜜拌）　熟地黄（酒洗，四两）　知母（去毛，酒洗，略炒）　败龟板（酒浸一宿酥炙，各二两）　牛膝（酒洗，各一两半）　破故纸（一两二钱）　黄柏（酒炒，六钱）
上为末，加白术八两，水八碗，煎至半，取渣再益水煎，漉净合煎至二碗为膏，丸如梧桐子大，辰砂研细为衣，空心淡盐汤，或酒服七十丸，乾物压之。
●水陆二仙丹　治遗精白浊。
芡实（去壳）　金樱子（去皮刺及肉）
上等分炼蜜丸，如梧桐子大，临卧白汤下八十丸，又用晚蚕蛾焙乾去翅足，净身为末，饭丸绿豆大，每服四十丸，淡盐汤下。此丸常用火烘，不烘则历。
又用猪心切薄片，不须连续，内飞朱砂，每个钱余，绵缚，白水煮熟食之。
●少阳丹
苍术乃天之精也。米泔浸半日，先刮去皮，晒乾捣罗，细末一斤。
地骨皮乃地之精也。温水洗捶打遍去心，晒乾捣罗，细末一斤。
桑椹乃人之精也。用黑熟者二十斤，入磁盆内揉烂，绢袋内榨汁去渣，将前二末投在汁内，调匀，大磁盆四五面晒乾，从朝至暮，四十九日，採日之精，夜有月明时，高置净露台上，採月之华，亦须四十九度，复捣为末，炼蜜丸，小赤豆大，每服十丸，无灰酒下，日进三服，服至一年，发白返黑，三年面有童颜，寿年无算。
●加味宁志丸　治虚惫精神恍惚，心思昏愦，气不足，健忘怔忡。
白茯苓（去皮）　人参　远志（甘草煎汤浸软，去木）　菖蒲（十九节者，米泔浸）　黄连（去毛）　酸枣仁（水浸，去仁皮）　柏子仁（如法去壳，一两）　当归（酒洗）　生地黄（酒洗，各八钱）　木香（四钱，不用火）　朱砂（研，水飞一两二钱，半入药半为衣）
上为末，炼蜜丸，绿豆大，半飢时，用麦门冬去心，煎汤下五六十丸。
●壮胆镇惊丸
橘红（水润去白）　枳实（水浸去穰）　当归（酒洗，各五钱）　熟地黄（水洗，姜汁浸蒸）　天门冬（泔水润去心）　白茯苓（去皮木）　远志（甘草水煮软，去木，各一两）　甘草（生用，五钱）　白石英（火煅，醋淬七次，三钱，如无真者，银箔代之）
上为末，粳糊丸，每飢时五十丸，沸汤下，日二服。
●安神复睡汤为丸亦可
圆眼肉　当归　熟地黄　白芍药　益智　酸枣仁（各一两）　川芎　远志（各五钱，皆照常制）
上为细末，山药糊丸，或炼蜜丸，绿豆大，临卧沸汤酒任下。
●参归腰子　治心气虚损，并怔忡自汗，不过三服。
人参　当归（略去头尾，细切五钱，腰子一枚，薄切）
上水两碗，煮腰子至一碗半，入二药同煮至八分食，腰子以汁送下。腰有食不尽，同渣焙乾为细末，山药糊丸，梧桐子大，三五十丸多服效。
●加减补心汤　治诸虚健忘等证。
白茯苓　归身　远志（去心）　黄柏　知母　生地黄　陈皮　酸枣仁（去皮）　麦门冬（各五钱）　人参　石菖蒲　白术　甘草（各三钱）　白芍药（五钱，炒）
上锉片，水二锺，煎八分，三六九日服，暑月尤宜。
●治盗汗
五倍子，用完全不蛀者，瓦上焙黄碾细，临睡以自己唾调和，纳脐中缚住。若虚汗无度，更以黄耆节、麻黄根飞面作丸，浮麦煎汤下。
●三子养亲汤　出《韩氏医通》。
凡人年老形衰，苦于痰气喘嗽，脑满艰食，不可作病治，妄投汤涤燥利之剂，反耗真气。予因求治其亲，静中精思以成此方，随试随效。孝哉人子，不可不知也。
紫苏子（主气喘咳嗽）　白芥子（主痰下气宽中）　白莱菔子（主食痞兼理气）
上各拣洗净，纸上微炒击碎，视何症多，以所主为君，馀次之。每服约三钱，用生绢作小囊盛之。水锺半或二锺，煎沸即取起顿之。如煎久则味苦辣口。若大便素实，入熟蜜一匙，冬寒加姜一片。原著论以赞其妙，兹不复及也。
●凉膈散　治一切积热效如神，并诸热吐血。
连翘　栀子仁　黄芩　薄荷　甘草　大黄　朴硝　竹叶
上锉等分，水煎熟，用蜜一二匙，入药服之。若愈，服鸡苏丸滋补。
●秘传二仙糕　固齿黑发，壮阴阳，益肾水，养脾胃。
人参　山药　白茯苓　芡实仁　莲肉（去皮心，各半斤）　糯米（一升半）　粳米（三升半）　蜜（半斤）　白糖（十斤）
上为细末，合匀将蜜糖溶化，和末掺挼得宜，小木笼炊蒸之。上以米一撮成饭，则药成矣。取起尽作棋子块，慢火上烘乾作点心。或为末，贮磁器，每蚤一大匙，白汤调下。百日内见效，妙殊不尽。
●琼玉膏　补百损，除百病，返老还童，发白复黑，劳瘵尤宜。若二十七岁服起，寿可至三百六十；若六十四岁服起，寿亦可至五百年。进御服食，赐号益寿永真膏。
新鲜地黄（八斤，取自然汁）　新罗人参（锉杵一千下，一十二两）　甘枸杞（国朝太医院会议者，半斤）　天门冬（去心）　麦门冬（去心，各半斤）　白蜜（五斤）　白茯苓（去皮，一斤半，捶碎舂细，水飞去浮筋，澄晒乾，复为末）
此半料药也。昔人尝谓一料分五剂，可救瘫痪者五人，分十剂，可救瘵者十人。
●胡尚书壮阳丹　滋补元阳，美颜益寿。
莲肉（水浸去皮心，八两）　甘枸杞　芡实　乾山药　白茯苓（去皮）　山茱萸（去核，各四两）　年老人加辽参（四两）
上为细末，熟糯米一升，炒黄色为末，白糖五两，酥油五两，拌匀磁器贮。
每蚤朝沸米汤酒任调五六匙下，乾物压之。御医颜东溪传
●日用仙酥丹　补百损，除百病，返本还童，卓有奇效。
莲肉（去皮心，半斤）　柏子仁（去壳，半斤）　杏仁（去皮尖，六两，捣）　胡桃仁（去皮，四两，捣）　枣肉（半斤，煮去皮，捣）　砂仁（二两，碾末）　酥油（半斤）　白蜜（半斤）
上文火炼蜜，次入酥油搅匀，再数沸方入莲柏末，又数沸入桃杏枣膏，慢熬半炷香，量诸味皆熟，入砂仁末搅匀，用磁罐数个贮置冷水中，浸一日出火气，油纸或脂膜封口，每服三匙，空心卧时温酒一二杯送之。
大参内江邓松坡传。
●蒸脐方
每年中秋日，蒸一次，却疾延年，彻上部火或腹心宿疾，妇人月信不调，赤白带，男遗精白浊。荞麦，水合为一圈，径寸余，脐大者，径二寸，内入乳香、没药、虾鼠粪、青盐、两头尖、川续断各二钱，麝一分（虾鼠粪，一头尖者是），各为末，槐皮去粗半分厚，覆圈药之上，加豆大艾炷，灸至腹内微作声为度，不可令内痛，痛则反损真气。若患风气，有郁热在腠理者，加女子月信拌药，则易汗，汗出而疾随愈。槐皮觉焦即更新者。有奇效。扬州游虚亭方。

药酒门  ***************************
●延龄聚宝丹　一名保命丹
何首乌（去皮，赤白各四两）　生地黄（肥嫩者，八两）　熟地黄（鲜嫩者，俱忌铁）　白茯苓（去皮）　莲蕊　桑椹子（紫黑者）　甘菊花（家园黄白二色）　槐角子（十一月十一日採，炒黄）　五加皮（真正者，各四两）　天门冬（去心）　麦门冬（去心）　茅山苍术（去皮，泔浸一宿，忌铁，二两五钱）　石菖蒲（一寸九节者）　苍耳子（炒，捣去刺）　黄精（鲜肥者）　肉苁蓉（酒洗，去甲心膜）　甘枸杞（去蒂捣碎）　人参　白术（极白无油者）　当归（鲜嫩者）　天麻（如牛角尖者）　防风（去芦）　牛膝（酒洗）　杜仲（姜汁浸一宿，炒断丝）　粉甘草（去皮，炙）　沙苑白蒺藜（炒，舂去刺）
以上各要拣洗极净。
上锉片，生绢袋盛，无灰醇酒九斗，磁坛中春浸十日，夏浸七日，秋冬浸一十四日，取出药袋，控干晒碾为末，炼蜜丸梧桐子大。每服五十丸，无灰酒下。每五更服三小杯，仍卧片时，午夕亦然，但觉腹空，并夜坐服三杯，最益。服酒后，切忌生冷、葱蒜、韭白、莱菔、鱼。脱落尘事，诚心修服无间，百骸畅快，百病潜消。林以和自三十九服至今六十四岁，宿病咸愈，身体强壮，鬚发不变，耳目聪明，齿牙坚固，精神胜常。
●一醉不老丹　固精养血，乌须，壮筋骨。
莲蕊　生熟地黄　槐角子　五加皮（各三两）　没石子（三雌三雄）
上将石臼杵碎，生绢袋盛，无灰酒十斤，夏月浸十日，秋二十日，春冬一月，取起袋控晒乾为末，忌铁，用大麦二两，炒和前末，炼蜜丸，每一钱作一饼，以薄荷为细末，一层末，一层饼，磁器贮，每饭后噙化几饼，前酒任意饮之。须连日饮尽，顿久恐泄味，如饼难嚥，以酒下之。
●保命延寿丹　治虚损风气，湿积心腹，腹胃膀胱疼痛，淋痔膈噎，肤燥疮癞，一切恶症，及妇女赤白症瘕，久服益精润肌。
胡桃仁　小红枣　白蜜（各半斤）　酥（四两）　苍术　甘草　厚朴（各去皮）　陈皮（去白）　生熟地黄　天麦门冬（去心）　破故纸　川芎　白芍药　白术　牛膝　香附　肉桂　五味子　半夏　枳壳　荆芥　防风　独活　白芷　细辛　麻黄　小茴香　五加皮（各一两）　虎胫骨（酥炙，一两）　当归　白茯苓　人参　苁蓉（去甲）　枸杞子　何首　砂仁　乾姜（煨）　杏仁　乌药　川草乌（去皮）　川椒　木香　沉香（各五钱）
上各制，洗净锉片，生绢袋盛，堆花烧酒一大坛，入药固封，锅内水煮三时，木棍不住手顺搅，使水周旋，取起埋地三日毕，将药晒乾为末，本酒糊丸，梧桐子大，每日三十丸，黄酒下。其药酒空心午戌，任意进一三酌。
●史国公药酒
至元十七年，奉仙驿偶值异人授以此方。因浸酒一斛，初患手足拘挛，起伏不便，服酒三升，手能栉洗，三升半，屈伸渐有力，五升后，言语清爽，步履轻便，百节通畅，宿疾脱落矣。遂题请颁示天下，传以拯患。
苍耳子（炒香，碾碎，四两，治风湿骨节顽麻）　当归（一方用三两，补血生血）　牛膝（治手足麻痹，补髓行血）　羌活（一方止用一两，治风湿百节疼痛）　防风（治肢体拘急）　川萆薢（色白酥炙，一方止三两，治骨节疼痛）　松节（壮筋骨）　秦艽（治四肢拍急言蹇）　干茹根（蒸熟，一方用八两，治风湿骨节不能屈伸）　晚蚕沙（炒黄，一方三两，治瘫患百节不遂，皮内顽麻）　虎胫骨（酥炙，去内毒气，壮筋骨）　鳖甲（九肋者佳，酥炙，各二两，治瘫痪）　甘枸杞（一两，一方五两，治五脏风邪并明目）　脚中湿步艰者加威灵仙（一两）
上锉片，生绢袋盛，无灰酒一罈浸，固泥坛口，二十七日方启坛，早暮服二三杯，渣晒乾为末，酒糊丸，梧桐子大，空心三五十丸，酒下。
一方加杜仲（锉，姜汁拌炒，去丝三两）　白术（二两，用酒三十五斤）　一方加白花蛇（一条）　风藤（二两）
●五加皮酒　好酒一金华坛，煮滚，入五加皮一斤，不拘时饮，微醺，最胜湿益人。
●李塚宰药酒　治虚损咳嗽，明目养血，除膈气，去风湿，驻颜，益寿，男女老幼，皆可服。
桃仁　杏仁（俱去皮尖，各一斤）　脂麻（去皮炒熟，一升）　苍术（去皮，四两）　白茯苓　艾（揉去筋）　薄荷　小茴香（各三钱）　好铜钱（五文）　荆芥（一两）
上为细末，炼蜜和作一块，高烧酒一大坛，入药煮一时，将药煮散，厚纸封埋土中七日，取出，空心饮二三杯。
●仙酒方
世传前监察御史，兼两京留守窦文炳，患手足拘挛，半身不遂，延访医至奉化县，县尉李能传此方。依合浸酒一斗，饮及二升，能运手足，三升，能伸腰背，至四升，脱如释负，因具开奉，敕送。御医院附灵宝上方议加。
天麻（半斤）　当归（三两）　枳壳（二两，正方见下）　枸杞（二升）　牛蒡子（半斤）　牛蒡根（一斤）　天麻子（一升）　牛膝　秦艽　苍术（去皮，米泔浸，瓦器蒸熟）　羌活　防风　桔梗　晚蚕沙（各二两）
上为粗末，无灰酒二三斗，瓦坛浸七日，勿令面近酒，恐气触目有伤，每日空心午夜，各温进一杯，忌鱼面三个月。
●固本酒
生熟地黄　白茯苓（去皮，各二两）　天麦门冬（酒润去心）　人参（一两）
上切片，用磁瓶盛好酒十大壶，浸药三日，文武火煮一二时，以酒黑色为度。如上热，减人参五钱。如下虚或寒，将韭子炒重黄色为末。空心服三五杯，用铜钱抄韭末一钱，饮之。
妇人下虚寒，胡桃连皮作引饮之。久则能生子，治劳疾，补虚弱，乌鬚发，美容颜，久服面如童子，忌莱菔、葱、蒜、豆饭。
●菖蒲酒
主大风十二痹，通血脉，养荣卫，治骨立痿黄，医所不治者。服至百日，颜色丰足，气力倍常，耳目聪明，行如奔马，发白更黑，齿落更生，昼夜有光，却病延年，久服得与神通。
菖蒲削至薄，切晒乾一斗，生绢袋盛之。好酒一石，入不津大瓮中，安药袋在内，泥封固，百日开视，如绿叶色，复炊糯米二斗，内酒中，再封四十日，滤去糟，温饮一盏，日三服。其药渣晒为末，酒调一钱，服之更觉爽快。

痰门  ***************************
●法制清气化痰丸
南星　半夏（各二两，用皂角二两，白矾二两，生姜二两，水六碗，煎沸取起，浸至次早，再煎透为度，二味须四两足，去皂角）　栝蒌仁（微炒，纸包捶去油）　白术　黄连（去毛，姜汁拌炒）　香附子（杵毛净，童便浸）　陈皮（去白）　白茯苓（去皮）　莱菔子（炒）　唐球子（各一两）　紫苏子　黄芩（各七钱）　枳实（面炒）　甘草（各五钱）
上为细末，竹沥一碗，生姜自然汁一酒杯，神麴细末一两，和面作糊丸，如小赤豆大，每服七八十丸，温沸汤下。
造三奇神麴方，六月六日谓诸神集会之辰，故名神麴，过此日造者非神。
白面（一百斤，取白虎意）　苍耳（自然汁三升，取勾陈意）　野蓼（自然汁四升，取腾蛇意）　青蒿（自然汁三升，取青龙意）　杏仁（四升，去皮尖，看面乾湿可用，取玄武意）　赤小豆（三升，煮软熟，去皮汤，研共一处，拌匀，取朱雀意）
上修合用三伏内上寅日，取前药汁拌前面，捏得实散，分开为度，甲寅戊寅庚寅乃三奇也。近时神麴只以面蓼为之。入药不咳。此方传自蜀府，与造麴法同。
●清热化痰丸　治痰饮为患，恶心头眩，心悸，中脘不快，或因食生冷饮酒过多，脾胃不和。
半夏（汤泡七次，五钱）　陈皮（去白，四钱）　白茯苓　当归（酒洗）　川芎（各三钱）　黄芩（酒炒）　生甘草　栀子（各一钱半，去杇）　黄连（去毛炒，一钱）
上为细末，面糊丸，梧桐子大，食远白汤下，五十丸。
●玉髓丹　治痰火上涌，或流入四肢，结聚胸背，或咳嗽，或头目不清。
软石膏（三两）　半夏（一两，汤泡七次）　白矾（五钱）
上为细末，淡姜汤打糊丸，如赤豆大，每服三十丸，食远茶清下。
●款冬花丸　治年老气虚，痰盛涎涌，喘嗽不已，遇寒尤甚，并劳瘵久嗽痰气。
款冬（去梗，二两）　桑白皮（一两半）　人参　京紫苑　杏仁（去皮尖）　知母（去毛）　贝母（各一两）　五味子　桔梗（各五钱）　苏叶（三钱）　槟榔（一钱半）　广木香（一钱）
上为细末，炼蜜丸，弹子大，每临睡嚼一丸，滚水下。
●化痰丸　治热在上焦，火盛，或作痛，宜风疾。
半夏（泡七次）　南星（水泡，各姜汁拌）　黄芩　寒水石（煅）　黄连（去毛，各一两）　猪牙皂角　薄荷（各五钱）　甘草（炙三钱）
上为细末，淡姜汁打糊丸，赤豆大，食远茶清下，五十丸。
●大麻化痰丸　治背上及胸中之痰。
天麻（一两）　南星（一两）　半夏（三两，汤泡至冷七次，以内透为度）　软石膏（煅赤一两）　雄黄（通明者，初服如前末一两，如此味，水飞七次，以后常服减此）
上为末，淡姜汁打糊捣丸，赤豆大，食远茶下九十丸。
●加味润下丸　降痰如神。
橘红（去白，半斤，水化盐一两，拌匀，蒸极熟）　南星　半夏（俱水煮，姜汁制）　黄芩　黄连　甘草（各一两）
上为末，滴水丸，或蒸饼丸，梧桐子大，每服五七十丸，白汤下。
煎剂
●羌活胜湿汤　治背恶寒，虽盛暑亦欲著绵，人之背属阳，湿中太阳，久而热，乃火也。火起而痰随之渗入于背，兼以饮酒，酒乃湿热之物，与病辏合，湿痰结聚，所以外虽恶寒，其中实热也。先燥湿，次降火，病则除矣。内多太阳引经之剂，且能胜湿。
羌活（一钱半）　独活（一钱半）　炙甘草　南川芎　藁本　蔓荆子　防风　酒炒黄芩　米泔　苍术（各一钱）
上为一帖，水煎，食远温服。
●清热化痰汤　化热痰，清郁气，亦可常服。
半夏（汤泡七次，姜汁拌，一钱二分）　枳实（面炒）　香附（童便浸）　贝母（各一钱半）　白茯苓　山楂肉（各一钱）　橘红　黄连（炒，各八分）　桔梗　苍术（米泔浸，各七分）　甘草（二分）
上锉一服，生姜三片，水二锺，煎至一锺，食远温服。如痰壅上，加苏子降气汤料，视病增减，消息服之。
●苓连二陈汤
橘红　白茯苓　软石膏（各二钱）　片苓（酒炒）　白术　黄连（酒炒）　防风（各五分）　川芎　天花粉（各一钱）　薄荷（八分）　半夏（制，七分）　羌活（五分）　甘草（炙，三分）
上锉片，水锺半，姜三片，煎八分，食远温服。
●加味顺气化痰汤
人参　白术（各一钱）　白芍药　白茯苓　半夏　陈皮　枳实　柴胡　苏叶　黄柏　甘草（炙，各三分）
上如常制锉片，每水二锺，生姜三片，煎至七分，食后温服，渣再煎。
●定喘汤　专治齁喘，取效甚速。金陵浦舍真方。
白果（二十一枚，去壳，炒黄色，分破）　麻黄　款冬花　桑白皮（蜜炙，各三钱）　苏子（二钱）　法制半夏（如无，甘草煎汤泡七次，三钱）　杏仁（去皮尖）　黄芩（微炒，各一钱半）　甘草（一钱）
上锉，水三锺，煎至二锺，作二服，每服一锺，不拘时徐徐服之。
歌曰　诸病有药方，齁喘最难当，苏子同桑白，杏仁与麻黄，款冬须白果，半夏忌生姜，黄芩甘草佐，神仙定喘汤。
●头痛门　附眩晕。丹溪云：在右属痰，主苍半酒芩，在左属风属血，虚风主荆，苛血主芎归芍酒黄柏，治远年近日偏正头风痛，诸药不效，收功如神。
川芎　白芷（各三钱）
上为极细末，黄牛脑子一个，擦药末在磁器内，加酒顿熟，乘热和酒食之。尽量一醉，睡后酒醒，其疾如失，甚验。
●白术半夏天麻汤　治痰厥头痛，都作一服尤妙。
黄柏（一分，酒浸）　乾姜（三分）　泽泻　白茯苓　天麻　黄耆　人参　苍术（各五分）　神麴（炒）　白术（各一钱）　麦糵面　半夏　橘皮（各一钱五分）
上锉，每服五钱，水煎热服，食前一服而愈。此头痛苦甚，谓之足太阴痰厥。头痛非半夏不能疗。眼黑头旋，风虚内作，非天麻不能除。黄耆甘温泻火，补元气，实表虚，止自汗；人参甘温泻火，补中益气；二术俱苦甘温，除湿，补中益气；泽泻茯苓，利小便导湿；橘皮苦温，益气调中升阳；神麴消食，荡胃中滞气；麦糵宽中助胃气，乾姜辛热以涤中寒，黄柏大苦寒，酒洗以疗冬天少火在泉发燥也。
●调中益气汤　治气血俱虚，头疼，其效如神。
芍药（炒，六分）　升麻（四分）　黄耆（蜜炙，二钱）　甘草（一钱）　五味子（一十四个）　当归　白术　人参（各六分）　柴胡　陈皮（各四分）
上少加川芎、蔓荆子、细辛，作一服，水煎，临卧温服。
●参术汤　治气虚头痛，眩晕，宜降火为主。
人参　白术　黄芩（酒炒）　黄连　黄耆　生地黄（酒洗，等分，煎服）
●芎归汤　治血虚眩晕。
川芎　当归（等分煎服）

眼目门  ***************************
●夜光丸　治肾气虚血弱，风毒上攻，眼目昏花，久成内瘴，降火升水，夜可读细字。
生熟地黄（酒浸）　天麦门冬（水润去心）　人参　白茯苓　山药（各一两）　菟丝子（酒浸，焙，另捣）　肉苁蓉（酒浸，去净甲并心膜）　牛膝（酒浸）　石斛（酒浸，焙）　枸杞子　五味子　青葙子　白蒺藜（炒，舂去刺）　草决明　甘菊花　川芎　黄连（去毛）　枳壳（水润）　杏仁　防风　甘草
上为细末，炼蜜丸，梧桐子大，每服三五十丸，空心酒盐汤任下。
●三花五子丸
甘菊花　旋覆花　密蒙花（各一两）　地肤子　青葙子　覆盆子　牛蒡子　蔓荆子　外加草决明（一两五钱）　白蒺藜（炒，杵去刺）　川芎　木贼　黄芩（去节）　防风（各一两）
上为细末，无灰酒糊丸，梧桐子大，每服三十丸，麦门冬煎汤下。如有翳，加桑白皮煎汤下。
●密蒙除昏退翳丸
当归（活血）　川芎（去头风瘴痛）　木贼（去翳）　天麻（去羞明）　甘菊花（去内瘴）　白蒺藜（去赤眼）　黄连（去翳膜）　藁本（去湿热）　羌活（去风清头）　独活　青葙子（去气眼）　楮实子（去瘀肉）　荆芥　苍术（去湿热）　夜明沙　甘草
上各三钱为细末，炼蜜丸，或饼或圆，每丸重一钱，临睡细嚼米饮任下，日进二丸，早饭后临睡皆可，刻日见效。又以橄榄核清水磨擦眼，去昏翳尤速。煎剂。
●明目流气饮　目疾久者。此方殊妙。
当归（酒浸）　地黄（酒浸）　川芎　芍药　甘菊花　草龙胆（酒浸）　决明子（炒）　防风　防己　香附（童便浸）　甘草
上锉片，水锺半，煎八分，上半日服。如有翳，加密蒙花、木贼。
●蝉花散　目疾发翳，此药主之。
蝉蜕　甘菊花　当归　生地黄　玄参　赤芍　羌活　连翘　柴胡　木贼　石决明（煅，童便淬）　草决明　白蒺藜（炒，去刺）　蔓荆子　青葙子　荆芥　防风　薄荷　升麻　黄连　黄芩　栀子　黄柏　枳壳　龙胆草　穀精草　夏枯草　桔梗
上锉片，白水煎，食后服。
●拨云散　专治内瘴青朦。
当归　生地黄　甘菊花　黄连　山栀子　黄芩　石膏　荆芥　防风　郁金　旋覆花　木贼　青葙子　草决明　白蒺藜　草龙胆　蝉蜕
上锉，每服水锺半，煎七分，食远服。
治眼外瘴，赤肿暴痛。
生地黄　赤芍药　当归尾　赤茯苓　防风　细辛（各一钱）　桑白皮　大黄（各二钱）　如瘴加甘菊花　穀精草　生甘草（各三钱）
上锉，水二锺，煎至七分，卧时冷服。
治眼中胬肉攀睛，及两睫上下纥[KT]。
生熟地黄　当归　生甘草（各一钱）　蔓荆子　覆盆子　白蒺藜　川连翘　荆芥　川芎　薄荷　羌独活（各五钱）　防风（七分）　灯心七根
上水二锺，煎八分，食后服。
●四精膏　治赤瘴热痛。
蜂蜜（花之精）　羯羊胆（草之精）　青鱼胆（水之精）　人乳（人之精）
上等分，磁杯盛，蒸熟入磁瓶中，油纸黄蜡封固，悬井中七日取起，点眼妙。以匙抄少许，入口嚥下亦可。
●黄连膏　凡点眼，先以好烧酒洗之，攻出热泪，次点药易愈。
黄连（五钱）
锉以麻布袋，又用青古钱一文，同浸在薄碗中，外用铜杓盛水置碗于内，俟水沸良久去袋，入人乳少许，或加蜜少许，乘热以银簪蘸点眼中，闭少时又点。（入冰片五釐更妙。）
●神应八宝丹
芦甘石（煅用，童便浸七次，煅七次为灰，研细，水飞，一两）　黄丹（研细水飞，一两）　珍珠（用蚌蛤盛之，铁线缚，合火中煅过，研末，五钱）　朱砂（研细水飞，五钱，内一半入药，一半为衣）　麝香（研细，三钱）　明矾（生用，一两）　冰片（三钱）　乳香（以笋壳叶折作一包，篾拴定，火上炙透，俟冷即研，或以灯草少许，同研细，三钱）
上皆为极细末，用福蜜一两半，以铜锅熬去膜，丝绵滤过，先下砂麝珠矾丹，次下冰石，随热即丸，如黄豆大，少冷则成块，难丸。修合之日，用天色睛明，成开收吉辰或清明端午中秋重阳四节。忌生人妇女鸡犬污秽之地。须洁净，两人方能成就。用磁罐盛，年久愈坚愈效。以井花水浓磨，照常点之。功不尽述。
宜兴倪秀才家秘方，闻人北江提学南直隶时，得之传。
●八宝推云散
芦甘石（二两）　当归（一两）　艾（五钱）　槐皮（一两）
用水一碗半，煎至一碗，以火煅石，将前水洒之三次毕，则用青布裹之，埋于小便地下，更宿取出。
血竭（三分）　没药（三分）　乳香（三分）　麝香（三分）　朱砂（三分）　轻粉（三分）　硼砂（三分）　珍珠（三分）　玛瑙（三分）　水晶（三分）　熊胆（二分）　胆矾（二分）　铜绿（一分）　牛黄（三分）　雄黄（三分）　冰片（五分）
上研为极细末，清晨以温水洗净眼，以银簪点两眼角。如赤暴眼一夜点三次，其效甚捷。
治火眼风眼障眼
当归（兼用根梢）　黄连（去毛，四分）　朴硝　铜绿　白矾（各二钱）
俱碎，用丝绵裹置磁器中，沸汤一碗，浸不拘时，先以白汤洗净，次以药水洗之。

耳门  ***************************
●四物汤　加瞿麦、萹蓄、山栀、木通（各一钱）
锉水煎服，治聋有验。
又苍术一头，削尖入聋耳中，一头削平在外，上艾炷灸之。不拘壮数，但以热气透彻其中为度。
蛆入耳，杏仁捣如泥，取油滴入内，非出则死。
虫初入耳，香油或驴牛乳鸡冠血，灌入即出。
虫入耳久食脑痛，桃叶为枕，虫自鼻出。（见陈逊齐间览）
冻耳成疮，生姜取自然汁，熬膏擦。（见刘豉暇日记）
耳后根生疮如割，小儿多有此患。
地骨皮碾细，将粗末煎汤，净洗拭乾，如疮出水，则以细末干敷，疮干香油调敷。（见鲜于伯机钩玄）

鼻门  ***************************
●洗肺散　治鼻中生疮。
黄芩　半夏（各二钱）　天麦门冬（去心）　五味子（各一钱半）　杏仁（去皮尖，一钱）　甘草（五分）
上锉片，姜五片，水二锺，煎至一锺，食后服。
●赤鼻方
枇杷叶（去毛，一两）　栀子仁（五钱）
上为末，每服二三钱，温酒下，早服去右边，晚服去左边。
木鳖子（去壳）　大枫子（去壳）　轻粉　硫黄
上为细末，不时以唾调擦，二方亦治面疮风刺，鼻中有肉下垂，用冰片点之自入。

口门（附喉舌）  ***************************
丹溪云：脾热口甘，三黄丸主之。胆热口苦，柴胡汤、麦门、酸枣、地骨、远志主之。实热生疮，凉膈散、甘桔汤主之。
孩儿茶　硼砂
等分为末，敷口内疮。
●又　冬青嫩叶，嚼烂噙之。良久嚥下，渣吐去。
黄连　细辛
等分为末，敷舌疮，涎出吐去更敷。
●口疳
鸡内金不拘雌雄，取出不落水，以纸拭净，新瓦上焙脆，置青石上拔火毒，为细末，先以米泔水漱，次敷末。
●急喉风
胆矾（五分，半生半枯）　熊胆　木香（各三分）
上研细，番木鳖磨，井水调和，以鸡翅蘸扫患处，如势急口禁，以箸启之。药一扫下即消。蔡霞山传。
●喉痹并乳蛾
车前子　凤尾草（洗净擂烂）
盐霜梅煮酒各少许，再和擂，绢绞去渣，以鹅翅蘸汁扫患处，痰涎随出即消。内江邓笔峰传。
喉闭重者，刺少商穴、顶门上、地角下，近喉处微放血后，以白矾、硼砂、殭蚕、皂角刺同研末吹入喉中，或用前方皆可。
一方用硼砂、胆矾等分为末，吹入喉中。凡胆矾入青鱼胆内，挂风处，入喉药妙。
又方用笋壳叶削尖一头，刺两鼻孔中，有血流出，闭肿即消。
●又治喉痹双乳蛾
壁上蛛白窝取下，患者脑后发拔一根缠定蛛窝，灯上以银簪挑而烧之，存性为末，吹入患处即消。溧阳陆简斋传。
●薄荷点汤　主治风壅，咽喉不利，痰实烦渴，困倦头昏发热，及一切风痰疮疥，并宜服之。
薄荷（去沙土，十两）　天花粉　甘草（俱生用，各五两）　荆芥穗（生，四两）　砂仁（生用，三两）
上为细末，每前药末四两，入霜梅肉末一两，研匀，以磁罐贮。每服一钱，百沸汤点服，炼蜜丸噙化亦通。
●治暴失音　用猪脂一斤，入锅炼去渣，入真白蜜一斤，再炼数沸，住火滤净，磁器贮，冷即成膏，不时挑一茶匙服亦可，常用能润肺脏。
●治骨哽　白饧糖大口嚼哽下。硼砂成块者，水涤净日夜噙化下，其骨自软。
治误吞铜钱铜物，多食核桃或荸荠，其铜自烂。
治误吞针，蚕豆煮熟，同韭菜吃下，针同菜大便而出。

牙齿门  ***************************
●清胃散　治齿痛龈肿或出血，或痛引头脑，面上发热并效，服此不应，加石膏（五分）。
升麻（一钱半）　牡丹皮　黄连（各一钱，夏此倍）　生地黄　当归（俱酒洗，各六分）
上锉片，水锺半，煎一锺，温服。（见东垣方。）
●立效散　治一切牙疼，连及头脑项背皆不任。
防风（一钱）　升麻（七分）　草龙胆（四分）　炙甘草（三分）　细辛叶（二分）
上锉，水一锺，煎至五分，去渣，向疼处漱噙良久。如恶热饮，加草龙胆一钱；恶风作痛，加草豆蔻、黄连各五分，减草龙胆。此法无定，随寒热多少，临时消息。凡痛，或温漱吐去，或噙，少顷嚥下，二次即愈。天台蔡霞山先生传。
●定痛散
大黄　细辛　雄黄　甘草（各一钱）　真麝香（一分）
上为细末，擦痛处。
●一笑膏　治风牙虫牙。
陈艾（捶净，一两）　川椒（连子用）　细辛　蜂房（五钱）　雄黄（另研）　蝎梢（各三钱）　防风（五钱）　槐柳青条（一两）
上锉细，高烧酒二碗，煎一碗，生绢绞去渣，入雄黄末，熬酒成膏，磁器贮。每用匙挑一豆许，咬患处勿吞，徐吐去，数次见效。
●又治风虫牙疼
芫花　细辛　花椒　小麦　蜂房　盐
各一钱，水煎滚，噙漱之，勿咽。
●又治风虫牙
升麻（锉，炒黑，二两）　石膏（五分）　细辛（炒，三分）
上研末，不时擦牙吐之。通山朱两崖先生传。
●固齿延寿膏　专贴龈宣齿藁，黄黑腐败，风虫作痛，腮颊红肿。又贴坚固牙齿，驱逐垢腻，益肾生津，壮骨强髓，添精倍力，大有奇效。
珍珠（五钱，绢作小袋，豆腐一方，中开一孔，内珠袋，仍以原腐掩孔，留袋上一线悬锅口上，勿令珠袋落底，恐伤珠元气，桑柴火煮一炷香为度）　雄鼠骨（腊月内雄鼠一只，面作饼，将全鼠包完，外用盐泥复包，阴乾，炭火烧红，冷定，破取骨，五钱）
秋石（二钱）　龙骨（制法与鼠骨同，五钱）　阳起石　象牙（各五钱）　鹿角霜（五钱，制法见虚门）　广木香（二钱半）　沉香（二钱）　南川芎　怀熟地黄　白芍药　当归　乳香　没药（各一钱）　青盐（一钱半）　白芷　大小皂角（各五分）　破故纸（炒香，忌铁）　细辛（去土，洗净，晒乾，三分）
上各味另研极细末，白蜡五两，俱各作二份，用蜜煎罐一个，先将白蜡化开，次下一份药末，桑柴文火溶开蜡，将药搅匀，外用呈文纸二张，将前药一份，散在纸上，用手擦磨药末，在纸上下周围后，将罐内药火化开，搅匀倾在纸上，周围俱用药汁走到，用刀作条，临卧贴在牙上，一夜，次早取出，药条皆黑，齿牙渐贴渐固。
●走马牙疳
香油通口噙漱，觉无油气吐出，更漱五六七次，吐尽，更以沸汤入盐醋温漱吐讫，擦后药。
五倍子（炒焦）　铜绿　明矾（各一钱）　麝（一分）
上为末，擦患处。
又红枣一枚，劈开去核，入白砒半分合之。火煅存性，加铜绿半分研细，用簪尖挑一粟大点患牙两旁缝中，其虫立死。口中聚涎微吐出，慎勿嚥下。
灸法治一切牙痛腮肿，关紧苦楚不禁者。
手掌后尽处外侧覆之，皆有一圆骨起见，外虽如一，中实两骨，相续续处取穴，米大艾灸三五壮，其痛当愈。如不应，承浆穴灸三壮，艾如前。
●擦牙附
●江类苑揩齿仙方　固齿黑发。
牙皂、生姜、升麻、生地黄、木律、旱莲、荷叶心、青盐。
上各烧存性，等分细研，日用。古方有槐角、细辛。
又当归、生地黄、香附、牙皂、细辛、青盐，俱为末，老米饭捣和药为一饼，桑柴火烧存性，置净地，纸衬之，上以瓦器覆一宿，去火气。每早擦之，白汤嚥下。
擦牙防齿患，取青槐枝捶半碎半斤，水四碗，煎二碗，去渣，入好盐一斤，煮乾更将盐炒研细，擦牙，温水漱之。吐水洗眼齿目皆宜，五月五、六月六合，更妙。
又每于空心时扣齿三百下，永无齿患，出《颜氏家训》，殊验，不可以其易而忽之。
●乌须固齿补肾方
当归　雀脑芎　熟地黄　白芍药　香附米　甘枸杞　川牛膝　荆芥　青盐（各二两）
上为细末，用米一升煮饭，将末拌匀，分作五团，阴乾，桑柴火烧成炭，存性研细，铅盒贮之。每早鸳鸯手擦牙二次，药与水嚥下，至老牙不疼不落，甚妙。
●乌发固齿方
七月取旱莲草，连根一斤，用无灰酒洗净，青盐四两，捶碎醃三宿，取出，无油锅中炒，将原汁旋倾入炒，乾焦为末，每晨用一钱，擦牙嚥下，用久殊效。

脾胃门  ***************************
●加味枳术丸
白术（补脾胃为君，四两）　枳实（面炒，二两，通胃滞气）　人参（润肺宁心，开脾助胃）　陈皮（行气益脾，去白，各二两）　甘草（健脾和中，通经脉，利血气，一两五钱，斯四味为臣）　川当归（脾胃中多气多血，使此润之补血，对陈皮酒洗，三两）　白芍药（伐肝木扶脾土，三两）　香附米（开郁理气，童便浸）　黄连（厚肠胃，去积火，姜汁炒，各二两，斯四味为佐）　葛根（足太阴、阳明二经引药，一两五钱，或止用一两为使）
上为细末，神麴糊丸，梧桐子大，半飢半饱时沸汤下百丸。
●三补枳术丸
白术（二两）　枳实（面炒）　黄柏（滋肾养阴，青盐炒）　陈皮（去白，各一两）　贝母（去胸膈中顽痰，八钱）　白茯苓　黄连　黄芩（醋浸一宿，炒）　山楂肉（神麴炒，各五钱）　麦牙　砂仁　香附（醋浸一宿，炒，以上各三钱）
上为细末，荷叶煮饭杵作丸，梧桐子大，每食后姜汤服七八十丸。有热，茶汤下。人之精血元气，皆因穀气而生，脾乃肺之母，母实子盛，顺气消痰，理以类应。
●健脾丸
白术（微炒，五两）　陈皮（洗净，存白）　半夏（泡七次，姜汁拌炒，各三两）　神麴（炒）　山楂（去子，蒸晒）　归身（酒洗）　白芍药（炒）　白茯苓（去皮，各二两）　川芎（小者佳）　黄连（姜汁炒，各两半）　香附（童便浸）　枳实（面炒）　炙甘草（各一两）
上为末，荷叶包老米饭，慢火上蒸饭丸，小赤豆大，食后服八九十丸，滚白水送下。
●参苓白术散
人参　白茯苓　白术　山药（各一斤）　甘草　白扁豆（去皮，姜汁炒，各十两）　莲肉　薏苡仁（各半斤）
上为细末，每服二钱，枣汤下。
●橘半消化丸　消食化痰，开郁下气。
陈皮、半夏与连翘，苍白二术、神麴膏，山楂、抚芎共香附，茯苓、莱菔子能消。
上各味如常制，神麴为细末，作稀糊丸服。
●黄连磨积丸　治一切痰饮痰积，积聚怫郁，胁下闷倦，懒惰饮食不消，或吐逆，恶心，眩晕怔忡，时作时止，用之如神。
黄连（一两，内五钱吴茱萸同炒，五钱益智仁同炒，去二味不用，止用黄连）　栀子（炒，去杇）　白芥子（醋浸炒，各五钱）　川芎　苍术（米泔浸七日）　桃仁（去皮存尖）　青皮（去穰）　香附子（童便浸，炒）　莪术（酒浸，炒）　山楂肉　莱菔子（炒研）　白术（各一两）　三稜（用西安府者，一两五钱）
上为细末，量用汤浸蒸饼为丸，梧桐子大，每服五七十丸，茶汤白汤下。
●腹痛类　治肚疼以生姜自然汁半酒杯，沙糖半酒杯，沸汤一锺，调服半时即愈。
●治乾霍乱　其疾肚疼不可忍，又不吐不泻，急以盐一两，沸汤调下，但盐气入肠即定。
●治搅肠沙　即腹疼难忍，视腹痛而手足冷，阴经受病，身上更有红点，以灯草蘸油，然灯炮之。凡痛甚而手足暖，属阳，将刀臂将下恶血聚十指，以针刺各指背近爪甲一分半处，令血出，动其指臂爪甲皮肉，致有血出即安。

气门  ***************************
●沉香化滞丸　消结滞，化痰饮，去恶气，解酒积，中满呕哕恶心。
沉香（五钱）　蓬术（三两）　香附　陈皮（各二两）　甘草　木香　砂仁　藿香　麦芽（炒）　神麴
上为末，酒糊丸，绿豆大，每服五十丸，空心沸汤下。
●一块气　治男女噎膈痞满胸胁刺痛，症瘕疝气。
香附（童便浸炒）　陈皮　青皮　三稜　莪术（各一两）　神麴　麦芽　郁金　莱菔子　黄连　槟榔　白牵牛（头末，各五钱）　枳实　皂角　百草霜（各二钱五分）
上为细末，面糊丸，绿豆大，每二十五或三十丸，视疾上下，为食后，先热酒姜汤任下。
●清气利膈丸　虽云气无补法，然中年以后人，气血渐衰，如正气不调，则邪气何由而除。
人参　白术　白茯苓　半夏（汤泡姜制）　陈皮（去白）　青皮（去穰面炒）　当归（酒浸，各一两）　川芎　枳壳（去皮穰，面炒）　柴胡　黄芩（去朽，各七钱）　甘草（炙，一钱）
上为细末，蒸饼汤浸为丸，梧桐子大，每五七十丸，姜汤沸汤，不拘时服。
●鼓胀
用赤尾鲤鱼重一斤，或十三四两者，破开洗净，将赤豆填满腹内，以线缝住，不用盐酱，白水煮熟食之。食过数鱼，腿上自裂缝出水而愈。仍忌盐酱，不忌病复发。
●又牵牛妙酒　治一切四肢肚腹发肿，不问水肿、气肿、湿肿皆效。
乾鸡粪一升，锅内炒黄，以好酒三碗，淬下，煮作一碗，细绢滤去渣，令病人饮之。少顷，腹中气转动作鸣，从大便利下，于脚膝及脐上下先作皱起，其肿渐消复。如利未尽，再服一剂。以田螺二枚，滚酒内淖熟食之，即止，续以温粥调理。峨嵋有僧以此方治一人，一二日即愈，自能牵牛来谢，因名。
●保身丹　治三十六种风，七十二般气，上热下冷，腰膝痠疼，手足倦怠，喜睡恶食，颜枯肌馁，赤黄疮毒，气块下注，肠风痔漏，语颤言蹇，左瘫右痪，憎寒毛竦，久疟吐泄，洞痢，男子阳痿，女人无嗣，七症八瘕等疾，服至一年，百病消除，醉后一服，能却宿酲，药后如泄，以羊肚肺煮羹补之。搜风顺气之要药也。
白槟榔　车前子　大麻子（略炒，一两，砖微磨去壳，另研）　郁李仁（汤泡去皮）　菟丝子（酒浸二宿，蒸捣晒，去皮，再酒蒸）　牛膝（酒浸二宿）　山茱萸（酒洗取肉）　山药（各二两）　大黄（酒拌蒸黑色，原方用五两）　枳壳　独活（各一两）
上为细末，炼蜜丸，梧桐子大，每早晚二十丸，米汤茶酒任下。此方见《医林集要》脚气门。以大黄为君，以槟榔等八味为臣，以枳独二味为佐使。盖中年以后人厚味，色欲过度，阴虚火动，往往生风，故立方以降火疏风为主，大黄所以五两也。后人妄自加减，殊非本旨。患风气诸症，而大便秘实者宜服之。风盛加防风二两，气盛加广木香五钱。

风门  ***************************
丹溪云：半身不遂，大率多痰，在左属死血与无血，在右属痰属气虚，见《纂要》。知所属施治，易愈。
●惺松饮　凡中风，急以苏合丸，姜汁灌醒，方服后药。
天麻　南星　陈皮　白术　当归　川芎　薄荷　桂枝
上锉等分，水二锺，煎七分，加竹沥一酒杯服之。
●加味黑虎保安丹　治一切风气，大有神效。
川芎　苍术　草乌（炮）　何首乌　白芷　荆芥　防风　麻黄　细辛　石斛　甘草（各一两）　川乌　全蝎（各五钱）　樟脑（一钱）　加两头尖　豨莶草　威灵仙（各一两）　白花蛇（一条）　又加乳香　没药
上为末，炼蜜和，木石臼中杵千馀下，丸如樱桃大。病在上食后，在下食前，随引嚼服。忌过饮，及热物欲事，避风。左瘫右痪，急闷或四肢顽麻，并热酒下。初病劳瘵，吐血腥或小便不通，并好酒下。
眉须脱落，大麻风，口眼喎斜，心热风，腰足疼，偏正头痛，夹脑风，或腰痛耳聋肾脏风，并茶清下。
狂言心邪，防风煎酒，入飞朱砂在内下。
紫白癜风，并鼻赤肺脏风，并防风汤下。
耳作蝉鸣，骨气风，川乌酒下。
小儿吃泥土，或饮食无味，缠脏风，并皂角子汤下。
心气胀闷，噎食喷嚏，咳嗽，女人赤白带下，并生姜汤下。
手心退皮，天麻或益智仁汤下。
迎风冷泪，米汤下。
筋骨疼痛，乳香汤下。
膀胱肿痛，醋汤下。
指头破裂，烧梨汤下。
诸淋沥或发鬓退落，并炒盐汤下。
●搜风丸　口眼喎斜，左瘫右痪，此疾本难治，姑备方俟採。
天麻（去土皮，净三两二钱）　玄参（去芦）　萆薢（另研末，三两一钱）　杜仲（去粗皮，酒拌，炒去丝，三两五钱）　附子（盐水浸，去皮，五钱）　羌活（七钱）　牛膝（去芦）　独活（酒洗，各三两三钱）　当归（酒洗，五钱）　生地黄（忌铁，酒浸一日夜，捣成膏，一两）
上为细末，炼蜜九，梧桐子大，空心温酒下八十丸或百丸。
中风难治之疾，姑备方俟採。
丝瓜子（研成浆，加防风、荆芥各一两）　升麻（五钱）
上锉，姜三片，水一大盏，煎成，入丝瓜浆灌下，可解。如手足麻痒，羌独各七分，煎汤洗。
治大小人忽然昏晕倒地，五痫病并宜。
朱砂（水飞，用猪心一个割，入朱末五钱，湿纸包，慢火炙熟，去砂净，空心，食心，砂入后药）　南星（沸汤浸三次，锉，姜制）　草龙胆（各二两）　巴豆仁（五钱，石灰半碗炒红，入仁在内，灰冷去仁，又炒，又以仁入内，次将仁草纸捶油净）　全蝎（去首足尾，炙，二钱）
上为细末，面糊丸，梧桐子大，每服十五丸，淡姜汤下。
●白花蛇煮酒方　治诸风，无问新久，手足腰腿缓弱，行步不正，精神昏运，口眼喎斜，语言蹇涩，痰涎盛，或筋脉挛急，肌肉顽麻，皮肤燥痒，骨节烦疼，或生恶疮，疼痛无常，或风气上攻，面浮耳鸣，腰痛体重，一切风湿疮疥，皆治之。
全蝎（炒，一钱）　当归（一钱）　防风（去芦，一钱）　羌活（一钱）　芍药　升麻　白芷　天麻　独活　甘草（各五钱）
上锉片，用白花蛇温水洗净，去头尾各三寸及骨刺，取净肉一两，先用糯米二斗，如法造白酒，将前药绢囊贮置酒缸中，俟酒来，春五，夏三，秋七，冬十日，取酒同药囊一併煮熟，空心热饮。初饮一杯，至三日加半杯，三日后二杯，渐至三杯为常，不可多服，多则反生变，归罪于药之不善也。慎之。此方传自广中，极有神应。
●天麻丸　诸痛属火，兼受风寒湿热之气，发动于经络之中，以致肩臂手膊疼痛。
天麻（二两）　秦艽（去芦）　川续断　防风（去芦）　独活（各一两）　威灵仙（五钱）　桂枝（三钱）　片芩（五钱，炒）
上为末，酒糊丸，如梧桐子大，每服五十丸，滚水下。
●独活寄生汤　治风湿卧床不起，七日见效。
独活　桑寄生　杜仲（炒去丝）　牛膝（酒浸）　秦艽　茯苓　川芎　人参　防风　细辛　桂心（各二两）　芍药　当归　熟地黄（各三两）　甘草（炙，五钱）
上锉，每一两，姜三片，水二锺，煎至一锺，通口热服，每日一剂。外用金凤花、柏子仁、朴硝、木瓜，煎汤洗浴，每日二三次。
又蜜与生姜汁等分，慢火熬，滴水成珠，纸绢摊贴患处。
●法制木瓜丸
治脚气下元虚，腰疼，及风湿在下，亦除转筋。
新木瓜，开顶去穰净，填满陈艾，合顶蒸熟，去艾，锉片，晒乾为末，二两。
羌活　熟地黄　当归（各六钱）　五加皮　杜仲（炒，各八钱）　牛膝　苍术（盐炒）　虎胫骨（酥炙，各九钱）
上为末，蜜丸，梧桐子大，每七十丸，酒盐汤任下。
●膝风
陈艾、菊花作护膝，久自除患。
防风、细辛、草乌等分为末，擦靴袜中，能除风湿，健步。
●捉虎丹（又名一粒金）　专治风寒暑湿，脚气，不问远年近日，一切走注疼痛不可忍。临发时，空心服一丸，赶到脚面上赤肿痛不散，再一丸，赶到脚心中出黑汗，乃除根。如病在上，食后临卧酒下，自然汗出，定痛为验。及中风瘫痪麻痹不仁，手足不能屈伸，偏枯，酒下二丸，进二服。初中风不省人事，牙关不开，研一丸，酒调灌下，一醒是验。
白胶（另研）　草乌（去皮脐）　五灵脂　地龙（去土）　木鳖子（捶去油，各一两五钱）　乳香　没药　当归（各七钱半）　麝香（二钱半）　京墨（烧烟尽，一钱半）
上为末和匀，糯米粉糊丸，芡实大，温酒研化一丸，神效。
又以砖烧红，将多年米泔臭水淬之，乘热布包三片，用膝住绵被覆之，三五次愈。

泄泻门  ***************************
●三白散
白术　白芍药（炒，各钱半）　白茯苓（二钱）　泽泻　厚朴（姜汁炒）　黄连（炒，各一钱）　乾姜（炒，五分）　乌梅肉（煎用二钱，为丸用三钱）
如兼伤食，加神麴、麦芽（各一钱）。
上生姜三片，水锺半，煎一锺，食前服。神麴糊丸服，更妙。
●贴脐膏　治水泻不止。
木鳖仁（五个）　母丁香（五个）　麝（一分）
上为末，米汤调作膏，纳脐中，外以膏药掩之。
●六神丸　治脾虚肾虚，不时作泻。
破故纸（炒，四两）　肉豆蔻（生用，二两）　神麴　麦芽　小茴香（俱炒，各五钱）　广木香（不见火，三钱）
上为末，生姜二两，切片，煮红枣肉丸如梧桐子大，每服三十丸，盐汤下。

痢门  ***************************
（凡泄痢，惟以乌梅捶碎，煎汤服之，亦且止渴）
●简易承气汤
大黄（五钱）　枳实（米泔润，锉，三钱）　甘草（二钱）
上锉，先以大黄一半，同二味煎熟，又入一半，起温服。气虚者大黄三钱，枳实二钱，甘草一钱。
●加减导气汤
白芍药（二钱）　大黄（三钱，煎熟入）　黄连　厚朴（姜炒）　枳壳（面炒，各一钱半）　黄芩（炒）　木香（各一钱）　槟榔（一钱）　青皮（七钱）
上锉，生姜三片，水二锺，煎七分，食前热服，渣煎四分，通前得利数行愈。二帖后不愈，去槟榔、厚朴、枳壳、大黄，加白术一钱半，白茯苓、陈皮各一钱。血虚加当归一钱，砂仁七分，黄连减五分，进数服食减，加炒神麴五分。
●加减导气丸
黄连（二两，内一生姜汁拌炒，一用朴硝水浸）　白芍药（二两，一生一炒）　黄芩（炒）　木香　大黄　青皮　枳壳（面炒，各二两）
上为末，蜜少入，姜汁打面糊丸，梧桐子大，每服四五十丸，白汤下。
又痢初发三五七日内，不问赤白紫红，每日二服。有积自行，无积自止，止后勿服。
●加味香连丸
黄连（十两，炒）　大黄（四两，酒蒸）　木香（二两）　槟榔（一两）
上为细末，陈面糊丸，绿豆大，每服七十丸，空心米汤下。
●通玄二八丹
治积聚，空心以姜汤服，泻一二次即愈，用粥补治。泄痢，饭后茶汤服，即止。若肠滑肠风下血，可常服。
黄连（去毛，八两，雅州者）　当归（酒浸）　生地黄（酒浸）　白芍药　乌梅肉（各五钱）
中丞周约庵先生，常服下四味各二两，与黄连方称觉有理。
上为细末，以雄猪肚一个，盐醋洗去秽气，煮将熟，取控乾水，入药在内，置甑中，上下韭菜厚铺，自辰至酉，慢火蒸之。以银簪插试有黄色为度，乘热捣一二千杵，丸如梧子大，每服七十丸。食后服以姜汤下则行，以细茶汤下则止，能通能塞，故曰通玄。
●还少丹　治发白返黑，益精补髓，壮元阳，却病延年。
何首乌（半斤，黑豆一碗，水三碗，同煮去豆）　牛膝（酒浸，炒）　生地黄（酒浸，九蒸九晒）　肉苁蓉（酒浸，刮去浮甲心膜，酒拌，蒸酥炙，各六两）　黄柏（去皮，炒褐色，先用酒浸）　补骨脂（酒浸一宿，东流水洗，蒸半日）　车前子（微炒）　柏子仁（微炒）　麦门冬（水润去心，微炒，各四两）　天门冬（去心，酒拌蒸，二两）
上为细末，用煮熟红枣去皮核，同炼蜜和，杵百馀下，丸如梧桐子大，每空心午前酒服五十丸。忌莱菔、猪血、羊肉。服至百日，逢火日摘去白发，生出黑发，是其验也。犯所忌，不效。
●流金丸　治内外上下诸积热，尤去肺胃脏疾。
大黄（四两，酒浸，切薄片，九蒸九晒，初用大香二炷，蒸熟透，取晒如初，一次蒸不透，后次虽八蒸亦不能透矣）　石膏（二两，水飞）　陈皮（去白）　香附（去毛，各一两五钱）　桔梗（一两）
上为极细末，炼蜜丸，弹子大，噙服。

腰痛门  ***************************
●五仙助肾丹
八角茴香　破故纸　杜仲（青盐末炒，去丝）　青盐（各八分）　肉苁蓉（酒洗去浮甲）
上为细末，大猪腰子一枚，去筋膜分四片，下相续夹末片中，包以荷叶，外加湿纸，慢火上炙熟，空心酒下。
●续断丸　腰痛并脚痠腿软。
续断（二两）　破故纸　牛膝　杜仲　木瓜　萆薢（各一两）
上为细末，炼蜜丸，梧子大，空心无灰酒下五六十丸。
又大胡桃二枚，炮焦去壳，细嚼，烧酒送下，腰痛立止。

胁痛门  ***************************
枳壳　草豆蔻（俱炒）　赤芍药　香附　乌药　砂仁
上等分为细末，热沸汤调下二钱。或锉，每二钱，水一锺，煎五分热服。天台蔡霞山先生传。

伤寒门  ***************************
●九味羌活饮　见《丹溪纂要》《陶节庵六书》，效速。
治疫气传染，此疾汗气入鼻，至脑即散，布经络，初中觉头痛，急以水调芥菜子末，填脐，以热物隔衣一层熨之，取汗而愈。
凡至病所，以雄黄、苍术为细末，香油调敷鼻内，则邪气不能入。

疟疾门  ***************************
●五神丸
巴豆（去油，五钱）　麝（一分，东）　官桂（五钱）　朱砂（一钱，南）　白矾（五钱）　白芷（二钱，西）　青黛（五钱）　黑附子（三分，北）　硫黄（五钱）　雄黄（一钱，中）
上端午日各为末，各包按五方置案上，取五家粽尖，午时捣合丸，如梧子大。每服用一丸，丝绵裹，男左女右，未发日晚塞鼻孔中立效。合药忌鸡犬妇人见。用过留俟有病者，以醋略洗，另用绵囊如法治之。一丸可愈七八人。愈后，忌食鸡鱼羊三五日。
一方用大葱一根，捣如泥，同猪胆一枚，取汁合面丸，如芡实大，朱砂为衣。将发时，以绵包，男左女右塞鼻孔中效。溧阳马竹湖先生传。
●截疟丹
端午取独蒜，不拘多少，舂烂入好黄丹，再舂乾湿通匀为丸，圆眼核大，晒乾收贮，三二发后，临发日鸡鸣时一丸，略捶破，井水面东服，立止。
苍术　柴胡（各两半）　川芎　乾葛　黄芩　陈皮　半夏　知母　甘草（各一两）
上锉，作十剂，生姜三片，水一锺，煎七分，侵晨温服。气弱加人参，每剂一钱，多服有益。天台蔡霞山先生传。
●又方
柴胡（钱半）　白术　芍药　厚朴　草果（各八分）　半夏　槟榔（各七分）　青皮　川芎（各六分）　陈皮　知母　甘草（各四分）
上锉，水一锺，生姜三片，向东桃枝七个，煎七分，临发时，先服三五剂见效。
续方截剂
柴胡　苍术　苏叶　槟榔（半尖半圆者，等分）　青皮　陈皮　知母　贝母　草果　甘草（各等分）　乌梅　厚朴（量用）　常山　黑豆（等分，炒，去皮）
上锉，水二锺，煎至一锺，留当发日五更温服一日。忌茶、油腻、鱼、生冷。虽用常山，以豆炒熟，而槟榔用雌雄相半，则有以制常山，不至吐泻矣。

五淋门  ***************************
如酒后恣欲而得者，则小便将出而痛，既出而痒，以八正散主之。如上盛下虚，口苦咽乾，烦热将淋者，清心莲子饮，倍加地肤子，效。
又生用螺蛳一碗，连壳乾锅内炒热，淬以好白酒三碗，煮至一碗，取螺以针挑肉食，仍以此酒下之。食至二三次，殊效。虽白浊晚卸亦治。
又白茯苓去皮，锉作钱余大块四两，用知母、贝母，锉开各一两八钱，瓦器水煮至干，去二母，将苓铜器内慢火炒散为末，黄蜡溶化，和如弹子大。每空心食远嚼一丸，蜜汤下。
●淋茎中疼　甘草梢无甘味者，木通各五钱，食盐二分半。
上锉，水煎，露一宿，空心服。畏冷者，再温服。
●小便不通　土狗大者一个，小者二个，炙乾为细末，入冰片、麝香各少许，用小筒或鹅翎管吹入龟口内，少顷气透自通。
有以生明矾末填脐中，井水频以指蘸滴矾令湿者。有以蚯蚓粪、朴硝等分，调敷小肚者。

痞块门  ***************************
●神效阿魏散　治痞有验。
大黄（一两）　阿魏（二钱二分）　天竺黄　芦荟　白殭蚕（各二钱）　孩儿茶　甘草（各三钱）　川山甲（七片，炮焦）　木鳖（一个）
上为细末，每服三钱，好酒调服，如重车行十里许，浓血即愈。中翰屠白石方。
●治痞块疳积兼噎隔
五灵炒烟尽研细，阿魏研细等分，用雄黄、狗胆汁和丸，如黍米大，空心唾津送下三十丸。忌羊肉醋面。
●痞膏
桐油（五两）　松香（八两）　当归（一两，熬枯去渣，入）　乳香　没药（各一两，将起火，入）　真阿魏（三钱）
上用红绢摊膏，先以生姜煨过，擦肌肤后贴膏，频以热手按摩，或炒盐熨之。

折伤门  ***************************
●乳香定痛散　治金创打扑，折骨伤损。
乳香　没药（各二钱）　败龟板（酥炙脆，十两）　紫荆皮（二两）　当归（须）　虎骨（酥炙）　骨碎补　川山甲（火炮，各五钱）　半两钱（五文，如无，以自然铜一两，醋淬七次）
上研细末，每服一钱，重伤者二钱，好酒调下。
●没药丸　打扑伤损，筋骨疼痛。
乳香　没药　川芎　川椒　芍药　当归（各五钱）　自然铜（二钱五分，醋淬七次）
上为细末，黄蜡二两，化开入药搅匀，丸如弹子大，每用一丸，好酒煎沸热服，连服一二次。
●通血散　打扑伤损，血污入心，下之立愈。
当归尾　枳壳　木通　泽兰　大黄　桃仁（各五钱）　苏木　红花（各三钱）
上为细末，或滴水丸，每服二钱，好酒下，重者童便合酒下。
●加味芎归汤　打跌伤损，败血入胃，呕吐黑血如豆汁。
川芎　当归　百合（水浸）　白芍药（水浸）　荆芥（各二钱）
上锉，水一锺，酒半锺，煎八分服。
又，死童子骸骨煅过，香瓜子仁炒乾等分为末，好酒下，止痛极速。

破伤风门  ***************************
烧鱼胶存性，研细热酒服。
又南星　半夏　川乌　草乌　天麻　朱砂　雄黄（每服一字）
上为细末，避风处热酒调下，仍进热酒取汗为度。

痔漏门  ***************************
牙猪大脏连肛门七寸长，盐水洗去秽气，以百草霜滚黑，煮热，换清水再煮至烂，空心点飞盐食，依法连食七日，间服后药。
又当归（酒浸，焙乾）　川山甲（酥炙）　黄连（用木香五钱，同水浸一日，去木香晒乾）　地骨皮　槐角子（瓦焙）　刺蝟皮（一个，慢火酥炙黄色，各三两）
研为细末，每二钱空心酒下，以蜜炼数沸，入黄蜡等为丸，梧桐子大，每三钱，酒下亦可。
又甘草煎汤洗浸，可救一时之急。
东垣试方中秦艽白术汤可按服。
痔痛水不干，蜣螂一枚阴乾，冰片少许，共为末，纸捻末入孔中，渐生肉，药自退出。
一方用乳、没、朱、雄、麝各二分，熊胆一分细研，田螺一个，以麝入在内，俟螺水加绿豆粉少许，为锭子，量疮孔大小，深浅塞之。

脱肛门  ***************************
赤石脂碾细，水合包大蜘蛛一个，麝一分在内，烧为炭，覆地上为末，用少许托在肛门上即收。
又以狗悬后二足控取涎，敷肛上即收。

下血门  ***************************
●槐角丸　肠风下血，不问粪前后，远年近日，并效。
槐角子（一两）　枳壳（麸炒）　当归尾　黄芩（各酒洗）　黄柏　侧柏叶（各酒洗）　黄连　荆芥穗　防风　地榆（各五钱）
上为末，酒糊丸，梧桐子大，每七十丸，空心米汤下。忌生冷。朱上卿传。
枳壳（面炒黄，一两）　当归身（蜜敷，慢火炙，再敷再炙，以透为度，二两）　大黄（煨，一两）
上为末，炼蜜丸，梧桐子大。临卧时三四十丸白汤下。何暘冈传。
又乌梅灰火炮焦，令勿烟尽覆地上，冷碾细，醋糊丸，梧桐子大，空心好酒下三四十丸。陈近所传。
●治粪后红
枳壳　黄连　黄芩　黄柏
上锉等分，水煎服，二三贴效。
●治大便不通
用大皂角碾为细末，将蜜炼滴水成珠时，入皂角末炼起丸，如枣核式，如橄榄而小，入肛门内，不时即通。
一用大生葱白一根，蘸蜜插入肛门内，葱软又易新者。
一方用蜜一酒杯，入朴硝二钱，沸汤一茶锺，空心调下。

疝门  ***************************
一方川芎、木通、灯草各二钱，青盐、甘草各一钱，锉，水煎服。林静斋传。
●四制川楝丸
川楝子去核一斤，分四份，一盐炒去盐。一破故纸一两炒，俱用。一斑蝥一个去翅足炒，去斑蝥。
一小茴香六钱，同盐炒去盐，并用茴香，面糊丸，梧桐子大，每服六十丸。
仍用川芎　当归　生地黄　白芍药　小茴香（盐水炒）　破故纸（炒）　杜仲（炒去丝）　海藻
上等分，水煎与丸药，间服。
●回春丸　治疝如神。
茯苓　白术　山楂（炒）　大茴香　吴茱萸（各一两）　荔枝核（炒，一两）　枳实（八分）　橘子核（炒，三两）
上为细末，炼蜜丸，每丸一钱五分重，空心每细嚼一丸，姜汤送下。
●苍六散　治下元虚损，偏坠肾疼痛。
真正茅山苍术，刮去皮六斤。
一斤老米泔水，浸二日夜。
一斤酒浸三日夜，切晒。
一斤青盐半斤，同炒黄色，去盐不用。
一斤小茴香四两，炒黄色去茴香不用。
一斤大茴香四两，炒黄色去茴香不用。
一斤桑椹子二斤，取黑汁拌晒乾。
共为细末，以酒空心送下三钱。

疮疡门  ***************************
凡疮痒皆属热，痒者热之微，痛者热之极。
凡向火远而灸之则痒，近而灸之则痛，是其验也。出《原病式》。
●玉枢丹　加透明雄黄三钱，名太医紫金丹。
治一切毒药，蛊毒，瘴气，并狐狸、鼠、莽、恶菌、河豚之毒，误食死牛马肉，毒蛇狂狗恶虫所毒，痈疽发背，无名恶疮，诸风瘾疹，赤肿丹瘤，随手取应，万无一失。凡居家出外，不可阙此。
山茨菰（如杏仁而差大，外茸毛壳包之，去毛焙，二两，此味不真则药不效）　文蛤（一名五倍子，捶破，洗净，焙乾，三两）　红芽大戟（河南者佳，去芦洗焙，一两半）　千金子（名续随子，去壳研去油，取霜，一两）　麝香（研，三钱）
一方朱砂、雄黄各五钱，治疟引见后尤捷。
上各为极细末，糯米煮粥，合剂木石臼杵千馀下，每两分为四十粒，印作锭子，饰以朱砂或金箔，每服一粒，以生姜薄荷汁、井华水研服，干薄荷浓煎汤，磨服亦可，通利一二次，用温粥即止。合宜端午七夕重阳，或天德月德日亦可，须净室焚香至诚修制，毋令妇人鸡犬见，效不尽述。痈疽发背初起时，用凉水磨涂痛处，并磨服，良久觉痒立消。
阴阳二毒，伤寒心闷，狂言妄语，胸膈壅滞，邪毒未发，及瘟疫，山岚瘴气，缠喉风，并冷水入薄荷叶同磨服。急中颠邪喝叫鬼胎鬼气，并用暖无灰酒下。自缢落水死，头尚暖者，及惊死鬼迷死，未隔宿者，并冷水磨灌下。蛇犬蜈蝎伤，并水磨涂伤处。
诸疟不问新久，临发时煎，桃柳枝汤磨服。
小儿急慢惊风，五疳痢，蜜水薄荷同磨服，量小大与之。
牙疼酒磨涂，及含少许吞下。
汤火伤，东流水磨涂伤处，打扑伤损，炒松节无灰酒磨服。
年深日近头痛，太阳疼，酒同薄荷磨，纸花贴太阳穴，诸痫疾，口眼喎斜，唇眼掣颤，言语蹇涩，卒中风，口禁，牙关紧急，筋脉挛缩，骨节风缠，手足疼痛，行动艰辛，并酒磨服。孕妇忌服。
凡疮发背疽疮，瘰疬疔疮一切恶，除头面外，余处觉起时，即以蒜切两钱，厚贴患处，豆大艾壮，灸至百十馀壮。痛至觉痒，痒至觉痛，灸三五壮，觉蒜大热，更换新者。百试百验。
内服生明矾碾细末，壮人五钱，气弱人三钱。以大老葱一握，煎汤三碗，以一碗顿温，通口吞下，随以二碗，热葱汤饮，厚被取汗即愈，百无一失。纵是疮溃烂开，服一服后，缘边起皱，自然归束，不过二三服有验，随以清热消风养血药理之。
一方生矾末一两，葱白煨熟，捣合为丸，晒乾，每服二钱半，热酒送下。
●溃脓散　治诸肿毒疮疡，疼甚难忍，初起者，服之即消，成事即溃。
大黄（四钱）　川山甲（炒黄色）　白殭蚕　白芷（各二钱半）　乳香　没药（各一钱）
上共为细末，用当归四钱，以水一锺，酒一锺，合煎至一锺，调一二钱，空心服之。如汤少，加酒亦可。
治痈疽不分上下，或发背初起，服更宜。
川山甲（火炙）　白芷　殭蚕　蝉蜕（各三钱）　北大黄（五钱）
上锉，水酒各半锺煎，空心服，渣再煎服，不过三帖，立效。
●消肿汤　治一切无名肿毒，并痈疽背瘰，初发宜服此能消。
黍黏子（炒）　黄连（酒炒，各三分）　当归身　甘草（各五分）　天花粉（三分）　黄耆（三分）　黄芩（酒洗，五分）　柴胡（一钱）　连翘（一钱二分）　红花（五分）
上锉片，作一服，水二锺，煎八分，空心热服，渣再煎，相继服。忌生冷面食热物。
●救苦化坚汤　治瘰疬马刀挟瘿，从耳下或耳后下，颈至肩上，或入缺盆，乃手足少阳经分；其瘰在颊下，或至颊车，乃足阳明之经分，受心脾之邪而作也。今将二症合而治之。
与消肿汤相间服。
黄耆（一钱）　人参（三分，补肺气之药也，如气短不调及喘者加之）　炙甘草（五分）　真漏芦　升麻（各一钱）　葛根（五分。此三味足阳明本经药也）　连翘（一钱）　牡丹皮（三分）　当归身　生熟地黄（各三分。此三味诸经中和血生血凉血药也）　芍药　黍黏子（各三分）　羌活（一钱）　独活　防风（各五分。此三味关手足太阳症，脊痛项强不可回视，腰似折，项似拔者是也）　柴胡（八钱，无肿或肿消不用）
防风一味辛温，若疮在膈以上，虽无手足太阳症，亦当用之，为散结去上部风邪，凡病人身拘急者风也。
昆布　三稜（煨）　神麴（炒，各二分）　广术（煨）　黄连（各三分）　黄柏（炒，一钱）　麦芽面　厚朴（各一钱）
上为细末，汤浸蒸饼和丸，捻作饼子，晒乾捣如米粒大，每服三钱，白汤下。
如气不顺，加橘皮，甚者加木香少许。量病人虚实，临时斟酌与之。无令药多妨其饮食，此治之大法也。
如止在阳明分为瘰疬者，去柴胡、黍黏子二味，余皆用之。
如在少阳分为马刀挟瘿者，去独活、漏芦、升麻、葛根，更加瞿麦穗三钱。
如本人素气弱，其病势来时气盛而不短促者，不可考其平素，宜作气盛而从病痛之权也。宜加黄芩、黄连、黄柏、知母、防己之类，视邪气在上中下三处。
假令在上焦加黄芩（半酒洗，半生用），在中焦加黄连（半酒洗，半生用），在下焦则加酒制黄柏、知母、防己之类，选而用之。
如本人大便不通，而滋其邪盛者，加酒制大黄以利。
如血燥而大便燥乾者，加桃仁、酒制大黄二味。
如风涩而大便不行，加煨皂角仁、大秦艽以利之。
如脉涩，觉身有气，涩而大便不通者，加郁李仁、大黄以除气燥也。
如阴寒之病，为寒结闭而大便不通，以《局方》中半硫丸，或加煎附子、乾姜，冰冷与之。大抵用药之法，不惟疮疡一说，诸疾病量人素气弱者，当去寒之药，多用人参、黄耆、甘草之类，泻火而先补其元气，余皆仿此。
●治疔疮　初发即以苍耳烧灰，陈醋调敷。
又川乌（三个）　草乌（七个）　杏仁（九个）　碾细飞矾（一两）
上无根水敷，留口，纸盖频以水润。
●治瘰疬
广木香（一两）　川山甲（五片，瓦焙枯）　麝（五分）　蜈蚣（一条，去头足，瓦焙乾）
上为细末，或滴水丸，白酒一斤，分作三次服。
●遇仙无比丹
古方中有斑蝥，服之甚捷，觉小便赤涩，水调益元散，频服最妙。
●疬脓溃用膏贴
乳香　没药　大黄（各二钱半）　赤石脂（二钱）　孩儿茶（三分）　轻粉（二分）　冰片（半分，另研）
上为细末，先称菜油二两，煎滚，次入黄蜡一两溶化，入药末搅匀，起火方入冰片再搅，磁器收贮，随疮大小用油纸敷贴，先以花椒汤洗疮。
对口疮，野苦荬数根捣取汁，和酒服，渣敷患处，二三服愈。如已溃脓，取韭菜地上蚯蚓捣细，凉水调敷，日换三四次。敷汤火伤更妙。
头生黄水疮，即肥疮。
黄柏　黄连　蓖麻子仁　草决明　轻粉
上为细末，疮痛香油调敷，痒则酽醋调。常正夫传。
●下疳疮
黄柏一两，分作手指大条，慢火炙热，淬猪胆汁中，用二枚，每炙每淬，汁尽为度，研细入轻粉钱余，香油调敷。馀姚魏景岐传。
又下疳
冰片　珍珠　轻粉　孩儿茶
上末细，干，香油调敷，湿，乾末敷。溧阳马竹湖先生传。
●治鱼口疮
大黄（五钱）　川山甲（三钱）　白殭蚕（三钱）　五灵脂（三钱）
上为末，作一服，热酒送下，取汗为度，脓血从大小便出。初起用牛皮胶醋煮敷之，即消。又照年数，白汤吞皂角子，如十岁则吞十枚，如二十岁则吞二十枚。
●疥灵丹
苦参（刮净，锉片，糯米泔浸一日，又换浸一日，取出晒乾，二两）　白蒺藜子（炒，杵去刺，一两）　白芷（一两）　山栀（连壳，用仁去秀，俱炒）　枳壳（面炒）　羌活　当归　连翘（各七钱）
上末蜜丸，梧桐子大，空心临卧荆芥汤下五十丸。
●擦药　柏油一两，水银五钱，顺擂水银不见星擦之。
又杏仁（去皮）　大枫子（去壳，各四钱）　樟脑（二钱，共碾）　白矾生熟（各钱半）　水银（一钱，先以茶三钱碾不见星）　轻粉（一钱）　猪脂或桕油（二两，夏月一两，同碾用）
又治疥作痒作痛，嫩桃柳枝三寸长，各四十九，用菜油一大碗煎至半碗。去渣，入辰粉一两，和成膏洗净涂之。
又治乾湿疥癣，并脓颗烂疮。
大枫子（连壳二两，取仁）　枯矾（四钱）　樟脑（三分）　蛇蜕（烧存性，三分）　蜂窝（烧存性，二分）　水银（五钱）　桕油（四两）
上以枫子诸药为末，次入桕油，次入水银，同研匀敷之。
●治风癣
枣五枚去核，每一枚入砒二钱在内，仍将湿纸外包，灰火中炮烧过纸为度，取为细末，猪胆调擦。
●治牛皮癣　以秃笔蘸涂疮上，覆以青衣，夏月治尤妙，但忌浴数日，水有臭涎更效。
川槿皮（一两）　半夏（五钱）　大枫子仁（十五个）
上锉片，河井水各一碗，浸露七宿，取加轻粉一钱，任水中。
●治湿癣
川槿皮（去粗，一两）　大枫子（去壳，一两）　白芨（一两）　大黄（二两）　木鳖子（去壳，五钱）　槟榔（五钱）　半夏　枯矾（各五钱）
上为末，水调擦。溧阳陈南谷传
治远近年风癣脚疮，流黄水者，黄柏去皮，不拘多少，用猪胆汁涂，晒乾，更涂更晒数次，又以酥透柏皮，方研细末，每用先以花椒煎汤洗过，拭乾后以末敷之。二三次愈。
●加味仙遗粮散　治远年杨梅风，漏，筋骨疼痛。
冷饭团（二斤）　荆芥　防风　五加皮　白鲜皮　木瓜　威灵仙（各两半）　当归（酒洗）　生地黄（酒洗）　白芍药（炒）　川芎　白茯苓　牛膝　杜仲（炒去丝）　地骨皮　白芷　青藤　槐花　黄连（各一两）
上锉片，作十帖，水锺半，白酒一锺，煎至一锺，疮在上食后服，在下食前服，渣再煎，每日一帖，煎两次合一处，庶浓淡得宜，作两次温服，第三次勿煎，逐日晒乾至三帖，统煎汤俟温，洗浴。初服五贴之内，疮势觉盛，乃毒气攻外，勿惧。轻者至十帖，重者至二十帖，方见奇功。忌房事、茶、生冷、煎煿、母鸡、鹅、羊、猪头、蹄、虾、鱼，此皆动风之物。
●药酒方
冷饭团（二斤）　五加皮（五两）　当归　生地黄　白芍药　白茯苓　白术　牛膝　杜仲　木瓜　地骨皮　荆芥　防风　大风藤　白鲜皮　金银花　威灵仙　川芎　白芷　甘草（各五钱）
上锉片，生绢袋盛，无灰酒一罈，煮沸入袋浸七日，每日进三四五杯。
●擦药方
杏仁（水润，去皮）　轻粉（各一钱）　朱砂　雄黄（各五分）
上研烂，猪胆调敷，以上三方互用，神效。
●三黄败毒散　治杨梅疮，并一切疮毒。
升麻　当归尾　川芎　生地黄　赤芍药　白粉葛　黄芩（各一钱）　黄连　黄柏　连翘　防风（各八分）　羌活　金银花　甘草节（各五分）　蝉蜕（二个）
上锉片，白水煎服。
●三乌追风散　治诸疮惹风者。
川乌　草乌（各以火炮，水淬，去毒）　何首乌　石菖蒲　甘草
上石舂为细末，紫苏、荆芥煎汤，每服止于一分，酒下亦可，服此宜居密室，误触风，反败事。
●生肌散
蛤粉（一两）　象皮（三钱）　海螵蛸　孩儿茶（各一钱）　珍珠（三钱，入红乾锅内，碎之）　寒水石（火煅，一钱）　痛加乳香　没药
上为细末，擦患处。
●撮合山
五倍子、绛真香各炒为细末，敷上，皮肉自合。
又乳香（二钱）　苦丁香　没药　血竭（各一钱）　赤石脂　轻粉（各五分）　蚕壳（十个，烧存性，如不收，加枯矾三分，研细用，敷疮即生肌）
又治刀斧破伤，以生姜细嚼烂敷上，勿动，次日肉自生合，效。
又五月五日以韭菜、青蒿嫩头捣烂，入陈石灰为锭子，晒乾用。

妇人门  ***************************
●滋阳百补丸　治妇女百病。
香附子（舂杵，去毛，一斤，分四份，一份米泔水浸，一份童便浸，一份盐水浸，一份醋浸。前二份频换水，后二份干则益之，以各浸透为度）　益母草（忌铁，洗晒微炒）　当归（酒洗全用，六两）　川芎（四两）　赤茯苓（二两）　白术（无油者，四两）　白芍药（酒浸煨，三两）　人参（二两）　甘草（一两，有热生用，无热炙用）　生地黄（酒洗，晒乾，素无热者用熟）
经不调，加玄明索（黄明者，二两），有热加条实黄芩（二两，炒），有嗽加五味子（二两）。
上用石臼杵为细末，炼蜜丸梧桐子大，每服六十丸，白汤酒下。冬用煎汤，随人所好，用引皆可。
●女圣丸　香附，古云女中圣药。味苦，能降无根之火，性勇毅发畅，能解女人郁怒之偏，男子亦可服。
香附子（杵毛净，一斤，四两盐水加姜汁浸透，煮熟，捣，微炒四两，醋浸透，煮熟，微炒，四两栀子仁四两同炒，去栀子仁，两四童便洗，生用）
上各碾细拌匀，酒煮面糊丸，桐子大，各疾随引下。
●枇杷叶丸　主妇人血崩，经事失期，或前或后，能令有子，卓有奇效。
枇杷叶（二斤，蜜炙）　山药（一斤）　枸杞子　山茱萸（去核，半斤）　吴茱萸（一两）
上为细末，炼蜜丸，桐子大，每服七八十丸，清米汤下。中翰屠白石传
●治赤白带下
乾姜（焙黄）　白芍药（焙黄）　香附（各一两，炒焦黑）　甘草（五钱，生用）
上为细末，每服三钱，用水白酒送下。
又荞麦面不拘多少，鸡子清为丸，每三五十丸，白汤送下。

小儿门  ***************************
●三黄枳术丸
白术（四两，微炒）　枳实（一两半，面炒）　黄连（二两，姜汁炒）　黄芩（三两，炒）　大黄（面包煨）　陈皮（存白）　半夏（酒浸炒，各两半）　当归（酒炒，二两）　甘草（炙，一两）
上为细末，荷叶煮老米饭杵丸，绿豆大，每服七八十丸，食后白汤下。
●启脾丸　消食止泻止吐，消疳消黄，消胀止肚疼，常服健脾开胃，生肌肉。
人参　白术　茯苓　山药　莲肉（去心，各一两）　山楂　陈皮　泽泻　甘草（各五钱）
上为极细末，熟蜜丸芡实大，米汤化下。杭州儒医吴世良方。
●白术膏　又名助胃膏
治小儿吐泻，大能和脾胃，进饮食。
人参　白术（炒）　白茯苓（各二钱）　甘草（炙，二钱）　白豆蔻（七分）　肉豆蔻（二个，面包煨）　木香（一钱）　山药（五钱）　砂仁（二十个，炒）
上为细末，炼蜜丸肥皂大，每空心米汤化下一丸。
●抱龙丸
南星（汤泡，去皮脐，锉片，微炒为末，入黑黄牛胆中，悬风处阴乾，春夏五钱，秋冬六钱）　白茯苓（去皮）　山药（各三钱）　天竺黄　雄黄（水飞，另研）　琥珀（猪胆浸一宿，火焙研，各一钱五分）　麝（一分）　朱砂（水飞，另研为衣）
上为细末，腊月取雪，新坛盛埋土中，合药取一碗，甘草三钱，煎汁为丸。如无雪水，新汲水亦可。和匀如芡实大，阴乾，葱头、薄荷汤任下。痰嗽，姜汤下。痘疹见形，白汤下。悸不安，灯心汤下。
●辰砂丸　治小儿惊积食积及急慢惊风。
辰砂（一钱，另研）　巴豆（以纸去油如霜，一钱）　牛胆南星（再炮细末，一钱）
上面糊为丸，如黍米大，每服三五丸。量儿大小虚实加减，薄荷汤送下。
●牛黄丸　治惊风。
朱砂（水飞）　轻粉　牛黄（各一分）　殭蚕（三个）　全蝎（一个）
上共为末，桑虫捣烂为丸，如梧桐子大，金箔为衣，每服一丸，薄荷汤下。如无虫以人乳为丸，至服时寻虫与丸，同研凉水灌下。
●紫金锭　主急慢惊风。
人参　白茯苓　白茯神　白术　山药　乳香（笋叶夹火上炙过，研）　赤石脂（火煅醋淬七次）　辰砂（各三钱）　麝（一钱）　金箔
上为细末，金箔为衣，金钱薄荷煎汤，磨一锭服之。
小儿疳积黄瘦，不思饮食，四肢发热，发无光泽，时疮疥。
八月内取大虾膜去头皮，用净肉盐花姜醋醃过，砂锅内香油炸熟，去骨，与食之十馀枚，更妙，非但除疳积，长大再无腹患，及惊疳痘疹之虞耳。
●小儿泄泻　肉豆蔻切去顶，刳空其中，入丁香末三分，仍盖之，面包煨熟，去面为末，米汤调服。
小儿于六月六日，吞皂荚子，论岁每一岁一枚，每年至此日，白汤吞一次，岁以为常，可免疮患。尝见大人亦于此日吞七枚，或二十一枚，一年免疮疖之患，有验。林静斋方。

杂方门  ***************************
●洗面散
皂角（三斤，去皮弦子，另研）　楮实子（五两）　白芨（一两，细锉）　甘松（七钱）　缩砂　三奈　白丁香（各五钱）　绿豆粉（八合）　糯米（一升二合）
上为细末，如常用。
●神梭散　去风屑垢腻，解结。
当归　白芷　黑牵牛　诃子　荆芥　侧柏叶　威灵仙
上等分，为细末，临睡擦发内，次早理之。
●醒头香
滑石（五钱）　甘松　三奈　零陵香（各一钱）　樟脑（二分）
上为细末，入发理之。
●治肺风　脸上起风屑或微有赤疮，萆麻子仁四十九粒，白果、胶枣各三枚，瓦松三钱，肥皂一个捣为丸，早洗面用之。内服洗肺散，三五日见效。
●治面生雀斑方
霜梅肉　樱桃枝　牙皂　紫背浮萍
上等分，为细末，如常洗面，其斑自去。
●治面上谷嘴疮
苦参　荆芥　连翘　甘草　川芎　贝母　黄连　白芷　桑白皮　栀子
上锉片，水煎，食后服。
●莹肌如玉散
白丁香　白牵牛　白芨　白蔹（各一两）　白蒺藜　当归末　升麻（各五钱）　白芷　楮实子　白茯苓（各三钱）　麻黄（去节，二钱）　白附子　连翘（各一钱五分）　小椒（一钱）
上为细末，如常用。
又，每早以漱口水吐在手掌中洗面，久则自光润。

伤寒（续添）  ***************************
隆冬盛寒之时，体虚辛苦之人，触冒寒邪，一二日间脉息洪紧，其症头痛项强，腰脊肢节疼，发热恶寒，无汗者病在太阳，羌活散，一入麻黄汗之。
感证同前，但有汗恶风者，羌活散，不用麻黄，易桂枝一味，春温夏热之疾，悉宜用之。
伤寒二三日者，脉息洪大而数，传入阳明，头痛发热，作渴，面赤口鼻乾燥，目痛不得眠卧，而不恶寒者，升麻葛根汤。头痛入川芎、白芷、防风。吐呕加半夏，热甚加黄芩。
伤寒三四日，脉息洪大而数，头痛恶寒，发热腰脊项强，面赤口乾，作渴。此太阳与阳明合病也。羌活散合升麻汤，二药合而用之，是为偶剂。
伤寒三四五日，脉息弦急而数，传入少阳也。其证头痛发热，胁痛耳聋，乾呕口苦，寒热往来，小柴胡汤主之。大抵病在少阳为半表半里，小柴胡汤四时用，柴胡汤发解表邪，以黄芩微下里热，此平和之剂也。胸胁或奶旁下疼痛，因误用下药太早，引邪入里，内加郁金三钱。
《内经》云：伤寒六日，传六经，传遍则热已。近验伤寒在表者多，在里者少。又云：二阳有合病，有并病。又首尾只在一经者，又不可拘于日数而执一耳。大率脉浮者，在表汗之，羌活散之类。脉实者，在里下之。承气汤之类。脉弦数者，半表半里，小柴胡主之。此大法也。
伤寒三四五日，脉息洪弦而数，其证头痛发热，作渴面赤，口乾耳聋，胁痛乾呕口苦，寒热往来，乃阳明与少阳合病，升麻合小柴胡汤主之。
伤寒八九日，热不退，脉弦数，口乾作渴，大便亦通，小柴胡去半夏，合解毒汤与之。
伤寒曾用汗药，而脉退身凉，及曾用小柴胡及承气汤等药下之而解。复发热者，此经所谓劳食再复，乃内伤，不可以六经传变论之。
虚烦脚气，食积痰饮，四症类伤寒，最宜辨明，切不可轻用六经传变之药。
伤寒投剂，先须分别六经，六经既明，必须急审虚实。所谓能知阴阳表里虚实六字，则三百九十七法，一百一十三方，可坐而定也。又云：杂病可用伤寒法，伤寒不可用杂症之剂。近世之医，不能识仲景之药，多以感冒和中内伤之剂，方法混杂，轻率治疗。经云：误服汤丸者，食不及新。特犯禁戒者，死必不腊，非此之谓欤？
●羌活散　治伤寒一二日，头痛恶寒，发热脊项强，脉洪大紧数。
川羌活（一钱五分）　防风（一钱）　白茯苓（一钱）　桔梗（一钱，去芦）　川芎（一钱）　苍术（米泔浸，炒，一钱五分）　枳壳（面炒，一钱）　甘草（三分）
无汗恶寒者，入麻黄八分。有汗恶风者，易桂枝八分。㕮咀作一服，水二锺，姜三片，葱一根，煎一锺，不拘时热服。
●升麻汤　治伤寒二三日，脉洪大而数，乃阳明之证，头痛发热，作渴面赤，口鼻乾燥，目痛不得眠卧，而不恶寒者。
升麻（三钱）　乾葛（二钱）　甘草（五分）　白芍药（一钱五分，炒）　头痛甚，加川芎、白芷、防风各一钱。
㕮咀，水二锺，姜三片，煎一锺，不拘时服。
●羌活散合升麻汤　治伤寒三四日，头痛恶寒，发热腰脊项强，面赤口乾，作渴烦躁，此太阳与阳明合病也。
羌活（一钱五分）　防风（一钱）　桔梗（一钱）　茯苓（一钱）　川芎（一钱）　苍术（米泔浸，炒，一钱五分）　枳壳（麸炒，一钱）　甘草（三分）　升麻（一钱五分）　乾葛（一钱五分）　芍药（炒，一钱）
㕮咀，水二锺，姜三片，煎一锺，不拘时服。
●小柴胡汤　治伤寒四五日，脉息弦急而数，病传入少阳经。其症头疼发热，胁痛耳聋，呕吐口苦，寒热往来，宜服之。
柴胡（三钱）　半夏（一钱五分）　人参（六分）　黄芩（二钱）　甘草（三分）
㕮咀，水二锺，姜三片，煎八分，不拘时服，仍发大汗。
●升麻汤合小柴胡汤　治伤寒三四五日，脉息洪弦而数，其症头疼发热，作渴面赤，口乾耳聋，胁痛乾呕，口苦，寒热往来，此阳明与少阳合病，宜服之。
升麻（二钱）　乾葛（一钱五分）　甘草（三分）　白芍药（炒，一钱）　柴胡（二钱）　人参（八分）　黄芩（二钱）　半夏（一钱）
㕮咀，水二锺，姜三片，煎至八分，不拘时服。既服煎药，无大汗，仍厚盖发大汗遍身即解。
●柴胡解毒汤　治伤寒八九日，热不退，脉弦数，口乾烦躁，大便不通。
柴胡（二钱）　黄芩（一钱五分）　半夏（一钱）　人参（八分）　甘草（三分）　黄连（一钱五分）　栀子（一钱）　黄柏（八分）
㕮咀，水二锺，姜三片，煎一锺，不拘时服。
伤寒五六七八日，病传入里，脉洪大实，发热作渴，烦躁，肚腹胀满，谵言恶热，而不恶寒，大便秘结，此内实之证，宜以大柴胡汤治之。
●大柴胡汤
柴胡（三钱）　枳实（麸炒，二钱）　大黄（酒洗蒸，三钱）　黄芩（二钱）　芍药（炒，一钱）　半夏（一钱）
㕮咀，姜三片，水煎，不拘时服。
●大承气汤
大黄（酒洗蒸，五钱）　芒硝（二钱五分）　厚朴（姜制，三钱）　枳实（麸炒，三钱）
㕮咀，姜五片，水煎不拘时服。欲下速者，留大黄、芒硝，候诸药煎熟，入二味滚五七沸，即取服，其下甚速。
●三乙承气汤　治伤寒瘅热十馀日，大热不减，咽乾烦渴，谵言妄语，发狂，肚腹胀满，心下按之硬痛，大便小便秘结，闷乱惊悸，目赤口燥，或斑疹诸阳热症，宜此药下之。
大黄（酒蒸，五钱）　芒硝（三钱）　厚朴（去皮，姜制炒，二钱）　枳实（麸炒，二钱）　甘草（五分）
㕮咀，用水二锺，姜三片，煎一锺，方入芒硝，再煎一二沸，去渣，通口顿服。
●九味羌活汤　治伤寒十数日虽多，脉尚浮数，恶寒不除，头疼腰强不止，此太阳症未解。
羌活（二钱）　川芎（一钱五分）　白芷（一钱）　防风（一钱五分）　细辛（三分）　苍术（米泔浸，炒，二钱）　黄芩（一钱）　生地黄（八分）　甘草（三分）
㕮咀，水二锺，姜三片，煎一锺，不拘时服。
●竹茹温胆汤　治伤寒日数过多，其热不退，梦寐不宁，心惊恍惚，烦躁多痰。
柴胡（二钱）　枳实（麸炒，一钱）　半夏（一钱）　竹茹（一钱）　陈皮（一钱）　茯苓（一钱）　桔梗（一钱）　香附（八分）　甘草（三分）　人参（五分）　麦门冬（去心，三分）　黄连（一钱五分）
㕮咀，姜三片，枣一枚，煎八分，不拘时服。
●瓜蒂散　治脉大胸满，多痰涎，及湿气头疼作热。
瓜蒂（炒）　赤小豆（各等分）
上二味为末，以水二锺，煮香豉一合，作稀粥去渣，取三分之一，和散一钱七分，顿服之。不吐，少少又加服，若吐乃止。诸亡血虚家不可服。
●吴茱萸汤　治少阴头疼吐利后，手足厥冷，烦躁欲死，呕而胸满。
吴茱萸　生姜（各五钱）　人参（二钱五分）
㕮咀，水二锺，枣一枚，煎八分，不拘时服。
●葱豉汤　治伤寒三二日，头项痛，恶寒，脉紧，无汗，虽五七日脉紧大无汗者，亦宜服之。
葱白（十五茎）　豉（二大合）　乾葛（八钱）　麻黄（四钱）
㕮咀，水二碗，先煮麻黄六七沸，去白沫，内乾葛煎十馀沸，下豉煎取八分，分二服，热服汗出愈。
●黄芩芍药汤　治伤寒五七日，发热作渴，太阳少阳合病，下利，及肠垢协热自利，悉宜服之。
黄芩（二钱）　芍药（二钱）　甘草（一钱半）　大枣（三枚）
㕮咀，水二锺，姜三斤，煎八分服。呕者加半夏二钱。
●柴苓汤　治伤寒七八日，发热泄泻，作渴引饮，烦躁不宁。
柴胡（二钱）　黄芩（一钱，炒）　猪苓（八分）　泽泻（八分）　茯苓（一钱半）　白术（一钱）　官桂（三分）　半夏（一钱）　甘草（二分）
渴甚去白术、半夏，加乾葛、芍药各一钱。
㕮咀，水二锺，姜三片，煎一锺，不拘时服。
●通脉四逆汤　治伤寒八九日，四肢厥逆，大便自利，脐腹痛，脉不出者。
甘草（三钱，炙）　附子（去皮，三钱，炮）　乾姜（五钱，炮）
面赤者加葱九茎，呕加姜，咽痛加桔梗，水二锺，煎一锺，热服。利止，脉不出，加人参二钱，一方加猪胆汁一合。
●附子理中汤　治伤寒五七日，太阴自利，不渴，寒多而呕，肚腹疼痛泄泻。
大附子（二钱）　乾姜（炮）　白术　人参（各一钱五分）　甘草（炙，一钱五分）
俱㕮咀，用水二锺，煎八分，不以时服。一方去白术，加桂二钱。吐者，加生姜二钱。小便不利，加茯苓二钱。
●附子理苓汤　治伤寒五六七日，传入三阴，大便自利，四肢厥冷，脐腹疼痛，小便不利作渴。
白术（一钱半）　泽泻（一钱半）　茯苓（一钱半）　乾姜（一钱，炮）　大附子（一钱半，炮）　人参（一钱）　猪苓（一钱）　甘草（炙，五钱）　官桂（一钱）
腹痛甚者，灸关元。
㕮咀，水二锺，生姜三片，煎八分，不拘时服。
●柴胡栀子豉汤　治伤寒热退，身凉，因过食复发热，烦躁口乾，胸膈满闷，夜卧不宁。
柴胡（三钱）　半夏（一钱半）　黄芩（二钱）　人参（八分）　甘草（三分）　栀子（一钱半）　豆豉（一大合）
㕮咀，水二锺，姜三片，煎一锺，不拘时服。
●柴胡六君子汤　治伤寒热解，平复后，或劳碌过食，复作大热。
柴胡（二钱）　黄芩（一钱五分）　半夏（一钱）　茯苓（一钱）　甘草（三分）　人参（八分）　白术（一钱）　陈皮（一钱半）　枳壳（炒一钱）
头痛加川芎，口渴加乾葛（各一钱）。
㕮咀，水二锺，姜三片，煎一锺，食后服。
小柴胡汤加茯苓，治小便难，潮热腹满。小柴胡汤去黄芩加芍药，治下后阴虚发热，脉微恶寒。小柴胡汤去枣加牡蛎，治水结胸。小柴胡去半夏加栝蒌根，治大热而渴。小柴胡加桂，治身热不渴。小柴胡加五味，治咳而嗽。蒙斋云：伤寒为病，返复变迁，吉凶反掌，非杂症之可比，长沙乃百川之宗，诚哉是言也。一证一药，一法一治，井然可遵，但麻黄、桂枝二汤，乃为各时节病伤寒而设，惜乎后人不能体用。粗知者，往往首以十神汤、正气散、芎苏散、香苏散、败毒散等药表散之，悉非伤寒之正剂。四时感冒者，间亦收功，不知伤寒六经传变，自非寻常。近世之人，不知分别，深为可慨。春温初感之时，败毒散皆轻扬发表之剂，或者可用。夏之热病以通圣散、凉膈散，抑亦近似。兼内伤者以正气散，伤风见寒者，参苏饮，仅亦可用。于伤寒分清解汗吐下之法，仲景之全文，不可斯须而废，是以举其要旨，而择出以为摄者便览云。
食伤太阴，脉必大数，身热而烦，心腹胀满，脐腹疼痛，大便不通，虽微利亦是胁热而利，或手足微冷，乃是阳厥，脉或小而必弦数，皆非阴寒，不可便灸艾火，轻服热药，又脉虽伏而必沉弦而数，为可辨耳。
阴经中寒，或犯房室，过食生冷冰水，或感寒湿之气，心腹绞痛，四肢厥冷，脉必沉迟细小，大泻青冷，汗自出，身不发热，烦满囊缩，此乃阴经受寒，方可灸关元、气海，服四逆、理中、姜、桂、附子回阳抑阴之剂，急宜治之。不可不慎。
又法治伤寒甚妙，奇效如神。
●治伤寒十神汤
麻黄　白芷　川芎　升麻　葛根　紫苏　陈皮　香附子　甘草　赤芍药　如口乾加乌梅。
用姜三片，葱七根，水煎温服，发遍身大汗，如服不解，用升麻葛根汤。
升麻　葛根　赤芍药　甘草　川芎　白芷　麻黄
用姜三片，葱七根，水煎温服。发遍身大汗，如不解，又用柴葛各半汤。
升麻　葛根　甘草　黄芩　半夏　赤芍药　柴胡
姜三片，水煎不拘时服，如五心烦热，用
●小柴胡汤
柴胡　黄芩　甘草　半夏　人参　麦门冬
用姜三片，水煎，温服三次。
若伤寒六日，或十馀日不解，口渴面红，大小便或利或不利，浑身潮热，狂言乱语，宜用
●三黄泻心汤
黄连　黄芩
用水二碗，煎熟，加大黄一两，同煎滚，去渣，温服三盏，通利为妙。
治咳嗽。
●麦门冬汤
黄芩　黄连
水二盏，熬熟，外用生麦门冬二两，去心捣烂，取自然汁半盏，将柏叶、茅根各一大把，捣汁拌前药，共服一碗。又将麦门冬、柏叶、茅根渣，与前药渣共用水三碗，煎倾出渣，将瓦罐装此药，时时温服，其嗽即止。
治伤风咳嗽，苏陈九宝汤。
紫苏叶（五钱）　陈皮（四钱）　桔梗（三钱）　川芎（三钱）　白芷（三钱）　杏仁（三钱，去皮尖）　麦门冬（三钱）　麻黄（五钱）　茯苓（二钱）
姜五片，葱七根，水煎温服，发遍身大汗即止。
治痰涎咳嗽，五虎定喘汤。
杏仁（三钱，去皮尖）　赤石膏（一两）　半夏（三钱）　细茶（三钱）　粉草（三钱，火炮去皮）　用姜五片，水煎，食后温服，同前。
●三拗汤
麻黄（五钱）　石膏（一两）　细茶（五钱）　甘草（五钱，火炮去皮）　水一碗，温服三次。
治伤寒不俱咳嗽，阴阳二症。
●全料五积散
枳壳　当归　陈皮　茯苓　甘草　麻黄　川芎　白芷　赤芍药　苍术　厚朴　乾姜　官桂　半夏　桔梗
用姜三片，葱七根，水煎服，发遍身大汗。
●柴平散　治疟疾。
柴胡（三钱）　白术（三钱）　人参　半夏（三钱）　甘草（一钱）　苍术（三钱）　用姜五片，枣一枚，水煎，未发时先服，发遍身大汗。若病重者，连三服为妙。
●五苓散　治痢疾，暑热呕吐。
白术　白茯苓　泽泻　猪苓　肉桂　用姜三片，水煎，温服三次。
