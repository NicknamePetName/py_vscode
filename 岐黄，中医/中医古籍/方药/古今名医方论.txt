
刻方论小序  ***************************
自昔彼美云遐，良遘难再，士生其间，动成慨往，无叩角短骭之谣，有带月归锄之兴。是以陆沉之志，思似长沮；麋鹿之情，实甘丰草。微吟午夜，耿怀人至曙星；齁梦北窗，享羲皇于肱半。虽或果哉，终斯己矣。无如大壑沦漂，蓬茨渊浸，三时或馁，九稔恒饥，则又去而逃死，悬壶给食。于是始为医学，搜时传之秘简，阅指掌之授书，见其类证，为编括方。以口尘轩岐于庋坫，霾长沙以云雾。转益膏肓，徒增横夭。仲景不云乎，人禀五常，以有五脏，经络府俞，阴阳会通，玄冥幽微，变化难极，自非才高识妙，岂能探其理致？今之学医，不思识字，讨论经旨，以演其所知，而乃面墙窥管，费人试方，老者不愧，少而无知，痛心哉！不揣不敏，每循斯事，思欲究并阖之玄枢，抉参同于符易。日与同志数公，旁搜远绍，始自汉代，下迄元明，无下百家，要归一辙，作用底蕴，颇能灿然，因集为《古今名医经论证治汇粹》八卷。方论在其末编，今令先出，请正同学。以诸医方所集，要约简明，皆日用常行，昭昭耳目，用之恒常而易忽，体以证治而或非，虽人人拈，未事事当，用将以为耳前之嚆矢，眸畔之电光，野人搜集，聊涧芹之一献云尔。其于漏卮无当，固稿项黄馘之所固然，而无足道也。因序。
时康熙乙卯巧月既望
新安罗美书于虞山麓之古怀堂
凡例  ***************************
——古之方书，得人乃传，非人勿言，诚重之也。故扁鹊仓公辈，皆称禁方，不轻授人。后汉张仲景夫子，伤横夭之莫救，博采众方，平脉辨证，著《伤寒杂病论》，公之天下，欲人见病思源，是世医方之祖也。其方发表攻里，固本御邪，内外证治，无乎不备。后人惑伤寒为一家书，束之高阁。即专治伤寒者，又为《活人》《全生》诸书所掩，未尝好学深思，心知其故。则见为古方难用，竞营肤浅，以矜捷得，所以瓦釜雷鸣也。兹编本欲以仲景方为首简，恐人犹重视而畏远之，姑以日用诸方表表耳目者为先导。诸方义明，而后入仲景之门，亦行远登高之自尔。
——汉建安以前，苦于无方；宋元丰以后，《局方》猥赜，蔓延今时，何有根柢，漫无指归。惟薛立斋先生所用诸方，简严纯正，可为后法，是编多所采录。而《金匮》《千金》《外台》诸书，及洁古、东垣、太无、丹溪方之佳者，咸择而录焉。仲景有云：学者能寻余所集，思过半矣。
——有方即有柄，自仲景始也；有方更有论，自成无己始也。明代赵以德有《金匮衍义》，于方颇有论，吴氏鹤皋著《医方考》，近时医林复有张景岳、赵养葵、喻嘉言、李士材、程郊倩、张路玉、程扶生诸公，各有发明，余喜得而集之矣。然其间或择焉而未精，语焉而未详，亦间有不惬于心者。因与素交诸同人，往来探索古作者之意，时时析疑欣赏，得见一斑，即各与分方补论，因而附列增入，少开后学。本非啖名，实未辞续貂之愧云。
——病名多端，不可以数计，故仲景分六经而司治之，使百病咸归六经，是扼要法也。后人不知六经为杂病辨证设，竟认为伤寒设，由是仲景辨证之权衡废。夫不知证，便不知方矣。巢元方作《病源》，陈无择作《三因》，为近来医书之祖；华佗之《肘后》，孙思邈之《千金》，是后来《局方》之祖。然论虽多，方虽广，而不得治之要，实千载迷途矣。后此继起者，莫不贵叙证之繁，治法之备，集方之盛，求胜前人。不知病名愈多，后学愈昏；方治愈繁，用者愈无把柄。一遇盘根错节，遍试诸方，眇无所措。岂如得仲景法，不于诸病搜索，但于六经讲求，一剂而唾手可愈耶。友人韵伯，于仲景书探讨有年，所著《伤寒论翼》，多所发明。故是编于伤寒方中，录其论最多，亦欲学者因之略见仲景一斑耳。
——吴氏作《医方考》，其意未尝不欲以立方本源，开后学之蒙也。究乃拘证论方，譬多疏注以迁就之，仍与诸家类书无别。夫所谓考者，考其制方之人，命名之义，立方之因，与方之用，因详其药之品味，分两制度，何病是主治，何病可兼治，何病当增减，何病不可用，使人得见之明，守之固也。乃尔分门分方，第知有证之可寻，徒列方以备员，亦何知有方之神奇变化，考其所用之精妙乎？是编非但论其方之因，方之用，详其药性，君臣法制，命名之义而已，必论其内外新久之殊，寒热虚实之机，更引诸方而比类之，又推本方而互通之。论一病而不为一病所拘，明一方而得众病之用，游于方之中，超乎方之外，全以活法示人，比之《方考》，稍有一得耳。
——僭评方论，非取文章。故所批阅，必于眼目肯綮，指出所以然，以质证同志。人有共目，则人有同心，非敢僭为臆说也。
——兹选，不侫本以数年心目，遍搜古今名医经论，删纂其要，定为《古今名医汇粹》八卷，实为经论无方之书。兹选《方论》附在末部，因剞劂费繁，兹编先出，用质四方同志。以为可教，祈珠玉见投，以慰饥渴，即当补入正集，用庆大观。

卷一  ——————————————————————————————————————————————————————————————————————————————————————————

补中益气汤  ***************************
治阴虚内热，头痛，口渴，表热自汗，不任风寒，脉洪大，心烦不安，四肢困倦，懒于言语，无气以动，动则气高而喘。
黄芪　人参　云术　炙甘草　陈皮　当归　升麻　柴胡
上八味，加生姜三片，大枣二枚，水煎，温服。
柯韵伯曰：仲景有建中、理中二法。风木内干中气，用甘草、饴、枣培土以御风，姜、桂、芍药驱风而泻木，故名曰建中。寒水内凌于中气，用参、术、甘草补土以制水，佐干姜而生土以御寒，故名曰理中。至若劳倦，形气衰少，阴虚而生内热者，表症颇同外感，惟东垣知其为劳倦伤脾，谷气不盛，阳气下陷阴中而发热，制补中益气之法。谓风寒外伤其形为有余，脾胃内伤其气为不足，遵《内经》劳者温之损者益之之义，大忌苦寒之药，选用甘温之品，升其阳以行春生之令。凡脾胃一虚，肺气先绝，故用黄芪护皮毛而开腠理，不令自汗；元气不足，懒言，气喘，人参以补之；炙甘草之甘以泻心火而除烦，补脾胃而生气。此三味除烦热之圣药也。佐白术以健脾；当归以和血；气乱于胸，清浊相干，用陈皮以理之，且以散诸甘药之滞；胃中清气下沉，用升麻、柴胡，气之轻而味之薄者，引胃气以上腾，复其本位，便能升浮以行生长之令矣。补中之剂，得发表之品而中自安；益气之剂，赖清气之品而气益倍。此用药有相须之妙也。是方也，用以补脾，使地道卑而上行；亦可以补心肺，损其肺者益其气，损其心者调其营卫也；亦可以补肝木，郁则达之也。惟不宜于肾，阴虚于下者不宜升，阳虚于下者更不宜升也。凡东垣治脾胃方，俱是益气。去当归、白术，加苍术、木香，便是调中；加麦冬、五味辈，便是清暑。此正是医不执方，亦是医必有方。
赵养葵曰：后天脾土，非得先天之气不行。此气因劳而下陷于肾肝，清气不升，浊气不降，故用升、柴以佐参、芪，是方所以补益后天中之先天也。（益后天中之先天，后人未发。）凡脾胃喜甘而恶苦，喜补而恶攻，喜温而恶寒，喜通而恶滞，喜升而恶降，喜燥而恶湿。此方得之。
陆丽京曰：此为清阳下陷者言之，非为下虚而清阳不升者言之也。倘人之两尺虚微者，或是癸水销竭，或是命门火衰，若再一升提，则如大木将摇而拔其本也。（此韵伯所谓独不宜于肾也。）
周慎斋曰：下体痿弱，虚弱者不可用补中，必当以八味丸治之。凡内伤作泻，藏附子于白术中，令其守中以止泄也；表热，藏附子于黄芪中，欲其走表以助阳也。
黄芪建中汤  ***************************
治虚劳里急，悸，衄，腹中痛，梦失精，四肢酸疼，手足烦热，咽干口燥，诸不足。
黄芪　胶饴　白芍　甘草　桂枝　生姜　大枣
上七味，水煎服。
喻氏曰：虚劳而至于亡血失精，津液枯槁，难为力矣。《内经》于针药所莫制者，调以甘药。《金匮》遵之而用黄芪建中汤，急建其中气，俾饮食增而津液旺，以至充血生精，而复其真阴之不足。但用稼穑作甘之本味，而酸辛咸苦在所不用，盖舍此别无良法也。然用法贵立于无过之地，宁但呕家不可用建中之甘，即服甘药，微觉气阻气滞，更当虑甘药太过，令人中满，早用陈皮、砂仁以行之可也。不然，甘药又不可恃，更将何所恃哉？后人多用乐令建中汤、十四味建中汤，虽无过甘之弊，然乐令方中前胡、细辛为君，意在退热，而阴虚之热则不可退；十四味方中用附、桂、苁蓉，意在复阳，而阴虚之阳未必可复，又在用方之善为裁酌矣。
又曰：伤寒有小建中一法，治二三日心悸而烦，以其人中气馁弱，不能送邪外出，故用饴糖之甘，小小建立中气以祛邪也。《金匮》有黄芪建中一法，加黄芪治虚劳里急，自汗，表虚，肺虚，诸不足症，而建其中之卫气也。《金匮》复有大建中一法，以其人阴气上逆，胸中大寒，呕不能食，而腹痛至极，用蜀椒、干姜、人参、饴糖，大建其中之阳，以驱逐浊阴也。后人复广其义，曰：乐令建中汤，治虚劳发热，以之并建其中之荣血。曰：十四味建中汤，治脏气里虚，以之两建其脾中肾中之阳阴。仲景为祖，后人为孙，使虚羸之体，服建中之后，可汗可下，诚足恃也。至理中，则燮理之义；治中，则分治之义；补中、温中，莫非惠先京国之义。缘伤寒外邪逼域中，法难尽用，仲景但于方首，以小之一字，示其微义，至《金匮》始尽建中之义。后人引伸触类，曲畅建中之旨。学者心手之间，所当会其大义也。
人参养荣汤  ***************************
治脾肺俱虚，发热恶寒，肢体瘦倦，食少作泻等症。若气血虚而变见诸症，勿论其病其脉，但用此汤，诸症悉退。
人参　白术　茯苓　甘草　黄芪　陈皮　当归　熟地　白芍　五味子　桂心　远志
上十二味，加姜三片，枣二枚，水煎服。
柯韵伯曰：古人治气虚以四君，治血虚以四物，气血俱虚者以八珍，更加黄芪、肉桂，名十全大补，宜乎万举万当也。而用之有不获效者，盖补气而不用行气之品，则气虚之甚者，无气以受其补；补血而仍用行血之物于其间，则血虚之甚者，更无血以流行。（议方确妙。）故加陈皮以行气，而补气者，悉得效其用；去川芎行血之味，而补血者，因以奏其功。此善治者，只一加一减，便能转旋造化之机也。然气可召而至，血易亏难成，苟不有以求其血脉之主而养之，则营气终归不足，故倍人参为君，而佐以远志之苦，先入心以安神定志，使甘温之品，始得化而为血，以奉生身。又心苦缓，必得五味子之酸以收敛神明，使营行脉中而流于四脏，名之曰养荣，不必仍十全之名，而收效有如此者。
归脾汤  ***************************
治思虑伤脾，或健忘，怔忡，惊悸，盗汗，寤而不寐；或心脾作痛，嗜卧，少食，月经不调。
人参　黄芪　甘草　白术　茯苓　木香　龙眼肉　酸枣仁　当归　远志
姜三片，水煎服。
罗东逸曰：方中龙眼、枣仁、当归，所以补心也；参、芪、术、苓、草，所以补脾也。立斋加入远志，又以肾药之通乎心者补之，是两经兼肾合治矣。而特名归脾，何也？夫心藏神，其用为思；脾藏智，其出为意；是神智思意，火土合德者也。心以经营之久而伤，脾以意虑之郁而伤，则母病必传诸子，子又能令母虚，所必然也。其症则怔忡、怵惕、烦躁之征见于心；饮食倦怠，不能运思，手足无力，耳目昏眊之症见于脾。故脾阳苟不运，心肾必不交。彼黄婆者若不为之媒合，则已不能摄肾归心，而心阴何所赖以养？此取坎填离者，所以必归之脾也。其药一滋心阴，一养脾阳，取乎健者，以壮子益母；然恐脾郁之久，伤之特甚，故有取木香之辛且散者，以闿气醒脾，使能急通脾气，以上行心阴。脾之所归，正在斯耳！
张路玉曰：补中益气与归脾，同出保元，并加归、术，而有升举胃气，滋补脾阴之不同。此方滋养心脾，鼓动少火，妙以木香调畅诸气。世以木香性燥不用，服之多致痞闷，或泄泻、减食者，以其纯阴无阳，不能输化药力故耳！
保元汤  ***************************
治气虚血弱之总方也。小儿惊痘家虚者最宜。
黄芪三钱　人参二钱　甘草一钱　肉桂春夏二三分，秋冬六七分
上四味，水煎服。
柯韵伯曰：保元者，保守其元气之谓也。气一而已，主肾，为先天真元之气；主胃，为后天水谷之气者。此指发生而言也。又水谷之精气，行于经隧为营气；水谷之悍气，行于脉外为卫气；大气之积于胸中而司呼吸者为宗气。是分后天运用之元气而为三也。又外应皮毛，协营卫，而主一身之表者，为太阳膀胱之气；内通五脏，司治节，而主一身之里者，为太阴肺经之气；通行内外，应腠理，而主一身之半表半里者，为少阳三焦之气。是分先天运行之元气而为三也。（条分诸气，足开后学之蒙。）此方用黄芪护表，人参固里，甘草和中，三气治而元气足矣。昔李东垣以此三味，能泻火、补金、培土，为除烦热之圣药；镇小儿惊，效如桴鼓。魏桂岩得之，以治痘家阳虚顶陷，血虚浆清，皮薄发痒，难灌难敛者，始终用之。以为血脱须补气，阳生则阴长，有起死回生之功，故名之为保元也。又少佐肉桂，分四时之气而增损之，谓桂能治血，以推动其毒，扶阳益气，以充达周身。血在内，引之出表，则气从内托；血外散，引之归根，则气从外护。参、芪非桂引道，不能独树其功；桂不得甘草和平气血，亦不能绪其条理。要非寡闻浅见者，能窥其万一也。四君中不用白术，避其燥；不用茯苓，恐其渗也。用桂而不用四物者，芎之辛散，归之湿润，芍之酸寒，地黄之泥滞故耳。如宜燥则加苓、术，宜润加归，宜收加芍，当散加芎。又表实去芪，里实去参，中满忌甘，内热除桂，斯又当理会矣。（推明加减，其法灿然。）
又云：人知火能克金，而不知气能胜火；人知金能生水，而不知气即是水。此义惟东垣知之，故曰参、芪、甘草，除烦热之圣药。要知气旺则火邪自退。丹溪云气有余便是火，不知气上腾便是水。（妙理独发。）
四君子汤  ***************************
治面色痿白，言语轻微，四肢无力，脉来虚弱者。若内热，或饮食难化作酸，乃属虚火，须加炮姜。
人参　白术　茯苓　甘草各二钱
水煎，加姜、枣。
加陈皮，为五味异功散。加陈皮、半夏，为六君子汤。
张路玉曰：气虚者补之以甘，参、术、苓、草，甘温益胃，有健运之功，具冲和之德，故为君子。若合之二陈，则补中微有消导之意。盖人之一身，以胃气为本。胃气旺，则五脏受荫；胃气伤，则百病丛生。故凡病久不愈，诸药不效者，惟有益胃、补肾两途。故用四君子随症加减，无论寒热补泻，先培中土，使药气四达，则周身之机运流通，水谷之精微敷布，何患其药之不效哉！是知四君、六君为司命之本也。更加砂仁、木香，名香砂六君子。
香砂六君子汤  ***************************
治气虚肿满，痰饮结聚，脾胃不和，变生诸症者。
人参一钱　白术二钱　茯苓二钱　甘草七分　陈皮八分　半夏一钱　砂仁八分　木香七分
上生姜二钱，水煎服。
柯韵伯曰：经曰："壮者气行则愈，怯者著而为病。"盖人在气交之中，因气而生，而生气总以胃气为本。食入于阴，长气于阳，昼夜循环，周于内外。一息不运，便有积聚，或胀满不食，或生痰留饮，因而肌肉消瘦，喘咳呕哕，诸症蜂起，而神机化绝矣。四君子气分之总方也，人参致冲和之气，白术培中宫，茯苓清治节，甘草调五脏，诸气既治，病安从来？然拨乱反正，又不能无为而治，必举夫行气之品以辅之，则补品不至泥而不行。故加陈皮以利肺金之逆气，半夏以疏脾土之湿气，而痰饮可除也；加木香以行三焦之滞气，缩砂以通脾肾之元气，膹郁可开也。四君得四辅，而补力倍宣；四辅有四君，而元气大振。相须而益彰者乎！
四物汤  ***************************
治一切血虚、血热、血燥诸症。
当归　熟地各三钱　川芎一钱五分　白芍二钱，酒炒
上四味，水煎服。
张路玉曰：四物为阴血受病之专剂，非调补真阴之的方。方书咸谓四物补阴，遂以治阴虚发热，火炎失血等证，蒙害至今。又专事女科者，咸以此汤随症漫加风、食、痰、气等药，纷然杂出。其最可恨者，莫如坎离丸之迅扫虚阳，四物二连之斩削真气，而庸工利其有劫病之能，咸乐用之，何异于操刃行劫耶！先辈治上下失血过多，一切血药置而不用，独推独参汤、童便以固其脱者，以有形之血不能速生，无形之气所当急固也。昔人有言，见血无治血，必先调其气。又云，四物汤不得补气药，不能成阳生阴长之功。诚哉言也！然余尝谓此汤，伤寒火邪解后，余热留于血分，至夜微热不除，或合柴胡，或加桂枝，靡不应手辄效，不可没其功也。
圣愈汤  ***************************
治一切失血，或血虚烦渴燥热，睡卧不宁，五心烦热，作渴等症。
四物汤加人参、黄芪。一方去芍药。
上水煎服。
柯韵伯曰：经曰："阴在内，阳之守也；阳在外，阴之使也。"故阳中无阴，谓之孤阳；阴中无阳，谓之死阴。丹溪曰：四物皆阴，行天地闭塞之令，非长养万物者也。故四物加知、柏，久服便能绝孕，谓其嫌于无阳耳！此方取参、芪配四物，以治阴虚、血脱等症。盖阴阳互为其根，阴虚则阳无所附，所以烦热燥渴，而阳亦亡；气血相为表里，血脱则气无所归，所以睡卧不宁，而气亦脱。然阴虚无骤补之法，计在存阳；血脱有生血之机，必先补气。此阳生阴长，血随气行之理也。故曰阴虚则无气，无气则死矣。此方得仲景白虎加人参之义而扩充者乎！前辈治阴虚，用八珍、十全，卒不获效者，因甘草之甘，不达下焦；白术之燥，不利脾肾；茯苓渗泄，碍乎生升；肉桂辛热，动其虚火。此六味，皆醇厚和平而滋润，服之则气血疏通，内外调和，合于圣度矣。
当归补血汤  ***************************
治男妇肌热，面赤，烦渴引饮，脉来洪大而虚，重按全无。
当归二钱　黄芪一两
水煎服。
吴鹤皋曰：血实则身凉，血虚则身热。或以饥困劳役，虚其阴血，则阳独治，故诸症生焉。此证纯象白虎，但脉大而虚，非大而长为辨耳！《内经》所谓脉虚血虚是也。当归味厚，为阴中之阴，故能养血。黄芪则味甘，补气者也。今黄芪多数倍，而云补血者，以有形之血，不能自生，生于无形之气故也。《内经》云阳生阴长，是之谓耳！
酸枣仁汤  ***************************
治虚劳虚烦不得眠。
酸枣仁二升　甘草一两　知母二两　茯苓二两　川芎二两
上五味，以水八升，煮枣仁得六升，纳药煮取三升，分温三服。
罗东逸曰：经曰："肝藏魂"，"人卧则血归于肝"。又曰："肝者，罢极之本。"又曰："阳气者，烦劳则张，精绝。"故罢极必伤肝，烦劳则精绝，肝伤、精绝则虚劳虚烦不得卧明矣。枣仁酸平，应少阳木化，而治肝极者，宜收宜补，用枣仁至二升，以生心血、养肝血，所谓以酸收之，以酸补之是也。顾肝郁欲散，散以川芎之辛散，使辅枣仁通肝调营，所谓以辛补之。肝急欲缓，缓以甘草之甘缓，防川芎之疏肝泄气，所谓以土葆之。然终恐劳极，则火发于肾，上行至肺，则卫不合而仍不得眠，故以知母崇水，茯苓通阴，将水壮金清而魂自宁，斯神凝魂藏而魄且静矣。此治虚劳肝极之神方也。
养心汤  ***************************
治心神不足，梦寐不宁，惊悸，健忘等症。
白芍　当归　人参　远志　麦门冬　黄芩　山药　芡实　莲须　酸枣仁　茯神　石莲子
上十二味，水煎服。
吴于宣曰：《难经》云：心不足者，调其荣卫。荣卫者，血脉之所出，而心主之。故养心者，莫善于调荣卫也。然荣卫并出中州，荣淫精于肝，而浊气归心；卫气通于肺，而为心相；肾受心营肺卫之归，而又升精于离，以成水火既济。是三脏者，皆心之助，而调荣卫者，所必出于是也。故调荣卫，调其四脏，而心养矣。是方人参、茯神以神养心，枣仁、归、芍以母养肝，山药、门冬、黄芩以清养肺，莲须、芡实、石莲、远志以涩养精而升之，于是神明之君主，泰然于天钧之上矣。此养心之旨也。
独参汤  ***************************
治元气虚而不支，脉微欲绝，及妇人血崩，产后血晕。
人参分两随人随症
须上拣者浓煎顿服，待元气渐回，随症加减。
柯韵伯曰：一人而系一世之安危者，必重其权而专任之；则一物而系一人之死生者，当重其分两而独用之。《春秋运斗枢》云：摇光星散而为人参。所以下有人参，上有紫气，物华天宝，洵神物也。故先哲于气虚血脱之证，独用人参三两，浓煎顿服之，能挽回性命于瞬息之间，非他物所可代。世之用者，恐或补住邪气，些少以姑试之，或加消耗之味以监制之，其权不重，力不专，人何赖以得生？（无论庸工莫知其理，即负盛名者，尚习焉不察，可叹！）如古方霹雳散、独圣散、大补丸、举卿古拜等方，皆用一物之长，而取效最捷，于独参汤何疑耶？然又当随机应变，视病机为转旋。故独参汤中，或加童便，或加姜汁，或加附子，或加黄连，相得相须，而相与有成，亦不碍其为独。如薛新甫治中风，加人参两许于三生饮中，以驾驭其抑，此真善用独参汤者。
炙甘草汤  ***************************
治伤寒脉结代，心动悸者。《外台》又治肺痿，咳吐多，心中温温液液者。
甘草四两，炙　生地黄一斤　麦冬半斤　人参一两　桂枝三两　生姜二两　大枣十二枚　阿胶二两　麻仁半斤
上九味，以酒七升，水八升，煮取三升，去滓，入胶溶尽，温服一升，日三服。一名复脉汤。
喻嘉言曰：按此汤仲景伤寒门治邪少虚多，脉结代，心动悸之圣方也。一名复脉汤。《千金翼》用之以治虚劳。《外台》用之以治肺痿。然本方所治，亦何止于二病？仲景诸方，为生心之化裁，亦若是而已矣。《外台》所取，在于益肺气之虚，润肺金之燥。至于桂枝辛热，似有不宜。而不知桂枝能通营卫，致津液，营卫通，津液致，则肺气转输，浊沫以渐而下，尤为要药，所以云治心中温温液液者。
柯韵伯曰：仲景于脉弱者，用芍药以滋阴，桂枝以通血，甚则加人参以生脉，未有用地黄、麦冬者，岂以伤寒之法，义重扶阳乎？抑阴无骤补之法与？此以心虚脉代结，用生地为君，麦冬为臣，峻补真阴，开后学滋阴之路。地黄、麦冬味虽甘而气大寒，非发陈蕃秀之品，必得人参、桂枝以通脉，生姜、大枣以和营，阿胶补血，酸枣安神，甘草之缓不使速下，清酒之猛捷于上行，内外调和，悸可宁而脉可复矣。酒七升，水八升，只取三升者，久煎之则气不峻，此虚家用酒之法，且知地黄、麦冬得酒良。
逍遥散  ***************************
治肝家血虚火旺，头痛，目眩，颊赤，口苦，倦怠，烦渴，抑郁不乐，两胁作痛，寒热，小腹重坠，妇人经水不调，脉弦大而虚。
当归　芍药酒炒　白术炒　茯苓　甘草炙　柴胡各一钱
加味逍遥散，即此方加丹皮、山栀炒，各五分。
赵羽皇曰：五脏苦欲补泻云：肝苦急，急食甘以缓之。盖肝性急，善怒，其气上行则顺，下行则郁，郁则火动，而诸病生矣。故发于上则头眩、耳鸣，而或为目赤；发于中则胸满、胁痛，而或作吞酸；发于下则少腹疼疝，而或溲溺不利；发于外则寒热往来，似疟非疟。凡此诸症，何莫非肝郁之象乎？（治肝之法尽矣。）而肝木之所以郁者，其说有二：一为土虚不能升木也，一为血少不能养肝也。盖肝为木气，全赖土以滋培，水以灌溉。若中气虚，则九地不升，而木因之郁；阴血少，则木无水润，而肝遂以枯。（养葵曰：人知木克土，不知土升木，知言哉！）方用白术、茯苓者，助土德以升木也；当归、芍药者，益荣血以养肝也；丹皮解热于中，草、栀清火于下。独柴胡一味，一以厥阴报使，一以升发诸阳。经云：木郁则达之。柴胡其要矣！
二陈汤  ***************************
治肥盛之人，湿痰为患，喘嗽，胀满。
半夏三钱　茯苓三钱　陈皮去白，三钱　甘草一钱
上四味，加姜三片，水煎服。
李士材曰：肥人多湿，湿挟热而生痰，火载气而逆上。半夏之辛，利二便而去湿；陈皮之辛，通三焦而理气；茯苓佐半夏，共成燥湿之功；甘草佐陈皮，同致调和之力。成无己曰：半夏行水气而润肾燥，经曰辛以润之是也。行水则土自燥，非半夏之性燥也。（半夏议明晰。）或曰有痰而渴，宜去半夏，代以贝母。
吴鹤皋曰：渴而喜饮者易之，不能饮水，虽渴宜半夏也。此湿为本，热为标，所谓湿极而兼胜己之化，非真象也。又东南之人，湿热生痰，故丹溪恒主之。加枳实、砂仁，即名枳砂二陈汤，其性较急也。先哲曰：二陈为治痰之妙剂，其于上下左右，无所不宜。然止能治痰之标，不能治痰之本。痰本在脾在肾，治者详之。
生脉散  ***************************
治热伤元气，气短，倦怠，口干，出汗。
人参　麦门冬　五味子
水煎服。
柯韵伯曰：肺为娇脏而朝百脉，主一身元气者也。形寒饮冷则伤肺，故伤寒有脉结代与脉微欲绝之危；暑热刑金则伤肺，故伤热有脉来虚散之足虑。然伤寒是从前来者，为实邪，故虽脉不至，而可复可通；伤热是从所不胜来者，为贼邪，非先从滋化其源，挽回于未绝之前，则一绝而不可复。此孙真人为之急培元气，而以生脉名方也。麦冬甘寒，清权衡治节之司；人参甘温，补后天营卫之本；五味酸温，收先天天癸之原。三气通而三才立，水升火降，而合既济之理矣。
仲景治伤寒，有通脉、复脉二法。少阴病里寒外热，下利清谷，脉微欲绝者，制通脉四逆汤，温补以扶阳；厥阴病外寒内热，心动悸，脉结代者，制复脉汤，凉补以滋阴。同是伤寒，同是脉病，而寒热异治者，一挽坎阳之外亡，一清相火之内炽也。生脉散本复脉立法，外无寒，故不用姜、桂之辛散；热伤无形之气，未伤有形之血，故不用地黄、阿胶、麻仁、大枣，且不令其泥膈而滞脉道也。心主脉而苦缓，急食酸以收之，故去甘草而加五味矣。脉资始于肾，资生于胃，而会于肺。仲景二方重任甘草者，全赖中焦谷气，以通之复之，非有待于生也。此欲得下焦天癸之元气以生之，故不藉甘草之缓，必取资于五味之酸矣。
理中汤  ***************************
治中气不运，腹中不实，口失滋味，病久不食，脏腑不调，与伤寒直中太阴，自利不渴，寒多而呕等证。
人参　白术　干姜炮　甘草炙，各一钱五分
水煎服。加附子，即名附子理中汤。
程郊倩曰：阳之动，始于温，温气得而谷精运，谷气升而中气赡，故名曰理中。实以燮理之功，予中焦之阳也。若胃阳虚，即中气失宰，膻中无发宣之用，六腑无洒陈之功，犹如釜薪失焰，故下至清谷，上失滋味，五脏凌夺，诸症所由来也。参、术、炙草，所以固中州；干姜辛以守中，必假之以焰釜薪而腾阳气。是以谷入于阴，长气于阳，上输华盖，下摄州都，五脏六腑皆以受气矣。此理中之旨也。若水寒互胜，即当脾肾双温，附子之加而命门益，土母温矣。
《三因》芪附、术附、参附三汤  ***************************
治阳虚自汗，寒湿沉痼，阳虚阴盛。
黄芪一两　附子五钱　名芪附汤。
白术一两　附子五钱　名术附汤。
人参一两　附子五钱　名参附汤。
水煎，分三服。
喻嘉言曰：卫外之阳不固而自汗，则用芪附；脾中之阳遏郁而自汗，则用术附；肾中之阳浮游而自汗，则用参附。凡属阳虚自汗，不能舍三方为治。然三方之用大矣，芪附可以治虚风，术附可以治寒湿，参附可以壮元神，三者亦交相为用。若用其所当用，功效若神，诚足贵也。以黄芪、人参为君，其长驾远驭，附子固不足以自恣，术虽不足以制附，然遇阳虚阴盛，寒湿沉痼，即生附在所必用，何取制伏为耶？《金匮》白术附子汤中，加甘草一味，以治痹症，岂非节制之师乎？急症用其全力，即不可制；缓症用其半力，即不可不制。至如急中之缓，缓中之急，不制而制，制而不制，妙不能言。
清暑益气汤  ***************************
长夏湿热蒸炎，四肢困倦，精神减少，身热，气高，烦心，便黄，渴而自汗，脉虚者，此方主之。
人参　黄芪　甘草　白术　苍术一钱五分　神曲　青皮　升麻　干葛　麦冬　五味　当归　黄柏　泽泻　广皮
水煎，温服。
吴鹤皋曰：暑令行于夏，至长夏则兼湿令矣。此方兼而治之。炎暑则表气易泄，兼湿则中气不固，黄芪所以实表，白术、神曲、甘草所以调中；酷暑横流，肺金受病，人参、五味、麦冬所以补肺、敛肺、清肺，经所谓扶其所不胜也；火盛则水衰，故以黄柏、泽泻滋其化源；津液亡则口渴，故以当归、干葛生其胃液；清气不升，升麻可升；浊气不降，二皮可理；苍术之用，为兼长夏湿也。
程郊倩曰：人知清暑，我兼益气，以暑伤气也。益气不独金能敌火，凡气之上腾，而为津为液者，向下即肾中之水，水气足，火淫自却也。
〖附：暑门诸方论〗
喻嘉言曰：元丰朝立和剂局，萃集医家经验之方，于中暑一门独详。以夏月暑证，五方历试，见闻广耳。其取用小半夏茯苓汤，不治其暑，专治其湿。又以半夏、茯苓，少加甘草，名消暑丸，见消暑在消其湿矣。其香薷饮，用香薷、扁豆、厚朴为主方，热盛则去扁豆，加黄连为君，治其心火；湿甚则去黄连，加茯苓、甘草，治其脾湿。其缩脾饮，则以脾为湿所浸淫而重滞，于扁豆、葛根、甘草中，佐以乌梅、砂仁、草果，以快脾而去脾所恶之湿。甚则用大顺散、来复丹，以治暑证之多泻利者，又即缩脾之意而推之也。其枇杷叶散，则以胃为湿所窃据而浊秽，故用香薷、枇杷叶、丁香、白茅香之辛香，以安胃而去胃所恶之臭。甚则用冷香引子，以治暑证之多呕吐者，又即枇杷叶散而推之也。医者于湿热虚寒，浅深缓急间，酌而用之，其利溥矣。而后来诸贤，以益虚继之。河间之桂苓甘露饮，五苓三石，意在生津液以益胃之虚。子和之桂苓甘露饮，用人参、甘草、葛根、藿香、木香，益虚之中又兼去浊；或用十味香薷饮，于《局方》五味中，增人参、黄芪、白术、陈皮、木瓜，益虚以去湿热。乃至东垣之清暑益气汤、人参黄芪汤，又补中实卫以去其湿热，肥白内虚之人，勿论中暑与否，所宜频服者也。中暑必显躁烦热闷，东垣仿仲景竹叶石膏汤之制，方名清燥汤，仍以去湿为首务。夫燥与湿，相反者也，而清燥亦务除湿，非东垣具过人之识，不及此矣。又如益元散之去湿，而加辰砂则并去其热；五苓散之去湿，而加人参则益虚，加辰砂减桂则去热；白虎汤加人参则益虚，加苍术则胜湿。合之《局方》，则大备矣。然尚有未备者，暑风一症，猝倒类乎中风，而未可从风门索治。《百一选方》大黄龙丸，初不为暑风立法，而愚见从而赞之曰：有中暍昏死，灌之立苏。此可得治暑风一斑矣。倘其人阴血素亏，暑毒深入血分者，《良方》复有地榆散。治中暑昏迷，不省人事而欲死者，但用平常凉血之药，清解深入血分之暑风。此以心火暴甚，煎熬真阴，舍清心凉血之外，无可泼灭者，美其名曰泼火散，知言哉！
竹叶黄芪汤  ***************************
治消渴，气血虚，胃火盛而作渴。
淡竹叶　生地黄各二钱　黄芪　麦冬　当归　川芎　黄芩　甘草　芍药　人参　半夏　石膏各一钱
上水煎服。
柯韵伯曰：气血皆虚，胃火独盛，善治者补泻兼施，寒之而不致亡阳，温之而不至于助火，扶正而邪却矣。四君子气药也，加黄芪而去苓、术，恐火就燥也。四物汤血药也，地黄止用生者，正取其寒也。人参、黄芪、甘草治烦热之圣药，是补中有泻矣。且地黄之甘寒，泻心肾之火，竹叶助芍药清肝胆之火，石膏佐芍药清脾胃之火，麦冬同黄芩清肺肠之火，则胃火不得独盛，而气血之得补可知。惟半夏一味，温中辛散，用之大寒剂中，欲其通阴阳之路也。岐伯治阴虚而目不瞑者，饮以半夏汤，覆杯则卧。今人以为燥而渴者禁用，是不明阴阳之理耳！
清燥救肺汤（喻氏制）  ***************************
主治诸气愤郁，诸痿喘呕。
桑叶经霜者，三钱　石膏二钱五分，煅　甘草一钱　人参七分　胡麻仁一钱，炒研　真阿胶八分　麦冬一钱二分　杏仁去皮尖，炒黄，七分　枇杷叶去毛蜜炙，用一片
上九味，以水一碗，煎六分，频频二三次滚热服。痰多加贝母、瓜蒌。血枯加生地。热甚加犀角、羚羊角，或加牛黄。
喻嘉言曰：按诸气膹郁之属于肺者，属于肺之燥也。而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也。而古今治法以痿、呕属阳明，以喘属肺，是则呕与痿属之中下，而惟喘属上矣，所以亦无一方及于肺之燥也。即喘之属于肺者，非表即下，非行气即泻气，间有一二用润剂者，又不得其肯綮。今拟此方名清燥救肺，大约以胃为主，胃土为肺金之母也。其天冬、知母能清金滋水，以苦寒而不用，至如苦寒降火之药，尤在所忌。盖肺金自至于燥，所存阴气，不过一线耳！倘更以苦寒下其气，伤其胃，其人尚有生理乎？诚仿此增损以救肺燥变生诸症，庶克有济耳。
柯韵伯曰：古方用香燥之品以治气郁，不获奏效者，以火就燥也。惟缪仲醇知之，故用甘凉滋润之品，以清金保肺立法。喻氏宗其旨，集诸润剂而制清燥救肺汤，用意深，取药当，无遗蕴矣。石膏、麦冬禀西方之色，多液而甘寒，培肺金主气之源，而气可不郁；土为金母，子病则母虚，用甘草调补中宫生气之源，而金有所恃；金燥则水无以食气而相生，母令子虚矣，取阿胶、胡麻黑色通肾者，滋其阴以上通生水之源，而金始不孤；西方虚，则东实矣，木实金平之，二叶禀东方之色，入通于肝，枇杷叶外应毫毛，固肝家之肺药，而经霜之桑叶，非肺家之肝药乎？损其肺者益其气，人参之甘以补气；气有余便是火，故佐杏仁之苦以降气，气降火亦降，而治节有权，气行则不郁，诸痿喘呕自除矣。要知诸气膹郁，则肺气必大虚。若泥于肺热伤肺之说，而不用人参，必郁不开而火愈炽，皮聚毛落，喘而不休。此名之救肺，凉而能补之谓也。若谓实火可泻，而久服芩、连，反从火化，亡可立待耳！愚所以服膺此方而深赞之。
当归六黄汤  ***************************
治阴虚有火，令人盗汗者。
当归　生地　熟地　黄芪　黄芩　黄连　黄柏
水煎服。
季楚重曰：汗本心之液，其出入关乎肝、肺。荣分开合，肝司之；卫分开合，肺司之。顾营卫各有所虚，则各有所汗，阳虚汗责在卫，阴虚汗责在营。然必相须为用，卫气不固于外，由阴气之不藏；营气失守于中，由阳气之不密。故治盗汗之法有二：一由肝血不足，木不生火，而心亦虚，酸枣仁汤补肝即以补心也；一以肝气有余，木反侮金，而肺亦虚，当归六黄汤治肝以治肺也。是方当归之辛养肝血，黄连之苦清肝火，一补一泄，斯为主治；肝火之动，由水虚无以养，生地凉营分之热，熟地补髓中之阴，黄柏苦能坚肾，是泻南补北之义也；肝木之实，由金虚不能制，黄芪益肺中之气，黄芩清肺中之热，是东实西虚之治也。惟阴虚有火，关尺脉旺者始宜。若阴虚无气，津脱液泄，又当以生脉、六味，固阴阳之根。若用芩、连、柏苦寒伤胃，使金水益虚，木火益旺，有措手不及之虞矣。
苓桂术甘汤（《金匮》）  ***************************
治心下有痰饮，胸胁支满，目眩。又曰：短气有微饮，当从小便去之，苓桂术甘汤主之，肾气丸亦主之。肾气丸已见。
茯苓四两　桂枝三两　白术三两　甘草三两
上四味，以水六升，煮取三升，分温三服，小便则利。
赵以德曰：《灵枢》谓心胞络之脉动，则病胸胁支满者，谓痰饮积于心胞，其病则必若是。目眩者，痰饮阻其胸中之阳，不能布水精于上也。茯苓治痰饮，伐肾邪，渗水道，故用以为君；桂枝通阳气，和营卫，开经络，痰水得温则行，故以为臣；白术治风眩，燥痰水，除胀满，故以佐茯苓。然中满者勿食甘，此用甘草何也？盖桂枝之辛，得甘则佐其发散，复益土以制水；且得茯苓则不资满，而反泄满。《本草》曰：甘草能下气，除烦满。故用之也。夫短气有微饮，此水饮停蓄，呼吸不利而然也。《金匮》并出二方，妙义益彰。呼气之短，用苓桂术甘汤之轻清以通其阳，阳化气则小便能出矣；吸气之短，用肾气丸之重降以通其阴，肾气通则关门自利矣。（呼吸二义，发明极精。）

卷二  ——————————————————————————————————————————————————————————————————————————————————————————

小半夏汤三方（合论）  ***************************
〖小半夏汤〗
呕家本渴，渴为欲解，今反不渴，心下有支饮故也。
半夏一升　生姜半斤
以水七升，煮取一升半，分温再服。
〖小半夏加茯苓汤〗
治卒呕吐，心下痞闷，间有水眩悸者。
半夏一升　生姜半斤　茯苓三两
煎服如前。
〖《外台》茯苓饮〗
治心胸中有痰饮宿水，自吐出水，复心胸间虚气满不能食，消痰气，令能食。
茯苓　人参　白术各三两　枳实二两　橘皮二两半　生姜四两
上六味，水六升，煮取一升八合，分三服，如人行八九里，再进之。
赵以德曰：呕为痰饮动中，涌而出之。呕尽本当渴，渴则可征支饮之全去。今反不渴，是其饮尚留，去之未尽也。用半夏之辛温，生姜之辛散，散其欲出之饮，则所留之邪自尽矣。半夏、生姜皆味辛，可治膈上痰，心下坚，呕逆，目眩。然悸必心受水凌，故加茯苓以去水，伐肾邪安心神也。后方加人参、枳实、橘皮，此由上、中二焦气弱，水饮入胃，脾不能输归于肺，肺不能通调水道，以致停积为痰，为宿水，吐之则下气因而上逆，是为虚气满不能食。当补益中气，以人参、白术为君；茯苓逐宿水，枳实调诸气为臣；开脾胃，宣扬上焦，发散凝滞，则陈皮、生姜为使也。凡积饮既去，而虚气塞满其中，不能进食，此症最多。
泻白散  ***************************
治肺气热盛，咳嗽而喘，面肿，身热。
桑白皮　地骨皮　甘草
水煎服。
季楚重曰：经云：肺苦气上逆。上逆则上焦郁热，气郁生涎，火郁生热，因而治节不行，壅甚为喘满肿嗽。泻白者，正金之令，驱气之逆，非劫金而泻之也，法使金清则气肃。桑根白皮禀西方燥金之气，甘辛能入肺而泻气之有余；地骨皮凉平，调不足之阴，能清阴中之火，滋肾子以清母；甘草益土和中，且生能泻火，补土母以食子，泻补交致，金元自正，于以佐桑皮而行诸气之愤郁，鲜不达矣，较之黄芩、知母苦寒伤胃者远也。夫火热伤气，救肺之治有三：伤寒邪热侮肺，用白虎汤除烦，此治其标；内症虚火烁阴，用生脉散益阴，此治其本；若夫正气不伤，郁火又甚，则泻白散之清肺调中，标本兼治，又补二方之不及也。
地骨皮饮  ***************************
治阴虚火旺，骨蒸发热，日静夜剧者；妇人热入血室，胎前发热者。
四物汤加地骨皮　牡丹皮各三钱
水煎服。
柯韵伯曰：阴虚者，阳必凑之，故热。仲景曰：阴弱则发热。阳气下陷入阴中，必发热。然当分三阴而治之：阳邪陷入太阴脾部，当补中益气以升举之，清阳复位而火自熄也；若陷入少阴肾部，当六味地黄丸以对待之，壮水之主而火自平也；陷入厥阴肝部，当地骨皮饮以凉补之，血有所藏而火自安也。四物汤为肝家滋阴调血之剂，加地骨皮清志中之火以安肾，补其母也；加牡丹皮清神中之火以凉心，泻其子也。二皮凉而不润，但清肝火，不伤脾胃，与四物加知、柏之湿润而苦寒者不同矣。故逍遥散，治肝火之郁于本脏者也，木郁达之，顺其性也；骨皮饮治阳邪之陷于肝脏也，客者除之，勿纵寇以遗患也。二方皆肝家得力之剂。
升阳益胃汤  ***************************
治脾胃虚，怠惰嗜卧，四肢不收，时值湿热，体重节痛，口干舌燥，饮食无味，大便不调，小便频数，食不消。兼见肺病，洒淅恶寒，惨惨不乐，面色不和。
羌活　独活　防风　柴胡　人参　白术　茯苓　甘草　黄芪　白芍　半夏　黄连　泽泻　陈皮
水煎服。
吴鹤皋曰：脾土虚弱，不能制湿，故体重节痛；不能运化精微，故口干无味；中气既弱，传化失宜，故大便不调，小便频数也。洒淅恶寒，肺弱表虚也。面色不乐，阳气不伸也。是方半夏、白术能燥湿；茯苓、泽泻渗之；二活、防风、柴胡能升举清阳之气；黄连疗湿热；陈皮平胃气；参、芪、甘草以益胃；白芍酸收，用以和荣，而协羌、防、柴胡辛散之性。盖古人用辛散，必用酸收，所以防其峻厉，犹兵家之节制也。
清脾饮  ***************************
治痰积成疟。
青皮　厚朴　草果　半夏　柴胡　白术　甘草　茯苓　黄芩
水煎服。
柯韵伯曰：疟为少阳病，治分六经。邪留于募原，有远近之殊，其发有虚实先后之异。而此汤之治疟，实以痰积，名之清脾者，究其因而治其本也。先哲云：无痰不成疟，无积不成疟。是脾为生痰之源，而积之不磨者，亦因脾之不运也。胃主内，脾主消，而胃为脾之表。凡欲清脾，必先平胃。青皮、厚朴、草果，皆气味兼厚之品，取以倒阳阴之仓，正以利太阴之输也。然宿痰留结，更有藉于茯苓、半夏之淡渗辛散，是恐奇之不去则偶之，所以攻脾之实者，平胃除痰，每相须耳。积因于寒，痰因于热，是寒热往来，为疟之标，而实为痰积之本矣，必用芩、柴以清之，更合于少阳之治。然此为土中泻火，不是直攻少阳，乃清脾之义也。火土平而无以善其后，则疟之因实而成者，未免因虚而剧，甘、术之必须，又防微杜渐法耳。
温胆汤  ***************************
治热呕吐苦，虚烦，惊悸，不眠，痰气上逆。
竹茹　枳实　半夏　甘草　陈皮　生姜
上六味，水煎服。
罗东逸曰：胆为中正之官，清净之腑，喜宁谧，恶烦扰，喜柔和，不喜壅郁。盖东方木德，少阳温和之气也。若大病后，或久病，或寒热甫退，胸膈之余热未尽，必致伤少阳之和气，以故虚烦；惊悸者，中正之官，以熇蒸而不宁也；热呕吐苦者，清净之腑，以郁炙而不谧也；痰气上逆者，土家湿热反乘，而木不得升也。如是者首当清热，及解利三焦。方中以竹茹清胃脘之阳，而臣以甘草、生姜，调胃以安其正；佐以二陈，下以枳实，除三焦之痰壅；以茯苓平渗，致中焦之清气。且以驱邪，且以养正，三焦平而少阳平，三焦正而少阳正，胆家有不清宁而和者乎？和即温也，温之者实凉之也。若胆家真畏寒而怯，属命门之火衰，当与乙癸同源而治矣。
导赤散  ***************************
治心热，小便黄赤，茎中痛，热急不通。
生地黄　木通　甘草梢
上三味，水煎服。
季楚重曰：经云：两精相搏谓之神。是神也者，待心中之真液，肾中之真气以养者也，故心液下交而火自降，肾气上承而水自生。前贤以生脉救真液，是治本不治标也；导赤散清邪火，是治标以固本也。钱氏制此方，意在制丙丁之火，必先合乙癸之治。生地黄凉而能补，直入下焦，培肾水之不足，肾水足，则心火自降；尤虑肝木妄行，能生火以助邪，能制土以盗正，佐以甘草梢，下行缓木之急，即以泻心火之实，且治茎中痛；更用木通导小肠之滞，即以通心火之郁，是一治两得者也。泻心汤用黄连，所以治实邪，实邪责木之有余，泻子以清母也；导赤散用地黄，所以治虚邪，虚邪责水之不足，壮水以制火也。此方凉而能补，较之用苦寒伐胃，伤其生气者远矣。
芍药汤  ***************************
治滞下赤白，便脓血，后重诸证。
芍药二两　当归　黄连各五钱　槟榔　木香　甘草各二钱　桂一钱半　黄芩五钱
每服半两，水煎服。痢不减，加大黄。
罗东逸曰：本方注云，溲而便脓血，知气行而血止也，行血则便脓自愈，调气则后重自除，至今推为要言，然非知本之论也。夫滞下本太阴病，长夏令行，土润溽暑，太阴本虚，暑湿不攘，土湿则木郁，木郁则伤土，太阴失健运，少阳失疏达，及饮食失节不化，至秋金收令行，火用不宣，郁蒸之久，而滞下之症作矣。是始为暑伤气，继为气伤血，因而为白为赤为兼赤白，下迫窘急，腐秽不去，以成后重。方以芍、草为君，用甲己化土法，先调脾，即于土中升木；顾湿热必伤大肠，黄连燥湿、清热、厚肠胃，黄芩清大肠火为臣；久积必中气逆滞，疏滞以木香，下逆以槟榔，当归和气血为佐；桂补命门，实土母，反佐温而行之，恐芩、连之胜令也。斯少阳达、太阴运矣。若大实痛者，加大黄，用仲景芍药汤加大黄法，以荡腐秽，无留行矣。是方允为滞下本方也。
犀角地黄汤  ***************************
主治吐衄便血，妇人血崩，赤淋。
生犀角　生地黄　白芍药　牡丹皮
上四味，先用三物水煎去滓，入生犀汁，热服。
柯韵伯曰：气为阳，血为阴。阳密乃固，阳盛则伤阴矣；阴平阳秘，阴虚者阳必凑之矣。故气有余即是火，火入血室，血不营经，即随逆气而妄行，上升者出于口鼻，下陷者出于二便。虽有在经在腑之分，要皆心肝受热所致也。心为营血之主，心火旺则血不宁，故用生犀、生地酸咸甘寒之味，以清君火；肝为藏血之室，肝火旺则血不守，故用丹皮、芍药辛酸微寒之品，以平相火。此方虽曰清火，而实滋阴之剂。盖血失则阴虚，阴虚则无气，故阴不足者，当补之以味，勿得反伤其气也。若用芩、连、胆草、栀、柏以泻其气，则阳之剧者，苦从火化，阳已衰者，气从苦发，燎原而飞越矣。（此义不可不知。）
人参清肺汤（三方合论）  ***************************
〖人参清肺汤（《准绳》）〗
治肺胃虚寒，咳嗽喘急，坐卧不安。并治久年劳嗽，吐血腥臭。
人参　阿胶　骨皮　知母　乌梅　粟壳　炙草　杏仁　桑皮等分　枣子
水煎服。
〖人参定喘汤（《准绳》）〗
治肺气上逆喘嗽，喉中有声，胸膈紧痛，及感寒邪，咳嗽声重。
人参　麻黄　阿胶　五味　粟壳　甘草　半夏曲各一钱　桑皮二钱　生姜三片
水煎服。
〖人参泻肺汤（《金匮》）〗
治肺经积热上喘，胸膈胀满，痰多，大便涩。
人参　黄芩　栀子　枳壳　薄荷　甘草　连翘　杏仁　桑皮　大黄　桔梗
水煎服。
王又原曰：经云：邪之所凑，其气必虚。又肺为娇脏。其不堪破耗也明矣。自肺热伤肺之说行，曰保肺补肺，众共哗之；曰清肺泻肺，乐与和之。岂知古人清肺、泻肺等汤，而必皆以人参立名。夫亦可晓然于肺气之不可耗，而人参之在所必用也。肺体清而法天，下济而司降令，一切浑浊不得上干者，皆气之健能运行而不息也。若肺气少弛，则降下失令，浑浊之气遂逆上行，此为咳嗽，为喘急；肺叶胀举，胸膈紧痛，移热大肠，大便艰涩。种种显有余之象，实种种为不足之征。故不问内伤外感，为热为寒，要以人参保定肺气为主，或骨皮、知母、阿胶滋之，或乌梅、五味、罂粟壳敛之，或半夏曲、生姜降之，或杏仁、桑皮、枳壳、桔梗利之，或栀子、黄芩、连翘凉之，或麻黄、薄荷发之，大黄下之，总恃人参之大力握枢而运，已入之邪易出，而将来之邪无从入也。肺邪得诸药以俱出，而肺气不随诸药以俱出也。然则人参亦何尝伤肺，乃畏而不敢用耶？
温脾汤（《本事方》）  ***************************
主治锢冷在肠胃间，泄泻腹痛，宜先取去，然后调治，不可畏虚以养病也。
厚朴　干姜　甘草　桂心　附子各二两　大黄四钱
上咀㕮，取一两，水二钟，煎六分，顿服。
喻嘉言曰：许叔微制此方，深合仲景以温药下之之法。其大黄止用四钱，更为有见。夫锢冷在肠胃而泄泻矣，即温药中，宁敢用大黄之猛重困之乎？减而五分之一，乃知叔微之得于仲景深也。仲景云：病人旧微溏者，栀子汤不可与服。又云：太阴病脉弱便利，设当行大黄、芍药者，宜减之，以其人胃气弱，易动故也。即是观之，肠胃锢冷之泄泻，而可恣用大黄耶？不用则温药必不能下，而久留之邪非攻不去；多用则温药恐不能制，而洞下之势或至转增。裁酌用之，真足法矣。（方妙矣，议更妙。）
秦艽升麻汤  ***************************
治风寒客胃，口眼斜，恶见风寒，四肢拘急，脉浮而紧。
升麻　葛根　秦艽上　白芷上　防风上　甘草　芍药　人参　桂枝　葱白
上十味，水煎服。
李士材曰：至哉坤元，为五脏之主。木胜风淫，则仓廪之官承制，脾主四肢，故痿痹也。口为土之外候，眼为木之外候，故俱病也。升麻、白芷皆阳明本药，故用为直入之兵，人参、桂枝固其卫气，芍药、秦艽和其营血，防风卑贱之卒，随令而行，葱根发汗之需，无微不达，又藉甘草以和之，而邪有不散者乎？
二黄汤  ***************************
治上焦火盛，头面大肿，目赤肿痛，心胸咽喉口舌耳鼻热盛，及生疮毒者。
黄芩　黄连　甘草各等分
水煎，食后服。
柯韵伯曰：诸肿痞痛，皆属心火，必用芩、连以泻心。然伤寒热结于内，而心下痞者，是为客邪。治客当急，故君大黄，率芩、连，用麻沸汤渍绞其汁，而速驱之，不使暂留也。此热淫于内，而上炎头目者，是为正邪。治之当缓，故用甘草与芩、连等分同煎，漫饮以渐渍之，不使下行也。盖心下本虚而火实之，法当并泻其子，土郁夺之，而火速降矣；上焦本清而火扰之，法当先培其子，土得其令，而火邪自退矣。芩、连得大黄，不使其子令母实；芩、连得甘草，又不使其母令子虚。同一泻心，而其中又有攻补之不同如此。
四磨汤（《济生》）  ***************************
治七情感伤，上气喘急，妨闷不食。
人参　槟榔　沉香　天台乌药
上四味，各浓磨水取七分，煎三五沸，放温，空心服，或下养正丹尤妙。
王又原曰：经云：圣人啬气，如持至宝；庸人役物，而反伤太和。此七情随所感，皆能为病。然愈于壮者之行，而成于弱者之着。愚者不察，一遇上气喘急，满闷不食，谓是实者宜泻，辄投破耗等药。得药非不暂快，初投之而应，投之久而不应矣。夫呼出为阳，吸入为阴，肺阳气旺，则清肃下行，归于肾阴，是气有所收摄，不复散而上逆。若正气既衰，邪气必盛，纵欲削坚破滞，邪气必不伏。方用人参补其正气，沉香纳之于肾，而后以槟榔、乌药从而导之，所谓实必顾虚，泻必先补也。四品气味俱厚，磨则取其味之全，煎则取其气之达，气味齐到，效如桴鼓矣。其下养正丹者，暖肾药也。本方补肺气养正，温肾气镇摄归根，喘急遄已矣。
升麻葛根汤  ***************************
治阳明表热下利，兼治痘疹初发。
升麻　葛根　芍药　甘草炙
上四味，水煎服。
柯韵伯曰：此为阳明初病，解表和里之剂，可用以散表热，亦可用以治里虚，一方而两擅其长也。夫身热汗自出，不恶寒反恶热，是阳明之本证。仲景未尝立治表之方，见阳明初起，汗出多而恶寒者，便用桂枝汤；反无汗而喘者，仍用麻黄汤。症同太阳，而称阳明者，是阳明之自病，而非太阳转属也。此方不用麻、桂者，恐伤肌肉之表，汗太过而亡津。升麻、葛根提胃脘之阳，散肌肉之浮热；芍药、甘草泻肝胆之火，以解胃腑之实热，有汗则发，无汗则止，功同桂枝，而已远于姜、桂，且不须啜稀粥以助阳也。胃实为阳明之里症，仲景制承气三方。然阳明初病，往往有移热于脾而下利者，《内经》所谓暴注下迫，皆属于热也。下利正是胃实之兆，故太阳、阳明合病，必自下利。仲景制葛根汤，以表散之，是从阴引阳法。此方即仿其义，去姜、桂之辛热，以升麻代麻黄，便是阳明表剂，而非太阳表剂矣。葛根禀性甘凉，可以散表实，协升麻以上升，则使清阳达上，而浊阴降下可知；芍药收敛阴精，甘草缓急和里，则下利自止可知。治里仍用表药者，以表实下利，而非里实故也。痘疹自里达表，出于少阴而发于太阳，初起则内外皆热，故亦宜于凉散耳。
防风通圣散  ***************************
风热壅盛，表里三焦皆实者，此方主之。
防风　川芎　当归　芍药　大黄　薄荷　麻黄　连翘　芒硝各半两　石膏　黄芩　桔梗各一两　滑石三两　甘草三两　荆芥　白术　栀子各二钱半　生姜三片
每服三钱。
吴鹤皋曰：防风、麻黄，解表药也，风热之在皮肤者，得之由汗而泄；荆芥、薄荷，清上药也，风热之在巅顶者，得之由鼻而泄；大黄、芒硝，通利药也，风热之在肠胃者，得之由后而泄；滑石、栀子，水道药也，风热之在决渎者，得之由溺而泄；风淫于膈，肺胃受邪，石膏、桔梗，清肺胃也；而连翘、黄芩，又所以祛诸经之游火；风之为患，肝木主之，川芎、归、芍和肝血也；而甘草、白术，所以和胃气而健脾。刘守真氏长于治火，此方之旨，详且悉哉。亦治失下发斑，三焦火实。全方除硝、黄，名曰双解散。解表有防风、麻黄、薄荷、荆芥、川芎；解里用石膏、滑石、黄芩、栀子、连翘；复有当归、芍药以和血，桔梗、白术、甘草以调气。营卫皆和，表里俱畅，故曰双解。本方名曰通圣，极言其用之妙耳。
藿香正气散  ***************************
治外受四时不正之气，内停饮食，头痛寒热，或霍乱吐泄，或作疟疾。
藿香　桔梗　紫苏　白芷　厚朴　大腹皮　半夏　茯苓　陈皮　甘草
上十味，加姜、枣，水煎，热服。
吴鹤皋曰：四时不正之气，由鼻而入，不在表而在里，故不用大汗以解表，但用芬香利气之品主之。苏、芷、陈、腹、朴、梗，皆气胜者也，故足正不正之气；茯、半、甘草，则甘平之品，所以培养中气者也。若病在太阳，与此汤全无相干。伤寒脉沉发热，与元气本虚之人，并夹阴发热者，宜戒。又金不换正气散，即平胃散加半夏、藿香，凡受山岚瘴气，及出远方，不服水土，吐泻下利者主之。盖平胃散可以平湿土而消瘴，半夏之燥以醒脾，藿香之芬以开胃，名曰正气。谓能正不正之气耳！
防风黄芪汤  ***************************
治中风不能言，脉沉而弱者。
防风　黄芪等分
水煎服。
柯韵伯曰：夫风者，百病之长也。邪风之至，急如风雨。善治者治皮毛，故用防风以驱逐表邪；邪之所凑，其气必虚，故用黄芪以鼓舞正气。黄芪得防风，其功愈大者，一攻一补，相须相得之义也。唐柳太后中风不言，许胤宗造防风黄芪汤数十斛，置床下蒸之，身在气中居，次日便能语。是以外气通内气，令气行而愈也。经曰：五气入鼻，藏于心肺，上使耳目修明，声音能彰。制此方者，其知此义矣。夫熏蒸之力，尚能去病，况服之乎！今人治风，惟以发散为定法，而禁用参、芪。岂知目盲不能视，口噤不能言，皆元气不足使然耳！谁知补气可以御风，正胜而邪却之理耶？神而明之，存乎其人。信哉！
稀涎千缗汤  ***************************
治风痰不下，喉中声如牵锯，咸中湿肿满。
半夏大者，十四枚　猪牙皂角一挺，炙　甘草一钱　白矾二钱
上四味研末，用生姜自然汁少许，冲温水一盏，调末一钱，灌之，得吐痰涎，即醒。
柯韵伯曰：攻邪有汗、吐、下三法。仲景于吐剂立栀豉、瓜蒂二方，所以导热邪之外出，逐寒邪而外散也。其有不因外感，因醇酒厚味，渐渍凝结，变为顽痰，一旦乘虚上塞咽喉，气不得通，忽然昏仆，目反直视，喉中声如牵锯，此为痰厥。先辈所云怪证多属于痰者，此也。非用峻剂以攻之，顽痰不能遽退，故用生姜、半夏之辛以散之，甘草之甘以涌之，白矾之涩以坠之，牙皂之勇以开之。此斩关夺门之势，惟禀气素实而暂虚者可用。壅塞稍疏，续进他药。不可多用，以伤元气。如平素虚弱者，又当攻补兼施，六君汤中加牙皂、白矾末以吐之，则庶几矣。若误作中风治之，去生便远。
麦门冬汤（《金匮》）  ***************************
火逆上气，咽喉不利，止逆下气者主之。
麦门冬七升　半夏一升　人参三两　甘草二两　粳米三合　大枣十二枚
上六味，以水一斗二升，煮取六升，温服一升，日三夜一服。
喻嘉言曰：此方治胃中津液干枯，虚火上炎，治本之良法也。夫用降火之药而火反升，用寒凉之药而热转炽者，徒知与火热相争，而正气不致，津液不生，不惟无益，而反害之矣。凡肺病，有胃气则生，无胃气则死。胃气者，肺之母气也。本草有知母之名者，谓肺藉其清凉，知清凉为肺之母也。有贝母之名者，谓肺藉其豁痰，豁痰为肺之母也。然屡施于火逆上气，咽喉不利之证，而屡不应，名不称矣。孰知仲景妙法，于麦冬、人参、甘草、大枣、粳米，大补中气以生津液，津液队中，又增入半夏辛温之味，以开胃行津而助润肺，岂特用其利咽下气哉？顾其利咽下气，非半夏之功，实善用半夏之功矣。
九味羌活汤活人败毒散（合论）  ***************************
〖九味羌活汤〗
一名冲和汤，四时发散之通剂
羌活　防风　川芎　白芷　细辛　苍术　黄芩　甘草　生地
加生姜三片，葱白三茎，水煎服。
〖活人败毒散〗
羌活　独活　前胡　柴胡　川芎　枳壳　白茯苓　桔梗　人参各一两　甘草五钱
上为细末，每服二钱，水一盏，入生姜三片，煎七分，温服，或沸汤点服。
治伤寒，温疫，风湿，风眩，拘踡，风痰，头疼，目眩，四肢痛，憎寒壮热，项强，睛疼。老人小儿皆可服。烦热口干加黄芩。
赵羽皇曰：东南地土卑湿，凡患感冒，辄以伤寒二字混称。不知伤者正气伤于中，寒者寒邪客于外，未有外感而内不伤者也。仲景医门之圣，立法高出千古。其言冬时严寒，万类深藏，君子固密，不伤于寒，触冒之者，乃名伤寒，以失于固密而然。可见人之伤寒，悉由元气不固，而肤腠之不密也。昔人常言伤寒为汗病，则汗法其首重矣。然汗之发也，其出自阳，其源自阴。故阳气虚则营卫不和而汗不能作，阴气弱则津液枯涸而汗不能滋。但攻其外，不顾其内，可乎？表汗无如败毒散、羌活汤，其药如二活、二胡、芎、苍、辛、芷，群队辛温，非不发散，若无人参、生地之大力者居乎其中，则形气素虚者必至亡阳，血虚挟热者必至亡阴，而成痼疾矣。是败毒散之人参，与冲和汤之生地，人谓其补益之法，我知其托里之法。盖补中兼发，邪气不致于流连；发中带补，真元不至于耗散。此古人制方之妙也。
胡天锡曰：非其时而有其气，惟气血两虚之人受之。寒客营而风客卫，不可用峻剂，故稍从其轻者，此羌活汤、败毒散所由立也。九味汤主寒邪伤营，故于发表之中，加芎、地引而入血，即借以调营，用葱、姜为引，使通体汗出，庶三阳血分之邪，直达而无所滞矣。败毒散主风邪伤卫，故于发表中，加参、苓、枳、桔引而达卫，以宣通固托，生姜为使，使流连肺部，则上焦气分之邪不能干矣。是方亦可用黄芩，以诸药气味辛温，恐其僭亢，一以润之，一以清之也。
神术汤  ***************************
主治三时外感寒邪，内伤生冷而发热及脾泄肠风。
白术三钱　防风二钱　甘草一钱
上三味，无汗用苍术，加葱白、生姜；有汗用白术、生姜。
柯韵伯曰：此王海藏得意之方，仿仲景麻、桂二方之义，而制为轻剂也。然此是太阴之剂，可以理脾胃之风湿，而不可治太阳之风寒，亦不可以治阳明之表症与少阳之半表里也。《内经》所谓春伤于风，邪气留连而洞泄，至夏而飧泄、肠澼者宜之。若冬伤于寒，至春病温者，又非所宜也。今人不知仲景立方之旨，只恐麻黄、桂枝之伤人也，得此平和之剂，恃为稳当。不知荣卫不和，非调和脾胃者所可代；胃家之实者，非补虚之品所能投；肝胆之相火往来，少阴之水火相射者，不得以燥剂该摄也。先明药之理，始得方之用；能知方，始可用方而不执方。若病在太阳，先发阳明之汗，是引贼破家，易老岂独为葛根道哉？
三生饮  ***************************
治卒中昏不知人，口眼斜，半身不遂，并痰厥、气厥。
南星一两，生用　川乌去皮生用，五钱　附子去皮生用，五钱　木香二钱
上每服五钱，姜、水煎。加人参一两。
柯韵伯曰：风为阳邪。风中无寒，不甚伤人；惟风中挟寒，害始剧矣。寒轻而在表者，宜发汗以逐邪；寒重而入里者，非温中补虚，终不可救。此取三物之大辛大热者，且不炮不制，更佐以木香，乘其至刚至锐之气而用之，非以治风，实以治寒也。然邪之所凑，其气必虚，但知勇于攻邪，若正气虚而不支，能无倒戈之患乎？必用人参两许，以驾驭其邪，此立斋先生真知确见，立于不败之地，而收万全之效者也。若在庸手，必谓补住邪气而不敢用。此谨熟阴阳，毋与众谋，岐伯所以叮咛致告耳。（此方人参必不可废，不是孟浪。）观其每服五钱，必四服而邪始出。今之畏事者，用乌、附分数，必制熟而后敢用，更以芩、连监制之，焉能挽回如此之危症哉？古今人不相及如此。
本方去乌、附，即星香散，治痰厥、气厥足矣。
仙方活命饮（附薛立斋治疡通方）  ***************************
治一切疮疡，未成脓者内消，已成脓者即溃。又止痛、消毒之圣药也。
穿山甲　白芷　防风　皂角刺　乳香　没药　当归尾　赤芍　花粉　贝母　陈皮　甘草　金银花
上十三味，用酒一碗，煎数沸服。
罗东逸曰：此疡门开手攻毒之第一方也。经云：营气不从，逆于肉理。故痈疽之发，未有不从营气之郁滞，因而血结痰滞，蕴崇热毒为患。治之之法，妙在通经之结，行血之滞，佐之以豁痰、理气、解毒。是方穿山甲以攻坚，皂刺必达毒所，白芷、防风、陈皮通经理气而疏其滞，乳香定痛和血，没药破血散结，赤芍、归尾以驱血热而行之，以破其结，佐以贝母、花粉、金银花、甘草，一以豁痰解郁，一以散毒和血，其为溃坚止痛宜矣。然是方为营卫尚强，中气不亏者设，若脾胃素弱，营卫不调，则有托里消毒散之法，必须斟酌而用。见之立斋先生所论，此千古不易之治也。因谨附先生治疡用方之法于后，使后学服膺云。
薛立斋曰：治疡之法，若肿高焮痛者，先用仙方活命饮解之，后用托里消毒散；漫肿微痛者，用托里散，如不应，加姜、桂；若脓出而反痛，气血虚也，八珍散；不作脓，不腐溃，阳气虚也，四君加归、芪、肉桂；不生肌，不收敛，脾气虚也，四君加芍药、木香；恶寒憎寒，阳气虚也，十全大补加姜、桂；晡热内热，阴血虚也，四物加参、术；欲呕作呕，胃气虚也，六君加炮姜；自汗盗汗，五脏虚也，六味丸料加五味子；食少体倦，脾气虚也，补中益气加茯苓、半夏；喘促咳嗽，脾肺虚也，前汤加麦冬、五味；欲呕少食，脾胃虚也，人参理中汤；腹痛泄泻，脾胃虚寒也，附子理中汤；热渴淋秘，肾虚阴火也，加减八味丸。大凡怯弱之人，不必分其肿溃，惟当先补胃气。盖疮疡之作，缘阴阳亏损，其脓既泄，气血愈虚，岂有不宜补者哉？或疑参、芪满中，间有用者，又加发散败毒，所补不偿所损，又或以有疾不服补剂，因而致误，伤哉！
〖附：托里消毒散〗
人参　黄芪　白术　茯苓　当归　川芎　芍药　金银花　白芷　甘草　连翘
水煎服。
参、芪、术、苓、草以益气分；归、芎、芍以滋血分；银花、白芷、连翘以解毒。
托里散，即前方加熟地，去芎、甘、银花、白芷、连翘。
麻黄加术汤  ***************************
治湿家自烦疼。
麻黄三两　桂枝二两　甘草二两，炙　杏仁七十个　白术四两，炒
上五味，以水九升，煮麻黄减二升，去沫，纳诸药，煮取二升半，去滓，温服八合，复取微似汗。
程扶生曰：此汤为湿家表散法也。身疼为湿，身烦为热，加白术于麻黄汤中，一以助其去湿，一以恐其过散，此治湿之正法也。发散方中加白术，又为洁古、海藏开鬼门法。
桂枝加附汤  ***************************
主治伤寒八九日，风湿相搏，身体烦疼，不能转侧，不呕不渴，脉浮虚而涩者。
桂枝四两　附子三枚，炮　甘草二两　生姜三两　大枣十二枚
上五味，以六升水，煮取二升，去渣，分温三服。
程扶生曰：湿与风相搏，流入关节，身疼极重，而无头痛、呕、渴等症。脉浮虚者风也，涩者寒湿也。风在表者，散以桂枝、甘草之辛甘；湿在经者，逐以附子之辛热；姜枣辛甘，行营卫、通津液以和表。盖阳虚则湿不行，温经助阳散湿，多藉附子之大力也。
木防己汤四方（合论）  ***************************
〖木防己汤〗
木防己三两　石膏用鸡子大十二枚　桂枝二两　人参四两
上四味，以水六升，煮取二升，分温再服。
〖木防去石膏加茯苓芒硝汤〗
木防己　桂枝各二两　人参四两　芒硝三两　茯苓四两
上五味，以水六升，煮取三升，去滓，后纳芒硝，再微煎，分温再服，微利则愈。
〖葶苈大枣泻肺汤〗
本方治肺痈，喘不得卧，并治支饮不得息。
葶苈熬令黄色，捣如弹子大　大枣十二枚
上二味，以水三升，煮枣取二升，去滓，纳葶苈，煮取一升，顿服。
〖防己椒目葶苈大黄丸〗
治腹满，口舌干燥。此肠门有水气。
防己　椒目　葶苈熬　大黄各一两
上为末，蜜丸如桐子大。先食饮服一丸，日三服。稍增，口中有津液，渴者加芒硝半两。
喻嘉言曰：四方皆治支饮上入膈中，而有浅深次第之分。首二方先治其肺，中一方专治其肺，后一方专治肺气所传之腑。盖支饮上入于膈，逼近心肺，奥援肾邪。本文云其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之；虚者即愈，实者三日复发，复与不愈者，去石膏，加芒硝、茯苓。盖以支饮上入，阻其气，则逆于肺间而为喘满；阻其血，则杂揉心下而为痞坚；肾气上应，其色黑，血凝之色亦黑，故黧黑见于面部。然且姑缓心肾之治，先治其肺，肺之气行，则饮不能逆而俱解矣。木防己味辛温，能散留饮结气，又主肺喘满；石膏辛甘微寒，主心下逆气，清肺定喘；人参甘温，治喘，消膈饮，补心肺不足；桂枝辛热，通血脉，开结气，宣导诸药。在气分，服之即愈；若饮在血分，深连下焦，必愈而复发，故去石膏气分之药，加芒硝入阴分，开痰结，消血癖，合之茯苓去心下坚，且伐肾邪也。葶苈大枣汤大泻其肺气，亦以气停，故液聚耳！防己椒目葶苈大黄丸，治腹满，口舌干燥，肠间有水气之症，乃肺气愤郁于上，以致水饮不行于下，而燥热之甚。用此丸急通水道，以救金气之愤郁，不治上而治其下，故用丸剂也。
罗东逸曰：此三方，《金匮衍义》赵以德注之已详，而喻嘉言合而注之，青出于蓝，故弃赵而取喻耳！
大黄附子汤  ***************************
主治胁下偏痛，发热，其脉紧弦，此寒也，以温药下之。
大黄二两　附子二枚，炮　细辛二两
上三味，以水五升，煮取二升，分温三服。若强人取二升半，分三服。服后如人行四五里，再进。
喻嘉言曰：仲景治伤寒热邪痞聚心下，而挟阳虚阴盛之症，用附子泻心汤之法矣。其杂症胁下偏痛，发热为阳，其脉弦紧，为阴寒上逆者，复立此温药下之一法，然仲景谆谆传心后世，领略者鲜。《金匮》又别出一条云：其脉数而紧乃弦，状如弓弦，按之不移。数脉弦者，当下其寒；脉紧而迟者，必心下坚；脉大而紧者，阳中有阴，可下之。读者罔识其指，讵知皆以温药下之之法耶！其曰当下其寒，曰阳中有阴，试一提出其金针，不跃然乎？
张路玉曰：三承气汤，为寒下之柔剂；白散、备急丸，为热下之刚剂；附子泻心汤、大黄附子汤，为寒热互结，刚柔并济之和剂。近世但知寒下一途，绝不知有温下一法。盖暴感之热结，可以寒下；久结之寒结，亦可寒下乎？是以备急无法所由设也。然此仅可治寒实之结，设其人禀质素虚，虽有实邪固结，敢用刚猛峻剂攻击之乎？故仲景又立附子泻心汤，用芩、连佐大黄，以祛膈上之热痞，即兼附子之温以散之；大黄附子汤，用细辛佐附子，以攻胁下寒结，即兼大黄之寒导而下之。（发明得妙！）此圣法昭然，不可思议者也。
续命汤（《金匮》）  ***************************
治中风痱，身体不能自收，口不能言，冒昧不知痛处，或拘急不得转侧。
麻黄　桂枝　石膏　干姜　杏仁四十枚　川芎　当归　人参　甘草各三两
上九味，以水一斗，煮取四升，温服一升。当小汗，薄覆脊，凭几坐，汗出则愈，不汗更服。无所禁，勿当风。并治脉伏不得卧，咳逆上气，面目浮肿。
赵以德曰：痱病者，荣卫气血不养于内外，故身体不用，机关不利，精神不治。然是症有虚有实。虚者自饮食、房劳、七情得之，如《内经》所谓内夺而厥，则为瘖痱之类是也；实者自风、寒、暑、湿感之。虚者不可以实治，治之则愈散其气血。今此方明言其中风，痹其荣卫之属，实邪者也，故用续命。续命乃麻黄汤之变者，加干姜开血受寒痹，石膏解肌受风痹，当归和血，人参益气，川芎行血散风也。其并治咳逆上气，面浮，亦为风寒而致之也。（分疏明晰，深为用方者采择无误。）
栝蒌桂枝汤  ***************************
治太阳症备，身体强几几，然脉反沉迟，此为痉。此汤主之。
栝蒌根二两　桂枝三两　芍药三两　甘草二两　生姜三两　大枣十二枚
上六味，以水九升，煮取三升，分温三服，取微汗。汗不出，食顷，须啜热粥发之。
喻嘉言曰：伤寒方中，治项背几几，用桂枝加葛根汤矣。彼之汗出恶风，其邪在表，而此之太阳症，罔不具备，其邪之亦在于表可知也。但以脉之沉迟，知其在表之邪，为内湿所持而不解，即系湿热二邪交合，不当从风寒之表法起见，故不用葛根之发汗解肌，改用栝蒌之味苦入阴，擅生津彻热之长者为君，合之桂枝和营卫养筋脉，而治其痉，乃变表法为和法也。然既君以栝蒌根，当增之；桂枝为臣，当减之。
越婢加半夏、小青龙加石膏汤（合论）  ***************************
〖越婢加半夏汤〗
治咳而上气，此为肺胀，其人喘，目如脱状，脉浮大者。
麻黄六两　石膏半斤　生姜三两　大枣十五枚　甘草二两　半夏半斤
上六味，以水六升，先煮麻黄去沫，纳药，取三升，分温三服。
〖小青龙加石膏汤〗
治肺胀咳而上气，烦躁而喘，脉浮者，心下有水。
麻黄　桂枝　细辛　芍药　甘草各三两　五味子半斤　干姜三两　半夏半升　石膏三两
上九味，以水一斗，煮麻黄去沫，纳诸药，取三升，强人服一升，羸者减之，日三服，小儿服四合。
喻嘉言曰：前一方，麻黄汤中以杏仁易石膏，而加姜、枣，则发散之力微而且缓；后一方中，以证兼烦躁，宜发其汗，麻、桂药中，加入石膏、芍药、五味子，其势下趋，亦不至过汗也。越婢方中有石膏无半夏，小青龙方中有半夏无石膏。观二方所加之意，全重石膏、半夏二物协力建功。石膏清热，藉辛热亦能豁痰；半夏豁痰，藉辛凉亦能清热。前麦冬汤方中，下气止逆，全藉半夏入生津药中；此二方又藉半夏入清热药中。仲景加减成方，无非化裁后学矣。
桂枝汤  ***************************
治风寒在表，脉浮弱，自汗出，头痛发热，恶风恶寒，鼻鸣干呕等证。杂证自汗、盗汗、虚疟、虚痢最宜。若脉浮紧，汗不出者，禁用。酒客病风寒而汗出者，亦不可与之。
桂枝　芍药　生姜各三两　甘草炙，二两　大枣十二枚
上五味，以水七升，煮取三升，服一升，覆令微汗，不可令如水流漓，病必不除。若服一升，汗出病痊，不必尽剂。服已，更啜稀粥一盏，以助药力。
柯韵伯曰：此方为仲景群方之冠，乃滋阴和阳、解肌发汗、调和营卫之第一方也。凡中风、伤寒、杂症，脉浮弱，汗自出而表不解者，咸得而主之，其他但见一二证即是，不必悉具矣。桂枝赤色通心，温能散寒，甘能益气生血，辛能发散外邪，内辅君主发阳气而为汗，故麻、葛、青龙，凡发汗剂咸用之，惟桂枝汤可不用麻黄，而麻黄汤不可无桂枝也。（桂枝义尽。）本方皆辛甘发散，惟芍药之酸寒，益阴敛血，内和营气，故能止汗。先辈言无汗不得用桂枝者，正以中有芍药，能止汗也。芍药之功，在于止烦，烦止汗亦止，故反烦、更烦与心悸而烦者咸赖之。若倍加芍药，即建中之剂，而非复发汗之剂矣。（发芍药妙义，无人能到。）是剂也，用桂枝发汗，芍药止汗，生姜之辛佐桂枝以解肌，大枣之甘佐芍药以和里；桂、芍之相须，姜、枣之相得，阳表阴里，并行不悖，是刚柔相济以为和也；甘草甘平，有安内攘外之能，用以调和气血者，即以调和表里，且以调和诸药矣。而精义又在啜稀热粥以助药力。盖谷气内充，则邪不复入，而啜粥以继药之后，则余邪不复留，复方之妙用又如此。要知此方专治表虚，能解肌以发营中之汗，而不能开皮毛之窍，以出卫分之邪，故汗不出者是麻黄证，脉浮紧者是麻黄脉，即不得与桂枝汤矣。（此明不用桂枝之故。）然初起无汗，当用麻黄发汗，如汗解后复烦，即脉浮数者，不得更与麻黄而用桂枝。如下后脉仍浮，气上冲与下利止，而身痛不休者，皆用此解外，何故？盖此时表虽不解，腠理已疏，邪不在皮毛而在肌肉，故脉证虽同麻黄，而主治当属桂枝也。（此明必用桂枝之故。）粗工妄谓桂枝汤专治中风，不治伤寒，使人疑而不用。不知此汤以治自汗、盗汗、虚疟、虚痢，随手而愈。因知仲景方可通治百病。后人遇一症，便集百方以眩人，使人无下手处，岂不陋哉！
麻黄汤  ***************************
太阳风寒在表，头项强痛，发热，身疼，腰痛，骨节痛，恶风寒，无汗，胸满而喘，其脉浮紧，或浮数者，用此发汗。如若脉浮而弱，汗自出，或尺中脉微与迟者，俱不可用。风寒湿成痹，冷风哮，最宜。
麻黄三两，去节　桂枝二两　甘草一两，炙　杏仁七十枚，去皮尖
上四味，用水九升，先煮麻黄，减二升，去上沫，纳诸药，煮取二升半，去滓，温服八合，取微似汗，不须啜粥。一服汗出，停后服。汗出多者，温粉扑之，恐汗多亡阳也。
柯韵伯曰：此为开表、逐邪、发汗之峻剂也。麻黄中空外直，宛如毛窍骨节，能驱骨节之风寒，悉从毛窍而出，为卫分发散风寒之第一品。桂枝支条纵横，宛如经别孙络，能入心化液，通经络而出汗，为营分解散风寒之第一品。杏仁为心果，温能助心散寒，苦能入心下气，为逐邪定喘之第一品。甘草甘平，外拒风寒，内和气血，为安内攘外之第一品。饮入于胃，行气于玄府，输精于皮毛，斯毛脉合精，而溱溱汗出，在表之邪，得尽去而不留，痛止，喘平，寒热顿解，不须啜粥而藉汗于谷也。其不用姜、枣者，以生姜之性横散于肌，碍麻黄之汛升；大枣之性泥滞于膈，碍杏仁之速降。此欲急于直达，稍缓则不汛，横散则不峻矣。然此为纯阳之剂，过于发散，如单刀直入之将，用此却当一战成功，不去则不戢而召祸，故可一不可再。如汗后不解，便当以桂枝汤代之；若犹流连于皮毛，又有桂麻各半、麻黄一桂枝二之妙用；若阳盛于内而无汗者，又有麻黄杏仁甘草石膏汤。此仲景用方之心法也。
葛根汤  ***************************
主治头项强痛，背亦强，牵引几几然，脉浮，无汗，恶风；并治风寒在表，而自下利。
葛根二两　麻黄三两　桂枝二两　生姜三两　芍药二两　甘草一两　大枣十二枚
上七味，以水一斗，先煮麻黄、葛根，减二升，去沫，纳诸药同煎，分温三服。
柯韵伯曰：此证身不疼，腰不痛，骨节不疼，不恶寒，是骨不受寒矣；头项强痛，下连于背，牵动不宁，是筋伤于风矣；不喘，不烦躁，不干呕，是无内症；无汗而恶风，病只在表；若表病而兼下利，是表实里虚矣。比麻黄、青龙二症较轻，然几几更甚于项强，而无汗不失为表实，但脉浮不紧，是中于鼓动之阳风，故于桂枝方加麻黄倍葛根以去实，小变麻、桂之法也。葛根味甘气凉，能起阴气而作汗，开腠理而解表，故以为君；寒热俱轻，桂、芍俱减；麻黄助桂、姜以开表；大枣助甘、芍以调内。故用以治表实，而表邪自解；不必治里虚，而下利自瘳，与大青龙治表里俱实者径庭矣。盖葛根禀气轻清，而赋体厚重，轻以去实，重以镇动，厚以固里，惟表实里虚者宜之，胃家实者非所宜也。故仲景于阳明经中不用葛根，东垣定为阳明经药，易老云未入阳明者不可便服，岂二老未读仲景书乎？要知葛根、桂枝俱是解肌和里之剂，故有汗无汗，下利不下利俱可用，与麻黄之专于发表者不同耳。
《金匮》治太阳病无汗，小便反少，气上冲胸，口噤不得语，欲作刚痉。
喻嘉言曰：伤寒项背几几，无汗恶风者，用葛根汤。此症亦用之者，以其邪在太阳、阳明两经之界，两经之热并于胸中，必伤肺金清肃之气，故水道不行而小便少，津液不布而无汗；阳明之筋内结胃口，外行胸中，过人迎，环口，热并阳明，斯筋脉牵引，口噤不得语。然刚痉无汗，必从汗解，况湿邪内郁，必以汗出如故而止，故用此汤合解两经之湿热，与风寒之表法无害其同也。
大青龙汤  ***************************
治头项强痛，脉浮紧，发热恶寒，身疼痛，不汗出而烦躁，无少阴症者，用此发汗清火。若脉浮弱，自汗出者，不可服；服之必厥逆，筋惕肉振也。
麻黄六两　桂枝二两　甘草二两　杏仁四十枚　生姜三两　大枣十枚　石膏如鸡子大一枚
上七味，水煎服，如麻黄汤法。
柯韵伯曰：此麻黄症之剧者，故于麻黄汤加味以治之也。诸症全是麻黄，而喘与烦躁有别。喘者，是寒郁其气，升降不得自如，故多用杏仁之苦以泄气。烦躁者，是热伤其气，无津不能作汗，故特加石膏之甘以生津。然其性沉而大寒，恐内热顿除，而表邪不解，变为寒中，而协热下利，故必倍麻黄以发表，又倍甘草以和中，更用姜、枣以调营卫，一汗而表里双解，风热两除。此清内攘外之功，所以佐麻、桂二方之不及也。少阴亦有发热、恶寒、无汗、烦躁之症，与大青龙同，但脉不浮，头不痛为辨，法当温补。及脉浮弱，自汗出者，是桂枝症，反与麻黄、石膏，则真阳立亡矣。胃气不至于四肢，故手足厥冷；太阳不周于一身，故筋惕肉瞤，仲景所深戒也。必细审其所不可用，然后不失其所当用耳。要知麻黄症热全在表，桂枝症之自汗，大青龙之烦躁，皆兼里热，仲景于表剂中便加寒药以清里。自汗是烦之兆，躁是烦之征，汗出则烦得泄，故不躁，宜微寒酸苦之味以和之；汗不出则烦不得泄，故躁，宜大寒坚重之品以清之。芍与膏本是里药，今人见仲景入表剂中，因疑而畏之，当用不用，以至热结阳明，而斑黄狂乱纷出矣。仲景于太阳经中，即用石膏以清胃火，是预保阳明之先著；加姜、枣以培中气，又虑夫转属太阴。苦心良法，有如此者。
小青龙汤  ***************************
治伤寒表不解，心下有水气，干呕，发热而咳，或渴，或利，或噎，或小便不利，少腹满，或喘者，及杂病肤胀水肿证，用此发汗而利水。
桂枝　芍药　甘草　麻黄　细辛　干姜各三两　半夏　五味子各半升
上八味，先煮麻黄，去沫，纳诸药，煮取三升，温服一升。若渴，去半夏，加栝蒌根三两。若微利，去麻黄，加芫花。若噎者，去麻黄，加附子。若小便不利，少腹满者，去麻黄，加茯苓四两。若喘者，去麻黄，加杏仁半升。
柯韵伯曰：寒热不解而咳，知内有水气射肺；干呕，知水气未入于胃，而在心下也。心下为火位，水火相射，则水气之变幻不可拘。如下而不上，则或渴、或利；上而不下，则或噎，或喘；留于肠胃，则小便不利，而少腹因满矣。惟发热而咳，为定证，故于桂枝方去大枣之泥，加麻黄以开腠理，细辛逐水气，半夏除呕，五味、干姜以除咳。若渴者，是心火盛，故去半夏之燥热，加栝蒌根以生津。若微利与噎，小便不利与喘者，病机偏于向里，故去麻黄之发表，加附子以除噎，芫花、茯苓以利水，杏仁以定喘耳。两青龙俱治有表里证，皆用两解法，大青龙是里热，小青龙是里寒，故发表之药相同，而治里之药则殊也。此与五苓同为治表不解，而心下有水气，在五苓治水之蓄而不行，故大利其水，而微发其汗，是水郁折之也；本方治水之动而不居，故备举辛温以散水，并用酸苦以安肺，培其化源也。细译仲景发表利水诸法，精义入神矣。
赵以德曰：溢饮之证，《金匮》云当发其汗，小青龙汤治之。盖水饮溢出于表，营卫尽为之不利，必仿伤寒营卫两伤之法，发汗以散其水，而后营卫行、经脉通，则四肢之水亦消，必以小青龙为第一义也。
桂枝人参、葛根黄芩黄连二汤  ***************************
太阳外证未解，而数下之，遂协热而利，利下不止，表里不解，脉微弱，心下痞硬者，桂枝人参汤主之。桂枝证医反下之，利遂不止，其脉促，喘而汗出者，葛根黄芩黄连汤主之。
〖桂枝人参汤〗
桂枝　甘草各四两　人参　白术　干姜各三两
水九升，先煮四味，取五升，纳桂，更煮三升，日再服，夜一服。
〖葛根黄芩黄连汤〗
葛根半斤　黄连　黄芩各三两　甘草炙，二两
水八升，先煮葛根，减二升，纳诸药，煮二升，分温再服。
柯韵伯曰：外热不除是表不解，下利不止是里不解，病因则同。一以微弱之脉，而心痞硬，是脉不足而证有余；一以脉促而喘，反汗自出，是脉有余而证不足。表里虚实，当从脉而辨证矣。弱脉见于数下后，则痞硬为虚，方用理中之辛甘温补，止利消痞硬，又加桂枝以解表，先煎四味，后纳桂枝，和中之力饶，而解肌之气锐，是于两解中寓权宜法。桂枝证脉本缓，误下后而反促，阳气重可知；邪束于表，阳扰于内，故喘而汗出；利遂不止者，是暴注下迫，属于热也。故君以气轻质重之葛根，解肌而止利；佐以苦寒清肃之芩、连以止汗而除喘；又加甘草以和中。先煮葛根，后纳诸药，解肌之力缓，而清中之气锐，又与补中逐邪者殊法矣。
上条脉证是阳虚，虽协热于外，而里则虚寒；下条脉证是阳盛，虽下利不止，而表里俱实。同一协热利，同是表里不解，而寒热虚实攻补不同。前方理中加桂枝，而冠桂枝于人参之上；后方泻心加葛根，而冠葛根于芩、连之首。不名理中、泻心者，总为表未解故耳。补中亦能解表，凉中亦能散表；补中亦能散痞，凉中亦能止利。仲景制两解方，神化如此。

卷三  ——————————————————————————————————————————————————————————————————————————————————————————

葛根黄芩黄连汤  ***************************
治太阳误下，邪热入里，脉促，喘而下利。
葛根半斤　甘草　黄芩各二两　黄连三两
上四味，以水八升，先煮葛根，减二升，纳诸药，煮取二升，去滓，分温再服。
喻嘉言曰：太阳病原无里症，但当用桂枝解外。若反下之，则邪热之在太阳者，未入阳明之经，已入阳明之腑，所以其脉促急，其汗外越，其气上奔则喘，下奔则泄。故舍桂枝而用葛根，以专主阳明之表，加芩、连以清里热，则不治喘而喘自止，不治利而利自止。此又太阳两解表里变法也。
桂枝汤去桂加茯苓白术汤  ***************************
服桂枝汤，或下之，仍头项强痛，翕翕发热，无汗，心下满微痛，小便不利者，桂枝去桂加茯苓白术汤主之。小便利则愈。
桂枝汤去桂，加白术、茯苓各三两，减芍药一两。
柯韵伯曰：汗出不彻，而遽下之，表证仍在，而反无汗，更见心下满痛，此谓有表里证矣。病机向里，即当究其里。满而不硬，痛而微，此非结热，必水气凝滞而然。当问其小便，若小便利者，邪未犯本，病仍在表，仍须汗散；如小便不利者，由膀胱之水气不行，故营卫之津液不出，而非桂枝证未罢也。欲利小便者，不得更发汗，故去桂枝而君以苓、术，则姜、芍即散邪利水之佐，甘、枣效培土制水之功，非复辛甘发散之剂矣。此水结中焦，可利而不可散，所以与小青龙、五苓不同法，但得膀胱水去，而太阳表里之证悉除。此为治病必求于本耳。经曰：血之与汗，异名而同类。又曰：膀胱津液，气化而后能出。是汗由血化，小便由气化也。桂枝是血分药，但能发汗，不能利水。按五苓散云，多服暖水，汗出愈。此云小便利则愈，可明用桂、去桂之理。今人不审仲景法，妄谓仲景制五苓以利水，岂不悖哉！
黄芩汤  ***************************
治太阳、少阳合病，自下利者。若呕者，加半夏、生姜。
黄芩　甘草　芍药各三两　大枣十二枚
上四味，以水一斗，煮取三升，去滓，温服一升，日再服，夜一服。呕者加半夏半斤，生姜三两。
程郊倩曰：此之合病者，头痛，胸满，口苦，咽干，目眩，或往来寒热，脉或大而弦。半表之邪，不待太阳传递，而即合太阳并见，经气不无失守，所以下利；阳热渐胜，表实里虚，则邪热得乘虚而攻及里气，故用黄芩汤清热益阴，半里清而半表自解矣。
柯韵伯曰：太阳、少阳合病，是热邪已入少阳之里，胆火上逆，移热于脾，故自下利。与黄芩汤，酸苦相济以存阴也。热不在半表，故不用柴胡；今热已入半里，故黄芩主之；虽非胃实，亦非胃虚，故不须人参以补中也；兼痰饮则呕，故仍加半夏、生姜。
黄连汤  ***************************
治伤寒胸中有热，胃中有邪气，腹中痛，欲呕吐者。
黄连　甘草　干姜各三两　人参二两　桂枝三两　半夏半斤　大枣十二枚
上七味，以水一斗，煮取六升，去滓，温服一升，日三服，夜二服。
程郊倩曰：热在胸中，有烦躁郁闷之证，可知胃中反有邪气，以寒邪被格在下故也。此证寒热俱有，较之大青龙之寒热，已向近里一层，故其症不见之表里际，而只见之上下际。腹中痛者，阴不得上，而寒乃独治于下也；欲呕吐者，阳不得下，而热乃独治于上也。此为上下相格，则治法亦寒热并施，而辛寒易以苦寒，辛热加以苦热，更用人参、半夏以补宣中气，升降阴阳。自此条而互及泻心诸汤，皆其法也。（仲景方中往往寒热并用。黄连汤之用干姜，此其关头也。）
成氏曰：湿家下后，舌上如胎者，以丹田有热，胸中有寒，是邪气入里，而为下热上寒也。此伤寒邪气传里，而为下寒上热也。喻氏曰：阴阳悖逆，皆当和解法。
十枣汤  ***************************
治太阳中风，表解后里气不和，下利，呕逆，心下至胁痞满硬痛，汗出，短气，头痛，不恶寒者。此治水之急方也。
大枣十枚，掰　甘遂　大戟　芫花熬，各等分
上三味，各别捣为散，以水一升半，先煮大枣肥者十枚，取八合，去滓，纳末药。强人一钱，羸人服半钱，平旦温服。若下少病不除者，明日再服，加半钱，得快下后，糜粥自养。
柯韵伯曰：仲景利水之方，种种不同，此其最峻者也。凡水气为患，或喘，或咳，或悸，或噎，或吐，或利，或无汗，病在一处而止；此则外走皮毛而汗出，上走咽喉而呕逆，下走肠胃而下利，水邪之泛溢于外者，浩浩莫御矣。且头痛，短气，心腹胁下皆痞满而硬痛，是水邪尚留结于中，三焦升降之气阻隔而难通矣。表邪已罢，非汗散之法所宜；里邪充斥，又非淡渗之品所能胜。非选利水之所至峻者以直折之，中气不支，束手待毙耳。甘遂、芫花、大戟三味，皆辛苦气寒而禀性最毒，并举而用之，气味合，相济相须，故可交相去邪之巢穴，决其渎而大下之，一举而水患可平也。然水利所凑，其元气已虚，而毒药攻邪，必脾胃反弱，使无健脾调胃之品为主宰，邪气尽，而大命亦随之矣。故选十枣之大而肥者以君之，一以培脾土之虚，一以制水气之横，一以解诸药之毒。得一物而三善备，既不使邪气之盛而不制，又不使元气之虚而不支，此仲景立法之尽善也。昧者惑于甘能中满之说而不敢用，岂知承制之理乎？张子和窃此意而制浚川、禹功、神祐等方，以治水肿、痰饮之病，而不知君补剂以培本，但知任毒药以攻邪，所以善其后者鲜矣！
小陷胸汤  ***************************
治心下痞，按之则痛，脉浮滑者。
黄连一两　半夏半升　栝蒌实大者一个
上三味，以水六升，先煮栝蒌实，取三升，去滓，纳诸药，煮取二升，分温三服。
程扶生曰：此热结未深者在心下，不若大结胸之高在心上；按之痛，比手不可近为轻；脉之浮滑，又缓于沉紧。但痰饮素盛，挟热邪而内结，所以脉见浮滑也。以半夏之辛散之，黄连之苦泻之，栝蒌之苦润涤之，所以除热散结于胸中也。先煮栝蒌，分温三服，皆以缓治上之法。
程郊倩曰：黄连涤热，半夏导饮，栝蒌润燥，合之以开结气。亦名曰陷胸者，攻虽不峻，而一皆直泻，其胸里之实邪，亦从此夺矣。
大陷胸汤  ***************************
主治伤寒发热，不发汗而反下之，表热乘虚入于胸中，与不得为汗之水气结而不散，令心下至小腹硬满而痛不可近，其人身无大热，但头汗出，或潮热燥渴，脉沉紧者。如水肿、肠澼初起，形气俱实者，亦可用。
大黄六两　芒硝　葶苈子　杏仁去皮，各半升　甘遂一钱，为末
上五味，以水先煮大黄、杏、苈，去滓，纳芒硝，煮一二沸，纳甘遂末。温服，得快利，止后服。如未剧者，加白蜜二合，作丸如弹子大，水煮一丸服，过宿乃下；如不下，更服。
柯韵伯曰：胸中者，宗气之所出，故名气海。气为阳，故属太阳之部。气为水母，气清则水精四布，气热则水浊而壅结矣。水结于胸，则津液不下；无以润肠胃，故大便必燥；不下输膀胱，其水道不通。大黄、芒硝，善涤肠胃之热实。此病在胸中，而亦用以为君者，热淫于内，当治以苦寒，且以润阳明之燥，是实则泻子之法。补膀胱之寒，亦制之以其所畏也。任甘遂之苦辛，所以直攻其水结。然水结因于气结，必佐杏仁之苦温，以开其水中之气，气行而水自利矣；水结又因于气热，必佐葶苈之大寒，以清其气分之热，源清而流自洁矣。若胸中水结而未及中焦者，当小其制，而复以白蜜之甘以缓之，使留连于胸中，过宿乃下，但解胸中之结滞，而保肠胃之无伤，是又以攻剂而为和剂矣。是方为利水攻积之剂，故治水肿、痢疾之初起者甚捷。然必视其人壮实，可以一战成功。如平素虚弱者，病久而任攻伐者，当念虚虚之戒矣。
五泻心汤  ***************************
〖半夏泻心汤〗
伤寒五六日，呕而发热，柴胡证具，而以他药下之，但满而不痛，此为痞，宜半夏泻心汤。
半夏半斤　黄芩　干姜　人参各三两　黄连一两　大枣十二枚　甘草三两
上七味，以水一斗，煮取六升，分温三服。
（此小柴胡去柴胡，而加干姜、黄连。）
〖大黄黄连泻心汤〗
伤寒大下后，复发汗，心下痞，恶寒者，表未解也，不可攻痞；当先解表，表解，乃可攻痞。解表宜桂枝汤，攻痞宜大黄黄连泻心汤。心下痞，按之濡，其脉关上浮者，大黄黄连泻心汤。
大黄二两　黄连一两
以麻沸汤二升，渍之须臾，绞去滓服之。
〖附子泻心汤〗
心下痞，而复恶寒汗出者，附子泻心汤。
大黄二两　黄连一两　黄芩一两　附子一枚，别煮取汁。
以麻沸汤二升，渍三味，须臾，去滓，纳附子汁。
〖生姜泻心汤〗
伤寒汗出解之后，胃中不和，心下痞硬，干噫食臭，胁下有水气，腹中雷鸣，下利，生姜泻心汤。
生姜四两　甘草　人参各三两　干姜一两　黄连一两　黄芩三两　半夏半升　大枣十二枚
上八味，以水一斗，煮取六升，分温三服。
〖甘草泻心汤〗
伤寒中风，医反下之，其人下利，日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也，甘草泻心汤。
甘草四两　黄芩　干姜各三两　半夏半升　黄连一两　大枣十二枚
上六味，以水一斗，煮取六升，去滓，分温三服。
王又原曰：病发于阴而反下之，因作痞。然亦有汗出解之后而痞者，亦有下后复汗而痞者，亦有不经汗下而痞者。大要结胸属实，痞属虚；结胸热入，痞无热入。药用苦以泻之，辛以散之是也。然仲景立五泻心汤，药有同异。其同者，黄连、干姜，若黄芩、大枣，则异而同也；其异者，人参、附子、大黄，若半夏、甘草、生姜，则同而异者也。试论之：伤寒五六日，柴胡症具，而以他药下之成痞，即用小柴胡汤，以干姜易生姜，以黄连易柴胡，彼以和表里，此以彻上下。而必推半夏为君者，痞从呕得来，半夏之辛以破结，主病之药故也。汗出解之后，已无伤寒矣。胃藏津液，发汗则津液亡，故胃中不和，姜、枣以和荣卫，以生发胃家升腾之气，乃治杂症之标的也。一属少阳，一属汗解，人参在所必用耳。若伤寒中风，正在太阳，无用人参之例。虽下而复下，为胃中虚，不可用也。但用甘草缓其下利之急速，和其客气之上逆，温其中气之不调，补其心烦之不安焉耳。心下硬满，痞之候也；紧反入里，痞之诊也。按之濡，关上浮，为痞尚未成，故无用虏荆之六十万，但假将军之先声以夺之。此渍以麻沸汤，须臾去滓，仅得其无形之气，不用其有形之味也。心下痞，恶寒者，为兼有之症，明系表邪未解；心下痞而复恶寒者，为续见之证，明系阳气外亡，况加以汗出乎！兼见者，以两汤治之；续见者，以一汤救之。其附子则煮汁者，是取三黄之气轻，取附子之力重也。然胃居心下，心下痞者，胃痞也。不曰泻胃，而曰泻心，恐混以苦寒，伤其胃阳，又误为传入阳明，以治阳明之法治之也。此仲景之微旨也。
桂枝加附子汤  ***************************
太阳病，发汗遂漏不止，其人恶风，小便难，四肢微急，难以屈伸者，此方主之。
桂枝汤加附子一枚，炮去皮，破八片，煎服同，不须啜粥。
柯韵伯曰：发汗太过，阳无所止，而必汗出不止矣。汗多亡阳，玄府不闭，风乘虚入，故复恶风；津液外泄，不能润下，故小便难；四肢者，诸阳之本，阳气者，柔则养筋，开阖不得，寒气从之，故筋急而屈伸不利。此离中阳虚，不能敛液，当用桂枝汤补心之阳，阳密则漏汗自止，恶风自罢矣；坎中阳虚不能行水，必加附子以回肾之阳，阳回则小便自利，四肢自柔矣。汗漏不止，与大汗出同，而来由则异。服桂枝后大汗出，而大烦渴，是阳陷于里，急当滋阴，故用白虎加参以和之；用麻黄汤遂漏不止，是阳亡于外，急当扶阳，故用桂枝加附以固之。要知发汗之剂，用桂枝不当，则阳陷于里；用麻黄不当，则阳亡于外。因桂枝汤有芍药而无麻黄，故虽汗大出，而玄府仍能自闭，断不致亡阳于外耳。
桂枝甘草汤  ***************************
治发汗过多，其人叉手自冒心，心下悸欲得按者。
桂枝四两　甘草二两，炙
上二味，水三升，煮取一升，顿服。
柯韵伯曰：汗出多则心液虚，气馁故悸。叉手自冒则外有所卫，得按则内有所依。如此不堪之状，望之而知其虚矣。桂枝本营分药，得麻黄、生姜，则令营气外发而为汗，从辛也；得芍药，则收敛荣气而止汗，从酸也；得甘草，则补营气而养血，从甘也。（妙议！）故此方以桂枝为君，独任甘草为佐，以补心之阳，汗虽多而不至于亡阳，甘温相得，斯血气和而悸自平，与治心中烦，心下有水气而悸者迥别，乃补心之峻剂也。
芍药甘草附子汤  ***************************
发汗病解，反恶寒者，虚故也。此方主之。
芍药三两　甘草二两，炙　附子一枚，炮去皮，破八片
上三味，以水五升，煮取一升五合，去滓，分温服。
柯韵伯曰：发汗病解而反恶寒，比未汗时更甚，其阳虚可知矣。夫太阳、少阴为表里，太阳之病，本由少阴之虚，不能藏精而为阳之守也。今恶寒，反见于发汗病解后，是寒邪已从汗解，太阳之虚不能卫外，而为阴之使也。则阳亡之兆已见于此，若仍以桂枝汤攻表，非以扶阳，反以亡阳也。故以芍药收少阴之精气，甘草缓阴邪之上行，附子补坎宫之少火，但使肾中元阳得位，在表之虚阳恶寒自解耳！
桂枝去芍药加麻黄附子细辛汤  ***************************
治水饮在气分，心下坚，大如盘，边如旋杯者。
桂枝三两　生姜三两　甘草二两，炙　大枣十二枚　麻黄二两　细辛二两　附子一枚，炮
上七味，以水七升，先煮麻黄，去沫，纳诸药，煮取二升，分温三服。当汗出，如虫行皮中，即愈。
柯韵伯曰：水饮者，少阴所主。心下者，太阳之部。心下有水气，至于坚大如盘，是五脏之阳已竭也。惟边如旋杯状，尚有一线之微阳。斯时欲利水，则水坚而不可破；欲行气，则气泄而微阳亦亡。非大剂以扶阳，则束手待毙矣。《内经》曰：阳之气，以天地之疾风名之；阳之汗，以天地之雨名之。故用附子、姜、桂以生阳之气，麻黄、细辛以发阳之汗，甘草、大枣以培胃脘之阳，使心下之水饮外达于皮毛，必如虫行皮中，而坚大如盘者始散。此一汗而营卫之气通，腹中之轮转，犹如疾风暴雨，不终朝而天朗气清如故也。盖气为阳，水为阴，又气为水母，阳王则水精四布，而气化为汗，阳虚则阴气凝结，水不化而为积矣。今人凡遇此证，非用峻剂以利水，即香燥以行气，于先圣大法，畏而远之，宁死而不敢服，可胜道哉！此与伤寒结胸证同，而病则异。伤寒误下，因邪气内陷，是阳为阴郁，而水不行，故用硝、黄、甘遂苦寒之品以下之；此因寒邪内结，阳衰而气不化，所谓自伤，气之削也，故于桂枝汤去芍药之微寒，合麻、辛、附之辛热以汗之。《难经》曰：阳盛阴虚，汗之则死，下之而愈；阴盛阳虚，下之则死，汗出而愈。毫厘千里，可勿慎与！
小建中汤  ***************************
治伤寒表未解，或心悸而烦，或腹中急痛，而脉阳涩阴弦者。
桂枝三两　芍药六两　甘草三两　生姜三两　大枣十二枚　胶饴一升
上六味，水七升，煮取三升，去滓，纳胶饴，更上微火消解，分三服。
柯韵伯曰：桂枝汤为治表而设，佐以芍药者，以自汗故耳。自汗本表证，而所以自汗者，因于烦，烦则由里热也。此汤倍芍药，加胶饴，名曰建中，则固为里剂矣。然由伤寒内热虽发，而外寒未除，势不得去桂、姜，以未离于表，而急于建中，故以小名之。其剂不寒不热，不补不泻，惟甘以缓之，微酸以收之，故名曰建耳。所谓中者有二：一心中悸而烦，烦则为热，悸则为虚，是方辛甘以散太阳之热，酸苦以滋少阴之虚，是建膻中之宫城也；一腹中急痛，急则为热，痛则为虚，是方辛以散厥阴之邪，甘以缓肝家之急，苦以泻少阳之火，酸以致太阴之液，是建中州之都会也。若夫中气不足，劳倦所伤，非风寒外袭者，《金匮》加黄芪，以固腠理而护皮毛，则亡血失精之症自宁。此阳密乃固之理也。
五苓散（附茵陈五苓散）  ***************************
治脉浮，小便不利，热微，消渴者；发汗已，脉浮数，烦渴者；中风发热，六七日不解而烦，有表里症，渴欲饮水，水入则吐者。
茯苓十八铢　猪苓十八铢　白术十八铢　泽泻一两　桂半两
上五味为末，以白饮和，服方寸匕，日三服。
程郊倩曰：标邪传入膀胱，是为犯本。其人必渴，必小便不利，宜可消水矣。（此伤寒五苓论。）乃一症以水入则拒而吐，一症以水入则消，何居？膀胱为津液之腑，热入而蓄邪水，致小便不利也。是则水气挟热而上升，必至格水，此渴欲饮水，水入则吐也。用五苓者，取其开结利水也，水泉不致留结，邪热从小便出矣。若热微消渴，是则热入膀胱，而燥其津液，乃成消渴。此膀胱无邪水之蓄，亦用五苓者，以化气回津也，使膀胱之气腾化，故渴亦止而病愈。（一取开结利水，一取化气回津，尽太阳犯本之治矣。）然症必以脉浮数，烦渴，为脉表症里，知非阳明之里，而仍为太阳之里，故以五苓主之也。
赵羽皇曰：人身之水有二，一为真水，一为客水。真水者，即天乙之所主；客水者，即食饮之所溢。故真水惟欲其升，客水惟欲其降。若真水不升，则水火不交而为消渴；客水不降，则水土相混而为肿满。（此杂症五苓论。）五苓散一方，为行膀胱之水而设，亦为逐内外水饮之首剂也。（五苓与真武汤对看，五苓行客水之有余，真武护真水之不足，皆所以行水也。不可不知。）盖水液虽注于下焦，而三焦俱有所统，故肺金之治节有权，脾土之转输不怠，肾关之开合得宜，则溲溺方能按时而出。若肺气不行，则高源化绝，中州不运，则阴水泛流，坎脏无阳，则层冰内结，水终不能自行。不明其本，而但理其标，可乎？方用白术以培土，土旺而阴水有制也；茯苓以益金，金清而通调水道也；桂味辛热，且达下焦，味辛则能化气，性热专主流通，州都温暖，寒水自行；再以泽泻、猪苓之淡渗者佐之，禹功可奏矣。先哲有曰：水之得以安流者，土为之隄防也；得以长流者，火为之蒸动也。无水则火不附，无火则水不行。旨哉言乎！
罗东逸曰：伤寒之用五苓，允为太阳寒邪犯本，热在膀胱，故以五苓利水泻热。然用桂枝者，所以宣邪而仍治太阳也。杂症之用五苓者，特以膀胱之虚，寒水为壅，兹必肉桂之厚以君之，而虚寒之气始得运行宣泄。二症之用稍异，不可不辨。加茵陈为茵陈五苓散，治酒积黄瘅。盖土虚则受湿，湿热乘脾，黄色乃见。茵陈专理湿热，发黄者所必用也；佐以五苓，旺中州，利膀胱；桂为向导，直达热所，无不克矣。
越婢汤（《金匮》）  ***************************
治风水恶风，一身悉肿，脉浮不渴，续自汗出，无大热者。又治里水，一身面目黄肿，其脉沉，小便不利，故令病水。假如小便不利，此亡津液，故令渴也，越婢加术汤主之。
麻黄六两　石膏半斤　生姜三两　大枣十五枚　甘草二两
上五味，以水六升，煮麻黄，去沫，纳诸药，煮取三升，分三服，恶风加附子一枚炮。
喻嘉言曰：越婢汤者，示微发表于不发之方也，大率取其通调营卫。麻黄、石膏二物，一甘热，一甘寒，合而用之，脾偏于阴，则和以甘热，胃偏于阳，则和以甘寒。乃至风热之阳，水寒之阴，凡不和于中土者，悉得用之。何者？中土不和，则水谷不化。其精悍之气，以实营卫。营卫虚，则或寒或热之气，皆得壅塞其隧道而不通于表里。所以在表之风水用之，而在里之水兼渴而小便自利者，咸必用之，无非欲其不害中土耳。不害中土，自足消患于方萌矣。
赵以德曰：五脏各一其阴阳，独脾胃居中而两属之，故土不独成四气，土亦从四维而后成，不惟火生而已。于是四方有水寒之阴，即应于脾；风热之阳，即应于胃。饮食五味之寒热，凡入于脾胃者亦然。一有相干，则脾气不和，胃气不清，而水谷不化其精微，以行营卫，以实阴阳也。甘者是土之本味，所以脾气不和，和以甘热；胃气不清，清以甘寒。麻黄之甘热，走手足太阴经，连于皮肤，行气于三阴，以祛阴寒之邪；石膏之甘寒，走手足阳明经，达于肌肉，行气于三阳，以祛风热之邪。既用其味甘以入土，用其寒热以和阴阳，用其性善走以发越脾气，更以甘草和中缓急，调二药相协而成功。大枣之甘，补脾中之血；生姜之辛，益胃中之气。恶风者阳虚，故加附子以益阳。风水者，则加术以散皮肤间风水气，发谷精以宣荣卫，与麻黄、石膏为使，引其入土也。越婢之名，不亦宜乎！
喻论明析，赵说能细剖其理，开便后学，故两录之。
茵陈蒿汤  ***************************
阳明病发热，但头汗出，身无汗，小便不利，渴饮水浆。此为瘀热在里，身必发黄，腹微满者，本方主之。
茵陈蒿六两　栀子十四枚　大黄二两
水一斗，先煮茵陈减六升，纳二味，煮三升，去渣，分温三服。小便当利，尿如皂角汁状；一宿腹减，黄从小便去也。
柯韵伯曰：太阳、阳明俱有发黄证。但头汗而身无汗，则热不外越；小便不利，则热不下泄，故瘀热在里。（发黄，三阳看得清楚。）然里有不同，肌肉是太阳之里，当汗而发之，故用麻黄连翘赤豆汤，为凉散法；心胸是太阳阳明之里，当寒以胜之，用栀子柏皮汤，乃清火法；肠胃是阳明之里，当泻之于内，故立本方，是逐秽法。茵陈禀北方之色，经冬不凋，傲霜凌雪，偏受大寒之气，故能除热邪留结；率栀子以通水源，大黄以调胃实，令一身内外瘀热，悉从小便而出，腹满自减，肠胃无伤，仍合引而竭之之法，此阳明利水之圣剂也。仲景治阳明渴饮有四法：本太阳转属者，五苓散微发汗以散水气；大烦燥渴，小便自利者，白虎加参，清火而生津；脉浮，发热，小便不利者，猪苓汤，滋阴而利水；小便不利，腹满者，茵陈汤以泄满，令黄从小便出。病情治法，胸有成竹矣。窃思仲景利小便，必用气化之品；通大便，必用承气之味。故小便不利者必加茯苓，甚者兼用猪苓，因二苓为气化之品，而小便由于气化也。兹小便不利，不用二苓者何？本论云：阳明病，汗出多而渴者，不可与猪苓汤，以汗多胃中燥，猪苓汤复利小便故也。斯知阳明病汗出多而渴者不可用，则汗不出而渴者，津液先虚，更不可用明矣。此以推陈致新之茵陈，佐以屈曲下行之栀子，不用枳、朴以承气与芒硝之峻利，则大黄但可以润胃燥，而大便之不遽行可知，故必一宿而腹始减，黄从小便去，而不由大肠。仲景立法神奇，匪夷所思耳。
栀子豉汤（并加减诸汤合论）  ***************************
治阳明病脉浮而紧，咽燥，口苦，腹满而喘，发热，汗出，不恶寒，反恶热，身重烦躁，心中愦愦，怵惕，懊憹，目疼，鼻干，不得卧。
栀子十四枚　香豉四合，绵裹
上二味，以水四升，先煮栀子得二升半，纳豉，煮取一升半，去渣，分二服温进。一服得吐，止后服。若少气者，加甘草二两。若呕者，加生姜三两。若下后心烦，腹满，起卧不安者，去香豉，加厚朴四两，枳实四枚。若医以丸药下之，身热不去，微烦者，去香豉，加干姜二两。若身热发黄者，去香豉，加甘草一两，黄柏二两。
柯韵伯曰：太阳以心腹为里，阳明以心腹为表。盖阳明之里是胃实，不特发热、恶寒、目疼、鼻干、汗出、身重谓之表，一切虚烦、虚热、咽燥、口苦、舌苔、腹满、烦躁、不得卧、消渴而小便不利，凡在胃之外者，悉是阳明之表也。仲景制汗剂，是开太阳表邪之出路；制吐剂，是引阳明表邪之出路。所以太阳之表，宜汗不宜吐；阳明之表，当吐不当汗。（阳明之表当吐，此义前人未发。）太阳当汗而反吐之，便见自汗出、不恶寒、饥不能食、朝食莫吐、欲饮冷食、不欲近衣等证。此太阳转属阳明之表，法当栀子豉汤吐之。阳明当吐而不吐，反行汗、下、温针等法，以致心中愦愦、怵惕、懊憹、烦躁、舌苔等证，然仍在阳明之表，仍当栀子豉汤主之。（所谓汗、吐法，当如此。）栀子苦能涌泄，寒能胜热其形象心，又赤色通心，故主治心中上下一切证；豆形象肾，又黑色入肾，制而为豉，轻浮上行，能使心腹这浊邪上出于口，一吐而心腹得舒，表里之烦热悉解矣。所以然者。二阳之病发心脾，此是心脾热，不是胃家实，即所云有热属脏者，攻之不令发汗之义也。急除胃外之热，不致胃家之实，即此栀豉汤，为阳明解表里之圣剂矣。热伤气者少气，加甘草益气；虚热相搏者多呕，加生姜以散邪。若下后而心腹满，起卧不安，是热已入胃，便不当吐，故去香豉。屎未燥硬，不宜复下，故只用栀子以除烦，佐枳、朴以泄满，此两解心腹之妙，又小承气之轻剂也。若以丸药下之，心微烦而不懊恼，是知寒气留中，而上焦留热，故任栀子以除烦，倍干姜以逐内寒，而表热自解，此又寒热并用，为和中解表之剂矣。内外热炽，肌肉发黄，必须苦甘之剂以调之，柏皮、甘草色黄而润，助栀子以除内烦而解外热，形色之病，仍假形色以通之，此皆用栀豉于加减，以御阳明表证之变幻也。夫栀子之性，能屈曲下行，不是上涌之剂，惟豉之腐气，上蒸心肺，能令人吐耳！观瓜蒂散必用豉汁和服，是吐在豉而不在栀也。（此义后人蒙蒙，赖此发明。）栀子干姜汤，去豉用姜，是取其横散；栀子厚朴汤，以枳、朴易豉，是取其下泄：皆不欲上越之义。二方后概云得吐止后服，大背仲景之旨矣。看栀子与茵陈柏皮汤，俱不言吐，病人旧微溏者不可与，则栀子之性自明矣。
猪苓汤（《伤寒》）  ***************************
治阳明病脉浮，发热，渴欲饮水；少阴病下利六七日，咳而呕渴，心烦不得眠者。
猪苓　茯苓　泽泻　滑石　阿胶各一两
上五味，以水四升，先煮四味，取二升，去滓，纳阿胶溶，温服七合，日三服。
赵羽皇曰：仲景制猪苓一汤，以行阳明、少阴二经水热，然其旨全以益阴，不专利水。盖伤寒在表，最忌亡阳，而里虚又患亡阴。亡阴者，亡肾中之阴，与胃家之津液也。故阴虚之人，不但大便不可轻动，即小水亦忌下通。倘阴虚过于渗利，津液不致耗竭乎？方中阿胶养阴，生新去瘀，于肾中利水，即于肾中养阴；滑石甘滑而寒，于胃中去热，亦于胃家养阴；佐以二苓之淡渗者行之，既疏浊热，而不留其瘀壅，亦润真阴，而不苦其枯燥，源清而流有不清者乎？顾太阳利水用五苓者，以太阳职司寒水，故急加桂以温之，是暖肾以行水之也；阳明、少阴之用猪苓，以二经两关津液，特用阿胶、滑石以润之，是滋养无形，以行有形也。利水虽同，寒温迥别，惟明者知之。
白虎汤（《伤寒》）  ***************************
治阳明症，汗出，渴欲饮水，脉洪大浮滑，不恶寒，反恶热。
石膏一斤碎绵裹　知母六两　甘草二两炙　粳米六合
上五味，以水一斗，煮米熟汤成，去滓，服一升，日三。
柯韵伯曰：邪入阳明，故反恶热，热越故汗出，因邪热铄其精液，故渴欲饮水，邪盛而实，故脉洪大，半犹在经，故兼浮滑，然火炎土燥，终非苦寒之味所能治。经曰：甘先入脾。又曰：以甘泻之。以是知甘寒之品，乃泻胃火、生津液之上剂也。石膏甘寒，寒胜热，甘入脾，又质刚而主降，备中土生金之体，色白通肺，质重而含脂，具金能生水之用，故以为君；知母气寒主降，苦以泄肺火，辛以润肾燥，故为臣；甘草为中宫舟楫，能土中泻火，寒药得之缓其寒，使沉降之性，皆得留连于胃；粳米气味温和，禀容平之德，作甘稼穑，得二味为佐，阴寒之物，庶无伤损脾胃之虑也。煮汤入胃，输脾归肺，水精四布，大烦大渴可除矣。白虎为西方金神，取以名汤，秋金得令而炎暑自解矣。更加人参，以补中益气而生津，协和甘草、粳米之补，承制石膏、知母之寒，泻火而土不伤，乃操万全之术者。
白虎加人参汤  ***************************
治太阳中热，汗出，恶寒，身热而渴者，暍是也。
知母六两　石膏一斤　甘草二两　粳米六合　人参三两
上五味，以水如前煮服法。
赵以德曰：汗出、恶寒、身热而不渴者，中风也；汗出，恶寒，而渴者，中暍也。其症相似，独以渴、不渴为辨。然伤寒、中风，则皆有背微恶寒，与时时恶风而渴者，亦以白虎人参汤治之。盖为火酷肺金，肺主气者也。肺伤则卫气虚，卫虚则表不足，由是汗出、身热、恶寒。《内经》曰：心移热于肺，传为膈消。消膈则渴，皆相火伤肺所致，可知其要在救肺也。石膏能治三焦火热，功多于清肺，退肺中之火，是用为君。知母亦就肺中泻心火，滋水之源。人参生津，益所伤之气，而为臣。粳米、甘草补土以资金，为佐也。
大小二承气汤（合论）  ***************************
〖大承气汤〗
治阳明病潮热，手足濈然汗出，谵语，汗出多，胃燥，独语如见鬼状，喘冒不能卧，腹满痛，脉滑实；又目中不了了，睛不和；又少阴病初得之，口燥咽干者，自利清水，色纯青，心下痛，口燥舌干者，六七日腹胀不大便者。
大黄四两，酒洗　厚朴半斤　枳实五枚，炙　芒硝三钱
上四味，以水一斗，先煮二物，取五升，纳大黄，煮取二升，去滓，纳芒硝，再上火微煮三沸，分温再服。得下，即停后服。
〖小承气汤〗
大黄四两　厚朴二两，炙去皮　枳实三枚
上三味，以水四升，煮取一升二合，去滓，分温三服。初服汤当大便，不尔再服，以利为度，得便即止服。
柯韵伯曰：诸病皆因于气，秽物之不去，由于气之不顺也。故攻积之剂，必用气分之药，因以承气名汤。方分大小，有二义焉。厚朴倍大黄，是气药为君，名大承气；大黄倍厚朴，是气药为臣，名小承气。味多性猛，制大其服，欲令大泄下也，因名曰大；味寡性缓，制小其服，欲微和胃气也，因名曰小。且煎法更有妙义。大承气用水一斗，煮朴、枳取五升，去滓，纳大黄，再煮取二升，纳芒硝，何哉？盖生者气锐而先行，熟者气纯而和缓。仲景欲使芒硝先化燥屎，大黄继通地道，而后枳朴除其痞满。若小承气以三味同煎，不分次第。同一大黄，而煎法不同，此可见仲景微和之意也。
喻嘉言曰：《金匮》治痉，为病胸满，口噤，卧不着席，脚挛急，必齘齿，可与大承气汤，乃死里求生之法也。《灵枢》谓热而痉者死，腰折，瘛疭，齿齘也。兹所云卧不着席，即腰折之变文；脚挛急，即瘛疭之变文；且齘齿加以胸满、口噤，上中下三焦热邪充斥，死不旋踵矣。在伤寒症，腹满可下，胸满则不可下。然投是汤者，须知所谓胸满，谓其邪尚在表，故不可下。（存此条，为下能存阴之一证。）此证入里之热，极深极重，匪可比伦。况阳热至极，阴血立至消亡。即小小下之，尚不足以胜其阳，救其阴。故取此汤以承领其一线之阴气，阴气不尽为阳热所劫，因而得生者多矣。可与二字甚活，临症酌而用之，初非定法也。既有下之重伤其阴之大戒，复有下之急救其阴之活法，学者欲为深造，端在此矣。
桃仁承气汤（附抵当汤并丸）  ***************************
〖桃仁承气汤〗
治血结胸中，手不可近，或中焦蓄血，寒热，胸满，漱水不欲咽，善忘，昏迷，如狂者。此方治败血留经，通月事。
桃仁半两　大黄一两　硝三钱　桂三钱　甘草三钱
上每服一两，姜、水煎服。
〖抵当汤并丸〗
治伤寒蓄血，并治癥瘕，追虫、攻毒甚佳。
水蛭熬　虻虫去翅足，各三十枚　桃仁二十枚　大黄三两，酒洗
上四味，水五升，煮取三升，去滓，温服一升。不下再服，即以四味捣粉为丸，分四丸，以水一升，煮一丸，取七合，服之，晬时当下血。若不下者，更服。
柯韵伯曰：膀胱为水府，血本无所容蓄者也。然太阳为诸阳主气，是气之最多者，而其经则又多血少气，则知太阳在表，阳分之气多，而在经血分之气反少也。少气者，膀胱之室热结硬满，法当小便不利；而反利者，是太阳上焦之气化行，而下焦血海之气化不行可知，必其随经之荣血，因瘀热而结于里矣。此为小腹之里，而非膀胱之里，故小便虽利，而硬满急结，蓄血仍瘀于小腹也。热淫于内，神魂不安，故发狂。血瘀不行，则营不运，故脉微而沉；荣不运则气不宣，故沉而结也。营气不周于身，则身黄。消谷善饥者，胃火炽盛也。大便反易者，血之濡也。色黑者，蓄血渗入也。善忘者，血不荣，智不明也。此皆瘀血之征兆，非至峻之剂，不足以抵其巢穴而当此重任，故立抵当汤。蛭，虫之善饮血者，而利于水；虻，虫之善吮血者，而猛于陆。并举水陆之善取血者以攻之，同气相求；更佐桃仁之苦甘，推陈致新，大黄苦寒，荡涤邪热，此名抵当也。若热虽盛而未狂，小腹满而未硬，宜小其制，为丸以缓治之。若外症已解，小腹急结，其人如狂，是转属阳明，用调胃承气加桃仁、桂枝之行血者于其中，以微利之，胃和则愈矣。此桃仁承气，又为治之缓也。
小柴胡汤  ***************************
治伤寒五六日，寒热往来，胸胁苦满，嘿嘿不欲饮食，心烦，喜呕，耳聋，脉数。此是少阳经半表半里之症，宜此汤和解之。
柴胡半斤　黄芩　人参　甘草各三两　半夏半升　生姜三两　大枣十二枚
上七味，以水一斗二升，煮取六升，去滓，再煎取三升，温服一升，日三服。若胸中烦而不呕，去半夏、人参，加栝蒌实一枚。若渴者，去半夏，加人参，合前成四两半，加栝蒌根四两。若腹中痛，去黄芩，加芍药三两。若胁下痞硬，去大枣，加牡蛎四两。心下悸，小便不利者，去黄芩，加茯苓四两。不渴，外有微热者，去人参，加桂枝三两，温覆取微汗。咳者，去人参、大枣、生姜，加五味子半升，干姜二两。
程郊倩曰：方以小柴胡名者，配乎少阳而取义。至于制方之旨及加减法，则所云上焦得通，津液得下，胃气因和，尽之矣。何则？少阳脉循胁肋，在腹阳背阴两岐间，在表之邪欲入里，为里气所拒，故寒往而热来；表里相拒，而留于岐分，故胸胁苦满；神识以拒而昏困，故嘿嘿；木受邪则妨土，故不欲食；胆为阳木而居清道，为邪所郁，火无从泄，逼炎心分，故心烦；清气郁而为浊，则成痰滞，故喜呕；呕则木火两舒，故喜之也。此则少阳定有之症。其余或之云者，以少阳在人身为游部，凡表里经络之罅，皆能随其虚而见之，不定之邪也。据症皆是太阳经中所有者，特以五六日上见，故属之少阳。半表半里兼而有之，方是小柴胡症。方中柴胡以疏木，使半表之邪得从外宣；黄芩清火，使半里之邪得从内彻；半夏能开结痰，豁浊气以还清；人参能补久虚，滋肺金以融木；甘草和之，而更加姜、枣助少阳生发之气，使邪无内向也。至若烦而不呕者，火成燥实而逼胸，故去人参、半夏，加栝蒌实。渴者，燥已耗液而逼肺，故去半夏，加栝蒌根。腹中痛，木气散入土中，胃阳受困，故去黄芩以安土，加芍药以戢木。胁下痞硬者，邪既留则木气实，故去大枣之甘而缓，加牡蛎之咸而软也。心下悸，小便不利者，土被侵则木气逆，故去黄芩之苦而伐，加茯苓之淡而渗也。不渴，身有微热者，半表之寒尚滞于肌，故去人参，加桂枝以解之。咳者，半表之寒凑入于肺，故去参、枣，加五味子，易生姜为干姜以温之，虽肺寒不减黄芩，恐木寡于畏也。总之，邪在少阳，是表寒里热两郁不得升之故；小柴胡之治，所谓升降浮沉则顺之也。
大柴胡汤  ***************************
治热结在内，往来寒热者。
柴胡半斤　半夏半斤　黄芩三两　芍药三两　枳实四枚　生姜五两　大枣十二枚
上七味，以水一斗二升，煮取六升，去滓，再煎。温服一升，日三服。
柯韵伯曰：此热结在气分，不属有形，故十余日复能往来寒热也。若热结在胃，则蒸蒸发热，不复知有寒矣。往来寒热，故倍生姜，佐柴胡以解表；结热在里，故去参、甘之温补，加枳、芍以破结。按大柴胡是半表半里气分之下药，并不言及大便硬与不大便；其心下急，心下痞硬，是病在胃口，而不在胃中；结热在里，不是结热在胃，且下利则地道已通，仲景不用大黄之意晓然。若以下之二字，妄加大黄，不亦谬乎？大、小柴胡，俱是两解表里之剂，大柴胡主下，小柴胡主和。和无定体，故小柴胡除柴胡、甘草外，皆可进退；下有定局，故大柴胡无加减法也。
柴胡桂枝汤  ***************************
伤寒六七日，发热，微恶寒，肢节烦疼，微呕，心下支结。此太阳、少阳并病也，柴胡桂枝各半汤主之。
柴胡四两　黄芩　人参　生姜　芍药　桂枝各一两半　甘草一两　半夏二合半　大枣六枚
上九味，水煎服。
柯韵伯曰：柴、桂二汤，皆是调和之剂。桂枝汤重解表，而微兼清里；柴胡汤重调里，而微兼散表。桂枝本为太阳表邪设，又可用以调诸经之表；小柴胡为少阳半表立法，亦可用以调三阳之半表。仲景书中，最重此二方，故于六经病外，独桂枝证、柴胡证之称见，二方之任重，不拘于经也。（善读古人书者，其落眼自别。）如阳浮阴弱条，是仲景自为桂枝证之注释；血弱气虚条，亦仲景自为柴胡证之注释。桂枝有坏病，柴胡亦有坏病；桂枝有疑似证，柴胡亦有疑似证。病如桂枝证而实非，若脚挛急与胸中痞硬者是已；病如柴胡证而实非，如本渴而饮水呕、食谷哕，与但欲呕、胸中痛、微溏者是已。此条为伤寒六七日，正寒热当退之时，反见发热、恶寒诸表证，更兼心下支结诸里证，表里不解，法当表里双解之。然恶寒微，则发热亦微，可知支节烦疼，则一身骨节不疼；可知微呕，心下亦微结，故谓之支结。表证虽不去而已轻，里证虽已见而未甚，故取桂枝之半以散太阳未尽之邪，取柴胡之半以解少阳微结之证。口不渴，身有微热者，当去人参。以六七日来，邪虽不解，而正气已虚，故仍用人参以和之也。外证虽在，而病机已见于里，故方以柴胡冠桂枝之前，为双解两阳之轻剂。
桂枝加芍药加大黄二汤（合论）  ***************************
本太阳病，医反下之，因尔腹满时痛者，属太阴也，桂枝加芍药汤主之；大实痛者，桂枝加大黄汤主之。
桂枝　芍药　甘草　生姜　大枣
即桂枝汤倍芍药三两；大实痛者，即原方加大黄二两。煎法如前。
柯韵伯曰：腹满为太阴、阳明俱有之证，然位同而职异。太阴主出，太阴病则腐秽之出不利，故满而时痛；阳明主内，阳明病则腐秽燥而不行，故大实而痛。大实痛，是阳明病，不是太阴病。（二条向来濛濛，得韵伯此论，如白日丽空矣。）仲景因表症未解，阳邪已陷入于太阴，故倍芍药以益脾而除满痛，此用阴和阳法也。若表邪未解，而阳邪陷入于阳明，则加大黄以润胃，而除其大实痛，此双解表里法也。凡妄下必伤胃气，胃气虚则阳邪袭阴，故转属太阴；胃液涸则两阳相搏，故转属阳明。属太阴则腹满时痛而不实，阴道虚也；属阳明则腹大实而痛，阳道实也。（阳明、太阴之辩井然。）满而时痛，是下利之兆，大实而痛，是燥屎之征，故加芍药小变建中之剂，加大黄微示调胃之方。
麻黄附子细辛汤  ***************************
治少阴病始得之，发热，脉沉，无里证者。
麻黄一两　附子一枚，炮　细辛二两
上三味，以水一斗，先煮麻黄，减二升，去沫，纳药，取三升，去滓。温服一升，日三服。
热微者，以甘草易细辛，微发汗。
柯韵伯曰：少阴主里，应无表证。病发于阴，应有内热。今始受寒邪，即便发热，而里无热，似乎太阳，而属之少阴者，以头不痛而但欲寐也。盖少阴为太阳之雌，大言阴与阳，小言夫与妇，两相须也。（论之明断，较若观火。）太阳阳虚，则不能主外，内伤真阴之气，便露出少阴之底板；少阴阴虚，则不能主内，外伤太阳之气，便假借太阳之面目。此阴阳表里雌雄相输应之机耳！阴阳疑似之际，症难辨而脉可凭。《内经》曰：逆冬气则少阴不藏，肾气独沉，故身虽热而脉则沉也。所以太阳病而脉反沉，便用四逆以急救其里，此少阴病而表反热，便于表剂中加附子，以豫固其里。何以故？肾家坎象，二阴不藏，则一阳无蔽，阴邪始得以内侵，孤阳因之以外越耳！（且开且固，本方妙义如此。）夫发热、无汗，太阳之表不得不开；沉为在里，少阴之枢又不得不固。设用麻黄开腠理，细辛散浮热，而无附子以固元阳，则少阴之津液越出，太阳之微阳外亡，去生便远。惟附子与麻黄并用，则寒邪散而阳不亡，精自藏而阴不伤。此里病及表，脉沉而当发汗者，与病在表，脉浮而发汗者迳庭也。若表微热，则受寒亦轻，故以甘草易细辛，而微发其汗。甘以缓之，与辛以散之者，又少间矣。
干姜附子、茯苓四逆二汤（合论）  ***************************
〖干姜附子汤〗
下后，复发汗，昼日烦躁不得眠，夜而安静，不呕，不渴，无表证，脉沉微，身无大热者，干姜附子汤主之。
干姜一两　附子一枚，去皮破八片，生用
上二味，以水三升，顿服。
〖茯苓四逆汤〗
发汗，若下之，病仍不解，烦躁者，茯苓四逆汤主之。
茯苓六两　人参一两　甘草二两，炙　干姜一两半　附子一枚，去皮，生用
上五味，以水五升，煮三升，温服七合，日三服。
柯韵伯曰：二条皆太阳坏病，转属少阴者也。凡太阳病而妄汗、妄下者，其变证或仍在太阳，或转属阳明，或转系少阳，或系在太阴。若汗后复下，或下后复汗，误而又误，则转属少阴矣。少阴为太阳之里，是太阳之根蒂也。太阳以阳为主，若治不如法，阳盛则属阳明，阳衰则属少阳，阳虚则属太阴，此阳亡故转属少阴耳！（直抉所以然，谁能道一字？）脉在少阴则沉微，邪入少阴则烦躁。烦躁虽六经俱有，而多见于太阳、少阴者，太阳为真阴之标，少阴为真阳之本也。未经汗、下而烦躁，属太阳，是烦为阳盛，躁为阴虚矣；汗下后而烦躁，属少阴，是烦为阳虚，躁为阴极矣。阴阳不相附，故烦躁，而烦躁之中，又当以汗下之先后，表证之解不解，为之详辨，则阴阳之差多差少，不致混淆，而用方命剂，无纤毫之失也。夫先汗后下，于法为顺，而表仍不解，是妄下亡阴，阴阳俱虚而烦躁也，制茯苓四逆固阴以收阳；先下后汗，于治为逆，而表证反解，内不呕渴，似乎阴阳自和，而实妄汗亡阳，所以虚阳扰于阳分，昼则烦躁不得安，阳虚不得入于阴，故脉沉微而夜静，是真阳将脱而烦躁也，用干姜、附子固阳以配阴。（方议妙极！）同一烦躁，而用之方不同如此。姜、附者，阳中阳也，生用则力更锐，不加甘草，则势更猛矣。是方比四逆为峻，回阳当急也。茯苓感太和之气化，不假根苗而成，能补先天无形之气，安虚阳外脱之烦，故以为君；人参能回元气于无何有之乡，通血脉于细微欲绝之际，故以为佐。是方以人参佐茯苓，补下焦之元气；以干姜配生附，回下焦之元阳；调以炙草之甘，比四逆为缓，固里宜缓也。一去甘草，一加参、苓，而缓急自别，用方之神乎！（急缓二议，开后学心胸。）
旋覆代赭石汤  ***************************
治汗吐下解表后，心下痞硬，噫气不除。
旋覆花三两　代赭石一两　人参二两　甘草炙，三两　生姜五两　大枣十二枚　半夏半升
上七味，以水一斗，煎减半，去滓，再煎，取三升，温服，日三服。
罗东逸曰：仲景此方，治正虚不归元，而承领上下之圣方也。盖发汗吐下解表后，邪虽去，而胃气之亏损亦多；胃气既亏，三焦因之失职，阳无所归而不升，阴无所纳而不降，是以浊邪留滞，伏饮为逆，故心下痞硬，噫气不除。方中以人参、甘草养正补虚，姜、枣和脾养胃，所以安定中州者至矣。更以代赭石得土气之甘而沉者，使之敛浮镇逆，领人参以归气于下；旋覆之辛而润者，用之开肺涤饮，佐半夏以蠲痰饮于上。苟非二物承领上下，则何能使气噫不除者消，心下硬自除乎？观仲景治下焦水气上凌，振振欲擗地者，用真武汤镇之；利在下焦者，下元不守，用赤石脂禹余粮固之；此胃虚在中，气不得下，复用此法领之，而胸中转否为泰。其为归元固下之法，各极其妙如此。
赤石脂禹余粮汤  ***************************
主治久痢不止，大肠虚脱，服理中丸而利益甚者。
赤石脂　禹余粮各一斤，俱捣碎
上二味，以水六升，煮取二升，去渣，分温三服。
柯韵伯曰：甘、姜、参、术可以补中宫元气之虚，而不足以固下焦脂膏之脱。此利在下焦者，概不得以理中之剂收功矣。（议不可夺。）然大肠之不固，仍责在胃；关门之不闭，仍责在脾。土虚不能制水，仍当补土。今补土而土不受补者，非治法之谬也。当知禀甲乙之气者，终不若禀戊己之化者，能培土制水之为得当也。石者，土之刚也。二石皆土之精气所结，石脂色赤入丙，助火以生土；余粮色黄入戊，实胃而涩肠。急以治下焦之标者，实以培中宫之本也。要知此证，土虚而火不虚，故不宜于姜、附。仲景曰：复利不止者，当利其小便。可知与桃花汤别成一局矣。
真武汤  ***************************
治少阴水气为患，腹痛下利，四肢沉重疼痛，小便不利。其人或咳，或呕，或小便利而下利者，用此加减。
白术二两　茯苓　白芍各三两　大附子一枚，炮　生姜三两
上五味，以水八升，煮取三升，去滓。温服七合，日三服。
赵羽皇曰：人之一身，阴阳是也。上焦属阳而主心肺，下焦属阴而主肝肾。肝藏阴血，肾兼水火。真武一方，为北方行水而设，用三白者，以其燥能治水，淡能伐肾邪而利于水，酸能泄肝木以疏水故也。附子辛温大热，必用为佐者何居？盖水之所制者脾，水之所行者肾也。肾为胃关，聚水而从其类。倘肾中无阳，则脾之枢机虽运，而肾之关门不开，水虽欲行，孰为之主？故脾家得附子，则火能生土，而水有所归矣；肾中得附子，则坎阳鼓动，而水有所摄矣。更得芍药之酸，以收肝而敛阴气，阴平阳秘矣。若生姜者，并用以散四肢之水气而和胃也。盖五苓散行有余之水，真武行不足之水，两者天渊。总之，脾肾双虚，阴水无制而泛溢妄行者，非大补坎中之阳，大健中宫之气，即日用车前、木通以利之，岂能效也？
柯韵伯曰：坎宫火用不宣，故肾家水体失职，是下焦虚有寒不能制水故也。法当壮元阳以消阴翳，逐留垢以清水源，因立此汤。方后立加减法，是真武加减症，不是主症，虽皆水气为患，而不属少阴。其云若咳者，是水气射肺所致，加五味子之酸温，佐芍药以收肾中水气；细辛之辛温，佐生姜以散肺中水气。小便自利而下利，是胃中无阳，则腹痛不属相火，四肢困于脾湿，故去芍药之酸寒，加干姜之辛热，即茯苓之甘平者亦去之，此为温中之剂，而非利水之剂矣。若呕者，是水气在中，故中焦不治，四肢不利，病不涉少阴，由于太阴湿化不宣也，不须附子之温肾，倍加生姜以散邪，此为和中之剂，而非下焦之剂矣。附子、芍药、茯苓、白术四味，皆真武所重，若去一味，便不是真武。仲景论证治，多触类旁通，并不画地为界。
喻嘉言曰：亡阳而用真武以救之者，盖真武北方司水之神。方中四味，是行水收阴，崇土回阳之剂，故能收拾分驰离绝之阴阳，互镇于北方少阴之位也。盖人身阳根于阴，真阳飞越，亟须镇摄归根耳。
黄连阿胶汤  ***************************
治少阴病得之二三日，心中烦，不得卧。
黄连四两　黄芩一两　芍药二两　鸡子黄二枚　阿胶三两
上五味，以水五升，先煮三药，取二升，去滓，纳胶溶，小冷，纳鸡子黄，搅令相得，温服七合，日三服。
柯韵伯曰：此少阴之泻心汤也。凡泻心必藉连、芩，而导引有阴阳之别。病在三阳，胃中不和而心下痞硬者，虚则加参、甘补之，实则加大黄下之。病在少阴，而心中烦，不得卧者，既不得用参、甘以助阳，亦不得用大黄以伤胃矣；用连、芩以直折心火，佐芍药以收敛神明，所以扶阴而抑阳也。然以但欲寐之病情，而至不得卧，以微细之病脉，而反见心烦，非得气血之属以交合心肾，甘平之品以滋阴和阳，不能使水升而火降。若苦从火化，而阴火不归其部，手少阴之热不除，鸡子黄禀离宫之火色，入通于心，可以补心中之血，用生者搅和，取润下之义也；驴皮禀北方之水色，入通于肾，可以补坎宫之精；济水内合于心，而性急趋下，与之相溶而成胶，是降火归原之妙剂也。经曰：火位之下，阴精承之。阴平阳秘，精神乃治。斯方之谓欤！
当归四逆汤  ***************************
手足厥冷，脉细欲绝者主之。若其人内有久寒，加吴萸、生姜。
当归　桂枝　芍药各三两　细辛　甘草　通草各二两　大枣二十五枚
上七味，以水八升，温服一升，日三服。
柯韵伯曰：此厥阴初伤于寒，发散表寒之剂。凡厥阴伤寒，则脉微而厥。以厥阴为两阴之交尽，又名阴之绝阳。伤于寒，则阴阳之气不相顺接，便为厥。厥者，手足逆冷是也。然相火寄于厥阴之脏，经虽寒而脏不寒，故先厥者后必发热。所以伤寒初起，见其手足厥冷，脉细欲绝者，不得遽认为虚寒而用姜、附耳。此方取桂枝汤，君以当归者，厥阴主肝为血室也；倍加大枣者，肝苦急，甘以缓之，即小建中加饴法；肝欲散，急食辛以散之，细辛甚辛，通三阴气血，外达于毫端，力比麻黄，用以代生姜，不欲其横散也，与麻黄汤不用同义；通草能通关节，用以开厥阴之阖。当归得芍药生血于中，大枣同甘草益气于里，桂枝得细辛而气血流经。缓中以调肝，则营气得至太阴，而脉自不绝；温表以逐邪，则卫气得行四末，而手足自温。不须参、苓之补，不用姜、附之峻，此厥阴四逆，与太、少不同治，仍不失辛甘发散之理，斯为厥阴伤寒表剂欤！若其人内有久寒，非发散之品所能兼治。茱萸辛热，猛于细辛，能直通厥阴之脏，仍加生姜之横散，淫气于筋，筋脉不沮弛，则气血如故。是又救厥阴内外两伤于寒之法也。
程郊倩曰：少阴所主者气，厥则为寒，当纳气归肾；厥阴所主者血，厥则为虚，当温经复营。此大法也。
吴茱萸汤  ***************************
治厥阴病干呕，吐涎沫，头痛者；少阴症吐利，手足厥冷，烦躁欲死者；阳明食谷欲呕者。
吴茱萸一升　人参三两　生姜六两　大枣十二枚
上四味，以水七升，煮取二升，温服七合，日三服。
罗东逸曰：仲景救阳诸法，于少阴四逆汤，必用姜、附；通脉四逆汤，加干姜分两，其附子生用；附子汤，又加生附至二枚。所以然者，或壮微阳使外达，或招飞阳使内返，或如断鳌立极，以镇元阳之根柢，此在少阴真阳命蒂，故以回阳为亟也。至其治厥阴，则易以吴茱萸，而并去前汤诸药，独用人参、姜、枣有故。盖人身厥阴肝木，虽为两阴交尽，而九地一阳之真气，实起其中，此谓生阳。此之真气大虚，则三阴浊气直逼中上，不惟本经诸症悉具，将阳明之健运失职，以至少阴之真阳浮露，且吐利厥逆，烦躁欲死，食谷欲呕，种种丛生矣。吴茱萸得东方震气，辛苦大热，能达木郁，又燥气入肝，为能直入厥阴，招其垂绝不升之生阳以达上焦，故必用以为君；而又虑无真元气以为之合，则一阳不徒升也，于是去药之燥渗酸泻与偏阳亢气者，择人参之清和而大任之，以固元和阳为之辅，取姜、枣和胃而行四末。（独用人参，当着眼。）斯则震、坤合德，木、火、土同气以成一阳之妙用，而足三阴之间，皆成生生之气矣，诸症有不退者乎？盖仲景之法，于少阴重固元阳，于厥阴则重护生气。学者当深思而得之矣。
王又原曰：少阴、厥阴，俱有躁烦。少阴之躁在水，由龙火不归，故姜、附得而阳回；厥阴之躁在木，惟雷火上逆，若用姜、附，是益其震烈耳！故厥阴躁烦多死证，非少阴比也。（两处烦躁，合并为一，从木拈出。）
白头翁汤  ***************************
治厥阴热利，下重，脉沉弦，渴欲饮水者。
白头翁三两　黄连　黄柏　秦皮各二两
上四味，水煎服。
柯韵伯曰：三阴俱有下利证。自利不渴者属太阴，是脏有寒也；自利渴者属少阴，以下焦虚寒，津液不升，故引水自救也；惟厥阴下利属于热，以厥阴主肝而司相火，肝王则气上撞心，火郁则热利下重，湿热秽气奔逼广肠，魄门重滞而难出，《内经》云暴注下迫者是矣。脉沉为在里，弦为肝脉，是木郁之征也；渴欲饮水，厥阴病则消渴也。白头翁临风偏静，长于驱风，用为君者，以厥阴风木，风动则木摇而火王，欲平走窍之火，必宁摇动之风；秦皮木小岑高，得清阳上升之象为臣，是木郁达之，所以遂其发陈之性也；黄连泻君火，可除上焦之渴，是苦以发之，黄柏泻相火，可止下焦之利，是苦以坚之也。治厥阴热利有二：初利用此方，以升阳散火，是谓下者举之，寒因热用法；久利则用乌梅丸之酸以收火，佐以苦寒，杂以温补，是谓逆之从之，随所利而行之，调其气使之平也。
四逆、通脉四逆汤（合论）  ***************************
〖四逆汤〗
治脉沉、厥逆等证。
甘草二两，炙　干姜一两　附子一枚，生
上三味，以水三升，煮取一升二合，温服。
〖通脉四逆汤〗
治少阴下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止，脉不出者。厥阴下利清谷，里寒外热，汗出而厥者，亦主之。
干姜三两，强人可四两　甘草三两，炙　附子一枚，生
上三味，以水三升，煮取一升二合，温服。
加减法：面赤色者，加葱九茎；腹中痛者，去葱，加芍药二两；呕者，加生姜二两；咽痛者，去芍药，加桔梗一两；利止脉不出者，去桔梗，加人参一两。
王又原曰：仲景真武汤一方，于水中补火；四逆与通脉四逆二方，是于水中温土。二方用药无异，分两不同，主治又别。所以然者，前方脉沉为阳气不鼓，四逆为阳微不周，然真阳未尽亡也。君以炙草之甘温，温养微阳；臣以干姜、附子之辛温，通关节，走四肢。此因内阳微而外寒甚，故制为阳气外达之剂。后方里寒外热，浑是肾中阴寒逼阳于外，故君以干姜，树帜中宫；臣以国老，主持中外；更以附子，大壮元阳，共招外热返之于内。盖此时生气已离，存亡俄顷，若以柔缓之甘草为君，何能疾呼外阳？故易以干姜，然必加甘草与干姜等分者，恐丧亡之余，姜、附子之猛，不能安养夫元气，所谓有制之师也。阳微于里，主以四逆；阳格于外，主以通脉。若内外俱寒，则又为附子汤证，而非二方所主矣。其加减法内，面色赤者加葱，后人遂以葱白为通脉四逆，不知阳亡于外，更用葱以助其散，则气从汗出，而阳无由内返也，岂不误耶？盖白通立名，因下利脉微，用葱白以通上下之阳；此里寒外热，用通脉以通内外之阳，故主方不用葱也。宜详辨之。
麻黄杏仁甘草石膏汤  ***************************
温热内发，表里俱热，头痛，身疼，不恶寒反恶热，无汗而喘，大烦，大渴，脉阴阳俱浮者，用此发汗而清火。若脉浮弱、沉紧、沉细，恶寒，恶风，汗出而不渴者，禁用。
麻黄四两　杏仁五十枚　甘草炙，二两　石膏半斤
上四味，煎服同麻黄汤法。
柯韵伯曰：石膏为清火之重剂，青龙、白虎皆赖以建功。然用之不当，适足以招祸，故青龙以恶寒、脉紧，用姜、桂以扶卫外之阳；白虎以汗后烦渴，用粳米以存胃脘之阳也。此但热无寒，佐以姜、桂，则脉流急疾，斑黄狂乱作矣；加以粳米则食入于阴，长气于阳，谵语、腹胀、蒸蒸发热矣。亢则害者，承乃制；重在存阴者，不必虑其亡阳也。故于麻黄汤去桂枝之辛热，取麻黄之开，杏仁之降，甘草之和，倍石膏之大寒，除内蓄之实热，斯溱溱汗出，而内外之烦热悉除矣。
程扶生曰：此治寒深入肺，发为喘热也。汗既出矣，而喘是寒邪未尽。若身无大热，则是热壅于肺。故以麻黄散邪，石膏除热，杏仁利肺，于青龙汤内减麻黄，去姜、桂，稳为发散除热清肺之剂也。石膏去热清肺，故肺热亦可用。
附子汤  ***************************
治少阴病，身痛，手足寒，骨节痛，口中和，恶寒，脉沉者。
附子二枚，生　人参二两　白术四两　茯苓三两　芍药三两
上五味，以水八升，煮取三升，去滓，分温服一升，日三服。
柯韵伯曰：此仲景温补之第一方，乃正治伤寒之法，为少阴固本御邪之剂也。夫伤则宜补，寒则宜温，而近世治伤者，皆以寒凉克伐相授受。竟亡伤寒二字之名实矣。少阴为阴中之阴，又为寒水之脏，故伤寒之重者多入少阴，所以少阴一经，最多死证。方中用生附二枚者，取其力之锐，且以重其任也，益少火之阳，鼓肾间之动气以御外侵之阴翳，则守邪之神有权，而呼吸之门有锁矣，身痛自除，手足自温。以人参为佐者，所以固生气之原，令五脏六腑之有本，十二经脉之有根，脉自不沉矣。三阴以少阴为枢，设扶阳而不益阴，阴虚而阳无所附，非治法之尽善也，故用白术以培太阴之土，芍药以滋厥阴之木，茯苓以利少阴之水。水利则精自藏，而骨节自和矣；土安则水有所制，木调则水有所生，制生则化矣。扶阳以散寒，益阴以固本，此万全之术。其畏而不敢用，束手待毙者，曷可胜计耶？此与麻黄附子汤，皆是治少阴表证，而有出入之不同。《内经》曰；心阴之阴，其入于经也，从阳部注于经；其出者，从阴内注于骨。发热脉沉，无里证者，从阳部注经也；身体骨节痛，手足寒，脉沉者，从阴内注于骨也。从阳注经，是表热里寒病，从外来，故温而兼散；从阴注骨，是表寒里虚病，从内出，故温而兼补。（注经，注骨二义，从前未发，缘未读《内经》耳。）又与真武汤似同而实异。倍术、附，去姜而用参，全是温补以壮元阳；真武汤用生姜而无人参，尚是温散以逐水气。（真武汤、附子汤异同，由此而晰。）补散之分歧，只在一味之转旋也，学者安得将仲景方草草看过！
参胡三白汤  ***************************
治汗下后，虚微少气，发热，口燥。去柴胡，名人参三白汤。
人参　柴胡　白术　白芍　白苓　姜　枣
柯韵伯曰：汗下后里气既虚，当求之于三阴：而表热复发，又当责之三阳。三阳以少阳为枢，其方以小柴胡；三阴以少阴为枢，其方以真武，法当参合为治。然此热是少阳之虚，不得仍作火治，故于柴胡方中去黄芩；口燥而不呕，故去半夏；少气而仅去甘草者，欲其下达少阴也。于真武汤中不取附子，欲其上通少阳也；所藉惟人参，故用为君；佐白术，以培太阴之母；白芍滋厥阴之血，茯苓清少阴之水，生姜助柴胡散表邪，大枣助人参补元气。信为大病后调理之圣剂，至当而可法者也。若营卫不和，则去柴胡，用桂枝；口渴心烦，加麦冬、五味，辅人参生津止渴；心下痞，用黄连、枳实泻心；不得卧，加竹茹泄太阴热；如无表热，并去柴胡，名人参三白汤，纯乎调内矣。

卷四  ——————————————————————————————————————————————————————————————————————————————————————————

济生肾气丸  ***************************
治肾虚脾弱，腰重脚肿，小便不利，腹胀，喘急，痰盛，已成鼓症，其效如神。
熟地黄四两　白茯苓三两　牡丹皮　干山药　泽泻　车前子　山茱萸　牛膝　肉桂各一两　附子五钱
上十味，蜜和丸。每服八十丸，空心米饮下。
张景岳曰：水肿乃脾、肺、肾三脏之病。盖水为至阴，故其本在肾；水化于气，故其标在肺；水惟畏土，故其制在脾。肺虚则气不化精而化水，脾虚则土不制水而水泛，肾虚则水无所主而妄行，以致肌肉浮肿，气息喘急，病标上及脾、肺，病本皆归于肾。盖肾为胃之关，关不利，故聚水而不能出也。膀胱之津，由气化而出。气者，阳也。阳旺则气化，而水即为精；阳衰则气不化，而精即为水。水不能化，因气之虚，岂非阴中无阳乎？故治肿者，必先治水；治水者，必先治气。若气不能化，水道所以不通，先天元气亏于下，则后天胃气失其本，由脾及肺，治节不行，此下为胕肿腹大，上为喘呼不得卧，而标本俱病也。惟下焦之真气得行，始能传化；真水得位，始能分清。必峻补命门，使气复其元，则五脏皆安矣。故用地黄、山药、丹皮以养阴中之真水；山茱、桂、附以化阴中之阳；茯苓、泽泻、车前、牛膝以利阴中之滞。能使气化于精，即所以治肺也；补火生土，即所以治脾也；壮水利窍，即所以治肾也。补而不滞，利而不伐，治水诸方，更无有出其右者。然当因此扩充，随症加减。若其人因大病之后，脾气大虚而病水胀者，服此虽无所碍，终不见效。余熟计之，元气大伤，而药兼渗利，未免减去补力，元气不复，病必不除。遂悉去利水之剂，专用参、术、桂、附，三大剂而足胫渐消，十余剂而腹胀退。此后凡治中年之后，脾肾皆虚者，悉用此法。盖气虚者不可复行气，肾虚者不可复利水，温补即所以化气，塞因塞用之妙，顾在用之者何如耳！古法治肿不用补剂，而用去水等药，微则分利，甚则推逐。如五苓散、五淋散、五皮散、导水茯苓汤之类，皆所以利水也；如舟车神祐丸、浚川散、禹功散、十枣汤之类，皆所以逐水也。但察其果系实邪，则此等治法，仍不可废。然温补即所以化气，气化而愈者，出自天然；消伐所以逐邪，逐邪而顿愈者，由于勉强。今工所用，悉皆此类，早服晚通，去水斗许，肿胀顿消，索谢而去。不顾人之虚实，不虑人之生死，不数日而复胀，百无一生，可胜道哉！
八味地黄丸  ***************************
治命门火衰不能生土，以致脾胃虚寒，饮食少思，大便不实，或下元衰惫，脐腹疼痛，夜多旋溺等症。
熟地黄八两，用真生怀庆，洗，浸一宿，柳木甑砂锅上蒸半日，晒干，如式九次为度，临用捣膏　干山药四两　山茱萸四两　牡丹皮　白茯苓　泽泻各三两　肉桂　附子各一两
上八味为末，炼蜜丸如桐子大。酒下十五丸，日再服。
赵养葵曰：君子观象于坎，而知肾中具水火之用。今人入房，而阳气易举者，阴虚火动也；阳事先痿者，命门火衰也。真水竭则隆冬不寒，真火熄则盛夏不热。是方也，熟地、山药、泽泻、丹皮、茯苓、山萸皆濡润之品，所以能壮水之主；肉桂、附子辛润之物，能于水中补火，所以能益火之原。水火得其养，则肾气复矣。
喻嘉言曰：《金匮》用八味丸治脚气上入少腹不仁者。脚气即阴气，少腹不仁，即攻心之渐，故用之以驱逐阴邪也。其虚劳腰痛，少腹拘急，小便不利，则因过劳其肾，阴气逆于少腹，阻遏膀胱之气化，小便不能通利，故用之以收肾气也。其短气有微饮者，饮亦阴类，阻其胸中之阳，自致短气，故用之引饮下出，以安胸中也。消渴病，饮水一斗，小便亦一斗，此肾气不能摄水，小便恣出，源泉有立竭之势，故急用以逆折其水也。夫肾水下趋之消，肾气不上升之渴，非用此以蛰护封藏，蒸动水气，舍此曷从治哉？后人谓八味丸为治消渴之圣药，得其旨矣。
柯韵伯曰：命门之火，乃水中之阳。夫水体本静，而川流不息者，气之动，火之用也，非指有形者言也。然火少则生气，火壮则食气，故火不可亢，亦不可衰。所云火生土者，即肾家之少火，游行其间，以息相吹耳。若命门火衰，少火几于熄矣。欲暖脾胃之阳，必先温命门之火。此肾气丸纳桂、附于滋阴剂中，是藏心于渊，美厥灵根也。命门有火，则肾有生气矣。故不曰温肾，而名肾气，斯知肾以气为主，肾得气而土自生也。且形不足者温之以气，则脾胃因虚寒而致病者固痊，即虚火不归其部而失血亡阳者，亦纳气而归封蛰之本矣。
崔氏加减八味丸，以五味之酸收，易附子之辛热，肾虚而不甚寒者宜之也。《千金方》于八味外，更加玄参之咸寒，以助熟地而滋肾，加芍药之酸寒，助丹皮以滋肝，总之为桂、附加琐耳。以之壮水则有余，以之益阳恐不足也。《济生方》加牛膝、车前以治水肿，倍茯苓以辅地黄，山药、茱萸与泽、丹、车、牛等列，随证加减，允为得法。益阴肾气丸，于六味外，加当归、五味、柴胡，以治目暗不见，化裁之妙矣。
六味地黄丸  ***************************
主治肾精不足，虚火炎上，腰膝痿软，骨热痠疼，足跟痛，小便淋秘或不禁，遗精梦泄，水泛为痰，自汗盗汗，亡血，消渴，头目眩运，耳聋，齿摇，尺脉虚大者。
熟地黄八两　山茱萸四两　白茯苓　干山药各四两　牡丹皮三两　泽泻二两
上为末，炼蜜丸如桐子大，空心淡盐汤下。
柯韵伯曰：肾虚不能藏精，坎宫之火无所附而妄行，下无以奉春生之令，上绝肺金之化源。地黄禀甘寒之性，制熟味更厚，是精不足者补之以味也，用以大滋肾阴，填精补髓，壮水之主。以泽泻为使，世或恶其泻肾而去之，不知一阴一阳者，天地之道；一开一阖者，动静之机。精者，属癸，阴水也，静而不走，为肾之体；溺者，属壬，阳水也，动而不居，为肾之用。（精识，精论！）是以肾主五液，若阴水不守，则真水不足，阳水不流，则邪水逆行。故君地黄以护封蛰之本，即佐泽泻以疏水道之滞也。然肾虚不补其母，不导其上源，亦无以固封蛰之用。山药凉补，以培癸水之上源；茯苓淡渗，以导壬水之上源；加以茱萸之酸温，藉以收少阳之火，以滋厥阴之液；丹皮辛寒，以清少阴之火，还以奉少阳之气也。滋化源，奉生气，天癸居其所矣。壮水制火，特其一端耳！
天王补心丹  ***************************
主治心血不足，神志不宁，津液枯竭，健忘，怔忡，大便不利，口舌生疮等症。
人参　酸枣仁　当归　生地黄　柏子仁　麦冬　天冬　远志　五味子　白茯苓　丹参　玄参　桔梗
上为末，炼蜜丸如椒目大，白汤下。
柯韵伯曰：心者主火，而所以主者神也。神衰则火为患，故补心者必清其火而神始安。补心丹用生地黄为君者，取其下足少阴以滋水主，水盛可以伏火。此非补心之阳，补心之神耳。凡果核之有仁，犹心之有神也。清气无如柏子仁，补血无如酸枣仁，其神存耳。参、苓之甘以补心气，五味之酸以收心气，二冬之寒以清气分之火，心气和而神自归矣。当归之甘以生心血，玄参之咸以补心血，丹参之寒以清血中之火，心血足而神自藏矣。更假桔梗为舟楫，远志为向导，和诸药入心而安神明。以此养生则寿，何有健忘、怔忡、津液干涸、舌上生疮、大便不利之虞哉？
朱砂安神丸（东垣方）  ***************************
治心神昏乱，惊悸，怔忡，寤寐不安。
朱砂另研　黄连各半两　生地黄三钱　当归　甘草各二钱
上为细末，酒泡蒸饼丸如麻子大，朱砂为衣，每服三十丸，卧时津液下。
叶仲坚曰：经曰：神气舍心，精神毕具。又曰：心者，生之本，神之舍也。且心为君主之官，主不明则精气乱，神太劳则魂魄散，所以寤寐不安，淫邪发梦，轻则惊悸怔忡，重则痴妄癫狂耳！朱砂具光明之体，赤色通心，重能镇怯，寒能胜热，甘以生津，抑阴火之浮游，以养上焦之元气，为安神之第一品；心苦热，配黄连之苦寒，泻心热也，更佐甘草之甘以泻之；心主血，用当归之甘温，归心血也，更佐地黄之寒以补之。心血足，则肝得所藏而魂自安；心热解，则肺得其职而形自正也。
枳术丸（东垣）  ***************************
治胃虚，湿热饮食壅滞，心下痞闷。
白术二两，土蒸　枳实一两，麸炒
上为细末，荷叶煨陈米饭为丸如椒目大，白汤下。
东垣曰：白术苦甘温，其苦味除胃中之湿热，其甘温补脾家之元气，多于枳实一倍；枳实味苦温，泄心下痞闷，消胃中所伤。此药下胃，所伤不能即去，须一二时许，食乃消化，先补虚而后化所伤，则不峻利矣。荷叶状如仰盂，于卦为震，正少阳肝胆之气，饮食入胃，营气上行，即此气也，取之以生胃气。更以煨饭和药，与术协力滋养谷气而补脾胃，其利大矣。若用食药下之，传变诸症，不可胜数。
按东垣此方，源出《金匮》。然一急一缓，一行一补，其用有不同者。
〖附录：《金匮》枳术汤〗
治心下硬大如盘，边如旋杯，水饮所作。
枳实七枚　白术二两
上二味，以水五升，煮取三升，分温三服，腹中软即散。
赵以德曰：心下，胃上脘也。胃气弱，则所饮之水不消，痞结而坚，必强其胃，消其痞。白术健脾强胃，枳实善消心下痞，逐停水，散滞血。
磁朱丸（《千金方》）  ***************************
治神水宽大渐散，皆如雾露中行，渐睹空中有黑花，睹物成二体，及内障，神水淡绿色、淡白色。又治耳鸣及聋。
磁石二两，煅　辰砂一两　神曲生，三两，更以一两水和作饼煮浮，搜入前药，炼蜜为丸
每服十丸，加至三十丸，空心米汤下。
王又原曰：经曰：五脏六腑之精，皆上注于目。则目之能视者气也，目之所以能视者精也。肾惟藏精，故神水发于肾；心为离照，故神光发于心。光发阳而外映，有阴精以为守，则不散而常明；水发阴而凝结，有阳气以为布，则洞悉而不穷。惟心、肾有亏，致神水干涸，神光短少，昏眊、内障诸证所由作也。磁石直入肾经，收散失之神，性能引铁吸肺金之气归藏肾水。朱砂体阳而性阴，能纳浮游之火而安神明。水能鉴，火能烛，水火相济，而光华不四射与？然目受脏腑之精，精裨于谷，神曲能消化五谷，则精易成矣。盖神水散大，缓则不收，赖镇坠之品疾收而吸引之，故为急救之剂也。其治耳鸣、耳聋等症，亦以镇坠之功，能制虚阳之上奔耳。
柯韵伯曰：此丸治癫痫之圣剂。盖狂痴是心、肾、脾三脏之病。心藏神，脾藏意与智，肾藏精与志。心者，神明之主也，主不明则十二官危，使道闭塞而不通，形乃大伤，即此谓也。然主何以不明也？心法离而属火，真水藏其中。若天一之真水不足，地二之虚火妄行，所谓天气者蔽塞，地气者冒明，日月不明，邪害空窍，故目多妄见，而作此奇疾也。非金石之重剂以镇之，狂必不止。朱砂禀南方之赤色，入通于心，能降无根之火而安神明。磁石禀北方之黑色，入通于肾，吸肺金之气以生精，坠炎上之火以定志。二石体重而主降，性寒而滋阴，志同道合，奏功可立俟矣。神曲推陈致新，上交心神，下达肾志，以生意智。且食入于阴，长气于阳，夺其食则已，此《内经》治狂法也，食消则意智明而精神治，是用神曲之旨乎！炼蜜和丸，又甘以缓之矣。
四神、二神、五味子散（合论）  ***************************
〖四神丸〗
治脾肾双虚，子后作泻，不思食，不化食。
肉果二两　破故纸四两，炒　五味子三两　吴茱萸五钱，盐汤泡过
上为末，红枣四十九枚，生姜四两切，水煮枣熟，去姜，取枣肉，捣和药丸桐子大，空心盐汤下。
〖二神丸〗
去茱萸、五味。
〖五味子散〗
去肉豆蔻、破故纸。
程郊倩曰：命门无火，不能为中宫腐熟水谷，藏寒在肾，谁复司其闭藏？故木气才萌，不疏泄而亦疏泄，虽是木邪干土，实肾之脾胃虚也。此际补脾不如补肾，补骨脂有温中暖下之能，五味子有酸收固涩之性，吴茱萸散邪补土，肉豆蔻涩滑益脾，暖肾而使气蒸，破滞而使气壮，补肾仍是补脾矣。
李士材曰：肾水受时于子，弱土不能禁制，故子后每泻也。
柯韵伯曰：泻利为腹疾，而腹为三阴之都会，一脏不调，便能泻利。故三阴下利，仲景各为立方以主之。太阴有理中、四逆，厥阴有乌梅、白头翁，少阴有桃花、真武、猪苓、猪肤、四逆汤散、白通、通脉等剂，可谓曲尽病情，诸法备美。（柯论更妙，不可废也。）然只为一脏立法，若三脏相关，久留不痊，如子后作泻一症，犹未之及也。夫鸡鸣至平旦，天之阴，阴中之阳也。因阳气当至而不至，虚邪得以留而不去，故作泻于黎明。其由有四：一为脾虚不能制水，一为肾虚不能行水，故二神丸君补骨脂之辛燥者，入肾以制水，佐肉豆蔻之辛温者，入脾以暖土，丸以枣肉，又辛甘发散为阳也；一为命门火衰不能生土，一为少阳气虚无以发陈，故五味子散君五味子之酸温，以收坎宫耗散之火，少火生气以培土也，佐吴茱萸之辛温，以顺肝木欲散之势，为水气开滋生之路，以奉春生也。此四者，病因虽异，而见症则同，皆水亢为害。二神丸是承制之剂，五味散是化生之剂也。二方理不同而用则同，故可互用以助效，亦可合用以建功。合为四神丸，是制生之剂也。制生则化，久泄自瘳矣。称曰四神，比理中、八味二丸较速与！
滋肾丸  ***************************
治肺痿声嘶，喉痹，咳血，烦躁。
黄柏二两，酒炒　知母二两，酒浸，炒　肉桂一钱
上为细末，熟水丸桐子大。每服五十丸，空心下。
罗东逸曰：此丸为肾家水竭火炎而设。夫水竭则肾涸，肾涸则下泉不钟，而阳盛于上，斯喉痹、痰结、烦躁之证作；火炎则金伤，金伤则泽熯高原，无以蒸呴布沤，斯声嘶、咳血、焦痿之证生。此时以六味补水，水不能遽生也；以生脉保金，金不免犹燥也。惟急用黄柏之苦以坚肾，则能杀龙家之沸火，是谓浚其源而安其流；继用知母之清以凉肺，则能全破伤之燥金，是谓沛之雨而腾之露；然恐水火之不相入而相射也，故益以肉桂之反佐为用，兼以导龙归海，于是坎盈窞而流渐长矣。此滋肾之旨也。
柯韵伯曰：水为肾之体，火为肾之用。人知肾中有水，始能制火；不知肾中有火，始能致水耳。盖天乙生水，一者，阳气也，即火也。气为水母，阳为阴根，必火有所归，斯水有所主，故反佐以桂之甘温，引知、柏入肾而奏其效。此相须之殷，亦承制之理也。
虎潜丸  ***************************
治肾阴不足，筋骨痿软，不能步履。
龟板　黄柏各四两　知母　熟地各二两　牛膝三两五钱　芍药一两五钱　锁阳　虎骨　当归各一两　陈皮七钱五分
上为末，煮羯羊肉，捣为丸桐子大，淡盐汤下。
王又原曰：肾为作强之官，有精血以为之强也。若肾虚精枯，而血必随之，精血交败，湿热风毒遂乘而袭焉，此不能步履、腰痠、筋缩之症作矣。且肾兼水火，火胜烁阴，湿热相搏，筋骨不用宜也。方用黄柏清阴中之火，燥骨间之湿，且苦能坚肾，为治痿要药，故以为君；虎骨去风毒，健筋骨，为臣；然高原之水不下，母虚而子亦虚，肝脏之血不归，子病而母愈病，知母清肺原，归、芍养肝血，使归于肾，龟禀天地之阴独厚，茹而不吐，使之坐镇北方，更以熟地、牛膝、锁阳、羊肉群队补水之品，使精血交补；若陈皮者，疏血行气，兹又有气化血行之妙。其为筋骨壮盛，有力如虎也必矣。道经云：虎向水中生，以斯为潜之义焉。夫是以命之曰虎潜丸。
叶仲坚曰：痿原虽分五脏，然其本在肾，其标在肺。《内经》云：五脏因肺热叶焦，发为痿躄。又曰：阳气内伐，水不胜火，则骨痿髓虚，故足不任身。骨痿者，生于大热也，若视为虚寒而投以桂、附，多致不救。是方以虎名者，虎于兽中禀金气之至刚，风生一啸，特为肺金取象焉；其潜之云者，金从水养，母隐子胎，故生金者必丽水，意在纳气归肾也。（虎潜之义，发明妙极！）龟应北方之象，禀阴最厚，首常向腹，善通任脉，能大补真阴，深得夫潜之义者。黄柏味厚，为阴中之阴，专补肾、膀之阴不足，能使足膝中气力涌出。故痿家必用二者为君，一以固本，一以治标，恐奇之不去则偶之也。熟地填少阴之精，用以佐龟板；知母清太阴之气，用以佐黄柏；牛膝入肝舒筋，归、芍佐之，肝血有归；陈皮疏之，气血以流，骨正筋柔矣。又虑热则生风，逗留骨节，用虎骨所以驱之；纯阴无阳，不能发生，佐锁阳所以温之。羊肉为丸，补之以味；淡盐汤下，急于入肾。斯皆潜之为义。
越鞠丸  ***************************
治脏腑一切痰、食、气、血诸郁，为痛，为呕，为胀，为利者。
香附　苍术　抚芎　山栀仁　神曲
水发丸，每服百丸。
季楚重曰：《内经》论木郁达之五句，前圣治郁之法最详。所谓郁者，清气不升，浊气不降也。然清浊升降，皆出肺气，使太阴失治节之令，不惟生气不升，收气亦不降，上下不交而郁成矣。故经云：太阴不收，肺气焦满。又云：诸气膹郁，皆属于肺。然肺气之布，必由胃气之输；胃气之运，必本三焦之化。甚至为痛，为呕，为胀，为利，莫非胃气不宣，三焦失职所致。方中君以香附快气，调肺之怫郁；臣以苍术开发，强胃而资生；神曲佐化水谷，栀子清郁导火，于以达肺腾胃而清三焦，尤妙抚芎之辛，直入肝胆以助妙用，则少阳之生气上朝而营卫和，太阴之收气下肃而精气化。此丹溪因五郁之法而变通者也。然五郁之中，金、木尤甚。前人用逍遥散调肝之郁，兼清火滋阴；泻白散清肺之郁，兼润燥降逆。要以木郁上冲即为火，金郁敛涩即为燥也。如阴虚不知滋水，气虚不知化液，是又不善用越鞠矣。
封髓丹  ***************************
治梦遗失精，及与鬼交。
黄柏　砂仁　甘草
上蜜糊为丸，每服三钱。
赵羽皇曰：经云：肾者主水，受五脏六腑之精而藏之。又曰：肾者主蛰，封藏之本，精之处也。盖肾为悭脏，多虚少实。因肝木为子，偏喜疏泄母气，厥阴之火一动，精即随之外溢。况肝又藏魂，神魂不摄，宜其夜卧鬼交、精泄之症作矣。封髓丹为固精之要药。方用黄柏为君，以其味性苦寒，又能坚肾。肾职得坚，则阴水不虞其泛溢；寒能清肃，则龙火不至于奋扬。水火交摄，精有不安其位者乎？佐以甘草，以甘能缓急，泻诸火与肝火之内烦，且能使水土合为一家，以妙封藏之固。若缩砂者，以其味辛性温，善能入肾。肾之所恶在燥，而润之者唯辛，缩砂通三焦、达津液，能纳五脏六腑之精而归于肾，肾家之气内，肾中之髓自藏矣。此有取于封髓之意也。
左金丸  ***************************
治肝脏火实，左胁作痛。
黄连六两，炒　吴茱萸一两，汤泡
上为末，作丸。
胡天锡曰：此泻肝火之正剂。肝之治有数种：水衰而木无以生，地黄丸癸乙同源是也；土衰而木无以植，参苓甘草散缓肝培土是也；本经血虚有火，用逍遥散清火；血虚无水，用归脾汤养阴。至于补火之法，亦下同乎肾；而泻火之治，则上类乎心。左金丸独用黄连为君，从实则泻子之法，以直折其上炎之势；吴茱萸从类相求，引热下行，并以辛温开其郁结，惩其扞格，故以为佐。然必木气实而土不虚者，庶可相宜。左金者，木从左，而制从金也。
资生丸  ***************************
治妇人妊娠三月，脾虚呕吐，或胎滑不固。兼丈夫调中养胃，饥能使饱，饱能使饥，神妙难述。
人参三两　云术三两　茯苓二两　山药二两　薏苡仁两半　莲肉二两　芡实一两半　甘草一两炙　陈皮二两　麦芽二两　神曲二两　白豆蔻八钱　桔梗一两　藿香一两　川黄连四钱　砂仁一两半　扁豆一两半　山楂一两半
上十八味，为细末，炼蜜丸弹子大。每服二丸，米饮下。
罗东逸曰：此方始于缪仲醇，以治妊娠脾虚及滑胎。盖胎资始于足少阴，资生于足阳明。故阳明为胎生之本，一有不足，则元气不足以养胎，又不足以自养。故当三月，正阳明养胎之候，而见呕逆，又其甚者，或三月，或五月而堕，此皆阳明气虚不能固耳！古方安胎类用芎、归，不知此正不免于滑。是方以参、术、茯、草、莲、芡、山药、扁豆、薏苡之甘平，以补脾元；陈皮、曲、麦、砂、蔻、藿、桔之香辛，以调胃气；其有湿热，以黄连清之、燥之。既无参苓白术散之滞，又无香砂枳术丸之燥，能补能运，臻于至和，于以固胎，永无滑堕。丈夫服之，调中养胃。名之资生，信不虚矣。
脾约丸  ***************************
治肠胃燥热，大便秘结。
麻仁二升　杏仁一斤　枳实　厚朴　芍药各八两　大黄一斤
上为末，蜜丸，白汤下。
成无己曰：约者，约结之约，又约束也。经曰：饮入于胃，游溢精气，上输于脾；脾气散精，上归于肺，通调水道，下输膀胱；水精四布，五经并行。今胃强脾弱，约束津液，不得四布，但输膀胱，小便数而大便硬，故曰脾约。麻仁甘平而润，杏仁甘温而润，经曰脾欲缓，急食甘以缓之，本草曰润可去结，是以麻仁为君，杏仁为臣。枳实苦寒，厚朴苦温，破结者必以苦，故以为佐；芍药酸寒，大黄苦寒，酸苦涌泄为阴，故以为使。丹溪曰：既云脾约，血枯火燔，金受邪而津竭，必窃脾之母气以自救，金衰则土受邪，脾失转输，肺失传化，理宜滋阴降火。金行清化，脾土健旺，津液既润，何秘之有？此方惟热甚而禀实者可用；热虽甚而虚者，愈致燥涸之苦矣。
更衣丸  ***************************
治津液不足，大便不通。
朱砂五钱，研如飞面　芦荟七钱，研细
滴好酒少许，和丸。每服一钱二分，好酒下。
柯韵伯曰：胃为后天之本，不及固病，太过亦病。然太过复有阳盛、阴虚之别焉。两阳合明而胃家实，仲景制三承气下之；水火不交而津液亡，前贤又制更衣丸以润之。古人入厕必更衣，故为此丸立名。用药之义，以重坠下达而奏功。朱砂色赤属火，体重象金，味甘归土，性寒类水，为丹祖汞母，能输坎以填离，生水以济火，是肾家之心药也；配以芦荟，黑色通肾，苦味入心，滋润之质可转濡胃燥，大寒之性能下开胃关，此阴中之阴，询为肾家主剂矣。合以为丸，有水火既济之理，水土合和之义。两者相须，得效甚宏，奏功甚捷，真匪夷所思者。
备急丸  ***************************
治寒气、冷食稽留胃中，心腹痛，大便不通者。
大黄　干姜各一两　巴豆一两，去皮心，熬，研如脂
先捣大黄、干姜为末，纳巴豆合捣千杵，和蜜丸如豆大，藏密器中勿泄气，候用。每服三四丸，暖水或酒下。《金匮》主中恶，心腹胀满，卒痛如锥刺，气急口噤，如卒死者。捧头起，灌令下咽，须臾当差；不差，更与三丸，当腹中鸣，即吐利，便差。若口噤者，亦须折齿灌之。
柯韵伯曰：大便不通，当分阳结、阴结。阳结有承气、更衣之剂，阴结又制备急之方。《金匮》用此治中恶，当知寒邪卒中者宜之，若用于温暑热邪，速其死矣。是方允为阴结者立，干姜散中焦寒邪，巴豆逐肠胃冷积，大黄通地道，又能解巴豆毒，是有制之师也，乃仿仲景白散而加峻者欤！白散治寒结在胸，故用桔梗佐巴豆，为吐、下两解法；此寒结肠胃，故用大黄佐姜、巴，以直攻其寒。世徒知有温补法，而不知有温下之治，所以但讲虚寒，不议及寒实也。
当归龙荟丸  ***************************
治肝经实火，大便秘结，小便涩滞，或胸膈作痛，阴囊肿胀。凡属肝经实火，皆宜服之。
当归　龙胆草　黄连　黄芩　栀子仁各一两　大黄　芦荟　青黛各五钱　木香二钱五分　麝香五分，另研
上为末，炒神曲糊丸。每服二十丸，姜汤下。
柯韵伯曰：肝为相火，有泻无补。青黛禀东方之色，入通于肝，大寒之性，所以泻其实火也。夫东实西虚，必泻南补北，而金气始行。故用栀子之赤色通心者，率胆草、芩、连以泻火而除胸膈之痛；佐以芦荟之黑色通肾者，以补水而利小便，以除阴囊之肿。凡木气郁者必克土，此肝火亢则反能燥脾而实胃，故用神曲疏脾，大黄调胃，以通大便之秘结也。肝火旺则血虚，故君当归；气有余便是火，故佐二香。丹溪云宜降气，不宜降火，盖为虚火言。此火实克金，热伤元气，治节不行，允宜泻火，从芩、连之例矣。夫气药燥热，若不于大寒剂中用之，皆倒戈之辈。故必火降而气始降，亦必气降而火不复升，是知降气降火，又两相须也。
四生丸  ***************************
治阳盛阴虚，血热妄行，或吐或衄者。
生地黄　生柏叶　生荷叶　生艾叶等分
上四味，捣烂为丸如鸡子大、每服一丸，滚汤化服。
柯韵伯曰：心肾不交，则五脏齐损；阴虚而阳无所附，则火炎上焦；阳盛则阳络伤，故血上溢于口鼻也。凡草木之性，生者凉，而熟之则温；熟者补，而生者泻。四味皆清寒之品，尽取其生者，而捣烂为丸，所以全其水气，不经火煮，更以远于火令矣。生地多膏，清心肾而通血脉之源；柏叶西指，清肺金而调营卫之气；艾叶芳香，入脾胃而和生血之司；荷叶法震，入肝家而和藏血之室。五脏安堵，则水火不相射，阴平阳秘，而血归经矣。是方也，可暂用以遏妄行之热血，如多用则伤营。盖血得寒则瘀血不散，而新血不生也。设但知清火凉血，而不用归脾、养荣等剂以善其后，鲜有不绵连岁月而毙者。非立方之不善，妄用者之过耳！
石斛夜光丸  ***************************
治神水宽大渐散，昏如雾露，空中有黑花，及睹物成二，神水淡绿、淡白色者。
天门冬焙　人参　茯苓各二两　麦冬　熟地　生地各一两　枸杞子　菟丝子　甘菊花　石斛　干山药　杏仁各七钱　肉苁蓉　蒺藜　川芎　甘草炙　黄连　防风　青葙子　枳壳　羚羊角镑　乌犀镑，各五钱　牛膝七钱五分　草决明八钱
为细末，炼蜜丸桐子大。每服三五十丸，温酒、盐汤下。
罗东逸曰：此方为阳衰阴弱，不能升精于目而设，故目科与《千金》磁朱丸并重，治证亦同。然磁朱为镇坠药，此为羡补药。《针经》曰：五脏六腑精气，皆上于目，而为之精。故夫目之精明者，阴阳合传而为精明者也。若肾肝虚，则阴弱不能敛精以升养神水于内；脾肺虚，则阳衰不能摄阴而浮散神光于外，以致神水宽大，睹物成二。此其治法，其营在肝，其主在肾，其合在脾，能合肾、脾之阴而使肝达之，则必能归精于两眸，而继明如昼夜矣。是方先补肾、肝，以二冬、二地、菟丝、枸杞、五味、牛膝、苁蓉，群队滋阴之品，以之强阴、填精、敛气、安神、养血，此壮水之主，亦所以生木也；复以人参、炙草、茯苓、山药培补中宫，使调合阴阳也；佐之以蒺藜、甘菊、川芎、枳壳、防风行肝达气，青葙、决明子解结散滞，黄连、乌犀、羚角清火泄热，然必取石斛之妙合脾肾者，清而行之，要使升精归明之用，脏腑合德，专精致一耳。其以为丸者，补上治下，利以缓，利以久，不利以速也。
礞石滚痰丸  ***************************
治实热老痰之峻剂，虚寒者不宜用。
黄芩　大黄酒蒸，各八两　沉香五钱，忌火　礞石一两，焰硝煅过，陈久者佳，新煅者有火毒，不宜用
上四味为细末，水丸川椒大，量人大小用之。用温水一口送过咽，即便仰卧令药徐徐而下，半日不可饮食，勿起身行动、言语，待药气自胃口渐下二肠，然后动作、饮食。服后喉间稠粘壅塞不行者，乃药力相攻，故痰气泛上也。少顷药力到，自然宁贴。服之得法，效如响应。
柯韵伯曰：脾为生痰之原，肺为贮痰之器，此无稽之谈也。夫脾为胃行其津液，以灌四旁，而水精又上输于肺，焉得凝结而为痰？惟肾为胃关，关门不利，故水聚而泛为痰也，则当曰肾为生痰之原。经云：受谷者浊，受气者清。清阳走五脏，浊阴归六腑。肺为手太阴，独受诸气之清，而不受有形之浊，则何可贮痰？惟胃为水谷之海，万物所归，稍失转味之职，则湿热凝结为痰，依附胃中而不降，当曰胃为贮痰之器。（驳得是。此前人之濛濛，后学不知而信之，不加察者也。）斯义也，惟王隐君知之，故制老痰之方，不涉脾、肺，而责之胃、肾。二黄、礞石禀中央之黄色，入通中宫者也，黄芩能清理胃中无形之气，大黄能涤荡胃中有形之质。然痰之为质，虽滑而粘，善栖泊于肠胃曲折之处，而为巢穴，不肯顺流而下，仍得缘涯而升，故称老痰。二黄以滋润之品，只能直行而泄，欲使委曲而导之，非其所长也，故选金石以佐之；礞石之燥，可以除其湿之本，而其性之悍，可以迅扫其曲折依伏之处，使秽浊不得腻滞而少留，此滚痰之所由名乎！又虑夫关门不开，仍得为老痰之窠臼，沉香禀北方之色，能内气归肾，又能疏通肠胃之滞，肾气流通，则水垢不留，而痰不再作；且使礞石不粘著于肠，二黄不伤及于胃，一举而三善备，所以功效若神也。
指迷茯苓丸  ***************************
治中焦停痰，伏饮。
半夏制，二两　茯苓一两　风化硝二钱半　枳壳五钱
上四味，姜汁糊为丸。
柯韵伯曰：痰饮之本，皆水也。水入于胃，游溢精气，上输于脾，此自阳入阴也；脾气散精，上归于肺，此地气上升也；通调水道，下输膀胱，是天气下降也；水精四布，五经并行，是水入于经，而血乃成也。若阴阳不和，清浊相干，胃气乱于中，脾气艰于升，肺气滞于降，而痰饮随作矣。痰与饮同源，而有阴阳之别。阳盛阴虚，则水气凝而为痰；阴盛阳虚，则水气溢而为饮。（痰饮之别清出。）除痰者，降气清火，是治其标；补阴利水，是治其本也。涤饮者，降气燥湿，是治其标；温肾利水，是治其本也。此方欲兼两者而合治之，半夏燥湿，茯苓渗湿，风硝软坚，枳壳利气，别于二陈之甘缓，远于礞石之峻悍，亦平胃之剂耳！
大黄䗪虫丸  ***************************
治五劳七伤，内有干血，肌肤甲错，两目黯黑。
大黄十两，酒蒸　黄芩二两，炒　甘草三两　桃仁去皮尖，炒　杏仁去皮尖，炒　芍药各四两，炒　地黄十两　干漆一两，炒　虻虫一两五钱，去翅足，炒　水蛭百枚，炙黄　蛴螬一两半，炒　䗪虫一两，去头足，炒
上十二味，为末，蜜丸如小豆大，酒服五丸，日三服。
李士材曰：劳伤之症，未有无瘀血者也。瘀之日久，则发为热；热涸其液，则干粘于经络之间；愈干愈热，愈热愈干，而新血皆损。人之克养百骸，光华润泽者，止藉此血。血伤则无以沃其肤，故甲错也；目得血而能视，荣气不贯于空窍，故黑黯也。仲景洞见此症，补之不可，凉之无益，而立此方。经曰血主濡之，故以地黄为君；坚者削之，故以大黄为臣；统血者脾也，脾欲缓，急食甘以缓之，又酸苦涌泄为阴，故以甘、芍、桃、杏为佐；咸走血，苦胜血，故以干漆之苦，四虫之咸为使。吴氏曰：浊阴不降，则清阳不升；瘀血不去，则新血不生。今人遇一劳症，便用滋阴，服而不效，坐以待毙，术岂止此耶！
乌梅丸  ***************************
治厥阴病消渴，气上撞心，心中疼热，饥而不欲食，食即吐蛔。又主久利。
乌梅三百枚　黄连一斤　细辛　附子炮　人参　桂枝　黄柏各六两　干姜十两　当归　蜀椒各四两
上十味，异捣筛，合治之，以苦酒渍乌梅一宿，去核，蒸之五升米下，饭熟，捣成泥，和药令相得，纳臼中与蜜杵二千下，丸如桐子大。先食饮服十丸，日三服，稍加至一二十丸。禁生冷、滑物、臭食。
柯韵伯曰：六经惟厥阴为难治。其本阴，其标热，其体木，其用火。必伏其所主而先其所因，或收，或散，或逆，或从，随所利而行之，调其中气，使之和平，是治厥阴法也。（治厥阴大法。）厥阴当两阴交尽，又名阴之绝阳，宜无热矣。第其具合晦朔之理，阴之初尽，即阳之初生，所以一阳为纪，一阴为独使，则厥阴病热，是少阳使然也。火王则水亏，故消渴；气上撞心，心中疼热，气有余便是火也；木盛则克土，故饥不欲食；虫为风化，饥则胃中空虚，蛔闻食臭出，故吐蛔。（叙厥阴症明晰。）仲景立方，皆以辛甘苦味为君，不用酸收之品；而此用之者，以厥阴主肝木耳！《洪范》曰：木曰曲直作酸。《内经》曰：木生酸，酸入肝。君乌梅之大酸，是伏其所主也；配黄连泻心而除疼，佐黄柏滋肾以除渴，先其所因也；肾者肝之母，椒、附以温肾，则火有所归，而肝得所养，是固其本；肝欲散，细辛、干姜辛以散之；肝藏血，桂枝、当归引血归经也；寒热杂用，则气味不和，佐以人参调其中气；以苦酒渍乌梅，同气相求；蒸之米下，资其谷气；加蜜为丸，少与而渐加之，缓则治其本也。蛔，昆虫也，生冷之物与湿热之气相成，故药亦寒热互用，且胸中烦而吐蛔，则连、柏是寒因热用也。蛔得酸则静，得辛则伏，得苦则下，信为化虫佳剂。久利则虚，调其寒热，酸以收之，下利自止。
平胃散  ***************************
治湿淫于内，脾胃不能克制，有积饮痞膈中满者。
苍术五斤，泔浸七日　陈皮去白　厚朴各三斤，姜汁炙　甘草三十两，炙
上为末，每服三钱，姜汤下，日三服。又水煎，每服七钱。
柯韵伯曰：《内经》以土运太过曰敦阜，其病腹满；不及曰卑监，其病留满痞塞。张仲景制三承气汤，调胃土之敦阜；李东垣制平胃散，平胃土之卑监也。培其卑者而使之平，非削平之谓，犹温胆汤，用凉剂而使之温，非用温之谓。后之注本草者，曰敦阜之土，宜苍术以平之；卑监之土，宜白术以培之。若以湿土为敦阜，将以燥土为卑监耶？不审敦阜、卑监之义，因不知平胃之理矣。二术苦甘，皆燥湿健脾之用，脾燥则不滞，所以能健运而得其平。第二术白者柔而缓，苍者猛而悍，此取其长于发汗，迅于除湿，故以苍术为君耳。不得以白补、赤泻之说，为二术拘也。厚朴色赤苦温，能助少火以生气，故以为佐；湿因于气之不行，气行则愈，故更以陈皮佐之。甘先入脾，脾得补而健运，故以炙甘草为使。名曰平胃，实调脾承气之剂与！夫洁古取《金匮》之枳术汤以为丸，枳实之峻，重于厚朴，且无甘草以和之，虽倍白术，而消伐过于此方。昧者以术为补，为当久服，不思枳实为峻而不宜多，特未之思耳。
瓜蒂散  ***************************
邪结胸中，胸中痞硬，寸脉微浮，气上冲咽喉不得息；或心下满而烦，饥不能食，手足厥冷，脉乍紧者；或饮食入口即吐，心中温温欲吐，复不能吐，始得之，手足寒，脉弦迟者，皆宜用此吐之。亡血、虚家，不可与也。
瓜蒂　赤小豆熬黄，各一分
上二味，别捣为散，取一钱匕，用香豉一合，用热汤七合，煮作稀糜，去滓，取汁，和散温服之。不吐者，少少加，得快吐乃止。
柯韵伯曰：胸中者，清虚之府。寒邪凝结，内热不得外达，以至痞硬。其气上冲，心下烦，心中温者，热郁也。脉微浮，或弦迟，或乍紧，手足寒，饮食入口即吐者，寒束也。咽喉不得息，心下满，饥不能食，欲吐不能吐者，寒格而热不得越也。（辨症精晰。）肺气不得降，胃阳不得升，谅非汗、下之法所能治，必得酸苦涌泄之品，因而越之，上焦得通，中气得达，肺家之治节行，胸中之阳气复，痞硬可得而消耳。瓜蒂色青，象东方甲木之化，得春升生发之机，能提胃中阳气，除胸中实邪，为吐剂中第一品，然必得谷气以和之。赤豆形色象心，甘酸以保心气。香豉形色象肾，性本沉重，霉熟而使轻浮，能使肾家之清气交于心，胸中之浊气出于口，作为稀糜，调服二散，虽快吐而不伤神，奏功之捷，胜于汗，下，此所以三法鼎立耳。今人不知岐伯、仲景之精义，置之不用，汗之、下之，变证蜂起，可胜悼哉！
天水散  ***************************
一名益元散，一名六一散。
治夏时中暑，热伤元气，内外俱热，无气以动，烦渴欲饮，肠胃枯涸者。又能催生下乳。积聚，水蓄，里急后重，暴注下迫者，宜之。
桂府滑石六两，水飞　甘草一两　辰砂三钱
上为细末，新汲水一碗，调服三钱。
柯韵伯曰：元气虚而不支者死，邪气盛而无制者亦死。今热伤元气，无气以动，斯时用参、芪以补气，则邪愈甚；用芩、连以清热，则气更伤。惟善攻热者，不使丧人元气；善补虚者，不使助人邪气。必得气味纯粹之品以主之。滑石禀土中冲和之气，行西方清肃之令，秉秋金坚重之形，寒能胜热，甘不伤脾，含天乙之精，而具流走之性，异于石膏之凝滞，能上清水原，下通水道，荡涤六腑之邪热，从小便而泄矣。甘草禀草中冲和之性，调和内外，止渴生津，用以为佐，保元气而泻虚火，则五脏自和矣。然心为五脏主，暑热扰中，神明不安，必得朱砂以镇之，则神气可以遽复。凉水以滋之，则邪热可以急除。此补心之阳，寒亦通行也。至于热利初起，里急后重者宜之，以滑可去著也。
催生下乳，积聚、蓄水等症，同乎此义，故兼治之。是方也，益气而不助邪，逐邪而不伤气，不负益元之名矣。宜与白虎、生脉三方鼎足可也。
阿胶散  ***************************
治肺虚有火，嗽无津液，咳而哽气者。
真阿胶一两半　牛蒡子二钱半，炒　马兜铃五钱，焙　炙甘草五钱　杏仁七钱　糯米一合
每服两许，水煎服。
程郊倩曰：痰带红线，嗽有血点，日渐成痿。缘肺处脏之最高，叶间布有细窍，气从此出入，呼吸成液，灌溉周身，所谓水出高源也。一受火炎，吸时徒引火升，呼时并无液出，久则肺窍俱闭，喉间或痒或疮，六叶遂日焦枯矣。今用阿胶为君者，消窍瘀也；用杏仁、大力子者，宣窍道也；用马兜铃者，清窍热也；糯米以补脾，母气到，肺自轻清无碍矣。
玉屏风散  ***************************
治风邪久留而不散者，自汗不止者亦宜。
防风　黄芪　白术等分
上为细末，酒调服。
柯韵伯曰：邪之所凑，其气必虚。故治风者，不患无以驱之，而患无以御之；不畏风之不去，而畏风之复来。何则？发散太过，玄府不闭故也。昧者不知托里固表之法，遍试风药以驱之，去者自去，来者自来，邪气留连，终无解期矣。防风遍行周身，称治风之仙药，上清头面七窍，内除骨节疼痹，外解四肢挛急，为风药中之润剂，治风独取此味，任重功专矣。然卫气者，所以温分肉而充皮肤，肥腠理而司开阖，惟黄芪能补三焦而实卫，为玄府御风之关键，且有汗能发，无汗能止，功同桂枝，故又能除头目风热，大风癞疾，肠风下血，妇人子脏风，是补剂中之风药也，所以防风得黄芪，其功愈大耳！白术健脾胃，温分肉，培土即以宁风也。夫以防风之善驱风，得黄芪以固表，则外有所卫；得白术以固里，则内有所据，风邪去而不复来。此欲散风邪者，当倚如屏，珍如玉也。其自汗不止者，亦以微邪在表，皮毛肌肉之不固耳。其与防风通圣等方悬殊矣。
五淋散  ***************************
治膀胱有热，水道不通，淋涩不出，或尿如豆汁，或成砂石，或如膏汁，或热怫便血。
赤茯苓一钱五分　赤芍药　山栀仁各一钱　当归　细甘草各一钱二分
上五味，加灯心，水煎服。
柯韵伯曰：经曰肾合膀胱，故肾为水脏，而膀胱为水腑。肾主癸水，受五脏六腑之精而藏之；膀胱主壬水，受五脏六腑之津而藏之，故膀胱者州都之官，津液藏焉。然又曰气化则能出者，何也？膀胱有上口而无下口，能纳而不能出，唯气为水母，必太阳之气化，而膀胱之溺始出，是水道固藉无形之气化，不专责有形之州都矣。然水者阴也，气者阳也。气为阳之根源，而火为阳之征兆，所以气有余，便成壮火而为邪热。壮火上行三焦，则伤太阳之气；邪热下入膀胱，则涸州都之津。火胜则水亏，理固然也。夫五脏之水火皆生于气，故少火生气，而气即为水，水精四布，下输膀胱，源清则流洁矣。如壮火食气，则化源无藉，乃癃闭淋涩，膏淋豆汁，砂石脓血，而水道为之不利矣。总由化源之不清，非关决渎之失职，若以八正、舟车、禹功、浚川等剂治之，五脏之阴虚，太阳之气化绝矣。故急用栀、苓治心肺，以通上焦之气，而五志火清；归、芍滋肾肝，以安下焦之气，而五脏阴复；甘草调中焦之气，而阴阳分清，则太阳之气自化，而膀胱水洁矣。此治本之计，法之尽善者也。
失笑散  ***************************
治产后心腹绞痛欲死，或血迷心窍，不省人事。
五灵脂　蒲黄等分
每服三钱，酒煎服。
〖附：独圣散〗
山楂肉二两
水煎，用童便、沙糖和服。
吴于宣曰：经云心主血，脾统血，肝藏血，故产后瘀血停滞，三经皆受其病，以致心腹疼痛，恶寒发热，神迷眩晕，胸膈满闷。凡兹者，由寒凝不消散，气滞不流行，恶露停留，小腹结痛，迷闷欲绝，非纯用甘温破血行血之剂，不能攻逐荡平也。是方用灵脂之甘温走肝，生用则行血；蒲黄甘平入肝，生用则破血；佐酒煎以行其力，庶可直抉厥阴之滞，而有其推陈致新之功。甘不伤脾，辛能逐瘀，不觉诸证悉除，直可以一笑而置之矣。至独圣散用山楂一味浓煎，与沙糖、童便同服者何也？山楂不惟消食健脾，性能破瘀积瘕癖，可立止儿枕作疼，更益以沙糖味甘入脾，能逐恶、暖中而不伤脾；童便凉下而不伤气，以佐山楂，则脾气得宜，山楂之功用益力，其效益伟。名之曰独圣，不虚也。
清胃散  ***************************
治胃经湿热，牙齿牙根肿痛，或牵引头脑，或面发热。
生地黄　当归　川黄连　升麻　牡丹皮
水煎服。
罗东逸曰：阳明胃多气多血，又两阳合明为热盛，是以邪入而为病常实。若大渴、舌苔、烦躁，此伤气分，热炙大腑，燥其津液，白虎汤主之。若醇饮肥厚，炙煿过用，以致热壅大腑，逆于经络，湿热不宣，此伤血分，治宜清胃。方中以生地凉血为君，行之牡丹皮，去蒸而疏其滞；以黄连彻热燥湿为臣，和之以当归，辛散而循其经；仍用升麻之辛凉升举，以腾本经之清气，即所谓升清降浊，火郁发之者也。如是而喉咽不清，齿龈肿痛等症，廓然俱清矣。
龟鹿二仙胶  ***************************
大补精髓，益气养神。
鹿角血者，十斤　龟板自败者，五斤　枸杞子甘州者，二十两　人参十五两
上用铅坛如法熬胶。初服酒化一钱五分，渐加至三钱，空心下。
李士材曰：人有三奇，精、气、神，生生之本也。精伤无以生气，气伤无以生神。精不足者，补之以味。鹿得天地之阳气最全，善通督脉，足于精者，故能多淫而寿，龟得天地之阴气最厚，善通任脉，足于气者，故能伏息而寿。二物气血之属，又得造化之玄微，异类有情，竹破竹补之法也。人参为阳，补气中之怯；枸杞为阴，清神中之火。是方也，一阴一阳，无偏胜之忧；入气入血，有和平之美。由是精生而气旺，气旺而神昌，庶几龟鹿之年矣，故曰二仙。
琼玉膏  ***************************
治虚劳干咳。
生地黄四斤　白茯苓十三两　白蜜二斤　人参六两
上以地黄汁同蜜熬沸，用绢滤过，将参、茯为细末，入前汁和匀，以瓷瓶用棉纸十数层，加箬封瓶口，入砂锅内，以长流水煮没瓶颈，桑柴火煮三昼夜，取出，换纸札口，以蜡封固，悬井中一日，取起，仍煮半日，白汤点服。
李士材曰：干咳者，有声无痰，火来乘金，金极而鸣也。此本元之病，非悠游渐渍，难责成功。若误用苦寒，只伤脾土，金反无母。故丹溪以地黄为君，令水盛则火自息；又损其肺者益其气，故用人参以鼓生发之元；虚则补其母，故用茯苓以培万物之本；白蜜为白花之精，味甘归脾，性润悦肺，且缓燥急之火。四者皆温良和厚之品，诚堪宝重。郭机曰：起吾沉瘵，珍赛琼瑶。故有琼玉之名。
附补方药杂论十七条  ***************************
张景岳曰：洁古枳术丸，以白术为君，脾得燥而能健，佐以枳实，其味苦峻，有推墙倒壁之功。此寓攻于守之剂，唯脾气不清而滞胜者宜之。若脾气已虚，非所宜也。今以为补脾之药，及小儿瘦弱，制令常服，适足伤其气，助其瘦耳！
东垣平胃散，欲治其不平也。本为胃强邪实者设，故性味从辛燥从苦，而能消散，唯有滞有湿有积者宜之，若以为健脾而常服，其误甚矣。
补中益气一汤，允为东垣独得之心法。本方以升、柴助升气，以参、术、归、芪助阳气，此意诚尽善矣。然补阳之义，亦有宜否。如治劳倦内伤发热，为助阳也，非发汗也。然有不散而散之意，故于劳倦感寒，或阳虚痎疟，及脾气下陷等症最宜。若全无表邪寒热，而中气亏甚者，则升、柴大非所宜。盖升、柴之味兼苦寒，升柴之性兼疏散，唯有邪者，可因升而散之，若无邪大虚者，即纯用培补，犹恐不及，再兼疏散，安望成功？凡补阳之剂，无不能升，正以阳主升也。寇宗奭极言五劳七伤，大忌柴胡，而李时珍以为不然。要之能散者，断不能聚；能泄者，断不能补；性味苦寒者，断非扶阳之物。故表不固而汗不敛者，不可用；外无表邪，而阴虚发热者，不可用；阳气无根，而格阳戴阳者，不可用；脾肺虚甚，而气促似喘者，不可用；命门火衰，而虚寒泄泻者，不可用；水亏火亢，而衄血吐血者，不可用；四肢厥，而阳虚欲脱者，不可用。总之，元气虚极者不可泄，阴阳下竭者不可升。人但知补中益气可以补虚，不知几微关系，判于举指之间，纤微不可紊，误者正此类也。
神曲、麦芽，虽助戊土以腐熟水谷，然麦芽一味，治妇人丧子，乳房胀痛欲成痈者，用一二两炒熟，煎服即消，其破血散气可知矣。又《妇人良方》云：神曲善下胎，皆克伐之功多，而补益少，不宜轻用。
喻嘉言曰：连、芩、柴、芍、知母，皆苦寒之剂，能泻有余之火耳！若饮食劳倦，内伤元气，为阳虚之病，以甘温之剂除之，如黄芪、人参、甘草之属。若阴微阳强，相火炽盛，以乘阴位，日渐煎熬，为血虚之病，以甘平之剂降之，如当归、地黄之属。若心火亢极，郁热内实，为阳强之病，以咸冷之剂折之，如大黄、朴硝之属。若肾水受伤，真阴失守，无根之火，为阴虚之病，以壮水之剂济之，如生地、玄参之属。若命门火衰，为阳脱之病，以温热之剂固之，如附子、干姜之属。若胃虚过食冷物，抑遏阳气于脾土，为火郁之病，以升阳之剂发之，如升麻、葛根之属。不明治法，以求施治，何所据依耶？
今人见烦热、枯燥等症，不敢用附子者，恶其以热助热也。孰知不藏精之人，肾中阳气不鼓，精液不得上升，故枯燥外见，必于补阴剂中用附子助阳，则阴气上交于阳位，如釜底加薪，则釜中气水上腾，而润泽有立至者。黑铅一味，乃水之精，入北方壬癸。凡遇阴火逆冲，真阳暴脱，气喘痰鸣之急症，同桂、附回阳等药用之，立见奇功，即经云重剂是也。
虞天民曰：血不归原，责之胃，寒凉屡用不效，唯炙甘草、炮姜辈，引血归元妙。
失血后大热大渴，症似白虎，惟脉虚大不长实为异，误服寒凉必死，当归补血汤主之。
赵羽皇曰：参者参也，与元气为参赞者也。不特气虚宜用，即血虚亦宜用；内伤宜用，外感亦宜用。盖烦渴由乎火邪，得人参而阴津自长；肿胀本乎气壅，得人参而痞闷全消。以至食不欲入，食入反胀，或胃反噎膈，泄利亡阴，洒淅恶寒，多汗漏风等症，无不赖人参之大力，作元气之藩篱。而妄谓肺热伤肺，参能作饱，不知肺金之冤热，非参莫救，脾虚之中满，非参与术，何由健运？此所以功魁群草也。附子一味，有斩关夺门之勇，引补气药行十二经，以追散失之元阳；引补血药入血分，蒸动不足之真阴；引发散药开腠理，以驱在表之风寒；引温药达下焦，以逐在里之冷湿，其用亦弘矣。正治人所易晓，其最妙能以热攻热，如胃阳发露，口烂舌糜，肾阳发露，面赤吐红，用之顷刻神清热退，唯其能返本回阳也，世人岂识之哉！
柯韵伯曰：仲景备十剂之法，轻可散实，麻黄、葛根诸汤是也；宣可决壅，栀豉、瓜蒂之方是也；通可去滞，五苓、十枣之属是也；泄可去闭，陷胸、承气、抵挡是也；滑可去著，胆导、蜜煎是也；涩可固脱，赤石脂、桃花汤是也；补可扶弱，附子汤、理中丸是也；重可镇怯，禹余粮、代赭石汤是也；湿可润燥，黄连阿胶汤是也；燥可去湿，麻黄连翘赤小豆汤是也；寒能胜热，白虎汤、黄连泻心汤是也；热可制寒，白通、四逆诸方是也。
看仲景加减法，当细审其深意。如腹中痛者，少阳加芍药，少阴加附子，太阴加人参。若心下悸者，少阴加桂枝，少阳加茯苓。若渴者，少阳加栝蒌根、人参，太阴加白术。仲景于加减中分阴阳表里如此。故熟仲景方，始知仲景立方之妙；理会仲景法，才知仲景用药取舍之精。
仲景立方，精而不杂。其中以六方为主，诸方皆从而加减焉。凡汗剂皆本桂枝，吐剂皆本栀豉，攻剂皆本承气，和剂皆本柴胡，寒剂皆本泻心，温剂皆本四逆。浑而数之，为一百一十三方者，未之审耳！
小柴胡方，为半表而设，而其证皆属于里。盖表证既去其半，则病机偏于向里矣。惟往来寒热一证，尚为表邪未去，故独以柴胡一物主之，其他悉用里药。凡里证多阴、多寒、多虚，而少阳之里，偏于阳，偏于热，有虚有实，而不尽属于虚也。然仲景又深以里虚为患，故于半表未解时，便用人参以固里。
桂枝本为太阳风寒设，可以散六经初感之邪；柴胡本为少阳半表设，更可以调三阳半表之证。盖桂枝汤是调和营卫之剂，柴胡汤是调和腠理之剂。凡风寒袭人，不在营卫，即入腠理，所以仲景一书，最重二方。
脾为至阴，居中宫而抚四肢，最畏寒邪为患，故仲景制理中、四逆二方。理中者，理中焦，为腹痛、吐利而设。若手足逆冷，下利清谷，是太阴本病。观四逆证上不称厥阴、少阴，有此证者，必见面赤，故以通脉加之，则四逆本为太阴，立可知也。然他经有此阴寒者，可通用之。用于太阴本经，是固本以逐邪也；用于少阴，温土以制水也；用于厥阴，和水土以生木也；用于太阳，益火以扶元阳也。惟阳明胃实，少阳相火，非所宜耳。
肾主五液，入心为汗，少阴受病，液不上升，所以阴不得有汗。仲景治少阴之表，于麻黄、细辛中加附子，是升肾液也。若少阴无主，水火不和，真阴为邪所逼，则水随火越，故反汗出。仲景治少阴之里，附子汤中任人参，是补肾液也。

补遗  ——————————————————————————————————————————————————————————————————————————————————————————

参苏饮（《局方》）  ***************************
治感冒风寒，咳嗽吐痰，涕唾稠粘，胸膈满闷，寒热往来，或头痛恶寒，脉弱无汗。
人参　苏叶　干葛　前胡　陈皮　枳壳　茯苓　半夏各八分　桔梗　木香　甘草各五分　生姜五片　大枣一枚
上水煎，热服取汗。
叶仲坚曰：此少阳中风，而寒湿内着之证也。仲景于表剂不用人参，惟少阳寒热往来，虽有口苦、咽干、目眩之相火，亦用人参以固中气。此咳嗽声重，痰涎稠粘，涕唾交流，五液无主，寒湿稽留于胸胁，中气不固可知矣，故以人参为君；然非风寒之外邪来侮，则寒热不发，而痰涎不遽生，故辅以紫苏、干葛；凡正气虚者，邪气必盛，故胸膈满闷，辅以陈皮、枳壳，少佐木香以降之；痰涎壅盛于心下，非辛燥不除，故用茯苓、半夏，少佐桔梗以开之；病高者宜下，故不取柴胡之升，而任前胡之降；欲解表者，必调和荣卫，欲清内者，必顾及中宫，此姜、枣、甘草之所必须也。名之曰饮，见少与缓服之义。本方去人参、前胡，加川芎、柴胡，即芎苏散，则治头痛、发热、恶寒、无汗之表剂矣。
香薷饮（《局方》）  ***************************
治暑月乘凉饮冷，阳气为阴邪所遏，头痛，发热，恶寒，烦躁，口渴，腹痛，吐泻者。
香薷　厚朴　白扁豆炒
水煎，浸冷服。
叶仲坚曰：饮与汤稍有别，服有定数者名汤，时时不拘者名饮。饮因渴而设，用之于温暑，则最宜者也。然胃恶燥，脾恶湿，多饮伤脾，反致下利。治之之法，心下有水气者发汗，腹中有水气者利小便。然与其有水患而治之，曷若先选其能汗、能利者用之乎？香薷芳香辛温，能发越阳气，有彻上彻下之功，故治暑者，君之以解表利小便，佐厚朴以除湿，扁豆和中，合而为饮。饮入于胃，热去而湿不留，内外之暑证悉除矣。若心烦、口渴者，去扁豆，加黄连，名黄连香薷饮；加茯苓、甘草，名五物；加木，加参、芪、橘、术，名十味。随证加减，尽香薷之用也。然劳倦内伤，必用清暑益气；内热大渴，必用人参白虎。若用香薷，是重虚其表，而反济以内热矣。香薷乃夏月解表之药，如冬月之麻黄，气虚者尤不可服。今人不知暑伤元气，概用以代茶，是开门揖盗也。