

卷上  ——————————————————————————————————————————————————————————————————————————————————————————

治诸风  ***************************
●大圣一粒金丹，又名保命金丹
治男子妇人一切诸风，气血俱虚，阴阳偏废，卒暴中风，僵仆昏塞，涎潮搐搦，不省人事，失音舌强，手足嚲曳，口眼喎斜；或瘫痪偏枯，半身不遂，语言蹇涩，举止错乱，四肢麻痹，及治癫痫倒仆，目瞑不开，涎盛作声；或角弓反张，目睛直视，口噤闷绝，牙关紧急。并治风搏于阳经，目眩头痛，耳作蝉鸣，皮肤瞤搐，频欠喜睡，项强拘急，不能回顾，及肾脏风虚，脚膝疼痛，步履艰难，偏风流注，一边屈伸不得，此药无问久新并能治之。
黑附子（生，去皮脐）　川乌头（如上）　白附子　五灵脂（各一两）　白殭蚕（炒）　白蒺藜（炒，一两）　白矾（枯，一两）　朱砂（别研，半两）　没药（半两）　麝香（一钱，研）　乳香（半两，研）　全蝎（半两，碎亦可用）
上将诸药和得所，以井花水磨细墨半两，滴水和圆如弹子大，窨干，金箔为衣。每服一粒，用生姜一两，去皮细擦，取自然汁，将药圆于姜汁内磨，化尽为度，用无灰酒一盏温服，量病人酒性多少，更吃温酒一二升，投之以助药力，次用衣被盖覆便卧，汗出为效。疾势轻者，每服半圆，不拘时候。如有风疾，常服补益五脏，固密真元，通流关节，祛逐风邪，壮筋续骨，大有神效。
●治痫疾
凌霄花
上一味为细末，每服三钱，温酒调下，空心服。每服药时，解开头发，用木梳不住手梳，以冷水一大碗在侧，含水口中，水温即换，以碗水尽即住梳，如此服四十九日，永绝根本，不论受病浅深皆愈，仍百无所忌。兴国司法姜涛尝服有效。
●温脑散
治头风。（隆兴李医传。）
川芎（二两）　天麻　川乌（炮，去皮尖，碎锉，炒黄。各一两）
上为细末，每服二钱，茶调下，薄荷茶尤佳。
●乳香益经圆
治男子妇人体虚气弱，寒湿相搏，半身不遂，手足麻痹，行步少力，骨节烦疼，足胫浮肿，皮肤不仁，脚膝常冷，状若风吹；或时作热，渐成脚气，脚膝生疮，痛痒不仁。又治肝肾不足，经络留滞，筋脉缓弱，举动皆难，四肢挛急，不可屈伸，臂痛游走，或左或右，风毒攻疰，乍差乍发，肩背相引，腰膝大痛，风痹嚲曳，血脉不周，闪肭打扑内伤，筋骨痛不可忍，男子疝气，膀胱上下奔冲，妇人月水不调，多作腹痛。常服活血脉，止疼痛，补虚损，壮筋骨。（樊防御秘方。）
天台乌药　威灵仙（酒浸）　京萆薢　茴香（炒）　陈皮（黑豆煮）　川楝子肉（各一两半）　草乌（七钱，锉炒）　五灵脂（半两）　乳香（半两，别研）　黑牵牛（取粉八钱）
上为细末，却入乳香拌匀，醋糊为圆如梧桐子大，每服三十圆，温酒下，空心食前。
●太一丹
治诸风及瘫痪偏风，手足顽麻，肢节缓弱，骨肉疼痛。并治头风，偏正头痛，项颈拘急，头旋目运，呕吐痰水；或耳鸣聋，风痰上盛，及疗伤风，伤寒头痛不可忍者，并宜服之。常服消风化痰，清头目，利胸膈。
川芎　川乌（去皮尖）　草乌（去皮尖）　白芷　白附子　黑附子（去皮脐）　细辛（去叶，洗）　半夏（洗）　天南星（洗）　天麻
上等分，并生用细末。如药二十两即入面二十两白者，同拌匀，滴水和圆如弹子大，日中晒乾，每服一粒，茶酒任嚼下，荆芥薄荷茶亦得。如伤风伤寒头目昏疼，用生葱白一茎同嚼，热茶清送下，不计时候，此药予家常合用之，甚效。
●治麻痹妙方
用四味理中汤加防风、天麻，等分同煎，甚佳。或去白术加附子，尤妙。
治头目旋晕，吐逆。盖胃冷生痰，致有此疾。累用有效。
●止逆汤
川乾姜（二两，炮）　甘草（一两，炙赤色）
上二味㕮咀为粗末，每服四五钱，用水二盏煎至八分，食前热服。
●赤茯苓散
治阴阳俱虚，经络凝涩，气血不和。身体疼痛，背膊劳倦，手足无力，并宜服之。
赤茯苓（去黑皮，三分）　当归（去苗，洗切，焙乾，三分）　木香（半两）　桂心（去粗皮，不见火，三分）　白术（一两）　枳壳（麸炒，去穰，半两）　赤芍药（一两）　柴胡（去苗，洗，半两）　黄耆（半两，炙）　鳖甲（醋炙，去裙，三分）　五味子（拣净，半两）　桔梗（锉炒，半两）　芎藭（半两）　橘红（半两）　甘草（半两，炒）
上十五味同为粗散，每服四钱，水一盏半，生姜五片，煎至八分，去滓通口服，无时。
●治中风涎盛，不省人事人参诃子散　李武仲传云：得之张魏公家
人参　诃子（青白者，炮，去核）　甘草
上件各等分，为细末，每服二钱，白沸汤点服。如卒中风痰壅，不省人事，急投此药，神效无比，即便省也。
●治中湿瘫痪无异中风圣功散
上用五积散一两，却入细研，真麝香二钱同煎服，更多愈妙。（李武仲传云：得之李与几。）
●治风热上攻，头目昏眩及疗偏正头疼一品圆
大香附子（去皮毛，用水煮时久，细切焙乾）
上为细末，炼蜜圆如弹子大，每服一圆，水一盏，煎至八分，通口服。妇人用醋汤煎。
●治丈夫妇人中风气痹
其疾作之初，切不可以治风瞑眩之药与服，若大段有涎，即略与不损气者下涎药才定，如手足缓弱不遂，即便与此药服。
南木香（好者一大分，洗锉，焙乾，为细末）
上先取好瓜蒌一个，取子及穰，去皮，将子与穰各研极细，用无灰酒一大盏投之，搅匀，用生绢绞取汁，如此研绞三两次，酒醲无味乃止，于银石器内煎三两，沸调木香末，带热服，令人按摩病处良久，就病处卧，移时自能举动矣。此方乃大沩山和尚传。大沩云气行则风行，气逆则风聚。甚者不过三五服，大有神验。

治感风中暑  ***************************
●和解散
治感寒表里未辨，头痛恶心，发热烦疼，不进饮食。常服正气，除寒邪，辟瘟疫。不问老少皆可服。（黄鼎臣传。）
苍术（洗净，四两）　厚朴（制）　桔梗（去芦，各四两）　藿香叶　前胡（洗，去芦）　柴胡（洗，去芦）　当归（洗）　赤芍药（各二两）　川芎　陈皮（去穰，炒）　甘草（炙）　神麴（炒）　麦糵（炒）　赤茯苓（各四两）　半夏曲（二两）
上粗末，每服四钱，水一盏半，姜三片，枣一个，煎七分，去滓服，不拘时候。
●葱术散
不问阴阳二证，染患浅深，凡时行瘟疫及寻常风吹雨霎，头目昏重，四体热倦，行步少力，骨节疼痛，悉皆治之。
苍术（洗净，一斤）　葱（连根鬚，洗净，一斤）　麻黄（不去节，四两）　甘草（二两，炙）
上将葱、术入臼中杵，令葱涎相入盆中，坚捺令热，冬间半月，春夏五七日，取出，锅中炒葱叶过焦，逐旋筛出，以术干为度，次入麻黄、甘草为末，每服二钱，水一盏，姜三片，枣一个，煎七分，去滓热服。如要出汗，连进二三服，以衣盖之。常服解诸劳倦，行路缓急最为先务。
●参苓散
解伤寒，治百节疼。一切虚劳气疾，并宜服之。（何伯应传。）
人参（二两）　茯苓（一两）　白术（二十两，锉细）　桔梗（十两，去芦）　橘红（六两）　香白芷（三两）　芍药（一两）　当归（二两，去芦头）　川芎（一两半）　半夏（一两，汤泡七遍）　厚朴（二两，去皮，生姜汁制）　官桂（去皮，春夏三两，秋冬四两）　枳壳（四两，麸炒令黄，同桂摏为末）　乾姜（春夏一两半，秋冬二两）　麻黄（去根节，春夏二两，秋冬三两）　甘草（三两）
上件一十六味各净洗焙乾，除芎桂、枳壳别杵外，诸药同为粗末，分作六分，于大铁锅内以文武火炒，令微赤黄为度，不可令焦，须是匀，取出以净纸衬，安板床上候冷，勿令侵尘土，入前枳壳、官桂、川芎和匀，杵为细末，每服一钱，水一盏，生姜三片，葱二寸，同煎七分，通口服，不拘时候。
●治感寒伤风鼻塞头痛及时行瘟疫，老幼皆可服之香芎散
香附子（炒，去皮，六两）　川芎　香白芷　甘草（炙。已上各二两）　藿香叶（四两）　石膏研（如粉，三两）
上同为细末，每服一大钱，热茶调下，不计时候。
●伤寒瘟疫差后禁忌（庞安时论）
饮酒合阴阳，复病必死。生鱠、煮面、酒、韭、蕈、鳝、蓴、豆粉、犬羊肉肠血、生果、油肥之类，食之皆发热黄下利，不救。诸劳动皆致复，尚可治。女劳多死。
●御爱姜苏圆
治中暑心恶，头疼烦躁，生津止渴。（沉德之枢密传。）
紫苏叶（拣净，五两）　乌梅肉（切炒，二两）　甘草（生，三分）　桂（去粗皮，半两）　香薷叶（拣净，半两）　生姜（洗切，焙乾，一分）　木瓜（二两乾者，如生，去皮穰，切焙）　檀香（半两，锉切）
上为末，炼蜜为圆如樱桃大，每服一圆，细嚼，熟水送下，不以时。
●水瓢圆
解暑毒，除烦躁，生津止渴。
乌梅肉（锉炒，二两）　甘草（一两，炙）　乾木瓜（一两）　青盐（一两，研细后入）　檀香（半两，锉屑）　人参（半两，去芦）　白茯苓（半两，去黑皮）　麝香（半两，研后入）
上为细末，入青盐、麝香拌匀，炼蜜为圆，每一两分作二十圆，冷水或热水嚼一二圆。
●秦艽散
治中暑。
秦艽（去土）　当归（去芦）　桔梗　黄连（去须）　乌梅（去核）　甘草（炙）　青皮（去穰）　柴胡（去芦）　乾姜（炮）　芍药
上件等分，为细末，解暑，浓煎灯心汤下；心痛，煎菖蒲汤下；泻痢，米饮下。常服，熟水下；骨热，地骨皮汤下二钱。
●治中暑甚妙（张魏公行军时常用）
上等重罗细面一味，以姜汁及水合成饼子，暴乾，却碾末收之，每用二三钱，新汲水调服。
●治中暑迷闷欲死
上取蒜一瓣生嚼，以新水送下；或不能嚼，水研灌之，立可救。热死人，切勿便与冷水及卧冷地，正如冻死人须先与冷水，若遽近火，即死。
●治夏月大热、因飢中暑晕倒昏塞者
急煎米饮，徐徐灌之，候渐省，只与大顺散及温气药服。或大燥吐，闷乱不止，急取本人汗头巾或头发，挪汁一盏，入青黛一钱调灌，须臾，吐出恶毒涎水，定省，后以温粥饮投之即愈。
●解暑毒黑散子
不蛀皂角，不拘多少，烧烟绝，以盆合，秤四两甘草，一两炙为末，新汲水调下一钱，甚者加一钱。
一方，只用皂角烧成炭，末之，用水调，甚效。盖中暑人痰塞关窍，皂角能疏利去痰故也。
●神仙截伤寒四季加减百解散
夫四时有不常之气伤人为病，外客肌肤腠理，搏于荣卫，由飢饱劳役损于五脏六腑；或由忧愁思虑，居处不常，非节之气因兹触冒。病发四百四种，变疾于千七百四十五证，遂编类成《巢氏病源》，计五十卷，又有八方居民所食乡土风俗气候异证奇疾，不载。数内外其间，唯难治者，伤寒一门，非杂病之比，五种不同，六经各异，阴阳传受，日数浅深，药剂温凉，用有先后，况不识法者乎？差之毫釐，轻者危殆，变证百出，无复纪律，扰扰万绪起矣。且伤寒一家，二百七十五证，四百一十五道方书，一日太阳，二日阳明，三日少阳，四日太阴，五日少阴，六日厥阴，六月六经俱足，随其轻重以吐汗下和解之，始末不出六七日之间，当必取差，伤寒唯两感一证不治，其馀证候虽感异气，能消息之，无不愈者，又岂可妄投汤剂耶？病是阳症，阳实则谵语，无可疑者，病家未谙，多用生牢祈祭神庙，妄信邪巫，加以符禁，亲戚杜门，绝人往来问候，务在邀永，况伤寒六经之病，传受只有六日之期，动经旬月，误致夭伤，不可胜计，岂不痛哉？今传受神仙截伤寒四季加减百解散，无问阴阳二证，其间所用药味，各随经络治病，如伤寒在表未传入经，发热恶寒，腰脊强痛，连进二服，汗出而愈；若已传经络，胸满气逆，肢体烦痛，目睛痛，耳聋，口燥咽乾，或渴不渴，手足自温，或肢厥自利，或不自利，小便反快，连服之，则调中顺气，祛逐寒邪；如首会感风，风伤腠理，头痛项强表重，伤风增寒头痛，鼻流清涕，咳嗽涎痰，及风湿相搏，关节烦痛，一身尽重，加之恶风，时自汗出，此药大能调顺三焦，扶表救里，温润肺经，正四时之气，升降阴阳，进美饮食，和解发散，凉汗清肌，退热固表，则止九种自汗；不问伤风、伤寒、中暑、中暍、食蒸、头痛、气逆、胸满、失飢、吐逆、眩晕，及已经汗之不解、下之不当、吐不中病，兼此药清而不凉，温而不壅，无问老人、虚人、大人、小儿、妇人、妊妇亦等宜服，专一连进，无不取效。春常服，免瘟疫之疾；夏常服，不中暑暍；秋服，无疮痢之疾；冬服不感寒毒。真神仙卫生之妙药也！功效不可尽述。李武仲传云：得之洪帅吕殿撰。
柴胡（去芦头并土）　升麻　乾葛　白芍药　白术　防风（去苗）　甘草（炙）　羌活　独活　藁本（去）　半夏（汤洗七次，姜汁浸）　苍术（米泔水浸，麸炒）　人参（去芦）　藿香（去梗。已上各修事了秤一秤。）
立春已后不加减；立夏已后，一料加柴胡一分，赤茯苓、当归各半两；立秋已后减柴胡一分不用，当归、赤茯苓各半两，只加麻黄去节半两，乾姜、炮官桂各一分；立冬已后并无加减。
上件同为细末，每服三钱，水一盏半，生姜三大片，枣子二个，煎至一盏，去滓热服，不拘时候并进二服。如要表散，加白葱三寸，淡豉三十粒，煎服，衣被盖覆，汗出而愈。
●治初感伤寒头痛发热小解五毒散（李武仲传云：得之王德全二方。）
山茵陈（二两，去根，焙）　麻黄（二两，去根节）　苍术（二两半，米泔浸过一宿，切焙）　石膏（半两，火煅）
上为细末，每服二大钱，热葱茶调下。
●治伤寒、疫气羌活散
羌活（一两，洗，切，焙）　防风（洗，切，焙）　牡丹皮（洗，切，焙）　川芎（洗，切，焙）　当归（去芦，洗，切，焙）　甘草（微炙。五味各半两）
上为锉散，每服二钱，水一盏，姜三片，煎至八分，去滓温服，不拘时候。
●治三日伤寒（仙授散李仲武传云：得之陈庭藻。）
苍术（四两，米泔浸一夕，洗净秤）　麻黄（四两，去节秤）　香附子（四两，去皮毛秤）　杏仁（二两，去皮尖，麸炒，别研）　甘草（二两，生用）
上为细末，每服三钱，白汤调下，如人行五里间进三服，服讫避风。如一服便有汗，即不必再进。米元晖云：此乃吕先生弟子陆先生方，医愈翟伯寿六弟子，元道人传元晖于三茅山。

治气疾及心痛  ***************************
●三倍圆
疗气不升降结痞。
木香（一两，炒）　青橘皮（二两，炒）　半夏（洗，四两，姜汁制）
上为末，姜糊圆如桐子大，每服二三十圆，米饮下，食后。兼治因风咳嗽及小儿暴嗽。
●九气汤
治诸般气疾，久服舒畅经络。
香附子（炒，去皮）　甘草（一两，炙）　姜黄（一分）　甘松（一分）　山药（半两）　木香（半钱）　蓬术（一钱，炒）　缩砂仁（半两）
上为细末，每服二钱，入盐，沸汤点服，不计时候。一方加益智仁一分。
●治心腹攒痛
高良姜　桂等分
上为细末，糯米饮调下，白汤亦得，极效。
●御府五辛宽膈汤（沉得之枢密传）
拣丁香　檀香　桔梗（锉，炒）　陈皮（去白。已上四味各一两）　缩砂仁（炒）　川乾姜（炮）　甘草（炒。各三两）　白盐（二两半，炒，别研入）
上为细末，入盐，令匀，每服二钱，沸汤点下。
●治心疼
五灵脂不计多少，为末，用一钱，以酒、醋各一茶脚许，同熬如稠饧，别以好酒解调下，立愈。
●治心痛将死
用乾漆为末，每服一钱，入水一盏，煎至半盏，次入醋半盏，调匀，顿服之。
●治一切心痛灸法
每盛发时，于足心乱纹中，以麦粒大艾炷灸三壮，男左女右。
●治一切气痛
延胡索不拘多少，每服二钱，热酒调下，甚者不过再服。
●治妇人心疼
荔枝核烧灰存性，为末，温淡醋调下。
●治醋心
烂嚼胡桃，以乾姜汤下，立效。或只嚼胡桃，或只吃乾姜汤，亦可治。
●治心痛
良姜不拘多少，用木臼杵为末，只罗取细末去粗者，以久陈米入酒、醋和水煮，令烂，于沙盆内研成膏，取出，和前件末，再入臼内杵二三十杵，为圆桐子大，丈夫橘皮生姜汤，女人醋汤、当归汤下三十圆。

治脾胃（积聚附）  ***************************
●秦绫锦家二十四味养脾圆
治风冷寒湿邪气，腹胀痞满刺痛，肠鸣泄泻，吐逆吞酸，羸弱困怠无力，不思饮食。一切脾胃之疾并治之。黄子耕传。
丁香　沉香　木香（各一钱半）　附子（六钱半，炮，去皮脐秤）　陈皮（去白）　大腹皮　神麴（炒。各半两）　白术　大麦糵（炒）　肉桂（去皮，不见火，各一两半）　厚朴（去皮，姜制，三两）　诃子（炮，去核，一两三钱）　人参（去芦）　茯苓（各四钱）　缩砂仁（八钱）　荜澄茄　白附子（炮）　高良姜（油炒）　红豆（去红皮）　胡椒（炒）　荜茇　甘草（炙）　川姜（炮，各二钱）　生姜（十四两，切作片子，焙乾）
上为细末，炼蜜为圆如弹子大，食前细嚼，沸汤下。
●扶老强中圆
久服温暖五脏，大建脾胃，充实肌体，安养真气，通和血脉，能愈众疾，逐宿食，除痰饮，散滞积，消胀满，破症结，化水穀，补中壮气，令人喜食。
神麴（锉碎，炒，二十两）　大麦蘖（炒，十两）　吴茱萸（洗，炒，五两）　乾姜（炮，五两）
上件药为细末，炼蜜圆如梧桐子大，每服一百粒，不拘时候，任汤使下，只用白糊圆亦得，临时加减圆数。又一方，加乌梅肉锉炒，陈皮去白五两。
●健脾汤
大益脾胃，消痰，进饮食，早出冒冷，及酒病尤宜服。
生姜（一斤，洗，和皮切，入干瓷盆内，以盐四两淹一宿，日中拌晒，以盐汁尽为度）　草豆蔻仁（焙）　甘草（炙）　陈皮（去白）　神麴（炒）　麦糵（炒，勿焦。各二两）
上为细末，白汤点服，空心食前。
●助胃膏
大壮脾胃及治恶心吐呕，不思饮食，泄泻等疾。
人参　丁香　甘草（炙）　白茯苓　白术（已上各半两）　肉豆蔻（四个，面煨）　山药（一两）　白豆蔻（十四个，去皮）　木香（二钱）　缩砂（二十四个，去皮）
上为细末，炼蜜圆弹子大，食前白汤下，小儿尤宜服。
●法制槟榔
治酒食过度，胸膈膨满，口吐清水，一切积滞。（洪子和传。）
鸡心槟榔（一两，切作细块）　白豆蔻（取仁，一两）　缩砂（取仁，一两）　拣丁香（一两，切作细条）　粉草（一两，切作细块）　生姜（半斤，切作细条）　盐（二两）　真陈橘皮（半斤，去白，切作细条）
上件同河水两碗浸一宿，次日用慢火砂锅内煮乾，焙乾，入新瓶收。每服一撮，细嚼酒下，为细末，汤点亦可。
●延年草
邢和璞真人常服，安神导气，消酒食，益脾胃，老人小儿皆可服。昭陵每食后嚼数片，神安体健，赐吕申公刘斯立，秘之，名延年草。昭陵亦赐魏公。（廖提刑蘧传。）
青皮（一斤，汤浸三日，各三换，候苦味去尽，然后去穰，切作指面大方片子）　甘草（六两，锉秤，炙）　上等白盐花（五两，再淋煎用，须要雪白）　新舶上茴草（四两）
上用甜水一斗，同药入银锅内熬，不住手搅，勿令著底，置密器中收，不得走气，候水尽取出，慢火炒令乾，不得有焦气，选勤谨者一人专一掌之，去甘草、茴香不用，只收贮青皮。如伤生冷及果实蔬菜之类，即嚼数片，气通即无恙，常服一两片极佳。以其尤宜老人，邢和璞所以名万年草，斯立又以延年草目之也。
●治膨胀、饮食不消、至晚不欲饮食（洪子和传）
用橘皮煎圆三十圆、感应圆七圆煎紫苏橘皮汤下。
●厚朴煎圆
孙兆尝云：补肾不如补脾，脾胃气壮则能饮食，饮食既进能主荣卫，荣卫既旺滋养骨髓、保精益血，是以《素问》云：精不足，补之以味；形不足，补之以气。具方于后。
梓州厚朴（半斤，去皮了秤，锉作大指面大。）却用生姜半斤，同水五升于银器内煮，水尽却去生姜不用，将厚朴焙乾。
川姜四两（锉作指面大，用甘草四两槌碎，用水一斗银器内煮，水尽去甘草，焙乾川姜）　舶上茴香（二两，炒）　附子二两（炮制，去皮尖脐）　川椒（一两，去子炒，用瓦出汗）
上件厚朴等为细末，煮枣肉为剂（如枣肉不和，却用面清糊少许，）　入臼内杵千百下，圆如桐子大，每服五六十圆，空心米汤下。此药温中降气，化痰进食，极有远效。
●大丁香煮散
治脾脏伏冷，胃脘受寒，胸膈痞闷，心腹刺痛，痰逆恶心，寒嗽中满，脏腑虚滑，饮食减少，番胃吐逆，四肢逆冷，但是沉寒痼冷，无问旧新，功效不可具述。
丁香　黑附子（炮，去皮脐秤）　乾姜（炮）　良姜（锉）　益智子（去皮）　青皮（去白）　陈皮（去白）　甘草（炙。已上八味修事了，各一两）　胡椒（半两）
上捣为细末，不罗拌匀，每服二钱，水一盏，生姜三片，盐一捻，同煎七分，食前空心服，滓再用水煎，日三两服，病退即止。
●聚香羊肉圆
治脾元久虚，胸膈噎塞，呕逆恶心，痰逆，腹肚疼痛，脏腑泄泻，两胁胀闷，腹内虚鸣，饮食不进，面无颜色，渐成虚羸，精神不爽，四肢乏力，口苦舌乾。老人久不思食，尤宜服之。南雄韦守能干传。
木香（湿纸裹，微炮，锉碎，半两）　丁香（去梗，半两，不见火）　白豆蔻（去壳，半两）　红豆（炒，半两）　肉豆蔻（湿纸裹炮，锉碎，半两）　胡椒（炒，半两）　附子（炮裂，沸汤泡，去脐，锉，半两）　荜茇（炒，半两）　乾姜（锉，炒，洗净，半两）　诃子肉（炮，去核，半两）　高良姜（去芦，锉碎，洗，焙，半两）　陈皮（汤泡，去白，焙乾，半两）　草果子（去壳并皮，半两）　厚朴（去粗皮，以生姜杵碎，半两，并厚朴半两淹一宿，炒令色黄）　肉苁蓉（酒浸一宿，微炙，切片，一两）　鹿茸（去皮毛，劈片，酥炙令紫黄色，洗净，一两）　缩砂仁（三两）　精羊肉（去筋膜，净取二斤，成片薄批，盐、酒、葱各少许，淹两时辰，沸汤绰过，取出压干，研如松脯，焙乾入）
上为细末，别用神麴研为细末，做熟糊圆如梧桐子大，候乾。每服六十粒，米饮、温酒任便吞下，食前服。
●七宝汤
治脾元虚弱，肠鸣腹痛，脏气不和，四肢疼酸，心虚忡畏，胸膈不利，可美饮食。
附子（大者，炮裂，汤泡，去皮脐，锉碎，四两）　人参（去芦，洗净，切片，焙，二两）　乾山药（去黑皮，一两）　白术（去芦，洗净，锉，焙，一两半）　乾姜（川者，炮裂，洗净，锉炮，一两）　木香（湿纸裹炮，锉碎，一两）　肉豆蔻（炮裂，洗净，锉碎，一两）
上七味为细末，和匀，每服二钱，水一盏，生姜五片，枣子二个，煎七分，食前服。

治瘴疟  ***************************
●七圣散
治山岚瘴疟，寒暑往来，或两日三日一发，累治不效者。
鸡骨川常山（锉）　制厚朴（各一两）　草豆蔻（去皮）　肉豆蔻（各二两）　乌梅（七个）　白槟榔（半两）　甘草（半两，炙）
上为粗末，每服二钱，水一盏，煎七分。临发前冷饮，去滓热服，即吐亦即瘥。
●五兽饮
治脾疟疾。
草果子（七个，连皮锉碎）　生姜（五块如大指大，锉碎）　大枣子（十个，去核切）　乌梅（大者七个，小者十个，槌碎，不用仁核）　人参（五寸，锉碎）　厚朴（半两，姜制）　陈皮（全者五个，不去白）　甘草（五寸，锉碎）
上件八味锉细，分作五裹，每裹入盐三指一撮，拌匀，如法包裹，水湿，却火内煨十分香熟，取出，每包水一碗，同煎至六分，分作二服，去滓，通口服之一服，然后又温动一服服之，无不效者，甚妙。
●治诸疟十枣汤
以多年陈橘皮，不拘多少，略去白，焙乾，却以生姜自然汁浸之过二指已上，用银石器重汤慢火熬干，取出切，焙乾，碾为细末，预以隔年肥枣十枚，用水盏半煎至一中盏，早晨暖枣汤热，调药末三大钱顿服，不拘老少、孕妇皆可用服，药后剥枣热吃。
●金不换正气散
常服进饮食，调荣卫，正气逐冷，辟山岚瘴气。治阴阳不和，往来寒热，诸般疟疾解利，四时伤寒；治五种隔气，恶心，痰逆，或吐或泻，冒冷伤食，脾胃虚弱，悉宜服之。
藿香（去沙土、枝梗）　半夏（汤泡洗七次）　甘草（炒）　陈皮（去白）　厚朴（去粗皮，姜制）　草果子（煨，去皮）　苍术（米泔浸一宿）　白茯苓　白术　神麴（炒）
上并等分，为粗末，每服四钱，水一盏半，生姜五片，枣一枚，同煎至七分，去滓放温服，不拘时候。

治痰嗽  ***************************
●宁肺汤
治咳嗽喘急，不问久新，悉皆疗治。（黄鼎臣传。）
罂房（半两，去枝梗，锉，蜜炒黄脆）　五味子（去枝梗，半两）　乌梅（去核，四两）
上为粗末，每服四钱，水一盏半，生姜三片，同煎至七分，去滓后服。
●清膈散
治痰嗽，发散肺寒。
麻黄（一两，去节）　阿胶（一两，炒）　罂粟壳（一两，蜜炙）　乌梅肉（一两）　杏仁（半两，去皮尖）
上为细末，每服二钱，水一盏，煎七分，去滓温服，临卧。
●导痰汤
治痰厥，头昏晕。（清虚皇甫坦传。）
半夏（四两，汤洗七次）　天南星（一两，细切，姜汁浸）　枳实（去穰，一两）　橘红（一两）　赤茯苓（一两）
上为粗末，每服三大钱，水两盏，姜十片，煎至一盏，去滓温服，食后。
●治痰　叶锡丞相传
附子（一两）　半夏（半两，洗）
上㕮咀，分三服，水二盏，姜二十片，煎八分服，空心。一方，去半夏，用南星半两，名南附汤，一料作四服，煎煮同，更加少木香，亦妙。
●款冬花膏
温益肺气，止嗽。
人参　白术　款冬花（去梗）　川姜（炮）　锺乳粉
上各半两，为细末，炼蜜圆，每两十圆，每服一圆，米饮下，食前。
●治一切嗽，定喘补肺化痰阿胶散
阿胶（一两炒）　紫团参（一两）　半夏（汤洗七遍，同生姜杵，作饼子一两）　鳖甲（半两，刮洗净，醋煮黄）　甘草（半两，炙）
上为细末，每服二钱，水一盏，姜二片，煎七分，通口服。如劳咳盛，加薤白一寸，同煎熟，先嚼薤，次呷药。
●治痰人参化痰圆（朱季益传）
半夏大者切作四破，先以汤浸七遍，却用萝卜切作大片，拌匀，用水慢火煮，直候尝其味不袭人方止焙乾，去萝卜不用，入人参，等分，为末，水浸蒸饼，圆如桐子大，食后姜汤下。
●小半夏饮
治痰嗽甚效。
半夏（汤洗七遍）　白茯苓　陈皮（洗，去白）　甘草（炙）
上等分，㕮咀，每服三钱，水一盏半，姜四片，煎至七分温服，不拘时候。
●定喘治嗽沉香散（赵山甫传）
好沉香（半两）　阿胶（半两，蚌粉炒成珠）　结实人参（一两）　桑白皮（拣一两，微炒，气虚人减半）　陈皮（半两）　紫苏子（半两）　甘草（炙，一分）
上为细末，每服二钱，生姜三片，水一大盏，煎至七分，去滓通口服，元方只以枣汤调下。
●治诸般嗽喘（洪子和传）
罂粟壳（十个大者，用新瓦一片，细拍碎，于瓦上炒黄）　大白梅（五个，汤浸三五次去盐味）
上件用生姜五片，枣二个，水二盏，煎至一盏，去滓临卧服，留滓天明再煎服。

治吐逆（反胃附）  ***************************
●止吐逆
半夏（十枚大者，洗）　丁香（百粒）　胡椒（百粒）
上为细末，姜汁糊末如枣核形，每服用枣一枚，去核内药在内，湿纸裹煨热，去纸细嚼，米饮下，不拘时候。
●又方
丁香　木香　白术　半夏　乾姜
上等分，为末，姜汁糊圆桐子大，每服三二十圆，米饮下，食前。
●治因食冷物凝滞胃间、呕吐不止丁香圆
大丁香（半两）　木香（三钱）　胡椒（三钱）　藿香（三钱）　乾姜（二钱）　甘草（三钱）　肉桂（二钱）
上为末，蒸饼糊圆绿豆大，焙乾，时时干嚼下，不必饮汤水，水入则愈吐。如觉痿弱，更加附子随意。（何仲颜传。）
●治反胃（洪子和传）
川姜如钱切，麻油煎过，为末，用软柿蘸服。

治泄泻下痢  ***************************
●遇仙立效饮子
治诸般恶痢，或赤，或白，或脓血相杂，里急后重，脐腹绞痛，或下五色，或如鱼脑，日夜无度，或噤口不食，诸药不效者，悉能疗之，不问老幼虚弱产妇皆可服。（李两府宅印施。）
御米壳（四两，择净，炒黄秤）　川当归（四两，去皮秤）　甘草（二两，炒）　赤芍药　酸石榴皮　地榆（各一两）
上六味粗末，每服三大钱，水一盏半，煎七分，去滓，空心食前温服。小儿量大小加减，忌生冷油腻鱼腥。
●治痢如圣饮（严仲和传）
鸡心槟榔（半两）　大腹子（半两）　甘草（半两，炙）　地榆（半两）　陈橘皮（三钱，去白）
上为粗末，每半两作一服，水一盏半，紫苏茎旧者一二寸，煎至一盏，空心食前热服，留滓再煎。如痢止，不必多服，屡试皆效。
地榆散
治五色痢。里急后重，痛不可忍者，并皆治之。
地榆（二两，炒）　御米壳（四两，蜜炒）　陈皮（一两，浸洗，去白）　藿香（一两，洗，去土）　黄连（一两）　甘草（一两，炙）　苍术（一两，米泔水浸三日，炒）
上为粗末，每服二钱，水一大盏，煎至八分，去滓通口服，并二服滓再煎作一服，共三服，无不取效。
●御爱圆
治荣卫气虚，风邪进袭脏腑之间。值肠胃虚弱，糟粕不聚，便利赤白，或作脓血，脐腹疼痛，心胸痞满，里急后重，烦满渴逆，胁肋胀闷，肠内虚鸣，四肢倦乏，不进饮食，并宜服之。（黄鼎臣传。）
御米壳（四两，以蜜炒黄紫焦色）　干蒸饼（切如骰子块，以蜜炒焦色）
上为细末，炼蜜为圆如鸡子黄大，每服一粒，水一盏，煎化为度，热服，不拘时候。
●肉豆蔻散
治赤白痢如神。
诃子（四个）　木香（一钱）　肉豆蔻（用面煨香热，去面，只用肉豆蔻）
上为细末，每服二钱，陈米饮调下，空心食前，日进三服。
●草果饮
主肠胃冷热不和，下痢赤白，及伏热泄泻，脏毒便血，悉治之。兼主脾胃。（南华主憎元椿传。）
草果子　甘草　地榆　枳壳（去穰，麸炒）
上等分粗末，每服二钱，用水一盏半，煨姜一块拍碎，同煎七分，去滓服，不拘时候。
●肉豆蔻散
治赤白痢无药可治者，其效如神。
肉豆蔻（切片，炒黄）　罂粟壳（捣碎，用蜜拌匀，炒令黄黑）　甘草（锉，炒黄黑色）　乾生姜（切细，炒黄黑）
上等分为末，每服六钱。如赤多，加炙黄甘草一寸；若白多，加炒生姜一块同煎。用水须二大盏，煎至一盏半，通口服，不计时候。两服滓再煎作一服。
●治大人小儿吐泻
诃子（一两）　藿香（一两）　肉豆蔻（二两）
上为末，蜜圆，随大小，米饮化下。
●木瓜万补圆
治脾胃久虚，大肠积冷，下痢白脓；或肠滑不固，久服诸药未效，服之神验。产前产后皆可服，立效。（刘好古所处方，但季良传。）
人参（一两半）　白术（一两）　阳起石（一两，火煅，细研）　肉苁蓉（二两，净洗，酒浸一宿，切焙）　肉桂（一两，去皮）　缩砂仁（一两）　赤石脂（一两）　肉豆蔻（一两，面裹煨熟）　当归（一两半，切焙）　锺乳粉（一两）　草豆蔻（一两半，去皮，焙）　沉香（一两）　地榆（半两）　荜茇（一两，牛乳半盏，慢火煎乾，焙）　白姜（一两，炮）　茴香（一两，炒）　大麦糵（半两，炒）　神麴（半两，炒）　丁香（一两）　厚朴（一两，去皮，姜制）　乳香（一两半）　白茯苓（一两）　罂粟壳（和米者二十枚，炙）　大附子（一个七钱。已上者，炮，去皮脐）　嫩茄茸（一两半，酥炙微黄）
上件为末，入别研者，匀，以木瓜去穰蒸烂，同药末捣和得所，圆如桐子大，晒乾。每服三十圆，空心食前米饮下，并频加至五七十圆。
●治噤口痢败毒散
入仓米五六十粒同煎，一服取效。
●神效痢药乳香散
白梅（一两，烧灰）　枣子（一两，烧灰）　罂慄壳（一两，烧灰）　诃子（半两，烧灰）
上为细末，每服一二钱，水一小盏，乳香黑豆大一块，同煎至七分，不拘时候温服。
●妙应汤
治大人小儿赤白痢。
罂粟壳（七个，擘破，一半生用，一半用蜜涂炙微黄）　乌梅（三个，连核）　甘草（七小寸，一半生，一半炙）　大枣（七个，擘破）　生姜（七大片）　薤白（二十一茎粗大者，小者倍之）
上为锉散，都作一服，用水二大碗，煎至一碗，去滓得一碗，稍热服，不计时候，分作三服，小儿量大小加减，服之神效。
●治血痢不止
地榆净洗，曝乾，为细末，每服二钱，掺在羊血上，火炙熟烂嚼，米饮下。如不吃荤，即以捻头煎汤调下。
●治暑月脓血痢昼夜频并不止腹痛不可忍者
楮药二七枚，生用，将焰火烧为黑灰，淹梅水少许，以冷水解破调服。
●治痢万金散（累试神效）
罂粟壳（一两，赤痢蜜炙，白痢淡炙，赤白半蜜炙）　陈皮（半两，净洗，去白。赤痢焙乾，白炙，赤白者相半）　甘草（三钱半，如前）
上为粗末，每服四钱，百沸汤一盏泡，急用厚纸三两重密盖，勿令透气，候两顿饭久，去滓服，再以滓用沸汤七分盏浸。血多，入乌梅，不搥碎，同浸，一服神验。切忌生冷鱼腥。
●必效饮子
治赤白痢，不问老幼并治之。（王景明传。）
罂壳（二钱半）　木香（二钱半）　甘草（二钱，炙）　地榆（二钱）
上为末，每服二钱，米饮调下。
●大泻腹痛（李氏治证，吴守景先传）
有人每日早起，须大泻一行，或时腹痛，或不痛，空心服热药亦无效。后有智者察之，令于晚食前，更进热药，遂获稍安，常服竟无恙。盖暖药虽要平旦空腹，至晚药力已过，一夜阴气何以敌之？于晚间再进热药，则一夜暖药在腹，遂可以胜阴气。凡治冷疾皆如此。
又有人久患泻泄，以暖药补脾及分利小水百种治之，不愈。医候之心脉独弱，以益心气兼补脾药服之，遂安。盖心火也脾土也，火生土，脾之旺赖火之燥，心气不足则火不燥，脾土受湿，故令泻泄。今益心补脾而又能去湿，岂有不效者乎？
又有一种泄泻，作冷、作积、作心气不足治之，及服硫黄、附子甚多，皆无效，因服火蔹圆而愈，此肠胃有风冷也。胃风汤兼服暖药亦佳。
又有一种痰毒泻兼吐，服痰毒药下之而愈。
又有一种脾泄泻，服太山老李炙肝散而愈，乃白术、白芷、桔梗、白芍药四味也。
●暑月破腹
一曰伤暑；二曰伤冷物，食瓜果、饮水之类；三曰夏季心火旺，心经热，则小水不利，行大肠，谓之水穀不分。伤暑而泻者，心躁头痛作渴，宜服香藿散、乌金散。伤冷物而泻、腹痛水泻、穀食不化，宜服暖药，如附子及理中圆、二气丹、正元丹、紫苏子圆之类。水穀不分者，宜服大顺散、五苓散，此二药专分清浊，暑月多此疾，故人多用之。凡泻不可急以热药止之，恐成痢。
●痢有赤白
凡人患痢，不问赤白，脉小身凉者易安，脉大身热者难差。患痢未有不腹痛者，皆缘有积也。暑积及热积多患赤痢，冷积多患白痢，亦有肠胃有风而患赤痢者，有冷热不调而患赤白痢。暑积痢及热痢可用黄连阿胶圆，又绵煎散加滑石；白痢用驻车圆、感应圆之类；冷热不调用戊己圆、巴豆圆、黄圆子之类。绵煎散入滑石，治赤痢极有功。又有豆饮子加减亦有功，治诸般痢用之每有效。官局灵砂丹亦甚奇。此数药自夏及秋皆不可阙也。
●痢有赤白
有人久患痢疾，赤白兼下，或纯白，或赤，百药不愈者，病久服药已多，治痢多用毒药后，击得脏气不和，所以难愈，史载之用轻清和气药与之，遂安，后来屡用有验。其方用罂粟壳蜜炙、人参、白术、白茯苓、川芎、甘草炙、黄耆等分，为细末，每二钱，姜枣水一盏，乌梅半个，煎至八分，温服，不计时候。

补益  ***************************
●沉香鹿茸圆
补益下元，滋养真气，明目驻颜，治诸虚不足，久服大有神效。（曾庆祖传。）
沉香（一两）　大附子（炮，去皮脐，二两）　鹿茸（燎去毛，酥炙三两）　苁蓉（洗，酒浸，四两）　菟丝子（洗净，酒浸，五两）　熟地黄（净洗，酒浸，焙乾，六两）
上件药六味捣罗为细末，炼蜜为圆如梧桐子大，每服三五十圆，空心食前用温酒吞下。
●愈山人镇心丹
黄耆（五两，炙）　熟乾地黄（二两半，洗）　五味子（二两半，去枝梗）　柏子仁（二两半，令研）　远志（二两半，去心秤）　白茯神（五两，去木）　酸枣仁（五两，去皮，炒秤）　朱砂（三两，别研为衣）
上为细末，炼蜜为圆如梧桐子大，以朱砂为衣。此药性平凉，无毒，善安镇神脏，补养心气。专治惊忧思虑过伤，心气不足，怔忡盗汗，乱梦失精，卒暴心痛，中风不语，风痫癫狂，客忤不省，悲哭无常，色脱神瘁，飞尸鬼疰，恍惚惊悸，吐血便血，虚劳羸瘦，病后虚烦，不得眠睡，产前安胎，产后补虚，极有大功，种种心疾悉皆主之。恍惚惊悸，怔忡不止，煎人参茯神汤下；盗汗不止，参麸汤下；乱梦失精，人参龙骨汤下；卒暴心乱，乳香汤下；肌热虚烦，麦门冬汤下；吐血，人参汤下；大便下血，当归地榆汤下；小便尿血，赤茯苓汤下；中风不语，薄荷牛黄汤下；风痫涎潮，防风汤下三十圆；常服，温酒或人参汤下。此药神效不可具述，常服安神镇心，益寿延年。
●增减定志圆
养心肾，安魂魄，滋元气，益聪明。凡健忘差谬，梦寐不宁，怔忡恍惚，精神昏眊，并宜服之。
鹿茸（半两，酥炙）　远志（一两，去心炒）　菖蒲（炒）　茯神（炒）　酸枣仁（炒）　乾地黄（炒）　当归（五味各一两，炒）　人参（炒）　白术（各一两，炒）　麝香（一分，研入）
上为末，炼蜜圆如梧桐子大，朱砂为衣，三十圆人参汤下。
●太上混元丹
河车者，天地之先，阴阳之祖，乾坤之橐籥，铅汞之匡廓，胚浑将兆，九九数足，我则载而成之，故为之河车，《历验篇》中名曰混沌皮，盖亦生天地阴阳之始，为七十二丹之首。高土垂慈，始开端绪，《太上》云：若欲长生，当修所生。人之所生，实滋于此，所以成功灵应非金石草木夜露晓霜之所比伦。修真之士，服之不辍，诚足以还本元。补益之道，真得其真。（韩伯成传。）
紫河车一具，用少妇首生男子者良，带子全（用东流水洗断血脉即止，入无灰酒三升，椒一大合，同入砂石瓷器内，慢火煮，候酒欲尽去火，候冷取出，不用椒，只将河车入大沙盆内，用大木槌研如泥，摊晾裛汁，入药下项）
沉香（半两）　人参（一两）　白茯苓（二两）　苁蓉（一两）　乳香（半两）　麝香（少许）
上为细末，入河车搅匀，可圆即圆如梧桐子大，真朱砂为衣，每服四五十圆，空心温酒下。
●十全散
补诸虚不足，养荣卫，三焦五脏六腑冲和清快。
人参（去芦）　白术　白芍药　白茯苓　黄耆　大芎　干熟地黄　当归（去芦尾）　桂（去皮）　甘草（炒，各等分）
上㕮咀，每服三钱，姜三片，枣二个，擘破，水一盏半，煎八分，不拘时候，去滓温服。
●八味圆问难　但季良传
或问温，杲曰：八味圆。李兵部云：久服可为地仙。今老者服之而腹痛，少者服之而发疮，或小便频数，或小便结涩，或眼昏，或精滑泻，其何故哉？杲曰：是八物修事失制度，非方之罪。今货地黄以绿矾、豆豉浸蒸，欲其易干也，地黄性本凉，加以矾、豉性冷，此老人所以腹痛；附子多是重三四钱，此是漏篮侧子，大热有毒，此少者所以发疮；小便频数，泽泻生也；小便结涩者，山茱萸不去核也。今具八味修事如后：地黄生者，去土投水中，浮者为天黄，中者为人黄，沉者为地黄，先将地黄蒸良久，天黄人黄捣汁，取蒸地黄投其汁中，候冷，如此者三，曝乾，以酒浸一宿，蒸，曝乾；山药，竹刀刮去皮，布巾揩净，切作片子，向皂角刺上曝乾；茯苓为末，水飞过，掠去筋膜，曝乾；泽泻，研成块子，酒浸一宿，略蒸；山茱萸，温水浸良久，取肉去核，每一斤得肉二两许；黑附子，紧实重七钱者，铫内以热灰炮裂，去皮脐；牡丹皮，去心及粗皮，以酒浸三宿；桂，削去外粗皮，不可焙。八味同于石臼中捣为末，不可犯铜气。如是修合，服之而仙，复何疑哉？（久服去附子，拣净五味子代之。）
●煎附子法　蜀人王季远传
生大附子一个，重九钱以上者，生，去皮脐，切片，槌碎亦得，用水三大碗，入晋枣十枚，生姜切二两，炭火银石器煎，别用水一盏，遇沸即以水旋旋点之，点尽水，煎至一大盏为度，取滓，再用水二盏煎至一盏，同前一盏共用沉香磨一钱，青盐一钱，再煎沸即止，放温，分作两次服，服毕以蒸饼压之，再温第二服，止用重汤温，不可再煎也。
●酒煎附子四神丹
治一切虚冷之疾，升降阴阳，顺正祛邪，消风冷痰涎，散结伏滞气，通利关节，破瘀败凝涩奔冲失经之血，接助真气，生续脉息，补肾经不足，利膀胱小肠，秘精固气，定喘止逆，压烦躁，养胃气，疗五脏亏损，下虚上雍，胸中痰饮，脐腹冷积，奔豚气冲上下循环攻刺疼痛，脾寒冷汗，中风痿痹，精神昏乱，霍乱吐泻，手足逆冷，阴毒伤寒，四肢厥逆，形寒恶风，向暗睡卧，乍静乍乱，妇人产后诸疾，血气逆潮，迷闷欲绝，赤白带下，崩漏不止，应久新诸病，未能辨别虚实冷热证候，用药未效，悉宜此药，分匀阴阳气正，便遂安和。（至不得已，详证乃服。）
水窟雄黄　雌黄　辰砂　透明硫黄
上四物各半斤，并别研，水飞过，渗干，再同研匀，用蜜水相和令润，紧球作一球，惟紧为妙，次用鸡清磨浓墨，涂薄纸作崑崙纸，表里俱涂，厚涂为妙，裹前药三重，再以浓墨涂之，候乾，用烧药合子一个，（无大合子即分作两处裹盛，）先以牡丹根皮烧烟燻合子，令酽烟气黑黄色，入所裹药在内，约留离合子口下及一指，以醋调腊茶作饼子盖定，与合子口缝平，用赤石脂泥固济合子，用合盖子盖之，令严，却用纸筋盐泥通裹合子，固济约厚一寸，放令极干，如有纹，以水再泥补，勿令有缝，候乾，看有缝再补之，入灰泥顶二寸灰，每日卯酉以四两熟火如装香法养十四日取出，地面上用醋灰把定，炭五斤围，一煅于净室中，不令妇人鸡犬孝子见，候火冷取出，丹药吹去草灰，令净。（一法，初用炭火烧热，次加少火烧，令通赤，常约令火五斤以来，渐渐添火气，小却添至斤以来，照顾勿令炭厚薄不一，可添至三秤，去火渐令冷，入在地坑内，深一尺已上，用好黄土盖之，候三日取去，打破合子取药细研，）研三日如粉，若只如此，便用糯糊圆，即伏火四神丹也，约三十两末别入下项药，故曰四神附子煎。
胡椒（末）　荜茇（末。各七两）　真赤石脂（末，三两）　好官桂心（末，六两）　附子（及七钱已上者，炮，去皮脐，取末十二两，以好法酒一斗熬至三升，然后入附子末为糊，和前药）
上圆如鸡头肉大，留少酒膏，恐药干。候乾。轻病每服一粒，重病二粒至三粒，米饮汤下，空心食前，温酒、盐汤亦得。小儿吐泻慢惊，研一粒，米饮灌下。如有固冷陈寒，宜常久服饵。如病安愈，不得多服。如觉热渴，即加木香、桂末一钱，同和服之。赵丞相云：此方得之国医李安仁，安仁云此药比之四神丹，尤为有造化也。
●神仙养气丹
补虚养五脏，接气助真阳。治男子五劳七伤，肾气冷惫，精耗髓竭，耳鸣目眩，腰膝冷痛，小便频数，怔忡健忘，神思不乐；妇人血海虚冷，脐腹㽲痛，经脉愆期，赤白带下，久无子孕，虽孕不成，及治脾胃虚弱，浮肿气满，全不思食，肠鸣切痛，大便滑泄；新病差后，气短力微，真气不复，形容憔悴，但是虚冷并皆治之。此是煅炼，非火力僭燥既济心肾之功，速有神效。（沉德器传。）
代赭石（一斤，火煅赤，醋淬十数遍）　紫石英　禹馀粮（各半斤，火煅赤，米醋淬数遍）　赤石脂（半斤，不须醋淬）
四味研为细末，水飞极细，入坩埚内封口，盐泥固济，候乾，用炭三十斤煅，火尽为度，再研细如粉。
天雄（炮制，去皮脐）　附子（炮，去皮脐）　肉豆蔻（湿面裹，炮香去面）　丁香　沉香　胡椒　破故纸（炒香）　乳香（别研入）　没药（别研入）　锺乳粉（别入已上十味，各一两。一方去丁香、胡椒，入当归、血蝎，亦等分）
上为细末，和匀，用粽子入少汤研开，搜药为圆如鸡头肉大，或差小亦可，每服三四粒，虚甚者服一二十粒，空心温酒、温汤下。
●既济丹
治诸虚不足，膀胱肾经痼败，阴阳不交致生多病。凡水欲升而沃心，火欲降而温肾，如是则坎离既济，阴阳协和，火不炎而神自清，水不济而精自固。久服秘精补益，永无膏淋白浊遗精之患，神效非一，难以具述。
辰砂（一两）　附子（六钱以上重四个，生去皮脐，各切下顶，剜空心中，安朱砂在内，以前顶子盖定，用线扎）　木瓜（大者二个，去皮穰，切开顶，入朱砂、附子四个在内，以木瓜元顶子盖之，线扎定，烂蒸讫，取出附子切作片，焙乾为末，辰砂别研细，木瓜研如膏，若得宣木瓜为妙）　鹿茸（二两，作片，酥炙）　当归（洗，焙，秤一两）　远志（二两，去心，焙乾秤）　菟丝子（水淘，酒浸，烂研成膏，焙乾为末，秤一两半）　柏子仁（别研，一两）　沉香（一两）　杜仲（去粗皮，一两半，酒浸一宿）　巴戟（去心，秤一两）　肉苁蓉（切细，酒浸一宿，焙乾，一两）　黄耆（蜜炙，秤一两）　五味子（去皮，秤一两半）　牛膝（去苗，锉，酒浸，干秤一两）　石斛（去苗，酒浸一宿，干，一两）
上件同为细末，用茯神、乾山药各一两为细末，酒煮作糊，同木瓜膏及前件药末搜和为圆如梧桐子大，每服五十圆，空心米饮下，温酒或菖蒲盐汤皆可。

治眼目耳鼻  ***************************
●六一圆
明目，养血，补气。（苏连叟传三方。）
七钱附子两只（炮，去皮脐尖，取肉一两）　当归（去芦尾，取身，切片晒乾，取净肉六两）
上为细末，蜜圆梧桐子大，每服三五十圆，温酒、盐汤下，食前。
●三仙圆
明目。
甘菊花（一两）　苍术（米泔浸，去油）　椒红（各二两）
上为末，酒糊圆桐子大，每服三五十粒，食前茶酒下。
●枸杞煎
生取枸杞自然汁，银石器熬成膏，入白茯苓末、白沙蜜、黄蜡少许，每服一匙，温酒、盐汤化下。
●四圣圆
治远年近日风赤翳膜攀晴倒睫等眼疾。（四种皆得之晁子止侍郎。）
川黎椒（去合口者并黑子，不须去白，自罗不下，于土铫内煅令得所，铺纸一张于地上，顿椒出火毒）　熟乾地黄　枸杞子　荆芥穗
上件等分，为细末，炼白沙蜜为圆如梧桐子大，每服十圆至二十圆，空心盐汤下。
●补肝明目
羊子肝（批开，新瓦器内曝乾）　蓼子仁（半升）　草决明子（四两）
上为末，酒糊圆如梧桐子大，每服三十圆，食前米饮下。
●治眼
去昏涩、益明快。
生熟地黄（各二两）　椒（一两）
上为末，蜜圆梧桐子大，每服二十圆，空心盐汤下。
●治赤眼（周光亨传）
用四物汤，每服加熟大黄一块如粟子大者同煎服，食后。
●明目（黄公友传云：得之沉元鼎丞相。）
用车前草自然汁调朴硝末，临睡涂眼胞上，来早洗去。
又一方，用密陀僧一钱细研，蜜一两，入瓷瓶，用新柳枝塞瓶中，用油单密封，用黑豆七八升铛内煮，以豆熟为度，去豆点眼。
●椒红圆眼药
王医师方，服药旬日，黑花併除。（罗孟弼传。）
地黄（二斤，洗净，焙乾）　川椒（一斤，去合口并目，焙乾）　苍术（三斤，米泔浸三日，焙乾）
上药拣净，捣为细末，面糊为圆梧桐子大，每服三十圆，食前温酒或盐汤下，日二服。
●治他物伤目睛疼痛不可忍者
黄牛尿以少许点眼中，立效。
●治聤耳
青橘皮烧灰研为末，用棉裹如鸡头大，塞耳中，日三四易。
●治鼻衄　赵判官师沔传
蒲黄水调下。
又方，飞、罗面二钱，盐一钱，新水调下。

口齿咽喉（乌髭方附）  ***************************
●治大人小儿口疮
杏仁去皮尖，烂研，入轻粉成膏，口中嚼，闭口少时灌漱，用冷水漱，吐出，取下烂肉便安，勿嚥下。
又方，醋调茱萸末，涂脚心。天南星末亦可。男左女右。
又方（治虚热上攻口疮），附子一个，炮，去皮脐，切片，水两大碗，煎至一小碗，入沉香末二钱，再略煎，候冷服，空心，早晨先服黑锡丹百粒。大要治虚热上攻者，一方用四味黄耆建中汤煎，放冷服，亦妙。
又方，用五倍子为末，掺疮上。
又方，密陀僧研细，以生蜜丸弹子大，含化。
●地黄散歌　出僧文茔汀江野录
猪牙皂角及生姜，西国升麻熟地黄，木律旱连槐角子，细辛荷叶要相当（荷叶取心用），青盐等分同烧煅，研杀将来使最良，擦齿牢牙髭鬓黑，谁知人世有仙方。
●胜金散
治肾热上蒸，牙龈浮肿，牙齿疼痛；或肾元虚冷，牙齿摇动；或赤肿痛风，牙虫牙，并皆治之。
老生姜（十两，切作如钱薄，摊箕内，令水缩；次用砒霜一钱重，细研，拌姜钱，令匀，留少许砒放熔银坩沙锅子内，砒拌生姜于上，按令紧，用新瓦一片盖锅口，烈炭火煅令烟尽，倾于盎内，盏子合定存性，要成黑炭，不可白却）　荜茇（二钱）　全蝎（二钱，去肚内肠屎并毒）　华阴细辛（二钱，味辛如椒者）　胡椒（二钱）
上四味焙乾，姜炭亦为细末，拌匀，每用，手指点少许如黑豆大揩牙龈上，闭口，候有涎沫即吐去，立效。此方乃宜黄医者以此为业，甚所秘惜，李元佐得之以传但季良云。
●治牙疼极效（南华椿老传）
川百药煎（半两）　雄黄（二钱）　延胡索（三钱）
上为细末，先用烂研生姜揩牙，搜尽，涎嗽去，却用此药揩之，嚥下亦可。如牙肿牵连头面，用此即差。
又方（万正淳传）
巴豆（一粒，不去皮膜）　川椒（少许，约三十粒）
上先碾椒入，巴豆为末，饭为圆如绿豆大，以绵裹，安蚛牙空中，立效。
又方
黄连　黄檗　大黄
上为末，生姜自然汁，如梧桐子大捻作饼，阴乾，贴在痛处。
●一点雪
治喉闭喉肿。（陶赞仲传。）
焰硝（三两，研细如粉）　白矾（溶，飞过，秤一两）
上二味拌匀，以一钱掺口中，口噤不开者，用半钱入于小竹筒内吹在鼻中，如口内血出，即用新水嗽之，忌热面。
●一捻金
治咽喉。
铜绿　黄檗　香白芷（各等分）
上为极细末，入麝香少许，每一字，以笔管吹入喉中。
●治喉闭
生矾末吹入喉中。
●通关散
治一切咽喉危疾。
盆硝　甘草　蒲黄　白殭蚕　青黛（已上并等分，生用）
上为细末，每用一字，乾掺在舌上，津咽。
●一捻金散
治喉闭欲死方及治咽喉痛。（何仲颜传。）
全蝎（微炒）　郁金　白殭蚕（去丝头，炒）　甘草（炙，已上，各半两）　地龙（八钱重）
上为细末，每服少许，乾掺舌根，不数次立愈。
●治喉闭、咽喉塞、喘息不通、须臾欲绝神验
络石草（一名石薜荔）二两，水一升，煎取一大碗，去滓细细吃，须臾即通。
●治喉闭如圣散
白殭蚕　天南星（并生用）
上等分，为末，以生姜自然汁调一字许，用笔筒灌在喉中，立效，仍咬乾姜一皂子大引涎出。
●治咽喉中结核不通、水食危困欲死者大效百灵圆
上用釜底百草霜，不拘多少，研细，蜜和为圆龙眼大，每一圆，新汲水化开灌下，甚者不过三圆即愈。
●治喉闭肿腮、涎结成核、走马缠喉、诸风欲死者黄金散
大黄　郁金　天南星　宣连　蝎（已上各半两）　巴豆（别研，二钱半）
上除巴豆，余为末入，和匀，壮者一钱，老少者半钱，生姜蜜水调下。此药有毒，须量人气血虚实加减服。凡服此药，以泻为度。
●凡咽闭，忌以手掏摘破，或即时再结，愈甚；或成宿疾，时时仍发
如急喉闭，未有药，先用漆筋二只烧，令有烟，含口中，不得出气，候烟抢著，发嗽即破，然后次用别药。又，先饮生油，令气通，候合他药。又，巴豆一个，微煨过，去皮，用绵裹，安耳或鼻中，如疮破即除去。又，白殭蚕直者为末，生姜自然汁调下一二钱，大妙。又，桔梗、甘草各一两锉，用水一盏煎数沸服，有脓出即愈。又，浓煮桂汁服一盏，亦可末桂著舌下，渐咽之。又，含鸡屎白。又，含升麻。又，急拔顶心发数茎。
●治喉闭缠喉风百药不效，疾势危甚，死在须臾，用此便苏，再能生人
不蛀皂角两挺，以水一大盏许，挼浓汁滤去滓，对入生麻油，搅匀，每服一盏，强令服之，未吐，再一服，有病者先用它药，不效即急用此药。
●治咽喉痛
百药煎（去黑皮）　硼砂　甘草　白矾（生）
上等分，为细末，每服一钱，食后米饮调，细细呷之。
●王医师法
生萝卜切作片，冬月临卧时吃三两片，可无咽喉之患。
●治重舌口中涎出
用蒲黄傅舌上。
●治气虚牙疼及风蚌牙为虚气所攻而发者
予昔患此，历试诸药不验，里中黄医教予用骨碎补二两（细锉，炒黑，为末），乳香一钱（研细入），和匀，揩牙根，良久漱之，遂愈。
●治新久风牙疼肿不可忍逡巡散（李武仲传）
高良姜（一块，约二寸许）　干全蝎（一枚，瓦上焙乾）
上件药为细末，以手指蘸药如齿药用，须擦令热透，须臾吐，得少涎，以盐汤嗽，大效。
●治牙疼不可忍者（邓尉谦之传）
乳香（一钱）　胡桃（一分）　荜茇（一分）　附子皮尖（一钱）　蝎梢（半钱）
上件药为细末，擦牙痛处少时，用荆芥汤嗽过。
●乌髭鬓方（程子正传）
乌贼鱼骨　韶粉　黄丹　哈蛤粉　密陀僧（五味各等分，研细）　轻粉（少许）　石灰（少许）
上件药一处和匀，汤调稀稠得所，篦子涂髭鬓上，用荷叶包贴。荷叶先于热汤内漂过，髭鬓亦须先净洗，方可涂药。

治脚气  ***************************
●中岳汤
治湿气，腿脚赤肿疼痛，及胸膈痞满，气不升降，遍身疼痛，并治脚气。
赤芍药（六两）　甘草（半两，炙）
上为㕮咀，每服半两，水二大盏，煎八分一盏，去滓服，不拘时候。
●五香圆
治乾湿脚气，风毒肿弱，遇发寒慄，不欲饮食，行立不得神效方。（贾彦泽传。）
乳香（二钱，炒令溶，候冷研细）　木香（二钱，生用，不见火）　沉香（二钱，生用）　枫香（一分，水煮过，研细）　麝香（半钱，别研，同枫乳后入）　没药（二钱，酒浸少时，研成膏子入糊）　天麻（二钱，酒浸讫，锉碎）　白附子（一两，酒浸少时，锉）　乾蝎（一两，用火烧地令红，将醋泼地上，覆定一时去毒）　川乌（一两，酒浸一宿，炮裂，去皮尖，取半两）　草乌（半两，酒浸一宿，炮制，去皮尖，取一分）　白花蛇（去皮骨，取肉一两，酒浸，炙令赤色）　乌蛇（一两，如前制）　地龙（一两，炒，去土，取半两）　大附子（一分，炮制，去皮尖秤）　蝉蜕（二钱，用盐水浸少时，焙乾）　白蒺藜（一两，去尖）　麒麟竭（二钱，别研）　无名异（二钱，同自然铜醋炒讫研）　自然铜（二钱，醋炒，乾研）　朱砂（二钱，别研为衣）
上为末，酒糊为圆如梧桐子大，朱砂为衣，每服十五或二十圆，温酒或木瓜汤下，食前，甚者三两服即止。
●木瓜丹
治脚膝疼重，不能远行久立。常服补肾气，调血脉。（左康叔传。）
宣州木瓜一个，杜木瓜大者亦可用，取去穰隔，切出盖子，用好熟艾填在木瓜内，须满实，却用盖子覆之，竹杖签定，饭甑上蒸烂，入羌活一两，独活二两，附子半两，炮，同为末，先杵木瓜令烂，次下药末，捣成膏子，圆如梧桐子大，食前温酒或盐汤下三五十粒。
●治脚气
大木瓜（一个取成瓮子，小者二个）　全蝎（一两）　白牵牛　黑牵牛（各半两，半生半熟）　破故纸（半两，半生半熟）
上为末，内木瓜中，九蒸九曝，研烂为圆，炒茴香，盐酒下，每服三十圆，食前。
●木瓜圆
治脚气。（陶茂安传二方。）
牛膝（细切）　绵黄耆（细切）　肉苁蓉（薄切。已上三味，各用无灰酒浸，夏月七日，冬月十四日，如要急用，将慢火量煮）　何首乌（去皮，锉碎）　天麻（切。已上五味，各五两）　萆薢（洗，切）　狗脊（去毛，细锉）　京续断（去芦，锉碎）　青盐（各二两）
上都为末，用大木瓜二个，各去皮穰，每个取成一合子，将青盐分作两分，每个入一分在内，于饭上蒸令熟，研烂，圆前药如木瓜圆，不就，即将所浸药酒打面糊添圆，每服三十圆，空心温酒下。无忌。圆如梧桐子大。
又方
肉苁蓉（好酒焙乾，净洗）　川牛膝（去苗，洗，焙乾）　木瓜（乾者，已上各锉碎，用酒三升，入瓶内，密缚，春五日取出，急用沸汤漉过，焙为末）　枸杞子（拣净，洗）　黄耆（洗，涂蜜炙）　真虎骨（酒浸，炙黄）　青盐（二两，别研。已上各二两）
上件都拌匀，将前项浸药酒，入面作糊，为圆如梧桐子大，焙乾，每服三五十圆，温酒、白汤空心食前吞下。


卷下  ——————————————————————————————————————————————————————————————————————————————————————————

治痈疽疮疥  ***************************
张元辅方一宗七道
●地黄圆
常服令人终身不患发背。
熟乾地黄（五两）　苁蓉（酒浸）　天门冬　石斛　当归　防风　白茯苓　川芎（各三两）　远志　黄耆　甘草（炙）　芍药（各二两）　人参　细辛　巴戟（各一两）
上为细末，炼蜜圆如梧桐子大，每服三十圆，荆芥汤下。
●万灵圆
治发背肿痛，托里定疼。
羌活　薄荷叶（各三两）　川芎　玄参　地榆　麻黄（去节）　防风　天麻　吴白芷　白殭蚕　牛蒡子（炒）　蔓荆子　旋覆花　荆芥穗（各二两）　甘菊（三两）　何首乌（四两）　大川乌（生，四两）　甘草（四两半，炙）　蝉蜕（去足，半两）
上细末，炼蜜为圆弹子大，细嚼一弹，茶酒送下。
●没药圆
治发背，活经络，生肌肉。
大川乌（生）　当归　赤芍药　苏木（锉，炒）　木鳖仁　五灵脂（炒）　羌活　独活　穿山甲（蛤粉炒脆，各二两）　没药　乳香（别研，各一两）
上细末，酒煮面糊为圆如梧桐子大，温酒下三十圆。
●凉血护肌膏
南星（生末，八两）　雄黄（一两，别研）　白矾（生末，四两）
上细匀，用生地黄汁调涂四围。
●万灵膏
用净铛一只，下清油八两，妇人油发一两，炭火熬令焦尽，下侧柏枝一两，沥青一两，卷柏一两，太平白芷一两，当归一两，木鳖肉切片一两，松枝香一两，熬令紫，用杨柳枝不住手搅，焦即锉。头熬前药紫色，以绵两重滤去滓，再熬油滚，下白胶香一两，次下没药一两，次下乳香一两，并逐旋半钱徐下，次下黄丹一两，剪刀草末一两，慢火熬为膏，滴成珠子就也，用新汲井水浸去火毒，先以葱盐汤洗疮，次用软帛火炙，摊上，不得留孔贴之。剪刀草乃田中野茨菰也。
●羚羊角散
内消发背。
穿山甲（四两，蛤粉炒脆）　甘草（炙）　当归（各二两）
上为细末，炮甘草根浸酒调下二钱。
●瓜蒌散
内消恶肉，生好肉。
黄耆（四两，锉）　皂角刺（八两红者，拍碎，锉）　甘草（六两）　牛膝（二两）　黄瓜蒌（十个，锉）
上用蜜一斤旋入铛内，炒至紫色，见风吹脆为末，有滓再炒为末，酒调下二钱。
上方七道里张元辅用之如神，由此致富，然秘藏此方，人莫传者。余少时目击其事，后凡三十年始得之于章明叔，盖其徒，云拙奄老人题。
李温如方一宗六道
李温如八行，家宝秘疗发背药方，不以传人，其子秉彝客于新吴大姓罗氏，一日出谒，偶忘封鏁书箧，为诸生窃取其方录之，秉彝归，为之出涕。盖其父子以此方救人之死甚多，深不欲传也，其用药次第如后。
●初觉疮发时先服通关散（门氏载此药，治发背内溃及诸恶毒冲心呕逆见信效方。）
绿豆末（二钱）　乳香末（一钱）
上二味和匀，井花水调服，微利为妙。
●次用药试发疮可治不可治
白矾（一两）　天南星（一两）
上为末，以冷水和匀，傅肿处，留出疮口，仍以笔画泥疮晕，若药力胜，则肿消皮皱，此为易治；若肿处皮急晕开，即难治。
●次服赤小豆
上用赤小豆半升，不去皮，生为末，每用一两匙，以冷水调下，连并服尽，如未退再服半升，取口鼻大便出血为度，服豆末时不可吃饭。
●次服四味散
石上薜荔（二两）　地榆（一两）　甘草节（一两）　当归（一两）
上为末，温酒调下三钱。
●次服
膨脝叶（三斤）　罔谷刺叶（一斤）
上二味旋採，勿令妇人、鸡犬见，碓臼内舂烂，每用一碗许，以酒一盏浸，去滓温服，仍以药滓罨疮。
●次用敛疮口生肌散
木香　槟榔　黄连（洗，去须）
上三味等分，净器碾，罗为末，时以傅疮，若疮溃烂，傅了更以常用膏药或云母膏贴定，听脓水自出，若用此药傅后疮口未便敛，白及末、轻粉各少许匀傅，即有速效。
门资钦录元立方一宗四道
寿州霍丘医疮人元立治疮甚有声，元符己卯，予侍先子，将漕江东舟次寿州，予因累月食鸡卵数十枚，暴得咽喉肿塞及颈赤肿硬，下连心胸如铁石，日夕号叫，喉中水米不通壅塞，将死，召医者视之，云：此喉痈也，泛泛药恐无益。因言：可招元立治之，必愈。先子夜遣介，两日往还数百里，召立至，用药数服得效，报之颇厚，立感激。予自傅治发背方四首，皆累用有奇功，今录于下。
●治发背脑疽一切恶疮，当先用托里药，使毒气皆出。一醉膏（凡初觉发背痈疽等，即多服用大黄、甘草等药，极疏转以行道毒气，次用此药。）
大甘草（半两，为粗末）　没药（一分，研）　瓜蒌（一个大者，去皮）
上三物用无灰酒三升煮至一升，放温，顿服之。如一服不尽，分三两服，连服尽。
●次用收晕白玉膏（切忌用冷药外贴，必逼毒气入内杀人。）
杏仁（二十一粒，去皮尖，研）　川椒（四十九粒，去目为末）　清芝麻油（一两）　酒腊（半两白者）
上同熬至紫黑，新绵滤过，用无灰薄纸看疮大小剪作梳样，摊药在上，于疮晕尽处向两边围绕贴之，候晕渐收近里，即别煎差小者再摊药围贴晕，又收，即又再移近里贴，仍频换，候晕已收见疮根脚或疮口，即用此方。（专贴大恶疮，毒气方盛，不可以药当上贴，恐赶散毒气、疮益大。此药能收晕见疮，其法大妙。）
●晕收见疮，次用槟榔散
鸡心槟榔（半两）　川黄连（去须，半两）　川山甲（大者十片，烧灰存性）
上同为细末，先用好腊茶清扫过疮，厚傅疮上，日三五次，以脓出为知。（如见疮口后，用此药数次了，可更用乳香膏。）
●脓已出用生肌散
黄狗脑盖骨（二两，烧灰存性。此极难得，须预收）　腻粉（一钱）　桑白皮末（一两）
上同为细末，用生油调涂疮上。
以上四方是一宗。元立自云，少年时初得此方，救十馀人后，忽自病背疮，自信其药，乃以此四药自治，得愈。袒背示予，瘢痕犹盈尺也。予在汝州时，梁县吏人侯昱孝母病背疮，予用此治之愈。
泰山石刻一宗七道
●专治发背方，神妙不可具言
上初觉或做疮，用牛皮胶熬令稀稠得所，如药花，摊在毛头纸上，于初觉处或有做疮处贴；次用软布帕子二条，于酽米醋内煮令热，漉出，互相于胶纸上乘热蒸熨，不可令布帕冷，（布帕二条不可都齐漉出，常留一条在醋内煮，候蒸熨得一条冷，却于醋内取热布蒸熨，冷布却入醋内煮，庶几常得热布替换，熨蒸即易见效。）若疮痒时，乃是药攻其病，须忍痒不住蒸熨，直候脓出将尽，即浓煎贯众汤，候温，洗去胶纸，次日复看，疮中尚有脓出，即是未效，却再如前，将胶纸铺于疮上，用热醋布依旧蒸熨，追令脓尽，然后却用贯众煎汤，如前洗去胶纸，次日后依前更看，若尚有脓，又如前法蒸熨，虽连数日蒸熨不妨，但要疮中脓尽，疮成干掩为度，然后用生肌红玉散掺在疮上，即以万金膏贴，（每日一上或两上。）
●专治诸般恶疮万金膏
黄连　黄柏　黄芩　白及　白蔹　龙骨　当归　厚朴　川芎　没药　槐枝　柳枝　鳖甲　苦参　香白芷　木鳖子　草乌头　猪牙皂角　乌贼鱼骨（已上各一分）　乳香（一钱）　黄丹（一两半）　清麻油（四两，冬月用半斤）
上件药除下黄丹，将诸药油内慢火煎得油色紫赤，滤去药材不用，入黄丹在油内，（先用黄丹一半在油内，）不住手搅，煎得色似黑，更入一半黄丹，不住手搅，只是用慢火熬得紫色，滴在水上不散，捻不黏手，然后更入黄丹少许，再熬，如捻著硬时，却更入油少许，但不黏手，是成也。如常膏药摊在纸花上，看疮大小敷贴。
●治热毒肿硬难消者疮肿白鹤散
寒水石（软者二两。烧不爆散者乃是寒水石，烧爆裂、散者即是石膏，不可用）
上用炭火烧寒水石通赤，细研，冷水调少许在疮高处，后用万金膏贴，每日一上，用此药后便软作疮头儿，更用七圣散扫膏药周回肿处，药干即更扫。
●回疮化恶肉止痛生肌麝香散
寒水石（三两，用炭火烧通赤，入腻粉半钱、麝香一字同研）
上如疮口内有紫恶肉时，更乾掺少许在恶肉处，后用万金膏贴，每日一上（如疮内脓多，每日两上。）　
●治疳疮发背麝香圆
麝香（半钱）　轻粉（半钱）　定粉（半钱）　粉霜（一字半）　巴豆（三个大好者，去皮，研）　白丁香（四十二个，拣直者）
上先研粉霜、麝香，且裹起，令研巴豆细，却合诸药更同研，极细为度。如疳疮深有眼子，用水和作挺子，任在疮口内，后用万金膏贴，每日一上，如脓多两上，如患恶疮发背、鱼眼丁疮，有紫恶肉，只做散子干散在恶肉上，后用万金膏贴，每日一上或再上，且少掺药，如不痛，更加此药。
●生肌止痛合疮口生好肉时用此红玉散
寒水石（二两，炭火烧通赤，候冷即细研）　黄丹（半两）
上二味同研细，乾掺在疮内，后用万金膏贴，每日一上或两上。
●消热毒赤肿疼痛不可忍七圣散
黄芩（一两，去黑皮并心）　大黄（一分）　白滑石（四两）
上为末，用冷水调，扫肿赤疼处，如干即更扫。
上疮药方一宗，士大夫家多有之，括苍何氏始编刻于经验方。或云，此方旧有以刻之太山石壁者。
周子明提点传一宗八道
●治五发：发脑发鬓发眉发颐发背痈疽瘭痼癌一宗药保不死方
●才觉寒热疮己现，发渴即是其证，先用车螯散
紫背大车螯（一名车娥也，每个用草先札定，上用盐泥固济日乾，簇火煅之，候通红半时辰许，离火候冷，手取敲去泥，以器皿合，在净地上出火毒半日许，令碾罗为细末，沙合收）　甘草（炙，碾为末）　轻粉
上每服抄车螯二钱末，甘草末一钱，轻粉末半钱，温麦门冬，热水调下，五更初服，至日出时候大便不痛，下青绿苔或如黑煤，恶物下也。
●次用
一生黄土细研末半钱许，入蒜三瓣，细烂捣，捉薄作三饼子，不拘大小，坐于疮头上，用伏道熟艾灸之百壮，少歇，与饮食吃，再灸之三五十壮也（每艾炷五十枚，换饼子一个。）
●次用六一汤托药
真绵黄耆（箭竿者是也，木耆不堪，误人，秤六两以刀擗开揭薄，用白沙蜜不酸者一两，微入水少许调解，则易涂蘸，候搓匀，灸之紫色，候冷锉碎，不碾罗）　横纹甘草（炙，一两，细锉）
上拌匀，每服炒五钱，水一盏，煎至七分服之，日三服，夜二服。
●次服瓜蒌汤
瓜蒌（一个，去皮，将穰与子锉碎）　没药（一分，研）　甘草（半两，生锉）
上三味，用无灰酒三升煎至一升，分三服温饵。
●次用治痈疽等肿坏消毒去恶肉猪蹄汤
香白芷　甘草　独活　露蜂房　黄芩　赤芍药　当归
上先将獖猪前蹄两只用白水煮软，将汁分两次澄清，去上面油花下面滓肉，每用药半两投入汁中，再煎五七沸，滤去滓，以故帛蘸药汤中，薄揩疮上，死肉恶血随洗而下，以干故帛拭乾，轻窍减痛，仍避风，忌人口气吹之，有胡臭人不得入宅，猫犬亦忌，月候人不令入房。
●次用洗药
散风邪，生好肉。
芎藭（锉）　白蒺藜子（捣，去尖）　防风（锉）
上等分，为细末，每用抄一匙，头煎令沸气上对疮，候通手，以帕子揩洗之。（前药一次换，后药两次易，二药相间洗。）
●凡疮破有头，便用洗药洗讫，便用薄贴傅之薄贴，谓膏药也。太上无比灵应神异膏
露蜂房（一两，锉碎）　地蜕皮（半两，细剪）　玄参（半两，细锉）　真绵黄耆（三分，细锉）　真杏仁（一两，去皮尖，略捣破）　黄丹（五两，虢州者佳）　童儿童女（乱发净洗，日子，如鸡子大）
上先用真麻油不用菜子油一斤入铛，便下发慢火熬，候发消尽，次入杏仁，滤去滓，再入铛，入余药熬，候焦黄再滤去滓，次入黄丹，候变色，以新柳木篦子搅五千搅，滴入水中，看软硬得所，然后倾净瓷罐子，如尚未硬，更搅三百搅也，摊用如常。（日换两次，夜换一次。）
●疽发人贴云母膏痛如刀割，不可不审，不可不知也。亦不得用生肌药，只贴膏药自然敛合。如医治后时为庸医药罨，或刀割伤风重者，兼以五香连翘汤
木香　麝香　乳香　沉香　藿香　连翘
上等分，为细末，每服二钱，水一盏，煎至七分，放温，服无时，疮四边以金箔先用，津液次点之也。
●乳香膏
治诸恶疮丹肿，能收疮根聚脓止痛。
没药（一分，细研）　通明乳香（一分，水外浸，乳钵细研）　真麝香（半钱，别研）　腻粉（一分）　黄蜡（二钱）　蓖麻子（一两）
上六件同研极匀，为膏，用无灰薄纸摊药贴上，留眼子出脓，日三四次换。（本在元立一宗方后。）
●化毒排脓内补十味散
治一切痈疽疮，疖未成者速散，已成者速溃，败脓自出，不犯刀仗，服药后疼痛顿减，此其常试之效也。如奶痈肠痈及其它肿毒，皆尝治愈。此方歙县丞胡权得之于异人，徽州有石刻及洪景《卢夷坚志》所载甚详，兹不复录。
人参（去芦）　当归（酒浸）　芎藭　防风　厚朴（制）　桔梗　白芷　桂（去粗皮，不见火）　甘草（炒）　黄耆（蜜浸。一方加黄瓜蒌一两，去皮秤）
上十味选药贵精，皆取净，晒焙极燥方秤，人参、当归、黄耆各二两，余各一两，为细末，每服自三钱加至六钱，热酒调下，日夜连进数服，以多为妙，至疮口合更服为佳，所以补前损绝后患也。不能饮者，间以木香汤调服，但不若酒力之胜耳。
●治发背，已发未结成，已结成未溃
用牛皮胶二两、酒二升、生甘草一寸同煮，候牛皮胶溶化，放温，令病者徐徐饮尽，如未结成即消，已结成则易溃也，已溃则易差，如未效，再用必效。
●治发背痈疽一切毒疮
腊月干桑叶。
上不拘多少，碾为细末，以新汲水调涂疮上，如疮有脓血，即乾掺用之，如疮在脚膝间，傅药了，用帛子裹之，神效不可具言。
●撮软疖
覆盆子叶（微炒，油调，纸花贴）
又方，五倍子（炒，油调，如上用。）

治疮疥丹毒一切杂疮  ***************************
●魏伯虎疮药方
《内经》云：诸痛痒疮皆属于心。心受风热则血脉凝滞而成疮，风多热少即痒，热多风少即痛，风热相半即痒痛，皆因大病后风热毒不曾宣利，畜于血脉，遍身生恶疮，两脚尤甚，或攻刺疼痛，或晚间增寒，欲作脓水，每盖即热痛，不盖即疼痛，宜服此药。
乌蛇（一条大而细尾梢长者，去头尾三寸长，截作数剂，用极好酒浸三宿，去刺骨皮，取好净肉，慢火焙乾）　玄参（去芦头）　苦参（去木，取皮）　地骨皮（去木，净洗）　白蒺藜（炒以新砖二口，磨去刺）　甘草（细切，炒今黄色）　防风（去芦，净洗）　白殭蚕（炒断丝）　乾蝎（以米炒，令米微黄为度）　川芎（净洗。已上各半两）　草乌（半斤肉，白者以黑豆一升水煮，令草乌都黑，惟心中一点白为度，薄切焙，一两）　黑牵牛（半生半炒，以二两取一两末）　枳壳（去穰，薄切，麸炒一两）
上件一十三味为细末，炼蜜搜成剂，入石臼中捣百十下，圆如梧桐子大，每服二十至三十圆，温酒吞下，不拘时候，日进三服，以利则减，不利则加服。
●又方
柿树皮（烧烟欲尽，以碗盖灭火，研一两）　荷叶（如前法烧灰，取一两）　草乌（去皮尖，半两）　硫黄（半两）　黄连（半两，去须）　黄檗（半两，去粗皮）　胡椒（半两）　白芜荑（半两，研）　细辛（半两）　苦参（半两）　白矾（生研，三钱）　雄黄（细研，半两）　轻粉（一钱）
上件一十三味捣为细末，和令匀，湿疮乾掺，干疮用乌臼油或酥或油腊调涂，夜间以手掌多擦药，有痒处即以手掌拂之。
●治热毒风疮四圣圆（兴国候医恭传四方）
何首乌（一两）　蔓荆子（一两）　苦参（一两）　荆芥穗（一两）
上件四味生为细末，用酒糊为圆如梧桐子大，每服二十圆至三十圆，温酒送下。
●贴疮乌金散
用鲫鱼一个可重六两者，去肠，用柏叶研细入在鱼腹内，用纸裹数重，次用黄泥固济，煅令存性，候冷，碾成细末，入轻粉一分同匀。如疮干，用麻油调；疮湿乾用。
●又方
抚芎不拘多少，煅过，入轻粉，用麻油调涂，如疮湿乾掺。
●洗疮
苦参　荆芥　防风　露蜂房　木鳖子　白殭蚕　五倍子　地骨皮　桑白皮
上件各等分，煎洗疮处。
●治肷疮累年不效
鲫鱼一枚，用麻油煎鱼焦为度，去鱼只留油调药；穿山甲不拘多少，盐泥固济，候乾，火煅存性，为末，入轻粉、麝香少许，研匀。先以盐汤洗疮，却用前件油调药涂之。
●治湿疮
芸台叶或用子捣汁涂。
又方，用腊茶调麻油涂。
●治一切恶癣并疮
用茄子花为末，乾用油调涂，湿乾掺之。
●瘾疹入腹亦杀人
蚕沙二盏，水二盏，煮一碗洗。又，盐汤洗了，以蓼子挼傅之。又，枳壳锉，煎汤洗。又，牛膝末酒调二三钱服。又，芜菁子末酒调服。
●治一切丹毒
川芒硝细研为末，以水调涂。生地黄捣汁涂。五叶草烂捣傅，或为末、以水调涂。浮萍草烂捣傅。芭蕉根捣自然汁涂。灶中黄土以水调涂。川大黄捣罗为末，以水调涂。皆可择而用之。
●治夏月抓破皮肤成疮
胡桃一个，烧灰，入蛤粉、白矾少许。
上研细，油调涂。
●治癣妙方
川乌　香白芷　蝉蜕（已上各半两）　全蝎（一分）
上四味为细末，用羊蹄根自然汁炼蜜为圆如梧桐子大，每服二十圆。先安排熟酒一盏，去浴堂内解卸衣服了，以羊蹄根一枝取自然汁滴在盏内，嚥下药，便用热汤澡洗，却用羊蹄根代皂角擦之，出浴令汗乾，便不见癣。
●治疥痨（但季良传）
猪膏炼油，石灰细罗，二味以意度多少，一处铫内炒，以干为度，先铺纸在地，却倾所炼猪膏、石灰于其上，用盆盖之，出火毒一夜，碾为末细擦。
●治小儿浸淫疮（周元亨传）
韶粉　蛤粉（等分）　轻粉（少许）
上研匀，以腊月猪脂调涂。
●治夏月痱子
枣叶乾为末，和葛粉裛之，亦治热瘤。
又方，兼治汗渍腋下赤肿。
霜和蛤粉傅之，立差。冬月瓦木上，以鸡羽扫取，收瓷瓶中，或只用雪水亦佳。又一方，加滑石、绿豆粉，同和匀，无雪水则用新汲水调涂，或晒乾扑之。
●治瘰疬已破者
羯羊粪焙乾为末，用油调涂，如疮湿，止乾掺。

治伤折、金伤、破伤风  ***************************
●治打扑伤损接骨如神方（桂汉士传）
川乌　草乌　白姜　半夏　南星　桂（去粗皮）
上件等分为末，取生姜自然汁并酽醋各半，调上件药稀稠得所，就绵上摊匀裹痛处，如干再将醋并姜汁润，如药落再换，或伤折甚者，用药了，以杉木片子夹定。此药用后止疼，然后服药。
服药：
当归（去芦，焙乾秤）　乳香（细研）
上等分为末，每服二三钱，酒调下。
●应痛散
治身体偏痛兼无力，宣通经络，使血气和畅。
延胡索（炒）　当归（去芦）　桂心（去皮，取肉。各等分）
上拣好药材为细末，以酒调下，不拘时候，每服三钱或四五钱，量病重如何用药多少，频进饮酒，亦随人量，以知为度，寻常闪著筋力挫气疼痛，一服即效。
●治刀斧所伤打扑伤损，大能止血生肌定痛
用好降真香，不拘多少，碾为细末，临用时量大小贴疮口，乾掺便乾，不疼如神，亦不作脓水。兼治发背恶疮等疾，洗去脓水乾贴。（降真须用结实色深者。）
●打扑伤损（姜帅传）
牡蛎火煅数次，为细末，浓煎，苏木酒调下四五钱。如伤损上体，则食后服；伤损下体，则食前服。（李武仲云：只以降真，用无灰酒浓煎服，极妙应，被伤折皆宜用之。）
●治破伤风
黄明胶烧存性，调二钱，以好酒调之。
●治破伤风身体浮肿，甚者口噤舌强状如中风独圣散
用鱼鳔烧过存性，不拘多少，细研，每服二钱，浓煎，苏木酒调下，两服立效。鱼鳔乃木匠用作胶者，仓促无苏木，只以温酒调亦可，入少麝香尤妙。
●治刀斧汤火所伤、蛇蝎犬鼠所咬、疥癣等疮备急百灵膏
上于五月五日绝早出门，望东去採百草，不拘多少，惟不得回顾採取，满意方回，入杵臼内烂捣如泥，量药多少，以意入石灰，和匀，取出拍成膏，日中曝乾，遇要用时，旋取拈碎如法用。刀斧伤干傅，取血止为度；汤火伤，冷水调开涂傅；蛇蝎太鼠咬伤，先以温水洗，以津液调傅；疥疮先爪损，以药末干傅；乾湿癣，以醋调傅之。其效如神。
●破伤风疮口作白痂，无血者杀人最急。治之方
雄雀粪直者是，研细，热酒调半钱服。
●破伤风牙关紧噤
草乌头去皮，防风为末，雄黄别研等分，每服一字，热酒调灌之。亦治洗头风噤了牙关者。如破伤风，身体强硬，更用天南星二两，防风一两为末，先以热小便洗疮，贴之，有紫汗出效。
●缝金创肠出者
桑白皮作线缝之，更以热鸡血涂上。唐安金藏。剖腹用此法便愈。

小肠气、淋疾、痔漏、便血、秘涩等疾  ***************************
●治小肠气灸法
俯卧，用艾炷如黑豆大灸足第二指第二节三壮，偏坠左即灸右足，右即灸左足，其效如神。（但季良传。）
●专治五淋
皆肾虚所致，虽病久，服之必愈。
琥珀（一分，生，细研）　泽泻（一分，生）　石燕子（半两，生，研极细）　海金沙（半两）　葵菜子（一分）
上为细末，每服三钱，用新取桑白皮浓煎汤调下，食前空心，日进三服。如淋退，可便服八味圆补之。忌炙煿房事热酒酸物等，应下膏血砂石肉淋。胀闷者服之如神。每疾作，饮食不下呕吐者服之尤妙。（王稚川传。）
●治砂石淋极疼痛者
海浮石为末，每服一钱，热酒服下。
●治内痔枳壳圆
用好厚枳壳，不拘多少，去穰细切，麸炒黄色，为末，每末一两入胡桃肉一个，研匀，以蜜圆如弹子大，空心细嚼一圆，米饮或温酒下，兼用井花水淋洗。
●白金散治久新痔痛如神　黄鼎臣传
海螵蛸（去粗皮，不拘多少）
上为细末，每用二三钱，生麻油调成膏，以鹅翎拂上。
●痔药方如神　朱周卿传
连翘　枳壳（麸炒）
上等分，为粗末，煎热熏温洗。
●治下血
用柏叶不拘多少，焙乾为末，米饮调下。
●枳壳饮
治老人大便风秘不通，塞涩妨闷，或用蜜导之类不能通者，并治之。
枳壳水浸，去穰，麸炒为粗末，每服一大钱，入阿胶二片，生姜五斤，葱白五茎，水一大盏，煎至六分，去滓，入蜜少许，空心温服。次用葱白十茎，烂研涂脐心中，却以手巾蘸葱汤，自内肾腰间浴熨至小腹下，少顷气透即通。
●犀灰散
治五种肠风泻血下痢。粪前有血号外痔，粪后有血号内痔，大肠不收号脱肛，穀道四面有弩肉如奶号鼠奶，头上有孔号漏。此药并皆治之。
黄牛角䚡（一个，锉）　蛇蜕（一条全者）　猪牙皂角（五铤）　穿山甲（一处七十鳞，锉）
上四味同入瓷瓶内，黄泥封固，候乾，先以小火烧，令烟出，方用大火煅，令通赤为度，候冷取出，研为细末，每服二钱，用胡桃肉一个，取四分中一分，烂研，同药用温酒调服，临卧服，来日辰时再服，取出恶物，永除根本。
●三茱圆
治小肠气痛。
山石吴茱萸（各一两）　金铃子取肉并皮（一两）　青皮（去穰）　舶上茴香　马兰（三味各一两）
上七味，逐味于银铫内炒令香，为末，酒糊圆如梧桐子大，每疾作，盐酒下三五十圆，久年不差，五七服可除根本。
●治多酒肠风泻血及热泻血至多，鲜血箭出如红线者
好实黄连三两，净洗日乾，分为三分，一分锉作半寸截，入陈米一两，微炒紫黄色；一分亦锉作截，以手炒热为度；一分生。同焙为细末，研，粟米粥和，杵数百杵，圆梧桐子大，每服五十圆，空心温陈米饮吞下，一服立效。如急速不及制，只用生黄连为末，依法用之，二服抵一服功。此方治血痢水泻，百发百中。
●走马寸金丸
治男子下元虚冷，真阳怯弱，肝肾客寒，小肠气痛牵引胁肋，绕脐㽲痛不可忍者。手足厥冷，多出冷汗，不能屈伸，面色青黄，时发时止，立有神效。（邓尉传云：汤枢得之王知省。）
玄胡索　川当归（锉）　舶上茴香　川楝子（各一两）　干全蝎（三个以上，并炒令紫色）　南木香（半两，不炒）
上件并碾为细末，米醋糊圆桐子大，每服二三十圆，空心盐酒下，久患服一月可去根。
●治五淋　李武仲传云：得之王维先医师。
真定器（火煅，存性，研为细末，一两）　生熟地黄末（各一两）
上每抄定器末一钱，地黄末各半钱，煎木通汤调下，不拘时候，神效。

治杂病  ***************************
●疗寸白虫，不拘远年，神效圣功散
南木香　槟榔（等分）
上为细末，浓米饮调三钱许，黎明空心先熟嚼炙猪肉之属，只咽汁，吐去滓，便服药，辰巳间虫下，其疾永除。此方简易如是而取效神速，诸名医未知有此。用之屡验。
●治十种水气紫金膏（赵判官师沔传）
蛇含石（二两，用炭一秤，蛇含石用新铁铫盛，却入炭中煅通红，用米醋二升，倾蛇含石入醋内）　针砂（五两，用水淘净，焙乾，用米醋二升同馀粮于砂锅内煮乾为度，却再入铁铫内，于炭中煅通红，取出令冷，吹去灰，细研全无砂声）　禹馀粮（三两）　赤石脂（一两，细研，旋入）　木香（一两，切作片子，怀干）　肉豆蔻（一两，湿纸裹炮香熟）　川白姜（一两，炮）　川芎（一两）　白茯苓（一两）　羌活（一两，去芦头）　当归（一两，去芦头，切片子，酒浸一宿）　杜茴香（一两，炒香）　白蒺藜（一两）　川附子（一只重七钱者，去皮尖）　三稜（一两，炮）　青皮（一两，去穰）　陈皮（一两，去穰）　牛膝（一两，切，酒浸一宿）　官桂（一两，怀干）　蓬术（一两，炮）
上件炮干为末，用无盐蒸饼汤泡为糊，和圆如梧桐子大，每服三十圆至五十圆，温酒吞下，空心食前。如不能饮酒，白汤亦得。忌盐三月，房室一年。患人若介甲，眼黑，脐凸，肚皮光、有青筋起，或灸，并不可下药。
患人所食之物：
精猪肉　肚尖　肚子　白鱼　银鱼　鲈鱼　白菘菜（只用葱、椒、醋食，切不宜用盐，除此外别食并不可食）
●治嵌甲
以乳香掺之，大妙。（血蝎尤佳。）
●又欲去甲者
用绵逐旋撄入甲内，渐渐添之，靸起，次用剪子去之。
●治肌衄乃腿上血出
用胎发烧作灰，填之即止。
●治腋气
生姜不拘多少，湿纸裹煨过烂，研如泥，擦腋下，立效。
●又方
白矾（火煅，取干为度，研一钱）　轻粉（半钱）
上二味和令匀，时干揩腋下，神效。
●阴疮
腊茶　五倍子（等分）　腻粉（少许）
上傅之。
●治脚烂丫
竹蛀屑　毡烧灰　红枣（烧，存性）　韶粉　黄丹　白矾（飞）
上等分，为末，掺之。
又方，以退鹅掌皮晒乾，烧存性，为末掺之。
●治人挫喉气不来
急以冷水灌之，立效。
●治刀伤及竹木刺血出
急以自己小便淋洗三两次，立止，不妨入水。
●醉香宝屑
能宽中化痰，治呕吐恶心，解酲，醉后雅宜随意服之。
陈皮（四两）　缩砂（四两）　红豆（一两六钱）　甘草（二两四钱）　生姜（一斤。以上并㕮咀）　盐（一两）　丁香（一钱，锉）　白豆蔻仁（一两，碎）　巴豆（八粒，不去皮壳，用铁线串定）
九味同用水煮，焙乾，去巴豆不用。
●遇春仙方
丁香沉檀麝一钱，更兼香附半钱先，饮时少许投一内，席上春风正遇仙。
●人适宅方
不伏水土，故鞋底下土，刮取末，和水服之。
●专治吐酒　邓尉谦之传二方
桑树上木耳，以新瓦焙乾，为末，糯米饮调服之。
●治恶指
烂嚼黑豆，傅之。
●止夜起方
益智二十个，和皮锉碎，用水一碗煎至六分，临卧热服。
又方，胡桃慢火炮熟，温酒同嚼，临卧下。

治妇人众疾  ***************************
●治妇人经寒月闭，湛浊无时，血滞四肢，或时结痛，子宫久冷，诸虚不足，并宜服此。益血温补，调经养气，思进饮食，大效琥珀散　王稚川传
琥珀（半两，不见火）　南木香（半两，纸裹煨熟）　血蝎（半两，不见火）　延胡索（半两）　川当归（一两）　川芎（半两，不见火）　肉桂（半两，不见火）　赤芍药（半两）　荆芥穗（半两）　枳壳（一两，温汤浸，去穰，麦麸炒黄色）　生地黄（二两，用生姜一两切，同炒黄干）
上为细末，每二钱，用温麝香红花酒调下，空心，日午各服。
●治妇人偏头痛
香附子炒去毛，末之，每服二三钱，建茶调下。
●露华汤
治妇人赤白带下，神妙。
干莲房（隔年者良）
上为细末，每服二钱，以麝香米饮下，空心食前，日三服，不数日见效，去麝即不效，切勿减去。
●治孕妇风秘大便不通
川当归（酒浸）　枳壳（去穰，炒）　甘草（炙。以上各一两）　川芎（半两）
上件为末，每服二钱，水一大盏，煎至七分，去滓，空心午食前服，忌动风物，如未通，加少防风，通即不用。
●治产难等方（庆育集所论及集验方所载甚详，可参用之。）
一、滑胎。榆白皮为末，每服一钱，空心白汤调下，自入月每日三服，令易产，儿生下药皆涂身上。
一、催生并死胎不下。蓖麻子三个，巴豆四个研细，入麝香少许，贴脐心上，须臾间便下。
一、难产方。黄蜀葵子二十一粒，细研热酒调下；或只以蜀葵花为末，每服二钱，热汤放温调下，并进三服亦佳。
一、难产，三两日不生。以蚕种纸半张烧灰，熟水调下。（系已出蚕种纸，亦名马明月。）
一、治横生逆生。灸产妇上脚右指尖头如麦粒大三壮，立产。
又方，蛇蜕皮烧灰，酒调二钱，面东服。
又方，盐涂儿足底，急去之。
又，车前子末酒调服二钱。
一、妊娠烦闷，胎热，卧睡不得并腹中痛及难产，知母新白者焙乾为末，炼蜜圆如小弹子大，每服一圆，温酒调下。
一、妊娠偶因所触或坠高伤打，致胎动不安，腹中痛不可忍者，缩砂不以多少，和皮炒，令热透，去皮为细末，每服二钱，热酒调下，胎即安，神效。
一、胎动，日夜叫呼，口噤唇青及下痢不止者。熟艾一两，酒五盏，煮四盏去滓，再煎至二盏服，口闭者灌之。亦治腰痛下血。
一、胎动及下血、心腹胀者。当归二两，川芎一两，为粗末，水四盏，酒五盏，煎至五盏，分三服，若胎未死即安，已死即便下。
一、产后血晕。五灵脂炒，令烟尽，为细末，温酒调下一钱，童子小便尤佳。
又方，乾荷叶为细末，每服一钱，温酒调下。
又方，生半夏为末一大豆许，吹鼻中。
又方，红花或苏枋木酒水浓煎汁饮。
一、产后中风，眼上视，四肢搐搦。荆芥穗为末，每服二钱，温酒调下。如不饮酒，只浓煎汤服。
●治妇人产后发狂
每用，大香附子去须皮，净，为细末，每用二钱，入研极细；真辰砂末一钱，以烧通红秤，磓，浸。好酒调药服之，神妙。
●催生灵符
治一切产难横逆。于端午日以露水或雨飞好朱砂，至诚书龙字，勿令笔画连接，每临产时即旋圆一字，以温水吞下，随男左女右持符出，是验，然须直候腰作阵痛上草欲产时方服，不可太早。（甲子庚申日亦可书。）
●治产妇渴疾神效（杜仲文传）
缩砂皮不拘多少，煎汤百沸，候通口饮之，不过一盏，渴疾自止。
●芎藭汤
治妇人产后血迷，血晕及失血过多，虚悬瞀闷。
当归（切洗，焙乾）　川芎（各等分）
上为粗末，或锉如麻豆尤佳，每服五钱，水二盏，慢火煎至一盏，去滓温服。如热闷，冷吃亦得。若妇人胎产危恶，用半两作一剂，以水二盏，酒一盏，慢火煎至一盏半，温服，一切不顺自然安过。
●治产后恶心
白术（一分）　生姜（减半）
上并咬咀，水一盏，煎至七分，温服，神效。
●治妇人奶痈痛甚无比散
上用蛇蜕皮烧灰一钱，炒甘草末半钱，同和暖酒下。如破，用生油调涂。

治小儿众疾  ***************************
●乌蛇圆
治小儿慢惊风。（徐成和需传。）
乌蛇（一两，酒浸一宿）　天浆子（三十个，去壳）　天麻（半两）　乾蝎（一分）　天南星（半两，炮）　白附子（半两）　川附子（一两，炮）　防风（半两）　半夏（半两，洗七次用）
以上并酒浸七日，焙乾为细末，入后药。
牛黄　朱砂　麝香　雄黄（以上各一钱）
上并研腻，以糯粥圆如黄米大，每服十圆，不计时候，煎荆芥汤下，以风搐止为度。
●治小儿因惊中风，角弓反张及慢脾风追风散（南华椿老传三方）
全蝎（一个）　母丁香（二个）　瓜蒂（七枚）　赤小豆（四十九粒）
上为细末，小大加减一字许，米饮调灌之，吐出风涎方可治，然后服后药。
●天麻圆
天麻（一钱）　白附子（一钱）　大附子（炮，去皮脐，一钱）　赤脚蜈蚣（一钱）　白花蛇项肉（一钱）　羌活（一钱）　麻黄（半两，捶碎，水煎，去滓熬成膏）
上为末，以麻黄膏搜为圆如梧桐子大，每服一圆，薄荷汤酒磨化，嚥下立愈。
●治小儿急慢惊风
天南星（一个）　全蝎（一个）
上为末，用父母津唾调膏，稀稠得所，涂囟上，看顖大小涂之，移时惊住，不须涂之；若未住，再涂之。
●治慢惊风
附子（炮，去皮、尖、脐）
上用半个，切片，用生姜三片，丁香五粒，水一盏半，煎半盏灌之，令睡，醒来安乐，神妙。急切无丁香亦可。
●人参膏
治小儿泄泻，烦渴，呕逆。（但季良传。）
人参（一两）　白术（半两）　丁香（半两）　藿香（半两）　白扁豆（一分）
上为细末，蜜圆如绿豆或麦粒大，量儿大小，以生姜汤下五七圆至十圆。
●益中汤
治小儿呕吐泄痢。
丁香（半两）　草果子（三枚，去皮炒）　人参（半两）　青皮（半两）　诃黎勒（一分）　桂心（一分）
上为细末，每服半钱或一钱，米饮调下。
●益胃汤
治小儿胃虚身热，呕吐不止。
丁香　人参　桂心　阿胶
上各等分，为细末，每服一钱，水六分盏，生姜三片，同煎至四分，温服。
●人参豆蔻散
治小儿霍乱烦渴。
藿香叶（一两）　肉豆蔻（一两）　甘草（一分）　白扁豆（半两）　人参（半两）
上为细末，每服一钱，水六分，入生姜二片，煎至四分，温服。
●治小儿惊泻不定
蝎梢（七个）　胡椒（四十九粒）
上为细末，每服半钱，荆芥汤调下。
●三和散
治小儿吐利，津液燥少。
茯苓（一钱）　乌梅肉（半钱）　木瓜（半钱）
上为细末，每服半钱，水半盏，煎至三分，温服。
●肥儿圆
治小儿五疳八痢，阴阳气不顺，虚痞腹胀，呕逆，腹痛泻痢。消化乳癖积聚，肥肌退，面黄瘦，杀虫，安蛔虫，进饮食。此药应有小儿瘠疳病累服药未效者，不问虚实便与数服，即安。（荆南候医传。）
槟榔（用面剂裹，煨熟，去面锉焙）　陈皮（洗，去白）　青皮（洗，去白）　胡黄连　宣连（去须，锉碎，微炒）　白芜荑（炒，去扇）　史君子（煨，去皮）　肉豆蔻（如槟榔法煨）　人参（去芦）　夜明砂（微炒）　赤芍药　龙胆草（洗净，锉炒）
上十二味各等分，为末，薄面糊为圆如萝卜子大，每服三五十圆，用紫苏木瓜汤调下，泻痢米饮下，不计时候，日二三服。
姑熟李氏《小儿保生要方》三卷，其论议治疗之法甚详审，兼有钱氏所未及言者，予家常用之，无不取效，今摭其间论证及八方附见于此。
●常用朱砂膏
安神，镇惊心，去痰退热。
人参　茯神　防风　山药　甘草（炙）　黄耆（蜜炙）　麦门冬（去心。以上各半两）　朱砂（六钱，研）　麝香（半字）
上为细末，研匀，炼蜜圆如樱桃大，金箔为衣，每服半粒或一粒，薄荷汤化下，不拘时。
●欢喜散
治小儿感外风，发热头痛，无汗恶风；或些小温热，鼻塞，清涕，泪出，嚏喷，并皆治之。
防风　人参　甘草（炙）　天麻　前胡（以上各二钱半）　细辛（一钱半）　柴胡（一钱半）　白茯苓（二钱）　桔梗（二钱）　枳壳（去白，麸炒，秤二钱半）　川芎（三钱）
上为细末，每服三钱，周岁以上炒一钱匕，水六分盏，薄荷两叶同煎三两沸，通口服，不拘时，更量力加减。
●惺惺散
治小儿时行温壮及伤风发热应表证未解者，悉主之。亦见和剂方。
桔梗　细辛　人参　甘草（炙）　白茯苓　瓜蒌根　白术（各等分）
上为细末，每服一钱匕，用水一小盏，入薄荷三叶同煎至四分，温服，不拘时。
●六神散
治小儿胃气不和，表里俱虚，脏腑冷泻，不欲饮食；及治因身热服药既表解后再发热者，盖气不归元而阳浮于外故耳，此非热证也，当用此药加粳米煎和，其胃气归内，身体自凉。如治胃冷及冷泻，即加附子；治风证，加天麻；治痢，加罂粟壳同煎服之。
人参　白茯苓　乾山药　白术　白扁豆　甘草（炙）
上六味等分，为细末，每服一大钱，水半盏，枣一个，生姜二片，同煎至三分，通口服。
小儿青粪者，冷也，亦是肝克脾之证也。肝属木，其色青；脾属土，其色黄。粪黄者，脾家之本色也。若脾受肝克，则其粪青。肝木主风，宜早治之；不尔，成脾风，发痫也。然所谓青粪，才下便青。若初下时黄，良久乃青，小儿安乐者，皆然不可认为青粪也。可服白附子圆、羌活膏。
●白附子圆
治小儿青粪及吐而有冷证多者。
白附子（一分，为末）　蝎梢（一分，为末）　舶上硫黄（半两，细研）　半夏（半两，生为细末，用生姜自然汁和成剂，拍作小钱大饼子，沸汤内下，候煮熟，不麻人为度，取起研成胶）
上将前三味一处研匀，入在半夏胶内，和得所，干即添汤，圆如萝卜子大，每服三五十粒，米汤或乳汁下。
●羌活膏
治小儿胃虚、吐泻、生风。
羌活　天麻　防风（各半两）　人参　茯苓　全蝎酒（炒）　桂（各一分）　朱砂（一钱，研）　水银（一钱）　硫黄（一钱。以上二味同研如泥）
上先将八味为细末，入水银、硫黄研匀，炼蜜为膏，每服一匙匙大，用荆芥薄荷汤化下，食前服，更量度加减。
小儿暑月多吐泻，其证不一，宜详审，用药不可差谬。有伏暑吐泻者，小水必不利，宜服五苓散、香薷散。有伤食吐泻者，其吐及粪皆有酸臭气，宜服感应圆。三方易知，今不复载。泻多日，口唇白，及粪色亦白，及泻粪颇多者，因而成冷也，宜以前方六神散每二钱匕加附子末一钱匕，煎作三四服，以防变痫也。若肚大，泻色白者，疳泻也，宜服官局六神圆。泻者不可急以热药止之，若以热药止之，便变成痢。凡病痢者，皆因有积，赤痢，热积也；白痢，冷积也；赤白痢，冷热不调积也；赤多白少者，热多而冷少也；白多赤少者，冷多热少也。
●治赤白痢御米饮子
罂粟壳（半两）　人参（一分）　厚朴（一两，去粗皮，锉，姜汁烧熟）　白茯苓（半两）　乾姜（一分，炮）　乌梅（三个，连核用）　甘草（半两，炙）
上为粗末，每用五钱匕，水一盏半，生姜三片，枣一个，同煎至一盏，去滓温服，量儿大小分作数服。若赤多者，加黑豆三十粒同煎。
●治小儿吐泻初定当服醒脾散
天南星（沸汤浸洗七遍）
上一味为细末，一岁儿每服半钱匕，以河水七分盏，冬瓜子七粒，同煎至二分，温服，不拘时候。

治汤火虫蛇所伤、骨鲠竹刺等  ***************************
●治汤火伤（段邦政传）
用紫桑椹子捣烂，收之以涂伤处，如叶乾，入腊月水浸之。一方云，桑椹黑者盛瓶罐中自化，取汁涂之。
又方，芭蕉水鸡翎扫之。
又，以柿胶鸡翎扫之（乃柿油也。）
又，豆酱涂。
又，只以好酒浸洗伤处，良久痛止。
凡汤火伤，方出多门。如醋磨大黄等方，试辄不验，此方有自顶至踵为热油所中者，急以治之，随手无纤悉所苦，其间有一点如星许偶涂傅不到，辄起红泡糜烂，经月不差，以此知此方神效也。用熔金银坩埚子，唯是出火次数多者为上，才被伤，即以冷水急于石上磨汁，重重涂傅，不见赤痕即止，次日任其自干脱剥，是验。
凡被火伤，即向火炙，虽极痛，强忍一食顷即不痛，勿以冷物搨之，热气不出，烂人筋也。
●治毒蛇咬人至死
只用香白芷一味为细末，浓煎麦门冬汤，调三钱温服之，如气未绝，无有不活者。若所伤不多，只以辣母藤挼傅之。
又方，以酒调雄黄末傅之。皆效。急切未有麦门冬，白汤亦可。
●蛇、蝎、蜈蚣等伤
生铁石上水磨汁涂。蛇伤，吴茱萸为末，酒调服一盏，油调半钱涂疮上。
又，捣地榆汁饮并涂疮。
又，捣小蒜汁饮，滓傅疮。
又，死蜈蚣烧末，唾调涂疮。
●治蜈蚣咬
以蜒蚰一条涂咬处，痛立止。
又方，以鸡血涂之，亦效。
●治蜈蚣咬伤痛者
急烂研巴豆肉一粒，胭脂膏子少许，调匀涂之，立愈。
●治小儿百虫入耳
用桃叶塞耳，立愈。
●治蜒蚰入耳
桃叶绞汁，滴入患人耳内，不一茶时愈。
●治百虫入耳
以鸡冠血滴入耳内即出。
又方，以灯草蘸麻油入耳内钓出。
●治蜈蚣蜒蚰入耳
并以米醋滴之，即出。
●百虫入耳
以好酒少许灌耳中，起行。
又，闭气令人以笔管吹一耳。
又，车釭脂傅耳孔四边，自出。
●蜈蚣入耳
树叶裹盐炙热，以掩其耳。
又，炙猪肉令香，掩耳即出。
●蚁入耳
炙猪脂香物，安在耳孔边，即出。
●治诸兽伤
马咬，用独颗栗子烧灰贴。鼠咬，用麝香唾调涂。猫咬，用薄荷汁涂。狗咬伤、涎入疮令人昏闷者，浸椒水调[艹/冂+又]草末涂。猪咬，松脂溶作饼子贴；又，屋⿰巾尽中泥涂。
●治驴涎马汗入疮
远志去心为末，用酒调涂。
又，头垢和壁土贴。
又，乌梅肉、白梅肉、黄丹等分为末，以唾调涂。
又，饮淡豆豉汁一碗。
又，干冬瓜烧灰，净洗疮口，擦药在内。
●治恶犬咬人
以地榆为末，傅咬处，立差。
又方，以乾姜末傅之，亦妙。
●治曲蚓吹
用老茶研末，调涂之，立差。
●治蜘蛛疮
木韭根新者同雄黄研，涂之。
●治蜂螯蟢咬
以芋头上汁涂之，立差。薄荷涂之亦效。
又方，头垢唾擦亦治蝎螯。
又，苍耳挼汁涂之，亦效。
●治驴马汗入人肌肉
用驴子鬃烧灰，挑破所入汗处，见血，用烧者灰生麻油调涂之。
●治竹木之类物鲠喉中
贯众杵末，煎汤呷，立下。
●治小儿误吞钱
用炭烧通红，急捣为末，米饮调下。亦治误吞针钉等物，连进数服乃验。
又方，浓煎艾汤一二盏。
又，饧顿服半斤。
●治鱼骨鲠
只取大慄壳烧为细末，熟水调下。
●误吞针钉叫子鱼骨杂物
多食肥羊脂肉及诸肥肉，必自裹出。
●治汤火烧
用柏叶烂捣傅之。
●治大人小儿鱼骨刺在喉中不下痛楚者
用旧鱼网一小片烧成灰，研细，煎乳香汤调下，温服，甚者并三两服。
孙真人云：见一切毒螯之物，不得起恶心向之，亦不得杀，若辄杀之，后必遭螯，治亦难差。
●治犬咬止痛不作肿
嚼杏仁涂，效。（一方，先以油洗伤处，却以炒杏仁末傅。）

解诸毒救危死  ***************************
●解毒药
白殭蚕身直者，火上焙黄色，放地少时，于臼中捣为末，每服一钱，用酒、醋、水三般同为一盏，煎至七分，温服，可者吐出，甚者下之。
●治中一切药毒
淡豉、葱、麦门冬各一握，水一碗，煎一盏服。
●解五毒救命散
凡中毒者，先嚼白矾一块，味如蜜，乃中毒也。用白矾一匙，建茶二匙，为末，新水半碗调，不过两服，良久恶心，吐出，效。
●解百药毒
出了蚕子者蚕纸烧灰研细，每服一钱，冷水调下，频服取差，虽面青脉绝腹胀吐血，服之立活。亦治牛马误吃花蜘蛛胀欲死者，每用两大匙，水调灌之，下喉必效。
●解诸食毒
生韭汁服一二盏。又，头垢如枣核大，吞之。酒毒遍身黄肿者，五灵脂一两为末，入麝香少许，研匀，饭圆小豆大，每服十圆，米饮下。
●解诸药毒
以黑豆煮令熟，多饮其汁，无黑豆，豉亦可用之。
●解诸药毒
白扁豆不拘多少，为细末，用水或温汤调下。尝有人以此解砒毒，神效。亦能解鸩毒。
●解百毒
甘草能解百毒，为众药之长。孙思邈论云：有人中乌头、巴豆毒，甘草入腹即定。方称大豆解百药毒，尝试之，不效，乃加甘草为甘豆汤，其验更速。凡饮食，先取甘草一寸，炙熟嚼咽汁，若中毒，随即吐出。
●治饮酒中毒
上煮大黑豆一升，取汁二三升服之，立吐立愈。
●救疗急难五绝方
五绝：一曰自缢，二曰墙壁压，三曰溺水，四曰魇魅，五曰难产。凡五绝皆用。
上用半夏一两为末，细筛，以水搜和，为圆如豆粒大，每用，一粒置鼻中，立活，虽经一日而心温者亦可救。
●凡中热死不可便与冷物，多死。救之方
取道中热土多积心下，又众人嘘其心令暖，又取屋上热瓦熨心下，又令病人仰卧，以热土壅脐上，令人尿之，脐中温即愈。土冷别换。
又方，上用地黄汁一盏温热灌之。
又，乾姜、橘皮、甘草煎汤，少少与之。暑月远行，尝吃少麻糁，即不中暑；嚼少生葱，解热渴。
●治落水死方
上掘地作坑，以热灰数斗置坑中，令死人覆卧其上，湿透灰，又易之，半日即活。灰亦不可太热，冷即更易为妙。
●治夏月行路暍死方
上不得置死人在阴凉处及不得冷水灌，唯得置日中，或令近火，以热汤灌之即活。
●凡自缢死，从早至夜，虽已冷，必可治；从夜至早，稍难。若心下温，一日以上犹可救
款款抱解，不得截绳放卧，令一人踏其两肩，以手拔其发，常令紧；一人以手擦胸上，散动之；一人摩搦臂足，屈伸之。若已僵，但渐渐强屈之及按其腹，如此一饭久即气从口出，得呼吸眼开，勿苦劳动，可以少官桂汤及粥清与之，令润喉咽，更令两人以笔管吹其耳中，尤好。若依此救，无不得活。
又方，紧用手罨其口，勿令透气，两时许，气急即活。
又，皂角、细辛等分为末，如大豆许吹两鼻中。
●治溺水死者灸法
急解本人衣服，脐中炙百壮；或倒悬病人，挑去脐中垢；或吹两耳中；或绵包皂角末内下部。《外台》云：虽溺死一宿者，以皂角绵裹内下部，须臾出水即活。
又方，屈死人两脚著人肩上，以死人背贴生人背担走，吐出水即活。
又，熬热沙覆死人面，上下著沙，只留出口鼻耳，沙冷湿，换之。
又，倒悬，以好酒半盏灌鼻中及下部，或以醋半盏灌鼻中，亦得。
●中热死方
汗头巾汤浸洗汁服。又有二方见中暑门。
冬月冻倒人，急与冷水一两口，扶在温暖处，不得与热汤热物，亦不得近火，如已僵，用草荐卷定，外用绳三道紧扎定，两人两头往来滚三五百滚如捍毡状，自活，且与温米饮吃，渐近微火，候半日以上，方可渐食热物近猛火，如便与热物及向火，必死。雪泥中行便近火，脚指随落。
●冻死人已救活，宜与此药一两服
生姜（一两，和皮锉碎）　陈橘皮（不去白，一两，锉碎）
上共用水三盏，煎至一盏半，放温与服，不可冷，不可热。
●凡卒死，或先疾病及卧间忽然而绝，皆是中恶。救之方
用葱黄心，于男左女右鼻中刺入，深六七寸，令目中血出即活。
又，绵浸好酒半盏，手按令汁入鼻中，并捉手足勿令惊。
又，视上唇里弦有如黍米粒，以针挑破。
又，皂角或生半夏末如大豆许吹两鼻中。
●客忤者，中恶之类，多于道路在外得之，令人心腹绞痛胀满、气冲心胸，不即治，杀人
好墨为末，水调二钱服。
又，铜或瓦器盛汤，著肚上转移温之，稍冷即不用，衣衬汤，冷，别换。
又，盐二钱，水三盏，煎一盏，分二服，得吐即愈。
●中恶客忤卒死，鬼击亦相类，为治可通用之
捣生菖蒲根，取汁一盏灌之。
●鬼击之状，卒著如刀刺，胸胁腹内绞急切痛，不可按摩，或吐血下血衄血
热艾如拳大，水五盏，煮三盏，顿服。
又，好酒一盏灌鼻中。
又，盐一盏和搅令服并以冷水潠之，吐即差。
又，蓬莪术酒研服一盏。
●凡魇死，不得著灯火照，亦不得近前，急唤多杀人
但痛咬其足跟及足拇指甲边，并多唾其面，即活。
又，皂角末如大豆许吹两鼻中，得嚏则气通，三四日犹可救。
又，芦管吹两耳，并取病人发二七茎，捻作绳刺鼻中。
又，炙足大指聚毛中三七壮。
又，盐汤灌之。
●夏月不可淘井，多致杀人
宜先以鸡毛放井中试之，如摇动，不肯便下，是有毒气，不可入。古塚亦然。五月七月尤甚。如已中毒，以水潠其面，并含水调雄黄末一二钱服。
●转筋入腹痛欲死者
使四人捉手足，灸脐左边二寸十四壮。
又，生姜一两擘碎，酒五盏，煮浓顿服。
又，醋煮衣絮，令彻温，裹转筋处。
又，浓煮盐汤通手，浸手足洗胸胁间。
●解中毒及能治挑生毒　夏盐场舜臣传
一日之毒中人，即席狂乱，五内如刀搅割，不逾时而死。此一种最急，然亦易治。但以人头垢用水调，或洗头巾水灌之，吐出即解。
二日之毒中人，半日乃发，其候精神昏惑，肠胃搅刺，霍乱吐泻，经夕而卒。以远人处茆根下净黄土搅冷水灌之乃解。
三日之后毒中人，似稍缓，今凶人多有之被中者，颇难知。其初，觉恶心，减食；既毒发，大概类伤寒候，肢节疼倦，或作寒热，多唾，皮肤习习，痹觉如针芒刺人，又如被蜂虿螯痛，至甚者麻哑而死。此毒中人亦不过两日后发，只取田中蟛蜞三二十枚，净洗作烩食之，临卧复碎蟛蜞十数枚，冷水投之，天明泻解。

诸汤  ***************************
●近侍汤
丁香（一两）　桂（去粗皮，半两）　甘草（锉，一两半）　缩砂仁（四两）　盐（三两）　麝香（一钱，研后入）
上先将盐炒令乾，次入缩砂、甘草，慢火炒黄色，承热用净器先入一半在底，次下丁香在中，又以一半盖之，蜜封口，候冷入桂，急碾为细末，却入麝香同拌匀，瓷合盛窨三五日，每服一钱，沸汤点之。
●八神汤
神麴（三两，捣碎，略炒）　大麦糵（三两，捣碎，略炒）　甘草（三两，炙）　草果子（四两，煨，去皮）　橘红（一两）　丁香（三钱，不焙）　胡椒（三钱）　粟米（一两，炒熟）
上为细末，入盐点服。
●洞庭汤
陈皮（四两）　檀香（半两）　甘草（一两）
上为细末，入盐点服。
●清中汤
大菖蒲（刮去皮，秤一斤，切片子，入盐四两，和匀，入姜）　人参（一两，去芦）　生姜（不去皮，细切以上同淹，夏一宿，冬三宿，取出日乾，黄其色得）　桔梗（四两，去芦）　甘草（二两，微炙）
上为末，不入盐点。去暑毒疫气。菖蒲非石上者，乃是水中河边採取。
●快气汤
生姜（一斤，切作片子，以盐二两淹二宿，焙乾）　神麴（三两）　白术（二两）　橘皮（二两，不去白，净洗）　京三稜（半两，炮）　蓬莪术（半两）　甘草（二两半，炒）　大麦糵（二两，炒）　草豆蔻（一个，煨，去皮，不得用多）
上为细末，每服一钱，入盐汤点服。
又方
香附子（一两）　木香（半两）　甘草（半两，炒）　缩砂（半两）
上为细末，每服一钱，入盐汤点服。
●半夏汤　吕彦能传
半夏（先以水煮透软，焙乾为末，姜汁和作饼子，焙乾）　甘草（炙）　杏仁（去皮尖）　茯苓（去皮）　上等分为末，入盐点服。
●爽气汤
白术（一两）　缩砂仁（四两，炒）　龙脑薄荷（去土，秤一钱）　甘草（一两半，炙）　上为细末，入盐点服。
●枨汤
枨翅（四两）　甘草（一两）　檀香（一分）　白盐（一两）
上一处为末点服，入龙脑少许尤奇。
●枨面法
上用大香枨十个蒸饼十个，先将蒸饼焙乾为细末，次将枨子去穰烂研如泥，入蒸饼末捣匀，以圈子打成曲饼子，慢火焙乾。
又方
能温中调气。
大香枨（十个）　甘草（四两，别为末）　白檀香（半两）　乾净白盐（四两）　生姜（三两，切作片，别置一处）　白梅肉（半两，别切作薄片）
上将枨子切开，去子，切作薄片，入甘草末、生姜片子，三物一处和匀，用微火焙令半乾，次入白梅肉片子，再和匀，添火焙令极干，方入檀香，一处为末，入盐和匀，瓷器收，勿令见风。凡入药味次第须依本法，上焙须宽缓著意，勿令伤火。
●木瓜汤
木瓜（生，去皮穰，薄切片子，秤三斤）　生姜（洗净，薄切片子，秤一斤半）　甘草（生用，细锉碎，秤一斤）　盐（筛，拣令净，秤一斤二两）
上同入盐内拌匀，罨一宿后，于日中晒，不住搅转，候水脉尽，慢火焙乾，急碾为细末，入垍器贮之，每服二钱，白汤点服。
●六犯豆蔻汤
生姜（一斤，切片，晒乾）　草果（半斤，去壳并白皮）　甘草（四两，炒）
只如此，名豆蔻汤（入盐点）。用盐二两，不晒，生姜淹一夕，成末，三倍汤。添缩砂与甘草，同四神汤。添胡椒半两，名五顺汤。添荜茇半两，成六和汤。添半夏二两，名七气汤。上为末，入盐，如常服。
●御府五辛宽膈汤（方见气疾门）

夏子益治奇疾方三十八道  ***************************
唐与义刊印于上饶。其间一二证昔尝见有病之者，皆莫知所以治疗之法，今得子益之方，敢以附此书之末，用广其传。
●第一
顶上生疮如樱桃大，有五色，疮破即项皮断，上连发捲去，下去足脱之，乃为肉人疾。初见此疮，治但逐日饮牛乳，自消。
●第二
人发寒热不止，经数日后，四肢坚如石，以物击之似钟磬，日渐瘦恶。治以茱萸、木香等煎汤，饮五日，可解愈。
●第三
大肠头出寸余，痛苦，直候乾，自退落，又出，名为截肠病。若肠尽乃不治矣，但初觉截余寸，治用油一盏，以臀坐之，饮大麻子汁数升愈。
●第四
口鼻中腥臭水流，以碗盛之，有铁色虾鱼如鲠米大，走跃不住，以手捉之即化为水，此肉坏矣。治用任馔，食鸡月馀，可补完矣。
●第五
两足心凸如肿，上面生黑色豆疮，硬似丁子钉了，履地不得，胫骨生碎眼，髓流出，身发寒颤，唯思饮酒，此是肝肾气冷热相吞。治用炮川乌头末傅之，煎韭子汤，服一盏愈。
●第六
凡腹胀经久，忽泄泻数升，昼夜不止，服药不验，乃为气脱。治用益智子煎浓汤饮之，立愈。
●第七
四肢节脱，但有皮连，不能举动，名曰筋解。治以酒浸黄芦三两，取出焙乾为末，每服二钱，酒调下，服尽则安。
●第八
玉柯硬不痿，精流无歇，时时如针刺，捏之则脆碎，乃为肾满漏疾。治用韭子、破故纸各一两，末，服三钱，水一盏，煎至六分吃，每日三次饮之，愈即住服。
●第九
咽喉间生肉，层层相叠，五色，渐渐肿起，不痛，多日乃有窍子，臭气自出，遂退饮食。治用橘叶煎汤，吃五盏愈。
●第十
腹胀如铁石，脐中水出，旋变作步缺虫之状，绕身匝啄，痒痛难忍，拨扫不尽。治用浓煎苍术汤浴之，别用麝香以水调服痊。
●第十一
眼前常见诸般禽虫飞走，以手捉之则无有，乃肝胆经为疾。治用酸枣仁、羌活、元明粉、青桐子花各一两为末，每服二钱，水一大盏，煎至七分和滓饮，逐日三服。
●第十二
大肠虫出百十丈不断，断之复生，行坐不得。治服鹤蝨末水调五钱，服之自愈。
●第十三
眼睛垂出至鼻如黑角色，痛不可忍，或时时大便血出，名曰肝胀。治用煎羌活汁，服数盏自愈。
●第十四
腹中有物作声，随人语言。治用板蓝汁一盏，分五服。一日又见小说名曰应声虫，当服雷丸虫自愈。
●第十五
有饮油四五升方始快意，长得吃则安，不尔则病，此是发入胃被气血裹了化为虫也。治用雄黄半两为末，水调服，虫自出，如蛊，出活者置于油中，逡巡间自耗。
●第十六
卧于床，四肢不能动，只进得饮食，好大言，说吃物谓之失，说物妄溉病。治：如说食猪肉时，便云你吃猪肉一顿，病者闻之即喜，遂置肉令病人见，临吃却不与吃，此乃失他物望也，当自睡，口中涎出便愈。
●第十七
手十指节断坏，唯有筋连，无节肉，虫出如灯心粗，长数尺，遍身绿毛卷，多名曰血馀。治以茯苓、胡黄连煎汤，饮两盏愈。
●第十八
遍身忽皮底混混如波浪声，痒不可忍，抓之肉血出，亦不能解，谓之气奔。治以人参、苦杖、青盐、白术、细辛各一两，为末作一服，水二碗，煎十数沸，去滓饮尽便愈。
●第十九
白人浑黑，见物依旧，毛发直如铁条，虽能饮食，不语，如大醉，名曰血溃。治之用五灵脂二钱为末，酒调下。
●第二十
因著灸讫，火痂便退落，疮内鲜肉片子飞如蝶状腾空去了，手捉坏痛不可忍，是血肉俱热。治用大黄、朴硝各半两为末，水调下，微利即愈。
●第二十一
每至临卧，浑身蝨出约至五升，随手血肉俱坏，每宿渐多，痒痛不可名状，唯吃水，卧在床上，昼夜号哭，舌尖出血不止，身齿俱黑，唇动鼻开。治之但饮盐醋汤十数盏即愈。
●第二十二
眼赤鼻张大喘，浑身生斑，毛发起如铜铁，盖胃中热毒气结于下焦。治用白矾、滑石各一两为末，都作一服，水三碗煎，去半，冷，不住饮，候尽乃安。
●第二十三
有虫如蟹，走于皮下，作声如小儿啼，为筋肉之化。治用雷丸、雄黄各一两为末，掺在猪肉一片上炙熟，吃尽自安。
●第二十四
手足甲忽然长，倒生刺肉如锥，痛不可忍。治只便吃葵菜自愈。
●第二十五
鼻中毛出，昼夜可长五尺，渐渐粗圆如绳，痛不可忍，虽忍痛摘去茎，即复更生，此由食猪羊血过多生。治用乳石、硇砂各一两为末，以饭圆如桐子大，空心临卧各一服，水下五十粒，自然退落。
●第二十六
面上及遍身生疮，似猫儿眼，有光彩，无脓血，但痛痒不常，饮食减少，久则透腔，名曰寒光疾。治多吃鱼、鸡、葱、韭自愈。
●第二十七
肋破肠出，息秽多，急以油抹肠，却送入，煎人参、枸杞汤淋之，皮自合矣，吃羊肾粥十日愈。
●第二十八
口鼻中气出，盘旋不散，凝如黑盖色，过十日则渐渐至肩胸，与肉相连，坚胜金石铁，无由饮食，此多因疟后得也。治煎泽泻汤，日饮三盏，连服五日愈。
●第二十九
妇人月信出，皆为禽兽之状以伤人。治先将绵塞阴户，只顿服没药一两，余作圆散，可服，即时止。
●第三十
遍身忽然肉出如锥，既痒且痛，不能饮食，此名血住。若不速治，必溃而脓出。治以赤皮葱烧灰淋洗，吃豉汤三盏自安矣。
●第三十一
眉毛摇动，目不能视、交睫，唤之不应，但能饮食，有经日不交者。治用蒜三两取汁，酒调下，立愈。
●第三十二
毛窍非一次齐血出，不出，皮胀膨膨如鼓，须臾眼鼻口被气胀合，此名血溢。治饮生姜水二盏，自安。
●第三十三
忽气上喘不能语，口中汁似脂如流吐逆，齿皆摇动，气出转大则闷绝，苏复如是，名曰伤寒并热霍乱。治用大黄、人参末各半两，水三盏，煎至一盏，热去滓，一服尽。
●第三十四
口内生肉球，臭恶，自己恶见，有根线长五寸余，钗股吐球出以饮食了，却吞其线，以手轻捏，痛彻于心，力困不可言。治用吃水调麝一钱，三宿验。
●第三十五
浑身生燎泡如甘棠梨，每个破出水，内有石一片如指甲面大，泡复生，抽尽肌肤肉则不可治。急用荆三稜、蓬莪术各五两，分三服，酒调下。
●第三十六
头面发热有光色，他人手近之如火烧。治用蒜汁半两，酒调下，吐出蛇状，遂安。
●第三十七
人自觉自形，作两人并卧，不别真假，不语问亦无对，乃是离魂。治用辰砂、人参、茯苓浓煎汤服之，真者气爽，假者化矣。
●第三十八
牙齿逐日长，渐渐胀开，口难为饮食，盖髓溢所致。只服白术愈。
