
序  ***************************
余始撰《活人总括》《婴儿指要》，俗皆以沽名讥。及《脉书》一行，于是敛肃而相告曰：诚不易也。谁肯倾囷竭廪，以徇人哉？余曰：尔亦知有天乎？天将寓其济人利物之心，故资我以心通意晓之学。既得于天，还以事之，是盖造物初心之所期也。或者隙光自耀，藏诸己而不溥诸人，政恐玉毁椟中，草木俱腐矣。虽然人有四百四病，或出于前三册之外者，可不原证择方，揭为直指之捷径乎！明白易晓之谓直，发踪以示之谓指。剖前哲未言之蕴，摘诸家已效之方，济以家传，参之《肘后》，使读者心目了然，对病识证，因证得药，犹绳墨诚陈之不可欺，庶几仁意周流，亹亹相续，非深愿欤？余尝慨而作曰：天之予人以是物，必使之有以用是物，有是物而不能用，非惟拂天，抑亦自弃其天者也。并书此为同志勉。
景定甲子良月朔三山杨士瀛登父序

卷一·总论  ——————————————————————————————————————————————————————————————————————————————————————————

五脏所主论  ***************************
夫在天之风，在地为木，在人为肝，惟肝则主风。在天之热（暄、暑、炽、燠，热之用也），在地为火，在人为心，惟心则主热。在天之湿，在地为土，在人为脾，惟脾则主湿。在天之燥，在地为金，在人为肺，惟肺则主燥。在天之寒，在地为水，在人为肾，惟肾则主寒。吁！此天地自然之气也。气之愆伏，乘虚入人，而人不能克，百病之所由生。故风喜伤肝，热喜伤心，湿喜伤脾，燥喜伤肺，寒喜伤肾，而暑喜伤心包络（心包络曰膻中，在胸膈间。盖心主暑，故暑气伏于三焦膈胃之间）。其或风气之胜，木邪乘土，则脾病生焉。热气之胜，火邪乘金，则肺病生焉。湿气之胜，土邪乘水，则肾病生焉。燥气之胜，金邪乘木，则肝病生焉。寒气大来，心火亦为肾水所乘矣。左关为人迎，可以知风寒暑湿热燥所从入之门。右关为气口，可以别脏气郁畅与食气聚散盈虚之候。若乃忧愁思虑，易耗心神。恚怒气逆，易损肝气。纵欲强志，肾之戕。形寒饮冷，肺之害。饥饱劳倦，脾之伤。外之六气相乘，内之七情相感，凡是数者，皆为五脏之邪。因其所主，而寻其某脏所受之处，则得之矣。心主血，所藏者神，上应舌，外应诸掌，其声言，其色赤，其臭焦，其味苦，其液汗。肝主筋，所藏者魂，上应眼，外应爪甲，其声呼，其色青，其臭燥，其味酸，其液泣。肾主骨，所藏者精与志，上应耳，外应腰背，其声呻，其色黑，其臭腐，其味咸，其液唾。（肾冷多唾，肾热多渴。）肺主气，所藏者魄，上应鼻，外应皮毛，其声哭，其色白，其臭腥，其味辛，其液涕。脾主肌肉，所藏者意与智，上应口，外应四肢，其声歌，其色黄，其臭香，其味甘，其液涎。故心肺在上主脉气也，肝肾在下藏精血也，脾居中州又所以为精血脉气之养也。心之平脉浮大而散，肝之平脉弦细而长，肾之平脉沉濡而滑，肺之平脉短涩而浮，脾之平脉和缓而大。平者，五脏本然之正脉也。春弦、夏钩（叔和云：夏洪取火脉来盛之义）、秋毛、冬石，以其四时当旺者，象之木火金水，四时各旺七十有二日。土为季脉，每季之月寄旺一十八日。春则弦缓，夏则洪缓，秋则微缓，冬则沉缓。合四季而论，则亦七十有二日矣。春弦者，端直之状，细弱而长是也。夏钩者，浮大而散，来疾去迟是也。秋毛者，稀软之状，轻虚以浮是也。冬石者，沉濡而滑，举指来疾是也。土之脉，温厚气行乎脏腑之中，平和不可得见，其衰则现焉。所谓弦、钩、毛、石，盖应时而略见耳。其中须有谷神胃气之和。若弦如张弓弦，钩如操带钩，毛如风吹毛，石来如夺索，去如弹石，此皆危脉也。此绝无胃气也。胃气亏绝，其能久乎？若夫春得金脉，夏得水脉，秋得火脉，冬得土脉，四季得木脉，其与心之脉克肺，肺之脉克肝，肝之脉克脾，脾之脉克肾，肾之脉克心，此皆贼邪也。一脏无气，况可以为人乎？然则诸腑之脉可得闻欤？曰：小肠微洪，大肠微涩，膀胱微沉，胃微缓而胆微弦急。此无他腑与脏合气，同气相求，斯有得其近似者矣。抑古人所谓九脏者又何如耶？曰：形脏四，一者头角，二者耳目，三者口齿，四者胸中。神脏五，在心藏神，在肝藏魂，在肾藏志，肺藏魄而脾藏意。然脏者，神之舍；色者，神之旗。五脏已败，其色必夭，槁怪异常，夭必亡矣。抑犹有说焉。微迟、濡弱，其候虽不同，而为寒为虚一也。数实、长洪，其形虽不类，而为热为实一也。诸脉皆弦，吾知其病出于肝；诸脉皆缓，吾知其病出于脾；诸脉皆涩，吾知其病出于肺。脉皆浮洪，病不在心乎？脉皆沉滑，病不在肾乎？若合腑脏而观，假如数在左寸，数主热也，沉之而得，则热入于心；浮之而得，则热入小肠。迟在左尺，迟主寒也，沉之而得，则寒入于肾；浮之而得，则寒入膀胱。其余以此推之。噫！此通变法也。安得圆机之士与之论此哉！
五脏病证虚实论  ***************************
五脏各有所主，至其病证莫不随所主而见焉。面赤喜笑，舌破口干，烦躁掌热，心痛而哕，脐上有动气者，心家病也。面青多怒，胁下痛硬，欬逆目眩，肢节挛急，转筋溲难，脐左有动气者，肝家病也。（肝乘脾挟水气，故欬逆。足厥阴下终于阴器，故溲难。）面黑而恐，呵欠呻吟，齿痛骨痿，耳鸣精泄，足胫寒，腰脊痛，小腹急疼，瘕泄而里急后重，脐下有动气者，肾家病也。面白善嚏，忧愁欲哭，喘嗽气逆，咽喉不利，洒淅恶寒，时作寒热，脐右有动气者，肺家病也。面黄、善思、善噫、善嗜，中脘胀满，饮食不消，身体肿重，肢节酸疼，怠惰嗜卧，四肢不收，当脐动气，是非脾家之病乎？东莱先生有曰：肝受病则目不能视，肾受病则耳不能听，脾受病则口不能食，心受病则舌不能举。五脏病证，以此观之，不待智者而后知矣。然而，心之恶热者何？热则脉溃浊也。肝之恶风者何？风则筋燥急也。肾何以恶燥？燥则精涸竭也。肺何以恶寒？寒则气留滞也。脾何以恶湿？湿伤肌肉，肉伤则痿肿也。五脏之病，推原及本，安有不从所受中来哉？是以脏气有余谓之实，脏气不足谓之虚。心实之候：口干，喜笑，身热，汗血，痛满乎胛胁膺背之间。肝实之候：目赤，多怒，头眩，耳聋，痛引乎两胁小腹之下。肾实之候：腹膨，体肿，少气不言，骨痛，飧泄而小便黄。肺实之候：喘促咳嗽，上气鼻张，胫股肩疼而胸中满。脾气一实，必至肢体重着而不举，腹胀，尿秘而苦饥。故曰脏气有余谓之实者，此也。心虚则恍惚，多惊，忧烦，少色，咳唾，舌强，腰背酸疼。肝虚则眼昏，胸痛，筋胁拘挛，恐惧面青，如人将捕。肾虚则心悬如饥，胸痛引脊，厥逆，溲变，䏚冷，耳鸣。肺虚则呼吸少气，鼻涕，嗌干，肺中声鸣，喘之咳血。（唾中有红缕者，此肺损，为热气所伤也。若胁下痛而唾鲜血者，此热气伤肝也。）其或吐逆泄利，饮食不消，腹胀肠鸣，四肢无力，则脾虚之证生焉。故曰脏气不足谓之虚者，此也。大抵实者泻之，虚者补之，无过不及，以平为期。否则实实虚虚，损不足而益有余。如东坡先生所谓至虚有盛势，大实有羸状。差之毫厘，疑似之间，便有死生祸福之畏。吁！何畏哉？至若心病而直视，面黧，肝病而舌卷、囊缩，肾病而腰折、骨枯，肺病而毛焦、气出，脾病而脐突、唇反，此则五脏之气绝也。绝者无复生之理，脱遇岐、扁亦未如之何。虽然，病亦有虚实之证不同耳。邪气盛则实，精气夺则虚。脉盛、皮热、腹胀、前后不通曰五实；脉细、皮寒、气少、前后泄利、饮食不进曰五虚。诸病出者为虚，入者为实；（阴出乘阳，阳入乘阴。）言者为虚，不言者为实；缓者为虚，急者为实；（阴主静则缓，阳主躁则急。）濡者为虚，坚者为实；痒者为虚，痛者为实。外痛内快者，外实内虚；外快内痛者，外虚内实。其有心腹、皮肤内外俱痛，则按之而止者虚也，按之而痛者实也。经所谓：皮虚则热，脉虚则惊，肉虚则重，筋虚则急，骨虚则痛，髓虚则堕，肠虚则溏泄。三阳实三阴虚，汗不出；三阴实三阳虚，汗不止。与夫脉浮而缓，自汗恶风，法当解肌；脉浮而紧，无汗恶寒，法当发汗，此表病之一虚一实。脉伏而牢，腹痛秘结，法当下之；脉沉而弱，厥冷自利，法当温之，此里病之一实一虚。内实之证，心下牢强，腹中痛满，前后不通，干呕而无物出者，死。内虚之证，厥逆烦躁而吐，利不止者，亡。是又不可不知也。故并及之。
诸阴诸阳论  ***************************
禀五行之气而为万物之最灵者，人也。人禀五行之气而生，曰阴与阳，谁独无是哉？心为手少阴，肾为足少阴，肺为手太阴，脾为足太阴，肝为足厥阴，心包络为手厥阴，此手三阴、足三阴之经也。小肠曰手太阳，膀胱曰足太阳，大肠曰手阳明，胃曰足阳明，胆曰足少阳，三焦曰手少阳，此手三阳、足三阳之经也。阴六、阳六合而为人身之十二经。是经者，所以周环一身，自上至下，往来流通，而无间断也。其脉则于两手三部应焉。故自其身者言之，腑为阳，脏为阴；外为阳，内为阴；上为阳，下为阴；头戴阳，足履阴；背负阳，腹抱阴；气属阳，而阳为卫；血属阴，而阴为营。阳根于阴，阴根于阳，阴阳互根，营卫不息。阳动所以为阴之役使，阴静所以为阳之镇守。呼出心与肺，吸入肝与肾。呼者因阳出，吸者随阴入。呼吸之间，脾受谷味。是则一身之阴阳也，自其脉者推之，关前为阳，阳得九分，关后为阴，阴得一寸，所以有主治之分。浮之实大，沉之损小，曰阳盛阴虚；沉之实大，浮之损小，曰阴盛阳虚，所以有表里之别。脉居阳部而阴脉形，脉居阴部而阳脉见，阳虚则阴出而乘之，阴虚则阳入而乘之，及所以见寒暑则变之机，至若阳生于尺，动于寸，阴生于寸，动于尺。牢、长、促、数之为阳；虚、短、结、代、动、细之为阴。浮、芤、滑、实、弦、紧、洪之为表；微、沉、缓、涩、迟、伏、濡、弱之为里。阴病见阳脉者生，阳病见阴脉者死。是则六脉之阴阳也，自其病者求之，寸口浮疾，阳中之阳，病主身热头痛，烦满内热。寸口沉细，阳中之阴，病主少气汗出，悲伤不乐。尺脉浮滑，阴中之阳，病主小腹痛满，大小便难。尺脉沉细，阴中之阴，病主两股酸疼，阴痒遗沥。阴出于阳，其病怒；阳入于阴，其病静。腑病欲得寒，掀衣气粗，又欲见人者为阳。脏病欲得温，恶闻人声，闭户独处者为阴。腑病属阳，阳主动，故其痛多走注而不止。脏病属阴，阴主静，故其痛有常处而不移。阳病旦静，阴病夜宁。阳虚暮乱，阴虚夜争。阴胜则寒，阳胜则热。阴动则发热，阳动则有汗。贼风客邪阳受之，饮食居室阴受之。阳受风气，伤风者先于上；阴受湿气，伤湿者先于下。其或邪居阳脉之间，则四肢热盛而为狂；邪入阴脉之内，则六经凝涩而为痹。无阳即厥，无阴即呕。阳微不能呼，阴微不能吸。阳病不能俯，阴病不能仰。重阳者狂，重阴者癫。脱阳者见鬼，脱阴者目盲。是则诸病之阴阳也，噫！是固然矣。抑古人所谓阴阳维跷，溢关格者又何如哉？曰：脉有阳维、阴维、阳跷、阴跷、冲、督、任、带，凡此奇经八脉别道而行，如设沟渠以备水潦之溢。病非自生，盖诸经溢出而流入之也。维者，总持诸脉之纲维。（阴阳不相维则怅然失志。）跷者，健足行走之关要。督，言其都，阳脉之会也。任，取其妊生养之原也。冲者，阴脉之通，自足至头通受诸经之气血。带者，回绕于身，总束诸脉，取束带之义焉。故阳维之病苦寒热，阴维之病苦心痛；阳跷之病阳急而狂奔，阴跷之病阴急而足直。冲病则气逆而里急，督病则脊强而折厥，任病则男疝气而女带瘕，带病则腹胀满而腰溶溶。其冲任二经是又妇人乳血月候之所以出。奇经之脉其如是乎？关前为阳，脉当九分而浮，若连并而上至鱼际者为溢，溢则外关内格，是为阴乘。关后为阴，脉当一寸而沉，若连并而下入尺泽者为覆，覆则内关外格，是为阳乘。寸脉皆虚为阳亏，尺脉皆虚为阴亏。寸脉下不至关为阳绝，尺脉上不至关为阴绝。亏犹庶几绝，与关格其危脉也。覆、溢、亏、绝，其如是乎？虽然，人事不可不知也。暴喜伤阳，暴怒伤阴，犹愁不意，气多厥逆，七情所发，病家谨焉。甘辛之剂以之助阳，酸苦之剂以之助阴，有志活人者又当识此。
血营气卫论  ***************************
人之一身，所以得全其性命者，气与血也。盖气取诸阳，血取诸阴。人生之初，具此阴阳，则亦具此血气，血气者，其人身之根本乎。血何以为荣？荣行脉中，滋荣之义也。气何以为卫？卫行脉外，护卫之意也。然则营与卫岂独无所自来哉？曰：人受谷气于胃，胃为水谷之海，灌溉经络，长养百骸，而五脏六腑皆取其气。故清者为营，浊者为卫。营卫二气周流不息，一日一夜脉行五十度，平旦以来复会于肺口。所谓阴阳相贯，如环之无端，则是二气者，常相随而不相离也。夫惟血营气卫常相流通，则于人何病之有？一窒碍焉，百病由此而生矣。故气之作恙，发而为寒热，恚、怒、喜、忧、愁；聚而为积痞，疝、瘕、症、痃、癖。上为头旋，中为五膈，下为脐间动气，或喘促，或咳噫。聚则中满，逆则足寒。凡此者，气使之然也。血之为患，其妄行则吐衄，其衰涸则虚劳。蓄之在上，其人忘；蓄之在下，其人狂。逢寒则筋不荣而挛急，挟热则毒内瘀而发黄。在小便者，为淋痛；在大便者，为肠风。其于妇人，月事进退，漏下崩中，病犹不一。凡此者，血使之然也。夫血譬则水也，气譬则风也，风行水上有血气之象焉，盖气者，血之帅也，气行则血行，气止则血止，气温则血滑，气寒则血凝，气有一息之不运，则血有一息之不行。病出于血，调其气犹可以导达病原。于气，区区调血何加焉？故人之一身调气为上，调血次之，是亦先阳后阴之意也。若夫血有败瘀滞泥乎诸经，则气之道路未免有所壅遏，又当审所先而决去之。经所谓先去其血，而后调之，又不可不通其变矣。然而调气之剂，以之调血而两得，调血之剂，以之调气而乖张。如木香，如官桂，如细辛，如厚朴，以至乌药、香附、莪术、三棱之类，治气可也，治血亦可也。若以当归、地黄辈论之，施之血证无以逾此。然其性缠滞，每于胃气有亏焉。胃气既亏，则五脏六腑之气亦馁矣。善用药者，其间剂量而佐助之。（大凡治病，当识本末。假如呕吐痰涎，胃虚不食，以致发热，若与凉剂退热，则胃气愈虚，热愈不退。惟先以助胃止吐为本，其热自退。纵热不退，但得胃气已正，亦可旋与解热之剂。又有伤寒发大热，屡经寒凉疏转，其热仍前，但用和调胃气，自然无事。）虽然，心为血之主，肝为血之脏，肺为气之主，肾为气之脏，诚哉是言也！学者苟知血之出于心，而不知血之纳于肝；知气之出于肺，而不知气之纳于肾。用药模棱，往往南辕而北辙矣。假如血痢作恙，以五苓、门冬等剂行其心，以巴豆、大黄等剂逐其积，而其痛独存者，血之所藏无以养也，必佐以川芎或芎归汤辈，则其痛止。假如喘嗽气鸣，以姜、橘、枳、梗、苏、桂调其气，以南星、半夏、细辛豁其痰，而终不下降者，气之所藏无以收也，必佐以补骨脂或安肾丸辈，则其气归元。病有标本，治有后先，纲举而目斯张矣。噫！此传心吃紧之法也。耳目所接，敢不本卫生之家共之。（经云：肾间动气，五脏六腑之本，十二经脉之根，呼吸之门，生气之源也。）
脉病逆顺论  ***************************
岐伯曰：凡人形盛脉细，少气不足以息者，危；形瘦脉大，而胸中多气者，死。形气相得者，生；参伍不调者，病。诚哉是言，脉病逆顺之不可不早辨也。盖人有强弱盛衰之不等，而脉实应焉；脉有阴阳虚实之不同，而病实应焉。脉病形证相应而不相反，每万举而万全，少有乖张，良工不能施其巧矣。故脉之于病，有利浮大而不利沉小者，有利沉小而不利浮大者，有大小无拘，而以浮沉、滑涩、坚软为顺逆者，又有五行反克，而贼邪乘虚为深患者，请条析而缕陈之。壮热，脉浮大而疾者生，沉小者死。癫痫，脉坚大而数者生，沉细者死。谵语，脉洪大者生，厥逆而脉微者死。暴忤，脉实大者生，虚濡而小伏者死。诸药中毒，可洪大紧急，不可微小而不齐。疝瘕、积聚，可坚急实强，不可沉小而虚弱。腹胀者，浮大则顺，虚小则逆。头痛者，浮大则安，短涩则危。消渴之诊，贵乎数大紧实，不贵乎微细浮短。（小急不可治。）水气之诊，贵乎浮而洪大，不贵乎虚细、沉微。击坠瘀血，顺则脉坚强，反则脉小弱。中恶、吐血，反则脉沉细，顺则脉浮洪。前所谓利浮大而不利沉小者，此也。伤寒已得汗，沉小之脉安，浮大之脉危。自汗漏不止，虚细之脉安，躁盛之脉危。中恶腹胀，紧细则可，洪急则否。心腹㽲痛，沉细则可，坚洪则否。厥逆之脉，顺则沉而涩，逆则大而浮。痿缓之脉，顺则散而虚，逆则坚而疾。唾吐衄血，顺者小弱、沉滑，逆者坚躁、浮洪。金疮血多，顺者微细而虚，逆者躁实而大。久嗽、尿血、羸瘦者，其正则脉微，其反则洪急。大肠澼泄筋挛者，其正则脉细，其反则坚洪。泄泻注谷、下痢，其正者，缓细、小结，其反者，弦数、浮洪。金疮与诸下血，其正者，细滑而沉，其反者，紧急疾大。（发热亦反。）䘌蚀肛阴，可虚小而不可紧急。产后出血，可沉小而不可疾浮。前所谓利沉小，而不利浮大者，此也。伤寒脉躁盛，而不得汗者，阳之极，其治也，难；伤寒已得汗，而脉躁盛者，阴之极，其候即死。中风口噤，四肢不收，脉浮迟而恬静者存，脉洪数而气粗者亡。上气喘急，面目浮肿，脉浮滑而手足温者存，脉涩涩而四肢厥者亡。（加痢即死。）心下牢强，胜则脉紧，负则沉濡。水病腹肿，胜则脉实，负则虚散。病黄疸者，胜则缓大，负则弦急而坚。卒中恶者，胜则洪缓，负则坚急而驰。腹胀便血，活者脉滑，殂者脉绝。肠痈肿结，活者脉浮，殂者脉沉。脓血诸疾，活以滑细，殂以坚强。肠澼下脓，活以其沉，殂以其浮。有迟滑而无紧数，则崩中漏下不必虑；有滑实而无浮虚，则月经闭塞何足忧。诸肠澼，身不热而脉和滑者易愈，身热而脉弦涩者难痊。诸咳嗽，声不焦而脉浮软者易安，弦绝沉坚或伏而大者难保。逆而坚涩，顺而濡滑，其于上气为可推，反则急坚，正则虚缓，其于厥逆为可验。耳聋之脉，沉而滑者可愈，浮而涩者难疗。蛊毒之脉，数而软者可苏，数而坚者难苏。（凡蛊毒脉，类如钗股，其人吐甚，心下切痛如啮，而面目黄，或吐血不止者皆死。）前所谓大小无拘，而以浮沉、滑涩、坚软为顺逆者，此也。心病，面赤，喜笑，心烦，掌热，口干，开目妄语，脐上动气，脉当洪紧而数，反得沉濡而微者，水之克火，一不治；肝病，面青、筋急，多怒，目痛，目闭不欲见人，脐左动气，脉当弦急而长，反得浮涩而短者，金之克木，二不治；肾病，面黑，恐欠，足寒，逆气，腹痛，飧泄后重，脐下动气，脉当沉而滑，反得缓而大者，土之克水，三不治；肺病，面白，悲愁，嚏，哭，吐衄交血，喘咳，寒热，脐右动气，脉当沉细而涩，反得浮大而牢者，火之克金，四不治；五者，脾病，面黄，善思，善嗜，体重，节疼，四肢不收，怠惰喜卧，腹满泄利，饮食不消，当脐动气，脉来缓大者，脾家正形也。设或反是弦长而紧，是非木邪之克土乎？前所谓五行反克，而贼邪乘虚为深患者，此也。虽然，健人之脉病，病人之脉健，阳病得阴脉，阴病得阳脉，凡此皆反也。而刘元宾以为形病脉和人不死，张长沙以为阴病见阳脉者生，其言岂厚诬哉？经云：脉病人不病曰行尸，人病脉不病曰内虚。此二者虽皆非顺，然形病而脉和犹可用力，形和而脉病其死不疑。况脉和之与脉健本自不同，刚驰暴躁之谓健，调平而有胃气之谓和。毫厘疑似之间，学者当于此而致其辨矣。经云：忽阳病得阴脉，阴病得阳脉者，死。此二者虽皆非正，然张长沙之论，特为伤寒设，谓如伤寒心腹烦满而脉浮大之类是尔。腹满，病在太阴，浮大之脉属阳，亦脾家之本体，故能生焉。学者当于此而通其故矣。逆顺之说，故备论之，以俟大贤之折衷云。（老者脉，阳羸阴强顺，阴弱阳强逆。大人得小儿脉，不治。左病右痛，上病下痛，不治。下痢，手足温易治，手足寒难治，手足厥冷，脉不至者死。吐血，发嗽上气，脉数有热，不得卧者死。凡病人眼无魂，朦胧，白云如外障，并不治。病人脉和软者，生；刮涩如枝梗草根者，死。）
男女气血则一论  ***************************
血气即阴阳也，不论男女长幼均具之。人之有病皆知调气，而血之一字念不到焉。至于调气不愈，加以消痰、逐水，无所不至，其病自如是，皆血之为患，伏于冥冥之中而不可测识矣。假如妇人得病于经水来去之时，固有可验而知者，其若经脉久遏而不行，与夫协热而伤血，变生他证，如之何而见之？况世俗循习，其能以男子之诊为血证乎？夫肝藏血而心主之，动则血运于诸经，静则血归于肝脏。肝受血则能视，足受血则能步，掌受血则能握，指受血则能摄。故血凝于肤者为痹，凝于脉者为泣，凝于足者为厥。凡神志昏昏，惊狂冒闷，烦渴呕吐，语短内疼，鼻衄唾红，眼红面赤，骨热肤烘，肠垢尿多，胸满顽痰，谵语多汗，甚至四肢厥冷，懵不知人，不问男子妇人，皆血证耳。据脉验之，挟血者，脉来乍涩乍数，闪灼明灭，或沉细而隐伏也。若夫血与热交攻，则左手寸关按之洪盛。盖心主血，肝藏血，固如是尔。经曰：血上逆则忘，血下蓄则狂。上焦瘀血，小便必难；下焦瘀血，小便必自利。血之所在，当以此推。《活人总括》所载小柴胡汤、犀角地黄汤、桃仁承气汤，皆其要药。血结者，汤剂中入醋为佐，特于此而申言之。然犹有所谓血鳖、气鳖、酒鳖者，又不可不知也。盖平时酷酒，血入于酒，则为酒鳖；平时任气，血凝于气，则为气鳖；虚劳痼冷，败血化生，则为血鳖。摇头掉尾，如虫之行，上侵人之喉，下蚀人之肛，或附于背胁，或隐于胸腹，其大则如鳖，其小则如钱，良可怪也。治法用芜荑炒煎为妙，或生硫黄为末，老酒调下。二者可以杀其毒。嗣此则以理中汤、沉香降气汤各半，温胃益血，常常服饵，以消胜之。如其不以温和为主，日从事于雷丸、锡灰之剂焉，君子未保其往。（《活人书》云：伤寒太阳证，衄血者病欲愈。热结膀胱，而血自下者，亦欲愈。以此观之，他病伏热之人，上焦瘀血而作吐者，亦其病之有瘳也。虽然血既吐，而自止则可矣。）
问病论  ***************************
东坡先生尝曰：吾平生求医，盖于平时默验其工拙，至于有疾，必先尽告以所患而后诊视，使医者了然，知厥疾之所在，虚实冷热先定于中，则脉之疑似不能惑也。故虽中医，疗疾常愈。吾求疾愈而已，岂以困医为事哉？诚哉斯言，真警迷济世之砭剂也。何者？脉之与证相依而行，脉者所以剖其证之未明，证者所以索其脉之犹隐。据脉以验证，所谓得乎应心者是尔，问证以参脉，所谓医者意也是尔。乌可举一而废一哉？私窃怪夫！近世以来，多秘所患以求诊，以此验医者之能否。医亦不屑下问，孟浪一诊，以自挟其所长。甚者病家从前误药或饮食居处有所讳诲，虽问之而不以尽告，遂至索病于冥漠之间，辨虚实冷热于疑似之顷，毫厘千里宁不委命一掷与人试伎乎？此余于终篇所以特举前辈格言，以解世俗之惑，不然《难经》有谓：问其所欲五味，以知其病之所起所在者，又果何意邪？（大人、小儿诸病瘥后，饮食且须渐进，常若不足，毋使食气伤胃，其病复来。大热方退，尤不可饱。小儿伤乳，热复则同。）
论《易简方论》  ***************************
《易简方论》前后，活人不知其几，近世之士，类以《春秋》之法绳之，曰《易简绳愆》，曰《增广易简》，曰《续易简论》，借古人之盛名以自伸其臆说。吁！王氏何负于人哉？余谓《易简方论》，后学指南，四时治要，议论似之自有人心权度存焉耳。况王氏晚年剂量更定者不一，日月薄蚀，何损于明，若夫索瘢洗垢，矫而过焉，或者公论之所不予也。
附：原脉论  ***************************
（出《保命集》）
大道之浑沦，莫知其原。然至道无言无以明其理，大象无形，非立象无以测其奥，道象之妙，非言不明。尝试原之脉者何也？非气非血，动而不息，营行脉中，卫行脉外，经曰：脉者，血之府也。自《素问》而下迄于今，经所不载，无传记而莫闻其名焉。然而玄机奥妙，圣意幽微，虽英俊明哲之士，非轻易可得而悟也。夫脉者，果何物乎？脉者有三名，一曰命之本，二曰气之神，三曰形之道。经谓天和者是也。至于折一肢瞽二目亦不为害，生而脉不可须臾失，失则绝命害生矣。经曰春弦（一曰长）、夏洪（一曰钩）、秋毛（一曰涩）、冬石（一曰沉），此言正脉，同天真造化之元气也，巡于春夏秋冬，木火水金之位，生长收藏，参和相应，故禀二仪而生不离于气，故于脉有生死之验。经曰：脉者，血之府也。如世之京都，州县有公府解署也。国因置者，所以禁小人为非道也。公府不立，则善者无以伸其枉，恶者无以罚其罪，邪正混同，贤愚杂处，而乱之根也。经曰：五运阴阳者，天地之道也，万物之纲纪，变化之父母，生杀之本始，神明之府也。既阴阳为神明之府，脉为血之府而明可见焉。血之无脉，不得循其经络部分周流于身，滂沛奔迫，或散或聚。气之无脉不能行其筋骨、脏腑、上下，或暴或蹶。故经曰：出入废则神机化灭，升降息则气立孤危。故气化则物生，气变则物易，气盛则物壮，气弱则物衰，气绝则物死，气正则物和，气乱则物病，皆随气之盛衰而为变化也。脉字者，从肉从永，从爪从血，四肢百骸得此真元之气，血肉、筋骨、爪发荣茂可以倚凭而能生长也，长久永固道，故从肉从永者是也。从爪从血者，巡之如水，分流而布遍周身，无有不通也。《释名》曰：脉，脉幕也。如幔幕之遮覆，幕络一体之形，导太一真元之气也。元气者，在气非寒非热，非暖非凉，在脉者，非弦非洪，非涩非沉，不为气而浮沉，不为血而流停，乃冲和自然之气也。故春温、夏热、秋凉、冬寒，所以然者，为元气动而不息，巡于四方木火水金之位，温凉寒暑之化，生生相续，新新不停，日月更出，四序迭迁，脉不为息。故人有身形之后，五脏既生，身中元气即生焉。故春弦、夏洪、秋毛、冬石，此四时之气也，而脉者，乃在其中矣。《道经》曰：视之不见，听之不闻，抟之不得，迎之不见，其首随之，不见其后。此如脉之谓也。又云：埏埴以为器，当其无，有器之用。故有之以为利，无之以为用。又曰：吾不知名，字之曰道，强为之名曰大。斯立脉之名之本意也。故道者，万物之奥。脉者，百骸之灵。奥灵之妙，其道乃同元气者，无器不有，无所不至，血因此而行，气因此而生。故营行脉中，卫行脉外。瞻之在前，忽然在后而不匮者，皆由于脉也。分而言之，曰气，曰血，曰脉；总而言之，惟脉运行血气而已。故经曰：血气者，人之神。不可不谨养也。《阴阳别论》曰：所谓阳者，胃脘之阳也。此阳者，言脉也。胃者，土也。脉乃天真造化之气也。若土无气，则何以生长收藏？若气无土，何以养化万物？是无生灭也。以平人之气，常禀于胃。《正理论》曰：谷入于胃，脉道乃行，阴阳交会，胃和脉行，人禀天地之候。故春胃微弦曰平，得弦而无胃曰死。夏胃微钩曰平，但钩而无胃曰死。长夏微软曰平，但弱而无胃曰死。秋胃微毛曰平，但毛而无胃曰死。冬胃微石曰平，但石而无胃曰死。阴者，真脏也，见则败，败则必死。五脏为阴，肝脉至，中而无外，急如循刀刃，责责然如按琴弦。心脉至，坚而抟，如循薏苡仁累累然。肺脉至，大而虚，如毛羽中人皮肤。肾脉至，抟而绝，如以指弹石辟辟然。脾脉弱而乍数乍疏。夫如此脉者，皆为脏脉独见而无胃脉，五脏皆至悬绝而死。故经曰：别于阳者，知病忌时，别于阴者，知生死之期。故人性候躁急、懁促、迟缓、软弱、长短、大小、皮坚肉厚各随其状而脉应之。常以一息四至为准者，言呼出心与肺，吸入肾与肝，五者胃兼主四旁，在呼吸之间也。数则为热，迟则为寒。如天之春秋，二分阴阳，两停昼夜，各得五十度。自此添一遭则热，减一遭则寒。脉之妙道从此可知矣。或如散叶，或如燃薪，或如丸泥，或如丝缕，或如涌泉，或如吐颓、或如偃刀，或如转索，或如游鱼，假使千变万化，若失常者，乃真元之气离绝矣。经曰：积阳为天，积阴为地。阳化气，阴成形。此言一气判而清浊分也。元气者，天地之本。天和者，血气之根。华佗云：脉者，谓血气之先也。孔子曰：天不言而四时行焉，百物生焉。而脉亦如之。又经曰：自古通天者，生之本，皆通乎天气也。通天者，谓通元气天真也。然形体者，假天地之气而生，故奉生之气通计于天，禀受阴阳而为根本。天地合气，命之曰人。天气不绝，真灵内属，动静变化悉与天通。《易》云：乾坤成列，而易立乎其中矣。故天地之体得易而后生，天地之化得易而后成。故阳用事则春生夏长，阴用事则秋收冬藏。寒往则暑来，暑往则寒来，始而终之，终而复始，天地之化也。而易也，默然于其间，而使其四序各因时而成功。至于寒不凌暑，暑不夺寒，无愆阳伏阴之变，而不至于大肃大温，故万物各得其冲和之气，然后不为过而皆中节也。《道经》曰：万物负阴而抱阳，冲气以为和，百姓日用而不知。斯脉之道也，故脉不得独浮沉，独大小，独盛衰，独阴阳，须可沉中有浮，浮中有沉，大中有小，小中有大，盛中有衰，衰中有盛，阴中有阳，阳中有阴，充塞一身之中，盈溢百骸之内，无经络不有，无气血不至，养筋骨毛发，坚壮腻泽，非心，非肾，非肝，非脾，五脏之盛，真气固密，不为邪伤。若忧愁思虑、饥饱劳逸、风雨寒暑、大惊卒恐，真气耗乱，气血分离，为病之本。噫！夫万物之中，五常皆备，审脉之道而何独无五常邪？夫仁固卫一身，充盈五脏，四肢百骸，亦皆得荣养，无冲和之气，独真脏脉见，则死矣。生则不见，死则独见，好生恶死，此仁之谓也。分布躯体，和调气血，贵之在头目耳鼻，贱之在跖臀阴篡。不得上而有，不得下而无，无所不施，无所不至，此义之谓也。长人脉长，短人脉短，肥人脉沉，瘦人脉浮，大人脉壮，小人脉弱。若长人脉短，短人脉长，肥人浮，瘦人沉，大人弱，小人壮，夫如此者，皆不中理而为病，此礼之谓也。见在寸，则上病；见在关，则中病；见在尺，则下病。五脏有疾，各有部分，而脉出见，不为潜藏伏匿，一一得察有余不足，而愈其病，此智之谓也。春弦、夏洪、秋毛、冬石。太阳之至，其脉沉；太阴之至，其脉大而长；少阴之至，其脉浮；阳明之至，其脉涩而短；少阳之至，其脉钩；厥阴之至，其脉弦。四序不失其期，六气为常准者，此信之谓也。非探颐索隐，钩深致远，学贯天人，旁通物理者，未能达于此矣。
附论五篇  ***************************
（出《丹溪心法》）
●不治已病治未病
与其救疗于有疾之后，不若摄养于无疾之先，盖疾成而后药者，徒劳而已。是故已疾而不治，所以为医家之法，未病而先治，所以明摄生之理。夫如是则思患而预防之者，何患之有哉？此圣人不治已病治未病之意也。尝谓备土以防水也，苟不以闭塞其涓涓之流，则滔天之势不能遏；备水以防火也，若不以扑灭其荧荧之光，则燎燎之焰不能止。其水火既盛尚不能止遏，况病已成，岂能治欤？故宜夜卧早起于发陈之春，早起夜卧于蕃莠之夏，以之缓形无怒而遂其志，以之食凉食寒而养其阳，圣人春夏治未病者如此。与鸡俱兴于容平之秋，必待日光于闭藏之冬，以之敛神匿志而私其意，以之食温食热而养其阴，圣人秋冬治未病者如此。或曰：见肝之病，先实其脾脏之虚，则木邪不能传，见右颊之赤，先泻其肺金之热，则金邪不能盛，此乃治未病之法。今以顺四时调养神志而为治未病者，是何意耶？盖保身长全者，所以为圣人之道，治病十全者，所以为上工术，不治已病治未病之说，著于《四气调神大论》，厥有旨哉！昔黄帝与天师难疑答问之书，未尝不以摄养为先，始论乎天真，次论乎调神，既以法于阴阳，而继之以调于四气，既曰食饮有节，而又继之以起居有常，谆谆然以养生为急务者，意欲治未然之病，无使至于已病难图也。厥后秦缓达乎此，见晋候病在膏肓，语之曰：不可为也。扁鹊明乎此，见齐侯病至骨髓，断之曰：不可救也。噫！惜齐晋之候，不知治未病之理。
●亢则害承乃制
气之来也，既以极而成灾，则气之乘也，必以复而得平。物极则反，理之自然也。大抵寒、暑、燥、湿、风、火之气，木、火、土、金、水之形，亢极则所以害其物，承乘则所以制其极。然则，极而成灾，复而得平，气运之妙，灼然而明矣。此亢则害、承乃制之意。原夫天地阴阳之机，寒极生热，热极生寒，至神不测，有以斡旋宰制于其间也。故木极而似金，火极而似水，土极而似木，金极而似火，水极而似土。盖气之亢极，所以承之者，反胜于己也。夫惟承其亢而制其害者，造化之功可得而成也。今夫相火之下，水气承而火无其变；水位之下，土气承而水无其灾；土位之下，木承而土顺；风位之下，金乘而风平。火热成其燥金，自然金家之疾；阴精承其君火，自然火家之候。所谓亢而为害，承而乃制者，如斯而已。且尝考之《六元正纪大论》云：少阳所至为火生，终为蒸溽。（火化以生，则火生也。阳在上，故终为蒸溽。）是水化以承相火之意。太阳所至为寒雪、冰雹、白埃，是土化以承寒水之意也。（霜雪冰雹，水也。白埃下承土也。）以至太阴所至为雷霆骤注烈风（雷霆骤注，土也。烈风下承之木气也），厥阴所至为风生，终为肃（风化以生，则风生也。肃，静也），阳明所至为散落温（散落，金也。温下承之火气也），少阴所至为热生，中为寒（热化以生，则热生也。阴精承上，故中为寒也），岂非亢为害则承乃制者欤？昔者黄帝与岐伯上穷天纪，下极地理，远取诸物，近取诸身，更相问难，以作《内经》，至于《六微旨大论》有及于六气相承之言，以为制则生化，外列盛衰，害则败乱，生化大病。诸以所胜之气承于下者，皆折其标盛也，不然曷以水发而电雪，土发而骤飘，木发而毁折，金发而清明，火发而熏昧。此皆郁极乃发，以承所亢之意也。呜呼！通天地人，曰僵医家者流，岂止治疾而已，当思其不明天地之理，不足以为医工之语。
●审察病机无失气宜
邪气各有所属也，当穷其要于前；治法各有所归也，当防其差于后。盖治病之要，从穷其所属为先。苟不知法之所归，未免于无差尔。是故疾病之生，不胜其众，要其所属，不出乎五运六气而已。诚能于此审察而得其机要，然后为之治，又必使之各应于运气之宜，而不至有一毫差误之失。若然，则治病求属之道庶乎其无愧矣。《至真要大论》曰：审察病机，无失气宜。意蕴诸此。尝谓医道有一言而可以尽其要者，运气是也。天为阳，地为阴。阴阳二气各分三品，谓之三阴三阳。然天非纯阳，而亦有三阴；地非纯阴，而亦有三阳。故天地上下，各有风热火湿燥寒之六气，其斡旋运动乎两间者，而又有木火土金水之五运，人生其中，脏腑气穴亦与天地相为流通，是知众疾之作，而所属之机无出乎是也。然而医之为治，当如何哉？惟当察乎此，使无失其宜而后可。若夫诸风掉眩，皆属肝木；诸痛痒疮，皆属心火；诸湿肿满，皆属脾土；诸气膹郁，皆属肺金；诸寒收引，皆属肾水；此病机属于五运者也。诸暴强直，皆属于风；诸呕吐酸，皆属于热；诸躁扰狂越，皆属于火；诸痉强直，皆属于湿；诸涩枯涸，皆属于燥；诸病水液，澄彻清冷，皆属于寒；此病机属于六气者也。夫惟病机之察，虽曰既审，而治病之施亦不可不详。故必别阴阳于疑似之间，辨标本于隐微之际。有无之殊者，求其有无之所以殊；虚实之异者，责其虚实之所以异。为汗吐下，投其所当投，寒热温凉，用其所当用。或逆之以制其微，或从之以导其甚。上焉以远司气之犯，中焉以辨岁运之化，下焉以审南北之宜，使大小适中，先后合度，以是为治，又岂有差殊乖乱之失耶？又考之《内经》曰：治病必求其本。《本草》曰：欲疗病者，先察病机。此审病机之意也。《六元正纪大论》曰：无失天信，无逆气宜。《五常政大论》曰：必先岁气，无伐天和。此皆无失气宜之意也。故《素问》《灵枢》之经，未尝不以气运为言。既曰：先立其年，以明其气。复有以戒之曰：治病者必明天道地理，阴阳更胜。既曰：不知年之所加，气之盛衰，虚实之所起，不可以为工矣。谆谆然若有不能自已者，是岂圣人私忧过计哉？以医道之要，悉在乎此也。观乎《原病式》一书，比类物象，深明乎气运造化之妙，其于病机气宜之理不可以有加矣。
●能合色脉可以万全
欲知其内者，当以观乎外，诊于外者，斯以知其内。盖有诸内者形诸外，苟不以相参而断其病邪之逆顺，不可得也。为工者，深烛厥理。故望其五色以青黄赤白黑，以合于五脏之脉，穷其应与不应。切其五脉急大缓涩沉，以合其五脏之色顺与不顺。诚能察其精微之色，诊其微妙之脉，内外相参而治之，则万举万全之功可坐而致矣。《素问》曰：能合色脉，可以万全。其意如此。原夫道之一气，判而为阴阳，散而为五行，而人之所禀皆备焉。夫五脉者，天之真，行血气，通阴阳，以荣于身。五色者，气之华，应五行，合四时，以彰于面。惟其察色按脉而不偏废，然后察病之机，断之以寒热，归之以脏腑，随证而疗之，而获全济之效者，本于能合色脉而已。假令肝色如翠羽之青，其脉微弦而急，所以为生，若浮涩而短，色见如草滋者，岂能生乎？心色如鸡冠之赤，其脉当浮大而散，所以为顺，若沉濡而滑，色见如衃血者，岂能顺乎？脾色如蟹腹之黄，其脉当中缓而大，所以为从；若微弦而急，色见如枳实者，岂能从乎？肺色如豕膏之白，其脉当浮涩而短，所以为吉；若浮大而散，色见如枯骨者，岂能吉乎？从至肾色见如乌羽之黑，其脉沉濡而滑，所以为生，或脉来缓而大，色见如炱者死。死生之理，夫惟诊视相参。既以如此，则药证相对，厥疾弗瘳者，未之有也。抑尝论之：容色所见，左右上下各有其部，脉息所动，寸关尺中皆有其位。左颊者，肝之部，以合左手关位；肝胆之分，应于风木，为初之气。颜为心之部，以合于左手寸口，心与小肠之分，应于君火，为二之气。鼻为脾之部，合于右手关脉，脾胃之分，应于湿土，为四之气。右颊肺之部，合于右手寸口，肺与大肠之分，应于燥金，为五之气。颐为肾之部，以合于左手尺中，肾与膀胱之分，应于寒水，为终之气。至于相火，为三之气，应于右手命门、三焦之分也。若夫阴阳五行相生相胜之理，当以合之于色脉而推之也。是故《脉要精微论》曰：色合五行，脉合阴阳。《十三难》曰：色之与脉，当参相应。然而治病万全之功，苟非合于色脉者，莫之能也。《五藏生成篇》云：心之合脉也，其荣色也。夫脉之大小、滑涩、沉浮，可以指别；五色微诊，可以目察。继之以能合色脉，可以万全。谓夫赤脉之至也，喘而坚；白脉之至也，喘而浮；青脉之至也，长而左右弹；黄脉之至也，大而虚；黑脉之至也，上坚而大。此先言五色，次言五脉。欲后之学者，望而切之，以相合也。厥后，扁鹊明乎此，述之曰：望而知之谓之神，切脉而知之谓之巧。深得《内经》之理也。下迨后世，有立方者，目之曰神巧万全，厥有旨哉！
●治病必求于本
将以施其疗疾之法，当以穷其受病之源。盖疾病之源，不离于阴阳二邪也，穷此而疗之，厥疾勿瘳者鲜矣。良工知其然，谓夫风热火之病，所以属乎阳邪之所客，病既本于阳，苟不求其本而治之，则阳邪滋蔓而难制。湿燥寒之病，所以属乎阴邪之所客，病既本于阴，苟不求其本而治之，则阴邪滋蔓而难图。诚能穷源疗疾，各得其法，万举万全之功可坐而致也。治病必求于本见于《素问·阴阳应象大论》者如此。夫邪气之基，久而传化，其变证不胜其众也。譬如水之有本，故能荐至汪洋浩瀚，派而趋下以渐大。草之有本，故能荐生茎叶，实秀而在上以渐蕃。若病之有本，变化无穷，苟非必求其本而治之，欲去深感之患，不可得也。今夫厥阴为标，风木为本，其风邪伤于人也，掉摇而眩转，瞤动而瘈疭，卒暴强直之病生矣。少阴为标，君火为本，其热邪伤于人也，疮疡而痛痒，暴注而下迫，水液浑混之病生矣。少阳为标，相火为本，其火邪伤于人也，为热而瞀瘈，躁扰而狂越，如丧神守之病生矣。善为治者，风淫所胜，平以辛凉。热淫所胜，平以咸寒。火淫所胜，平以咸冷。以其病本于阳，必求其阳而疗之，病之不愈者未之有也。太阴为标，湿土为本，其湿邪伤于人也，腹满而身肿，按之而没指，诸痉强直之病生矣。阳明为标，燥金为本，其燥邪伤于人也，气滞而膹郁，皮肤以皱揭，诸涩枯涸之病生矣。太阳为标，寒水为本，其寒邪伤于人也，吐利而腥秽，水液以清冷，诸寒收引之病生矣。善为治者，湿淫所胜，平以苦热。燥淫所胜，平以苦温。寒淫所胜，平以辛热。以其病本于阴，必求其阴而治之，病之不愈者未之有也。岂非将以施其疗疾之法当以穷其受病之源者哉？抑尝论之邪气为病，各有其候，治之之法，各有其要，亦岂止于一端而已。其在表者，汗而发之；其入里者，下而夺之；其在高者，因而越之，谓可吐也；剽悍者，按而收之，谓按摩也。脏寒虚夺者，治以灸焫；脉病挛痹者，治以针刺；血实蓄结肿热者，治之砭石；气滞痿厥寒热者，治以导引；经络不通，病生于不仁者，治以醪醴；血气凝泣，病生于筋脉者，治以熨药。始焉求其受病之本，终焉蠲其为病之邪者，无出于此也。噫！昔黄帝处于法宫之中，坐于明堂之上，受业于歧伯，传道于雷公，曰：阴阳者，天地之道也，纲纪万物变化生杀之妙。盖有不测之神，斡旋宰制于其间也。人或受邪生病，不离于阴阳也。病既本于此，为工者岂可他求哉？必求于阴阳可也。《至真要大论》曰：有者求之，无者求之。此求其病机之说，与夫求于本其理一也。
大抵四时以胃气为本，然治病必须先诊六脉，皆有胃气，外证虽重，病亦可治。胃气未绝，则药力运行而输散于皮毛经络，故易治而生。胃气既绝，则药虽对证，不能使其运用以输精于皮毛经络。真脏独见而药不及矣，遂成不治之证也。东垣曰：脉贵有神。有神者，有胃气之谓也。故诸经方论皆曰有病早治疗，不令邪气深入。所以圣人治未病，不治已病，正谓此也。
附：十二经脉歌  ***************************
手太阴肺中焦生，下络大肠出贲门，上膈属肺从肺系，系横出腋臑中行，肘臂寸口上鱼际，大指内侧爪甲根，支络还从腕后出，接次指属阳明经。此经多气而少血，是动则病喘与咳，肺胀膨膨缺盆痛，两手交瞀为臂厥。所生病者为气咳，喘渴烦心胸满结，臑臂之外前廉痛，小便频数掌中热，气虚肩背痛而寒，气盛亦疼风汗出，欠伸少气不足息，遗失无度溺变别。
阳明之脉手大肠，次指内侧起商阳，循指上廉出合谷，两筋岐骨循臂膀，入肘外廉循臑外，肩端前廉柱骨旁，从肩下入缺盆内，络肺下膈属大肠。支从缺盆上入颈，斜贲颊前下齿当，环出人中交左右，上挟鼻孔注迎香。此经血盛气亦盛，是动颈肿并齿痛，所生病者为鼻衄，目黄口干喉痹生，大指次指难为用，肩臑外侧痛相仍。
胃足阳明交鼻起，下循鼻外下入齿，还出挟口绕承浆，颐后大迎颊车里，耳前发际至额颅，支下人迎缺盆底，下膈入胃络脾宫，直者缺盆下乳内。一支幽门循腹中，下行直合气冲逢，遂由髀关抵膝膑，胻跗中指内间同。一支下膝注三里，前出中指外关通，一支别走足跗指，大指之端经尽矣。此经多气复多血，是动欠伸面颜黑，凄凄恶寒畏见人，忽闻木声心振慑，登高而歌弃衣走，甚则腹胀乃贲响。凡此诸疾皆骭厥，所生病者为狂疟，湿温汗出鼻流血，口唇裂又喉痹，膝膑疼痛腹胀结，气膺伏兔胻外廉，足跗中指俱痛彻，有余消谷溺色黄，不足身前寒振栗，胃房胀满食不消，气盛身前皆有热。
太阴脾起足大指，上循内侧白肉际，核骨之后内踝前，上臑循胻胫膝里，股内前廉入肠中，属脾络胃与膈通，挟喉连舌散舌下。支络从胃注心宫，此经气盛而血衰，是动其病气所为，食入即吐胃脘痛，更兼身体痛难移，腹胀善噫舌本强，得后与气快然衰，所生病者舌亦痛，体重不食亦如之，烦心心下仍急痛，泄水溏瘕寒疟随，不卧强立股膝肿，疽发身黄大指痿。
手少阴脉起心中，下膈直与小肠通，支者还从肺系走，直上咽喉系目瞳，直者上肺出腋下，臑后肘内少海从，臂内后廉抵掌中，兑骨之端注少冲，多气少血属此经，是动心脾痛难任，渴欲饮水咽干燥，所生胁痛目如金，胁臂之内后廉痛，掌中有热向经寻。
手太阳经小肠脉，小指之端起少泽，循手外廉出踝中，循臂骨出肘内侧，上循臑外出后廉，直过肩解绕肩甲，交肩下入缺盆内，向腋络心循咽嗌，下膈抵胃属小肠，一支缺盆贯颈颊，至目锐眦却入耳，复从耳前仍上颊，抵鼻升至目内眦，斜络于颧别络接。此经少气还多血，是动则病痛咽嗌，颔下肿兮不可顾，肩如拔兮臑似折，所生病兮主肩臑，耳聋目黄肿腮颊，肘臂之外后廉痛，部分犹当细分别。
足经太阳膀胱脉，目内眦上颧额尖。支者巅上至耳角；直者从巅脑后悬，络脑还出别下项，仍循肩膊挟脊边，抵腰膂肾膀胱内；一支下与后阴连，贯臀斜入委中穴；一支膊内左右别，贯胛挟脊过髀枢，髀外后廉腘中合，下贯踹内外踝后，京骨之下指外侧。是经血多气少也，是动头痛不可当，项如拔兮腰似折，髀强痛彻脊中央，腘如结兮腨如裂，是为踝厥筋乃伤，所生疟痔小指废，头囟顶痛目色黄，腰尻腘脚疼连背，泪流鼻衄乃癫狂。
足经肾脉属少阴，小指斜透涌泉心，然骨之下内踝后，别入跟中腨内浸，出腘内廉上股内，贯脊属肾膀胱临，直者属肾贯肝膈，入肺循喉舌本寻，支者从肺络心内，仍至胸中部分深。此经多气而少血，是动病饥不欲食，喘嗽唾血喉中鸣，坐而欲起面如垢，目视䀮䀮气不足，心悬如饥常愓愓，所生病者为舌干，口热咽痛气贲逼，股内后廉并脊疼，心肠烦痛疽而澼，痿厥嗜卧体怠堕，足下热痛皆肾厥。
手厥阴心主起胸，属包下膈三焦宫，支者循胸出胁下，胁下连腋三寸同，仍上抵腋循臑内，太阴少阴两经中，指透中冲支者别，小指次指络相通，是经少气原多血，是动则病手心热，肘臂挛急腋下肿，甚则胸胁支满结，心中澹澹或大动，善笑目黄面赤色，所生病者为心烦，心痛掌热病之则。
手经少阳三焦脉，起自小指次指端，两指岐骨手腕表，上出臂外两骨间，肘后臑外循肩上，少阳之后交别传，下入缺盆膻中分，散络心膈高里穿；支者膻中缺盆上，上项耳后耳角旋，屈下至颐仍生颊；一支出耳入耳前，却从上关交曲颊，至目内眦乃尽焉。斯经少血还多气，是动耳鸣喉肿痹，所生病者汗自出，耳后痛兼目锐眦，肩臑肘臂外皆疼，小指次指亦如废。
足脉少阳胆之经，始从两目锐眦生，抵头循角下耳后，脑空风池次第行，手少阳前至肩上，交少阳右上缺盆；支者耳后贯耳内，出走耳前锐眦循；一支锐眦大迎下，合手少阳抵项根，下加颊车缺盆合，入胸贯膈络肝经，属胆仍从胁里过，下入气街毛际萦，横入髀厌环跳内，直者缺盆下腋膺，过季胁下髀厌内，出膝外廉是阳陵，外辅绝骨踝前过，足跗小指次指分；一支别从大指去，三毛之际接肝经。此经多气乃少血，是动口苦善太息，心胁疼痛难转移，面尘足热体无泽，所生头痛连锐眦，缺盆肿痛并两腋，马刀挟瘿生两旁，汗出振寒痎疟疾，胸胁髀膝至胻骨，绝骨踝痛及诸节。
厥阴足脉肝所终，大指之端毛际丛，足跗上廉太冲分，踝前一寸入中封，上踝交出太阴后，循腘内廉阴股充，环绕阴器抵小腹，挟胃属肝络胆逢，上贯膈里布胁肋，挟喉项颖目系同；脉上巅会督脉出；支者还生目系中，下络颊里还唇内；支者便从膈肺通。是经血多气少焉，是动腰疼俯仰难，男疝女人小腹肿，面尘脱色及咽干，所生病者为胸满，呕吐洞泄小便难，或时遗溺并狐疝，临证还须仔细看。
火湿分治论  ***************************
肥人气虚生寒，寒生湿，湿生痰。瘦人血虚生热，热生火，火生燥。故肥人多寒湿，瘦人多热燥也。夫以人形分寒湿热燥，此得之于外，然其中脏腑为病，亦有寒湿热燥之殊，不可不知。《玉匮金钥》曰：肝脏由来同火治，三焦包络都无异。脾胃常将湿处求，肺与大肠同湿类。肾与膀胱心小肠，寒热临时旋商议。恶寒表热小膀湿，发热表寒心肾炽。十二经中最端的，四经属火四经湿。四经有热有寒时，攻里解表细消息。里热表寒宜越竭，表热表寒宜汗释。湿同寒，火同热，寒热到头无两说。六分分来火热寒，寒热中停真浪舌。热寒格拒病机深，亢则害兮承乃制。紧寒数热脉正邪，标本治之真妙诀。休治风，休治燥，治得火时风燥了。当解表时莫攻里，当攻里时莫解表。表里如或两可攻，后先内外分多少。治湿无过似决川，此个筌蹄最分晓。感谢轩岐万世恩，争奈醯鸡笑天小。
虚实分治论  ***************************
夫疾病之生也，皆因外感内伤生火生湿，湿而生热，火而生痰，四者而已。审其为少壮新病，是湿则燥之，是火则泻之，是湿而生热则燥湿而兼清热，是火而生痰则泻火而兼豁痰，无余蕴矣。审其为老衰久病，又当半攻半补焉。如气虚而有湿热痰火，则以四君子汤补气而兼燥湿清热、豁痰泻火；如血虚而有痰火湿热，则以四物汤补血而兼泻火豁痰、清热燥湿。如此则攻补兼施，庶乎可也。予故曰：少壮新病攻邪为主，老衰久疾补虚为先。若夫阴虚火动，脾胃衰弱，真阴者水也，脾胃者土也，土虽喜燥，然太燥则草木枯槁；水虽喜润，然太润则草木湿烂。是以补脾胃补肾之剂务在润燥得宜，亦随病加减焉。
附：病机赋  ***************************
窃谓医虽小道，乃寄死生，最要变通，不宜固执，明药、脉、病、治之理，（药性、脉诀、病机、治法。）悉望、闻、问、切之情。（望色、闻声、问故、切脉。）药推寒热、温凉、平和之气，辛甘、淡苦、酸咸之味，升降、浮沉之性，宣通、泻补之能。脉究浮沉、迟数、滑涩之形，表里、寒热、实虚之应，阿阿嫩柳之和，弦钩毛石之顺。药用君臣佐使，（主病之谓君，最多；辅君之谓臣，次之；应臣之谓佐使，又其次之。）脉分老幼瘦肥。（老人脉濡，小儿脉数，瘦者脉大，肥者脉细。）药乃天地之精，药宜切病，（药不泛用，则切病矣。）脉者气血之表，脉贵有神。（脉中有力，谓有神也。）病有外感内伤、风寒、暑湿、燥火之机，治用宣通、泻补、滑涩、温燥、重轻之剂。外感异乎内伤，（外感乃有余之症，内伤乃不足之证。）寒证不同热证。（伤寒直中之邪为寒，伤寒传经之邪为热。）外感宜泻而内伤宜补，寒证可温而热证可清。补泻得宜，须臾病愈；温清失度，顷刻人亡。外感风寒宜分经而解散，（外感风寒传变不一，宜分经络解散方可。）内伤饮食可谓胃以消溶。（内伤饮食只在一处，不过调胃消导而已。）胃阳主气，司纳受，阳常有余。脾阴主血，司运化，阴常不足。胃乃六腑之本，（能纳受水谷方可伤化气液。）脾为五脏之源。（能运化气液方可克营卫。）胃气弱则百病生，脾阴足而万邪息。调理胃脾为医中之王道，节戒饮食乃却病之良方。病多寒冷、郁气，气郁发热。（寒谓风寒外感，昼夜发热。冷谓生冷内伤，午后发热。）或出七情动火，火动生痰。有因行藏动静以伤暑邪，或是出入雨水而中湿气。亦有饮食失调而生湿热，倘或房劳过度以动相火。（以上六条言病机。）制伏相火要滋养其真阴，（以下六条言治法。）祛除湿热须燥补其脾胃。外湿宜表散，内湿宜淡渗。阳暑可清热，阴暑可散寒。寻火寻痰分多分少而治，究表究里或汗或下而施。（是风寒则汗之，谓温散也；是生冷则下之，谓温利也。）痰因火动，治火为先；火因气生，理气为本。治火轻者可降，重者从其性而升消。理气微则宜调，甚则究其源而发散。实火可泻，或泻表或泻里。（指外感也。）虚火宜补，或补阴而或补阳。（指内伤也。）暴病之谓火，怪病之谓痰。寒、热、湿、燥、风，五痰有异；温、清、燥、润、散，五治不同。（寒痰温之，热痰清之，湿痰燥之，燥痰润之，风痰散之。）有因火而生痰，有因痰而生火，或郁久而成病，或病久而成郁。金、水、木、火、土，五郁当分；泄、折、达、发、夺，五法宜审。（金郁泄之、水郁折之、木郁达之、火郁发之、土郁夺之。）郁则生火生痰而成病，病则耗气耗血以致虚。病有微甚，治有逆从。微则逆治。（以寒药治热，以热药治寒。）甚则从攻，（以寒药治热佐以热药，以热药治寒佐以寒药。）病有本标，急则治标，缓则治本。法分攻补，虚而用补，实而用攻。少壮新邪专攻则是，老衰久病兼为补为规。久病兼补虚而兼解郁，陈症或荡涤而或消溶。积在胃肠可下而愈，块居经络宜消而痊。女人气滞瘀血宜开血而行气；男子阳多乎阴，可补阴以配阳。苁蓉、山药，男子之佳珍，（补阴故也。）香附、缩砂，女人之至宝，（行气故也。）气病血病二者宜分，阳虚阴虚两般勿紊。阳虚气病昼重而夜轻，（自子至巳为昼。）血病阴虚昼轻而夜重。（自午至亥为夜。）阳虚生寒，寒生湿，湿生热。（阳为气、为真火。）阴虚生火，火生燥，燥生风。（阴为血，为真水。）阳盛阴虚则生火，火逼血而错轻妄行。阴盛阳虚则生寒，寒滞气而周身浮肿。阳虚畏外寒，（阳气虚不能外，故畏外寒。）阴虚生内热。（阴血虚不能配气，故生内热。）补阳补气用甘温之品，滋阴滋血以苦寒之流。调气贵用辛凉，（气属阳，无形者也。气郁则发热，故宜用辛凉之药以散之。）和血必须辛热。（血属阴，有形者也。血积则作痛，故宜用辛热之药以开之。）阳气为阴血之引导，阴血乃阳气之依归。阳虚补阳，而阴虚滋阴；气病调气，而血病和血。阴阳两虚，惟补其阳，阳生而阴长；气血俱病，只调其气，气行而血随。藏冰发冰以节阳气之燔，滋水养水以制心火之亢。火降水升斯人无病，阴平阳秘我体长春。小儿纯阳而无阴，老者多气而少血。肥人气虚有痰宜豁痰而补气，瘦者血虚有火可泻火以滋阴。膏粱无厌发痈疽，热燥所使；痰薄不堪生肿胀，寒湿而然。北地耸高宜清热而用燥，南方洿下可散湿以温寒。

卷二  ——————————————————————————————————————————————————————————————————————————————————————————

证治提纲  ***************************
得病有因
治病活法虽贵于辨受病之证，尤贵于问得病之因。风则走注，寒则拘挛，暑则烦渴，湿则重滞，此受病之证然尔。或耗于交淫，或触于惊恐，或伤于酒食，或深居简出而受暑，自非委曲寻问其因，则以意治病岂不谬邪？有人喉间麻痒，医问其平日所嗜，曰：常吃鸠子。乃知鸠食半夏苗，以生姜治之而愈。有人昏迷不醒，医问其喜食者何有？曰：酷好煎炙飞禽。乃用红丸子、小七香丸末之，而入朱砂膏为小丸，薄荷泡汤灌下，须臾即苏。有人暑月深藏不出，因客至于窗下，忽尔倦怠力疲，自作补汤，得之反剧。医问其由，连进两服香薷饮作效。举此为例，其他可推。古云：医者，意也。苟不究其得病之因，其何以为意会？
治病当先救急
治病如弈棋，当先救急。急者何？救其重而略其轻也。假如病人发热经日，服通利之剂，泄泻不止，呕吐大作，粥药不入，而热犹未已。治法略去发热一节，且以定呕进食为先。惟人参、生姜，入些炙甘草，煎汤调苏合香丸，咽下养正丹，斟酌丸数与之。进剂以还，呕吐自定，饮食渐进，泄泻亦自不作。是元气既正，纵有微热，特假热耳。人参、川芎、柴胡、甘草调理之。
治病如操舟
操舟在手，当风波震荡之中，一有转移，则舟覆矣。医权药衡，主持在我，不可偏徇病家所欲，尤不可张惶，使病人惊。间有病家，粗识皮肤，辨难反复，万勿惑焉。又有瘥后，触犯再复，隐讳不言，须诘问其由，庶得对病施药。
用药中病不必尽剂
治寒以温，治热以凉，但中病即止，矫枉则过正也。盖凉药频施，必至于呕恶沉冷，温药频施，必至于烦躁烘热。所贵酌量权度，一毫无过用焉，是为活法。
经常用药自有奇功
人有中年以上，素挟风痰，腹中时痛，忽尔感冒，虽已发散寒邪，无复发热头疼之苦，奈何风痰呕吐俱作，诸药罔功。但用茯苓二陈汤加南木香、白豆蔻作剂，入生姜、乌梅同煎，调苏合香丸二粒，咽下白丸子二十丸，连续两服，呕止痰消，自然思食，继是以北参、川芎、橘皮、白豆蔻、炙甘草调之。若通小便，则于内加麦门冬；若通大便，则于内加枳壳，以咽神保丸四五丸，大小腑一通，顿遂勿药之喜。
论肝脾生病
经曰：人迎紧盛，伤于寒；气口紧盛，伤于食。盖肝脉可以知风寒之出入，脾脉可以验饮食之盈亏。肝亦主血，脾亦主痰，以其脉之虚实而益损之，以其病之关系而对治之。君请择斯二者。
病人尺脉洪大
此病在下部也。当疏利而出之。脉洪大主热，多是大小便不通，或小腹结急，脐下蓄血；或肾气攻刺，发作奔豚；或下焦停水，外肾虚肿；或风邪攻肾，脚痹腰疼；或肾脏风毒，身下疮痒。当随证体认，以对病之剂主之，大概通利为第一义，临诊精思而熟审焉。
水气、肾气、血气、风毒擒纵治法
此等证候，先以青皮、陈皮、枳壳、北梗、半夏、紫苏、生姜、甘草解其寒邪，调其卫气，然后斟酌，用十枣汤吞养正丹。轻者却只用神保丸夹青木香丸，以五灵脂入乌梅、浓蜜煎汤咽下钱氏宣风散，亦可以疏利风毒。俟大便通快流行，其病已减，继是二陈汤加当归、川芎、木香、缩砂辈调理之。
治痢要诀
痢出于积滞。积，物积也；滞，气滞也。物积欲出，气滞而不与之出，所以下坠里急，乍起乍止，日夜凡百余度。病家所请，莫不求其止，孰知物积气滞致有如是之证耶？继人但见有上项证候，不论色之赤白，脉之大小，一皆以通利。行之物积，用巴豆、大黄辈；气滞用枳壳、桔梗、青皮、蓬术辈；二者兼济，必能收功，其间佐以黄连阿胶丸效验尤著。盖痢疾多因伤暑、伏热、酒面、炙爆酝酿而成，其阿胶尤大肠之要药，有热毒留滞则能疏导，无热毒留滞则能安平。市肆或无丸子，即以炒阿胶、当归、青皮、赤茯苓、黄连作剂，入乌梅、浓蜜同煎，最能荡涤恶秽，积滞既去，遍数自疏，嗣是却以木香、茯苓、缩砂、白豆蔻、陈皮、甘草调之，自然喜食，食则糟粕入于大肠，然后真人养脏汤、易简断下汤，可止则止矣。
简径治痢
诸热痢、血痢，及痢后大肠里痛，用萝卜截碎研细，滤清汁一小盏，蜜水相半一盏，同煎。早午食前服，日晡以米饮下黄连阿胶丸百粒。无萝卜，萝卜子代之。
又法
热痢，旧年白梅并好茶、蜜水各半煎服。冷痢，生姜汁、蜜水各半煎服。仍兼木香、生肉豆蔻为佐。蜜最治痢。
姜茶治痢法
姜能助阳，茶能助阴，二者皆能消散，又且调平阴阳，况于暑毒、酒食毒皆能解之也。不问赤白冷热通用之。老生姜切如豆许，与茶叶等分，用新水煎服。东坡医文潞公作效。
噤口痢
下痢噤口不食，虽曰脾虚，盖亦热气闭隔心胸所致也。俗用木香则失之温，用山药则失之闭，惟真料参苓白术散加石菖蒲末，以道地粳米饮乘热调下，或用人参、茯苓、石莲子肉入些菖蒲与之。胸次一开，自然思食。
疟痢用常山、罂粟壳
常山治疟，罂粟壳治痢，人皆薄之固也。然下痢日久，腹中无痛，当涩肠岂容不涩？疟以痰水作恙，法当吐痰逐水，又岂容不为之吐下？于斯时也，不有罂粟壳、常山之剂，其何以为对治乎？但中间有药辅之耳。
治疟要诀
凡疟，皆因腹中停蓄黄水，惟水不行，所以寒热不歇，此疟家受病之处也。治法，暑疟纯热，以香薷散加青皮、北大黄、二个乌梅同煎，侵晨温服。寒疟多寒，以二陈汤加青皮、良姜，多用姜同煎，侵晨吞神保丸五粒。并欲取下毒水，则去其病根，寒热自解。
发疟呕吐勿用常山
有中年人，脏腑久虚，大便常滑，忽得疟疾，呕吐异常，惟专用人参为能止呕，其他疟剂并不可施，遂以茯苓二陈汤加人参、缩砂，而倍用白豆蔻，进一二服，病人自觉气脉颇消，于是寒热不作。盖白豆蔻能消能磨，流行三焦，营卫一转，寒热自平。继今遇有呕吐发疟之证，或其人素呕而发疟，谨勿用常山，惟以生萝卜、生姜各研自然汁半盏，入蜜三四匙、乌梅两个同煎，吞《局方》雄黄丸三四粒，候其利下恶血、痰水，即以人参、川芎、茯苓、半夏、缩砂、甘草调之，万一呕不止而热不退，却用真料小柴胡汤多加生姜主治。其或呕吐大作而又发热，且先与治疟生熟饮，呕定以小柴胡汤继之。
疟有水有血
水，即水饮也；血，即瘀血也。惟水饮，所以作寒热；惟瘀血，所以增寒热。常山逐水利饮固也，苟无行血药品佐助其间，何以收十全之效耶？继自今疟家，或衄血，或唾血，或大便血丝，或月候适来适去，皆是血证，当以常山、草果、槟榔、青皮、乌梅、甘草作剂，于内加五灵脂、桃仁为佐，入生姜、浓蜜同煎，以主治之。
疟证寒热有根
凡疟，固当以风寒暑湿别而治之，或汗、或下、或吐、或温，《活人书》之格法，虽卢扁不能违矣。然尝见疟之经久而不歇，其故何耶？有根在也。根者何？曰饮、曰水、曰败血是尔。惟癖为疟之母，惟败血为暑热之毒，惟饮与水皆生寒热。故暑之脉虚，水与饮之脉沉结，癖之脉结。聚挟水饮者，为之逐水消饮。结癖者，胁必痛，为之攻癖。若败血、暑毒随证而疏利之，寒热不除，吾未之信。
常山治疟须用大黄为佐
疟家多蓄痰涎黄水，常山为能吐之利之，是固然尔。其有纯热发疟或蕴热内实之证，投以常山，大便点滴而下，似泄不泄，须用北大黄为佐，大泄数行，然后获愈。或曰巴豆丸子相依而行，亦能泄也，是又不然，巴豆攻于下积，苟欲荡涤血热，不可以无大黄。凡疟方来于正发，不可服药，服药在于未发两时之先。否则药病交争，转为深害。
寒热似疟
此伤寒一证，而实非瘴疟也。其人肝脉浮盛，头痛怯风，大抵小柴胡汤加青皮、紫苏主之。呕者多用生姜，渴者多加乌梅，其或伤暑，兼之小柴胡汤加香薷，入生姜、乌梅同煎可也。抑犹有说焉，寒热之根，非通利不能除也。万一其根未锄，又当以麻仁丸、神保丸辈与之，是亦先解后攻之意。
吐、汗、下治疟
治疟总要不过吐、汗、下而已，当下而下不尽，腹中尚有余痛，或大便一泄之后不复再泄，但时时点滴而出者，须再下之，大黄以佐常山可也。当汗而汗不匝，或头汗至胸而手足无汗者，须周浃一身而汗之，青皮以佐紫苏可也。所谓吐者，须出尽其水饮，若作吐剂，常山岂容辍哉？能于三者究竟焉，收效必矣。
疟后调理
疟之为厉，大抵连绵，有病瘥以后，或饮食失节，或恚怒伤中，或梳洗感风又再发者，何以处之？曰：热多者，二陈汤加青皮、甘草；热少者，二陈汤加青皮、草果坚守胃气而已。二药并用生姜、乌梅、蜜水同煎，空心进剂。其间斡运，更用巴豆丸子药疏利大便，以泄毒气，其何厉之有？或服巴药过多，以致腹痛，可用生姜、甘草煎汤，温和解之。甘草、生姜解诸药毒。
退热
退热用凉药，不可十分尽，或余热些少未去，不足关心，自然无事，否则热去则寒起，古人戒之。一方多用川芎、茯苓、甘草，少用白术，粗末水煎，病后和胃，收敛浮阳，屡试得效。
柴胡退热不及黄芩
若药弗瞑眩，厥病弗瘳。世俗治热，例用柴胡，最为稳当。至若黄芩一辈，则指为大寒，不敢用之，不思药病不相当，鲜克有济，继今退热而热不去者，须用黄芩。
退热有法
凡壮热烦躁，用柴胡、黄芩、大黄解利之。其热乍轻而不退，盍用黄芩、川芎、甘草、乌梅作剂，或用黄连、生地黄、赤茯苓同煎，临熟入灯心一捻主之，其效亦速。盖川芎、生地黄皆能调血，心血一调，其热自退。
小儿风证解热有三
痰盛搐掣，大便秘结，当以枳壳、大黄、灵脂、甘草利之。小便赤涩，心热狂吼，以辰砂五苓散入灯心行之，既利大肠矣，利小便矣。而风证乍作，面色乍红，常有怫郁之状何耶？表热表邪犹未解也。人参羌活散加青皮、紫苏、薄荷主之，参苏饮亦可矣。
滞血发热
其人脉涩，必有漱水之证，必有呕恶痰涎之证，必有两脚厥冷之证，亦必有小腹结急之证，或唾红，或鼻衄，此皆滞血作热之明验也。用药不止于柴胡、黄芩，当以川芎、白芷、桃仁、五灵脂、甘草佐之。大便秘结者，于中更加大黄、浓蜜，使滞血一通，黑物流利，则热不复作。
佐助小柴胡汤
伤寒留蓄恶血，内外俱热，昏愦谵语，亦有耳聋虚鸣之证，与少阳经受病相似，如服小柴胡汤不效，当以黄连一分，赤茯苓半分锉细入灯心，煎与之。男女通用。凡大小产、热入血室、小柴胡汤力所不及者，于内加五灵脂，仍以黄连赤茯苓汤佐之。盖心生血，黄连、茯苓皆清心凉血之剂，所以收功。若夫疏利血毒，则《活人书》桃仁承气汤有余勇矣。
肾热用五苓散
肾气内虚，邪热流入于肾经，其脉洪大，小便频数，所出涩少，赤浊而痛，此不可以牵牛行之。治法：瞿麦、灯心煎汤调真料五苓散渗泄其热邪，水窦一通，勿药有喜。
下后大肠热肿坠重
诸有里热，法当通利大便，然下后肠头热肿而坠重者，此更有热，有瘀血挟气而蓄在下焦也。更用黄连、黄芩、大黄辈下之，于内以炒阿胶、炒枳壳、百药煎为佐，多入浓蜜并乌梅同煎，姜钱四五片可也。
通利大便有法
凡通利大便，若用大黄、巴豆等药而大便不通者，阴阳关隔，水火不升降故也。有热者，来复丹夹三黄丸，薄荷泡汤下；无热者，养正丹夹神保丸，橘皮煎汤下。
饭后随即大便
脾肾交济，所以有水谷之分，脾气虽强，而肾气不足，故饮食下咽而大肠为之飧泄也。治法：二神丸用故纸、肉豆蔻修合，或不换金正气散吞安肾丸主之。盖脾肾之气交通，则水谷自然克化，此所谓妙合而凝者也。
脾泄、肾泄
有脾泄，有肾泄。脾泄者，肢体重著，中脘有妨，面色虚黄，腹肚微满。肾泄者，肤腠怯冷，腰膂酸疼，上咳面黧，脐腹作痛。治脾泄，用苍术、白术、厚朴、干姜、木香、生肉豆蔻辈。治肾泄，用补骨脂及安肾丸、震灵丹辈。
肾泄
诸有泄泻，用不换金正气散、除湿汤之类，以去风湿，以安肠胃，此上品药也。次则温脾养胃之剂，投之是为正法。然用之而不作效，抑且腹痛走上走下，或脐间隐痛，腰膂疼酸，骨节软弱，面色黧悴，尺脉虚弱，病安在哉？曰：此肾泄也。当以炒故纸、生干姜、官桂、木香、当归辈主之，仍用安肾丸为佐。其或肾水下涸，心火上炎，燥渴溺多，引饮无度，此阴阳离绝也，识者忧焉。
大便脱泄白脓
大人小儿，泄痢无已，其后变作白脓点滴而下，或于粪尾见之，为之温脾不愈，法当温肾。盖肾主骨髓，白脓者，骨髓之异名也。要之始作白痢，其气腥臭，已经转下，而且淹涎日久，无所谓痢矣。今之白脓，全无腥臭，面色微黑，骨力羸弱，的见肾虚，合用炒故纸、当归、木香、干姜、官桂主之，嗣是少与震灵丹或玉华白丹为佐。虽然，又有妇人一证，似痢非痢，泄下白脓，心腹暴痛，吼不忍闻，此当为之通血，投通血之剂，却以养正丹辅之。
脱肛
脱肛一证，气聚不散也，里急而不得出，外胀而不得入，先以枳壳散作剂，又以枳壳烧灰存性，细末掺敷，或津唾调敷，气散则肿消矣。仍用生姜汁调五苓散如膏，入新水研散，略煎，吞黄连阿胶丸。虽然，此论肛门挟热而肿胀也，其或肠中虚薄不收，则理中汤、钓肠丸、养脏汤辈主治，乌贼骨、木贼草敷之。（详见脱肛类。）
小便不通
大凡水道不行，其本在肾，合用牵牛、泽泻；其末在肺，合用葶苈、桑皮，二者得兼，必然中病。其间更以木通、滑石佐之，又能透达。虽然，大便、小便脉络相贯也，人有多日小便不通，但用神保丸、北亭丸辈，大泻数行，小肠自利。
石淋
沙淋凝脂而易散，石淋结块而难消。攻疗石淋，专以枳壳散空心食前吞来复丹为妙。但恐太阴玄精石不得其真，惟得真料而常服之，关络开通，忽而大便洞泄，石块自小便出。
转胞
转胞证候，孕妇多有之。患在忍缩小便，或喜食煎爆，或饱后为热所迫，遂使小肠之气逆而不通，大肠之气与之俱滞，外水不能入膀胱，内水不能出膀胱，淋沥急数，每欲尿时痛不可言，大便亦里急频并，似痢非痢。必以手从胸间按至脐下，庶可立出小便，否则逆上出而不禁，甚者因此腹胀浮肿。治法用凉药疏利小肠中热，仍与通泄大肠，迨其腹中搅痛，大便大下，则溺胞随即归正，于是小便顺流。葵子散见附妇人摘奇方。
孕妇胎热似痢
孕妇七八个月，伤暑伤热以致子烦。胎气迫近于上，咽喉窒碍，心腹胀满，下坠似痢。每登厕时，坐一炊久，忽而气下，方得大便一通。世俗率用痢药，不知病在胎热子烦，可小柴胡汤下黄连阿胶丸，或用炒阿胶、净黄连各一分，枳壳、北大黄半之，分作两剂，乌梅、姜、蜜煎服，俟其大便调导，却以川芎、茯苓、缩砂、甘草继之。若五苓散、感应丸、香连、驻车，非其治也。
下焦蓄血
血之为病，冒闷烦躁，迷忘惊狂，痰呕汗多，骨热肢冷，此外证然尔。何以知其蓄在下焦？曰：脐下结急，外热内痛，尺脉洪而数也。桃仁、灵脂、生地黄、北大黄、甘草利而逐之。
产妇血块筑痛
此候因产断赶血未尽所致。世俗收生，多就踏板赶血，不思生产之时，已坐草近地久矣。产毕脏腑虚空，又且近地赶血，冷湿乘之，风邪入之，使败瘀凝为血块，是谓血母。冲筑硬痛，非乳香、没药、延胡索、五灵脂辈所能疗也。治法不换金正气散加辣桂、川芎、白芷、蓬术、干姜同煎，乘热入法醋，连进两服。冷湿风邪一散，其块自消，散瘀皆从大小便而出。凡新产，须就床上赶血，下帐避风。
身体血滞作痛
身体疼痛，非湿则痰固也。人有挟刀锯之，惊而又馁在其中，为风寒水湿所伤，致使心窍凝滞，于是经络壅闭，血流不行，肠肉骨节为之刺痛。治法当归、川芎、芍药、白芷、灵脂、大黄、甘草利之，黑物小片而下，其痛有瘳。
身体胸腹隐热、隐疼、拘急、足冷
此血之为病也。以其饮酒嗜欲，伏热受暑得之。惟热毒、暑毒、酒毒为能伤血，瘀血未去，新血不荣身体，所以隐痛拘急。其里热足冷者，血之证也。用柴胡、黄芩、青皮、枳壳、灵脂、桃仁、木通、甘草作剂，多入大黄以利之，俟其流利已尽，小腹略无结急，即以当归、川芎一倍，橘皮、半夏、枳壳、北梗、木通、甘草平之，调其气血，于是有瘳。血属于心，木通以通其心窍，心窍既通，经络之流行可知矣。
血滞
人之一身不离乎气血，凡病经多日疗治不痊，须当为之调血。血之外证，痰呕、烦渴、昏愦、迷忘、常喜汤水漱口。不问男女老少，血之一字请加意焉。用药川芎、蓬术、桃仁、灵脂、生地黄、北大黄为要。呕甚者多加生姜，以此先利其宿瘀，嗣是茯苓、茯神、川芎、甘草调理之。
血崩
《素问》云：阴虚阳抟谓之崩。此即血得热则宣流之意也。四物汤可以助阴，生料枳壳散可以抑阳，其间更以茯苓二陈汤和之，使阴阳两得其平，血自循于经络矣。若夫冲任不固，下元久虚，以致血无关锁，则用胶艾汤加当归、木香，咽下震灵丹为妙。
吐血
血随气行，气逆而上奔，则血不循于经络而涌吐矣。人知吐血出于上焦，有热固也。然能用柴胡、黄芩、蒲黄、茅花等辈，而不能用枳壳、北梗、青皮、生姜、乌梅佐之，又不能用通利丸子，以开其中脘，导其大便，则气如何而下降？血如何而下行？吾恐逆奔而上，有不可得而止之者，若夫依前治法，血止而后又当以人参、川芎、当归、茯苓、橘皮、半夏、甘草为之调理，虚则加木香，热则加柴胡，壅则加桑皮，荆芥，尤在权衡。
治渴有法
凡病人兼有燥渴之证，用乌梅、瓜蒌根、干葛、甘草数辈皆不作效，遂致引饮过多，两脚浮肿，此证不可以为里热，盖肾水不上升，心火不下降故也。须用交感丹为主，却以乌梅、浓蜜、生姜、甘草煎汤咽之。肾水一升，心火一降，其渴自止，脚亦不复肿矣。
酒家有病勿用温药
有人饮酒过多，因酒作病，胸脘不快，其气扪隔，服无数二陈汤，竟无寸效，由是不喜饮食，复以调气散投之，致发大热，自后只用薄荷煎、鸡苏丸、麻仁丸，日就痊愈，乃知胸脘闭隔，热在上焦使然耳。又有人酷好饮酒，复感寒邪，服不换金正气散，以致内热愈炽，烦渴且闷，汗出如雨，身体怯寒，续后以小柴胡汤加枳壳、白芍药解之。柴胡、黄芩退热，枳壳宽中，芍药调营止汗，顿然痊愈。然则酒家抱病，其可妄以温药尝试一中乎？
伤寒筋愓肉瞤治法
筋愓身瞤，发汗太过所致也。古人以真武汤主之。然真武汤能止其汗而不能定其瞤。瞤者动也，汗出表虚，外风必入于腠理，人知风以动之，所以愓愓而自瞤，而不知汗多则伤血，血虚无以荣筋，筋愈急而四体百骸愈为之瞤动。治法不用驱风并发散等辈，惟人参、当归、川芎、芍药、半夏、茯苓、甘草作剂，以五灵脂为佐，入生姜、乌梅同煎，自有神效。上药专于生血，生血乃所以收汗。其或大便秘涩，少加大黄以导之。血脉一和，不反掌而静定矣。
发痉详证
庐江刘宝云：《产宝》所载方药甚详，独无产后中风、角弓反张一证。按产后中风，因怀胎时多啖生冷，脾胃受湿，复经乳卧之后，津液内竭，履地太早，脱着不时，以致风邪乘虚入于足太阳之经。其证发热头疼，或时不热，喘息痰咳，言语不伦，渐觉牙关紧急，十指微动，如摸物之状。加以项背强直，或哑或叫，目睛直视，肠滑不禁，身如反弓，转侧不仁，如此十无一生，《活人书》谓太阳发痉是尔。凡产后初得发热，常须审视，若唇急舌謇，手指微动，便以中风药品急治之。用药归荆汤、独活酒，附在湿门。独荆散、防风散、续命汤，见附妇人方中。男女通用。
胸胁痛引背上、头面两手浮肿
肾虚不能纳气归，元气逆而上奔，故胸膈满痛，以手摩挲，痛走背上，又从背摩挲，则其气循胁泄于后，分而痛不作矣。此气之为病固也。奈何肾虚又不能行水，故水随气奔，上乘于肺，头面两手浮肿，气短而喘。由是血化为水，与之俱滞。况其人旧来有风。曰风、曰水、曰血、曰气，四者合而为病，其痛非常。如沉香、木香、乌药、槟榔之类，不能施其巧治，法将何如？曰：先以二十四味流气饮加独活、枳壳、五灵脂、炒牵牛，入姜、蜜、乌梅同煎，咽下养正丹二十粒、雄黄丸十粒，升降水火，引导大便。次用桑叶、紫苏、木通、阿胶、当归、桃仁、青皮、桔梗、炒芫花、生大黄作剂，依前煎以姜、蜜、乌梅，取尽大便黑物，即收全功。
肚皮痛
肾虚不能行水，加之酒面无度，醉后辄睡，酒与水交聚于腹中，而面毒复缠滞其气，是以水渗于肚皮而作痛矣。治法钱氏宣风散用蜜水煎，咽下神保丸，俟其大便流利，然后以青木香丸一分，安肾丸倍之，用二陈汤入少盐并生姜同煎，空心咽下。脾肾气复，自然向安。
胸膛气隔
有肺经伏热而气隔者，有痰水在上而气隔者，大概以茯苓、半夏、枳壳、桔梗为治法。其肺热者，如圣汤加桑白皮佐之；心下水气者，小半夏茯苓汤效；胸烦，《活人书》用山栀子。
附：证治赋  ***************************
麻黄汤发腊月寒伤营，桂枝汤散冬天风伤卫。九味羌活汤发三时之表，（三时伤寒，春夏秋也。）六神通解散理晚发之邪。（三月天行，谓之晚发。）香苏散、十神汤，参苏饮发表调中，（平和之药，外感内伤兼治。）葛根汤、解肌汤、小柴胡和解半表。大柴胡、三承气攻热邪传里，理中汤、四逆汤散寒中阴经。（以上治外感。）补中益气汤治饱饥劳役，升阳顺气汤疗怒恐忧思。调中益气汤调胃脾失协，参术调中汤治脾肺俱伤。升阳散火汤升散热邪。（凡言热者，指外热也。）升阳益胃汤分消湿气。（以上治内伤。）和解散、金沸草散治时行寒疫，神术散、定风饼子疗暴中风邪。人参败毒散、升麻葛根汤解温疫而身热，阳毒升麻汤、雄黄解毒丸散天行而咽疼。宣明双解散主温热始终之要药，藿香正气散治暑湿内外之良方。香薷饮、清暑益气汤、人参白虎汤、益元散、缩脾饮能祛实虚暑气，平胃散、羌活胜湿汤、升阳除湿汤、五苓散、术附汤善解外内湿邪。生料五积散解湿温寒，（治表里之寒湿。）防风通圣散清热润燥。（治表里之热燥。）搜风顺气丸、神芎丸润大肠燥症，黄连解毒汤、三黄丸泻三焦火邪。（凡言火者，指内火也。）当归六黄汤泻火滋阴，防风当归饮补虚退热。舟车丸、三花神祐丸能除湿热，（湿则生热。）秦艽汤、羌活愈风汤善解燥风。（燥则生风。）胃苓汤主伤暑泄泻腹疼，柴苓汤治伤寒泄泻身热。桂苓白术散疗霍乱而口发渴，加减理中汤治吐泻而咽不干。苍术汤、胃风汤治湿伤气分，白痢便脓；地黄汤、芍药汤主热伤血分，赤痢下血。万安散、七宝饮治疟无汗而寒多热少，清脾饮、六和汤疗疟有汗而寒少热多。华盖散、五拗汤主喘嗽因寒外袭，洗肺散、贝母散治咳嗽由火内生。（以上发表和中，以治风寒暑湿燥火。）白虎汤泻胃火有余，八珍汤补脾阴不足。白术和胃丸能养脾胃，宽中进食丸喜滋形气。治中汤、枳术丸、和中丸、大安丸、保和丸健脾消食，香谷丸、香棱丸、积气丹、妙攻丸、消块丸破积除癥。木香枳壳丸疗食停久发黄，神妙列仙散治酒积陈成疸。木香枳术丸、化滞汤调气进食，七转灵应丹、万应丸取积追虫。丁香脾积丸、妙应丸治心腹诸疼，大黄备急丸、三阳散主卒暴百病。三棱消积丸治新伤生冷硬物，（内用巴豆。）木香槟榔丸疗久患气食痞膨。（内用大黄。）巴豆斩关，去时新之冷积可仗；大黄破结，推陈久之热症宜遵。气病宜调气，用木香、槟榔、香附、枳壳；血病宜和血，以川芎、当归、桃仁、红花。越鞠丸、木香流气饮开郁气之无形，蟠葱散、撞气阿魏丸破积血之有质。神砂一粒丹疗气郁而为心疼，神圣代针散治血积而作疝气。独活寄生汤开气血结滞在腰，当归拈痛汤散湿热沉凝于足。控涎丹、小胃丹治湿热流注四腹作疼，金枣丹、虎骨散疗气血怫郁遍体为病。（以上调胃消食并治气血湿热郁积。）二陈汤以豁痰，三补丸而泻火。六君汤豁痰补气调胃，六物汤降火补血滋阴。（四物汤加黄柏、知母是也。）当归龙荟丸善降阴火兼治胁痛，人参养胃汤能开结痰并疗久疟。太平丸、消化丸治痰嗽有功，左金丸、香连丸除热痢必效。洗心散、泻肝散泻心肝之火，滚痰丸、化痰丸蠲热燥之痰。四七汤、黑锡丹开痰结心胸，清空膏、凉膈散除火升头膈。石膏羌活散祛风明目，川芎石膏汤泻火定眩。川芎茶调散治风热上攻头目，葛花解酲汤疗湿痰中满胃肠。龙脑鸡苏丸除心肺虚烦，人参泻肺汤散胸膈实火。犀角地黄汤、桃仁承气汤、茯苓补心汤、阿魏丸，小建中汤治火载血而上出，当归承气汤、瑞竹蒲黄散、当归和血散、聚金丸、伏龙肝散疗阳迫阴而下行。红花当归散、千金桃仁煎、六合汤理经脉不通，凉血地黄汤、解毒四物汤、胶艾汤治崩漏不止。金匮当归散清热安胎而易产，丹溪天麻丸活血保产而无惊。女金丹、乌鸡丸调气血，令老妇妊娠；天一丸、连翘饮泻火湿，主小儿百病。醒脾散、玉饼子、肥儿丸、香棱丸治婴孩脾气不足而致疾，泻青丸、夺命散、抱龙丸、槟榔丸疗童樨肝邪有余而生灾。金箔镇心丸、金箔镇心丹安神定惊，五福化毒丹、犀角消毒饮清热解毒。异功散补痘疮之虚寒，通圣散泻斑疹之实热。内疏黄连汤、千金漏芦汤主阳痛肿掀向外，内托复煎散、渊然夺命丹治阴疽毒蕴于中。立马回疔丹、万灵夺命丹疗疔疮而有殊功，神效太乙膏、散肿溃坚汤治瘰疬而收实效。紫金丹治药食众毒兼痈疽疔肿，（主解利。）如圣散疗风湿诸邪及瘫痪痛风。（主发散。）香谷丸、芎归丸疗痔而清热凉血，槐角丸、乌王丸治漏而散湿补虚。清心莲子饮、八正散治小便淋浊有虚实之分，导滞通幽汤、三和散疗大肠燥结有血气之异。海藏五饮汤散五等之饮，开结枳实丸消诸般之痰。导痰汤、三生丸豁痰疏风，千缗汤、四磨汤下气定喘。苏子降气汤消痰利气，《三因》七气汤解郁开心。瓜蒂散、稀涎散、四灵散吐涎而祛风，苏青丹、星香汤、涤痰汤豁痰而顺气。苏合香丸、乌药顺气散、匀气散善开结气，小省风汤、青州白丸子、搜风丸能散风痰。牛黄清心丸治诸痰热而类风，诸小续命汤疗真中风而在脉。三化汤主风入腑，推陈润燥；至宝丹治邪入脏，散热消风。龙星丹疏风清热豁痰，愈风丹润燥祛风泻火。换骨丹、续命丹治风痰充塞经络而为瘫痪，清燥汤、健步丸疗湿热熏蒸筋骨而成痿疲。南星治风痰，苍术治湿痰，天花粉治热痰，海石治燥痰，半夏治寒痰。柴胡泻肝火，黄连泻心火，白芍药泻脾火，黄芩泻肺火，黄柏泻肾火。天门、麦门、知母、石膏、竹茹、童便、玄明粉、上清丸能散虚火，荆沥、竹沥、贝母、瓜蒌、韭汁、姜汁、霞天膏、二沥汤善开虚痰。气虚加以四君，血虚加以四物。（以上治痰火气风。）四君补气并益脾，四物补血兼滋肾。八物汤、十全大补汤补气血两虚，固本丸、秘传补元丸补心肾不足。钱氏白术散、参苓白术散、竹叶石膏汤补脾胃诸虚，丹溪补阴丸、金匮肾气丸、三一肾气丸滋真阴久损。崔氏八味丸补阴兴阳，天王补心丹宁神定志。朱砂安神丸凉血清心，八味定志丸补虚开窍。茯菟丸、萆薢分清饮除浊止淋，固精丸、固真太宝丸秘精收脱。保和汤、知母茯苓汤、黄芪鳖甲汤止嗽宁肺，保真汤、十味人参散、人参养荣汤除热补虚。一秤金、七仙丹乌发驻颜，琼玉膏、固本酒延年益寿。（以上补气血脏腑。）以方加减存乎人，要审病而合宜用药，补泻行于味，须随时而换气。奇偶复七方须知，（七方者，奇偶复大小缓急也。）初中末三治要察。（初则发攻，中则调和，末则收补。）寒因热用，热因寒用，通因通用，塞因塞用，（通因通用者，通其积滞而下焦自然闭密也。）高者抑之，下者举之，外者发之，内者夺之。（塞因塞用者，塞其下流而上焦自然开豁也。）寒则兼凝，热则开行，风能胜湿，湿能润燥。辛能散结，甘能缓中，淡能利窍，苦以泄逆，酸以收耗，咸以软坚。升降浮沉则顺之，（谓顺其升降浮沉之性也。）寒热温凉宜逆也。（谓以寒治热，以热治寒也。）病有浅深，治有难易。初感风寒，乍伤饮食，一药可愈；旧存痃癖，久患虚劳，万方难瘳。履霜之疾亟疗，无妄之药勿试。病若伏虚，宜半攻而半补；医称多术，或用灸而用针。针有劫病之功，灸获回生之验。针能去气病而作痛，灸则消血症以成形。脏寒虚夺者，治以灸焫；脉因挛痹者，疗以针剌。血实蓄结肿热者，宜从砭石；气滞痿厥寒热者，当仿导引。经络不通，病生于不仁者，须觅醪醴；血气凝泣，病生于筋脉者，可行熨药。病剽悍者，按而收之；（谓按摩也。）干霍乱者，刮而行之。（谓刮痧也。）医业十三科，宜精一派；病情千万变，仔细推评。姑撮碎言，以陈管见，后之学者，庶达迷津。

卷三  ——————————————————————————————————————————————————————————————————————————————————————————

诸风  ***************************
〖风论〗
气血痰水，受病于内者也；风寒暑湿，致寇于外者也。人之一身血气既虚，阴阳不守。饮食居处，嗜欲无节，冲风卧地，调护不加，于是经络空疏，腠理开彻，风邪乘其虚而入之，中风诸风皆是物耳。风之为病，善行数变，其中人也卒，其眩人也晕，激人之涎浮，昏人之神乱。挟热则痿惰缓弛，挟寒则急痛拘挛。自其邪气之入人也，邪气反缓，正气反急，正气引邪为僻、为窜视、为掣纵、为搐搦、为瘫痪、为反张。在于阳则皮肤缓，在于阴则腹里急。缓则四肢不能收，急则一身不能仰。皆随其邪气所至表里浅深而有证也。种类虽多，大要有四。血气偏虚，半身不遂，肌肉枯瘦，骨间疼痛，谓之偏枯；神智不乱，身体无痛，四肢不举，一臂不随，谓之风痱；（能言则可治。）忽然迷仆，舌强不语，喉中窒塞，噫噫有声，谓之风癔；（身软有汗则生。）风寒湿三气合而为痹，其人肉厚，身顽不知痛痒。风多则走注，寒多则疼痛，湿多则重着，在筋则筋屈而不伸，在脉则血凝而不流，在肉则不仁，在骨则癃重，夫是之谓风痹。伤风一证，发热烦躁，头疼面光，恶风自汗，盖风能散气，故有汗也。风家脉浮者，病在表；脉实者，病在里；脉虚者，病在脏；脉促者，病在上。浮则发散，实则疏导，虚则温之。促于上而病人壮盛，胸喉澎湃者，瓜蒂散少少吐之。俗谓热则生风，大纲然尔。多有胃虚、气虚、血虚，虚极而生风者。若诸虚证候，天雄、附子、官桂、川乌又不可缺。治法大要，尽以消痰顺气为先。顺气用南木香、苏合香丸辈；消痰用南星、半夏、细辛、僵蚕辈。如石绿、铁焰、水银、轻粉、铅霜、朴硝等剂，谨勿妄施。寒毒入胃，则血脉凝涩，真气消铄，不旋踵而废人。治风良剂，小续命汤为上，排风汤次之，然二药主风不主气，须以人参顺气散、乌药顺气散佐助其间，气一流行，则风亦疏散矣。至若口开手散，泻血遗尿，眼合不开，汗出不流，吐沫气粗，声如鼾睡，面绯面黑，发直头摇，手足口鼻清冷，口噤而脉急数，皆为不治之证。其余诸风种类，余于《婴儿惊风指要》备论之。
〖诸风证治〗
心中风
心风偃卧热而喑，唇赤其身有汗生。白黑青黄唇上见，停停时悚扁医惊。
心中风，偃卧不能倾侧，发热失音，其舌焦赤。汗流唇赤者，可治，灸心俞。若唇上白黑青黄，乃心坏为水，面目停停时时悚动者，并不治。心俞二穴在第五椎骨下两旁各一寸半。五脏俞穴《千金翼》所载与《六十七难》注同取分寸法，男左手女右手，以中指第一节为一寸。
肝中风
肝家踞怒不低头，左胁偏疼筋急搜。额目唇青为可疗，目黄目白使人愁。
肝中风，踞坐不能低头，上视多怒，左胁偏疼，诸筋挛急，头目瞤动，其目青绕。两目连额微青，面黄者，可治，灸肝俞。若大势青黑，其目一黄一白者，不治。肝俞二穴在第九椎骨下两旁各一寸半。
肾中风
肾中踞而腰脊疼，面浮耳黑贼风生。胁无黄迹能痊愈，直发泥容旦暮倾。
肾中风，踞坐腰脊痛引小腹，面上浮肿，其耳黑。视左右胁，未有点点黄色者，可治，灸肾俞。若胁上黄点，面如土色，鬓发直，齿黄赤者，不治。肾俞二穴在第十四椎骨下两旁各一寸半。
肺中风
肺风喘促满胸膛，偃卧漐漐燥异常。口鼻之间须要白，寻衣肺坏色忧黄。
肺中风，偃卧胸满气短，喘息时嗽，燥闷汗出，其鼻白。目下及鼻四周，以至于口色白者，可治，灸肺俞。若色黄，乃肺坏为血，其与寻衣摸空者并不治。肺俞二穴在第三椎骨下两旁各一寸半。
脾中风
脾中风兮肌肉瞤，踞而腹满吐咸酸。唇并肢体通黄瘥，手足眸青疗已难。
脾中风，踞坐腹满，皮肉瞤动，四肢放纵，其唇黄。身通黄，吐咸汁者，可治，灸脾俞。若手足青且冷，或目下青，并不治。脾俞二穴在第十一椎骨下两旁各一寸半。
胃中风
胃病根源饮食来，抬肩喘息气难开，口张额汗腹中满，浮诊双关脉大哉。
胃中风，腹满䐜胀，隔塞不通，张口喘息，额上多汗，孙地仙所谓新食竟取风为胃风是也。或曰风中诸脏不关诸腑是亦一说。然胃为水谷之海，五脏皆取风于胃，故并存之三因云。胃俞二穴在第十二椎骨下两旁各一寸半。
中风恶证
中风恶证细推求，口噤须迟脉数忧。
眼合不开并窜瞪，面绯面黑手难收。
口开吐沫气粗大，发直摇头汗不流。
鼾䶎喉鸣兼鼻冷，遗尿泻血并皆休。
中风多是恶风自汗，心风脉浮洪，肝风脉浮弦，肾风脉浮滑，肺风脉浮涩，脾风脉浮缓。或以三部候之，或以本脏取之，不可一概论也，医者当明辨之。
治卒中法
圆白天南星（湿纸裹煨）　南木香　苍术（生）　白羊眼半夏（用百沸汤就铫蘸少顷。各一钱半）　辣细辛　甘草（生）　石菖蒲（细切。各一钱）。
上件锉散，分作二服，水一盏半，生姜七厚片，煎取其半，乘热调苏合香丸三丸灌下。痰盛者加全蝎二枚，炙。治一切卒中，不论中风、中寒、中暑、中湿、中气及痰厥、饮厥之类，初作皆可用此。先以皂角去弦皮，细辛或生南星、半夏为末，揭以管子吹入鼻中，俟其喷嚏，即进前药。牙噤者，中指点南星、细辛末，并乌梅肉，频擦自开。
又法
南木香（细锉，二钱）　生南星（七片）　生姜（七片）　石菖蒲（二寸，捶碎）
上煎取清汁，乘热调南木香末一钱、苏合香丸三丸与之。
小续命汤
治中风诸风，迷仆涎潮，舌强语謇，或昏愦痿弛，或厥冷拘挛，不论表里浅深，服之皆验。
麻黄（去节）　人参　防己　官桂　黄芩　杏仁（去皮、尖，焙）　白芍药　芎　甘草（炒。各一两）　防风（一两半）　附子（炮，去皮、脐，只用半两）
上锉散。每服三钱，姜五厚片，枣二枚，水盏半，煎一盏，温服。恍惚加白茯苓；骨节烦疼，素有热，去附子倍芍药；烦躁，大便秘，去附子倍芍药，加竹沥；大便利，素有寒，去黄芩，加白术、附子；骨肉冷疼，加辣桂、附子；呕逆腹胀，加人参、半夏；自汗去麻黄，加芍药；大便结热，去附子，加枳壳、大黄；痰多加南星炮切数片；风虚加当归；渴加瓜蒌根；身疼加秦艽；喘急加炒桑白皮。
排风汤
治五脏风、诸风，亦治风毒脚气肿痛。
白鲜皮　白术　白芍药　辣桂（去粗皮）　当归　川芎　杏仁（去皮、尖，微炒）　防风　甘草（各二两。炒）　独活　麻黄（去节）　白茯苓（各三两）
上粗末。每服三钱，水盏半，姜四片，煎一盏，温服。
《良方》人参顺气散
治诸风战掉，拳挛眩晕，邪麻痹疼痛。
川芎　桔梗　白术　白芷　陈皮　枳壳（炒）　甘草（各一两。炒）　麻黄（去节）　天台乌药（去心。各一两半）　人参　白姜（炮。各半两）
上为末。每二钱，姜枣煎服。
乌药顺气散
证治同前，亦主脚气。
乌药（去心）　麻黄（去节）　陈皮（各二两）　川芎　枳壳（炒）　北梗　白芷　直僵蚕（炒，去丝）　甘草（炒。各一两）　白姜（炮，半两）
上为末。每二钱，姜枣煎服。
摄生饮
治一切卒中。不论中风、中寒、中暑、中湿及痰厥、饮厥、气厥之类，初作即用此。
圆白南星（湿纸裹煨）　南木香　半夏（用百沸汤就铫蘸少顷。各一钱半）　辣细辛　苍术（生）　甘草（生）　细节石菖蒲（各一钱）
上锉。分二服，每服水盏半，姜七厚片，煎取其半，乘热调苏合香丸（方具诸气门）。三丸灌下。痰盛加炙全蝎二枚。先以皂角肉为细末，管子揭些吹入鼻中，候喷嚏即进药。牙噤者乌梅肉揉和南星、细辛末，以中指频擦自开。
三生饮
治卒中昏迷，痰盛喉鸣，口眼斜，半身不遂，但脉沉无热者可服。
南星（一两）　川乌（生）　附子（生。各去皮、脐，半两）　南木香（二钱半）
上㕮咀。每服三钱，水一盏半，姜十厚片，煎取半，微温服。
附香饮
证治如前。
附子（生，四钱）　木香（二钱）
上㕮咀。分二服，每用水盏半，姜十片，煎取半，微温服。虚人可用。
星香饮
证治如前。
南星（八钱）　木香（二钱）
上锉。分三服，每用水盏半，姜十片，煎六分，温服。气盛人用此。
大醒风汤
治卒中诸风，涎潮痰厥，语涩神昏。
附子（生）　南星（生。各三分）　全蝎　川芎　防风（各一分）
上锉散。每三钱，姜十片，煎服。气不和加木香。
省风汤
南星（炮，一两）　防风（半两）　甘草（炒，一分）
上锉。每服三钱，姜十片，煎服。气虚人加生附子、沉香，气逆加紫苏、木香；头痛而晕，加全蝎；多痰加半夏。
左经丸
治诸风瘫痪，拘挛强直，疼痛或跌扑伤损亦主之。
草乌（炮，去尖，四两）　川乌（炮，去皮、脐，二两）　没药（一两半）　乳香（一两）　黑豆（生，一升，以斑蝥二十一个，去头、足、翅，同煮，候豆熟为度，去斑蝥，取豆焙干用）
上细末，醋和豆为糊丸，桐子大，每服三十丸，温酒下。
铁骨丹
治诸风瘫痪，拳挛，半身不遂。
川乌头　草乌头（各炮，去皮、脐、尖）　川芎　当归（酒浸，晒）　辣桂　川续断（洗，晒）　华阴细辛　补骨脂（炒）　乌蛇（洗，酒浸，取肉晒干，七钱半）　直僵蚕（炒，去丝）　木鳖子（去壳，炒熟）　天麻（酒浸，晒）　巴戟（酒浸，去心，晒）　防风　滴乳香　没药　麻黄（去节）　羌活　独活　坚白南星（炮熟）　白蒺藜（炒，捣去刺）　薏苡仁　苍术（炒。各半两）　萆薢（盐水煮干）　杜仲（去粗皮，锉，姜汁制，炒焦）　牛膝（酒浸，晒。各一两）　虎胫骨（洗，酒浸，炙焦）　自然铜（烧红，醋淬七次。各三两）　白附子（炮）　川五灵脂（各四钱）　秦艽　全蝎（去毒，微炒。各二钱半）　麝香（半钱）
上细末，乳香、没药、麝香别研，渐入拌和，以浸药酒，调飞面煮糊，研筑丸，弹子大。每服一丸，温酒磨下，或宣木瓜煎汤下，黑豆淋酒下，不拘时服。仍间用高良姜碎一升煎汤，围熏汤浴最妙。未服药前，须以斑蝥二十一个，去翅足，用黑豆一建盏，慢火同炒焦，只用七个，并豆入全蝎十四枚，微炒，五灵脂二钱半为末，糕糊丸麻子大。每二十一丸，老酒下，先去其风根。
铁弹丸
治诸风瘫痪。
川乌（炮，去皮、脐，一两半）　川五灵脂（四两）　乳香　没药（各一两）　麝（一钱）
上乳香以干竹叶包裹，用熨斗火熨过，即研成末，余药末之，拌和，再碾，滴水为丸，弹子大，每一丸，薄荷酒磨下。
拒风丹
治一切风。
川芎（四两）　防风（一两半）　天麻　甘草（炒。各一两）　细辛　荜茇（各半两）
上末，炼蜜和杵，每两作三十丸。每服一丸，细嚼，荆芥酒下。伤风鼻塞，项强头疼，姜汤下。
麝香丸
治白虎历节风，走注疼痛，遍身瘙痒如虫咬，昼静夜剧。
川乌（大八角者三个）　全蝎（二十一个）　地龙（半两）　黑豆（并生用，二钱半）　麝香（半字）
上细末，糯糊丸绿豆大。每服七个，甚者十丸，夜卧令膈空温酒下。微出冷汗便瘥。
增味五痹汤
治风寒湿合而为痹，肌体麻痹不仁。
羌活　防己　片子姜黄　白术　海桐皮　当归　白芍药（各一两）　甘草（炒，七钱半）
上锉。每服三钱，姜十厚片，煎服。病在上，食后；病在下，食前。
瓜蒂散
吐法
上瓜蒂末一钱，熟水调下。若风癫证，须以瓜蒂散吐痰。
稀涎散
治风涎潮塞，上膈气闭不通。
猪牙皂角（四条，肥实不蛀者，去黑皮）　光明晋矾（一两）
上细末。轻者半钱，重者三字，熟水调下。但少吐之，弱者不可吐，吐用养正丹三十丸研细，南木香煎汤调下，仍与南星、附子豁痰归经，鸡心槟榔亦能疏风顺气。
鹤膝风挛方
真紫金皮，老酒煎，候温常服。
急风方
朱砂（一字）　轻粉（一点）　巴豆（去油如霜，些儿）　全蝎（一枚）　蝉壳（两枚，去土）
上末之，研和。大人尽剂，用薄荷泡汤调下，小儿分半，用乳汁调下。或吐痰，或泄毒物，皆效。
乌龙丹
治诸风瘫痪，口眼斜，语言謇涩。
真川乌（生，去皮、脐）　好五灵脂（各二两）
上末，入脑麝半钱同研，滴水丸小弹大，阴干。每一丸，先姜汁研开，次好酒调下，空心食前，日两服，似铁弹丸。
庐江刘宝治痉良方
归荆汤
治风痉昏迷，吐沫抽掣，背脊强直，产后中痉通用。
当归　荆芥穗
上等分，末之。每二钱，水一盏，酒少许，煎七分灌下。如牙紧，用铜匙斡，以鸡羽沾药入口，或用童尿调下，或以芎代当归亦妙。
又方
黑豆（炒焦，好酒淋之，取清汁）
上每酒一盏，独活锉三钱，煎七分，温服。又连续进剂，以瘥为度。
太阳风痉证候
太阳风痉证候，始则发热、腹痛、喘息、涎浮，次则牙紧、头摇、十指微动、渐加项背强直，转则不仁。甚者昏困、失音、目睛直视、滑泄不禁、身腰反张。如此则十不救一。新产血虚，汗出伤风，亦作痓证。凡产后发热，若舌謇唇急，手指微动，便急作风痉疗之。荆归汤、独活酒。（方见在湿门。）
人为邪气所干，则发而为病，若气、若血、若痰、若水、若风、若寒、若暑、若湿，脏腑、表里、冷热、虚实，各有受病之处，用药之法，必究其原，而后可以起病，否则，前贤所谓猎不知兔，广络原野，冀一人获之，术亦疏耳，是可以人试技乎哉！
〖附：诸贤论〗
《病机机要》曰：治风须分在脏、在腑、在经之异。云风本为热，热胜则风动，宜以静胜其燥，是养血也。治须少汗，亦宜少下。多汗则虚其卫，多下则损其营，宜治在经，虽有汗、下之戒，而有中脏、中腑之分。中腑者，多着四肢，有表证而脉浮，恶风，拘急不仁。中脏者，多滞九窍，唇缓失音，耳聋，鼻塞，目瞀，大便结闭。中腑者宜汗之，中脏者宜下之，表里已和宜治之在经，当以大药养之。
《发明》云：中血脉则口眼斜，中腑则肢节废，中脏则性命危，治各不同。中血脉，外有六经之形证，则从小续命加减；中腑，内有便溺之阻隔，宜三化汤等通利之；外无六经之形证，内无便溺之阻隔，宜养血通气，大秦艽汤、羌活愈风汤主之。
刘宗厚曰：按此分在表、在里、在经之三证，立汗、下、调养之三法，可谓开后世之盲聋。但所用诸方，学者宜详审之。
河间曰：风病多因热甚，俗云风者，言末而忘其本也。所以中风有瘫痪者，非谓肝木之风实，甚而卒中之也，亦非外中于风，良由将息失宜而心火暴甚，肾水虚衰，不能制之，则阴虚阳实，而热气怫郁，心神昏冒，筋骨不用而卒倒无知也。多因喜、怒、悲、忧、恐五志过极，而卒中者，皆为热甚故也。若微，则但僵仆，气血流通，筋脉不挛。缓者，发过如故，或热气大盛，郁滞不通，阴气暴绝，阳气后竭而死。
痰涎者，由热甚则水化制火而生。
偏枯者，由经络一侧得通，痞者痹而瘫痪也。
口筋噤急者，由风热太甚，以胜水湿。又津液滞于胸膈，以为痰涎，则筋太燥，然燥金主于收敛，劲切故也。或筋反缓者，乃燥之甚，血液衰少也。诸筋挛易愈，诸筋痿难复，以见燥之微甚也。
丹溪云：案《内经》以下，皆谓外中风邪，然地有南北之殊，不可一概而论。往刘守真作将息失宜，水不能制火，极是。由今而言之，西北二方，亦有真为风所中者，但极少尔。东南之人，多是湿土生痰，痰生热，热生风也。邪之所凑，其气必虚，风之伤人在肺脏为多。
许学士谓：气中者，亦有七情所伤。脉微而数，或浮而紧、缓而迟必也。脉迟浮可治，大数而极者死。若果外中者，则东垣所谓中血脉、中腑、中脏之理。其于四肢不举，亦有与痿相类者，当细分之。《局方》风、痿同治，大谬，《发挥》甚详。子和用三法，如的系邪气卒中、痰盛实热者可用，否则不可。
河间曰：中风之人，不宜用龙、麝、犀朱，譬之提铃巡于街，使盗者伏而不出，益使邪入于骨髓，如油入而莫能出也，此之类焉。若痰潮不省，昏愦不知事，宜用药下其痰涎。故风者，乃百病之长，虽审经意，故莫不有疑者也。吁！医之不明运气造化地理病机之微，而欲行通变之法者，难矣哉！
〖附诸方〗
防风通圣散（《宣明方》）论曰：风、寒、热，诸疾之始生也。人之脏腑，皆风之起。谓火热，阳之本也。谓曲直动摇，风之用也。眩晕呕吐，谓风热之甚也。夫风热拂郁，风火生于热，以热为本，而风为标。凡言风者，即风热病也。气壅滞，筋脉拘倦，肢体焦痿，头目昏眩，腰脊强痛，耳鸣鼻塞，口苦舌干，咽嗌不利，胸膈痞闷，咳呕喘满，涕唾稠粘，肠胃燥热结，便溺淋闭，或夜卧寝汗，咬牙睡语，筋愓惊悸，或肠胃怫郁结，水液不能浸润于周身，而但为小便多出者，或湿热内郁而时有汗泄者，或因亡液而成燥淋闭者，或因肠胃燥郁，水液不能宣行于外，反以停湿而泄，或燥湿往来而时结时泄，或表之阳和，正气（卫气是也。）与邪热相合并，入于里，阳极似阴而战、烦渴者，（表气寒故战，里热甚则渴。）或疟气久不已者，（经言邪热与卫气并入于里则寒战也，并出之于表则发热，并则病作，离则病已。）或风热走注，疼痛麻痹者，或肾水真阴衰虚，心火邪热暴甚而僵仆，或卒中久不语，或一切暴喑而不语，语不出声，或暗风痫者，或洗头风，或破伤风，或中风诸潮搐，并小儿诸疳积热，或惊风积热，伤寒疫疠不能辨者，或热甚怫结而反出不快者，或热极黑陷将死，或大人、小儿风热疮疥及久不愈者，或头生屑，遍身黑黧紫白斑驳，或面鼻生紫赤风刺、隐疹，俗呼为肺风者，或成风疠，世传为大风疾者，或肠风痔漏，并解酒过热毒，兼解利诸邪所伤，及调理伤寒未发汗，头项、身体疼痛者，并两感诸证。兼治产后血液损虚，以致阴气衰残，阳气郁甚，为诸热证，腹满涩痛，烦渴，喘闷，谵妄惊狂，或热极生风而热燥郁，舌强口噤，筋愓肉瞤，一切风热燥证，郁而恶物不下，腹满撮痛而昏者，（恶物过多而不吐者，不宜服之。）兼消除大小疮及恶毒。兼治堕马打扑，伤损疼痛，或因热结，大小便涩滞不通，或腹急痛，腹满喘闷者，并皆治之。
防风　川芎　当归　芍药　大黄　薄荷叶　麻黄　连翘　芒硝（朴硝制过者是。以上各半两）　石膏　黄芩　桔梗（各一两）　滑石（三两）　甘草（二两）　荆芥　白术　栀子（各二钱五分）
上为末。每服三钱，水一大盏，生姜三片，煎至六分，温服。涎嗽，加半夏五钱，姜制，此药不可无生姜。同前刘廷瑞方，有缩砂，无芒硝，其余皆同。
加减防风通圣散
顶防风疾，常服取效。
防风　川芎　当归　芍药　薄荷　麻黄　连翘（各半两）　黄芩　桔梗（各一两）　甘草（二两）　荆芥　白术（各二钱半）　乌药　羌活　天麻　僵蚕（等分）
体弱气虚者，磨木香；痰涎壅盛者，加南星、半夏、枳实。
搜风顺气丸（《圣惠方》）
治肠胃积热，以致膈间痞闷，大便结燥，小便赤涩。肠风痔痛，腰膝酸疼，肢节顽麻，手足瘫痪，行步艰辛，语言謇涩。三十六般风及七十二般气，无不治之。此药宣通气血，清热润燥，通利大小便，则诸病自愈。
车前子（一两半）　白槟榔　大麻子（微炒，去壳，别研）　牛膝（酒浸宿）　干山药（各二两）　枳壳（去瓤，麸炒）　防风（去芦）　独活（各一两）　郁李仁（汤泡，去皮，研）　大黄（五钱，半生半熟）
上为细末，炼蜜丸，如梧桐子大。每服二十丸，茶、酒、米饮任下，早晨、临卧各一服。久觉大肠微动，以羊肚肺羹补之。此药膏粱之家，肥甘大过，以致大便结燥，尤宜服之。老人大肠无血，大便结燥最宜。
苏合香丸
疗传尸骨蒸，殗殜肺痿，疰忤鬼气，卒心痛，霍乱吐利，时气鬼魅瘴疟，赤白暴痢，瘀血月闭，痃癖疔肿，惊痫及小儿吐乳，大人狐狸等病。
小儿用大绯绢袋盛，当心带之，一切邪鬼不敢近。
凡人痰气及中风痰涎壅上，喉中有声不能下者，青州白丸子同丸，生姜自然汁化下，立效。
产妇中风，小儿惊风，牙关紧硬不开及不省者，擦牙即开，然后用风药治之。
小儿吐泻、惊疳，先用火焙此药，然后用生姜白自然汁化开，白汤调灌。
脚气冲心，用蓖麻子去壳槌碎，和丸敷，则脚心疼痛，立止。
心腹绞痛，中满呕吐，姜汤化服。
大人小儿伤风咳嗽，姜、葱汁，白汤调下。
中风狂乱，如见鬼神，白汤调服。（方见咳嗽门。）
白丸子（《和剂方》）
治男、妇风痰壅盛，手足瘫痪，呕吐涎沫，及小儿惊风，并皆治之。（方见痰类。）
大秦艽汤（《拔粹》方）
治中风，外无六经之形证，内无便溺之阻隔。知为血弱不能养于筋，故手足不能运动，舌强不能言。宜养血而筋自荣。
秦艽　石膏（各三两）　甘草　川芎　当归　羌活　独活　防风（去芦）　黄芩　白芍药　吴白芷　白术　生地黄　熟地黄　白茯苓（各二两）　细辛（五钱）
上㕮咀。每服一两，水二盏，煎至一盏，去滓，通口服。如天阴雨，加生姜七片。如心下痞，加枳实一钱，煎服。
羌活愈风汤（《拔粹》方）
治肝肾虚，筋骨弱，语言难，精神昏愦，及治风湿内弱，风热体重，或瘦而一肢偏枯，或肥而半身不遂。心乱则百病生，静则万病息，此药能安心养神，调阴阳，无偏胜。
羌活　甘草（炙）　防风（去芦）　黄芪（去芦）　人参（去芦）　蔓荆子　川芎　细辛（去芦）　枳壳（去瓤，麸炒）　地骨皮　麻黄（去根）　知母（去皮）　甘菊　薄荷（去枝）　枸杞　当归（去芦）　独活　白芷　杜仲（炒断丝）　秦艽（去芦）　柴胡（去苗）　半夏（汤洗，姜制）　厚朴（姜制）　防己　熟地黄　前胡（各二两）　芍药（去皮）　黄芩（去腐）　白茯苓（去皮。各三两）　石膏　生地黄　苍术（各四两）　桂（一两）
上锉。每服一两，水二盏，煎至一盏，去渣，温服。如遇天阴，加生姜三片煎，空心一服，临卧再煎渣服。常服之药，不可失四时之辅。如望春大寒之后，加半夏、柴胡、人参各二两；望夏谷雨之后，加石膏、黄芩、知母各二两；季夏之月，加防己、白术、茯苓各二两；望秋大暑之后，加厚朴、藿香各二两，桂一两；望冬霜降之后，加附子、官桂各一两，当归二两。
大乌药顺气散
治诸风气，手足瘫痪。
归芍地黄芎，乌药陈皮龙，香附缩砂枳，
芩半与防风，苏桔并甘草，乳没沉香停，
姜枣均煎服，诸风气立通。
当归　芍药　生地黄　川芎　乌药　陈皮　地龙　香附子　砂仁　枳壳　黄芩　半夏　防风　紫苏　桔梗　甘草（各半两）　乳香　没药　沉香（各二钱五分。此三味为末，煎熟药加内服）
上用姜、枣同煎。
匀气散（《瑞竹方》）
治腰腿疼痛，手足挛拳。及治中风不语，口眼斜，半身不遂等证。前代曾服有效。
白术（二两，煨）　天台乌药（一两）　天麻（半两）　沉香　青皮（去瓤）　白芷　人参（去芦）　甘草　紫苏　木瓜（各二钱半）
上㕮咀，作十服。每服水一盏，生姜三片，煎至半盏，去渣，温服。
换骨丹（《宣明方》）
治瘫痪中风，口眼斜，半身不遂，并一切风痫、暗风，并宜服之。
我有换骨丹，传之极幽秘，疏开病者心，
扶起衰翁臂，气壮即延年，神清自不睡，
南山张仙翁，三百八十岁，槐皮芎术芷，
仙人防首蔓，十伴各停匀，苦味香减半，
龙麝即少许，朱砂作衣缠，麻黄煎膏丸，
大小如指弹。修合在深房，勿令阴人见，
夜卧服一粒，遍身汗津满，万病自消除，
神仙为侣伴。
麻黄（煎膏）　仙术　槐角子（取子）　桑白皮　川芎　香白术　威灵仙　人参　防风　何首乌　蔓荆子（各一两）　苦参　五味子　广木香（各半两）　麝香　龙脑（少许，研）　朱砂（研，为衣，不拘多少）
上为末，桑白单捣细，秤以麻黄膏和就，杵一万五千下，每两分作十丸。每服一丸，以硬物击碎，温酒半盏浸，以物盖，不可透气，食后临卧一呷咽之。衣盖覆，当汗自出即瘥。（和胃汤调补。）及避风寒，茶下半丸，盖出汗。入膏时如稠，再入水少许煎动，入药唯少为妙，其麻黄膏不可多。其麻黄膏炼法见后。
秘传祛风散
羌活　独活　山栀　半夏　苍术　苍耳子　甘草　茯苓　陈皮　当归　生地黄　防风　荆芥　汉防己　白芍药　牙皂　威灵仙（各等分）
上㕮咀。每服水二盏，姜三片，煎至一盏，不拘时服。加减于后。
御风丹（《圣惠方》）
治一切中风，半身不遂，神昏语謇，口眼斜。妇人头风、血风，暗风倒仆，呕哕涎痰，手足麻痹。
川芎　白芍药　桔梗　细辛　白僵蚕　川羌活　天南星（姜制。各半两）　麻黄（去根、节）　防风（去芦）　白芷（各一两半）　干生姜　甘草（炒。各七钱半）　朱砂（二钱半，为衣）
上为细末，炼蜜为丸，如弹子大。每服一丸，熟酒化下，食前，日三服。神昏有涎者，加朱砂二钱半。
续命煮散（《大全良方》）
治风气留滞，心中昏愦，四肢无力，口眼瞤动，或时搐搦，亡失津液，渴欲饮水。此药能扶营卫，去虚风。中风自汗及产后中风自汗，尤宜服之。
防风　独活　当归　人参　细辛　葛根　芍药　川芎　甘草　熟地黄　远志（去心）　荆芥（各五钱）　官桂（七钱半）　半夏（五钱）　汗多不止加牡蛎粉
上㕮咀。每服一两，生姜三片，水二盏，煎至一盏，去滓，通口服。
独活汤（《大全良方》）
治虚风昏愦，不自知觉，手足瘈疭，坐卧不宁，或发寒热。若血虚，不能服发汗药，及中风自汗，尤宜服。
川独活　羌活　人参（去芦）　防风　当归　细辛　茯神（去木）　半夏　桂心　白薇　远志　菖蒲（去毛）　川芎　甘草（各五钱）
上㕮咀。每服一两，水一盏，生姜五片，煎至八分，去滓，食后温服。
川芎石膏汤（《宣明方》）
治风热上攻，头目昏眩痛闷，风痰喘嗽，鼻塞口疮，烦渴淋闷，眼生翳膜。此药清神爽志，宣通气血，治中风偏枯，解中外诸邪，调理诸病劳复、传染。
川芎　芍药　当归　山栀子　黄芩　大黄　菊花　荆芥穗　人参　白术（各半两）　滑石（四两）　寒水石　桔梗（各二两）　甘草（三两）　砂仁（二钱半）　石膏　防风　连翘　薄荷叶（各一两）
上为末。每服三钱，水一盏，煎至六分，去滓，食后服。水调亦得。忌姜醋发热物。
保命丹（《千金方》）
治诸风痪疭，不能语言，心忪健忘，恍惚去来，头目晕眩，胸中烦郁，痰涎壅塞，抑气攻心，精神昏愦。治心气不足，神志不定，惊恐怕怖，悲忧惨蹙，虚烦少睡，喜怒不时，或发狂癫，神情昏乱，及小儿惊痫，惊风抽搐不定，及大人暗风，并羊癫、猪癫发叫。
朱砂（一两）　珍珠（二钱）　南星（一两）　麻黄（去根、节）　白附子（炮）　雄黄　龙脑（各半两）　琥珀（三钱）　僵蚕（炒）　犀角（镑）　麦门冬（去心）　枳壳　地骨皮　神曲　茯神　远志（去心）　人参　柴胡（各一两）　金箔（一薄片）　牛黄（三钱）　天麻（半两）　脑子（少许）　麝香（少许）　胆矾（半两）　牙硝（四钱）　毫车　天竺黄　防风　甘草　桔梗　白术　升麻（各一两）　蝉蜕（半两）　黄芩（二两）　荆芥（二两）
上为细末，炼蜜为丸，如弹子大。每服一丸，薄荷汤化下，不拘时候。忌猪、羊、虾、核桃动风引痰之物，及猪、羊血。更加川乌炮去皮脐、姜制半夏、白芷、川芎各一两，猪牙皂一两，和前药丸服尤妙。
神效活络丹
治风湿诸痹，肩臂、腰膝、筋骨疼痛，口眼斜，半身不遂，行步艰辛，筋脉拘挛。能清心、明目、宽膈，宜通气血。年逾四十，预服十数丸，至不生风病。
白花蛇（酒浸，焙干，二两）　乌梢蛇（酒浸，焙干，半两）　麻黄（二两，去节）　细辛（去土，一两）　全蝎（一两半，去毒）　两头尖（二两，酒浸）　赤芍药（一两）　贯芎（二两）　防风（二两半）　葛根（一两半）　没药（一两，另研）　血竭（七钱半，另研）　朱砂（一两，另研）　乌犀骨（半两）　地龙（半两，去土）　甘草（二两，去皮，炙）　丁香（一两，去枝）　白僵蚕（一两，炒）　乳香（一两，研）　麝香（半两，另研）　片脑（一钱半，另研）　官桂（二两，去粗皮）　草豆蔻（二两）　川羌活（二两）　虎胫骨（酥炙，一两）　玄参（一两）　牛黄（二钱半，另研）　天麻（二两）　威灵仙（一两半，酒浸）　藿香（二两，去土）　天竺黄（一两）　败龟板（一两，炙）　人参（一两）　何首乌（二两）　白芷（二两）　乌药（一两）　安息香（一两）　青皮（一两）　黑附子（一两，去皮，炮）　香附（一两）　白豆蔻　骨碎补（各一两）　黄连（二两）　茯苓（一两）　黄芩（二两）　白术（一两）　熟地黄（二两）　松香脂（半两）　大黄（二两）　当归（一两半）　木香（二两）　沉香（二两）　金箔（为衣）
上为细末，炼蜜为丸，如弹子大。每服一丸，细嚼，温酒、茶清漱下，随证上下，食前、后服。头风，擂茶下。
搐鼻通天散
治卒、暗中风，倒地，牙关紧急，人事昏沉。
川芎　细辛　藜芦　白芷　防风　薄荷（各一钱）　猪牙皂角（刮去皮，三个）
上为细末，用芦筒纳药，每用少许。吹入鼻中。
麻黄膏（《宣明方》）
治中风不省人事，卒然倒地。
上须旺日乙卯者，采麻黄一秤，拣去根一寸长，取东流水三石三斗，以无油腻铛量大小盛五七斗者，可先煮五沸，掠去滓，逐旋添水，尽至三五斗以来，漉去麻黄，淘在盆中，澄定良久，用细罗子滤去滓。取清者铛内再熬至一斗，再澄再滤。取汁再熬至升半以来为度。只是勤搅，勿令着底，恐焦了。熬时忌鸡犬、阴人。澄时须盖覆，不得飞入尘土。其药放一二年不妨。如膏稠，用水解，熬再匀。凡中风卒倒，用此膏加入汤药内服，或用此膏丸药。
三化汤（《拔粹》方）
治中风外有六经之形证，先以加减续命汤随证治之，内有便溺之阻隔，复以此导之。
厚朴（姜制）　大黄　枳实　羌活（等分）
上㕮咀。每服三两，水三升，煎至一升半，终日服之，以微利则已。如内邪已除，外邪已尽，当从愈风汤以行中道，久服大风悉去。纵有微邪，只从愈风汤加减治之。然治病之法，不可失于通塞，或一气之微汗，或一旬之通利，如此为常治之法也。久则清浊自分，营卫自和矣。
〖附：预防中风出《乾坤生意》〗
夫圣人治未病之病，知未来之疾，此其良也。其中风者，必有先兆之证：觉大拇指及次指麻木不仁，或手足少力，或肌肉微掣者，此先兆也，三年内必有大风之至。经云：急则治其标，缓则治其本。宜调其营卫，先服八风散、愈风汤、天麻丸各一料为效，宜常服加减防风通圣散预防其病，则风疾不作而获其安矣。
愈风汤
初觉风动，服此药不致倒仆，此乃治未病之圣药也。
又治中风症，内邪已除，外邪已尽，当服此药以行导诸经，久服大风悉去，纵有微邪，只从此药加减治之。然治病之法，不可失于通塞，或一气之微汗，或一旬之通利，如此乃常服之法也。久则清浊自分，营卫自和矣。
羌活　甘草　防风　当归　蔓荆子　川芎　细辛　黄芪　枳壳　人参　麻黄　香白芷　甘菊花　薄荷　枸杞　柴胡　知母　地骨皮　独活　杜仲　秦艽　半夏　前胡　厚朴　熟地黄　防己（各二两）　茯苓　黄芩　芍药（各三两）　石膏　苍术　生地黄（各四两）　肉桂（一两）
上锉。每服一两，水二钟，生姜三片煎，空心服，临卧煎滓服。空心一服，吞下二丹丸，谓之重剂；临卧一服，吞下四白丹，谓之轻剂。其立法是动以安神，静以清肺。
假令一气之微汗，用愈风汤三两，加麻黄一两，匀作四服，加生姜，空心服，以粥投之，得微汗则往。
如一旬之通利，用愈风汤三两，加大黄一两，亦匀作四服，如前服，临卧服，得利为度。此药常服之，不可失四时之辅。
如望春大寒之后，本方加半夏、人参、柴胡各二两，通前四两，谓迎而夺少阳之气也。
如望夏谷雨之后，本方加石膏、黄芩、知母各二两，通四两，谓迎而夺阳明之气也。
季夏之月，本方中加防己、白术、茯苓各二两，通前四两，谓胜脾土之湿也。
望秋大暑之后，本方中加厚朴二两、藿香二两、桂一两，通前四两，谓迎而夺大阴之气也。
望冬霜降之后，本方中加附子、官桂各一两；当归二两，通前四两。谓胜少阴之气也。
如得春气候，减冬所加，四时类此。此虽立四时加减，更宜临病之际，审察虚实寒热，土地之宜，邪气灵少。此药具七情、六欲、四气，无使五脏偏胜，及不动于营卫。如风秘，服之永不结滞。此药与天麻丸相为表里，治未病之圣药也。若已病者，更宜常服。无问男女老幼，惊痫搐搦，急慢惊风，四时伤寒等病，服之神效。
八风散（《和剂方》）
治风气上攻，头目昏眩，肢体拘急，皮肤瘙痒，隐疹成疮。及治寒热不调，鼻塞声重。
藿香（去土，半斤）　白芷　前胡（去芦。各一斤）　黄芪（去芦）　甘草（爁）　人参（去芦。各二斤）　羌活（去芦）　防风（去芦。各三斤）
上为末。每服二钱，水一钟，入薄荷少许，煎汤调下，食后服之。
天麻丸
治风因热而生，热胜则动。宜以静胜其躁，是养血也。
天麻　牛膝（二味用酒同浸三日，焙干）　玄参　萆薢（各六两，别研）　杜仲（炒断丝，七两）　附子（炮，一两）　羌活（十四两）　川归（十两）　生苄（十六两）
一方有独活（五两）　肾间风
上为末，蜜为丸，如梧桐大。每服五七十丸，空心温酒、白汤下。予按：用药治病之法，寒因热用，热因寒用，正治也。今中风瘫痪之证，本风火阳邪，而用乌附等热药治之，何哉？盖中风瘫痪，乃湿痰、死血结滞于脏腑、经络之间，非乌附等热药，能开散流通之乎？此非正治，乃从治也。书云：从少从多，各观其事。则从治之药，只可为引经而已。丹溪云：肥白人多湿，少用乌附行经是也。此方既用附子，又用侧子、官桂助之，其理安在哉？本欲削去，姑存，以待肥白多湿之人，减而用之，中病则已，不可过。肥白多湿之人，不可用也。
灸法
风池、百会、曲池、合谷、肩髃、风市、绝骨、环跳、三里等穴，皆可灸之。
附：胃风  ***************************
〖胃风方论〗
丹溪云：此因初饮食讫，乘风凉而致。其证：胀满，食饮不下，形瘦腹大，恶风，头多汗，膈塞不通。胃风汤正始此。然亦看挟证加减。脉右关弦而缓，带浮。
胃风汤（《拔粹》方）
治虚风证，能食，麻木，牙关急搐，目内蠕瞤。胃风面肿。
白芷（一钱二分）　葛根　苍术　当归身（各一钱）　升麻（二钱）　甘草（炙，一钱半）　柴胡　藁本　羌活　黄柏　草豆蔻（各三分）　麻黄（五分，不去节）　蔓荆子（一分）
上㕮咀。水二盏，姜三片，枣一枚，煎至一盏，去滓，温服。
胃风汤
治风冷入于肠胃，泄下鲜血。或肠胃湿毒，下如豆汁或瘀血。（方见泻痢门。）
附：伤风  ***************************
〖伤风方论〗
《内经》曰：风为百病之长。又曰：风胜则动。又曰：贼虚邪者，阳受之。又曰：伤于风者，上先受之。
丹溪云：伤风属肺者多，宜辛温或辛凉之剂散之，如桂枝汤、参苏饮、消风散、羌活散，究证施治。
〖附诸方〗
桂枝汤
治太阳经，伤风头疼、身痛，或翕翕发热，或洒洒恶风，自汗。（无汗者不可服。）
桂枝　芍药（各三两）　甘草（炙，一两）
上㕮咀。每服三钱，水一盏，姜三片，枣二枚，煎七分，去滓，温服，不拘时服。惟春初依此方。自春末夏至以前，加黄芩半两；夏至后，加知母半两、石膏二两，或升麻半两。若病人素虚寒，不用加减。
神术散（《和剂方》）
治四时瘟疫，头痛发热，及伤风鼻塞声重。
苍术（米泔浸，五两）　藁本（去土）　香白芷　细辛（去叶土）　羌活（去芦）　川芎　甘草（炙。各二两）
上为细末。每服三钱，水一盏，姜三片，葱白三寸，煎七分，温服，不拘时。如伤风鼻塞，用葱茶调下二钱。
定风饼子（《简易方》）
治风客阳经，邪伤腠理，背膂强直，言语謇涩，体热恶寒，痰厥头痛，肉瞤筋愓，手颤，鼻渊。及饮酒过多，呕吐涎沫，头目晕眩。常服消风去邪。
川乌　南星　川芎　干姜　甘草　半夏　天麻　白茯苓（各等分，生用）　加白附子
上为末，姜汁丸，如龙眼大，作饼子，生朱砂为衣。每服一饼，细嚼，热生姜汤下，不拘时服
金沸草散（《和剂方》）
治肺经受风，头目昏痛，咳嗽声重，涕唾稠粘，及治时行寒疫，壮热恶风。
旋覆花（去梗，二两）　荆芥穗（四两）　麻黄（去节）　前胡（去芦。各三两）　甘草（炙）　赤芍药　半夏（汤洗七次，姜汁浸。各一两）
上㕮咀。每服五钱，水一盏，姜三片，枣一枚，煎八分，温服。
参苏饮（《和剂方》）
治感冒风邪，发热头疼，咳嗽声重，涕唾稠粘。此药大解肌热，宽中快膈。或欲成痨瘵，潮热往来，并能治之。
木香　紫苏叶　干葛（洗）　半夏（汤泡七次，姜制）　前胡（去苗）　人参（去芦）　茯苓（去皮。各七钱半）　枳壳（去瓤，麸炒）　桔梗（去芦）　甘草（炙）　陈皮（去白。各半两）
上㕮咀。每服四钱，水一盏半，姜七片，枣一枚，煎六分，去滓，热服，不拘时。（《易简方》以气盛，不用木香。）
冲和散（《简易方》）
治感冒风湿之气，头目不清，鼻塞声重，肢体倦怠，欠伸出泪。
苍术（米泔浸，炒，六两）　荆芥穗（二两）　甘草（一两一钱半）
上㕮咀。每服五钱，水一盏，煎八分，去滓，热服，不拘时。
消风百解散（《和剂方》）
治四时伤寒，头疼发热，恶寒，及风壅咳嗽，鼻塞声重。
荆芥　白芷　陈皮（去白）　麻黄（去节）　苍术（各四两）　甘草（炙，二两）
上㕮咀。每服五钱，水一盏，姜三片，葱白三茎，煎七分，不拘时服。如咳嗽，再加乌梅煎。
川芎茶调散（《和剂方》）
治诸风上攻，头目昏重，偏正头疼，鼻塞声重。
薄荷（去梗，不见火，八两）　川芎（四两）　羌活（二两）　甘草（二两）　细辛（去叶，一两）　防风（去芦，一两半）　白芷（二两）　荆芥（去梗，四两）
上为末。每服二钱。食后，茶清调下。常服清头目。一方无细辛。
消风散（《和剂方》）
治诸风上攻，头目昏眩，项背拘急，鼻嚏声重，耳作蝉鸣，及皮肤顽麻，瘙痒隐疹，妇人血风，头痛肿痒，并皆治之。
荆芥穗　甘草（炒。各二两）　陈皮（去白，半两）　人参（去芦）　茯苓（去皮，用白者）　白僵蚕（炒）　防风（去芦）　芎　藿香叶（去梗）　蝉蜕（去土，炒。各一两）　厚朴（去皮，姜制，半两）　羌活（一两）
上为细末。每服二钱。感风头痛，鼻流清涕者，用荆芥汤、茶清调下。遍身疮癣，温酒下。
大辰砂丸（《御药院方》）
清头目，化痰涎，及感冒风寒，声重，头目昏眩，项背拘急，皮肤瘙痒，并皆治之。
天麻（去苗，一两）　防风（去芦，二两）　细辛（去叶土，半两）　薄荷叶（半两）　川芎　甘草（炙）　吴白芷　朱砂（各一两。为衣）
上以七味为细末，炼蜜丸，如弹子大，朱砂为衣。每服一丸，细嚼，食后，生姜汤下，茶清亦可。
人参败毒散（《和剂方》）
治伤寒头痛，壮热恶寒，及风痰咳嗽，鼻塞声重。如心经蕴热，口舌干燥者，加黄芩。
柴胡（去苗）　甘草（炙）　桔梗　人参（去芦）　芎　茯苓（去皮）　枳壳（去瓤，麸炒）　前胡（去苗，洗）　独活（去芦。各等分）
上㕮咀。每服三钱，水一盏，姜三片，薄荷少许，同煎七分，去滓，温服。
羌活散（《和剂方》）
治风气不调，头目昏眩，痰涎壅滞，遍身拘急，及风邪塞壅，头痛项强，鼻塞声重，肢节烦疼，天阴风雨，顿觉不安。
前胡（去芦）　羌活（去芦）　麻黄（去根、节）　白茯苓（去皮）　川芎　黄芩　甘草（炙）　蔓荆子（去白皮）　枳壳（去瓤，麸炒）　细辛（去苗）　石膏（别研）　菊花（去梗）　防风（去芦。各一两）
上㕮咀。每服一两，姜四片，薄荷三叶，水二盏，煎至一盏，温服。
附：破伤风  ***************************
〖破伤风方论〗
《病机》云：破伤风者，同伤寒证治，通于表里，分别阴阳。有在表，有在里，有在半表半里者。在里宜下。在表宜汗，在表里之间宜和解，不可过其治也。
河间曰：破伤风者从外至内，甚于内者则病也。因此，卒暴伤损，风袭之间，传播经络，至使寒热更作，身体反强，口噤不开，甚者邪气入脏，则分汗下之治。诸疮不瘥，营卫虚，肌肉不生，疮眼不合者，风邪亦能外入于疮，为破伤风之候，故诸疮不瘥。吁！世皆言着灸为上，是为热疮，而不知火热客毒逐经，诸变不可胜数，微则发热，甚则生风而搐，或角弓反张，口噤目邪，皆因疮郁结于营卫，不得宣通而生。亦有破伤不灸而病此者，疮着白痂，疮口闭塞，气难通泄，故阳热亦为郁结，而热甚则生风也。故表脉浮而无力，太阳也；脉长而有力者，阳明也；脉浮而弦小者，少阳也。太阳宜汗，阳明宜下，少阳宜和。若明此三法，而治不中病者未之有也。
羌活防风汤（《拔粹》方）
治破伤风，邪初传在表。
羌活　防风　川芎　藁本　当归　芍药　甘草（各一两）　地榆　细辛（各二两）
上㕮咀。每服五七钱，水一盏半，同煎至七分，去渣，热服，不拘时候。量紧慢加减用之，热则加大黄二两；大便秘则加大黄一两，缓缓令过。
白术防风汤（《拔粹》方）
若服前药之过，有自汗者，宜服此药。
白术　黄芪（各一两）　防风（二两）
上㕮咀。每服五七钱，水一盏半，煎至一盏，去渣，温服，不拘时候。
脏腑和而有自汗，可用此药。
破伤风脏腑秘、小便赤、自汗不止者，因用热药汗出不休，故知无寒也，宜速下之。先用芎黄汤，三二服后，用大芎黄汤下之。
芎黄汤（《拔粹》方）
川芎（一两）　黄芩（六钱）　甘草（二钱）
上㕮咀。每服五七钱，水一盏半，同煎至七分，去滓，温服，不拘时候。三服即止，再用下药。
大芎黄汤（《拔粹》方）
川芎　羌活　黄芩　大黄（各一两）
上㕮咀。依前煎服。宜利为度。
羌活汤（《拔粹》方）
治半在表半在里。
羌活（去芦）　菊花（去梗）　麻黄（去根、节）　川芎　白茯苓（去皮）　防风（去芦）　石膏（研）　前胡（去芦）　黄芩　蔓荆子　细辛（去叶）　甘草（炙）　枳壳（各一两）　薄荷　香白芷（各半两）
上㕮咀。每服一两，水二盏，生姜五片，煎至一盏，去滓，通口服，食后滓再煎服。
白术汤（《拔粹》方）
治伤破风大汗不止，筋挛搐搦。
白术　葛根　芍药　升麻　黄芩（各五钱）　甘草（炙，二钱半）
上㕮咀。每服一两，水二盏，煎至一盏，去滓，温服，不拘时。
江鳔丸（《拔粹》方）
治破伤风惊而发搐，脏腑秘涩，知病在里，可用江鳔丸下之。
江鳔（锉，炒）　野鸽粪（炒）　白僵蚕（各五钱）　雄黄（一两）　蜈蚣（一对）　天麻（一两）
上为末，作三分，二分用烧饭丸桐子大，朱砂为衣，一分巴豆霜二钱半，亦烧饭丸桐子大。每服朱衣丸三十丸，加巴豆霜丸一丸，第二服加二丸，加至利为度，再服朱砂丸，病愈止。
蜈蚣全蝎散
治破伤风搐搦，角弓反张。
蜈蚣（去毒，炒，一条）　全蝎（一对，炒，去毒并头、足）
上为细末。如发时用一字或二字擦牙缝内，或吹鼻中。
防风汤（《拔粹》方）
治破伤风，同伤寒表证未传入里，宜急服此药。
防风　羌活　独活　川芎（各等分）
上㕮咀。每服五钱，水一钟半，煎至七分，去滓，温服。二三服后，宜调蜈蚣散，大效。
蜈蚣散（《拔粹》方）
蜈蚣（一对）　江鳔（三钱）　左盘龙（五钱，炒，烟尽用）
上为细末，用防风汤调下。如前药解表不已，觉转入里，当服左盘龙丸微利，看大便硬软，加巴豆霜服之。
左龙丸（《拔粹》方）
左盘龙　白僵蚕　鳔（各五钱，炒）　雄黄（一钱）
上为细末，烧饼为丸，如桐子大。每服十五丸，温酒下。如里证不已，当于左龙丸一处半内入巴豆霜半钱，烧饼为丸如桐子大，每服一丸，同左龙丸一处合服，每服药中一丸，如此渐加服，至利为度。若利后更服后药。若搐痉不已，亦宜服后药，羌活汤也。
羌活汤（《拔粹》方）
羌活　独活　防风　地榆（各一两）
上㕮咀。每服五钱，水一盏半，煎至一盏，去渣，温服。如有热加黄芩，有涎加半夏。
若病日久，气血渐虚，邪气入胃，宜养血为度。
养血当归地黄汤
当归　地黄　芍药　川芎　藁本　防风　白芷（各一两）　细辛（五钱）
上㕮咀。依前煎服。
地榆防风散
治破伤中风，半在表半在里，头微汗，身无汗。不可发汗，宜表里治之。
地榆　防风　地丁香　马牙苋（各等分）
上为细末。每服三钱，温米饮调下。
秘传止血定痛生肌散
专治跌打损伤，牙咬刀伤出血，诸般肿毒出脓后，肌肉不生，痛不止者，并皆治之。
真龙骨（煅，三钱）　白芷（二钱五分）　黄丹（飞过，五钱）　软石膏（煅去火毒，一两）　血竭（二钱）　乳香（三钱）　没药（三钱）　樟脑（少许）
上为细末。瓷罐掺患处，血止、痛定、肌生，累用应效如神。如若肿毒顽疮收口，先用此药掺疮口，再用白膏药贴之，肌生收口。（方见肿毒门）。
秘传破伤风方
初觉有风，急取热粪堆内蛴螬虫一二个，用手捏住，待虫口中吐出水，就抹在破处，身穿稍厚衣裳，待少时疮口觉麻，两胁微汗，风出立效。如风紧，急速取此虫三五个，剪去尾，肚内黄水自出，涂疮口，再滴些少，入热酒饮之，汗出立效。
秘传独圣散
治破伤风五七日未愈，已至角弓反张，牙关紧急，服之立有神效。
蝉蜕（去头、足、土，净，五钱）
上为末。用好酒一碗，煎滚服之，立苏为妙。
以上三方秘传，累用得效，故附于末。
如圣散（《圣惠方》）
治破伤风，止血定痛。
苍术（六两）　川乌头（炮，去皮，四两）　防风　草乌头（炮，去皮）　细辛（各二两半）　两头尖（炮去皮，四两）　天麻　川芎　白芷（各两半）　蝎梢（微炒）　雄黄（各半两）　损骨加乳香（半两）
上为细末。每服一钱，酒调下，不拘时服。
蜈蚣散
治破伤风，搐搦，角弓反张。
蜈蚣（去毒，炒，一条）　全蝎（一对，炒，去毒）
上为细末。如发时用一字或二字擦牙缝内，或吹鼻中。
一方
治破伤风欲死者
川乌　南星　半夏（并生）　天麻（去芦。等分）
上为细末。每服一钱，豆淋酒调下，稍温服。次以酒三盏投之。
寒  ***************************
〖中寒方论〗
寒者严凝杀厉之气也。人以肾为根本，惟肾则受寒，惟寒则伤肾。肾气一虚，寒邪交作，急痛拘挛，战掉强直，昏迷厥冷，口噤失音，此中寒也。无汗恶寒，头疼面惨，发热拘急，手足微寒，此伤寒也。霍乱转筋，洞泄下痢，干呕吐逆，积饮停痰，此寒邪入肠胃也，以至为咳嗽、为虚劳、为疝瘕、为脚气、为带漏、为遗精、为痎疟、为诸痛，寒亦主之。人惟肾气不充，疏于谨护，非特霜凝冰泫之谓寒，或者炎天暑月，当风取凉，卧地受冷，使寒邪之气自皮肤而达经络，自经络而入脏腑，如前数证，皆得以恣睢四出矣。温肾御寒，如干姜、附子、川乌、天雄辈，佐之以养正、灵砂，此固药笼中物，然寒伤营气，徒知温肾而不知温血，恐未必有十全之功，是则官桂、当归又温血之上药也。不然，古人何以致意于寒泣血云。
〖中寒证治〗
不换金正气散
解散寒邪。
苍术（炒）　橘红　半夏曲　厚朴（制）　藿香叶（各一两）　甘草（炒，三分）
上锉散。每服三钱，姜五片，枣二枚，煎服。
养胃汤
治外感寒邪，内伤生冷。
苍术（炒）　厚朴（制）　半夏曲（各一两）　人参　茯苓　草果　藿香（各半两）　橘红（七钱半）　甘草（炒。三钱半）
上锉。每服三钱，加桂半钱，姜七片，乌梅半个，煎服。
姜桂散
温中散寒气。
干姜　良姜（各半两）　辣桂　木香　半夏曲　甘草（炒。各二钱半）
上锉散。每服三钱，姜五片，枣二个，煎服。
〖附诸方〗
生料五积散（《和剂方》）
治感冒寒邪，头疼身痛，项强拘急，恶寒呕吐，或有腹痛。又治伤寒发热，头疼，恶风，无问内伤生冷，外感风寒，及寒湿客于经络，腰脚酸疼，及妇人经泄腹痛，并皆治之。
苍术（米泔浸，去粗皮，二十四两）　桔梗（去芦，十二两）　陈皮　（去白）　麻黄（去根、节）　枳壳（去瓤，麸炒。各六两）　厚朴　干姜（各四两）　白芷　川芎　甘草（炙）　茯苓（去皮）　肉桂　芍药　当归（各三两）　半夏（汤泡七次，二两）
上㕮咀。每服四钱，水一盏半，生姜三片，葱白三根，煎七分，热服。冒寒用煨姜，挟气加吴茱萸，妇人调经则用艾醋。
按：此药气味辛温，发表温中，开郁行气有殊功，去寒湿之圣药也。夫寒湿属阴，热燥属阳，人之为病，不过二者而已矣。善用药者，以苦寒而泻其阳，以辛温而散其阴，病之不愈者，未之有也。予尝以防风通圣散泻热燥之药也，生料五积散为散寒湿之药也，不识明哲以为何如？
理中汤（《和剂方》）
治脏腑中寒，口噤失音，四肢强直。兼治胃脘停痰，冷气刺痛。
人参　干姜（炮）　甘草（炙）　白术（各等分）
上㕮咀。每服四钱，水一盏，煎服。
四逆汤（《和剂方》）
治伤寒自利，脉微欲绝，手足厥冷。（四逆名者，四肢逆冷也。）
甘草（炙，二两）　干姜（一两半）　附子（去皮，半两）
上㕮咀。每服五钱，水一盏，煎七分，温服，不拘时。
白术散（《活人》方）
治阴毒伤寒，干烦躁，四肢逆冷。
川乌（炮，去皮、脐）　桔梗（去芦）　白术　附子（炮，去皮、脐）　细辛（各一两）　干姜（炮，半两）
上为末。每服二钱，水一盏，煎六分，热服，不拘时。
补中益气汤（方见内伤）
附子理中汤
治中寒、中湿，呕逆虚弱。
人参　白术　干姜（炒）　熟附子（各一两）　甘草（炒，半两）
上㕮咀。每三钱，姜五片，食前煎服。少血加当归。
沉附汤
治虚寒无阳，胃弱干呕。
熟附子　干姜（炮。各半两）　沉香　白术（各一分）　甘草（炒，一钱半）
上锉。每三钱，姜五片煎，食前服。
姜附汤
治中寒，厥冷强直，失音口噤，吐沫，或阴盛发躁。
熟附子　干姜（炮。等分。）
上㕮咀　每服三钱，水盏半，煎半，空心，温和服。亦治洞泄，呕吐。
附子散
伤寒阴证，唇青面黑，身背强痛，四肢厥冷，及诸虚沉寒。
熟附子（三分）　官桂　当归　白术（各二分）　干姜（炮）　半夏曲（各一分）
上锉。每服三钱，姜五片，枣二枚，食前煎服。
五丹丸
治沉寒痼冷。（方见血证类）
应梦人参散
治伤寒身热头疼。亦主痰嗽。
人参　白术　白芷　干葛　北梗　青皮（各三分）　甘草（炒，一两）　干姜（一钱半）
上为末。每服二钱，姜枣煎服。
败毒散
伤寒热证通用。
人参　赤茯苓　川芎　北梗　羌活　独活　前胡　柴胡　枳壳（制）　甘草（炒。等分）
上锉散。每服三钱，姜五片，煎服。人参羌活散用药亦同。
伤寒证治格法
《活人总括》备述其详。
暑  ***************************
〖中暑论〗
人有常言，伤暑做出百般病，其果厚诬哉？盖暑之入人，伏于三焦、肠胃之间，至有兼旬累月而不可测识者，如呕吐、如中满、如泄泻、如下痢、如焦渴、如发疟、如腹痛、如下血，以至诸热等证。苟因暑得之，其根未除，虽百药遍尝，难施其巧。夫人心包络与胃口相应，胃气稍虚，或因饥冒暑，故暑气自口鼻而入，凝之于牙颊，达之于心胞络，如响应声。遇暑以还，急漱口而勿咽可也，若觉暑毒逼塞咽喉，尤当灌涤而吐之。伤暑脉虚，面垢，自汗，身热背寒，烦闷大渴，倦怠少气，毛耸恶寒，或头疼，或霍乱，或四肢厥冷，但身体无痛。经云：热则诸毛孔开，故洒然恶寒。体认不精，妄以伤暑为伤寒，误人不小。然而暑家何以脉虚？暑能消气，气消则血散，脉安得而不虚？其或六脉沉伏，冷汗自出，闷绝而昏不知人，此则中暑证候又加重耳。
治法大要，虽贵于驱暑，尤贵于和中，二者并行，则其间杂证不战而自屈。若汗、若下、若用药差冷，古人戒之。虽然，夏月伏阴在内，暑家气虚脉虚，或饮水过多，或冷药无度，伤动其中，呕吐不食，自利不渴，此则外热里寒，无惑乎伤暑伏热之说，非理中汤不可也。又有冷药过度，胃寒停水，潮热而呕，或身热微烦，此则阳浮外而不内，非小半夏茯苓汤不可也。抑犹有戒焉，暑家脉虚，面黧，冷汗，洒然毛耸，手足微寒，苟不明辨其里热之证，误以刚剂投之，抱薪救焚，不发黄则发斑，甚者蓄血，闷乱而毙矣，吁！可畏哉。
〖中暑证治〗
五物香薷汤
驱暑和中通用。
香薷（三两）　白扁豆（姜制）　厚朴（制）　白茯苓（各一两半）　甘草（炙，一两）
上锉。每服三钱，水煎，温服。
香薷缩脾饮
驱暑和中，除烦止渴。
缩砂仁（二两）　草果仁　乌梅肉　香薷　甘草（炒。各两半）　白扁豆（姜制）　白干葛（各一两）
上锉。每服三钱，姜五厚片，水煎，微温服。
香薷锉散
解暑毒，止霍乱。
香薷（二两）　厚朴（制，一两）　茯苓　陈皮　甘草（炙。各半两）　良姜（三钱）
上锉细。每服二钱半，盐一捻，水煎服。
五苓散
治伤暑烦渴，此引过多，小便赤涩，心下水气。（方见水饮门。）
小柴胡汤
治伤暑外热内渴。（方见血证类。）于内更加生姜为妙。
竹叶石膏汤
治伏暑内外热炽，烦躁大渴。
石膏（半斤）　半夏（汤洗七次，切，焙，一两二钱半）　麦门冬（去心，二两七钱半）　人参　甘草（炒。各一两）
上粗末。每服二钱，姜五片，青竹叶七片，粳米百粒，水煎服。
六和汤
治暑证，身热，呕，不甚渴。
人参　半夏曲　杏仁（去皮，微炒）　甘草（炒）　缩砂仁（各一两）　茯苓　藿香　宣木瓜　扁豆（制。各二两）　厚朴（制，三两）　香薷（四两）
上锉。每服三钱，姜五片，煎服。内伤生冷通用。
二陈汤（见痰涎类）
治伤暑复感冷，及内伤生冷。
半夏（制）　橘红（各五两）　茯苓（三两）　甘草（炙，一两）
上㕮咀。每服三钱，姜七片，小乌梅一枚，煎服。感冷更添生姜。
小半夏茯苓汤（方见水饮类）
消暑丸
治伤暑伏热生痰，以致头痛、中痞。
半夏（半斤，洗净，醋二升半，煮干，别碾）　茯苓　甘草（生。各四两）
上末之，用醋并姜汁调，半夏煮糊丸桐子大。每服七十丸，熟水下。暑药皆可下。
来复丹
均平阴阳。治中暑昏迷，霍乱吐泻。
透明硫黄　硝石（各一两，并为细末，入定碟内，以微微火慢炒，用柳篦不住手搅，会阴阳气相入，再研极细）　元精石（一两，研细，水飞）　五灵脂（五台山者，水澄，去砂石，日干）　陈橘皮（去白）　青橘皮（去白。各二两）
上灵脂、二橘皮为细末，次入元精末及硫黄、硝石末，和毕，以好醋打糊丸豌豆大。每服五十丸，空心米饮下。或五苓散下，或水研灌下亦得。
大黄龙丸
治中暑昏愦，眩晕。分利阴阳。
透明硫黄　硝石（各一两）　白矾（枯）　雄黄　滑石（各半两）　飞罗白面（四两）
上为细末，入面拌和，滴水丸桐子大。每服十五丸至二三十丸，新汲水下。昏塞者，水研灌下。如无硝石，以盆硝代。来复、黄龙大抵性温。道途中暑昏仆，即扶起，以手巾蘸热汤暖其脐腹，即渐苏醒。次以来复丹为末，井水调下。无中，则以大蒜细研，新水调与之，仍以蒜少许置鼻中。或谓中暑最忌得冷，来复、黄龙并蒜，以水调下者何？盖其药性温，因寒而发用也。
〖附诸方〗
香薷饮（《和剂方》）
治伏暑引饮，口燥咽干，或吐，或泻，并皆治之。
一方加黄连四两，用姜汁同炒，令老黄色，名黄连香薷饮。
厚朴（去皮，姜汁炙熟，半斤）　白扁豆（微炒，半斤）　香薷（去土，一斤）
上㕮咀。每服三钱，水一钟，入酒少许，煎七分，沉冷，不拘时服。热则作泻。香薷须陈者佳。
缩脾饮（《和剂方》）
消暑气，除烦渴，止吐泻霍乱。
缩砂仁（四两）　干葛（二两）　白扁豆（二两）　乌梅肉　草果（炒，去皮）　甘草（炙。各四两）
一方无干葛，有干姜
上㕮咀。每服四钱，水一大碗，煎七分，以水沉冷服。
加味五苓散（《济生方》）
治伏暑、热二气，及冒湿泄泻注下，或烦，或小便不利。
赤茯苓（去皮）　泽泻　猪苓（去皮）　白术（各一两）　官桂（不见火）　车前子（各半两）
生脉汤
生津止渴。
人参　麦门冬　五味子
上锉。水煎服。
人参白虎汤（徐同知方）
治伏暑发渴，呕吐，身热，脉虚，自汗。
人参（一钱半）　知母（二钱）　石膏（半两）　甘草（炙，一钱）
上㕮咀。入粳米一合，水二钟，煎至一钟，不拘时，热服。如伏暑，作寒热未解，宜和五苓散同煎服。伏热后，或冷水沐浴，或吃冷物，清气在脾不觉散，令日晡作寒惨，壮热，浑身洒淅，宜加桂煎服，出汗便解。
大顺散（《和剂方》）
治胃暑伏热，引饮过多，脾胃受湿，水谷下分，霍乱呕吐，脏腑不调。
甘草（三斤）　干姜　杏仁（去皮、尖，炒）　肉桂（去皮。各六两四钱）
上先将甘草用白砂蜜炒，及八分黄熟，次入干姜同炒，却入杏仁，候杏仁不作声为度。用筛筛净后，入肉桂一处捣罗为末。每服三钱，水一盏，煎至七分，温服。如烦躁，井华水调下，不拘时候。以沸汤点服亦可。
十味香薷饮（《百一选方》）
消暑气，和脾胃。
香薷（一两）　人参（去芦）　陈皮（去白）　白术　黄芪（去芦）　白扁豆（炒，去壳）　甘草（炙）　厚朴（去皮，姜汁炒黑色）　干木瓜　白茯苓（去皮。各半两）
上为末。每服二钱，热汤、冷水任调下。
清暑益气汤（东垣方）
治长夏湿热蒸人，人感之四肢困倦，精神减少，懒于动作，胸满气促，肢下疼痛，或气高而喘，身热而烦，心下膨闷，小便黄而数，大便溏而频，或痢，或渴，不思饮食，自汗，体虚。
黄芪　苍术（米泔制）　升麻（各一钱）　人参　白术　神曲　陈皮　泽泻（各五分）　甘草（炙）　酒柏　麦门冬　当归（各三分）　葛根（三分）　五味子（九粒）　青皮（二分半）
上㕮咀，作一服，水二大钟，煎至一钟，去渣，大温服，食远。
益元散（即天水散，又名六一散）
治中暑身热，小便不利。此药性凉，除胃脘积热，又淡能渗湿，故利小便而散湿热也。
滑石（六两，桂府者为效，非桂府则不为佳）　甘草（微炒，一两）
上为末。每服三钱，蜜少许，热汤、冷水任下。如欲发汗，以葱白、豆豉汤调下。
桂苓甘露散
治伏暑，引饮过度，肚腹膨胀，霍乱泻利。
白术　茯苓（去皮）　甘草（炙）　葛根　泽泻　石膏　寒水石（各一两）　官桂（半两）　人参（去芦）　藿香（各半两）　滑石（一两）　木香（二钱半）
上为细末。每服二钱，白汤下。新汲水、姜汤亦好。
〖暑病治例〗
（出《明医杂著》）
王节斋曰：夏至日后，病热为暑。暑者，相火行令也。夏日人感之，自口齿而入，伤心包络之经。其脉虚，或浮大而散，或弦细芤迟。盖热伤气，则气消而脉虚弱。其为症：汗，烦则喘、渴，静则多言，身热而烦，心痛，大渴引饮，头疼，自汗，倦怠少气，或下血，发黄，生斑。甚者，火热致金不能平木，搐搦不省人事。治暑之法，清心利小便最好。暑伤气，宜补真气为要。又有恶寒，或四肢逆冷，甚者迷闷不省，而为霍乱、吐利、痰滞、呕逆、腹痛、泻利，此则非暑伤人，乃因暑而自致之病也。以其因暑而得，故亦谓之暑病，然治法不同也。
若行人或农夫，于日中劳役得之者，是动而得之，阳证也。其病必苦头痛，发燥热，恶热，扪之肌肤大热，必大渴引饮，汗大泄，无气以动，乃天热外伤元气也。宜清暑益气，用香薷、黄连、扁豆、人参、黄芪、五味、知母、石膏之类。
暑热发渴，脉虚，用人参白虎汤或用竹叶石膏汤亦好。（俱见前。）
东垣清暑益气汤
治长夏湿热蒸人，人感之四肢困倦，精神少，胸满气促，肢节痛，或气高而喘，身热而烦，心下痞闷，小便黄而数，大便溏而频，或痢，或渴，不思饮食，自汗，体虚，此汤最好。（见前。）
若暑热之时，无病之人，或避暑热，纳凉于深堂大厦、凉台冷馆、大扇风车得之者，是静而得之，阴证也。其病必头痛，恶寒，身形拘急，肢节疼痛而烦心，肌肤大热，无汗。此为阴寒所遏，使周身阳气不得伸越。宜用辛温之剂，以解表散寒，用厚朴、紫苏、干葛、藿香、羌活、苍术之类。若外既受寒，内复伤冰水生冷瓜果之类，前药再加干姜、缩砂、神曲之类，此非治暑也，治因暑而致之病也。
若外不受寒，只是内伤冰水冷物，腹痛泄泻，或霍乱吐逆，宜缩脾饮（见前）或理中汤（见中寒类）加神曲、麦芽、缩砂、苍术，此专治内，温中消食也。
若吐泻，脉沉微甚者，不可用凉药，可用大顺散（见前）加熟附子等分，或附子理中加炒芍药。
夏月多食冷物，及过饮茶水，致伤脾胃，吐泻霍乱。故治暑药多用温脾消食，治湿利小便之药，医者要识此意。
若既伤暑热，复伤生冷，外热内寒，宜先治其内，温中消食，次治其外，消暑补气，而以理脾为主，于前阴阳二条内相兼取用。东垣清暑益气汤已兼此意，其用黄芪、升麻、人参、白术、甘草、麦门冬、当归、五味、黄柏、葛根，是清暑补气也；苍术、陈皮、神曲、泽泻、青皮，是治内补脾也。
〖附：暑风〗
治暑风卒倒法
凡人中暑，先着于心，一时昏迷，切不可与冷水饮并卧湿地。其法先以热汤灌或童便灌，及用布蘸热汤熨脐并气海，续续令暖气透彻脐腹，俟其苏省，然后进药。若旅途中卒然晕倒，急扶在阴凉处，掬路中热灰土作窝于脐中，令人尿其内，即苏。却灌以人尿或搅地浆，饮之半碗，或车轮土五钱，冷水调，澄清服，皆可。
一方用大蒜三两瓣细嚼，温汤送下，禁冷水，即愈。
丹溪云：挟火、挟痰，用二陈汤加黄连，实者可用吐法。
戴氏曰：暑风者，夏月卒倒，不省人事者是也。有因火者，有因痰者。火，君、相二火也；暑，天、地二火也。内外合而炎烁，所以卒倒也。痰者，人身之痰饮也。因暑气入而鼓激痰饮，塞碍心之窍道，则手足不知动蹑而卒倒也。此二者皆可吐。《内经》曰：火郁则发之。吐即发散也。量其虚实而吐之，吐醒后可用清剂调治之。
〖附：疰夏〗
疰夏属阴虚元气不足。夏初春末，头疼脚软，食少体热者是。
宜补中益气汤去柴胡、升麻，加炒柏、白芍药。挟痰者加南星、半夏、陈皮煎服。又或用生脉汤。
补中益气汤（方见内伤门）
湿  ***************************
〖中湿论〗
天气下降，地气上腾，二气熏蒸，此即湿也。岂必水流湿而后为湿哉？且风之撼动，人知其为风；寒之严凝，人知其为寒；暑之炎热，人知其为暑；惟湿之入人，行住坐卧，实熏染于冥冥之中，人居、戴、履，受湿最多，况夫湿能伤脾，脾土一亏，百病根源发轫于此矣。滞而为喘嗽，渍而为呕吐，渗而为泄泻，溢而为浮肿。湿瘀热则发黄，湿遍体则重着，湿入关节则一身尽痛，湿聚痰涎则昏不知人。至于为身热，为鼻塞，为直视，为郑声，为虚汗，为脚气，为腹中胀，脐下坚，为小便难，大便自利，皆其证也。湿家不可汗，汗之则发痉，热而痉者，毙。又不可下，下之则额汗，胸满微喘而哕，小便淋闭，难以有瘳。治湿之法，通利小便为上，益脾顺气次之，半夏、茯苓、苍术、白术、官桂、干姜皆要药耳。其若小便挟热不利，则赤茯苓、防己辈，自有奇功。大抵湿之为病，易至沉深，渐润之余，沦肌浃髓于斯时也，须以术、附、姜、桂作大剂与之药力相接，病当渐解，不可以旦暮而责效焉。要之，治湿莫若生附、苍术为快。
〖中湿证治〗
加剂除湿汤
治气虚伤湿，身重腰疼，四肢微冷，或呕逆，或溏泄，并主之。
苍术（炒）　白术　甘草（炙。各一两）　干姜（炮）　茯苓（各二两）　橘红　辣桂　厚朴（制。各半两）
上锉。每服三钱，姜枣煎服。
茯苓白术汤
治受湿身体痛重。
茯苓　干姜（炮）　甘草（炙）　白术　辣桂　苍术（炒。等分）
上锉。每三钱，水煎服。
肾着汤
治肾虚受湿，小便自利，腰冷而痛重。
干姜（炮）　茯苓（各二两）　甘草（炙）　白术（各一两）
上锉。每二钱半，水煎服，加桂亦得。
黄芪建中汤
治伤湿，鼻塞身痛。
黄芪（微炙）　辣桂（各三两）　甘草（炙，二两）　白芍药（六两）
上粗散。每服三钱，姜四片，枣一枚煎，食前服。
不换金正气散
治湿，益脾顺气，加茯苓、生姜。（方见寒类。）
神术丸
治湿消饮。（方见痰涎类。）
可用正气散送下。
生附除湿汤
治寒湿交攻，身体冷痛。
附子（生，一两）　苍术（制，一两半）　白术　厚朴（制，半两）　宣木瓜　甘草（炙。各三钱半）
上锉。每服四钱，水二盏，姜十厚片，煎一盏，食前，微温服。
桂枝附子汤
治风湿相抟，汗出气短，身体烦疼，微肿，恶风不欲去衣。
辣桂（二两）　白术　附子（熟。各一两半）　甘草（炙，一两）
上锉散。每服二钱半，水盏半，姜七片，枣二枚，煎一盏，食前，微温服。小便不利、悸气加茯苓，痹加防己，腹痛加芍药。
甘草附子汤
治中湿小便不利，大便自利。
附子（熟，一个七钱，净者）　白术　甘草（炙。各一两）　辣桂（二两）
上锉。每服三钱，姜七片煎，食前，微温服。汗出加防风，悸气加茯苓。
术附汤
治伤湿，大小便皆自利。
白术（二两）　甘草（炒，一两）　附子（熟，七钱半）
上锉细。每服三钱，姜七片，水盏半，煎一盏，食前，微温服。
五苓散
治湿证，小便不利。经云：治湿之法，不利小便，非其治也。（方见水饮类。）
茵陈汤
治湿气瘀热发黄，小便秘涩，渴引水浆。
茵陈蒿（一两半）　大黄（半斤）　小红栀子（十枚）
上锉。每服三钱，水煎服。五苓散亦治发黄，二药夹煎尤稳。
湿泻身痛方
五苓散加苍术，煎点随意。
〖附：诸贤论〗
贾真孙曰：湿为土气，火热能生湿土，故夏热则万物湿润，秋凉则万物干燥。湿病本不自生，因热而怫郁，不能宣行水道，故停滞而生湿也。况脾土脆弱之人，易为感冒，岂必水不流而后为湿哉？人只知风寒之威严，不知暑湿之炎暄，感人于冥冥之中也。《病式》云：诸痉强直、积饮等证，皆属于湿。或胕肿体寒而有水气，里必小便赤少不通，或渴，是蓄热入里极深，非病寒也。大抵治法，宜理脾清热利小便为上，故治湿不利小便，非其治也。宜桂苓甘露、木香、葶苈、木通治之。守真师曰：葶苈木香散下神芎丸，此药下水湿，消肿胀，利小便，理脾胃，无出乎此也。腹胀脚肿甚者，舟车丸下之。湿热内深发黄，茵陈汤下之，或佐以防己、黄芪。一身尽肿痛，或无汗，是湿流关节，邪气在表，宜五苓散加官桂、苍术，微汗之，不可大汗。若自汗出多，热燥津液，内水不利，切勿利之，重损津液也，宜防风白术甘草汤主之。其湿证有二，湿热证多，湿寒证少，当以脉证明辨之。如脉滑数，小便赤涩，引饮，为湿热证；若小便自利清白，大便泻利，身疼，自汗，为寒湿证。治之宜五苓散加生附、苍术、木瓜主之。
〖附诸方〗
防己黄芪汤（《金匮》方）
治风湿，脉浮，身重，汗出恶风，或痛少力。
防己（一两）　甘草（炙，半两）　白术（七钱半）　黄芪（一两）
上㕮咀。每服一两，入姜、枣煎。喘者加麻黄；胃气不和加芍药；气上冲加桂枝；下有寒加细辛。
按：湿胜身重，阳微中风则汗出恶风，故用黄芪、甘草实表，防己、白术胜湿也，足三阴例药。
五积散（《和剂方》）
治外感风寒，冒寒湿身体重痛。（见寒类。）
按：海藏云：麻黄、桂、芍、甘草，即麻黄桂枝各半汤也；苍术、甘草、陈皮、厚朴，即平胃散也；枳壳、桔梗、陈皮、茯苓、半夏，即桔梗半夏等汤也。又川芎、当归治血，兼干姜、厚朴散气，此数药相合，为解表、温中、泄湿之剂，去痰、消痞、调经之方。虽为内寒外感，表里之分之所制，实非仲景表里麻黄、桂枝、姜附之的方也。至于积冷呕泄，时疫项背拘急，如葱白、豆豉。厥逆加吴茱萸；寒热，欬逆加枣；妇人之产加醋。始知用之非一途也，惟知活法者其择之。
渗湿汤（《和剂方》）
治寒湿所伤，身重腰冷如坐水中，小便或涩，大便溏泄。皆坐卧湿地，或阴雨所袭之也。
苍术　白术　甘草（各一两）　干姜　茯苓（各二两）　陈皮　丁香（各二钱半）
上㕮咀。每服四钱，入枣煎。
按：此足阳明、太阴药也，温中胜湿之剂。
茵陈五苓散
治湿热胜，发热黄疸。
茵陈蒿（十分）　五苓散（五分）
上二物和匀，水煎服。
桂苓甘露饮（《宣明方》）
治湿热内甚，烦渴，泻利，小便涩，大便急痛，霍乱吐下，头痛，口干。（方见暑门。）
清燥汤（东垣方）
治表里有湿热，痿厥瘫痪，不能行走，或足踝、膝上、背肿痛，口干泻痢。（方见痿门。）
三花神祐丸（《宣明方》）
治一切水湿肿病，大腹实胀喘满。
轻粉（一钱）　大黄（一两）　牵牛（二两）　芫花（醋炒）　甘遂　大戟（各半两）
上为末，滴水丸小豆大。初服五丸，每服加五丸，温水下，无时，日三服。
平胃散（《和剂方》）
治脾胃不和，不进饮食。常服暖胃消痰。
苍术（米泔浸，五斤）　厚朴（姜制，炒）　陈皮（各三斤二两）　甘草（炒，三十两）
上为末。每五钱，姜三片，枣一枚，煎服。入盐一捻，沸汤点服亦得。一方加草果，名
平胃草果散。
升阳除湿汤（东垣方）
升阳除湿防风汤（东垣方。俱见泄泻门）
煮酒应效方
治诸般湿气，筋骨疼痛。（方见风门。）
秘授仙方万应膏
贴一切湿气袭于肌肉，入于筋骨，疼痛不常，贴之神效。（方见疽疸门。）
神芎导水丸
治湿热内郁，胸膈痞满，鼽衄，口舌生疮，咽喉不利，牙疳齿蚀，口臭，或遍身生湿疮干疥，睡语咬牙，惊惕怔忡，大小便滞涩，风热酒毒蕴热等证。
大黄　黄芩（各二两）　牵牛（头末）　滑石（各四两）
上为末，水丸如桐子大。每服四五十丸，温水下。虚实随证临时加减。
舟车丸
大黄（二两）　甘遂　大戟　芫花　青皮　陈皮（各一两）　牵牛（头末，四两）　木香（五钱）
上为细末，水丸如梧桐子大。每服六七十丸，白沸汤下。随时加减。
经验祛湿煮酒方
治风湿相抟，遍身手足疼痛者，服之神效。
川芎　威灵仙　荆芥　麻黄　防风　天麻　青木香　金毛狗脊　羌活　独活　枳壳（各五钱）　川乌　草乌（各四钱）　苍术　陈皮　川当归（各五钱）
上㕮咀，用好头酒五壶，将药用绢袋悬于坛口，再用重纸裹坛口，再用面糊密糊，勿令泄气，用文武火煮熟，每服五盏为度。
附：瘟疫  ***************************
〖瘟疫方论〗
《内经》曰：苍天之气，清净则志意治，顺之则阳气固，虽有贼邪，弗能害也。又曰：冬不藏精者，春必病瘟。是以多感于房劳辛苦之人，安乐者未之有也，俗名瘟病。《杂著》云：冬温为病，此乃天时不正，阳气反泄，药忌温热。时行寒疫，却在温暖之时，时本温暖而寒，反为病。此亦天时不正，阴气反逆，药忌寒凉。又云：此病多发于春夏，一概相同者，此天地之厉气，当参运气而施治也。
东垣云：阳明邪热太甚，资实少阳相火而为之，视其肿势在何部，随经治之。当缓，勿令重剂过其病所。阳明为邪，首大肿；少阳为邪，出于耳前后。先以酒炒芩、连、炙甘草煎，少少不住服，再用大黄、鼠粘子煎，入芒硝等分，时时呷之，毋令饮食在后。及邪气已，只服前药，未已，再煎，次第服之，取大便，邪气已，即止。阳明渴加石膏；少阳渴加瓜蒌根；阳明行经升麻、芍药、葛根、甘草；太阳行经羌活、防风、荆芥，并与上药相合用之。
十神汤
治时令不正，瘟疫妄行。
升麻葛根汤
治大人小儿时气瘟疫，头痛发热。
柴胡升麻汤
治时行瘟疫，壮热恶风，头痛体疼，鼻塞咽干，咳嗽，涕唾稠粘。（方见伤寒门。）
小柴胡汤
治瘟疫内虚，发热，胸胁痞闷。渴加瓜蒌仁。（方见血门。）
竹叶石膏汤
伤寒时气，表里俱虚，遍身发热，心胸烦闷，得汗已解，内无津液，虚羸少气，欲吐。（方见暑门。）
大青丸
治时行瘟疫发热，并劳役发热，上膈一切结热，神效。
薄荷　甘草　栀子　黄芩　黄连（各三钱）　大黄（八钱）　玄明粉　连翘（各六钱）
上为细末，用青蒿自然汁为丸如绿豆大，用雄黄为衣。治杂病发热者，朱砂、青黛为衣。每服五六十丸，白滚汤送下。
黄连鲜毒汤
治时疫三日已汗解，或因饮酒复剧，若烦闷，干呕，口燥，呻吟，错语不睡。（方见眼目门。）
荆防败毒散（《蕴要》方）
独活　前胡　人参　茯苓　川芎　枳壳　桔梗　甘草　荆芥　牛蒡子　薄荷（各一钱）　防风（一钱半）　羌活（一钱）
上㕮咀。水煎服。如内热加黄芩一钱；口渴加天花粉一钱。
四君子汤、四物汤（俱见补损门）　补中益气汤（方见内伤门）
〖岭南诸病〗
（出《明医杂著》）
春秋时月，人感山岚瘴雾毒气，发寒热，胁膈饱闷，不思饮食。此毒气从鼻口入内也。治当清上焦，解内毒，行气降痰，不宜发汗。
黄连（一钱，姜水洗）　升麻　苍术（各一钱半，米泔浸，盐水炒）　黄芩（酒拌，炒）　木香　厚朴（姜制）　枳实（麸炒）　半夏（汤泡七次）　桔梗（去芦）　川芎　柴胡　木通（各一钱）　生甘草（七分）
生姜五片，水一钟半，煎七分，食前，热服，滓煎四分，继服。
寒温不节，汗身脱衣巾，感冒风寒之气，气闭发热头疼，此伤寒类也。但岭南气温，易出汗，故多类疟，重则寒热不退，轻则为疟。南方气升，故岭南人得此病者，卒皆胸满，痰涎壅塞，饮食不进，与北方伤寒只伤表而里自和者不同。治当解表清热，降气行痰。此方用于寒凉时月及虽在温暖时而感冒风寒者。
羌活（一钱半）　苍术（泔浸）　柴胡　黄芩　橘红（去白）　半夏（汤洗）　枳实　甘草（炙）　川芎（各一钱）
生姜五片，水一钟半，煎七分，食前，温服，渣煎四分，随服，取汗出止服。
瘴疟、时疟，寒热往来。
柴胡　知母（炒）　半夏（汤洗。各一钱半）　苍术（泔洗）　黄芩（酒炒）　干葛　陈皮　川芎（各一钱）　甘草（炙，七分）
生姜三大片，乌梅肉二个，水一钟半，煎七分，食前，清晨服；滓煎四分，午前服。
疟久者加人参（一钱半）、当归（一钱）；汗多者去苍术，换白术，加酒炒白芍药（各一钱半）。
后变成痢疾。疟后之痢从虚治，用补脾胃药。
黄连（炒）　木香　缩砂　黄芩（炒）　橘皮　当归（酒洗。各一钱）　白术（一钱半）　白芍药（炒，二钱）　甘草（炙，五分）
生姜三片，水二钟，煎八分，食前，热服。
温暑之月，民病天行瘟疫热病，治宜清热解毒，兼治内外。
枯黄芩（酒炒）　知母（酒炒）　干葛（各一钱）　石膏　白芍药（酒炒）　人参（各一钱半）　黄连（酒炒）　生地黄（酒洗。各五分）　升麻（一钱）　生甘草（七分）　羌活（三钱）
生姜三片，水钟半，煎七分，食前热服，滓煎四分，继服。若胸膈痞满，痰涎壅塞者，加枳实、半夏（各一钱）、生姜汁（四五匙）。若脾胃不实，加白术（一钱半）。
时气发热，变为黄病。所谓瘟黄也，宜治内泻湿热。
茵陈　黄连（姜水炒）　山栀仁　白术　白茯苓（去皮）　厚朴（姜水炒）　木通（去皮）　人参（各一钱）　白芍药（酒炒）　干葛（各一钱半）　木香（七分）
生姜三大片，水二钟，煎七分，食前温服。渣煎四分，继服。
〖附：运气证治〗
（出《乾坤生意》）
运气证治者，所以参天地阴阳之理，明五行衰旺之机。考气候之寒温，察民病之凶吉，推加临补泻之法，施寒热温凉之剂。古人云：治时病不知运气，如涉海问津。诚哉言也！今遵先贤图诀，撮其要领，使人一览而知其悉也矣。
五运配十干之年
甲己得合为土运　乙庚得合为金运
丁壬得合为木运　丙辛得合为水运
戊癸得合为火运
六气为司天之岁
子午少阴君火　丑未太阴湿土
寅申少阳相火　卯酉阳明燥金
辰戌太阳寒水　巳亥厥阴风木
南政北政
甲己土运为南政。盖土居中央，君尊南面而行，余四运以臣事之，面北面受令，所以有别也。
十二支年分运气
子午年，少阴君火司天，岁气热化之候。
司天者，天之气候也。
君火者，手少阴心经也。心者，君主之官，神明出焉。君火乃主宰阳气之本，余象生土，乃发生万物之源。
阳明燥金在泉。
在泉者，地之气候也。
初之气，厥阴风木用事，子上父下，益辛泻苦。
自年前十二月大寒节起，至二月惊蛰终止。
天时　寒风切冽，霜雪水冰，蛰虫伏藏。
民病　关节禁固，腰腿疼，中外疮疡。
二之气，少阴君火用事，火盛金衰，补肺泻心。
自二月春分节起，至四月立夏终止。
天时　风与时寒，雨生羽虫。
民病　淋气郁于上而热，令人目赤。
三之气，少阳相火用事，君相二火，泻苦益辛。
自四月小满节起，至六月小暑终止。
天时　大火行，热气生，羽虫不鸣，燕、百舌、杜宇之类。
民病　厥热，心痛，寒，更作咳喘，目赤。
四之气，太阴湿土用事，子母相顺，泻肺补肾。
自六月大暑节起，至八月白露终止。
天时　大雨时行，寒热互作。
民病　黄疸，衄血，咽干，呕吐，痰饮。
五之气，阳明燥金用事，心盛肺衰，火怕水复。
自八月秋分节起，至十月立冬终止。
天时　温气乃至，初冬尤暖，万物尚荣。
民病　寒热伏邪，于春为疟。
六之气，太阳寒水用事，火衰心病，泻咸益苦。
自十月小雪节起，至十二月小寒终止。
天时　暴寒劲切，火邪恣毒，寒气暴止
民病　生肿咳喘，甚则血溢，下连小腹而作寒中。
丑未年，太阴湿土司天，岁气湿化之候。
太阴湿土者，足太阴脾经也。脾属中央戊己土，每季寄旺一十八日，合为七十二日，以应一岁六六三百六十日之成数也。
太阳寒水在泉。
初之气，厥阴风木用事，主旺客衰，泻酸补甘。
自年前十二月大寒节起，至闰二月惊蛰终止。
天时　大风发荣，雨生毛虫。
民病　血溢，经络拘强，关节不利，身重筋痛。
二之气，少阴君火用事，以下生上，泻甘补咸。
自二月春分节起，至四月立夏终止。
天时　大火至，疫疠，君令宣行，湿蒸相抟，暴雨时降。
民病　瘟疫盛行，远近咸苦。
三之气，少阳相火用事，土旺克水，补肾泻脾。
自四月小满节起，至六月小暑终止。
天时　雷雨，电雹，地气腾，湿气降。
民病　身重，跗肿，胸腹满，感冒湿气。
四之气，太阴湿土用事，甘旺咸衰，补肾益膀胱。
自六月大暑节起，至八月白露终止。
天时　炎热沸腾，地气升，湿化不流。
民病　腠理，热血暴溢，寒疟，心腹胀，浮肿。
五之气，阳明燥金用事，土能生金，益肝泻肺。
自八月秋分节起，至十月立冬终止。
天时　大凉，雾露降。
民病　皮肤，寒疟，痢甚行
六之气，太阳寒水用事，以上克下，泻脾补肾。
自十月小雪节起，至十一月小寒终止。
天时　大寒凝冽。
民病　关节禁固，腰腿拘痛。
寅申年，少阳相火司天，岁气火化之候。
少阳相火者，三焦浮流之火，火邪炎上，上克肺金，金受克，肾水失母，则上盛下虚，虚阳上攻，变生诸疾，致伤元气。
厥阴风木在泉。
初之气，厥阴风木用事，子父相逢，泻苦益辛。
自年前十二月大寒节起，至二月惊蛰终止。
天时　热风伤人，时气流行。
民病　寒热交作，欬逆头痛，血气不调，心腹不快。
二之气，少阴君火用事，肺衰心盛，制苦益辛。
自二月春分节起，至四月立夏终止。
天时　暴风疾雨，温湿相蒸。
民病　上热欬逆，胸膈不利，头痛寒热。
三之气，少阳相火用事，夏旺火炽，补肺益大肠。
自四月小满节起，至六月小暑终止。
天时　炎暑亢旱，草萎河输。
民病　烦热，目赤喉闭，失血，热渴，风邪，人多暴死。
四之气，太阴湿土用事，火能生土，泻甘补咸。
自六月大暑节起，至八月白露终止。
天时　风雨时降，炎暑未去。
民病　疟病交作，寒热头痛。
五之气，阳明燥金用事，肺金受邪，泻苦补辛。
自八月秋分节起，至十月立冬终止。
天时　寒热风雨，草木黄落。
民病　寒邪风热，君子周密。
六之气，太阳寒水用事，心火受克，泻咸补苦。
自十月小雪节起，至十一月小寒终止。
天时　寒温无时，地气正寒，霜露乃降。
民病　感冒寒邪，关节不利，心腹痛。
卯酉年，阳明燥金司天，岁气燥化之候。
阳明燥金者，肺与大肠之气，象庚辛金也。
少阴君火在泉。
初之气，厥阴风木用事，金木相克，补酸泻辛。
自年前十二月大寒节起，二月惊蛰终止。
天时　阴始凝，风始肃，水乃冰寒，雨多，花开迟
民病　寒热浮肿，失血，呕吐，小便赤淋。
二之气，少阴君火用事，火盛金衰，泻苦益辛。
自二月春分节起，至四月立夏终止。
天时　臣居君位，大热早行。
民病　疫疠流行，人多卒暴。
三之气，少阳相火用事，主盛客衰，泻心补肺。
自四月小满节起，至六月小暑终止。
天时　燥热交合，风雨暴至。
民病，寒热头疼，心烦作渴。
四之气，太阴湿土用事，以下生上，泻辛益酸。
自六月大暑节起，至八月白露终止。
天时　早秋寒雨，有伤苗稼。
民病　卒暴寒热，风邪伤人，心疼，浮肿，疮疡，失血。
五之气，阳明燥金用事，金盛木衰，泻肺补肝。
自八月秋分节起，至十月立冬终止。
天时　冬行春令，草木生青，风雨生虫。
民病　寒热，作痢，气血不和。
六之气，太阳寒水用事，客来助主，益苦泻咸。
自十月小雪节起，至十二月小寒终止。
天时　气候反温，蛰虫出现，反行春令。
民病　疫疠，温毒，寒热伏邪。
辰戌年，太阳寒水司天，岁气寒化之候。
太阳寒水者，足膀胱经也，与足少阴肾经合为表里，属北方壬癸水。
太阴湿土在泉。
初之气，厥阴风木用事，脾胃受邪，泻咸助甘。
自年前十二月大寒节起，至二月惊蛰终止。
天时　气早暖，草早荣温风至。
民病　瘟疫，寒热，头痛呕吐，疮疡。
二之气，少阴君火用事，心火受邪，泻咸补甘。
自二月春分节起，至四月立夏终止。
天时　春寒多雨，寒湿无时。
民病　气郁中满，浮肿，寒热。
三之气，少阳相火用事，以上克下，泻咸助苦。
自四月小满节起，至六月小暑终止。
天时　暴热乍凉，疾风暴雨。
民病　寒热，吐利，生烦闷乱，痈疽疮疡。
四之气，太阴湿土用事，木旺土衰，泻甘补酸。
自六月大暑节起，至八月白露终止。
天时　风湿交争，雨生羽虫，暴风疾雨。
民病　大热短气，赤白痢泻。
五之气，阳明燥金用事，金生水旺，制咸益苦。
自八月秋分节起，至十月立冬终止。
天时　湿热而行，客行主令。
民病　气虚客热，血热妄行，肺气壅盛。
六之气，太阳寒水用事，水盛火衰，泻咸助苦。
自十月小雪节起，至十二月小寒终止。
天时　凝寒，雨雪，地气正，湿令行。
民病　病乃凄惨，孕妇多灾，脾受湿，肺旺肝衰。
己亥年，厥阴风木司天，岁气风化之候。
厥阴风木者，足厥阴肝经也。肝属东方，甲乙木春旺七十二日也。
少阳相火在泉。
初之气，厥阴风木用事，脾胃受邪，泻酸补甘。
自年前十二月大寒节起，至二月惊蛰终止。
天时　寒始肃，客行主令，杀气方至。
民病　寒居右胁，气滞，脾胃虚壅。
二之气，少阴君火用事，火旺金衰，泻心补肺。
自二月春分节起，至四月立夏终止。
天时　寒不去，霜雪，水杀气施，水草焦，寒雨至。
民病　热中，气血不升降。
三之气，少阳相火用事，肺经受邪，泻苦益辛。
自四月小满节起，至六月小暑终止。
天时　风热大作，雨生羽虫。
民病　泪出，耳鸣掉眩。
四之气，太阴湿土用事，木土相刑，泻酸益甘。
自六月大暑节起，至八月白露终止。
天时　热气返用，山泽浮云，暴雨溽温。
民病　心受邪，黄疸，面为浮肿。
五之气，阳明燥金用事，以金刑木，泻肺益肝。
自八月秋分节起，至十月立冬终止。
天时　燥湿更朦，沉阴乃布，风雨乃行。
民病　寒气及体，肺受风，脾受湿，发为疟。
六之气太阳寒水用事，主助客胜，泻酸补甘。
自十月小雪节起，至十二月小寒终止。
天时　畏火司令，阳乃火化，蛰虫出现，流水不冰，地气大发，草乃生。
民病　瘟疫，心肾相制。
谨按：运气之说，《内经》言之详矣。夫人在气交之中，与天地相为流通，苟不先立其年以明其气，临病施治之际，乌乎以用补泻之药哉？此运气证治不可不知也。又尝按而验之，多有不应，何则？阴阳之消长，寒暑之更易，或失其常，在智者通其活变，岂可胶柱鼓瑟，按图索骥也耶？

卷四  ——————————————————————————————————————————————————————————————————————————————————————————

风缓（附痿证）  ***************************
〖风缓方论〗
风缓者，风邪深入而手足为之缓弛也。夫人四肢百脉逢寒则挛急，遇热则柔缓。病在阳，经气行迟而关以纵；病在阴，经气行疾而关以收，此物理之常然也。然脾主肌肉、四肢，胃为水谷海，所以流布水谷之气，周养一身。脾胃既虚，肢体失其所养，于是风邪袭虚，由腠理而入肌肉，由肌肉而入脾胃，安得不为之缓废乎？若曰驱风之剂与助胃之剂不同，亦顾吾活法用之何如耳抑？余闻人之一身，筋骨为壮，肝主筋，肾主骨，肝肾气虚，风邪袭之，亦有肢体缓弱之证，然则先散其风而后益之，于此尤当加意。
〖风缓证治〗
排风汤、续命汤（方见风类）
加制半夏、鸡心大槟榔，增姜煎，先以此散风毒邪气。
苏合香丸
用沸汤泡，生姜汁调开，吞真料白丸子二十丸，日二服，治手足风缓。或白丸子、安肾丸夹用，食前服。（方见嗽门、身疼门、水饮门。）
不换金正气散（方见寒类）
加川芎、官桂煎，食前吞安肾丸，治脾胃肝肾俱虚，风入四体筋骨，缓弱不仁。仍早晨常服炒黑豆淋酒。
大圣一粒金丹
治中风昏仆，舌强涎潮，瘫痪偏枯，顽痒麻痹，癫痫倒地，闭目作声，项强反张，口噤直视。
大川乌（炮）　大附子（炮，去皮、脐）　新罗白附子（炮。各二两）　川五灵脂　白僵蚕（炒，去丝、嘴）　白蒺藜（炒，去刺。各一两）　白矾（枯）　朱砂　没药　麝香（别研。各半两）
上细末，合和，用松烟墨半两，新汲水磨汁搜丸，每两作六丸，金箔二百片为衣，令自干。每服一丸，以生姜半两，取自然汁磨开，温酒半盏调服。盖取微汗为效。
大铁弹丸
治中风瘫痪，口眼斜，筋骨挛疼，肢体麻木。
自然铜（烧红，醋淬七次，一两半）　虎胫骨（酒浸，炙黄）　当归（酒浸，焙）　白附子（炮）　川乌（炮，去皮、脐）　五灵脂（炒）　麻黄（去节。各一两）　没药　乳香　全蝎（焙）　安息香　白芷　直僵蚕（炒，去丝。各半两）　乌蛇肉（酒浸，焙干，三分）　木鳖（二十一个，去壳，炒熟）　朱砂　麝香（各一分）
上为末，以酒煮安息香，入飞白面为糊丸，弹子大，每一丸，温酒磨下。
蝎附散
治肝肾气虚，风入筋骨，手足缓弱。
小附子（去皮）　生草乌头（炮，去皮、脐）　苍术（炒）　牛膝（酒浸，焙）　川芎　当归　天麻（各半两）　防己　白芷　黄芪（蜜炙）　全蝎（焙。各一分）
上末。每一钱，黑豆淋酒调下，兼用核桃肉研酒下，食前服。
四斤丸
治风寒湿毒与血气抟，筋骨缓弱，四肢酸疼、痒、痹。
宣木瓜（去瓤，切，焙）　天麻（锉）　牛膝（锉，焙）　苁蓉（洗，切，焙。四味各一斤，用好酒五升浸三日）　熟附子　虎骨（酥炙。各二两）
上为末，用浸药酒调面糊丸，桐子大。每服三四十丸，食前温酒或豆淋酒下。
又方加当归三分，乳香、没药、五灵脂各半两，麝香一钱，名大四斤丸。用木瓜煎汤下，亦治脚气。
虎骨酒
治诸风缓弱及历节风，骨节酸疼。
虎胫骨（酥炙黄）
上捶碎如米，每骨一升以酒三升浸五日。空心服一盏，冷则暖之。
铁骨丹、铁弹丸（方并见风类）
治诸风缓弛。
其它用药，风类甚详也矣。
附：痿证  ***************************
〖痿证方论〗
《内经》曰：肺热叶焦，五脏因而受之，发为痿蹶。心气热生脉痿，故胫纵不任地；肝气热为筋痿，故宗筋弛纵；脾气热生肉痿，故痹而不任；肾气热生骨痿，故足不任身。然治痿独取阳明。阳明者，五脏六腑之海，主润宗筋，宗筋主束骨而利机关也云云。故阳明虚则宗筋纵，带脉不引，故足痿不用也。
或曰：手阳明大肠经，肺之腑也。足阳明胃经，脾之腑也。治痿之法，取阳明一经何也？愿明以告我。丹溪先生曰：《内经》云：诸痿生于肺热，只此一句，便见治法大意。经曰：东方实，西方虚，泻南方，补北方。此固是就生克言补泻，而大经大法，不外于此。东方木，肝也；西方金，肺也；南方火，心也；北方水，肾也。五行之中，惟火有二，肾虽有二，水居其一。阳常有余，阴常不足，故经曰：一水不胜二火，理之必然。肺金体燥而居上，主气，畏火者也。脾土性湿而居中，主四肢，畏木者也。火性炎上，若嗜欲无节，则水失所养，木寡于畏而侮所胜，肺得火邪而热矣。木性刚急，肺受热则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿之病作矣。泻南方，则肺经清而东方不实，何脾伤之有？补北方，则心火降而西方不虚，何肺热之有？故阳明实，则宗筋润，能束骨而利机关矣。治痿之法，无出于此。骆隆吉亦曰：风火既炽，当滋肾水。东垣先生取黄柏为君，黄芪等补药之辅佐，以治诸痿而无一定之方。有兼痰积者，有湿多者，有热多者，有湿热相半者，有挟气者，临病制方，其善于治痿者乎！虽然药中肯綮矣，若将理失宜，圣医不治也。天产作阳，厚味发热，先哲格言，但是患痿之人，若不淡薄食味，吾知其必不能安全也。
丹溪云：痿证断不可作风治而用风药，有湿热、湿痰、气虚、血虚、瘀血。湿热，东垣健步丸加燥湿降阴火药，苍术、黄芩、黄柏、牛膝之类。湿痰，二陈汤加苍术、白术、黄芩、黄柏、竹沥、姜汁；气虚，四君子汤加黄芩、黄柏、苍术之类；血虚，四物汤加黄柏、苍术煎送补阴丸。（方见虚损门。）亦有食积、死血妨碍，不得下降者，大率属热。用参术四物汤、黄柏之类。
清燥汤（东垣方）
治温热成，痿以燥金受湿热之邪，是绝寒水生化之源，绝则肾亏，痿厥之病大作，腰以下痿软瘫痪不能动。
黄芪（一钱半）　苍术（一钱）　白术　橘皮　泽泻（各五分）　五味子（九个）　人参　白茯苓　升麻（各三分）　麦门冬　当归身　生地黄　曲末　猪苓　酒黄柏（各二分）　柴胡　黄连　甘草（炙。各一分）
上㕮咀。每半两，水煎，空心热服。
健步丸
治膝中无力，伸而不得屈，屈而不得伸，腰背、腿脚沉重，行步艰难。
羌活　柴胡（各半两）　防风（三钱）　川乌头（一钱）　炒滑石　炙甘草（各半两）　防己（一两）　苦参（一钱，酒制）　肉桂（半钱）　瓜蒌根（半两，酒制）　泽泻（三钱）
上为末，酒糊丸如桐子大。每服七十丸，煎愈风汤，空心送下。
愈风汤（方见风门）
二陈汤（方见疟门）、四君子汤、四物汤（方并见虚劳门）
谨按：风痿之别，痛则为风，不痛则为痿。经曰：痛则为实，不痛则为虚。曰风、曰痿，虚、实二者而已矣。东垣曰：气盛病盛，气衰病衰。何则？人之气血充实，而风寒客于经络之间，则邪正交攻而疼痛作矣。人之气血弱虚，而痰火起于手足之内，则正不能胜邪，而痿痹作矣。丹溪先生曰：痿症，切不可作风治而用风药。盖以风为实，而痿为虚也。曰散邪，曰补虚，岂可紊乱矣乎？
历节风  ***************************
〖历节风方论〗
历节风之状，短气自汗，头眩欲吐，手指挛曲，身体魁羸，其肿如脱，渐至摧落，其痛如掣，不能屈伸。盖由饮酒当风，汗出入水，或体虚肤空，掩护不谨，以致风寒湿之邪，遍历关节，与血气抟而有斯疾也。其痛如掣者为寒多；其肿如脱者为湿多；肢节间黄汗出者为风多。遍身走痒，彻骨疼痛，昼静夜剧，发如虫啮者，谓之白虎历节。治法当以温药解其风寒湿之毒，或用和平，则独活寄生汤辈可也。其白虎历节，游走痒痛，虫实为之。况夫脾主肌肉，虚则为痒，遇痒而进饮食，尚庶几焉。而虫亦餍饫，其间不至于频频啮也。《书》曰：若药弗瞑眩，厥疾弗瘳。似此证候，一名厉风，须当大作汤丸，未可拘以平常浅近之剂。
〖历节风证治〗
虎骨散
治白虎历节，走注痒痛，不得屈伸。
虎胫骨（酒炙黄，一两半）　白花蛇（酒浸，取肉炙黄）　天麻　自然铜（用醋淬七次）　防风　白附子（炮）　槟榔　官桂　当归　羌活　牛膝　白芷　川芎　僵蚕（炒，去丝。各一两）　全蝎（焙）　地龙（去土）　乳香　没药　雄黄（各半两）　麝香（一分）
上末。每服二钱，食前以暖豆淋酒调下。
雄麝丸
治历节风，骨节疼痛，挛急痹顽。
安息香　五灵脂　天麻（各一两半）　地龙（净）　白僵蚕（微炒。各三分）　全蝎（微炒）　雄黄（各半两）　麝香（一分）　乌蛇（酒浸，取肉炙）　天雄（炮，去皮、脐）　当归　川乌（炮，去皮、脐）　川芎　南星（炮）　官桂　虎胫骨（酒炙黄。各一两）　川独活（二两）
上末，炼蜜杵丸桐子大。每服十五丸，食前温酒下。
海桐皮散
治历节走注，骨节疼痛。
独活　萆薢（盐水浸，焙）　川芎　当归（各三分）　桃仁（去皮，焙）　天麻　辣桂　牛膝　麻黄（去节）　枳壳（制）　海桐皮　白芍药　川乌（炮，去皮、脐）　松节　防风　杜仲（姜制）　甘草（炙。各半两）　麝香（一分）　虎胫骨（酒炙黄，一两）
上粗末。每服二钱，姜五片，枣二枚，食前煎服。
独活寄生汤
治历节风，亦治脚气。（方见腰疼门。）
麝香丸
治白虎历节，游走痒痛，状若虫啮。（方见风类。）
虎骨酒
治历节诸风，百节疼痛。（方见风缓门。）
硫黄酒
治恶风，头面肢体隐疹，尪羸。
透明锋芒硫黄
上每服三钱，乳钵内研细，入醇酒再研，空心饮其清者。滓又研细，入酒饮之，连日如是。硫黄能杀恶虫，自大便下。
必用历节厉风方
治手指弯曲，骨节间痛甚。
蓖麻子（去皮，二两）　黄连（去须，锉如豆，一两）
上用新水二升，于瓷瓶内浸二药，密封七日取出，逐日侵晨面东，以浸药水吞蓖麻仁一粒，七日后添两粒，微利不妨。以疗大风亦效。
返魂追命再造散
治大风厉风。
川大黄（锦纹皱者，一两）　独生皂角刺（一两半）
上末。每服二钱，临夜冷酒调下，以净桶伺候泄虫。如虫口黑色，乃是多年；虫口赤色，是为方近。三数日又进一服，直候无虫，则绝根也。（隐疹若吃醋，则风疹食人。）
神授丸
治风寒湿合而为痹，遍身或半身麻木不仁，最能杀虫。（方见虚劳门。）用增味五痹汤下，空心服。（方见风类。）
白虎风走注痒痛方
鸡子揩患处，咒三遍，愿送粪堆头。盖白虎是粪神，爱吃鸡子。患者下饭用黄脚鸡为妙，亦可抱鸡来压之，其痒自止。
麝香丸
治白虎历节风，游走疼痛，遍身瘙痒，状如虫啮，昼静夜剧。（方见风类。）
〖附诸方〗
四炒散
治历节痛风走注。
威灵仙（酒浸，五钱）　羊角灰（二钱）　白芥子（一钱）　苍耳（一钱半。一云苍术）
上为末。每服一钱，生姜一大片擂汁入汤调服。
洗药方
治一切风气湿气，足胫羸肿疼痛，并皆有效。
荆芥　翻白草　防风　苍耳草　苦参　地榆　青藤　威灵仙　麻黄　苍术　生葱　煨盐（各一两）
上件用水一桶煎热，于桶内熏蒸痛处，出微汗，待汤稍温再洗痛处，一二次觉痛减。如或贫者，只用杔、柳、榆、槐、桑、椿六件树枝煎汤洗之，亦有神效。
大补元丸
人参（去芦，二两）　黄芪（去芦，四两）　白术（四两，泔浸）　当归　（酒洗，二两）　生地黄（酒洗，三两）　陈皮（去白，二两）　白芍（酒炒，一两）　黄柏（酒炒，二两）　知母（酒炒，二两）　山药（二两）　山茱萸（净肉，二两）　枸杞（二两）　牛膝（酒洗，二两）　杜仲（姜汁炒，一两五钱）　远志（去心，二两）　石菖蒲（去毛，二两）　巴戟（去心，三两）　破故纸（炒，二两）　菟丝子（炒，二两）　桔梗（二两）
上件共为细末，炼蜜为丸，如梧桐子大。每服七八十丸，用白滚汤送下，或淡酒、姜汤、清米饮送下亦可。
祛风丸
防风（去芦，二两）　防己（二两）　荆芥（二两）　当归（酒洗，二两）　川芎（二两）　生地黄（酒洗，三两）　陈皮（去白）　白术（炒）　桑寄生　薏苡仁（各二两）　栀子仁（一两）　牙皂（二两）　何首乌（二两）　川乌（二个）　白芍药（酒炒）　羌活　独活　黄芩（酒炒。各一两半）　半夏（便煮）　木瓜　青藤　牛膝（酒洗）　沉香　白豆蔻（各二两）　木香（一两）　桂枝（一两）　光乌（酒浸，去皮，二两）
上件共为细末，酒打米糊为丸，如梧桐子大。每日五更时用清茶送下七八十丸，少许时再服前大补元丸。
愈风化痰丸
何首乌（酒浸）　僵蚕　光乌（酒浸，去皮）　全蝎　南星（姜制）　半夏（便煮）　桑寄生　荆芥　牙皂（瓦炒）　破故纸（炒）　陈皮（去白）　菟丝子（炒。各二两）　地黄（去土，八两）　木香（一两）　沉香（一两半）　白芍药（酒炒）　川乌（酒浸，去皮）　天麻（一两二钱）　黄芩（酒炒，二两）　防风（去芦）　汉防己　白术（炒）　当归（酒洗。各二两）　羌活　独活（各一两五钱）　杜仲（姜汁炒，四两）　巴戟（去心，三两）
上件共为细末，酒打米糊为丸，如梧桐子大。每服一百丸，空心食前酒送下，日服二次。
诸风应效酒
治一切诸般风气湿痹，遍身骨节疼痛，紫白癜风神效。
当归　川芎　何首乌（各三钱）　苍术（四钱）　白芷　苦参　防风　胡麻　石楠藤　石连藤　僵蚕（各二钱）　细辛（一钱）　穿山甲　黄柏　知母　白芍药　生地黄　牛膝　白术　藁本　木瓜　大风子　威灵仙　羌活（各二钱）　川乌（一钱）　八角风　五加皮　紫荆皮（各二钱）　木香（一钱半）　薏苡仁（三钱）
上件共为粗末，用好酒一坛，将药用绢袋之，悬于坛口，下用文武火煮一二时辰，取出放于湿泥去火毒，住二三日再服。每服加后末药入内饮之，量力而用。末药方于后。
入酒末药方
每服煎药一钟，加此末药八分，入酒服之。
乌药　白芷　木香　荆芥　甘草　何首乌　川乌　青藤　藁本　天麻　金银花　苍术　全蝎　细辛　防风　草乌　川芎　人参　当归　石斛　麻黄　两头尖
上件共为细末，入煎药、酒，服之效。
又煮酒方
治一切肿风，白虎历节疼痛。
当归（三钱六分）　川芎（一钱八分）　苍术（六钱）　白术（九钱）　白芍药（一钱半）　枳壳（九分）　生地黄（一钱二分）　半夏（一钱半）　甘草（九分）　乌药（一钱半）　麻黄（三钱）　茯苓（二钱半）　防己　陈皮　木通　薏苡仁（各一钱八分）　五加皮（一钱半）　木香（六分）　桑寄生（一钱二分）　黄芩（一钱八分）　羌活（一钱二分）　独活（一钱二分）　牛膝　木瓜（一钱八分）　海风藤（三钱）　苏叶（二钱四分）
上件共为粗末，煮法照前。
秘传煮酒应效方
治诸风气、历节、插腿风。年高者亦可服，神效。
当归　人参　茯苓　乌药　砂仁　杏仁　川乌　草乌　何首乌　五加皮　枸杞子　川椒（以上各二钱半）　木香　牛膝　枳壳　干姜　虎骨　香附子　白芷　厚朴　麦门冬（去心）　陈皮（去白）　白术　川芎　麻黄　独活　羌活　半夏　肉桂　白芍药　生地黄　熟地黄　防风　天门冬　五味子　小茴香　细辛（以上各一钱半）　苍术　破故纸　甘草（各五钱）　核桃肉　红豆酥油（各五钱五分）　蜜（八两）　沉香（一钱五分）　葡萄（二钱）　荆芥　地骨皮　山茱萸　巴戟　知母（各一钱五分）
上为细末，分作二袋，用罐盛酒，袋悬于罐内，封罐口，安锅内煮熟，过五七日方用。每服随量饮，病在上食后服，病在下食前服。
金刀如圣散
治三十六种风，七十二般气，口眼歪斜，半身不遂，遍身游风，白虎历节，疼痛立效。
川乌（炮）　草乌（炮。各四两）　朱砂（另研）　雄黄（另研）　荆芥　麻黄（去根）　天麻　当归　何首乌　细辛　石斛（去芦）　人参　全蝎（去足）　川芎　甘草　防风（以上各五钱）　苍术（泔浸，炒，一两）
上研为细末。每服五分，临卧温茶送下。如病长者，初服三分，渐渐加至七分，看人肥瘦大小加减。
又方
治证同前
苍术（泔浸，炒，一两半）　防风（去芦）　细辛　荆芥穗　何首乌　蝉蜕　全蝎　朱砂（另研）　白僵蚕（水洗，微炒）　麻黄（去根）　藁本　当归（酒洗）　天麻（各一钱七分）　人参　川芎　石斛（去根。各三钱三分）　川乌（煨）　草乌（煨。各一钱三分）　乳香　没药　乌药　青藤（各二钱）　白芷（五钱七分）　甘草（微炒，一两）　两头尖（一钱）　雄黄（一钱，另研）　蜂房（二钱五分）　白芍药（一钱五分）
上为极细末。临卧时用温茶送下，量人虚实，有力者服八分起至一钱止，老弱者只服五六分止。
羌活汤
治白虎历节，风毒注骨髓，疼痛不定。（方见痹门。）
乌头汤
治历节痛不可伸屈。
川乌（一枚，用蜜四合煮二合，去乌）　甘草（炙）　麻黄（去节）　芍药　黄芪（各等分）
上水煎，蜜一合，再煎至八分，去渣，空心服，最治脚气不可屈伸。
附：痹证  ***************************
〖痹证方论〗
《袖珍方》曰：凡痹疾，病目有五种，筋痹、脉痹、骨痹、皮痹、肌痹是也。多由体虚之人，腠理空疏，为风寒湿三气所侵，不能随时驱散，流注经络，久而为痹病者也。风多则引注；寒多掣痛；湿多则重着。治之当辨其所感风寒湿三气注于何部分，其表里须从偏胜者主之药饵。如有此证，治之宜早为贵乎。
五痹汤（《和剂方》）
治风寒湿之气各留肌体，手足缓弱，麻顽不仁。
羌活　白术　防己（各一两）　片子　姜黄（一两，洗去灰土）　甘草（微炙，半两）
上㕮咀。每服四钱，水一盏半，姜七片，煎八分，去渣。病在上食后服，病在下食前服。
防风汤（《宣明方》）
风寒湿三气合为痹，风气胜者行痹，上下左右无留，随所至作，防风汤主之。治行痹行走无定。
防风　甘草　当归　赤茯苓（去皮）　杏仁（去皮，炒熟）　桂（各一两）　黄芩　秦艽　葛根（各三钱）　麻黄（去节，半两）
上为末。每服五钱，酒水各二盏，枣三枚，姜五片，煎至一盏，温服。
茯苓汤（《宣明方》）
寒气胜者为痛痹，大宜宣通。阴寒为痛，宜通气温经而愈，茯苓汤加减主之。治痛痹四肢疼痛，拘倦浮肿。
赤茯苓（去皮）　桑白皮（各二两）　防风　官桂　川芎　芍药　麻黄（去节。各一两半）
上为末。每服五钱，水一盏，枣一枚，煎至八分，温服。以姜粥投之，汗泄为度，效矣。
茯苓川芎汤（《宣明方》）
湿气胜者为着痹，湿地水气甚重，着而不去，多汗而濡者，茯苓川芎汤主之。治着痹留注不去，四肢麻木，拘挛浮肿。
赤茯苓　桑白皮　防风　官桂　川芎　麻黄　芍药　当归　甘草（炙。各五分）
上为末。每服四钱半，水二盏，枣三枚，同煎至一盏，去滓，空心温服。如欲出汗，以粥投之。
蠲痹汤（《济生方》）
治手足冷痹，腰腿沉重及身体烦疼，背项拘急。
当归（去芦，酒洗）　赤芍药　黄芪（去芦）　防风（去芦）　片子　姜黄　羌活（各一两半）　甘草（炙，半两）
上㕮咀。每服四钱，水一盏半，姜五片，枣一枚，煎八分，去渣温服。
防风汤（《济生方》）
治血痹，皮肤不仁。
川当归（去芦，洗）　赤茯苓（去皮）　川独活（各一两）　甘草（炙，半两）　防风（一两）　赤芍药　黄苓（各一两）　杏仁（去皮、尖，半两）　秦艽（去芦，一两）　桂心（不见火，半两）
上㕮咀。每服四钱，水一盏，姜五片，煎七分，去渣温服，不拘时。
续断丸（《本事方》）
治风湿流注，四肢浮肿，肌肉麻痹。
当归（炒）　川续断　萆薢（各一两）　川芎（七钱半）　乳香（半两）　天麻　防风　附子（各一两）　没药（半两）
上为末，炼蜜丸如梧桐子大。每服四十丸，温酒或饮任下。
黄芪酒（《济生方》）
治风湿痒痛，筋脉挛急，或身体顽痹。
当归（去芦）　云母粉　茵芋叶　白术　虎骨　萆薢　木香（不见火）　仙灵脾　川续断　甘草（炙）　白芍药　黄芪（去芦）　防风（去芦）　官桂（不见火）　天麻　石斛（去根。各一两）
上㕮咀，用绢袋盛，以好酒一斗浸之，春五、夏三、秋七、冬十日。每服一盏，温暖服之，常令酒气相续为佳。
茯苓汤（《济生方》）
治停蓄支饮，手足麻痹，多睡眩冒。
半夏（汤洗七次）　赤茯苓（去皮）　陈皮（各一两）　枳实（去瓤，麸炒）　桔梗（去芦）　甘草（炙。各半两）
上㕮咀。每服四钱，水一盏半，姜七片，煎七分，温服。
增损续断丸（《本事方》）
治寒湿之气痹滞关节，麻木疼痛。
人参　防风　鹿角胶　白术（炮。各七两）　麦门冬　干地黄　黄芪　续断　薏苡仁　山芋　牡丹皮　桂心　山茱萸　白茯苓　石斛（各二两）
上为末，炼蜜丸如梧桐子大。每服五十丸，温酒空心下。
羌活汤（《济生方》）
治白虎历节，风毒攻注，骨节疼痛，发作不定。
羌活（去芦。二两）　附子（炮，去皮、脐）　秦艽（去芦）　桂心　木香（不见火）　川芎　当归（去芦）　牛膝（川者，去芦，洗）　桃仁（去皮、尖，麸炒）　骨碎补　防风（去芦。各一两）　甘草（炙，半两）
上㕮咀。每服四钱，水一盏半，姜五片，煎七分，温服。
虎骨散（《济生方》）
治白虎风，肢节疼痛，发则不可忍。（方见白虎历节风门。）
谨按：痹病盖因风寒湿三气，客于经络，为病不一，或为痛，或为痒，或为麻痹不仁，或为手足缓弱，所以然者，有新久轻重之分，有湿痰死血之异。《济生》防风汤、茯苓汤所治已露端倪也，学者细心求之。仁斋先生不言痹病，盖已中风、白虎历节风条内矣。但所言病之见证，古人所言病之原因，即中庸费隐之义也。
脚气  ***************************
〖脚气方论〗
肾司于下，一身之根本系焉。脚者，肾之外候也。夫人为嗜欲所戕，苦不自觉，肾气内虚，真元不守，凡骤立冷地，久坐卑湿，暴热濯水，凌晨履霜，感受四气于冥冥之中，不为脚气者鲜矣。脚气为病，虽起于足，实周乎身，或壮热头痛，或身体冷疼，或百节拘挛，或十指走注，或转筋急痛，或小腹不仁，以至胸满喘息，烦闷怔忪，昏愦羞明，误忘错语，腹痛下利，呕哕痰涎，食气恶闻，见食即吐，大便小便多是秘涩，自腿至膝，自胫及踝，屈弱顽痹，挛急酸疼，或焮不焮，或肿不肿，皆其候也。其自汗恶风，无汗恶寒，乍寒乍热，传足六经。外证与伤寒类焉，但卒然脚痛为异耳。治法究其所自来，挟风者游走有汗；挟寒者掣痛挛疼；挟暑者大渴热烦；挟湿者肿满重滞。其间四气兼有，则推其多者解之，对病施药，固在权衡。然古人以此名为缓风，谓其感于风毒所致，则总治之法，大要疏导大便，使毒气得泄而后愈，但分剂不可过焉。其补汤、淋洗，皆医家之大戒也。虽然脚气治法以疏利毒气为先，盖虑乎气实而死矣。然表里之有异经，冷热之有异证，或因他病而后发，或致他病之续生，又不可以不通其变。所谓寒则温之，热则寒之，在表则散，在里则下，太虚气乏，扶养其中，凝阴蕴毒，为之温利，是又胸中之活法矣。其或疗治不早，使毒气入腹冲心，攻筑作痛，喘满上气，呕吐异常，此则渐入顿深，或者自贻奄忽。
〖脚气证治〗
二十四味轻脚丸
治脚气通用。
当归（酒浸，晒）　川芎　萆薢（盐水煮干）　羌活　杜仲（姜制，炒）　石楠叶　意苡仁　大鸡心　槟榔　华阴细辛　枳壳（各一两）　苍术（炒）　五加皮　防风　独活　续断（洗，晒）　牛膝（酒浸，晒）　威灵仙　海桐皮　木香　木瓜　麻黄（去节）　川五灵脂　没药（别研。各三分）　滴乳香（半两）
上细末，酒浸雪糕为丸，桐子大。每服五十丸，细锉辣桂、荆芥穗，食前煎汤下，或枳壳、木瓜煎汤下。
木瓜散
脚气通用。
大腹　紫苏　羌活　木香　茯苓　陈皮　甘草（炙。各半两）　宣木瓜干（一两）
上细末。每三钱，姜枣　煎服。
降气汤
脚气通用。
半夏（制）　真苏子（微炒。各五两）　当归　厚朴（制）　甘草（炙）　北前胡（各二两）　肉桂　陈皮（各三两）
上锉散。每三钱，姜五片，枣两枚，煎服。如无苏子，以苏叶二两代之。
槟榔散
治风毒脚气肿痛。
橘叶　杉木节（各一握）
上童子尿一盏，醇酒半盏，煎六分，滤清，乘热调槟榔末二钱，食前服。
排风汤
通用。（方见风类。）
生木瓜丸
脚气通用。
宣州生木瓜（就蒂切一盖，取出瓤，以生艾叶塞满，合盖，竹针插定，蒸透，去艾，其木瓜去皮研烂）
上入五积散末，和丸桐子大，晒干。每服七十丸，食前醇酒下。
止呕汤
治脚气呕逆，吐泻转筋。
宣木瓜一味，细锉。每服四钱，新水煎服，神效。
槟榔一物汤
治脚气攻注，手足不能举。
鸡心大槟榔
上末。每服三钱，用紫苏七叶，连梗橘皮一全个，不去白，姜五片，煎汤，乘热调下。治脚气冲心痛闷，用童尿煎服；治脚心串痛，温酒调下。
海桐皮酒
治风毒脚气，膝胫疼痛。
海桐皮　五加皮　川独活　枳壳（制）　防风　杜仲（姜制，炒）　牛膝（酒浸，晒）　薏苡仁（炒。各一两半）　生地黄（二两半）
上末，用绵裹，以醇酒一斗，春浸七日，秋浸十四日。每日空心温服一盏，午前一盏。
杉节汤
治脚气攻心，痛闷胀满，不食。
青皮　陈皮　天台乌药　鸡心槟榔　宣木瓜　干杉木节　半夏（制）　枳壳（制）　缩砂仁　赤茯苓（各半两）　丁香　茴香（微炒）　大腹皮　紫苏子（微炒）　萝卜子（微炒）　北梗　甘草（炙。各一分）
上锉。每三钱，姜五片煎。
三和散加木香、枳壳（方见水饮门）　《和剂》流气散（方见胀满门）　分气紫苏饮（方见喘门）　乌药顺气散（方见中风门）
脚气通用。
枳壳散
疏导毒气。
枳壳（制，五两）　甘草（炙，一两半）
上末。每服二钱，浓煎木瓜汤调下。如要快利，更加麻仁。
脾约丸
治脚气大便秘涩。
麻仁（别研）　杏仁（浸去皮，炒。各五两半）　枳实（制）　厚朴（制）　芍药（各半斤）　大黄（一斤，蒸，切，晒）
上末，炼蜜丸桐子大。每二十丸，食后熟水下，或败毒散加大黄通用。
大黄汤
治脚气风热，烦闷发渴，大便不通。
木香　大黄（各半两）　黑豆（一两）　升麻（三分）
上锉。每服三钱，乌梅二个，新水煎服。
追风毒锉散
治脚气热多证，疏泄风毒。
羌活（一两）　鸡心槟榔　防风　桑白皮（炒。各半两）　郁李仁（炒）　大黄（生。各一分）
上锉散。每服三钱，黑豆百粒煎服。热甚，大便秘，更加大黄。
败毒散（方见寒类）
治脚气热证。或自汗恶风，则加桂；无汗恶寒，则加去节麻黄。又治风湿脚气，发热焮肿，加苍术、槟榔、大黄，微利为效。
竹茹汤
治脚气胃热，烦躁呕吐。（方见积热门。）加乌梅煎。
豆苏（方见血类）加生甘草，治热证脚气。
木香饮
治脚气入腹，攻心呕闷。
南木香　甘草（炙）　青木香　吴茱萸（荡洗七次，炒干。各半两）　宣木瓜　青橘皮　紫苏茎叶　鸡心槟榔（各一两）
上锉散。每服三钱，姜五片，乌梅一枚，煎服。
降气汤（方见前）　吞养正丹（方见痼冷门）
治脚气冲心筑痛，呕吐涎沫。《和剂》流气饮通用。（方见胀满门。）
椒瓜丸
治脚气里证。
大生木瓜（就蒂切盖，以真川椒去目碾末，纳实其中，用竹针插其盖，炊熟）
上研二味为丸，桐子大。每四十丸，温酒下。扶虚用核桃肉煎汤下。
越婢汤
治脚气风多证。
麻黄（去节，一两半）　烂石膏（二两）　白术（一两）　熟附子　甘草（炙。各半两）
上锉散。每服三钱，姜五片，枣一枚煎服。
小续命汤
多用姜片，治脚气寒多证；加独活，治脚气风多证。（方见风类。）
干姜甘草汤（方见脾疼门）加制吴茱萸、官桂，治寒证脚气。
香薷锉散加木瓜煎，吞消暑丸，治暑证脚气。（方并见暑门。）
独活寄生汤加陈皮
治风证脚气，无热者皆可服。最除风毒，消恶血。（方见腰疼门。）
石楠丸
治风毒脚肿生疮，或筋挛痛重。
石楠叶　薏苡仁　杏仁（浸，去皮，微炒）　牵牛（炒熟）　大腹子（连皮用）　川芎　川续断　赤芍药　赤小豆　陈皮　当归　麻黄（去节。各二两）　五加皮　牛膝（各三两）　宣木瓜　独活　萆薢　杜仲（姜制，炒。各四两）
上细末，以酒浸，蒸饼研糊丸桐子大。每服三十丸，煎木瓜汤下。
加剂除湿汤加槟榔（方见湿门）　五苓散（方见水饮门）
治脚气渴多证。
换腿丸
治风湿脚气，缓弱，痹痛，上攻肩背。
石楠叶　南星（炮）　石斛（酒浸，晒）　牛膝（酒浸，晒）　羌活　薏苡仁（炒）　防风　萆薢　黄芪（蜜炙）　天麻　当归（酒浸，晒）　续断（各一两半）　槟榔（二两半）　宣木瓜（四两）　加苍术（炒）　川芎（各一两半）
上末，酒面稀糊丸桐子大。每五十丸，食前橘皮煎汤下。
独活汤
羌活　麻黄（去节）　熟附子　生干姜　川芎　牛膝　白芍药　白茯苓　黄芪（蜜炙）　人参　杜仲（姜制，炒）　甘草（炙）　辣桂　当归　白术　木香（等分）
上粗末。每服三钱，姜五片，枣二枚，同煎，吞活血应痛丸。
活血应痛丸
苍术（炒，六两）　香附（炒，杵净，七两）　威灵仙（二两）　草乌头（二十四两，炮，去皮、脐）　陈皮（五两半）　狗脊（燎去毛，四两）　没药（一两，别研）
上末，酒面稀糊丸桐子大。每服二十丸，用独活汤下。治肾受风冷，脚气酸疼，及久痢登厕，风冷入于肠胃，以致两脚削小成鼓槌风，而痢又不止，用此两药俱效。
不老地仙丹
治肾脏风毒，轻脚壮筋。
当归　牛膝　苁蓉（各酒浸，焙干）　虎骨（酒炙黄）　真川椒（去目，出汗）　川萆薢（盐水煮干）　蒺藜（炒，捣，去刺）　川芎（各一两）　白附子（炮）　黄芪（蜜炙）　圆白南星（炮）　何首乌　羌活　独活　杜仲（姜制，炒）　没药（别研。各三分）　防风　赤小豆　地龙（去土）　茴香（炒）　木鳖子（去油）　血竭　乳香（别研。各半两）
上细末，调面稀糊丸桐子大。每服四十丸，木瓜、橘皮煎汤下。
乌蛇丸
治风寒脚气，隐痛痒痹。
乌蛇（四两，酒浸，取肉，焙）　虎骨（醋浸，洗净，酒炙，二两）　石斛（令作末）　黄松柏节（酒浸，研）　巴戟（去心）　苁蓉（酒浸，焙）　官桂　防风　独活　续断　五加皮　薏苡仁　当归　木香　川芎（各半两）　乳香（别研）　生干姜（各二分）
上末，酒面稀糊丸桐子大。每四十丸，木瓜、橘皮煎汤下。
慈济丸
治脚气游走，两足转上，腰腿疼痛，不能转侧。
宣木瓜（二两）　川乌（炮，去皮、脐）　黄芪　蒺藜（炒去刺）　当归　防风　萆薢　牛膝　天台乌药（各一两）　赤小豆　茴香（炒）　地龙（去土）　老白胶（研筛）　川五灵脂（各三分）
上细末，酒面稀糊丸桐子大。丸数四十，食前紫苏汤送下。
四斤丸
治脚气缓弱隐疼及肾虚感受风寒湿痹。（方见风缓门。）
大流气饮加当归下。（方见胀满门。）
虎骨散（方见历节门）
脚气筋急掣痛，用木瓜、橘皮煎汤调下。
金液丹（方见脾疼门）
治凝阴蕴毒，温而利之。养正丹通用。以枳壳、木瓜、槟榔煎汤下。
二陈汤加槟榔、细辛、制枳壳
治脚气痰多证。（方见疟门。）无热者，二陈汤下养正丹、艾瓜丸。（方见肾气门。）
脚痛缓弱，患在风湿。风证以乌药顺气散加麻黄、白芷主之，湿证以不换金正气散加茯苓、生干姜主之，一匕收功，容易事也。若夫肾虚为病，脚弱而痛，又当何如？曰：肾主骨，故尔惟安肾丸最良，以不换金正气散送下，仍夹和白丸子佐之。余每见脚气缓弱人，多服四斤丸，亦安肾丸辈也。然则肾气充，则骨气强，骨气强，则无缓弱之患。治法要当究其源。
〖附诸方〗
麻黄左经汤（《三因方》）
治风寒暑湿流注足太阳经，腰足挛痹，关节重痛，憎寒发热，无汗恶寒，或自汗恶风，头痛眩晕。
麻黄（去节）　干葛　细辛　白术（米泔浸）　茯苓　防己　桂心（不见火）　羌活　甘草（炙）　防风（各等分）
上为末。每服四钱，水一盏，姜三片，枣一枚，煎，空心服。自汗为麻黄，加肉桂、芍药，重者加白术、陈皮；无汗减桂，加杏仁、泽泻，并各等分。
半夏左经汤（《三因方》）
治足少阳经为风寒暑湿流注，发热，腰胁疼痛，头目眩晕，呕吐不食。
半夏（汤洗七次）　干葛　细辛　白术　麦门冬（去心）　柴胡　茯苓　桂心（不见火）　防风　干姜（炮）　黄芩　小草　甘草（炙。各等分）
上㕮咀。每服四钱，水一盏，姜三片，枣一枚，煎七分，空心服。热闷加竹沥；喘急加杏仁、桑白皮。
大黄左经汤（《三因方》）
治风寒暑湿流注足阳明经，使腰脚赤肿，痛不可行，大小便秘，或恶闻食气，喘满自汗。
细辛（去苗）　茯苓　防己　羌活　大黄（蒸）　甘草（炙）　前胡　枳壳（去瓤，炒）　厚朴（去皮，炒）　黄芩　杏仁（去皮、尖，别研。各等分）
上㕮咀。每服四钱，水一盏，姜三片，枣一枚，煎七分，空心热服。腹痛加芍药；秘结加阿胶；喘急加桑白皮、紫苏；小便涩少加泽泻；四肢疮疡浸淫加升麻，并等分。
大料神秘左经汤（《三因方》）
治风寒暑湿流注三阳经，腰足拘挛，大小便秘涩，喘满烦闷，并皆治之。
半夏（汤洗七次）　干葛　细辛　麻黄（去节）　麦门冬（去心）　小草（即远志苗）　白姜　厚朴（姜制，炒）　茯苓　防己　枳壳（去瓤，炒）　甘草（炙）　桂心　羌活　防风　柴胡　黄芩（各等分）
上㕮咀。每服四钱，水一盏，姜三片，枣一枚，煎服。自汗加牡蛎、白术，去麻黄；黄肿加泽泻、木通；热甚无汗减桂，加橘皮、前胡、升麻；腹痛或利，去黄芩，加芍药、附子；大便秘加大黄、竹沥；喘满加杏仁、桑白皮、紫苏，并等分。对证加减，尤宜审之。
六物附子汤（《三因方》）
治四气流注于足太阴经，骨节烦疼，四肢拘急，自汗短气，小便不利，手足或时浮肿。
附子（炮，去皮、脐）　桂心　防己（各四两）　甘草（炙，二两）　白术（三两）　茯苓（三两）
上㕮咀。每服四钱，水一盏，姜七片，煎六分，食前温服。
当归拈痛汤（《拔粹》方）
治湿热为病，肢节烦疼，肩背沉重，胸不利，及遍身疼痛，下注于足胫，痛不可忍。
羌活　甘草（炙）　黄芩（酒浸）　茵陈（酒炒。各五钱）　人参（去芦）　升麻　苦参（酒洗）　葛根　苍术（各二钱）　防风（去芦）　当归身　知母（酒洗）　茯苓（炒）　泽泻　猪苓（各三钱）　白术（一钱半）
上㕮咀。每服一两，水二盏，煎至一盏，去滓，空心服。
乌药平气汤（《三因方》）
治脚气上攻，头目昏眩，脚膝酸疼，行步艰苦，诸气不和，喘满迫促，并皆治之。
茯神（去木）　甘草（炙）　白芷　当归　白术　川芎　五味子　紫苏子　干木瓜　人参　乌药（去木。各等分）
上㕮咀。每服四钱，水一盏，姜五片，枣三枚，煎七分，温服。
东垣羌活导滞汤
治脚气初发，一身尽痛，或股节肿痛，便溺阻隔。先以此药导之，后用当归拈痛汤。
羌活　独活　防己　当归（各三钱）　大黄（酒浸，煨，一两）　枳实（炒，二钱）
上㕮咀。每服五钱或七钱，水煎服。
金匮八味丸
治足少阴经，脚气入腹，腹胀疼痛，上气喘急，肾经虚寒所致也。此证最急，以肾乘心，水克火，死不旋踵。（方见补损门。）
加味败毒散
治足三阳经受热，毒气流注，脚踝上焮赤肿痛，寒热如疟，自汗恶风，或无汗恶寒。
羌活　独活　前胡　柴胡　枳壳　桔梗　甘草　人参　茯苓　川芎　大黄　苍术（等分）
上㕮咀。每半两，入姜煎。
五积散（《和剂方》）
治寒湿流注，两脚酸疼。有兼痰气者，用之尤宜，内加木瓜。（方见中寒门。）
健步丸（方见痿门）
生苄（半两）　归尾　芍药　陈皮　苍术　牛膝（各一两）　吴茱萸　条芩（各半两）　桂枝（二钱）　大腹子（三个）
上为末，蒸饼丸如梧子大。每服一百丸，空心煎白术、木通汤下。
防己饮（丹溪方）
白术　木通　防己　槟榔　川芎　甘草梢　犀角　苍术（盐炒）　生苄　黄柏（各酒炒）
大便实加桃仁；小便涩加牛膝；有热加黄芩、黄连；大热及时令热加石膏；有痰加竹沥、姜汁。如常肿者，专主乎湿热，先生别有方。
〖脚气治例〗
《心法》附录曰：脚气有湿热，有食积流注，有风湿，有寒湿。
胜湿以仙术、白术、防己、川芎为主，或六物附子汤，或当归拈痛汤。
脚气气郁甚者，舟车丸、除湿丹；有饮者，东垣开结导饮丸。
脚气解表用麻黄左经汤等药，随经选用；有兼痰气寒湿者，五积散加木瓜。
若双解，以大黄左经汤、东垣羌活导滞汤。
若理血，以八味丸或四物加羌活、天麻，又或四物加黄柏、南星，或健步丸。
若疏风养血，用独活寄生汤最效。
春夏气溢肿而痛者，用香苏散加五加皮、木瓜、槟榔、川楝子。
热而红肿者，败毒散加木瓜、苍术。
秋冬以后，用五积散加木瓜、牛膝、槟榔、吴茱萸。
〖附：足跟痛〗
丹溪曰：有痰，有血热。血热，四物加黄柏、知母、牛膝之类；有痰唾者，五积散加木瓜。
四物汤（方见补损门）
五积散（方见中寒门）
舟车丸、除湿丹（俱见湿类）
开结导饮丸（方见痰涎门）
治脚转筋，疼痛挛急，用松节二两，锉细，乳香一钱，以银石器内，慢火略炒焦存性，研细，每服一钱至二钱，木瓜酒调下。
治脚气筋骨疼痛，用金银花为末，每服二钱，热酒调下，或锉碎，同木瓜、白芍药、官桂、当归、甘草，酒水各半钟煎，去滓，空心热服。

卷五  ——————————————————————————————————————————————————————————————————————————————————————————

诸气（附梅核气、积聚、癥瘕、痞块）  ***************************
〖诸气方论〗
人以气为主，一息不运则机缄穷，一毫不续则穹埌判。阴阳之所以升降者，气也；血脉之所以流行者，亦气也。营卫之所以运转者，气也；五脏六腑之所以相养相生者，亦此气也。盛则盈，衰则虚，顺则平，逆则病。气也者，独非人身之根本乎？人有七情，病生七气。七气者，寒、热、怒、恚、喜、忧、愁，或以为喜、怒、忧、思、悲、惊、恐，皆通也。然则均调是气将何先焉？曰：气结则生痰，痰盛则气愈结，故调气必先豁痰，如七气汤以半夏主治，而官桂佐之，盖良法也。况夫冷则生气，调气虽用豁痰，亦不可无温中之剂，其间用桂，又所以温其中也，不然七气相干，痰涎凝结，如絮如膜，甚如梅核窒碍于咽喉之间，咯不出咽不下，或中满艰食，或上气喘急，曰气隔、曰气滞、曰气秘、曰气中，以至五积六聚，疝癖瘕癥，心腹块痛，发即欲绝，殆无往而不至矣。
冷气者，生冷伤脾，风冷入胃，或血海虚冷，冷则生气，用《和剂》七气汤、治中汤、沉香降气汤、大沉香丸。
痰结者，《三因》七气汤、《指迷》七气汤、《易简》二陈汤。
中满者，痞满不食，水气肿胀，面目俱浮，枳壳散加南木香、大流气饮、《指迷》七气汤、顺气木香散、三和散、五皮散加半夏、茯苓。
上气者，气逆而上，呼吸喘促，分气紫苏汤、苏子降气汤，或嚼苏合香丸，以秘传降气汤送下。
气隔者，阴阳不和，中脘窒塞，五膈吐噫，食不能下，五膈宽中散，《和剂》七气汤加木香、缩砂，间以红丸子佐之。
气滞者，滞于胸膈则胀满，滞于手足则浮肿，滞于腰间则坠痛。胀满用异香散、调气散、沉香降气汤，仍与神保丸，或少蓬煎丸利之；浮肿用三和散夹生料五苓散，或五皮散加桂吞青木香丸，《局方》流气饮加赤茯苓、枳壳；腰痛，俞山人降气汤、《局方》七气汤加橘核或辣桂煎汤，点调气散，吞青娥丸。
气秘者，停宿不消，肠胃留滞，大便不通，苏合香丸夹和感应丸，或杨氏麝香丸，《局方》麻仁丸，并用枳壳散送下。
气疾之人，多因气不归元，遂成气中。状如中风，仆倒昏迷，牙关紧急，只是无痰。此为气中，不得误用风药及通关利腠等辈。先以姜汁泡汤，调苏合香丸，次用七气汤、大流气饮加石菖蒲，继之气顺而苏，即以治中汤加木香，以和其中，使气归常道。若更不能调，则气逆而厥，又有变证。
五积者，五脏之所积，其病难医；六聚者，六腑之所聚，其病易治。挟水为癖，挟血为癥，气血水饮皆能结块。轻者神保丸以麝香汤送下，或少与蓬煎丸、撞气阿魏丸、三棱煎丸；重者如意丸、顶珠丸酌量用。
又一证漉漉作声，腹中缠滞，他无所苦。此为水饮，消饮丸、倍术丸、（方并见水饮类。）二姜丸夹和用之。
人有血气心知之性，而无哀乐喜怒之常。一种妇人，平时任气，易为七情所伤，适月事经季不行，一身百病，胸臆气填，呕恶全不入食，入食则吐痰涎。或一块如核，窒塞胸喉而痛；或一块如卵，筑触心下而疼；或腹中块物，动而作痛，攻刺腰背，时发烘热，四肢乏力，脚不能行，小便白浊浮油，带下淋沥，日就瘦弱，全似虚劳。然而谷虽不入，果子杂物常喜食之，却只是有孕。谚所谓孕妇做得百般病者，此也。用药但以二陈汤加缩砂、桔梗、姜、枣、乌梅同煎。半夏理气消痰，缩砂安胎顺气，北梗以开胸喉之隔，服之自然安平。若妄以刚剂温胃，胎气必烦，病无由愈。白浊一节，谨勿燥涩，二陈汤加白茯苓以下白丸子（方并见痰涎类）可也。若夫七情所发，逆气填胸，不惟核膜上塞咽喉，甚者攻击满闷欲绝，产后尤多有之。故曰产前安胎，产后调气。（男女或有胸喉间梅核作恙者，触事勿怒，饮食勿冷。）
〖诸气证治〗
《和剂》七气汤
治七气所伤，痰涎结聚，心腹刺痛，不能饮食。
半夏（制，焙，五两）　人参　辣桂（去粗皮。各一两）　甘草（炙，半两）
上锉散。每服三钱，水大盏，姜五片，枣一枚，煎至七分，食前服。
《和剂》治中汤（方见脾胃门）
沉香降气汤
治阴阳交滞，心腹胀满，留饮停酸，积冷诸证。
沉香（一两二钱）　缩砂仁（三两）　甘草（爁，二两半）　香附（炒，净，一斤）
上末。每一钱，盐一点，沸汤点下。
大沉香丸
治一切冷气攻心，腹刺痛，胸膈噎塞，妇人血气刺痛，并宜服之。（方见心气类。）
《三因》七气汤
证治如前，有热者可用此。
半夏（五两）　茯苓（四两）　厚朴（制，三两）　紫苏叶（二两）
上锉散。每服四钱，水盏半，姜七片，枣二枚，煎六分，不时服。
易简二陈汤（方见痰涎门）
枳壳散（方见脚气门）
治证同前，加南木香煎服。
《和剂》流气饮
调营卫，利三焦，行痞滞，消肿胀。
橘红　青皮　紫苏叶　厚朴（制）　香附（炒，净）　甘草（炙。各四两）　木通（二两）　大腹皮　丁皮　槟榔　辣桂　木香　草果仁　蓬术（煨）　藿香叶（各一两半）　麦门冬　人参　白术　木瓜　赤茯苓　石菖蒲　白芷　半夏（制）　枳壳（制。各一两）
上锉散。每服三钱，姜四片，枣二枚，煎服。（余见水肿门。）
《指迷》七气汤
治七情相干，阴阳不得升降，气道壅滞，攻冲作疼。
青皮　陈皮　桔梗　蓬莪术　辣桂　藿香　益智仁（各一两）　香附（一两半）　甘草（炙，三分）　加半夏（制，三分）
上锉散。每服三钱，水一盏，姜四片，枣一枚，煎七分，不时服。
顺气木香散
治冷证肿胀泄泻。
良姜　干姜（炮）　茴香（炒）　缩砂仁　辣桂　橘红　厚朴（姜汁炙，焙）　甘草（爁）　苍术（炒）　丁皮　桔梗（各等分）
上末。每二钱半，姜、枣煎，食前服。
三和散
和畅三焦，治痞胀浮肿。
大腹皮（炒）　紫苏茎叶　沉香　宣木瓜（切，焙）　羌活（各一两）　白术　川芎　木香　甘草（炒）　陈橘皮（去白）　槟榔（湿纸煨。各三分）
上粗末。每二钱煎服。加赤茯苓，可以和气利水。
五皮散
治皮肤水气。
大腹皮（炒）　桑白皮（炒）　茯苓皮　生姜皮　陈橘皮（等分）
上粗末。每三钱，煎服。
分气紫苏汤
治腹胁疼痛，气促喘急。
五味子（去梗，洗净）　桔梗（锉）　茯苓　大腹皮　陈橘皮（洗净）　草果仁　桑白皮（炙，锉）　甘草（炙。各三斤）
上八味，㕮咀为粗末。秤二十斤净，入拣嫩枝叶干紫苏十五斤，捣碎，同一处拌匀。每服四钱，水一大盏，姜钱三片，入盐少许，同煎至七分，去滓，空心，食前服。常服和胃进食。
苏子降气汤
治心腹胀满，喘促短急。
苏子（净，炒）　半夏（洗七次。各二两半）　甘草（炙，二两）　前胡（去芦）　陈皮（去白）　厚朴（姜汁制。各一两）　桂（一两，去粗皮，不见火）　川当归（去芦，一两半）
上为㕮咀。每服二钱至三钱，水一大盏，生姜三片，煎至七分，去滓，温服，不拘时。常服消痰饮，散滞气，进饮食。
苏合香丸
疗疰忤鬼气，卒心痛，霍乱吐利，时气鬼魅，瘴疟，赤白暴利，瘀血月闭，痃癖疔肿，惊痫，鬼忤中人，小儿吐乳，大人狐狸等疾。（方见嗽类。）
秘传降气汤
治同前。
五加皮（半两，酒浸半日，炒黄色）　枳壳（洗，浸，去瓤，麸炒）　柴胡（去芦，洗。各一两）　骨碎补（燎去毛，刮净，锉，炒，半两）　地骨皮（半两，炒黄）　桔梗（半两，炒黄色）　桑白皮（二两，锉，炒）　陈皮（一两，炒黄色）　诃子（炮，取肉，半两，炒）　甘草（一两，炒）　半夏（半两，生，为末，生姜自然汁为饼，再碎，炒）　草果（去皮膜，半两，净洗，炒黄）
上为粗散，和匀，以碗盛，就饭甑上蒸一伏时，倾出，摊令冷，收之。每服二钱，紫苏三叶，姜钱三片，水一盏，同煎七分，食后通口服。痰嗽加半夏曲煎；心肺虚加人参、茯苓煎；上膈热加北黄芩煎；下部大假虚加少许炮附子煎。如使附子，多加生姜，妇人血虚加当归煎。
五膈宽中散
治七气留滞，饮食不下，谷胀、气胀通用。
白豆蔻仁　丁香　木香　缩砂仁　甘草（炙）　青皮　陈皮（各二两）　川厚朴（姜汁炙，焙）　香附（净。各四两）
上粗末。每三钱，姜三片，盐一点，煎服。
红丸子
治丈夫脾积气滞，胸膈满闷，酒积不食，妇人脾血积气，诸般血癥气块。（方见痎疟门。）
异香散
治腹胁膨胀，痞闷噎塞，噫气吞酸，一切气痞，腹中刺痛。
蓬莪荗（煨）　益智仁　甘草（爁）　京三棱（煨。各六两）　青皮（去白）　陈皮（去白。各三两）　石莲肉（一两）　厚朴（去粗皮，姜汁浸，二两）
上为细末。每服二钱，水一盏，姜三片，枣一枚，盐一捻，煎七分，通口服，不计时，或盐汤点，或盐酒调，皆可服。
调气散
治气滞不匀，宿食不消。
白豆蔻（用仁）　丁香　檀香（锉）　木香（各二十两）　藿香叶　甘草（爁。各五斤）　缩砂仁（二斤半）
上为细末。每服一钱，入盐一捻，沸汤点服，不计时，或用姜、枣略煎服。
神保丸
木香　胡椒（各一分）　巴豆（十枚，去皮心，研）　干蝎（七枚）
上件汤释，蒸饼丸如麻子大，朱砂为衣。每服三粒。心膈痛，柿蒂、灯心汤下。腹痛，柿蒂、煨姜煎汤下。血痛，炒姜、酸汤下。肺气盛者，白矾、蛤粉各三分，黄丹一分，同研为散，煎桑根白皮、糯米饮调三钱下。小喘，只用桑皮、糯米饮下。肾气胁下痛，炒茴香酒下。大便不通，蜜汤调槟榔末一钱下。气噎木香汤下。宿食不消，茶、酒、浆饮任下。诸气惟膀胱气胁下痛最难治，独此药辄能去之。有人病人项筋痛，诸医皆以为风治之，数月不瘥，乃流入背膂，久之又注右胁，挛痛甚苦，乃合服之，一投而瘥。后尝再发，又一投瘥。
蓬煎丸
利大腑，去积气。
舶上茴香（炒）　附子（炮，去皮、脐）　枳壳（浸一宿，去瓤，麸炒）　川楝子（去核）　槟榔　山药（各二两）　硇砂（半两）　京三棱　蓬莪术（二味。各四两，醋煮令透，切，焙，为末）　猪胰（一具，入硇砂并三棱、莪术末，同熬膏）
上为末，入膏内，同醋面糊为丸，如梧桐子大。每服十丸至十五丸，生姜汤下；妇人淡醋汤下，不拘时候，更量虚实加减。常服顺气宽中，消积滞，化痰饮。
生料五苓散
去水退肿。
泽泻（锉，二十五两）　猪苓（去皮）　赤茯苓（去皮）　白术（去芦。各一十五两）　桂（去粗皮，一十两）
上为细末。每服二钱，热汤调下，不拘时。又治瘀热在里，身发黄疸，浓煎茵陈蒿汤下，食前服。疸病发渴及中暑引饮，亦可用水调服。小儿加白术末少许，如发虚热，加绵黄芪、人参末少许。
俞山人降气汤
治气不升降，痰实喘满。
紫苏子（微炒）　前胡（去芦）　厚朴（姜汁浸一宿，炒香）　半夏曲（炙）　甘草（炙）　橘皮（去白）　五加皮（姜汁涂，炙）　当归（洗，去芦）　桂心（不见火）　黄芪（去芦。各一两）　人参（去芦）　附子（炮，去皮、尖）　桔梗（炒）　羌活　干姜（炮。各半两）
上粗末。每服三钱，水一盏半，紫苏三叶，生姜三片，枣子一枚，同煎七分，去滓，食后服。
青娥丸
治气滞不散，兼治腰痛。
破故纸（酒浸，炒，八两）　胡桃（二十个，去皮壳）　蒜（四两，熬膏）　杜仲（十六两，去皮，姜汁浸炒）
上为细末，蒜膏为丸。每服三十丸，空心，温酒下。妇人淡醋汤下。常服壮筋骨，活血脉，乌髭须，益颜色。
感应丸
治积冷伤胃，腹胁胀痛。（方见胀满门。）
麻仁丸
顺三焦，润五脏，治大便秘塞不通，年高人尤宜服之。
白槟榔（半煨半生）　羌活（去芦）　木香（各一两）　肉桂（去粗皮）　菟丝子（酒浸一宿，别研为末）　山茱萸　车前子　枳壳（去瓤，麸炒）　防风（去芦头及叉枝）　山芋（各一两半）　麻仁（别捣，研）　大黄（半蒸半生）　郁李仁（去皮，别捣碎。各四两）
上为细末，入别研药匀，炼蜜和丸如梧桐子大。每服十五丸至二十丸，温水吞下，临卧服。
撞气阿魏丸
治五种噎疾，九般心痛，痃癖气块，冷气攻刺。
茴香（炒香）　陈橘皮（洗）　青橘皮（洗）　川芎　丁香皮（炒）　蓬莪术（炮）　甘草（炒。各一两）　缩砂仁　肉桂（去粗皮）　白芷（炒。各半两）　生姜（四两，切作片子，用盐半两，腌一宿，炒黑色）　胡椒（二钱半）　阿魏（二钱半，醋浸一宿，以面同为糊）
上为末，用阿魏糊和丸如鸡头大。每药丸一斤，用朱砂七钱为衣。丈夫气痛，炒姜、盐汤下一粒至二粒；妇人血气，醋汤下。常服一粒烂嚼，茶酒任下。
三棱煎丸
治中脘气痞，心腹坚胀，胸中痞塞，喘满短气，大便不调，或泄或秘。
京三棱（生，细锉半斤，捣罗为末，以好酒三升，石器内熬成膏）　青橘皮（去白）　杏仁（汤浸，去皮，麸炒令黄）　萝卜子（微炒）　干漆（炒。各二两）　神曲（淬，炒）　麦糵（炒。各三两）　硇砂（研，飞，一两）
上为末，以三棱膏搜和丸如梧桐子大。每服十五丸至二十丸，温米饮下，食后服。
二姜丸
养脾温胃，去冷消痰，大治心脾疼痛，宽胸下气。一切冷物所伤。
良姜（去芦）　干姜（炮）
上件等分，为细末，面糊为丸如梧桐子大。每服十五至二十丸，食后橘皮汤下，孕妇不宜服。
香橘汤
治七情所伤，中脘不快，腹胁胀满。
香附（炒）　半夏（制）　橘红（各二两）　甘草（炒，三分）
上锉散。每三钱，姜五片，枣二枚，煎服。
桔梗枳壳汤
治诸气，痞结满闷。
枳壳（制）　桔梗（各二两）　甘草（炒，半两）
上锉散。每四钱，水盏半，姜五片，煎至中盏，温服。
姜桂散
治心中卒痛，腹胁气滞。
辣桂　川白姜（不炒。各一两）　蓬莪术（半两）
上末。每一钱，温酒调下。
沉香开膈散
治五膈、五噎，痞满呕吐，心腹刺痛，胁肋胀拒。
沉香　荆三棱　蓬莪术　白豆蔻仁　荜澄茄　缩砂仁　草果仁　益智仁　川白姜　丁香　人参　丁皮（各半两）　木香　白茯苓　香附（炒）　藿香叶　半夏曲　青皮　陈皮（各一两）　甘草（炒，一两一分）
上粗末。每三钱，水盏半，姜五片，枣二枚，煎至中盏，食前服。
良姜汤
治冷气腹痛。
良姜　辣桂（各一两）　半夏（制，三分）　木香　当归　厚朴（制。各半两）　甘草（炒，一分）
上粗散。每三钱，姜四片，水大盏，煎六分，食前服。
白豆蔻散
治七气所伤，滞于胸膈，窒于咽喉，胀痛于心下，噫气吞酸，不能饮食。
白豆蔻仁　缩砂　荜澄茄　丁香　木香　甘草（炒。各一分）　青皮　陈皮　辣桂（各二分）　厚朴（制）　香附（炒。各三分）
上末。每三钱，水一盏，姜三片，盐一捻，煎七分，不时服。
如意丸
治积聚块痛，疝瘕癥癖等疾。
沉香　木香　大丁香　荜澄茄　使君子　辣桂　川白姜（炒）　桃仁（炒）　五灵脂（炒）　硇砂（醋浸半日）　雄黄　没药　大戟　牵牛（炒，取末）　巴豆（去油。各一两）　荆三棱　蓬莪术　肉豆蔻（炮。各半两）
上末，研细，水煮面糊丸，麻子大。每服二丸，加至三丸止，温酒送下。
顶珠丸
治积气块痛久年，脾积癖瘕之疾。
木香　丁香　淡豉　硇砂（醋浸半日，并晒干）　朱砂（研细。各一分）　巴豆（去油，一钱半）
上末，陈米饭为丸，桐子大。轻者一丸，重者二丸。临睡先嚼煨姜如指许咽下，次以冷熟水吞药，不得嚼破上项两丸子，请酌量用。
杨氏麝香丸
治停宿积聚，能寻诸处痛。凡膀胱气，胁下痛最难治，此药主之。
麝香（一钱）　木香　胡椒（各一两）　全蝎（去毒微炒）　巴豆（去皮心。各四钱）
上为末，汤泡蒸饼糊丸麻子大，朱砂衣。每三丸，常服，熟水下。心腹痛，研煨姜泡汤下；血痛，炒姜醋泡汤下；肾气胁疼，茴香酒下；大便秘，蜜汤下。
橘皮一物汤
治诸气攻刺，及感受风寒暑湿，初证通用。凡酒食所伤，中脘妨满，呕吐吞酸悉疗之。
陈橘皮洗净，新汲水煎服，屡效。
气块石燕散
治饮食伤冷，心下结块，状如伏梁，又攻左胁。
车蛾壳　蛤蜊壳（并烧灰存性，为末，各一两）　干姜（生）　官桂　甘草（炙。各一分）
上为末。每服二钱，临发时，沸汤点服。车蛾、蛤蜊壳治块。
分心气饮真方
治忧思郁怒诸气，痞满停滞，通利大小便。
紫苏茎叶（三两）　半夏（制）　枳壳（制。各一两半）　青皮（去白）　陈橘皮　大腹皮　桑白皮（炒）　木通（去节）　赤茯苓　南木香　槟榔　蓬莪术（煨）　麦门冬（去心）　桔梗　辣桂　香附　藿香（各一两）　甘草（炙，一两三分）
上锉散。每服三钱，水大盏，姜三片，枣二枚，灯心十茎，煎七分，不时服。里人瘴疟，经年虚肿，腹胀，食不知饱，以此药吞温白丸，（见浮肿门。）初则小便数次，后则大便尽通，其病顿愈。
附：梅核气  ***************************
〖梅核气方论〗
梅核气者，窒碍于咽喉之间，咯之不出，咽之不下，如梅核之状者是也。始因恚怒太过，积热蕴隆，乃成厉痰郁结，致有斯疾耳。治宜导痰开郁，清热顺气。如半夏、陈皮、香附、川芎、山栀仁、黄芩、枳壳、苏子之类是也。如老痰凝结不开，以咸软之坚，海石是也。
加味二陈汤
半夏　陈皮　茯苓　甘草　黄芩　枳壳　真苏子　桔梗　白豆蔻仁　山栀子仁（各等分）
上㕮咀。每服五钱，加生姜一片，水一盏，煎六分，食后渐渐服。
附：积聚、癥瘕、痞块  ***************************
〖积聚、癥瘕、痞块方论〗
《内经》云：积者，盖厥气生足悗，悗生胫寒，胫寒则血脉凝涩，凝涩则寒气上入于肠胃，则䐜胀，䐜胀则肠外之汁沫迫聚不得散，日以成积。卒然多饮食则肠满；起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血；肠胃之络伤，则血溢于肠外，有寒汁沫与血相抟，则并合凝聚不得散而成积矣。或外中于寒，内伤于忧怒，则气上逆，气上逆则六输不通，温气不行，凝血蕴裹不散，津液涩渗，着而不去而成积矣。故曰肝之积名曰肥气，在左胁下，如覆杯，有头足，久不愈令人发欬逆、疟，疟连岁不已。心之积名曰伏梁，起脐上，大如臂，上至心下，久不愈令人烦心。脾之积名曰痞气，在胃脘右侧，覆大如盘，久不愈令人四肢不收，发黄疸，饮食不为肌肤。肺之积名曰息贲，在右胁下，大如覆杯，久不愈令人洒淅寒热，喘咳发肺壅。肾之积名奔豚，在小腹，上至心下，若豚状，或下或上无时，久不愈令人喘逆、骨痿、少气。
《难经》曰：积者，阴气也。聚者，阳气也。故阴沉而伏，阳浮而动。气之所积，名曰积。气之所聚，名曰聚。故积者，五脏所生。聚者，六腑所成也。积者，阴气也。其始发有常处，其痛不离其部，上下有所终始，左右有所穷处。聚者，阳气也。其始发无根本，上下无所留止，其痛无常处，谓之聚。故以是别，知积聚也矣。
《原病式》曰：癥者，腹中坚硬，按之应手。然水体柔顺，而今反坚硬如地者，亢则害承乃制也。瘕者，腹中虽硬而忽聚忽散，无其常，故其病未及癥也。经曰：血不流而滞，故血内凝而为瘕也。小肠移热于大肠，乃为虚瘕；大肠移热于小肠，谓两热相抟，则血移而为伏瘕。血涩不利，月事沉滞而不行，故云为[雨/必][雨/心]瘕，为[雨/必]与伏同，传写误尔。
陈无择云：癥瘕属肝部，积聚属肺部。失癥者，坚也；瘕者，假也。假物而成形，然七癥八瘕之名，经论亦不详出，虽有蛟、蛇、鳖、肉、发、虱、米等七证，初非定名，偶因食物相感而致患尔。若妇人癥瘕，则由内、外、不内外因，动伤五脏气血而成，古人谓为痼疾，以蛟、蛇等为生瘕，然亦不必泥此，并属血病。蛇、发等事皆出偶然，但饮食间误中之，留聚假血而成，自有活性。亦犹永徽中，僧病噎者，腹中有一物，其状如鱼，即生瘕也。洁古云：养生积自除，譬如满座皆君子，纵有一小人，自无容地而出。令其真气实，胃气强，积自消矣。洁古之言岂欺我哉？《内经》曰：大积大聚衰其大半而止。满实中有积气，大毒之剂尚不可过，况虚中有积者乎？此乃治积之一端也。邪正虚实，宜详审焉。丹溪云：凡积病不可用下药，徒损真气，病亦不去，当用消积药使之融化，则根除矣。又云：气不能作块成聚，块乃有形之物也，痰与食积、死血而成也。在中为痰饮，在右为食积，在左为死血。大法咸以软之，坚以削之，行气开痰为主，用海石、三棱、蓬术（以上俱用醋煮）、香附、桃仁、红花、五灵脂之类为丸，石碱白术汤送下。
凡妇人腹中有块，多属死血。
丹溪方
治一妇人死血，食积痰饮成块在两胁，动作雷鸣，嘈杂眩晕，身热时作时止。
黄连（一两半，一半以吴茱萸半两同炒，去茱萸；一半以益智半两同炒，去益智）　莱菔子（一两半，炒）　台芎　栀子　三棱　莪术（醋煮）　麦曲　桃仁（去皮、尖。各五钱）　香附（童便浸，焙干）　山楂（各一两）
上为末，蒸饼，丸如梧桐子大。每服五十丸，姜汤下。
撞气阿魏丸
治五种噎疾，九般心痛，痃癖气块，冷气攻刺。
如意丸
治积聚块痛，疝瘕癥癖等疾。
顶珠丸
治积气块痛久年，脾积癖瘕之疾。蓬煎丸，利大腑，去积气。
调气散
治气滞不匀，宿食不消。
红丸子
治丈夫脾积气滞，胸膈满闷，酒积不食，妇人脾血积气，诸般血癥气块。
气块石燕饮
治饮食伤冷，心下结块，状如伏梁，又攻左胁。
杨氏麝香丸
治停宿积聚，能寻诸处痛。凡膀胱气胁下痛最难治，此药主之。（以上八方，并见前诸气门。）
肥气丸（东垣方）
治肝之积，在左胁下如覆杯，有头足，久不愈令人发欬逆、痎疟，连岁不已。
厚朴（五钱）　黄连（七钱）　柴胡（二两）　川乌头（炮，去皮、脐，一钱一分）　巴豆霜（五分）　椒（四钱）　干姜（炮，五分）　皂角（去皮弦，煨，一钱五分）　白茯苓（一钱半）　甘草（三钱，炙）　广荗（炮）　人参　昆布（各二钱五分）
上件，除茯苓、皂角、巴豆霜另末外，为极细末和匀，炼蜜为丸如桐子大。初服二丸，一日加一丸，二日加二丸，渐渐加至大便微溏，再从二加服，周则复始。积减大半，勿服。
伏梁丸
治心之积，起脐上，大如臂，上至心下，久不愈，令人烦心。
黄连（一两半）　厚朴（制）　人参（各五钱）　黄芩（三钱）　桂（一钱）　干姜　菖蒲　巴豆霜　红豆　川乌（炮。各五分）　茯神　丹参（炒。各一钱）
上件，除巴豆霜外，为细末，另研豆霜，渐渐入末，炼蜜为丸如桐子大。服如上，淡黄连汤下。
痞气丸
治脾之积，在胃脘，覆大如盘，久不愈，令人四肢不收，发黄疸，饮食不为肌肤。
厚朴（四钱半）　黄连（八钱）　吴茱萸（三钱）　黄芩（二钱）　茯苓　泽泻　人参（各一钱）　川乌头（炮）　川椒（炒。各五分）　茵陈（酒炒）　干姜（炮。各一钱半）　砂仁（一钱半）　白术（二钱）　巴豆霜　桂（各四分）
上件，除豆霜另研，茯苓另末渐入外，同为细末，炼蜜为丸如桐子大。每服用淡甘草汤下，服如上法。
息贲丸
治肺之积，在右胁下，覆大如杯，久不已，令人洒淅寒热，喘咳发肺壅。
厚朴（制，八钱）　黄连（炒，一两三钱）　干姜（炮）　白茯苓　川椒（炒）　紫菀（各一钱半）　桂　川乌头（炮）　桔梗　白豆蔻　陈皮　京三棱（各一钱）　天门冬　人参（各一钱）　青皮（五分）　巴豆霜（四分）
上件，除茯苓、巴豆霜渐入外，为末，炼蜜为丸如桐子大。以淡姜汤下，服如上法。以上四方，秋冬加厚朴，减黄连四分之一。
奔豚丸
治肾之积，发于小腹，上至心下，若豚状，或下或上无时，久不已令人喘逆、骨痿、少气，及治男子内结七疝，女人瘕聚带下。
厚朴（制，七钱）　黄连（五钱）　白茯苓　泽泻　菖蒲（各二钱）　川乌头（五分）　丁香（五分）　苦楝（酒煮，三钱）　玄胡索（一钱半）　全蝎　附子　独活（各一钱）　桂（二分）　巴豆霜（四分）
上除巴豆霜、茯苓另为末渐入外，为细末，炼蜜为丸如桐子大，淡盐汤下，服如上法。
散聚汤（《三因方》）
治久气积聚，状如癥瘕，随气上下，发作有时，心腹绞痛，攻刺腰胁，小腹䐜胀，大小便不利。
半夏　槟榔　当归（各三分）　陈皮　杏仁（去皮、尖，炒）　桂（各二两）　茯苓　甘草（炙）　附子（炮）　川芎　枳壳（炒）　厚朴（制）　吴茱萸（汤洗。各一两）　大黄（大便利去之）
上㕮咀。每服四钱，水煎。
济生大七气汤
治积聚，状如癥瘕，随气上行，发作者时心腹㽲痛，上气窒塞，小腹胀满。
益智　陈皮　京三棱　蓬术　香附子（各一两半）　桔梗　肉桂　藿香叶　甘草（炙）　青皮（各三分）
上㕮咀。每服五钱，水煎。
阿魏方（丹溪方）
治肉积。
连翘（半两）　糖梂子（一两）　黄连（六钱半）　阿魏（一两，醋煮作糊）
上为末，用阿魏糊为丸如桐子大。每二三十丸，白汤送下。
秘传赛宝丹
追虫取积神效。
黑丑（十两，取头末四两，分二处）　木香（末，半两）　锡灰（醋炒，末一两）　槟榔（取净末二两，分二处）　雷丸（取净末二两，分二处）　陈皮（取末，半两）　青皮（取末，半两）　三棱（醋炒）　莪术（醋炒。各一两）
上件各为细末，再用使君子二两，鹤虱、皂角各一两，三味用水二碗，煎至一盏，用粟米一合，布包在药内煮，将熟起手，用黑丑末二两，法起，次用槟榔末一两，再用雷丸末一两尽，再用木香、锡灰、三棱、莪术、陈皮、青皮等末尽，后再一用雷丸，二用槟榔，三用丑末，盖在外阴干。每服三钱，四更时候，用冷茶吞下，复睡至天明。不可洗手洗面，吃汤物代取下，或虫或积，恶毒滞气，并原药下尽，方可用冷水洗面，其药未下，宁耐片时，见其药下，再用药食补之。
木香槟榔丸（《瑞竹方》）
治一切气滞，心腹满闷，胁肋膨胀，大小便结滞不快。（方见脾胃门。）
丹溪治茶癖方
石膏　黄芩　升麻（各等分）
上为末，砂糖水调下。
琥珀膏
专贴积块。
大黄　朴硝（各一两）
上为末，用大蒜捣膏和匀，贴之。
保和丸
治一切食积。（方见伤食门。）
谨按：丹溪曰：气不能成块、成聚，块乃有形之物，痰与食积，死血而成也。在中为痰饮，在右为食积，在左为血块。诚然言也。何以明之？曰：左关，肝胆之位，肝胆藏血液。右关，脾胃之位，脾胃藏饮食。所以左边有积，则为血块；右边有食，则为食积；而其中间，则为水谷出入之道路。五志之火，熏蒸水谷而为痰饮。所以中间有积，则为痰饮也。其理昭矣。治法调其气而破其血，消其食而豁其痰是已。如木香、槟榔去气积，三棱、莪术去血积，麦芽、神曲去酒积，香附子、枳实去食积，牵牛、甘遂去水积，山楂、阿魏去肉积，海粉、礞石去痰积，雄黄、白矾去涎积，干姜、巴豆去寒积，黄连、大黄去热积，各从其类也。若用群队之药，分其药势则难取效，虽要认得分明，是何积聚，兼见何证，然后增减斟量使之，不尔，反有所损，要在临时通变也。

卷六  ——————————————————————————————————————————————————————————————————————————————————————————

心气  ***************************
〖心疼方论〗
紫之夺朱，相去一间耳，而毫厘疑似，实霄壤焉。夫心为五官之主，百骸之所以听命者也。心之正经，果为风冷邪气所干，果为气、血、痰、水所犯，则其痛掣背，胀胁胸烦，咽干，两目赤黄，手足俱青至节，朝发而暮殂矣。然心之包络，与胃口相应，往往脾痛连心。或阳虚阴厥，亦令心下急痛。或他脏之邪，亦有客乘于心者，是则心之别脉受焉。如所谓九种心痛：一虫，二疰，三风，四悸，五食，六饮，七冷，八热，九去来者，皆是也。真心果痛，不知能愈否乎？然则治剂之法将何如？曰：热者凉之，寒者温之，感受风邪者散之，顺气调血，逐水豁痰，此其要略耳。苏沈内翰有方目曰沉麝丸，凡心脾疼痛，随试辄效。他如玄胡索、五灵脂、官桂、当归、乳香、没药、沉香、木香等辈，皆的对药也。临机应变，学者亦当察其微。
〖心疼证治〗
沉麝丸
治心脾气血诸痛。（方见血类。）
《和剂》七气汤
治七气相干，心下疼痛。（方见气类。）
沉香降气汤
治阴阳不和，心腹刺痛，（方见气类。）加些乳香为佐。
大沉香丸
治冷气攻冲，心腹刺痛。亦治卒暴心痛。
沉香　干姜（炮）　姜黄　辣桂　檀香（各四两）　白豆蔻仁（二两）　白芷　甘草（爁）　甘松（洗，焙）　天台乌药（各半斤）　香附（净，爁，一斤）
上末，炼蜜丸如大弹子。每一丸，食前姜汤嚼下，或姜三片略煎服。
苏合香丸
治卒心痛。（方见嗽门。）
用生姜橘皮汤调下。
桂枝四七汤
治风冷寒邪客抟，心腹作痛。
桂枝　白芍药　半夏（制。各一两）　白茯苓　厚朴（制）　枳壳（制）　甘草（炙。各半两）　人参　紫苏（各一分）
上锉。每服四钱，姜七片，枣二枚，食前煎服。
胜金散
治心下痛。
桂枝　延胡索（炒）　五灵脂　当归（等分）
上为末。每服三钱，水一盏，酒三分同煎，食前服。
灵脂酒
治心腹卒痛。
川五灵脂（去砂石，略炒）
上为末。每二钱，温酒调下。加延胡索、没药尤妙。
生地黄膏
治热气乘心作痛。
石菖蒲（一两半）　北前胡　赤茯苓（各三分）
上为末，蜜一盏，生地黄汁一盏，夹研为膏。每服弹子大，紫苏煎汤，食后调下。
灵砂丹
治冷气乘心作痛。
好灵砂（三分）　川五灵脂（二分）
上研极细，稀糕糊丸麻子大。每服二十丸，食前石菖蒲、生姜煎汤下。或用五丹丸（方见血类），或用养正丹（方见痼冷门），须审其脉证虚冷，乃可用。脾家冷痛，亦可择用。
姜桂饮
治心腹刺痛。
良姜　辣桂（等分）
上为末。每服二钱，米汤乘热调下。
生姜枳壳汤
治中脘气滞，心下引痛。
辣桂（一两）　生姜母（一两半）　枳壳（制，三分）
上粗末。每服三钱，新水煎服。
拈痛丸
治九种心痛。
五灵脂　木香　当归　蓬莪术（煨。各半两）　生干姜（三分）
上为末，炼蜜丸桐子大。每二十丸，食前橘皮煎汤下。
心腹痛方
草果　延胡索　灵脂　没药
上末，酒调一二钱，腹痛手拈却。
〖附诸方〗
家秘祛痛散
治诸般心气疼痛，气滞不行，攻刺心腹，痛连胸胁，小肠吊疝，及妇人血气刺痛，立有神效。
青皮（去瓤）　五灵脂（研，飞，去砂净）　川楝子　穿山甲（各二钱）　良姜（香油炒）　玄胡索　没药（各一钱五分）　沉香（一钱）　八角茴香（二钱）　槟榔（一钱五分）　木香（一钱二分）　砂仁（少许）
上件㕮咀为粗末，用木鳖子去壳一钱二分锉片，同前药炒，令焦香，去木鳖子不用，共为末。每服一钱，加盐一星，用酒或滚水送下。此方累用，无不应验，故附于后，与好生君子共之。
落盏汤
治急心痛。
陈皮　香附子　良姜　吴茱萸　石菖蒲（各等分）
上末，水煎，先用碗一个，用香油三五点在内，小盏盖之，将药淋下，热服。
玄桂丸（丹溪方）
治死血留胃脘，当心作痛。
玄胡索（一两半）　滑石　红花　官桂　红曲（各五钱）　桃仁（三十个）
上为细末，汤浸，蒸饼为丸，绿豆大。每服四十丸，姜汤下。
螺蛳壳丸（丹溪方）
治痰饮积胃脘，当心而痛。
螺蛳壳（墙头年久者佳）　滑石（炒）　苍术　山栀　香附　南星（各二两）　枳壳（去瓤，炒）　青皮　木香　半夏　砂仁（各半两）
上为末，生姜汁浸，蒸饼为丸如绿豆大。每服三四十丸，姜汤下。春加川芎，夏加黄连，冬加吴茱萸各半两。
安痛散
治心胃急痛。
五灵脂（去砂石）　玄胡索（炒，去皮）　苍术　良姜（炒）　当归（洗。各等分）
上为细末。每服二钱，不拘时，热酒、醋汤调下。
脾胃  ***************************
〖脾疼方论〗
气、血、痰、水，皆能作痛，而食积伤脾、风冷入脾，与夫脾间虫动，其为痛也居多。气、血、痰、水、食积、风冷诸证之痛，每每停聚而不散，惟虫痛则乍作乍止，来去无定。又有呕吐清沫之为可验焉。俗谓脾家疼痛出于胃虚，大率用养脾之剂，而不知受病各有自来，苟不能推究其原，则和养等剂掩护邪气，非徒无益而又害之。况夫风冷入脾，尤念虑之所不到，至有荏苒岁月，而不可揣度者。有一田夫醉饱之余，露星取快，一枕天明，自此脾疼攻刺，百药罔功，淹淹数载，后遇至人，授以《和剂》抽刀散，温酒调下，数服顿愈。则知风露之根入胃，良姜、菖蒲为能散其邪，巴、蝥借气，为能伐其根，观此可以通一毕万矣。然而痛不复作，养脾之剂独不可继，是调理之乎。疗病如濯衣，必去其垢污，而后可以加浆饰。医言意也，请借是以为喻。
〖脾疼证治〗
良姜拈痛散
治脾疼妙甚。
良姜（切作大片，先用吴茱萸慢火炒少顷，次用东畔当日壁土，须无雨处者同炒，次以米醋、酒同炒，至茱萸黑）
上只用良姜为末。每服一钱重，温米饮调，空心服。
《和剂》抽刀散
治脾胃积冷，中满疼痛。
川白姜（五两，锉入巴豆肉一钱一字同炒，至巴黑去巴）　石菖蒲（五两半，不炒）　良姜（锉五两，入斑蝥二十五个同炒，至蝥黑去斑蝥不用）　糯米（六两一分，炒黄）
上为末。每服二钱，空心温酒调下。
调痛散
治脾疼气隔。
木香　丁香　檀香　大香附　天台乌药　蓬术（煨）　辣桂　片姜黄　生白姜　白豆蔻仁　缩砂仁　甘草（炙。各等分）
上锉。每服二钱半，紫苏四叶煎服。
桂花散
治脾积气痛。
香附（五两，炒赤去毛）　蓬术（醋煮，焙干）　良姜　甘草（炙。各三两）　桂花（一两）
上末。每二钱，盐一点，沸汤热调，食前服。
秽迹脾疼方
香附（净）　良姜（等分）
上为末。每服二钱，空心陈米汤热调服。
沉麝丸、灵脂酒
治气血攻刺脾疼。（方见心疼类。）
《和剂》七气汤
治痰水攻脾作痛。（方见气门。）夹《和剂》流气饮煎亦得。（方见胀满门。）
苏合香丸（方见嗽门）　夹感应丸（方见胀满门）等分，用沉香降气汤下，（方见诸气门。）治食积脾痛。
独桂汤
治风冷入脾，逆气上攻作痛。
辣桂（去粗皮）
上细锉。每二钱，食前煎服。或为末，紫苏煎汤乘热调下。腹痛通用。
姜桂饮
治风冷入脾作痛。（方见心疼类。）
姜桂散
治心腹痛。（方见气类。）
槟榔散
治虫动脾痛，乍去乍来，呕吐清沫。
鸡心大槟榔　贯众（各二分）　石菖蒲　木香（各一分）　甘草（炙，一钱）
上锉。每三钱，水煎，空心吞灵砂十丸或金液丹。盖灵砂、金液有硫黄、水银，能杀虫也。
金液丹
壮阳道，建胃气，除冷癖，杀诸虫。
好硫黄（十两，飞炼去砂石，研细末，入瓷盒，水调赤石脂封口，盐泥固济，晒干。于地内埋小罐子，盛满水安瓷盒在上，再用泥固济，慢火养七日七夜，续加顶火一通，候冷取出，研末）
上药一两，用蒸饼一两，汤浸，握去水为丸，桐子大，每三十丸，空心米饮下。
二物汤
治脾痛。
鸡心大槟榔　良姜（等分）
上细锉。每服三钱，陈米百粒煎服。
干姜甘草汤
治脾中冷痛，呕吐不食。
川白姜（微炒，一两）　甘草（炙，二钱）
上锉散。每服二钱，大枣一枚同煎，食前温服。
脾痛方
治脾痛胀满。
大草果（二个，去壳）
上锉。用酒煎，痛时服酒，能饮一盏，以两盏煎一盏；能饮两盏，以三盏煎两盏，欲其中节也。
脾痛气痛方
良姜　陈皮（各半两）　丁香　石菖蒲　甘草（炙。各一分）
上锉散。每服三钱，水大盏煎八分，入鸡舌香散二钱，再煎少顷，滤清汁服。
〖和胃证治〗
治中汤（方见呕吐门）加肉豆蔻、缩砂，温脾止痛。
沉香磨脾散
治脾胃虚寒，腹中胀痛。
人参　沉香（各一分）　丁香　檀香　木香　白豆蔻　缩砂仁　半夏曲　辣桂　乌药（各半两）　藿香叶（三分）　甘草（炙，三钱半）
上细锉。每二钱，姜五片、枣二枚煎服。
安胃散
开胃和中，止呕进食。
人参　白术　木香　槟榔　丁香　半夏曲　肉豆蔻（湿纸煨）　橘红　藿香　白茯苓　青皮　甘草（炙。等分）
上锉散。每三钱，姜四片煎服。
人参开胃汤
助胃进食。
人参　橘红　丁香　木香　藿香　神曲（炒）　麦糵（炒）　白术　茯苓　缩砂仁　莲子肉　厚朴（制）　半夏曲　甘草（炙。等分）
上锉散。每三钱，姜四片煎服。
助胃膏
治呕吐不食。
人参　白术　白茯苓　橘红　缩砂仁（各一分）　木香　丁香　肉豆蔻（微煨）　草果仁（各一两半）　白豆蔻仁（一钱）
上末，炼蜜丸弹子大。每一丸，姜三片煎汤下。
宫方七香丸
消食快膈，和胃止痛。
木香　丁香　檀香　甘松（净）　丁皮　橘红　缩砂仁　白豆蔻仁　三棱（醋煮）　蓬术（醋煮，焙干。各半两）　大香附（炒，去毛，二两半）
上为末，研米糊丸绿豆大。每三四十丸，姜汤下。
丁香半夏丸
治脾胃宿冷，呕吐痰水，噫闷吞酸。
人参　丁香　木香　肉豆蔻　陈橘红（各一分）　藿香叶（半两）　半夏（汤洗七次，用姜汁腌炒黄，用三两）
上细末，姜汁煮面糊丸小豆大。每二十丸，姜汤下。
千金五套丸
治胃虚膈满，宿滞不消，停痰留饮，头眩臂疼，辟雾露风冷、岚瘴之气。
南星（每个切十余块）　半夏（切破。各二两，以水同浸三日，逐日换水，次用白矾二两研，调水再浸三日，洗，焙）　良姜　干姜（炮）　白术　茯苓（各一两）　丁香　木香　青皮　橘红（各半两）
上末，用神曲一两，大麦糵二两，同末为糊丸桐子大。每五七十丸，米汤下。
〖附诸方〗
烧脾散（《济生方》）
治饮啖生冷果菜，停留中焦，心脾冷痛。
干姜（炮）　厚朴（姜汁炒）　草果　缩砂仁　甘草（炙）　神曲（炒）　麦糵　陈皮　高良姜（炒。各等分）
上为末。每服三钱，热盐汤点服，不拘时。
草豆蔻丸
治客寒犯胃，痛者宜此丸。（方见内伤门。）
二姜丸
治心脾冷痛。（方见诸气门。）
家秘祛痛散
治诸般心气疼痛，气滞不行，攻刺心腹，痛连胸胁，小肠吊疝及妇人血气刺痛，立有神效。（方见心痛门。）
感应丸
治积冷伤胃，腹胁胀痛。（方见诸气门。）
温胃汤（《拔粹》方）
治服寒药多致脾胃虚弱，胃脘疼。
益智（五钱）　砂仁　甘草（各二分）　姜黄（三分）　白豆蔻（三分）　陈皮（一分）　泽泻　干姜（各三分）　黄芪（七分）　厚朴（二分）　人参（二分）
上㕮咀。每服八钱，水二盏，煎至八分，食前服。
蟠葱散（《和剂方》）
治男子妇人脾胃虚冷，气滞不行，攻刺心腹，痛连胸胁，膀胱小肠疝气及妇人血气刺痛。
玄胡索　肉桂　干姜（炮。各二两）　甘草（炙）　缩砂（去皮）　苍术（制。各半两）　丁皮　槟榔（各四两）　蓬术　三棱（煨）　茯苓　青皮（去白。各六两）
上为末。每服二钱，水一盏，葱白一茎，煎七分，空心热服。
乌梅丸
治胃冷蛔虫攻心痛，呕吐，四肢冷。
乌梅（三百个）　黄柏（炙）　细辛　肉桂　附子（炮。各六两）　黄连（十六两）　人参（六两）　蜀椒（炒，去闭口者及目）　当归（各四两）　干姜（炮，十两）
上为末，取乌梅肉和蜜丸梧子大。每服五十。
《秘传》槟榔散
治男妇心脾痛。
五灵脂　槟榔
上为末。煎菖蒲汤调三钱服。隔夜先将猪肉盐酱煮熟，令患人细嚼，休吞了，吐出却服前药，空心食前服。
谨按：用肉味所以引虫头向上，用药所以杀虫也。
螺蛳壳丸（丹溪方）
治痰饮积胃脘，当心而痛。（方见心气门。）
玄桂丸（丹溪方）
治死血留胃脘，当心作痛。（方见心气门。）
谨按：痛则不通，通则不痛。夫胃脘心脾痛者，或因身受寒邪，口食冷物，内有郁热，素有顽痰死血，或因恼怒气滞，虫动作痛，种种不同，若不分而治之，何能愈乎？予曰：是寒则温之，是热则清之，是痰则化之，是血则散之，是气则顺之，是虫则杀之，庶乎临证不眩惑也夫。
附：腹痛、胁痛（新增）  ***************************
〖腹痛方论〗
《内经》曰：寒气入经而稽迟，泣而不行，客于脉外则血少，客于脉中则气不通，故卒然而痛。按：《内经·举痛论》言寒邪外客而痛者甚为详悉，未能尽述，学者自宜检阅。外有因虚、因实、因伤寒、因痰火、因食积、因死血者种种不同，《原病式》曰：热郁于内而腹满坚结而痛者，不可言为寒也。东垣曰：腹中诸痛，皆因劳役过甚，饮食失节，中气不足，寒邪乘虚而入客之，故卒然而作大痛。经言得炅则止。炅者，热也。以热治寒，治之正也。《此事难知集》论曰：伤寒中脘痛，太阴也，理中汤、黄芪建中汤之类。脐腹痛者，少阴也，四物汤、真武汤、附子汤之类。小腹痛，厥阴也，重则正阳散、回阳丹，轻则当归四逆汤之类。若夫杂证腹痛，四物苦楝汤、酒煮当归丸之类。夏月腹痛，肌热，恶热，脉洪数，属手太阴、足阳明，黄芩芍药汤主之。秋月腹痛，肌寒，恶寒，脉沉疾，属足太阴、足少阴，桂枝芍药汤主之。四时腹痛，芍药甘草汤主之。丹溪曰：腹痛有积热、有食积、有痰、有死血。脉弦者多属食积，宜温散之，如干姜、炒苍术、川芎、白芷、香附、姜汁之类是也，不可用峻利药攻下之。盖食得寒则凝，热则化，更兼行气、快气药助之，无不可者。脉滑者是痰，痰因气滞，宜导痰解郁，二陈汤加台芎、苍术、香附之类是也。脐下忽大痛，人中黑色者，多死。腹中水鸣，乃火击动其水也。凡腹痛，以手不可按者，属实，宜大黄芒硝下之。实痛不可用参、芪、白术，盖补其气，气旺不通而痛愈甚也。
草豆蔻汤（东垣方）
治脐腹虚胀疼痛。
泽泻（一钱）　木香（三分）　神曲（四分）　半夏　枳实（麸炒黄色）　草豆仁　黄芪（春夏勿用）　益智仁　甘草（炙。各半钱）　青皮　陈皮（各六分）　川归（七分）　茯苓（七分）
上细切，作一服，加生姜三片，水一盏半，煎至一盏，温服。
小建中汤
治伤寒阳脉涩，阴脉弦，腹中急痛者。（方见虚劳门。）
真武汤
治腹痛下痢，四肢沉重。（方见咳嗽门。）
理中汤
治霍乱头疼，身寒腹痛。
四逆汤
治伤寒下痢腹痛，四肢逆冷。
附子汤（方并见中寒类。）
四物苦楝汤
治脐下虚冷腹痛。（方见疝门。）
芍药甘草汤
治四时腹疼。
芍药　甘草（炙）
上等分，每服五钱，生姜三片；水一盏半，煎至一盏，温服。
《元戎》云：腹痛，脉弦伤气用本药；脉洪伤金加黄芩；脉缓伤水加桂枝；脉涩伤血加当归；脉迟伤寒加干姜。
酒煮当归丸
治小腹下痛。
茴香（五钱）　良姜　附子（各七钱）　当归（一两）
上四味，细切，以无灰酒一碗半煮干，再焙干，入后药。
炙甘草　苦楝（生用）　丁香（各五钱）　木香　升麻（各一钱）　柴胡（二钱）　炒黄盐　全蝎（各三钱）　玄胡索（四钱）
上为细末，酒煮糊为丸，如梧子大，每服二三丸，空心白汤下。
桃仁承气汤
治因跌扑损伤，瘀血作腹痛者。
内加当归、苏木、红花，入酒、童便煎服，下之。（方见血气门。）
二陈汤、养胃汤（俱见疟门）
黄芩芍药汤
治腹痛脉洪。（方见痢门。）
备急大黄丸
治心腹诸卒疼痛百病。（方见内伤门。）
绞肠沙作痛，以樟木煎汤大吐，或白矾调汤吐之，盐亦可探吐，宜刺委中出血。
胁痛（新增）  ***************************
〖胁痛方论〗
《内经》曰：肝病者，两胁下痛引小腹，令人善怒，虚则目䀮䀮无所见，耳无所闻，善恐，如人将捕之。又曰：怒则气逆，虚则呕血及飧泄，故气上矣。盖心主血，肝纳血。因大怒而血不归经，或随气而上，出于口鼻，或留于本经而为胁痛，又或岁木太过而木气自甚，或岁经有余而木气被郁，皆能令人胁痛。经曰：病胁下满，气逆，二三岁不已，病名曰息积。是亦肝木有余之证也。外有伤寒，发寒热而胁痛者，足少阳胆、足厥阴肝二经病也，治以小柴胡汤，无有不效者。丹溪曰：胁痛者，肝火盛，木气实，有死血，有痰流注。肝急木气实，用苍术、川芎、青皮、当归之类。痛甚者，肝火盛，以当归龙荟丸，姜汁下，是泻火之要药。死血用桃仁、红花、川芎。痰流注，以二陈汤加南星、苍术、川芎。肝苦急，急食辛以散之，用抚芎、川芎、苍术。血病入血药中，行血故也。去滞气须用青皮，青皮乃肝胆两经之药也。
左金丸
泻肝火，行温，为热甚之反佐。
黄连（六钱）　吴茱萸（一钱）
上为细末，汤浸蒸饼为丸如绿豆大。每服三五十丸，淡姜汤下。
当归龙荟丸
治内有湿热，两胁痛。先以琥珀膏贴痛处，却以生姜汁吞此丸。痛甚者，须炒令热服。
龙胆草　当归　大栀子　黄连　黄芩（各一两）　大黄　芦荟（各半两）　木香（一钱半）　黄柏（一两）　麝香（半钱）
上十味为末，面糊丸。一方加柴胡、川芎各半两。又方加青黛半两。蜜丸，治胁痛；面丸，降肝火。
推气散
治右胁疼痛，胀满不食。
枳壳　桂心　片子姜黄（各半两。一本作僵蚕）　甘草（炙，一钱半）
上为末。每服二钱，姜、枣汤调下，酒亦可。
枳芎散
治左胁痛刺，不可忍者。
枳实（炒）　川芎（各半两）　粉草（炙，一钱半）
上为末。每服二钱，姜、枣汤下，酒亦可。
盐煎散（《和剂方》）
治男妇人一切冷气攻上，胸胁刺痛不能已，及脾胃虚冷呕吐泄泻，膀胱、小肠气，妇人血气。
砂仁　甘草（炙）　茯苓　草果仁（去皮煨）　肉豆蔻　川芎（洗）　茴香（炒）　荜澄茄　大麦芽　槟榔　良姜　枳壳　苍术　陈皮（去白）　羌活　厚朴
上㕮咀。每服三钱，水一盏，入盐少许，煎七分，去渣，空心温服。
小柴胡汤（见痎疟门）、二陈汤（见痰饮门）、琥珀膏（见积聚门）。
谨按：丹溪曰：胁痛，肝火盛，木气实，有死血，有痰流注。予每度之，凡左胁痛甚者，即是肝盛木气实也，宜用龙荟丸、左金丸辛凉之剂以治之；凡右胁痛，即是痰流注并食积，宜用盐煎散、顺气丸等药，辛温之剂以治是也。又尝论曰：左胁痛、胃脘痛，妇人多有之，以忧思忿怒之气素蓄于中，发则上冲，被湿痰、死血阻滞，其气不得条达，故治妇人诸痛诸疾，必以行气开郁为主，而破血散火兼之，庶乎得法矣。谚云：香附、缩砂，妇人之至宝。此之谓也。
附：内伤（新增伤食、调理脾胃）  ***************************
〖辨脉法〗
古人以脉上辨内外伤于人迎、气口，人迎脉大于气口为外伤；气口脉大于人迎为内伤。此辨固是，但其说有所未尽耳。外感风寒，皆有余之证，是从前客邪来也，其病必见于左手，左手主表，乃行阳二十五度。内伤饮食，及饮食不节、劳役所伤，皆不足之病也，必见于右手，右手主里，乃行阴二十五度。故外感寒邪，则独左寸人迎脉浮紧。按之洪大紧者，急甚于弦，是足太阳寒水之脉。按之洪大而有力，中见手少阴心火之脉，丁与壬合，内显洪大，乃伤寒脉也。若外感风邪，则人迎脉缓而大于气口一倍，或两倍、三倍。内伤饮食，则右寸气口脉大于人迎一倍。伤之重者，过在少阴则两倍，太阴则三倍，此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势亦来薄肺。经云侮所不胜，寡于畏者是也。故气口脉急大而涩数，时一代而涩也。涩者，肺之本脉。代者，元气不相接。脾胃不及之脉，洪大而数者，心脉刑肺也。急者，肝木挟心火而反克肺金也。若不甚劳役，惟右关脾脉大而数，谓独大于五脉，数中显缓，时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓，时一代也。宿食不消，则独右关脉沉而滑。经云：脉滑者，有宿食也。以此辨之，岂不明白易见乎？但恐山野间猝无医者，何以诊候，故复说病证以辨之。
〖辨阴证阳证〗
甚哉！阴阳之证不可不详也。遍观《内经》中所说变化百病，其源皆由喜怒过度，饮食失节，寒温不适，劳役所伤而然。夫元气、谷气、营气、清气、卫气，生发诸阳上升之气，此六者皆饮食入胃，谷气上行胃气之异名，其实一也。既脾胃有伤，则中气不足。中气不足，则六腑阳气皆绝于外。故经言：五脏之气已绝于外者，是六腑之元气病也。气伤脏乃病，脏病则形乃应，是五脏六腑真气皆不足也。惟阴火独旺，上乘阳分，故营卫失守，诸病生焉。其中变化，皆由中气不足，乃能生发耳。后有脾胃以受劳役之疾，饮食又复失节，耽病日久，事息心安，饱食太甚，病乃大作。概其外伤风寒六淫客邪，皆有余之病，当泻不当补；饮食失节，中气不足之病，当补不当泻。举世医者，皆以饮食失节、劳役所伤、中气不足当补之证，认作外感风寒有余客邪之病，重泻其表，使营卫之气外绝，其死只在旬日之间，所谓差之毫厘，谬之千里，可不详辨乎？按：《阴阳应象论》云：天之邪气，感则害人五脏。是八益之邪，乃风邪伤人筋骨，风从上受之。风伤筋，寒伤骨，盖有形质之物受病也，系在下焦肝肾是也。肝肾者，地之气。《难经》解云：肝肾之气已绝于内，以其肝主筋，肾主骨，故风邪感则筋骨疼痛。筋骨之绝，则肝肾之本亦绝矣，乃有余之证也。及云水谷之寒热，感则害人六腑，是七损之病，乃内伤饮食也。《黄帝针经》解云：适饮食不节，劳役所伤，湿从下受之。谓脾胃之气不足，而反下行，极则冲脉之火逆而上，是无形质之元气受病也，系在上焦心肺是也。心肺者，天之气。故《难经》解云：心肺之气已绝于外，以其心主营，肺主卫。营者，血也；脉者，血之府，神之所居也；卫者，元气七神之别名，卫护周身，在于皮毛之间也。肺绝故皮毛先绝，神无所依，故内伤饮食，则亦恶风寒，是营卫失守，皮肤间无阳以滋养，不能任风寒也。皮毛之绝，则心肺之本亦绝矣。盖胃气不升，元气不生，无以滋养心肺，乃不足之证也。计受病之人，饮食失节，劳役所伤，因而饱食内伤者甚多，外伤者间而有之，世俗不知，往往将元气不足之证，便作外伤风寒表实之证，而反伤心肺，是重绝其表也，安得不死乎？古人所谓实实虚虚，医杀之耳。若曰不然，请以众人之耳闻目见者证之。向者壬辰改元，京师戒严，迨三月下旬，受敌者凡半月，解围之后，都人不受病者万无一二，既病而死者，继踵而不绝，都门十有二所，每日各门所送，多者二千，少者不下一千，似此者凡三月，此百万人岂俱感风寒外伤者耶？大抵人在围城中，饮食失节，及劳役所伤，不待言而知。由其朝饥暮饱，起居不时，寒温失所，动经三两月，胃气亏之久矣。一旦饱食太过，感而伤人，而又调治失宜，其死也无疑矣。非惟大梁为然，远在真祐、兴定间，如东平、如太原、如凤翔，解围之后，病伤而死，无不然者。余在大梁，凡所亲见，有表发者，有以巴豆推之者，有以承气汤下之者，俄而变结胸发黄，又以陷胸汤丸及茵陈汤下之，无不死者。盖初非伤寒，以调治差误，变而似真伤寒之证，皆药之罪也。往者不可追，来者犹可及，辄以平生已试之效，著《内外伤辨论》一篇，推前哲之余论，历举近世之变故，庶几同志者审其或中，触类而长之，免后人之横夭耳。僭易之罪，将何所逃乎？
〖辨寒热〗
外伤寒邪之证，与饮食失节、劳役形质之病及内伤饮食，俱有寒热，举世尽将内伤饮食失节、劳役不足之病，作外伤寒邪表实有余之证，反泻其表，枉死者岂胜言哉？皆由不别其寒热耳。今细为分解之。外伤寒邪，发热恶寒，寒热并作。其热也，翕翕发热，又为之拂拂发热，发于皮毛之上，如羽毛之拂，明其热在表也，是寒邪犯高之高者也。皮肤毛腠者，阳之分也，是卫之元气所滋养之分也。以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍似袒裸露其皮肤，已不能禁其寒矣。其表上虚热，只此而已。其恶寒也，虽重衣下幕，逼近烈火，终不能御其寒，一时一日增加愈甚，必待传入里作下证乃罢。其寒热齐作，无有间断也。其内伤饮食不节，或劳役所伤，亦有头痛项强，腰痛，与太阳表证微有相似，余皆不同，论中辨之矣。内伤不足之病，表上无阳，不能禁风寒也，此则常常有之，其躁热发于肾间者，间而有之，与外中寒邪略不相似，其恶风寒也。盖脾胃不足，营气下流而乘肾肝，此痰厥气逆之渐也。若胃气平常，饮食入胃，其营气上行，以舒于心肺，以滋养上焦之皮肤腠理之元气也。既下流，其心肺无所禀受，皮肤间无阳，失其营卫之外护，故阳分皮毛之间虚弱，但见风见寒，或居阴寒处，无日阳处，便恶之也。此常常有之，无间断者也。但避风寒及温暖处，或添衣，盖温养其皮肤，所恶寒便不见矣。是热也，非表伤寒邪，皮毛间发热也，乃肾间受脾胃下流之湿气闭塞其下，致阴火上冲，作蒸蒸而躁热，上彻头顶，旁彻皮肤，浑身躁热作，须待袒衣露居近寒凉处即已，或热极而汗出亦解。彼外伤恶寒发热，岂有汗出者乎？若得汗则病愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽膈不通，其吸入之气欲入，为膈上冲脉之火所拒，使阴气不得入，其胸中之气为外风寒所遏，而不得伸，令人口开目瞪，极则声发于外，气不能上下，塞于咽中而气欲绝。又或因哕、因呕、因吐，而躁热发，必有所因，方有此证，其表虚恶风寒之证复见矣。表虚之弱，为阴火所乘，躁发须臾而过，其表虚无阳，不任风寒复见矣。是表虚无阳常常有之，其躁热则间而有之，此二者不齐。躁作寒已，寒作躁已，非如外伤之寒热齐作，无有间断也。百病俱有身热，又为之肌热，又为之皮肤间热，以手扪之方知者是也，乃肌体有形之热也，亦须皆待阴阳既和，汗出则愈矣。慎不可于此上辨之，以其虚实内外病皆有之，故难辨耳，只依此说，病人自觉发热恶寒之热及躁作之热上辨之为准则矣。
〖辨外感八风之邪〗
辨外感八风之邪，或有饮食劳役所伤之重者，三二日间特与外伤者相似，其余证有特异者，若不将两证重别分解，犹恐将内伤不足之证误作有余外感风邪，虽辞理有重复处，但欲病者易辨，医者易治耳。
外感八风之邪，乃有余证也；内伤饮食不节，劳役所伤，皆不足之病也。其内伤亦恶风自汗，若在湿暖无风处则不恶矣，与外伤鼻流清涕，头痛自汗颇相似，分之特异耳。外感风邪，其恶风自汗，头痛，鼻流清涕，常常有之，一日一时增加愈甚，直至传入里作下证乃罢。语声重浊，高厉有力，鼻息壅塞不通，能食，腹中和，口知味，大小便如常，筋骨疼痛不能转摇，便着床枕，非扶不起。其内伤与饮食不节，劳役所伤，然亦恶风，居露地中，遇大漫风起却不恶也，惟门窗隙中些小贼风，来必大恶也，与伤风、伤寒俱不同矣。况鼻流清涕、头痛自汗，间而有之。鼻中气短，少气不足以息，语则气短而怯弱，妨食，或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴。初劳役得病，食少，小便赤黄，大便常难，或秘或结，或虚坐，只见些小白脓，时有下气，或泻黄如糜，或溏泄色白，或结而不通。若心下痞气，或胸中闭塞如刀劙之痛，二者亦互作不并出也。有时胃脘当心而痛，上支两胁痛，必脐下相火之势如巨川之水，不可遏而上行，使阳明之经逆行乱于胸中，其气无止息，甚则高喘。热伤元气，令四肢不收，无气以动，而懒倦嗜卧，以其外感风寒俱无此证，故易分别耳。
〖辨手背手心〗
内伤及劳役饮食不节病，手心热，手背不热。外伤风寒则手背热，手心不热，此辨至甚皎然。
〖辨口鼻〗
若饮食劳役所伤，其外证必显在口，必口失谷味，必腹中不和，必不欲言，纵勉强对答，声必怯弱，口沃沫多唾，鼻中清涕或有或无，即阴证也。外伤风寒，则其外证必显在鼻，鼻气不利，声重浊不清利，其言壅塞、盛有力，而口中必和。伤寒则面赤，鼻壅塞而干；伤风则鼻流清涕而已。《内经》云：鼻者，肺之候，肺气通于天。外伤风寒则鼻为之不利。口者，坤土也，脾气通于口。饮食失节，劳役所伤，口不知谷味，亦不知五味。又云：伤食恶食。伤食明矣。
〖辨气少气盛〗
外伤风寒者，故其气壅盛而有余，内伤饮食劳役者，其口鼻中皆气短促不足以息，何以分之？盖外伤风寒者，心肺元气初无减损，又添邪气助之，使鼻气壅塞不利，面赤不通，其鼻中气不能出，并从口出，但发一言，必前轻而后重，其言高，其声壮厉而有力。是伤寒则鼻干无涕，面壅色赤，其言前轻后重，其声壮厉而有力者，乃有余之验也。伤风则决然鼻流清涕，其声嗄，其言响，如从瓮中出，亦前轻而后重，高揭而有力，皆气盛有余之验也。内伤饮食劳役者，心肺之气先损，为热所伤，热既伤气，四肢无力以动，故口鼻中皆短气少气，上喘懒语，人有所问，十不欲对其一，纵勉强答之，其气亦怯，其声亦低，是其气短少不足之验也。明白如此，虽妇人女子亦能辨之，岂有医者反不能辨之乎？
〖辨头痛〗
内证头痛，有时而作，有时而止。外证头痛，常常有之，直须传入里实方罢。此又内外证之不同者也。
〖辨筋骨四肢〗
内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动。经云：热伤气。又云：热则骨消筋缓。此之谓也。若外伤风寒，是肾肝之气已绝于内。肾主骨为寒，肝主筋为风，自古肾肝之病同一治，以其递相维持也。故经言胆主筋，膀胱主骨是也。或中风，或伤寒，得病之日便着床枕，非扶不起，筋骨为之疼痛，不能动摇，乃形质之伤。经云：寒伤形。又云：寒则筋挛骨痛。此之谓也。
〖辨外伤不恶食〗
若劳役、饮食失节、寒温不适，此三者皆恶食。
仲景《伤寒论》云：中风能食，伤寒不能食，二者皆口中和而不恶食。若劳役所伤，及饮食失节、寒温不适，三者俱恶食，口不知五味，亦不知五谷之味，只此一辨，足以分内外有余不足二证也。伤寒证虽不能食，而不恶食，口中和，知五味，亦知谷味。盖无内证则心气和，脾气通，知五谷之味矣。
〖辨渴与不渴〗
外感风寒之邪，三日以外，谷消水去，邪气传里，始有渴也。内伤饮食失节、劳役久病者，必不渴，是邪气在血脉中，有余故也。初劳役形质，饮食失节，伤之重者，必有渴，以其心火炽上，克于肺金，故渴也。又当以此辨之。虽渴欲饮冷水者，当渐渐少与之，不可纵意而饮，恐水多峻下，则胃气愈弱，轻则为胀，重则传变诸疾，必反复闷乱，百脉不安，夜间增剧，不得安卧，不可不预度也。
〖辨劳役受病，表虚不作表实治之〗
或因劳役动作，肾间阴火沸腾，事闲之际，或于阴凉处解脱衣裳，更有新沐浴，于背阴处坐卧，其阴火下行，还归肾间，皮肤腠理极虚无阳，但风来为寒凉所遏，表虚不任其风寒，自认外感风寒，求医解表，以重绝元气，取祸如反掌，苟幸而免者，致虚劳气血皆弱，不能完复，且表虚之人，为风寒所遏，亦是虚邪犯表，始病一二日之间，特与外中贼邪有余之证颇相似处，故致疑惑，请医者只于气少气盛上辨之，其外伤贼邪，必语声前轻后重，高厉而有力，若是劳役所伤，饮食不节，表虚不足之病，必短气，气促上气，高喘懒语，其声困弱而无力，至易见也。若毫厘之误，则千里之谬。以上者辨证别有治法用药正论，故作此说分解于后。
〖辨证与中热颇相似〗
复有一节，乘天气大热之时，在于路途中劳役得之，或在田野间劳形得之，更或有身体薄弱，食少劳役过甚，又有修善常斋之人，胃气久虚，而因劳役得之者，皆与阳明中热白虎汤证相似，必肌体扪摸之壮热，必躁热闷乱，大恶热，渴而饮水，以劳役过甚之故，亦身疼痛。始受病之时，特与中热外得有余之证相似，若误与白虎汤，旬日必死。此证脾胃大虚，元气不足，口鼻中气皆短促而上喘，至日转以后，是阳明得时之际，病必少减。若是外中热之病，必到日晡之际，大作谵语，其热增加，大渴饮水，烦闷不止，其劳役不足者，皆无此证，尤易为分解。若有难决疑似之证，必当待一二日而求医治疗，必不至错误矣。饮食不节，劳役形体所受病皆脾虚，腠理元气已绝，于往往病人将自己表虚不任风寒，但有风来寒至招认作伤风，召医以泻其表，反重虚其虚，轻则致危困虚劳，重则必死，深可哀悯，故时一说以祛医者之惑。
〖论天地阴阳生杀之理在升降浮沉之间〗
《阴阳应象论》云天以阳生阴长，地以阳杀阴藏，然岁以春为首，正，正也，寅，引也。少阳之气始于泉下，引阴升而在天地人之上，即天之分，百谷草木皆甲坼于此时也。至立夏，少阴之火炽于太虚，则草木盛茂，垂枝布叶，乃阳之用、阴之体，此所谓天以阳生阴长。经言：岁半以前，天气主之，在乎升浮也。至秋而太阴之运初自天而下，逐阴降而彻地，则金振燥令，风厉霜飞，品物咸殒，其枝独在，若乎毫毛。至冬则少阴之气复服于泉下，水冰地坼，万类周密，阴之用、阳之体也，此所谓地以阳杀阴藏。经言：岁半以后，地气主之，在乎降沉也。至于春气温和，夏气暑热，秋气清凉，冬气冷冽，此则正气之序也，故曰履端于始，序则不愆，升已而降，降已而升，如环无端，运化万物，其实一气也。设或阴阳错综，胜复之变自此而起，万物之中人一也，呼吸升降效象天地，准绳阴阳。盖胃为水谷之海，饮食入胃，而精气先输脾归肺，上行春夏之令，以滋养周身，乃清气为天者也。升已而下输膀胱，行秋冬之令，为传化糟粕，转味而出，乃浊阴为地者也。若夫顺四时之气，起居有时，以避寒暑，饮食有节，及不暴喜怒以颐神志，常欲四时均平而无偏胜则安，不然损伤脾真气下溜或下泄而久不能升，是有秋冬而无春夏，乃生长之用陷于殒杀之气，而百病皆起，或久升而不降，亦病焉，于此求之，则知履端之义矣。
〖劳倦所伤论〗
《调经篇》云：阴虚生内热。岐伯曰：有所劳倦，形气衰少，谷气不盛，上焦不行，下脘不通而胃气热，热气熏胸中，故内热。《举痛论》云：劳则气耗。劳则喘。且汗出内外皆越，故气耗矣。夫喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故困热无气以动，懒于语言，动作喘乏，表热自汗，心烦不安。当病之时，宜安心静坐，以养其气，以甘寒泻其热火，以酸味收其散气，以甘温补其中气。经言：劳者温之损者温之者是也。《金匮要略》云：平人脉大为劳，脉极虚亦为劳矣。夫劳之为病，其脉浮大，手足烦热，春夏剧，秋冬瘥。（脉大者，热邪也。极实者，气损也。春夏剧者，时助邪也。秋冬瘥者，时胜邪也。）以黄芪建中汤治之。此亦温之之意也。夫上古圣人，饮食有节，起居有常，不妄作劳，形与神俱，百岁乃去，此谓治未病也。今时之人，去圣人久远则不然，饮食失节，起居失宜，妄作劳役，形气俱伤，故病而后药之，是治其已病也。推其百病之源，皆因饮食劳倦而胃气元气散解，不能滋荣百脉，灌溉脏腑，卫护周身之所致也。故苍天之气贵清净，阳气恶烦劳。噫！饮食喜怒之间，寒暑起居之际，可不慎欤？
〖饮食劳倦论〗
古之至人，穷于阴阳之化，究乎生死之际，所著《内经》悉言人以胃气为本。盖人受水谷之气以生，所谓清气、营气、卫气，春升之气，皆胃气之别称也。夫胃为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。苟饮食失节，寒温不适，则脾胃乃伤，喜怒忧恐，劳役过度，而损耗元气，既脾胃虚衰，元气不足，而心火独盛。心火者，阴火也，起于下焦，其系系于心。心不主令，相火代之。相火，下焦包络之火，元气之贼也。火与元气不能两立，一胜则一负，脾胃气虚则下流于肾肝，阴火得以乘其土位。故脾胃之证，始得之则气高而喘，身热而烦，其脉洪大而头痛，或渴不止，皮肤不任风寒而生寒热。盖阴火上冲，则气高而喘，身烦热，为头痛，为渴，而脉洪大。脾胃之气下流，使谷气不得升浮，是生长之令不行，则无阳以护其营卫，不任风寒，乃生寒热，皆脾胃之气不足所致也。然而与外感风寒所得之证颇同而理异，内伤脾胃乃伤其气，外感风寒乃伤其形。伤外为有余，有余者泻之；伤内为不足，不足者补之。汗之、下之、吐之、克之，皆泻也；温之、和之、调之、养之，皆补也。内伤不足之病，苟误认作外感有余之病而反泻之，则虚其虚也。《难经》云：实实虚虚，损不足而益有余。如此死者，医杀之耳。然则奈何？曰：惟当以甘温之剂，补其中，升其阳，甘寒以泻其火则愈。《内经》曰：劳者温之，损者温之。盖温能除大热，大忌苦寒之药泻胃土耳。今立补中益气汤。
补中益气汤
黄芪（劳役热甚，一钱）　甘草（炙。以上各五分）　人参（去芦）　升麻　柴胡　橘皮　当归身（酒洗）　白术（以上各三分）
上件㕮咀，都作一服，水二盏，煎至一盏，去滓，早饭后温服。如伤之重者，二服而愈，量轻重治之。
〖立方本指〗
夫脾胃虚者，因饮食劳倦，心火亢甚而乘其土位，其次肺气受邪，须用黄芪最多，人参、甘草次之。脾胃一虚，肺气先绝，故用黄芪以益皮毛而闭腠理，不令自汗，损其元气。上喘气短，人参以补之；心火乘脾，须炙甘草之甘以泻火热而补脾胃中元气。若脾胃急痛并大虚，腹中急缩者，宜多用之。经云：急者缓之。白术苦甘温，除胃中热，利腰脐间血，胃中清气在下，必加升麻、柴胡以引之，引黄芪、甘草甘温之气味上升，能补卫气之散解而实其表也，又缓带脉之缩急，二味苦平，物之薄者，阴中之阳，引清气上升也。气乱于胸中为清浊相干，用去白陈皮以理之，又能助阳气上升以散滞气，助诸甘辛为用也。口干、嗌干加干葛。脾胃气虚，不能升浮，为阴火伤其生发之气，营血大亏，营气不荣，阴火炽盛，是血中伏火日渐煎熬，血气日减。心包与心主血，血减则心无所养，致使心乱而烦，病名日悗。悗者，心惑而烦闷不安也，故加辛甘微温之剂生阳气，阳生则阴长。或曰甘温何能生血？曰：仲景之法，血虚以人参补之，阳旺则能生阴血，更以当归和之，少加黄柏以救肾水，能泻阴中之伏火。如烦犹不止，少加生地黄补肾水，水旺而心火自降。如气浮心乱，以朱砂安神丸镇固之则愈。
〖四时用药加减法〗
《内经》曰：胃为水谷之海。又云：肠胃为市。无物不包，无物不入，寒热温凉皆有之，其为病也不一，故随时证于补中益气汤中权立四时加减法于后。
以手扪之而肌表热者，表热也，只服补中益气汤一二服，得微汗则已，非正发汗，乃阴阳气和，自然汗出也。
若更烦乱，如腹中或周身有刺痛，皆血涩不足，加当归身（五分或一钱）。
如精神短少，加人参（五分）、五味子（二十个）。
头痛加蔓荆子（三分）；痛甚加川芎（五分）。
顶痛脑痛加藁本（五分）、细辛（三分）。诸头痛并用此四味足矣。
如头痛有痰，沉重懒倦者，乃太阴痰厥头痛，加半夏（五分）、生姜（三分）。
耳鸣目黄，颊颔肿，颈、肩、臑、肘、臂外后廉痛，面赤，脉洪大者，以羌活（一钱）、防风、藁本（以上各七分）、甘草（五分）通其经血，加黄芩、黄连（以上各三分）消其肿，人参（五分）、黄芪（七分）益元气而泻火邪，另作一服与之。
嗌痛颔肿、脉洪大、面赤者，加黄芩、甘草（以上各三分）、桔梗（七分）。
口干嗌干者，加葛根（五分），升引胃气上行以润之。
如夏月咳嗽者，加五味子（二十五个）、麦门冬（去心五分）。
如冬月咳嗽，加不去根节麻黄（五分），如秋凉亦加。如春月天温只加佛耳草、款冬花（以上各五分）。
若久病痰嗽，肺中伏火，去人参，以防痰嗽增益耳。食不下，乃胸中胃上有寒，或气涩滞，加青皮、木香（以上各三分）、陈皮（五分），此三味为定法。
如冬月加益智仁、草豆蔻仁（以上各五分）。
如夏月少加黄芩、黄连（以上各五分）。
如秋月加槟榔、草豆蔻仁、缩砂仁、白豆蔻仁（以上各五分）。
如春初犹寒，少加辛热之剂，以补春气之不足，为风药之佐，益智、草豆蔻可也。
心下痞夯闷者，加芍药、黄连（以上各一钱）。
如痞腹胀，加枳实、木香、缩砂仁（以上各三分）、厚朴（七分）。
如天寒，少加干姜或中桂（桂心也）。
心下痞，觉中寒，加附子、黄连（以上各一钱）；不能食而心下痞，加生姜、陈皮（以上各一钱）；能食而心下痞，加黄连（五分）、枳实（三分）；脉缓，有痰而痞，加半夏、黄连（以上各一钱）；脉弦，四肢满，便难而心下痞，加黄连（五分）、柴胡（七分）、甘草（三分）。
腹中痛者，加白芍药（五分）、甘草（三分）；如恶寒，觉冷痛，加中桂（五分）。
如夏月腹中痛，不恶寒不恶热者，加黄芩、甘草（以上各五分）、芍药（一钱），以治时热也。腹痛在寒凉时，加半夏、益智、草豆蔻之类。
如腹中痛，恶寒而脉弦者，是木来克土也，小建中汤主之。盖芍药味酸，于土中泻木，为君。如脉沉细，腹中痛，是水来侮土，以理中汤主之。干姜辛热，于土中泻水，以为主也。如脉缓，体重节痛，腹胀自利，米谷不化，是湿胜，以平胃散主之。苍术苦辛温，泻湿为主也。
胁下痛或胁下缩急，俱加柴胡（三分，甚则五分）、甘草（三分）。
脐下痛者，加真熟地黄（五分）。如不已者，乃大寒也，加肉桂（五分）。
朱砂安神丸
朱砂（五钱，别研，水飞为衣）　甘草（五钱五分）　黄连（去须净，酒洗，六钱）　当归（去芦，二钱五分）　生地黄（一钱五分）
《内经》曰：热淫所胜，治以甘寒，以苦泻之，以黄连之苦寒，去心烦，除湿热，为君；以甘草、生地黄之甘寒，泻火补气，滋生阴血，为臣；以当归身补其血不足，朱砂纳浮溜之火而安神明也。
上件除朱砂外，四味共为细末，汤浸蒸饼为丸如黍米大，以朱砂为衣。每服十五丸或二十丸，津唾咽下。食后或温水凉水少许送下亦得。此近而奇偶制之缓也。
参术调中汤
泻热补气，止嗽定喘，和脾胃，进饮食。
白术（五分）　黄芪（四分）　桑白皮　甘草（炙）　人参（以上各三分）　麦门冬（去心）　青皮（去白）　陈皮（去白）　地骨皮　白茯苓（以上各二分）　五味子（二十个）
上件㕮咀如麻豆大，都作一服，水二盏，煎至一盏，去滓，大温服，早饭后。忌多语言劳役。
升阳补气汤
治饮食不时，饥饱劳役，胃气不足，脾气下溜，气短无力，不能寒热，早饭后转增昏闷，须要眠睡，怠惰四肢不收，懒倦动作，及五心烦热。
厚朴（姜制五分）　升麻　羌活　白芍药　独活　防风　甘草（炙）　泽泻（以上各一钱）　生地黄（一钱五分）　柴胡（二钱五分）
上件为粗末。每服五钱，水二盏，生姜三片，枣二枚，煎至一盏，去滓，大温服，食前。
如腹胀及窄狭，加厚朴。
如腹中似硬，加砂仁。（以上各三分）。
双和散
治虚劳少气，补血益气。
白芍药（二两五钱）　黄芪　熟地黄　川芎　当归（以上各一两）　甘草（炙）　官桂（以上各七钱五分）
上为粗末。每服四钱，水一盏半，生姜三片，枣二枚，煎至七分，去滓温服。
如大病之后，虚劳气乏者，以此调治。不热不冷，温而有补。
升阳顺气汤
治因饮食不节，劳役所伤，腹胁满闷短气，遇春则口淡无味，遇夏虽热，犹有恶寒，饥则常如饱，不喜食冷物。
黄芪（一两）　半夏（三钱，汤洗七次）　草豆蔻（二钱）　神曲（一钱五分，炒）　升麻　柴胡　当归身　陈皮（以上各一钱）　甘草（炙）　黄柏（以上各五分）　人参（去芦，三分）
上件㕮咀。每服三钱，水二盏，生姜三片，煎至一盏，去滓温服。
升阳益胃汤
治脾胃虚，则怠惰嗜卧，四肢不收，时值秋燥令行，湿热少退，体重节痛，口干舌干，饮食无味，大便不调，小便频数，不欲食，食不消，兼见肺病，洒淅恶寒，惨惨不乐，面色恶而不和，乃阳气不伸故也，当升阳益气也。
黄芪（二两）　半夏（洗此一味，脉涩者用）　人参（去芦）　甘草（炙。以上各一两）　黄连（一钱）　白芍（何故秋旺用人参、白术、芍药之类反补肺？为脾胃虚，则肺最受邪，故因时而补也）　独活　防风（以秋旺，故以辛温泻之）　羌活（以上各五钱）　橘皮（四钱）　茯苓（小便利、不渴者勿用）　柴胡　泽泻（不淋勿用）　白术（以上各三钱）
上㕮咀。每服秤三钱，水三盏，生姜五片，枣二枚，煎至一盏，去渣温服，早饭后。或加至五钱。
门冬清肺饮
治脾胃虚弱，气促气弱，精神短少，衄血吐血。
紫菀茸（一钱五分）　黄芪　白芍药　甘草（以上各一钱）　人参（去芦）　麦门冬（以上各五分）　当归身（三分）　五味子（三个）
上㕮咀。分作二服，每服水二盏，煎至一盏，去渣温服，食后。《局方》中大阿胶丸亦宜用
升阳散火汤（方见火门）
当归补血汤（方见热门）
〖饮食所伤论〗
《阴阳应象论》云：水谷之寒热，感则害人六腑。《痹论》云：阴气者，静则神藏，躁则消亡。饮食自倍，肠胃乃伤。此乃混言之也，分之为二，饮也、食也。饮者，水也，无形之气也。因而大饮则气逆，形寒饮冷则伤肺，病则为喘咳，为肿满，为水泻。轻则当发汗利小便，使上下分消其湿，解醒汤、五苓散，生姜、半夏、枳实、白术之类是也；如重而蓄积为满者，芫花、大戟、甘遂、牵牛之属利下之，此其治也。食者，物也，有形之血也。如《生气通天论》云：因而饱食，筋脉横解，肠澼为痔。又云：食伤太阴，厥阴寸口大于人迎两倍、三倍者，或呕吐，或痞满，或下利肠澼，当分寒热轻重而治之。轻则内消，重则除下。如伤寒物者，半夏、神曲、干姜、三棱、广术、巴豆之类主之；如伤热物者，枳实、白术、青皮、陈皮、麦糵、黄连、大黄之类主之。亦有宜吐者，《阴阳应象大论》云：在上者，因而越之，瓜蒂散之属主之。然而不可过剂，过剂则反伤肠胃。盖先因饮食自伤，又加之以药过，故肠胃复伤，而气不能化，食愈难消矣。渐至羸困。故《五常政大论》云：大毒治病，十去其六；小毒治病，十去其七。凡毒治病，不可过之。此圣人之深戒也。
〖论饮食自倍肠胃乃伤分而治之〗
《痹论》云：阴气者，静则神藏，躁则消亡。饮食自倍，肠胃乃伤。此混言之也，分之为二，饮也、食也。又经云：因而大饮则气逆。因而饱食，筋脉横解，则肠澼为痔。饮者，无形之气，伤之则宜发汗利小便，使上下分消其湿，解醒汤、五苓散之类主之。食者，有形之物，伤之则宜损其谷，其次莫若消导，丁香烂饭丸、枳术丸之类主之。稍重则攻化，三棱消积丸、木香见睍丸之类主之。尤重者，则或吐或下，瓜蒂散、备急丸之类主之，以平为期。盖脾已伤，又以药伤，使营运之气减削，食愈难消。故《五常政论》云：大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。不尽，行复如法。圣人垂此严戒，是为万世福也。如能慎言语，节饮食，所谓治未病也。
〖辨内伤饮食用药所宜所禁〗
内伤饮食，付药者，受药者，皆以为锁末细事，是以所当重者为轻，利害非细。殊不思胃气者，营气也、卫气也、谷气也、清气也、资少阳生发之气也。人之真气衰旺，皆在饮食入胃，胃和则谷气上升。谷气者，升腾之气也，乃足少阳胆、手少阳元气始发生长万化之别名也。饮食一伤，若消导药的对其所伤之物，则胃气愈旺，五谷之精华上腾，乃清气为天者也，精气神气皆强盛，七神卫护，生气不乏，增益大旺，气血周流，则百病不能侵，虽有大风苛毒，弗能害也。此一药之用，其利溥哉！易水张先生尝戒不可用峻利食药。食药下咽，未至药丸施化，其标皮之力始开，便言空快也，所伤之物已去，若更待一二时辰许，药尽化开，其峻利药必有性情，病去之后，脾胃安得不损乎？脾胃既损，是真气元气败坏，促人之寿。当时说下一药，枳实一两，麸炒黄色为度，白术二两，只此二味，荷叶裹烧饭为丸，以白术苦甘温，其甘温补脾胃之元气，其苦味除胃中之湿热，利腰膝间血，故先补脾胃之弱，过于枳实克化之药一倍。枳实味苦寒，泄心下痞闷，消化胃中所伤，此一药下胃，其所伤不能即去，须待一二时辰许，食则消化，是先补其虚而后化其所伤，则不峻利矣。当是之时，未悟用荷叶烧饭为丸之理，老年味之始得，可谓神奇矣。荷叶之一物，中央空虚，象震卦之体，震者，动也。人感之，生足少阳甲胆也。甲胆者，风也，生化万物之根蒂也。《左传》云：履端于始，序则不愆。人之饮食入胃，营气上行，即少阳甲胆之气也。其手少阳三焦经，人之元气也。手足经同法，便是少阳元气生发也。胃气、谷气、元气、甲胆上升之气，一也。异名虽多，止是胃气上升者也。荷叶之体生于水土之下，出于秽污之中，而不为秽污所染，挺然独立，其色青，形乃空清，而象风木者也，食药感此气之化，胃气何由不上升乎？其主意用此一味为引用，可谓远识深虑，合于道者也。更以烧饭和药，与白术协力，滋养谷气而补，令胃厚，再不至内伤，其利广矣，大矣。若内伤脾胃以辛热之物，酒肉之类，自觉不快，觅药于医者，此风习以为常。医者亦不问所伤，即付之以集香丸、巴豆大热药之类下之，大便下则物去，遗留食之热性、药之热性，重伤元气，七神不炽。经云：热伤气。正谓此也。其人必无气以动，而热困四肢不举，传变诸疾不可胜数，使人真气自此衰矣。若伤生冷硬物，世医或用大黄、牵牛二味大寒药投之，物随药下，所伤去矣，遗留食之寒性、药之寒性，重泻其阳，阳去则皮肤、筋骨、肉、血脉无所依倚，便为虚损之证。论言及此令人寒心。夫辛辣气薄之药，无故不可乱服，非止牵牛而已。《至真要大论》云：五味入胃，各先逐其所喜攻。攻者，克伐泻也。辛味下咽，先攻泻肺之五气。气者，真气、元气也。其牵牛之辛辣猛烈，夺人尤甚，饮食所伤，肠胃受邪，当以苦味泄其肠胃可也。肺与元气何罪之有？夫牵牛不可用者有五，此其一也。况胃主血，为物所伤。物者，有形之物也，皆是血病，血病泻气，此其二也。且饮食伤于中焦，止合克化消导其食，重泻上焦肺中已虚之气，此其三也。食伤肠胃，当塞因塞用，又寒因寒用，枳实、大黄苦寒之物，以泄有形是也，反以辛辣牵牛散泻真气，犯大禁四也。殊不知《针经》第一卷第一篇有云：外来客邪风寒伤人五脏，若误泻胃气必死，误补亦死。其死也，无气以动，故静。若内伤肠胃，而反泻五脏必死，误补亦死。其死也，阴气有余，故躁。今内伤肠胃是谓六腑不足之病，反泻上焦虚无肺气，肺者，五脏之一数也，为牵牛之类朝损暮损，其元气消耗，此仍暗里折人寿数，犯大禁五也。良可哀叹，故特著此论并方，庶令四海闻而行之，不至夭横耳。此老夫之用心也。胃气岂可不养，复明养胃之理。故经曰：安谷则昌，绝谷则亡。水去则营散，谷消则卫亡，营散卫亡，神无所依。仲景云：水入于经，其血乃成，谷入于胃，脉道乃行。
故血不可不养，胃不可不温，血温胃和，营卫将行，常有天命。谷者，身之大柄也。《书》与《周礼》皆云：金木水火土，谷惟修以奉养五脏者也。内伤饮食，固非细事。苟妄服食药而轻生损命，其可乎哉？《黄帝针经》有说：胃恶热而喜清，大肠恶清冷而喜热。两者不和，何以调之？岐伯曰：调此者，饮食、衣服亦欲适寒温，寒无凄怆，暑无汗出。饮食者，热无灼灼，寒无凄怆，寒温中适，故气将持，不致邪僻也。（详说见于本经条下。）是必有因用，岂可用俱寒俱热之食药致损者与？《内经》云：内伤者，其气口脉反大于人迎一倍、二倍、三倍，分经用药。又曰：上部有脉，下部无脉，其人当吐不吐者，死。如但食不纳，恶心欲吐者，不问一倍、二倍，不当止与瓜蒂散吐之，但以指或以物探去之。若所伤之物去不尽者，更诊其脉，问其所伤，以食药去之，以应塞因塞用。又谓之寒因寒用，泄而下降，乃应太阴之用。其中更加生发之药，令其元气上升。塞因塞用，因曲而为之直。何为曲？内伤胃气是也。何为直？而升发胃气是也。因治其饮食之内伤，而使生气增益，胃气完复，此乃因曲而为之直也。若依分经用药，其所伤之物，寒热温凉，生硬柔软，所伤不一，难立定法，只随所伤之物不同各立治法，临时加减用之。其用药又当问病人从来禀气盛衰，所伤寒物热物。是喜食而食之耶，不可服破气药。若乘饥困而食之耶，当益胃气。或为人所勉劝强食之，宜损血而益气也。诊其脉候，伤在何脏，方可与对病之药，岂可妄泻天真生气，以轻丧身宝乎？且如先食热而不伤，继之以寒物，因后食致前食亦不消化而伤者，当问热食寒食孰多孰少，斟酌与药，无不当矣。喻如伤热物二分，寒物一分，则当用寒药二分，热药一分，相合而与之，则营卫之气必得周流。更有或先饮酒，而后伤寒冷之食，乃伤热食、冷水与冰，如此不等，皆当验其节次所伤之物，约量寒热之剂，分数各各对证而与之，无不取验。自忖所定方药，未敢便为能尽药性之理，姑用《指迷》辨惑耳，随证立方备陈于后。
易水张先生枳术丸
治痞，消食强胃。
白术（二两）　枳实（麸炒黄色，去瓤，一两）
上为细末，荷叶裹，烧饭为丸，如梧桐子大。每服五十丸，多用白汤下，无时。白术者，本意不取其食速化，但令人胃气强实，不复伤也。
橘皮枳术丸
治老幼元气虚弱，饮食不消，或脏腑不调，心下痞闷。
橘皮　枳实（麸炒，去瓤。以上各一两）　白术（二两）
上为细末，荷叶烧饭为丸，如梧桐子大。每服五十丸，熟水送下，食远。
夫内伤用药之大法，所贵服之强人胃气，令胃气益厚，虽猛食、多食、重食而不伤，此能用食药者也。此药久久益胃气，令人不复致伤也。
曲糵枳术丸
治为人所勉劝强食之，致心腹满闷不快。
枳实（麸炒，去瓤）　大麦糵（面炒）　神曲（炒。以上各一两）　白术（二两）
上为细末，荷叶烧饭为丸，如梧桐子大。每服五十丸，用温水下，食远。
木香枳术丸
破滞气，消饮食，开胃进食。
木香　枳实（麸炒，去瓤。以上各一两）　白术（二两）
上为细末，荷叶烧饭为丸，如梧桐子大。每服五十丸，温水送下，食远。
木香化滞汤
治因忧气食湿面，结于中脘，腹皮底微痛，心下痞满，不思饮食，食之不散，常常痞气。
半夏（一两）　草豆蔻仁　甘草（以上各五钱）　柴胡（四钱）　木香　橘皮（以上各三钱）　枳实（麸炒，去瓤）　当归梢（以上各二钱）　红花（五分）
上件锉如麻豆大。每服五钱，水二大盏，生姜五片，煎至一盏，去滓稍热服，食远，忌酒湿面。
半夏枳术丸
治因冷食内伤。
半夏（汤洗七次）　枳实（麸炒。以上各一两）　白术（二两）
上为细末，荷叶烧饭为丸，如绿豆大。每服五十丸，温水送下，添服不妨。热汤浸蒸饼为丸亦可。
如食伤寒热不调，每服加上二黄丸十丸，白汤送下。
丁香烂饭丸
治饮食所伤。
丁香　京三棱　广荗（炮）　木香（以上各一钱）　甘草（炙）　甘松（去土）　缩砂仁　丁香皮　益智仁（以上各三钱）　香附子（五钱）
上为细末，汤浸蒸饼为丸，如绿豆大。每服三十丸，白汤送下，或细嚼亦可，不拘时候。
治卒心胃痛甚效。
草豆蔻丸
治秋冬伤寒冷物，胃脘当心而痛，上支两胁，膈咽不通。
草豆蔻（面裹煨，去皮，取仁）　枳实（麸炒黄色）　白术（以上各一两）　大麦糵（麸炒黄色）　半夏（汤洗七次）　黄芩（刮去皮，生）　神曲（炒黄色。各五钱）　干生姜　橘皮　青皮（以上各二钱）　炒盐（五分）
上为细末，汤浸蒸饼为丸，如绿豆大。每服五十丸，白汤下，量所伤多少，加减服之。
如冬月用，别作一药，不用黄芩。岁火不及，又伤冷物，加以温剂，是其治也。然有热物伤者，从权以寒药治之，随时之宜，不可不知也。
三黄枳术丸
治伤肉食湿面，辛辣味厚之物填塞，闷乱不快。
黄芪（二两）　黄连（酒洗）　大黄（湿纸裹煨）　神曲（炒）　橘皮　白术（以上各一两）　枳实（麸炒，五钱）
上为细末，汤浸蒸饼为丸，如绿豆大一倍。每服五十丸，白汤送下，量所伤服之。
除湿益气丸
治伤湿面，心腹满闷，肢体沉重。
枳实（麸炒黄色）　神曲（炒黄色）　黄芩（生用）　白术（以上各一两）　萝卜子（炒熟去秽气，五钱）　红花（三分是三钱分十也）
上为细末，荷叶裹烧饭为丸，如绿豆大。每服五十丸，白汤送下，量所伤多少服之。
三棱消积丸
治伤生冷硬物，不能消化，心腹满闷。
京三棱（炮）　广荗（炒）　炒曲（以上各七钱）　青橘皮　巴豆（和皮米，炒黑焦，去米）　陈皮（以上各五钱）　丁皮　益智（以上各三钱）　茴香（五钱，炒）
上为细末，醋打面糊为丸，如梧桐子大。每服十丸，加至二十丸，温生姜汤下，食前，量虚实加减。如更衣，止后服之。
备急大黄丸
疗心腹诸卒暴百病。
大黄　巴豆（去皮）　干姜（以上各一两）
上须要精新好药，捣罗蜜和，更捣一千杵，丸如小豆大。每服三丸，老少量之。
益胃散
治服寒药过多，或脾胃虚弱，胃脘痛。
陈皮　黄芪（以上各七钱）　益智仁（六钱）　白豆蔻仁　泽泻　干姜　姜黄（以上各三钱）　缩砂仁　甘草　厚朴　人参（以上各二钱）
上为细末。每服三钱，水一盏，煎至七分，温服，食前。
如脉弦，恶寒腹痛，乃中气弱也，以仲景小建中汤加黄芪，钱氏异功散加芍药，选而用之。
如渴甚者，以白术散加葛根倍之。
〖论酒客病〗
夫酒者，大热有毒，气味俱阳，乃无形之物也。若伤之，止当发散，汗出则愈矣，此最妙法也。其次莫如利小便，二者乃上下分消其湿，何酒病之有？今之酒病者，往往服酒症丸大热之药下之，又有用牵牛、大黄下之者，是无形元气受病，反下有形阴血，乖误甚矣。酒性大热，已伤元气，而复重泻之，况亦损肾水真阴及有形阴血，俱为不足，如此则阴血愈虚，真水愈弱，阳毒之热大旺，反增其阴火，是谓元气消亡，七神无依，折人长命，不然则虚损之病成矣。《金匮要略》云：酒疸下之，久久为黑疸。慎不可犯此戒，不若令上下分消其湿，葛花解酲汤主之。
葛花解酲汤
白豆蔻仁　缩砂仁　葛花（以上各五钱）　干姜　神曲（炒）　泽泻　白术（以上各二钱）　橘皮（去白）　猪苓（去皮）　人参（去芦）　白茯苓（各一钱五分）　木香（五分）　莲花青皮（去瓤，三分）
上为细末，秤和匀。每服三钱匕，白汤调下，但得微汗，酒病去矣。此盖不得已而用之，岂可恃赖日日饮酒。此药气味辛辣，偶因酒病服之，则不损元气。何者？敌酒病故也。若频服之，损人天年。
五苓散
治伤寒温热病，表里未解，头痛发热，口燥咽干，烦渴饮水，或水入即吐，或小便不利，及汗出表解，烦渴不止者，宜服之。又治霍乱吐利，燥渴引饮之证。
泽泻（二两五钱）　猪苓　茯苓　白术（以上各一两五钱）　桂（一两）
上为细末。每服二钱，热汤调服，不计时候，服讫多饮热汤，有汗出即愈。
又治瘀热在里，身热黄疸。浓煎茵陈蒿汤调下，食前服之。
如疸发渴及中暑引饮，亦可用水调服之。
家秘加味枳术丸
治脾胃虚弱，饮食减少，胸膈膨闷，酒伤食积，气滞腹满。常服则进食宽中，和畅脾胃。
白术（泔浸，土炒，二两）　枳实（去瓤，麸炒，一两）　神曲（炒）　麦糵（炒，研取粉）　陈皮（去白）　山楂肉　香附（炒。以上各一两）　缩砂仁（炒，五钱）
上为细末，荷叶烧陈老米饭为丸，如绿豆大。每服五十丸，用清米饮，或滚水送下；如胸膈膨闷，枳壳汤送下；如酒伤，干葛汤送下；如脾胃虚弱者，加人参五钱。
附：伤食  ***************************
〖伤食方论〗
《病源》曰：宿食不消，由脏气虚弱，寒气在于脾胃之间，故使谷不化也。宿谷未消，新谷又入，脾气既弱，故不能磨之，则经宿而不消也。令人腹胀气急，噫气醋臭，时复憎寒壮热是也。或头痛如疟之状，寸口脉浮大，按之反涩，尺脉亦微而涩者，则宿食不消也。丹溪云：伤食恶食者，胸中有物，宜导痰补脾，用二陈汤加白术、山楂、川芎、苍术服之。
豆蔻橘红散
温脾养胃，升降阴阳，和三焦，化宿食。
丁香　木香（各一两）　白豆蔻　人参　厚朴（姜汁制）　神曲（炒）　干姜（炮）　半夏曲　橘红（去白）　甘草（炙）　薷香（去土）　白术（各半两）
上㕮咀。每三钱，水一盏，姜三片，枣一枚，煎七分，去渣温服。
保和丸
专治一切食积。
山楂（六两）　神曲　半夏　茯苓（各二两）　陈皮　连翘　萝卜子（各一两）
上为末，炊饼子如梧子大。每服七八十丸，食远，白汤下。
大枳壳丸（《御药院方》）
治一切酒食伤，胸膈闭闷疼痛，饮食不消，两胁刺痛，呕逆恶心，并皆治之。
蓬莪术（煨香热）　厚朴（去皮，姜制）　人参（去芦）　青皮　黑牵牛（炒）　枳壳（麸炒，去瓤）　茯苓（去皮）　木香　陈皮（去白）　白术（各一两）　槟榔　大黄（锦纹者，各二两）　半夏（汤炮七次）　麦糵（微炒）　神曲（炒黄）　三棱（各一两）　一方有干姜（五钱）
上为末，姜汁糊丸如梧子大。每服三四十丸，姜汤下。常服美食。
木香槟榔丸
治一切气滞，心腹痞满，胁肋胀闷，大小便结滞不利者并亦服之。
木香　槟榔　青皮（去白）　陈皮（去白）　枳壳（麸炒）　广荗（煨，切）　黄连（各一两）　黄柏（去粗皮，一两）　香附　大黄（炒。各三两）　黑牵牛（生，取头末，各三两）
上为末，滴水丸如豌豆大。每服三五十丸，食后生姜汤送下，加至以利为度。
秘方化滞丸
理一切气，化一切积，夺造化，有通塞之功，调阴阳，有补泻之妙，久坚沉痼，磨之自消，暴积留导之立去。
南木香（坚实者，不见火）　丁香（去苞，不见火）　青皮（四花者，去白）　红橘皮（水浸，去白）　黄连（大者。各二钱半）　京三棱（慢火煨）　莪术（慢火煨。各五钱）　半夏曲（三钱）
前八味晒干，共研为细末。
巴豆（去壳，滚汤泡，逐一研开，去心膜，以瓦器盛，用好醋浸过一指，慢火熬至醋干，秤六钱重碾细，将前药末和，再碾令匀，入后乌梅肉膏，巴豆若干，止用四钱五分）　乌梅（用肉厚者，打研去核，细锉，火焙干，为细末，秤五钱重，用米醋调略清，慢火熬成膏，和入前药）
上通和匀了，用白面八钱重，水调得所，慢火调糊为丸，如粟米大。每服五七丸，人盛者十丸，五更空心用橘皮汤下。常服磨滞，不欲通泄，津液咽下。停食饱闷，枳壳汤下。但有所积物，取米汁冷下。因食吐不止，津液咽下即止。食泻不休及霍乱呕吐，俱用冷水下。赤痢，冷甘草汤下。白痢，冷干姜汤下。心动，石菖蒲汤下。赤白痢，冷甘草干姜汤下。诸气痛，生姜橘皮汤下。小肠气痛，茴香酒下。妇人血气，当归汤下。
若欲宣积，滚姜汤下，仍如丸数。未利，再服；利多，饮冷水一口，补住。小儿量岁数加减丸服。疳积，常服，米饮下，不拘时服。孕妇勿服此药，得热则行，得冷则止。
丁香烂饭丸
治食伤，卒心痛。三黄枳术丸，治伤肉食，湿面辛辣味厚之物填塞，闷乱不安。葛花解酲汤，治饮酒太过，呕吐痰逆，心神烦乱，胸膈痞塞，手足战摇，饮食减少，小便不利。（方俱见内伤门。）
大柴胡汤
治内伤饮食，郁结在里，身热烦躁，日晡发热如疟，脉实而滑数者，用此微利。
柴胡（四钱）　黄芩　芍药（各二钱半）　半夏（二钱）　大黄（二钱）　枳实（一钱五分）
上㕮咀，作一服，加生姜三片，枣二枚，水二钟，煎一钟，去渣，温服，以利为度。未利，再投一服。
附：调理脾胃（新增）  ***************************
〖调理脾胃方论〗
《内经》曰：胃者，五脏六腑之海也。水谷皆入于胃，五脏六腑皆禀气于胃。胃者，五脏之本，六腑之大源也。又曰：胃为水谷之海。饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。以此论之，若夫饮食有节，寒温适宜，脾胃壮实，则外邪不能侵内，邪不能起，何恙之有哉？苟因饮食失节，寒温不适，则脾胃虚弱，而百病生焉。况脾胃属土，土为五行之本，万物藉土而生，故古人以调理脾胃为医中之王道，厥有旨哉！予鄙见，欲人知节饮食，适寒温，以养脾胃之本。倘有脾胃虚弱，最易作疾，故开诸方于后，择而用之，苟得脾壮实，固本澄源之事也矣。
调中益气汤（东垣方）
治因饥饱劳役，损伤脾胃，元气不足，其脉弦，或洪缓而沉，按之无力中之下时得一涩，其证身体沉重，四肢倦懒，百节烦疼，胸满短气，膈咽不通，心烦不安，耳鸣耳聋，目有瘀肉，热壅如火，视物昏花，口中沃沫，饮食失味，怠惰嗜卧，忽肥忽瘦，溺色变，或清利而数，或上饮下便，或夏月飧泄，腹中虚痛，不思饮食。
升麻　柴胡　橘皮（各二分）　木香（二分）　甘草（炙）　人参　苍术（各五分）　黄芪（一钱）　当归（五分）　芍药（三分）　五味子（七个，此后三味出东垣证效方有之）
上㕮咀，作一处水煎，食前热服。如时显热躁，是下元阴火蒸蒸然发也，加生地黄、黄柏；如大便虚坐不得，或大便了而不了，腹常逼迫，血虚血涩也，加归身。
治中汤
治脾胃不和，呕逆霍乱，中满虚痞，或泄泻。
参苓白术散
治脾胃虚弱，饮食不进，或呕吐泄泻，及大病后调助脾胃，此药最好。（方并见虚劳门。）
平胃散
治脾胃不和，呕吐痰水，胸膈痞滞，不美饮食，并皆治之。（方见泄泻门。）
枳术丸
治痞消食，理脾强胃。（方见内伤门。）
家秘加味枳术丸
治脾胃虚弱，饮食减少，胸膈膨闷，酒伤食积，气滞腹满。常服则进食宽中，和畅脾胃。（方见内伤门。）
养胃汤（《三因方》）
治脾胃虚寒，呕逆恶心，腹胁胀痛，肠鸣泄泻，或有外感寒热如疟，骨节烦疼，并皆治之。（方见痎疟门。）
白术和胃丸
治病久不能食，而脏腑或结或溏，此胃气虚弱也。常服则和中理气，消痰去湿，和脾胃，进饮食。
厚朴（制）　半夏（各一两）　白术（一两二钱）　陈皮（八钱）　槟榔　枳实（各二钱半）　木香（一钱）　人参（七钱）　甘草（炙，三钱）
上为末，生姜汁浸，蒸饼为丸如梧桐子大。每三十丸，温水食远服。
补脾丸（《心法秘方》）
有脾虚而恶汤药者，制此丸用汤吞，省口苦而易于从也。
白术（半斤）　苍术　茯苓　陈皮（各三两）　芍药（半两）
上为末，粥糊丸。加润下丸可作催生用。上热甚者，加清金丸尤妙，与此药必无产患。
养脾丸（《和剂方》）
治脾胃虚冷，心腹胀闷，呕逆恶心，泄泻。
大麦糵（炒）　白茯苓（去皮）　人参（去芦。各一斤）　白术（半斤）　干姜（炮）　缩砂（去皮。各二斤）　甘草（炙，一斤半）
上为末，炼蜜为丸，每两作八丸。每服一丸，细嚼，姜汤下。
补脾汤（《三因方》）
治脾胃虚寒，泄泻腹满，气逆呕吐，饮食不消。
人参（去芦）　茯苓（去皮）　草果（去皮）　干姜（炮。各一两）　麦芽（炒）　甘草
（炙。各一两半）　厚朴（去皮，姜制）　陈皮（去白）　白术（各七钱半）
上㕮咀。每服四钱，水一盏，煎七分，去渣，空心温服。
温脾散（《本事方》）
开胃进食，利气散寒湿，温中。
青皮（去白）　陈皮（去白）　砂仁　船上茴香（炒）　良姜　桔梗　白芷　厚朴（各一两）　木香　麦芽　香附　白术（各半两）　甘草（一两半）　红豆　干葛（各三钱）
上㕮咀。每服三钱，水一盏，枣一枚，煎七分，去渣，空心服。
八味理中丸（《百一选方》）
治脾胃虚寒，饮食不化，胸膈痞闷，或呕吐痰水，或肠鸣泄泻。
砂仁　川姜　麦芽（各二两）　白茯苓　神曲（炒）　人参（各一两）　白术（四两）　甘草（炙，一两半）
上为末，炼蜜丸，每两分作十丸。空心用一丸，姜汤嚼下，或加半夏曲一两为末，入盐点服亦可。
参苓平胃散（《御药院方》）
治脾胃不和，不思饮食，心腹胁肋胀满刺痛，口苦无味，胸满短气，呕哕恶心，噫气吞酸，面色萎黄，肌体瘦弱，怠惰嗜卧，体重节痛，常多自利，或发霍乱，及五噎八痞，膈气反胃宜服。
厚朴（制）　橘皮（各五两）　苍术（米泔制，半斤）　甘草（炙）　茯苓（各二两）　人参（二两）
上㕮咀。水二盏，生姜三片，枣一枚，煎至一盏，去渣温服，不拘时。一方枣肉丸小豆大，服五十丸，姜汤下，空心常服，调气暖胃，化宿食，消痰饮，辟风寒凉温四时非节之气。
异功散（《拔粹》方）
治脾胃虚冷，肠鸣腹痛自利，不思饮食。
人参　茯苓　白术　甘草（炙）　橘皮（各等分）
上㕮咀。每服五钱，生姜三片，枣一枚，水二盏，煎八分，温服。
六君子汤（《圣惠方》）
治脾脏不和，不进饮食，上燥下寒，服热药不得者。
人参　白术（各一两）　橘红　半夏（汤泡七次）　枳壳（去白，麸炒）　甘草（炙。各半两）
上㕮咀。每服一两，生姜七片，枣一枚，水二盏，煎至一盏，去渣温服。
木香人参生姜枳术丸（《拔粹》方）
开胃进食。
木香（三钱）　人参（三钱半）　干生姜（一钱半）　枳实（一两，炒）　白术（一两半）　橘皮（四钱）
上件为末，用荷叶烧饭为丸，如梧桐子大。每服三五十丸，温水送下，食前服。
藿香安胃散（《卫生宝鉴》）
治脾胃虚弱，不能饮食，呕吐不待腐熟。
藿香　丁香　人参（各二钱半）　橘红（半两）
上㕮咀。水二盏，生姜三片，煎至一盏，温服，不拘时。
宽中进食丸
滋形气，美饮食。
神曲（炒，四钱）　木香（五分）　草豆蔻仁（五钱）　枳实（炒，四钱）　半夏（七钱）　甘草（炙，一钱）　人参　干生姜　青皮　猪苓（各一钱）　陈皮　白术　白茯苓　泽泻（各二钱）　砂仁（一钱半）　大麦芽（一两）
上为末，汤浸蒸饼丸如梧桐子大。每服三四十丸，温米饭下，食远服之。
八珍汤（《御药院方》）
和血气，理脾胃。
当归　赤芍药　川芎　熟地黄　人参　白茯苓　甘草　砂仁（各等分）
上㕮咀。每服三钱，水一盏，姜七片，枣三枚，煎至七分，空心温服。
凝神散
病后收敛胃气，清凉肌表。
人参　白术　茯苓　山药（各一两）　粳米　扁豆（炒）　知母　生苄　甘草（炙。各五钱）　淡竹叶　地骨皮　麦门冬（各二钱半）
上㕮咀。每服五钱，水盏半，姜三片，枣一枚，煎至一盏，去渣温服。
加减保和丸
消痰利气，扶脾胃，进饮食。
山楂　神曲（炒）　半夏（汤泡七次）　茯苓（去皮。各三两）　陈皮（洗）　连翘　萝卜子（各二两）　白术（五两）　苍术（米泔浸，去粗皮）　枳实（去白。各一两）　香附（去皮，酒浸）　厚朴（姜制。各二两）　黄芩（去腐，酒浸，炒）　黄连（去须，酒浸，炒。各一两）
上为细末，姜汁面糊为丸，如梧子大，每服五十丸，渐加至七八十丸，食后茶汤任下。
加味枳术丸（《明医杂著》）
论曰：人之一身，脾胃为主，胃阳主气，脾阴主血，胃司纳受，脾司运化，一纳一运，化生精气，津液上升，糟粕下降，斯无病矣。人惟饮食不节，起居不时，损伤脾胃，脾损则不能纳，胃损则不能化，脾胃俱损，纳化皆难，元气斯弱，百邪易侵，而饱闷痞积，关格吐逆，腹痛泄痢等证作矣。况人于饮食岂能一一节调，一或有伤，脾胃便损，饮食减常，元气渐惫矣，故洁古制枳术之丸，东垣发脾胃之论，使人常以调理脾胃为主，后人称为医中王道，厥有旨哉！近世论治脾胃者，不分阴阳气血，而率皆理胃，所用之药，又皆辛温燥热，助火消阴之剂，遂致胃火益旺，脾阴愈伤，清纯中和之气，变为燥热，胃脘干枯，大肠燥结，脾脏渐绝，而死期迫矣。殊不知脾胃属土、属湿，位居长夏，故湿热之病十居七八，况土旺四季，寒热温凉各依其时，岂可偏用辛热之剂哉？今举枳术丸方，立加减法于后。
白术（二两，去梗）　枳实（一两，麸炒）
上为细末，荷叶包饭烧，取出杵烂，和药杵匀，丸如绿豆大。每服五六十丸，清米汤下。此法一补一消，取饮食缓化，不令有伤。东垣加陈皮一两，名橘皮枳术丸，治老幼元气衰弱，饮食少进，久服令人多食而不伤。
若元气素弱，饮食难化，食多即腹中不和，疼痛泄泻，此虚寒也，加人参、白芍药（酒炒）、神曲（炒）、大麦芽（炒，杵去皮。各一两）、缩砂、木香（各五钱）。
若素有痰火，胸膈郁塞，咽酸噎气，及素有吞酸、吐酸之证，或有酒积、泄泻、结痛，此皆湿热也，加黄连（姜汁炒）、白芍药（酒炒）、陈皮（各一两）、石膏、生甘草（各五钱）、缩砂、木香（各二钱）、川芎（四钱）。
若伤食饱闷，痞塞不消，加神曲、大麦芽、山楂子（各一两）；如有食积痞块在腹者，再加黄连、厚朴、瓜蒌（制。各五钱）；积坚者，再加蓬术（醋煮）、昆布（各三钱）。
若伤冷食不消，腹痛溏泄，加半夏（姜制，一两）、缩砂、干姜（各炒）、神曲、大麦芽（各五钱）。
若人性多气恼，夹气伤食，气滞不通，加川芎、香附米（各一两）、木香、黄连（姜制。各五钱）。
若胸膈不利，人过服辛香燥热之药，以致上焦受伤，胃脘干燥呕吐，噎膈反胃，加黄连（姜炒）、山栀子（炒。各五钱）、白芍药、当归（各一两）、桔梗、生甘草、石膏（各五钱）；胸膈顽痰胶结及大便燥秘，再加芒硝（五钱）。
若素有痰者，加半夏（姜炒）、橘红、白茯苓（各一两）、黄芩（炒）、黄连（姜炒。各五钱）。
若人能食好食，但食后反饱难化，此胃火旺，脾阴虚也，加白芍药（酒炒，一两半）、人参（七钱）、石膏（火煅，一两）、生甘草（五钱）、黄连（炒）、香附米（炒）、木香（各四钱）。
若年高人，脾虚血燥，易饥易饱，大便燥难，加白芍药、当归（各一两）、人参（七钱）、升麻、甘草（炙。各四钱）、山楂子、大麦芽、桃仁（去皮、尖。各五钱），此老人常服药也。

卷七  ——————————————————————————————————————————————————————————————————————————————————————————

痰涎  ***************************
〖痰涎方论〗
惟气与血能生诸病，痰亦如之。夫痰者津液之异名，人之所恃以润养肢体者也。血气和平，关络条畅，则痰散而无；气脉闭塞，脘窍凝滞，则痰聚而有。痰之所以发动者，岂无自而然哉！风抟寒凝，暑烦湿滞，以至诸热蒸郁，啖食生冷、煎爆、腥膻、咸藏动风发气等辈，皆能致痰也。是痰作恙，为喘，为嗽，为壅，为呕，为眩晕，为风痫，为狂迷，为忪悸；或吞酸，或短气，或痞隔，或肿胀，或寒热，或疼痛，痰实主之。人知痛生于气血，孰知痰涎流注，亦能缠滞而为痛乎？如头风证，眉棱耳角俱痛，投以风药不效，投以痰药收功；如患眼证，赤肿羞明而痛，与之凉剂弗瘳，与之痰剂获愈；如酒家手臂痛重，时或麻痹，二陈汤加片子姜黄下白丸子、消饮丸、倍术丸辈，每每就安；如斗家胸骨扑伤，刺痛无已，散血之剂罔功，续以自己溲便饮之，须臾吐痰，其痛立止，此皆痰涎作痛之明证也。然而顽痰满胸，上脘填塞，其高者因而越之，法当从权取吐。或者津液不守，所以痰多，吐甚痰脱，则精竭而毙矣。疗痰之法，理气为上，和胃次之。若风，若寒，若湿，若热，如前数者，亦当推寻所受之因。和胃谓何？涎者，脾之液也，脾胃一和，痰涎自散，故治痰多用半夏，盖半夏能利痰故也。
〖痰涎证治〗
橘皮汤
治胸膈停痰。
半夏（制，五两）　茯苓　陈皮（各三两）　细辛　青皮　桔梗　枳壳　甘草（炒。各二两）　人参　旋覆花（去萼。各一两）
上锉散。每服三钱，姜五厚片，煎服。
前胡半夏汤
治痰盛。
北前胡　半夏（制）　茯苓（各三分）　陈皮　木香　紫苏　枳壳（制）　甘草（炒。各二分）
上锉散。每服三钱，姜五片，乌梅少许，煎服。
人参饮
治痰，亦治嗽。
人参　桔梗　半夏曲　五味子　细辛　枳壳（制）　赤茯苓（各一分）　甘草（炒，半分）
上锉散。每服三钱，姜五片，煎服。痰嗽，加紫菀，添甘草。
星姜汤
治痰去风。
丸白南星（半两者一个）　老生姜（三钱半）
上各切片，以水三盏，瓷器内煎取其半，逐渐温服。
二圣饮
治风痰。
南星　半夏（各二两，切片）
上用生姜一斤，捣取自然汁浸药，瓷器盛之，顿在锅内，隔汤熬烑，令姜汁尽，焙干为末。
每挑二钱匕，生姜、甘草少许，煎汤调下。或用糕糊小丸，姜汤下三十丸，入煅白矾少许同丸亦得。
大半夏汤
治痰饮。
半夏（制）　茯苓　生姜（等分）
上锉碎。每服三钱，水二盏，煎至一小盏，温服。如热痰，加甘草少许；胃不和，去甘草加陈皮。
半夏丸
消下痰涎。
圆白半夏　老生姜（等分，如泥，焙干）
上为末，煮姜汁为糊丸桐子大。每三十丸，姜汤下。
豁痰丸
治顽痰壅盛。
南星（三两）　半夏（二两。各锉作大片，用浓皂角水浸一宿，焙干为末）　白附子　川灵脂　直僵蚕（炒，去丝）　华阴细辛　白矾（煅枯。各一两）　全蝎（三钱半，焙）
上为末，皂角浆煮面糊为丸，桐子大。每二三十丸，姜汤下。
神术丸
治痰饮妙。
茅山苍术（一斤，米泔浸一宿，去皮，切片，焙干为末）　生油麻（半两，水二盏，研细取浆）　大枣（十五个，煮，取肉研，旋入磨浆拌和药）
上末为丸，桐子大。晒干。每五七十丸，空心温汤下。
辰砂化痰丸
驱风化痰。
辰砂（研细）　白矾（煅枯。各半两）　半夏曲（三两）　南星（炮，一两）
上为末，姜汁调面煮糊丸桐子大，别用朱砂衣。每十丸，姜汤下。小儿风痰一二丸。
强中二姜丸
温脾胃，消寒痰。
良姜　干姜　青皮　陈皮　大半夏（切开，沸汤荡浸七次，焙干。各一两）　南星（炮，半两）
上为末，姜汁调面煮糊丸桐子大。每三十丸，姜汤下。
养正丹
治肾虚，气不归元，痰涎上壅。亦治寒痰。每服二十丸，用降气汤送下。
二陈汤吞白丸子（方见小儿类）
治痰饮一证，眉心眉梁骨痛，状如头风。
二陈汤（方见疟类）加苍术、片子姜黄、制枳壳各少许，治酒面积毒，酿热生痰，攻眼肿痛。
控痰良方
喘嗽通用。
虢丹　白矾（各二两）
上以钱王砖剜一大孔，先入虢丹，次以白矾盖顶，用炭一斤，煅至火尽矾枯、丹黑，出火毒，研细，煮稀面糊丸麻子大。每服十五丸，沸汤泡生姜汁送下。诸顽痰迷塞，关窍不通，声音不出，以三十丸研末，入全蝎少许，用自然姜汁澄取清者调灌，须臾吐痰，立愈。凡喘促，胸膈澎湃，寸脉急数，须从权吐之。中满内实而喘者，与解毒雄黄丸。（方见积热门。）
〖附：诸贤论〗
刘宗厚曰：痰之为病，仲景论四饮六证，无择叙内外三因，俱为切当。盖四饮则叙因痰而显诸证者，三因则论其因有所伤而生痰者也。惟王隐君论人之诸疾悉出于痰。此发前人所未论，可谓深识痰之情状，而得其奥者矣。制滚痰丸一方，丝治斯疾，固为简便，较之仲景三因有表里内外，而分汗下温利之法，则疏阔矣。况又有虚实寒热之不同者哉！夫痰病之原，有因热而生痰者，亦有因痰而生热者，有因风寒暑湿而得者，有因惊而得者，有因气而得者，有因酒食而得者，有因食积而得者，有脾虚不能运化而生者，有肾虚不能降火而生者。若热痰，则多烦热；风痰多成瘫痪、奇证；冷痰多成骨痹；湿痰多倦怠软弱；惊痰多成心痛、癫疾；饮痰多成胁痛、臂痛；食积痰多成癖块、痞满。其为病状，种种难名。王隐君论中颇为详尽，学者但察其病形脉证，则知所挟之邪，随其表里、上下、虚实以治之。若夫子和谓饮无补法，必当去水，故用吐、汗、下之三法治人常愈。又论热药治痰之误，固为详切，亦有挟寒、挟虚之证，不可不论。夫久痰凝结，胶固不通，状若寒凝，不用温药引导，必有拒格之患，况有风寒外来，痰气内郁者，不出温散亦何以开郁行滞？又有血气亏乏之人，痰客中焦，闭塞清道，以致四肢百骸发为诸病，理宜导去痰滞，必当补接兼行，又难拘于子和之三法也。大凡病久淹延，卒不便死者，多因食积、痰饮所致，何以然者？盖胃气亦赖痰积所养，饮食虽少，胃气卒不便虚故也。亦有治痰用峻利过多，则脾气愈虚，津液不运，痰反生而愈盛。法当补脾胃，清中气，则痰自然运下，此乃治本之法也，谓医中之王道者，正此类也。
〖附诸方〗
金沸草散
治外感风寒，痰气内郁，咳唾稠粘。
参苏饮
亦治外感风寒，痰饮停积胸膈，咳嗽气促，言语不能相续。（并见伤风门。）
小青龙汤
治外感风寒，内生溢饮、支饮，倚怠喘满。（方见咳嗽门。）
苏子降气汤
治虚阳上攻，气不升降，上盛下虚，痰涎壅盛。（方见诸气门。）
中和丸
治湿痰气热。
苍术　黄芩　半夏　香附（等分）
上为末，粥丸如梧桐子大。每服五七十丸，姜汤下。
导痰汤
南星（炮）　橘红（去白）　赤茯苓（去皮）　枳壳（麸炒。各一两）　甘草（炙，半两）　半夏（四两）
上㕮咀。水煎，生姜五片，食前服。
茯苓丸（出《千金》第一方）
半夏（四两）　茯苓（二两）　枳壳（一两）　风化硝（半两）
上为末，蒸饼或神曲、姜汁糊丸，梧子大。每服三十丸，姜汤下。
此方治中脘停痰，臂痛难举，手足不得转有效。
清膈化痰丸
黄连　黄芩（各一两）　黄柏　山栀（半两）　香附（一两半）　苍术（二两）
上为末，蒸饼丸，白汤下。
搜风化痰丸
人参　槐角子　僵蚕　白矾　陈皮（去白）　天麻　荆芥（各一两）　半夏（四两，姜汁炒）　辰砂（半两，另研）
上为末，姜汁浸，蒸饼为丸，辰砂为衣。服四十丸，姜汤下。
利膈化痰丸
南星　蛤粉（研细，一两）　半夏　瓜蒌仁　贝母（去心，治胸膈痰气妙）　香附（半两，童便浸）
上为末，用猪牙皂角十四铤，敲碎，水一碗半。煮；杏仁去皮、尖，一两，煮水将干，去皂角，擂杏仁如泥，入前药搜和，再入姜汁，泡蒸饼丸如绿豆大，青黛为衣。每服五六十丸，姜汤下。
清痰丸
专清中脘热痰积。
乌梅　枯矾　黄芩　苍术　陈皮　活石（炒）　青皮　枳实（各半两）　南星　半夏　神曲　山楂　干生姜　香附（各一两）
上为末，汤浸，蒸饼丸服。
王隐君滚痰丸
括曰：甑里翻身甲挂金，于今头戴草堂深，相逢二八求斤正，硝煅青礞倍若沉，十七两中零半两，水丸桐子意常斟，千般怪证如神效，水泻双身却不任。
大黄（酒蒸）　黄片芩（酒洗净。各八两）　沉香（半两）　礞石（一两，捶碎，焰硝一两，用入小砂罐内，瓦片盖之，铁线练定，盐泥固济晒干，火煅红，候冷取出）
一方加朱砂二两。（研为细末为衣。）
上为细末，水丸梧子大。每服四五十丸，量虚实加减服，茶清温水任下，临卧食后服。
六君子汤
治脾虚不进饮食，呕吐痰水。（方见调理脾胃门。）
清气化痰丸
清头目，凉膈化痰利气。
半夏（汤洗七次，二两）　陈皮（去白）　茯苓（去皮。各一两半）　薄荷叶　荆芥穗（各五钱）　黄芩（酒浸，炒）　连翘　栀子仁（炒）　桔梗（去芦）　甘草（炙。各一两）　苍术（泔浸，锉，焙干，炒）　香附子（醋浸，炒。各一两）
上为末，姜汁煎水，打糊为丸，如梧子大。每服五十丸，食后、临卧各一服。如肠胃燥实，加酒炒大黄、芒硝各一两。
此方即二陈汤、凉膈散加香附、苍术相合是也。盖痰者因火而动，气者因郁而成，故作胸膈痞满，头目昏眩。今用二陈汤以豁痰，凉膈散以降火而散风热，香附、苍术开郁顺气，何疾之不愈哉！
节斋化痰丸
论曰：痰者，病名也。人之一身，气血清顺则津液流通，何痰之有？惟夫气血浊逆，则津液不清，熏蒸成聚而变为痰焉。痰之本，水也，原于肾；痰之动，湿也，主于脾。古人用二陈汤为治痰通用者，所实脾燥湿治其标也。然以之而治湿痰、寒痰、痰饮、痰涎则固是矣。若夫痰因火上，肺气不清，咳嗽时作，及老痰、郁痰结成粘块，凝滞喉间，吐咯难出，此等之痰，皆因火邪炎上，熏于上焦，肺气被郁，故其津液之随气而升者，为火熏蒸，凝浊郁结而成，岁月积久，根深蒂固，故名老、名郁，而其源则火邪也。病在上焦心肺之分，咽喉之间，非中焦脾胃温痰、冷痰、痰饮、痰涎之比也。故汤药难治，亦非半夏、茯苓、苍术、枳壳、南星等药所能治也。惟在开其郁、降其火、清润肺金而消化凝结之痰，缓以治之，庶可取效。今制一方于后。
天门冬（去心）　黄芩（酒炒）　海粉（别研）　瓜蒌仁（别研）　橘红（各一两）　桔梗（去芦）　连翘　香附子（槌研，浅盐水浸，炒。各五钱）　青黛（别研，二钱）　芒硝（别研，三钱）
上为细末，炼蜜入生姜汁少许，和药末杵极匀，丸如小龙眼大。噙化一丸，或嚼烂，清汤细咽之。或丸为细丸，如黍米大，淡姜汤送下五六十丸。
此等老痰，大率饮酒之人多有之。酒气上升为火，肺与胃脘皆受火邪，故郁滞而成。此方用天门冬、黄芩泄肺火也，海粉、芒硝咸以软坚也，瓜蒌仁润肺降痰，香附米开郁降气，连翘开结降火，青黛解郁火，故皆不用辛燥之药。
秘传豁痰丸
治食积痰热。
陈皮（去白，四两）　山楂　神曲（各二两）　当归　黄芩　白术（各四两）　半夏（姜汁浸七日）　黄连　白茯苓　甘草（各一两五钱）　枳实（二两五钱）
上为细末，汤浸蒸饼为丸，如梧桐子大。每服四五十丸，临卧或食后淡姜汤送下。
秘传滚痰丸
降痰火神效。
大黄（八两，锉片，用皮硝三两，酒一碗，水一碗和匀，蒸干用）　黄芩（八两，锉碎，用明矾三两，酒水各一碗，蒸用）　沉香（五钱）　礞石（一两，用硝一两，入罐固济煅红取出用）　朱砂（一两，研末为衣）
上为细末，水丸如梧桐子大，朱砂为衣。每服四五十丸，量虚实加减。
加味二陈汤
半夏（姜汁，一钱五分）　白茯苓　白术（各一钱）　香附（一钱二分）　连翘　黄芩　枳实（麸炒）　前胡　甘草　瓜蒌仁　桔梗　麦芽　神曲（炒）　陈皮（盐水浸，炒。各一钱）
上㕮咀，水二盏，姜三片，煎一盏。
五饮汤（《拔粹》方）
一留饮心下，二癖饮胁下，三痰饮胃中，四溢饮膈上，五流饮肠间，凡此五饮，酒后伤寒，饮冷过多，故有此疾。
旋覆花　人参　陈皮　枳实　白术　茯苓　厚朴　半夏　泽泻　猪苓　前胡　桂心　芍药　甘草（各等分）
上锉，每两分四服，水二盏，生姜十片，同煎至六分，取清温服，不拘时。忌食肉、生冷、滋味等物。因酒有饮加葛根、葛花、砂仁。
蠲饮枳实丸（《拔粹》方）
逐饮消痰，导滞清膈。
枳实（炒）　半夏（汤泡七次）　陈皮（去白，各二两）　黑牵牛（半斤，取头末三两）
上为末，水煮面糊为丸，如梧子大。每服五十丸，姜汤下，食后。
辰砂祛痰丸（《圣惠方》）
治酒食过多，酸咸作成痰饮，聚于胸中。凝则呕逆恶心；流则臂痛，头目昏眩，腰脚疼痛；深则左瘫右痪；浅则蹶然倒地，此药神效。
朱砂（一两，水飞，一半入药，一半为衣）　半夏（四两）　槐角（炒）　陈皮　白矾（生）　荆芥（各一两）　生姜（四两，与半夏制作饼，阴干）
上为末，姜汁打糊丸如梧桐子大。每服五十丸，生姜汤下。
八味丸
治脾肾两虚，痰唾而不咳者。（方见诸虚门。）
五虎汤
治痰喘气急。（方见喘门。）
水饮  ***************************
〖水饮方论〗
水之与饮，同出而异名也。人惟脾土有亏，故平日所饮水浆不能传化，或停于心下，或聚于胁间，或注于经络，或溢于膀胱，往往因此而致病矣。孰谓血气痰涎能生诸疾，而水饮之不能为恙乎？惟水与饮，漉漉有声，为喘、为咳、为呕，为泄、为痞隔、为胀满、为眩晕、为怔忪、为寒热、为坚痛，为浮肿、为多唾、为短气、为体重。气为饮隔，痞满腹鸣，骨痛冷痹，则曰气分；经脉不行，血化为水，四肢红肿，则曰血分。凡此等类，皆水气之所由作也。据病验证，可不究其所受之原乎？然则疗治之法将何先？曰：能以表里虚实订之斯得矣。表有水者，其身热，嗽喘，怔忪，干呕，微利，青龙汤汗之而愈；里有水者，其身凉，呕嗽，痞满，引胁痛硬，十枣汤下之而安；虚者，脉虚，心腹满而濡，当以安肾丸为主，加青木香丸少许以行之；实者，脉实，心腹满而硬，当以青木香丸为主，用五皮散加枳壳以导之。寻常水气，心下怔忪，大半夏汤、小半夏茯苓汤、五苓散辈通用可也。然而疟家多积黄水，或于心下停潴，或于胁间结癖，惟癖为能生寒热，所以疟剂多用常山。盖水在上焦则吐之，水不在于上焦，则常山亦能破其癖而下其水也。若夫水肿证候，亦此种类，详见于后，请旁参而互考焉。
〖水饮证治〗
芎夏汤
逐水利饮通用
川芎　半夏（制）　茯苓（各一两）　青皮　陈皮　枳壳（制。各半两）　白术　甘草（炒。各一分）
上锉散。每服三钱，姜五厚片，煎服。川芎、半夏能逐水也。喘加去节麻黄，嗽加炒桑白皮，呕加生姜、半夏，泄加苍术，白术，痞隔加枳壳、桔梗，胀满加缩砂，白豆蔻，眩晕加半夏、南星，怔忪加白茯苓。寒热疼痛下其癖，浮肿体重渗其湿，余以类推。
大半夏汤（方见痰涎门）
小半夏茯苓汤
治诸水气。
半夏（制，五两）　茯苓（三两）
上锉散。每服三钱，水二盏半，煎一盏，秤生姜二钱半研取汁入药，煎沸温服。
五苓散
流行水饮。（方见气门。）
每二钱，沸汤调下；小便更不利，加防己佐之。
桂术汤
治气分前证。
辣桂（三两）　白术　麻黄（去节）　细辛（去苗）　甘草（炒。各二两）　枳壳（制）　干姜（炮。各一两半）
上锉散。每服三钱，煎服。
桂苓汤
治血分前证。
辣桂　赤茯苓　当归　川芎　赤芍药　蓬莪术　京三棱　槟榔　苍术（炒）　桑白皮（炒）　大腹皮　瞿麦穗　青皮　陈皮　甘草（炒。各半两）　葶苈　大黄（湿纸煨。各一分。）
上锉散。每服三钱，姜五片，煎服。
平肺汤
肺与肾皆以至阴积水，喘嘈咳嗽，盖水乘之。
葶苈（微炒）　桑白皮（炒）　北梗　枳壳（制）　紫苏茎叶　半夏（制。各一两）　麻黄（去节，三分）　甘草（炒，半两）
上锉散。每三钱，姜五片，煎服。治肾水用青木香丸。
青龙汤
治表不解，有水气，发热，干呕，怔松，咳嗽微喘，微利。
麻黄（去节）　细辛　芍药　干姜（炮）　甘草（炒）　辣桂（各三两）　五味子（二两）　半夏（制，二两半）
上锉散。每服三钱，水一盏半，煎一盏，温服。
十枣汤
治表解，里有水，身凉汗出，干呕，短气，微嗽，微利，胸下痞满，引胁硬痛。
芫花（炒）　大戟　甘遂（等分）
上件异筛秤末，合和入乳钵研良久，以肥枣十个擘开，用水一碗煮烂，取汁一盏调药。壮者服一钱重，弱者服半钱重，平旦温服。别用枣汤漱下，通利即以糜粥自养。未利，明日再服半钱，请酌量用。
安肾丸
治肾气不足，膀胱虚冷。
川乌（炮，去皮、脐）　辣桂（各四两）　茯苓　白术　石斛（酒炒）　白蒺藜（炒，去刺）　巴戟　苁蓉（酒浸，焙）　桃仁（去皮、尖，微炒）　萆薢　山药　破故纸（炒。各十二两）
上末，炼蜜丸如桐子大。每五七十丸，盐汤空心服。
青木香丸
行滞通水。
青木香（五两）　荜澄茄　补骨脂（炒）　槟榔（炒。各十两）　牵牛（六十两，炒香，捣，取末三十两）
上为末，滴水丸绿豆大，每二十丸，熟水下。
五皮散
治皮肤水气。（方见诸气类。）
二和消
和畅三焦，治痞胀浮肿。（方见诸气类。）
消饮丸
茯苓　干姜（炮。各三两）　白术（八两）　枳实（炒，半两）
上末，炼蜜丸桐子大。每十五丸，米饮下。
倍术丸
白术（四两）　辣桂　干姜（炒。各二两）
上为末，炼蜜丸桐子大。每服二十丸，米饮下。此二药可以温中消水。
呕吐  ***************************
〖呕吐方论〗
呕吐出于胃气之不和，人所共知也。然有胃寒、有胃热、有痰水、有宿食、有脓血、有气攻，又有所谓风邪入胃，凡是数者，可不究其所自来哉？寒而呕吐，则喜热恶寒，四肢凄清，法当以刚壮温之；热而呕吐，则喜冷恶热，烦躁口干，法当以温凉解之。痰水证者，唾沫，怔忪，先渴后呕，与之消痰逐水辈；宿食证者，胸腹胀满，醋闷吞酸，与之消食去积辈，腥气、燥气、熏炙、恶心，此脓血之聚，经所谓呕家有痈脓，不须治脓尽自愈是尔。七情内郁，关格不平，此气攻之证，经所谓诸郁干胃则呕吐是尔。若夫风邪入胃，人多不审，率用参术助之，拦住寒邪，于此尤关利害。其或恶闻食臭，汤水不下，粥药不纳，此则翻胃之垂绝者也，辨之不早，其何以为对治乎？虽然，足阳明之经，胃之络脉也，阳明之气下行则顺，今逆而上行，谨不可泄，固也。然呕吐者，每每大便秘结，上下壅遏，气不流行，盍思所以区划而利导之？他如汗后水药不入口者，逆呕而脉弱，小便复利，身微热而手足厥者，虚寒之极也，识者忧焉。
〖呕吐证治〗
附子理中汤
治寒证呕吐。（方见寒类。）
二姜汤
治寒证呕吐。
良姜　生白姜（各半两）　木香　丁香（各二钱半）　甘草（炙，一钱半）
上锉散。每服三钱，水盏半，煎半，食前服。
吴茱萸汤
治冷涎呕吐，阴证干呕通用。
吴茱萸（沸汤泡洗三次，焙炒）　生姜（各一两半）　人参（三分）　大枣（五个）
上锉细。每服四钱，水盏半，煎半，食前服。
小柴胡汤
多加生姜，治热证呕吐。（方见血类。）
人参须依分两用，或加乌梅亦得。
大半夏汤
治痰证呕吐。
半夏（制，锉，二两）　人参（四钱，切片）
上每四钱，姜七片，蜜少许，熟煎服。
小半夏茯苓汤
治水气呕吐。（方见水饮门。）
《金匮》云：呕家用半夏以去其水，水去则呕止。
治中汤
治食证呕吐。
人参　白术　干姜（炒）　甘草（炙）　青皮　橘红（等分）
上锉。每服三钱，枣一枚煎服。积聚，大便秘者，加大黄二棋子许。
二陈汤（方见疟门）
加缩砂、丁香，治宿食呕吐。
地黄汤
治脓血呕吐。
生地黄（洗，焙）　川芎（各一两）　半夏（制）　甘草（炙。各三分）　南星（荡洗七次）　芍药　白芷　茯苓　北梗　前胡　知母　人参（各半两）
上锉。每服三钱半，姜五片，乌梅一个，煎服。
加减七气汤
治气郁呕吐。
半夏（制，二两半）　人参　辣桂　厚朴（制。各一两）　茯苓（一两半）　甘草（炙，半两）
上锉散。每三钱半，姜七片，枣一枚煎服，加木香亦得。
藿香正气散
治风邪入胃呕吐。
半夏曲　川厚朴（制。各三两）　藿香叶　橘红（各一两）　甘草（炙，七钱）
上锉散。每三钱，姜七片，枣一枚，食前煎服。又养胃汤（方见寒类）通用。
木香豆蔻散
治翻胃呕吐。
人参　木香　肉豆蔻（面裹煨。各半两）　白豆蔻仁（一分）　甘草（炒，一钱半）
上粗末。每三钱，姜枣煎服。
参橘汤
治翻胃。
人参　真橘红　石莲肉（各半两）　透明乳香（一钱半）
上末。每一钱，姜汤点服。
丁香煮散
治翻胃呕逆。
丁香　石莲肉（各十四枚）　北枣（七枚，截碎）　生姜（七片）　黄秫米（半合，洗）
上水碗半，煮稀粥，去药，取粥食之。
附子散
治弱证翻胃。
大附子（一枚，作两截，中心各剜小孔，入丁香四十九粒塞满，以竹针插合，置砖上，炭火燲四围，淬姜汁半碗，再淬再淬，以尽为度，去皮，切，焙）
上并末，每一钱半，粟米一捻，北枣二个，煎，食前服。
养正丹
大治停寒留饮，聚涎翻胃，呕吐。（方见痼冷门。）添姜煎二陈汤下。
呕吐家多大便秘结，虚冷者，用灵砂或养正丹温而利之。又苏合香丸（方见嗽门）用四分，感应丸（方见胀满门）用六分，夹研作细丸，姜汁泡，沸汤下，此亦温利。若大便热结，用蜜煮凝，捻作指锭，纳后部导之。或用獖猪胆一枚，取汁，入法醋少许，以笔蘸，滴灌于后部。或烧皂角于桶内熏谷道。或用连根葱白一握，汉椒五十粒，捣细作饼，焙热，和轻粉掩脐，续以葱椒煎汤，熏荡身下。
翻胃方
橘皮汤
治翻胃呕吐。
真橘皮（用日照西方壁土炒香，取橘皮为末）
上每二钱，姜枣略煎服。
莲子散
治翻胃。
石莲子肉为末，入些肉豆蔻末，米汤乘热调服二方，患痢噤口通用。
温胃散
治久冷翻胃。
真附子（一个，生，去皮、脐，分作四块，生姜半斤，水一大碗，慢火同煮至半盏，取附子切，焙）
上为末，每一钱，空心温米汤调下。
〖附诸方〗
加味二陈汤
治停痰，气结而呕。
半夏（泡）　陈皮（各五两）　白茯苓（三两）　甘草（炙，一两半）　砂仁（一两）　丁香（五钱）　生姜（三两）
上㕮咀。每服一两，水煎服。
附：膈噎  ***************************
〖膈噎方论〗
能饮食而能便下，无斯病矣，饮食不下而便稍秘，则膈噎成焉。皆由恚忧气结，思虑伤脾，以致津液枯涩而饮食不能下，下则便秘不通，复而上行也。《内经》曰：三阳结，谓之膈。子和云：三阳者，大小肠、膀胱也。结谓热结也，小肠热结则血脉燥，大肠热结则不能圊，膀胱热结则津液涸，三阳既结则前后闭涩不通，必反而上行，所以噎食不下，纵下而复出也，此阳火不下，推而上行也，故经又曰：少阳所致，为呕涌，溢食不下，此理明矣。严氏曰：五噎五膈者，由喜怒不常，七情伤于脾胃，郁而生痰，痰与气抟，升而不降，饮食不下。盖气留于咽嗌者，则成五噎，结于胸膈者，为五膈。五噎之名，忧、思、劳、食、气也。五膈之名，忧、恚、寒、热、气也。其病令人胸膈痞闷，呕逆噎塞，妨碍饮食。夫喜怒忧郁，内伤脾肺，肝气愈盛，痰火上升，血液俱耗，胃脘干槅，其槅在上，近咽之下，水饮可行，食物难入，间或可入，入亦不多，名之曰噎。其槅在下，与胃为近，食虽可入，难尽入胃，良久复出，名之曰膈，又曰翻胃。所因不同，病出一体。其病始有吞酸、吐酸、吐痰、出沫、痞塞、嘈杂等证，医者不察病原，妄投峻剂，愈耗真元，久则脾胃渐虚，血液枯涩，以致传道失常，便秘不通，治尤难矣，良可叹哉！治法宜养血生津，清痰降火，润气补脾，抑肝开郁。治宜枳术二陈汤。降火以炒黄芩、黄连；清痰以竹沥、姜汁；开郁以神曲、香附；润气以杏子、麻仁；燥以白蜜、乳汁；血虚以当归、地黄之类。其间倘服燥热过多，津液枯涩，肠胃燥结，屎如羊矢者不治。丹溪云：年高者不治，无血故也。不守戒忌，厚味房劳之人，亦不可治。张鸡峰曰：噎是神思间病，惟内观自养可治，此一言深中病情，可不信哉！
秘传枳术二陈汤
治痰气食膈，呕吐痰涎，翻胃嘈杂。
白术（泔洗，锉，土炒一钱）　黑枳实（麸炒）　陈皮（去白。各八分）　茯苓（去粗皮）　香附子（童便浸，炒）　半夏（汤泡七次。各一钱）　黄连（姜汁炒）　槟榔（鸡心者）　白豆蔻（各五分）　青皮（麸炒）　吴茱萸　生甘草（各三分）
上㕮咀。用水一钟，姜三片，枣一枚，煎八分，食远服。气虚者加人参、黄芪；血虚者加当归、地黄；郁加神曲、抚芎。
秘传半夏朴汤
治翻胃吐痰，胸满肋痛，嘈杂吐涎。
半夏（汤泡七次）　厚朴（姜汁制）　山栀（去皮，炒黑）　川黄连（姜汁炒。各一钱）　广陈皮（去白，八分）　茯苓（去粗皮，八分）　甘草（生用，三分）　黑枳实（麸炒，一钱）　苍术（泔浸，炒，八分）　泽泻　香附子　青皮（各五分）　当归　白豆蔻（各六分）
上㕮咀。用水一钟半，姜三片，煎八分，不拘时服。
瓜蒌实丸（《和剂方》）
治膈噎，胸膈痞，痛彻背胁，喘急妨闷。
瓜蒌实（去壳，别研）　枳壳（去瓤，麸炒）　半夏（汤泡七次）　桔梗（炒。各一两）
上为细末，姜汁、米糊为丸，如梧桐子大。每服五十丸，生姜汤送下。
人参利膈丸（东垣方）
治膈噎，胸中不利，大便结燥，痰嗽喘满，脾胃壅滞，推陈致新。治膈气之圣药也。
木香　槟榔（各七钱半）　人参　当归　藿香　甘草　枳实（麸炒黄。各一两）　大黄（酒浸，蒸熟）　厚朴（姜制。各二两）
上为细末，滴水为丸，如梧桐子大。每服五十丸，温水下。
五膈宽中散
治七气留滞，饮食不下，谷胀、气胀通用。
撞气阿魏丸
治五种噎疾，九般心痛，痃癖气块，冷气攻刺。（并见诸气门。）
参苓白术散
治脾胃虚弱，不能运化。
白术和胃丸
八珍汤
治证同前。
宽中进食丸
滋形气，美饮食。（以上并见调理脾胃门。）
保和丸
消食开胃。（方见积聚门。）
橘杏麻仁丸
治噎膈，大便燥结。
橘皮（炙）　杏仁（去皮、尖）　麻仁（去壳。各三两）　郁李仁（去壳，五钱）
下除陈皮为末，三仁俱捣成膏，用枣仁去核，以石臼内三味，捣和丸如梧桐子大。每服五六十丸，煎枳实汤送下，食前服。
谨按：膈噎翻胃之证，皆由七情太过，而动五脏之火，熏蒸津液，而痰火益盛，脾胃渐衰，饮食不得流利，为膈、为噎、为翻胃也矣。丹溪云：年高者不治。盖年少之人，气血未虚，用药劫去痰火，调其脾胃，病不复矣。年老之人，气血已虚，用药劫去痰火，虽得暂愈，其病立复，所以然者，气虚则不能运化而生痰，血虚则不能滋润而生火也。又云：此证切不可用香燥之药而厚滋味。盖证属热燥，固不用香燥之药。香能散气，燥能耗血，而滋味助火而生痰也。有等庸工，但见斯疾，不察病因，便以峻剂投入而取刻效，图以厚贿，不思病危，复而不救，可不叹哉！
附：痞满  ***************************
〖痞满方论〗
丹溪云：痞者，有食积兼湿。东垣有法有方。心下痞须用枳实、炒黄连。如禀受充实，面苍骨露，气实之人而心下痞者，枳实、黄连、青皮、陈皮、枳壳；如禀受素弱，转运不调，饮食不化而心下痞者，宜白术、山楂、神曲、麦芽、陈皮；如肥人心下痞者，乃有实痰，宜苍术、半夏、砂仁、茯苓、滑石；瘦人心下痞，乃是郁热在中焦，宜枳实、黄连、葛根、升麻；如食后感寒，饮食不化，心下痞，宜藿香、草豆蔻、吴茱萸、砂仁；痞挟血成巢囊，用桃仁、红花、香附、大黄之类。
《难知》云：伤寒痞者，从血中来，从外之内，从无形；杂病痞者，亦从血中来，从内之外，从有形。故无形以苦泄之，有形以辛散之。又有虚实之殊，如实痞，大便秘，厚朴、枳实主之；虚痞，大便利，芍药、陈皮主之。饮食所伤而为痞满者，当用药消导。其胸中窒塞欲吐者，则宜吐之之。有气不运化及阴虚损血者，以补虚之剂调之。但世俗不明此理，往往例用峻快药，下之复痞，或致危笃者，多矣。
活人桔梗枳壳汤
治伤寒痞气，胸满欲绝。
桔梗　枳壳（去瓤，炒。各三两）
上锉。水二盏，煎至一盏，去滓，分作二服。
半夏泻心汤
治汗下后身寒，痞满而呕，饮食不下。
半夏（半升，洗）　黄芩　干姜　人参（各三两）　黄连（一两）　大枣（十二枚）　甘草（三两，炙）
上七味，以水一斗，煮取六升，去滓，再煮，取三升，温服一升，日三服。
仲景大黄黄连泻心汤
治心下痞。
大黄（二两）　黄连（一两）
上锉。以麻沸汤二升渍之　须臾，绞去滓，分温再服。
黄连消痞丸（《拔粹》方）
黄连（炒，一两半）　黄芩（炒，三两）　枳实（一两一钱）　干生姜（三钱）　茯苓　白术（炒）　甘草（炙。各五钱）　片姜黄（一钱半）　陈皮（七钱半）　泽泻（一钱）　半夏（泡，一两三钱半）　猪苓（五钱）　砂仁（三钱半）　厚朴（制，五钱）
上为末，蒸饼丸如梧子大。每服一百丸，温白汤送下。
消痞丸（《拔粹》方）
黄连（六钱，炒）　神曲（炒，五钱）　黄芩（刮黄色，六钱）　姜黄　白术（各一两）　人参（四钱）　甘草（炙，二钱）　缩砂仁（三钱）　橘皮（四钱）　干生姜（二钱）　枳实（麸炒黄色，五钱）　猪苓（二钱半）　一方加泽泻、厚朴（各三钱）　半夏（汤泡七次，五钱）
上为细末，汤浸蒸饼为丸，如梧子大。每服五七十丸，白汤下。
枳实消痞丸
枳实　黄连（各五钱）　干生姜（二钱）　半夏曲（三钱）　厚朴（四钱）　人参（三钱）　甘草（炙，二钱）　白术（三钱）　茯苓　麦芽（各二钱）
上为末，水浸蒸饼丸如梧子大。每服三十五丸，温水下。
橘连枳术丸
白术（三两，去梗）　枳实（一两，去瓤麸炒）　陈皮　黄连（酒浸，炒。各一两）
上为末，荷叶煮汤，打米糊为丸，如梧子大。每服五十丸，食后服。
橘皮枳术丸（《脾胃论》）
治老幼元气虚弱，饮食不消，脏腑不调，心下痞闷。
枳术丸（《脾胃论》）
治痞，消食强胃。（并见内伤门。）
瓜蒌实丸（《济生方》）
治胸痞，痛彻背胁，喘急妨闷。（方见膈噎门。）
加味补中益气汤
治内伤心下痞。（方见内伤门。）
有痰而痞，加半夏、黄连；四肢满闭，便艰而心下痞，加柴胡、黄连、甘草；大便秘燥，加黄连、桃仁，少加大黄、当归；心下痞、腹胀，加五味子、砂仁、芍药；呕逆者，加黄连、生姜、陈皮。冬月加黄连、丁香、藿香。食已心下痞，别服橘皮枳术丸；如不能食，心下痞者勿加，止服本方主之。
附：嘈杂  ***************************
〖嘈杂方论〗
丹溪云：嘈杂是痰因火动，治痰为先，姜汁炒黄连入痰药，用炒山栀、黄芩为君，南星、半夏、陈皮为佐，热多加青黛。嘈杂，此乃食郁有热，炒山栀、姜炒黄连不可无。肥人嘈杂，二陈汤少加抚芎、苍术、白术、炒山栀子。嘈杂，若湿痰、气郁、不喜食，三补丸加苍术、倍香附子。医按：蒋氏子条云：心嘈索食，白术、黄连、陈皮作丸，白汤下七八十丸，数服而止。又云：眩晕嘈杂是火动其痰，二陈汤加栀子、芩、连之类。戴云：此则俗谓之心嘈也。
二陈汤（方见痰类）
三补丸（方见补损门）
附：吞酸  ***************************
〖吞酸方论〗
《内经》云：诸呕吐酸，皆属于热。又云：少阳之胜呕酸。《原病式》云：酸者，肝木之味也。由火胜制金，不能平木，则肝木自甚，故为酸也。如饮食热，则易于酸矣。是以肝热则口酸也。或言为寒者，但谓伤生冷硬物而喜噫醋吞酸。故俗医主于温和脾胃，岂知人之伤于寒也，则为病热。盖伤寒皮毛，则腠理闭密，阳气怫郁而为热，故伤寒热在表，以麻黄汤热药发表，使腠理开通，汗泄热退而愈也。凡内伤冷物者，或即阴胜阳而为病寒，或寒热相抟而致肠胃阳气怫郁而为热，亦有内伤冷物反病热，得汗泄身凉而愈也。或微而吐，为中酸，俗谓醋心，法宜温药散之，亦犹解表之义。若久喜酸不已，则不宜温之，宜以寒药下之，后以凉药调之，结散热去则气和也。所以中酸不宜食粘滑油腻者，谓能令气郁不通畅也。宜食粝食菜蔬，能令气通利也。
丹溪云：或曰吐酸，《素问》明以为热，东垣又言为寒，何也？予曰：吐酸与吞酸不同，吐酸是吐出酸水如醋，平时津液随上升之气郁积而成。郁积之久，湿中生热，故从火化，遂作酸味，非热而何？其有郁积之久，不能自涌而出，伏于肺胃之间，咯不得上，咽不得下。肌表得风寒，则内热愈郁，而酸味刺心，肌表温暖，腠理开发，或得香热汤丸，津液得行，亦可暂解，非寒而何？《素问》言热者，言其本也，东垣言寒者，言其末也。但东垣不言外得风寒，而作收气立说，欲泻肺金之实，又谓寒药不可治酸，而用安胃汤、加减二陈汤，俱犯丁香，且无治湿热郁结之法，为未合经意。予尝治吞酸，用黄连、茱萸炒，随时令选其佐使，苍术、茯苓为辅各佐，汤浸炊饼为小丸吞之，仍告以粝食蔬菜自养，则病易安。
藿香安胃散（方见脾胃门）
加减二陈汤
治痰饮为患，呕吐，头眩心悸，或因食生冷，脾胃不和。
丁香（一两）　半夏　陈皮（各五两）　茯苓（三两）　甘草（一两半）
上㕮咀。每服四钱，水煎，入生姜三片，煎服。
曲术丸
治中脘宿食留饮，酸蜇心痛，或口吐清水。
神曲（炒，三两）　苍术（泔浸，炒，一两半）　陈皮（一两）
上为末，生姜汁煮神曲为丸。每七十丸，姜汤下。
黄连清化丸
黄连（一两）　吴茱萸（浸炒，一钱）　桃仁（二十四个，研）　陈皮（半两）　半夏（一两半）
上为末，神曲糊丸，绿豆大。每服百丸，姜汤下。
丹溪经验方
茱萸（一两，去枝梗，煮少时顷，半日晒干）　陈皮　苍术（米泔浸）　黄连（陈壁土炒，去土，秤）　黄芩（如上土炒）　桔梗　茯苓（各一两）
上为末，神曲糊丸，绿豆大。每服二三十丸，时时津液下，食后服。
附：六郁  ***************************
〖六郁方论〗
郁者六，气、血、食、痰、湿、热，结聚不得发越，当升不得升，当降不得降者是也。丹溪云：血气冲和，百病不生，一有怫郁，诸病生焉。故人身诸病，多生于郁。或久病而生郁矣。戴氏曰：气郁者，胸胁疼痛，脉沉而涩；血郁者，四肢无力，能食，便红，脉沉芤结；食郁者，嗳酸，腹饱，不喜饮食，人迎脉平，气口紧盛；痰郁者，动则喘息，寸脉沉滑；湿郁者，周身走痛，或关节疼痛，遇阴寒而发，脉沉细缓；热郁者，瞀闷，尿赤，脉沉而数。《内经》曰：五郁者，金郁泄之，谓渗泄解表于小便也；木郁达之，谓吐之令其条达也；水郁折之，谓抑之制其冲逆也；火郁发之，谓汗之令其疏散也；土郁夺之，谓下之无壅碍也。此所谓六郁者，或七情之郁遏，或寒热之交侵。故为九气怫郁之候。或雨湿之侵凌，或酒浆之积聚，故谓留饮、湿郁之疾。热郁而成痰，痰郁而成癖，血郁而成癥，食郁而成痞满，此必然之理也。
〖丹溪治六郁方法〗
气郁
香附（童便浸）　苍术（米泔浸）　抚芎
湿郁
白芷　苍术　川芎　茯苓
痰郁
海石　香附　南星（姜制）　瓜蒌（一本无南星、瓜蒌，有苍术、川芎、栀子）
热郁
山栀（炒）　青黛　香附　苍术　抚芎
血郁
桃仁（去皮）　红花　青黛　川芎（抚芎亦可）　香附
食郁
苍术　香附　山楂　神曲（炒）　针砂（醋炒七次，研极细）
诸郁，春加芎，夏加苦参，秋冬加吴茱萸。
凡药，在中焦以苍术、抚芎开提其气以升之。假令食在气上，气升则食降，余仿此。
越鞠丸
神曲（炒）　香附（童便浸一宿）　苍术　川芎　栀子（炒。各等分）
上为细末，水丸绿豆大。每服五七十丸，温水下。
六郁汤
解诸郁。
陈皮（去白，一钱）　半夏（汤泡七次）　苍术（米泔浸）　抚芎（各一钱）　赤茯苓　栀子（炒。各七分）　香附（二钱）　甘草（炙，半钱）　砂仁（研细，五分）
上细切，作一服，加生姜三片，水二盏，煎至一盏，温服。
如气郁，加乌药、木香、槟榔、紫苏、干姜，倍香附、砂仁。
如湿郁，加白术，倍苍术。
如热郁，加黄连，倍栀子。
如痰郁，加南星、枳壳、小皂荚。
如血郁，加桃仁、红花、牡丹皮。
如食郁，加山楂、神曲、麦糵曲。
升发二陈汤
治痰郁，火邪在下焦，大小便不利。此药能使大便润而小便长。
陈皮（去白）　抚芎　茯苓（各一钱）　半夏（一钱半）　升麻　防风　甘草　柴胡（各五分）
上细切，作一服，加生姜三斤，水一盏半，煎至一盏，温服。
升阳散火汤
治热郁。（方见火门。）
火郁汤（方见积热门）

卷八  ——————————————————————————————————————————————————————————————————————————————————————————

咳嗽  ***************************
〖咳嗽方论〗
江流滔滔，日夜无声，狂澜激石，不平则鸣。所以咳嗽者，痰塞胸脘，气逆不下，冲击而动肺耳。然亦何以致此哉？曰：感风伤冷，挟热受湿，瘀血停水，与夫肺实肺虚，皆能壅痰而发嗽也。夫肺为娇脏，外主一身之皮毛，内为五脏之华盖，形寒饮冷，最易得寒，燥气郁蒸，最易生热。惟其易为冷热，所以内外交侵，动则邪气窒塞矣。此非不平而鸣乎？感风者，鼻塞声重，伤冷者，凄清怯寒，挟热为焦烦，受湿为缠滞，瘀血则膈间腥闷，停水则心下怔忡，或实或虚，痰之黄白，唾之稀稠，从可知也。治嗽大法，肺脉浮，为风邪所客，以发散取之；肺脉实，为气壅内热，以清利行之；脉濡散为肺虚，以补肺安之。其间久嗽之人，曾经解利，以致肺胃俱寒，饮食不进，则用温中助胃，加和平治嗽等辈。至若酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已。惟夫血不荣肌，故邪在皮毛，皆能入肺，而自背得之尤速，此则人参、芎、归所不可无。一种传注，病涉邪恶；五脏反克，毒害尤深，近世率用蛤蚧、天灵盖，桃柳枝、丹砂、雄黄、安息香、苏合香丸通神之剂，然则咳嗽证治，于此可以问津索途矣。抑尤有说焉，肺出气也，肾纳气也，肺为气之主，肾为气之藏。凡咳嗽暴重，动引百骸，自觉气从脐下逆奔而上者，此肾虚不能收气归元也，当以补骨脂、安肾丸主之，毋徒从事于宁肺。诸气诸痰、咳嗽喘壅之烦，须用枳壳为佐。枳壳不惟宽中，又能行其气，气下痰下，他证自平。
〖咳嗽证治〗
华盖散
治肺感风寒，痰壅咳嗽。
麻黄（去节）　紫苏子（炒）　杏仁（去皮、尖，炒）　桔红　桑白皮（炒）　赤茯苓（各一两）　甘草（炙，半两）
上细锉。每服二钱半，姜枣煎，食后服，随意加制半夏，添姜煎。
加减麻黄汤
治肺感寒邪，咳嗽。
麻黄（去节，一两）　辣桂　甘草（炙。各半两）　杏仁（五十枚，去皮、尖，微炒，别研）　陈皮　半夏（制。各半两）
上细锉，拌和杏仁，每三钱，紫苏三叶，姜四片，煎服。
温肺汤
治肺虚感冷，咳嗽，呕吐痰沫。
干姜　辣桂　甘草（炙）　半夏（制）　陈皮　北五味子　杏仁（去皮、尖。各一两）　细辛　阿胶（炒。各半两）
上粗散。每二钱半，姜枣煎服。
三拗汤
治寒燠不常，暴嗽喘急，鼻塞痰壅。
麻黄（不去节）　杏仁（不去皮、尖。各一两）　甘草（不炙，半两）
上锉散。每二钱半，姜五片，煎服。
金沸草散
治上壅热嗽。
荆芥穗（二两）　旋覆花（去梗）　麻黄（去节）　北前胡（各一两半）　半夏（制）　赤芍药　甘草（炒。各半两）
上细锉。每二钱半，加炒葶苈半钱，姜四片，煎服。如咽喉焦燥，加朴硝，食后。又治伤风，鼻塞流涕，壅嗽。若声哑，嗽不止，兼服人参款花膏。
人参款花膏
款冬花　紫菀茸（洗去土，炒用）　人参　北五味子　桑白皮（炒。等分）
上为末，炼蜜丸小弹子大。含化一丸，或淡姜汤嚼下。若身热口干，兼服天麻防风丸。
天麻防风丸
人参　天麻　防风（各一两）　全蝎（炒）　直僵蚕（炒。各半两）　朱砂（研）　雄黄（研）　甘草（炙。各一分）　牛黄（一钱）　麝（一字）
上细末，炼蜜丸桐子大。每二丸，紫苏薄荷汤嚼下。
清肺饮
治肺气上热咳嗽。
前胡　荆芥　桑白皮（炒）　甘草（炙）　枳壳（制。各三分）　知母　贝母（去心，炒）　脑荷　赤茯苓　北梗　紫苏　阿胶（炒）　杏仁（去皮）　天门冬（去心。各半两）
上锉散。每三钱，姜三片，乌梅一枚，食后煎服。如更内实，与解毒雄黄丸。（方在积热门。）
黄连阿胶丸
治肺热或咯血。
黄连（净，三两）　赤茯苓（二两）　阿胶（炒，一两）
上黄连、茯苓同末，水调阿胶和，众手丸桐子大。每三十丸，食后米饮下。黄连、赤茯苓能抑心火，则肺得其清。
不换金正气散
治伤湿咳嗽。（方见寒类。）
如赤茯苓、生干姜煎服。
大阿胶丸
治肺虚客热，咳嗽咯血、呕血。
阿胶（炒热）　地黄（净）　白茯苓　北五味子　山药（各一两）　贝母（去心，炒）　百部　柏子仁　茯神　丹参　杜仲（去粗皮，锉，炒）　麦门冬（去心。各半两）　远志（浸，去心，炒）　人参　防风（各一分）
上细末，炼蜜丸弹子大。每一丸，少水略煎，食后临卧服。或金沸散加脑荷煎汤，嚼下。凡嗽药不效，觉胸膈腥闷，乃宿血乘肺，黑豆入紫苏、生姜煎汁与之。
桑皮散
治上焦有热，壅血腥闷，嗽声连并，气不得透。
脑荷　北梗　川芎　防风　桑白皮（炒）　黄芩　北前胡　柴胡　紫苏　赤茯苓　枳壳（制。各一分）　甘草（炙，一分半）
上锉细。每三钱，姜枣煎服，或吃梨亦可。
小青龙汤
治表证水气，身热嗽喘，干呕怔忡。
十枣汤
治里有水气，身凉，咳，痞满胁痛药证。（方见水饮门。）
真武汤
治少阴肾证，水饮与里寒合而作嗽，腹痛下。
白茯苓　白术　白芍药（各一两）　熟附子（半两）
上锉散。每二钱半，加生干姜、细辛、五味子各半钱，姜三片，食前服。凡年高气弱。久嗽通用。仍间服养正丹。
补肺汤
治肺虚气乏久嗽。
阿胶（炒）　真苏子　北梗　半夏制　甘草（炙。各半两）　款冬花　紫菀　细辛　杏仁（去皮，焙）　陈皮　桑白皮（炒）　青皮　缩砂仁　五味子　石菖蒲　草果（各一分）
上锉散。每三钱，姜四片，紫苏三叶，煎服。
理中丸
补肺，止寒嗽。
人参　干姜　白术　甘草（炙。等分）
上末，炼蜜丸弹子大。每一丸加炒阿胶、五味子煎服。
加味理中汤
治肺胃俱寒咳嗽。
人参　白术　干姜（不炒）　甘草（炙）　半夏（制）　茯苓　橘红　细辛　北五味子（等分）
上细锉。每服二钱半，姜枣煎，食前服。曾经解利者通用。
养胃汤（方见寒类）　人参款花膏（方见前）
二药兼服，治肺胃俱寒作嗽，或煎人参饮，嚼下大阿胶丸亦可。
人参饮
咳嗽痰壅通用。
人参　北梗　半夏曲　五味子　细辛　枳壳（制）　赤茯苓　杏仁（不去皮。各一分）　甘草（炙，半分）
上细锉。每三钱，姜五片，乌梅半个，食后煎服。
养肺汤
治肺壅上气，痰嗽。
人参　紫菀　赤茯苓　杏仁（不去皮）　真苏子　陈皮　桑白皮（炙）　款冬花　半夏曲　北梗　甘草（炙，等分）
上为粗末。每三钱，姜四片，乌梅半个，食后煎服。寒者加桂。
宁嗽汤
诸嗽通用。
桑白皮（炒）　紫苏　细辛　北五味子　橘皮　半夏（制）　茯苓　杏仁（去皮）　缩砂仁　枳壳（制）　北梗　甘草（炒。等分）
上锉散。每三钱，姜四片，乌梅半个，食后煎服。
人参润肺散
治咳嗽喘急，痰壅鼻塞。
麻黄（去节）　杏仁（去皮，麸炒）　贝母（去心，麸炒。各一两）　人参　阿胶（炒）　甘草（炙。各半两）　橘红　北梗（各一分）
上粗末。每二钱半，紫苏三叶，煎服。亦能发散，小儿通用。
冷嗽寒痰方
橘皮半夏汤、大七气汤夹和。每三钱，姜七片，枣二个，同煎，吞白丸子三十粒。
加味半夏茯苓汤
治痰多咳嗽。
半夏（制，二两半）　茯苓（一两半）　陈皮　五味子（各一两）　人参　细辛　甘草（炙。各半两）
上锉散。每四钱，姜七厚片，煎服。
南星散
治风气动痰发嗽。
生南星（一两）　枳壳（制）　细辛（各半两）　木香　甘草（炙。各一分。）
上㕮咀。每服三钱，姜七厚片，慢火熟煎服。
人参芎归汤
治虚劳少血，津液内耗，心火自炎，燥热乘肺，咳嗽咯血，及血不荣肌，动辄毛寒咳嗽。
当归　川芎　白芍药（各二分）　人参　半夏（制）　橘皮　赤茯苓　阿胶（炒）　细辛　北五味子　甘草（炙。各一分）
上锉。每服三钱，姜四片，枣二个，煎服。
人参芎归汤、大阿胶丸（方见前）兼服，治肾虚劳嗽。
人参胡桃汤夹和定肺汤（方见喘门）
治劳气喘急。
七宝散
治肺痿劳嗽久嗽。
人参　款冬花　钟乳石　鹅管石（并生研）　明矾（煅。各二钱）　辣桂　甘草（各一钱）
上细末。临卧以少许咽下两次。
黄芪建中汤（方见湿门）加半夏曲、生干姜、五味子同煎，空心吞安肾丸（方见水饮门），治肾经虚寒，咳嗽痰唾，面色黯黑，小腹动气作痛。
消脓饮
治肺有痈脓，腥气上冲，呕吐咳嗽。
生南星（一两）　知母　贝母（去心，炒）　生地黄　阿胶（炒）　川芎　桑白皮（炒）　甘草（炙。各三分）　防风　射干　北梗　天门冬（去心）　脑荷　杏仁（不去皮）　半夏（制）　紫苏叶　白芷　白及（各半两）
上锉散。每四钱，姜七片，乌梅一个，食后煎服。
雄黄散
治传疰劳嗽，肺管有虫，令人喉痒。
雄黄　安息香（各一分）　露蜂房（去子，烧灰）　桃仁（去皮，炒。各二分）　麝（少许）
上为末。每用一钱，生艾叶入生蜜研汁夹和，临卧含化，仍烧艾，以管子吹烟熏喉。
苏合香丸
安息香（二两，别为末，用无灰酒一升熬膏）　苏合香油（一两，入安息膏内）　白术　丁香　青木香　白檀香　沉香　荜茇　香附（净）　诃子（煨，取肉）　乌犀（镑屑）　朱砂（研，水飞。各二两）　薰陆香　龙脑（研。各一两）　麝香（一两半）
上为细末，入研药拌和，用安息香膏并炼白蜜和剂。每一大丸，沸汤化下。前气血风类，后诸痛呕逆类，并用此。
欬逆方
苏合香丸
用丁香柿蒂汤调下。
噫逆即欬逆，胃寒所致也。良姜为要药，人参、白茯苓佐之。良姜温胃，能解散胃中风邪。
安肾丸（方见诸虚门）
凡咳嗽暴重，觉气从脐下逆奔而上者，盖肾虚气不归元，补骨脂、安肾丸主之。
〖附诸方〗
参苏饮
治上膈有热，咳嗽声重。（方见伤风门。）
五拗汤（《澹寮方》）
治风寒咳嗽，肺气喘急。
麻黄（不去节）　杏仁（不去皮）　甘草（生用）　荆芥穗　桔梗（各等分）
上㕮咀。姜三片同煎，温服。咽痛甚者，煎热后，加朴硝少许。一方去桔梗、荆芥，用半夏、枳实等分。
人参荆芥散（《济生方》）
治肺感风邪，上壅咳嗽，头目不清，言语不出，咽干，项强，鼻流清涕。
陈皮（去白）　荆芥穗　桔梗　半夏（汤泡七次）　细辛（洗去土）　甘草（炙）　人参　杏仁（去皮、尖）　通草　麻黄（去根节。各半两）
上㕮咀。每服四钱，水盏半，姜五片，煎八分，食后温服。
消风百解散（《和剂方》）
治咳嗽声重，身热头疼。（方见伤风门。）
加减三奇汤（东垣方）
治咳嗽上气，喘促，胸膈不利。
桔梗　陈皮　甘草　青皮　人参　紫苏　桑白皮（各五钱）　半夏（七钱）　杏仁（三钱）　五味子（四钱）
上㕮咀。每六七钱，入姜煎服。
加减泻白散（东垣方）
治阴气在下，阳气在上，咳嗽呕吐喘急。
桑白皮（一两）　地骨皮（七钱）　陈皮　青皮　五味子　人参（各五钱）　白茯苓（一钱）
上㕮咀。每服半两，水煎，入粳米二十粒。
人参五味子散（《圣惠方》）
治男女老稚，诸虚百损，气血劳伤，涎喘咳脓，或嗽咯血，寒热往来，夜有盗汗，羸瘦困乏，一切虚损。
人参　五味子　桔梗　白术　白茯苓　甘草（炙）　熟地黄　当归（焙，半两）　地骨皮　前胡（去苗）　桑白皮（炒）　枳壳（去瓤，炒）　黄芪（炙）　陈皮（去白）　柴胡（各三钱）
上㕮咀。每服八钱，水一盏半，生姜三片，煎至八分，去滓温服，食后服，日三次。烦渴加乌梅、青蒿煎；咳脓血加知母、阿胶煎，尤妙。
诸般嗽不已
粟壳（制）　乌梅（去核）　陈皮（去白）　人参（去芦）　木香　五味子　桔梗（炒）　杏仁（去皮、尖，炒）　石膏　甘草
上㕮咀。每服八钱，齑水二盏，煎至八分，去滓温服，食后。
止嗽烟筒方
冬花蕊　鹅管石　雄黄　艾叶（各等分）
上为末，用纸卷筒内，用火点，烟入口内吞下，就用水吞一口，以塞烟气，立效。
加味人参紫菀散
治虚劳咳嗽。
大宁嗽汤
劳嗽诸嗽通用，神效。（并见虚劳门。）
〖咳嗽治例〗
（出《名医杂著》）
王节斋曰：咳谓有声，肺气伤而不清；嗽谓有痰，脾湿动而生痰。咳嗽者，因伤肺气而动脾湿也。病本虽分六气、五脏之殊，而其要皆主于肺。盖肺主气而声出也，须分新久虚实。新病，风寒则散之，火热则清之，湿热则泻之。久病便属虚、属郁。气虚则补气，血虚则补血，兼郁则开郁。滋之、润之、敛之、降之，则治虚之法也。
主方
杏仁（去皮、尖）　白茯苓（各一钱）　橘红（七分）　五味子　桔梗　甘草（各五分）
春作多上升之气，宜润肺抑肝，加川芎、芍药、半夏（各一钱）、麦门冬（炒）、黄芩、知母（各五分）。
春若伤风致咳，鼻流清涕，宜辛凉解散，加防风、薄荷、紫苏、炒黄芩、麦门冬（各一钱）。
夏多火热，炎上最重，宜清金降火，加桑白皮、知母、炒黄芩、麦门冬、石膏（各一钱）。
秋多湿热伤肺，宜清热泻湿，加苍术、桑白皮（各一钱）、防风、黄芩、山栀（各五钱，炒）。
冬多风寒外感，宜解表行痰，加麻黄、桂枝、半夏、生干姜、防风（各一钱）。肺经素有热者，再加酒炒黄芩、知母（各五分）。若发热头痛，鼻塞声重，再加藁本、川芎、前胡、柴胡（各一钱）。
若有痰，加半夏、枳壳；风痰再加南星（姜汁炒）；湿痰脾困少食，加白术、苍术；有痰而口燥咽干，勿用半夏、南星，宜加知母（蜜水拌，炒）、贝母、瓜蒌仁、黄芩（炒）。
若夏月热痰，或素热有痰，加黄芩、黄连、知母、石膏。
上半日咳者，胃中有火，加贝母、石膏、黄连，五更嗽者同治。
黄昏咳者，火浮于肺，不宜正用寒凉药，宜加五味子、诃子皮，敛而降之。
若咳嗽久，肺虚，滋气补血，加人参、黄芪、阿胶、当归、生姜、天门冬、款冬花、马兜铃，酒芍药之类。肺热咳喘，去人参，用沙参，此兼补气血也。
若午后咳者，属阴虚，即劳嗽也。宜补阴降火，加川芎、当归、芍药、熟地黄、黄柏、知母、竹沥、姜汁、天门冬、瓜蒌仁、贝母，此专补阴血也。
若火郁嗽，谓痰郁火邪在中，宜开郁消痰，用诃子皮、便香附、瓜蒌仁、半夏曲、海石、青黛、黄芩为末，蜜调为丸，噙化，仍服前补阴降火药，失治则成劳。
若痰积、食积作咳嗽者，用香附、瓜蒌仁、贝母、海石、青黛、半夏曲、软石膏、山楂子、枳实、姜炒黄连为末，蜜调噙化。
若劳嗽见血，加阿胶、当归、芍药、天门冬、知母、贝母、桑白皮，亦于前肺虚、阴虚二条择用。大抵咳嗽见血，多是肺受热邪，气得热而变为火，火盛而阴血不宁，从火上升，故治宜泻火滋阴，忌用人参等甘温补气之药。然亦有气虚而咳血者，则宜用人参、黄芪、款冬花三药，但此等证不多耳。
因咳而有痰者，咳为重，主治在肺；因痰而致咳者，痰为重，主治在脾，但是食积成痰，痰气上升，以致咳嗽，只治其痰，消其积，而咳自止，不必用肺药以治嗽也。
〖针灸法〗
风门二穴，（在背二椎下，各开半寸。）肺俞二穴，（三椎下各寸半。）三里二穴。（见前。）
附：肺痿、肺痈  ***************************
〖肺痿方论〗
《金匮》曰：热在上焦者，因咳为肺痿。得之或从汗出，或从呕吐，或从消渴，小便利数，或从便难，又被快药下利，重亡津液，故得之。寸口脉数，其人咳，口中反有浊唾涎沫者，为肺痿。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，数实者为肺痈。咳伤肺叶成也。丹溪云：宜补血养肺，养气清金。虚者，用人参平肺散治之。
紫菀散（《拔粹》方）
治咳嗽唾中有脓血，虚劳证肺痿变痈。
人参　桔梗　茯苓（各一钱）　知母　贝母（各一钱半）　紫菀　甘草　阿胶（炒。各五分）　五味子（十五粒）
上㕮咀。水煎服。一云：各等分，水二盏，生姜三片，煎至一盏，食前服。
人参平肺散（《拔粹》方）
治心火克肺，传为肺痿，咳嗽呕，痰涎壅盛，胸膈痞满，咽嗌不利。
桑白皮（炒，一两）　知母（七钱）　甘草（炙）　地骨皮（各半两）　青皮　五味子（三百个）　茯苓　人参（各四钱）　陈皮（去白，半两）　天门冬（去心，四钱）
如热，加黄芩（四钱）、紫苏叶、半夏（各半两）。
上㕮咀。每服五钱，水二盏，生姜三片，煎至八分，去滓温服。或为末，姜汁丸弹子大，噙化亦得，食后。
知母茯苓汤（《宣明方》）
治肺痿，喘嗽不已，往来寒热，自汗。
茯苓　甘草（炙。各一两）　知母　五味子　人参（去芦）　薄荷　半夏（洗七次）　柴胡（去苗）　白术　款冬花　桔梗　麦门冬（去心）　黄芩（各半两）　川芎　阿胶（各二钱。炒）
上㕮咀。每服一两，水二盏，生姜十片，煎至一盏，去滓，通口服，食后。
生姜甘草汤（《千金方》）
治肺痿，咳唾痰涎不止，咽燥而渴。
生姜（五两）　人参（二两）　甘草（四两）　大枣（十五枚）
上四味，以水七升，煮取三升，分温三服。
七宝散
治肺痿，劳嗽，久嗽。（方见前咳嗽门。）
保和丸（葛氏方）
治劳嗽，肺成痿者，服之决效。
润肺膏（葛氏方）
治久肺燥成痿。（并见痨瘵门。）
葶苈大枣泻肺汤
治肺痈喘不得卧。
葶苈（熬令黄色，捣丸如弹子大）　大枣（十二枚）
上先以水三升煮枣，取二升，去枣，纳葶苈，煮取一升顿服。
桔梗汤（《金匮》方）
治咳而胸满振寒，脉数，咽干而渴，时出浊唾腥臭，久吐脓如米粥者为肺痈。
桔梗（二两）　甘草（二两）
上二味，以水三升，煮取一升，分温再服，则吐脓血也。
桔梗汤（《济生方》）
治肺痈，咳嗽脓血，咽喉多渴，大小便亦涩。
桔梗（去芦）　贝母（去心膜）　当归（去芦，酒浸）　瓜蒌子　枳壳（去瓤，麸炒）　薏苡仁（炒）　桑白皮（蜜水炙）　防己（各二两）　黄芪（去芦，一两半）　甘草节（生用）　杏仁（去皮、尖，麸炒）　百合（蒸。各半两）
上㕮咀。每服五钱，水盏半，生姜五片，煎八分，不拘时服。如大便秘，加大黄；小便赤少，加木通。
消脓饮
治肺痈，脓腥气上冲而呕，咳嗽。（方见前咳嗽门。）
〖针灸法〗
肺俞二穴，（穴法见前。）膻中一穴。（在两乳相系肉下一寸六分，又名元儿，仰取之。）
喘嗽  ***************************
〖喘嗽方论〗
肺主气也，一呼一吸，上升下降，营卫息数，往来流通，安有所谓喘？惟夫邪气伏藏，痴涎浮涌，呼不得呼，吸不得吸，于是上气促急，填塞肺脘，激乱争鸣，如鼎之沸，而喘之形状具矣。有肺虚挟塞而喘者，有肺实挟热而喘者，有水气乘肺而喘者，有惊忧气郁肺胀而喘者。又有胃络不和，喘出于阳明之气逆；真元耗损，喘生于肾气之上奔。如是等类，皆当审证而主治之。肺虚、肺寒，必有气乏表怯，冷痰如冰之证，法当温补，如官桂、阿胶之类是也。肺实、肺热，必有壅盛胸满，外烘上炎之状，法当清利，如桑白皮、葶苈之类是也。水气者，漉漉有声，怔忡浮肿，与之逐水利小便，如小半夏茯苓汤、五苓散辈；惊忧者，愓愓闷闷，引息鼻张，与之宽中下气，如四七汤、桔梗枳壳汤辈。阳明之气下行，今逆而上行，古人以通利为戒，如分气紫苏饮、《指迷》七气汤加半夏，二陈汤加缩砂施之为当。真阳虚惫，肾气不得归元，固有以金石镇坠，助阳接真而愈者，然亦不可峻骤，且先与安肾丸、八味丸辈，否则人参煎汤下养正丹主之，雄黄、麻黄、马兜铃、汉防己、鸡内金诸品，非不主喘也。如前治法大要，究其受病之源。至若伤寒发喘，表汗里下；脚气喘满，疏导收功。此则但疗本病，其喘自安。圆机之士，可以举隅而反矣。虽然喘有利下而愈者，亦有因泻而殂者，喘有数年沉痼而复瘳者，亦有忽因他疾大喘而不救者。汗出发润喘者，为肺绝；身汗如油喘者，为命绝；直视谵语喘满者不治。诸有笃病，正气欲绝之时，邪气盛行，多壅逆而为喘，然则喘之危恶，又安可以寻常目之？
〖喘嗽证治〗
九宝汤
经年喘嗽通用，常服屡效。
麻黄（去节）　橘红　脑荷（各一两）　辣桂　紫苏　桑白皮（炒）　杏仁（去皮、尖）　大腹子（连皮）　甘草（炙。各半两）
上细锉。每服三钱，姜五片，乌梅一个，水煎，食后临卧服。或入童子小便半盏同煎，尤妙。
定肺汤
治上气喘嗽。
紫菀茸　北五味子　橘红　杏仁（去皮、尖，略炒）　甘草（炙）　真苏子（炒）　桑白皮（炒）　半夏（制）　枳壳（制。等分）
上细锉。每三钱，姜五片，紫苏五叶，食后煎服。
调降汤
治喘嗽。
枳壳（制，一两）　半夏（制）　北梗　青皮　陈皮　真苏子　槟榔　茯苓　葶苈（隔纸炒。各半两）　木香　白豆蔻仁　缩砂仁　紫苏叶（各二钱半）　甘草（炙。三分）
上锉散。每三钱，姜五片、煎服。
杏苏饮
治上气喘嗽浮肿。
紫苏叶（二两）　五味子　大腹皮　乌梅肉　杏仁（去皮、尖。各一两半）　陈皮　北梗　麻黄（去节）　桑白皮（炒）　阿胶（炒。各三分）　紫菀　甘草（炒。各一两）
上㕮咀。每三钱，姜五片，煎服。
五味子汤
治寒喘。
北五味子　杏仁（去皮，麸炒）　橘红（各一两）　麻黄（去节，一两半）　甘草（炙）　生干姜　辣桂（各半两）
上粗末。每服二钱半，苏三叶，煎服。肺虚，加炒阿胶；喘甚，加马兜铃。
人参胡桃汤
治肺虚发喘气乏。
人参（一寸拣者）　胡桃肉（二个，去壳不去皮）
上切碎。姜钱五片，枣二枚，食后临卧煎服。盖人参定喘，带皮胡桃敛肺。《夷坚志》方。
三拗汤（方见咳嗽门）
寒证喘者，加生干姜、辣桂；热证喘者，加葶苈、脑荷。煎毕，入朴硝少许。
玉华散
清肺定喘。
甘葶苈（焙香）　桑白皮（炒）　天门冬（去心）　马兜铃　半夏（制）　紫菀　杏仁（去皮、尖）　贝母（炮）　百合　人参（各半两）　百部　甘草（炙。各一分）
上锉散。每服二钱半，姜四片，大枣三枚，煎服。
小青龙汤（方见水饮门）
本方去麻黄，加杏仁，去皮，三两，治水气喘嗽。若小腹满，更加茯苓。
郁李仁丸
治水气乘肺，动痰作喘，身体微肿。
葶苈（隔纸炒）　杏仁（去皮、尖）　防己　郁李仁（炒）　真苏子　陈皮　赤茯苓（各半两）
上末，炼蜜丸桐子大。每三四十丸，食后，生姜紫苏汤下。
神秘汤
治水气作喘
陈皮　北梗　紫苏　人参　五味子　槟榔　桑白皮（炒）　半夏（制）　甘草（炙。等分）
上细锉。每服三钱，姜五片，煎服。
小半夏茯苓汤、五苓散（方见水饮门。）
田七汤
治惊忧气遏上喘。
半夏（制，二两半）　茯苓（二两）　厚朴（制，一两半）　紫苏叶（一两）
上㕮咀，每服三钱半，姜七片，枣二枚，煎服。
桔梗枳壳汤　《指迷》七气汤　分气紫苏汤（方见气门）
二陈汤（方见疟类。）
安肾丸（方见水饮门）　八味丸　养正丹（见痼冷门）
治肾虚上喘。凡肾虚而喘，须以人参为佐。
五灵丸
治久喘。
木香（半两）　马兜铃（去壳，炒）　葶苈（微炒。各一分）　川五灵脂（二两）
上为细末，炼蜜丸桐子大。每二十丸，杏仁三个，捶碎，姜三片，煎汤下。
雄黄丸
至诚修合，治喘。
雄黄（研）　白矾（煅）　木香　生葶苈（各一分）　马兜铃（去壳）　鸡内金　淡豆豉（各三钱半）　信砒（锋芒莹者，研，生用一钱半）
上八味，各取实分数，并细末研，米浆煮糊丸如胡椒大。每服五丸，茶清稍冷，临卧送下，加至七丸而止。次日饮食勿用热，绿豆生嚼，解砒霜毒。
控痰良方（方见痰饮门）
治喘嗽。
虚劳喘嗽　眩晕方
灵砂（一两，研细）　人参　木香（各二钱半）　大香附（杵，净）　大红川椒（去合口并子，焙出汗。各半两）
上细末，糕糊丸麻子大。每服二十丸，空心食前，橘皮汤下。（川椒引气归元。）
〖附诸方〗
苏沉九宝汤（《简易方》）
治老人小儿素有喘疾，遇寒暄不常，发则连绵不已，咳嗽哮吼，夜不得睡。
桑白皮　甘草　大腹皮　麻黄　官桂　薄荷　陈皮　紫苏　杏仁（各六分）
上㕮咀。每服三钱，水盏半，姜三片，乌梅半个，煎六分服。
五味子汤（《活人方》）
治喘促脉伏而数者。
五味子（五钱）　人参　麦门冬（去心）　杏仁（去皮、尖）　生姜　陈皮（各一钱半）　枣子（三枚）
上㕮咀，作二服。每服水二盏，煎至一盏，食后温服。
四磨汤
治七郁结，上气喘急。
人参　槟榔　沉香　乌药
上件各浓磨，水和，煎三五沸，温服。
千缗汤
治痰喘不能卧，人扶而坐，一服即安。
半夏（七个，锉，泡七次）　甘草（炙，一寸）　生姜（一指）　皂角（一寸）
上㕮咀，作一服，水煎。
丹溪治痰喘方
南星　半夏　杏仁　瓜蒌仁　香附　陈皮（去白）　皂角灰　萝卜子
上为末，神曲糊为丸。每服六七十丸，姜汤下。
五虎汤
治喘急痰气。
麻黄（七分）　杏仁（去皮、尖，一钱）　甘草（四分）　细茶（炒，八分）　白石膏（一钱五分）
上作一服，白水煎。
风寒伤而喘者，三拗汤、华盖散、神秘汤可选而用之。
《象》云：止喘气促，以天门冬、人参、黄芪为主。
〖针灸法〗
璇玑一穴，（在天突下一寸。）气海一穴，（在脐下一寸半。）三里二穴。
声音  ***************************
〖声音方论〗
心为声音之主，肺为声音之门，肾为声音之根。风寒暑湿，气血痰热，邪气有干于心肺者，病在上脘。随证解之，邪气散则天籁鸣矣。惟夫肾虚为病，不能纳诸气以归元，故气奔而上，咳嗽痰壅，或喘或胀，髓虚多唾，足冷骨痿，胸腹百骸俱为之牵制，其嗽愈重，其气愈乏，其声愈干，君子当于受病之处图之可也。按钱氏方，小儿吐泻，利其小便过多，以致脾虚不食，钱用益黄散作效，数日以后，忽尔不语，钱知其脾气已复，肾气尚虚，投以地黄丸益肾，相继数剂，于是能言。余益信声音之根出于肾也，不诬矣。
诸病不语，或声干沉，难以痊复，余见《活人总括》。小儿疳哑，见小儿类。
〖声音证治〗
星姜饮
治风邪风毒，缠喉不语。
南星（略炮，半两）　生姜（四钱）　橘皮（三钱）
上锉。每服三钱，紫苏五叶煎服。
荆苏汤
失音通用。
荆芥　苏叶　木通　橘红　当归　桂　石菖蒲
上等分，锉。煎四钱服，
金沸草散、人参款冬花膏兼服，治伤风鼻塞涕流，壅嗽声哑。热证通用。（方见嗽门。）
二物汤
治风寒邪气留滞失音。
辣桂（半两）　石菖蒲（二钱）
上锉。每服二钱半，新水煎，细呷。
归荆汤
治风痉，口噤不语，项强背直，身腰反张。（方附在湿门。）
小柴胡汤
治伏暑，发热汗渴，暑入心包不语，（方见血类。）加茯苓煎。
不换金正气散（方见寒类）
加石菖蒲。治湿证声哑，加桂治寒证声哑。
《三因》七气汤（方见气门）
加枳壳、甘草治气隔声沉。
犀角地黄汤
治血证，心忪语短，眩冒迷忘。
生地黄（四两，净）　犀角　牡丹皮　芍药（各半两）
上锉。每服四钱，入桃仁去皮、尖七粒，煎服。如无犀角，以升麻代。
朱砂丸
治打扑惊忤，血入心窍不语。（方见血类。）
二陈汤（方见疟类）加石菖蒲煎，吞白丸子（方见身疼类），治痰证声沉。
金花散
治失音，亦治喉痹。
槐花，新瓦上炒香熟，三更后床上仰卧，随意食之。热证通用。
密陀僧散
治大惊入心，痰血窒塞，喑不能言。亦治暗风。（方见惊悸门。）
治䘌桃仁汤
治狐惑，虫食其脏，上唇疮，其声哑。
桃仁（浸去皮，焙）　槐子　艾叶（各一两）　大枣（十五枚）
上用水三盏，煎至一盏半，分三次服。
人参平肺汤
治肾虚声不出。
人参　川芎　当归　熟地黄（洗，晒）　白芍药　白茯苓　菟丝子（酒浸烂，研细）　北五味子　杜仲（去粗皮，锉，姜汁制，炒去丝）　巴戟（酒浸，去心，晒）　橘红　半夏曲（各半两）　牛膝（酒浸，焙）　白术　补骨脂（炒）　胡芦巴（炒）　益智仁　甘草（炙。各二钱半）　石菖蒲（一钱半）
上锉细。每服三钱，姜五片，枣二枚，食前煎吞山药丸七十粒。（方见漏浊门。）五更头肾气开，不得咳唾，言语默然，再进上药，功效胜常。
杏仁煎
治咳嗽暴重，声音不出。
杏仁（水浸去皮，研膏）　冬蜜　砂糖　姜汁（各一盏）　桑白皮（去赤，炒）　木通　贝母（去心。各一两半）　北五味子　紫菀茸（各一两）　石菖蒲（半两）　款冬花蕊
上后六味锉，以水五升煎半，去滓，入杏、姜、糖、蜜夹和，微火煎取一升半，每服三合，两日夜服之。
木通汤
治诸风失音。
木通　石菖蒲　防风　羌活　桑螵蛸　全蝎（焙）　直僵蚕（炒）　甘草（炙。各一分）　圆白南星（略炮，半两）
上锉。每服二钱半，紫苏五叶，姜五片，熟煎服。
〖附诸方〗
诃子汤
治失音不语。
诃子（四个，半生半煨）　桔梗（一两五钱，半生半炒）　甘草（二寸，一寸生，一寸熟）
上为粗末，分二帖。每帖水一盏，童便一盏，煎至八分，去滓，食后温服。
玉粉丸
治冬月寒痰结于咽喉不利，语音不出。《针经》云：寒气客于会厌，卒如哑，宜服此药。
桂心　草乌（各一字）　半夏（汤洗，五钱）
上为细末，姜汁浸，蒸饼为丸如鸡头大。每服一丸，至夜含化。多年不愈者亦效。
响圣破笛丸
治歌讴失音不语者宜服，神效。
连翘　桔梗　甘草（各二两半）　薄荷（四两）　诃子肉（炒）　砂仁　大黄（各一两）　川芎（一两半）　百药煎（二两）
上为细末，鸡子清和为丸，如弹子大。每服一丸，临卧噙化服。
一方
治失音不语。
百药煎　杏仁（去皮、尖）　百合　诃子肉　薏苡仁（各等分）
上为末，以鸡子清和丸如弹子大。每用一丸，临卧噙化。

卷九  ——————————————————————————————————————————————————————————————————————————————————————————

虚劳  ***************************
〖虚劳方论〗
蒙庄有言，精太用则竭，神太劳则惫。借是可以论病矣。夫人所以根本此性命者，气与血也。若男若女，气血均有，独不能保而有之，终日役役，神倦力疲，饥饱越常，喜怒失节，形寒饮冷，纵欲恣情，遂使五脏气血俱虚，此五劳之所从始也，六极七伤类焉。故心家虚，则便浊汗多；肝家虚，则筋挛目眩；肾家虚，则腰痛泄精；肺家虚，则咳嗽烘热；脾胃虚，则呕吐不食，日就羸黄，或乃胃热消谷，饮食虽多，亦不生肌肉而转加瘦悴矣。前是数证，其间大抵心下引胁俱疼，盖滞血不消，新血无以养之也。治法大要：潮热者，不可过用寒凉；秘结者，不可骤与疏泄；嗽喘者，不可妄施发散；咯血者，不可错认以为热，但以滋养营血为上，调平脏气次之，某病某药，又于养血调气之中而增益也。其或骨间有热，以致四肢缓弱不举，此则骨痿，欲斯疾之有瘳也，难哉！虽然当归、地黄、黄芪、芍药固养血之上药也，亦当以益胃消痰辈佐之。盖人以谷气为本，所谓精气、血气由谷气而生。古人以五味、五谷、五药养其病者，不无先后于其间也。当归、地黄恋膈引痰，黄芪、芍药多则伤胃，是可胶柱调瑟而剂量轻重之不审乎？抑余闻诸虚不足，皆成劳倦，此可疗不可恶之疾也。其视传疰一种，实霄壤焉。传疰者，挟邪精鬼怪之气而作也。经曰：人有逢年月之厄，感鬼神之精，无处不恶，沉默而不能的知所苦，积岁渐至委顿，既往复传疰于旁人，须用通神明、去恶气等剂疗之，或者刳麝剸犀，驱伐邪恶，飞丹炼石，引纳清和，盖为尸疰设也。前集咳嗽中亦略陈之。
〖又论〗
劳倦之疾，百脉空虚，非滋润粘腻之物以养之，不能实也。古方用鹿角胶、阿胶、牛乳、饴糖、酥酪、煎蜜、人参、杏仁、当归、熟地黄之类，正此意耳。或者妄施伏火金石、附子燥热等辈，以致血气干涸，心肾不交，故火炎于上，为痰嗽、为咯血、为口干、为五心热；水走于下为脚弱、为遗精、为赤白浊、为小便滑数，误矣哉！虚劳之脉，大抵多弦，或浮大，或数，皆虚劳之候也。大者易治，血气未定，可敛而正也；弦者难治，血气已耗，未易调补之；若带双弦，则为贼邪侵脾，此尤难治；加数，剧则殆矣。
〖灸劳法〗
膏肓二穴，可以回生。或肚脐相对，取背脊骨对正，灸亦有验，艾柱亦不可多。
〖虚劳证治〗
十补汤（方见痼冷门·）
虚劳通用。嗽加北五味子；痰加半夏；发热加柴胡；有汗加牡蛎；虚寒加干姜。皆依原药分两，稍不喜食则勿用。
双和汤
五劳六极七伤通用。
白芍药（二钱半）　当归　川芎　黄芪（蜜炙。各一两）　熟地黄（洗，酒蒸）　辣桂　甘草（炙。各三分）
上粗末。每服三钱，姜、枣煎，食前服，或入二陈汤同煎。
地骨皮散
治虚劳潮热，骨蒸壮热。
地骨皮（洗）　秦艽（洗，去芦）　柴胡　枳壳（制）　知母（生）　当归　鳖甲（醋炙黄。各半两）　川芎（半两）　甘草（炙，一分）
上粗末。每服三钱，桃柳枝各七寸，姜三片，乌梅一个同煎，空心临卧各一服。潮热甚，加些大黄微利之。
枳壳散
治虚劳大便秘涩。
枳壳（五两，制）　甘草（炙，一两半）　加杏仁（去皮，炒）　阿胶（炒酥）　生地黄（各一两）
上细锉。每服三钱，姜五片，蜜三匙，乌梅一个同煎，空腹服。
加味人参紫菀散
治虚劳咳嗽。
人参　北五味子　紫菀茸　陈皮　贝母（去心）　紫苏叶　桑白皮（炒）　白茯苓（各一两）　杏仁（去皮，炒）　甘草（炙。各三分）　加川芎　半夏曲（各一两）　阿胶（炒酥，半两）
上粗末。每服三钱，姜七片，枣二枚，乌梅一个，食后煎服。
大阿胶丸（方见嗽门）
治虚劳嗽血，咯血，前血类。茅苏汤、豆苏汤、薏苡汤、人参汤，咳嗽门用人参饮，皆可煎汤嚼下。肺热加脑荷、桑白皮、天门冬。
人参芎归汤
治虚劳少血，肺热嗽血。（方见咳嗽门。）
地黄饮
治骨蒸劳热，咯血。
生地黄捣汁，入姜汁少许服之，以热退为度，或利则止。
大宁嗽汤
劳嗽诸嗽通用，神效。
北五味子　茯苓　桑白皮（炒）　紫苏　细辛　橘皮　枳壳（制）　杏仁（去皮，炒）　阿胶（炒酥）　甘草（炙）　罂粟壳（去筋萼，截碎，蜜酒炒热。各一分）　半夏（制，二分）
上锉散。每服三钱，姜五片，枣二枚，乌梅半个，食后煎服。劳嗽多加川芎。
远志丸
治虚劳惊悸，神气不宁。
远志（姜汁腌，取肉，焙）　茯神（去木）　黄芪（炙）　熟地黄（洗）　人参（各一两）　石菖蒲（半两）　当归（三分）
上末，粟米糊丸桐子大。每二十丸，米饮下
龙齿汤
治心怔惊悸，常怀忧虑如人将捕，小便或少，或多，或浊。
半夏（制）　辣桂（各二两）　人参　白茯苓　甘草（炙）　当归　龙骨（研）　北梗（炒）　远志（水浸，取肉炒）　枳壳（制。各一两半）　黄芪（蜜炙）　茯神（去木。各一两）
上末。每三钱，姜五片，枣二枚，粳米百粒，食前煎服。
养心汤吞十四友丸
治虚劳少血，心虚多惊，精神恍惚。（方见惊悸门。）
辰砂妙香散
治虚劳心气不平，小便腻浊。（方见疸门。）
麝香鹿茸丸
治劳损虚冷，精血不足。（方见痼冷门。）
集验鹿茸丸
治诸虚劳倦，补养心肾，滋益血气。
鹿茸（酥炙）　熟地黄　当归（酒浸，焙）　枸杞子　酸枣仁（慢火炒，去皮）　远志（姜汁腌，取肉，炒）　附子（炮）　沉香　牛膝（酒浸，焙）　山药（炮）　苁蓉（酒浸，焙。各一两）　麝（半两）
上末，炼蜜丸桐子大。每五十丸，空心盐汤下。
还少丹
补虚劳，益心肾，生精血。
山药（炮）　牛膝（酒浸，焙）　白茯苓　山茱萸　舶上茴香（炒。各一两半）　续断　菟丝子（洗，酒浸烂，研，焙）　杜仲（去粗皮，姜汁涂炙，截，炒）　巴戟（去心）　苁蓉（酒浸，焙）　北五味子　枳实　远志（姜汁腌，取肉，焙）　熟地黄（各一两）
上末，炼蜜丸桐子大。每三十丸，盐汤下。
黄芪十补汤
补虚劳，养血气。
黄芪（蜜炙）　当归（酒浸，焙）　熟地黄（洗）　茯神（各半两）　白芍药（一两）　人参　白术　酸枣仁（微炒）　半夏（制）　陈皮　北五味子　肉桂　天台乌药　甘草（炙）　麦门冬（去心。各一分）　木香　沉香（各一钱）
上锉。每服三钱，姜五片，枣二枚，食前煎服。
鹿茸大补汤
补虚损，益气血。
人参　北五味子　当归　白术　白茯苓　熟地黄（洗）　白芍药　黄芪（炙）　甘草（炙）　阿胶（炒酥）　续断（洗）　半夏（制）　山药（炮）　石斛　酸枣仁（浸，去皮，焙）　柏子仁（略炒。各一两）　远志（酒浸，取肉，焙）　川白姜（生。各三分）　辣桂（半两）　鹿茸（二两，去皮毛，酥炙黄）
上细锉。每服三钱半，姜四片，枣二枚，食前煎服。
黄芪六一汤
治虚劳自汗。
黄芪（炙，六钱）　甘草（炙，一钱）　加白术　白芍药（各三钱）
上粗末。每服二钱，姜枣煎服。
当归散
治虚汗、盗汗。
人参　当归（各一分）
上粗末，分两服，以雄猪心一个，新水煮熟取汁两次，煎药，空心临卧服。
沉香鳖甲散
治虚劳，肢节疼痛。（方见身疼类。）
参苓白术散
治虚劳胃弱，饮食不进。
人参　白茯苓　白术　甘草（炒）　山药（炮。各二两）　白扁豆（制，一两半）　缩砂　桔梗（炒）　莲子肉　薏苡仁（各一两）
上末。每二钱，姜枣略煎。服治中汤（方见呕吐门）。人参开胃汤（方见脾疼门）、二陈汤（方见疟类）可择用。
桃仁煎
治劳疰传尸，骨蒸倦弱。
大川椒（出汗）　生犀角　当归　续断（各一两）　桃仁（去皮，炒）　鳖甲（醋炙黄。各一两半）　蛤蚧（一对去头、足，洗，酥炙）　木香　白矾（煅）　猪牙皂角（各半两）　安息香　苏合香　雄黄（各一分）　麝（一钱）
上末，炼蜜丸桐子大。每二十丸，米饮下，或用正川椒泡汤下。
神授丸
治传尸劳疰，最杀劳虫。
正川椒（色红而大者，去合口并子，以黄秆纸二重托之，于热炉内频拨令出油，取顿地上，用砂盆盖，以火灰遮密四周，约一时许）
上碾末，老酒浸白糕为糊丸桐子大。每服三四十丸，食前盐汤下。逐时常服，满一斤，瘵疾自瘥。昔人服之日久，取下劳虫如小蛇状，即瘥。此药亦治痹，辣桂煎汤下；治腰痛，茴香酒下；治肾冷，盐汤下神妙。
烧发方
治痨瘵。
生发烧存性，为末，水调，空心服。此亦用枕骨之意。
苏合香丸（方见诸气门）
皆要药也。
黄芪益损汤
治诸虚劳倦。
肉桂　熟地黄　半夏（制）　甘草（炙。各三分）　石斛（酒炒）　当归　川芎　黄芪（炙）　白术（各一两）　白芍药（一两半）　北五味子（半两）　木香（三钱半）
上锉细。每服三钱，姜五片，枣二枚，食前煎服。有热加柴胡。
〖附诸方〗
补阴丸（《明医杂著》）
论曰：人之一身，阴常不足，阳常有余，况节欲者少，过欲者多。精血既亏，相火必旺，火旺则阴愈消，而痨瘵咳嗽、咯血、吐血等证作矣。故宜常补其阴，使与阳齐，则水能制火，而水升火降，斯无病矣。故丹溪先生发明补阴之说，谓专补左尺肾水也。古方滋补药，皆兼补右尺相火，不知左尺原虚，右尺原旺，若左右平补，依旧火胜于水，只补其左制其右，庶得水火俱平也。右尺相火固不可衰，若果相火衰者，方宜补火。但世之人，火旺而致病者，十俱八九；火衰成疾者，百无二三。且人在少年，肾水正旺，似不必补，然欲心正炽，妄用太过，至于中年欲心虽减，然少年斫丧既多，焉得复实？乃至老年，天真渐绝，只有孤阳，故补阴之药，自少以至老不可缺也。丹溪先生发明先圣之旨，以正千载之讹，其功其哉！今立补阴丸方，备加减法于后。
黄柏（去皮，酒拌，炒褐色）　知母（去皮毛，酒拌炒，忌铁。各三两）　锁阳（酥炙干，二两）　败龟板（酥炙透，三两）　熟地黄（酒拌蒸，忌铁，五两）　五味子（一两）　枸杞子（甘州者）　天门冬（去心）　白芍药（酒炒。各二两）　干姜（炒紫色，三钱，寒月加至五钱）
上为细末，炼净蜜和，入猪骨髓三条，和药末杵极匀，丸梧子大。每服八九十丸，空心淡盐汤送下，寒月可用温酒。
若有梦遗精滑病者，加牡蛎（童便煅七次）、白术（各一两）、山茱萸（去核）、椿根白皮（炒过。各七钱）。
若有赤白浊病者，加白术、白茯苓（各二两半）、山栀仁、黄连（炒。各五钱）。
若有软弱无力者，加牛膝（酒洗，二两）、虎胫骨（酥炙透，二两）、防己（酒浸，洗）、木瓜（各五钱）。
若有疝气病者，加苍术（盐炒，一两半）、黄连（生姜汁炒）、山栀子仁（炒。各六钱）、川芎（一两）、吴茱萸（炒）、青皮（去瓤。各五钱）。
若脾胃虚弱，胃寒易泄者，加白术（三两）、陈皮（一两）、干姜（炒，加至七钱）。
若眼目昏暗者，加当归（酒洗）、川芎、菊花（各一两）、柴胡、黄连（酒炒）、乌犀（各五钱）、蔓荆子、防风（各三钱）。
若兼气虚之人，加人参、黄芪（蜜炙。各二两）。
若左尺既虚，右尺亦微，命门火衰，阳事不举，加黑附子（小便浸，炮去皮）、肉桂（去皮。各七钱）、沉香（五钱）。
加减补阴丸
熟地黄（八两）　菟丝子（四两，盐酒浸一宿）　当归（三两，酒浸）　白芍（三两，炒）　锁阳（三两，酥炙）　杜仲（二两，炒）　牛膝（四两，酒浸）　破故纸　枸杞（一两半）　虎骨（二两，酥炙）　龟板（三两，酥炙）　黄柏（二两，炒）　山药　人参　黄芪（各二两）　冬加干姜（一两）
上为末，猪骨髓入蜜丸梧子大。空心服一百丸，盐汤下。
虎潜丸
治痿，与补肾丸同。
黄柏（半斤，酒炒）　龟板（四两，酒炙）　知母（二两，酒炒）　熟芐　陈皮　白芍药（各二两）　锁阳（一两半）　虎骨（一两，炙）　干姜（半两）
上为末，酒糊丸，或粥丸。一方加金箔一片，一方用生地黄。懒言语加山药，加炒黄柏、知母、炙龟板各等分，干姜三分之一，酒糊丸，名补血丸，一方无干姜，冬月方加有当归一两半，熟芐比前多一两，余同。
六味地黄丸（《金匮》方）
治形体瘦弱，无力多困，肾气久虚，久新憔悴，寝汗发热，五脏齐损，遗精便血，消渴淋浊等证。妇人血虚无子者，服之有效。
干山药　山茱萸肉（各四两）　泽泻（去毛）　牡丹皮（去心）　白茯苓（去皮。各三两）　熟芐（八两）
上为末，炼蜜为丸梧子大。每服五六十丸，空心白汤下，寒月温酒下，如肾虚有饮作痰喘，生姜汤下。
八味丸
治肾气虚乏，下元冷惫，脐腹疼痛，夜多旋溺，脚膝缓弱，肢体倦怠，面皮萎黄或黧黑，及虚劳不足，渴欲饮水，腰重疼痛，小腹急痛，小便不利。（方见痼冷门。）
山药丸（《和剂方》）
治诸虚百损，五劳七伤，肌体消瘦，耳聋目暗，常服壮筋骨，益肾水。（方见漏浊门。）
四君子汤（《和剂方》）
补气，和胃，进食。
白术　人参　茯苓　甘草（各等分）
上㕮咀。水煎服。
四物汤（《和剂方》）
补血，和血，调经。
当归　白芍药　芎　地黄（妇人用生，男子用熟）
上㕮咀。水煎服。
八物汤
平补气血，调和阴阳。
白术　人参　茯苓　甘草　白芍　当归　地黄　川芎
上㕮咀。水煎服。
黄芪建中汤（《和剂方》）
治男子妇人诸虚不足，羸乏少力。此药大生血气，补益营卫。（方见虚汗门。）
人参养荣汤
治男妇血虚，短气痿弱，有汗潮热等证。
人参　白术　茯苓　甘草（炙）　川归　黄芪　肉桂　白芍药（炒）　远志（去心）　五味子　熟地黄　陈皮（各等分）
上㕮咀。水二钟，姜三片，煎服。
加味补中益气汤
治动作劳倦可服。
人参（一钱）　黄芪（七分）　甘草（四分）　白术（一钱）　当归（酒洗，一钱二分）　陈皮（去白，一钱）　柴胡（去芦，五分）　升麻（三分）　麦门冬（七分，制，去心）　天花粉（五分）　黄柏（七分，酒盐炒）　黄芩（五分，酒浸）
上㕮咀。用水二钟，煎至一钟，去滓温服。
加味虎潜丸
治诸虚不足，腰腿疼痛，行步无力。壮元阳，滋肾水。
熟地黄（酒洗，八两）　黄柏（蜜炒褐色）　人参　黄芪（蜜炙）　当归（酒洗）　破故纸（炒）　锁阳（酒洗）　龟板（酥炙）　茯苓（各二两）　杜仲（酥炙断丝）　牛膝（酒洗）　菟丝子（酒浸，蒸）　知母（酒炒）　虎胫骨（酥炙。各二两）　山药（炒）　枸杞子（炒）　芍药（酒炒。各三两）
上为细末，炼蜜和猪脊髓为丸如梧桐子大。每服五六十丸，空心盐汤送下，好酒亦可，干物压之。
济阴丸
黄柏（二两七钱，盐汤拌炒）　龟板（炙，一两三钱五分）　陈皮（七钱）　当归（一两，酒浸）　知母（一两，酒炒）　虎骨（七钱，酥炙）　锁阳（一两）　牛膝（一两三钱半）　山药　白芍　砂仁　杜仲（炒断丝）　黄芪（盐水炒。各七钱）　熟芐（七钱）　枸杞子（五钱）　故纸（三钱半，炒）　菟丝子（酒浸，一两一钱半）
上为末，以地黄膏为丸如梧子大。每服七十丸。
人参固本丸（《简易方》）
夫人心藏血，肾藏精，精血充实，则须发不白，颜貌不衰，延年益寿，其夭阏者，多由服性热之药，不能滋生精血也。而药之滋补精血者，无出于生、熟二地黄。世人徒知服二地黄，而不知服二门冬为引也。盖生地黄能生心血，用麦门冬引入所生之地；熟地黄能补肾精，用天门冬引入所补之地，四味互相为用，本草又以人参为通心气之主，故宜加焉。
生地黄　熟地黄（各酒洗浸）　天门冬（去心，酒浸）　麦门冬（去心，酒浸。各二两）　人参（一两）
上为末，炼蜜为丸梧子大。每服五十丸，空心，温酒、淡盐汤任下。如有痰者，生、熟地黄各用姜汁炒过，恐泥膈故也。
三才封髓丹
除心火，益肾水。
天门冬（去心）　熟地黄（酒洗）　人参（各五钱）　黄柏（炒褐色，三两）　砂仁（一两半）　甘草（七钱半。一方无）
上为末，水糊丸如梧子大。每服五十丸，用苁蓉半两，切作片子，酒一盏浸一宿，次日煎三四沸，去滓，空心送丸子。
固真丹
治诸虚百损，五劳七伤，水火不升，下元虚冷，脐腹疼痛。
人参（一两）　干山药（一两半，炒）　当归（酒浸）　黄芪（炒）　黄柏（炒）　白术（各一两）　杜仲（酒炙，炒断丝）　补骨脂（炒。各一两）　五味子（半两，炒）　泽泻（半两）　白茯苓　牡丹皮　山茱萸（肉。各一两）　熟地黄（四两，汤头阑膏于石臼内，捣如泥）
上前药为极细末，和地黄膏拌匀，却入炼蜜为丸如梧桐子大。每服八九十丸，空心淡盐汤送下。腰腿无力，加牛膝（一两，酒炒），败龟板（一两半，酥炙）；夏天服，加桂（半两）；脉弱食少，再加附子（半两，炮）。
沉香大补丸
专治下焦虚弱，补益元气，久服身轻体健，五脏调和，血脉通泰，功效甚妙。
黄柏（四两，酒浸，炒褐色）　知母（一两半，酒浸，焙）　熟地黄（酒浸，二两）　芍药　陈皮（去白）　牛膝（酒浸）　锁阳（酒浸）　当归（酒浸。各一两）　败龟板（酥炙，二两）　虎胫骨（酥炙，七钱半）　山茱萸（肉，一两）　山药　沉香　白茯苓　牡丹皮　杜仲（酥炙）　泽泻　大茴香（各一两）　人参（二两）
上件，各要制度如法，晒干，碾为细末，酒煮黑羊羔肉熬为膏，去骨，内加猪脊髓二付，再加火熬，和药为丸如梧桐子大。每服四五十丸，空心好酒送下，干物压之。
仙传斑龙丸
蜀中有一道人，童颜漆发，眉宇疏秀，自歌曰：尾闾不禁沧海竭，九转神丹都漫说，惟有斑龙顶上珠，能补玉堂关下穴。仙人许仲远得受其方，道人曰：吾饵此药，今寿四百二十三岁，缘汝有仙骨，故此相授。言讫，化白鹤飞去。许仙后传于世。此药理百病，养五脏，补精髓，壮筋骨，益心志，安魂魄，令人悦泽，驻颜轻身，延年益寿，久服成地仙矣。
鹿霜（十两）　鹿胶（十两）　菟丝子（十两，酒浸一日，蒸，焙干为末）　柏子仁（十两，去壳，净，另研）　熟地黄（十两，酒浸一宿，蒸，焙干为末）
上为细末，先将鹿胶用无灰酒于瓷器内，慢火化开，却将胶酒煮糊和，杵二千下，丸如梧子大。每服四五十丸，空心盐汤下，或酒亦可。
煮炼鹿霜胶法
用新鹿角三对，每对各长二寸，截断，长流水浸三日，刷去垢。每一斤用枳实子一两，桑白皮、黄蝎各二两，以铁锅器内以水煮三昼夜，鱼眼汤慢火煮，不可断火，常添热汤，不可添冷水，毋令露角，三日取出角，削去黑皮，薄切晒干，碾为末，即成鹿霜也。上将煮鹿角汁滤去滓，如熬胶法同，却以慢火熬，倾瓷盆内，候冷凝，切作片，阴干成胶。
经验养荣丸
治男妇气血两虚，精神短少，脾胃不足，形体羸乏。
白术（土炒）　黄芪（蜜炙）　芍药（酒炒）　远志（甘草略煮，去心。各一两半）　当归身（酒洗）　山药　熟地黄（酒洗）　五味子　人参（去芦。各一两）　白茯苓（二两）　山茱萸（去梗）　生地黄（酒洗。各五钱）　陈皮（泡，八钱）
上为细末，用鸭一只，取血，入蜜炼和前药为丸如梧桐子大。每服八十丸，白盐汤送下。寒月盐酒送下。
如咳嗽，加麦门冬、贝母、紫菀、款冬花各一两；热加黄柏、知母各一两；遗精带浊，加牡蛎一两，真龙骨五钱；吐衄血腥，加牡丹皮、赤芍药各一两。
秘传大补元丸
治男妇诸虚百损，五劳七伤，形体羸乏，腰背痛疼，遗精带浊。
黄柏（蜜炒褐色）　知母（乳汁浸，炒）　龟板（酥炙。各三两）　淮熟地黄（酒洗，五两）　牛膝（酒洗）　麦门冬（去心）　肉苁蓉（酒洗）　虎胫骨（好酒炙）　淮山药　茯神（去心）　黄芪（蜜炙。各一两半）　杜仲（去粗皮，好酒炒断丝）　枸杞子（甘州者佳）　何首乌（篾刮去皮）　人参（去芦。各二两）　当归身（酒洗）　天门冬（去心）　五味子（去枝核）　淮生地黄（酒洗。各一两）　白芍药（酒炒，二两，冬月只用一两）　冬加干姜（五钱，炒黑色）、紫河车一具，一名混沌皮，即今之胞衣（取初产者为佳。如无初产者，或壮盛妇人胎者亦可。取一具，用线吊于急流水中漂一昼夜，去其污浊血丝，取起，再用净米泔水一碗许，于小罐内微火煮一沸，取出勿令泄气，再用小篮一个，四周用纸密糊，将河车安于篮内，用慢火烘干，为末，入前药）
上为极细末，炼净蜜入猪脊髓三条，和前药杵匀，丸如梧桐子大。每服八十丸，空心淡盐汤下。寒月可用温酒送下。
如梦遗白浊加牡蛎一两，白术、山茱萸各一两五钱，茯苓二两。
秘传当归膏
治五劳七伤，诸虚劳极，脾胃虚弱。养血和中，滋荣筋骨，养阴抑阳。
当归（酒洗，一斤六两）　生地黄（一斤，酒洗）　熟地黄（三两，酒洗）　薏苡仁（八两，米粉同炒）　白芍药（一斤，粉炒）　白茯苓（十二两）　白术（一斤）　莲子（四两，去心）　山药（五两）　人参（四两，加洗用。）　甘草（三两）　枸杞子（一斤四两，甘州者佳）　贝母（三两，去心）　地骨皮（四两）　麦门冬（五两，去心）　天门冬（二两，去心）　五味子（一两）　琥珀（一钱二分）
上各细锉，和足，以水十斤，微火煎乏如，再加水十斤，如此四次，如法滤去滓，取汁，文武火煎之，渐加至三分，后以文武火煎之，如法为度，每斤加炼熟净蜜四两，春五两，夏六两，共熬成膏如法。吐血加牡丹皮二两；骨蒸加青蒿汁二碗，童便二碗；劳痰加钟乳粉一两。
秘传远志养心丹
治心虚手振。
生地黄（酒洗）　远志（甘草汤煮，去心）　当归（酒洗）　甘草（炙。各一两五钱）　柏子仁　酸枣仁（各三两）　川芎　人参（去芦。各一两）　茯神（去木，七钱）　半夏（姜汁泡七次）　南星（炮）　朱砂（研末为衣。以上各五钱）　麝香（一钱）　石菖蒲（六钱）　琥珀（三钱）　真金箔（二十片）
上为细末，汤浸蒸饼为丸如绿豆大。每服四、五十丸，津唾咽下。痰用姜汤送下。
茯苓补心汤
治心虚耗，不藏精血，以致面色黄悴，五心烦热，咳嗽唾血，及妇人怀孕恶阻呕吐亦服之。
人参　茯苓　陈皮　桔梗　枳壳　前胡　川芎　地黄　川归　芍药　甘草（减半）　半夏　紫苏　干葛（各等分）
上㕮咀，水二盏，姜三片，枣一枚，煎服。
平补镇心丹（《和剂方》）
治心血不足，时或怔忡，夜多异梦，如堕层崖。常服安心肾，益营卫。
白茯苓（去皮）　五味子（去梗）　车前子　茯神（去皮木）　肉桂　麦门冬（各一两二钱半）　远志（去心，甘草汤煮，两半）　天门冬　山药（洗，姜制）　熟芐（酒蒸。各一两半）　酸枣仁（去壳，炒，二钱半）　人参（去芦，五钱）　龙齿（二两半）　朱砂（半两，别研为衣）
上为末，炼蜜为丸如梧桐子大。每服二十丸，空心米饮、温酒下。
八物定志丸（《拔粹》方）
补益心神，安定魂魄，去邪热，治痰。
人参（一两半）　石菖蒲　远志（去心）　茯苓（去皮）　茯神（去心。各一两）　朱砂（一钱）　麦门冬（去心）　白术（各半两）　牛黄（二钱，别研）
上为细末，炼蜜为丸如梧子大。水饮下五十丸，无时。
天王补心丹
宁心保神，益血固精，壮力强志，令人不忘，清三焦，化痰涎，去烦热，除惊悸，疗咽干，育养心神。
熟地黄　白茯苓　人参　远志（去心）　石菖蒲　玄参　柏子仁　桔梗　天门冬（去心）　丹参　酸枣仁（炒）　麦门冬（去心）　甘草（炙）　百部　五味子　茯神　当归　杜仲（姜汁炒断丝）
上各等分，为细末，煮蜜丸如弹子大，每两作十丸，金箔为衣。每服一丸，用灯心、枣汤化下，食远临卧服。或作小丸亦可。
灸法
膏肓俞二穴、百劳一穴、心俞二穴、肾俞二穴、三里二穴、关元一穴、三焦俞二穴，皆可灸之。
虚汗  ***************************
〖虚汗方论〗
汗者，表虚而津液为之发泄也。夫人以卫气固其表，卫气所以温肌肉，充皮肤，肥腠理，司开阖。卫气一虚，则肌肉不温，皮肤不充，腠理不肥，而开阖失其司耳。或昏或醒，浸浸而出者，曰自汗。睡困则出，醒而复收者，曰盗汗。若风、若暑、若湿，邪气与卫气相干，以致喜怒惊恐，嗜欲劳伤，皆能致之。表虚者，与之黄芪、芍药、官桂之剂；邪气相袭者，与之微微解散之剂，惊恐劳伤者，养心补肾之剂，独不可调理之乎。然而人之一身，负阴抱阳，平则宁，偏则病。阴虚阳必凑，故发热汗出如水热而涌；阳虚阴必乘，故发厥汗出如水溢而流。要之，汗者血之异名，阳主气，气为卫，阴主血，血为营，气血二者俱不可一日馁矣。抑余闻之，汗出发润，一不治也；汗出如油，二不治也；汗凝如珠，三不治也。君子见机辨之，不可不早。
〖虚汗证治〗
建中汤
治表虚自汗。
官桂（三分）　芍药（一两半）　甘草（炙，半两）
上锉散。每服四钱，姜五片，枣二枚，食前煎服。本方加黄芪一两，名黄芪建中汤，治虚劳自汗；加当归一两，名当归建中汤，治妇人血虚自汗。其自汗漏不止者，加桂半两，熟附子半个，名桂枝附子汤，每服四钱，姜七片，枣二枚，空心煎服。
黄芪六一汤
加白术、芍药，治诸虚自汗。（方见虚劳门。）
当归散
治虚汗盗汗。（方见虚劳门。）
术苓汤
治虚汗盗汗。
黄芪（炙）　防风　白茯苓　白术　麻黄根节（各半两）　甘草（炙，二钱）
上锉细。每服三钱，入小麦百粒同煎，临卧服。加牡蛎亦得。
牡蛎散
治诸虚体常自汗，惊惕不宁。
左顾牡蛎（米泔浸洗，煅透）　麻黄根　黄芪（蜜炙。各一两）　加白术（半两）　甘草（炙，一分）
上锉。每服三五钱，小麦百余粒同煎服。
龙胆散
治盗汗有热。
龙胆草　防风（等分，晒干）
上为末。每服一钱，温米饮调下，临卧服。
防风散
治盗汗。
川芎（一分）　人参（半分）　防风（二分）
上为末。每服一钱，临卧米饮调下。
温粉止汗法
川芎　白芷　白术　藁本（等分）
上为末，每药末一两，入米粉三分，夹和扑身，无藁本亦得。
〖附诸方〗
芪附汤（《济生方》）
治气虚阳弱，虚汗不止，肢体倦怠。
黄芪（去芦，蜜炙）　附子（炮，去皮、脐。各等分）
上㕮咀。每服四钱，水二钟，煎至一钟，去滓，临卧通口服。
大补黄芪汤
治自汗，虚弱之人可服。
黄芪（蜜炙）　防风　川芎　山茱萸（肉）　当归　白术（炒）　肉桂　甘草（炙）　五味子　人参　肉苁蓉（各一两）　白茯苓（一两半）　熟苄（二两）
上每服五钱，枣二枚，水煎服。
防己黄芪汤
治风湿相抟，时自汗出。（方见湿门。）
加味建中汤
治诸虚自汗。
白术　黄芪（各一钱。蜜炙）　白芍药（二钱）　肉桂（去粗皮，一钱）　甘草（七分）　当归（酒洗，一钱）
上㕮咀。用水一盏半，加炒浮小麦一撮，煎八分，去滓，入饧少许，再煎，温服。
当归六黄汤（《圣惠方》）
治盗汗之圣药也。
当归　生地黄　熟地黄　黄柏　黄芩　黄连（各等分）　黄芪（加一倍）
上锉。每服一两，水二钟，煎至一钟，去滓，临卧通口服。
一方
治盗汗
白术（三两）　茯苓（二两）
上㕮咀。每服一两，水一盏，生姜三片，枣一枚，煎八分，去滓温服，食前。
一方（《百一选方》）
治脾虚盗汗。
人参　当归（各等分）
上二味等分，每服秤五钱，先用猪心一枚，破作数片，并心内血煎汤，澄清汁，煎前药服。
痨瘵  ***************************
〖痨瘵方论〗
瘵虫食人骨髓，血枯精竭，不救者多。人能平时爱护元气，保养精血，瘵不可得而传。惟夫纵欲多淫，苦不自觉，精血内耗，邪气外乘，是不特男子有伤，妇人亦不免矣。然而气虚腹馁，最不可入痨瘵者之门吊丧问疾，衣服器用中，皆能乘虚而染触。间有妇人入其房睹其人病者，思之劳气随入，染患日久，莫不化而为虫。治瘵之法，大抵以保养精血为上，去虫次之，安息、苏合、阿魏、麝、犀、丹砂、雄黄固皆驱伐恶气之剂，亦须以天灵盖行乎其间。盖尸疰者，鬼气也。伏而未起，故令淹缠，得枯骸枕骨治之，魂气飞越，不复附人，于是乎瘥。外此，则虎牙骨、鲤鱼头皆食人之类也，其亦枕骨之亚乎？要之，发用以前，当以川芎、当归先立乎根本之地。（瘵疾至于骨痛、骨痿、声沉、声哑、脉槁、面黧，断不可活。凡治瘵疾所用药品，永不得与病人知之也。）
〖痨瘵证治〗
芎归血余散
治瘵疾先用此，次以鳖甲生犀散取虫。
虎牙丸
治痨瘵瘦悴，咳喘声哑，骨痿，杀下瘵虫。
紫河车（一具。即男子胎衣。水洗净，酒醋再拆洗，用童尿并好酒煮烂）　麝（半钱）　大红川椒（去合口并子，以黄秆纸二重托之，就热炉内，频拨去油，顿地上盖一宿）　虎头关骨（酒浸二宿，炙焦。各一两半）　黄狗头（取肉四两，童尿并酒煮烂）　鹿茸（七钱半，酒炙）　生鳖甲（一枚，去裙，醋浸一宿，又醋一盏，仰盛，慢火炙，令醋尽）　桃仁（水浸，去皮，焙）　秦艽（洗）　木香　明阿胶（炒酥。各半两）　雄黄　安息香　生发（纸拈火烧存性。各二钱半）
上细末，以紫河车、狗肉杵粘为丸桐子大。每七十粒，月首五更，空心米汤下，午时又服。如无胎衣，以雄猪肚代用，修事同。
雄麝丸
治痨瘵，杀瘵虫，下恶物。
雄黄　雌黄　青黛（干）　代赭石（煅，醋淬）　朱砂（研细。各二钱半）　大蛤蟆（一个，酒炙黄）　男子天灵盖（酥炙黄，三钱）　安息香　阿魏（酒浸，研。各二钱）　麝（半钱）　川巴豆肉（肥者十粒，略去油）
上细末，软粳饭头揉和杵丸桐子大。每二十粒，桃仁十四个去皮研，煎汤，月初五更，空心下。
五枝散
取下传尸劳虫。
桃枝　李枝　梅枝　桑枝　石榴枝（并东向小枝各七茎，长三寸）　青蒿（一小握）　苦楝根（白皮七寸）　生蓝青（七叶）　葱白（连根洗，七片。各寸截）
上以童尿一升半，煎取其半，去滓，入安息香、苏合香、阿魏各一钱，煎至一盏，滤清，调朱砂、雄黄、雷丸、枯白矾、硫黄末各半钱，鸡心槟榔末一钱半，麝一字，分作二服。月头五更，空心进一服。五更五点，又进一服。约午前取下瘵虫，净桶盛，急钳收油铫内煮，仍倾油虫入瓷器，灰扎埋山僻处。
蓝汁方
杀瘵虫、恶虫，皆化为水。
生蓝青叶（研，取自然汁一大盏）
上入雄黄、枯白矾、安息香、红硬降真香末各半钱，麝少许，研和。月头五更空心服。蓝青杀诸虫，解诸毒，蛊毒，通用此方。
猫肝方
杀瘵虫。
黑猫生取肝，晒干。
上为末。月首五更，空心，醇酒调服，或用酒浸而食之。
木香蛤蚧丸
治痨瘵久嗽声干，骨痿瘦悴。
蛤蚧（一对，尾全者，洗净，酥炙）　生鳖甲（去裙，醋炙焦）　白茯苓　川芎　当归　北五味子　牛膝（各七钱半）　绵黄芪　柴胡　知母　贝母（去心）　鸡心槟榔　明阿胶（炒酥）　巴戟（酒浸，去心）　桃仁（酒浸，去皮，焙。各半两）　肉豆蔻（三个，生）　木香　秦艽（洗）　羌活　破故纸（炒）　生发（纸拈火烧存性。各三钱）
上细末，炼蜜丸弹子大。每一丸，煎枣汤，空心嚼下。
参芪散
治痨瘵嗽喘，咯血声焦，潮热盗汗。
柴胡　明阿胶（炒酥）　黄芪（蜜炙）　白茯苓　紫菀茸　当归　川芎　半夏（制）　贝母（去心）　枳壳（制）　北梗　秦艽（洗）　甘草（焙。各半两）　人参　北五味子　羌活　防风　杏仁（水浸，去皮）　款冬花　桑白皮（炒。各二钱半）　生鳖甲（去裙，米醋炙黄）
上粗末。每服二钱半，姜枣煎，食后少顷服。
全鳖丸
治痨瘵虚热嗽喘。
知母　贝母（去心）　杏仁（浸，去皮。各三两）　柴胡（二两）　川芎（一两）　当归　明阿胶（炒酥。各半两）
上粗截，入厚瓷器中，用中等活鳖一个，生宰于头上，去鳖病，以鳖肉并血并药，用醇酒五升同浸一宿，密纸封，次早慢火同煮，俟香熟取鳖，令病者随意食之。只留鳖甲并骨并药，焙干为末，以浸药酒汁调米粉为糊丸桐子大，每七十丸，不时米饮下。
神授丸（方见虚劳门）
论治瘵疾、瘵虫有效，但随时用饭头丸服之，庶得药味鲜。（凡服药永戒苋菜、牛马肉。）
瘵有数虫，如蜈蚣、如小蛇、如蛤蟆、如马尾、如乱丝、如烂面、如苍蝇、如壁蚰虫，上紫下白，形锐足细而有口，或如白蚁，孔窍中皆出，此皆痨瘵根毒，若传至三人，则如人形，如鬼状。
前方鳖甲生犀散已服后，准七日又再服之。
〖附论〗
滑伯仁论曰：劳患人者，有病机之不同，有形状之不一。肌肤羸瘦，骨热如蒸，服药无效，针灸无功，何也？对曰：劳者，虚劳也。是因体虚之人，房劳过损，酒怒多端，气虚血耗，诸疾蜂生，致使阴阳失序，寒热自生。阳虚曰生寒，阴虚曰发热，久虚久热变为骨蒸，久则成劳，久劳成疰。疰者，住也。有二十四种之名，有三十六种之类，有九十九种之形，种种不同，症症各异，内有劳疰、尸疰、鬼疰、食疰、虫疰、毒疰，此六者为传尸之劳患，灭门绝户，医难治之。又云：所因少壮之时，醉饱迷房，劳伤心肾。盖心主血，肾主精，精竭血衰，失于调护，而无滋化之源，致生融融之热，咳咳之痰，阴虚盗汗，夜梦鬼交，遗精困倦，腰背酸痛，咯血咯痰，颊红喉痛，饮食减少，骨肉枯羸，是为不治。故曰：患此疾者，有气虚、有血虚。气虚者易治，血虚者难调故也。又云：治虚劳，世用寒凉之药治热症，热之愈热；用热药治寒症，寒之愈寒，何也？对曰：东垣有云，用苦寒之剂，妄治劳伤之热，大寒则愈虚其中，大热则愈怯其内，治疗无端，致伤脾胃，殊不知甘能缓火，劳者温之，保全者当求微病之初，莫治已病之后。察气血之亏盈，审病源之要道，补益温平，无不效验，故集诸方补附于后。
〖附诸方〗
加味十全大补汤
治发热渐成痨瘵者。
十全大补汤加柴胡、黄连煎服。如热在骨髓，更加青蒿、鳖甲煎服。（方见虚痨瘵。）
清骨散
治男子妇人五心烦热，欲成痨瘵。
生地黄（二两）　人参（一两）　防风（去芦，一两）　北柴胡（二两）　薄荷叶（七钱半）　秦艽　赤茯苓　胡黄连（半两）　熟地黄（一两）
上㕮咀。每服五钱，水一盏，煎七分，温服。
太上混元丹（《医方集成》）
治劳损五脏，补益真气。
紫河车（一具，用少妇首生男子者良。带子全者。于东流水洗断血脉，入麝香一钱在内，以线缝定，用生绢包裹，悬胎于砂瓮内，入无灰酒五升，慢火熬成膏）　沉香（别研）　朱砂（别研，飞。各一两）　人参　苁蓉（酒浸）　乳香（别研）　安息香（酒煮，去沙。各二两）　白茯苓（去皮，二两）
上为末，入河车膏子和药末，杵千百下，丸如梧桐子大。每服七十丸，空心温酒下，沉香汤尤佳。服之可以轻身延年，补损扶虚。如病证虚极，又须增加后项药味。
川巴戟（去心）　钟乳粉　阳起石（煅）　鹿茸（酒蒸）　龙骨　附子（炮，去皮、脐）　黄芪（去芦。各二两）　桑寄生　紫菀　生鹿角（镑。各一两）
修制为末，和前药为丸。如妇人血海虚损，营卫不足，多致潮热，经候不调，或闭断不通，又宜增加此药。
当归（去芦）　石斛（去根）　紫石英（煅，醋淬七次，水飞）　柏子仁（炒，别研）　麝茸（酒蒸）　鳖甲（醋炙）　卷柏叶（各一两）　牛膝（去芦，酒洗，一两半）
修制为末，和前药为丸，汤使如前。虚寒者，加炮熟附子二两；咳嗽者，加紫菀茸二两。
黄芪饮子（《济生方》）
治诸虚痨瘵，四肢倦怠，潮热乏力，日渐黄瘦，胸膈痞塞，咳嗽痰多，甚则唾血。
黄芪（蜜炙，两半）　当归（去芦，酒洗）　紫菀茸（去土）　石斛（去根）　地骨皮（去根）　人参　桑白皮　附子（炮，去皮）　鹿茸（酒蒸）　款冬花（各一两）　半夏（汤洗七次）　甘草（炙。各半两）
上㕮咀。每服四钱，水一盏，姜七片，枣一枚，煎服。此药温补营卫，枯燥者不宜进。唾血加阿胶、蒲黄各半两。
乐令建中汤
治脏腑虚损，身体消瘦，潮热自汗，将成痨瘵。此药大能退虚热，生血气。
《经验》地仙散
治骨蒸肌热，一切虚烦。
五蒸汤
治骨蒸劳热自汗。（俱见积热门。）
苏合香丸（《和剂方》）
治痨瘵传尸，骨蒸发热，肺痿喘急。（方见咳嗽门。）
地骨皮散
治虚劳潮热，骨蒸壮热瘵证。（方见虚劳门。）
遇仙灸（《和剂方》）
治瘵捷法：取癸亥日二更后，六神皆聚时，解去下衣，直身平立，以墨默记腰上两旁陷处，谓之腰腿穴，然后上床合面卧，每穴灸七壮，劳虫或吐、或泻而出，取后用火焚之，弃于江河中，恐害人故也。或依崔氏穴法灸之，宜服后将军丸。
将军丸（《秘方》）
治传尸痨瘵。前灸法并此药，乃异人传授累经验。
锦纹大黄（酒蒸，曝、焙）　麝香（一钱，研）　贯众　牙皂（去皮，醋炙）　桃仁（去皮，炒）　槟榔　雷丸　鳖甲（醋炙黄。各一两）　芜荑（半两）
上为末，先将蒿叶二两，东边桃、柳、李、桑叶各七片，水一碗，煎七分，去滓，入蜜一大盏，再熬至成膏，入前药末，及麝、安息香，捣丸如梧桐子大。每服三十丸，食前枣汤下。
七圣神效散（《秘方》）
治男子妇人远年近日五劳七伤，喘嗽血尸劳等疾，前药无效，针灸不应，命将终，服此神效。
鹿茸大补汤（方见虚劳门）　十全大补汤（方见虚劳门）　黄芪益损汤（方见虚劳门）　进热饮（方书无进热饮，今存之）　清心莲子饮（方见诸淋门）　地骨皮散（方见虚劳门）　鳖甲散方（方见积热门）
上各一贴，用无灰酒三升，浸瓷器瓶内半月，开时，空心进二钱。轻者半月，重者一月，必然痊可。
〖痨瘵治例〗
（出《明医杂著》）
王节斋曰：男子二十前后，色欲过度，损伤精血，必生阴虚火动之病。睡中盗汗，午后发热，哈哈咳嗽，倦怠无力，饮食少进，甚则痰涎带血，咯唾出血，或咳血、或吐血、衄血，身热，脉沉数，肌肉消瘦，此名痨瘵，最重难治。轻者用药数十服，重者期以岁年，然必须病人爱命，坚心定志，绝房室，息妄想，戒恼怒，节饮食，以自培其根。否则，虽服良药无用也。此病治之于早则易，若到肌肉消烁，沉困着床，尺脉沉取细数，则难为矣。又此病大忌服人参，若曾服过多者，亦难治。今制一方于后，治色欲证先见潮热盗汗，咳嗽倦怠，趁早服之。
主方
川芎　熟地黄（各一钱）　白芍药（炒）　当归（酒洗。各一钱三分）　黄柏（七分，水拌炒）　知母（一钱，蜜水拌炒）　生地黄（酒浸）　甘草（炙。各五分）　白术（二钱三分）　天门冬（一钱，去心）　陈皮（七分）　干姜（三分，炒紫色）
生姜三片，水煎，空心温服。
若咳嗽盛，加桑白皮、马兜铃、瓜蒌仁（各七分）、五味子（十粒）。
若痰盛，加姜制半夏、贝母、瓜蒌仁（各一钱）。
若盗汗多，加牡蛎、酸枣仁（各七分）、浮小麦（一撮）。
若潮热盛，加桑白皮、沙参、地骨皮（各七分）。
若梦遗精滑，加牡蛎、龙骨、山茱萸（各七分）。
若赤白浊，加白茯苓（一钱）、黄连（三分，炒）。
若兼衄血、咳血，出于肺也，加桑白皮（一钱）、黄芩、山栀仁（各五分，炒）。
若兼嗽血、痰血，出于脾也，加桑白皮、贝母、黄连、瓜蒌仁（各七分）。
若兼呕血、吐血，出于胃也，加山栀、黄连、干姜、蒲黄（炒。各一钱）、韭汁（半银盏）、姜汁（小许）。
若兼咯唾血，出于肾也，加桔梗、玄参、侧柏叶（炒。各一钱）。
若先见血证，或吐衄盛大者，宜先治血。治法：轻少者，凉血止血；盛大者，先消瘀血，次止血凉血。盖血未多，必有瘀于胸膈者，不先消化之，则止之、凉之不应也。葛可久《十药神书》方可次第检用。方内惟独参汤只可用于大吐血后，昏倦，脉微细，气虚者。虽气虚而复有火，可加天门冬（五钱）。若如前所云，阴虚火动，潮热盗汗，咳嗽脉数，不可用也。说见《本草集要》人参条下明白。
此病属火，大便多燥，然须节调饮食，勿令泄泻。若胃气复坏，泄泻稀溏，则前项寒凉之药难用矣。急宜服药理脾胃，用白术、茯苓、陈皮、半夏、神曲、麦芽、甘草等药，候胃气复，然后用前本病药。
收功保后，可合补阴丸常服之，及用葛可久方。
〖又治痨瘵证方法〗
（出《十药神书》）
《心法·附录》曰：夫人之生也，禀天地氤氲之气，在乎保养真元，固守根本，则万病不生，四体康健。若曰不养真元，不固根本，疾病由是生焉。且真元根本，则气血精液也。余尝闻葛先师有言曰：万病莫若劳证最为难治。盖劳之起，因人之壮年气血完聚，精液充满之际，不能保养性命，酒色是贪，日夜耽嗜，无有休息，以致耗散真元，虚败精液，则呕血吐痰，以致骨热体热，肾虚精竭，面白额红，口干咽燥，白浊遗精，盗汗，饮食艰难，气力全无，谓之火盛金衰，重则半年而毙，轻则一载而亡。见医者不究其源，不穷其本，或投之以大寒之剂，或疗之以大热之药，妄为施治，绝不取效。殊不知大寒则愈虚其中，大热则愈竭其内，所以世之医劳者，万无一人焉。先师用药治劳如羿之射，无不中的。今开用药次第于后，用药之法：如呕吐咯嗽血者，先以十灰散遏住，如甚者，须以花蕊石散止之。大抵血见热则行，见寒则凝，见黑则止，理之必然。止血之后，其人必倦其体，次用独参汤一补，令其熟睡一觉，不要惊动，睡起病去五分，后服诸药。
保和汤止嗽宁肺，保真汤补虚除热，
太平丸润肺除痿，消化丸下痰消气。
保和汤
内分血盛、痰盛、喘盛、热盛、风盛、寒盛六事，加味和之。保真汤内分惊悸、淋浊、便涩、遗精、燥热、盗汗六事，加味用之，余无加用。服药之法，每日仍浓煎薄荷汤，灌嗽喉中，用太平丸，先嚼一丸，渐渐咽下，次噙一丸，缓缓溶化，至上床时亦如此用之。夜则肺窍开，药必流入窍中，此诀要紧。如痰壅，却先用饴糖拌消化丸一百丸吞下，次又依前噙太平丸，令其仰面卧而睡。服前七药后，若肺有嗽，可煮润肺丸食之。如常七药之前，有余暇煮此服之。亦可续煮白凤膏食之，固其根源，完其根本。病可之后，方可合十珍丸服之，此为收功起身之妙用也。
甲字号十灰散
治劳证呕血、吐血、咯血、嗽血，先用此药止之。
大蓟　小蓟　柏叶　荷叶　茅根　茜根　大黄　山栀　牡丹皮　棕榈皮（各等分）
上各烧灰存性，研极细末，用纸包，碗盖于地上一夕，出火毒。用时先将白藕捣，绞汁，或萝卜汁，磨京墨半碗，调服五钱，食后下。如病势轻，用此立止，如血出成升斗者，用后药止之。
乙字花蕊石散
五内崩损，涌喷血出升斗，用此止之。
花蕊石（火煅存性，研如粉）
上童子小便一钟，煎温，调末三钱，甚者五钱，食后服下。
如男，用酒一半，女用醋一半，与童便和药服，使瘀血化为黄水，服此讫，以后药补之。
丙字号独参汤
止血后服此药补之。
大人参（去芦，二两）
上㕮咀。水二钟，枣五个煎，不拘时细细服之。服后宜熟睡一觉，后服诸药除根。
丁字号保和丸
治劳嗽，肺成痿者，服之决效。
知母　贝母　天门冬　款冬花（各三钱）　麦门冬（去心）　天花粉　薏苡仁　杏仁　五味子（各二钱）　粉草（炙）　马兜铃　紫菀　百合　桔梗　阿胶（炒）　当归　生芐　紫苏　薄荷（各五分）
一方无地黄，有百部。一方有蒲黄。
上以水煎，生姜一片，入饴糖一匙，入药内服之。每日三服，食后进。加减于后。
血盛，加蒲黄、茜根、藕节、大蓟、小蓟、茅花。
痰盛，加南星、半夏、橘红、茯苓、枳壳、枳实、瓜蒌实（炒）。
喘盛，加桑皮、陈皮、大腹皮、萝卜子、葶苈、苏子。
热盛，加山栀子（炒）、黄连、黄芩、黄柏、连翘。一方加款花、大黄。
风盛，加防风、荆芥、金沸草、甘菊、细辛、香附。
寒盛，加人参、芍药、桂皮、五味、蜡片。
戊字号保真汤
治劳证体虚骨蒸，服之决补。
当归　生芐　白术　黄芪　人参（各三钱）　莲心　赤茯苓　白茯苓（各半钱）　天门冬　麦门冬　陈皮　白芍药　知母　黄柏（炒）　五味子　柴胡　地骨皮　熟芐（各一钱）　赤芍药　甘草（各一钱半）
上以水煎，生姜三片，枣一枚，食后服。
惊悸，加茯神、远志、柏子仁、酸枣仁。
淋浊，加车前、台乌药、猪苓、泽泻。
便涩，加木通、石韦、萹蓄。
遗精，加龙骨、牡蛎、莲须、莲子。
燥热，加滑石、石膏、青蒿、鳖甲。
盗汗，加浮麦子（炒）、牡蛎、黄芪、麻黄根。
己字号太平丸
治劳证久嗽，肺痿肺痈，并能噙服。
天门冬　麦门冬　知母　贝母　款冬花　杏仁（各二两）　当归　生地黄　熟地黄　黄连　阿胶珠（各一两半）　蒲黄　京墨　桔梗　薄荷（各一两）　白蜜（四两）　麝香（少许）
上为细末和匀，用银石器先下白蜜炼熟，后下诸药末，搅匀，再上火，入麝香略熬三二沸，丸如弹子大。每日三服，食后细嚼一丸，煎薄荷汤缓缓化下，次噙一丸，临卧时，如痰盛，先用饴糖拌消化丸吞下，却噙嚼此丸，仰卧，使药流入肺窍，则肺清润，其嗽退除，七日病痊。凡一切咳嗽，只服此药立愈。
庚字号沉香消化丸
治热痰壅盛。
青礞石（煅黄金色）　明矾（飞，研细）　猪牙皂角　南星（火炮）　半夏（生）　白茯苓　陈皮（各二两）　枳壳　枳实（各一两半）　薄荷　黄芩（各一两）　沉香（五钱）
上为细末，和匀，姜汁浸神曲，搅糊为丸梧桐子大。
每服一百丸，每夜临卧饴糖拌吞，次噙嚼太平丸，二药相攻，痰嗽除根。
辛字号润肺膏
治久嗽肺燥肺痿。
羊肺（一具）　杏仁（净研）　柿霜　真酥　真粉（各一两）　白蜜（二两）
上先将羊肺洗净，次将五味入水搅粘，灌入肺中，白水煮熟，如常服，食前与七药相间服之亦佳。
壬字号白凤膏
治一切久怯弱极虚惫，咳嗽吐痰，咳血发热。
黑嘴白鸭（一只）　大京枣（二升）　参苓平胃散（一升）　陈煮酒（一瓶）
先将鸭缚定脚，量患人饮酒多少，随量以酒烫温，将鸭项割开滴血入酒，搅匀饮之，直入肺经，润补其肺。却将鸭干挦去毛，于胁边开一孔，取其肠杂拭干，次将枣子去核，每个中实纳参苓平胃散末，填满鸭肚中，用麻扎定，以沙瓮一个置鸭在内，四围用火慢煨，将陈煮酒作三次添入，煮干为度，然后食，其枣子阴干，随意食用，参汤送下。后服补髓丹，则补髓生精，和血顺气。
癸字号补髓丹（一名十珍丸）
治久劳虚败，髓干精竭，血枯气少。服前药愈后服此药。
猪脊膂（一条）　羊脊髓（一条）　团鱼（一枚）　乌鸡（一只）
四味制净，去骨存肉，用酒一大碗于沙瓮内煮熟，擂细，再入后药。
大山药（五条）　莲肉（半斤）　京枣（一百枚）　柿霜（十枚）
四味修制净，用井花水一大瓶，于沙瓮内煮熟，擂细，与前熟肉一处，再用慢火熬之，却下：
明胶（四两）　真黄蜡（三两）
上二味逐渐下，与前八味和一处，擂成膏子，和平胃散末、四君子汤末、知母黄柏末各一两，共一十两搜和成剂。如十分硬，再入白蜜同熬，取起放青石上，用木捶打如泥，丸如梧桐子大。每服一百丸，不拘时候，枣汤下。

卷  ——————————————————————————————————————————————————————————————————————————————————————————

漏浊  ***************************
〖漏浊方论〗
精之主宰在心，精之藏制在肾。凡人酒色无度，思虑过情，心肾气虚，不能管摄，往往小便频数，漏浊之所由生也。因小便而出者曰尿精；因见闻而出者曰漏精；心不足而挟热者为赤浊；心不足而肾冷者为白浊。阴不升，阳不降，上下乖暌，是以有清浊不分之证。药法品量，条列于下，要必体认之精，而后发用之审欤。外此，又有脾精不禁，小便漏浊，淋沥不止，手足力乏，腰背酸疼，盍用苍术等剂，以敛脾精。敛脾谓何？精生于谷也。
〖漏浊证治〗
约精丸
治小便中泄精不止。
白龙骨（二两，研细）　新韭子（冬霜后采者，一斤，好酒浸一宿，次日捣细）
上末，酒调糯米为糊丸桐子大。每服三十丸，空心盐汤下。
莲子六一汤
治心热赤浊。
石莲肉（连心，用六两）　甘草（炙，一两）
上末。每服二钱，食后灯心一小撮，煎汤调下。
清心莲子饮
治心中客热烦躁，赤浊肥脂。
石莲肉　白茯苓（各一两）　益智仁　远志（水浸，取肉，姜制，炒）　麦门冬（去心）　人参（各半两）　石菖蒲　车前子　白术　泽泻　甘草（微炙。各一分）
上锉散。每服三钱，添灯心一握煎服。有热加薄荷。
辰砂妙香散（方见黄疸门）、蜡苓丸（方见消渴门）治小便赤浊。又五苓散（方见水饮门）可夹和辰砂妙香散，每服一钱，用灯心并去心麦门冬煎汤调下，男女通用。
鸡清丸
便浊通用。
圆白半夏（生）
上为末，用鸡子清丸桐子大，稍干以木猪苓末夹和，慢火同炒，丸子裂为度，留木猪苓末养药，瓷器密收。每三十丸，食前白茯苓煎汤下，或用盐汤。
宁志膏
调平心气，赤白浊通用方。（方见心疼门。）
十四友丸
治心虚便浊。（方见惊悸门。）
妙应丸
赤白浊通用。
真龙骨　辰砂　厚牡蛎（以腐草鞋重包插定，火煅，并研细）　石菖蒲（各二钱半）　白茯苓　益智仁　石莲肉　缩砂仁（各三钱半）　川楝子（蒸，去皮，取肉焙）　桑螵蛸（瓦上焙）　菟丝子（酒浸一宿，焙杵。各半两）
上末，以山药碎炒末为糊丸桐子大。每五十丸，日间煎人参、酸枣仁汤下，临卧粳米汤下。
远志丸
治心气不足，遗精白浊。
远志（水浸，取肉，姜腌，焙干）　山药（炒熟）　地黄（洗洒）　天门冬（去心）　龙齿（研细。各一两半）　麦门冬（去心）　北五味子　车前子（略炒）　白茯苓　茯神（去木）　地骨皮（各一两二钱半）　辣桂（六钱一字）
上末，炼蜜丸桐子大。每五十丸，食前粳米汤下。
茯菟丹
赤白浊通用。（方见消渴门。）
赤浊灯心煎汤下，白浊白茯苓煎汤下。
平补丸
治肾虚心热，小便急而数，涩而沥，如水窦欲渗之状。又且油浊，（方见消渴门。）兼用辰砂妙香散佐之。（方见黄疸门。）
牡蛎丸
治精气不禁，白浊梦遗。
圆白半夏（一两，汤洗十次，每个作二片，以木猪苓去皮二两为粗末，同半夏慢火炒黄，放地出火毒一宿）
上末，用木猪苓，入煅过厚牡蛎粉一两同末，以山药糊丸桐子大。留木猪苓养药，瓷器密收。每三十丸，茯苓煎汤下。
金樱子丸
治诸虚漏精白浊。
真龙骨　厚牡蛎（煅）　桑螵蛸（各一两）
上以雄黑豆一盏淘湿，将前三件置豆上，蒸半日，去豆，焙三件为末，入白茯苓一两末，金樱子四十九枚，去刺并瓤蒂，洗净，捶碎，瓷器内入水一盏，浓煮汁滤清，调茯苓末为糊丸桐子大。每三十丸，食前用益智五枚连壳捶碎，北五味子十粒，缩砂仁三个，煎汤下。
小菟丝子丸
用北五味子煎汤下，治诸虚白浊。（方见疸门。）
桑螵蛸散
治心肾不和，小便白浊或如米泔，或为梦泄。
桑螵蛸（蒸过，略焙）　远志（水浸，取肉，晒，姜汁和，焙）　石菖蒲　人参　白茯神　当归　龙骨（别研）　鳖甲（醋炙黄。各半两）　甘草（炙，二钱）
上为末。每服二钱，人参、茯苓煎汤调下，夜卧服。
生料四君子汤（方见疸门）、生料五苓散（方见水饮门）二药夹和，每服二钱，用灯心一撮同煎服，治小便白浊。
龙齿补心汤
治诸虚不足，虚热潮来，心神惊惕，睡卧不宁，小便油浊。
龙齿（煅，别研）　人参　当归（酒浸一宿，焙）　熟地黄（洗，焙）　北梗（焙）　酸枣仁（炒）　白茯苓　白茯神（去木）　远志（水浸，取肉，晒，姜汁腌，焙）　枳壳（去瓤，麸炒）　麦门冬（去心）　半夏曲　白术　甘草（炙。各半两）　肉桂（二钱半）　绵黄芪（七钱半，蜜炙）
上粗末。每服三钱，水盏半，姜五片，粳米一小撮同煎，不时服，临卧服。
炼盐方
治漏精白浊。
雪白盐（入瓷瓶内，筑十分实，以瓦盖顶，黄泥涂封，火煅一日，取出放阴地上一夜，密器收）　白茯苓　山药（炒。各一两）
上为末，入盐一两研和，用沸汤浸枣取肉研，夹炼蜜再研，为丸桐子大。每服三十丸，空心枣汤下。盖欲甘以济咸，脾肾两得也。
山药丸
干山药（二两）　北五味子　苁蓉（酒浸，焙。各四两）　菟丝子（酒浸软，研焙，三两）　牛膝（酒浸，焙）　泽泻　熟地黄（洗）　山茱萸　茯神（去木）　巴戟（去心）　赤石脂（各一两）　杜仲（锉，姜汁腌，炒，一两）
上末，炼蜜丸桐子大，常服三十丸，盐汤下。
安肾丸（方见水饮门）、白丸子（方见身疼门）、山药丸（方见前）三药夹和，每服七十丸，食前煎双和汤送下。（方见虚劳门。）
治虚劳羸瘦，浮腻白浊。
还少丹
治心肾俱虚，漏精白浊。（方见虚劳类。）
鹿茸益精丸
治心虚肾冷，漏精白浊。
鹿茸（去皮，酥炙微黄）　桑螵蛸（瓦上焙）　肉苁蓉　当归　巴戟（去心）　菟丝子（酒浸软，研）　杜仲（截碎，姜汁腌，炒断丝）　川楝子（蒸，去皮取肉，焙）　益智仁　禹余粮（煅红，醋淬，以碎为度。各三分）　韭子（微炒）　故纸（炒）　山茱萸　赤石脂　龙骨（别研。各二分）　滴乳香（一分）
上细末，酒调糯米糊丸桐子大，每七十丸，食前白茯苓煎汤下。
家韭子丸
治阳气衰败，白浊遗精。
家韭子（六两，炒）　鹿茸（四两，酥炙）　苁蓉（酒浸，焙）　牛膝　熟地黄（洗，晒）　当归（各二两）　巴戟（去心）　菟丝子（酒浸，研，焙。各一两半）　杜仲（锉，姜腌炒）　石斛　桂心　干姜（生。各一两）
上末，酒调，糯米为糊丸桐子大。每服七十丸，空心盐汤下。亦治胞冷遗尿。
震灵丹
治肾经虚惫，漏浊不止。（方见泻门。）用二陈汤加白茯苓送下。（方见疟类。）
白丸子
治阴阳不调，清浊相干，小便浑浊。（方见身疼门。）用茯苓汤送下。
分清饮
治思虑过度，清浊相干，小便白浊。
益智仁（一两，醋浸一宿）　川萆薢　石菖蒲（去毛）　天台乌药　白茯苓（各一两）　甘草（四钱）
上为末。每二钱，盐少许同煎，食前服。
苍术难名丹
治元阳气衰，脾精不禁，漏浊淋漓，腰疼力疲。
苍术（杵去粗皮，一斤，米泔浸一日夜，焙干）　舶上茴香（炒）　川楝子（蒸，去皮取肉，焙干。各三两）　川乌（炮，去皮、脐）　故纸（炒）　白茯苓　龙骨（别研。各二两）
上末，酒面糊丸桐子大，朱砂为衣。每服五十丸，空心缩砂煎汤下，粳米汤下。苍术收敛脾精。
〖附诸方〗
妙应丸
治赤白浊。
真龙骨　辰砂　石菖蒲（各二钱半）　川楝子（取肉，半两）　白茯苓　益智仁　石莲肉　缩砂仁（各一钱半）　桑螵蛸（瓦上焙）　菟丝子（酒浸一宿，焙。各半两）　牡蛎（破草鞋包，火煅细研，三钱）
上以山药碎炒为糊丸如桐子大。每服五十丸，间日煎人参、酸枣仁汤下，临卧粳米饮汤下。
远志丸（《济生方》）
治因事有惊，心神不宁，夜梦惊堕，小便白浊。
远志（去心，姜汁腌）　石菖蒲（各二两）　茯神（去木）　白茯苓（去皮）　人参　龙齿（各一两）
上为末，炼蜜丸桐子大，以辰砂为衣。每服七十丸，热汤下。
一方
治心经伏暑，小便赤浊。
人参　白术　赤茯苓（去皮）　香薷　泽泻　木猪苓（去皮）　莲肉　麦门冬（去心。各等分）
上㕮咀。每服四钱，水一盏，煎服。
一方
治小便白浊，出髓条。
酸枣仁（炒）　白术　白茯苓　破故纸　人参　益智（洗净）　大茴香　左顾牡蛎（童便煅。各等分）
上为末，加青盐、酒，丸如桐子大。每服三十丸，温酒、米饮任下。
秘传金锁思仙丹
治男子嗜欲过多，精气不固，涩以去脱之剂。
莲花蕊十两（暖，无毒，镇心，忌硫黄、蒜）　石莲子十两（味甘平温，无毒，经秋正黑，次水者是也。本功益气安心，涩精止痛，取净粉用）　鸡头实十两（味甘平，无毒，益精气，强志。取其实并中子捣烂曝干，再捣，筛取净粉）
上以金樱子三斤，取霜后半黄者，木臼中转杵，却刺勿损，擘为两片，去水淘净，烂捣，入大锅，以水煎，不绝火，约水耗半取出，滤过重煎，如稀饧，市肆干者焙之，用水浸软，去子，煎令如法，入前药末，和丸桐子大。每服三十丸，空心盐汤下。
〖针灸法〗
阴交一穴（在脐下一寸）　气海一穴（在脐下一寸半）　关元（在脐下三寸）
梦泄  ***************************
〖梦泄方论〗
邪客于阴，神不守舍，故心有所感，梦而后泄也。其候有三，年少气盛，鳏旷矜持，强制情欲，不自觉知，此泄如瓶满而溢者也，人或有之，是为无病，勿药可矣。心家气虚，不能主宰，或心受热，阳气不收，此泄如瓶之侧而出者也，人多有之，其病尤轻，合用和平之剂。脏腑积弱，真元久亏，心下摄念，肾不摄精，此泄如瓶之罅而漏者也，人少有之，其病最重，须当大作补汤。或谓梦泄尤甚于房劳，此世俗习闻其说也。独不观证候之有重轻乎？外此又有一辈，神气消靡，怪异横生，风邪乘其虚，鬼气于其正，往往与妖魅交通，是又厄运之不可晓者也，法药相助，诚哉是言。
〖梦泄证治〗
茯苓丸
治心虚梦泄。
白茯苓
上为末。每服四钱，粳米汤调下，间用温热水调下，空心、食前、临卧，日三服。
莲子六一汤、鸡清丸（方见漏浊门）　辰砂妙香散（方见疸门）
治心热梦泄，并用灯心一握，煎汤下。
鹿角散
治脏腑久虚梦泄。
鹿角屑　鹿茸（去皮，酥炙。各一两）　白茯苓（三分）　人参　白茯神　桑螵蛸（蒸，焙）　芎　当归　故纸（炒）　龙骨（别研）　新韭子（酒浸一宿，焙。各半两）　柏子仁（去壳）　甘草（炙。各一分）
上末。每服三钱半，姜五片，枣三枚。粳米百粒，食前煎服。
还少丹（方见虚劳门）　鹿茸益精丸、家韭子丸（方见漏浊门）
大补虚损。梦遗用十补汤送下。（方风痼冷门。）间用滴乳香末泡汤下。
震灵丹
封固下焦，治梦泄不止。（方见泻门。）空心，人参、北五味子煎汤下。
〖附诸方〗
秘传龙骨锁精丹
白龙骨（煅，二两半）　牡蛎（煅，二两）　知母（五钱）　黄柏（六钱）　猪苓（五钱）　人参（去芦，一两）　远志（甘草汤煮，去心，一两半）
上为细末，酒糊为丸如梧桐子大。每服四五十丸，空心盐酒或盐汤送下。
固精丸
治心神不安，肾虚自泄精。
知母（炒）　黄柏（酒炒。各一两）　牡蛎（煅）　龙骨（煅）　芡实　莲蕊　茯苓　远志（去心）　山茱萸肉（各三钱）
上为末，煮山药糊丸梧子大，朱砂为衣。服五十丸。
芡实丸（《济生方》）
治思虑伤心，疲劳伤肾，心肾不交，精元不固，面少颜色，惊悸健忘，小便赤涩，遗精白浊，足胫酸疼，耳聋目暗。
芡实（蒸，去皮）　莲花须（各二两）　茯神（去木）　山茱萸肉　龙骨（生用）　五味子　枸杞子　熟地黄（酒蒸）　韭子（炒）　肉苁蓉（酒洗）　川牛膝（去芦，酒洗）　紫石英（煅七次。各一两）
上为末，酒煮山药为丸如梧子大。每服七十丸，空心盐汤下。
玉锁丹（《御药院方》）
治精气虚滑，遗泄不禁。
龙骨　莲花蕊　鸡头实　乌梅肉（各等分）
上为末，用熟山药去皮为膏，和丸小豆大。每服三十丸，空心米饮下。
秘传金锁思仙丹、桑螵蛸散（并见漏浊门）

卷十一  ——————————————————————————————————————————————————————————————————————————————————————————

眩晕  ***************************
〖眩晕方论〗
眩言其黑运，言其转冒，言其昏眩。晕之与冒眩其义一也。其状目闭眼暗，身转耳聋，如立舟舡之上，起则欲倒。盖虚极乘寒得之，亦不可一涂而取轨也。风则有汗，寒则掣痛，暑则热闷，湿则重滞，此四气乘虚而眩晕也；喜怒哀乐，悲恐忧思，郁而生痰，随气上厥，此七情攻虚而眩晕也；淫欲过度，肾家不能纳气归元，使诸气逆奔而上，此眩晕之出于气虚也。明矣！吐衄漏崩，肝家不能收摄营气，使诸血失道妄行，此眩晕之生于血虚也，又明矣。以致新产之后，血海虚损，或瘀滞不行，皆能眩晕，是可不推寻致病之因乎？治法随机应敌，其间以升降镇坠行焉，最不可妄施汗下，然而眩晕欲解，自汗则有之。若诸逆发汗剧者，言乱目眩，与夫少阴病下利止，而头眩时时自冒者，此虚极而脱也。识者将有采薪之忧。（肝脉溢大，多作眩晕。诸风掉眩，皆属于肝。）
〖眩晕证治〗
茯苓桂枝白术甘草汤
治气上冲胸，战摇眩晕。
茯苓（一两）　桂枝（三分）　白术　甘草（炙。各半两）
上锉散。每服四钱，新水煎服。风证加川芎、细辛，湿证加川芎、苍术，寒证加干姜、良姜。
理中汤（方见泻门）
治寒湿眩晕，仍吞来复丹（方见暑门），甚者养正丹（方见痼冷门）。
芎术除眩汤
治感湿、感寒，头重眩晕。
附子（生）　白术　川芎（各半两）　官桂　甘草（炙。各二钱半）
上锉。每服三钱，姜七厚片，同煎。食前服。
干姜甘草汤（方见脾疼门）　附子理中汤（方见寒类）并主虚寒眩晕。
桂苓丸
治暑证眩晕。
肉桂　茯苓（等分）
上细末，炼蜜丸。每两作八丸，每服一丸，用香薷锉散，调下消暑丸，通用。（方并见暑门。）
十四友丸（方见惊悸门）　安肾丸（方见水饮门）二药夹和，用和济七气汤送下，（方见诸气门。）治七情相干，眩晕欲倒，仍间用乳香泡汤下。
芎辛汤（方见头风门）
治痰饮厥逆眩晕。
千金五套丸（方见脾疼门）
治痰饮结聚胸脘，眩晕欲呕。
香橘饮
治气虚眩晕。
木香　白术　半夏曲　橘皮　白茯苓　缩砂（各半两）　丁香　甘草（炙。各一分）
上锉散。每服三钱，姜五厚片同煎，吞苏合香丸（方见嗽门）。本方加当归、川芎各三分，官桂半两，治血虚眩晕。
苏沈沉麝丸
治一切血运。每服一丸，研开用滴乳香泡汤调下。
芎汤（方见血类）加细辛、石菖蒲，治妇人血运眩冒，不省人事，次用和济七气汤佐之。
五苓散（方见水饮门）加赤茯苓，治停饮眩冒，心下悸气。
养正丹（方见痼冷门）、来复丹（方见暑门）升降阴阳用之。养正丹夹和震灵丹，以乳香泡汤下，升降镇坠，功用两全。
震灵丹（方见泻门）、黑锡丹（方见痼冷门）镇坠眩晕用之。
苏合香丸用枣汤调开，吞震灵丹，治心气不敛，怔忪头晕。
二陈汤（方见疟门）加生干姜，治因气郁痰眩晕，及酒食所伤眩晕，吞来复丹尤胜。
芷弹丸
治风证眩晕及血证眩晕。
新白芷（择大块，汤荡洗三次，晒干）
上为末，炼蜜丸弹子大，每服一丸，荆芥煎汤嚼下。
白附子丸
治风痰上厥，眩晕头疼。
白附子（炮）　南星（炮）　半夏（荡七次）　旋覆花　甘菊　天麻　川芎　橘红　僵蚕（炒，去丝、嘴）　干姜（生。各一两）　全蝎（半两，焙）
上末，用生姜半斤取汁，打面糊小丸。每五十丸，食后荆芥汤下。
人参前胡汤
治风痰头晕目眩。
前胡　橘红　半夏曲　木香　枳壳（制）　紫苏叶　赤茯苓　南星（炮）　甘草（炙。各半两）　人参（三钱）
上粗末。每三钱，姜七厚片，慢火熟煎服。
真方白丸子（方见身疼门）
用三十丸，苏合香丸三粒，全蝎一个，炙为末，三件研和，以紫苏、橘皮煎汤，入生姜汁少许调下。治诸风眩晕，搐掣语短，呕吐。
惊悸  ***************************
〖惊悸方论〗
人之所主者心，心之所养者血，心血一虚，神气不守，此惊悸之所肇端也。曰惊、曰悸，其可无辨乎？惊者，恐怖之谓；悸者，怔忪之谓。心虚而郁痰，则耳闻大声、目击异物、遇险临危、触事丧志，心为之忤，使人有愓愓之状，是则为惊；心虚而停水，则胸中渗漉，虚气流动，水既上乘，心火恶之，心不自安，使人有怏怏之状，是则为悸。惊者，与之豁痰定惊之剂；悸者，与之逐水消饮之剂。所谓扶虚不过调养心血，和平心气而已。若一切以刚燥用工，或者心火自炎，又有热生风之证。
〖惊悸证治〗
养心汤
治心虚血少，惊惕不宁。
黄芪（炙）　白茯苓　茯神　半夏曲　当归　川芎（各半两）　远志（取肉，姜汁腌，焙）　辣桂　柏子仁　酸枣仁（浸，去皮，隔纸炒香）　北五味子　人参（各一分）　甘草（炙，四钱）
上粗末。每服三钱，姜五片，枣二枚煎，食前服。加槟榔、赤茯苓，治停水怔悸。
宁志丸
治心虚血虚多惊。
人参　白茯苓　茯神　柏子仁　琥珀　当归　酸枣仁（温酒浸半日，去壳，隔纸炒香）　远志（酒浸半日，新布裹，捶取肉，焙。各半两）　乳香　朱砂（别研）　石菖蒲（各一分）
上末，炼蜜丸桐子大。每三十丸，食后枣汤下。
参乳丸
治心气不足，怔忪自汗。
人参（半两）　当归（一两，晒干）　乳香（一钱半，研）
上末，山药煮糊丸桐子大。每三四十丸，食后枣汤下。
十四友丸
治心血俱虚，怔忡惊惕。
柏子仁（研）　远志肉（姜汁腌，焙）　酸枣仁（汤浸，去皮，隔纸炒香）　紫石英（煅）　熟干地黄　川当归　白茯苓　白茯神　人参　黄芪（炙）　阿胶（炒）　辣桂　龙齿（研。各一两）　朱砂（半两，研）
上细末，炼蜜丸桐子大。每三四十丸，食后枣汤下。
朱雀丸
治心病怔忪不止。
白茯神（二两，净）　沉香（半两）
上细末，炼蜜丸小豆大。每三十丸，人参煎汤下。
密陀僧散
治大惊入心，败血、顽痰填塞心窍，喑不能言。
密陀僧（即是炉底，研极细）
上每服挑一大钱匕，无热者，用热酒调下；有热者，沸汤泡麝香调下。亦治暗风，颇有奇效。（出《《夷坚志》》。）
温胆汤
治心胆虚怯，触事多惊。亦治水气怔悸。
半夏（制）　枳壳（制）　白茯苓（各一两）　橘红（一两半）　甘草（炙，半两）
上锉。每服三钱半，姜七片，枣二枚，刮青竹皮一块如钱大，煎服。或加制远志尤妙。
加味四七汤
治心气郁滞。豁痰散惊。
半夏（制，二两半）　白茯苓　厚朴（制。各一两半）　茯神　紫苏叶（各一两）　远志（姜汁蘸湿，取肉，焙）　甘草（炙。各半两）
上锉。每服四钱，姜七片，石菖蒲半寸，枣二枚，煎服。
茯苓甘草汤
治心下停水忪悸。
茯苓　桂枝（各二两）　甘草（炙，一两）　生姜（三两）
上锉。每服四钱，水煎服。
姜术汤
治虚证停饮怔忪。
白姜（生）　白术　茯苓　半夏曲（各半两）　辣桂　甘草（炙。各一分）
上锉。每服三钱，姜、枣煎服。
小半夏茯苓汤、五苓散，并主水气，心下怔忪。（方见水饮门。）
炙甘草汤
治心下动悸，其脉结代。动而时止曰代。
甘草（炙，一两）　人参（半两）　生干地黄（四两）　桂枝（三分）　麻仁　麦门冬（去心。各一合）　生姜（三分）　大枣（八枚）
上粗末，每挑三大钱，水一盏半，酒半盏，煎至八分，入透明阿胶一片，俟胶消，温和服，日进三剂，不拘时。
宁志膏
治因惊失心。
人参　酸枣仁（汤浸，去皮。各一两。）　辰砂（半两）　滴乳香（一钱，浮钵坐水研）
上末，炼蜜和杵丸如弹子。每一丸，薄荷汤化下。
〖附诸方〗
朱砂安神丸
治血虚心烦懊憹，惊悸怔忡，胸中气乱。（方见内伤门。）
加味定志丸
治痰迷心膈，惊悸怔忡。
远志（去心，二两）　人参（一两）　菖蒲（二两）　白茯苓（三两）　琥珀　郁金（各五钱）
上为细末，炼蜜丸如梧子大，朱砂为衣，每服二十丸，米汤下。
健忘  ***************************
丹溪云：精神短少者多，亦有痰者。戴云：健忘者，为事有始无终，言谈不知首尾，此以为病之名，非此生成之愚顽不知人事者。
归脾汤（《济生方》）
治思虑过制，劳伤心脾，健忘怔忡。
白术　茯神（去木）　黄芪（蜜炙）　龙眼肉　酸枣仁（去壳）　人参（去芦。各一两）　木香（半两）　甘草（炙，二钱半）
上㕮咀。每服四钱，水一钟，姜五片，枣一枚，煎七分，温服。
人参远志丸（《圣惠方》）
治气不足，惊悸健忘，神思不宁。
天门冬（去心）　白茯苓　菖蒲（各七钱半）　人参（去芦）　远志（去心）　酸枣仁　黄芪（蜜炙。各半两）　桔梗　丹砂　官桂（去皮。各二钱半）
上为末，蜜丸如豆大。每服二十丸至三十丸，米汤下。
宁心膏（《和济方》）
治心神懊憹，一时健忘。（方见前。）

卷十二  ——————————————————————————————————————————————————————————————————————————————————————————

痎疟  ***************************
〖痎疟方论〗
风寒暑湿，邪自外来；饮食居处，邪由内作，此痎疟感受之胚胎也，岂特夏伤于暑，秋必为疟哉？古人盖以其受病最多者言之耳。疟候何如？始而呵欠，继而足冷，面色青黄，身体拘急，寒栗鼓颔，腰脊俱疼，寒去未几，内外皆热，头痛而渴，但欲饮冷，呕恶妨满而不嗜食者，其候也。或内伏寒痰，寒从背起，冷如掌大，疟之寒热，其岂非阴阳二气更相胜负而作耶？邪并于阴则寒，邪并于阳则热。阴盛则寒多，阳盛则热炽。其寒也，汤火不能温；其热也，冰水不能寒。卫气与邪气相值，故邪正交争而病以作；卫气与邪气相离，故汗出乃解而病以休。卫气昼行阳，夜行阴，得阳而外出，故发于日间；得阴而内抟，故发于暮夜。若乃邪气内抟于五脏，横连于募原，其道远，其行迟，不能与卫气交并，故有隔日发，有三四日一发。卫气之行疾行迟，病作之有早有晏，甚者内外失守，真邪不分，阴阳迭胜，寒热互起，则休作无定时矣。疟有数种：风疟，自感风而得，恶风、自汗、烦躁、头疼，转而为疟。风，阳气也，故先热后寒，可与解散风邪，如川芎、白芷、青皮、紫苏之类，或细辛、槟榔佐之。温疟一证，亦先热后寒，此为伤寒坏病，与风疟大略则同，热多寒少，小柴胡汤；热少寒多，小柴胡汤内加官桂。寒疟，自感寒而得，无汗、恶寒、挛痛、面惨，转而为疟。寒，阴气也，故先寒后热，可与发散寒邪，生料五积散、增桂养胃汤、或良姜、干姜、官桂、草果之类，甚则姜附汤、附子理中汤。暑疟者，暑胜热多得之，一名瘅疟。阴气独微，阳气独发，但热不寒，里实不泄，烦渴且呕，肌肉消铄，盍用小柴胡汤、香薷散。呕者，缩脾饮加生姜，温服下消暑丸。热多燥甚者，少与竹叶汤、常山、柴胡，于暑证最便。湿疟者，冒袭雨湿，汗出澡浴得之，身体痛重，肢节烦疼，呕逆胀满，盍用五苓散、除湿汤加苍术、茯苓辈。寒多者，术附汤最良。牝疟者，久受阴湿，阴盛阳虚，阳不能制阴，所以寒多不热，气虚而泄，凄惨振振，柴胡桂姜汤减半黄芩，加以半夏施之为当。食疟，一名胃疟，饮食无节，饥饱有伤致然也。凡食啖生冷、咸藏、鱼盐、肥腻，中脘生痰，皆为食疟。其状苦饥而不能食，食则中满，呕逆腹痛，青皮、陈皮、草果、半夏、缩砂、白豆蔻作剂，或四兽汤下红丸子，自有奇功。瘴疟，挟岚瘴溪源蒸毒之气致然也。自岭以南，地毒苦炎，燥湿不常，人多瘴疟。其状血乘上焦，病欲来时，令人迷困，甚则发躁狂忘，亦有哑不能言者，皆由败血瘀于心，毒涎聚于脾，坡仙指为脾胃实热所致，又有甚于伤暑之疟耳。治之须用凉膈疏通大肠，小柴胡加大黄、治瘴木香丸、观音丸皆为要药。如前数证，经久不瘥，真气已耗，邪气犹存，则有所谓劳疟、疟母者焉。表里俱虚，真元未复，疾虽暂止，小劳复来，谓之劳疟。法当调养气血，川芎、当归、官桂、芍药辈所不可无。弥年阅岁，经吐汗下，营卫亏损，邪气伏藏胁间，结为癥癖，谓之疟母。此证未可直攻，急作乌头七枣汤，以扶其里，俟其内气已充，继此经效疟丹或消癖丸下之取愈。大抵疟之初得三数日间，如火燎原，不可向迩，波涛汹涌，未易回澜，当俟其稍定而图之。经所谓，其盛者可待衰而已。疟方耒，与正发及将解，不可投药耗其真气，投药当于未发以前，两时之先，或遇发日凌晨，空心与之。诸疟之脉，大约尺寸俱弦，或浮数，或紧实，或缓涩，或虚迟，或左手濡而右手盛，或尺寸盛而关中濡，不可定名以为弦也。总前治法，弦数多热者寒之，弦迟多寒者温之。浮弦、浮紧、浮数，其邪在表者，可汗。弦实、沉实、数实，其邪在里者，可下。若夫调胃气，利痰水，分阴阳，行三焦，是又治法之纲领也。渴欲水浆，药入辄吐，人参煎汤效，抑犹有说焉。尝读《二广摄生》，见其论议，若瘴疟，若暑毒，每用疏转之剂，取下根源。里有先伤暑，后发疟，涉年余者，度其腹中有癖，水磨沉香下解毒雄黄丸，黑血如泥，泄下极臭，由是获愈。因知诸疟皆有根，在治法之外，又当随轻重而利导之。实者与巴豆、大黄；虚者用养正丹辈。不然，常山于疟每每作效何耶？盖疟家多蓄黄水，常山为能破其癖而下其水也。
〖痎疟证治〗
麻黄白术汤
治感风发疟。
麻黄（去节）　官桂　青皮　陈皮　川芎　白芷　半夏曲　紫苏　茯苓　白术　北梗　甘草（炙。各等分）　加细辛　槟榔
上锉散。每服三钱，姜四片，枣二枚，空心煎服。
五积散
感寒发疟，初作以此解散。
苍术（炒，二两）　北梗（一两）　麻黄（去节）　枳壳（制）　陈皮（各六钱）　干姜　厚朴（制。各四钱）　川芎　当归　白芍药　白芷　甘草（炒）　半夏（制）　官桂　茯苓（各三钱）
上锉散。每服三钱，水盏半，葱白三寸，姜三片，煎半，空心服。
养胃汤加桂
痃治感寒发疟。
厚朴（制）　苍术（炒）　半夏（制。各一两）　人参　茯苓　草果　藿香（各半两）　橘红（三分）　甘草（炙，一分）
上锉散。每服三钱，水盏半，姜五片，乌梅半个，煎半，温服。
解毒雄黄丸（方见积热门）
养正丹
主寒疟。（方见痼冷门。）
姜附汤、附子理中汤
主寒疟。（方见寒类。）
草果饮
诸疟通用。加干姜治寒疟。
草果　白芷　良姜　青皮　川芎　紫苏叶　甘草（炒。等分）
上锉散。每三钱，煎服。
小柴胡汤
治暑疟纯热。（方见血类。）或寒热等，则加桂。
香薷散
治伤暑发疟。
香薷（四两）　厚朴（制）　扁豆（制。各二两）
上锉散。每三钱，乌梅一个，水煎，临熟入姜汁一匙，温服。
五物香薷汤、香薷缩脾饮，并主暑证。（方见暑类。）
常山饮
治伤暑发疟。
嫩黄川常山　知母　草果仁　甘草（炙。各一两）　良姜（六钱）　乌梅肉（半两）
上㕮咀。每三钱，水一碗，姜五片，枣三枚，煎半，稍冷服。
七宝锉散
治暑疟、诸疟。
川常山　鸡心槟榔　青皮（刮去白）　甘草（炙。各半两）　草果仁（二钱半）
上细锉。每三钱，桃、柳枝各七寸，乌梅三个，水大碗煎半，稍冷空心服。
五苓散
治伤湿发疟及小便不利。（方见水饮类。）
加剂除湿汤、术附汤。并主湿疟，或加官桂、茯苓。（方见湿类。）
柴胡桂姜汤
治牝疟但寒，或寒多微热。
柴胡（二两）　辣桂（三分）　瓜蒌根（一两）　干姜（炮）　甘草（炙）　牡蛎（煅。各半两）　黄芩（三钱三字）　内加半夏曲（半两）
上锉散。每服三钱，姜枣煎服。
二陈汤
治食疟、诸疟。
陈皮　半夏（制。各五两）　茯苓（三两）　甘草（炙，一两）
上㕮咀。每服三钱，姜五片，乌梅半个，煎服。寒多者，加草果；热多者，加前胡。如青皮、槟榔、缩砂、白豆蔻之类，随意增用。
四兽汤
治食疟、诸疟，和胃消痰。
半夏（制）　人参　茯苓　白术　橘红　草果　生姜　乌梅　大枣（各等分）　甘草（炙，减半）
上㕮咀，以盐少许腌食顷，湿纸厚裹，慢火煨香熟。每服四钱，水一碗煎半，温服。
红丸子
治食疟、食积、气滞腹胀。
京三棱（水浸软，截碎）　蓬莪术（制）　青皮　陈皮（各五两）　胡椒　干姜（炮。各三两）
上为末，米醋煮米粉糊丸桐子大，矾红为衣。每五十丸，二陈汤、四兽汤皆可下。
乌头七枣汤
治久疟但久疟但寒，及脾寒发疟，或寒重热轻。
大川乌头（一个，慢火灰炮裂，以盐水浸，再炮，再浸，凡七次，去皮、脐）
上细锉，分二服，每服姜七厚片，枣七个，葱白三寸，水大碗，煎半，先吃枣，稍冷服。
又方用小附子一枚，修制一同。乌、附皆能温脾，挟风则用川乌，寒甚则用附子。
治瘴木香丸
牵牛（一斤，淘去浮者，焙，捣，取末四两，别顿）　鸡心槟榔　陈橘红（各二两）　青木香　人参　熟附子　厚朴（制）　官桂（去粗皮）　京三棱　羌活　独活　干姜（炮）　甘草（炙）　川芎　川大黄（锉，焙）　芍药（各半两）　肉豆蔻（六个）
上为末，瓷器密收，临用秤牵牛一两，诸药末共一两，研和，炼蜜丸桐子大。每服二十丸，橘皮煎汤下，以通利为度。
地龙饮
治瘴疟、诸疟，大热烦躁。
生地龙（三条，研细）
上入生姜汁、薄荷汁、生蜜各少许，新汲水调下。如热炽，加脑子少许。
观音丸
取下暑毒、瘴毒。
圆白半夏（生）　乌梅肉　母丁香　川巴豆（不去油。每件各十枚）
上为末，姜、面糊丸麻子大，上下以厚纸盖贴，有油又再易纸。每服五丸，临卧冷水下。此方舟人于海角遇一白衣授之。
芎归鳖甲散
治劳疟寒热。
当归　川芎　芍药　青皮　陈皮　茯苓　半夏（制。各一分）　鳖甲（醋炙黄，半两）
上锉散，每三钱，姜五片，枣二枚，小乌梅一个，水煎服。热多加柴胡，寒多加草果。
五劳丸
治劳疟、瘴疟久病。
嫩黄常山（三两半）　桃仁（去皮、尖，炒，一两二钱）　辣桂（去粗皮，七钱半）　淡豉（三两）　乌梅肉（二两半）
上晒干为末，炼蜜丸梧子大。每三四十丸，空心温酒下。不饮者，熟水入些酒下。
经效疟丹
治疟母结癖，寒热无已。
真阿魏　雄黄（各二钱半）　朱砂（一钱半）
上沸汤泡阿魏研散，雄、朱为末和之，稀面糊丸桐子大。每一丸，人参煎汤，候冷，空心服。瘴疟，桃枝煎汤冷服。临发磨一丸，敷鼻头口畔。
消癖丸
治疟母停水结癖，腹胁坚痛。
芫花（炒）　朱砂（研细。等分）
上为末，炼蜜丸小豆许。每十丸，浓煎枣汤下。去癖须用芫花、大戟破水之剂，下后即与养胃汤。
驱疟汤
治诸疟、久疟。
草果仁　青皮　陈皮　人参　茯苓　半夏（制）　厚朴（制）　苍术（炒）　鸡心槟榔　白术　甘草（炙。各半两）　良姜（一分）
上锉散，每三钱，姜五片，枣二枚，乌梅一个，空心煎服。
生熟饮
治脾寒发疟，及寒多热少。
草果　肉豆蔻（各二个，一煨、一生）　川厚朴（方寸许二片）　生姜（二块，半生，半湿，纸煨）　甘草（二寸，半生，半炙）
上锉散。分二服，每服一碗水，二枣，一乌梅，煎半，空心服。
蒜丹丸
截疟消痰。
虢丹（煅）　穿山甲（热灰中炮焦。各一分）　土朱（半两）
上为末，以独头蒜煨，去皮，研膏丸桐子大。每十丸，生姜、乌梅、紫苏煎汤下。
七物汤
治诸疟。
常山（酒浸，蒸）　槟榔　草果　青皮　陈皮　川厚朴（制）　甘草（炒。等分）
上锉细。每服三钱，姜五片，乌梅二个，水一碗，煎半，露一宿，来早温服之。如热多加柴胡。
截疟丹
臻志修合。
土朱（二两半，净末）　真绿豆粉（二两，一两生入药，一两煮糊）　信砒（有锋芒者，半两，研细，生）
上用绿豆粉糊筑和三件，丸如麻子。每服止二丸，新汲水研桃软，空心服。是日饮食微和而已。
胜金丸
治一切疟。寒热不一，呕恶头疼，烦渴喘息，痰聚中满。
鸡心槟榔（一两，自干）　川常山（酒浸，蒸，焙，四两）
上为末，水面糊丸桐子大。每服三十丸，于未发前半日冷酒下，便睡，不得吃热汤饮，次日又用冷酒下二十丸，仍不得吃热饮食，又次日饮食无拘。
治疟方
二陈汤二贴，加常山二钱，分作二服。每服姜七片，枣二枚，乌梅二枚，水一碗，煎六分，候微冷，吞前件脾积丸七丸，次日吞三丸。
六物汤
治久疟不已，寒少热多。
嫩常山（二钱半）　柴胡　鸡心槟榔　青皮（去白。各二钱）　草果仁　甘草（炙。各一钱半）
上锉，分三服，每服大软乌梅二个，好夏酒准一啜许，新水二盏，煎半，隔宿露空，以纱盖之，次早拂明服。苦寒热等，加制厚朴二钱，略暖服，是日饮食皆勿用热。
〖附诸方〗
白虎加桂枝汤（《活人方》）
治疟疾，但热不寒及有汗者。
知母　甘草（炙）　桂枝　粳米（各三两）　石膏（一斤）
上㕮咀。每服五钱，水盏半，煎至一盏，去滓温服。
大柴胡汤
治疟，热多寒少，目痛，多汗，脉大，以此汤微利为度。余邪未尽，以白芷石膏三物汤以尽其邪。（方见伤食门。）
清脾饮（《济生方》）
治瘅疟，脉来弦数，但热不寒，或热多寒少，口苦咽热，小便赤涩。
青皮（去白）　厚朴（姜制）　白术　半夏（汤泡七次）　黄芩　草果仁　柴胡（去苗）　茯苓（去皮）　甘草（炙。各等分）
上㕮咀。每服四钱，水盏半，姜五片，煎七分，温服，不拘时。
正气散（徐同知方）
退寒疟，止胃寒，进食。
藿香　草果（各四两）　半夏　陈皮　厚朴　砂仁　甘草（各一两）
上锉为散。生姜、枣子煎服。如疟未至，俟发日早服。
六和汤
人参　草果　知母　贝母　乌梅　白芷　槟榔　柴胡（各一钱，用酒拌）　常山（二钱）
上㕮咀。姜三片，枣一枚，酒水同煎，露一宿，临发前二时服。
〖疟疾治例〗
（出《明医杂著》）
王节斋曰：疟是风暑之邪，有一日一发，有二日一发，有三日一发，有间日、连二日发，有日与夜各发，有有汗，有无汗，有上半日发，有下半日发，有发于夜者。治法：邪从外入，宜发散之，然以扶持胃气为本。又须分别阳分、阴分而用药。邪疟及新发热者，可散、可截；虚疟及久者，宜补气血。若过服截药致伤脾胃，则必延绵不休。
主方
柴胡（去苗）　白术　苍术（米泔浸。各一钱）以上三味疟疾必用之药。　陈皮（七分）　甘草（炙，五分）　干葛（一钱二分）
若一日一发，及午前发者，邪生阳分，加枯黄芩、茯苓、半夏（各一钱），热甚头痛加川芎、软石膏（各一钱），口渴加石膏、知母、麦门冬（各一钱）。
若间日或三日发，午后或夜发者，邪在阴分，加川芎、当归、酒炒芍药、熟地黄、酒炒知母（各一钱）、酒洗红花、酒炒黄芪（各四分），提起阳分可截之。
若间一日，连发二日，或日夜各发者，气血俱病，加人参、黄芪、白茯苓（各一钱）以补气；川芎、当归、白芍药、熟地黄（各一钱）以补血。
若阳疟多汗，用黄芪、人参、白术以敛之；无汗，柴胡、苍术、白术、黄芩、干葛以发之。
若阴疟多汗，用当归、白芍药、熟地黄、黄芪、黄柏以敛之；无汗，柴胡、苍术、大川芎、红花、升麻以发之。故曰：有汗者要无汗，扶正为主，无汗者要有汗，散邪为主。
若病人胃气弱，饮食少，或服截药伤脾胃而少食者，加人参（一钱半）、酒炒芍药、大麦芽（各一钱）。
若伤食痞闷，或有食积者，加神曲、麦芽、枳实（炒。各二钱）、炒黄连（五分）；若痰盛，加姜制半夏、南星、枳实（炒。各一者）、黄芩、黄连（各六分）。
若欲截之，加槟榔、黄芩、青皮、常山（各一钱）、乌梅净肉（三个，肥者）。
若日久虚疟，寒热不多，或无寒，而但微热者，邪气已无，只用四君子合四物汤，加柴胡、黄芩、陈皮，以滋补气血。

卷十三  ——————————————————————————————————————————————————————————————————————————————————————————

霍乱吐泻  ***************************
〖吐泻方论〗
乾上坤下，其卦为否。阳隔阴而不降，阴无阳而不升，此否之所以痞而不通也。人具此阴阳，挥霍变乱，结抟于中，卒然吐泻，或泻而不吐，或吐而不泻，大抵心腹扰闷烦疼，其视天地不交之否，异乎？否乎？霍乱之证，心腹卒痛，呕吐下利，发热憎寒，头痛眩晕。先心痛则先吐，先腹痛则先泻，心腹俱痛，则吐泻俱作，甚则转筋颓顿，特反掌间，盖足阳明属胃，以养宗筋，暴吐暴下，津液骤亡，宗筋失其所养，故挛急，甚则舌卷、缩囊，危甚风烛矣。然亦何以致此哉？曰：胃伤暑毒，露卧卑湿，当风取凉，风冷邪气入于肠胃，加以嗜好肥腥，饮啖生冷，居处不节，激而发焉。于是邪正相干，中脘节闭，气不得通，吐利暴作，所谓脾受贼邪，木来胜土者此也。治法藿香正气散加藿香、生姜为上，不惟可以温散风邪，抑亦可以调理吐泻。其若伤暑所致，未可遽投香薷散沉冷之剂，自合先治中脘，如二陈汤、橘皮半夏汤辈，次则以香薷温服，散暑解烦。昧者指为脾胃虚冷，遽用人参、白术、诃子、肉豆蔻之属，以壮胃涩肠，不思风冷未散，辄以参、术、诃、蔻，拦补寒邪，邪气得之，愈盛愈作，纵得淹延，或下痢、或久泻、或腹胀虚浮，或中满不食，变证百出矣。抑犹有说焉，湿霍乱死者少，干霍乱死者多。许仁则尝有是言矣。盖谓所伤之物，因吐利而出泄，泄尽则止，犹可幸免。若上不得吐，下不得利，所伤之物拥闭正气，关格阴阳，躁扰喘胀，其能生乎？则知挥霍变乱，如人被发交争，必有以挨之可也。古方用来复丹，正取疏利之意，但多则太温，莫若姜汤下苏感丸为愈。霍乱气息劣，不欲言者，不治。
〖又论〗
治呕吐莫先于助胃，既助胃而复呕吐者，中脘挟风寒也。治喘嗽莫先于调肺，既调肺而复喘嗽者，风寒在表或在里也。泻痢之疾，固肠断下，终不作效，非肠胃间留蓄风寒邪气之所致乎？故必随其感受，解散于其先，则某病某药庶乎其对证矣。解散风寒，不换金正气散为上，其间增益，则青皮、官桂、良姜、干姜择用最良。若欲其清解，则紫苏、荆芥、干葛、柴胡等辈剂量可也。惟暑亦然，每每隐伏作病，或为热呕、或为焦烦、或为腹痛、或泄痢不止，暑中类多有之。炎烁蕴隆，念虑又当及此。此说虽详于卷首，敬用申之。
〖吐泻证治〗
藿香正气散
治霍乱吐泻通用。腹痛者加桂；小便不利者加茯苓。（方见呕吐门。）此药能温散风寒湿气，若暑证加香薷。
五苓散
治霍乱热多发渴。（方见水饮门。）
良姜饮
治霍乱神效。
良姜　霍香　陈皮（各一两）　甘草（炙，三分）
上锉细。每三钱，水煎服。
又方
藿香叶　良姜　木瓜
上同煎，治霍乱水泻，效。
治要除湿汤
半夏曲　川厚朴（制）　苍术（炒。各二两）　藿香叶　陈皮　茯苓（各一两）　甘草（炙，七钱）
上锉散。每服四钱，姜七片，枣一枚，煎服。霍乱泻而不吐者，加桂；吐而不泻者，去苍术，加桂、丁香；吐泻俱作，兼腹痛者，只加桂。
胡椒汤
治霍乱吐泻。
胡椒（七粒）　生绿豆（二十一粒）
上末。煎宣木瓜汤，温和调下。
治中汤
治饮食居处不节，以致霍乱。（方见呕吐门。）本方青皮、陈皮、干姜能散风冷。
香薷锉散
治伤暑霍乱。（方见暑门。）
木瓜汤
治吐泻不已，转筋扰闷。
酸木瓜（一两）　茴香（一分，微炒）　甘草（炙，二分）　吴茱萸（半两，荡七次，焙）
上锉散。每四钱，姜五片，紫苏十叶，空腹急煎服。
四顺附子汤
治吐泻过多，手足逆冷，六脉沉细，气小不语。急服。
生附子　白姜（炮）　人参　甘草（炒。各一分）
上锉。每服四钱，水二盏，煎一盏，空腹服。腹痛加桂；小便不利加茯苓。仍用炒盐熨，或用姜附汤。（方见寒类。）
姜盐饮
治干霍乱，欲吐不吐，欲泻不泻，痰壅腹胀。
盐（一两）　生姜（半两，切）
上同炒，令色变。以童尿二盏，煎一盏，分为二，温服。
盐汤法
治干霍乱，心腹绞痛，欲吐不吐，欲下不下。
先以盐汤一盏顿服。候吐出令透。不吐再服，续以锉理中汤倍加橘红与之；或藿香正气散加官桂、茯苓，倍加枳壳；或苏合香丸用枳壳散调下。
苏合香丸（方见诸气门）
用枳壳一分，木瓜半分，煎汤调下，治干霍乱，不吐不泻，气痞于中，心腹绞痛，此证最恶。
盐熨方
治霍乱吐泻，心腹作痛。
炒盐二碗，纸包纱护，顿其胸前并腹肚上，截以熨斗，火熨，气透则苏，续又以炒盐熨其背，则十分无事。
霍乱吐泻，临时无药，以生蒜头研细，涂心下及两脚心即止。
〖附诸方〗
不换金正气散
治霍乱转筋呕吐，泄泻头疼。（方见泻痢门。）
六和汤
治心脾不调，气不升降，霍乱吐泻，暑天泻痢。（方见暑门。）
理中汤
治中寒，霍乱吐泻。（方见寒门。）
七气汤（《三因方》）
治七气郁结，五脏之间互相刑克，阴阳不和，挥霍变乱，吐利交作。
半夏（汤洗，五两）　厚朴（姜制）　桂心（各三两）　白芍药　茯苓（去皮。各四两）　紫苏叶　橘皮（各二两）　人参（去芦，一两）
上㕮咀。每服四钱，水一盏，酒半盏，生姜七片，枣一枚，煎七分，温服。
加减理中汤
人参　白术　干姜　甘草（炙。各等分）
若为寒气、湿气所干者，加附子一两，名附子理中汤。
若霍乱吐泻，加陈皮、青皮各一两，名治中汤。
若干霍乱，心腹作痛，先以盐汤少许频服，候吐出令透，即进此药。
若呕吐者，于治中汤内加丁香，半夏一两。每服生姜十片同煎。
若泄泻者，加橘红、茯苓各一两，名补中汤。
若溏泄不已者，于补中汤内加附子一两。不喜饮，米谷不化者，加缩砂仁一两，共成八味。
若霍乱吐下，心腹作痛，手足逆冷，于本方内去白术，加熟附，名四顺汤。
若伤寒结胸，先以桔梗、枳壳等分，煎服。不愈者及诸吐、和后，胸痞欲绝，心膈高起、急痛、手不可近者，加枳实、茯苓各一两，名枳实理中汤。
若渴者，再于枳实理中汤内加瓜蒌根一两。
若霍乱后转筋者，理中汤内加火煅石膏一两。
若脐上筑者，肾气动也，去术加官桂一两半。肾恶燥，故去术；恐作奔豚，故加官桂。
若悸多，加茯苓一两。
若渴欲饮水者，添加术半两。
若腹满者，去白术加附子一两。
若饮酒过多，及啖炙爆热食，发为鼻衄，加川芎一两。
若伤胃吐血，以此药能理中脘，分利阴阳，安定血脉。
泄泻  ***************************
〖泄泻方论〗
胃为水谷之海，其精英则流布以养脏腑，其糟粕则传送以归大肠。肠胃虚弱，或挟风、挟寒，或伤暑、伤湿，停冷蓄热，冷热不调，泄泻诸证，皆能致之。挟风者，自汗恶风，痛引腰背；挟寒者，筋节拘急，身体怯寒；伤暑者，面垢燥渴，泛引水浆；伤湿者，肌肉虚浮，肢体重着；冷则肠鸣肚冷而手足清；热则烦躁肚热而手足温；冷热不调者，由热积于内，不能去其积，徒以冷药水之，热气无所发泄，故冷与热抟而下注。其或冷积于中，不能去其滞，徒以热药压之，冷积不得宣行，故热与冷干而成泄，或涩或溏，里急后重。是其候也。外此则伤食一证，失饥伤饱，胃不能消，心腹膨胀，所下酸臭可验焉。治法当究其感受之源，然后为之固实。不窒其源，吾恐决溃四出，莫知其终者矣。虽然脾胃合气，以消水谷，水谷既分，安有所谓泄？人皆以泄为脾恙，而不知肾病有泄焉。肾泄何如？曰：腹痛无定处，似痢非痢，骨弱面黧，脚下时冷者是也。前件诸方，条例于后。至若泄利之后，腹满身疼，是则为表里俱病，先当温里，急与四逆汤，然后解表，急以桂枝汤与之，《活人书》言之详矣。抑犹有绪余之论焉，肝者脾之贼，木能胜土，古人虑之固也。经曰：肝肾气虚，为病泄泻。亦孰知肾者所以守司于下，而肝者又门户要束之具，束则不泄也。不然，泄泻而面色青惨者，古书谓肝经受寒所致，特设当归厚朴汤以主之，果何意哉！（下利恶证具载《活人总括》。）
〖泄泻证治〗
理中汤
治肠胃虚弱，渗漉有声，泄泻频并。
人参　白术　干姜（炒）　甘草（炒。各一两）　加茯苓　川厚朴（制。各三分）
上锉细。每服三钱，空心煎服。
调中散
治肠虚泄泻。止呕进食。
藿香叶　缩砂　蓬术（炮）　干姜（炮）　肉桂　茴香（炒）　草果（各半两）　麦芽（炒）　益智仁　橘红（各三分）　苍术（炒）　神曲（炒）　甜梗（各一两）　甘草（炙，三钱）
上末。每服三钱，姜枣并少盐煎服。
肉蔻散
治脾虚肠鸣，泄泻不食。
大肉豆蔻（一枚，剜小窍子，入乳香三小块在内，以面裹煨，面熟为度，去面）
上末。每一钱，米饮调下。
治要除湿汤
治风邪泄泻加辣桂；寒邪泄泻加干姜，良姜；通用加木香。（方见泄泻门。）
香薷锉散（方见暑门）
治伤暑泄泻，更增茯苓。
平胃散
治伤湿泄泻。
橘红　厚朴（制。各三两半）　苍术（炒，五两半）　甘草（炙，一两）
上锉细。每服三钱，姜枣煎服。
又法以生料五苓散对夹平胃散，用陈米煎。暑泻、湿泻诸证皆验。
黄连阿胶丸
治暑泻，热泻。（方见嗽门。）用五苓散送下。（方见水饮门。）
又洞泄方
车前子末米饮下。
柏皮汤
治协热泄泻，亦治血痢。
柏皮（三两）　黄芩（二两）　黄连（一两）
上锉。每服四钱，水大盏，煎七分，入阿胶末半钱，再煎少顷，温服。
姜附汤
治冷证泄泻。（方见寒类。）术附汤通用。（见湿类。）
大己寒丸
治虚冷肠鸣滑泄。
良姜　干姜（炮。各六两）　肉桂　荜茇（各四两）
上末，面糊丸桐子大。每五十丸，米饮下。
戊己丸
治冷热不调泄泻。
吴茱萸（炒）　黄连（去须）　白芍药（等分）
上末，米糊丸桐子大，每三十丸，空心米饮下。
真人养脏汤
治冷热不调，泄泻，里急后重。
罂粟壳（去筋萼，蜜炙，一两八钱）　木香　白芍药（各八钱）　诃子肉（六钱）　人参　白术　当归（各三钱）　甘草（炙）　肉桂（各四钱）
上粗末。每服二钱，姜枣煎，食前服。先用缩砂煎汤，下感应丸，（方见胀满门。）俟其积消，然后服此。
鸡舌香散
治飧食生冷，久为冷积。
良姜　辣桂　香附（净，炒）　益智仁　天台乌药（各一两）　甘草（炙，半两）
上末。每二钱，入少盐沸汤点，吞感应丸。
三棱散
酒食伤积用此。
京三棱（炮）　蓬莪术（炮）　益智仁　甘草（炙）　青皮（去白。各二两）　白茯苓（四两）
上末。每二钱，少盐煎，吞感应丸。治伤食泄泻，俟酸臭出尽，即服固肠散止之。
固肠散
治冷泻肠滑，及下痢频并。
罂粟壳（去筋萼，一两，蜜炙）　陈米（炒，一两）　干姜（炮）　甘草（炙。各二钱半）　肉豆蔻（生，二钱）　木香（一钱）
上末。每二钱，姜枣煎，食前服。
实肠散
治泄泻不止。
川厚朴（制，一两半）　肉豆蔻　诃子（炮）　缩砂　橘红　苍术（炒）　茯苓（各一两）　木香（半两）　甘草（炒，四钱）
上粗末。每三钱，姜枣煎服。手足冷加炒干姜。
安肾丸（方见水饮门）
治肾泄，腹痛无定处，似痢非痢，骨痛面黧，腰脚时冷，用和剂七气汤送下。（方见气门。）
震灵丹
治肾泄，证候同前。
禹余粮（火煅，醋淬，不计遍次，手拈得碎为度）　丁香　代赭石（如上修制）　赤石脂　紫石英（杵碎。以上各四两。入坩埚内，以瓦盖口，盐泥固济，候干用硬炭一十斤煅通红，火尽为度，入地坑埋，出火毒二宿，研末）　干的乳香（别研）　没药　五灵脂（并去砂石，研。各二两）　朱砂（一两，研）
上并为细末，糯米粉糊丸小鸡头大，风干。每服三丸，用炒故纸入枣煎汤，调钟乳粉少许，空心送下。小儿肾泄白脓褐汁，面黯齿脱，畏人怯寒，震灵丹末，入些钟乳粉，以枣煎炒故纸，取热汁调下。
木香散
治脾肾俱虚泄泻。
肉豆蔻（面裹，纸煨）　故纸（炒）　白术　白茯苓（各半两）　木香　甘草（炙。各一分）
上锉细。每三钱，食前姜枣煎，温服。
二神丸
治脾肾俱虚，泄泻不食。
破故纸（四两，炒）　肉豆蔻（二两，生）
上末，用肥枣蒸烂，取肉研膏，夹和，杵丸桐子大。每服四十丸，清米汤下。若饭食后常一泄，服此顿愈。
当归厚朴汤
治肝经受寒，面色青惨，厥而泄利。
当归（炒）　厚朴（制。各二两）　官桂（三两）　良姜（五两）
上锉散。每三钱，食前服。
〖附诸方〗
白术芍药汤（《机要》方）
治太阴脾经受湿，水泄注下，体重微满，困弱无力，不欲饮食，暴泄无数，水谷不化。
白术　芍药（各一两）　甘草（五钱）
上㕮咀。每服一两，水煎。
升阳除湿汤（《拔粹》方）
治脾胃虚弱，不思饮食，肠鸣腹痛，泄泻无度，小便黄色，四肢困弱。
升麻　柴胡　防风　神曲　泽泻　猪苓（各半两）　苍术（一两）　陈皮　甘草（炙）　大麦芽（各三钱）
上㕮咀。水煎，食后热服。
升阳除湿防风汤（东垣方）
如大便闭塞，或里急后重，数至圊而不能便，或有白脓或血，慎勿利之，利之则必致重病，及郁结而不通也，又此道举其阳，则阴气自降矣。
苍术（米泔浸，去皮干净，四两）　防风（二钱）　白术　白茯苓　白芍药（各一钱）
上㕮咀，除苍术另作片子，水一碗半，煎至二盏，纳诸药同煎至一大盏，食前热服。
益胃汤（《拔粹》方）
治头闷，劳动则微痛，不喜饮食，四肢怠惰，燥热短气，口不知味，肠鸣，大便微溏黄色，身体皆闷，口干不喜饮冷。
黄芪　甘草　半夏（汤泡。各二分）　黄芩　柴胡　人参　白术　益智（各三分）　当归梢　升麻（各半钱）　陈皮（半钱）　苍术（一钱半）
上㕮咀。水盏半，煎八分，食前通口服。
胃苓汤
治感暑夹食，泄泻烦渴。即平胃散、五苓散相合。
苍术　陈皮　厚朴（姜制）　甘草　白术　茯苓　猪苓　泽泻　桂
上㕮咀。水煎，入盐少许服。如作末药，汤服亦可。
柴苓汤
分理阴阳，治泻解热。
柴胡　黄芩　半夏　甘草（减半）　人参　猪苓　白术　茯苓　泽泻（各等分）
水二钟，姜三片，煎服。
养胃汤
治脾胃虚寒，呕逆恶心，腹胁胀痛，肠鸣泄泻。（方见痎疟门。）
五苓散、益元散（并见暑门）
丹溪方
治一老人，奉养太过，饮食伤脾，常常泄泻，亦是脾泄。
黄芩（炒，半两）　白术（炒，二两）　白芍药（酒拌，炒）　半夏（泡。各半两）　神曲（炒）　山楂（炒。各一两半）　藿香（一两）
上为末，青荷叶包饭烧熟，研丸如梧子大，食前白汤下。
钱氏白术散
治气血俱虚，神弱之人或吐泻。
人参　白茯苓　白术　木香　甘草　藿香（各一两）　干姜（半两）
上为粗末。每服五钱，水一钟，煎七分，食前温服。
参苓白术散
治脾胃气虚，饮食不进，或致吐泻。（方见虚劳门。）
温脐止泻散
治大人小儿久泻，滑脱不止。
干姜（微炒）　白芷　附子（生。各一钱）
上为细末，用生白蜜丸如弹子大，按入内一二日，即止。
〖泄泻治例〗
（出《明医杂著》）
王节斋曰：泄本属湿，然多因饮食不节，致伤脾胃而作，须看时令，分寒热新旧而施治。治法补脾消食，燥湿利小便。亦有升提下陷之气，用风药以胜湿。亦有久泄，肠胃虚滑不禁者，宜收涩之。
主方
白术（二钱）　白茯苓　白芍药（炒。各一钱半。以上三味，泄泻必用之药。）　陈皮（一钱）　炙甘草（去皮，五分）
若伤食泄黄，或食积，加神曲、大麦芽、山楂子（各一钱）、炒黄连（七分）消之；腹中窄狭饱闷，再加厚朴、枳实、木香（各五分）。
若小便赤涩短少，加泽泻、猪苓、木通（各一钱），以分利之。夏月，再加茵陈（七分）、炒山栀仁（四分）。
若口渴引饮，加干葛（一钱半）、人参、麦门冬（各一钱）、升麻、滑石（各四分）、乌梅肉（二个）。
若夏秋之间，湿热大行，暴注水泄，加炒黄连、苍术、泽泻（各一钱）、升麻、木通（各五分）；发热燥渴加干葛、石膏（各一钱）；黄疸，小便黄赤，加茵陈（一钱、山栀）、木通（各五分）。
若饮酒便泄，此酒积热泻也，加炒黄连、茵陈、干葛（各一钱）、木香（五分）、神曲、麦芽（各八分）。
若寒月溏泄，清冷腹痛，或伤生冷饮食，加神曲、麦芽、炙干姜（各一钱）、砂仁、益智、木香（各七分）。
若久泄，胃气下陷，服利小便之药而不效，宜加人参、黄芪（各一钱），以补中气，升麻、柴胡（各四分），以升提之，加羌活、防风、藁本、白芷等风药（各三四分），助风以平之，更加炙干姜（五分），以固之。
若久泄，脾胃虚弱，食少难化，加炙黄芪、人参（各一钱）、神曲、麦芽（各一钱二分）、木香（煨过）、干姜（炙。各五分）。
若久泻，肠胃虚滑不禁，加肉豆蔻（一钱）、诃子皮、赤石脂（各一钱）、煨木香、炙干姜（各五分）。
〖针灸法〗
脾俞二穴，（在十一椎下两旁，各开寸半，主泄泻。）中脘一穴，（在脐上四寸，主腹痛，泄泻。）关元一穴，（在脐下三寸，疗腹泄不止。）天枢二穴，（在脐旁各开三寸，治腹满，脾泄，泻痢。）大肠俞二穴。（在十六椎下，各开寸半，灸三壮，治肠鸣，腹䐜胀，暴泻。）

卷十四  ——————————————————————————————————————————————————————————————————————————————————————————

泻痢  ***************************
〖泻痢方论〗
痢与泻，名目不同，而感受之源一也。风邪得之，鼻壅恶风，腰背强痛；寒邪得之，面惨恶寒，肢体拘挛；受暑得之，面垢背寒，自汗发渴；受湿得之，一身尽痛，重着浮黄，或停冷则凄清肠鸣，或蕴热则发热烦躁。冷热不调者，乍涩乍溏；饮食伤饱者，注下酸臭。诸有积，以肚热缠痛推之；诸有气，以状如蟹渤验之。究其受病之源，决之对病之剂。大要以散风邪，行滞气，开胃脘为先，不可遽用肉豆蔻、诃子、白术辈，以补住寒邪。不可遽投罂粟壳、龙骨、牡蛎辈，以闭涩肠胃。邪气得补而愈盛，补之愈盛而愈作，不为缠扰撮痛，则为里急后重，所以日夕淹延而未已也。痢之赤白，其赤者，热乘于血，血渗大肠则赤也。若风邪挟热，则所下黄而赤焉。其白者，冷抟肠间，津液凝滞则白也。若寒邪并之，则所下白而黑焉。冷热相交，故赤白相半。重者，状若脓涕而血杂之；轻者，白涕中间微有赤缕是也。内挟风邪，故清血流注，或湿毒乘虚入肠胃之间，则下如豆汁，或有瘀血是也。论者以手足寒为冷，手足温为热，于理甚当，亦当合赤白而并观之，庶乎其的矣。虽然，风寒暑湿感之于外者也，其有大嚼伤饱，宿酒浆醯醢以成积滞；房闼纵情，加奔走劳役，以耗精血，此非病生于内者乎？必明白内外而权度之，则受病浅深，用药轻重，知有定向矣。毋概曰无积不成痢。下痢壮热，须用败毒散加陈米，间与五苓散、黄连阿胶丸。下痢虽曰有积、有暑，如用药不效，即是肠胃有风邪。热者、赤者，与败毒散；冷者、白者，不换金正气散加木香。
〖泻痢证治〗
败毒散
治风邪、寒邪，壮热下痢。（方见寒类。）陈米饮调五苓散佐之。（方见水饮门。）
不换金正气散
治风邪、寒邪，冷证下痢。（方见寒类。）
治要除湿汤（方见吐泻门）
加官桂、木香。治风寒冷证下痢，加干姜、茯苓；治伤湿下痢，仍以五苓散，利其小便。
理中汤（方见泻门）
加厚朴、木香、茯苓，治湿冷下痢。
艾姜丸
治湿冷下痢脓血，腹痛，妇人下血。
干艾叶（四两，炒焦存性）　川白姜（一分，炮）
上为末，醋煮面糊丸桐子大。每七十丸，食前清米饮下。
人参豆蔻散
冷证泻痢通用。
木香　厚朴（制）　苍术（米泔浸，晒）　干姜（炮）　肉豆蔻（生。各二两）　半夏曲　陈皮　阿胶（炒。各四两）　缩砂　甘草（炒。各二两半）　罂粟壳（去筋萼，醋淹，炒，四两）
上锉。每三钱，姜、枣煎，食前服。
香薷锉散、五物香薷汤、六和汤（方并见暑门）
治伤暑下痢，五苓散佐之。
升麻汤
升麻　白芍药　甘草（炙。各十两）　白干葛（十五两）
上粗末。每三钱，姜三片，同煎，吞感应丸，治伤暑下痢，缠痛。
黄连阿胶丸（方见嗽门）、柏皮汤（方见泻门），治热证，发热下痢。亦治暑痢。
香连丸
治冷热不调，泻痢。
黄连（一两，用茱萸半两炒，去茱萸不用）　木香（一分）
上取香连为末，醋糊丸桐子大。每三十丸，米饮下。前戊己丸通用。
真人养脏汤
治冷热不调下痢。（方见泻门。）依前法用之。
三棱散
治食积下痢，腹痛。（方见泻门。）依前法用之。
感应丸（方见诸气门）、解毒雄黄丸（方见积热门），治诸积下痢，用五苓散送下。
和剂流气饮、大异香散、五膈宽中散（方见诸气门）
治诸气痢。
牛乳汤
治气痢，泄如蟹渤。
荜茇末（二钱）　牛乳（半升）
上同煎，减半，空腹服。
茱连丸
治赤白下痢。
吴茱萸（拣净）　黄连（去须，半寸一截，同炒熟，分为二处）
上各碾末，醋面糊丸桐子大。赤痢，专服黄连；
白痢，专服茱萸；赤白并服。或多或少，以意增减。每服七十丸，陈米饮下，以愈为度。
胃风汤
治风冷客入肠胃，泄下鲜血，及肠胃湿毒，下如豆汁，或下瘀血。
人参　白茯苓　川芎　当归　辣桂　白术　白芍药（等分）
上锉。每服三钱，粟米百余粒同煎，食前热服。腹痛加木香。
肉蔻散
治冷证久痢不止。（方见泻门。）
附子理中汤、姜附汤（方并见寒类）、术附汤（方见湿类），治虚损久痢，四肢厥冷，以意择用。
噤口痢方
石莲肉（日干）
上为末。每服二钱，陈米饮调下，便觉思食，仍以日照东方壁土，炒真橘皮为末，姜、枣略煎佐之。
断下汤
止赤白痢。
茯苓　白术（各一钱）　甘草（半钱）　草果（连皮，一枚）　大罂粟壳（十四枚，去筋萼，剪碎，醋浸，炒燥）　加木香（半钱）
上为粗末，分作两服，每服姜五片，大枣三个，大乌梅三个，食前煎服。固肠散（方见泻门）通用。
玉华白丹
治脏腑久虚，止泻止痢。
阳起石（入坩埚煅通红，酒淬，顿阴地令干，莫见日）　白石脂（煅红）　左顾牡蛎（盐泥固济，煅红，取白者。各半两）　钟乳粉（一两）
上研极细如粉，和毕，糯米糊丸。空心米饮下。渴者人参汤下。亦治肠风下血。又震灵丹（方见泻门）通用。
赤石脂禹余粮汤
治泻痢诸药不效，以此固其下焦。
赤石脂（锉小块）　禹余粮（煅，醋淬，以碎为度）
上等分夹和。每服四钱，空心，煎温服。
泻痢须要衣服周密，恐伤风冷。凡蕴热血痢，里急而痛甚，虽已疏通荡涤，然其痛不减者，非热亦非积也，营血亏少，阳刚胜阴故尔，用药当以川芎为佐，营血一调，其痛立止。
〖附诸方〗
防风芍药汤（《拔粹》方）
治泄痢飧泄，身热脉弦，腹痛而渴及头痛微汗。
防风　芍药　黄芩（各一两）
上㕮咀。每服一两，水二钟，煎至一钟，去滓，食前通口服。
经验柏皮汤
治伤寒下痢，亦治久血热痢。
柏皮（三两）　黄芩（二两）　黄连（一两）
上㕮咀。每服一两，水二钟，煎至一钟，去滓，通口服。腹痛加山栀，小便不利加赤茯苓、阿胶，煎服。
芍药柏皮汤（子和方）
治一切温热，恶心痢频并窘痛，无问脓血。
芍药　黄柏（各一两）　当归　黄连（各半两）
上为末，水丸豆大。温水下三四十丸，等服。忌油腻、生冷、热物。
黄连香薷饮
治感暑，下痢鲜血。
清暑益气汤
治暑病，内伤下痢，不思饮食，发热。（并见暑门。）
白术芍药汤（《机要》方）
治老人奉养太过，饮食伤脾，时或泻痢。
钱氏白术散
治气血俱虚之人，或泻或痢。（并见泄泻门。）
苍术芍药汤（《拔粹》方）
治痢疾痛甚者。
苍术（二两）　芍药（一两）　黄芩　官桂（各五钱）
上㕮咀。每服一两，水二钟，煎至一钟，温服。
芍药黄芩汤（《拔粹》方）
治泄痢腹痛，或后重身热久不愈，脉洪疾者，及下痢脓血稠粘。
黄芩　芍药（各一两）　甘草（炙，半两）
上㕮咀。每服一两，水二钟，煎至一钟，去滓，通口服，食前。
调胃承气汤、小承气汤、大承气汤。（俱见伤寒门。）
四物汤（《保命集》）
治下痢纯血。
川芎　当归（酒洗）　白芍药　生地黄　槐花　黄连　御米壳（等分）
上㕮咀。水煎服。
地榆芍药汤（《拔粹》方）
治泄痢脓血，乃至脱肛。
苍术（八两）　地榆（二两）　卷柏　芍药（各三两）
上㕮咀。每服一两，水二钟，煎至一钟，食前通口服。
阿胶梅连丸（《宣明方》）
治下痢，无问久新，赤白青黑，疼痛诸证。
金井阿胶（净，草灰炒透明，自别研细）　赤茯苓　乌梅肉（去核，炒）　赤芍药　黄柏（锉，炒）　黄连（去须）　干姜（炮）　当归（酒洗。各等分）
上为细末，入阿胶研匀，水丸梧子大。温米饮下十丸，食前连夜五六服。小儿丸如绿豆大。忌油腻、脂肥诸物。
石榴皮散（《经验方》）
治暴泻不止及痢赤白。
用酸石榴皮烧存性，不以多少，空心米饮调下二钱。
保和丸
专治脾虚因积作后重者。不可下，用此消导。（方见积聚门。）
秘传香连丸
治男妇、小儿诸般痢疾作痛，并久痢虚脱，浓血不止者，服之神效。如初痢一二日之间不可服，恐拦住积滞热毒，他证愈剧，反为咎矣。
川黄连（酒润，炒，五两）　木香　白豆蔻（各一两半）　乳香　没药（各五钱）
上为细末，面糊丸如弹子大。每服一丸。赤者甘草汤磨下，白者生姜汤下。
黄连汤
治痢疾。
黄连　滑石　生地黄　白芍药　苍术　台术　当归　青皮　条黄芩（各等分）
上㕮咀。每服七钱，水二盏，煎八分，去滓，食远温服。
大柴胡汤
治下痢，舌黄口燥，胸满作渴，身热腹胀，谵语，此必有燥屎，宜下，后服木香、黄连苦坚之。三乙承气汤。暑毒、温热伤后，下痢脓血，宜服二方。（见伤寒门。）
〖针灸法〗
见前泄泻门详施。
脱肛  ***************************
〖脱肛方论〗
《四十八难》曰：病之虚实，出者为虚，入者为实。肛门之脱，非虚无故然哉？盖惟实则温，温则内气充而有所蓄。惟虚则寒，寒则内气馁而不能收，而况大肠之厚薄，膏脂之瘠肥，亦视夫内气之虚实何如耳。大凡脱肛，须以温汤浇，令和软，然后摩挲而入。治法以温敛行之。其有产妇用力过多，及小儿叫号怒气，久痢不止，风邪袭虚亦有此证。凡肠头作痒，即是腹中有虫，生艾、苦楝根煎汤熏洗。仍以干艾、生姜煎服。其脱肛、肠风、痔漏者，登溷不可用旧纸，若包裹汤药杂物，尤不可用，才有一毫染污其间，立见痛肿。如此急以温汤涤之，患在肛肠，登溷后须用一洗。
〖脱肛证治〗
猬皮散
治肛门脱出不收。
猬皮（一个，罐内烧令焦黄存性）　磁石（半两，法醋煎数沸，蘸磁石七次，为末）　辣桂（三钱）　鳖头（一枚，慢火炙令焦黄）
上细末。每服二钱，食前米饮调下。仍以破草鞋底灸上面熨，按令入。
鳖头散
治脱肛。
鳖头（慢火炙焦黄）
上为末，涂敷肠头，用软纸衬轻轻按入，仍以方寸匕，食前米饮调下。
磁石散
治脱肛。
磁石（半两，蘸入煎沸醋中凡七次）
上为末。每服一钱，空心米饮调下。
香荆散
治脱肛。
大香附　荆芥穗（各半两）　缩砂（二钱半）
上末。每服三钱，食前新水煎数沸，即服。小儿通用。
钓肠丸
治大肠虚冷，脱肛不收及肠风诸痔。
白矾（枯）　绿矾（枯）　诃子（煨，取肉）　枳壳（去瓤，麸炒）　白附子　生南星　生半夏　生附子（去皮、脐。以上各一两）　黄瓜蒌（一个，烧存性）　猬皮（一个，锉碎，瓷罐烧存性）　鸡冠花（锉，炒，二两半）　胡桃仁（七个，不用油者，罐内烧存性）
上细末，醋煮面糊丸桐子大。每服二十丸，空心温酒下，或枳壳散送下。
缩砂汤
治大肠虚而挟热，脱肛红肿。
缩砂　黄连　木贼
上末。每二钱，米饮调下。
黄连阿胶丸（方见嗽门）
治肠虚为暑热所攻，脱肛红肿，肛门热痛，仍以荆芥穗、朴硝泡汤温洗，次用薄荷煎硼砂丸，津液调敷。
铁粉散
治大肠本虚，风毒客热乘之，脱肛红肿。
铁粉（研细）
上入白蔹末，夹和敷之，即按入。
蒲黄膏
治脱肛热痛。
生蒲黄以猪膏和敷，即按入。
桑螺膏
治脱肛。
桑[木/臭]上缘桑螺子（烧存性）
上末，以猪膏和涂，雨后缘桑者佳。
橡斗膏
治脱肛。
橡斗子烧存性，猪脂和敷。
木贼散
治脱肛不热。
木贼烧存性为末，糁以帛按入。
独虎散
治脱肛不收。
五倍子半两末，井水三碗，入瓷瓶慢火煎半，续入朴硝、荆芥穗各一钱，乘热熏洗，仍以五倍子末敷之。
石灰方
治大肠积冷，久年脱肛。
石灰炒热，以帛包裹，肛坐其上，冷又别换，仍以海螵蛸末敷。
败毒散
小儿痢后，风邪入大肠，脱肛不收，以此散风邪，加陈米煎。（方见寒类。）
桑叶方
黄皮桑[木/臭]，取叶三升，煎带温。
上以布盛，罨小儿肛门，轻手按入，次用门臼中细尘，绵包扑之。
〖小儿灸法〗
百会穴，直取前后发际，折中，横取两耳尖，折中，在顺之中心端，正螺毛处是也。两手握蒜炙灸，则肛肠自收。
湿䘌证
虫蚀肛门，咽干唇疮，齿晦。（方见《活人总括》。）
〖附诸方〗
二灵散
治久痢，肠胃俱虚，肛门自下。
龙骨（煅，五钱）　木贼（烧存性，二钱五分）
上为末，掺托之。
一方
治脱肛，用五倍子为末，每服三钱，入白矾一块，水二碗，煎洗。
一方
用蔓陀罗花子连壳一对，橡斗十六个，捣碎，水煎三五沸，入朴硝，热洗，其肛自收。
一方
用浮萍为末，干贴患处。
〖针灸法〗
命门一穴，（在十四椎下，灸二七壮。治大肠虚冷，脱肛不收。）长强一穴。（在尾闾骨尖底，灸二七壮。治痢、肠风、痔漏、脱肛不收。）

卷十五  ——————————————————————————————————————————————————————————————————————————————————————————

积热  ***************************
〖积热方论〗
酒面煎爆，雄附峻补，皆能生热，谓之积者，何哉？朝斯夕斯，其所由来尚矣。夫人偏阴不可以无阳，偏阳不可以无阴，惟在冷暖得中而已，矫枉过正，识者忧焉。然则欲去积热，将何如？曰：三黄汤、丸，第一药耳。虽然，凡热皆出于心，热甚则能伤血。热出于心，洗心散所不可阙；热能伤血，四顺清凉饮又不可无，此自本自根之论也。若夫酒后之面，饭后之酒，最易积热，又当防于未然。
〖积热证治〗
小柴胡汤
诸热通用。（方见《伤寒总括》。）
败毒散
解热次之。（方见寒类。）
三黄汤
治积热蕴隆，三焦皆热，大小便闭。
黄连（去须）　黄芩　大黄（湿纸煨。等分）
上锉细。每服三钱，姜三片，慢火略煎，食后服。
三黄丸
证治同前。即前项药品，等为末，炼蜜丸桐子大。每三四十丸，熟水下。
洗心散
治壮热烦躁，风热壅塞，大小便秘涩。
大黄（湿纸煨）　甘草（炒）　当归　芍药　麻黄（不去节）　荆芥穗（各三两）　白术（七钱半）
上末。每服二钱半，生姜、薄荷少许同煎，食后服。
四顺清凉饮
治血热蕴结壅滞。
大黄（米上蒸，晒干）　赤芍药　当归　甘草（微炙。等分）
上为粗末。每二钱半，慢火煎服。小柴胡汤亦治血热，可择用。
八正散
治心热烦躁，目赤咽疼，小便淋闭。
大黄（湿纸煨）　瞿麦　木通　滑石　萹竹　车前子　山栀子　甘草（炙。等分）
上锉。每服三钱，入灯心煎，食后服。大凡心热，要得小便流利而出。
甘露饮
治诸疮发热。
生干地黄　熟地黄　天门冬　麦门冬（并去心）　黄芩　枇杷叶（刷去毛，净）　山茵陈　枳壳（制）　石斛　甘草（炙。等分）
上末。每服二钱半，食前煎服。如干葛、柴胡尤佳。
木通散
治诸热，利小便。
生干地黄　木通　荆芥　地骨皮　桑白皮（炒）　甘草（炙）　北梗（等分）
上锉。每三钱，姜三片，煎服。
甘豆汤
治诸热烦渴，大小便涩。
黑豆（二合）　甘草（二钱）
上生姜七片，井水煎汁服。
黄连汤
治一切热，血热、眼热、酒热并主之。
黄连（去须，锉碎）
上以井水浸良久，瓷碗盛之，置铁铫内，隔汤烑取清汁服，再铫。
牛黄凉膈丸
治上焦壅热，口干咽痛，烦躁涎潮。
马牙硝　寒水石（煅）　硬石膏（各二两）　甘草（微炙，一两）　牛胆南星（三分）　紫石英（研，飞，半两）　牛黄　脑子　麝香（各一分）
上末，炼蜜丸，每两作四十丸。每服一丸，温薄荷人参汤调下。
解毒雄黄丸
取积下热。
雄黄（研，飞）　川郁金（各一分）　巴豆（十四个，去油）
上末，醋煮面糊丸麻子大。每服五丸，加至七丸，热茶清下，里实用此，喉闭以热茶清调灌。
竹茹汤
治胃热而呕吐，欲知胃热，手足心皆热者是也。
半夏（三分，用姜汁半盏，浆水一升，煮去半，切，焙）　干葛（三两）　甘草（生，三分）
上锉散。每三钱，青竹茹一弹子许，姜枣煎，温服。或加前胡。
诸热，酒蒸黄连丸、黄连阿胶丸皆可用。（方见嗽门。）
〖附诸方〗
凉膈散
治脏腑积热，口舌生疮，痰实不利，烦躁多渴，肠胃秘涩，便溺不利，一切风热并皆治之。
连翘　甘草（炙）　大黄　朴硝（各二两）　薄荷　黄芩　栀子仁（各一两）
上㕮咀。每服水一钟半，竹叶七片，蜜少许煎，食后温服。
既济解毒汤
治上热，头目赤肿而痛，胸膈烦闷不得安卧，大便微秘。
大黄（酒煨）　黄连（酒炒）　黄芩（酒炒）　甘草（炙）　桔梗（各二钱）　柴胡　升麻　连翘　当归身（各一钱）
上㕮咀。每服水二钟，煎，食后温服。
大金花丸
治内外诸热，寝汗咬牙，睡语惊悸，溺血淋闭，咳嗽衄血，瘦弱头痛，并骨蒸肺痿喘嗽者。
黄连　黄柏　黄芩　栀子仁　大黄（各等分）
上为末，滴水丸如小豆大。每服三十丸，新汲水送下。
加味金花丸
治内外诸热，气壅痰涎，溺血淋闭。
黄连　黄柏　黄芩　山栀（炒。以上各二两）　桔梗　半夏（泡）　陈皮　人参（去芦。各一两）
上为细末，滴水丸如小豆大。每服五十丸，淡姜汤送下。
清心莲子饮
治上盛下虚，心火炎上，口苦咽干，烦渴微热，小便赤涩，或欲成淋者。
黄芩　车前子　麦门冬（去心）　地骨皮　甘草（炙。各半两）　黄芪（蜜炙）　石莲子（去心）　白茯苓　人参（各七钱半）
上㕮咀。每服水一钟，煎服。如发热加柴胡、薄荷。
经验地仙散
治骨蒸肌热，一切虚烦。
地骨皮　防风（去芦。各一两）　鸡苏　人参　甘草（各二钱五分）
上㕮咀。每服一两，姜三片，竹叶五片，水二钟，煎至一钟，去滓，通口服，不拘时候。
五蒸汤
治骨蒸，劳热自汗。
甘草　人参（去芦）　知母　黄芩（各二钱）　茯苓　熟地黄　葛根（各三钱）　石膏（五钱）　竹叶（二十片）
上锉，㕮咀，作一服。入粳米一合，煎服。
十全大补汤
治诸虚不足，五劳七伤，不进饮食，久病虚损，时发潮热。
人参养荣汤
治久病虚损，口干食少，咳而下利，心惊悸热而自汗。（并见虚劳门。）
黄芪鳖甲散
治男妇虚热身瘦，五心烦热，四肢怠惰，咳嗽咽干，自汗食少。
人参　肉桂　桔梗（各一钱五分）　生地黄　半夏（泡）　紫菀　知母　芍药　黄芪　甘草　桑白皮（各二钱半）　天门冬　鳖甲（各五钱）　秦艽　茯苓　地骨皮　柴胡（各三钱）
上㕮咀。每服一两，姜、水煎服。
乐令建中汤
治脏腑虚损，身体消瘦，潮热自汗，将成痨瘵。此药大能退虚热，生血气。
前胡（去芦，一两）　细辛　黄芪（蜜炙）　人参（去芦）　桂心　橘皮（去白）　当归（去土）　白芍药　茯苓（去皮）　麦门冬（去心）　甘草（炙。各一两）　半夏（汤泡七次）
上㕮咀。每服四钱，水一钟，姜五片，枣一枚，煎服，不拘时。
防风当归饮子
治烦渴发热，虚烦蒸病。
六物汤
滋阴退热。（并见火门。）
龙脑鸡苏丸
治心中郁热，消烦渴，凉上膈，解酒毒。治肺热咳嗽，吐血鼻衄，崩中下血，血淋劳烦，诸淋，胃热口臭。（方见火门。）
当归补血汤（东垣方）
治肌热燥热，目赤面红，烦渴引饮，昼夜不息，其脉洪大而虚，重按全无。《通评虚实论》云：脉虚血虚，脉实血实。又云：血虚发热，证象白虎，惟脉不长，实为辨也，若误服白虎汤必死。此病得之于饥困劳役。
黄芪（一两）　当归（酒制，二钱）
上㕮咀，都作一服。水二盏，煎至一盏，去滓，稍热服之，空心服。
柴胡饮子
解一切肌骨蒸热蓄积，热作往来，及伤寒发热不解，或骨蒸肺痿喘嗽，妇人余疾，产后经病，皆治。
柴胡　人参　黄芩　甘草（炙）　大黄　当归（酒浸）　芍药（各等分）
上㕮咀。每服七钱，水二钟，姜三片，煎八分，食后服。
黄连安神丸
治心烦懊憹，反复心乱，怔忡上热，胸中气乱，心下痞闷，食入反出。
朱砂（四钱）　黄连（五钱）　生甘草（二钱半）
上为细末，汤浸蒸饼丸如黍米大。每服一十丸，食后时时津唾咽下。《内经》云：心肺位近，而奇偶制其小。服此缓治之理也。
补中益气汤（东垣方）
治阳虚发热，久患虚劳。
朱砂安神丸（东垣方）
治心神烦乱，怔忡，兀兀欲吐，气乱而热，似懊憹状。（并见内伤门。）
泻青丸（钱氏方）
治肝经郁热。
当归（酒洗）　龙胆草　川芎　山栀（炒）　大黄　羌活　防风（去芦）
上为末，蜜为丸鸡头子大。每服一二丸。
泻黄散
治脾热，口臭咽干。
藿香（七钱）　山栀（一两）　石膏（五钱）　甘草（三两）　防风（去芦，四两）
上为末，蜜酒拌，微炒香。每服一钱。
火郁汤
治手足心发热。
升麻　葛根　柴胡　白芍药（各一两）　防风　甘草（各五钱）
上锉。每服五钱，连须葱白三寸煎，稍热服，不拘时。
大青丸
治上焦热结，劳役发热，并瘟疫时行发热。（方见火门。）
〖风热〗
防风通圣散
治风热诸证。（方见中风类。）
定风饼子（《不易方》）
治风客阳经，邪伤腠理，背膂强直，言语謇涩，体热恶寒，痰厥头痛，肉瞤筋愓，手颤，鼻渊，及饮酒过多，呕吐涎沫，头目晕眩。常服消风去邪。（方见伤风门。）
追风散（《和剂方》）
治诸风上攻，头疼目眩，鼻塞声重，皮肤瘙痒，眉角牵引。妇人血风，一切头风，并皆治之。
白僵蚕（去丝、嘴，炒）　荆芥（各二两）　石膏　川乌（炮，去皮、脐）　防风（去芦叉。各四两）　全蝎（炒，一钱）　川芎（三两）　麝香（研）　甘草（炙。各一两）
上为末。每服半钱，食后临卧，茶调下。
龙脑川芎丸（《御药院方》）
消风化滞，除热消痰，通利七窍，爽气清神。
桔梗（一两五钱）　片脑（六钱）　砂仁（二钱）　白豆蔻（五钱）　薄荷（去土，五两三钱）　川芎　防风（去芦）　甘草（炙。各一两）
上为末，炼蜜为丸，每两作二十丸。每服二丸，细嚼，茶清送下。
附：火证  ***************************
〖火证方论〗
刘宗厚曰：火之为病，其害甚大，其变甚速，其势甚彰，其死甚暴，何者？盖能燔灼焚焰，飞走狂越，消铄于物，莫能御之。游行乎三焦虚实之两途，曰君火也，犹人火也；曰相火也，犹龙火也。火性不妄动，能不违于道，常以禀位听命运行，造化生存之机矣。夫人在气交之中，多动少静，欲不妄动，其可得乎？故凡动者，皆属火化，火一妄行，元气受伤，势不两立，偏胜则病，移害他经，事非细，故动之极也，病则死矣。经所谓一水不胜二火之火，出于天造君相之外，又有厥阳脏腑之火，根于五志之内，六欲七情激之，其火随起。盖大怒则火起于肝，醉饱则火起于胃，房劳则火起于肾，悲哀动中则火起于肺，心为君主，自焚则死矣。丹溪又启火出五脏，主病曰：诸风掉眩，属肝火动之。《类经》所谓一水不胜五火之火，出自人为。又考《内经》病机一十九条，内举属火者五，诸热瞀瘈，皆属于火之类。而河间又广其说，火之致病者甚多，深契《内经》之旨，曰：诸病喘呕吐酸，暴注下迫转筋，小便浑浊，腹胀大，鼓之有声如鼓，痈疽、疡疹、瘤气、结核、吐下、霍乱、瞀郁、肿胀、鼻塞、鼽衄、血溢、血泄、淋闭、身热、恶寒、战栗、惊惑、悲笑、谵妄、衄蔑、血污，此皆少阴君火之热，乃真心小肠之气所为也。若瞀瘈暴喑、冒昧躁扰、狂越骂詈、惊骇，胕肿、疼酸、气逆冲上、禁栗如丧神守、嚏、呕、疮疡、喉痹、耳鸣及聋、呕涌、溢食不下、目昧不明、暴注瞤瘈、暴病暴死，此皆少阳相火之热，乃心包络、三焦之气所为也。是皆火之变，见为诸病也。为脉虚则浮，大实则洪数。药之所主，各因其属。君火者，心火也，可以湿状，可以水灭，可以直折，惟黄连之属可以制之。相火者，龙火也，不可以水湿折之，从其性而伏之，惟黄柏之属可以降之。噫！泻火之法，岂止如此，虚实多端，不可不察。以脏气司之，黄连泻心火，黄芩泻肺火，芍药泻脾火，大柴胡泻肝火，知母泻肾火，此皆苦寒之味，能泻有余之火耳。若饮食劳倦，内伤元气，火不两立，为阳虚之病，以甘温之剂除之，如黄芪、人参、甘草之属。若阴微阳强，相火炽盛，以乘阴位，日渐煎熬，为血虚之病，以甘寒之剂降之，如当归、地黄之属。若心火亢极，郁热内实，为阳强之病，以咸冷之剂折之，如大黄、朴硝之属。若肾水受伤，真阴失守，无根之火，为阴虚之病，以壮水之剂制之，如生地黄、玄参之属。若右肾命门火衰，为阳脱之病，以温热之剂济之，如附子、干姜之属。若胃虚，过食冷物，抑遏阳气于脾土，为火郁之病，以升散之剂发之，如升麻、葛根之属。不明诸此之类，而求火之为病，施治何所依据？故于诸经集略其说，备处方之用，庶免实实虚虚之祸也。滑氏曰：虚劳证中，多云相火为患者，何气使然？是为火也。请明议焉。对曰：华佗云，三焦者相火也。相火之相者，譬之如丞相之相也。善政之道，辅佐周身，维持纲纪，所接元阳，以为一身统领，使百脉舒和。上焦曰膻中之属，宣行气血；中焦曰中脘之缘，腐熟水谷；下焦曰膀胱之所，溲便精溺。无形而有用焉，故曰三焦。盖三焦者，为诸阳升降之方，呼吸发源之所，三元有道，九窍流通，神志相关，命脉相继，周身有倚，血气无偏，治化宣和，是无虞矣。又曰：于火为患者，何以验云？对曰：于斯者，是因体虚之人，房劳过损，肾水干枯，无因既济，相火顿生，或因七情所感，或因怒火伤肝，肝木相乘，为热为风，风邪鼓舞，火性上炎，为百病之长也。华佗云：三焦积热，于火生焉。六腑颠危，从权所化。且如脉来洪数者，热之有准。芤浮中空者，吐血无疑。咳嗽咯痰，须明虚实，欲知治嗽，先补其源。身热者，滋阴清气；恶寒者，和阳挽阴。治寒远寒，治热远热，甘缓温和，调虚之则。丹溪云：阴虚火动证，难治。用四物汤加炒黄柏，降火补阴，龟板补阴，乃阴中之至阴也。又云：气从脐下起者，阴火也；气从脚下起，入腹如火者，乃虚之极也。盖火起于九泉之下，多死。一法用附子末，津调，塞涌泉穴，以四物汤加降火药服之，妙。
东垣泻阴火升阳汤
治肌热烦热，面赤食少，喘咳痰盛，脉右关缓弱，或弦或浮数。
羌活　甘草（炙）　黄芪（蜜炙）　苍术（各一两）　升麻（八钱）　柴胡（一两半）　人参　黄芩（各七钱）　黄连（酒炒，半两）　石膏（半两，秋深勿用）
上㕮咀。每服一两或半两，水煎服。
升阳散火汤
治男子、妇人四肢发热，肌热，筋痹热，骨髓中热，发困，热如燎，扪之烙手。此病多因血虚而得之，或胃虚过食冷物，抑遏阳气于脾土，火郁则发之。
升麻　葛根　独活　羌活　人参　白芍（各半两）　防风（二钱半）　柴胡（八钱）　甘草（炙，三钱）　甘草（生，二钱）
上㕮咀。每服半两或一两，水煎，稍热服。
柴胡饮子
治一切肌热、蒸热、积热，或汗后余热，脉洪实弦数。
八正散
治大人、小儿心经蕴热，咽干口燥，目赤睛痛，脏腑秘结，小便赤涩。
三黄汤
治积热结滞脏腑，大便秘结，心膈烦躁。
三黄丸
治男子、妇人三焦积热，咽喉肿闭，心膈烦躁，小便赤涩，大便秘结，并宜治之。
大金花丸
治中外诸热，寝汗咬牙，时语惊悸，溺血淋闭，咳衄血，瘦弱头痛，并骨蒸肺痿喘嗽。去大黄加栀子，名曰栀子金花丸，又曰既济解毒丸。
加味金花丸
治内外诸热，气壅痰涎，溺血淋闭，火证。（方并见积热门。）
黄连解毒汤
治伤寒杂病热毒，烦躁干呕，口渴喘满。阳厥极深，蓄热内甚。（方见眼目门。）
大青丸
治上焦热结，劳役发热，并痰火瘟疫发热。（方见疫门。）
凉膈散
治大人、小儿脏腑积热。口舌生疮，痰实不利，煊烁多渴，肠胃秘涩，便溺不利。（方见积热门。）
神芎丸
治一切热证。常服保养，除痰饮，消酒食，清头目，利咽膈，能令遍身结滞宣通，气利而愈，神强体健，耐伤省病。
大黄　黄芩（各二两）　牵牛　滑石（各四两）　黄连　薄荷　川芎（各半两）
上为末，水为丸如小豆大。温水下十丸至十五丸、二十丸。
清心汤
即凉膈散料内加黄连五钱，用蜜与竹叶同煎。
连翘　山栀子　大黄　薄荷叶　黄芩（各五钱）　甘草（一两半）　朴硝（二钱五分）　加黄连（半两）
上为细末。每服五钱，水一盏，蜜少许，竹叶十片，同煎七分服。
黄芩汤
治心肺蕴热，口疮咽痛，膈闷，小便淋浊不利。
泽泻　栀子仁　黄芩　麦门冬（去心）　木通　生地黄　黄连　甘草（各等分）
上㕮咀。每服一两，水二盏，姜五片，煎至一盏，食前温服。
玄明粉（《御药院方》）此药大治邪热所干，膈上气滞，脏腑秘涩，并宜服之。以朴硝煎过，澄滤五七遍，至夜于星月下露至天明，自然结作青白块子，用瓷罐子按实，于炭火内，从慢至紧，自然成汁，煎沸直候不响，再加顶火一煅，便取出，于净地上倒下，用盆合盖，以去火毒，然后研为细末，每二斤，入甘草生熟二两，为末，一处搅匀，临睡斟酌用之，或一钱二钱，以桃花煎汤或葱白汤下。
防风通圣散（方见风门）　清燥汤（方见痿门）　龙脑鸡苏丸（方见鼻门）
地骨皮散
治虚，潮热骨蒸，壮热。
六味地黄丸
治肾气虚，久新憔悴，寝汗发热，五脏齐损，瘦弱，虚烦骨蒸，下血。
补阴丸
降阴火，治发渴，骨蒸。补肾水真阴不足。（俱见虚劳门。）
大补丸（丹溪方）
去肾经火，燥下焦湿，治筋骨软。气虚以补气药下，血虚以补血药下，并不单用。
川黄柏（炒褐色）
上以水丸服。
六物汤
滋阴血，降肾火。
川芎　白芍药（酒炒）　生地黄（酒洗）　当归（酒洗）　黄柏（蜜炒）　知母（酒炒。各等分）
上㕮咀。用水一钟半，煎至八分，食前温服。
当归龙胆丸
治肾水阴虚，风热蕴积，时发惊悸，筋愓搐搦，神志不宁，营卫壅滞，头目昏眩，肌肉瞤瘈，胸膈咽嗌不利，肠胃燥涩，躁扰、狂越骂詈、惊骇、火热等证。
当归　龙胆草　山栀仁　黄连　黄柏　黄芩（各一两）　大黄　芦荟　青黛（各半两）　木香（一钱）　麝香（五分）
上为末，炼蜜为丸如小豆大。姜汤下三二十丸，此药泻肝、心、脾、肺、肾、胃火之神药也。
麦门冬汤（《千金方》）
治诸疾后火热乘肺，咳唾有血，胸胁胀满上气，羸瘦，五心烦热，渴而烦闷。
麦门冬　桑白皮　生地黄（各一两）　半夏　紫菀　桔梗　淡竹茹　麻黄（各七钱半）　五味子　甘草（各五钱）
上㕮咀。每服五钱或一两，入姜煎。
防风当归饮子（《宣明方》）
治烦渴发热，虚烦火证。
柴胡　人参　黄芩　甘草（各一两）　滑石（三两）　大黄　当归　芍药　防风（各五钱）
上㕮咀。每服一两，水二钟，生姜三片，煎至一钟，去滓，通口服，不拘时。如有痰嗽，加半夏；泄者去大黄。
左金丸（丹溪方）
治肝火。
黄连（六两）　吴茱萸（一两）
上为末，水丸或蒸饼丸，白汤下五十丸。
滋阴降火汤
养血降火之圣药也。
川归身（酒洗）　地黄（凉血用生，补血用熟）　天门冬（去心）　白芍药（薄荷炒）　白术（各一钱）　麦门冬（去心）　甘草（炙。各五钱）　知母　黄柏（俱蜜水蒸）　远志　陈皮（洗）　川芎（各六分。久病去之）
上㕮咀。姜水煎服。气血虚加人参、黄芪；嗽加五味、阿胶；痰加瓜蒌、贝母；吐血加丹皮、藕汁；热加地骨皮。
痼冷  ***************************
〖痼冷方论〗
苟得其养，无物不长，苟失其养，无物不消。人之处世，饮食为上，汤药次之。惟其口腹不充，嗜欲无节，所以脏中停寒而为之沉痼也。男子精流，女子带下，骨寒脑冷，气乏血衰，呕吐恶心，久泄暴下，皆其证耳。疗治之法，虽贵乎温补，不贵乎大刚，惟于滋血养气中佐以姜、桂、雄、附为愈。抑古人所谓精不足者，补之以味。继此尤当加意焉，若夫执剂刚燥，亟欲阳气顿回，吾恐肾水易涸，心火独炎，识者未保其往。
〖痼冷证治〗
十补汤
治诸虚百损。
人参（一分）　白术　白茯苓　甘草（炙）　辣桂　黄芪（蜜炙）　当归　川芎　熟地黄　白芍药（各半两）
上锉散。每服三钱半，姜枣煎，空心食前服，加熟附子温之。
附子理中汤、沉附汤、姜附汤，并主痼冷，须加当归。（方并见寒类。）
麝香鹿茸丸
治真元虚惫，精血耗少。
熟地黄　山药（各三两）　杜仲（炒断丝）　鹿茸（酒炙。各一两半）　北五味子　肉苁蓉　牛膝（并酒浸，焙。各一两）　沉香（半两）　麝香（半钱）
上末，炼蜜丸桐子大。每三五十丸，食前盐汤下。
八味丸
治下元冷惫，腰脚酸重，虚劳消渴。
熟地黄（四两）　山药　山茱萸（各二两）　辣桂　熟附子（各一两）　泽泻　牡丹皮　白茯苓（各一两半）
上为末，炼蜜丸桐子大。每服三十丸，食前盐汤下。
黑锡丹
治脾肾俱虚，冷气刺痛，止汗坠痰，除湿破癖。
黑锡（洗，熔，取净）　透明硫黄（结砂。各二两）　金铃子（蒸熟，去皮、核）　沉香　木香　熟附子　胡芦巴（酒浸，炒）　肉桂（各半两）　舶上茴香（炒）　破故纸（酒浸，炒）　阳起石（研细，水飞）　肉豆蔻（面裹煨。各一两）
上用新铁铫，如常法结黑锡、硫黄砂子，地上出火毒，候冷，研极细，余药并末同研，自朝至暮以黑光为度，酒面糊丸桐子大，阴干。每三五十丸，空心盐汤下。妇人艾醋汤下。本方加苁蓉、牛膝、白术、丁香，名接气丹，治真元虚惫。
养正丹
升降水火，助阳接真。治欬逆，翻胃，痰结，头晕，腹痛，腰疼，霍乱，吐泻。
好硫黄（研）　黑锡　水银　朱砂（研细。各一两）
上，净铁笾以厚纸布扎柄先熔铅，滤去滓，一两净，再放笾内用铁匙炒搅，将熟硫黄末三钱重渐入其中，或焰起亦莫管，只急手搅炒，令铅熟无性，其硫黄皆烧去，但得铅熟，遂倾放地下纸上，令硬，即碾开，以纱筛出铅粉，其余成珠者，再炒碾为末；次将笾铫顿慢火炉上，又熔铅粉，以熟硫黄末一两渐入，频搅炒，才见黄烟上，急拖过冷炉上，少顷，又过火上，再搅炒，得铅与硫黄皆成黑色，极调和了，却放冷炉上，候铅、硫微冷，又顿在十分微微火上，少顷入水银，以铁匙频搅，切勿令青烟上，烟上便走了水银；又次入朱砂末，频搅炒，令十分调和，即倾放地下纸上，俟硬，别碾为末，糯米糊丸绿豆大。每三十丸，盐汤空心下。
灵砂
诸虚痼冷、厥冷神效。
好硫黄（一两）　水银（三两）
上修炼家有见成者，赎，研细，糯米糊丸小麻子大。每服五七丸加至十五丸，空心人参、枣汤下，或盐汤下。疝气偏坠，木肾肿疼，炒茴香入酒煎，候温下。虚劳喘嗽，生姜、乌梅、紫苏茎煎汤下；盗汗，小便多，煅牡蛎入盐，煎汤下；痎疟不已，桃柳枝煎汤下；胀满，腹痛，腰疼，蓬术汤下；呕逆翻胃，丁香、木香煎汤下；白浊遗精，白茯苓煎汤下；中风痰厥，面青，木香汤研灌；走注风，遍身痛，嚼葱白酒下；脚痛，木瓜汤下；气滞，生姜、陈皮汤下；妇人血痛、气痛，延胡索、五灵脂，酒、醋各半，煎汤下；小儿慢惊沉困，胃虚神脱，人参、丁香煎汤吞下。
椒附散
治肾气上攻，项背不能转侧，亦治冷痹不仁。
熟附子（末）　正川椒
上每服附子末二大钱匕，川椒二十一粒，用白面塞满，水盏半，姜七片，煎半去椒，入盐少许，通口空心服。
大凡肾气，须以川椒引而归经则安矣。又一证，肾虚血寒，气逆而胀，胸腹走痛，中脘痞满，两眼多泪，此寒泣血也，二陈汤加官桂、当归，下安肾丸立愈。若大便涩，更加枳壳、二陈汤（方见痎疟门）、安肾丸（方见水饮门）。
〖附诸方〗
沉香荜澄茄丸（《和剂方》）
治内挟积冷，脐腹弦急，痛引腰背，面色萎黄，脏腑自利，小便滑数，小肠一切气痛，并皆治之。
桃仁（去皮、尖，二两）　木香　川楝子（炮，去核，炙，四两）　附子（炮，去皮）　川乌（炮，去皮、脐，半两）　沉香　胡芦巴　肉桂（去皮）　荜澄茄　补骨脂（炒）　茴香　巴戟天（去心）
上㕮咀，锉。服三钱，水一盏，入盐少许，煎八分，空心热服。
复阳丹（《济生方》）
治阳虚阴盛，手足厥冷，暴吐大下，脉细羸瘦，伤寒阴证悉皆治之。
川乌（去皮，四两，炮）　天雄（炮，去皮，二两）　附子（炮，去皮、脐）　钟乳粉（各一两）　阳起石（火煅，四两）　朱砂（煅，别研，一两）
上为末，酒煮神曲糊丸如梧桐子大。每服五十丸，空心盐汤下。
附子茴香散（《澹寮方》）
治气积冷，心腹绞痛。
肉豆蔻　干姜（炮）　附子（大者，一枚，炮，去皮、脐。各一两）　茴香　木香　白术（炒）　人参　甘草（炙。各半两）　白茯苓　丁香
上㕮咀。每服三钱，水一盏，盐少许，煎七分，空心服。
雄朱丹（《百一选方》）
治宿寒痼冷，饮食呕逆，久则羸弱变为痨瘵。
朱砂　雄黄（各二两）
以上用沙合一个，先以牡丹皮二两，内外熏黄，入药于内，以酽醋和腊茶作饼，盖定合口，以赤石脂固济合逢，又用赤石脂泥裹合了一重，再用黄泥纸筋又裹一重，先以草火烧令干，次以炭火五斤，渐又添一秤，候火力渐消取出，掘地坑一尺，埋一宿，去火毒，取研，入后药。
丁香　荜茇　赤石脂　胡椒　附子　白术（各一两）　乳香（半两，与前赤石脂同研）　官桂　木香
上为末，入前药研匀，以清酒二升二分，熬去二分，入附子末煮糊，丸如梧桐子大。每服十丸，空心，温酒、盐汤任下。
秘涩  ***************************
〖小便不通方论〗
肾主水，膀胱为之腑。水潴于膀胱而泄于小肠，实相通也。然小肠独应于心者，何哉？盖阴不可以无阳，水不可以无火，水火既济，上下相交，此营卫所以流行，而水窦开阖所以不失其司耳。惟夫心肾不济，阴阳不调，故内外关格而水道涩，传送失度而水道滑。热则不通，冷则不禁。其热盛者，小便闭而绝无；其热微者，小便难而仅有。肾与膀胱俱虚，客热乘之，故不能制水，水挟热而行涩焉，是以数起而溺有余沥。肾与膀胱俱冷，内气不充，故胞中自滑，所出多而色白焉，是以遇夜而阴盛愈多。若夫下焦蓄血，其与虚劳内损，则便溺自遗而不知，下焦虚寒，不能温制水液，则便溺欲出而不禁，是皆心不与肾交通，故或冷、或热而滑涩随之矣。继自今心气旺盛，小便壅遏，以清利行之，如赤茯苓、麦门冬、灯心、车前子之类是也。心气虚怯，小便滑利，以温和益之，如乳香、益智、巴戟、人参之类是也。演触其间，肾实、肾虚，皆可以举隅而反。或者胶柱调瑟，详于肾而略于心，其可乎？虽然，小肠之与膀胱，心肾所主固也。然《素问》有云：水之本在肾，其末在肺。则知天一之水，自上而下，相为贯通，亦犹心肾之不可升降也。昧者夜间忍缩小便，使水气上逆乘肺，痰涎喘嗽，激乱争鸣，其来不可御。于此见，肺主气也。小便涩滑，又当调适其气焉，毋徒曰葶苈、桑皮可以逐肺经之水。
〖小便不通证治〗
草蜜汤
治心肾有热，小便不通。
生车前草，捣取自然汁半盏，入蜜一匙调服。
蒲黄汤
治心肾有热，小便不通。
赤茯苓　木通　车前子　桑白皮（炒）　荆芥　灯心　赤芍药　甘草（微炙）　生蒲黄　滑石（等分）
上末。每服二钱，葱头一片，紫苏五叶，煎汤调下。
八正散
治心经邪热，小便赤涩不通。（方见积热门。）
五苓散（方见水饮门）
加赤茯苓治小便不通，每服二钱，用灯心、山茵陈各一握，煎汤调下。
参芪汤
治心肺虚而客热乘之，小便涩而数，数而沥。
赤茯苓（七钱半）　生干地黄　黄芪　桑螵蛸（微炙）　地骨皮（各半两）　人参　北五味子　菟丝子（酒浸，研）　甘草（炙。各二钱半）
上细锉。每服三钱，新水煎，临熟入灯心二十一茎，温服。
平补丸
治肾虚小便数而沥，如欲渗之状，或虚劳内损遗尿，或下焦虚寒小便欲出而不禁，通用。（方见消渴门。）
茸香丸
治下焦虚冷，尿多，或虚劳遗尿，或欲出而不禁。
鹿茸（酥炙）　肉苁蓉（酒浸，焙）　当归（各半两）　鸡内金（七钱半，微炙）　龙骨　牡蛎灰　赤石脂　禹余粮（煅，醋淬，碎为度，各研细）　川白姜　益智仁　巴戟　乳香（各二钱半）
上细末，糯米糊丸桐子大。每服七十丸，空心，盐汤下。
桃仁承气汤
治下焦蓄血，漱水迷忘，小腹急痛。内外有热加生蒲黄。（方见血类。）
〖大小便不通证治〗
掩脐法
治小便大便不通。连根葱一茎，不得洗，带土，生姜一块，淡豆豉二十一粒，盐二匙，同研烂，捏饼烘热，掩脐中，以帛扎定，良久气透自通，不然再换一剂。
〖转胞证治〗
转胞方
治胞转小便不能通。先用
良姜　葱头　紫苏茎叶（各一握）
上煎汤，密室内熏洗小腹、外肾、肛门，留汤再添，蘸帛洗，以手拊摩脐下，拭干，绵被中仰坐，垂脚，自舒其气。次用
蜀葵子（二钱半）　赤茯苓　赤芍药　白芍药（各半两）
上锉。每服三钱，煎取清汁，再暖，乘热调苏合香丸三丸，并研细青盐半钱，食前温服。又法：炒盐半斤，囊盛，熨小腹。
〖便多证治〗
多溺方、暖肾丸
治肾虚多溺，或小便不禁而浊。
胡芦巴（炒）　故纸（炒）　川楝肉（用牡蛎炒，去牡蛎）　大熟地黄（洗，焙）　益智仁　鹿茸（酒炙）　山茱萸　代赭石（煮热，醋蘸七次，研细）　赤石脂（各三分）　龙骨　海螵蛸　熟艾（米醋浸一宿，炙焦）　丁香　沉香　滴乳香（各二分）　禹余粮（煅，醋淬，碎为度，细研，三分）
上细末，水煮糯米糊丸桐子大。每服五十丸，食前石菖蒲煎汤送下。
〖附诸方〗
导气除燥汤（东垣方）
治小便闭塞不通，乃血涩致气不通而窍涩也。
知母（酒炒，三钱）　黄柏（酒炒，四分）　滑石（炒黄色）　泽泻　茯苓（去皮。各二钱）
上件和匀。每服半两，水三大盏，煎至一盏，去滓，稍热服，空心。如急闭，不计时候。
肾疸汤（东垣方）
治肾疸目黄，甚至浑身黄，小便赤涩。
升麻（半两）　羌活　防风　藁本　独活　柴胡（以上。各五分）
以上治肾疸目黄，浑身黄。
白术（半钱）　苍术（一钱）　猪苓（四分）　泽泻（三分）　茯苓（二分）
以上治小便赤涩。
葛根（五分）　甘草　人参（各三分）　黄柏（一分）　曲（六分）
上件锉如麻豆大，分作二服，每服水三盏，煎至一盏，去滓，稍热服，食前。
郁金黄连丸
治心火上炎，肾水不升，致使水火不得相济，膀胱小肠积热，或癃闭不通，或遗溺不禁，或白浊如泔，或膏淋如脓，或如栀子水，或如小石米粒，或如粉糊。相似者，诸热证也。
郁金　黄连（各一两）　黄芩　琥珀（研）　大黄（酒浸。各二两）　滑石　白茯苓（各四两）　黑牵牛（炒，取头末，三两）
上为末，水丸如梧子大。每服五十丸，沸汤下，空心服。
如用消导饮食，降心火，可加沉香五钱。
一方
治孕妇转胞，并男子小便不通，用冬葵子、山栀子炒，滑石研，各五钱，木通三钱。
上作一服，水煎，温服。外用冬葵子、滑石、栀子为末，田螺肉和，捣成膏，或用生葱汁调，贴脐中，立通。
一方
治遗尿失禁，用益智（去皮，盐炒）　乌药（各四两）
上为末，以山药末六两，打糊为丸如梧桐子大。每服七十丸，空心清米饮送下。
〖大便秘涩方论〗
凡人五味之秀者养脏腑，诸阳之浊者归大肠，大肠所以司出而不纳也。今停蓄蕴结，独不得其疏导，何哉？抑有由矣。热邪入里，则胃有燥粪，三焦伏热，则津液中干，此大肠之挟热然也；虚人脏冷而血脉枯，老人肠寒而气道涩，此大肠之挟冷然也。腹胀痛闷，胸痞欲呕，此证结聚，以宿食留滞得之；肠胃受风，涸燥秘涩，此证闭塞，以风气燔灼得之。若夫气不下降而谷道难，噫逆冷满，必有其证矣。剂量治法，热者，三黄汤；冷者，金液丹；宿食者，脾积丸；风秘者，脾约麻仁丸；气不下降，则桔梗枳壳汤。固在精择而审处其间，纵横泛应，亦自胸中活法充之矣。然而大肠与肺为表里，大肠者，诸气之道路关焉。热则清利，冷则温利，积聚者挨其积，风壅者疏其风，是固然尔，孰知流行肺气，又所以为四者之枢纽乎。不然，叔和何以曰肺与大肠为传送？
〖大便秘涩证治〗
大黄饮子
治身热烦躁，大便不通。
川大黄（湿纸略煨）　杏仁（去皮、尖，略煨）　栀子仁　川升麻　枳壳（浸，去瓤，碎，炒。各半两）　生地黄（一两）　人参　黄芩　甘草（炙。各二钱半）
上锉散。每服三钱，生姜五片，豉二十一粒，小乌梅一枚，煎服。
三黄汤、三黄丸
治热证大便结。（方见积热门。）
甘豆汤
治热证、风证，大便不通。（方见积热门。）
金液丹
治大便挟冷结滞。用麻仁、杏仁煎汤下。（方见脾疼门。）
半硫丸
治冷秘、风秘，老人秘结。
透明硫黄（研十分细）　圆白半夏（汤荡七次，焙干。等分）
上末，生姜汁煮白面糊，筑丸桐子大。每服二十丸，姜汤下。或用葱白一条，生姜三片，煎熟，入阿胶二片，溶开，食前空心送下。
胶蜜汤
治老人、虚人大便秘涩。
连根葱白（三片）
上新水煎，去葱，入透明阿胶炒二钱，蜜二匙，溶开，食前温服。
润肠丸
大便秘涩通用
杏仁（去皮、尖，略炒）　枳壳（浸，去瓤，炒）　麻仁　陈皮（各半两）　阿胶（炒）　防风（各二钱半）
上末，炼蜜丸桐子大。每服五十丸，老者苏子煎汤下，壮者荆芥泡汤下。
脾积丸
治饮食停滞，腹胀痛闷，呕恶吞酸，大便秘结。
蓬术（三两）　京三棱（二两）　良姜（半两。以上用米醋一升，于瓷瓶内煮干，乘热切碎，焙）　青皮（去白，一两）　南木香（半两）　不蛀皂角（三大挺，烧存性）　百草霜（深村锅底者佳，三匙）
上为细末，用川巴豆半两，只去壳，研如泥，渐入药末，研和得所，面糊丸麻子大。每服五丸，加至十丸，橘皮煎汤下。
木香逐气丸
治食积气滞，通利大便，兼治脚气、小肠气、诸气攻刺腹痛。
橘红　青皮（去白）　槟榔（鸡心者。各半两）　南木香（二钱半）　川巴豆肉（一钱半，研如泥，渐入药夹研）
上件并末，用生姜自然汁调神曲末为糊，丸麻子大。每服十丸，姜汤下。如气攻腹痛，枳壳、木瓜煎汤下。
二香丸
治积滞气秘，心腹刺痛，中满壅嗽。
南木香　丁香　青皮（浸，去白，晒）　橘红　草果仁　肉豆蔻（生）　白豆蔻仁　五灵脂（香润者，别研。各半两）　蓬术（炮，乘热碎研）　缩砂仁（各七钱半）
上细末，用川巴豆肉半两，研如泥，渐入药末，研和，白面稀糊丸麻子大，候干。每服三丸，加至五七丸止，姜汤下。壅嗽，紫苏、生姜煎汤下。
独枣汤
治大便积日不通。
大好枣（一枚，擘开，入轻粉半钱。）
上以枣相合，麻线扎缚，慢火煮熟，嚼细，以枣汁送下。
脾约麻仁丸
治风秘及脾约证，小便数，大便秘。（方见脚气门。）用枳壳散送下。
追风毒锉散
治风气蕃盛，大便秘结。（方见脚气门。）
疏风散
治风毒秘结
枳壳（制，半两）　防风　羌活　独活　槟榔　白芷　威灵仙　蒺藜（炒赤，去刺）　麻仁　杏仁　甘草（炙。各一分）
上粗末。每二钱半，姜五片，蜜一匙，慢火煎服。
桔梗枳壳汤
治气不下降，大便不通。（方见气门。）加紫苏茎叶煎。
宽快汤
治气不下降、大腑涩滞。
香附（杵净，二两）　天台乌药（去心）　枳壳（制。各一两半）　缩砂仁（七钱半）　苏子（炒，半两）　青木香（三钱）　甘草（炙，七钱半）
上末。每服二钱，陈皮煎汤调下，或吞青木香丸少许。
降气汤
治气不下降，大便不通。（方见脚气门。）加枳壳、杏仁煎。此药流行肺气。
苏感丸
治气秘不大便。用紫苏、橘皮煎汤下，或枳壳散送下苏合香丸（方见嗽门）、感应丸（方见胀满门），苏合四分，感应六分，研和别丸。大凡腹痛而呕，欲利其大便，诸药皆吐，惟苏感丸用姜汁泡汤下最妙。
煨蒜方
独头蒜煨熟去皮，以绵裹，纳后部即通。
又掩脐法（方见小便门）
临用入轻粉少许尤速。
熏方
不蛀皂角，用碗烧置于桶内，熏其后部，自通。
调导饮
治妇人产前、产后大便不通。
当归　川芎　防风　枳壳（制。各四分）　甘草（炙，二钱）
上细锉。每服三钱，食前姜、枣煎服。
〖附诸方〗
润肠丸（东垣方）
治脾胃中伏火，大便秘涩，或干燥秘塞不通，全不思食，乃风结秘，血结秘，皆令闭塞也。以润燥、和血、疏风，自然通。
麻子仁　桃仁（去皮、尖。各一两）　羌活　当归尾　煨大黄（各半两）
上件，除麻仁、桃仁另研如泥外，捣罗为末，以上火炼蜜丸如桐子大。每服三五十丸，空心，白汤送下。如病人不大便，为大便不通而涩，其邪盛者，急加酒制大黄以利之；如血燥而大便燥干者，加桃仁、酒制大黄；如风结燥，大便不行者，加麻子仁、大黄；如风湿而大便不行者，加皂角仁、大黄、秦艽以利之；如脉涩，觉身有气涩，而大便不通者，加郁李仁、大黄以除之气燥；如寒阴之病，为寒结闭，而大便不通者，以《局方》中半硫丸，或加煎附子干姜汤冰冷与之，其病虽阴寒之证，常当服阳药补之，若大便不通者，亦当十服中与一服药，微通其大便，不令闭结，乃治之大法。
若病人虽是阴证，或是阴寒之证，其病显燥，脉实坚。亦宜与阳药中少加苦寒之药，以去热燥，燥止勿加。如阴燥欲坐井中者，其二肾脉必按之虚，或沉细而迟，此易为辨耳。知有客邪之病，亦从权加药去之。
当归润燥汤
升麻（二钱）　当归　熟地黄（各一钱）　生地黄（二钱）　甘草　大黄　桃仁埿子　麻仁（各一钱）　红花（少许）
上件，除桃仁、麻仁另研如泥外，锉如麻豆大。作一服，水二大盏，入桃仁、麻仁，煎至一盏，去滓，空心，宿食消尽，热服之。
导滞通幽汤
治大便难，幽门不通，上冲吸门不开，噎塞，不便燥闭，气不得下，治在幽门，以辛润之。
当归　升麻　桃仁泥（各一钱）　生地黄　熟地黄（各五分）　红花　炙甘草（各一分）
上件作一服，水二盏，煎至一盏，去滓，调槟榔细末半钱，稍热服。
四物汤
治脏结秘涩。
当归　熟地黄　川芎　白芍药　大黄（煨）　桃仁（去皮、尖。各一钱）
上㕮咀。作一服，水二盏，煎八分，去滓服，或为丸亦得。
橘杏麻仁丸
治噎膈，大便燥结。（方见膈噎门。）
六味地黄丸
治下焦燥热，小便涩而数。（方见虚损门。）
大补丸
治阴虚燥热。（方见火门。）

卷十六  ——————————————————————————————————————————————————————————————————————————————————————————

五疸  ***************************
〖五疸方论〗
湿与热郁蒸于脾，面目肢体为之发黄，此即疸也。疸之名有五：发热不渴，身肿而汗，汗如黄柏汁者，曰黄汗，此胃中蓄热，汗出浴水得之。已食如饥，但欲安卧，小便如黄柏汁者，曰黄疸，此酒面炙爆，蕴热瘀滞得之。食则腹满怫郁，眩晕心忪，而不自安者，曰谷疸，此失饥大嚼，遽饱冲脾得之。其或饮酒常多，进食常少，酝热入水，大醉当风，以致心中懊疼，足胫肿满，是之谓酒疸。大劳淫欲，大热交接，衽席未几，遽就浴室，以致发热恶寒，小腹满急，是之谓色疸。五者虽不同，其为黄则一，自本自根，未有非热非湿而能致病者也。湿也、热也，又岂无轻重之别乎？湿气胜则如熏黄而晦，热气胜则如橘黄而明。盖脾主肌肉，土色尚黄，湿热内蒸，或重或轻，不容掩于外矣。自其湿热瘀而伤血，此又为血证发黄，何以明之？疸证之黄，小便不利；血证之黄，则小便自利耳。况夫脾受湿热，郁而不行，亦多有腹胀之候。治法纲领大要，疏导湿热于大小便之中。人徒见茵陈汤、五苓散、黄连丸、三黄丸辈随试辄效，则目之以寻常，不思单阳无阴，病势已极。疸而不渴，犹可用工，疸而复渴，其或腹膨全济者鲜。甚则寸口无脉，鼻出冷气，与夫形如烟熏，摇头直视，为心绝；环口黧黑，油汗发黄，为脾绝，此皆仓扁所望而惊者也，孰谓黑疸之能有瘳乎？
脾与肾俱病为黑疸、色疸，一名女劳，身黄、额黑。疸，脉缓大顺；弦急而坚逆。已食如饥，胃热消谷。
〖五疸证治〗
姜蜜汤
诸疸通用，或小便出血，或小便如血；用之皆效。蜜半盏，姜钱十片，新汲水一碗，煎服，逐日常进二服，小便渐白，而疸遂瘥。
桂枝黄芪汤
治黄汗自出，发热身肿，小便不利。
白芍药（一两半）　辣桂　甘草（炙。各一两）　黄芪（炙，二两）　黄芩（半两）
上锉散。每服四钱，水盏半，姜五片，枣三枚，煎服，覆取微汗，未汗再服。
必效散
黄疸通用。
葶苈子（隔纸炒）　龙胆草　山栀仁　山茵陈　黄芩（等分）
上粗末。每服三钱，新水煎服。
一清饮
疸证发热，诸热通用。
柴胡（三两）　赤茯苓（二两）　桑白皮（制）　川芎（一两）　甘草（炙，半两）
上锉。每服三钱，姜、枣煎服。
茵陈汤
治湿热瘀而发黄，小便秘涩，头汗而渴。（方见湿门。）
五苓散
疸证通用。（方见水饮门。）吞酒蒸黄连丸，（方在后。）治湿热发疸，或煎茵陈汤调下亦得。
山茵陈散
治黄疸，大小便秘涩。
栀子（一两）　茵陈（一两）　枳实（制，七枚）　赤茯苓　葶苈　甘草（炙。各一分）
上锉。每服三钱，姜三片煎服。
甘露饮（见积热门）加山栀、柴胡同煎，吞黄连阿胶丸（方见嗽门）治郁热发疸，小便秘涩。
柴胡甘草汤
治热疸。
柴胡（一两）　甘草（一分，锉细）　白茅根（一握）
上件以水二碗，煎七分，时时服，一日尽。
生发方
治疸。
生发烧灰存性，为末，新汲水调方寸匕，日三服。
红丸子
治谷疸，腹满眩晕，怫郁怔忪。酒疸通用。二陈汤加缩砂煎下。（并见疟类。）
辰砂妙香散
治饮酒行事，酒热瘀于心经，致成黄疸。
茯苓　茯神（去木）　山药（炒）　远志（水浸，去心，酒炒）　黄芪（炙。各一两）　人参　甘草（炙）　北梗（各半两）　木香　辰砂（别研。各三钱）　麝香（一钱重）
上细末。每服二钱，加辰砂少许，用茵陈煎汤调下，日三服。
酒蒸黄连丸
治酒疸。
黄连去须，净，四两，略碎，以酒洒腌一宿，晒干，为末，粟米糊为丸桐子大，每服三四十丸，以二陈汤加干葛、茵陈，入姜，枣煎送下。
当归白术汤
治酒疸发黄，心下饮结妨满。
茯苓（一两半）　当归　黄芩　茵陈（各半两）　白术　枳壳（制）　甘草（炙）　杏仁（去皮，麸炒）　前胡　干葛（各一两）　半夏（制，三分）
上锉散。每服三钱，水盏半，姜七片，食前煎服。凡酒疸、热疸，大便秘者，可三黄汤。（方见积热门。）
六物饮
治酒疸肚胀。
荜茇　荆芥穗　不蛀川楝子（连皮、核用）　生姜母　软乌梅　甘草
上件等分，于石臼中捣细，用瓷器盛，以自己满腹小便，去其首尾，取中间小便浸药，两重纱盖，露星一宿，拂明饮其清汁，续用车前子、山茵陈、竹园荽煎汤，乘热调五苓散服，自觉黄水从小便出，而肚不胀，妙。
土瓜方
治酒疸、热疸。土瓜捣取汁，恁服。
小菟丝子丸
治色疸。
菟丝子（五两，洗，酒浸三宿，研，捏饼，焙）　石莲肉（二两）　白茯苓（一两）　山药（一两，留一半打糊）
上为末，山药糊丸桐子大。每五十丸用芎汤多加茯苓，煎汤下。（方见血类。）
四君子汤（加剂）
治色疸。
人参（一两）　白茯苓（一两）　白术（一两）　甘草（炙，半两）　加黄芪（炙）　白芍药　白扁豆（制。各一两）
上锉细。每服三钱，姜五片，刺二枚，煎服。
解热方
生车前草最治黄疸，解诸热淋。研细，井水调下。
又方
车前子，炒，末之，米饮调，立止洞泄。
〖附：诸贤论〗
《此事难知》云：色如重火黄，乃湿病也；一身尽痛，色如橘子黄，乃黄病也；一身不痛，干黄燥也。小便自利，四肢不沉重，渴而引饮者，栀子柏皮汤。湿黄，脾也，小便不利，四肢沉重，似渴不欲饮者，大茵陈汤。若大便自利而黄者，茵陈栀子黄连三物汤。往来寒热，一身尽黄者，小柴胡加山栀子汤。《略例》云：内感伤寒，劳役形体，饮食失节，中州变寒之病生黄，非伤坏之而得，只用建中、理中、大建中足矣，不必用茵陈也。
〖附诸方〗
茵陈大黄汤
治伤寒大热发黄，面目悉黄，小便赤。
茵陈蒿　栀子　柴胡　柏皮　黄芩　升麻　大黄（炒。各一两）　龙胆草（半两）
上为粗末。每服五钱，水煎服。
茵陈五苓散（《局方》）
治伤寒，或伏暑发黄，小便不利，烦渴。（方见湿门。）
加减五苓散（《济生方》）
治饮食、伏暑郁发为疸，烦渴引饮，小便不利。
茵陈　赤茯苓（去皮）　猪苓（去皮）　白术　泽泻（各等分）
上㕮咀。每服四钱，水一盏，姜五片，煎八分，温服，不拘时。
葛根汤（《济生方》）
治酒疸。
枳实（去白）　栀子仁　豆豉（各一两）　甘草（炙，半两）　葛根（二两）
上㕮咀。每服四钱，水一盏，煎八分，温服，不拘时。
茯苓渗湿汤
治黄疸，寒热呕逆，渴饮冷水，身体面目俱黄，小便不利。
白茯苓（五分）　茵陈（六分）　猪苓　泽泻　黄连　黄芩　栀子　汉防己　白术　苍术　陈皮　青皮　枳实（麸炒。各三分）
上㕮咀。每服水二钟，煎至一钟，去滓，食前温服。
小温中丸
治疸，又能去食积。
苍术　川芎　香附　神曲　针砂（醋炒红）
春加芎，夏加苦参或黄连，冬加吴茱萸或干姜。
大温中丸
治食积与黄肿，又可借为制肝燥脾之用。脾虚者，以参、术、芍药、陈皮、甘草作汤使。
陈皮　苍术　厚朴　三棱　蓬术　青皮（各五两）　香附（一斤）　甘草　针砂（醋炒红。各二两）
上为末，醋糊丸。空心，姜、盐汤下，午后饮食可酒下。忌大肉、果菜。
搐药瓜蒂散（《拔粹》方）
治黄疸遍身如金色，累效。
瓜蒂（二钱）　母丁香（一钱）　黍米（四十九粒）　赤小豆（五分）
上先将瓜蒂为末，次入三味，再碾，至夜令病人先含水一口，次将药半字，搐入鼻内，待下或吐去水便睡，至半夜或次日，取下黄水，直候利水止，即服黄连散或茵陈五苓散，病轻者五日，病重者半月见效。
黄连散（《拔粹》方）
治黄疸。大小便秘涩，脏腑壅热。
黄连（二两）　川大黄（好酒拌炒，二两）　黄芩（去黑心）　炙甘草（各一两）
上为极细末。每服二钱，食后温水调下，日三服。
一方
治黄肿及积滞浮肿。
皂矾（半斤，醋煮干）　胶枣仁（二斤，煮，去皮、核）　平胃散（四两）
上用枣捣烂，入矾，丸如梧桐子大，以平胃散为衣。每服三五十丸，临卧以温酒送下。
针砂丸
治黄病，助脾去湿。
用针砂不拘多少，以水擂尽锈，淘洗白色为妙，就用米醋于铁铫内，浸过一指深，炒干，再炒三五次，候铫内通红，方可取出。又用陈粳米半升，隔夜以水浸，次日漉起，于臼内捣为粉，就作成块，如鸭蛋大，入釜中煮如粉剂，又以生熟相停，再杵调粘为度，却入百草霜炒过一两半，针砂二两半于粉内，仍捣数百下，为丸如梧桐子大。每服五十丸，用五加皮、牛膝根、木瓜浸酒吞下。初服若泄泻，其病源去也。
肾疸汤（东垣方）
治肾疸目黄，甚至浑身黄，小便赤遗。（方见秘涩门。）
一方
治遍身黄，不浮肿，手足怠倦。
针砂（用水擂净，醋煮）　陈皮（去白，炒）　苍术（米泔水净，焙干）　青皮（去白，炒。各四两）　青矾（炒令赤黑，六两）　飞罗面（炒黄）　百草霜（炒）　三棱（煨）　莪术（煨。各二两）
上为末，面糊丸如梧桐子。每服三十丸，米汤、温酒任下。
绿矾丸
治黄胖。
针砂（二两，炒醋汁）　绿矾（四两，姜汁煮）　五倍子　神曲（各半斤）
上为末，大枣半斤，取肉为丸。此方神效，但愈后宜忌食荞麦、母猪肉、诸毒物，若犯之即死。余尝见一人，服此药后二年，下因食所犯，忽无故而就死。
一方
治黄胖。用明亮绿矾一斤，锅内熔化，次下多年黄陈米四升，慢火煮、炒约一时许，烟尽为度，摊于地上，出火毒，为末，另用苍术一斤二两，米泔水浸一昼夜，刮净，锉，晒干为末一斤，和前药，以陈米醋为丸如梧桐子大。每服七八十丸，空心临卧温酒送下，陈米汤亦可。忌糯米、面、生冷。
一方
用丝瓜全者，烧灰为末。病因面伤，面汤下；因酒伤，酒调下。
〖针灸法〗
至阳一穴，（在第七椎下，灸二七壮，治浑身发黄，谷疸、酒疸、黄汗、心中痛、女劳疸发热。）脾俞二穴，（在十一椎下。）胃俞二穴，（在十二椎下。）胆俞，（在十椎下，以上各开寸半。）百劳一穴，（在第一椎骨尖上。）中脘一穴，三里二穴。（穴法见前。）
诸淋  ***************************
〖诸淋方论〗
诸淋所发，皆肾虚而膀胱生热也。水火不交，心肾气郁，遂使阴阳乖舛，清浊相干，蓄在下焦，故膀胱里急，膏血、砂石从小便道出焉，于是有欲出不出，淋沥不断之状，甚者窒塞其间，则令人闷绝矣。大凡小肠有气则小便胀；小肠有血则小便涩；小肠有热则小便痛。痛者，为血淋；不痛者，为尿血；败精结者，为砂；精结散者，为膏；金石结者，为石。揣本揆原，各从其类也。执剂之法，并用流行滞气，疏利小便，清解邪热，其于调平心火，又三者之纲领焉。心清则小便自利，心平则血不妄行，最不可姑息用补，气得补而愈胀；血得补而愈涩；热得补而愈盛。水窦不行，加之谷道闭遏，未见其有能生者也。虽然，肾气虚弱，囊中受寒，亦有挟冷而小便淋涩者，其状先寒战而后溲便。盖冷气与正气交争，冷气胜则寒战而成淋，正气胜则寒战解而得便溺也。况又有胞系转戾之不通者乎！是不可以无辨。胞转证候，脐下急痛，小便不通。凡强忍小便，或尿急疾走，或饱食忍尿，饱食走马，忍尿入房，使水气上逆，气迫于胞，故屈戾而不得舒张也，胞落即殂。
〖诸淋证治〗
硝石散
治诸淋
硝石白者，为细末。每服二钱。血淋，山栀仁煎汤调下；热淋，小便赤而淋沥，脐下急痛，新水调下，或黄芩煎汤调下；气淋，小腹胀满，尿后常有余沥，木通煎汤下；石淋，茎内痛割，尿不能出，尿中有沙石，令人闷绝，此证将硝石用抄纸隔炒，纸焦为度，再研细，蜀葵子三十粒，打开，煎汤调下。
二神散
治诸淋急痛。
色黄海金砂（七钱半）　滑石（半两）
上为细末。每服二钱半，多用灯心、木通、麦门冬草，新水煎，入蜜调下。
五淋散
治诸淋。
赤茯苓　赤芍药　山栀仁　生甘草（各三分）　当归　黄芩（各二分）
上为细末。每服二钱半，水一盏，煎至八分，空腹服，或以五苓散和之，用竹园麦门冬草、葱头、灯心煎汤调下。
车前子散
治诸淋，小便痛不可忍。
车前子（不炒，半两）　淡竹叶　荆芥穗　赤茯苓　灯心（各二钱半）
上件分作二剂，多用新汲水煎，恣意服。荆芥通窍。
血余散
治诸血下。（见血类。）
白茅花、灯心各一握，新汲水煎汤调下。若血淋，妇人发更好，加海金沙佐之，切不得用百草霜、莲蓬止涩之剂。
黄芩一物汤
治血淋热痛。
黄芩细锉，新水煎，通口服。
八正散
治热淋。（方见积热门。）
琥珀饮
治尿血。
琥珀为细末。每服二钱，灯心一握，脑荷少许，煎汤调下。
增味导赤散
血淋、尿血通用。
生干地黄（洗，晒）　木通　黄芩　生甘草　车前子（不炒）　山栀仁　川芎　赤芍药（以上等分）
上件为末。每服三钱，入竹叶十叶，姜三片，煎服。
车前草方
治小肠有热，血淋急痛。
生车前草洗净，臼内捣细，每服准一盏许，井水调，滤清汁，食前服。若沙石淋，则以煅寒水石为末和之，新水调下。
瞿麦汤
血淋、尿血通用。
烂滑石　赤芍药　瞿麦穗　车前子（不炒）　赤茯苓　石韦（去毛）　桑白皮（炒）　阿胶（炒酥）　黄芩　生干地黄（洗，焙）　甘草（炙）　白茅根（以上并等分。晒干）
上为细末。每服二钱，入生发烧灰一钱，沸汤调下。如无茅根，止用茅花。
海金散
治血淋、沙淋，小便涩痛。
黄烂浮石于草阴地为末。每服二钱，生甘草煎汤调下。亦治小肠气，茎缩囊肿，用木通、灯心、赤茯苓、麦门冬煎汤调下。
五苓散
治尿血。（方见水饮门。）
内加辰砂少许，用灯心一握，新水煎汤调下。
茯苓调血汤
治酒面过度，房劳后小便下血。
半赤茯苓（一两）　赤芍药　川芎　半夏曲（各半两）　前胡　柴胡　青皮　枳壳　北梗　桑白皮（炒）　白茅根　灯心　甘草（炙。各二钱半）
上锉细。每服三钱，姜五片，蜜二匙，新水煎服。
姜蜜汤
治小便出血，（方见黄疸门。）加白茅根煎。
甘豆汤
治血淋，诸淋，小便痛不可忍。（方见积热门。）
导赤丸
治心肾气郁，膀胱有热，小便淋痛，及诸热壅滞。
生干地黄（洗，焙）　木通（去节。各二两）　山栀仁（三两）　赤茯苓（一两半）　赤芍药　滑石（各一两）　大黄（湿纸裹煨，三两半）
上为末，炼蜜丸桐子大。每服二十丸，食后煎导赤散送下，熟水亦得。
秋石丸
治浊气干清，精散而成膏淋，黄赤白黯如肥膏油蜜之状。
白茯苓（一两）　桑螵蛸（蜜炙）　鹿角胶（捣碎，炒黄焦，末之）　秋石（各半两）
上末，研和糕糊丸桐子大。每服五十丸，人参煎汤下。
滑石散
治沙石淋痛割。
烂滑石　烂石膏（各半两）　石韦（去毛）　瞿麦穗　木通（去节）　蜀葵子（各三钱）
上细末。每服二钱半，用葱头二片，灯心一握，新水一大盏，蜜二匙，煎汤调下。
硼砂散
治沙石淋急痛。
硼砂（细研）　琥珀　赤茯苓　蜀葵子　陈橘皮（不去白。等分）
上末。每服二钱半，用葱头二片，去心麦门冬二十一粒，蜜二匙，新水煎取清汁调下，或绿豆水浸，和皮研，清汁调下。
木香汤
治冷气凝滞，小便淋涩作痛，身体冷清。
木香　木通　槟榔　舶上茴香（焙）　当归　赤芍药　青皮（去白）　泽泻　辣桂　橘红　甘草（炙）
上锉散。每服三钱，姜五片，煎服。
沙石淋方
黑豆（一百二十粒）　粉草（一寸，生，锉）
上以新水煎，乘热入滑石末一钱，调和，空腹服。
〖附诸方〗
琥珀散（《宣明方》）
治五淋，沙、石淋。
滑石　琥珀（各一两）　木通　当归　木香　郁金　萹竹（各半两）
上为末。每服五钱，以芦苇叶煎汤，空心调服。如无芦苇叶，以竹叶煎汤送下。
参苓琥珀汤
治淋，茎中痛不可忍，相引胁下痛。
人参（五分）　茯苓（四分）　川楝子（炒，一钱）　琥珀（三分）　生甘草（一钱）　玄胡索（七分）　泽泻　柴胡　当归梢　加青皮　黄柏（各三分）
上作一服，水一钟半，煎至七分，空心温服。
石韦散
治妇人小便卒淋涩。
石韦　黄芩　木通　榆柏皮　瞿子　瞿麦穗　甘草（各等分）
上㕮咀。每服八钱，水一钟半，姜三片，煎至八分，去滓，食前服。
五淋散
治膀胱有热，水道不通，淋沥不宣，脐腹急痛，或尿如豆汁，便如沙、石淋膏尿血，并宜服。
山茵陈（二两，去梗）　淡竹叶（四两）　木通（去节）　滑石　甘草（炙，各六两）　山栀仁（炒，十四两）　赤茯苓（去皮）　赤芍药（各半斤）
上㕮咀。每服三钱，水一钟，煎服。（一方加当归，除木通、滑石）
地肤子散（《济生方》）
治诸病后体虚触热，热结下焦，遂成淋病，小便赤涩，数起少出。
猪苓　地肤子　知母　黄芩　海藻　通草　瞿麦　枳实（炒）　升麻　葵子
上㕮咀。每半两，水煎，入姜。
丹溪方
治气虚而淋者。
八物汤加黄芪、虎杖、甘草煎汤服。诸药中可加牛膝。
老人虚寒者，八味丸或六味地黄丸为要药。
清心连子饮（《和剂方》）
治上盛下虚，心火炎上，口苦咽干，烦渴微热，小便赤涩，或欲成淋，并皆治之。（方见漏浊门。）
八味丸
六味地黄丸（并见虚劳）
〖针灸法〗
阴谷二穴，（在膝内转骨后大筋下，小筋上，按之有动脉是穴，灸二七壮。治小便淋闭作痛，阴囊肿痒。）三阴交二穴。（在踝上三寸，按之有动脉是穴。治小便淋闭不通，七般疝气。）

卷十七  ——————————————————————————————————————————————————————————————————————————————————————————

消渴  ***************************
〖消渴方论〗
水包天地，前辈尝有是说矣。然则中天地而为人，水亦可以包润五脏乎？曰天一生水，肾实主之，膀胱为津液之府，所以宣行肾水，上润与肺，故识者以肺为津液之脏，自上而下，三焦脏腑皆囿乎天一真水之中，《素问》以水之本在肾，末在肺者此也。真水不竭，安有所谓渴哉！人惟淫欲恣情，酒面无节，酷嗜炙爆糟藏、咸酸酢醢、甘肥腥膻之属，复以丹砂五石济其私，于是炎火上熏，脏腑生热，燥气炽盛，津液干焦，渴引水浆而不能自禁矣！渴之为病有三：曰消渴，曰消中，曰消肾，分上中下三焦而应焉。热气上腾，心虚受之，心火散漫，不能收敛，胸中烦躁，舌赤唇红，此渴引饮常多，小便数而少，病属上焦，谓之消渴。热蓄于中，脾虚受之，伏阳蒸胃，消谷善饥，饮食倍常，不生肌肉，此渴亦不甚烦，但欲饮冷，小便数而甜，病属中焦，谓之消中。热伏于下，肾虚受之，腿膝枯细，骨节酸痛，精走髓虚，引水自救，此渴水饮不多，随即溺下，小便多而浊，病属下焦，谓之消肾。自消肾而析之，又有五石过度之人，真气既尽，石气独留，而肾为之石，阳道兴强，不交精泄，谓之强中。消渴轻也，消中甚焉，消肾又甚焉，若强中则其毙可立待也。虽然，真水不充，日从事于杯勺之水，其间小便或油腻，或赤黄，或泔白，或渴而且利，或渴而不利，或不渴而利，但所食之物，皆从小便出焉。甚而水气浸渍，溢于肌肤，则胀为肿满，猛火自炎，留于肌肉，则发为痈疽，此又病之深而证之变者也。总前数者，其何以为执剂乎？吁！此虚阳炎上之热也。叔和有言：虚热不可大攻，热去则寒起，请援此以为治法。又曰：消渴证候，人皆知其心火上炎，肾水下泄，小便愈多，津液愈涸，饮食滋味，皆从小便消焉。是水火不交济然尔，孰知脾土不能制肾水，而心肾二者皆取气于胃乎？治法总要当服真料参苓白术散，可以养脾，自生津液，兼用好粳米煮粥，以膂肉碎细，入盐醋油酒，葱椒茴香调和，少顷粥熟而后入，以此养肾，则水有所司，又用净黄连湿锉，入雄猪肚中密扎，于斗米上蒸烂，添些蒸饭，臼中杵粘，丸如桐子。每服百粒，食后米饮下，可以清心止渴。
〖消渴证治〗
茯菟丹
三消渴通用，亦治白浊。
菟丝子（酒浸三宿，水淘，砂盆研细，捏饼，焙干，一十两）　北五味子（七两）　白茯苓（五两）　石莲肉（三两）
上末，山药六两，末，为糊，搅和捣三百杵，丸桐子大。每五十丸，食前米汤下，神妙。
降心汤
治心火上炎，肾水不济，烦渴引饮，气血日消。
人参　远志（姜腌，取肉，焙）　当归　川芎　熟地黄　白茯苓　黄芪（蜜炙）　北五味子　甘草（微炙。各半两）　天花粉（一两）
上锉细。每三钱，枣煎，食前服。
生地黄膏
渴证通用。
生地黄（束如常碗大，二把）　冬蜜（一碗）　人参（半两）　白茯苓（一两）
上将地黄洗切，研细，以新水一碗调开，同蜜煎至半，次入参、苓末拌和，瓷器密收，匙挑服。
黄芪汤
治诸渴疾。
黄芪　茯神　瓜蒌根　麦门冬（去心。各一两）　北五味子　甘草（炙。各半两）　生干地黄（一两半）
上锉细。每四钱，新水煎服。
猪肚丸
治诸渴疾。
川黄连（五两）　净白干葛　知母　茯神　麦门冬（去心）　大熟　地黄（洗，焙。各二两）　瓜蒌根　粟米（各三两）　人参（一两）
上木臼中同捣为散，入净猪肚内缝密，置甑内蒸极烂，乘热再杵细，若硬加蜜，丸桐子大。蒸汁下五十丸，或粥饮下。
又方
一味黄连末，入猪肚内缝密，满甑粳米上蒸熟，晒过，杵丸如前法。
川黄连丸
治诸渴。
川黄连（净，五两）　白天花粉　麦门冬（去心。各二钱半）
上末，以生地黄汁并牛乳汁夹和捣，丸桐子大。每三十丸，粳米饮下。
玉泉丸
治烦渴口干。
麦门冬（去心，晒）　人参　茯苓　黄芪（半生半蜜炙）　乌梅肉（焙）　甘草（各一两）　瓜蒌根　干葛（各一两半）
上末，炼蜜丸，弹子大。每一丸，温汤嚼下。
止渴锉散
枇杷叶（新布拭去毛，炙）　白干葛　生姜（切片，焙。各一两）　大乌梅（七个）　大草果（二个，去皮）　淡竹叶　甘草（生。各半两）
上锉。每四钱，新水煎服。
卫生天花丸
治渴通用。
黄连（净三两，童尿浸三宿，焙）　白扁豆（姜制，去皮炒，二两）　辰砂　白茯苓　牡蛎粉　知母　苦参　天花粉　铁粉（各半两）　芦荟（一分）　金银箔（各二十片）
上末，取瓜蒌根生汁和生蜜，丸桐子大。每三十丸，麦门冬汤下。
桑葚方
治渴疾。桑葚熟时，尽意食之为妙。
又方
生牛乳细呷。
又方
生萝卜捣取汁，时饮少许。
蜡苓丸
补虚，治浊，止渴。
黄蜡　雪白茯苓（各四两）
上茯苓为末，熔蜡和丸，弹子大。每一丸，不饥饱细嚼下。
茧丝汤
治渴神效。煮茧搔丝，汤任意饮之，顿效。如非时，以丝或绵煎汤服。
辰砂妙香散
治渴证，小便涩数而沥，兼有油浊。（方见疸门。）用灯心草、茯苓煎汤下。
天花粉丸
治消渴，饮水多，身体瘦。
天花粉　黄连（去须。各一两）　茯苓　当归（各半两）
上末，炼蜜丸桐子大。每三十丸，茅根煎汤下
瓜连丸
治消渴骨蒸。
黄连（净锉，用冬瓜汁浸一宿，晒干，凡七次）
上末，冬瓜汁丸桐子大。每三四十丸，半饥饱熟水下，或五十丸米饮下。
玉壶丸
治消渴引饮无度。
人参　瓜蒌根（等分）
上末，炼蜜丸桐子大。每三十丸，麦门冬煎汤下。
天花散
治消渴。
天花粉　生干地黄（洗。各一两）　干葛　麦门冬（去心）　北五味子（各半两）　甘草（一分）
上粗末。每服三钱，粳米百粒，同煎服。
钱氏白术散
治消中，消谷善饥。
人参　白术　白茯苓　甘草（炙）　藿香叶（一两）　白干葛（二两）　木香（半两）　加北五味子　柴胡　枳壳（制。各半两）
上粗末。每三钱，新水煎服。
茯神丸
治消中，烦渴消谷，小便数。
人参　茯神　生干地黄　黄连（净）　麦门冬（去心，焙）　枳壳（制）　牡蛎粉（各一两）　石莲肉　黄芪（炙）　知母（各半两）　瓜蒌根（三分）
上末，炼蜜同捣三百杵，丸桐子大。每五十丸，清粥饮下。
小菟丝子丸
治消肾，以天花粉、北五味子煎汤下。（方见疸门。）
枸杞子丸
治消肾，久渴困乏，小便滑数。
枸杞　菟丝子（酒浸，研，焙）　白茯苓　黄芪（炙）　牡蛎粉　牛膝　熟地黄（洗）　麦门冬（去心。各一两）　鸡内金（微炙，一两半）　桑螵蛸　瓜蒌根（各三分）　山茱萸　牡丹皮（各半两）
上末，炼蜜和捣三百杵，丸桐子大。每五十丸，食前粥饮下。
八味丸
治消肾，补虚止渴。（方见痼冷门。）本方去附子，以北五味子代之，纳泽泻截块再蒸，熟地黄再蒸。
平补丸
治消肾不渴，肌肉瘦削，小便涩数而沥，如欲渗之状。
菟丝子（酒浸，研，焙）　山茱萸（酒浸，焙）　当归　益智仁（各半两）　川楝肉　牛膝　胡芦巴（炒）　厚杜仲（姜制，炒）　巴戟（去心）　苁蓉（酒浸，焙。各三钱半）　乳香（二钱）
上末，糯米糊丸桐子大。每五十丸，枣汤或盐汤食前服。
双补丸
治肾虚水涸，燥渴劳倦。
鹿角胶（二两）　沉香（半两）　泽泻（截块再蒸，半两）　覆盆子　白茯苓　人参　宣木瓜　薏苡仁　黄芪（炙）　熟地黄（洗，再蒸）　苁蓉（酒浸，焙）　菟丝子（酒浸，蒸，碾焙）　北五味子　石斛（炒）　当归（酒浸，焙。各一两）　麝香（一钱）
上末，炼蜜丸桐子大，朱砂衣。每五十丸，空心枣汤下。
煞虫方
治消渴有虫。（出《夷坚志》。）
苦楝根取新白皮一握，切焙，入麝少许，水二碗，煎至一碗，空心饮之。虽困顿不妨，自后下虫三四条，状如蛔虫，其色真红，而渴顿止，乃知消渴一证，有虫耗其津液。
〖附诸方〗
麦门冬饮子
治膈消，胸胀满，心烦，津液干燥，短气消渴。
人参　茯神　麦门冬　知母　五味子　生地黄　甘草（炒）　瓜蒌根　葛根（各等分）
每服水二钟，竹叶十四片，煎，去滓温服。
生津甘露饮子（东垣方）
治膈消，大渴饮水无度，舌上赤涩，上下齿皆麻，舌根强硬肿痛，食不下，腹时胀痛，浑身色黄白，白睛黄，甚则四肢痿弱无为，面尘脱色，胁下急痛，善嚏善怒，臀腰背寒，两丸冷甚。
石膏（一钱二分）　人参　炙甘草（各二钱）　生甘草　山栀子　荜澄茄　白豆蔻　香白芷　连翘（各一钱）　杏仁（去皮、尖）　黄柏（酒拌。各一钱半）　白葵　麦门冬（各半钱）　黄连　木香（各三分）　桔梗（三钱）　升麻　知母（酒制。各二钱）　姜黄（一钱）　当归身（半钱）　全蝎（二个）　藿香（二分）　柴胡（三分）　兰香（半钱）
上件为细末，如法汤浸蒸饼，和匀成剂，捻作饼子，晒半干，杵碎筛，如黄米大。食后每服二钱，抄于掌中，以舌舐之，随津唾下，或送以白汤少许亦可。此制之缓也，不惟不成中满，亦不传下消矣。戊申正月七日叶律千户服此大效。
枇杷叶散
治消渴，胸满心烦，津液大消。
枇杷叶（去毛，水洗二张）　麦门冬（去心，一钱）　五味子（去梗，五分）　瓜蒌实　生地黄　人参（去苗芦。各七分）　茯神（去木）　粉葛（家种者佳，一钱）　知母（去毛）　甘草（炙。以上各七分）
上作一服，水二钟，竹叶十四片，入乌梅一个，去内仁，煎七分，去滓，食远温服，不拘时。
人参石膏汤（即白虎加人参汤）
治膈消，上焦燥渴，不欲饮食。
人参（半两）　石膏（一两二钱）　甘草（四钱）　知母（七钱）　东垣加黄芩、杏仁
上㕮咀。每服一两，水二盏，粳米一撮，煎至一盏，去滓，通口服。
朱砂黄连丸（秘方）
治心虚蕴热，或因饮酒过多，发为消渴。
朱砂（二两，别研）　黄连（三两）　生地黄（二两）
上为末，炼蜜丸如桐子大。每服五十丸，灯心枣子汤送下。
人参白术汤（《宣明方》）
治胃膈瘅热烦满，饥不欲食，瘅成为消中，善食而瘦，燥热郁甚，而成消渴，多饮而数小便。兼疗一切阳实阴虚，风热燥郁，头目昏眩，中风偏枯，酒过积毒，一切肠胃燥涩，倦闷壅塞，疮疥痿痹，并伤寒杂病，产后烦渴，气液不得宣通。
人参　白术　当归　芍药　大黄　山栀子　荆芥穗　薄荷　桔梗　知母　泽泻（各半两）　茯苓（去皮）　连翘　瓜蒌根　干葛（各一两）　甘草（三两）　藿香叶　青木香　官桂（各一分，即二钱半是也）　石膏（四两）　寒水石（二两）　滑石（半斤）
上为细末。每服抄五钱，水一茶盏，入盆硝半两，生姜三片，煎至半盏，绞汁，入蜜少许，温服。渐加至十余钱，得脏腑流利取效。如常服，以意加减，兼服消痞丸散，以散肠胃结，治湿热内甚自利者，去了大黄、芒硝。
调胃承气汤
治消中，暑热在胃而能饮食，小便黄赤。（方见伤寒门。）
三黄丸（方见火门）
加减八味丸
治肾水枯竭，心火炙炎，烦燥渴，小便频数，白浊阴痿，饮食不多，肌肤日削，本方减附子加五味子。
六味地黄丸（方并见虚劳门）
〖针灸法〗
脾俞二穴，（在十一椎下，各开寸半。）中脘一穴，（在脐上四寸。）治饮不止渴。三里二穴，（在膝下三寸，大胫骨外廉两筋间，举足取之。）治食不充饥。太溪二穴，（在足内踝后跟骨上动脉陷中。）治房劳肾消。
胀满  ***************************
〖胀满方论〗
阴阳愆伏，营卫凝滞，三焦不能宣行，脾胃不能传布，此胀满之所由生也。曰谷胀，曰水胀，曰气胀，曰血胀，或冷或热，又不可以无别。失饥伤饱，痞闷停酸，旦则阴消阳长，谷气易行，故能饮食，暮则阴长阳消，谷气难化，故不能食，是为谷胀；脾土受湿，不能制水，水渍于肠胃而溢于体肤，漉漉有声，怔忪喘息，是为水胀；七情郁结，气道壅隔，上不得降，下不得升，身肿大而四肢瘦削，是为气胀；烦躁漱水，迷忘惊狂，痛闷呕恶，虚汗厥逆，小便多，大便黑，妇人尤多见之，是为血胀。阳热为邪，则身体有热，胀满而咽干；阴寒为邪，则吐不下食，胀满而自利，随证剂量是固然尔。抑犹有虚实之辨焉，实者，腹中常胀，外坚内痛，按之不陷，法当为之疏利；虚者，时胀时减，虚气留滞，按之则濡，法当以温药和之，此又出于随证剂量之外。其若久病羸乏，卒然胀满，喘息不得，与夫脐心突起，或下利频频，百药遍尝，未见一愈者耳。
〖胀满证治〗
十隔散
治七气为隔，饮食不消，谷胀、气胀通用。
人参　茯苓　厚朴（制）　橘红　蓬术　枳壳（制）　半夏曲　甘草（炙）　生白姜　辣桂　槟榔　木香（等分）
上粗末。每三钱，姜二片，枣二枚，煎服。
大异香散
治谷胀、气胀。
京三棱　蓬术　青皮　陈皮　半夏曲　藿香　北梗　益智仁　枳壳（制）　香附（炒。各半两）甘草（炙，三分）
上锉散。每三钱，姜五片，枣二枚，煎服。
五膈宽中散
治七气留滞，饮食不下，气满膨胀。（方见诸气门。）
荜澄茄丸
治痞满胀痛，欲胀、气胀通用。
荜澄茄　白豆蔻仁　缩砂仁　青皮　萝卜子　木香（各三分）　肉豆蔻　茴香（炒）　辣桂　丁香（各一分半）　陈皮（三分）
上末，飞面煮稀糊，丸桐子大。每三十丸，陈皮煎汤下。
调气散
治气滞胀满，宿食不消。（方见诸气门。）
大半夏汤（方见痰涎门）、小半夏茯苓汤（方见水饮门）二药加橘红、北梗、槟榔、甘草（炙），并主水气胀满。
和剂流气饮
调营卫，利三焦，行痞滞，消肿。（方见诸气门，加减见水饮门。）
调降汤
治气胀。（方见喘门。）
沉香降气汤
治阴阳交滞，心腹胀满，留饮停酸，积冷诸证。（方见诸气门。）
人参芎归汤
治血胀。
当归　半夏（制，三分）　川芎（一两）　蓬术　木香　缩砂仁　乌药　甘草（炙。各半两）　人参　辣桂　五灵脂（炒。各一分）
上锉散。每服三钱，姜五片，枣二枚，紫苏四叶煎，食前服。
温胃汤
治冷则气聚胀满，不下食。
熟附子　当归　厚朴（制）　人参　橘红　半夏曲　生白姜　甘草（炙。各一两）　川椒（去合口者，三分）
上锉散。每服三钱，枣二枚，食前煎服。
顺气木香散
治冷证肿胀泄泻。（方见诸气门。）
枳壳锉散
治热证胀满。
厚朴（制）　枳壳（制）　北梗（各半两）　甘草（炙）　大黄（蒸。各一分）
上锉。每三钱，姜五片，枣二枚，乌梅一枚，煎服。
感应丸
丁香　木香（各一两半）　干姜（一两，煨）　深村百草霜（二两，净）　大杏仁（一百四十个，去皮、尖）　肉豆蔻（二十个）　肥巴豆（七十粒，略去油）　黄蜡（四两，用老酒煮）　麻油（一两，秋冬添半两，减蜡半两）
上将丁香、木香、姜、蔻为细末，并三味研极得所，炼油、蜡和剂，油单裹，渐丸绿豆大。每五七丸加至十五丸，热水下，夹苏合香丸（方见诸气门）通利胀满。虽然感应丸只可治痢，不可治泻，盖痢家服之，有积则行，无积则止，若以此亦可治泻，误人。以上数剂，前气类多用之，方却在此。
〖附：诸贤论〗
东垣曰：《六元政纪论》云：太阴所至为中满。（云云。）太阴所至为蓄满。（云云。）诸湿肿满，皆属脾土。论云：脾乃阴中之太阴，同湿土之化，脾湿有余，腹满食不化。天为阳，为热，主运化也；地为阴，为湿，主长养也。无阳则阴不能生化，故云脏寒生满病。《调经篇》云：因饮食劳倦，损伤脾胃，始受热中，末传寒中，皆由脾胃之气虚弱，不能运化精微，而致水谷聚而不散，而成胀满。经云：腹满䐜胀，支膈胠胁，下厥上冒，过在太阴、阳明，乃寒湿郁遏也。《脉经》所谓中寒则胀满者是也。（《针经·三卷·杂病第八》）：腹满，大便不利，上走胸嗌，喘息喝喝然，取足少阴，又云：胀取三阳。三阳者，足太阳寒水为胀，在《通评虚实论》说：腹暴满，按之不下，取太阳经络，胃之募也。正同取者，泻也。经云：中满者，泻之于内者是也。宜以辛热散之，以苦泻之，淡渗利之，使上下分消其湿，正如开鬼门，洁净府。温衣缪处，其处是先泻其血络，后调其真经。气血平，阳布神清，此治之正也。或曰：诸胀腹大，皆属于热者。何也？此乃病机总辞。假令外伤风寒有余之邪，自表传里，寒变为热，而作胃实腹满，仲景以大承气汤治之。亦有膏粱之人，湿热郁于内而成胀满者，此热胀之谓也。大抵寒胀多而热胀少，治之者，宜详辨之。《心法·附录》曰：心肺，阳也，居上；肾肝，阴也，居下；脾居中，亦阴也，属土。经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。是脾具坤静之德，而有干健之运，故能使心肺之阳降，肾肝之阴升，而成天地交之泰，是为无病。今也七情内伤，六淫外侵，饮食不节，房劳致虚，脾土之阴受伤，转运之官失职，胃虽受谷，不能运化，故阳自升，阴自降，而成天地不交之否，清浊相混，隧道壅塞，郁而为热，热留为湿，湿热相生，遂成胀满，经曰；鼓胀是也。以其外虽坚满，中空无物，有似于鼓。其病胶固，难以疗治，又名曰蛊，若虫侵蚀之义。理宜补脾，又须养肺金以制木，使脾无邪贼之患，滋肾水以制火，使肺得清化。却厚味，断妄想，远音乐，无有不安。医又不察虚实，急于作效，病者苦于胀，急喜行利药，以求通快，不知宽得一日、半日，其肿愈甚，病邪甚矣，真气伤矣。古方惟禹余粮丸，又名紫金丸，制肝补脾，殊为切当。又曰：朝宽暮急，血虚暮宽，朝急气虚；终日急，气血皆虚。严氏曰：胀，脉浮者易治，虚者为难治。
平肝饮子（《济生方》）
专治喜怒不节，肝气不平，邪乘脾胃，心腹胀满，头晕呕逆，脉来浮弦。
防风（去芦）　桂心（不见火）　枳壳　赤芍药　桔梗（去芦，炒。各一两）　甘草（炙）　木香（不见火）　人参　槟榔　当归（去芦，酒浸）　川芎　陈皮（各半两）
上㕮咀。每服四钱，水一盏，姜五片，煎服。不拘时。
木香顺气汤
治浊气在上，则生䐜胀。
木香（一钱二分）　厚朴（制。一钱六分）　青皮　陈皮　益智　白茯苓（去皮）　泽泻　干姜　半夏（洗）　吴茱萸（各一钱八分）　当归　升麻　柴胡（各四分）　苍术（米泔浸，二钱）　草豆蔻（煨，一钱二分）
上㕮咀，分二贴，每贴水二盏，姜三片，煎八分，食前温服。忌生冷硬物，恚怒。
广荗溃坚汤
治中满腹胀，内有积聚，坚硬如石，令人坐卧不能，二便涩滞，上喘气促，面色萎黄，通身虚肿。
厚朴（制）　黄芩　草豆蔻（面裹煨）　益智仁（炒）　当归（酒洗。各二钱半）　黄连（三分）　半夏（汤泡，三分半）　蓬术（煨）　红花　吴茱萸（汤泡，去苦水）　升麻　甘草（炙）　柴胡　泽泻　神曲（炒）　陈皮　青皮（各一钱半）
上㕮咀。分二贴，每贴水二钟，姜三片，煎八分，食远服。
木香塌气丸
治中满腹胀。
陈皮　萝卜子（炒。各五钱）　胡椒　木香　草豆蔻（面裹煨）　青皮（各三钱）　蝎梢（炒，去毒，二钱半）
上为细末，面糊为丸如梧桐子大。每服五十丸，食远米饮下。
禹余粮丸
治中满气胀，喘满及水气胀。
蛇含石（三两，煨）　真针砂（五两）　禹余粮（三两，同上砂炒）
以上三味为主，其次量人虚实，入下项药。
木香　牛膝　蓬术（炮）　白蒺藜　桂心　川芎　白豆蔻　茴香（炒）　三棱（炮）　羌活　茯苓　干姜　青皮　陈皮　附子（炮）　当归（各半两）
上为细末，拌匀，以汤浸蒸饼，去水捣匀，丸如桐子大。每服五十丸，空心温酒送下。
中满分消丸
治中满鼓气，水气等证。
黄芩（炒，五钱）　姜黄　白术　人参　甘草（炙）　猪苓（各一钱）　黄连（锉，炒，五钱）　白茯苓　砂仁　干生姜（各二钱）　枳实　半夏（洗。各五钱）　厚朴（一两，制）　知母（炒，四钱）　泽泻　陈皮（各三钱）
上为末，汤浸蒸饼丸如桐子大。每服一百丸，食远白汤下。
中满分消汤
治中满寒胀，寒疝，大小便不通，四肢厥冷，食入反出，心痞奔豚。
益智　半夏（汤洗）　茯苓　木香　升麻（各二钱）　川乌（炮）　泽泻　人参　青皮　当归（酒浸）　生姜　麻黄　柴胡　干姜（炮）　荜澄茄　黄连（各二钱）　黄芪　吴茱萸（洗）　草豆蔻（煨）　厚朴（制。各五钱）　黄柏（二钱）
上㕮咀。每贴一两，水二钟，姜三片，枣一枚，煎八分，食后温服。
人参定喘汤
治蛊胀有喘。
人参（一两）　杏仁（去皮、尖，炒，一两）　陈皮（五钱）　木香（三钱）　甘草（五钱）
上为末。每服三钱，食远，浓煎苏木汤调服，三服喘即止。
秘传诸蛊保命丹
肉苁蓉（三两）　皂矾（一斤）　红枣（一斤，煮熟去核）　大麦芽（炒，一斤半）　香附（一斤。苁蓉、皂矾二味，入罐内，火煅尽烟）
上为末，面糊为丸如梧桐子大。每服二十丸，好酒下，食后服，日进三服，量人大小用。
四炒枳壳丸
枳壳
去瓤，咀，分四份：
一份同苍术一两炒，一份同萝卜子一合炒，一份同干漆一两炒，一份同小茴香一两炒。
上各炒枳壳黄色为度，拣出，为细末；却将苍术等四味，用水二碗，煎至半碗，去滓，搅面糊和枳壳末为丸如梧桐子大。每服三十丸，食远米饮送下。
一方
治血鼓，腹如盆胀。
三棱（煨）　蓬术　干漆（炒烟尽）　牛膝（去芦，酒洗）　虫虫（糯米炒）　琥珀　肉桂　硇砂　水蛭（石灰炒赤）　大黄（各等分）
上为末，用生地黄自然汁和米醋调匀为丸，如梧桐子大。每服十丸，空心温酒送下，童便下亦可。
〖敷法〗
治腹紧硬如石，或阴囊肿大。先用甘草煎汤一钟服之，后用此药敷。
大戟　芫花　甘遂　海藻（各等分）
上为末，醋糊和药，涂肿胀处。
〖针灸法〗
脾俞二穴，（在第十一椎下两旁相去各一寸半，随年壮。）肝俞二穴，（在九椎下两旁各一寸半，随百壮。）分水一穴，（在脐上一寸。治腹胀，绕脐结痛，灸百壮。）三焦俞二穴。（在十三椎下两旁各寸半。治心腹满，腰背痛，饮食吐逆，小便不利，羸瘦少气。）
虚肿  ***************************
〖虚肿方论〗
贾洛阳以病肿不治必为痼疾，虽有扁鹊，亦莫能为，则知肿之危恶非他病比也。夫人所以得全其性命者，水与谷而已。水则肾主之，谷则脾主之，惟肾虚不能行水，惟脾虚不能制水，胃与脾合气，胃为水谷之海，又因虚而不能传化焉。故肾水泛溢，反得以浸渍脾土，于是三焦停滞，经络壅塞，水渗于皮肤，注于肌肉，而发肿矣。其状目胞上下微起，肢体重着，咳喘怔忪，股间清冷，小便涩黄，皮薄而光，手按成窟，举手即满是也。治法大要，身有热者，水气在表，可汁；身无热者，水气在里，可下。其间通利小便，顺气和脾，俱不可缓耳。然而证虽可下，又当权其重轻，不可过用芫花、大戟、甘遂猛烈之剂，一发不收，吾恐峻决者易，固闭者难，水气复来而无以治之也。虽然水之为肿特一耳，曰风，曰气，曰血，合而有四焉。风肿者，皮粗麻木不仁，走注疼痛；气肿者，皮厚四肢瘦削，腹胁胀膨，其或烦躁漱水，迷忘惊狂，呕逆烦闷，皮间有红缕赤痕者，此血肿也。妇人经脉壅闭，败血停腐，尤多见之。然妇人怀胎，亦有气遏水道而虚肿者，此但顺气安脾，饮食无阻，既产而肿自消。若产后发虚，则虚退而告殂矣。大凡虚肿先起于腹而后散于四肢者可活；先起于四肢而后归于腹者不治。至若蛊胀而肚上有筋，腹满而大便滑泄，久虚而转作虚浮，与夫唇黑伤肝，缺盆平伤心，脐突伤脾，足平伤肾，背平伤肺，皆为不治之证，当明辨之。男从脚下肿而上，女从身上肿而下，或肉硬，或手掌平，并不治。
〖虚肿证治〗
青龙汤，治表有水。十枣汤量用，治里有水。（方详见水饮门。）
安肾丸多用，青木香丸少用，二药夹和，食前温汤下，治水肿屡效。（方见水饮门。）
温白丸
治十种水病，积聚胀满，癥癖块痛，久疟诸风。
吴茱萸（荡洗七次，焙）　柴胡　北梗　石菖蒲　干姜　肉桂　黄连（去须）　茯苓　人参　川椒（去目，隔纸炒，出汗）　厚朴（制）　皂角（去皮、子，炒）　紫菀茸　巴豆（去皮膜，出油。各半两）　川乌头（炮，去皮、脐，一两半）
上细末，和匀，炼蜜丸桐子大。每服三丸，食后姜汤下，加至五七丸止。治水肿，温白丸用五苓散加炒牵牛，入些姜汁，略煎送下。（方见水饮门。）
集香汤
沉香　丁香（各二钱）　木香　青木香　藿香　川芎　赤茯苓　槟榔　枳壳（制）　甘草（炙。各三钱）　乳香（一钱半）　麝香（一字，别研）
上粗末。每二钱半，姜三片，紫苏三叶，空心煎服。凡虚肿，先用诸香以透其关络，然后审证疗之。
萝卜子饮
治水病浮肿。
萝卜子　赤茯苓（生。各半两）　牵牛末（炒）　葶苈（炒香）　甘草（炙。各四两）　半夏（制）　川芎　槟榔　辣桂　青皮　陈皮　青木香　白色商陆（各三钱）
上锉。每服三钱，姜四片，不饥不饱，煎服。
三和散（方见诸气门）加缩砂、赤茯苓煎，吞青木香丸，治水蛊，气胀腹肿，肾肿面浮。青木香丸乃水肿要药，但酌量用，或五皮散送下，或枳壳散下。无热者，沉香降气汤下。
神助散
治水肿
牵牛（炒，取末）　葶苈（炒香。各二两半）　木猪苓（水浸软，去皮，切，焙）　泽泻　木香（各一两）　川椒目（一两半）
上末。先以葱白三茎，浆水一盏，煎半盏，入老酒半盏，调药末三钱，空心服。
行水丸
治水肿，气肿。
胡芦巴（炒）　故纸（炒）　缩砂仁　荜澄茄　真川椒（去目，纸上炒，出汗）　乌梅肉（焙干。各二钱半）　木香　牵牛（炒，取末。各半两）　巴豆肉（略去油，一钱半）
上末，稀面糊丸绿豆大。每五丸，食后姜汤下。
姜蔻散
治胸满腹肿，大泻不止，时或干呕。
人参　川厚朴（制）　草果仁　良姜　诃子（炒）　川白姜（生）　藿香　丁皮　苍术（炒）　真橘红　甘草（炒。各一分）　木香　肉豆蔻（炮）　缩砂仁　茯苓（各一分半）
上锉散。每服三钱，水煎，食前服。仍以木香、缩砂煎汤，浓调正料参苓白术散佐之。
桑皮饮
治肺间积水，头面浮肿。
桑白皮（炒）　青皮　陈皮　槟榔（制）　枳壳　赤茯苓　木青香　当归　川芎　石韦（炙，去毛）　羌活（各一分）　牵牛（炒，末）　半夏（制）　葶苈（炒香）　甘草（炙。各一分半）
上锉。每三钱，姜四片，煎服。
防风散
治风肿皮粗，麻木不仁，或时疼痛。
麻黄（去节）　牵牛（炒，取末）　甘草（炙。各一分半）　杏仁（去皮）　防风　半夏（制）　芍药　辣桂　白芷　防己　当归　川芎　羌活　独活　槟榔（各一分）
上锉。每三钱，姜四片、紫苏三叶煎服。
消蛊汤
治气作蛊胀，但腹满，而四肢头面不肿。
紫苏茎叶　缩砂　肉豆蔻（生）　枳壳（制）　青皮　陈皮　三棱　蓬术　槟榔　辣桂　白豆蔻仁　荜澄茄　木香（各一分）　半夏（制）　萝卜子（生）　甘草（炙。各一分半）
上锉。每三钱，姜枣煎服。
加味枳术汤
治气为痰饮所隔，心下坚胀，名曰气分。
枳壳（制）　白术　紫苏茎叶　辣桂　陈皮　槟榔　北梗　木香　五灵脂（炒。各一分）　半夏（制）　茯苓　甘草（炙。各一分半）
上锉。每服三钱，姜四片，煎服。
调荣饮
治瘀血留滞，血化为水，四肢浮肿，皮肉赤纹，名曰血分。
华阴细辛　莪术　辣桂　赤芍药　延胡索　当归　川芎　白芷　槟榔　大腹皮　桑白皮（炒）　瞿麦穗　赤茯苓　陈皮　葶苈（炒香）　大黄（湿纸煨。各一分）　甘草（炙，一分半）
上锉。每服三钱，姜枣煎，食前服。
续断饮
治血分如前。
延胡索（微炒）　当归　川芎　牛膝　川续断　赤芍药　辣桂　白芷　五灵脂（炒）　羌活（各一分）　赤茯苓　牵牛（炒，取末）　半夏（制）　甘草（炙。各一分半）
上锉散。每服三钱，姜四片，食前煎服。
土狗方
治遍身肿，外肾肿。生土狗一个，手足全者，研细，入缩砂末等分，老酒调下。
虚肿方
以大香附杵净，以童尿浸一日夜，取出，别换童尿又浸一日夜，再取出，又换童尿浸一日夜，次以生布钱袋牵擦去皮，于臼中捣细，用米醋煮飞白面糊丸桐子大。每服七十丸，煎和剂流气饮送下。（方见胀满门。）
又方
生绿豆（一合，碾末）　橘皮（二钱）　良姜（一钱，细锉）
上橘皮二钱，良姜一钱，细锉，煎汤候冷，调绿豆末得所，然后略暖，连三日空心服。
青皮　木香　黄连　橘红（各一分）　胡椒（一钱半）
上为末，入巴豆肉，不用去油一钱，面糊丸胡椒大，每三四丸，姜汤下。大便利，肿自消；未利再服。停积、痢滞通用。
又方
二十四味大流气饮一贴，加枳壳一钱，用紫苏连茎三条截碎，灯心一握，生姜七片，大枣二枚，新水一大碗同煎，取清汁调苏合香丸三丸，吞温白丸五丸，效。
温白丸（方见浮肿门）
治外肾肿大，茎物水泡通明方
二十四味流气饮加白芷、木通、紫苏煎，吞青木香丸百粒，效。
〖附诸方〗
治十种水气病根源证方法
先从面肿者，曰热水，其根在肺，桑白皮为主。
先从四肢肿者，曰黄水，其根在脾，大戟为主。
先从背肿者，曰鬼水，其根在胆，雄黄为主。
先从胸肿者，曰食水，根在皮肤，茯苓为主。
先从胁肿者，曰饮水，其根在肚，芫花为主。
先从腰肿者，曰肝水，其根在胃，甘遂为主。
先从腹肿者，曰冷水，其根在肺，商陆为主。
先从阴肿者，曰劳水，其根在肾，泽泻为主。
先从手肿者，曰心水，其根在腹，巴戟为主。
先从脚肿者，曰清水，其根在心，葶苈为主。
上十味为末，所主药加倍，余药各等分。每服一钱，空心井水调服，以利为度。忌盐百日，外忌鱼、虾、面食、一切毒物、房事，病痊后更服调补药。
调补药方
肉桂　干姜（炮）　肉豆蔻　青皮　白术　川芎　槟榔　桔梗（各等分）
上为细末。每服三钱，食远白汤调服。
神效丸
治十种水气。
大戟（微炒）　泽泻　葶苈（炒）　连翘　桑白皮　木香（炒）　甘遂（炒）　赤小豆（炒）　芫花（醋炒）　巴戟（去心。以上各等分）
上为末，炼蜜为丸如梧桐子大。每服三十丸，桑白皮汤送下。
导滞通经汤
治脾湿有余，气不宣通，面目四肢浮肿。
桑白皮　白术　木香　茯苓　泽泻　陈皮（各等分）
上㕮咀。每服七钱，水二盏，煎八分，去滓，食远温服。
香苏饮
治上气喘嗽，面目浮肿。
紫菀　紫苏子（炒。各一钱二分）　大腹皮　乌梅肉　杏仁（去皮、尖）　五味子　陈皮　桔梗　桑白皮（炙）　麻黄（去节）　阿胶（炒）　甘草（炙。各一钱）
上㕮咀，分二贴，每贴水二盏，姜三片，煎八分，食远温服。
葶苈丸
治肺气咳喘，面目浮肿，喘促不安，小便赤涩。
防己　木通　甜葶苈（纸炒。各一两）　杏仁（去皮、尖，麸炒黄）　贝母（煨。各一两）
上为末，枣肉捣膏为丸如梧桐子大。每服五十丸，食远桑白皮煎汤下。
治男子、妇人十种水气，取水法。
大鲫鱼（一个，去肠肚）　大戟　甘遂（各二钱半）　雄黄（另研，半钱）　木香　牵牛（各半钱）
上先以大戟同甘遂一半，入鱼肚里，水湿纸裹，煨令焦，取出焙干，同众药为末。每服三二钱，用土狗一个，烂研，入药内冷水调下。
涂脐膏
治肿满小便少。
地龙　猪苓　针砂（各等分）
上为末，葱涎调敷脐中寸高，以帛束之。
五皮饮
治水气，遍身浮肿，宜先此药数日，次服消水丸。
茯苓皮　陈皮　生姜皮　大腹皮　桑白皮　加萝卜子　苏子　葶苈子　汉秋子
上四子同炒，㕮咀。每服五钱，水一钟，生姜三片，同煎至七分，去滓，不拘时服。
一方
治酒肿及脾虚作肿。
萝卜（十枚）　皂角（五斤）
上二味，用水同煮干，去皂角，将萝卜捣烂，入蒸饼和丸如鸡头实大，萝卜子煎汤，如意送下。
一方
治水肿气蛊。
木香　槟榔　陈皮　青皮　大戟　甘遂　肉豆蔻（各二钱半）　牵牛（末，一两半）
上为末，水丸或商陆汁丸如绿豆大。每服五十丸，空心白汤下。
三花神祐丸
治一切水湿肿病，大腹实胀，喘满。舟车丸。（方见湿门。）
〖针灸法〗
水分一穴，（在脐上一寸，灸七壮，疗腹肿不能食，若是水病，灸大良。）神阙一穴，（当脐中灸三壮，主水肿、鼓胀、肠鸣如流水声。）石门一穴。（在脐下二寸，灸七壮，主水胀，水气行皮中，小便黄，气满）三里二穴。（在膝下三寸，胻外臁两筋间，灸七壮，主水腹胀皮肿）。水沟，名人中（在鼻柱下，灸三壮，主水肿，人中满）。
水肿，惟得针水沟，若针余穴，水尽即死，此《明堂铜人》所戒也。庸医多为人针水分，杀人多矣。若其他穴亦有针得瘥者，特幸焉，再不可为法也。

卷十八  ——————————————————————————————————————————————————————————————————————————————————————————

身体  ***************************
〖身疼方论〗
凡人百骸四体、肌肉、皮肤、关节、脉络，总而谓之身。风淫湿滞，血刺痰攻，皆能作痛。至于骨之酸疼，或寒或热，入里彻骨，则倍蓰千万，大不侔焉。盖骨为髓之脏，髓者，饮食五味之实秀也。髓虚则骨虚，势所必至矣。痛在于身，风之证，以走注知之；湿之证，以重着验之。血有筋脉钻刺之证；痰有眩晕咳唾之证。驱风除湿，行血豁痰，对证一投，犹冀可以旦暮起。病入于骨，此劳极损伤之，不可救药者也，其能生乎？然则身痛之与骨痛，毫厘千里之差，于此不可以无辨。虽然酒家之癖，多为项肿臂痛，盖热在上焦，不能清利，故酝酿日久，生痰涎，聚饮气，流入于项臂之间，不肿则痛耳。然而曰痰、曰涎、曰饮，又有理一分殊之别。伏于包络，随气上浮，客肺壅嗽而发动者，痰也。聚于脾元，随气上溢，口角流出而不禁者，涎也。惟饮生于胃腑，为呕、为吐，此则胃家之病，学者不可不知。
〖身疼证治〗
人参顺气散
身疼通用。（方见风类。）更增川芎半两，亦散风邪。
左经丸、麝香丸、增味五痹汤治风淫身痛。（并见风类。）
加剂除湿汤、生附除湿汤（方见湿类）、五苓散（见水饮类），并主伤湿身痛。
黄芪建中汤（方见湿类）加川芎、当归，治血刺身痛。
大半夏汤（方见痰涎类）加辣桂、陈皮，治痰证身痛。
消痰茯苓丸
治臂痛不能举手，或左右转移，或两臂如人抽拽。
圆白半夏（荡洗三次，切碎，晒干，一两半）　茯苓（一两）　风化朴硝（一分）　枳壳（麸炒，半两）
上末，姜汁煮稀面糊丸桐子大。每三十丸，食后姜汤下。
天仙饮
治痰注臂痛。
片子姜黄（六钱）　天仙藤　羌活　白术　白芷梢（各三钱）　半夏（制，半两）
上锉。每服三钱，姜五片煎服，间下千金五套丸。（方见脾疼类。）
白丸子
诸风痰涎通用。
圆白半夏（七两，生，水浸，洗过）　南星（三两）　白附子（生，二两）　川乌头（生，去皮、脐，半两）
上细末，入生绢袋，井水摆，以手揉，出滓再研，入袋摆尽，瓷盆中晒，露星至晓，弃旧水，换新水，搅晒，次早又换新水，搅晒，春五日，夏三日，秋七日，冬十日，去水曝干，研开，糯米粉煎粥清丸绿豆大。每三十丸，姜汤下。治酒家痰壅项肿，白丸子二钱，研末，白豆蔻、缩砂煎汤调下，吐痰立愈。自后，二陈汤加荆芥服。（方见疟门。）
婆蒿根酒
治风淫湿滞，手足不举，筋节挛疼，先与通关，用：
全蝎（七个，新瓦上微炒，末之）　麝（一字）
上，老酒三盏，空心调作一服。如觉已透则止，未透，次日再作一剂。然病未尽除，自后专以婆蒿根洗净切碎，酒煎，日二服，神效。
消饮丸、倍术丸
治酒癖停饮，臂痛。（见水饮门。）
沉香鳖甲散
治劳倦身痛。
沉香　人参　牛膝　茯苓　秦艽　木香　黄芪（微炙）　巴戟（去心）　当归　半夏（制）　柴胡　荆芥（各半两）　熟附子　辣桂（去粗皮）　鳖甲（浸，去裙，醋炙黄。各一两）　羌活　熟地黄（洗，酒蘸蒸焙。各七钱半）　全蝎（二钱半）　大肉豆蔻（四个）
上末。每二钱，葱白二寸，姜三片，枣二枚，食前煎服。温酒调下尤妙。
十补汤
加制半夏、添桂，治劳倦身痛。（方见痼冷门。）
舒筋散
治风淫血刺，身体疼痛，四肢拘挛。
延胡索（炒）　辣桂（去粗皮）　当归（等分）
上末。每二钱，酒调下。延胡索活血除风理气。
补髓丹
补益真元，治臂痛，腰痛。
杜仲（去粗，炒黑，十两）　破故纸（十两，用芝麻五两同炒，候芝麻黑，筛去之）　鹿茸（二两，酒炙）　没药（一两，别研）
上细末，用胡桃肉三十个，汤浸去皮，杵为膏，入面少许，酒煮糊丸桐子大。每百粒，空心盐汤下。
〖附诸方〗
通气防风汤（《拔粹》方）
肩背痛不可回顾者，此太阳气郁而不行，以风药散之。背痛项强，腰似折，项似拔者，此足太阳经不通也。
羌活　独活（各一钱）　藁本　防风　甘草（各半钱）　川芎　荆芥（各三分）
上㕮咀。水煎服。
麒麟竭散
治寒湿抟于经络，以致气血凝滞，疼痛不可忍者。
血竭　乳香　没药　白芍药　当归　水蛭（炒令烟尽）　麝香（各二钱）　虎胫骨（酥炙黄，半两）
上为末。每三钱，温酒调下，食前。
当归拈痛汤（《拔粹》方）
治湿热为病，肢节烦痛，肩背沉重，胸膈不利，及遍身疼痛，下注于足胫，痛肿不可忍。（方见脚气门。）
丹溪方
治上中下疼痛。
南星（姜制）　苍术（泔洗）　黄柏（酒炒。各二两）　川芎（一两）　白芷（半两）　神曲（炒，一两）　桃仁（半两）　威灵仙（酒炒，三钱）　羌活（三钱。走骨节）　防己（半两。下行）　桂枝（三钱。行臂）　红花（酒洗，钱半）　龙胆草（半钱。下行）
上为末，面糊丸梧子大。每服一百丸，空心白汤下。
一方
治血气虚，有痰白浊，阴火痛风。
人参（一两）　白术　熟芐　川黄柏（炒黑。各二两）　山药　海石　南星（各一两）　锁阳（半两）　败龟板（酒炙，二两）　干姜（烧灰，半两。取其不走）
上为末，粥丸，一云酒糊丸。
一方
治酒湿痰痛风。
黄柏（酒炒）　威灵仙（酒炒。各五钱）　苍术　羌活　甘草（三钱）　陈皮　芍药（各一钱）
上为末。每服一钱或二钱，沸汤入姜汁调下。
诸风应效酒
治一切诸般风气湿痹，通身骨节疼痛。（方见风门。）
腰  ***************************
〖腰痛方论〗
腰者，肾之外候，一身所恃，以转移阖辟者也。盖诸经皆贯于肾而络于腰脊，肾气一虚，凡冲风、受湿、伤冷、蓄热、血沥、气滞、水积、堕伤，与夫失志作劳，种种腰痛，叠见而层出矣。冲风者，汗出乘风，风邪风毒之胚胎也。受湿者，践雨卧湿，重着肿滞之萌蘖也。腰间如水为伤冷，发渴便闭为蓄热，血沥则转侧如锥之所刺，气滞则郁郁闷闷而不伸，积水沉重则小肠不得宣通，坠堕损伤则瘀血为之凝结。沮挫失志者，肾之蠹；疲精劳力者，肾之戕。举是数证，肾家之感受如此，腰安得而不为痛乎？《内经》曰：腰者，肾之府，转摇不能，肾将惫矣。审如是，则痛在少阴，必究其受病之源而处之为得。虽然，宗筋聚于阴器，肝者，肾之同系也。五脏皆取气于谷，脾者，肾之仓廪也。郁怒伤肝，则诸筋纵弛，忧思伤脾，则胃气不行，二者又能为腰痛之寇，故并及之。
〖腰痛证治〗
青娥丸
治肾虚腰痛，益精助阳，乌须壮脚，用安胎饮吞，神效。
破故纸（四两，炒香）　杜仲（去粗，锉，四两，用生姜二两半，擦腌，炒干）
上为末，用胡桃肉三十个研膏，入少熟蜜，丸桐子大。每服五十丸，调气散食前下。（方见胀满门。）
安肾丸
治肾虚腰痛，橘皮煎汤，食前下。（方见水饮门。）
独活寄生汤
治风邪冷湿伤肾，腰脚背痛及新产腹痛，腰脚挛疼。最除风活血。脚气通用。
独活（二两半）　桑寄生（如无，以续断代之）　杜仲（姜制，炒）　细辛　牛膝（酒浸，焙）　秦艽（去芦）　茯苓　白芍药　辣桂　川芎　防风　人参　当归　熟地黄（净）　甘草（炙。各二两）
上细锉。每服三钱，空心煎服。下利者，去地黄。
小续命汤
治风攻腰痛，（方见风门。）加桃仁去皮、尖，炒。
生附汤
治受湿腰痛。
附子（生，一分）　苍术（炒）　杜仲（姜制，炒。各半两）　生干姜　白术　茯苓　牛膝（酒浸，焙）　厚朴（制）　甘草（炙。各一分）
上锉。每三钱，姜四片，枣二枚，食前煎服。
姜附汤
治伤冷腰痛，（方见寒类。）加辣桂、制杜仲，食前煎服。
甘豆汤
治内蓄风热，入肾腰痛，大小便不通，（方见积热门。）加续断、天麻，间服败毒散。（方见寒类。）
苏沈沉麝丸
治血沥腰痛，（方见血类。）用续断、牛膝、桃仁炒，煎汤磨下。
人参顺气散、乌药顺气散
治气滞腰痛，（方见诸风类。）加五加皮，入少甘草，煎汤调下。
肾着汤
治腰间积水痛重，（方见湿门。）续用安肾丸，并少许青木香丸继之。（方见水饮门。）
乳香趁痛散
治打坠腰痛。
虎胫骨（酒炙黄）　败龟（酒炙。各二两）　麒麟竭　赤芍药　当归　没药　自然铜（煅，醋淬，细研）　防风　白附子（炮）　辣桂（去粗）　白芷　苍耳子（微炒）　骨碎补（炒，去毛。各三两）　牛膝　天麻　槟榔　五加皮　羌活（各一两）
上末。每服一钱，温酒调下。加全蝎炒。脚气通用。
茴香酒
治打坠凝瘀。腰疼通用。
破故纸（炒香，研）　茴香（炒）　辣桂（等分）
上为末。每服二钱，热酒调，食前进。故纸主腰痛，主行血。
和剂七气汤
治失志伤肾，气挫腰痛，（方见气类。）多加白茯苓，少加沉香、乳香。
麝香鹿茸丸、八味丸
治房劳伤肾腰痛。十补汤下青娥丸，治劳力腰痛。（三方见痼冷门。）
调肝散
治郁怒伤肝，发为腰痛。
半夏（制，三分）　辣桂　宣木瓜　当归　川芎　牛膝　好细辛（各二分）　石菖蒲　酸枣仁（荡，去皮，微炒）　甘草（炙。各一分）
上锉细。每三钱，姜五片，枣二枚，煎服。
沉香降气汤和调气散
每服二钱半，姜枣煎。治忧思伤脾，发为腰痛。（方见诸气门。）
橘香丸
治腰痛经久不瘥。
橘核　茴香　胡芦巴　菴䕡子　破故纸（各炒）　附子（炮。等分）
上末，酒煮糯米糊丸桐子大。每服三四十丸，食前盐汤下。
神曲酒
治腰痛不能转侧。陈久神曲一大块，烧通红，淬老酒，去神曲，通口吞青娥丸两服顿愈。
腰重痛方
八角茴香炒末，食前温酒调下。
〖附诸方〗
独活汤
治因劳役得腰痛，沉重如水似折。
羌活　防风　独活　肉桂　大黄（煨）　泽泻（三钱）　桃仁（五十个）　当归　连翘（半两）　甘草（二钱）　防己　酒连（一两）
上㕮咀。水一盏，酒一盏，煎至一盏，去滓，通口食前服。
补髓丹（《百一选方》）
升降水火，补益心肾，强筋壮骨。治肾虚腰痛。（方见身体门。）
若湿，腰痛如坐水中。盖肾属水，久坐水湿处，或为雨露所着，湿流入肾经，以致腰痛，宜渗湿汤，不效，宜肾着汤。
若风伤肾而腰痛者，或左右痛无常处，牵引两足，宜五积散。每服加防风半钱，或加全蝎三个，小续命汤、独活寄生汤可选而用。
《经验》羌活桃仁汤
治坠堕挫闪，气血凝滞，攻刺腰痛，神效。
桃仁（去皮、尖）　红花　牛膝（酒洗）　玄胡索　破故纸（炒）　杜仲（炒）　川归尾（酒洗）　羌活　官桂　苍术（泔浸，炒。各等分）　茴香　乳香（少许）
上㕮咀。用水一钟，酒半钟，煎至八分，食前温服。
补阴丸
治肾虚腰痛。（方见虚劳门。）
牛膝酒（《三因方》）
治肾伤于风毒，攻刺腰痛，不可忍者。
地骨皮　五加皮　薏苡仁　川芎　牛膝（各二两）　甘草（一两）　生地黄（十两）　海桐皮（二两）　羌活（一两）
上㕮咀，用绢帛裹药，入无灰酒内，炙浸七日，夏三五宿。每服一杯，日用三四服，长令酒气不绝。一法，加炒杜仲（一两）。
杜仲酒（《三因方》）
治风冷伤肾，腰痛不能屈伸。
杜仲（一两，去粗皮，用姜汁制，炒）
上用无灰酒三升，浸十日。每服二三合，四五服。
〖针灸法〗
肾俞二穴。（在十四椎下两旁各寸半。）
一法：令患人正立。用竹杖度脐，点记，度皆尽处灸，随年壮。
肾气  ***************************
〖肾气方论〗
肾主纳气，人之气海系焉。肾虚而为风寒所乘，为暑湿所袭，为喜怒忧恐所伤，而水结不散，又与气抟，是以群邪聚于其中，曰疝、曰奔豚、曰小肠气、曰膀胱气，皆是物也。其候不特外肾、小腹作痛，或攻刺于腰胁，或游走于背膂，或冷气抢心，心下痛满，或手足厥冷，痛绕脐旁，或胁之左右如杯，或脐之上下如臂，或腹中累累如桃李，或胃脘间覆大如盘。有壮热恶寒者，有洒淅寒热者，有不得大小便者，有里急而下泄者，有自汗出者，有不欲食者。其于阴间，则卵有小大，伸缩而上下不常；囊有肿胀急痛而发歇无定。挟冷触怒则块物逼上囊根或攻腹胁。时和心平，则块物自循䒿系，归入囊中，凡此皆谓之肾气。治法纲领，风则散之，寒则温之，暑则解其热，湿则渗其水，七情所发，调其心气，水与气抟，行其小便，其间以主治肾气之剂参之，固定则也。然总治之法，大要以流行疏利为先。毋曰肾虚得病不敢疏泄。盖肾为邪气所干，若非逐去，病何由愈？倘或姑息畏虚，妄以刚剂兜住，使大小腑秘而不通，邪气入腹冲心，危殆必矣！虽然，肾气发作，固以肾虚得之，然虚中有冷，虚中有热，又有冷热不调，尤当详审。冷者，胁边及外肾清冷，小便清而多，遇寒则发是也。热者，内挟暑气，或积酒毒，或服暖药于前，外肾与小腹俱热，肛门间粪后亦热，小便数而涩，遇热则甚是也。冷热不调者，小腹外肾，乍冷乍热，大便小便或秘或利，用药温凉，当随证而权度之。但所谓流行疏导，常常运斡于其中矣。其若大小便流利之后，或更有牵刺引疼，或微气游注于肌肤之间，此则肾虚血虚，气不还元，当加润养，人参、当归、川芎、芍药、桑螵蛸、胡芦巴辈，又不可无。惟是逆气长嘘，中脘停酸，燥闷扰扰，甚而至于呕吐，最为恶候。何则？天一生水，肾实主之，宗筋聚于阴器，惟藉阳明以养之。今脾土不济，肾水上乘，必为酸汁，必为涎饮，荏苒逾时，遂成暴吐。医家执剂之始，皆知肾经恶燥，如苍术、白术、良姜之类，诚不敢发用耳。
及其呕吐大作，姜、术辈用之而不顾，若犹未也，则吴茱萸、荜茇刚燥等剂又加多焉，虽附子亦用之，而救急矣。病势至此，脾土未强，肾水已为之涸，肾水既涸，脾土又为之焦，往往阴阳不升降，营卫不流行，大小二便关格涩闭，而肾汁、胃汁皆自其口出也。如此者，大抵不救，临病须当识证，预与病家言之。
〖肾气证治〗
牡丹丸
治风寒疝痛及诸血滞作痛。
牡丹皮（四两）　桃仁（浸，去皮，炒，别研）　官桂（各五两）　川乌头（一只，炮热，去皮、尖）
上末，炼蜜丸桐子大。每服五十丸，温酒下。血痛，醋汤下。
养正丹（方见痼冷门）
治奔豚气痛，呕吐身冷。调气散下。
沉附汤
治肾虚无阳，小肠气痛，头额、小腹、外肾时冷，兼治湿证。
附子（生，一钱）　沉香　辣桂　荜澄茄　甘草（炙。各半钱）　香附（一钱）
上锉，为一服，姜七片，空心煎服。
桂姜汤
治无阳脐冷疝气，兼治湿证。
吴茱萸（十两，半酒半醋浸一宿，焙干）　川白姜（生）　辣桂（各半两）　良姜　荜澄茄　茴香（炒）　缩砂仁　益智仁　木香　茯苓　甘草（炙。各三钱）
上锉。每服三钱，水煎，调苏合香丸食前服。
姜桂丸
治肾冷寒疝。
良姜（碎片，半两）　巴豆肉（二十一粒，截断，同炒焦，去巴豆）　桂心（半两）
上并末，醋面糊丸桐子大。每三十丸，温酒食前服。
茴香雀酒
治肾冷疝气，偏坠急痛。
舶上茴香（三钱）　胡椒（一钱）　缩砂仁　辣桂（各二钱）
上粗末，以生雀燎毛去肠，拭净，不洗，用三个，入药于腹中，麻绳系定，湿纸数重，裹煨香熟，空心嚼食，温酒送下。
川椒散
治疝气，外肾肿痛。
真川椒（去目并合口者，微炒，出汗）　官桂（各半两）　川芎　当归　青皮　陈皮（制）　枳壳　槟榔　赤茯苓　青木香　南木香　荜澄茄　白豆蔻仁　甘草（炙。各一分）
上粗末。每三钱，姜、枣煎，食前服。
栀子散
治肾气虚中有热，小腹、外肾、肛门俱热，大小便不通。
栀子仁（制）　枳壳（各半两）　北梗　北前胡　青木香　赤茯苓　车前子　甘草（各一分）
上锉。每三钱，新水煎服。壮热加柴胡，大便秘加大黄。
甘豆汤
治肾气虚，中有热，大小便不通。
黑豆（三合）　甘草（二钱，锉）　姜（七片）
上作一剂，新水煎，取清汁服。
海浮石散
治肾气热证，小便秘涩黄色。
海浮石
上细末。每二钱，煎麦门冬、赤茯苓汤调下。
金莲散
治膀胱气痛。
巴豆（三十粒，去壳，截断）　川楝子（二十四个，汤浸去皮，薄切片）
上件用麸二合，同炒令黄赤，去麸与巴豆，只将川楝为末，每二钱，温酒调，空心服。
五苓散（方见水饮门）
用生车前子、竹园尿、赤茯苓、麦门冬去心、灯心、乌梅煎汤调下，治肾气小便不通，兼治水结不散。暑证通用。
柴胡桂枝汤
治肾气冷热不调证。
柴胡（一两三钱）　人参　桂枝　白芍药　生姜（各半两）　半夏（制，四钱）　黄芩　甘草（炙。各三钱）
上锉散。每服四钱，枣一枚，水大盏，煎七分，温服。
解毒雄黄丸（方见积热门）、温白丸（见浮肿门），以枳壳散送下。（方见脚气门。）治肾气大便不通，酌量轻重用。
二物汤
治奔豚疝气，攻刺走痛。
辣桂（一两半）　牵牛（炒，一两）
上粗末。每服二钱，姜、枣煎，温服。
青木香丸
治膀胱疝气。每五十丸，以醇酒入葱白，煎五苓散送下。（方并见水饮门。）又方，青木香丸二百粒，斑蝥七个，去头、足、翅，为末，同于文武火上慢慢炒，令丸子微香，以瓷碟盖铫上，顿在冷处，少顷，去斑蝥末，取丸子。每服五十丸，茴香酒下。
金铃散
治膀胱、小肠气，外肾肿痛。
大川楝子（三十个，汤浸，去薄皮，每个作六七片，巴豆三十粒，去皮膜，每粒作二三段，夹炒，候巴色焦，去巴）
上以舶上茴香与川楝等秤，并木香一分，为末。每二钱，水酒各半盏，连根葱白二寸，煎取汁，食前调下。
煨枣方
治小肠气痛不可忍。斑蝥一个，去头、足、翅，入大枣中，线系，湿纸包，置慢火中煨，令香熟，去蝥，空腹食枣，以桂心、荜澄茄煎汤送下。
蝎麝散
治膀胱小肠气痛。全蝎紧实而全者不拘多少，焙干为末，每迎病发时，用蝎末一钱，入麝半字，分作二服，温酒调下，人行十里，又进后服，神效。
失笑散
治小肠气痛及诸血痛。
川五灵脂　蒲黄（隔纸微炒）　延胡索（各等分）
上末。每服二钱，酒半盏，水半盏，煎七分，食前服。血痛，临熟入米醋少许。
盐煎散
治小肠气吊，腹中成阵刺痛，兼治风证。
益智仁　白芷　白干姜（炮）　茴香（炒）　甘草（炙）　天台乌药（去心）　香附（净。各一两）　青皮（一两半）　槟榔　麻黄（去节）　川芎　枳壳（制。各半两）
上末。每服二钱，盐少许，水煎，食前服。
全蝎延胡散
治小肠气痛最良。
延胡索（用盐炒，一两）　全蝎（晒干，生用，一分）
上细末。每服一钱，食前温酒调下，亦治心痛不饥饱，醋汤调下。
胡芦巴散
治小肠气攻刺。
胡芦巴（炒，一两）
上末。每服二钱，茴香炒紫，用热酒沃，盖定，取酒调下。
葱白散
治肾气刺痛，七气通用。
当归　川芎　枳壳（制）　官桂　青皮　川白姜（生）　茴香（炒）　川楝肉　陈皮　紫苏　三棱（煨）　蓬术（醋浸一宿，焙）　白芍药　茯苓　木香（各一两）　人参　沉香　甘草（炙。各半两）
上粗末。每服三钱，葱白二寸，盐少许，煎服。大便秘加大黄。
寸金丸
治奔豚诸疝作痛。
当归　延胡索　舶上茴香（炒）　胡芦巴（炒。各一两）　桃仁（浸，去皮，焙）　桑螵蛸（酒蒸，焙）　川五灵脂（别研）　白芍药　川楝肉（各半两）　荜澄茄　木香（二钱半）　全蝎（十个，焙）
上末，米醋打面糊丸，桐子大。每服五十丸，少盐入酒送下。有热，小便秘，车前子、赤茯苓煎汤下。
生料调气散
治寒疝作痛。（方见诸气门。）
每服二钱，入生姜、紫苏，少盐煎服。若是药末，用茴香、盐、酒调下。
秘传茱萸内消丸
治肾虚为邪所袭，留伏作痛，阴㿗偏大，或生疮出黄水。
吴茱萸（半酒半醋浸一宿，焙干）　山茱萸（蒸，去核）　马兰花（醋浸，焙）　川楝子（蒸，去皮、核）　官桂　黑牵牛（炒，取末）　舶上茴香（用盐炒）　延胡索（略炒）　橘红　青皮（去白）　海藻（浸，洗去咸，焙。各一两）　桃仁（浸，去皮，炒）　白蒺藜（炒，杵，去刺）　木香（各半两）
上细末，酒面稀糊丸桐子大。每四十丸，食前温酒、盐汤任下。
胡芦巴丸
治肾经虚冷，膀胱气痛，或阴肿偏坠，或小腹有物如卵，上下走痛。
胡芦巴（炒）　川楝子（蒸，去皮、核，焙。各四两）　川乌（炮，去皮、脐）　大巴戟（去心。各一两半）　茴香（炒，三两）　吴茱萸（半酒半醋浸一宿，焙干，二两半）　牵牛（炒，取末二两）
上为末，酒面稀糊丸桐子大。每二十丸，空心温酒送下。
蠲痛丸
治小肠膀胱气痛。
延胡索（略炒，一两）　川楝（蒸，去皮、核）　舶上茴香（炒。各半两）　牵牛（炒，取末）　当归　良姜　青皮（去白）　木香　天台乌药（各一分）　全蝎（七个，焙）
上末，生姜自然汁浸糕为糊丸桐子大。每服三十丸，烧绵灰存性，调酒送下。
腰子散
治肾气作痛。
黑牵牛（炒熟）　白牵牛（炒熟。等分）
上为末。每服挑三钱匕，猪腰一副，薄切开缝，入川椒五十粒，茴香一百粒，以牵牛末遍掺入肾中，线系湿纸数重裹煨，香熟，出火气，灯后空腹嚼吃，好酒送下，少顷就枕，天明取下恶物即愈。
茯苓桂甘汤
治脐下悸动，欲作奔豚。
茯苓（二两）　甘草（炙，半两）　桂枝（一两）
上锉细。每服四钱，枣一个，由甘泉水一盏半，煎一盏，温服。
敌金丸
治疝气，外肾肿胀极大，或生疮出黄水，其痛绕腹，寒热往来。
京三棱　蓬莪术　木猪苓　白附子　萝卜子　赤芍药　黑牵牛　川楝子　山茵陈　青木香　陈橘皮　五灵脂　姜黄　茴香（各一两）　南木香（半两）　丁香（一分）　泽泻（一两半。以上并生用）　海藻（酒浸一宿，焙干）　海浮石（米醋浸，火煅红，淬醋，又煅淬，如此七次，黑为度）　穿山甲（热火灰煨焦。各一两）　青皮（去白，二两，一两生用，一两截碎，以斑蝥五十个，去头、足、翅，同炒黄色，去斑蝥不用）　香附（杵，净，二两。一两生用；一两以巴豆五十粒，去壳同炒色焦，去巴豆不用）
上件截碎，夹和微炒，并为末，酒面稀糊丸桐子大。每服三十丸，温酒送下。此药能泄，斟酌用之。
川楝散
治膀胱小肠气，木肾诸疝通用。（方见木肾门。）
金山老艾瓜丸
治肾气攻刺，及脚气酸疼通用，皆得效。
胡芦巴（慢火炒）　牛膝（酒浸，焙）　舶上茴香（酒浸，炒）　肉苁蓉（酒浸，焙）　川续断（拣净，生用）　厚杜仲（去粗皮，姜制，炒令丝断）　天麻（各二两）　当归（酒浸，焙）　没药（别研。各一两）
上为末，以艾去枝梗二两，大木瓜二枚，切盖去瓤，入艾塞满，盖定，竹针插，麻线系，蒸烂研细，和药为丸，桐子大。每服七十丸，温酒、盐汤任下。
肾气方
大七气汤加炒牵牛，煎服。
又方
生姜母，多开小孔，纳以川椒，湿纸煨透，老酒嚼下。
〖附诸方〗
川楝子散
治小肠气痛。
木香（不见火）　茴香（盐炒黄，去盐）　川楝子（用巴豆十粒，槌粹，同川楝炒黄色，去巴豆。各一两）
上为末。每服二钱，温酒，空心食前调服。
玄胡索散
治小肠气痛。
用玄胡索盐炒，干姜各等分为细末，空心盐酒调下。
肾气方（丹溪方）
治诸疝，定痛。
茴香　破故纸　吴茱萸（盐炒。各五钱）　胡芦巴（七钱半）　木香（三钱半）
上为末，萝卜捣汁，丸。盐汤下。
守效丸
治㿗疝要药，不痛者。
苍术　南星　白芷（散水）　山楂（各一两）　川芎　枳壳（又云枳实。炒）　半夏（各半两）　秋冬加吴茱萸。
上为末，神曲糊丸服。又云有热加山栀一两，坚硬加朴硝半两，又或加青皮、荔枝核。
又方
治㿗疝。
南星　山楂　苍术（各二两）　白芷　半夏（制）　枳核　神曲（各一两）　海藻（半两）　昆布（半两）　玄明粉　吴茱萸（各二钱）
上为末，酒糊丸。
积疝方
山楂（炒，一两）　茴香（炒）　柴胡（炒，二钱）　牡丹皮（一钱）
上为末，酒糊丸如梧子大，服五六十丸，盐汤下。
又方
治疝作痛。
苍术　香附（俱盐炒）　黄柏（酒炒，以上为君）　玄胡索　益智仁　桃仁（以上为臣）　茴香（炒）　附子（盐炒）　甘草（以上为使）
上为末，作汤服后一痛过，更不再作矣。
治偏坠，用没药、川楝肉、角茴、全蝎为末。每服二钱，空心热酒调下。
木肾  ***************************
〖木肾方论〗
心火下降，则肾水不患其不温。真阳下行，则肾气不患其不和。温温其和，安有所谓木强者哉？惟夫嗜欲内戕，肾家虚惫，故阴阳不相交，水火不相济，而沉寒痼冷，凝滞其间，胀大作疼，顽痹结硬，势所必至矣。执剂之法，不可纯用燥热，当温散、温利以逐其邪，邪气内消，营卫流转，盎如寒谷回春。盖有不疾而速，不行而至者矣。外此，又有一种升高坠下，外肾跌伤，惊气与败血交攻，亦有木强胀痛之证。治法大要则同，于中更为之消瘀。
〖木肾证治〗
川楝散
治外肾胀大，麻木痛硬，及奔豚、疝气、偏坠诸证。
川楝子（不蛀者，四十九个，先切七个，取肉，以茴香二钱半，慢火同炒，并留茴香；又切七个，以破故纸二钱半，同炒，并留故纸；又切七个，以黑牵牛二钱半同炒，并留牵牛；又切七个，以盐一钱同炒，并留盐；又切七个，以斑蝥十四个，去翅同炒，去斑蝥不用；又切七个，以巴豆肉十四个，作两断，同炒，去巴豆不用；又切七个，以萝卜子二钱半同炒，去萝卜子不用，外更别入）　茴香（炒）　青木香（各半两）　辣桂　南木香（各二钱半）
上并为末，酒调稀面糊丸桐子大。每服三十丸，食前盐汤下，积日计功。打坠瘀血证，本方加延胡索半两，略炒入药，以没药研为末，调酒下。
金铃散、煨枣方
治膀胱小肠气痛，外肾胀大，通治木肾。（方见肾气门。）
四神丸
治肾冷疝气胀痛。
吴茱萸（拣净一两。一半用老酒浸一宿，一半用米醋浸一宿，各焙干）　大香附（杵，净，一两）　荜澄茄　青木香（各半两）
上为末，米糊丸桐子大。每服七十丸，食前盐汤下，或乳香、葱白煎汤下。
〖附诸方〗
一方
治木肾不痛。
枸杞子　南星　半夏　黄柏（酒炒）　苍术（盐炒）　山楂　白芷　神曲（炒）　滑石　昆布　吴茱萸
上为末，酒糊丸桐子大。空心盐汤下七十丸。
治小肠气及木肾偏坠方
黑牵牛一斤，用猪尿胞装满，以线缚定口子，好酒、米醋各一碗，于砂锅内煮干为度，取去黑牵牛，用青红娘十九个，于铁锅内炒燥，去青红娘子，将牵牛研，取头末四两，另入猪苓、泽泻细末各二两，醋糊丸如梧桐子大。每服三十丸，空心盐酒送下，不可多服，如多服令人头眩，如头眩，可服黑锡丹。
夺命丹（《和剂方》）
远年近日小肠疝气，脐下撮痛，外肾偏坠肿硬，阴间湿痒，抓成疮癣。
吴茱萸（一斤，酒浸四两，醋浸四两，汤浸四两，童便浸四两。各浸一宿，用火焙干）　泽泻（去灰土，二两）
上为末，酒煮面糊丸如梧子大。每服五十丸，温酒、盐汤任下。
一方
治木肾。
楮树叶（又云杨树）雄者晒干为末，酒糊丸桐子大。空心盐汤下五十丸。

卷十九  ——————————————————————————————————————————————————————————————————————————————————————————

肾脏风痒  ***************************
〖肾痒方论〗
实则为痛，虚则为痒，痒之出于骨虚也明矣。肾属足少阴之经，囊间湿痒，谓之肾脏风，世所共知也。孰知宗筋聚于阴器，足厥阴之肝系焉，惟肾主虚，惟肝主风，人之精血不充，内为嗜欲所耗，外为风冷所乘，风毒湿气，皆从虚入囊间，其有不湿痒者乎？脚下其有不疮疡者乎？治疗之法先当疏散风邪，流行湿毒，夫然后以芎归活血，与细辛、蒺藜驱风数辈润养而平治之。若欲遽用川乌、故纸燥烈之剂，吾恐拦住内邪，病无由愈。间有患者，为酒面炙爆所伤，肾虚而挟热，如猪肚、黄连蒸为丸子，又不可无，其或不施药饵，一切从事于热汤，虽沃之暂止，然真气愈泄，肝肾愈虚，或者未知攸济。
〖肾痒证治〗
宣风散
疏肝肾风。
大鸡心槟榔（二个）　橘皮（半两）　牵牛（生取末一两，炒取末一两）　甘草（焙，三钱）
上末。每服二钱，蜜汤调下。
不换金正气散
去肝肾湿气。（方见伤寒类。）
青木香丸
疏导肾经风水。（方见水饮门。）病人肾虚，挟邪浮肿，多用安肾丸，少用青木香丸夹和，盐汤下，屡效。
安肾丸（方见水饮门）
活血驱风散
治肝肾风毒，肾囊湿痒，脚下疮癣。
当归　川芎　白芷　华阴细辛　白蒺藜（炒，去剌）　桃仁（浸，去皮，焙）　白芍药　半夏（制）　块润五灵脂　甘草（生。各三钱）　苍术（炒）　杜仲（姜汁炙炒，去丝）　辣桂　天麻　意苡　橘红　槟榔　厚朴（制）　枳壳（制）
上细锉。每服三钱，水盏半，姜钱五片，枣二枚，煎七分，滤清，暖热入乳香末少许，食前服。乳香以佐心气，使心肾相交。或有热证，去乳香加黑豆煎。
蒺藜散
治㿗风上攻，耳鸣目眩，下注阴湿疮痒。
蒺藜（炒，杵去剌）　草乌头（水浸三日，逐日换水，去皮，晒。各半两）　白芷　白附（生）　苍术（炒）　荆芥穗（各二钱半）
上晒，末，米糊丸桐子大。每三十丸，上则茶清，下则盐酒服。
乌荆丸
治肝肾风痒。（方见肠风门。）
神授丸
治外肾湿痒。（方见虚劳门。）
茎物肿烂淫汁方
大腹皮（一斤）
上夹苦参、荆芥煎汤，温洗拭，以津唾涂，次用油发烧存性，入些白及末敷。逐日煎汤，密室洗，换药。或用乳香龙骨散，仍服蜡矾丸并发灰，用米饮调下。
茎头三五孔小漏疮，出血微脓妙方
油发烧存性，灰敷，干则津唾调，仍以米汤调发灰，食前服。
乳香龙骨散
治外肾温痒，淫烂如㿐。
龙骨　石膏（生）　五倍子（各一分）　白及　乳香　黄虢丹（各半分）　麝（少许）
上细末，先以苦参、大腹皮、紫苏茎叶煎汤温洗，后敷。
阴汗温痒方
炉甘石（绿者，一分）　真蚌粉　黄连　五倍子（各半分）
上细末掺，先以蜂房、大腹皮煎汤温洗。
又炉甘石方（见诸疮门）
妒精疮、阴蚀疮方
油发灰　青黛（干，等分）
上为末，入些麝，或掺，或津唾调敷。
又青纸方（见妒精疮中）
大学治肾脏风发疮疥方
鸡心槟榔（一大个，破开，以黄虢丹一钱合在内，湿纸裹煨）　明硫黄（研，二钱）　生虢丹（一钱）　全蝎（三枚，焙）
上同末，入轻粉半钱，麝少许，于瓷器收。每用少许，麻油调抹两掌，先以鼻嗅，男以两掌掩外肾，女以两掌掩两乳，各睡至醒，次日又如此用药，屡效。
又方
用大红川椒去目，水蘸湿半日，夹生杏仁研膏擦手，如上法亦验。
〖附诸方〗
龙胆泻肝汤
治阴部时复湿痒及臊臭。
柴胡　泽泻（各一钱）　车前子　木通（各五分）　生地黄　当归尾　草龙胆（各三分）
上件㕮咀如麻豆大，都作一服，水三大盏，煎至一盏，去滓，稍热，空心宿食消尽服之，更以美膳压之。
柴胡胜湿汤
治两外肾冷，两脾枢阴汗，前阴痿，阴囊湿痒臊气。
生甘草　酒黄柏（各二钱）　柴胡　当归尾（各一钱）　红花（少许）　草龙胆　麻黄根　羌活　汉防己（各一钱）　五味子（三个）　升麻　泽泻（各一钱半）　茯苓（一钱）
上件锉如麻豆大，都作一服，水三大盏，煎至一盏，去滓，温服，食前。忌酒、湿面、房事。
补肝汤（东垣方）
前阴如冰冷并阴汗，两脚痿弱无力。
黄芪（七分）　人参　葛根　白茯苓（各三分）　升麻（四分）　柴胡　羌活　当归身　连翘　炒黄柏　泽泻　苍术　曲末　知母　防风　陈皮（各二分）　炙甘草（五分）　猪苓（四分）
上件锉如麻豆大，都作一服，水二盏，煎至一盏，去滓，稍热服，空心食前。忌酒、湿面。
一方
治肾囊湿疮
密陀僧　干姜　滑石
上为末，擦上。
又方
先用吴茱萸煎汤洗
吴茱萸（半两）　寒水石（三钱）　黄柏（二钱）　樟脑　蛇床子（各半两）　轻粉　硫黄（各二钱）　白矾　槟榔　白芷（各三钱）
上为末，麻油调搽。
头风  ***************************
〖头风方论〗
足太阳者，头之经也。六经伤寒，惟太阳受病最多，盖头居其上，当风寒之冲，一有间隙，则若顷、若脑、若耳、若鼻，风邪乘虚，皆得而入之矣。况复栉沐取凉，饱食抑卧之不谨乎？头风为病，不必须有偏正头疼之证，但自颈项以上，耳、目、口、鼻、眉棱之间，或有一处不若吾之体焉，皆其渐也。有头疼，有头晕；有头皮顽厚，不自觉知；有口舌不仁，莫知滋味；或耳聋，或头汗；或目痛，或眉棱上下掣痛；或鼻中闻香极香，闻臭极臭；或只呵欠而作冒眩之状，凡此皆头风证也。治法大要，有热证者，消风散，用防风、荆芥煎汤下；无热证者，追风散，用薄茶清下。又有素患头风之人，或因伤风寒暑湿，依证调理已获轻安，未几头风发作，则不必拘泥前药，当以头风和平之剂疗之。其或病躯老弱，先患头风，复感寒邪，自汗不止，此等用药，无附子又不可也。若夫太阳项强一证，无汗恶风，则为表实，合用葛根汤；汗出恶风，则为表虚，合用桂枝葛根汤。是又感受风邪，在头风界限之内者也。入水捕鱼，入林捕兔，要必知其所在斯可矣。（妇人月候适行，辄敢梳篦，多成头风，痒痛满头，如水泡之状。）
〖头风证治〗
消风散
治头目昏痛，鼻塞冒运。
人参　羌活　川芎　白茯苓　白僵蚕（炒）　藿香叶　荆芥穗　防风　甘草（炒）　蝉壳（各二两）　厚朴（制）　陈皮（各半两）
上末。每服二钱，防风、荆芥煎汤调下。
追风散
治偏正头风痛，面上游风，状若虫行。
川乌（炮，去皮、尖）　软石膏（煅）　白僵蚕（炒，去嘴丝）　川芎　防风　荆芥　甘草（炙。各一两）　南星（炮）　白附子（炮）　羌活　天麻　全蝎　地龙（去土）　白芷（各半两）　草乌（炮，去皮、尖）　没药　乳香　雄黄（并研。各一分）
上有末。每服半钱，入好茶少许，沸汤调，食后临睡服。
川芎茶调散
治诸风上攻，偏正头疼。
川芎　荆芥穗（各二两）　香附（去毛）　薄荷（各四两）　白芷　羌活　细辛　甘草（炙。各一两）　防风（三分）
上末。每服二钱，食后茶清调下。
究原抽刀散
治头风掣痛。
川乌（切片，姜汁浸，晒）　雄黄　蝉蜕（去头、足。各半两）　川芎　细辛（各一两）
上末。每服半钱，食后，临卧茶清调下。
芎芷散
治头风风壅。
川芎　白芷　荆芥穗　软石膏（煅。等分）
上末。每服一钱，食后，沸汤调下。
香芷散
治头面诸风。
新白芷（锉，以萝卜汁浸，晒干）
上末。沸汤调，食后服。或以些子搐入鼻，左用右，右用左，屡效。
又方
新白芷（洗，晒）
上为末，炼蜜丸弹子大。每一丸，食后荆芥汤嚼下，妙。
二陈汤（方见疟门）
加荆芥，治头风，兼治痰壅、酒壅。
如圣饼子
治偏正头疼，痛连脑项，吐逆恶心，耳聋目暗。
川乌（炮，去皮、尖）　南星　川白姜（各一两）　川芎　甘草（各二两）　天麻　防风　半夏（重洗去滑，生。各半两）
上末，蒸饼糊丸鸡头大，捻作饼，晒干。每服五饼，同荆芥二穗细嚼，姜汤下。
细辛汤
治诸头疼，及痰厥、饮厥、肾厥、气厥等证，但发热者不可服。
附子（生）　乌头（生）　南星　干姜　川芎　细辛（各一两）　甘草（三分）
上锉散。每服三钱，姜五片，茶芽少许，熟煎，空心服。
《活人书》葛根汤
治太阳病颈项强，无汗恶风，为表实。
葛根一两　麻黄（去节三分）　官桂　芍药　甘草（炙。各半两）
上锉散。每服四钱，姜五片，大枣一枚，煎服。
桂枝葛根汤
治太阳病颈项强，汗出恶风，为表虚。
桂枝　芍药　甘草（各七钱）　葛根（一两三钱）
上锉散。每服四钱，姜五片，大枣一枚，煎服。
头风方
川芎　天麻（各半两）　细辛（华阴者，去苗土）　烂石膏　荆芥穗　白芷梢　甘草（微炙。各二钱）　全蝎（炙，五个）
上末，白汤或茶清调，食后临卧服。消风散加蝉壳，白丸子加朱砂，姜汁汤下，皆要药。
〖附诸方〗
川芎散（《拔粹》方）
治偏头痛、头风，神效。
甘菊花　石膏　川芎（各三钱）
上为末。每服一钱，茶清调下。一方有白僵蚕六钱，生用。
菊花茶调散
治诸风头目昏重，偏正头痛，头风鼻塞。
菊花　川芎　荆芥穗　羌活　甘草　白芷（各二两）　细辛（一两，洗净）　防风（去芦，一两半）　蝉蜕　僵蚕　薄荷（各五钱）
上为末。每服二钱，食后用茶清调下。
又方
片芩（酒炒，五钱）　苍术（二钱半）　羌活　苍耳　川芎　生甘草　酒黄连（各一钱半）　半夏曲（炒，三钱半）
上为末。服法同前。
〖附：东垣头痛论〗
《金匮真言论》云：东风生于春，病在肝，俞在颈项，故春气者，病在头。又诸阳会于头面，如足太阳膀胱之脉，起于目内眦，上额交巅，上入络脑，还出别下项，病冲头痛。又足少阳胆之脉，起于目锐眦，上抵头角，病则头角额痛。夫风从上受之，风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有余则泻，汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。心烦头痛者，病在膈中，过在手太阳少阴，乃湿热头痛也。如气上不下，头痛癫疾者，下虚上实也，过在足少阴太阳，甚则入肾，寒湿头痛也。如头半边痛者，先取手少阳阳明，后取足少阳阳明，此偏头痛也。有真头痛者，甚则脑尽痛，手足寒至节，死不治。有厥逆头痛者，所犯大寒，内至骨髓，髓者以脑为主，脑逆，故令头痛，齿亦痛。凡头痛皆以风药治之者，总其大体而言之也。高巅之上，惟风可到，故味之薄者，阴中之阳，乃自地升天者也。然亦有三阴三阳之异。故太阳头痛，恶风，脉浮紧，川芎、羌活、独活、麻黄之类为主；少阳经头痛，脉弦细，往来寒热，柴胡为主；阳明头痛，自汗，发热，恶寒，脉浮缓长实者，升麻、葛根、石膏、白芷为主；太阴头痛，必有痰，体重，或腹痛，为痰癖，其脉沉缓，苍术、半夏、南星为主；少阴经头痛，三阴三阳经不流行，而足寒气逆，为寒厥，其脉沉细，麻黄、附子、细辛为主；厥阴头痛，项痛，或痰吐涎沫，厥冷，其脉浮缓，吴茱萸汤主之；诸血虚头痛，当归、川芎为主；诸气虚头痛，人参、黄芪为主。为主者，主治也。兼见何证，以佐使药治之，此立方之大法也。气血俱虚头痛者，于调中益气汤中，少加川芎、蔓荆子、细辛，其效如神。半夏白术天麻汤，治痰厥头痛药也。青空膏，乃风湿热头痛药也。羌活附子汤，治厥阴头痛药也。如湿气在头者，以苦吐之，不可执方而治。
加减三五七散（《和剂方》）
治八风，五痹，肢体不仁。又治风寒入脑，阳虚头痛，畏闻人声，目旋晕转，耳内蝉鸣。应风寒湿痹，脚气缓弱，并皆治之。
山茱萸（去核）　干姜（炮）　茯苓（去皮。各三两）　细辛（一两半）　防风（去芦，四两）　附子（三个半，炮，去皮、脐）
上为细末，每服二钱，温酒食前调服。
仲景麻黄汤
治太阳伤寒头痛无汗。
桂枝汤
治太阳伤风头痛有汗。（方见伤寒门。）
定风饼子（秘方）
治偏正头痛。（方见伤风门。）
川芎散（《圣惠方》）
治头风，偏正头痛。
羌活　细辛　川芎　香附子　槐花　甘草（炙）　石膏　荆芥穗　薄荷　菊花　茵陈　防风
上为末，每服二钱，茶清调，食后服，忌动风物。
清空膏
治偏正头痛，年深不愈者。又治风温，热气上壅及脑痛，除血虚头痛不治，余皆治之。
川芎（五钱）　柴胡（七钱）　黄连（酒炒）　防风　羌活（各一两）　炙甘草（一两五钱）　细挺子黄芩（三两，去皮，一半酒制，一半炒）
上为末。每服二钱，于盏内入茶少许，汤调如膏，抹在口内，少用白汤送下，临卧。如苦头痛，每服加细辛二分；痰厥头痛，脉缓，减羌活，防风、川芎、甘草，加半夏一两五钱；如偏正头痛，服之不愈；减羌活、防风、川芎一半，加柴胡一倍；如发热，恶寒，口渴，此阳明头痛，只与白虎汤加吴白芷。（白虎汤方见暑门。）
一方
治伤风感风一切头痛。
甘菊（一两）　细辛（半两）　甘草（七钱半）　白芷　香附子　羌活　薄荷（各二两）　荆芥（二十枚）　茵陈（半两）　苍术（泔浸）　川芎（各一两）
上为末。每服二钱，茶清调下。妇人产后当归、石膏末调下。
宝鉴石膏散
治头疼。
川芎　石膏　白芷（各等分）
上为末，每服四钱，热茶清调下。
豆粉丸（《圣惠方》）
治风热头疼。
川芎　细辛　甘草　白芷　豆粉（各二钱半）　薄荷　石膏（各半两）　朴硝（二钱）
上为细末，炼蜜和丸如弹子大。石膏末为衣。每服一丸，细嚼，茶清下。
彻清膏
蔓荆子　细辛（各一分）　薄荷叶　川芎（各二分）　生甘草　炙甘草（各五分）　藁本（一钱）
上为末。茶清调二钱下。
半夏白术天麻汤
治脾胃证已经服疏风丸。下二三次，原证不瘳，增以吐逆痰唾稠粘，眼黑头旋，目不敢开，头苦痛如裂，四肢厥冷，不得安卧，此气虚头痛也。
黄柏（二分，酒洗）　干姜（三分）　泽泻　白茯苓　天麻　黄芪　人参　苍术（各五分）　炒神曲　白术（各一钱）　麦芽　半夏（汤洗）　陈皮（各一钱半）
上每服五钱，水煎热服。
顺气和中汤
治气虚头痛，此药升阳补气头痛自愈。
黄芪（一钱半）　人参（一钱）　甘草（炙，七分）　白术　陈皮　当归　芍药（各二分）　升麻　柴胡（各三分）　细辛　蔓荆子　川芎（各二分）
上作一服，水煎食后服。亦治气血俱虚头痛。
安神汤
治头旋眼黑头痛。
羌活（一两）　防风（二钱半）　柴胡　升麻（各半两）　黄柏（酒制，一两）　知母（酒制，一两）　生地黄（半两）　黄芪（二两）　炙甘草　生甘草（各二钱）
上件每服秤半两，水二盏，煎至一盏半，加蔓荆子半钱，川芎三分，再煎至一盏，去滓，临卧热服。
芎归汤
治血虚头痛。
川芎　当归（各等分）
上每服五钱，水煎服。
调中益气汤
治气血俱虚头痛。（方见脾胃门。）
内加川芎三分，蔓荆子三分，细辛二分。
眉眶痛
丹溪云：眉眶痛者，属风热与痰作风痰，治类痛风。
一方
黄芩（酒浸，炒）　白芷
上为末。茶清调二钱。
选奇汤
治眉骨痛不可忍，大有效。
羌活　防风　甘草（各二钱）　酒黄芩（一钱，冬月不用）
上每服三钱，水一钟，煎七分，食后温服。
一方
治头痛连眼痛，此风痰上攻，须用白芷开。
雨前茶
川芎　白芷　防风　藁本　细辛　当归
上用水煎服。

卷二十  ——————————————————————————————————————————————————————————————————————————————————————————

眼目  ***************************
〖眼目方论〗
眼者，五脏六腑之精华，如日月丽天，著明而不可掩者也。其首尾赤眦属心，其满眼白睛属肺，其乌睛圆大属肝，其上下肉胞属脾，而中间黑瞳一点如漆者，肾实主之。是虽五脏，各有证应，然论其所主，则瞳子之关系重焉。何以言之？目者，肝之外候也，肝取木，肾取水，水能生木，子肝母肾，焉有子母而能相离者哉？故肝肾之气充，则精彩光明；肝肾之气乏，则昏蒙晕眩。乌轮赤晕，刺痛浮浆，此肝热也。胆生清泪，枯黄绕睛，此肝虚也。瞳仁开大，淡白褊斜，此肾虚也。瞳仁焦小，或带微黄，此肾热也。一虚一实，以此验之。然人知肝肾之气相依而行，孰知心者神之舍，又所以为肝肾之副焉。所谓一而二，二而三者也。何则？心主血，肝藏血，血能生热，凡热冲发于眼皆当清心凉肝，又不可固执水生木之说。特眼者，轻膜裹水，照彻四方，溯源反本，非天一之水，又果孰为之主宰乎？析而论之，则拘急牵飕，瞳青胞白，痒而清泪，不赤不疼，是之谓风眼；乌轮突起，胞硬肿红，眵泪湿浆，里热刺痛，是之谓热眼；眼浑而泪，胞肿而软，上壅朦胧，酸涩微赤，是之谓气眼。其或风与热并，则痒而浮赤，风与气抟，则痒涩昏沉；血热交聚，故生淫肤粟肉，红缕偷针之类；气血不至，故有眇视胞垂，雀眼盲障之形。淡紫而隐红者为虚热；鲜红而妒赤者为实热；两眦呈露，生翳肉者，此心热血旺；白睛红膜如纸伞者，此气滞血凝。热证瞳仁内涌，白睛带湿，色浮而赤也；冷证瞳仁青绿，白睛枯槁，气沉而浊也。眼热经久，复为风冷所乘则赤烂；眼中不赤，但为痰饮所注则作疼。肝气不顺而挟热，所以羞明；热气蓄聚而伤饱，所以胞合。吁！此外证之大概。然尔五脏不可缺一，脾与肺独无预，何耶？曰：白睛带赤或红筋者，其热在肺；上胞、下胞或目唇间如疥点者，其热在脾。脾主味也，五味之秀养诸中，则精华发见于外；肺主气也，水火升降，营卫流转，非气孰能使之？前所谓五脏各有证应者，于此又可推矣。虽然，眼之为患，多生于热，其间用药，大抵以清心凉肝，调血顺气为先，有如肾家恶燥，设遇虚证，亦不过以当归、地黄辈润养之，轻用温药不可也。况夫肺能发燥，肝亦好润，古方率用杏仁、柿干、饴糖、砂蜜为佐，果非润益之意乎？至于退翳一节，尤关利害。凡翳起于肺家受热，轻则朦胧，重则生翳。珍珠翳，状如碎米者易散；梅花翳，状如梅花叶者难消。虽翳自热生，然治法先退翳而后退热者，谓热极生翳；若先去赤热，则血为之水，而翳不能去。其有赤眼，与之凉药过多，又且涤之以水，不反掌而冰凝，眼特一团水耳！水性清澄，尤不可规规于点洗。喜怒失节，嗜欲无度，穷役眼力，泣涕过伤，凌寒冲风，当暑冒日，不避烟火，饮啖热多，此皆患生于腑脏者也，专事点洗可乎哉？有能静坐澄神，爱护目力，放怀息虑，心逸日休，调和饮食以养之，斟酌药饵以平之，明察秋毫，断可必矣！谚曰：眼不点不瞎，耳不斡不聋，请以为戒。（风眼肿则软，热眼肿则硬。）
〖眼目证治〗
人参羌活散
治风眼、热眼，涩痒昏蒙。
羌活　独活　柴胡　人参　川芎　枳壳（麸炒）　茯苓（各半两）　前胡　北梗　天麻　地骨皮　甘草（炙。各二钱半）
上末。每服一钱半，荆芥煎汤调下。
菊花散（方在后）夹和亦得。
败毒散（方见伤寒类）加荆芥，性效同。
消风散（方见头风门）
治眼风痒昏涩。荆芥煎汤下。
治眼壅热赤肿方
山茵陈　车前子
上煎汤下。本门川芎茶调散通用，食后临卧服。
磨光散
治诸风攻眼，消磨翳膜。
沙苑蒺藜（形如羊肾，慢火略炒，杵去刺）　防风　羌活　甘草（盐水炙）　石决明（捣碎，研，水飞过）　草决明　蝉蜕（去足）　蛇皮（剪碎，和麻油，新瓦炒）　川芎（各半两）　甘菊
上末。每一钱半，用麦门冬去心煎汤下，食后临卧服。
菩萨散
治风毒攻眼，昏泪飕痒。
苍术（日换童尿浸二宿，锉，晒）　防风　白蒺藜（炒，捣去刺。各二两）　荆芥穗（一两半）　甘草（盐水炙，七钱半）
上末。每服一钱，入盐少许，沸汤点下。或用消风散夹和尤佳。
羌活散
治风气攻眼，昏涩泪花。
羌活　川芎　天麻　旋覆花　甘菊　藁本　防风　蝉壳（洗，晒）　细辛　杏仁（浸，去皮。各一两）　甘草（半两，炙）
上为末。每二钱，新水略煎服。
菊花散
治肝受风毒，眼目昏蒙，渐生翳膜。
蝉壳（去足）　木贼（去节，童尿浸一宿，晒）　白蒺藜（炒，捣去刺）　羌活（各三两）　甘菊（去萼，四两）　荆芥穗　甘草（炙。各二两）
上末。每服二钱，食后茶清下。
白蒺藜散
治肾经风毒攻眼，昏泪涩痒。
白蒺藜（炒，捣去刺）　防风　甘草　生直僵蚕（炒，去丝、嘴。各一两）　白南星（一两半，用黑豆二合，青盐半两，水煮透，焙，去盐、豆）　甘菊（去萼，一两半）
上末，每二钱，沸汤少盐点下。
开明散
风毒气眼，蒙涩障膜通用。
蒺藜（炒，去刺）　防风　羌活　川芎　天麻　茯苓　蝉壳（去足）　苍术（童尿浸一宿，焙。各半两）　华阴细辛　荆芥　茺蔚子　甘草（炙。各一分）　甘菊（去萼，二两）
上末。每二钱，盐一点，食后沸汤调下。
海明散
治风眼昏泪翳膜。
川芎（一两）　苍术（童尿浸一宿，去皮，焙）　木贼（去节，童尿浸，晒）　蝉壳（洗，晒）　蛇皮（皂角水洗，新瓦焙）　羌活　防风　茺蔚子　楮实　地骨皮　荆芥穗　旋覆花　白蒺藜（炒，去刺）　烂石膏　细辛　杏仁（浸，去皮，晒）　甘草（盐水炙。各半两）　全蝎（五枚）
上细末。每服一钱半，食后临卧服，或秦皮煎汤下。
蝉花无比散
治风眼、气眼，昏、泪、痒，翳膜，或头风牵引，眼小胞烂。
石决明（用东流水入盐煮一伏时，捣研如粉）　当归　防风　羌活（各三两）　蝉壳（洗，晒）　甘草（炙。各二两）　蛇皮（皂角水洗，新瓦焙）　荆芥　细辛（各一两）　茯苓（四两）　蒺藜（炒，去刺，八两）　芍药　苍术（童尿浸二宿，去皮，切，晒。各十两）
上细末。每二钱，食后米泔、茶清任下。
蝉花散
治风眼、热眼，昏涩肿疼，渐生翳膜。
蝉壳（洗，晒）　甘菊　川芎　防风　羌活　山栀仁　白蒺藜（炒，去刺）　草决明（炒）　荆芥穗　蔓荆子　谷精草（洗，晒）　密蒙花　木贼（去节童尿浸，晒）　苍术（米泔浸，焙）　甘草（炙。等分）
上末。每服二钱，食后米泔、茶清任下。
治眼流气饮
治风热攻眼，赤肿。
荆芥穗　栀子仁　牛蒡子（炒）　蔓荆子　甘菊　细辛　甘草（炙）　防风　白蒺藜（炒，去刺）玄参　川芎　大黄　黄芩　木贼（去节，童尿浸，晒）　草决明（各一两）　苍术（米泔浸一宿，焙，二两）
上末。每服二钱，食后、临卧紫苏煎汤调下，或蜜汤下。
千金漏芦汤
治热眼赤肿蒙雾。
白及　漏芦　黄芩　麻黄（去节）　川升麻　芍药　白薇　枳壳（面炒）　大黄　甘草（炙。等分）
上粗末。每三钱，新水煎，热服，以通利为度。
八珍饮
治热眼肿痛。
车前子　龙胆草　谷精草　仙灵脾　威灵仙　藁本（各半两）　荆芥穗　秦皮　甘草（炙。各二钱半）
上细锉。每服二钱，食后煎服。
黄连解毒汤
治诸热眼，赤肿羞明，冒暑饮酒患眼通用。
黄连（去须，捣碎，色红者，随意，新水浸半日）
上以瓷碗盛，重汤烑，食后服，滓再烑。
泻肝散
治肝热赤眼肿痛。
栀子仁　荆芥　大黄　甘草（等分）
上锉。每服二钱，水煎食后服。
洗肝散
肝盛，风热攻眼，赤肿眵泪，浮雾蔽明。
当归　川芎　防风　羌活　山栀仁　薄荷叶　大黄（焙）　甘草（炙。等分）
上末，每服二钱，食后荆芥泡汤调下。
治眼痛方
当归须　木贼　荜茇
上末，茶水调，舌浸出涎。
消毒麻仁丸
治肝热风毒攻眼赤痛。
大黄（生，五钱）　山栀仁（十两）　杏仁（去皮，晒，二两）
上末，炼蜜丸桐子大。每服三四十丸，临卧温汤下。
龙胆散
治肝热乌睛浮肿，赤晕昏疼。
龙胆草　栀子仁（各二钱）　防风　川芎　玄参　荆芥　山茵陈　甘菊（去萼）　楮实　甘草（各一钱）
上末。每服一钱半，食后，茶清调下。
和剂流气饮
加川芎治气眼，浮软上壅朦胧；加蒺藜，治风眼牵飕，昏泪涩痒。（方见胀满类。）调消风散尤佳。（方见头风门。）
楮实散
治肝热生翳。亦治气翳细点者。
楮实子（研细）
上以蜜汤调下，食后服。亦治小儿翳眼。
远志丸
清心益肝，明目退翳。
人参　茯神（去木）　芦荟（研）　琥珀　蔓荆子（各半两）　川芎　生地黄　熟地黄（洗，焙）　茺蔚子　蝉壳（洗，晒。各一两）　车前子　细辛　白蒺藜（炒，去刺）　远志（水浸，去心，晒干，姜汁蘸，焙。各七钱半）　全蝎（五枚）
上细末，炼蜜丸桐子大。每五十丸，空心粥饮下，临卧石菖蒲汤下。
麦黄汤
治热眼赤痛。
车前子　麦门冬（去心）　生地黄（洗，晒。等分）
上锉。每服三钱，新水入蜜同煎，食后服。加川芎尤好。
生地黄丸
明目活血，消去瘀肉。
人参　防风（各半两）　当归　川芎　生地黄　干白蒺藜（炒，去刺。各一两）　全蝎（五尾）
上锉，为末，炼蜜丸桐子大。每五十丸，食后薄茶下。加羚羊角半两尤佳。
朱僧热翳方
蝉壳（洗，晒，半两）　蒺藜（炒，捣去刺，半两）　防风　羌活　木贼（去节，童尿浸一宿，晒）川芎　细辛　秦皮　楮实　荆芥　藁本　甘菊　甘草（各二钱半）
上末。每服一钱，薄茶调下。
道人开障散
治诸障翳。
蛇蜕（洗，焙，剪细）　蝉蜕（洗，焙）　黄连（去须。各半两）　绿豆（一两）　甘草（生，二钱）
上锉细。每服二钱，食后、临卧新水煎服。
杏仁方
治肝肾风虚，人带青。润泽脏腑，洗垢开光，能驱风明目。
真杏仁（水浸，五枚，去皮、尖）
上，五更初就床端坐，勿言勿睡，息虑澄神。嚼杏仁一粒，勿咽，逐一细嚼至五粒，俟津液满口，分为三咽，直入肝肾，惟在久而成功。
花草膏
治患眼肿痛，涩痒，昏泪羞明。
羯羊胆（一枚，饭上蒸熟）
上以冬蜜研和，入朱砂末少许，频研成膏，食后、临卧匙抄少许含咽。亦可点目。
夏枯草散
治眼痛痒，翳膜。
夏枯草　大香附（杵净，童尿浸一宿，晒）　木贼（去节，童尿浸，晒）　蚕蜕纸（炒焦存性）　细辛　连翘　川芎　当归须　赤芍药　蝉壳（洗，晒。各半两）　甘草（微炙）　脑荷（各二钱半）
上末。每服二钱，茶清米泔任下。无蚕纸以夜明砂代用。
神授钱太师方
治一切眼疾，昏翳通用。
木贼（去节，童尿浸一宿，晒）　甘草（生）　川芎　谷精草　蒺藜（炒，杵去刺）　蝉壳（洗，晒）　荆芥　羌活　防风　旋覆花　密蒙花（等分）
上末。每二钱，秦皮煎汤调下。
盐术散
治内外障。
苍术（四两，日换米泔，浸七日，刮去皮，细切，入青盐一两，同炒黄，去盐不用）　木贼（去节，二两，童尿浸一宿，晒）
上捣为末。每一钱，温米泔调下，或渗入饮食中任服。
仙术饮
治眼中翳膜。
苍术（童尿换浸二宿，洗净晒干，一两一分）　木贼（去节，童尿浸一宿，晒）　蝉壳（去足）　白蛇皮（皂角水洗，焙）　白蒺藜（炒，去刺）　谷精草　防风　羌活　川芎　杏仁（去皮）　甘草（生，焙。各一分）
上末，每一钱，食后蜜汤调下。
观音丸
治内外障失明，或欲结青光内障，或赤脉疼痛，悉疗之。
血竭　熊胆（研。各二钱）　人参　蛇蜕（皂角水洗，新瓦焙。各半两）　木贼（去节，童尿浸，晒）　苍术（童尿浸二宿，晒）　威灵仙　鹰爪黄连（去须）　地骨皮（洗，晒）　蔓荆子　茺蔚子　车前子　川芎　当归　羌活　蝉蜕（洗，晒）　石决明（煅，存半生。各一两）　蚕蜕纸（二十幅，炒焦）
上细末，用羯羊肝一具，去筋膜，慢火煮半生熟，带血性和药同捣，以粟米粉用肝汁煮，糊丸桐子大。每七八十丸，温米泔下，或石菖蒲煎汤下，食后常服。
羊肝丸
解热消血明目。
黄连（净，为末，二两）　杏仁（去皮，半两）　白羊子肝一具（去筋膜）
上件臼内捣细，众手丸桐子大。每七十粒，食后临卧温米泔下。日三服。
大仙饮
治内外障翳，目睛疼痛。
石决明（煅存半生）　明烂石膏（生）　川芎　木贼（去节，童尿浸一夜，晒。各一两）　杏仁（浸，去皮，半两）　甘草（炙，二钱）
上细末。每二钱，灯心、薄荷少许煎服，食后临卧。
前麓开翳散
治眼生翳障神效。
白蒺藜（炒，捣去刺）　苍术（洗，童尿换浸二宿，晒。各一两）　蝉壳（洗，晒）　蛇蜕（去头尾及脊上一线皮，不堪用，皂角水洗，新瓦焙）　菜花蛇皮　好川芎　杏仁（水浸，去皮）　防风　羌活　白芷（各半两）　华阴　细辛　独活（各四钱）　白附子（生）　明烂石膏　荆芥穗　真蚌粉（各三钱）
上细末。每服一钱半，沸汤点茶清调，以舌浸于药中，良久，毒涎自出，又别换药，食后临卧服，仍用点翳膏。
珍珠退翳散
白泽石膏　乌贼骨　真蚌粉（等分）　小珠（少许）
上细末。每一钱，第二米泔调，食后临卧常服。
退翳散
治眼中翳膜，疮豆翳眼通用。
真蛤粉（研，一两）　细谷精草（晒干，细末，一两）
上夹和。每服二钱，生猪肝三指大，竹刀切开，藏药卷束，麻绳扎，米泔一碗，煮肝熟，食后临卧细嚼，以汁下。
五蜕散
治内障眼。
蝉蜕　蛇蜕　蚕纸　乌鸡卵壳　男子发（等分）
上夹，烧存性，研细末。每一钱，和羊肝汤吃，不时常服。
还睛丸
治眼目昏翳。
蝉壳（洗，晒）　苍术（童尿换浸二宿，焙）　熟地黄（洗，焙）　川芎　白蒺藜（炒，杵去刺。各一两）　茺蔚子　羌活　防风　木贼（去节，童尿浸一宿，晒）　甘菊　荆芥　蔓荆子　杏仁（浸，去皮，焙）　菟丝子（研，酒浸）　石决明（煅存半生）　蛇皮（酒浸，洗净，焙。各半两）
上细末，炼蜜丸弹子大。每一丸，食后细嚼，茶下。
明眼生熟地黄丸
治肾气衰弱，肝受虚热，眼生黑花。
生地黄　熟地黄（各一斤半）　净石斛（炒）　枳壳（麸炒。各六两）　羌活　防风　牛膝（各四两）　甘菊（去萼，一斤）　杏仁（去皮，焙，十两）
上末，炼蜜丸桐子大。每五十粒，空心食前盐汤下，或蒺藜煎汤下。
驻景丸
治肝肾俱虚，眼目昏翳。
菟丝子（酒浸，研，五两）　熟地黄（洗，晒）　车前子（各三两）
上末，炼蜜丸桐子大。每五十粒，食前盐汤下，或白茯苓、石菖蒲煎汤下。本方加枸杞子一两半，尤佳。
山药丸（见漏浊门）、驻景丸、明眼地黄丸、菊晴丸（见本门）
上四药夹和。每服百粒，食前盐汤下，或大流气饮下。治肾虚瞳仁开大，淡白昏蒙。凡人五更初，肾气开，才一言语、咳唾，肾气即合。当肾开时，静默进前药百粒，功效胜常。
菊晴丸
治肝肾气虚，目暗黑花。
苁蓉（酒浸，洗，焙，二两）　枸杞子（三两）　甘菊（去萼，四两，焙）　川巴戟（去心，酒浸，晒，一两）
上细末，炼蜜丸桐子大。每五七十粒，食前盐汤下。余太宰方，加熟地黄二两净，或用驻景丸对交服。
千金神曲丸
升降水火，明眼目，血心肾。
磁石（烧红，淬法醋，以碎为度，研细无声，二两）　朱砂（一两，研细）　神曲（炒，二两）　加沉香（半两）
上细末，别用神曲水调浓，煮糊丸桐子大。每服三十粒，空心盐汤下。磁石法，水入肾；朱砂法，火入心；济以沉香，是则升降水火。
汤泡散
治肝虚，风热攻眼，赤肿羞明，渐形翳膜。
当归　赤芍药　黄连（去须。等分）
上末。每用二钱，极沸汤泡，乘热先熏后洗，冷则再暖用，日二三次。又方，沸汤入白盐少许，闭目沃洗，盐亦散血。
水淋法
治眼肿胀突出。新汲水沃眼中，频数换水，眼睛自入。仍以麦门冬、桑白皮、山栀仁煎汤，通口服之。
黄连滴眼方
治热眼赤肿疼痛。
鹰爪黄连（净，二钱）　干艾叶（少许）　真杏仁（一个，去皮）
上同捣碎，新汲水浸一日夜，滤清汁。仰卧，以帛蘸，滴入眼中，鼻内见苦味，即药透也。
或新水浸黄连，瓷器盛，重汤烑浓汁，以熟艾烧存性，入药用。
涤风散
治风毒攻眼，赤肿痒疼。
黄连（去须）　蔓荆子（各半两）　五倍子（三钱）
上锉细，分三次，新水煎，滤清汁，以手沃洗，效。
立消膏
治浮翳粟翳，雾膜遮睛。
雪白盐（净器中，生研少许）
上以大灯草蘸，轻手指定浮翳就点，凡三次。不疼痛，勿惊恐，屡效。
姜液膏
治眼风痒，冷泪，烂眩，有虫。
生姜母（一块）
以银簪插入即拔出，点眼头尾，效。
南硼砂散
治胬肉瘀突。
南硼砂（黄色）　脑子（少许，研细）
上以灯草蘸点其上。玄参、麦门冬煎汤，调洗心散服。
烂眩方
治烂眩风。绿色炉甘石，烧红，淬童尿，凡三次，出火毒一日夜。研细末，夹黄连末用童尿浸，取清汁点眼胞。仍取覆盆子软叶入男儿乳汁研，为丸，置眼眦头，引虫自出。
甘石散
治风眼，流泪不止。
绿炉甘石　乌贼骨（等分）
上细末，入脑少许，点目井口，泪自收。二药燥脑和之。
前麓点翳膏
朱砂（二钱）　南硼砂（一钱半）　蕤仁（二十一粒，用抄纸去油，干为度）　珍珠　烂石膏（各半钱）　熊胆（一字）　麝（少许）
上细末，用冬蜜研和，于铫内蒸，得粘，入角罐收，用时煎秦皮汁调，铜箸点于眼眦头，泪出为效。
敷眼方
治患眼赤肿闭合。
土朱（二分）　烂石膏（一分）
上末，新水入蜜调，敷眼头尾及太阳处。仍以山栀煎汤，调治眼流气饮服，一泄而愈。（方见前。）
雀盲散
治遇夜目不能视。建昌军螺儿蚌粉三钱，为末，雄猪肝一叶，竹刀披开，纳蚌粉于中，麻线扎，第二米泔煮七分熟，又别蘸蚌粉，细嚼，以汁送下。无蚌粉，以夜明砂代用。夜明砂治内外障，纳入猪肝煮，带生和汁，细嚼，效。
治偷针方
脾间积热，兼宿食不消则偷针。秦皮锉细，夹砂糖水煎，调大黄末少许，利之。
鳝血方
治小儿豆疮入眼生翳。鳝鱼系其尾而垂之，从项下割破些少，取生血点翳，白鳝尤佳。若翳已凝，即用南硼砂，以灯心蘸点。仍用威灵仙、仙灵脾，洗晒等为末，每一钱，第二米泔调服。
通关散
细辛　川芎　脑荷　蔓荆子（等分）
上为末，每半钱，搐入鼻。又头风门消风散加细辛，皆可通关。（小儿疳，眼不开，诸疳方论在后。）
〖附诸方〗
石膏羌活散（《宣明方》）
治久患双目不睹光明，远年近日，内外气障风昏暗，拳毛倒睫，一切眼疾。
羌活（治脑热头风）　密蒙花（治羞明怕日）　木贼（退翳障）　香白芷（清利头目）　干菜子　荆芥穗（治目中生疮）　细辛（二味起倒睫）　麻子（起拳毛）　川芎（治头风）　苍术（闭郁行气）　甘菊花（明目去风）　石膏　黄芩（二味洗心退热）　藁本（治偏正头风）　甘草（和诸药。各等分）
上为末，每服一钱至二钱，食后、临卧用蜜水一盏调下，或茶清亦可，日进三服，至十日渐明，至二十日大验。此方医数十余人矣。后人加当归、枸杞子、栀子仁、连翘、柴胡、薄荷叶、防风、天麻、桔梗。（各等分，为小丸服。）
上清丸（秘方）
治风热上壅，眼目昏花，迎风流泪，羞明赤烂。
羚羊角　犀角　黄连　厚朴（各一两）　牛黄　黄芩　川芎　羌活　蝉蜕　白芷　菊花　大黄　防风　草决明　地肤子　滑石（各五钱）　生地黄　熟地黄（各七钱）　牵牛（八钱半）
上为末。炼蜜丸如梧桐子大。
清神益气汤（东垣方）
治因脾胃虚损黄证之人误服泻肝散致目疾
茯苓　升麻　陈皮　生甘草　芍药　白术（各二分）　五味子　麦门冬　泽泻　苍术　防风（各三分）　黄柏　青皮（各一分）　人参　生姜（五分）
上锉，水煎服。
救苦汤
治赤肿苦痛。
桂枝　连翘　红花　细辛　归身　甘草（各五分）　苍术　草龙胆（各七分）　羌活　黄芩　麻黄　柴胡　防风　藁本　黄连　黄柏　生地黄　知母（各一钱）　芍药（二钱）
上锉，水煎服。
经验神仙退云丸
治一切翳晕，内外障昏无睛，屡效。
川归　川芎　木贼（各一两半。去节）　犀角　枳实　黄连　蝉蜕　薄荷（各半两）　瓜蒌根（六钱）　甘菊　蛇蜕　密蒙花　荆芥　地骨皮（各三两）　白蒺藜　干地黄（二两）
上，蜜为丸，饮下。妇人当归汤下；有气，木香汤下。
羊肝丸
治一切目病，不问障盲。
黄连（一两）　白乳羊肝　甘菊　防风　薄荷　荆芥　羌活　川芎　川归（各二钱）
上为末，羊肝杵丸，水下。
助阳和血补气汤（《卫生宝鉴》）
治眼发后上热，白睛红，多眼泪，无疼痛而隐涩难开。此服苦寒药太过而真气不能通九窍，故眼昏花不明，宜助阳和血补气。
防风（七分）　黄芪（二钱）　甘草（炙）　蔓荆子（各一钱）　当归身　白芷　升麻　柴胡（各五分）
上㕮咀，作一服，水一钟半，煎一钟，临卧通口服。忌风寒及食冷物。
蔓荆汤（《圣惠方》）
治劳役饮食不节，内障眼疾，此方立效。
黄芪　人参（各一两）　蔓荆子（二钱半）　甘草（炙，八钱）　白芍药（二钱）　黄柏（三钱，酒浸晒四次）
上㕮咀。每服五钱，水二盏，食后、临卧温服。
车前散（曾氏家传）
肝经积热，上攻眼目，逆顺生翳，血灌瞳仁，羞明多泪。
密蒙花（去枝）　甘菊花（去枝叶）　白蒺藜（炒，去刺）　羌活　粉草　草决明　车前子（各炒）　黄芩　龙胆草（洗。各等分）
上为末。每服二钱，食后饭汤调下。
四物龙胆汤（《拔粹》方）
治目赤暴发作，云翳，疼痛不可忍者。
当归　川芎　芍药　地黄（各五钱）　羌活（三钱）　草龙胆（二钱）　防风（三钱）　防己（二钱）
上㕮咀。每服八钱，水一钟半，煎八分，食后通口服。
东垣熟干地黄丸
治血少神劳，肾虚眼目昏黑。
熟地黄（一两）　生地黄（一两五钱）　柴胡（八钱）　天门冬　甘草（炙）　枳壳　地骨皮　黄连　五味子（各三钱）　人参（三钱）　当归身（酒蒸，焙干）　黄芩（各五钱）
上为末，炼蜜丸如绿豆大。每服百丸，茶清下。
决明散
治眼青盲，内障方。
桔梗　羚羊角　大黄　紫决明　当归　川芎　瞿麦（用花）　生地黄　木贼　羌活　防风　赤芍药　石决明（火煅）　青葙子　车前子　蝉蜕　白芷　细辛　蔓荆子　蒺藜（炒）　香附子　玄参　瞿麦（各半两）
上㕮咀。每服四钱，水一钟半，煎至一钟，通口服，立效。加：
黄连　猪苓　杏仁　犀角　蛇蜕　菊花　旋覆花　木通　山栀子　丹砂　空清壳（水）　甘草
养肝丸
治肝血不足，眼目昏花，或生眵泪，久视无力。
当归（酒浸）　车前子（酒蒸）　防风　白芍药　葳蕤仁（汤泡，去皮）　熟地黄（酒蒸，焙）　川芎　楮实子（各等分）
上为细末，炼蜜为丸如桐子大。每服七十丸，食后白汤下。又妇人血虚目疾，日宜服。
益阴肾气丸（东垣方）
此壮水之主，以镇阳光。
熟地黄（三两）　牡丹皮（五钱）　生地黄（四两酒制，炒）　泽泻（二钱半）　当归尾（去上，酒制）　山茱萸（各半两）　茯苓（二钱半）　柴胡　五味子　干山药（各五钱）
上件为细末，炼蜜为丸如桐子大，朱砂为衣。每服五七十丸，空心盐汤下。
地芝丸
治目不能远视，能近视，或亦妨近视。
生地黄（焙干，秤）　天门冬（去心，秤。各四两）　枳壳（麸炒，去瓤，秤）　甘菊花（去枝，秤。各二两）
上为细末，炼蜜为丸如桐子大。茶清送下百丸，温酒亦可。
定志丸
治眼不能近视，反能远视者。（方见惊悸门。）
秘传程东阳光明散
屡用神效。
水银（五钱）　铅锡（三钱。一方五钱）　枯矾　炒盐　炒硝（各五钱）
治翳膜加硼砂、硇砂（各一钱）
上五味，共研为末，入于阳城罐内，用铁灯盏盖之，再用铁线扎定，外用旧草鞋烧灰，和盐泥固济，用文武火升之，勿令泄气。铁灯盏上常常用水渍之，依法三炷官香时，退火候冷，轻手开罐，取下灵气，雪白重五钱者为佳。用瓷罐收贮入后，炉甘石煅炼听用。
羊脑炉甘石一两，用捶熟地黄泥包封甘石在内，再将前灵气五分掺于泥上，再用青盐合黄泥捶熟，又裹于外，固密晒干，用髻条铁线团围缚定，用炭火煅红，用童便渍之，依法七次，取出去土，将炉甘石研为极细末，点之立效。或加冰片少许。
又方
治赤眼烂眩风神效。
防风　连翘　荆芥　黄芩　黄柏　生地黄　海螵蛸　羌活　黄连　当归（各一两）
上㕮咀，用水五碗，煎熟去滓，再熬成膏，入面粉一两，铜绿三钱，前灵气五分，气脚三分，共为细末，入膏和成条子。每用二三钱，井水磨化，重汤煅温，淋洗三次，立愈，神效。
秘传神仙拨云散
点开翳膜如神。
珍珠　硼砂　石燕子（炒过。各一分）　冰片（三厘）　硇砂（升过）　牙硝（炒过）　石蟹　牛黄（各半分）
上为极细末，点开再用后方末药点之，神效。
又方
乳香（制过）　没药（制。各五分）　轻粉（五厘）　石燕子（一个，醋浸九次）　青盐（湿纸包，烧，一分）　珍珠（湿纸包，烧过）　琥珀（放豆腐内煮五次用）　血竭（各三分）　雄黄　雄胆（用箬焙干）　朱砂（各二分）　枯矾　胆矾（各五厘）　海螵蛸（三厘）　白丁香（三粒，水洗过）　炉甘石（火煅，童便渍七次，一钱）
上研极细末，加冰片少许，点之神效。
服药方
密蒙花　生地黄　甘菊花　栀子仁　黄柏　黄芩　木贼　知母　木通　川芎　藁本　甘草　石决明　黄连　陈皮　草决明　龙胆草　枳壳　当归　白附子　柴胡　桔梗（各等分）
上㕮咀。用水二钟煎，食后服。
又末药方
服之神效。
防风　木香　川芎　黄连　黄芩　白豆蔻　菊花　川椒　瓜蒌仁　秦皮　密蒙花　羚羊角　犀角　枸杞子　蝉蜕　枳壳（各等分）
上为末。每服一钱，茶清调下。
秘传授仙方复明膏
黄连（一斤，净，细锉碎）　赤芍药（半两，洗净）　当归（一两，洗净）　杏仁（三七粒）　黄柏皮（一两，去粗）
上锉碎，安铜铫内，用水满浸，文武火熬至茶盅钟半，一次、二次、三次、熬至一茶盅，熬至九次，次用瓷器盛药水于内，搅动，取大半碗药水，煅红炉甘石九次，吃将干为度，炉甘石唯用茶褐色者（土十分轻者为佳），用乳钵细研为末，用密绢罗罗之，再研二十分细，用制了净朴硝三钱重（除用三分）　制了炉甘石末（一两半重）　朱砂（一钱重）　片脑（二钱重）
前五味，用信白纸、好绵滤过，洗铜铫净，入内慢火熬，不可吹灰尘在内，切忌诸般厌秽之事，用竹篾子不住手搅之，休令铫底焦了，再刮下乳钵中乳，得十分均上壳，如常法之效。
补阴丸
治肾虚眼目昏暗。（方见虚劳门。）
防风通圣散
治风热眼痛，头目昏眩。（方见中风门。）
明目流气饮
治一切眼疾疼痛。神效。
大黄（炮）　牛蒡子（炒）　川芎　菊花（去枝）　细辛（去苗）　白蒺藜（炒，去刺）　防风（去芦）　玄参（去芦）　山栀（去壳）　黄芩　甘草（炙）　蔓荆子　荆芥（去梗）　木贼（去节。各一两）　草决明（一两五钱）　苍术（米泔浸，二两）
上为细末。临睡酒服二钱。
秘传神应眼药
制炉甘石（十两）　黄连　黄柏　薄荷（各三两）　甘草（一两）　朴硝（二两）
上五味㕮咀，用水数碗煎熟，滤去滓，用钵头盛之，将炉甘石研细，入银窝内，火煅深红，倾入药水，内就研，飞过，净末听用。
水银（一两）　黑铅（一钱。以上二味配作一块）　白硼砂（一钱）　硇砂（五分）　食盐（一两，用白水煮，炒干）　枯白矾（一两）　皂矾（二钱）　火硝（萝卜汁提过，七钱五分）
上八味同一处，入阳城罐内，用盐泥固济于密，升打一炷官香，候冷取出听用。将前制炉甘石研细，再入五两在阳城罐底，次将前灵气七钱五分亦研细，上又安甘石五两，盖定，亦严封固，打一炷官香，冷定，出火毒，研极细，纸罗过。如点翳膜，加白硼砂五钱、硇一钱五分、火硝一钱五分，照前制过，名曰卷帘散。如点昏蒙，加冰片，名曰光明散。
至宝琥珀锭子
炉甘石（童便煅七次）　府丹（各四两。水飞过）　硼砂（四钱）　琥珀　硇砂　珍珠　朱砂　明矾　熊胆　轻粉　海螵蛸　净皮硝　雄黄　乳香　没药（各四钱）　冰片（五分）　麝香（四分）
上为极细末。又黄连、黄柏、黄芩、白蒺藜、栀子仁、谷精草、菊花各一两五钱，诃子三个，共味㕮咀，滚水浸一昼夜，铜器熬成老膏。又蜜一斤六两，熬成老膏，滴水成珠，去火为度。同煎成膏，和匀下前末药，令匀。梨子三个，取汁，通和前药成锭子，用乳汁银簪蘸点一切眼疾如神。
倒睫拳毛
因邪风攻入脾经，致使两皮风痒不住，双手背揉目久，赤烂、拳毛入眼内。将木鳖子去壳槌烂，用丝绵包，捻成条，左患塞右鼻，右患塞左，其毛自分上下，次服五蜕散。
五蜕散
蝉蜕（二钱）　猪蜕（四钱）　蚕蜕（三钱）　穿山甲（炙焦，五钱）　防风（二两，去芦）　荆芥（一两半）　石决明　川乌（炮，去皮、脐）　草决明（炒。各五钱）　甘草（三钱）　蛇蜕（醋煮，竹筒盛，焙干，一钱五分）
上为末。每服二钱，盐汤送下。
针法
攒竹二穴，（在两眉头内尖陷中是穴，宜以细三棱针刺之，宣泄热气，三度刺，目大明。）丝竹空二穴。（在两眉后尖发际陷中，针三分，宜泻不宜补，禁灸。）
灸法
三里二穴，（穴法见前，治眼目昏暗。）风翳，在左灸右手中指本节头骨上，灸五壮炷，如小麦大，右患灸左。

卷二十一  ——————————————————————————————————————————————————————————————————————————————————————————

耳  ***************************
〖耳论〗
耳属足少阴之经，肾家之寄窍于耳也。肾通乎耳，所主者精，精气调和，肾气充足，则耳闻而聪，若劳伤气血，风邪袭虚，使精脱肾惫，则耳转而聋。又有气厥而聋者，有扶风而聋者，有劳损而聋者。盖十二经脉，上络于耳，其阴阳诸经，适有交并，则脏气逆而为厥，厥气抟入于耳，是为厥聋，必有时乎眩晕之证。耳者，宗脉之所附，脉虚而风邪乘之，风入于耳之脉，使经气痞而不宣，是为风聋，必有时乎头痛之证。劳役伤于气血淫欲耗其精元，瘦悴力疲，昏昏聩聩，是为劳聋。有能将适得所，血气和平，则其聋暂轻，其或日就劳伤，风邪停滞，则为久聋之证矣。外此，又有耳触风邪，与气相击，其声嘈嘈，眼或见光，谓之虚鸣。热气乘虚，随脉入耳，聚热不散，脓汁出焉，谓之脓耳。入耳间有津液，轻则不能为害，若风热抟之，津液结[革卯]成核塞耳，亦令暴聋，谓之耵耳。前是数者，肾脉可推，风则浮而盛，热则洪而实，虚则涩而濡。风为之疏散，热为之清利，虚为之调养，邪气屏退，然后以通耳调气安肾之剂主之，于此得耳中三昧。
〖耳病证治〗
治厥聋方
和剂流气饮加石菖蒲。每服三钱，以生姜、葱白同煎，食后服沉香降气汤（方见胀满门），或降气汤（方见脚气门）、不换金正气散（方见寒门）、《指迷》七气汤（方见气门）通用，轻者吞来复丹（方见暑门），重者吞养正丹（方见痼冷门）。凡治耳聋皆当调气。
桂星散
治风虚耳聋。
辣桂　川芎　当归　细辛　净石菖蒲　白蒺藜（炒，杵去刺）　木通　木香　麻黄（去节）　甘草　天南星（煨裂）　白芷梢（各四钱）
上件锉碎。每服三钱，水盏半，葱白二片，紫苏五叶，姜五片，食后煎服，晚少食，临卧加些全蝎服，排风汤亦可用。（方见风类。）
加味宣风散
通利肾脏风气。
鸡心槟榔（三个）　橘皮　桃仁（浸，去皮，焙）　白芷　枳壳（制，各半两）　牵牛（二两重，半炒半生）
上为末。每服二钱，蜜汤调下，食前服。
地黄丸
治劳损耳聋。
大熟地黄（洗，焙）　当归　川芎　辣桂　菟丝子（酒浸三日，晒干，捣末）　大川椒（出汗）　故纸（炒）　白蒺藜（炒，杵去刺）　胡芦巴（炒）　杜仲（姜制，炒去丝）　白芷　石菖蒲（各一分）　磁石（火烧，醋淬七次，研细，水飞，一分半）
上为细末，炼蜜为丸，如桐子大。每服五十丸，以葱白、温酒空心吞下，晚饭前又服。
益肾散
治肾虚耳聋。
磁石（制度如前）　巴戟　大川椒（开口者。各一两）　沉香　石菖蒲（各半两）
上为细末。每服二钱，用猪肾一只，细切，和以葱白、少盐并药，湿纸十重裹，煨令香熟，空心嚼，以酒送下。
芎芷散
治风入耳虚鸣。
白芷　石菖蒲（炒）　苍术　陈皮　细辛　厚朴（制）　半夏（制）　辣桂　木通　紫苏茎叶　甘草（炙。各一分）　川芎（二分）
上锉散。每三钱，姜五片，葱白二片，水煎，食后、临卧服。
耳鸣方
草乌头（烧带生）　石菖蒲
上等分为末，用绵裹塞耳，一日三度。
耳鸣暴聋方
川椒　石菖蒲　旧松脂（各一分）　巴豆肉（五分）
上为细末，熔蜡，丸如枣核大，塞入耳。
蔓荆子散
治内热，耳出脓汁。
川升麻　木通　赤芍药　桑白皮（炒）　麦门冬（去心）　生地黄　前胡　甘菊　赤茯苓　蔓荆子　甘草（炙。等分）
上件锉散。每服三钱，姜枣煎，食后、临卧服。
耳热出汁方
硝石　烂石膏　天花粉　防风（以上各一钱）　脑（少许）
上件为末，掺耳立止。
脓耳方
真龙骨　白矾（煅）　赤小豆　黄虢丹（煅）　乌贼骨（各一分）　胭脂（半分）
上为细末，掺耳。
又方
烂石膏（于新瓦上煅，出火毒）　明矾（煅）　黄虢丹（煅）　真蚌粉　真龙骨（各等分）　麝（少许）
上为细末，用绵缠竹签拭耳，换绵蘸药入耳。
耵耳方
生猪脂　生地龙　釜下墨（等分）
上件细研，以葱汁和捏如枣核，薄绵包，入耳令润，即挑出。
耳聋方
明硫黄　雄黄（各研细）　远志（去心）　皂角肉（等分）
上为细末，葱白捣粘，入麝少许，绵包入耳。
又方
蓖麻子肉　巴豆（去膜油）　杏仁（去皮）　滴乳香　松脂（各别研，等分）　青盐（半分）
上件细研，熔蜡，丸如枣核大，入耳。
又方
以生鼠，取胆汁，尽入耳。又以生鼠，取脑髓，绵包入耳。生鲤鱼脑通用。
鸡峰方
菖蒲（一寸）　巴豆（一个，去心膜）　麝（少许）
上为末，合研，作七丸，绵包入耳，日一丸。
久聋方
蓖麻子（二个，一个去油用）　远志（去心）　乳香　磁石（烧如前。各二钱）　皂角（煨，取肉，半挺）　生地龙（中者一条）　全蝎（二个，焙）
上为细末，入蜡捣丸，柱入耳。
耳痛方
白盐炒热，重帛包熨。
又方
杏仁炒焦研细，帛包塞。
虫入耳方
桃叶挼细，塞其耳，自出。或以蓝青研汁，滴入耳。又以川椒为末，法醋浸一宿，滴耳。
蚁入耳方
猪脂一指许，炙令香，置耳孔边，其蚁自出。
蜈蚣入耳方
用生姜取汁，灌放耳中，少时自出。或以桑皮捣汁，灌入耳，即自出。
耳聋方
用大蒜一瓣，从一头开孔，以巴豆肉一粒，慢火煨极热，入蒜孔中，以新绵包，塞耳，逐日换。
又方
用猛熁石半钱，捶碎，生研细，入聋耳孔，别用针砂末，入不聋耳孔，自然通透，然后倾出。
大治耳聋通神散
全蝎（一枚）　土狗（二枚）　中地龙（二条）　雄黄　明矾（半生半煅。各半钱）　麝（一字）
上研细，葱白引药入耳，闭气面壁坐一时，三日一次。
脓耳方
明白矾（煅）　黄虢丹（煅）　龙骨　胭脂（等分，为末）　麝（少许）
上件研为细末，用绵杖缠干，换绵杖蘸药入耳，入麝香、轻粉各少许，掺入耳。
又方
蝎梢（七个，去毒，焙）　胭脂（半钱）　乳香　麝香（各少许）
上研为细末，以斡子挑入耳。
耳鸣方论
肾者，宗脉所聚，耳为之窍，血气不足，宗脉乃虚，风邪乘虚，随脉入耳，气与之抟，故为耳鸣。先用生料五苓散加制枳壳、橘皮、紫苏、生姜同煎，吞青木香丸（方并见水饮门）。散邪疏风下气，续芎归饮和养。
川芎　当归　华阴细辛（各半两）　辣桂　石菖蒲　白芷（各三钱）
上锉细。每服三钱，入紫苏、姜、枣煎服。如虚冷甚者，酌量加生附子。
〖附诸方〗
犀角饮子（《济生方》）
治风热上壅，两耳聋闭，内外肿痛，脓水流出。
犀角（镑）　菖蒲　木通　玄参　赤芍药　赤小豆（炒。各一两）　甘菊花（去梗，一两）　甘草（炙，半两）
上㕮咀。每服四钱，水一盏半，生姜五片，煎七分，温服。
清神散
治风气壅上，头目不清，耳常重听。
僵蚕（炒，去丝、嘴）　干菊花（各一两）　荆芥穗　羌活　木通　川芎　防风（各五钱）　木香（一钱）　石菖蒲　甘草（各三钱）
上为末。每服三钱，食后临卧茶清调下。
复聪汤（姚方伯传）
治痰火上攻，耳聋耳鸣。
半夏（制）　陈皮（去白）　白茯苓（去皮）　甘草（炙）　瞿麦　萹蓄　木通　黄柏（去粗皮，炒褐色。各一钱）
上用水二茶钟，生姜三片，煎至一茶钟，空心、临卧各一服。
凉膈散
治风热上攻耳聋。（方见积热门。）
通圣散
治风热上攻耳聋。（方见风门。）
滚痰丸
治热痰、湿痰耳聋。（方见痰门。）
神芎散
治湿热、湿痰耳聋。
槟榔丸
治湿热、湿痰耳聋。（方见积聚门。）
龙荟丸
治肝火上升耳聋。（方见胁痛门。）
一方
治耳聋久不闻。
磁石（一块，如豆大）　穿山甲（烧存性，为末，一字）
上用新绵子裹塞于患耳内，口中含些生铁，觉耳内如风声即愈。
一方
治耳作脓者。
用甘遂一块如枣核大，以绵裹塞耳中，以甘草含口中渐渐嚼下。
一方
治冻耳。
用橄榄核烧灰，清油调敷。雀脑亦可。
鼻  ***************************
〖鼻论〗
肺为气之主，通窍于鼻。鼻者，清气出入之道路也。阴阳升降，气血和平，则一呼一吸，营卫行焉。其或七情内蠹，六气外伤，则清浊不分，泥丸汩乱，诸证迭起矣。夫血之与气相随而行，若脏腑生热，乘于血气，故热气迫血妄行，自鼻孔出，谓之鼻衄。热则津液中干，冷则髓涕流注，若风冷随气乘于鼻脑，则津液交涕，不能自收，谓之流涕。肺为风寒所伤，津液冷滞，鼻气不宣，香臭不闻，于是壅作鼻齆。冷气停聚，血脉阴凝，岁月淹延，转加壅结，于是变生息肉。或风邪入鼻，抟于正气，邪正相击，鼻道不通，则为鼻痛。或气血壅滞，上焦生热，邪热之气，留伏不散，则为鼻疮。叠是数证，七情，六气，皆当究其感受之原。用药有序，痊愈可期；执方无权，迄未有所济也。外此，更有湿䘌一证，鼻烂汁臭，下部生疮，详于后篇疳论见之。
〖鼻病证治〗
生地黄汤
治上热衄血。
生地黄（洗净，二两）　阿胶（炒酥，一两）　川芎　北梗　蒲黄　甘草（生。各半两）
上锉碎。每服三钱，水煎熟，入生姜汁二匙，温服。
麦门冬散
治鼻衄。
生地黄　生麦门冬（三钱）　生姜（一钱）　白药　蒲黄（各二钱）　白蜜（一合）
上捣细，以井水二大碗，煎七分二服。
川芎三黄散
治实热衄血。
大黄（湿纸裹蒸）　川芎　黄连（净）　黄芩（等分）
上为末。每服二钱，井水调服，食后。
败毒散（方见寒类）吞鸡苏丸，治肺热，胸中郁热，衄血，兼治血淋、吐血、口臭。
鸡苏（即脑荷，半斤）　真蒲黄（一两，焙）　麦门冬（浸，去心，晒，二两）　阿胶（一两，炒）　甘草（七钱半，焙）　人参　黄芪（各半两）　木通　柴胡（各一两）　生地黄末（三两）
上研为细末，用冬蜜一斤，熬一二沸，即入地黄末，频搅得所，次将余药和丸，如桐子大。每服三十丸，食后下。
苏子降气汤
治虚壅鼻血。（方见脚气门。）
衄血方
川郁金末，井水调下。亦治吐血。又茅花煎汤，通口服。又方，血余散（方见血类。）曾服烧炼药致鼻血者，山栀煎汤解之，仍烧山栀存性，为末入鼻。又方，乌贼骨、槐花等末入鼻。又方，槐花半生半炒，末入鼻。又方，成片人中白，烧去秽，为末，入麝少许，入鼻，或加油发灰。又方，萝卜汁或藕汁滴入鼻。又方，大蒜煨香，取三瓣，研敷脚底，鼻中有蒜气即去之。
川椒散
治流涕。
大红开口川椒（微炒，盖出汗）　诃子（煨，取肉）　川白姜（生者）　辣桂　川芎　细辛　净白术（等分）
上件为末。每服二钱，温酒调下。
南星饮
治风邪入脑，宿冷不消，鼻内结硬物，窒塞，脑气不宣，遂流髓涕。
上等大白南星，切成片，用沸汤荡两次，焙干。每服二钱，用枣七个，甘草少许，同煎，食后服。三四服后，其硬物自出，脑气流转，髓涕自收，仍以大蒜、荜茇末杵作饼，用纱衬炙热，贴囟前，熨斗火熨透，或香附、荜茇末入鼻。
芎散
治鼻塞为齆。
芎　槟榔　麻黄（去节）　肉桂　防己　木通　细辛　白芷　石菖蒲（各一分）　木香　川椒　甘草（焙。各半分）
上锉。每三钱，生姜、紫苏煎服。
通顶散
治鼻齆。
瓜蒂　藜芦（各一分）　皂角肉（半分）　麝（少许）
上为末。吹些入鼻。
鼻齆雄黄丸
雄黄（半钱）　瓜蒂（二个）　绿矾（一钱）　麝（少许）
上为细末。搐些入鼻，亦治息肉。
又方
瓜蒂　明矾　华阴细辛（各一钱）　雄黄（半钱）
上为末，以雄犬胆汁和丸。绵包塞鼻。
千金息肉方
瓜蒂　华阴细辛（等分）
上末。绵包少许塞鼻。
又息肉方
甘遂　明矾（煅）　朱砂　雄黄　雌黄　藜芦　瓜蒂（等分）
上为末，清蜜调敷。前齆二药通用。
人参顺气散（方见风类）、藿香正气散（方见呕吐类）皆治鼻痛。
又方
杏仁（水浸，去皮，焙）　细辛　白芷（各一钱）　全蝎（两个，焙）
上为末，麻油调敷。
甘露饮（方见积热门）、黄连阿胶丸（方见嗽门）共治鼻疮。
又方
用杏仁研乳汁敷之。或以乌牛耳垢敷。或黄柏、苦参、槟榔等为末，以猪脂研敷。或青黛、槐花、杏仁研敷。
酒渣鼻并鼻上赘肉、面粉刺、雀斑方
黄虢丹（二钱半）　硇砂（半钱）　巴豆肉（十个，纸压去油）　饼药（一盏半）
上件，同入罐子中，以慢火熬三四沸，取下，续入研细石灰三钱，和毕，酒渣鹅毛蘸扫红处，日一次；粉刺、雀斑，小竹杖挑药点，才见微肿便洗去，鼻上赘肉，敷之半月，取出脓血，自成痂落矣。
又酒渣鼻，面上肺风疮方
白龙丸末，逐日洗面，如澡豆法，更罨少时，方以汤洗去，食后常服龙虎丹一贴，（并见《和剂》方。）半月莹洁。
酒渣鼻方
白盐常擦，妙。
鼻血方
发灰入鼻，磨好墨入点，法醋井水调下。
〖附诸方〗
茜根散
治鼻衄不止。
茜根　阿胶（蛤粉炒）　黄芩　侧柏叶　生芐（各一两）　甘草（半两）
上以水煎服，加姜三片。
黄芩芍药汤
治鼻衄不止。
黄芩　芍药　甘草
上以水煎服，或犀角地黄汤。如无犀角，以升麻代之。
一方
治鼻血不止。
用头发烧灰，以竹管吹入鼻中即止。或以酒调亦可。
御寒汤
治寒邪伤于皮毛，令人鼻塞、咳嗽上喘。
黄柏（二分）　黄芪（一两）　人参（五分）　炙甘草　款冬花（各三分）　羌活　黄连（各二分）　白芷　防风（各三分）　陈皮（五分）　佛耳草（三分）　升麻（半钱）　苍术（七分）
上㕮咀如麻豆大，都作一服，水二大盏，煎至一盏，去滓稍热服。
菖蒲散（《御药院方》）
治鼻内窒塞不通，不得喘息。
菖蒲　皂角（等分）
上为末。每用一钱，绵裹塞鼻中，仰卧片时。
增损防风通圣散
治鼻塞不利，肺气不清。
鼠粘子　桔梗　桑白皮　紫菀　荆芥穗（各三分）　甘草（生，二两）
上㕮咀。每服八钱，水一钟半，姜五片，煎八分，食后温服。
羌活散
治脑有郁热，遇寒鼻塞。（方见伤风门。）
苍耳散（《三因方》）
治鼻流浊涕不止，名曰鼻渊。
辛夷仁（半两）　苍耳子（炒，二钱半）　香白芷（一两）　薄荷叶（五分）
上为末。每服二钱，葱、茶清食后调下。
辛夷散（《济生方》）
治肺虚为四气所干，鼻壅塞，涕出不已，或气息不通，或不闻香臭。
川芎　木通（去节）　防风（去芦）　羌活　甘草　辛夷　细辛（洗去土）　藁本　升麻　香白芷（各等分）
上为末。每服三钱，茶清调下。
防风汤
治鼻渊脑热，渗下浊涕不止，久而不已，必衄血。
防风（二两半）　黄芩　人参　甘草（炙）　川芎　麦门冬（去心。各一两）
上为末。每服二钱，沸汤调，食后服。
丹溪方
治鼻中息肉，胃中有食积，热痰流注，治本当消食积。
蝴蝶矾（二钱）　细辛（一钱）　白芷（半钱）
上为末，纳鼻中。
治鼻渊方
南星　半夏　苍术　白芷　神曲　酒芩　辛夷　荆芥（各等分）
上为末。水调食后服。
白黄散（《简易方》）
治鼻齆息肉、鼻痔等证。
雄黄　白矾　细辛　瓜子（各等分）
上为末。搐入鼻中。
辛夷膏（《御药院方》）
治鼻生息肉，窒塞不通，有时疼痛。
辛夷叶（二两）　细辛　木香　木通　白芷　杏仁（汤泡，去皮、尖，研。各五钱用）
上用羊髓、猪脂二两，和药于石器内，慢火熬成膏，取赤黄色放冷，入龙脑、麝香一钱为丸，绵裹塞鼻中数日，肉脱即愈。
又方
治鼻中息肉。
蝴蝶矾（二钱）　细辛（一钱）　白芷（五分）
上为末。纳鼻中。
唇舌  ***************************
〖唇舌论〗
心之所司者舌，脾之所司者唇，口是虽各有所司存，然心之气，未尝不通于脾，脾之气，未尝不通于心也。夫舌者，心之官，尝五味之秀，以荣养一身，资脾胃之藏，以分布水谷。故心之本脉系于舌根，脾之络脉系于舌旁，或风寒暑湿之所中伤，则舌缩卷不能言，或忧怒思恐之所郁闭，则舌肿满而不得息。心热则破裂生疮，脾闭则白苔如雪。舌之为病，合心脾而主治之。故曰心之气未尝不通于脾者，此也。口者，一身吐纳之都门，百物荣养之要道，节宣少舛，病必生焉。故热则苦，寒则咸，宿食则酸，烦躁则涩，虚则淡，疸则甘，脏气偏胜，则其味必偏应于口，咸、酸、甘、苦，非舌味之而谁欤？若夫上池津液出于舌端，心实主之也，津液流布，非胃而何？故曰脾之气未尝不通于心者，此也。或问口臭一证，可得闻乎？曰：脏腑异气，燥腐不同，是气蕴积胸膈之间，挟热而冲发于口，人将掩鼻而过之。信夫！医不难于处方，惟难于识证，受病源流，懵不及究，律以古方，尝试一中，不几费人乎？此辨之不可不早。
〖唇舌证治〗
升麻散
治心脾有热，口舌破裂生疮。
川升麻　玄参　川芎　生地黄（洗，晒）　麦门冬（去心。各半两）　大黄　黄连　净黄芩　甘草（焙。各三钱）
上件锉碎。每服三钱，姜枣煎，食后服。
龙石散
治口舌生疮，喉间肿痛。
寒水石（烧红，半斤）　朱砂（六钱）　脑（半钱）
上为细末。日三五次掺。
五福化毒丹
治唇舌肿破，生疮烦渴。
玄参（洗，焙）　北梗（各三钱）　茯苓（二两半）　人参（半两）　马牙硝（枯）　青黛（各一两）　甘草（七钱半，焙）　麝（一字）　金银箔（用四十片为衣）
上为细末，炼蜜为丸如皂子大。以脑荷泡汤，候冷调下。如口臭，以生地黄汁调下。
生地黄膏
治口舌疮肿。
生地黄　蓝青叶（各等分）
上入蜜杵细。每服半两，井水煎，食后服。
萍草丸
治口舌疮。
浮萍草（晒）　黄柏（并末）　杏仁　青黛（等分）　轻粉（少许）
上炼蜜研丸，皂子大。以绵裹含。有涎吐之。
洗心散，治心热；四顺清凉饮，治脾热；甘露饮，治血热；牛黄凉膈丸，治唇焦口疮、咽痛。（并见积热门。）
舌出血
槐花晒为末，敷舌上。或真蒲黄生敷。
黄连阿胶丸
治心热，口疮。（方见嗽门。）可择用。
硼砂丸
治口臭、口干、口舌疮。
寒水石（烧红，十两）　硼砂（二两）　脑　麝（各二钱）　马牙硝（枯，四钱）　甘草（浸汁，熬膏，二两）
上为细末，甘草膏搜丸，麻子大。含咽。
鸡苏丸
治胸中郁热，口臭烦渴。（方见鼻门。）
舌肿大方
真蒲黄掺敷。
又方
硼砂末、姜钱，蘸擦。
舌肿强方
蛇皮（烧存性）　全蝎
上为末，少许掺敷。
治舌疮肿方
大山豆根锉细，含咽或末掺敷。
口疮方
正黄连　厚黄柏　鸡心槟榔
上等分，为细末，敷之即可。
又方
黄柏（四钱）　青黛（二钱）　铜绿（一钱）
上件为末敷之。
又方
黄连　升麻
上二件为末，以薄绵包，含咽，芦苓末敷。
又口吻边疮
白烂槟榔（烧，存性）和少轻粉研敷。
唇舌焦燥，口破生疮者，盖心脾受热所致也，以水浸黄连，重汤烑而饮之。或用黄连阿胶丸，以粳米饮吞下，此为要药。至于大渴而不能愈合，少与竹叶汤。执剂之法，无以逾此。然此特随机应变而已，就根本论之，则水火相济，蜡苓丸（方见消渴门。）
〖附诸方〗
立效散（《端效方》）
治唇紧疮疼痛。
诃子肉　五倍子
上为末。干贴唇上立效。
赴筵散（《端效方》）
治赤白口疮。
黄柏　青黛　密陀僧
上为末。干贴疮。
桃花散
治口舌生疮。
玄胡索（一两）　黄柏　黄连（各半两）　密陀僧（一钱）　青黛（二钱）
上为末。敷贴口内，有津即吐。
升麻散（《济生方》）
治上膈壅毒，口舌生疮，咽喉肿痛。
升麻　赤芍药　人参　桔梗　干葛（各一两）　甘草（生用，五钱）
上㕮咀。每服四钱，水一钟半，姜五片，煎八分，温服。
增损如圣散
治上焦热壅，口舌生疮。
桔梗（二两）　甘草（炙，一两半）　防风（半两）　枳壳（制，二钱半）　黄芩
上为末。每服三钱，水煎，食后服。
一方
治舌肿
用百草霜为末，以好醋调敷，立效。
一方
治口唇生疮赤烂。
青黛　枯矾　槟榔末（各等分）　冰片（少许）
上共为细末。掺患处。
泻黄饮子（《济生方》）
治风热蕴于脾经，唇燥拆裂生疮。
白芷　升麻　枳壳（去白，炒）　黄芩　防风（去芦）　半夏（汤洗）　石斛（各一两）　甘草（炙，半两）
上㕮咀。每服四钱，水一盏，姜五片，煎七分温服。
咽喉  ***************************
〖咽喉论〗
咽者，胃之系；喉者，肺气之所通。咽以咽物，喉以候气，理一而分殊也。自其风邪客于喉间，气郁而热，则壅遏而为咽疼。自其热气生于肺胃，风毒蕴隆则肿结而为喉痹。尸咽者，阴阳不和，脾肺壅盛，风热毒气，不能宣通，故令尸虫发动，上蚀于喉，或痒或疼，如慝之候也。谷贼者，谷芒强涩，藏于米而误食之，滞于咽门，不能传化，故风热并聚，与血气抟，遂令肿刺，如喉嗌之生谷贼也。胃脘实热，熏炙上焦，发为白头赤根，固有咽疮之证，脏腑停寒，寒则气缩，如物窒碍于其间，亦有喉闭之证。至若悬痈生于上腭，虽不关于咽喉，所以暴肿者，抑亦热气使然也。咽喉悬痈，关要所系，病不急疗，皆能杀人。然则疗之将何如？曰：热则通之，寒则温之，不热不寒，依经调之，寒热和平，病不生矣。
〖咽喉证治〗
胆矾散
治酒面热盛，咽喉肿结闭塞。
鸭嘴胆矾（半钱）　全蝎（二个）
上为末，以鸡羽蘸药入喉中，须臾，破开声出，次用生青荷研细，井水调下，喉吐出毒涎即愈，未吐再服。
山豆根丸
治积热，咽喉闭塞肿痛。
山豆根（一两）　北大黄　川升麻　朴硝（生，各半两）
上为末，炼蜜丸如皂子大。每一粒，以薄绵包，少痛便含，咽液。
青解毒丸
治热毒上攻，咽喉肿痛。
寒水石　石膏（各四两。研）　青黛（二两）
上为细末，拌和，青黛水浸，蒸饼研糊，丸龙眼大。每一丸，食后以井花水化下。
吹喉散
治咽喉热肿，口舌生疮。
盆硝（四两）　青黛（七钱半）　真蒲黄（半两）
上以生荷汁半斤，和三件入瓷铫，慢火熬干，研细，每半钱，筒吹入口内。
绛雪散
治咽喉热痛肿塞。
寒水石（半两，煅红）　硼砂　牙硝　朱砂（各研一钱）　脑（半钱）
上为末。每一字，掺入口，咽津。
玉屑无忧散
治咽喉热闭肿痛，舌疮，物鲠。
贯众　缩砂仁　荆芥穗　白茯苓　玄参　黄连（净）　山豆根　滑石（研）　甘草（生。各半两）　寒水石（一两）　硼砂（一钱，研细）
上为细末。每一钱，干掺舌上，渐以新水咽下。
牛黄凉膈丸
治咽喉、唇、舌热肿生疮。（方见积热门。）
如圣汤
治咽喉肿痛。
北梗（去芦）　甘草（焙）　加荆芥穗
上件等分，为粗末。每服二钱，用井水煎，临卧服。
僵蚕丸
治喉风。
白僵蚕（炒）　明白矾（生）
上件为末，以白梅肉和丸如皂子大。每一丸，薄绵包，入喉，少顷涎水出，即愈。
远志散
治喉闭。
远志（去心，取肉）
上为细末，以管子擀开口，吹药入喉，策令头低，涎出而愈。
白药散
治喉中热塞肿痛。散血消痰。
白药　朴硝
上为末，以小管吹入喉。
谷贼方
木鳖子仁　川大黄（焙）　牙硝　射干　山豆根　川升麻　白药
上件等分，为末，炼蜜丸如皂子大。以薄绵包含，咽液。
又方
硼砂　牙硝
上件等分，细研。每服半钱，以薄绵裹，含咽。
口疮赤烂方
清蜜浸黄柏一宿，取汁含咽。
《和剂》七气汤加北梗、甘草，《指迷》七气汤，治冷证气缩喉闭。（方见气类。）
半夏桂甘汤
治冷证无阳，咽痛喉闭。
辣桂　甘草（焙）　半夏（制）
上件等分，锉碎。每服三钱，水一大盏，煎半，候冷少呷。
咽闭方
胆矾细研，以管子挑少许，吹入喉中，即破；续以白梅煎汤，调炒僵蚕末以去其风。如无胆矾，只透明绿矾代之亦得。
又方
明白矾末，一大钱匕，用川巴豆肉一粒，入矾中，以火熬干，取矾为末，极细。每一字，以小管挑吹入喉，涎出自愈。
又喉风喉痹方
蛇皮（略洗过，晒干，剪作细屑）　白梅肉
上件研和为丸，含化。屡效。
解毒雄黄丸
治缠喉风急喉闭。（方见积热门。）每服七丸，研细，以热水研白梅肉调下，或热茶清下。热则通之用此。
玉钥匙
治风热喉痹。
焰硝（三分）　硼砂（一分）　直僵蚕（炒，半分）　脑（少许）
上为末。每半钱，以竹管吹入喉。
又热闭方
川升麻（半两）
上锉。井水浓煎服，少顷，吐出毒气。
又方
山豆根　射干　升麻
上井水频煎服。
喉风喉痹方
蚕蜕纸烧存性为末，炼蜜丸皂子大。含咽。
又方
绿矾研细，米醋调咽。一边痛，侧卧含咽。
又方
皂角肉半挺，锉细，以米醋一大盏；煎至七分，滤清咽。
通关散
白矾（枯）　直僵蚕（炒）　南星（生）　藜芦（各一钱）　全蝎（焙，二个）
上为末。以小管挑一字，吹入鼻中，吐痰喉通。
又方
治喉痹欲绝。
雄黄（二钱）　明矾（生）　藜芦（各一钱）　蝎梢（七枚）　猪牙皂（七钱）
上为细末。每服一字，吹入鼻，吐痰效。
悬痈肿痛方
玄参（半两）　升麻　射干　大黄（各一分）　甘草（一钱）
上为末。每三钱，以井水煎，时时含咽。
又方
明矾烧灰存性，和盐花研细，箸头点，敷患处。
谷贼方
芝麻炒为末，以汤点服。
喉痈闭方
白明矾（煅）　牙硝（各一钱）　胭脂（半钱）
上研细，烂乌梅肉丸，旋含咽。
又方
治痰热闭喉，以萝卜汁和皂角浆吐之。
又喉闭方
牙硝　胭脂　盐梅屑
上件同研，以鸡羽送入。
又喉痛方
以山豆根常常含，咽汁。
附诸方  ***************************
甘桔汤（《活人》方）
治少阴喉痛。
桔梗　甘草（各等分）
上㕮咀。每服五钱，水一钟半。
又方
治喉痹并时行疼痛。
桔梗　甘草　升麻　连翘　防风　牛蒡子（杵研）　黄芩（酒炒。各一钱）
上㕮咀，作一服，水二盏，煎八分，食后细细饮服。
噙化三黄丸（秘方）
治咽喉痛大效。
山豆根（一两）　硼砂（二钱）　龙脑（少许）　麝香（少许）
上为末，用青鱼胆为丸如绿豆大。每服三五丸，噙化，津咽下。
一方
治咽喉肿痛。
山豆根　射干花根
上同阴干为末，吹入喉中如神。
三黄丸（《大成》）
治丈夫妇人三焦积热，咽喉肿闷，心膈躁烦，小便赤涩，大便秘结，并宜治之。（方见火门。）
凉膈散（《大成》）
治大人小儿脏腑积热，口舌生疮，痰实不利，咽喉烦躁多渴，肠胃秘涩，小便不利，一切风热并宜治之。（方见积热门。）
吹喉散
治咽喉肿痛，急慢喉痹，悬痈乳蛾，咽物不下。
诃子（一两，醋浸一宿，去核晒干）　黄芩（酒浸一宿，晒干）　胆矾（一钱）　明矾（一钱半）　牛蒡子　甘草（生）　薄荷（各五钱）　一方有百药煎
上为末。先用好生姜擦舌上，每用药一钱，芦管吹入喉中，吐出涎痰便用热茶吃下，再吹第二次，便用热粥，三次再吹，用热茶或热粥亦热食之，加朴硝末少许。如口舌生疮，用药吹入口中，利去痰涎为妙。
〖针灸法〗
一穴（在大指甲后第一节，灸三小壮，治累年喉痹举发，男灸左，女灸右。）　少商二穴（在大指内侧去爪甲角韭菜许，针出血愈。）　合谷二穴（在虎口，针五分，治喉闭立愈。）
齿  ***************************
〖齿论〗
齿者，骨之所终，髓之所养，肾实主之。经云：肾衰则齿豁，精固则齿坚。诚哉是言也。或曰：手阳明之支脉入齿。手阳明者，大肠经也，于齿夫何预？不思大肠传送，气道行焉，壅则齿浮，虚则宣露，挟风则上攻头面，疳䘌则变成龋脱，不相为而实相关也。夫齿之为痛者五，一曰风热，二曰风冷，三曰毒痰，四曰恶血，五曰虫蚀。风气袭虚，客于齿间，乘于血气，故令龈肿，热气加之，脓汁遗臭，此风热之为齿痛，一也；血气不足，骨髓乃虚，风冷凑入，停于齿根，不肿不蛀，日渐动摇，此风冷之为齿痛，二也；热则生痰，毒气上攻，灌注经络，最能发痛，外证壅盛，咳唾交冲，此毒痰之为齿痛，三也；头面有风，挟热攻龈，热抟于血，故令血出，瘀滞不消，掣痛钻刺，此恶血之为齿痛，四也；凡人饮食甘肥，不能洁齿，腐臭之气，淹渍日久，齿根有孔，虫在其间，蚀一齿尽，又度其余，至如疳䘌，皆其种类，必虫杀而后痛止，此非五曰虫蚀之证乎？前是数者，痛有自来，治各随证，条例于后，虽然，百物养生，莫失口齿，不漱不洗，损蠹之媒，是不惟患生宿腐，而暑毒酒毒，常伏于口齿之间，莫若时时洗漱之为愈也。临睡洗毕，至于晨兴灌漱一口，吐出掌中，就掌涤眼，自觉光明，终身行之，真可为终身受用。
〖齿病证治〗
荆芥汤
治风热齿痛。
荆芥　脑荷　升麻　细辛
上件等分，为末。每服二钱，以沸汤点，漱口含咽，并用擦牙。
消风散（方见头风门）
治齿热痛，龈肿有汁，先敷消风散，又以朴硝敷其上。
又法
川升麻煎汤漱咽，解毒。
温风散
治风冷齿痛。
当归　川芎　细辛　白芷　荜茇　藁本　蜂房（炒，等分）
上锉。每二钱，井水煎服，仍含漱。
安肾丸（方见水肿门）
八味丸（方见痼冷门）
治冷证齿痛。
香椒散
治冷证齿痛。
香附　红川椒（炒）　故纸（炒。各二钱）　荜茇（一钱）
上为末，和炒盐二钱，擦敷。
开笑散
治风冷齿痛。
白芷　细辛（净）　良姜　荜茇　川椒　香附　蜂房（炒）
上件等分，为末。擦牙，搐鼻。
皂荚散
治风齿动摇。
长肥皂荚（二钱）　白盐（半两）
上二件，同烧赤，研细常擦。
二陈汤（方见疟类）加细辛、枳壳，用姜、枣、乌梅煎，治毒痰齿痛，仍以片子姜黄、荜茇等分，井水煎，候温，以舌浸其中，涎自流出。
甘露饮
治毒血齿痛，（方见积热门。）加升麻煎。
荆槐散
治牙宣出血或痛。
槐花　荆芥穗
上等分，为末。擦牙，仍煎点服。
郁金散
治齿出血。
郁金　白芷　细辛
上件等分，为末。擦牙，仍以竹叶、竹皮浓煎，入盐少许，含咽，或炒盐敷。
灵脂醋
治恶血齿痛。
川五灵脂，以米醋煎汁含咽。
鹤虱丸
治虫蚀齿痛。
猪牙皂角（三钱）　川椒（一钱半）　生明矾　鹤虱（各一钱）
上为末，蒸饭搜丸如麻子大，纳于孔中，有痰吐之。
椒盐散
治齿虫痛。
川椒　白盐　蜂房（炒）
上件锉细，等分。每服二钱，以井水、葱白煎，热含冷吐。
虫蛀牙痛方
川巴豆肉（三枚）　明乳香（一钱）
上同研，溶蜡，丸麻子大。每服一丸，塞孔。
又虫痛方
红川椒末（一钱）　大巴豆肉（一粒）
上件研细，蒸饭丸如麻子大，以薄绵包塞孔。
明矾（煅，二钱）　滴乳香（一钱）
上为细末，饭丸塞孔。
又方
蜘蛛壳一个，揉软，以薄绵包塞，痰吐之。又方米醋煮川椒，入蜂房，蘸软捻塞。
又方
蚕纸烧存性擦，少时盐汤漱口。又方雄黄末入麝研，敷痛处。
又方
直僵蚕　蜂房（炒，二件各等分）　樟脑（半之）
上为末，皂角肉挼浓浆，煮少顷，和作小丸，塞痛孔。
齿痛通用方
荜茇　生地黄　当归须　荆芥穗　白芷　桑白皮（炒）　蜂房（炒）　赤芍药　姜黄　细辛　蒿藁本　赤甘草（生。等分）
上为粗末。每服三钱，井水煎，频漱齿。
归荆散
齿痛通用。
当归　荆芥穗　川升麻　川郁金　细辛　白芷　荜茇（等分）
上为末。每服半钱，揩痛处，良久，盐汤灌漱。
齐峰川椒散
齿痛通用。
红川椒（四钱）　樟脑　赤小豆　缩砂仁（各二钱）　明矾（煅，一钱）
上为末，少许塞敷，咽不妨。齿痛惟藉川椒麻痹。
又方
蜂房（三钱，炒）　全蝎（二个，焙）
上为末，敷。亦治风疼。
又通用方
丝瓜干烧存性，为末，擦敷。
又方
蜂房（炒）　明矾（煅）　黄虢丹（等分）
上为末，饭为小丸，塞齿。
麝香散
治疳䘌龈烂口臭。
白矾（煅）　青黛　胡黄连　芦荟（各一分）　蛤蟆（炙焦，半分）　麝（一字）
上为末。每服半钱，敷患处。
又牙疳臭方
以蜘蛛壳为末，用胭脂、麝敷之，或用大蜘蛛一枚，以湿纸裹，又用荷叶外包，煨令焦存性，为末，入少麝研敷。又蚕蜕纸烧，入麝，亦治牙疳。香附末可为齿药。
牙痈方
朱砂　雄黄　磁石　石胆　矾石（即银星石）
上件等分，入瓷盒盐泥涂，烧两日夜，覆地出火毒两日，细末，鸡羽蘸敷疮，恶肉、朽骨、损牙俱出而愈。此周官五毒攻疡正方。诸恶肉、朽骨、疮毒通用。
牙蛀痛方
蚕纸（烧存性）　直僵蚕（炒。等分）
上为末，擦敷，良久，盐汤漱口。
又方
鹤虱为细末，擦良久，盐汤漱口。
又牙宣出血方
明白矾（煅二钱）　乳香（半钱）　少麝
上件同研细，轻手擦，良久，盐汤灌漱。
治齿痛方
以井水洗口，频换，且含且漱；或百药煎泡汤，微冷含咽；或缩砂嚼敷，齿痛通用。
〖附诸方〗
羌活散
治客寒犯脑，风寒湿脑痛，项筋急，牙齿动摇，肉断袒脱，疼痛苦楚。
麻黄（去节根，三两）　羌活（一钱半）　防风（三分半）　藁本（三分）　细辛（少许）　升麻（五分）　柴胡（半两）　当归身（六分）　苍术（五分）　白芷　桂枝（三分）　骨灰（即羊胫骨灰也，二钱）　草豆蔻（二钱）
上为细末。先用温水漱口净，擦之，其痛立止。
草豆蔻散
治寒多热少，牙疼痛。
草豆蔻（一钱二分，不去皮）　黄连（一钱半）　升麻（二钱半）　细辛叶　防风（各二分）　骨灰　熟地黄（各五分）　当归（六分）
上为细末，擦之同前。
立效散
治牙齿疼不可忍，痛及头脑、项背，微恶寒饮，大恶热饮。
防风（一钱）　升麻（七分）　炙甘草（三分）　细辛叶（二分）　草龙胆（酒制，四两）
上㕮咀，如麻豆大，都作一服，水一盏，煎至五分，去滓，以匙抄在口中炸痛处，待少时立止。如多恶热饮，更加龙胆草（一钱），此法不定，随寒热多少临时加减。若更恶风作痛，加草豆蔻（五分）、黄连（五分），却勿加龙胆草，屡用得效。
秘方
治风牙疼痛，用芒硝、食盐、川椒等分为末，用肥皂一个去子，将药末安于肥皂内，用线缚定，用炭火烧存性为末，擦于患处，立效。久擦齿白牙坚。
一方
治阴虚牙出鲜血。
四物汤
赤牛膝　香附　生甘草
秘方
治牙落重出。
公鼠骨（一副。取骨法：用鼠一个，剥去皮，用硇砂擦上，三日肉烂化尽，取骨，瓦上焙干用）　香附（一两）　白芷　川芎　桑叶　地骨皮　川椒　蒲公英　青盐　川槿皮（各三钱）　旱莲草
上为细末。擦百日复出，固齿，无不效验。

卷二十二  ——————————————————————————————————————————————————————————————————————————————————————————

痈疽  ***************************
〖痈疽方论〗
痈疽五发，发脑、发鬓、发眉、发颐、发背是也。人之一身，血气周流而无间，稍有壅聚，莫不随所至而发见焉，又岂特五者而已哉？俗以癌、痼、瘭附于痈疽之列，以是为五，岂知瘭与痼、癌不过痈疽之一物，古书所载，仅有所谓瘭疽，则瘭亦同出而异名也。若癌、若痼，前未之闻，合是以为五发，其可乎？痈者，壅也；疽者，沮也。血气壅沮，寒热不散，阴滞于阳则发痈，阳滞于阴则发疽，而所发无定处也。盖衣服厚暖则易表招寒，滋味过多则里易生热，感受日久，热胜于寒，寒化为热，六腑蕴热，腾出于肤肉之间，其发暴盛，肿而光软，皮薄以泽，侵展广大者为痈，其患浮浅，不伤筋骨，此可治也。五脏蕴热，攻焮乎肌骨之内，其发停蓄，状如㾦癗，皮厚以坚，淡白焦枯者为疽，其患沉深，伤筋蚀骨，此不可治也。凡发热憎寒，头痛恶心，筋节拘牵，气急闷闷，或病渴经年，是皆欲发痈疽之证。发于喉舌、头面、脑项、肩背、胸腹、四肢大节，女子妒乳，数者为险，其他为缓。肿高而软者，发于血脉；肿下而坚者，发于筋骨；肉皮色不变者，发于骨髓。近骨者多冷；近虚者多热。近骨久不愈，则化血成虫；近虚久不愈，则传气成漏。成虫则多痒少痛，或先痒后痛；成漏则多痛少痒，或不痛不痒。若形状肿大，按而后痛者，其脓深；小按即痛者，其脓浅；按之软而即复者，有脓；按之强而不复者，无脓。疮浅者，欲在厚处；疮深者，欲在薄处。肿起坚硬脓稠者为实；肿下软慢、脓稀者为虚。有实热者易疗，虚寒而邪热多者难瘳。痈疽已决去其脓，而烦疼尚未全退，其脉洪粗者，又难为力。要之，痈疽脉来带涩，但得和缓为平，若洪粗则锐毒不收，鲜有济也。然则治疗之法将何如？曰：血得温则流行，气得温则和畅，服饵贴敷，药用和平。初觉则散肿内消，已溃则排脓敛毒，脓尽则去腐内塞，恶肉尽则生肌附痂，此定则也。疮家脏腑生热，热蒸其血，血败则腐肉，肉腐则成脓。当脓血焮聚之时，所赖朝夕洗疮，以外舒其毒气；才觉有脓，即暖醋蘸熨而破之；才见败肉，即煮药荡射而去之。稍或稽延，不反掌而侵蚀筋骨。是必腐败尽除，庶几真气得复，好肉得生耳！而况痈疽险恶，古人以虎口、鸩毒喻之，一芽初萌，灸熨宣散，急作主张，殆有甚于拯溺救焚之不可缓也。奈何人多玩忽，荏苒成形，溃裂四出，往往不救，伊谁咎欤？大抵痈疽，自内发外，最不可服冷药，亦不可敷冷药，但以温和调治，使毒气自内发出可也。若服冷药，则必至伤动脏腑；若敷冷药，则逼令毒气内行，内气有亏，毒从外入，冲心烦躁，呕逆嗽喘，以至泄泻，此为内坏，杀人无疑。或不随顺疗理，妄以急涩匕剂行之，敛口太速，毒气舒泄未尽，必于其旁复发大疽。活血排脓，敛毒去腐，生新收口，人所共知也，孰知诸痛痒疮，皆属于心，心主血脉，心通诸窍，如茯苓、茯神、远志、益智、石菖蒲等辈，又当佐助于其间，抑使病人不得忧惊嗔怒，劳精疲神有触于心，尤关利害。五脏六腑所包者，一膜耳！人有患疽，医疗两月，新肉已平，夜寐中干者，攻击疾呼，惊触入心，新肉开裂，医者谓其肉膜已破，而后肉开，神仙莫救，果非心乎？于此又能精加饮食，使胃气有所充，和剂救里，使内气得所养，有诸中，形诸外，理势必然。切戒痈疽成形以后，不得通利大便。上医宣毒，盖用车螯、瓜蒌、甘草、紫草等类，以乳香、没药佐之，若大黄则不敢轻用也。如其有热，即以赤茯苓、麦门冬、桑白皮、灯心草，利其热于小便之中，或以杯勺黑豆，入紫苏、生姜，如豆汤法，亦能疏导。若夫疮口瘀热而焮疼，却暂用升麻、山豆根、厚黄柏煎汤入麝，为之熏洗。或疮口敛平，尚留一窍，经时汁水不干者，其中必有淫虫朽骨，当以药消蚀而尽除之。妇人患此，适值月候不行，尤当急为调血。所谓大寒大热，大渴大吐，大痛狂言，无事喜笑，鼻青唇惨，赤晕不收，脓青血黯，脓血腥臭，血流不止，小便如淋，结硬过月方发，硬如石榴不破，多日不肿不疼，昏睡不知痛痒，患热恣意取凉，沉重痿弱，气乏，肩项动掉不便，心病脸如脂坯，贴药鲜血常流，脓如赤白下痢，眼小窜视，而白睛青黑，脓血大泄，而焮肿且坚，声嘶色脱，而肢体肿浮，气短喘粗，而恍惚嗜肿烦躁，时嗽而腹痛，渴甚，饮食不下，而服药即呕，与夫吃逆嗽喘、大便泄泻，皆恶证也。抑尤有内外之别焉，疽初发来，一粒如麻豆许，身体即热，患处亦热，肿大而高，多生疼痛，破后肉色红紫，此为外发，纵使极大，用药有条，百无一失。自发疽以来，不问小大，身体无热，但觉倦怠，疮亦不热，数日之间渐渐开阔，不肿不高，不焮不痛，低陷而坏烂，肉色紫黑，此为内发，卢扁无如之何。盖其未发以前，脏腑已先溃烂矣，此又善恶之衡鉴云。虽然，痈疽治法，已条列于前矣，究其病源有风、有气、有食、有药毒、有劳损，而所受不同焉。风则多痒，气则多痛，食则发寒热，药毒则坚硬，劳损则瘦弱，此外证之为可验也。风气食三种易疗，药毒劳损二者难医，大概风毒当驱风，气毒当调气，食毒当消积，劳损当补虚，药毒则黑豆汁利之，甘草、生姜解之，丹砂则羊血、绿豆可以为佐。登山到顶，酌水问源，故推明本始，以为疡医一发之助。
〖痈疽证治〗
灸法
痈疽初发小点，一二日间，急以大蒜头横切如钱，贴其中心，顿小艾柱灸之，五壮而止。若形状稍大，以黄秆纸蘸酒全贴，认先干处为筋脚，于先干处灸之，或两处先干皆灸，但五七壮而止。又法：屈指从四围寻按，遇痛处是根，就此重按，深入自觉轻快，即此灸之，更于别外寻灸。若或大肿，即捣蒜为饼，焙干，蘸法醋炙热，更换顿罨，或以熨斗火于蒜饼上熨之，更换热饼频熨，如觉患处走散，即以绵帛覆盖，勿令气泄，俟少间敷药。凡痈疽展大如龟之形，且看头向上下，先灸其前两脚，次灸其尾，或红筋走紧而长，从尽处灸之，须留头，并后两脚勿灸。若尽灸之，不惟火气壅聚，彼毒无所走散，又攻入里也。或辨认不明，以：
白芷（三分）　汉椒　桑白皮（各一分）　连根葱白（十片）
上取新水煎汤，入酸醋半盏，淋洗少顷，其筋自现，可以辨认头尾。
速消方
痈疽发背，已发未结，已结未溃，急以黄明牛皮胶新水溶，令稀稠得所，摊在抄纸上贴之，良久，以软布二条，于酽醋中煮热，互换漉出，罨在胶纸上，蒸熨，常要热气相接。若患处痒，乃药气透，须忍痒，频蒸熨，直至消散。或破而脓出将尽，即以贯众煎汤洗去胶纸，用退肿散、蠲毒散、沉水膏等类掺敷，或便用拔毒散随意急服万金一醉膏，或内消散、乳粉托里散，破后以洗疮方荡洗，发散毒气。
拔毒散
痈疽肿结通用，能散能溃。
南星（上等大白者，一两）　草乌头　白芷（各半两）　木鳖子仁（一个，研）
上细末，分两次法醋入蜜调敷，纱贴之。
蠲毒散
治痈疽肿毒，未结则散，已结则溃，去风排脓。
大南星（一两）　贝母（三分）　白芷　赤小豆　直僵蚕（焙。各半两）　雄黄（二钱，研）
上细末，初用醋调敷，后用蜜水调敷。
痈疸宣毒方
诸痈疽已破未破通用。
瓜蒌（一个，去皮，锉细）　紫车蛾壳（一个，黄泥和盐涂敷，煅通红，用三钱）　皂角刺　甘草（微炙。各二钱）　乳香　轻粉（各半钱）
上细末。先用老酒二碗煎瓜蒌，滤清，取一大碗，五更暖瓜蒌酒，调上项药末，空心服，大便自下恶物如鱼涎状。
宣毒一醉膏
瓜蒌（一个，去皮）　老翁须（一倍半）
上锉，酒水等分同煎，少顷入开口真川椒四十九粒，临熟又入乳香、没药末少许，任意服。
痈疽宣毒方
黑牵牛（去皮）
上取仁入猪肾中，线扎，湿纸包，热火灰内煨香熟，候冷，温酒嚼下。
宣毒方
斑蝥（一枚，只去翅）　好大枣（一枚，去核，包裹斑蝥入猪肾中，线扎，青竹叶重包，湿纸裹煨熟，去蝥）
上空心吃猪肾，温酒下。
又方
宣散痈疽肿毒。
老翁须草（亦名金银花、忍冬草、鹭鸶藤、水杨藤。其藤左缠，花五出而白，微香，蒂带红色，野生延蔓）
上花与叶生捣，暖酒调服。无花只用叶。酒和叶烘暖可敷疮。
穿山甲散
痈疽托毒排脓。治五毒附骨，在脏腑里，托出毒气，止痛内消。
蜂房（一两）　蛇蜕　穿山甲　油发（并烧，带生存性。各一分）
上为末。每服二钱，入乳香末半钱，暖酒调下。
皂棘散
托毒排脓。
川芎（半两）　甘草（生，一两）　乳香（一分）　皂荚刺（烧，带生存性，四两）
上末。每二钱，温酒调下。
芎归托里散
托里排脓生肌。
川芎　当归　白芍药（炒）　木香　白芷　茯苓（各半两）　人参　辣桂　丁香　甘草（生。各一分）
上末。每二钱，食前米汤调下。
痈疽毒入脏腑，呕吐恶食方
甘草（焙，半两）　丁香（三钱半）
上锉。每服二钱，水煎，入麝少许，温服。
痈疽肿毒敷药仙灵散
收肿敛毒排脓。
滑兰[木臭]皮（末）　紫贝草（捣）
上二味同捣，酒调为膏，敷。或蜜水调亦好。滑兰托毒，紫贝散血。或单用紫贝草亦效。
妙胜散
收肿敛毒排脓。
落地茄花（去心）　黄蜀葵花（去心并萼，晒干，瓷器收）
上为末，井水稀调，鸡羽扫放患处，干则再敷，或收毒平散，或破溃出脓，神效。如疮口开，用末掺，亦敛毒，不急涩。
消肿散
痈疽通用。
滑兰皮　大南星　赤小豆　白芷　姜黄（各一分）　白及（半分）
上细末，酒调敷，或蜜水醋同调敷。
退毒散
痈肿通用。
木鳖子（去油）　大南星　半夏（生）　赤小豆　白芷　草乌（连皮、尖。等分）
上细末，硬则法醋调敷，热焮则蜜水调敷。
川乌散
痈肿初发急用。
川乌　螟蛉窠土（等分）
上细末，法醋调敷，未结则散，已结则溃。
夜明砂膏
溃肿排脓。
夜明砂（一两）　辣桂（半两）　乳香（一分）
上细末，八干砂糖半两，研和，用井水调膏，敷。
乳豆膏
治痈疽肿节疼痛，入门先用此止痛。
绿豆（去皮取肉，一两）　乳香（竹叶裹，熨斗熨，一分）
上末，酒调敷，伞纸贴，干则再敷。续后却换消肿排脓药。
星乌散
治痈疽已结，未作穴溃。
大南星　草乌头　辣桂（等分）
上末，用酒或醋调敷，软白纸贴。未穴再用。
敛毒散
敷四围收毒。
南星　赤小豆　白及（等分）
上末，井水调敷四周，软帛贴上。
退肿散
痈疽肿毒通用。
大南星（圆白者）　半夏（生。各半两）　赤小豆　五倍子　白芷　贝母（各二钱半）
上细末，蜜醋调敷。
收毒外消膏
黄明牛皮胶（以长流水半升溶开，一两）　虢丹（再煎，柳枝急搅，五六沸，一两）
上候冷收入瓷盒，以鸡羽摊于疮上留口，如未破敷，肿自消。
乳香膏
治痈疽肿毒恶疮，排脓止痛，收缩筋脚。
乳香（竹叶包熨，研）　没药（各一分）　轻粉（一钱）　麝（半钱）　黄蜡（二钱）　蓖麻子仁（一两）
上捣研极细成膏，以抚纸折薄摊药，留眼贴之，日二换。或纯用蓖麻子仁入没药研细，敷贴。
保安妙贴散
治痈疽发背肿毒。
透明硫黄（为细末）　荞麦面（各二两）
上用井花水调和作饼，焙干收下，要得硫黄性和，用时再末之，入乳香少许，井水调，厚敷疮上。如干，以鸡羽蘸新水润之。如此至疮愈方歇。通则不痛，不通则痛，神验。
蜀葵膏
治痈疽肿毒恶疮。
黄蜀葵花
上用盐掺，收入瓷器密封，经年不坏，患处敷之，自平自溃。蜀葵子炒碎，入宣毒药中尤验。
皂角膏
痈疽肿结通用。
不蛀皂角（满尺者，捶碎，去弦核）
上以法醋煮烂研膏，敷之自消。
四虎散
治发疽肿硬，厚如牛皮，按之方痛。
大南星　草乌头　半夏（生）　狼毒（等分）
上细末，醋蜜调敷，留头出毒气。
沉水膏
痈疽发背，排脓敛毒。
大南星（三分）　白及　白芷　赤小豆　半夏（生）　贝母（各半两）　木鳖子仁（去油）　乳香　没药（各二钱半）　雄黄（一钱）
上细末，井水入蜜调敷，纱贴。
炉峰散
治痈疽肿毒等患。
炉甘石（绿者，十分细，一两）　大南星　半夏（生。各半两）　五倍子　赤小豆　片姜黄　直僵蚕　贝母　白及（各四钱）　乳香（二钱半）
上细末，未破者酸醋调敷，已溃者清蜜调敷，半干湿只掺。若红肿多汁，生地黄研汁调敷，仍煎苦参、桑白皮汤淋。
麝香散
痈疽已结而头不破用此。
直雀屎（研，一钱）　斑蝥（去头、足、翅，一钱半）　脑　麝（随意）
上细末，法醋调少许，点在有头处，立破，急用煎黄连汤洗去。
涌泉膏
治痈疽软而疮头不破，或已破而疮头肿结无脓。
斑蝥（去头、足、翅，焙）
上为末，揉和蒜膏似小豆许，点在膏药中，准疮口处贴之，少顷出脓即去药。或用绿矾、直雀屎少许，用饼药调一点，敷疮头软处，亦破，须四围涂药护之。
蚣蝎散
治痈疽疮口小而硬，贴膏药脓不出，是为风毒所胜用。
赤足蜈蚣（一条，去头、足）　全蝎（三枚，实全尾者，并生用）　木香（一钱）
上细末，每用一字掺于膏药钱上，准疮口贴。如疮口开阔不硬勿用。若是风邪所抟，即煎连根葱白五茎，次入白芷末半两，少顷，滤清淋洗！明日又洗，仍服不换金正气散。
护肌膏
收晕敛毒。
大南星（二两）　明白矾（并生用，七钱半）　白蔹　白及　雄黄
上细末，每半两，生地黄取汁调敷疮晕外旧肉上，自外圆而促敛之。又验疮：用新水调笔蘸敷疮，药力胜则肿消皮皱易疗；若肿处皮急晕开，难疗。
神功妙贴散
涂敷痈疽晕内，使脓血化为水出，收晕敛毒。
大南星（圆白者）　蓖麻子仁（各四钱）　五倍子（淡红者）　白芷（消片）　姜黄　半夏（生）　贝母　白及（各二钱）　没药　乳香（各三钱）　花蕊石散（二贴）
上细末，夹和井水入蜜调敷。疮色黯晦，姜汁调敷，从晕边抹收入里，留中间如钱大贴膏药。若疮开大，全用纱摊药以旧茶笼内，白竹叶尾剪两片如疮势，先贴药上，然后贴疮。久年蓬仰上竹叶亦得。竹叶出水，藉药以行之。凡敷药，须是细末则不痛。
内消散
痈疽恶疮方萌，才觉便服。
穿山甲（插入谷芒热灰中，候焦黄）
上为末，入麝随意。每服二钱半，温酒调下，或瓜蒌煎酒调下尤妙。日两服。
大全内消散
内消痈疽恶毒，才觉便服。
穿山甲（截片，以谷芒糠炒脆，一两）　当归（半两）　甘草（二钱半，生）
上末，每服三钱，温酒调下。
小车螯散
内消痈疽，取下恶毒。首初便服。
紫贝大车螯（生取壳一合，盐泥塞满，相合，麻线缠，盐泥涂外，晒干，炭火煅通红，去泥，冷地出火毒一伏时）
上细末。每服三钱，入生甘草末一钱，轻粉一字，用瓜蒌一枚、灯心三十茎，分两次煎，酒乘热调下。五更温服。天明又服。日中大便下黑苔恶物。或不用甘草，入蜜二匙。
皂刺散
治痈疽等患。宣毒排脓，首初便服。
皂角刺（紫黑色者）　连皮瓜蒌（等分）　北五灵脂（减半）
上锉细。每服四钱，酒二大盏，煎六分，入乳香少许，温服。皂刺亦能宣毒。
万金一醉膏
治痈疽发背。宣导恶毒，始初便服神妙。
瓜蒌（一个，去皮，碎研）　甘草（生，粗末，半两）　没药（水中研，二钱半）
上用红酒三大碗，煎取其半，分两服，温服之。在上食后服，在下食前服。重者再剂，以瘥为度。又方加当归、白芷，并些乳香。更要宣毒，加紫皂角刺一分。
粉乳托里散
痈疽初发便服，或毒气入里冲心，烦闷吃呕嗽喘以至泄泻，急用此频服，托里返出毒气，自内发起于外，此药又能消，已发、未发皆可服，神妙。
真绿豆粉心（二两）　明乳香（半两，以竹叶包，熨斗火熨，乃研细）
上末。每服二钱，熟新水调下，或生甘草煎汤调，食后少时细呷。常要药味在胸膈间，则毒气不能攻心。或疮已沉晦，用当归一钱，辣桂二钱，煎汤调下，仍以加味不换金正气散，为佐。小儿豆疮陷，入粉乳散能救之；瘰疬攻心呕闷通治。
蜡矾丸
治痈疽、发背、瘰疬、漏疮、恶疮。卫护内膜，驱解诸毒，自然内消。神妙。
通明白矾（生用，二两）
上细末，黄蜡一两二钱，溶汁，就炉上，入矾拌和，众手丸桐子大。每服十五丸，熟水下，或冷酒下，常常服之。漏疮用油发，又和鸡内金末外塞。
明胶酒
治痈疽等患，使毒气不攻于内，不转恶证。
通明牛皮胶（每用一两，截片）
上，醇酒一大碗，入胶重汤铫，令溶散，通口服。
排脓内消散
治痈疽发背，活血排脓消毒，红肿内消。
何首乌（一两）　当归　川芎　生地黄　川续断（各洗，焙）　茯苓　芍药　白芷　半夏曲　藿香叶（各半两）　紫草茸　甘草（炙。各三钱半）
上粗末。每服三钱，新水二分、酒一分，姜、枣煎服。有热者加灯心，只用水煎。
究原排脓内补散
活血排脓，扶养内气。或大溃开烂，用此救里内塞，（方见肠痈门。）以加味不换金正气散佐之。有热证者勿用，以排脓内消散加灯心服。
五香散
治痈疽须用香气透达经络。
木香　丁香　藿香叶（各一分）　沉香　乳香　连翘　木通　续断　桑寄生　甘草（微炙。各半分）
上细锉。每服三钱，井水一碗，煎七分，入麝少许。患在上，食后服；患在下，食前服。五发证皆令人头痛、恶心、寒热、气急、拘挛，此药疗之。如有热，加灯心、桑白皮。
加味不换金正气散
治痈疽寒热往来，或内挟风邪，或内气虚馁，通用。最能发出风毒，可与排脓内补散并行。
苍术（麸炒）　橘红　半夏曲　藿香叶　厚朴（制。各一两）　甘草（炙，七钱半）　白茯苓　川芎（各半两）　木香（二钱半）
上为末。每服三钱，姜五片、枣二枚煎服。若疮陷不发，多加辣桂、当归。
二香散
风、气、食三证通用。调畅胃气，须兼服之。
木香　藿香叶　白豆蔻仁　半夏曲　厚朴（制）　橘皮　茯苓　苍术（炒）　甘草（炙。各半两）　益智仁　缩砂仁（各一两）　丁香（二钱半）
上粗末。每二钱半，姜枣煎服。
黄芪托里散
托里内虚止痛。
黄芪　白茯苓（各一两）　甘草（生，二钱半）　乳香（别研，一钱半）
上末。每服二钱，酒小盏，慢火煎如膏，再添酒调服。内虚加当归。
当归酒
治痈疽阴证，头平向内，沉黯不疼，浑身患处不热。
辣桂（去粗皮，半两）　当归（四钱）　木香　白芷（各二钱）
上细锉。每服三钱半，醇酒一碗，慢火煎七分，入乳香末半钱，不饥饱温服。以排脓内补散、加味不换金正气散为佐，以熟铺猪蹄、膂肉为养。荞麦面能发起，可煮食之。如更不发起，用《局方》姜附汤加当归、木香、炙甘草煎服。又更不发起，用：
穿山甲（头截片，蘸醋炒焦）　生人牙（煅留性。各一分）
上为末，分作两服，用辣桂、当归、去节麻黄煎酒，食前调下。患处用生姜汁和面厚涂，或用川乌、硫黄、人牙煅，并细末酒调敷之。
神授香附汤
治痈肿结硬，聚毒作痛。
香附（杵去皮，用生姜汁浸一宿，晒干）
上末。每一钱半，米饮调下；或紫苏、甘草煎汤调下，进数服肿硬自消，有脓即出，于气证尤便，急用只小乌沉汤。
消毒散
内消痈疽恶毒。
当归　白芷　甘草（生）　赤小豆　紫草茸（各半两）　贝母（一两）
上末，每二钱半，水酒煎，日二服。
瞿麦散
排脓止痛，通利小便，从小便出毒气。
瞿麦穗　赤小豆　当归　川芎　白芷　黄芪　赤茯苓（各半两）　辣桂　甘草（各二钱半）
上末。每二钱半，酒调下。
万病解毒丸
治痈疽发背，鱼脐毒疮，药毒、草毒、挑生毒、兽毒、蛊毒、瘵虫诸恶病。
文蛤（即五倍子，一两半）　山慈菇（即金灯花根。一两，洗，焙）　红牙　大戟（洗，焙，七钱半）　全蝎（五枚）　大山豆根　续随子（取仁，去油留性。各半两）　麝香（一钱）　朱砂　雄黄（各二钱）
上件先以前五味入木臼捣罗为细末，次研后四味，夹和糯米糊丸，分作三十五丸，端午、七夕、重阳、腊日，净室修合。每服一丸，生姜、蜜、水磨下，井水浸研敷患处，解毒收疮，救病神妙。朱砂、雄黄功能医五毒、攻疡中物也。
红内消散
痈疽内蕴热、外发热用此。
红何首乌（半两）　远志（水浸，取肉，蘸姜汁焙）　赤茯苓　川芎　北梗　苦参　赤小豆　赤芍药　蔓荆子　威灵仙（各三钱）　生甘草（半两）
上末。每服二钱，麦门冬十四粒煎汤调下。
清心散
治痈疽有热证。
远志（制）　赤茯苓　赤芍药　生地黄　麦门冬（去心）　知母　甘草（生。各等分）
上锉。每三钱，姜枣煎服。小便秘加灯心、木通。
痈疽大便秘导毒方
紫草　瓜蒌（连皮）
上锉。新水煎服，或用黑豆一盏，入生姜、紫苏煎汤亦得。
痈疽烦渴方
参苓白术散
上以瓜蒌根、绿豆、乌梅煎汤调下。
加味八味丸
降心火，生肾水，治诸渴疾。痈疽未发前、已瘥后渴证通用。
好熟地黄（洗、焙，二两）　山药（锉，微炒）　山茱萸（蒸，取肉，焙。各一两）　辣桂（去粗皮，半两）　泽泻（截作块，酒蘸，瓷器盛，甑内蒸五次，锉，焙）　牡丹皮（焙）　白茯苓（各八钱）　真北五味子（慢火焙透，别研，一两半）
上为末，炼蜜候冷，和丸桐子大。每服三十丸，空心盐汤下。
痈疽腹痛方
辣桂（一分）　木香　芍药　北五灵脂（各半分）
上锉散。每服三钱，姜枣煎服。
痈疽泄泻方
粉乳托里散
上用木香、白茯苓煎汤调下，加味不换金正气散佐之，呕恶通用。
痈疽虚证寒战方
明乳香（研细，半两）
上每服一钱，熟水调下。战发于肝，乳香着肝而温之，寒战随止。
山药丸（见漏浊门）
治痈疽，因肾虚劳损所发。每服七十丸，五更初肾气开时，端坐，勿言勿动，勿咳勿唾，侍侧有人进药，盐汤下，日间以排脓内补散加川芎、当归、白茯苓佐之，最疗劳损证。
内托黄芪丸
痈疽因针砭锥割伤其经络，白脓赤汁逗留不止用此。
黄芪（二两）　当归（生，七钱半）　肉桂　木香　沉香　乳香（别研。各二钱半）
上末，绿豆粉一两，生姜汁煮糊丸桐子大。每服七十丸，温热水下。
特异万灵散
治痈疽发背、肿毒等患，神妙。
软石膏（烧通红，碗覆在泥地上一宿）　大白南星　赤小豆　草乌（连皮尖。各半两）　乳香（别研，二钱）
上细末，蜜水调膏，以外抹收入，留最高处如钱勿敷。如已破，切忌药入疮口，恐痛。敛毒排脓，不致溃烂，屡效。
洗疮方
莽草　苦参　贝母　射干　木通　蜂房　大腹皮　桑白皮　汉椒　连根葱白（多用）　白芷
上煎汤，密室中淋洗。
又方
白芷（一两）　新桑白皮（三分）　贝母（半两）　汉椒（三两）　紫苏（三茎）
上锉碎，分两次入连根葱煎，以葱蘸汤洗。溃烂者，猪蹄煎汤洗，或水胶煎汤洗亦好。
北艾汤
痈疽疮口冷滞，脓血少，肉色白，久不合，逐日用。
北艾（一把）
上煎汤，密室中洗，仍以白胶烧烟熏之，续贴膏药，仍多服排脓内补散、加味不换金正气散。
又方
疮口已成大窟，以：
桑白皮（一分）　当归（半分）
上为末，干掺，外用北艾蘸蜜水，研细塞口。
桑皮散
治疮口有热，攻焮作痛，赤烂淫汁。
桑白皮（新者，一两）　苦参　槐花　天花粉（晒。各半两）
上杵细末，干掺，仍煎苦参、桑白皮汤荡洗，痒者加槟榔、轻粉。
又痈疽方
白芷　桑白皮
上煎汤洗，以桑白皮末掺效。
又疮口大窟方专以：
大桑叶（日干）
上末之，频掺，效。经霜黄桑叶尤好，掺敷、煎汤皆可用。
又方
生丝瓜或生地黄、或芭蕉根取汁，笔蘸抹。
消蚀散
消蚀恶肉，淫虫朽骨，先用洗疮方，然后敷此。
明白矾（入银窝内，瓦盖，煅令性尽，一两）　绿矾（煅热）　雄黄　乳香　好胭脂　远志（水浸，取肉，焙。各二钱）
上细末，蜜水研膏，敷恶肉上，麻油调亦得。
又消蚀方
腊月收獖猪粪，烧存性。
獖猪粪（腊月取，一两）　雄黄（研）　鸡心槟榔（各二钱）
上细末，湿者掺，干者麻油轻粉调抹。蚀恶肉，䕡茹好。
茶蜡丸
诸疮溃后，孔中以熔蜡和好茶捏尖丸塞其中，以牛角内粉屑夹天花粉、真蚌粉干掺。消毒生肌。
敛疮散
软滑石　花蕊石　鸡内金（各半两）　白及（三钱半）　白蔹（二钱半）　虢丹（煅）　滴乳香（各一钱）
上滑石、花蕊石炭烧通红，碗覆泥地一伏时，为细末，次入余药末研和，干掺，神妙。
保安敛疮方
白蔹　白及（各一两）　鸡内金（一两）　厚黄柏（半两）
上细末，井水调敷，须脓尽乃用，溃者亦能敛。
硬疮生肌方
降真香（一两，紫赤大片者，油处更好）　桑白皮（新者）　半夏（生。各半两）　乳香　当归　五倍子（各二钱）
上细末，干掺。
又方
大南星　半夏（生）　五倍子　鸡内金（各半两）　南木香　当归　厚黄柏　降真香节　白蔹　白及（各二钱半）
上细末，先荡洗，后掺药，伤扑通用。
生肌散
老狗头生脑骨（截碎，新瓦煅透，二两）　桑白皮（新者，一两）　当归（二钱半）
上细末，麻油调敷，疮深则掺，伞纸护之。
太乙膏
治痈疽发背恶毒。
好虢丹（二两半）　男生发（洗，焙，二钱）　木鳖仁（碎，三枚）　肥白巴豆肉（十八粒）
上用麻油四两，慢火先煎巴豆、木鳖、发团，更换柳枝搅准发耗五分，顿冷炉，绢滤，再暖，入净虢丹，换柳枝频搅，候色变，滴入水成珠，随意入乳香末，再煎沸，倾入瓷器候凝，覆泥三日贴用。凡修合膏药密室中，勿令猫、犬、妇人见之。
神应膏
治痈疽发背恶毒。
龙泉好光粉（二两）　真麻油（三两）
上慢火同熬，更换柳枝频搅，滴入水成珠，方入白胶末少许，徐徐倾入瓷器，以水浸两日，抄纸摊贴。
神异膏
治痈疽发背，恶毒疮疖。
黑参　白芷实　露蜂房　杏仁（不去皮）　木鳖仁　男生发（洗，焙。各二钱）　蛇蜕（盐水洗，焙，一钱）　肥白巴豆（一十五粒）
上锉细，麻油五两，同药入瓷铫浸一宿，慢火煎，更换柳枝搅，候药色焦黑，顿冷炉，生绢滤，再入铫暖，入净虢丹二两，柳枝急搅，候黑，滴入水成珠，入乳香末二钱，拌和，倾入瓷器候凝，覆泥地三日，贴用。
遇仙膏
治痈疽发背毒疮等。
川五灵脂　白芷　贝母（各半两）　当归（二钱半）
上锉，细柳枝截二十四寸，麻油六两，同上药入瓷铫一宿，慢火煎，柳枝搅，药色稍焦，入肥白巴豆二十一粒，木鳖仁碎五个，搅煎令黑，顿冷炉，生绢滤，再暖，入蜡半两溶尽，再顿冷炉，入净虢丹二两半，更换柳枝急搅，候色黑，滴入水如珠，入乳香、没药末各二钱，拌和，倾入瓷器候凝，覆泥地三日，贴服皆好。柳枝止痛。
神仙截法
治痈疽发背毒疮，发作便服，使毒气不内攻，可保。
真麻油（银器内煎十余沸，倾出候冷，一斤）
上和醇酒二碗，分五次荡、温，日夜服尽，解阴证沉毒。
将理法
避风邪　少睡卧　勿惊忧　勿嗔怒　徐行动　省言语　戒闺房　绝思虑　防触秽　听好事　疮频洗　药常助　盥漱　闻香　二便顺序　择饮食内充，无饥饱失度　敷药、运掉屈伸，疮口常加爱护　妄用恶草愈滋其毒，不忘饮食，反害其疮，皆非正法。
〖痈疽发背龟形灸法〗
凡发背如龟形，辨认龟头，不论左右上下，但以肿高处为头，或有疑似，即以黄秆纸蘸醋掩之，先干处为头，把笔点定，男女皆取左手中指，用草比量全指为度，一样剪草十二片。六片安顿在外，合作龟背形六片，安顿于龟背之内，中心直顿二片，四方分顿四片，内外各相连合，如是则头尾四足定矣。以笔点其尾足，抹蒜膏灸之，先灸其尾七壮，火未灭，便灸后一脚七壮，火未灭，又灸后一脚七壮，迤逦如是，灸至前两脚而止，须留龟头莫灸，以出毒气，法艾捍实如筋，中间大，剪作艾柱。此法合阴阳气候，可用灸之，省力疗理。
论热
背发大疮，惟发热则谓之背，若不发热皆疖也。其有阴证于五脏内发者，却又沉睡无热，大凡痈疽惟藉有热则发，热则气血行，冷则气血滞，热则能生肌，冷则疮不合。遇有热者，切不可退热，但用温药以微凉少济之，是为和剂。
论晕
痈疽发背，俗以肿痕所至为晕，非真晕也。晕生于疮口之旁，如红筋之状，才见晕则非美证矣。一晕、二晕以至三晕尚可措手，若四晕、五晕是脏腑蕴受锐毒，断断难医。
保安炙甘草方
痈疽漏疮，通用神妙。
粉草（以山泉溪涧长流水一小碗，徐蘸，慢火炙，水尽为度，秤一两）
上锉粗末，用醇酒三碗，煎二碗，空心随意温服，最活血消毒。
痈疽方
赤小豆　绿豆　黑豆　川姜黄
上为细末。未发起，姜汁和井水调敷；已发起，蜜水调敷。
诸痈疽大便秘方
甘草（生，一两）
上锉碎，井水浓煎，入酒温服。能疏导恶物。
蚀漏方
生油发（烧，留性，四钱）　白及（一钱，细末）
掺敷。
去水膏
治痈疽破穴后，误入皂角水及诸毒水，以致疼痛。
甘草（生，为末，一分）　砂糖　糯米粉（各三分）
上为膏，摊在绢上贴，毒水自出。驴马汗及尿粪，一切毒水，皆治之。
木香掺收疮口方
木香　鸡心槟榔　虢丹（煅。各一钱）　轻粉（半钱）
上细末，掺。
秦艽掺方
治一切疮口不合。
秦艽细末，掺之。
荡洗方
蜂房　白芷　苦参　川椒
上煎洗，热焮加荆芥。
痈疽疮口深大方
深山黄牛粪（塞满疮，藤纸贴上三四日后）　蜂房　白芷　大腹皮（三件煎汤淋洗，拭干）
上以黄桑叶（日干），为细末，撒掺，常服酒调排脓内补散，饮醇酒，食肥肉，自然生肌。深山黄牛吃百草，平田牛只吃禾藁。
诸恶核方
或在上，或在下，顽结留滞，不溃不散，用瘰疬门立应散宣毒从小便出，非用一醉膏之类宣毒从大便出也。先以大戟、草乌为末，酒调敷，仍服蜡矾丸，或穿山甲炙焦为末，温酒调下佐之，在上者加皂荚刺带生灰，煎葱汤熏洗。
痈疽恶核，男以左边为重，女以右边为重。
发颐方
此疮最险，毒气灌注头面，肿大可畏，牙齿亦脱。治法：解开头发，寻顶螺中灸二十一壮，如不透达，灸至四十九壮而止。其疮开口大孔，用东向石榴皮，晒，为细末，撒掺其中。特异万灵散，本方加煅过石膏半倍，蜜水少许，调敷四周；不换金正气散、排脓内补散，二药各加川续断、皂角刺烧去半带生灰，相间煎服。皂荚刺性上行，主上焦病。凡痈疽药太温，加干薄荷煎服。石膏性寒，始亦疑之，然火煅通红，盆覆地上，以出火毒，最能收晕，使疮口把就，不至烂肌。
〖附诸方〗
真人活命饮
治痈疽发背、发脑、发髭、发胁、疖毒、骑毒肿、肚痈、腿痈、附骨痈疽、恶疮、恶漏疮、血块气块、面目手足浮肿，随病加减，并宜治之。
天花粉（一钱）　甘草节　乳香（透明。各一钱）　穿山甲（三大片，蛤粉炒，去粉）　赤芍药　白芷　贝母（各一钱）　防风（去芦，七分）　没药　皂角刺（各五分）　当归尾（酒洗）　陈皮（各一钱半）　金银花（三钱）　或加大黄（一钱）　木鳖子（去壳，八分）　体虚加黄芪（一钱）
在背俞，皂角刺为君；在腹，白芷为君；在胸次，加瓜蒌二钱；在四肢，金银花为君；如疔疮，加紫河车草根三钱。（无加亦可。）
上作一贴，用金华好酒一钟半煎至一钟，温服。煎时次用大瓦瓶，以纸密封口，勿令泄气。能饮酒，服药后再饮数钟，浩大不可忆度。
偈云：
真人活法世间稀，大恶痈疽总可医，
消毒只如汤泼雪，化脓渐使肉生肌。
阴功岂止万人活，神效何须刻日期，
留下仙方诚信授，存仁修制上天知。
此方治一切痈疽疔肿，不同阴阳、虚实、善恶，肿溃，大痛或不痛，先用此剂，大势已退，然后随余证调治，其功甚捷，诚仙方也。
防风通圣散
治痈疽通用。（方见中风门。）
狗宝丸（《济生方》）
专治痈疽发背、附骨疽、诸般恶肿将发时，先觉口中烦渴、四肢沉重、遍身壮热乃其候也，此药功效不可具述。
蟾酥（二钱）　金条蜈蚣（七条，全者，酥炙黄色）　轻粉　雄黄　滴乳香　没药　乌金石（即石炭。各一钱）　狗宝（癞狗腹中得之，一钱。又云一两）　狗胆（一个，干者用之，去皮，黑狗腊月者佳）　鲤鱼胆（一个，干者用之，腊月者佳）　粉霜　黄腊（各三钱）　硇砂（半两）　麝香（一分）　孩儿乳（一合，头首者）　铅白霜（一钱。一本无此）
上先将乳汁、黄腊放在罐内，文武火化开，次将各药末和成剂，用时大人丸绿豆大，小儿丸如芥子大。每服三丸，病重者加至五丸，用白丁香七个研烂，新汲水调送下。腰以下，食前服；腰以上，食后服。如人行五里，热葱白粥投之，即以衣被盖定，汗出为度，以后只吃白粥，常服十宣散。留头，其四边以乌龙膏贴。
漏芦汤（《精义》）
治一切恶疮毒肿，丹瘤瘰疬，疔肿鱼睛，五发瘭疽。初觉一二日便如伤寒，头痛烦渴，拘急恶寒，肢体疼痛，四肢沉重，恍惚闷乱，坐卧不宁，皮肤壮热，大便秘涩，小便赤黄并宜服之，惟妊娠忌服。
漏芦　白蔹　黄芩（去黑心）　麻黄（去节）　枳实（麸炒，去瓤）　升麻　芍药　甘草（炙。各一钱）　大黄（二钱）　朴硝（一钱）
上，水煎服。
千金漏芦汤（《精要》）
治证同前。
漏芦　连翘　黄芩　白蔹　枳壳（去瓤，麸炒）　升麻　粉草（炙）　麻黄（去根节。各一钱）　大黄（一钱半，湿纸煨）　朴硝（别研，一字）
上作一服，用水一盏半煎至八分，去滓，空心热服。
渊然真人夺命丹
专治疔疮、发背、脑疽、乳痈、附骨疽，一切无头肿毒。恶疮服之便有头，不痛者服之便痛，已成者服之立愈。此乃恶证药中至宝，病危者服之亦可矣，万无一失，不可轻易。
蟾酥（二钱，干者，老酒化）　血竭（一钱）　乳香　没药　铜绿　朱砂（为衣。各二钱）　轻粉（半钱）　胆矾　寒水石（各一钱）　雄黄（三钱）　麝香（半钱）　脑子（半钱，无亦可）　蜗牛（一十一个，连壳用）　蜈蚣（一条，酒浸，炙黄，去头、足）
上为细末，将蜗牛研作泥，和前药为丸如绿豆大。若丸不就，以好酒煮面糊为丸。每服只二丸，先用葱白三寸，令病人嚼烂，吐于手心，男左女右，将丸子裹在葱白内，用无灰热酒三四盏送下，于避风处，以衣被盖覆，约人行五里之久，再用热酒数杯，以助药力，发热大汗出为度。如汗不出，重者，再服二丸，汗出即效。初觉者二丸即消，三五日病重者，再进二丸。如疔疮走黄，过心者难治，汗出冷者亦死。如病人不能嚼，葱擂烂裹药，仍以热酒吞下。疮在上，食后服；疮在下，食前服。服后忌冷水、黄瓜、茄子、油、面、猪羊杂肉、鱼一切发风疮毒等物及妇人洗换、狐臭，犯之难治。
竹叶黄芪汤（《精义》方）
治诸痈疽发背烦渴及一切恶疮发大渴者。
淡竹叶（二分半）　生地黄（一两）　黄芪　黄芩（去腐）　当归　川芎　甘草　芍药　人参　麦门冬（去心）　半夏（汤洗）　石膏（各四分）
上用水一盏半，竹叶五片，生姜五片，煎至一盏，温服。
内补散
专治痈疽发背溃脓出，多内虚少力，不进饮食，有虚证恶重者亦治之。
人参　白茯苓　川归　黄芪　桂心　甘草　远志（各半两）　芎　麦门冬　白芍药　陈皮　熟地黄　五味子（各一两）
上㕮咀。水一钟，姜三片，枣一枚，煎至半钟，温服。
败毒流气散
人参　桔梗　枳壳　甘草　防风　柴胡　前胡　川芎　羌活　白芷　芍药　紫苏（各等分）
上㕮咀。水一钟半，姜枣煎服。
护心托里饮
人参　黄芪　当归　川芎　甘草　白芍药　乳香　木香　乌药　官桂　防风　枳壳　桔梗　厚朴（各等分）
上㕮咀。水、姜煎服。
铁圈散
治痈疽肿毒。
乳香　没药（半两）　大黄　黄柏　黄连　南星　半夏　防风　皂角刺　木鳖子　瓜蒌　甘草节　草乌　阿胶
上为末，醋调成膏，砂石器内火熬黑色，鹅翎敷之。
围药
治诸般痈疽，敷上消散。
乳香　没药　大黄　连翘　黄芩　黄连　黄柏　南星　半夏　防风　羌活　瓜蒌　阿胶　皂角刺（各等分）
上研细末，好醋煎黑色成膏，寒者热用，热者寒用。
围药钢井拦
贝母　南星（各七钱）　连翘　五倍子　经霜芙蓉叶（各一两）
上为细末，用水调敷四向肿处，止留中间一窍出毒气。
秘传铁箍散
霜后芙蓉叶（二两）　海金沙（五钱）　草乌　金线重楼　天南星（生者佳。各五钱）
上为末，用好米醋调药成膏，围敷患处。若是发背加木鳖子五钱，为末，和前药，立效。
千金托里散
治背疽并诸恶疮，如三日以内未针灸及利大便者，则可消矣。
羌活　藁本　生黄芩　人参　炙甘草　木猪苓（各一钱半）　防风身（洗）　防风梢（各五分）　川归身（酒洗）　连翘　酒黄芩（各三钱）　川归梢　生甘草　陈皮　苏木　五味子　酒黄柏　酒防己（各五分）　桔梗　山栀　酒生芐　酒黄连（各一钱）　酒大黄（三钱）　麦门冬（二钱）
上细切，分作二服，每服用水三大盏，浸半日，煎一盏，稍热服，后一服如前，并滓煎服，忌生冷。此方如觉有病，即便忙服无不效者，若疮势已发三四日，或成脓者，则不消矣。
十全内托散
治疮肿托里，未成者速散，已成者速溃。
人参　当归　黄芪（各一钱）　厚朴　川芎　桔梗　防风　桂心　白芷　甘草（各一钱）
上细切，作一服，用水二盏煎至一盏，去滓，食远服。
秘授仙方万应膏药
治一切肿毒，未溃贴之则消，已溃贴则去腐生肌，并治杨梅痈漏、恶疮、风气骨节疼痛、痞气积块、挫闪腰痛，一切诸证，贴之神效。
羌活（一两）　巴豆（二两）　木鳖子（二两）　川乌　皂角刺　穿山甲　白芷　蝉蜕　杜当　赤芍药　金线重楼　五倍子　独脚莲　雷藤　连翘　血余　白及　降香　白蔹　紫荆皮　藁本　黄连　石羊角　广藤　川芎　僵蚕（各一两）　蓖麻子（二两五钱）　防风（二两）　蜈蚣（七条）　草乌（二两）　当归（一两五钱）　蛇蜕　叶下红　三白草　八角风　苦参　孩思母　何首乌　大风藤　小风藤　海风藤　寻风藤　七叶黄荆　松节　金银花　车前草　槐角　丹参　斑蝥　青木香　玄参　牛膝　地榆　威灵仙　生地黄　薄荷　苍术　五灵脂　天花粉　南星（生者，一个佳）　细辛　蛤蟆（一只）　桔梗　山栀　荆芥　黑丑　花蛇　大风子　乌药　小茴　节骨草　两头尖　黄柏　乌稍蛇　槐嫩枝　桃嫩枝　柳嫩枝　榆嫩枝　椿嫩枝（各五两）
上件七十九味㕮咀片末，用真香油十斤和药，浸七日，下锅熬，待药滓成炭、血余无形方可滤去药滓，再熬，滴水成珠，再将黄丹徐徐入内收为膏，再入后项药。
乳香　血竭　阿魏　龙骨　胆矾　雄黄　轻粉　没药　孩儿茶（各五钱）　樟脑（四钱）　赤石脂（七钱）　沉香　木香（各三钱）　麝香（一钱）　冰片（三分）
上十五味，研为极细末，入膏内搅匀，用瓷钵收贮，出火毒，油纸摊贴，神效。
秘传定痛生肌散
龙骨（煅）　白芷（各三钱）　黄丹（水飞，五钱）　软石膏（煅，去火毒，一两）　没药　乳香（各三钱）　血竭（二钱）　黄连（四钱）　轻粉　朱砂（各五钱）
上为极细末，掺于疮口上。止痛生肌神效。再用白膏药贴之。
秘传白膏药
官白粉（一两半）　赤石脂（煅，一两）　樟脑（五钱）　轻粉（二钱五分）
上为细末，生猪油去膜，捣烂，和前药调匀，先将生肌散掺上，后贴之。
洗毒散（《通玄论》）
治诸般恶疮、风湿阴蚀，并宜此洗之。
用蛇床子、地骨皮丁、麻黄、荆芥、防风、桔、矾各三钱。
上用水三碗，葱白三根，煎至二碗，无风处洗。
乳痈  ***************************
〖乳痈方论〗
男子以肾为重，妇人以乳为重，上下不同而性命之根一也。坐草以后，风邪袭虚，营卫为之凝滞，与夫婴幼未能吮乳，或乳为儿辈所吹，饮而不泄，或断乳之时捻出不尽，皆令乳汁停蓄其间，与血气抟，始而肿痛，继而结硬，至于手不能近，则乳痈之患成矣。乳痈一名妒乳，妇人四十以下，血气周流，患此可疗；年事既高，血气耗涩，患此难瘳。恶寒发热，烦躁大渴，是其证也，甚则呕吐无已，咽膈窒碍，何耶？盖胃属足阳明之经，实通乎乳，血热入胃呕吐何疑？或者不能温散，妄以寒凉疏转之剂行之，即使痈毒自外入里，呕吐尤甚，其咽膈妨碍者，毒气上冲所致也。生姜甘桔汤为咽间要药，乳粉托里散最能返出毒气，二香散加瓜蒌根止呕止渴，两得其便焉，更仗万金一醉膏佐之，能事毕矣。虽然，渴而过饮，水入肠胃，必至下利；医理失节，久而不瘥，必成漏疮，又不可不防其变。
〖乳痈证治〗
究原五物汤
痈疽、发背、乳痈通用。
瓜蒌（研，一枚）　皂角刺（半烧，带生）　没药（各半两）　乳香　甘草（各二钱半）
上粗末。醉酒三升煎取二升，时时饮之，痛不可忍立止。
万金一醉膏内加川芎一分、当归半分。
乳痈方
皂荚刺（半烧带生，半两）　真蚌粉（三钱）
上研细。每一钱，酒调下。
生姜甘桔汤
治痈疽诸发，毒气上冲咽喉，胸膈窒塞不利。
北梗（去芦头，一两）　甘草（生）　生姜（各半两）
上锉细。每服三钱，井水煎服。
乳初肿方
甘草（生二钱，炙二钱）
粗末，分两次，新水煎服，即令人吮乳。
敷乳方
大南星　半夏（生）　皂荚刺（烧，带生。各二分）　白芷　草乌　直僵蚕（焙。各一分）
上细末，多用葱白研取汁入蜜调敷。若破疮口，用膏药贴。
乳痈方
乳痈初发。
贝母（为末）
上每服二钱，温酒调下，即以两手覆按于棹上，垂乳良久自通。
又方
石膏烧红，碗覆地出毒，细末三钱，温酒调下。
〖附诸方〗
橘皮汤
治乳痈，初发即散，已溃即效，痛不可忍者。
陈皮（汤浸，去白，晒干，麸炒微黄色）
上为细末，麝香研少许。每服二钱，酒调服，初发觉赤肿疼痛，一服效。因小儿吹奶变成此疾者并治。
复元通气散
治发乳、痈疽及一切肿毒。
木香　茴香　青皮　穿山甲（炙酥）　陈皮　白芷　甘草（各等分）　贝母（去心，姜制）　加漏芦
上㕮咀。每服五钱，水一盏半，煎八分，去滓，入酒，食远服。末，酒服二钱亦可。
一方
治妇人乳赤肿成痈者。
歌曰：
欲治乳痈良捷法，紫苏一味胜他方。
浓煎汤饮频频服，苏叶围来合乳房。
一方
治乳痈神效。
用桑黄不拘多少，用好酒磨，热服即安。
一方
治妇人吹奶。
用枣七枚去核，入鼠粪七粒，火煅存性，研末，入麝香少许，温酒调服。
又方
治妇人吹奶。
诗曰：
妇人吹奶治如何？皂角烧灰蛤粉和。
热酒一盏调八字，双手揉散笑呵呵。
一方
加乳香（少许。）
一方
治妇人乳头裂。
用秋后冷露茄儿裂开者，晒干，烧存性，为末，水调敷患处，甚验。
癌  ***************************
（痈疽诸发，此法通用）
〖发癌方论〗
癌者，上高下深，岩穴之状，颗颗累垂，裂如瞽眼，其中带青，由是簇头各露一舌，毒根深藏，穿孔透里，男则多发于腹，女则多发于乳，或项或肩或臂，外证令人昏迷，治法急用蓖麻子等药外敷，以多出其毒水，如痈疽方中乳香膏，神攻妙贴散是也。内则于小便利之，盖诸痛痒疮，皆属于心，心与小肠为表里，所当宣毒于小便。但诸发蕴毒，又非麦门冬、灯心草之所能宣，必如是斋方中立应散，以地胆为主，以白牵牛、滑石、木通佐之，而后可以宣其毒矣。自此又于心肾用工，人之一身，水不能济火，则渴而后发疮，心肾相交，水火既济，于人何病之有？心主血也，清心行血，固所当然，亦使肾得其养，则水有所司，真元凝合，彼疮自平，更服童尿，又可以灌涤余毒，切戒忌风邪入之，将理一节，米餔猪蹄，可以益肾，可以养中，当加之意。
痼  ***************************
〖发痼方论〗
痼发于手足，或掌心，或腰腿，或臀下伸缩处，长形平肿，无头无面，低贴肌肉，瞰里开疮，如[疒/其]而大，走注牵连，较之诸发烦渴为甚。其患浅则可疗，其患深则害人，或重毒已平，数月之后，复于他处大发，但作肉色微带淡红，终不能救治。法以痈疽类例推之，大要培养内气，以防滑泄，兼用膏药吮疮，神异膏、遇仙膏，可贴可服。
瘭  ***************************
〖发瘭方论〗
瘭疽之发有数种，先作点而后露肉，小者如粟如豆，剧者如梅如李，赤黑青白，色变不常，或臂或臀，或口齿，或肚脐，发无定处，大概多见于手指之间，根深入肌，走臂游肿，毒血流注，贯穿筋脉，烂肉见骨，出血极多，令人串痛，狂言，痛入于心即死，突出于外肾者亦死。此疮最虑引风，治法宣毒行血，尤当于心肾加意焉。盖心为万病之门，败血郁滞，烦躁嗳闷，皆毒气攻心之候也。心家为毒所攻，若于小便利之，又恐外肾虚怯，易至伤风，势必宣毒于大便，如瓜蒌酒之入没药、五灵脂、皂荚刺带生灰是也。是虽大便引导毒气，然清心行血，去风邪之剂，如之何而废之？心清血行，风邪解散，庶乎有瘳矣。经云：在指则截，在肉则割，盖虑毒气随风走肌，随脉入腹，倏忽害人至速而不可留也。此疾根源，初因感受恶风，入于脉理，或伤寒瘴疟之后，毒变所生。凡痈疽诸发，开一寸则一寸引风，非必风入于其中，盖虚处自引风也。惟风邪袭虚，则肉烂透骨，恶血横流，大南星、生半夏、白芷梢最能去风，可以频敷，其诸疗理，推广痈疽法度行之。
〖发瘭证治〗
痈疽、癌、瘭、恶疮妙方
生发（烧，留性，三分）　皂荚刺（烧，带生，二分）　白及（一分）
上细末，干掺或井水调敷。皂荚刺能行诸药。
瘭方
生发（烧，留性）　皂荚刺（烧，留性。各二分）　赤蜈蚣（半烧）　厚黄柏（各一分）
上细末，雄猪胆汁调敷。
又方
鸡内金　生发（各烧，留性，夹和）　大南星　半夏（生）
上为细末掺。
又方
皂荚刺（烧，带生）　白及（少许）
上为细末掺。诸疮通用。
又方
燕窠和百雀儿粪，研膏敷。
又方
生发烧，留性，末之，米汤调服，兼敷。漏疮亦效。
诸发诸疮，蜡矾丸冷酒入麝香送下。
洗荡瘭疮方
荆芥穗　白芷　汉椒（去目）　葱白连根
上用井水煎，入盐候温，自手臂上荡下，日三次。瘭疽毒气走臂，肿所至处紧系之。
又洗方
山灶屋垂尘　灶烟　釜下土（各半升）
上研和，分两次井水煮沸，温洗，日如是。
瘭方
生井蛙（取皮，晒干，烧，带生）
上细末掺，或蜜水调敷。又通用方在前。
是斋立应散（方见瘭疬门）
瘭疮灸法
瘭疮自手发者，毒走至心不救；自足发者，毒走至肾不救。各有小红筋，汤洗，再寻其筋之住处，灸小艾柱三壮，即瘥，此即蛇瘴
瘭疮方论
瘭疮一名蛇瘴，南地多有毒蛇，吐毒于蛮烟瘴雨之乡，人有伏水土、风气而感触之者，数月以还，未有不发为蛇瘴也。唯赤蜈蚣、伏蛇最为上药，雄黄、白芷次之，诸蛇药亦可以制其毒矣。（雄黄有毒，烂肌，但夹和蛇药用。）
疔疮  ***************************
〖疔疮方论〗
疔疮含蓄毒气，突出两寸，痛痒异常，一、二日间害人甚速，是尤在痈疽之上也。《内经》以白疔发于右鼻，赤疔发于舌根，黄疔发于口唇。黑疔发于耳前，青疔发于目下，盖取五色之应五脏，各有所属部位而已，然或肩或腰或足，发无定处，在手足头面骨节间者最急，其余尚庶几焉。疔曰五疔，类分数种，如臼、如豆、如葩、如箔金、如茱萸、如石榴子，或发疹搔破而青黄汁出，或衣物触着而疼痛忽生，或白而肿实，或赤而浮虚，其状不一，大抵疮头黑硬如钉，四畔带赤如火，盘根突起，随变焦黑，未几肿大而光，转为湿烂，深孔透肌，如大针穿之状，外证心惊头痛，拘急恶寒，四肢痛强，或寒热交作，颊舌间赤黑，点点如珠。若毒入腹心，则烦闷呕逆，恍惚痴眠，其毙可立待也。此疾虽自风毒而来，其诸触犯，不可不信，如石疔之忌瓦砾、砖石；麻子疔之忌麻衣、麻仁；火疔之忌火光、炙爆；水疔之忌饮水渡河。恶眼咸食，烂帛刀镰，色色见忌。又不特雌雄二疔，戒谨房事而止，一有触犯，难以有瘳，其或背脊拘强，疮痛彻骨，此触犯之候也。治法以调平心气为上，盖疔疮蓄毒，壅结于心，如茯苓、茯神、远志、益智、莲子、石菖蒲之类，佐以川芎、当归，皆舒豁心经之剂也，心气一清，毒自消散。外所敷者，用销蚀恶肉辈，如胆矾、绿矾、铅霜、斑蝥等类，以饼药调和而笔敷之。烂其肉而后剪，随敷随烂，次第剪平。却以生发、蛇皮、土蜂窠、皂荚刺，各烧，留性，白及减半，并为细末，以平疮口，或销蚀恶肉辈敷之。作痛，则以排脓内补散，多用酒调以醉之矣。又有一种疮头黑深，形如鱼脐，破之黄水渗出，四畔浮浆，是曰鱼脐疔疮，其毒尤甚，通前治法，即痈疽方中万病解毒丸，以清心行血汤使服之，以井花水磨敷之，是为神仙妙药。
〖疔疮证治〗
诸疔疮方
生发（拔一团如鸡子大，摊在一尺绯绢上）　雄黄（研，一豆许）　皂荚刺（二十一针）　赤小豆（二十一粒）
上并粗末，撒放发上，卷就绯绢作一团，外用发绳十字缚定，熨斗内烈火烧，带性，为末，入地骨皮末倍之，分作两服，空心酒调下。
又方
生发　蛇皮（洗，晒）　土蜂窠　皂荚刺（各半两）
上以绯绢一尺，分作四片，分裹上件药，发绳扎之，炭火烧，带性，并为细末，每一钱，空心酒调下。
又方
蛇皮　土蜂窠（烧，带性。等分）
上为末，每一钱，酒调下。
又方
蛇皮洗，晒，炙焦为末，鸡子清调敷。
又方
磁石（于石臼中，捣为细末）
再研醋调敷。
又方
苍耳（亦名鼠粘子，根茎苗实，但取一色，研细）
上，酒调下，仍以苍耳烧灰，醋调敷。或不拘一色，杂采用之。
疔疮方
金头蜈蚣（一条）　胆矾　铜绿　乌贼骨（各一钱）　麝（一字）
上细末，以纸捻蘸麻油粘药，引入疮中，如疮头硬，即灸破或针刺破，然后入药。
〖附诸方〗
立马回疔丹
治疔疮走彻不止。
金脚信　蟾酥　血竭　朱砂　没药（各五分）　轻粉　片脑　麝香（各一字）
上为细末，生草、乌头汁为锭如麦子长大，用时将疮头刺破，纳入一锭，第二日疮肿为效，以膏药贴之。
飞龙夺命丹（《圣惠方》）
治一切恶疔疮。
人言（二钱半）　斑蝥（十二个，去足）　巴豆（十二个，去壳油）　朱砂　硇砂　硼砂　乳香　没药　黄丹（各三钱）　南星（水洗）　半夏（水洗。各一钱）　血竭（二钱）　麝香（一钱二分半）
上为末，蟾酥汁为丸如红豆大。五分内分一分，加入斑蝥四个，然后捻成锭子，如小麦大，每一疮针破，下一锭子，用饭粘白纸封口，用前四分内一丸噙在舌上，觉麻，凉水吞下。忌热物片时。如蟾酥干，用人乳汁化开。一方加雄黄二钱。
千金托里散
治疔肿发背，一切恶肿。
官桂　人参　甘草　川芎　白芷　芍药（各一两）　木香　没药（各三钱）　乳香（二钱）　当归（半两）　连翘（一两二钱）　黄芪（一两半）　防风　桔梗　厚朴
上十五味为细末。每服三钱，酒一盏，煎三二沸，和滓服，无时。
一方
治疔疮。
土蜂房（一窠，全）　蛇蜕（一条，全）
上作一处细瓦器中，以黄泥封固，火煅存性，研为细末。空心，酒调服一钱，少顷，腹中大痛，痛止，其疮已化为黄水，仍服五圣散。
五圣散
大黄　生姜　金银花　甘草（各一两）　瓜蒌（一个）　皂角针（二两）
上㕮咀。每服一两，用好酒二盏，煎至一盏，温服。
瘰疬  ***************************
〖瘰疬方论〗
瘰疬生于项腋之间，凡人少小以来，动辄蓄怒，或忧思惊恐，抑郁不伸，多致结核于项，日积月累，风毒热气聚焉，于是肿湿开疮，起伏无已，甚则牵连至于腋下，自腋下而漫衍心胸，殆无及矣。发热憎寒，烦渴盗汗，或寒热往来，或痛或不痛，其外证也。治法无他，大抵以地胆、斑蝥为主，盖瘰疬之毒，莫不有根，地胆、斑蝥制度如法，能使其根从小便中出，或如粉片，或如块血，或如烂肉，皆其验耳。但毒根之行，小便亦必涩痛，当以木通、滑石辈导之。然是毒必从小便出者何哉？诸痛痒疮，盖属于心，其或流行于小便就快也。人有此患，不惟惩忿窒欲，谨护燥湿风寒，其于饮食百味一切戒之，然则投方匕之剂，当何如而责效焉？曰饭蔬食而已。
〖瘰疬证治〗
是斋立应散
治瘰疬神效，已破未破皆可服。
连翘　赤芍药　川芎　当归　甘草（炙）　滑石（研。各半两）　黄芩（三钱）　白牵牛（生，取末）　土蜂房（蜜水洗，饭上蒸，晒干。各二钱半）　川乌尖（七个）　地胆（去头、皮、足，秫米炒，米黄为度，去米，秤三钱）
上为细末。每服抄一大钱匕，煎浓木通汤调下，临卧服。毒根从小便中出，涩痛不妨。毒根如粉片块血烂肉是也。如未效，后再服。继以薄荷丹解其风热。且地胆性带毒，济以乌尖、或冲上麻闷，不能强制，嚼葱白一寸，茶清下以解之。如小便涩，灯心煎汤调五苓散服，疮处用好膏药贴。若疗痛疽，用此宣导恶毒，本方去黄芩不用。
薄荷丹
解瘰疬风热之毒，自小便宣毒，后须常服。
杜薄荷　皂角（不蛀者，去弦皮）　连翘　何首乌（米泔浸一宿）　蔓荆子　京三棱（煨）　荆芥（各一两）
上为末，好豉二两半，以米醋煎沸，洒豉，淹令软，研如糊，和丸桐子大。每三十丸，食后熟水下，日一服，病虽愈常服之。
必捷丸
治瘰疬多年不瘥。
斑蝥（去头翅足，秫米炒，一分）　薄荷叶（三分）
上细末，乌鸡子清和丸，桐子大，空心茶清下二丸，午时后服三丸，临卧服四丸，次日空心服五丸。脐下痛，小便取下恶物为效。如小便秘，吃葱茶少许。
神秘散
治瘰疬。
斑蝥（去头、足、翅，面炒，二十一个）　荆芥穗（日干）　直僵蚕（炒，去丝、嘴）　黑牵牛（微炒，取仁。各二钱）
上细末。每服一钱，五更好酒调下，日中当取下恶物，如不下，次日五更再进一服，或更不下，第三日五更先吃秫米粥一盏，次服此药，其毒决下。如小便痛涩，以葱茶解之，或木通灯心煎汤利之。
雌雄散
治瘰疬。
斑蝥（一雌一雄，足翅全者，新瓦焙焦，去头、翅、足）　贯众（二钱）　鹤虱　甘草（各五分）
上细末，作两服，饱饭后，好茶浓点一钱调下。
木鳖膏
治瘰疬，经年发歇无已。
木鳖仁（二个，用厚纸捍去油，研碎）
上以乌鸡子清调和，瓷盏盛之，甑内蒸熟，每日食后吃一次，服之半月，自然消靡。粉乳托里散
治瘰疬攻心，呕吐，发出毒方。（见痈疽门）
蜡矾丸
治瘰疬神效方。（见痈疽门。）
山豆根方
治咽喉上隔热毒，患瘰疬者。常常含汁咽下，仍以
山豆根　紫苏叶
细锉煎汤，临卧服。
解热方
瘰疬四畔红肿多汁，为热证。
小黑豆（二合）　紫苏（一茎）　姜（七片）
上细锉，煎汤，食后服。
洗敷方
白芷煎汤泡荆芥。
上候温，软帛蘸洗，拭干，好膏药贴，脓汁恶肉出尽，更用：
半夏（生）　南星（各二钱）　血竭（一钱）　轻粉（少许）
上细末，以津唾调敷。
究原方
敛疮口。
血竭（一字）　枣（烧灰，半钱）　麝（少许）
上夹研，津唾调敷。
〖附诸方〗
散肿溃坚汤
治马刀疮结，硬如石，或在耳前后上下，及肩、胁、背、手足少阳经，及瘰疬遍于头，或颊车，坚而不溃，在足阳明经。一疮已破，乃流脓水，并皆治之。
草龙胆（酒洗，炒四次）　桔梗（各五钱）　升麻（六钱）　甘草（炙）　柴胡（各五分）　连翘（三钱）　葛根　白芍药　黄连（各二钱）　黄芩梢（钱半酒，钱半生）　昆布　知母（酒洗）　瓜蒌根（酒洗）　黄栝（各五钱）　京三棱（酒洗）　广荗（酒洗。各三钱）　当归梢（酒洗，半钱）
上㕮咀。每帖七钱，水二盏，煎八分，去渣，食远热服，于卧处伸足于高处，头微低，每噙一口，作数次咽下，至服毕，如常安卧，取药在胸中停蓄也。另攒一料作细末，炼蜜丸。每服百丸，此药汤留一口送下，更加海藻五钱炒。
白花蛇散（《三因方》）
治久漏瘰疬发于项腋之间，痒痛，憎寒发热。
青皮（半两）　生犀（镑，半钱）　黑牵牛（半两，一半生用，一半炒熟）　白花蛇（酒浸软，去皮骨，焙干，秤二两）
上为末。每服二钱，腻粉五分，研匀，五更糯米饮调下，以利下恶毒为度，十余日再进一服，可绝病根。
梅花点舌丹
治男妇恶疮瘰疬。
蟾酥（二钱）　粉霜　没药　轻粉（各六分）　麝香　冰片　血竭（各四分）　乳香　雄黄（各一钱）
上为细末，用男人乳，丸如茄子大。每服一丸，含一丸在舌上，待自化。瘰疬，可先食胡椒面，然后含之，其疮自消神效。
〖针灸法〗
治瘰疬，以手仰置肩上，微举，肘尖上是穴，随患处左即灸左，右即灸右，艾炷如箸头大，再灸如前三次，永无恙。如患四五年，用药不退，辰时着灸，申时即落，所感稍深，三灸即安，法仍以蒜切片，贴疬疮上，灸七壮，易蒜，多灸取效。
瘿瘤  ***************************
〖瘿瘤方论〗
气血凝滞，结为瘿瘤。瘿则忧恚所生，多着于肩项，皮宽不急，槌槌而垂是也。瘤则随气留住，初作梅李之状，皮嫩而光，渐如杯卵是也。其肉色不变者，谓之肉瘿；其筋脉呈露者，谓之筋瘿；其赤脉交络者，谓之血瘿；随忧愁而消长者，谓之气瘿；坚硬而不可移者，谓之石瘿，瘿之名有五者此也。一曰骨瘤，二曰脂瘤，三曰肉瘤，四曰脓瘤，五曰血瘤，六曰石瘤，瘤之种有六者此也。瘿瘤二者，虽无痛痒，最不可决破，决破则脓血崩溃，渗漏无已，必至杀人，其间肉瘤，攻疗尤所不许。若夫脂瘤、气瘿，随顺用药，尚庶几焉。
〖瘿瘤证治〗
海藻丸
瘿瘤通用。
海藻（洗，晒，一两）　海蛤（煅）　松萝（各七钱半）　当归　川芎　官桂　白芷　细辛　藿香　白蔹　明矾（煅）　昆布（洗，晒。各五钱）
上细末，炼蜜丸弹子大。每一丸，含咽下。
蜡矾丸
瘿瘤通用，常服自然缩小消磨。（方见痈疽门。）
针沙方
专治气瘿。
针沙（浸于水缸，平日饮食皆用此水，十日一换。针沙服之半年，自然消散，针沙能去积也）
治小瘤方
先用甘草煎膏，笔蘸妆瘤旁四围，干而复妆，凡三次，后以
大戟　芫花　甘遂
上等分为细末，米醋调，别笔妆敷其中，不得近着甘草处，次日缩小，又以甘草膏妆小晕三次，中间仍用大戟、芫花、甘遂如前，自然焦缩。
又治瘤方
旧牛皮鞋皮，洗，煎冻，常食之。瘤若破，如豆腐极臭。
〖附诸方〗
破结散
治五瘿。
海藻（洗）　龙胆草　海蛤　通草　昆布　明矾（枯）　松萝（各三分）　麦曲（四分）　半夏　贝母（各二分）
上为末。酒调服，日三食。忌甘草、鲫鱼、猪肉、五辛、生菜、毒物。
昆布丸
治一切瘿瘤。
昆布（洗）　海藻（洗）　小麦（醋煮干。各一两）
上为末，炼蜜丸如杏核大。每一丸，食后噙咽。
秘传治瘿方
治一切瘿瘤神效。
干猪靥（七个，用灯盏火烘过，干，为末）　海螵蛸　木香　青木香　孩儿茶（各五钱）　雄黄　神曲　麦芽　辰砂（各一钱）
上为细末。用酒送下，食后令睡时服之，即睡，再不可言语，戒恼怒房室。此方系累用无不效验。
海带丸
治瘿气久不消者。
海带　贝母　青皮　陈皮
上各等分，为末，炼蜜丸如弹子大。每服一丸，食后噙化。
一方
治颏下结核不消，经效。
大蜘蛛（不计多少）
上以好酒浸过，研烂，同酒调开，澄去滓，临卧服。
《外台秘要》治项下卒结囊，渐大欲成瘿者
昆布　海藻（各等分）
上为末，蜜丸如杏核大。含，稍稍咽津。
〖针灸法〗
天突一穴，（在结喉下宛宛中，灸三七壮。治诸般瘿疾。）肩髃二穴，（在膊骨头肩端两骨间陷宛中，举臂取之。）男左十八壮，右十七壮；女左十七壮，右十八壮。
又灸
两耳后（发际，七壮）
漏疮  ***************************
〖漏疮方论〗
漏者，诸瘘之溃漏也。狼瘘、鼠瘘、蝼蛄瘘、蜂瘘、蚍蜉瘘、蛴螬瘘、蜉蛆瘘、瘰疬瘘、转筋瘘，古所谓九瘘是尔。析而言之，三十六种，其名目又不同焉。大抵外伤四气，内窘七情，与夫饮食乖常，染触蠢动含灵之毒，未有不变为瘘疮，穿孔一深，脓汁不尽，得冷而风邪并之，于是涓涓而成漏矣。漏喜发于项腋，亦喜发于阴僻肛门之间，疗治失时，即生寒热。不特瘘能为漏，凡痈疽诸发，随所在处，苟有宿脓败肉朽骨停蓄其间，皆一切漏疮之萌芽也。治法温散风冷为急，收水次之，生肌又次之，藿香、厚朴、半夏、橘皮、苍术、细辛、川芎、白芷，以官桂、干姜一匕佐之，此足以温散风冷矣。然有近年漏者，有久年漏者，近则或带淡红，或带微肿，或留小核，久则上而槁白，内而黑烂，淫虫恶臭生焉。近者不过前药数品而已，久者复其元阳，亦当以漏监辈加减而用之。如其不当用而轻用，又恐热气乘虚，变移结核，旁缘相通，而孔窍为尤甚，若夫收水一节。则有司存，水属肾也，肾虚不能传导，而后水溢于肾，水溢则渗漉于漏疮。行肾之水，无如黑牵牛，必以牵牛取末，入于猪肾，慢火煨熟，而温酒下之，则借肾入肾，一纵一擒，两得其便。恶水既泄，不复淋漓，继以当归、黄芪、川芎、官桂、川续断、胡芦巴等，修治细末，佐以发灰，空心温酒调下，仍以安肾丸、山药丸兼而济之，庶几肾得所养，真元凝合。夫然后龙骨、牡蛎、人齿、犬牙，加之血竭、乳、麝、发灰，内外相维，生肌必矣。然而新肉方生，又当以膂肉、猪蹄、米餔为养，不惟滋味益肾，而阳明之主肌肉，亦藉谷气以充之，此则自本自根之论也。虽然漏已息矣，疮已平矣，衾帏动念，可乎？否乎？曰：始焉之漏者，沟浍之细流也，终焉之犯者，江河之浚决也，知而故作，卢扁其如之何！
〖漏疮证治〗
温解散
温散漏疮风冷。
藿香叶　厚朴（制）　半夏曲　橘皮　苍术（炒）　细辛　川芎　白芷（各一分）　辣桂　川白姜（生）　甘草（炙。各半分）
上锉散。姜枣煎服。
猪肾酒
通行漏疮中恶水自大肠出。
黑牵牛碾细，去皮，取末一分入猪肾中，以线扎，青竹叶包。
上，慢火煨熟，空心温酒嚼下。
续断散
止漏活血，益肾气，续筋脉。
榼藤子（去瓤，酥炙）　当归　川芎　黄芪（微炙）　川续断（洗，晒）　胡芦巴（炒）　紫金皮　生干地黄（洗，晒）　牡蛎粉（研细。各半两）　木香　辣桂（各三钱）　甘草（炙，二钱）
上为末。每二钱，空心温酒调下。或加发灰佐之。
保安炙甘草方
治漏疮内外痈。（方见乳痈门。）
乳麝云母膏
治漏疮效。
穿山甲（浸一宿，去肉，用一百片）　真蚌粉（同炒，侯香熟起泡，去粉，以甲为末，四两）
上入乳香末一钱，麝香半钱，夹和云母膏十五贴为丸，桐子大。每服三十丸，温酒下，仍以鹿角胶调盐酒服。神授丸，川椒方见虚劳门兼服之。
代赭石丸
治漏疮，脓血不止。（方见痔门。）
冷漏乳香丸
白净滴乳香（一分）　牡蛎粉（半分）
上细末，雪糕糊丸麻子大。每服三十丸，道地川白姜生用煎汤，空心下。
雄黄膏
治积年冷漏，黄水不止。
雄黄　硫黄（研细。各一分）　头发　黄蜡（各半两）
上用麻油二两，煎熬头发，溶尽，去滓，次入雄黄、硫黄、碎片黄蜡，慢火上桑枝频搅为膏，摊生绢贴。用药先以赤甘草头煎汤洗，或露蜂房、白芷煎汤，常洗常贴。
黑灵散
漏疮通用。
露蜂房（锉，净，二分）　牡蛎粉　虢丹　硫黄（研。各一分）
上，同炒令烟尽，为细末，入发灰一分，麝少许，拌和敷患处。麝能引药透达，亦杀虫。
血竭散
治痔漏痛不可忍。
血竭　牡蛎灰　发灰（各等分）
上细末，入麝香少许，自以津唾调敷。如更痛，研杏仁膏调药敷之。
生地黄膏
漏疮通用。
露蜂房（炙黄）　五倍子　木香（各三钱）　滴乳香（二钱）　轻粉（一字）
上细末，用生地黄一握，捣细和为膏，摊生绢上贴疮。
蜂房散
治久年漏疮，或暂瘥复发，或移于别处。
多孔露蜂房（炙黄，三分）　穿山甲（炙焦）　龙骨（各一分）
上末，入麝香，用腊月猪脂调敷，湿则掺。
蛇蜕散
治漏疮血水不止。
蛇皮（洗，焙焦）　五倍子　龙骨（各一分）　川续断（洗，晒，二分）
上细末，入麝香少许，津唾调敷。
人牙散
治漏疮、恶疮。生肌。里欲干则用。
人牙　油发（各烧存性）　雄鸡内金（各等分）
上为末，入麝香、轻粉少许，湿则掺，干则麻油调敷。
平肌散
治漏疮久不合，露干则用。
老狗头骨　露蜂房　生发（各烧存性，一分）　新桑白皮（半分）
上细末，入轻粉、麝香少许，津唾调敷，干则掺。
铁屑膏
治漏疮，露干则用。
煅落铁屑（半两）　狗头连齿骨（炙黄，一两）　鹿角（烧灰，一两）　真轻粉（一钱）
上细末，用猪脂调敷。
熏漏疮方
艾叶　五倍子　白胶　苦楝根（等分）
上锉碎，如烧香法，置长桶内，坐熏疮处。
洗漏疮方
漏疮孔中多有恶秽，常须避风洗净。
露蜂房、白芷煎汤洗，或大腹皮、苦参煎汤洗。
上洗毕，候水出，拭干，先用东向石榴皮晒，为末干掺，以杀淫虫，少顷敷药。
诸漏疮方
百日儿屎，密器封五日，取涂疮。
恶核漏疮，并戒怒气，不然核则大，漏则水多。
漏疮方
真龙骨　蜂房（炙黄。各二钱）　黄丹（煅）　五倍子　降真香节　枯骸骨（瓦煅。各一钱）
上为细末，敷之。
久瘘方
九孔蜂房，炙黄为末，腊月猪脂研敷。俟收汁，以真龙骨、降真香节细末入些乳香涂疮。
〖附诸方〗
盖漏疮须先服补药以主血
人参　黄芪　白术　当归　川芎（各等分）
上㕮咀，为一大剂服之，外以附子末唾调作饼如钱厚，以艾炷灸之，漏大艾炷亦大，但灸令微热，不可令痛，干则易之。如困倦则止，来日又灸，直至肉平为效。仍用好膏药贴之。
翠霞锭子
治年深冷漏，日久恶疮，有反肉用之。
铜绿　寒水石（煅）　滑石（各三钱）　明矾　腻粉　砒霜　云母石（研如粉。各钱二分半）
上为细末，擦百日便愈。

卷二十三  ——————————————————————————————————————————————————————————————————————————————————————————

肠痈  ***************************
〖肠痈论〗
痈发于外，人可得见者，犹为危急之疾，而况隐伏肠间，痛无定处，人不可得而见者乎？盖痈疽五发，在外则为发背、发脑、发眉、发须、发颐。在内则为肠痈、心痈、肾痈、肺痈、脐痈等患，治之得法，尚庶几焉，一着少差，枰棋去矣。何则？肠痈为病，身皮甲错，腹皮紧急，如肿之状。而按之濡，体无烘热，腹无积聚者，此积阴冷之所致也，当以温药调之；发热无汗，洒淅恶寒，小腹肿强而按之痛，小便涩数，其候如淋者，此内结热之所致也，当以凉剂利之。其脉迟紧，脓未成者，可下；其脉洪数，脓已成者，不可下。甚者，腹肚胀大，转侧闻有水声，或绕脐生疮，脓汁穿出，或脐中常常出脓，或大便屡下脓血，凡此皆为恶证。其间寒热气急，烦渴、惊悸、呕恶、唾脓、咳嗽痰涎、自汗自利，如寻常发痈之状，亦类有此，妇人尤多得之，但恐世俗不识其证耳！抑余闻焉。《内经》有曰：息贲病，有人得之二三年，遍身微肿，其后大肠与脐俱出脓血，遂至不救，此亦肠痈类也。又可不审思而明辨之乎？
〖肠痈证治〗
牡丹散
治肠痈冷证，腹濡而痛，时时利脓。
人参　牡丹皮　白茯苓　天麻　黄芪　木香　当归　川芎　辣桂　桃仁（浸，去皮，炒。各三分）　白芷　薏苡仁　甘草（炙。各二分）
上末。每服三钱，井水煎，食前服。
木通散
治肠痈热证，腹痛而强，发热恶寒，小便似淋，脓未成者用此。
木通　薏苡仁　葶苈（炒）　甘木（炙）　川升麻　北梗　桃仁（浸，去皮，炒）　赤茯苓　牡丹皮（各一两）　生干地黄　甜瓜子　败酱　赤芍药（各一两半）　大黄（半两）　朴硝（一分）
上锉为散。每服三钱，井水一盏半，姜五片，煎服。
四圣散
治肠痈、痈疽、便毒，神效。
生黄瓜蒌（一枚，去皮）　粉草末（四钱）　没药末（三钱）　乳香末（一钱）
上件用好红酒二大碗，慢火煎至一碗，分作两服，二日服尽，大便顺，导恶物，妙。若干瓜蒌，则用二枚。
薏苡汤
治肠痈，冷热证通用，（方见血类。）加北梗、甘草煎服。
究原排脓内补散
治肠痈冷证及痈疽等患。
人参　当归　川芎　厚朴（姜制）　防风　北梗（焙）　白芷　辣桂　黄芪（炙）　甘草（炙）　白茯苓（等分）
上为末。每服三钱，温酒调下。如不饮酒，南木香煎汤下，诸痈热证，黄瓜蒌煎汤下。
云母膏
治内外一切痈肿结毒，冷热证通用。药料四十件，（修制法度详见《和剂方》。）每服一钱，丸如梧桐子大。冷证，以酒送下；热证，甘草煎汤送下。又肺痈，胸膈间隐痛而咯脓血，腥气上冲，浓煎北梗、甘草汤送下，服毕皆就枕。
蜡矾丸
治诸痈肿毒，痔瘘恶疮。（方见痔门。）
烧枣散
治肠痈。
干枣（连核烧存性）　川百药煎（研细。等用）
上为末。每服一钱，米饮调下。
〖附诸方〗
《秘传》薏苡仁汤
治肠痈，腹中㽲痛，烦毒不安；或胀满不食，小便涩。妇人产后虚热多有此病，纵非是痈证，疑似间便可服。
薏苡仁（五钱）　牡丹皮　桃仁（去皮、尖，炒。各三钱）　瓜仁（四钱）
上㕮咀，分二帖，每帖水二盏，煎八分，去滓，温服。
一方治肚痈，便痈。
牵牛末（一两）　大黄（半两）　牛蒡子（二钱半）　补骨脂（一钱二分半）
上为细末，冷蜜水调，空心服，每二钱。加芒硝妙。
牡丹汤
治肠痈，小腹肿痞，按之即痛，小便如淋，或小便自调，时时发热，自汗出，复恶寒。其脉迟紧者，脓未成，可下之，当有血；洪数者，脓已成，不可下。
大黄（蒸）　桃仁（去皮、尖。各五钱）　牡丹（一钱一字）　瓜蒌实（三钱）　芒硝（三钱三分，包）
上㕮咀，作一服煎，去滓，入芒硝，再煎沸，频服。未效，再服败毒散。（方见伤寒门。）
神效托里散（《和剂方》）
治痈疽发背，肠痈、奶痈、无名毒肿，焮作疼痛，憎寒壮热，类若伤寒，不问老幼虚人并治之。
忍冬草（去梗）　黄芪（各五两。去芦）　当归（八两二钱）　甘草（炙，八钱）
上为细末。每服二钱，酒一盏半，煎至一盏，病上食后，病下食前，少顷再进，滓外敷。未成内消，已成即溃也。
一方
治腹内痈肿。
大黄（一两，取末四钱半）　破故纸（一两，取末二钱）　牛蒡子（一两，取末一钱）　牵牛（一两，取末二钱半）
上和作二服，蜜水调，空心服，以利为度。
丹溪云：
大肠有痰积死血流注，用桃仁承气汤加连翘、秦艽，近肚门破入风者难治，防风之类。
桃仁承气汤（方见血门）
肠风  ***************************
〖肠风论〗
肠胃不虚，邪气无从而入。人惟坐卧风湿，醉饱房劳，生冷停寒，酒面积热，以致营血失道，渗入大肠，此肠风、脏毒之所由作也。挟热下血，清而色鲜，腹中有痛；挟冷下血，浊而色黯，腹内略疼。清则为肠风，浊则为脏毒。有先便而后血者，其来也远；有先血而后便者，其来也近。世俗粪前粪后之说非也。治法大要，先当解散肠胃风邪，热者与败毒散，冷者与不换金正气散，风邪既去，然后随其冷热而对治之。或曰：血遇热则行，止血多用凉药，如地榆散、柏皮汤、黄连阿胶丸、酒蒸黄连丸辈施之，热证固当，然尔其或阳虚阴走，正气不得归元，则用木香理中汤、附子理中汤、震灵丹、黑锡丹辈，如之何而废之？要之，芎归汤一剂，又调血之上品。热者加茯苓、槐花，冷者加茯苓、木香，此则自根自本之论也。虽然精气、血气生于谷气，靖惟大肠下血，大抵以胃药收功，真料四君子汤、参苓白术散，以枳壳散、小乌沉汤和之，胃气一回，血自循于经络矣，抑犹有说焉。肠风之与虫痔，特介乎毫芒之间，肠风之血，自肠中来；虫痔之血，肛门边旁别一小窍，射如血线是也。迨夫肛门既脱，腐血浸淫于其间，则俱化为虫，蠹蚀肠口，滴血淋漓，自此又不能约而收之矣。善调理者，尤当以芜荑、艾叶、苦楝根辈为之化虫。血属于心，虽曰川芎、当归主血，当以茯苓、茯神佐之。前辈止血亦不用甘草，但增枣入药用。
〖肠风证治〗
败毒散、不换金正气散。（方并见寒类。）
地榆散
治肠风热证下血。
地榆　黄连　茜根　黄芩　茯神（各半两）　栀子仁（一分）
上粗末。每服三钱，薤白五寸，同煎服。又柏皮汤。（方见泻类，通用。）
酒蒸黄连丸（方见疸门）、黄连阿胶丸（方见嗽门）。茯苓、茯神煎汤下，治诸下血腹痛。痛即是血，多服为佳。附子理中汤（方见寒类）、理中汤（方见泻类），内加木香，治虚冷肠风。芎归汤（方见血类），热证加茯苓、槐花，冷证加茯苓、木香。
小乌沉汤
香附（杵去皮毛，焙，二两）　天台乌药（去心，一两）　甘草（炒，一分）
上为末。每一钱，盐点服。枳壳散，正方不用加药。参苓白术散（方并见虚劳门）、四君子汤（疸门），四件夹和，姜枣煎服，治诸下血。
乌荆丸
治肠风下血，诸风抽挛。
川乌头（一两，炮，去皮）　荆芥穗（二两）
上为末，醋面糊丸，如桐子大。每服二十丸，枳壳散下。
不换金正气散加川芎、当归同煎，吞白丸子，（方见身疼门。）治肠风及便血妙。
四君子汤加制白扁豆、黄芪
治肠风，五痔下血，萎黄乏力。
猪脏丸
治大人小儿大便下血日久，多食易饥，腹不痛，里不急，名曰野鸡。先用海螵蛸炙黄去皮，取白者为末，以木贼草煎汤调下，服之三日后，用净黄连二两锉碎，嫩猪脏二尺去肥，以黄连塞满猪脏，系两头，煮十分烂，研细，添糕糊丸如桐子大。每服三五十丸，米饮下。
橄榄散
治肠风、脏毒久不止。
橄榄核于灯烛上烧存性，研为末。每服二钱，用陈米饮食前调下。
蒜连丸（一名金屑万应丸）
治肠风、脏毒。（方见血类。）
法制香附方并黑散子
治肠风、脏毒。（方见血门类。）
黑玉丹
治肠风、痔瘘等疾。
棕榈　头发（以皂角水洗净。各二两）　刺猬皮　槐角（各三两）　牛角髓（四两。以上并烧存性）　生油麻　雷丸（各一两）　苦楝根（一两一分）　乳香（半两）　麝香（二钱）　猪蹄甲（四十九个，炒）　榼藤子（炒香，一两一分）
上为末，酒面糊丸桐子大。每服五十丸，食前米饮下。
肠风黑散
治肠风下血，腹痛。
败棕　头发　木馒头　木贼（各烧存性）　槐角（炒）　枳壳（制。各一分）　甘草（炒焦）　乌梅肉（炒。各半分）
上为末。每服二钱，陈米饮乘热调下。
木贼散
治肠风下血。
木贼（去节，炒，一两）　木馒头（炒）　枳壳（制）　槐角（炒）　茯苓　荆芥（各半两）
上为末，每二钱，浓煎枣汤调下。
槐角丸
治肠风泻血，脱肛。
槐角（一两）　防风　地榆　当归　枳壳（制）　木贼　茯神（各半两）
上为末，酒面糊丸桐子大。每服三十丸，米饮下。
真人养脏汤（方见泻类）
加生槐花，治肠风冷热不调下血。
黑圣散
治肠风、脏毒、痔瘘及诸下血。
当归　川芎　茯苓　地榆　槐花（焙）　败棕　艾叶（烧存性）　百草霜
上件等分为末。每服二钱，食前陈米饮调下。
鲫鱼方
治肠风、血痔及下痢脓血。
大活鲫鱼一个，不去鳞，肚下穿一孔，去其肠秽，入透明白矾一块如金橘大，以败棕皮重包，外用厚纸裹，先煨令香熟，去纸，于熨斗内烧，带生存性为末。每服一钱，空心温米饮调下。
震灵丹（方见泻类）、玉华白丹（方见痢类）
治脏腑虚损。大肠不收，久作肠风下血，二药夹用，煎不换金正气散加川芎，空心咽下。
黄龙丸
治伤酒脏毒，及暑泻、热泻。
黄连净八两，用酒一大升煮干，研细，水面糊为丸如桐子大。每服四五十丸，陈米饮汤下。
消风散
治肠风，米饮调下。吞乌荆丸、酒蒸黄连丸，随意。（方见头风类。）
肠风久血方
吴茱萸（净，半两，荡七次，炒过）　黄连（去须，七钱）
上为末，陈米糊丸桐子大。每服五十丸，陈米饮下，食前服。
又方
茅花　败荷叶　败棕（各半两，烧存性）　香附（杵净，一两，炒盐和，一半炒焦，一半略炒）
上为末。食前米饮调下二钱。
肠风方
香附（一两，制）　枳壳（三分）　当归　川芎（各半两）　槐花（炒）　甘草（炙。各一分）
上为粗末。每服三钱，新水一盏半，姜枣煎，食前服。
〖附诸方〗
加减四物汤
治肠风下血不止。
侧柏叶　生地黄　当归（酒浸，去芦）　川芎（各一两）　枳壳（去白，炒）　荆芥穗　槐花（炒）　甘草（炙。各半两）
上㕮咀。每服四钱，水一钟，姜三片，乌梅少许同煎，空心温服。
肠风黑散（《和剂方》）
治肠风下血，或在粪前后，并皆治之。
荆芥（二两）　乱发　槐花　槐角（各一两。烧）　甘草（炙）　猬皮（炒。各两半）　枳壳（去白，二两，炒一两）
上将所烧药同入瓷瓶内，盐泥固济，烧存三分性，出火毒，同甘草、枳壳捣罗为末。每服三钱，水一钟，煎七分，空心服。
结阴丹（《拔粹》方）
治肠风下血，脏毒下血，诸大便血疾。
枳壳（去瓤，麸炒）　威灵仙　黄芪　陈皮（去白）　椿根白皮　何首乌　荆芥穗（各半两）
上为末，酒糊丸梧子大。每服五七十丸，陈米饮入醋少许煎过，要放温水送下。
黄连贯众散（张子和方）
治肠风下血。
黄连　鸡冠花　贯众　大黄　乌梅肉　枳壳　荆芥（各一两）　甘草（炙，七钱五分）
上为末。每服二钱，温米饮下，食前。
一方
治脏毒下血。
用黄连四两，酒浸，春秋五日，夏三日，冬七日，晒干为末，以乌梅肉六两同捣为膏，丸如梧子大。每二三十丸，空心白汤下。
一方
治肠风下血。
滑石　当归　生芐　黄芩　苍术（各等分）
上以水煎服，或以苍术、生芐不犯铁器为末，丸服。
一方
治肠风脏毒。
用茄蒂烧灰存性为末，米饮调下二钱，小儿服半钱。
诸痔  ***************************
〖诸痔论〗
脏腑本虚，外伤风湿，内蕴热毒，醉饱交接，多欲自戕，以故气血下坠，结聚肛门，宿滞不散，而冲突为痔也。肛边发露肉珠，状如鼠孔，时时滴溃脓血，曰牡痔；肛边生疮，肿痛突出一枚，数日脓溃即散，曰牝痔；肠口颗颗发癗，且痛且痒，出血淋沥，曰脉痔；肠内结核有血，寒热往来，登溷脱肛，曰肠痔。若血痔，则每遇大便，清血随下而不止；若酒痔，则每遇饮酒发动，疮肿而血流；若气痔，则忧恐郁怒适临乎前，立见肿痛，大便艰难，强力则肛出而不收矣，此诸痔之外证然也。治法总要：大抵以解热、调血、顺气先之。盖热则血伤，血伤则经滞，经滞则气不运行，气与血俱滞，乘虚而坠入大肠，此其所以为痔也。诸痔出血，肛门间别有小窍，下如血线，不与便物共道。痔久不愈，必至穿穴，疮口不合，漏无已时，此则变而为瘘矣。前乎治法之外，抑犹有说焉。肠风、脏毒之与痔瘘，同出而异名也。岁积月累，淫蚀肠头，湿烂可畏，此果何物致然哉？虫是也。其间执剂又当为之化虫，不然古书何以谓之虫痔？气血下坠，冲突为痔，既不能坐，又不容行，立则愈觉其坠矣。惟高枕偃仰，心平气定，其肿自收。
〖诸痔证治〗
清心汤
《素问》云：诸痛痒疮，皆属于心。心主血热，诸痔受病之源也，此药主之。
黄连（净，一两）　茯神（去木）　微赤茯苓（各半两）
上为末，炼蜜丸如桐子大。每服一百丸，食前米饮下。患痔只是吃白米稀粥，疏其肠胃。
黄连阿胶丸
治诸痔，解热调血。（方见嗽门。）用枳壳散送下（方见虚劳门）或黑豆煎汤下，解里热先用此。
追风毒锉散
治诸痔蕴热肿痛，大便不通。加枳壳煎。（方见脚气门。）
清凉饮
治诸痔热证，大便秘结。
当归　赤芍药　甘草（炙）　大黄（米上蒸，晒。等分）
上为粗末。每服二钱，新水煎服。
五痔散
治诸痔，不问冷热内外。
鳖甲（醋浸，炙焦）　猬皮（锉碎，炒焦）　猪甲（锉碎，炒焦）　蜂房（炒。各半两）　蛇皮（一条，烧。并各存性）
上为末，入麝香少许。每服一钱半，食前米饮调下。
圣丸子
诸痔通用。
榼藤子（重一两者，三个，去瓤，酥炙）　猪牙皂角（二两，酥炙）　猬皮（一个，炙令焦）　大皂荚刺（二两，烧。各存性用）　没药（别研）　槐角（各三分）　麝（少许）
上为末，酒面稀糊丸桐子大。每服三十丸，枳壳散送下。
鸡峰乌金散
治痔漏。
穿山甲　刺猬皮　黄牛角心（各碎，炒黄）　猪牙皂角　槐子　皂荚刺　枳壳　贯众　阿胶（各等分，再夹和）　牛角　猬皮　山甲（同炒黑）
上为末。每服一钱半，用胡桃肉研烂，并调酒，食前服。大肠有热，荆芥泡汤调下；漏血不止，当归煎汤调下。
槐角丸
治诸痔及肠风、下血、脱肛。
槐角（去梗，一两）　防风　地榆　当归　枳壳（麸炒）　黄芩（各半两）
上为末，酒面稀糊丸梧桐子大。每服三十丸，米饮下。
猬皮丸
治诸痔出血，里急疼痛。
槐花（微炒）　艾叶（炒黄）　枳壳（制）　地榆　当归　川芎　黄芪　白芍药　白矾（煅）　贯众（各半两）　猬皮（一两，炙焦）　头发（烧，三钱。各存性）　猪后蹄垂甲（十枚，炙焦）　盈尺皂角（一锭，去弦核，醋炙黄）
上为细末，炼蜜丸桐子大。每服五十丸，食前米饮下。
收痔丸
诸痔通用。
透明阿胶（炒酥）　黄连（净）　贯众（各半两）　盈尺皂角（去弦核，醋炙焦）　猬皮（炙焦）　蜂房（炒焦）　蛇皮（略炒）　皂角刺（略炒）　穿山甲（插入热火灰中令焦）　猪后蹄垂甲（烧。以上各存性）　当归　川芎　槐花（并用二钱半）
上为末，米醋煮面糊丸桐子大。每服七十丸。调气用枳壳散下，消血热荆芥煎汤下，食前服。
蜡矾丸
治诸痔，诸痈恶疮，便毒。
明白矾煅为末，熔蜡丸桐子大。每服七丸，温热水下。
猪甲散
治诸痔。
猪后蹄垂甲（不拘多少，烧存性）
上为末。陈米饮调二钱，空心服。
青蛙丸
治诸痔。
青色蛙（长脚者，取一个，烧存性）
上为末，雪糕丸桐子大。每服十五丸，空心先吃饭二匙，次以胡桃肉切细煎汤，调枳壳散送下。若产妇发痔，里急作疼，用黑豆一百粒，陈米一合，夹煎汤下，亦先吃饭二匙。
穿山甲散
治痔、肛边生鼠孔，或成疮痛。
穿山甲（横取后段尾根尽处，一两，炙焦，存性）　鳖甲（半两，酒炙酥）　麝（半钱，细研）
上为末。每服一钱半，用蜡茶半匙夹和，沸汤调下，防风煎汤调亦得，留滓敷痔。又方，单用穿山甲。
地榆散
治痔生疮肿痛。
地榆　黄芪　枳壳　槟榔　川芎　黄芩　赤芍药　槐花　羌活（各半两）　白蔹　蜂房（炒焦）　甘草（炙。各一分）
上锉。每服三钱，新水煎服。
皂刺丸
治痔痛而复痒。
皂荚刺（二两，烧，烟尽存性）　防风　槐花（各三分）　蛇床　白矾（煅）　白蒺藜（炒，去刺）　枳壳（制）　羌活（各半两）　蜂房（炒焦）　五倍子（各一分）
上为末，醋调绿豆粉，为糊丸如小豆大。每服五十丸，以苦楝根煎汤下，仍用童子热尿入白矾末，浇洗肛门。
皂角煎丸
治内痔，肠头里面生核，寒热往来。
满尺皂角（三锭，去弦、核，醋炙）　刺猬皮（一两，炙黄）　白矾（煅，一两）　猪后蹄垂甲（十枚，烧存性）　桃仁（浸，去皮、尖）　川芎　北梗　甘葶苈（炒焦。各半两）　薏苡　白芷（各一分）
上为末，炼蜜丸如桐子大。每服五十丸，桑白皮煎汤下，仍以藩蓠草根煎汤熏洗。
芎归丸
治痔下血不止。
川芎　当归　黄芪　神曲（炒）　地榆　槐花（微炒。各半两）　阿胶（炒酥）　荆芥穗　木贼　头发（烧存性。各一分）
上末，炼蜜丸桐子大。每服五十丸，食前米饮下。
干葛汤
治酒痔。
白干葛　枳壳（炒）　半夏（制）　茯苓　生干地黄　杏仁（各半两）　黄芩　甘草（各一分）
上锉碎。每服三钱，黑豆百粒，姜五片，白梅一个煎服。
橘皮汤
治气痔。
橘皮　枳壳（炒）　川芎　槐花（炒。各半两）　槟榔　木香　桃仁（浸，去皮、尖）　紫苏茎叶　香附　甘草（炙。各二钱半）
上锉。每三钱，姜枣煎服。
代赭石丸
治痔变为瘘，脓血不止。
代赭石（煅，醋淬，研）　磁石（煮米醋数沸，蘸七次，研）　白矾（煅）　牡蛎灰　龙骨（研）　猬皮（炙焦）　皂荚刺（烧）　猪后蹄垂甲（烧。各存性）　赤石脂　川椒（焙）　木贼　蜂房（炒）
上件等分，细末，神曲糊丸小豆大。每服五十丸，食前艾并生姜煎汤下，漏血处以熟艾揉和血竭塞，日三换。
荆枳汤
治气滞发痔。
荆芥穗　枳壳（炒）　槐花　香附　紫苏茎叶　甘草（炙。等分）
上为末。每服二钱，米汤调下。
芎归汤（方具载血类）加茯苓、槐花微炒，治产妇诸痔。
敷痔方
治肠口热肿。朴硝二钱，硼砂半钱，末之，干掺。
又大黄、滑石等分，末之，井水调敷。
又朴硝、五倍子等末，敷之。
止血方
明血竭末敷之。
通用方
猪后蹄垂甲烧灰敷。
又水浸熊胆汁，以笔敷。
又鸭嘴青胆矾煅为末，用清蜜调，笔敷，可以消脱。
又鸡子一个煮熟，去黄取白，切焙，明矾煅、白蔹各一钱，同末敷，有孔用纸拈蘸入。
熏洗方
槐花、荆芥、枳壳、艾叶水煎，入白矾熏洗。
又木鳖七枚，取仁，研土矾末二钱，少水煎熏二三次。
又藩蓠草根煎汤，先熏后洗。藩蓠花似小芙蓉。
又猬皮三指许，艾叶一团，如烧香法，置长桶中坐熏三次。凡痔发于肛内者，须用熏洗；若肠口肿热，朴硝末新汲水调，常常淋之。
治诸痔方
凡痔皆因酒面炙爆，蓄热伤血，恶血结聚于下焦，不得疏通，于是下坠而为痔。患痔之人，下部留蓄血热，多致大小便不通，小腹结急，才得一通，又复闭塞，且有漱水之证，此下焦留蓄血热明矣。其下焦蓄血，亦以尺脉洪盛见之，合用逐瘀汤主治，须得大小便通快，患处即以明白矾泡汤温洗，仍以葱汤再沃，次用桐壳灰、穿山甲尾闾炙焦，地胆去翅足，秫米炒，各一分，为细末，入胆矾少许，研和，酒调，以笔蘸敷，少顷痛来，以葱汤沃去，准一时许，前药又增些胆矾，若痛，又认葱汤沃之，又等一时，药中又增些胆矾，并如前法，一日三次。用前药，其胆矾又以渐加多于第一日矣。后日三次用前药，其胆矾又以渐加多于第二日矣。痛则沃之以葱汤，三日以还，更不用药，只是明矾泡汤，与白汤相间淋洗，日三四次，十余日自然成痂，如柿干之状。无胆矾，以绿矾代之。
逐瘀汤
通利大小便，取下黑物。
川芎　白芷　生干地黄　赤芍药　五灵脂　枳壳（制）　阿胶（炒）　蓬莪术　茯苓　茯神　木通　生甘草（各一分）　实大黄（生用）　桃仁（荡，去皮，焙。各一分半）
上锉散。每三钱，井水一碗，姜三片，蜜三匙，煎服，以利为度。瘀血作痛通用。
治痔五圣丹
雄黄　叶子雌黄　朴硝　绿矾　明白矾（各半两）
上件，各别磕碎，以银窝，一入雄黄，二入雌黄，三入朴硝，四入绿矾，五入白矾，圆瓦片盖定，炭火煅一日夜，看青烟出尽，有红烟上方好，候冷取出，纸衬顷地上，用盆盖，出火毒一日夜，入乳香、没药末各一钱，同研极细。每抄一匙，煎甘草汤调敷，外用鸡羽扫药末盖之，日二次，夜一次，自然干硬而脱，逐日须用葱白煎汤，入朴硝温洗，软帛拭干，然后敷药。
治痔猪胆膏
猪胆七枚，各取汁，以建盏盛，炭火熬成膏，用单纸摊敷，须先用槐根，取白皮煎汤温洗，然后敷药。
熏痔方
五倍子晒干，如烧香法置长桶内，坐熏患处，自然收缩。
治痔方
紫荆皮，新水煎，食前服。
又方
白芷末，用米饮调，食前服。
又方
赤蜈蚣焙干为末，入脑，以津唾调敷青纱上贴，或朴硝末掺亦得。
又方
五倍子焙黄，锉碎，每用一两，井水三大碗煎，乘热熏洗，拭干，烂石膏烧红，碗覆地出毒，细末敷。
〖附诸方〗
干葛汤
治每遇饮酒发动，痔疮肿痛而流血。
干葛　枳壳（炒）　半夏　茯苓　生芐　杏仁（各半两）　黄芩　甘草（炙。各二钱半）
上锉。每服三钱，黑豆一百粒，姜三片，白梅一个，水煎服。
橘皮丸
治因忧思恐怒适临于前，痔疮发作肿痛，大便难，强努则肛出，并皆治之。
橘皮　枳壳（炒）　川芎　槐花（炒。各半两）　槟榔　木香　桃仁（炒，去皮）　紫苏茎叶　香附　甘草（炙。各二钱半）
上锉。每服三钱，姜枣煎服。
地黄丸
治五痔，滋阴必用之。
地黄（酒蒸熟，一两六钱）　槐花（炒）　黄柏（炒）　杜仲（炒）　白芷（各一两）　山药　山茱萸（取肉）　独活（各八钱）　泽泻　牡丹皮（各六钱）　茯苓（六钱）　黄芪（一两半）　白附子（二钱）
上为末，炼蜜丸如梧子大。每服五十丸，空心米汤服下。
五灰散（《三因方》）
治五种痔疮，不问内外，并宜服之。
鳖甲（治牡痔）　猬皮（治牝痔）　蜂房（治脉痔）　蛇蜕（治气痔）　猪左足悬蹄甲（治肠痔。各等分）
上烧存性，随证倍用一分为末，井花水调二钱，空心临卧时服之。
一方
治热痔疼痛不可忍者。
用鲜枸杞根数茎杵烂，煎汤熏洗，其痛立止。
四物汤（方见虚劳门）
解毒汤（方见积热门）
〖灸法〗
用大蒜一片。头垢捻成饼子，先安头垢饼于痔上，外安蒜，艾灸之。
便毒  ***************************
〖便毒论〗
肾为作强之官，所藏者志也。男女大欲不能以直遂其志，故败精抟血，留聚中途，而结为便毒矣。夫人脚腿与小腹合缝之间，精气所出之道路也。或触景而动心，或梦泄而不泄，既不得偶合阴阳，又不能忘情息念，精与血交滞，其不为肿结也几希。便毒处所，上不在腹，下不在腿，介乎两者之中是也。尝怪世俗无知，才觉有便毒证状，必以为热气所攻，每每薄衣露足，遂使寒邪乘之，热气转不得散，日复一日，败精宿血，愈聚而愈结焉。不思一身宗筋，上络于舌本，下聚于阴器，筋得寒则急，急则缩，甚至伛偻而不获伸。于斯时也，百药并陈，亦难责效，况复从事于寒凉者乎？治法散寒、利热，泄其肾邪，活其血脉，是为捷径。外此，老人气滞，亦或有之。
〖便毒证治〗
双解散
治便毒内蕴热气，外挟寒邪，精血交滞，肿结疼痛。
辣桂　川大黄（生）　白芍药　泽泻　牵牛（炒，取末）　桃仁（去皮，炒干。各一分）　甘草（半分）
上为粗末。每服三钱，姜五片，食前煎服，日两服。先小便快，热从小便出，后大便利，皆是稠毒。
连翘汤
治便毒肿结。
连翘　独活　川升麻　射干　木通　桑寄生　赤茯苓　甘草（炙。各七钱半）　大黄（生用）　木香　乳香　沉香（各半两）
上锉细。每服三钱，慢火煎服。
复元通气散
便毒初发用此方。
穿山甲（酒浸，炙焦，二两）　天花粉（酒浸一宿，焙）　白芷　舶上茴香（炒）　白牵牛末（炒）　延胡索（擦去皮）　南木香　当归　甘草（炙。各一两）　青木香（半两）
上为细末。每服二钱，温酒调，食前服，不饮酒，南木香煎汤下。
退毒饮
治便毒肿结。
穿山甲（半两，蘸法醋炙焦）　木猪苓（三钱，法醋微炙）
上为末。每服二钱，食前老酒调下，次以法醋煮肥皂，研膏敷之妙。
五苓散
疏利小便，以泄败精。（方见饮水门。）用葱二茎，煎汤调下。
追风毒锉散
治便毒热证，大便秘结。（方见脚气门。）又清凉饮通用。（方见痔门。）
《和剂》流气饮
治便毒，大便不通加生大黄，食前服。（方见胀满门。）
究原排脓内补散
便毒已消，常服之。（方见肠痈门。）溃处以白蔹、白及、没药、乳香、血竭为末，敷之。
蜡矾丸
治肿核、痔漏、诸痈。（方见痔门。）
四圣散
治便毒、痈疽、肠痈，神效。（方见肠痈门。）
敷方
治便毒肿痛。
雄黄　乳香（各二钱半重）　黄柏（一钱）
上为细末，分作两服，以新水调敷，自平。
皂角膏
治痈疽、便毒等。
皂角一条，长尺以上者，捶碎，法醋煮烂，研成膏敷之，屡效。
胶方
便毒初发。
水胶用水溶开，涂敷。若便毒已大而软，则用鱼鳔胶于热汤中煮软，乘热研烂敷之。或要换药，以热汤洗去。
蕉叶方
治便毒。
蕉弓叶干者，焙焦为末，法醋、生姜自然汁等分调敷。
又方
紫背草研，醋调敷。
〖附诸方〗
秘传蝉蜕散
治便毒初起疼痛，服之神效。
蝉蜕（去土并头、足）　枫由虫（炙死。各二钱）　蜈蚣（三条，烧存性）　雄黄（三分）
上件共为细末，分三服，用好酒煎一二沸，食前服，忌食诸热毒物。
秘传独圣散
治一切便毒，连连作痛，更不肿起，名曰阴毒，服之立应。
取活蜈蚣一二条，用炭火烧存性，为末，用好酒调服，食前下。
双解散
治便毒内蕴热气，外挟寒邪，精血交错，肿结疼痛。
辣桂　大黄　白芍药　泽泻　牵牛（炒，捣研）　桃仁（去皮。各二钱半）　甘草（五分）　干姜（一钱）
上㕮咀，分二帖。每服用水二盏，煎七分，食前服。
一方治便毒初发。以生姜一大块，米醋一合，以姜蘸醋磨，取千步峰泥，敷之即散。（千步峰泥，地上人经行日久，其泥突起者是。）
〖附疳疮方〗
秘传凤凰衣散
治疳疮肿痛，神效。
凤凰衣（即包鸡子壳内衣是也，不以多少）　轻粉　冰片（各少许）
上为极细末，敷患处，效。
麝香轻粉散
治血疳、阴蚀、臁疮、耳疳、一切恶疮。
轻粉　麝香（各五分）　乳香　没药　明矾（各一两）
上为细末，干贴。
一方
治下疳疮。
密陀僧　黄连　黄柏　轻粉（各等分）
上为细末，以盐、艾汤沃洗，干掺。
〖附妒精疮方〗
津调散
治妒精疮，脓汁淋漓臭烂。
黄连　款冬花（等分）
上为末，以地骨皮、蛇床子煎汤洗，绢帛挹干，津调药敷。
歌曰：
阴疮痒痛黄汁注，轻粉石膏湿干敷。
不然细研生白矾，冷水洗之根亦去。
又：
腊茶五倍末同调，掺敷阴疮便可消。
更有一般官局药，水银和粉玉龙膏。
又：
妇人交接妒精疮，地龙蛇床作洗汤。
细研黄连款冬末，唾津调敷是良方。

卷二十四  ——————————————————————————————————————————————————————————————————————————————————————————

隐疹风论  ***************************
〖隐疹风论〗
风气挟热，起于腠理，皮肤不肿不疼，发为瘙痒，谓之隐疹，此风热之浮浅者也。其亦有寒、暑、湿之气行焉。风热在表，天时炎暄而燥气乘之，则为赤疹；风热在表，天时寒凉而冷气折之，则为白疹。赤者遇凉清而后消；白者遇温暖而后灭，然则用药加减，可无权度于此哉？其有浴后凑风，与夫汗出解脱而得之者，隐隐微黄，似赤似白，凝滞于肌肉之间，而四体为之重着，此风热之挟湿外证，又可推矣。如其不知寒、暑、湿之所由生，概以疗风热等辈索之按图，殆恐痰嗽、呕渴杂证交攻，由隐疹而变为疮疹。
〖隐疹证治〗
天麻散
治风热隐疹。
天麻　川芎　川升麻　半夏（制。各三钱）　防风　细辛　羌活　荆芥穗　蝉蜕（去嘴、足）　甘草（焙。各二钱）
上细锉。每服二钱，姜三片，井水煎服。挟寒者加官桂；挟暑者加柴胡、黄芩；挟湿者加茯苓、苍术。
加味羌活散
隐疹通用。
羌活　前胡（各半两）　人参　北梗　川芎　茯苓　天麻　枳壳（制）　甘草（炙。各二钱半）　蝉蜕（去头、足，二钱）　脑荷（一钱半）
上末。每挑二大钱匕，姜钱三片，煎服。
消风散
治隐疹瘙痒。（方见头风门。）
川芎茶调散
治风热隐疹。（方见头风门。）
胡麻散
治风热隐疹。（方见历节门。）
人参羌活散
治风热隐疹瘙痒。（方见眼目门。）
惺惺散
桔梗　细辛　人参　茯苓　白术　瓜蒌根　甘草（炙。等分）
上末，入薄荷煎。要和气，添姜钱，可挟和人参羌活散，治隐疹，亦治疮疹。
僵蚕散
治隐疹。
白僵蚕（直者，去嘴，焙尽丝令黄）
上末，好茶清入些姜汁调下。
敷药
明矾、朴硝为末，井水调，鸡羽扫敷。
又方
赤小豆
荆芥穗晒，为末，鸡子清调，薄敷。
又方
朱黛散扑敷。（方见丹毒门。）
洗方
蚕砂，新水煎，密室温洗。
胡麻散
治风气挟热，隐疹瘙痒。
胡麻子（十二两）　苦参　荆芥穗　何首乌（各八两）　威灵仙　防风　石菖蒲　牛蒡子（炒）　菊花　蔓荆子　蒺藜（炒，去刺）　甘草（炙。各六两）
上末。每服二钱，食后薄荷汤点服，或好茶清亦得。
丹疹，并不得吃醋。
〖附诸方〗
阳毒升麻汤
癍在面，伤寒一二日，或吐下后变，或阳毒，腰背痛，烦闷不安，面赤，狂言见鬼，下痢，脉浮大，咽痛。
人参　黄芩　麝香　犀角　甘草（各二钱五分）　升麻（半两）
上㕮咀。水煎，取饮半盏，刻许，再进，温覆手足得汗出解。
玄参升麻汤
癍在身，治汗下吐后，毒不散，表虚里实发于外，甚则烦躁谵妄。
玄参　升麻　甘草（各等分）
上㕮咀。水煎服。
阳毒栀子汤
治伤寒壮热，百节疼痛而发癍。
升麻　栀子仁　黄芩　芍药　石膏　知母　杏仁　柴胡　甘草（各等分）
上为粗末。每五钱，入姜五片，豉百粒，煎服。
消毒犀角饮子
治癍及隐疹。
牛蒡子（六钱）　荆芥　防风（各三钱）　甘草（一钱）
上㕮咀。水煎服。
解毒防风汤
治癍及隐疹痒痛。
防风（一两）　地骨皮　黄芪　芍药　荆芥　枳壳　牛蒡子（各半两）
上为粗末。每四五钱，水煎服。
调中汤
治内伤外感而发阴癍。
苍术（一钱半）　陈皮　砂仁　藿香　芍药（炒）　甘草（炙）　桔梗　半夏　白芷　羌活　枳壳（各一钱）　川芎（五分）　麻黄　桂枝（各五分）
上㕮咀。姜三片，水煎服。
丹毒  ***************************
〖丹毒方论〗
丹之为候，由热毒之气抟于营血而风乘之，所以赤浮肌肉而为之走注也。然丹有五丹，不特色赤，或青，或黄，或白，或黑，是血热风毒，有盛有衰，挟冷挟热，故其色变易又不同焉。要之，诸疮皆属于心，心为血之主，血为热之媒，古人以丹命名，盖谓心应火，色尚赤，揣本揆元，大概心家血热所致，风以动之，于是游走而遍体也。蔓衍而不歇则烂肌，自四肢而入腹、入肾则杀人。惟初生于胸腹，然后流散于四肢者易愈。
〖丹毒证治〗
蓝叶散
治诸丹发热赤肿。
白芷　柴胡　知母　杏仁（去皮）　川芎　赤芍药　生地黄　川升麻　干葛　生甘草（各一分）　烂石膏　栀子仁（各半分）　蓝叶（晒干，一分）
上锉细。每一钱半，新水煎服。热甚加黄芩、玄参煎服。
防己散
治诸丹。
汉防己（三钱）　川升麻　黄芩　犀角　黄芪　川芎（各一分）　朴硝（一钱）
上锉。每一钱半，新水入少蜜并竹叶煎。
朱黛散
解丹热诸毒。
青黛　土朱（各一分）　软滑石　荆芥穗（各半分）
上为末。每一钱半，蜜水调下，兼与扑身。
人参羌活散（方见眼目门）、惺惺散（方见隐疹门）夹和，用竹叶煎汤调下，治诸丹。诸丹热证加黄芩、玄参，冷证加黄芪、白芷。
疏风解毒散
亦治丹毒。（方见诸恶疮门。）
敷方
紫浮萍一碗、中等活地龙七条，研细敷。
又方
芒硝末，水调敷。
又方
赤小豆末，鸡子清调敷。
又方
青淀汁敷。
又方
水藻捣敷。
又方
芭蕉根，取汁敷。
又方
栀子、大黄，蜜水捣敷。
又方
猪粪烧灰，鸡子清调敷。
洗方
蚕砂一升，井水煎，温和，密室洗。
青白丹
灶中黄土一分、豉半分，为末，麻油调敷。
小儿风疹走带方
姜黄　荆芥　黄连　土朱　赤小豆　烂石膏（等分）
上为末扑之，服药同前。
〖附诸方〗
蓝青散
治一切丹毒赤肿。
蓝青　知母　甘草　杏仁（去皮、尖。各五钱）　黄芩　升麻　柴胡　寒水石　石膏　山栀　赤芍药（各四钱）　羚羊角（三钱）
上锉。每服三钱，水煎服。
消毒饮
治赤丹、火丹、紫[艹/泣]丹。
牛蒡子（炒，研，三两）　荆芥穗（五钱）　甘草（炙，一两）　防风　升麻（各七钱半）　犀角（三钱）　麦门冬　桔梗（各五钱）
一方
加朴硝（二钱）
上㕮咀。每服一二钱，水煎服。
一方
治火丹毒，遍身赤肿痛。
寒水石　石膏（各三钱）　黄柏　甘草（各一两）
上为末，芭蕉汁调敷。
一方
治火带。
歌曰：
疮毒细如天火带，能令斑驳皮肉坏，
烂研一味百合根，敷若频时消亦快。
一方
治丹瘤。
大黄　朴硝　土蜂窝
上为末，水调涂之。
洗药方
防风　酸车草　赤豆　灶心土（等分）
上煎汤，洗，立效。
〖附天疱疮方〗
防风通圣散
蚯蚓泥
上共为末，略炒，蜜调敷，极妙。
从肚皮上起者，是重热发于外，还服防风通圣散。（见中风门。）
癞风  ***************************
〖癞风方论〗
癞风，即经所载疠风也。癞之名非一，证状多端，不出五种。风生五种，虫是尔。黄风生黄虫，青风生青虫，赤风生赤虫，白风生白虫，黑风生黑虫。四虫犹可措手，惟黑虫未必有瘳，吁！此恶疾也。疮痍荼毒，乍热乍寒，身体魁癗，手足指脱，眼烂鼻塌，齿豁唇翻，颜色枯黄，眉鬓堕落，顽痹痛痒不能屈伸，病证之恶，莫甚乎此。然此虽出于风，必有所致。大率多因嗜欲无度，劳动气血，热发汗出，不避冷湿外风，遂致淫气与营卫相干，卫气挟邪则肌肉不仁，营气泣浊则脉络瘀热，故遍身疡溃，变坏人形，《千金》所谓自作不仁极猥之业，虽有悔言而无悔心，故应如是。亦有传染触犯而得者，此则不谨之所招也。其虫在于病躯，去来无数，甚入骨髓。食人肝，则眉睫脱落；食人肺，则鼻柱颓崩；食人脾，则语音变散；食人肾，则耳鸣如雷；若食其心，则诸痛痒疮心实司之，心不受触，触则死矣。人有斯疾，切须忌盐及一切口味，幽隐林泉，屏弃世务，早早救疗，庶为全人。治法以疏风、杀虫、逐恶毒辈为之宣通，谨勿用补。此风从头起而下者顺，从足起而上者逆，顺则易，逆则难，又当识此。余于《直指》后集历节方论见之。（大寒大热不得行淫，多致风癞，或久病尪羸，废其肢体。）
〖癞风证治〗
通天再造散
治大风诸癞。
川郁金（半两）　绵纹大黄（一两，微焙）　白牵牛（半生半炒，取仁，半两）　黑色大皂荚刺（一两半，焙）
上细末。每服三钱半，月首五更面东，好酒调下。重者，泄出黑头小虫；轻者，泄如鱼肠烂肉，极臭，服药至无虫则瘥。四个月绝口味，但吃白粥、白饭，惩忿窒欲，永断牛马鹅鸭等物，下药攸至，勿令病人知，恐虫匿也。本
事神效追命散
治大风。
北大黄（七钱半）　大皂荚刺（一两）　川郁金（半两）
上细末。每二钱，用真大风油入好酒温调，临睡服。隔两日再服，直候泄下无虫方瘥。此疾业缘果报，常须至诚念佛忏悔以全其身。
皂棘汤
治大风
皂荚刺（烧，半生半灰，二钱）　北大黄（一钱）　轻粉（半钱）
上末。酒调空心服，取下恶物，服药数日，齿出毒血甚臭。
皂角丸
治大风诸癞。
肥长皂角（二十条，先炙透，后去皮，弦，其核自脱）
上以皂角肉多用酒，慢火煎得稠粘，滤出清稠者，候冷，入雪糕，杵为丸桐子大。每五十丸，不饥饱酒送下。
硫黄酒
杀癞风虫。
明硫黄（乳钵研细）
上入酒调，空心饮清汁。明日添硫黄再研，入酒如前，或添大风油更好。
黑虎丹
治大风诸癞，恶虫内蚀，形骸变坏。
天灵盖（二两）　蛤蟆（二个，去头、足，烧存半生）　生人中白　桃仁（浸，去皮。各二两）　麝香（一钱）　硫黄　雄黄（各一两）　穿山甲（热灰插焦）　老皂荚刺（烧存半生。各半两）　轻粉（二钱半）
上末，炼蜜丸桐子大。每三十丸，月首五更米饮连日服，取虫尽则愈，杀瘵虫通用。
乌蛇丸
治风癞，杀五虫。
胡麻子（四两）　乌蛇肉（酒浸，焙）　干蜂房（炙。各半两）　苦参　槟榔　独活　桃仁（浸去皮，晒干）　白蒺藜（炒，杵去刺。各一两）　皂荚刺（炒焦）　贯众（各七钱半）　芜荑　雷丸　雄黄　硫黄（各半两）　朱砂（二钱半）　蛤蟆（二个，去头、足，炙焦）
上细末，以长皂角十条，水三升，挪取浓汁，去滓，煎成膏，和药末，丸如桐子。每三十丸，空心温酒下。
雄朱散
治大风。
雄黄　朱砂　滑石　阿魏　雌黄　雷丸（炒）　藜芦（炒）　硫黄　生犀角屑（各三钱半）　芜青虫　斑蝥虫（各去翅、足，糯米炒透，各用二十四个）　黑皂荚刺（焙，七钱半）
上细末。每服三钱，天明温酒调下。明日再服。
雷丸散
风癞取虫。
水银　硫黄　雄黄（各二钱半，用乳钵入点醋同研，令星尽为度）　雷丸　阿魏　贯众末（各二钱半）　麝香（半钱）
上研极细。每一钱，天明温酒调下，明日又服。
蛤蟆丸
治大风，杀五虫。
干蛤蟆（一两，炙黄）　肥长皂角（一条，先炙透，后去皮、弦、核，蘸酒再炙）
上为末，以竹管引入羊肠内，系两头，用麸二升铺甑内，置麸上蒸熟，去麸，入麝香半钱同捣，丸如桐子。每二十一粒，空心温酒下。
蔓荆丸
治大风。
蔓荆子　苍耳（即鼠粘子）　枸杞子　牛蒡子（炒）　黑牵牛（炒）　胡麻　白芷　何首乌　威灵仙　荆芥穗　独活　蒺藜（炒，杵去刺）　华阴细辛（去苗、叶、土）　直僵蚕（炒去丝）　道人头（去刺，取仁。各半两）　皂荚刺（炒焦）　苦参　大草乌（去皮、尖，生。各一两）
上细末，大风油和丸桐子大。每二十四丸，食前茶清下。
必用厉风方
并返魂追命再造散皆治大风，胡麻散解风毒热气，隐疹瘙痒。（方并见历节门。）蜡矾丸，癞风常服，以解内毒。（方见痈疽门。）《圣惠方》《千金方》治大风，单服炼成松脂。
癞风服药半月后，两腰眼各灸七壮。
〖附诸方〗
磨风丸
治大风。
川当归　羌活　独活　川芎　天麻　细辛　防风　荆芥　威灵仙　麻黄　何首乌　石京子　牛蒡子　车前子　皱面草（即地松）　苍耳子（各一两）
上，皆不见火，晒干为细末，酒煮面糊为丸如梧桐子大。每服三十丸，食前温酒下，服后煎药熏洗。
加减大造苦参丸
治大风疮及诸风、赤白癜风。
苦参（一斤）　防风　荆芥　苍耳子　胡麻子（半生半熟）　皂角刺（各十两）　蔓荆子　牛蒡子　黄荆子　枸杞子　何首乌　禹余粮　蛇床子（各三两）　香白芷（一两半）　薄荷　生地黄（各一两）
上为细末，用皂角捣烂熬膏，入前药匀为丸，丸如梧桐子大。每服五十丸，茶酒任下。
一方
治大风眉毛脱落，肌肤拆裂。
用防风通圣散加苦参、天麻、蝉蜕，早晚各一服，至百帖必愈。忌房事、盐、酱、荤腥、生冷油腻之物。
一方
治大麻风。
苦参（酒浸一宿）　牙皂（一两）　龟板（一个，酥炙）　僵蚕（一钱）　全蝎（去头，凡一钱）　轻粉（三分）　全副鹅毛（锅内炒化，放于地上出火毒。）
共为末。每服一钱，好酒调下。每日早晚各一服。
一方
治大麻风洗药。
苦参　荆芥　防风　白芷　独活　羌活　藁本（各一两）　落阳花（四两，用烧酒一斤，浸一宿，酒不用）
上㕮咀，匀作三次，煎水洗，汗出为度。
防风通圣散（方见中风门）
当归拈痛汤
治大麻风，两足血风疮痛痒等证。（方见脚气门。）
癜风  ***************************
〖癜风方〗
鸡子一枚，用酸醋浸一宿。
上以针刺小穿，沥清汁，入砒末并绿豆末少许夹和，先以石札擦破，次用青布蘸擦，妙。
治赤癜、白癜方
硫黄　明白矾（并生）
上为末，姜汁调，茄蒂蘸擦二三次。
癜风方
雄黄　硫黄　黄虢丹　密陀僧　大南星
上等分为末，先用姜汁擦患处，次用姜蘸药末擦，擦后渐黑，次日再擦，黑散则无事矣。
〖附诸方〗
苍耳丸
治诸风，及诸风隐疹、白紫癜风。
五月五日割取苍耳草叶，洗净，晒干为末，炼蜜丸如梧桐子大。每服十丸，日三服。若身体有风处或如麻豆粒，此为风毒出也，可以针刺，黄汁出尽乃止。
灵草丹
治一切风疾及隐疹、紫白癜风痛痒顽麻。
采紫背浮萍草摊于竹筛内，下着水，晒干为细末，炼蜜丸如弹子大。每服一丸，用黑豆淋酒化下。及治脚气、打扑伤损、浑身麻痹。
诸风应效酒
治一切诸般风湿痹，遍身骨节疼痛，紫白癜风，神效。（方见历节门。）
〖附：汗斑方〗
一方
治汗斑紫白色者。
用白附子、硫黄各等分，为细末，以茄蒂蘸醋粘末擦。
一方
用夏枯草浓煎水，日洗数次。
肥皂方
去白癜、黑䵟、白癣诸般疮痕，令人面色好。
白芷　白附子　白僵蚕　白及　猪牙皂角　白蒺藜　白蔹　草乌　山楂　甘松　白丁香　大黄　藁本　鹤白　杏仁　豆粉（各一两）　猪脂（去膜，三两）　轻粉　密陀僧　樟脑（各半两）　孩儿茶（三钱）　肥皂（去里外皮、筋并子，只要净肉，一茶盏）
上，先将净肥皂肉捣烂，用鸡清和，晒去气息，将各药为末，同肥皂、猪脂、鸡清和为丸。
一方
用生小茄儿，分为节擦之，三五次效。
诸疮  ***************************
〖诸疮方论〗
诸疮虽不能害人，然浸淫无已，亦有多年不获愈者，此皆心肾不济，饮食不节，肠胃停留，以致风毒与血气抟，凝滞于肌肉之间而发露也，其名目疗治有异焉。凡人体虚，感受风热湿毒之气，发为疮疡，痒痛焮肿，身热多汗，是为恶疮。或生于手足间，相对如新茱萸，痒痛拆裂，搔则黄汁淋漓，有孔如瘑，久而生虫是为蜗疮。或初生如饭粒，渐大而有根，头破血流脓出，肉反如花开之状，是为反花疮。或初生甚小，先痒后痛，汁出浸淫，湿烂肌肉，延至遍身，若从口发出，流散四肢者轻，若从四肢发生，然后入口者重，是为浸淫疮。或生于两耳鼻面间，及下部诸窍，侵蚀筋络，月中则疮盛，月末则疮衰，以其随月而生，是为月蚀疮。（小儿耳下疮，亦名月蚀。）或毒气攻于手足指，胬肉裹上指甲，疼痛出血，疮中有虫，是为甲蛆疮。或指头先肿，焮热掣痛，然后于爪甲边结脓，甚者爪甲俱脱，是为代指。或人禀性畏漆，见漆则中毒，面痒而肿，绕眼微赤，痒处搔之随起㾦癗，重者遍身如豆如杏，脓焮作痛，是为漆疮。或盛夏腠理易开，风热毒气抟于皮肤，轻者状如撒粟，重者热汗浸渍，匝匝成疮，曰痱疮。或心神郁躁，遍身发疮，多出脓血，赤烂如火，曰热疮。或身触风寒冷气，以致血涩不行，其疮顽滞，不知痛痒，经久难瘥，曰冷疮。或身发疮肿，非痈非疽，非癣非疥，状如恶疮，或瘥或剧，曰无名疮。或头生白团，斑剥如癣，上有白皮，久则成痂，遂至满头，疮中有孔有脓，细虫入里，不痛微痒，少长不瘥，曰秃疮。或风热毒气流注，两脚生疮，肿烂疼痛，步履艰难，惟生于臁骨者为重，曰臁疮，以其骨上肉少皮薄，难愈。至有多年无已，疮口开阔，皮烂骨现，臭秽可畏者，先当取虫，然后敷药。或淫夫龟上生疮，初发如粟，拂之则痛，由是出清脓，作臼孔，侵蚀臭烂，日渐大痛，曰妒精疮。以妇人先有宿精在内，或月水未断，与之交接，涤秽不前，傅气而作。妇人亦有生于玉门者，曰阴蚀疮。或满颊满项发如豆梅，痒而多汁，延蔓两耳，内外湿烂，如浸淫疮之状，曰走皮疮，田野呼为悲羊疮。以上数种，名目不同，治各有方，条列于后。
〖诸疮证治〗
桑螵蛸散
治诸恶疮。
桑螵蛸　地龙　贝母　厚黄柏（各半两）　虢丹（煅）　乳香（各一分）　粳米粉（二钱）　雄黄　轻粉（各一钱）　麝香（半钱）
上细末，以不食井水和沙糖调敷。
又方
蜘蛛晒为末，麻油、轻粉调敷。
乳香蜡油膏
治蜗疮久不瘥。
杏仁（水浸，去皮，晒）　乳香（各三钱）　硫黄　轻粉（各一钱半）　蜡（半两）　麻油（一合）
上研极细，先熬油沸，入蜡溶尽，次入诸药煎，搅成膏，冷地出火毒，瓷器收用。
又方
燕窠取抱子处土为末，掺，先以白芷、大腹皮煎汤洗，拭后掺。
胭脂散
治反花疮。
胭脂　贝母　胡粉（各一分）　硼砂　没药（各半分）
上末，研细，先以温浆水洗，拭后敷药。
苦楝散
治浸淫疮。
苦楝根（晒干，烧存性）
上为末，猪脂调敷，湿则掺，先用苦参、大腹皮煎汤洗。
胡粉散
治月蚀疮。
胡粉（炒微黄）　白矾（煅）　虢丹（煅）　黄连（净）　轻粉（各二钱）　胭脂（一钱）　麝（少许）
上末，先以温浆水入盐洗，拭后掺药。如疮干，麻油调敷。
绿矾散
治甲疮。
绿矾（半两，烧熟）　芦荟（一钱半）　麝（一字）
上研如粉，以绢袋盛药，纳所患指于袋中，线扎定，瘥为度。
乌梅醋法
治代指、手指甲头肿。
乌梅（捶去壳肉，只取仁）
上研细，米醋调得所，入指渍之自愈。
又方
中样蚯蚓，和猪脂捣如泥，敷。
漆疮方
生蟹取黄，随疮大小遍敷之。
又方
腊茶用麻油调涂。
又方
鸡子中黄打开涂。
又方
磨铁槽中取泥涂，磨刀石下泥亦得。
滑石粉
治痱疮。
绿豆粉（二两，焙透）　软滑石（一两，研）
上末，拌和，以绵扑子蘸扑，仍以石粉佐之。
紫草膏
治热疮。
紫草茸　黄连　黄柏　漏芦（各半两）　赤小豆　绿豆粉（各一合）
上捣细，入麻油为膏，日三敷。常服黄连阿胶丸清心。
又方
治热疮淫湿。
南星　半夏　黄柏　黄连（各一分）　五倍子（煅）　虢丹（各半分）
上细末，掺。痒加煅白矾，更痒加雄黄。
又方
热疮止痛收汁。先用大腹皮、苦参、白芷煎汤，泡荆芥洗，次用：
地榆　苦参　黄连（等分）
上为细末，入些真蚌粉，干掺。更痛加去皮绿豆。
槟榔散
治冷疮。
鸡心槟榔　木香　硫黄　姜黄（各半两）　吴茱萸（二钱）　麝（一字）
上捣末，麻油调敷，有脓则干掺。
赤豆散
治无名疮。
赤小豆　吴茱萸　赤色白胶　厚黄柏　黄连　贝母　硫黄　糯米（焙。各一分）　虢丹（煅，半分）
上末，麻油、轻粉调抹，槐枝煎汤，先洗后抹。
乌羊膏
治头白秃疮及恶疮、臁疮。
獖猪粪（腊月收，烧灰，半两）　槟榔（二钱）　雄黄（一钱）
上末，先以麻油调和鸭子清，约头大小作厚饼，温覆头上引虫。不可热覆，不得动头。待十分痒，忍不得，令人急手揭起，次用苦楝根煎汤淋洗，拭净。湿则掺，干则麻油、轻粉调抹。
治头烂疮方
燕窠土为末掺。
竹叶膏
治两脚骨臁疮。先用：
小网虾（三十尾，去头、壳、尾）
上同糯米饭一合研细，临卧以帛扎患处上下，次以青纱罩疮，却将虾饭敷青纱上，别用青纱罩虾饭之上，系定至五更初，解纱连虾饭揭起，挂空闲处，皆是小赤虫，即以汉椒、葱白煎汤，候温淋洗；次用旧茶笼内白竹叶，随疮大小剪贴，软帛系之，一日二换，直待汁水出尽，方以好膏药贴，逐日煎苦楝根汤淋洗，仍换膏药，直待生肉将满，则不用膏药，其疮口只如筋尾许，乃可以血竭或降真香节夹白蔹收平疮口。切忌动风发气等物。
又臁疮方
先用荆芥、葱头入白盐少许，煎汤洗拭，次用：
雄黄　雌黄　硫黄　白矾（煅。各二钱）　鹰爪　黄连（去须）　厚黄柏（各三钱）　轻粉（半钱）　虢丹（煅，二钱）
上并细末，外用麻油一酒盏，煎巴豆肉二钱，滤清，笔蘸抹药末掺其上，妙甚。
又方
先用桑叶、白芷煎汤洗拭，次用：
木香　槟榔　五倍子　白芷　贝母（等分，末掺）
又方
獖猪粪（烧带性，半两）　鸡心槟榔（三钱）　真龙骨（二钱）　轻粉（一字）
上末，麻油调敷，先盐汤洗拭，后用药，二日一换。
又方
中鲫鱼（二尾，洗净）　满尺皂角（一条，擘开两片，夹鲫鱼，用麻扎，煨干，烧存性）　穿山甲（炙焦，入皂角内，二钱）
上细末，先以井花水洗尽脓汁，用白竹叶一叶，针插多孔，缚于疮上，候水出尽，然以麻油、轻粉调药敷。
又方
先用酸浆水温暖淋洗，次用：
生覆盆子叶（瓦上煅干）
上碾极细，干掺，纱扎；次日以新水湿，去痂，又用温浆水洗拭，掺药。
麝香散
治妒精疮。
青黛干　款冬花（等分）　麝（少许）
上末，先以地骨皮、桑白皮煎汤温洗，软帛拭干，次以津唾调药敷。
又方
久年册皮青纸，以津唾粘湿贴上，明日又重贴，勿动自愈。旧青纸，盖取青黛凉而杀虫，纸无性耳。
治阴汗湿痒方
绿色炉甘石（一分）　真蚌粉（半分）
上细末，扑敷。
豆坯散
治阴蚀疮。
绿豆粉　蛤蟆灰（各一分）　胭脂（半分）
上细末，干掺。
神降散
治走皮㿐。
桑寄生一小把，木[木/臭]桑根取皮一握，白芷、黄连煎汤，温和，以帛蘸洗，候露出尽，拭干敷药。
满尺皂角（去弦核，烧存性）　麻竹大箨（烧存性）　厚黄柏　鹰爪黄连　瓜樟叶（干）　白芷
上逐件为末，等分，麻油调抹，自然生匕，神效，谨勿吃醋。
又癣疮发歇不止
凌霄藤并叶煎汤温洗，凌霄旁松柏生，数次洗，效。
蜡矾丸（方见痈疽门）
诸疮皆可服，内消其毒。凡洗疮，须用药草煎汤。
疏风解毒散
治诸恶疮顽痒烘热，及妇人血风，遍身红斑圆点，斑中渐发疹痱，开烂成疮痒痛。
白芷　细辛　蒺藜（炒，去刺）　麻黄（去节）　鸡心槟榔　当归须　生干地黄　川芎　赤芍药　川独活　牵牛（微炒，取仁）　苍术（炒）　桑白皮（炒）　枳壳（制）　甘草（微炙。等分）
上锉散。每服三钱，入黑豆七十粒，紫苏五叶，姜五片，同煎服。如大便秘，加些生大黄，次用贝母膏敷疮。
贝母膏
贝母（三钱半）　半夏（生）　南星　五倍子　白芷　厚黄柏　苦参（各二钱半）　虢丹（煅，一钱半）　雄黄（一钱）
上细末，初用蜜水调敷二三次，后只干掺。先以蜂房、白芷、苦参、大腹皮、煎汤熏洗，拭干即用药。或间有留滞不瘥，以好膏药贴。
恶疮方
赤色白胶（一钱）　明白矾（三钱）　黄色黄丹（半钱）
上细末，麻油调敷。先以酸浆水暖过，洗疮，拭干用。
又方
贝母为末，入些雄黄掺。
又方
治久不瘥。
透明硫黄　黄连（等分）
上细末，以鸡子清一个打碎，铺新瓦上焙，为末，夹上项药，麻油、轻粉调敷，先用白芷、葱头煎洗。
诸疮头疮方
满尺皂角（去弦核，一锭）　黄连（净，半两）　赤色白胶　五倍子（各三钱）　蛇床（一钱）　黄丹（煅，二钱）　轻粉（半钱）
上细末，先用柳枝煎汤洗拭，后掺，或用黄连半两，蛇床一分，晒干为末，麻油、轻粉调敷。
又头疮方
黄连（为末，用麻油、轻粉调，得所摊于碗中，将艾一撮烧烟，碗覆其上熏之，续再加艾熏用）
治头秃疮方
五灵脂　白矾　白芷　青黛　好草乌（各一分）
上为末，麻油调敷。
头痹头脑方
头枕后生，正者为脑，侧者为痹。
轻浮白浮石（烧存性，为末）
上麻油、轻粉调，鸡羽刷上，勿用手，按即涨。或用黄牛粪于瓦上焙干加之尤好。亦治头[疒/其]。
治[疒/其]方
大干芭蕉叶（熨斗内烧存性）
上为末，麻油、轻粉打和，敷[疒/其]留头，以软纱贴，换易三次，或散或破，无痕。
又方
穿山甲　蚌粉（同炒）
上末，麻油、轻粉调敷。
胎㿐头热，红饼疮方
生艾　白芷　大腹皮　连根葱
上煎汤洗拭，以生蓝青叶入些生艾捣细，蜜水为膏敷，亦治恶疮。
又恶疮方
硫黄　黄连（净，末。各一分）　黄丹　赤白胶　蛇床　樟脑　发灰（各半分）
上末，湿则掺，干则麻油调敷。
又方
白矾（煅）　五倍子　厚黄柏　黄连（净）　黄丹（煅）　海螵蛸　贝母（等分）
上为末，入麝少许，掺。痛则加地榆，痒则加苦参。
又方
用贝母膏（方见诸恶疮类）加黄连、蜂房、烂石膏尤好，或用麻油、腻粉调抹。本方内去雄黄。
白秃头方
雄猪胆汁半入法醋，须以鸡羽扫敷。
〖附诸方〗
当归饮子
治心血凝滞，内蕴风热，发现皮肤，遍身疮疥，或肿痒脓水浸淫，或发赤疹㾦瘤。
当归　川芎　芍药　地黄　防风　白蒺藜（炒，去刺）　荆芥穗（各一钱七分）　何首乌　黄芪　甘草（各八分半）
上㕮咀，分二帖，每帖水二盏，姜三片，煎八分，温服。
连翘饮
治诸恶疮，痛痒不定，心烦口干，及妇人血风红斑圆点，开烂成疮流黄汁。
川芎　当归　芍药　地黄　防风　荆芥　连翘　牛蒡子（炒，研破）　山栀　黄芩　瞿麦　木通　瓜蒌根　麦门冬（去心）　甘草（各等分）
上㕮咀，每帖七钱，水二盏，灯心二十茎同，煎八分服。
一方
治一切疥疮。
雄黄（五钱）　樟脑（五分）　大风子（取肉）　斑蝥（去足、翅，炒。各十只）　狗脊　蛇床子　寒水石　硫黄（各五钱）
上为极细末，疥疮用桕油调搽，癣疮用柏油调搽。
一方
治疥疮神效。
大风子肉　樟脑（各一两）　水银　皂矾（各一钱）　油核桃肉　桕烛油
先将大风子捣烂，次加樟脑、水银、皂矾、核桃，碾和为末，再将桕油熬化入药和匀，抓破疮搽之效。
一方
治冻烂脚成疮。
黑附子（生，去皮、脐）
上为末，面水调贴。
白蔹散
治冻耳成疮痒痛。
黄柏　白蔹（各五钱）
上为末，先汤洗，次用香油调敷。
治手足皲裂方
沥青（二两），黄蜡（一两），共熬搅匀，瓦罐盛贮。先以热汤洗，令皮软，拭干，将药于慢火上略炙，擦敷。
一方
治手足皲裂，春夏不愈者。
生姜汁　红糟　盐　猪膏（腊月者佳）
上研烂炒熟，擦入皲内，一时虽痛，少许使皮软皲合，再擦即安。
一方
治脚跟皲。
用头发一大握，桐油一碗，于瓦器内熬，候油沸头发化烂，出火摊冷，以瓦器收贮，勿令灰入。每用百沸汤泡洗皲裂令软，拭干，敷其上即安。一方加米粉。
〖附杨梅疮方〗
防风通圣散
治杨梅疮初起疼痛，憎寒壮热。（方见中风门。）
本方每服加山牛四两，如汗多去麻黄，大便溏去硝、黄服之。
又方
冷饭团（一名土茯苓）　五加皮　白鲜皮　防风　白芍药　木瓜（各一两半）　皂角　白丑（各三十粒）　生地黄（酒洗）　地骨皮　牛膝　黄连　槐花　川芎　寻风藤　威灵仙　白茯苓　杜仲（炒断丝）　白芷　当归（酒浸洗。各一两）　甘草（炙，半两）　荆芥穗（一两半）
上㕮咀，作二十服，每服用水一钟，酒一钟煎至一钟，在上食后服，在下食前服，忌牛肉。
又方
当归　连翘　羌活　荆芥穗　薄荷叶　枳壳　黄柏　茯苓　车前子　防风　木通　芍药　川芎（头上用）　山栀　桔梗　天花粉　僵蚕　白芷　甘草　金银花　独活（各一两）　柴胡　前胡（各半两）
上㕮咀，作二十服，每服用水二钟，煎至八分，温服。上多食后服，下多食前服，服此仍用熏药并治。
一方
治杨梅疮神效。
人参　白术　当归　生地黄（各一钱二分）　防风（一钱五分）　木通　苦参　川芎　连翘　薏苡仁（各一钱）　木瓜　皂角刺　天花粉（各八分）　甘草　羌活　青风藤（各五分）　白鲜皮（一钱）　山牛（三两）　金银花（一钱八分）
上㕮咀。每服水三碗，煎至二碗，一次用，渣并二次。忌烧酒、茶、牛肉。
熏杨梅疮方
雄黄　沉香（各三分）　乳香　没药　朱砂（各五分）　血竭（三分）　黑铅　水银（各一钱）
上为末，均作纸捻七条，用香油点灯放床上，令病人两腿抱住，上用单被通身盖之，口噙冷水，频频换之则不损口，头一日用三条，后每日用一条熏之有效。
一方
治杨梅痈漏肿块。
杜枸杞子　防风　牛膝　牙皂　枳壳　当归　连翘　苦参　罂粟壳　僵蚕　赤芍药　杜仲　荆芥　白鲜皮　川芎　皂角刺　木瓜　防己　薏苡仁　天麻　木通　金银花　茯苓（各等分）　黄柏　牛蒡子
上㕮咀。每服一两，加冷饭团四两，用水五碗，煎三碗，病在上食后服，病在下食前服。忌食鸡、鱼、牛肉、煎炒。虚者人参服之神效。外用秘传止血定痛生肌散掺之，去腐生新收口。（方见折伤门。）
疥癣  ***************************
〖疥癣方论〗
疥与癣，风毒客于肌肤所致也。风毒之浮浅者为疥，风毒之沉深者为癣。疥则多因风毒挟热得之，癣则多因风毒挟湿得之。疥发于手足，或至于遍身，癣则肌肉隐疹，或圆或斜，或如苔莓走散，内藏汁而外有筐，二者莫不均有虫也，亦莫不易为之染触也。焮赤痒痛，作疮有脓，曰大疥；隐起带根，搔不知痛，曰马疥；㾦癗含浆，摘破出水，曰水疥；痒而搔之，皮起干痂，曰干疥；薄皮小疮，常常淫汁，曰湿疥，此疥之名目然也。干癣则搔出白屑，索然凋枯；湿癣则淫如虫行，搔之多汁；风癣则爪擦痹顽，不知痛痒；牛癣则状如牛领，皮厚而坚；其若时作微痒，白点相连，是之谓狗癣；轮廓全无，纵横不定，是之谓刀癣，此癣之种类然也。疥癣治法，驱风杀虫固也。然杀虫于其外，亦须以硫黄、轻粉、蜡矾丸辈，服饵而内济之，庶绝其根矣。若夫肿而湿者有热，槁而干者无热，用药加减，又当权衡。
〖疥癣证治〗
诸疥方
透明生硫黄（半两）　明白矾（煅，二钱半）　白叶（一叶，去中心骨，烧存性）
上末，麻油、轻粉调抹。
又方
疥癣方
硫黄　明矾（煅。各半两）　黄连（净，七钱半）　雌黄　胡粉　蛇床（各二钱）
上细末，猪膏稀调抹。
又方
生明硫黄（半两）　黄丹　樟脑（各一钱）　轻粉（半钱）
上末，干擦。热疥赤肿加荆芥。
又方
生明硫黄（半两）　烂石膏（二钱）　黄丹（一钱）
上末，麻油调抹。
湿疥方
生明硫黄（半两）　胡粉　黄丹（各二钱）
上末，干擦。
疥癣恶疮方
满尺不蛀皂角（三条，炙，去弦、核，为末，米醋二大盏，煮如溶胶滤清汁）
上入黄连末半两，轻粉二钱，调抹。太学全蝎散，治疮疥。（方见痒门。）
诸癣妙方
斑蝥（二十一枚，生用）　明硫黄　藜芦（各三钱）　轻粉（一钱半）
上细末，麻油调擦。
又方
鲫鱼（一头）　生发（一鸡子大）　明硫黄　雄黄（各半两）　生猪脂（四两）
上件先煮猪脂溶沸，即入鲫鱼煎，令烟尽，次入发，销尽滤清，即入硫黄、雄黄末拌和，瓷器收用。
又方
草乌头（不去皮、尖，截小块，一半用猪脂煮令浮黄，一半用盐炒令焦黄）
上末，酒面糊丸桐子大。每十五丸，茶酒任下。亦治诸风顽痹。
王医师癣方
先用川椒、连根葱、紫苏茎煎汤温洗，次用：
吴茱萸　生半夏　草乌　白芷　赤小豆（等分）
上细末，米醋夹生蜜稀调敷。
又恶癣方
紫背草入生明矾研细，敷二三次断根。
又久癣方
生硫黄　硝石　明矾（煅。各半两）　雄黄　雌黄（各二钱半）　轻粉（一钱）
上细末，好麻油调敷，湿则掺。
又方
猪脂蘸真腻粉擦。
小儿癣，猪脊骨髓条研和腻粉敷。
干癣方
狼毒　草乌头（各二钱半）　斑蝥（七枚，去翅、足）
上，生为末，津唾调抹。
湿癣方
明矾（煅）　黄连（各半两）　胡粉　黄丹　水银（各二钱）
上末，用猪脂油二两夹研，令水银星尽散，瓷盒收用。
又方
斑蝥（去头、足，糯米炒，去米）
上，为末，以淮枣荡软，取肉研圆，津唾调抹。
牛皮癣方
旧皮鞋底烧存性，麻油、轻粉调抹。
又癣方
石榴根取皮，蘸明矾末擦，切莫用醋，则虫沉也。
轻粉治癣方
五更吃炙牛肉一片，细嚼下，少刻，以真轻粉醇酒调下。
遍身牛皮癣方
川乌　草乌（去皮、尖）　何首乌　白芷　苏木（等分）
上截小片，腊月猪脂油煮焦，候冷，入盐少许，瓷器收。时常挑一匙，酒调，空心服。
又方
雌黄末，入轻粉，猪膏调抹。
〖附诸方〗
连粉散
风癣湿疮并皆治之。
黄连　腻粉　黄柏　黄丹　枯白矾（各一钱）　轻粉　龙骨　炉甘石（各五分）
上为细末，每用少许，湿则干搽，干则香油调搽。
碧玉散
治癣。
铜绿　硼砂　白矾（各等分）
上为细末，香油调搽。
又方
防风通圣散去硝、黄，加浮萍、皂角刺服，又用紫苏、樟脑、苍耳、浮萍煎汤洗。
又方
浮萍　苍耳　苍术（各一两）　苦参（一两半）　黄芩（半两）　香附（二钱半）
上用酒糊为丸。
一方
治癣神效。
巴豆（十粒）　黑枣（五个）
共捣为烂，搽之立效。
一方
治诸癣神效。
川槿皮　剪草　木鳖子（各等分）
上为细末，用醋调，涂之即愈。

卷二十五  ——————————————————————————————————————————————————————————————————————————————————————————

诸虫  ***************************
〖诸虫方论〗
经云：人身中有八万尸虫，若无，即人身不成不立。尸虫与人俱生，状如马尾，或如薄筋，出则在脾，入则五脏之俞居之。然人亦不必尽有，有亦不必尽多也。古人论脏腑九虫、多寡有无固未可必，亦当备识其名目。九虫者何？一曰伏虫、二曰白虫、三曰肉虫、四曰肺虫、五曰胃虫、六曰弱虫、七曰赤虫、八曰蛲虫、九曰蛔虫。蛔虫俗谓之食虫，固不待辨而知矣。其他皆由脏腑不实，脾胃俱虚，杂食生冷、甘肥、油腻、咸藏等物，节宣不时，腐败停滞，所以发动。虫之为候，呕恶吐涎，口出清沫，痛有去来，乍作乍止。寸白虫色白形褊，损人精气，力乏腰痛。蛲虫细如菜虫，能为痔瘘、疮癞、疥癣、痈疽等患。寸白、蛲、蛔是三者，皆九虫数中之一物也。外此又有儿童疳䘌，昏睡烦躁，鼻烂汁臭，齿龈生疮，下利黑血，支集《疳论》附之。其伤寒湿证候，虫食下部为狐，下唇有疮；虫食其脏为惑，上唇有疮。《活人总括》言之详矣。
〖诸虫证治〗
芜荑散
取诸虫。
鸡心槟榔（三钱）　芜荑（二钱）　木香（一钱）
上末，为一服，当晚先煎酸石榴根汤，至五更吃炙肉一片，嚼细，引虫上至喉，以石榴根汤暖温调药服，虫自软而下。
木香槟榔丸
杀下诸虫。
鸡心槟榔（一两）　木香　鹤虱　贯众　锡灰　干漆（烧烟尽）　使君子肉（各半两）　轻粉（二钱）　雷丸　巴豆肉（各二钱半）
上细末，飞，白面糊丸麻子大。每服二十粒，五更粥饮下，或菖蒲、石榴根煎汤下。
锡灰丸
取寸白诸虫。
锡灰（研细末，一两）　鸡心槟榔　贯众（各半两）　木香（二钱半）　轻粉　黄丹（为衣。各二钱）
上细末，酒醋煮面糊丸荔枝干大。每一丸，米泔浸软，日衙先吃饭了，至黄昏不饥饱时，吃肉脯一片引虫，俟少刻，温酒嚼下，天明虫出，又专吃韭菜，治寸白虫。
蛤蟆丸
杀虫。
大蛤蟆干（一个，炙令焦）　木香　鸡心槟榔　桃仁（水浸，去皮，晒）　苦楝根　酸石榴根皮　贯众（各三钱）　芜荑　鹤虱（各二钱）　巴豆肉（二钱半）
上末，粳米粉糊研丸麻子大。每服十丸，五更石菖蒲煎汤下。
雄砂丸
杀诸虫。
鹤虱　芜荑　干漆（炒令烟尽）　直僵蚕（炒。各三钱）　贯众　酸石榴根皮（晒干。各半两）　朱砂　雄黄　雷丸　甘遂（各一钱半）
上细末，粳米粉糊丸麻子大。每十丸，五更粥饮下。
化虫散
雷丸（二个）　鸡心槟榔（二个）　鹤虱（一钱）　大使君子（七个，去壳）
上细末，入轻粉少许，分作二服，当晚用精猪肉一两，切成片，以皂角浆浸一宿，至五更，微火炙熟，又用些麻油拭肉，候温取一服药末，掺于肉上，略烘过，空腹食之，至巳刻，虫自下，乃饮食。
贯众酒
取寸白诸虫。五更嚼炙肉一片，莫吞，俟虫寻肉，其头向上，却吐出肉，嚼使君子三个，并轻粉一字，吞下。少顷，以当晚所煎贯众酒，吞解毒雄黄丸七粒，泻下皆虫也。
酒蜡膏
杀诸虫。
醇酒（一盏）　蜜（一合）　蜡（三钱）　蜀漆（一两）
上，铜铫内慢火同熬，可丸即丸，弹子大。每服一丸，温酒化开，拂晓服之，虫自下。
〖附诸方〗
万应丸
下诸虫
槟榔（五钱，末）　大黄（八两，末）　黑牵牛（四两，末）　皂角（十锭，用不蛀者）　苦楝根皮（一斤）
上件将皂角、苦楝根皮二味，用水一大碗熬成膏子，一处搜和前药。二味研细末为衣，先用沉香衣，后用雷丸木香衣。每服三丸，四更时分用沙糖水送下。
一方
取寸白虫。
紫槟榔（十个）　向阳石榴皮（十七片）
上，水煎，露一宿，以下虫为度。
一方
治吐虫有积。
黑锡灰　槟榔
上为末，米饮调下。
木香三棱散（《瑞竹》）
治腹中有虫，面色萎黄，一切积滞。
黑牵牛（半生半炒取末，五钱）　大腹子（二钱）　槟榔　雷丸　锡灰（醋炒）　三棱（煨）　蓬术（煨）　木香（二钱）　大黄（二钱）
上为末。每服五钱，用砂糖水调服。先将烧肉一片口中细嚼，吐出，然后服药。一方加阿魏一钱，芜荑仁三钱。
一方
消化虫毒在腹作痛。
槟榔　酸榴根皮（焙干。各一两）　红丹（煅）　雷丸　贯众（如鸡头者）　君子肉（各二钱）　甘草（炙）　枳壳（制）　大黄（各五钱）
上为末，清油打薄鸡子饼，抄药一钱于上，空心卷而食之，小儿糯米糊丸粟米大。每服二三十丸，以淡猪肉汁或鸡汁吞下，空心亦佳。
乌梅丸
治胃冷蛔虫攻心痛，呕吐，四肢冷。
秘传槟榔散
治男妇心脾痛虫痛。（方并见脾疼门。）
蛊毒  ***************************
〖蛊毒方论〗
害人利己，识者不为，昧者竞趋之，而况伤人性命，以图家道之温燠，此为富不仁之甚者也。夫蛊毒有数种，皆妖魅变惑之气，其怪使然。人有造作而得之者，多取虫蛇之类，以盆盎盛之，任其自相啖食，其间一物独存，则以之为蛊，即能变惑，随酒食以毒害于人，他人受殃，则蓄事之家，日益富盛。又有一种飞蛊，倏尔去来，状如鬼气，得之卒重，吁！毋怪乎变现惑人之不可晓也。凡中蛊毒，不论年月远近，但煮一鸡卵，去壳，以小银钗插入其中，并含入口，一饭之顷取视，钗卵俱黑，即为中毒。又法：以水一碗，唾津液入水，其唾沉则为蛊，浮则非蛊。又法：口含大豆，中蛊者，豆胀烂而皮脱，非蛊则豆不脱烂。其候面目青黄，力乏身痛，唇口干焦，烦躁而闷，胸胁妨满，肚胀皮坚，腹中[革卯][革卯]切痛如虫啮，又如虫行，唾吐鲜血，小便淋沥，大便脓血杂下，病人所食之物皆变化而为虫，侵蚀脏腑，蚀尽则死矣。死则病气流注，复染着于旁人，夫是之谓蛊疰。
凡中蛊人，用药已瘥，自后饮食，永不得吃冷。若饮食带冷，鬼气乘之，毒虫复生，竟不能救。
〖蛊毒证治〗
治蛊毒挑生毒神咒
出大藏经典。
保灵丹
治蛊毒、诸毒、一切药毒，神妙。出《刘涓子神仙遗论》《鸡峰普济方》一卷，凡三处刊。
朱砂（净，细研，一两）　大山豆根（半两）　雄黄　黄丹　麝香　黄药子　续随子（生杵末。各二钱半）　川巴豆（肥者，二钱半，取肉，不去油）　斑蝥（二钱半，去头、翅、足）　糯米（半炒半生用）　赤蜈蚣（二条，一炙一生）
上十味，各修治，入乳钵研和，于端午、重阳、腊日修合，不令鸡犬妇人见，用糯米稀糊丸如圆眼核大，阴干，瓷盒收。每服一丸，好茶清吞下，不得嚼破。须臾，病人自觉心头如拽断皮条声，将次毒物下，或自口出，或大便出，嫩则是血，老则成鳖。或蜣螂诸杂带命之物，药丸凝血并下。以水洗净收之，可救三人。如中毒口噤，即挑开下药，或蛇蝎、马汗诸毒，以好醋磨敷患处立解。服药已效，如知毒害之家，不必研究，若诉之，其毒再发不救。瘥后，更忌酒、肉、毒食一月，惟软饭可也。或急用，但择吉日精洁修合。
圣惠丸
治蛊毒心腹坚痛，羸瘁骨立。
朱砂（研）　雄黄（研细。各七钱半）　藜芦（去芦头）　莽草（微炙）　鬼臼（去须。各半两）　肥巴豆肉（十五个，去油）　麝香（一钱）　青色大蛤蟆（一个，烧存性）　斑蝥（去翅、足，三钱，糯米炒黄）
上细末，炼蜜和捣五百杵，丸如小豆大。每五丸，空心温酒下。少刻，更吃粥饮一盏，利出虫蛇恶物。若不吐利，更服二丸必效。
万病解毒丸
治蛊毒、挑生毒、药毒、草毒、畜兽毒。（方见痈疽门。）
《夷坚志》治蛊毒方
五倍子（一两）　硫黄（末二钱）　甘草（三寸，半生半炙透）　丁香　木香（各一钱）　轻粉（半钱）　麝香（少许）　糯米（二十一粒）
上八味，锉细入瓷瓶内，用水满十分，煎取七分，候药面带皱皮为熟，生绢滤去滓，空腹通口服。却令病人平正仰睡，高起头，觉腹中有物冲心者三，即不得动。若吐出，以桶盛之，如鱼鳔烂肉之类，乃是恶物。吐罢吃茶一盏，泻亦不妨。少进白粥为补，忌生冷油腻、酢脯、咸藏。五日后，服万病解毒丸二粒。旬日，又服二粒，自然平复。
生漆丸
治蛊毒。
正料平胃散
上，用好生漆和丸桐子大。每七十粒，空腹温酒下，加至百粒。
东坡雄黄丸
治蛊毒及虫蛇畜兽毒。
雄黄　明白矾（生研。等分）
上，端午日研细，溶黄蜡为丸桐子大。每七丸，念药王菩萨、药上菩萨七遍，熟水送下。
黄南卫生治蛊毒单方
破鼓皮（烧存性，为末，新水调二钱服之。中蛊者，虽昏睡，口中言蛊主姓名）
又方
蚕蜕纸（不拘多少，以麻油纸拈，烧存性）
上为末，研细，新水调一钱频服，诸中毒，面青脉绝，昏迷如醉，口噤吐血，服之即苏。
七宝丸
治蛊毒。
破鼓皮　蚕蜕纸（各烧存性）　刺猬皮　五倍子　续随子　朱砂（研）　雄黄（研）
上等分，为细末，糯米稀糊丸桐子大。每七丸，空心熟水下。
又方
治蛊毒，亦治挑生毒。
川升麻，细锉一两，作一服，水煎常服。
又方
明矾生末，夹好茶水调，解百毒。
挑生  ***************************
〖挑生方论〗
人苟爱身，不可轻于濯水，江南有射工毒虫，其色黑，形如肉脔，口中横骨如角弓，生溪涧内，或因雨潦，逐水而入人家，含沙射人之影。得之寒热闷乱，头目俱痛，亦如中尸，卒不能语。又水毒虫，一名溪温，得之病状与射工相若，但有烂疮为射工，无疮为溪温，特少异耳。又沙虱虫，细如疥虫，视不得见，遇阴雨则行出草间，着人身则钻入皮里，刺如针芒。是三者为病，朝轻暮剧，皆能杀人，以方术灸法麝犀辈治之。治之不早，变生飞蛊，倏入患躯，啖食五脏而死矣。挑生之毒，其类是乎？挑生多于饮食过度，凡鱼、肉、果、菜、茶、汤、酒、醋之中，皆可挑毒以中人。自岭以南，率多有此。其候初觉胸腹作痛，次则渐渐搅刺，十日生于腹中，生则能动矣。治法：胸痛则为生在上膈，腹痛则为生在下焦。在上膈者，用胆矾半钱，投入一盏热茶之内，候矾溶化，通口服之，少顷，以鸡翎搅刺喉中取吐；在下焦者，用川郁金二钱，末之，米汤调下，即泻出恶物。吐泻以后，以人参一分，白术，茯苓倍之，碎为粗末，新汲水和，入瓷瓶中，慢火煨至半日，每一盏通口服，日二三剂。前蛊毒挑生咒，常须诵之。抑有闻焉，二广山谷间，有草曰胡蔓草，亦曰断肠草，或以药人，急水吞之急死，缓水吞之缓死。又有取毒蛇杀之，以草覆蛇，以水洒草，数日菌生，采取为末，入酒毒人，始亦无患，后再饮酒，毒发立死。其俗淫妇多偶合北人，情好虽稠，不肯归北，阴以药置食中与之，还即叩之曰：子某年来。若从其说，复以药解之；若过期不来，则毙矣。戒之哉！戒之哉！
〖挑生证治〗
万病解毒丸
治挑生毒、蛊毒、药毒、草毒、金石毒、百虫毒、蛇畜兽恶毒、鬼胎、鬼气、痈疽诸病一切毒。出入，可以此药随身，若觉意思不快，四大不和，即磨服之。（方见痈疽门。）
治挑生方
好茶、生明白矾各一钱，沸汤调服，即吐毒。
〖中诸毒证治〗
立胜散
治虫、蛇、蜂、蝎、蚖蛇、蜘蛛、沙虫等伤毒。
大红川椒（去核，十五粒）　豆鼓（十粒）
上同入口嚼烂，唾在手心，次将南星末调和得所，敷伤处，毒水自出，续又再敷，神效。
又方
贝母（为末）
上每服半两，令病人尽其酒量，剧饮，良久酒化为水，从伤处出，俟出尽，又以贝母末塞疮口，妙不可言。
蠼螋方
蠼螋妖虫也，隐于墙壁间，尿射人之影，令人遍体疮如汤火所伤，治法以：
鸡羽（烧存性）
上麻油调敷。鸡食百虫，故能治之。或用燕粪水调敷；或南向燕窠自东取土末之，新水调敷。
天蛇毒方
秦皮浓煎服，蚌粉、滑石、贝母末敷。
辟妖魅、瘟瘵
朱砂、雄黄等分，为末，法醋调入口鼻。
治挑生毒、蛊毒、野葛毒方
川升麻多煎频服。
解诸药毒，杀腹内毒虫方
蓝青叶多研，水调服。
五绝欲死方
半夏末，水丸，风干入鼻，气回即活。
头虱方
藜芦末掺发。
又方
麻油调轻粉涂发。
身虱方
水银和鹤虱末，帛揉之为索，系衣，自落。
独胜散
解药毒、蛊毒、虫蛇诸毒。
大甘草节以真麻油浸，年岁愈多愈妙。
上取甘草嚼，或水煎服，神效。
附：跌扑损伤  ***************************
〖跌扑损伤方论〗
《袖珍方》云：折伤者，谓其有所伤于身体者也。或为刀斧所刃，或坠堕险地，打扑身体，皆能使血出不止。又恐瘀血停积于脏腑，结而不散，去之不早，恐有入腹攻心之患。治疗之法须外用敷贴之药散其血，止其痛；内则用花蕊石散之类化利瘀血，然后款款调理生肌。或因折伤而停郁其气，又当顺之。子和云：诸落马、坠井、打扑伤损、闪肭损折、杖疮肿发，焮痛不止者，可峻下二三十行，痛止肿消宜以通经散、导水丸等药，或加汤剂泻之，后服和血消肿散毒之药。
花蕊石散（《和剂方》）
治一切金刃所伤，打扑伤损，身体血出者，急于伤处掺药，其血自化为黄水。如有内损，血入脏腑，热煎童子小便，入酒少许，调一钱服之立效。若牛抵肠出，不损者，急送入，用细丝桑白皮尖茸为线，缝合肚皮，缝上掺药，血止立活。如无桑白皮，用生麻缕亦得，并不得封裹疮口，恐作脓血。如疮干，以津液润之，然后掺药。妇人产后败血不尽，恶血奔心，胎死腹中，胎衣不下，并用童子小便调下。
硫黄（上色明净者四两，捣为细末）　花蕊石（一两，捣为粗末）
上二味相拌和匀，先用纸筋和盐泥固济瓦罐子一个，候泥干入药于内，再用泥封口，候干，安在四方砖堶，书八卦五行，用炭一秤，笼迭周匝，自巳午时从下着火，令渐渐上彻，直至经宿火冷炭消，又放经宿，罐冷取出，细研，以绢罗子罗至细，瓷盒内盛，依前法服。
《金匮》治马坠及一切筋骨损方
大黄（一两，切，浸成汤下）　绯帛（如手大，烧灰）　乱发（如鸡子大，烧灰）　炊单布（一尺，烧灰）　败蒲（一把，二寸）　桃仁（四十九个，去皮、尖）　甘草（如中指节，炙锉）
上七味，以童子小便量多少煎汤成，纳酒一大盏，次下大黄，去滓，分温三服。先锉败蒲席半领，煎汤，浴衣被处，斯须通利数行，痛楚立瘥。
复元活血汤（《发明》方）
治从高堕下，恶血留于胁下，疼痛实不可忍。
柴胡（半两）　当归（六钱）　甘草　穿山甲（炮。各二钱）　大黄（酒浸，一两）　桃仁（去皮、尖，五十个）　红花　瓜蒌根（各二钱）
上件桃仁研烂，余药锉如麻豆大。每服一两，水二盏半，酒半盏，煎至七分，去滓，食前大温服，以利为度，得利后痛或不尽，服乳香神应散。《灵枢》云：坠堕恶血留于胁下则伤肝，肝胆之经行于胁下，属厥阴、少阳，宜以柴胡为引，用为君，以当归活血脉。又急者痛也，以甘草缓其急，亦能生新血，阳生阴长故也，为臣。穿山甲、瓜蒌根、桃仁、红花破血润血，为之佐。大黄酒制，以荡涤败血，为之使。
地龙散
治腰脊痛，或打扑损伤，从高堕下，恶血留在太阳经中，令人腰脊或胫腨臂腰中痛不可忍。
中桂　地龙（各四分）　羌活（二钱）　黄柏　甘草（各一钱）　苏木（六分）　麻黄（五分）　桃仁（六个）　归梢（一分）
上㕮咀。每服半两，水二盏，煎至一盏，去滓，温服。
补损当归散
疗坠马落车，伤腕折臂疼痛，服此药疼痛即止，筋骨即当相连。
泽兰（炒）　附子（炮。各一钱）　当归（炒）　蜀椒（炒）　甘草（炙）　桂心（各三分）　芎（炒，六分）
上为细末。每服二钱，温酒调服，日三。忌生葱、猪肉、冷水、生果。
接骨丹
没药　乳香　当归　川椒　自然铜（醋淬）　赤芍药　败龟（炙）　虎骨　白芷　骨碎补（炙）　千金藤（郁李仁是也。各等分）
又方加龙骨、川芎。
上为细末，化腊半两，丸如弹子大。每服一丸，好酒半升，化开煎，用东南柳枝搅散热服。
秘传止血定痛生肌散
专治跌打损伤，牙咬刀伤出血，诸般肿毒出脓后，肌肉不生，痛不止者，并皆治之。（方见破伤风门。）
一方
治刀伤斧斫。
五倍子一味为末，干贴神效。
桑叶阴干为末，干贴。如无，旋熨干，末，贴之妙。
汤火疮
用腊月猪胆涂，黄柏炙干为末，敷之。
一方
治火烧。
桐油　水（各二钱）
上二件，以桃柳枝不住手搅成膏，再入少水溶，外用猫儿肚底毛细剪掺上。
一方
治汤火伤未成疮者。
用小麦炒黑为度，研为末，腻粉减半，油调涂之。
四黄散（《澹寮方》）
治汤荡火烧，热疮连痛。
大黄　黄连　黄柏　黄芩　白及（各等分）
上为末，水调成膏，以鸡翎时涂疮上。
治汤火疮（《澹寮方》）
用螺蛳壳多年干白者，火煅为末，如疮破用干掺之；如不破，轻粉、清油调敷之。

卷二十六  ——————————————————————————————————————————————————————————————————————————————————————————

妇人  ***************************
〖产妇伤寒方论〗
或问妇人伤寒可得闻乎？曰：伤寒三百九十七条，一百一十三方，此张氏截然之笔削也。于某证则有某药，何尝以男女为别哉？要之，月事去来，产前产后男子所无，请发明其蕴，以解世俗之惑。盖妇人以血为主。发热恶寒，经水适来，经曰：热除而胸满譫语者，是则邪气结于胸胁，当刺期门，随其实而取之。伤风经日，续生寒热，发作似疟而经水适断者，是则血结而不行，当以小柴胡汤散之，所谓治之而愈者此也。至如伤寒发热，经水适来，昼醒暮譫，如见怪状，是则里无留邪，热随血散，所谓不治自愈者此也。前乎吐血下血，两条并以犀角地黄汤、桃仁承气汤、抵当汤、丸之类，言之详矣。抑产前产后治法将何择焉？曰：产前安胎，产后消瘀，于是遵依条列，斟酌轻重而调理之。安胎者何？桑寄生、阿胶、缩砂为要药，他如桂枝、半夏、桃仁、大黄堕胎及燥热等辈则不可轻用也。消瘀者何？川芎、蒲黄、赤芍药、生地黄为要药，他如内补、拦住败血之剂则不可轻进也。朱氏以阿胶、桑寄生、人参、茯苓、白术等为细末，糯米饮调剂为孕妇安胎。以红花一分，官桂、芍药、甘草半之，姜、枣同煎为解表消瘀；以葱白、生姜大剂浓汁为产前发散；以小柴胡汤去半夏和解热入子宫。郭稽中以枳壳、防风一度，甘草减半末之，点服，主大便秘涩。又以蜜导一法，真可活人，然则产妇证治观此可以问津索途矣。虽然，知安胎则不可不调气，知消瘀则不可不扶虚，枳壳、香附、陈皮以调气也，当归、川芎、黄芪、人参以扶虚也。退热则柴胡、黄芩；解肌则紫苏、干葛；滋肠则麻仁、枳壳；助阳则干姜、良姜，其间采摭虽未备古人之经，然而甘辛为阳，酸苦为阴，皆不越古人之意，姑存之篇末，以便学者之观览云。
〖妇人论〗
男女均有此血气，人皆曰妇人以血为本，何邪？盖其血胜于气耳！血藏于肝，流注子脏，而主其血者在心，上为乳汁，下为月水，合精而为胞胎，独非血乎？血之所以流畅于经络者，气实使之，又不可举一而遗一也。女子十四而天癸至，（男子二八天癸至，精气溢泻，冲任二脉男女均有。）任脉通，太冲之脉盛，故月候以时而行。冲任者，血之海也；月候者，经络之余也。经言其常，其来有期，无过不及，反此皆病，其不行则尤甚，百病生焉。
自其血气和平，阴阳调顺，则精血聚而胞胎成，胞胎已成，而心肾二脉其动也应手而疾。盖心之所主者血，肾之所主者精，精血交并而成之，精胜则为男，血胜则为女，此亦自然之理也。
自其血气不调，阴阳愆伏，过于阳则经脉前期而来，过于阴则经脉后期而至，盖血性得热则宣流，得寒则凝涩。阴气乘阳，内寒血涩，故其来乍少；阳气乘阴，血热流散，故其来乍多，过于不及，皆致病也。
然经脉不行，其候有三：一则血气盛实，经络遏闭，其脉滑实见之。（当通经疏利。）一则形体憔悴，经络涸竭，其脉虚弱见之。（当滋养血气。）一则风冷内伤，七情内贼，以致经络痹滞，其脉浮涩见之。（解散风冷，去瘀生热。）经脉不行，此诸病之所由生也。
是故血虚烘热，盗汗筋挛，则为虚劳；血少水涸，燥气乘肺，则为干嗽；宿寒留滞，血与气抟，则为腹痛；败血结块，时发寒热，则为瘕癥；或风寒滞经，血化为水，流溢四肢，谓之血分；或脾不制水，血与水并，浮胀肌肉，谓之虚肿；或冲任气虚，内欲过度，风邪冷热诸气入于胞门，秽液与血相兼而下，冷则多白，热则多赤，冷热不调，赤白相半，谓之赤白带；或冲任劳损，经海伤动，脾虚卫弱，不能约制，其血倏然暴下，谓之崩中；亦有非时血行淋沥不断，谓之漏下。崩之中复有瘀血，时崩时止，谓之崩中漏下。（所下五色，各应五脏。五脏俱虚，五色俱下。妇人血海挟受风邪，不换金正气散加川芎、官桂主之。）以至眩晕烦闷，呕恶怔忪，迷乱多忘，发狂妄语，小便不禁，此妇人以血受病最多，而血之为病，遇夜愈增剧也。（血属阴，阴虚则夜争。）
然则产育一科可得闻乎？曰：产前之病，其脉贵乎实；产后之病，其脉贵乎虚。产前为之顺气安胎，产后为之扶虚消瘀，此其要也。抑产育之后，血衰气弱，宿瘀未尽，饮食起居，梳洗解脱，一有不谨，得病犹甚易焉。凡妇人血气诸疾，但用四物汤加以炒吴茱萸主之，阴脏加多，阳脏加少，无不效者。若产难、若胎衣不下、若胎损腹中，则入醋夹煎；或生料五积散加芎、归、缩砂，煎之以水醋；或《局方》黑神散，用乳香煎汤调下，皆其类耳。外此，则有芎归汤，佐以缩砂调理胎妇腹痛。或胎动下血，更以炒阿胶并熟艾济之。至若胎妇喘咳则缩砂、川芎、炒阿胶等分，入生姜、乌梅、紫苏梗最良。胎妇艰食，则调气散、枳壳散等分，入缩砂为妙。大小产后，津液涸燥，滞血停留，易至大便秘结，枳壳散加炒桃仁，用蜜水同煎，入醋数沸可也。缩胎之剂，枳壳、缩砂、乌药所不可无；安胎之剂，阿胶、缩砂、桑寄生又不可缺。妇人多因怒气伤胎，所以安胎尤莫先于顺气。其于产后发热，黑神散加川芎、荆芥，入生姜、葱白尤佳。产后消瘀，黑神散须多服饵，至一腊以后，腹中略无疼痛，方可与四物、建中汤辈，服之太早则补住败血，为害非轻。若夫郭稽中所编《产宝方论》，迩来书肆别有经验节本，辞简理明，此可为产科公据。
〖附：调经诸方〗
丹溪曰：经候有枯闭不通者，有不及期与过期者，有妄行者，有色紫黑及淡者，有成块者，有作疼者。夫经不通，或因堕胎及多产伤血，或因久患潮热消血，或因久发盗汗耗血，或因脾胃不和，饮食少进而不生血，或因痢疾失血，治宜生血补血，除热调胃之剂，随证用之。或因七情伤心，心气停结，故血闭而不行，宜调心气，通心经，使血生而经自行矣。如虚中有热，月事不来，以四物汤加黄芩治之。常过期者，血少也，以芎、归、参、术兼痰药治之，过期紫黑有块作痛，血热也，以四物汤加香附、黄连；过期色淡挟痰者，以二陈汤加芎归。常不及期者，血热也，以四物汤加黄芩、黄连、香附，肥人多兼痰药治之。血枯经闭者，以四物汤加红花、桃仁，痰多占住血海地位因而下多者，目必渐昏，肥人多有之，以南星、苍术、川芎、香附作丸服之。肥人躯脂满经闭者，以导痰汤加芎、归、黄连，不可服地黄，泥痰故也，如用必以姜汁炒。肥人少子，亦由痰多脂膜闭塞，子宫不能受精而施化也，宜服上药。瘦人子宫无血，精气不聚，亦令无子，以四物汤养血养阴等药。经水未行，临经将来作痛者，血实也，一曰瘀血郁滞也。以四物汤加桃仁、香附、黄连、红花，或加延胡索、莪术、木香，有热加柴胡，黄芩。经水行后而作痛者，气血俱虚也，以八物汤加减煎服。又云：血为气之配，因气而行。成块者，气之凝，将行而痛者，气之滞行，后作痛者，气血虚也。色淡者，亦虚也，而有水以混之也。错经妄行者，气之乱也。紫者气之热，黑则热之甚也。今人悉指为风冷，而行温热之剂，祸不旋踵。
四物汤（《和剂方》）
治冲任虚损，月水不调。常服调益营卫，滋养血气。
当归（去芦）　川芎　白芍药　熟干地黄（酒蒸，焙。各等分）
上㕮咀。每服四钱，水一盏，煎八分，空心服。崩中去血过多者，加熟艾煎服。
大温经汤（《和剂方》）
治冲任虚损，月候不调，或耒多不已，或过期不行、或崩中去血过多，或经损娠，瘀血停留，小腹急痛，五心烦热。
阿胶（碎，炒）　芎　当归（去芦）　人参（去芦）　肉桂（去皮）　甘草（炒）　芍药　牡丹皮（各一两）　半夏（二两半）　吴茱萸（二两。各汤洗七次）　麦门冬（去心，五两半）
上㕮咀。每服三钱，水一盏，姜五片，煎八分，空心热服。
调经散
治经水或前或后，或多或少，或逾月不至，或一月而来，皆可服。
川归（酒洗，一钱半）　麦门冬（去心，二钱）　吴茱萸（择去闭目者，沸汤泡七次，焙干，半钱）　人参（去芦）　半夏（汤泡七次）　白芍药　牡丹皮（去心）　川芎（各一钱）　肉桂（半钱）　阿胶（炒）　甘草（各七分半）
上细切。作一服，水二盏，加生姜三片，煎至一盏，空心稍热服。
逍遥散（《和剂方》）
治血虚烦热，月水不调，脐腹胀痛，痰嗽潮热。
甘草（炙，半两）　当归（去芦，炒）　茯苓（去皮）　芍药　白术　柴胡（去苗。各一两）
上㕮咀，每服三钱，水一盏，煨姜一块，薄荷少许，煎服，不拘时。
加减吴茱萸汤
治冲任衰弱，月候愆期，或前或后，或崩漏不止，赤白带下，小腹急痛。每至经脉行时头眩，饮食减少，气满心忪，肌肤不泽，悉皆主之。
吴茱萸（半两）　麦门冬　干姜　白茯苓　牡丹皮　南木香　苦梗（各三钱）　甘草（三钱半）　当归（半两）　北细辛（一钱半）　防风　官桂（各一分）　半夏（七钱）
上㕮咀。每服四钱，水一盏半，生姜五片，枣子一枚，煎至七分，去滓，空心温服。
桃仁散
治妇人月水不调，或淋沥不断，断后复来，状如泻水，四体虚翕，不能饮食，腹中坚痛，不可行动，月水或前或后，或经月不来，举体沉重，唯欲眠睡，多思酸物。
桃仁　粉草　半夏（各一两）　赤芍药　生地黄（各三两）　泽兰叶　川牛膝　当归　桂心　牡丹皮　人参　蒲黄　川芎（各两）
上为粗末。每服五大钱，水盏半，姜三片，煎七分，空心，去滓，温服。
牡丹散（《和剂方》）
治血气虚损，内则月水不行，外发潮热，肌体羸困，渐成骨蒸，并宜服之。
桂心　牡丹皮　芍药　延胡索（炒）　没药（别研）　陈皮（去白）　红花　当归（去芦）　甘草　乌药（各一两）　真蓬莪术　鬼箭　苏木（各二钱半）　干漆（炒，二两）
上㕮咀。每服三钱，水一盏，煎七分，不拘时候。
内补当归丸
治血气虚损，月水不调，或崩中漏下去血过多，肌体羸困，及月水将行腰腿痛重，并皆治之。
真蒲黄（炒，七钱）　熟地黄（半两）　当归（酒煮）　阿胶（炒）　白芷　续断　干姜（炮）　甘草（炙）　川芎（各四两）　肉桂　附子（炮，去皮梢）　白芍药（各一两）　白术　吴茱萸（汤洗七次，炒。各三两）
上为末，炼蜜丸梧桐子大。每服五十丸，食前温酒下。
内灸散（《和剂方》）
治妇人血气虚损，崩中漏下，淋沥不已，或凝积血块，腰腹刺痛，凡月水不调，血晕头眩皆治。
藿香叶　丁香皮　熟干地黄（洗焙）　肉桂（去皮。各一两半）　甘草（炙）　当归（去芦）　白术　山药　白芷（各八两）　茴香（一两半）　藁本（去芦）　干姜（炮）　川芎　黄芪（去苗）　木香　白芍药（各一两）　陈皮（去白，四两）
上为末。每服三钱，水一盏，姜五片，艾十叶同煎，空心热服，温酒调下亦可。如产后下血过多加蒲黄煎，恶露不快加当归、红花煎，呕吐加藿香、生姜煎。
温经汤（《大全良方》）
治妇人血海虚寒，月水不利。
当归　川芎　芍药　桂心　牡丹皮　莪术（各半两）　人参　甘草　牛膝（各一两）
上㕮咀。每服五钱，水一盏半，煎至八分，温服，不拘时服。
凌花散（《澹寮方》）
治妇人月水不行，发热腹胀。
当归（酒浸）　凌霄花　刘寄奴　红花（酒浸，候煎药一二沸即入）　官桂（去皮）　牡丹皮（酒洗）　川白芷　赤芍药　延胡索（各等分）
上㕮咀。每服四钱，水一盏，酒半盏，煎八分，再入红花煎热服。
四制醋附丸（《瑞竹堂方》）
治妇人、女子经候不调。
香附子（去毛，一斤，作四分）
一分好酒浸七日，一分小便浸七日，一分盐水浸七日，一分米醋浸七日。（各焙干。）
上为末，醋糊丸如梧桐子大。每服七十丸，空心食前盐酒送下。肥人依方服，瘦人加泽兰叶、赤茯苓（各二两）。
六合汤（《济生方》）
治妇人经事不行，腹中结块，腰腿重痛。
当归　白芍药　官桂（去皮）　熟地黄（洗）　川芎　莪术（炮。各等分）
上㕮咀。每服四钱，水一盏，煎七分，空心服。
白薇丸（《大全良方》）
治妇人月水不利，四肢羸瘦，渐觉虚乏。
当归　白薇　柏子仁　白芍药　川芎　白术　桂心　附子　萆薢　木香　细辛　吴茱萸（各半两）　人参　石斛　白茯苓　川牛膝　泽兰叶（各七钱半）　槟榔（半两）　熟地黄（二两）　牡丹皮　紫石英（各一两）
上为末，炼蜜丸如梧桐子大。每服五十丸，空心温酒下。
茯苓补心汤（《澹寮方》）
治妇人去血过多，虚劳发热。
用四物汤一两，参苏饮三两和均，生姜五片，煎八分，温服。（方见虚劳门。）
增损四物汤（《兰室秘藏方》）
治血积。
当归　川芎　白芍　熟地黄　蓬莪术　京三棱　官桂　干漆（炒烟尽。各等分）
上㕮咀。每服五钱，水二盏，煎一盏，去滓，温服，食前。
磨积丸（《杨氏家藏方》）
治妇人积气内攻，经候不调，腹胁膨胀刺痛。
京三棱　莪术（各煨，二两）　茴香（炒）　附子（炮）　川楝子肉　白芍药　干姜（炮。各一两半）　巴戟（去心，炒）　当归（洗）　艾叶（醋炒。各一两七钱半）
上为末，酒糊丸如梧桐子大。每服五十丸，空心温酒下。
麦门冬散（《大全良方》）
治妇人客热，四肢烦闷疼痛，饮食不下。
麦门冬　柴胡　赤茯苓（各一两）　羚羊角　赤芍药　桑白皮　黄芪（各三钱）　生地黄　甘草（各五钱）
上㕮咀。每服一两，水二盏，生姜三片，煎至一盏，去滓，通口服。
黄芪散（《大全良方》）
治妇人热劳羸瘦，四肢烦疼，心燥口干，不欲饮食。
人参　黄芩　当归（各七钱半）　柴胡（一两半）　黄芪　地骨皮　赤茯苓　麦门冬　生地黄　赤芍药　白芍药（各一两）
上㕮咀。每服一两，水二盏，姜五片，煎至一盏，去滓，通口食前服。
乌鸡煎丸（秘方）
治妇人百病，虚劳血气，赤白带下等证。
人参（二两）　茯苓（三两）　香附（四两）　当归（六两）　官桂　地骨皮（各二两）　生熟地黄（四两）　黄芪（六两）
上用乌骨白鸡一只，男用雌，女用雄，笼住，将黄芪末，和炒面丸鸡头大，喂鸡服，生眵吊死，肠肚洗净，挦毛捶碎骨，入前药鸡腹内，用酒、醋各一瓶，煮一宿，取骨焙枯，研，用汁打糊丸如梧桐子大。每服五十丸，盐汤下。
胜金丸（一方名不换金丸。治妇人诸虚不足，心腹疼痛。一名胜金丹，有沉香）
治妇人久虚无子，产前产后一切病患，兼疗男子下虚无力。此药能安胎催生，妊娠临月服五七丸，产时减痛。妇人无子是子宫冷，如服二十丸，男女自至。又治积年血风，脚手麻痹，半身不遂，赤白带下，血如山崩，及治产后腹中结痛，吐逆心痛，子死腹中，绕脐痛，气满烦闷。夫盖汗不出，月水不通，四肢浮肿无力，血劳虚劳，小便不禁，中风不语，口噤，产后痢疾，消渴，眼前见鬼迷晕，败血上冲，寒热头痛，面色萎黄、淋涩诸疾，血下无度，血痢不止，饮食无味，产后伤寒，虚烦劳闷，产后血癖，产后羸瘦。凡妇人众疾，不论年月日深，并皆治之。
白芍药　藁本　石脂（赤白皆可）　川芎（不见火）　牡丹皮　当归　白茯苓　人参　白薇　白芷　桂心　延胡索　白术　没药　甘草（炙。江西安抚司没药、甘草减半）
上十五味，等分为细末，炼蜜为丸如弹子大。每服一丸，温酒化下，初产子，并用热醋汤下，空心食前。
此方系王子宣祖传渠家，凡妇人怀身便服此药，甚神妙。常服尤好。系在京师于能家传到。
七制香附丸
治妇人诸虚百损，血气不调，月水前后结成癥瘕，或骨蒸发热，四肢无力，并皆治之。
香附　当归（各二两。同用酒浸）　香附　莪术（各二两。同用童便浸）　香附（二两）　牡丹皮（一两）　艾叶（一两，同用米泔浸）　香附　乌药（各二两。同用米泔浸）　香附（二两）　川芎　延胡（各一两。同用水浸）　香附（二两）　三棱　柴胡（各一两。同用泔浸）　香附（二两）　红花（一两）　乌梅肉（二十个，同用盐水浸）
上作七处，春浸三日，夏浸二日，秋浸七日，冬浸十日，晒干为末，入药汁打糊为丸如梧桐子大。每服八十丸，临卧酒调下。
王节斋曰：妇人、女子经脉不行，多有脾胃损伤而致者，不可便认作经闭血死，轻用通经破血之药，遇有此证，便须审其脾胃如何？若因饮食劳倦损伤脾胃，少食恶食，泻泄疼痛，或因误服汗下攻克药，伤其中气，以致血少而不行者，只宜补养脾胃，用白术为君，茯苓、芍药为臣，佐以黄芪、甘草、陈皮、麦芽、川芎、当归、柴胡等药，脾旺则能生血而经自行矣。又有饮食积滞致损脾胃者，亦宜消积补脾，若脾胃无病，果有血块凝结，方宜行血通经。
附：子嗣  ***************************
〖子嗣方论〗
《内经》曰：阴摶阳别，谓之有子。（谓阴脉抟手。其中别有阳脉也。）是为血气和平，阳施而阴化也。盖为人之夫妇，犹天地然。天地之道，阴阳和而后万物育；夫妇之道，阴阳和而后男女生。是故欲求嗣者，先须调其妇之经脉，经脉既调则气血和平，气血和平则百病不生而乐乎有子矣。丹溪云：若是肥盛妇人，禀受盛厚，恣于酒食之人，经水不调不能成胎，谓之躯脂满溢，闭塞子宫，宜行湿燥痰，用半夏、苍术、台芎、防风、羌活、滑石，或导痰汤之类。若是怯瘦性急之人，经水不调不能成胎，谓之子宫干涩无血，不能摄受精气，宜凉血降火，或四物加香附、黄芩、柴胡养血养阴等药可宜。东垣有六味地黄丸以补妇人之阴血不足，无子服之者，能使胎孕。
又诀云：三十时中两日半，二十八九君须算，落红满地是佳期，金水过时空霍乱。霍乱之后枉费工，树头树底觅残红，但解开花能结子，何愁丹桂不成业。此盖妇人月经方绝，金水才生，此时子宫正开，乃受精结胎之候，妙合太和之时，过此佳期则子宫闭而不受胎矣。然男女之分，各有要妙存焉。如月候方经一日、三日、五日交会者成男，二日、四日、六日交会者成女，过此则不孕矣。又云：阴血先至，阳精后冲，纵气来乘，血开裹精，阴外阳内，则成坎卦之象而为男；若阳精先入，阴血后参，横气来助，精开裹血，阴内阳外，则成离卦之象而为女。若胎成三月之内，男女未分之时，亦有转女为男之术，其法：以铁斧一柄，置于孕妇床席之下，勿令人见知，更佩雄黄一二两于孕妇身左，或佩萱花亦可，以上三法皆验，不可轻忽。传曰：不孝有三，无后为大。古诗云：无官一身轻，有子万事足。诚哉是言也！无嗣者，宜深思之无怠。
诜诜丸（《和剂方》）
治妇人冲任虚寒，胎孕不成，或多损坠。
泽兰叶（一两半）　肉桂（去皮，五钱）　当归（洗，焙）　熟地黄（洗，焙）　川芎　石斛（酒洗，炒）　白芍药　牡丹皮　延胡索（各一两）　白术（一两半）　干姜（炮，半两）
上为末，醋糊丸如梧桐子大。每服五十丸，空心温酒下。
艾附暖宫丸
治妇人子宫虚冷，带下白淫面色萎黄，四肢酸痛，倦怠无力，饮食减少，经脉不调，血无颜色，肚腹时痛，久无子息。服药更宜戒恼怒生冷，累用经验。
艾叶（大叶者，去枝梗，三两）　香附（去毛，六两。俱要合时采者，用醋五升，以瓦罐煮一昼夜，捣烂分饼，慢火焙干）　吴茱萸（去枝梗）　大川芎（雀胎者）　白芍药（满酒炒）　黄芪（取黄色、白色软者。各二两）　川椒（酒洗，三两）　续断（去芦，一两五钱）　生地黄（生用，一两，酒洗，焙干）　官桂（五钱）
上为细末，上好米醋打糊为丸如梧桐子大。每服五七十丸，淡醋汤食远送下，修合日宜天德合，月德合，日壬子日，精选药材为妙耳。
乌鸡丸
治妇人羸弱，血虚有热，经水不调，崩漏带下，骨蒸等疾不能成胎。
用白毛乌骨公鸡一只，重二斤半许，闭死，去毛、肠净，用艾四两、青蒿四两锉碎，纳一半在鸡肠，用空酒坛一只，纳鸡并余艾、蒿在内，用童便和水灌令没鸡二寸许，煮绝干，取出去骨，余俱捣烂如薄饼状，焙干，研为细末。
南香附子去毛净，一斤，分作四分，米泔水浸一分，童便浸一分，醋浸一分，酒浸一分，春秋二日，夏一日，冬四日，取出晒干。
熟地黄（四两）　当归（酒浸洗）　白芍药　鳖甲（醋浸，炙黄色）　辽人参（各三两）　川牛膝（去芦）　白术　知母（各二两）　川芎（三两半）　牡丹皮（去心）　贝母　柴胡（各二两）　地骨皮　干姜　延胡索　黄连（炒。各一两）　秦艽（一两半）　黄芪　白茯苓（去木，一两）　生地黄（怀庆者，勿犯铁，三两）
上并香附共为细末，并鸡末，酒醋糊为丸如梧子大。每服五六十丸，渐加至七八十丸，温酒下或米饮下。亦得忌煎炒辛辣之物及苋菜。
白薇丸（《大全良方》）
治妇人无子。
白薇　牡蒙　藁本（各五分）　姜黄　当归　熟地黄（各七分）　川芎　人参　柏子仁　石斛　桂心　附子（炮）　五味子　防风　甘草　川牛膝　吴茱萸　桑寄生（各六分）　川椒（二分）　禹余粮（八分）
上为末，炼蜜丸如梧桐子大。空心酒下三十丸，日二服。忌生菜、葱、热面、荞麦、蒜、猪肉、炙爆、葵菜、芜荑、菘菜、海藻、粘食臭物。
〖孕育备论〗
经云：少阴脉动甚者，有子。厥旨何哉？曰：手少阴之经属心，足少阴之经属肾，心之所主者血，肾之所主者精，精血合气而成之也。然而胞门子户，又所以为精血之会，其于尺部二脉，尤有可验者焉。且妇人尺部之脉滑，是为血实，必主月事不行。若其来断绝，或中绝而不至者，此皆无孕。惟滑而不绝，略无间断于其间，此则真胎孕之脉也。
妇人怀胎，脏气拥闭，不可多睡，不可忧惧、劳役，不可啖食粘滞、辛辣、强硬之物，又不可妄施针灸，所贵时行数步，调畅自适，使气得其平。若酒面炙爆，热毒熏蒸，若感触风邪，传染热气，若误服药饵，破血动胎，若七情内伤，快意纵欲，则易致漏胎。若腹痛方来，用力太早，若觉则惊动，胎转未得，若抱持不正，奔突后趋，若近产多淫，触犯禁忌，则易致产难。既产之后，或过用心力，或素有痰阻，或血虚气逆，或虚极乘寒，则血晕眩闷之证生矣。
然而安胎之法有二：因母病以致动胎者，但疗母病，其胎自安，或胎气不坚，因触动以致母病者，则安胎而母自产，以胶艾汤、芎归汤各半，缩砂佐之为良。难产之剂，前所谓四物汤加吴茱萸，入醋夹煎，黑神散用乳香煎汤调下，皆其要药。产后血晕，先以旧漆器烧烟，微向其鼻，次则五灵脂末，半生半炒，入苏合香丸，百沸汤调与之，或黑神散入麝少许，调以紫苏汤，或花蕊石散，用童子小便温温调剂可也。损孕验法：妇人面色青，手足冷，指甲黑，而且遍体不仁，腰腹痛割，其或面青、唇青，以至舌间黯黑，口角沫出，则不容以人力胜之。大要将产腹痛，万勿惊动，且须凭物而行，直至腰疼，子逼育门方可用力，盖肾系于腰，而胎系于肾故也。
俗于产下多用理中丸，然蜜甘而滞，不若但用理中汤。俗于小儿初诞，多用黄连，然差苦伤胃，不若但用甘草炙煎，绵蘸入口，良久迭用，恶物自出。俗于胎孕已成，多服滑胎枳壳散，然枳壳微寒，须以缩砂、乌药为佐。产后饮食米饮勿用，产后盥洗，沸汤是常。调血以四物，逐瘀以黑神，人所共知也。若夫顺气等剂，胎前产后，尤当兼施而并用之。（血晕昏迷，切勿用降真香熏之，以塞其气。）
〖论王叔和、刘元宾别男女法〗
叔和以左手太阳浮大为男，右手太阴沉细为女。元宾以右手浮大为女，左手沉实为男，较是二说，不无抵牾，然即其《脉经》本旨而详之，又有若异而实同者。经曰：左手沉实为男，右手浮大为女。又曰：左右手俱浮大者，生二女；俱沉实者，生二男。元宾之所主者此也。经曰：左手尺中浮大者男，右手尺中沉细者女。又曰：尺脉俱浮产二男，尺脉俱沉产二女。叔和之所主者此也，何者？沉细之说与沉实之义不同，左尺浮大之说与右手浮大者亦异。欲知男女之法，大抵沉实者，可以为男，沉细者，断然为女。右手浮大者，固知其女，左尺浮大者，大抵皆男。沉细为女，沉实为男，即所谓诸阳为男，诸阴为女者是也。左尺浮大为男、右手浮大为女，即所谓左疾为男，右疾为女者是也，元宾言其详。盖合左右手而别阴阳，叔和言其略，特不过《脉经》论尺脉之义矣，尚何有异同之辨哉！
《圣惠》云：凡脉得太阳为男，得太阴为女，盖太阳则浮，太阴则沉也。《脉经》云：尺脉左偏大为男，尺脉右偏大为女，左右俱大产二子，大者而有力也。左右手脉俱疾二子。脉耒纵横，逆而不顺，并主夹胎。左尺脉带强，右尺带弱者为男；右尺脉带强，左尺带弱者为女。胎妇遣面南而行，忽从后呼之，左回首者为男，右回首者为女，或于厕所呼之亦同。又胎妇其夫左乳有核者生男，右乳有核者生女。
〖附：胎前诸方〗
安胎当归汤（《大全良方》）
疗妊娠五月举动惊愕，胎动不安，下坠，小腹痛引腰胁，小便疼痛下血。
当归　阿胶　川芎　人参（各一两）　枣子（二枚）　艾（一虎口）
上细切。酒、水各三升，合煮至三升，纳胶令烊，分二服，腹中当安，小便当缓也。一方有甘草，无参、枣。
旋覆花汤（《大全良方》）
治妊娠六七月间，胎不安常处，亦名阻病。
旋覆花（一两）　厚朴　白术　枳壳　黄芩　茯苓（各三两）　半夏（炒，一方无）　芍药　生姜（各二两）
上㕮咀。每服一两，水钟半，煎至一钟，去滓，温服，食前。忌羊肉、饧、醋、桃、李、雀肉。
阿胶散（《大全良方》）
治妊娠胎动，腹中痞痛，不思饮食。
白茯苓　白术　川芎　阿胶（炒。各七钱半）　当归（炒）　陈皮（各一两）　甘草（二钱半）
上㕮咀。每服八钱，生姜三片，枣二枚，水一钟半，煎至八分，食前温服。
当归散（《金匮》方）
妊娠宜常服之。
当归　川芎　白芍药　黄芩（各一两）　白术（半两）
上五味为末，酒饮调服方寸匕，日二次。或用酒糊为丸如梧桐子大。每服五十丸，茶汤任下，空心食前服，日三次。
桑寄生散（《济生方》）
治胎漏经血妄行，淋沥不已。
当归（去芦，酒浸）　桑寄生　川续断（酒浸）　川芎　白术　香附子（炒去毛）　阿胶（蛤粉炒成珠）　人参　茯神（去木。各一两）　甘草（炙，五钱）
上㕮咀。每服四钱，水一钟，姜五片，煎七分，去滓，不拘时服。
半夏茯苓汤（《和剂方》）
治妊娠恶阻，恶闻食气，胸膈痰逆呕吐。
旋覆花　陈皮（去白，麸炒）　桔梗　白芍药　人参（去芦）　甘草（炙）　川芎（各半两）　半夏（炮，二两二钱半）　赤茯苓　熟芐（各七钱半）
上㕮咀，每服四钱，水一钟，姜四片，煎七分，空心热服。
竹茹汤（《和剂方》）
治妊娠呕吐，头痛眩晕。
橘红（去白，一两）　人参　麦门冬（去心）　白术（各一两）　甘草（二钱半）　厚朴（姜制）　白茯苓（各半两）
上㕮咀。每服五钱，水一钟，姜五片，入竹茹一块如弹子大，同煎至八分，温服，不拘时。
竹叶汤（《简易方》）
治妊娠心惊胆怯，终日烦闷，证曰子烦。
白茯苓（四两）　防风　麦门冬（去心）　黄芩（各三两）
上㕮咀。每服四钱，水一钟，竹叶五片，煎服，不拘时。
羚羊角散（《永类经方》）
治妊娠中风，头项强直，筋脉挛急，言语謇涩，痰涎不利，或时发搐，不省人事，名曰子痫。
羚羊角（镑）　川独活　酸枣仁（炒）　五加皮（各半钱）　薏苡仁　防风　当归　川芎　茯神　杏仁（各四分）　木香　甘草（各二分半）
上㕮咀，每服四钱，水一钟，姜五片，煎七分，不拘时服。
防风汤（《大全良方》）
治妊娠中风卒倒，心神闷乱，口噤不能言，四肢强急。
防风　寄生　葛根（各一两）　菊花　防己　细辛　秦艽　当归　官桂　茯神　甘草　羚羊角（各半两）
上㕮咀。每服四钱，水一钟半，生姜三片，煎至八分，去滓，加竹沥半合，温服，不拘时。
全生白术散（《简易方》）
治妊娠面目虚浮，肢体肿如水气，名曰子肿。
白术　生姜皮　大腹皮　陈皮　白茯苓（各半两）
上为末，每服二钱，米饮调下，不拘时。
肾着汤（《大全良方》）
治妊娠腰脚肿。
茯苓　白术（各四钱）　杏仁　甘草（各三钱）
上㕮咀。每服八钱，水二钟，煎至一钟，去滓，通口食前。
安荣散（《济生方》）
治妊娠小便涩少，遂成淋沥，名曰子淋。
麦门冬（去心）　通草　滑石（各三钱）　当归（去芦，酒浸）　灯心　甘草（各半两）　人参　细辛（各一两）
上为细末，煎麦门冬汤调下，不拘时。
紫苏饮（《济生方》）
治胎气不和凑上，心腹胀满疼痛，谓之子悬。
大腹皮　川芎　白芍药　陈皮（去白）　紫苏叶　当归（去芦，酒浸。各一两）　人参　甘草（各半两）
上㕮咀。每服四钱，水一钟，生姜五片，葱白七寸，煎至七分，空心温服。
独圣散
治胎前心腹诸痛，胎动不安，此药安胎止痛行气故也。若非八九个月，不宜多服。
砂仁（不拘多少，去皮，略炒）
上为细末。每服一匕，热酒或艾汤、米饮、盐汤皆可调服，如觉胎中热即安矣。大抵孕妇不可缺此。
束胎散
第八个月可服。
炒黄芩（夏一两，春、秋七钱半，各五钱）　白术（不见火）　陈皮（各二两）　茯苓（七钱半，不见火）
上为末，粥丸服。
达生散
又名束胎散。
大腹皮（三钱）　人参　陈皮　紫苏（茎、叶，各半钱）　白术　芍药　归身尾　甘草（炙，二钱）
上作一服，入青葱五叶，黄杨脑十个，此即黄杨树叶梢儿也。或加枳壳、砂仁，以水煎，食后服，于八九个月服十数帖，甚得力。夏月加黄芩，冬不必加，春加川芎，或有别证以意消息于后。气虚加参、术，气实倍香附、陈皮，血虚倍当归加地黄，形实倍紫苏，性急加黄连，有热加黄芩，湿痰加滑石、半夏，食积加山楂，食后易饥倍黄杨脑，有痰加半夏，腹痛加木香、桂。
又方
治难产。
砂仁　香附（醋煮）　枳壳　甘草
上为末，汤调下，以香油、蜜、小便和匀各半钟，调益母草末。
催生
白芷灰　百草霜　滑石
上为末，用芎归煎汤调下，或姜汁服。
天麻丸
易产。
天麻（即益母草，六月间连根采，阴干）
上为末，不拘多少，炼蜜丸如龙眼大。临睡时温酒或白汤化一丸，能除产后百病。
催生丹
疗产妇生理不顺，产育艰难，或横或逆，大有神效、宜天医日合。
十二月兔脑（去膜，碾如泥）　通明乳香（研细）　母丁香（研为末。各一钱）　麝香（一字，研细）
上以乳、麝、丁香拌匀，入兔脑髓，和丸鸡头大，阴干，油纸密封固，临产服一丸，温水送下，立产。男左女右，手中握药，出，神验。
〖风寒热病〗
表虚六合汤（《圣惠方》）
若妊娠伤寒中风，表虚自汗，头痛项强，身热恶风，脉浮而弱，太阳经病，宜服：
四物汤（四两）　桂枝　地骨皮（各七钱）
表实六合汤（《圣惠方》）
若妊娠伤寒，头痛身热，无汗脉浮紧，恶寒，太阳经病，宜服。
四物汤（四两）　麻黄　细辛（各半两）
风湿六合汤（《圣惠方》）
若妊娠伤寒，中风湿之气，肢节烦疼，脉浮而涩，头痛，太阳标病也，宜服。
四物汤（四两）　防风　苍术（制。各七钱）
升麻六合汤（《圣惠方》）
若妊娠伤寒，下后过经不愈，温毒发斑如锦纹，宜服。
四物汤（四两）　升麻　连翘（各七钱）
柴胡六合汤（《圣惠方》）
若妊娠伤寒，胸满痛而脉弦，少阳头昏项强，宜服。
四物汤（四两）　柴胡　黄芩（各七钱）
大黄六合汤（《圣惠方》）
若妊娠伤寒，大便硬，小便赤，气满而脉沉数，阳明太阳本病也，急下之，宜服。
四物汤（四两）　大黄（五钱）　桃仁（十个，去皮、尖，麸炒）
厚朴六合汤（《圣惠方》）
若妊娠伤寒汗下后，虚痞胀满者，阳明本病也，宜服。亦治咳嗽喘满。
四物汤（四两）　厚朴　枳实（麸炒。各五钱）
人参六合汤《圣惠方》
若妊娠伤寒，汗下后咳嗽不止者，宜服。
四物汤（四两）　人参　五味子（各五钱）
栀子六合汤（《圣惠方》）
若妊娠伤寒，汗下后不得眠者，宜服。
四物汤（四两）　栀子　黄芩（各五钱）
石膏六合汤《圣惠方》
若妊娠伤寒，身热大渴，蒸热而烦，脉长而大者，宜服。
四物汤（四两）　石膏　知母（各五钱）
茯苓六合汤（《圣惠方》）
若妊娠伤寒，小便不利，太阳本病，宜服。
四物汤（四两）　茯苓　泽泻（各五钱）
琥珀六合汤（《圣惠方》）
若妊娠伤寒，太阳本病，小便赤如血状者，宜服。
四物汤（四两）　琥珀　茯苓（各五钱）
胶艾六合汤（《圣惠方》）
若妊娠伤寒汗下后，血漏不止，胎气损者，宜服。
四物汤（四两）　阿胶　艾叶（各五钱）
一方加甘草同上，一方加干姜、甘草、黄芪。
附子六合汤（《圣惠方》）
若妊娠伤寒，四肢拘急，身凉微汗，腹中痛，脉沉而迟，少阴病也；宜服。
四物汤（四两）　附子（炮，去皮、脐）　桂（各五钱）
前胡汤（《大全良方》）
治妊娠伤寒，头痛壮热，肢节烦疼。
石膏（一钱二分）　前胡（六分）　甜竹叶（三分）　黄芩　大青（各五分）　知母　栀子（各四分）
上㕮咀。每服八钱，水一盏半，葱白三寸，煎至八分，去滓，温服，不拘时。（《外台》）无甜竹叶。
黄芪解肌汤（《圣惠方》）
治妊娠伤风自汗。
人参　黄芪　当归　川芎　甘草（各半两）　芍药（六钱）
上㕮咀。每服八钱，水二盏，煎至八分。去滓，温服，不拘时。加苍术、生地黄亦可。
百合散（《济生方》）
治妊娠风壅咳嗽，痰喘满闷。
百合（蒸）　紫菀茸（洗）　贝母（去心）　白芍药　前胡（去芦）　赤茯苓（去皮）　桔梗（去芦，炒。各一两）　甘草（炙，五钱）
上㕮咀。每服四钱，水一盏，姜五片，煎至八分，去滓，温服，不拘时。
马兜铃散（《大全良方》）
治妊娠胎气壅滞，咳嗽喘急。
马兜铃　桔梗　人参　甘草　贝母（各五钱）　陈皮　大腹皮　紫苏　桑白皮（各一两）　五味子（七钱）
上㕮咀。每服八钱，生姜三片，水一盏半，煎至八分，去滓，食后温服。
食公下气汤（《大全良方》）
治妊娠心腹胀满，两胁妨闷，不下饮食，四肢无力。
羌活　赤芍药　甘草　槟榔　青皮　大腹皮　陈皮　赤茯苓　半夏　桑白皮　官桂（各五钱）　紫苏（二两）
上㕮咀。每服八钱，生姜五片，枣一枚，水一盏半，煎至八分，去滓，食前服。
香桂散（《大全良方》）
下死胎。
麝香（另研，五分）　官桂（末，三钱）
上共和匀，用温酒一盏调服，须臾如手推下。
一字神散（《大全良方》）
治子死腹中，胎不下，胞破不生，此方累有效验。
鬼臼（不拘多少，黄色者，去毛）
上研为末，以手指拈之如粉，极细为度。此药不用罗，每服三钱，用无灰酒一盏，同煎至八分，通口服，立生如神。
〖附：产后诸方〗
王节斋曰：凡妇人产后阴血虚，阳无所依而浮散于外，故多发热。治法用四物汤补阴血，而以炙干姜之苦温从治，收其浮散，使归依于阴。然产后脾胃虚，多有过服饮食，伤滞而发热者，误作血虚则不效矣。但遇产后发热者，须审问服何饮食，有无伤积、胸膈饱闷、嗳气恶食、泄泻等证，只作伤食治之。若发热而饮食自调者，方用补血证法。产后无得令虚，当大补气血为先，虽有杂证，以末治之，一切病，多是血虚，皆不可发表。产后中风，切不可作风治，必大补气血为主，然后治痰，当以左右手之脉分其血气多少，而治产后中风，口眼斜，切不可服小续命汤。产后水肿，必用大补气血为主，少佐苍术、茯苓，使水自利。产后大发热，必用干姜，轻者用茯苓，淡渗其热，一应寒苦并发表之药，皆不可用。产后发热、恶寒皆属血虚，左手脉不足，补血药多于补气药。恶寒、发热、腹痛者，当去恶血；腹满者不是产后发热，乳汁不通及膨者，无子当消，用麦蘖二两，炒，研细末，清汤调下，作四服。有子者，用木通、通草、猪蹄煎服。凡产后有病，先固正气。前条云：产后大热必用干姜。或曰：用姜者，何也？此热非有余之热，乃阴虚生内热耳。故以补阴药大剂服之。且干姜能入肺，和肺气入肝分，引血药生血，然不可独用，必与补阴药同用，此造化自然之妙，非天下之至神，孰能与于此乎？产后脉洪数，产前脉细小涩弱，多死。怀孕者，脉主洪数。已产而洪数不假者，多主死。
一方
产后补虚
人参　白术（各一钱）　茯苓　归身尾　陈皮　川芎（各半钱）　甘草（炙，三分）　有热加黄芩（一钱）
生姜三片，水煎服。
产后消血块方
滑石（三钱）　没药　血竭（各二钱。如无，牡丹皮代之）
上为末，醋糊丸，如恶露不下，以皮汤下。瓦垅子能消血块。
又方
治产后泄泻。
黄芩　白术　川芎　茯苓　干姜　滑石　陈皮　炒芍药　甘草（炙）
上㕮咀，水煎服。
又方
治产后恶露不尽，小腹作痛。
五灵脂　香附　一方加蛤粉
上为末，醋糊丸。甚者入桃仁，不去尖用。
参术膏
治产后胞损成淋沥证。
人参（二钱半）　白术（二钱）　桃仁　陈皮　茯苓（各一钱）　黄芪（一钱半）　甘草（炙，五分）
上㕮咀。水煎猪、羊胞，后入药，作一服。
夺命丹（《济生方》）
治产后血入衣中，胀满冲心，久而不下，或去血过多，肺气喘促，谓之孤阳绝阴，亦难治之证，宜急取鞋底炙热，小腹上下熨之，次进此药。
附子（炮，去皮、脐，半两）　牡丹皮（去心）　干漆（炒令烟尽。各一两）
上为末，用酸醋一升，大黄末一两，同熬成膏，和药丸如梧桐子大。每服五十丸，温酒送下。
花蕊石散
治产后胎衣不下极有神效。（方见跌扑门。）
返魂丹
治生产一十六证，一名益母丸。
野天麻（一名益母草，方梗，四五月节间开紫花时采花、叶子，阴干，半斤）　木香（五钱）　赤芍药（六钱）　当归（七钱）
上同为末，炼蜜丸如弹子大。每服一丸，随饮子下。
子死腹中冷痛，小便流出，腹胀，四肢冷，爪甲青黑，童便、酒和匀煎沸化下。
产后恶血不尽，脐腹刺痛，童便和酒化下。
产时面垢颜赤，胎衣不下，败血自下如带，或横生不顺，心闷欲死，童便、酒、薄荷自然汁和匀化下，盐酒亦可。
产后三四日，起卧不得，眼暗生花，口干烦躁，心乱见鬼，狂言不省人事，童便、酒、薄荷汁下。
产后烦渴呵欠，不思饮食，手足麻疼，温米饮下。
产后浮肿，气喘，小便涩，咳嗽，恶心口吐酸水，胁痛，腰痛无力，酒下。
产后寒热如疟，脐肠作痛，米汤下，桂枝汤亦可。
产后中风，牙关紧急，半身不遂，失音不语，童便和酒下。
产后大便秘，心烦口渴，童便、酒化下，薄荷自然汁亦可。
产后痢疾，月未满，食冷物，与血相击，或有积，枣汤化下。
产后身体百节疼痛，温米饮下。
产后崩中，盖是伤酸物，状如鸡肝，脊背闷倦，糯米秦艽汤下，桂枝汤下亦可。产后食热面，壅结成块，四肢无力，睡后汗出不止，月水不调，久成骨蒸劳，童便和酒下。
产后呕逆虚胀，酒下。
产后鼻衄，口干舌黑，童便、酒下。
产后赤白带下，秦艽同糯米煎汤下。
黑神散（《和剂方》）
治妇人产后恶露不尽，胎衣不下，血气攻心，眩晕等证。
黑豆（炒，半斤）　熟地黄　当归（酒浸，去芦）　肉桂（去皮）　干姜（炮）　甘草（炙）　芍药　蒲黄（各四两）　《济生方》除蒲黄加附子
上为末。每服二钱，热酒调下。
清魂散（《济生方》）
治产后血晕，昏不知人，更宜先取干漆，或漆器烧烟，鼻中熏之，频置醋炭房内，次进此药。
泽兰叶　人参（去芦，一两）　荆芥穗（四两）　甘草（炙，八钱）　川芎（二两）
上为末。每服二钱，热汤、温酒各半盏，调匀灌下。
愈风散（《圣惠方》）
疗产后中风不省人事，口噤牙紧，手足瘈疭如角弓状，口吐涎沫，亦治血晕，四肢强直，或筑心眼倒，吐泻欲死。
荆芥穗（略焙）　当归身尾（各等分）
上为末，每服三钱，豆淋、酒调下，用童子小便亦可，其效如神。口噤者，斡开灌之，或吹鼻中皆效。一方用蜜丸，或面糊丸如梧子大，每服五十丸，空心米汤下。
人参汤（《永类钤方》）
治产后诸虚不足，发热盗汗。
人参（去芦）　归身
上等分为末。猪腰子一双，去膜切作片，以水三升，糯米半合，葱二茎，煮米熟，取清汁一盏，入药二钱，煎至八分，不拘时服。
黄龙汤（《大全良方》）
治妇人寒热头痛，嘿嘿不欲食，胁下痛，呕逆痰气，及产后伤风，热入胞室，寒热如疟，并经水时来时断，病后劳后余热不解。
柴胡（四钱八分）　黄芩　人参　甘草（各一钱八分）
上作一服，用水二盏，煎至一盏，去滓，温服，不拘时服。
汉防己散（《大全良方》）
治产后风虚，气壅上攻，头面浮肿。
汉防己　猪苓　枳壳　桑白皮（各一两）　商陆　甘草（各七钱半）
上㕮咀。每服八钱，水一盏半，生姜三片，煎至八分，去滓，温服，无时。一方空心服。
参苏饮（《圣惠方》）
治妇人产后血入于肺，面赤发肿欲死者。
人参（一两，为末）　苏木（二两，捶碎）
上用水二碗，煮取一碗，去滓，调人参末随时加减服。
玉露散（《大全良方》）
治产后乳脉不行，身体壮热疼痛，头目昏痛，大便涩滞，悉能治之，凉膈、压热、下乳。
人参　白茯苓　甘草（各半两）　桔梗（炒）　川芎　白芷（各一两）　当归（二钱半）　芍药（七钱半）
上㕮咀。每服四钱，水一钟半，煎至七分，去滓，温服，食后。如头热甚，大便秘，加大黄二钱半。
涌泉散
治因气乳汁少。
瞿麦穗　麦门冬（去心）　王不留行　紧龙骨　穿山甲（炮黄。各等分）
上为细末。每服一钱，热酒调下，先食猪蹄羹，后服药，以木梳左右乳上，梳三十余下，日三服。
猪蹄汤（《澹寮方》）
治奶妇气少力衰，脉涩不行，绝乳汁。
猪蹄（七孔者，一只）　通草（五两）
上将猪蹄净洗，依食法事治，次用水一斗，同通草浸煮，得四五升，取汁饮之。
歌曰：
妇人吹乳意如何？皂角烧灰蛤粉和，
热酒一杯调八字，须臾揉散笑呵呵。
理中汤（方见中寒门）
苏合香丸（方见咳嗽门）
四物汤（方见调经类。）
〖论崩中带下〗
下部出血不止，谓之崩中；秽液常流，谓之带下。崩中失血，多因冲任虚损，营道受伤得之；冷带杂下，多因下焦不固，内挟风冷得之，是固然尔。然崩中者，投以当归、川芎、香附诸黑药之属，血暂止而终不止；带下者，投以熟艾、余粮、牡蛎、海螵蛸之类，带暂歇而终不歇，其故何哉？经曰：卫气者，所以温分肉，充皮肤，肥腠理，司开阖。卫气若虚，则分肉不温，皮肤不充，腠理不肥，而开阖失其司耳！况胃为血海，水液会焉。胃者，中央之土，又所以主肌肉而约血水也。卫气与胃气俱虚则肌弱而肤空，血之与水不能约制，是以涓涓漏卮，休作无时而不暂停矣。然则封之止之，其可不加意于固卫厚脾之剂乎？此桂枝附子汤以之固卫，（见《活人书》。）而人参、白术、茯苓、草果、丁香、木香，以之厚脾，二者俱不可缺也。
虽然酒家嗜好炙爆，亦有协热而下血者，此则黄连丸辈所不可无。肺经脉微，亦主带下，此则草果、白术虽可燥水，亦须以阿胶佐之。若夫带之为患出于风冷停宿，官桂、干姜、细辛、白芷先与散其寒邪，然后为之封固，所贵择之精而用之审云。
一应妇人大小产及诸下血新瘥，未得经久，遽触房事，皆作崩中漏下、二带之疾。又有月事久闭，才得一通，下部为风邪所抟，致使败瘀出而未尽，亦作崩中漏下，黄水或粉红渗漏无时。其崩中下血不止者，震灵丹三粒，陈米并香附煎汤，食前送下。又方：人参、白术、炮干姜、炒甘草、制半夏、缩砂、香附、木香等分，姜枣煎服。又方：圆白半夏，锉碎，以姜汁和面，捏饼包裹，炙令香熟，去面，取半夏末之，糯米稀糊丸麻子大。每服五十丸，芎归汤、沉香降气汤各半，食空送下，此皆止血之圣药。
〖附诸方〗
胶艾汤（《和济方》）
治劳伤血气，冲任虚损，月水过多，淋沥不断，及妊娠调摄失宜，胎气不安，或因损动漏血伤胎，并宜服之。
阿胶　芎　甘草（炙。各二两）　当归　艾叶（炒。各三两）　熟干地黄　白芍药（各四两）
上㕮咀。每服三钱，水一盏，酒半钟，煎八分，热服。
当归芍药汤（东垣方）
治妇人经脉漏下不止，其色鲜红，饮食减。
黄芪　橘皮　熟地黄（各半两）　苍术　白术　当归　白芍药（各一钱）　炙甘草　柴胡　生地黄（各二分）
上㕮咀。煎服，空心食前。
柴胡调经汤（《试效方》）
治经水不止，鲜红，项筋急，脑痛，脊骨强痛，不思饮食。
羌活　苍术（各一钱）　独活　藁本　升麻（各半钱）　柴胡（七分）　干葛　当归　甘草（各三分）　红花（少许）
上㕮咀。水煎去滓，空心，稍热服，取微汗立止。
艾煎丸
治崩伤淋沥不已，小腹满痛，常服益荣调经。
吴茱萸（汤泡）　当归（各七钱半）　熟地黄　白芍药（各一两半）　石菖蒲（炒）　川芎　人参　熟艾（四两，熟米饮调作饼子）
上为末，酒糊为丸如桐子大。每服五十丸，酒饮任下。
鹿茸丸（《大全良方》）
治冲任虚损，以致经候过多，又为风冷所乘，尺脉微细，甚者可灸关元百壮。
鹿茸（火去毛，醋炙煮）　赤石脂　禹余粮（各一两）　艾叶　柏叶　附子（焙，去皮、脐。各半两）　熟地黄（酒洗）　当归（酒浸）　续断（各二两）
上为末，酒糊为丸如梧桐子大。每服五十丸，空心温酒下。
凉血地黄汤（《拔粹》方）
治妇人血崩，是肾水真阴不能镇守包络相火，故血走而崩也。
生地　当归（各五分）　黄连　黄柏　知母　藁本　川芎　升麻（各二分）　柴胡　羌活　防风（各三钱）　黄芩　甘草（炙）　细辛　荆芥　蔓荆子（各一分）　红花（少许）
上㕮咀。水煎，通口服，食前。
一方
治妇人血崩不止。
槐花（一两）　棕毛灰（五钱）
上为末。水一钟，盐少许，煎七分，去滓，温服。
一方（《大全良方》）
用棕白矾煅为末，酒调二钱服。
带下方
暖宫妙丸
治妇人赤白带下。
艾叶　龙骨　当归　川芎　牡蛎　白芍药　牡丹皮　茯苓　赤石脂　熟地黄（各等分）
上为末，面糊为丸梧桐子大。服五十丸，空心艾醋汤下。
白芷散（《大全良方》）
治妇人赤白带下。
白芷（一两）　海螵蛸（二个，烧）　胎发（一团，烧）
上为末。空心酒调服二钱。
当归散（《济生方》）
治妇人赤白带下，腹内疼痛，不欲饮食，日渐羸瘦。
当归（酒洗）　赤芍药　牡蛎（火煅，取粉）　熟地（酒洗，蒸，焙）　阿胶　白芍药　续断（酒浸。各一两）　地榆（半两）
上为末，醋糊丸如梧桐子大。每服五十丸，空心米饮下。
一方（丹溪方）
治白带因七情所伤而脉数者。
黄连（炒）　扁柏（酒蒸）　黄柏（炒。各半两）　香附（醋炒）　白芍药　白术（各一两）　椿根皮（二两，炒）　白芷（烧存性，三钱）
上为末，粥糊丸梧子大。每服五十丸，食前米饮下。
伏龙肝散
治妇人五色带下。
伏龙肝（即灶心土）　麦门冬（去心）　赤石脂（各一两）　甘草　肉桂（各五钱）　川芎（三两）　艾叶　熟地黄（各二两）　干姜（烧，七钱）　当归头（七钱半）
上㕮咀，水，枣煎服，或作末子，米饮调下。
一方（丹溪方）
治妇人有孕白带。
苍术（三钱）　白芷（二钱）　黄连（炒，二钱）　黄芩（炒，三钱）　白芍药　山茱（各二钱半）　椿根皮（炒）　黄蘗（炒。各一钱半）
上为末，糊丸，空心温酒下。
一方（丹溪方）
治白带兼风痛。
半夏　茯苓　川芎　陈皮　甘草　苍术　黄柏（酒炒）　南星　牛膝（各等分）
上㕮咀。水姜煎服。
一方
治妇人白带。
龟板（炙）　枳子（各二两）　黄柏（炒，一两）　白芍药（七钱半）　香附（半两）　干姜（炒，二钱半）　山茱萸　苦参　椿根皮　贝母（各半两）
上为末，酒糊丸梧子大。每服五十丸，空心米饮下。
一方
治白带，或时腹痛。
龟板（酒炙，二两）　黄柏（炒，一两）　干姜（炒一钱）　枳子（二钱半）
上为末，酒糊丸梧子大。每服七十丸，日服二次。
桂枝附子汤（方见伤寒门）
黄连丸（方见痢门）
芎归汤（方见痔类）
沉香降气汤（方见诸气门）
血  ***************************
〖血论〗
人具此阴阳即有此血气。气，阳也；血，阴也。男以阳为主，则阳胜乎阴；女以阴为主，则阴胜乎阳。气血之为病，男女则同耳。人皆知百病生于气，又孰知血为百病之胎乎？血犹水也，水行乎地中百川，理则无壅遏之患，人之血脉一或凝滞于经络、肠胃之间，百病由此而根矣。乍寒乍热，发黄发斑，谵妄惊狂，烦闷呕恶，痴痰，自汗，烘热，虚劳，尿淋，漏崩，吐衄咳唾，以致眩晕厥冷，昏聩迷忘，块痛瘀疼，起止遗溺，凡此数证，非血而何？经所谓先去其血，然后调之，良有以也。夫血得寒则闭涩，得热则宣流，营气虚竭，风冷交侵，固易为虚劳月闭之证。其若出血等类，大抵多因蓄热致之，营道一开解，血亦为之不禁矣。川芎、当归，血中上药也，出血诸证，每每以胃药收功。盖心主血，肝藏血，胃者又所以生其血，而能使真气归元，故其血自止。经又云乎，血随气行，气逆则血逆，于此尤当加意。
〖血疾证治〗
血崩，芎归汤加南木香，下震灵丹。
血崩带下，胶艾汤，以海螵蛸炙黄刮碎，和入同煎，吞产宝固经丸，并《局方》泽兰丸。
血气虚损，腰腹疼痛，当归建中汤加南木香，若自汗则去木香，加人参、白术。
嗽血，咯血，《局方》大阿胶丸加木香末少许，略煎，食后服。
肺热嗽血，金沸草散（方见咳嗽门）加桑白皮、天门冬去心同煎，乘热调大阿胶丸服。
霍乱吐泻，泻血不止，正料治中汤。（方见诸气类。）
大便下血，芎归汤加炒槐花。
口舌出血方
槐花晒干为末，敷之。
血遇热则宣流，故止血多用凉药，然亦有气虚挟寒，阴阳不相为守，营气虚散，血亦错行，所谓阳虚阴必走是尔，外证必有虚冷之状，法当温中，使血自归于经络，可用理中汤加南木香，或《局方》七气汤（方见诸气类）加川芎，或甘草干姜汤，其效甚著。又有饮食伤胃，或胃虚不能传化，其气逆上，亦令吐衄，木香理中汤、甘草干姜汤通用。五丹丸治虚极而壅气不归元，衄血，喘嗽痰作，来复丹、黑锡丹、震灵丹、金液丹各一帖，养正丹二帖，上件别研细末，米糊丸桐子大，每服三十丸，空心生料理中汤加木香送下，或沸汤调苏合香丸下。（方见诸气类。）
出血诸证，每以胃药收功，用木香理中汤，或参苓白术散二分，枳壳散一分（方见诸气类）夹和米汤，乘热调下，或真方四君子汤夹和小乌沉汤，米汤调下。以上并用姜枣略煎亦得。上药不惟养胃，盖以调气辈与之并行，若夫桔梗枳壳汤方（见诸气类）夹和二陈汤（方见诸气类），姜枣同煎，入苏合香丸少许佐之，又调气之上药也。
苏没沉麝丸
治诸血诸气痛不可忍。
血竭　没药　沉香　辰砂（各一分）　木香　麝香（各半分）
上生为末，瓷器熬，生甘草膏丸如皂子大。每一丸，姜盐汤嚼下。产后血痛、气痛并主之，亦治脾痛。
桂香丸
治月事不调，心腹刺痛，寒热间作。
当归须　川芎　赤芍药　牡丹皮　南木香　细辛　辣桂（并晒干）　延胡索（略炒）　乳香　没药（等分）
上煮米醋，将乳香，没药为膏，余药末之，揉和为丸桐子大。每服七十丸，续断煎汤送下。有热多加生槐花煎汤。
调荣汤
治瘀血不消，脐腹引腰背俱痛。
川芎　当归　芍药　生干地黄　三棱　莪术　白芷　延胡索　蒲黄　香附子　泽兰　细辛　川白姜　厚朴（制）　桃仁（浸，去皮，焙。各二分）　辣桂　半夏（制）　甘草（炙。各三分）
上锉散。每服三钱，姜枣煎，食前服。
缩砂汤
治胎动腹胁腰痛，或忍痛失气，胎又不动，或血水间下。
缩砂　桑寄生（各半两）　当归　川芎　艾叶（炒）　阿胶（炒酥。各三钱）　南木香　甘草（炙。各二钱）
上锉散。每服三钱，姜五片，枣二枚煎服。下血水者，更以真料理中汤加缩砂佐之。
交济散
治血结作痛。
生地黄（生取，半斤）　生姜（四两。各洗净，同杵治，留一夕，焙干）
上末，每服二钱，温酒调下，或男女血热心烦，或产后伤风，则以荆芥煎汤调下。
小柴胡汤
男女诸热出血，血热蕴隆。
柴胡（二两）　黄芩　人参　甘草（炙。各七钱半）　半夏（制，六钱一字）
上锉散。每服三钱，姜五片，枣二个，乌梅一个煎服。
桃仁承气汤
治男女下焦蓄血，小腹急痛，内外有热，大便秘结。
大黄（半两）　桂枝　甘草（炙。各二钱半）　桃仁（浸去皮，炒）　芒硝（别下。各一钱半）
上锉散，分作三服。每煎至临熟入芒硝半钱，再煎沸，温服，以通利为度。
甘草干姜汤
男女诸虚出血，胃寒不能引气归元，无以收约其血。
甘草（炙）　川白姜（炮。各等分）
上锉散。每服三钱，食前煎服。
加减四物汤
治血气不足，肢体乏力，或瘀血腹痛，或下血过多。
当归　川芎　白芍药　干姜（炒。各半两）　南木香　甘草（炒。各二钱半）
上锉散。每服三钱，食前煎服。若腹不痛，则无瘀血，更加人参，又能益血。
半夏丸
治吐血、下血、崩中带下，喘急痰呕，中满虚肿，亦消宿瘀，百病通用。
圆白半夏（刮净，捶扁，以生姜汁调和飞白面作软饼，包掩半夏，慢火炙令色黄，去面，取半夏为末）
上末。米糊丸绿豆大，晒干。每三四十丸，温热水下。
黑散子
诸窍出血并主之。
隔年莲蓬　败棕榈　头发（并烧存性。等分）
上为末。每服二钱，煎南木香汤调下。或只用棕榈烧灰，米汤调下，亦可。
茅苏汤
治吐血、衄血。
茅花（三钱）　紫苏茎叶（二钱）
上散。新汲水一碗，煎七分，乘热调生蒲黄二钱，旋服，仍以大蒜两颗煨熟，捶扁，贴敷两脚心，少顷，自觉胸中有蒜气，其血立止。若下部出血，可以煨蒜敷两掌心。
豆苏汤
治上焦有热，咯血瘀血，烦闷燥渴。
黑豆（三合）　紫苏茎叶（二条）　乌梅（二个）
上，水大碗同煎，临熟入姜汁三大匙，食后旋服。
阿胶散
治肺破嗽血、唾血。
人参　茯苓　生干地黄　天门冬（水浸，去心）　北五味子（各一分）　阿胶（炒酥）　白及（各二钱）
上白及别为末，余药锉散。每服三钱，水大盏，入蜜二大匙，秫米百粒，姜五片同煎，临熟入白及少许，食后服。
地黄煎
治肺损吐血、嗽血。
生地黄（四两，取汁）　鹿角胶（一两，捣碎，炒黄）
上为末，拌和。每服三钱，童子小便一盏，暖热，入姜汁少许调下。无鹿胶，则以透明阿胶炒酥代用。
薏苡汤
治肺痈唾吐脓血。
薏苡（二合）　黑豆（百粒）　乌梅（一个）
上，水二盏，煎一盏，入透明阿胶、生蒲黄各一钱，再煎沸，食后服。
艾姜汤
治大便下脓血。
艾叶（一握）　黑豆（百粒）
上，新水一大盏，煎六分，入生姜汁三大匙，稍热服。
又方
黄连（一钱）　南木香（一钱）
上锉细。慢火煎，食前服。
蒜连丸
治诸血妄行。
黄连（晒干，为末）　独头蒜（一颗，煨熟，取肉研细）
上，入米醋些子捣和为丸桐子大，晒干，每三四十丸，陈米饮下。
人参汤
治吐血、咯血。
新罗人参，慢火煎服。
又方
人参　川芎　茯苓　半夏（制。各三分）　甘草（炒，一分）
上锉。每服三钱，姜五片，煎服。
萝卜饮
治诸热吐血、衄血。
生萝卜，取汁半盏，入白盐少许服之，立效。如无生萝卜，只用萝卜子一分微炒，紫苏茎半分锉散用，煎亦效。
血余散
治吐血、衄血。
头发（烧存性）
上研细。每服二钱，米汤调下。衄者，更以少许吹入鼻。小便出血，则小肠气秘，气秘则小便难，其痛者谓之淋，不痛者谓之尿血。
头发烧存性，为末，新汲水调下，妙。
又方
车前子但晒干为末，每二钱，以车前子叶煎汤调下。
又方
海金砂为细末，新汲水调下。五淋散夹五苓散，竹园尿、门冬草、灯心、葱头煎汤调下。
法制香附方
治诸下血。
大香附（杵去毛皮，以童子小便浸一日夜，晒干，截碎，又用米醋蘸过，焙干）
上为末。每二钱，米汤调下。治冷带，用炒艾叶煎汤调下。
又方
净香附（酒醋各半，煮透，焙）
上为末，黄秫米糊丸，桐子大。每四五十丸，米汤下。
又方
治血下、带下。
香附（杵去皮，二分，童尿浸一日夜）　艾叶（三分，米醋煮透，晒，焙）
上为末，秫米糊丸，桐子大。每五六十丸，艾醋汤或醋汤下。
烧盐酒
治血闭腹痛，产后瘀血腹痛。
新布数重包裹白盐一合，炭火烧存性。
上研细末，温酒调下。新布即青麻也，能逐瘀血。
桂枝酒
治打扑伤坠，瘀血溷闷，身体疼痛。
辣桂
上为末。每二钱，温酒调下。或用辣桂一分，大黄，当归各半分，每三钱，生姜、紫苏煎服，取下黑物即安。或未有药，仓卒且服米醋一小盏，亦散瘀血。
朱砂丸
治打扑惊杵，血入心窍不能语言。
朱砂为细末。
上以雄猪心生血和丸麻子大，晒干。每服七丸，石菖蒲煎汤下，枣汤亦可。
咯血方
天门冬（去心）　青黛（晒干。各四钱）　生蒲黄　川姜黄　油发灰（各一钱）
上末，炼蜜丸桐子大。每五十丸，入松阳柿中，湿纸包，煨香，候冷，桑白皮煎汤，临卧嚼下。柿能恋肺，咯血属肺，呕血属脾。
九窍出血方
荆芥酒煎，通口服。
又方
暴惊风，九窍血，其脉虚者。
灵砂百粒，分三次，人参煎汤下。（此证不可错认，血得热则宣流，妄用凉药，误矣。）
又方
治伤寒呕血，继而齿缝皆流血不止。
开口川椒（四十九粒）
上用法醋大盏同煎，临熟入白矾少许，漱口，含在口中，少顷吐出，再啜漱而含。
和济芎归汤
治诸血作痛，血晕沉迷，血涩难产，一切出血过多
川芎　当归（等分）
上为粗散。每服三钱，水盏半，取一盏，稍热服，不拘时。加缩砂，治胎动腹痛漏血，又名芎汤。
胶艾汤
治劳伤血气，月水过多，淋沥漏下，连日不断，脐腹疼痛，经血淋沥不断。
熟干地黄　白芍药（各四两）　当归（去芦头）　艾叶（微炒。各三钱）　阿胶（捣碎，炒令黄燥）　芎　甘草（炙。各二两）
上为粗末。每服三钱，水一盏，酒六分，煎至八分，去滓，热服，空心食前，日三服。病甚者，连夜并服。
产宝固经丸
赤石脂（煅）　艾叶　补骨脂（炒）　木贼（各半两）　附子（炮，一枚）
上末，陈米饮和丸梧桐子大。每服五十丸，食前温酒送下。
泽兰丸
治气血不调，肢体瘦弱。
熟干地黄（一两半）　泽兰（去大枝梗）　人参（去芦头）　黄芪（去芦头，锉）　牛膝（去芦，酒浸一宿，焙）　赤石脂（各一两）　白茯苓（去皮）　木香　萆薢（酒浸一宿，锉）　附子（炮，去皮、脐）　续断（各三分）　干姜（炮）　肉桂（去粗皮）　芎　白术　当归（去芦，酒浸一宿，锉碎，微炒）　甘草（炙微赤。各半两）
上为末，炼蜜丸如梧桐子大。每服三十丸，温米饮下，空心食前。产一百日内，每日常服，壮气益血。
当归建中汤
治妇人一切血气虚损。（方见虚汗门。）
《和剂》大阿胶丸（方见咳嗽门）
理中汤
治胸胁逆冷，心腹㽲痛。（方见泄泻门。）
《和剂》来复丹
配类阴阳，扶虚补损，治心腹冷痛，小儿慢惊风，或吐利不止，变成虚风。搐搦者，非风也，胃气欲绝故也，用五粒研碎，米饮送下。老人伏暑迷闷，紫苏汤下。妇人产后血逆，上抢闷绝，并恶露不下及赤白带下，并用醋汤下。常服和阴阳，益精神，散肾阴湿，止腹胁冷疼。应诸疾不辨阴阳证，并宜服之。（方见暑门。）
震灵丹（方见湿门）
《和剂》黑锡丹
升降阴阳，暖脾补肾，气冲胸腹膨胀刺痛。（方见痼冷门。）
《和剂》金液丹
固其气，治衄血。（方见脾胃类。）
养正丹
治妇人血气，带下腹痛，助阳接真，升降阴阳。（方见痼冷门。）
小乌沉汤
调中快气，治心腹刺痛。
乌药（一两，去心）　香附子（沙盆内，淅去皮毛，焙干，称二两）　甘草（一分）
上为细末。每服一钱，盐少许，（或不着盐。）沸汤点，不拘时。
参苓白术散（方见虚劳门）
附：诸血  ***************************
〖诸血方论〗
《内经》曰：大怒则形气绝而菀于上。又曰：怒则气逆，甚则吐血。又曰：阳明厥逆，喘咳身热，善惊，衄吐血。又曰：湿淫汗出为鼽衄。又曰：脾移热于肝，则为惊衄。胞移热于膀胱，则癃而溺血。又曰：结阴者，便血一升，再结二升，三结三升。刘宗厚曰：经云荣者，水谷之精也，和调五脏，洒陈于六腑，乃能入于脉也。源源而来，生化于脾；总统于心，藏受于肝；宣布于肺，施泄于肾，灌溉一身。目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气，是以出入升降，濡润宣通者，由此使然也。注之于脉，少则涩，充则实，常以饮食日滋，故能阳生阴长，取汁变化而赤为血也。生化旺则诸经特此而长养，衰耗竭则百脉由此而空虚，可不知谨养哉？故经曰：一息不运则机缄穷，一毫不续则穹壤判。若夫失于调护者，或暴喜伤心，暴怒伤肝，劳役太过，饮酒坠堕，积热三焦，以致阴火沸腾，血从火起，故错经妄行而出诸窍。是以从肺而上溢于鼻者，曰衄血；从胃而上溢于口者，曰呕血、咯血、唾血者，出于肾也；咳血、嗽血出者，出于肺也。痰中带血丝而出者，或从肾，或从肺来也。又有血从毛孔出者，曰肌衄；血从齿出者，曰牙宣；其血出于小便来者，曰溺血、曰血淋；出于大便者，曰肠风，痔血。粪前来者，曰近血；粪后来者，曰远血。流结于肠胃之间而成积者曰血瘕、血蔑。大抵血从下流者为顺，易治；血从上溢者为逆，难治。丹溪曰：口鼻出血，皆是阳盛阴虚，有升无降，血随气上而出上窍，法当补阴抑阳，气降则血归经矣。夫治血必血属之药，欲求血药，其四物之谓乎？河间谓随证辅佐，谓之六合汤者，详言之矣。余故陈其气味，专司之要，不可不察。如川芎，血中气药也，通肝经，性味辛散，能行血滞于气也。地黄，血中血药也，通肾经，性味甘寒，能生真阴之虚也。当归分三，治血中主药也，通肝经，性味辛温，全用能活血，各归其经也。芍药，阴分药也，通脾经，性味酸寒，能和血，治虚腹痛也。若求阴药之属，必于此而取则焉。《脾胃论》有云：若善治者，随证损益。摘其一二味之所宜为主治可也。此特论血病而求其血药之属也。若气虚血弱，又当从长沙，血虚以人参补之，阳旺则生阴血也。若四物者，独能主血分受伤，为气不虚也，辅佐之属，若桃仁、红花、苏木、血竭、牡丹皮者，血滞所宜；蒲黄、阿胶、地榆、百草霜、棕榈灰者，血崩所宜；乳香、没药、五灵脂、凌霄花者，血痛所宜；肉苁蓉、琐阳、牛膝、枸杞子、益母草、夏枯草、败龟板者，血虚所宜；乳酪、血液之物，血燥所宜；干姜、桂者，血寒所宜；生地、苦参，血热所宜，特取其证治大略耳。夫人生之血，赖气升降，气升则升，气降则降，气逆则逆，气和则和，气浊则乱，如此失血，岂不皆由气浊遇热妄行之所致也。大抵治血莫先清热，气清则血和，气浊则血乱。斯言信矣。大凡失血，当先辨其血出何经，当用此经清气之药，然后凉血，审其虚实调治之。东垣云：伤寒家衄血者，仲景言不可发汗，盖为脉微也。若浮紧者麻黄汤，浮缓者桂枝汤，脉已微者，二药俱不可用，宜黄芩芍药汤主之。经曰：诸见血，身热脉大者，难治，是火邪胜也；身凉脉静者，易治，是正气复也。故《脉诀》云：鼻衄吐血沉细宜，忽然脉大即倾危，此之谓也。
犀角地黄汤
治伤寒汗下不解，郁于经络，随气涌泄为衄血，或沟道闭塞流入胃腹，吐出清血如鼻衄，吐血不尽，余血停留，致面色萎黄，大便黑者，更宜服之。（方见声音门。）
木香理中汤、甘草干姜汤，治男妇饮食伤胃，虚寒呕吐，衄血。
小柴胡汤、茅苏汤、人参汤、萝卜汤、血余散
治诸呕吐血。（方见前气血门。）
三黄补血汤
治初见血及血多宜服。
熟地（一钱）　生地（五分）　当归　川芎（各七分半）　柴胡　黄芪　牡丹皮（各五分）　升麻　芍药（二钱）
上以水煎服，血不止可加桃仁五分，酒大黄，斟酌虚实用之。内却去柴胡、升麻。
人参饮子
治脾胃虚弱，气促气弱，精神短少，衄血吐血。
人参（去芦，三分）　黄芪（一钱）　五味子（五个）　白芍药　甘草（各一钱）　当归身（三分）　麦门冬（二分）
上件为粗散，分作二服，每服水一盏八分，煎至一盏，去滓，稍热服。
麦门冬饮子（《拔粹》方）
治脾胃虚弱，气促气弱，精神短少，衄血吐血。（方见内伤门。）
归脾汤
治思虑伤脾，不能统摄心血，以致反行，或吐血下血。（方见惊悸门。）
是斋白术散（《简易方》）
治积热吐血、咳血。若因饮食过度负重有伤脾胃而吐血者，最宜服之。惟忌食热面、煎爆，一切发风之物。
白术（二两）　人参（去芦）　白茯苓（去皮）　黄芪（蜜浸。各一两）　山药　百合（去心。各七钱半）　甘草（炙，半两）　柴胡　前胡（各二钱半）
上㕮咀。每服三钱，水一钟，姜三片，枣一枚，煎六分，温服。
黄连解毒汤、三黄丸
治积热吐血，咽膈不利。（并见火门。）
龙脑鸡苏丸
治膈热咳嗽，或吐血衄血。（方见积热门。）
茯苓补心汤
治心虚为邪气所伤吐血。（方见虚劳门。）
四生丸（《良方》）
治吐血衄血，阳盛于阴，血热妄行。
生荷叶　生艾叶　生柏叶　生地黄（各等分）
上研烂，丸如鸡子大。每服一丸，水三钟，煎至一钟，滤过温服。
藕汁散（《济生方》）
治吐衄不止。
生藕汁　生地黄汁　大蓟汁（各三合）　生蜜（半匙）
上件药汁调和令匀，每服一小钟，不拘时候。
双荷散（《圣惠方》）
治卒暴吐血。
藕节（七个）　荷叶顶（七个）
上同蜜擂细，水二钟，煎八分，去滓温服，或研末蜜调下。
枇杷叶散
治暑毒攻心，呕吐鲜血。（方见中暑门。）
侧柏散
治内损吐血下血。因酒太过，劳伤于内，血气妄行，其血如涌泉，口鼻皆流。须臾不救，服此即安。又治男子妇人九窍出血。
人参（去芦）　荆芥穗（烧灰。各一两）　侧柏叶（蒸干，一两五钱）
上为末。每服三钱，入飞罗面三钱拌和，汲水调粘相似啜服。
一方
治饮酒过多，蕴热胸膈，以致吐血衄血。
葛花（二两）　黄连（四两）
上为末，以大黄末熬膏子，丸如梧桐子大。每服一百丸，温汤下，或煎服亦可。
〖衄血〗
丹溪云：凉血行血为主，大抵与吐血同。
犀角地黄汤入郁金、黄芩、升麻煎服。
金液丹（《和剂方》）
固真气，治衄血。（方见气血门。）
生地黄散（河间方）
治郁热衄血，或咯吐血皆治之。
枸杞　柴胡　黄连　地骨　白芍　甘草　天门冬　黄芩　黄芪　生地　熟地（各等分）
上㕮咀，水煎服。若下血加地榆。
茜根散、黄芩芍药汤，治鼻衄不止。（方并见鼻门。）
鼻通于脑，血上溢于脑，所以从鼻而出。凡鼻衄，并以茅花调止衄散，时进，折二泔，仍令以麻油滴于鼻，或以萝卜汁滴入亦可。又茅花、白芍药对半尤好。外迎法：以井花水湿纸，顶上贴之，左鼻衄以线扎左手中指，右出扎右手中指，俱出两手俱扎，或炒黑蒲黄吹鼻中，或龙骨末亦可。
止衄散
黄芪（六钱）　赤茯苓　白芍药　当归　生芐　阿胶（各三钱）
上为末。每服二钱，食黄芪汤调下。
麦门冬饮，治鼻衄。川芎三黄散，治实热衄血。（并见鼻门。）
清肺饮（《试效方》）
治衄血吐血久不愈者。
五味子（十个）　麦门冬　当归身　人参　生地黄（各五分）　黄芪（二钱）
上㕮咀，作一服，水二钟，煎至一钟，去滓，食后温服。用三棱针气街出血，立愈。
一方
治鼻衄不止。
用茅花塞鼻中，外用茅花浓煎汤服。
〖咯唾血〗
咯唾血者，由于肾也。又有瘀血内积，肺气壅遏不能下降，用天门冬、麦门冬、知母、贝母、桔梗、黄柏、熟地黄、远志、百部，或加干姜。丹溪云：痰带血丝出者，用姜汁、青黛、童便、竹沥入血药中用，如四物汤加地黄膏、牛膝膏之类主之。
阿胶丸
治肺破嗽血唾血。（方见前气血门。）
一方
治痰中见血。
牡丹皮　白术（各一钱五分）　当归　芍药　桃仁（研）　贝母（各一钱）　山栀（炒黑）　黄芩（各八分）　桔梗（七分）　甘草（三分）　青皮（五分）
上以水煎服。
又方
治痰中血。
牡丹皮　白术（各一钱五分）　贝母　芍药　桑白皮　桃仁（研。各一钱）　甘草（三分）　山栀（炒黑，一钱一分）
上以水煎服。
又方
治痰中血。
橘红（二钱）　五味（十五个）　甘草（三分）　人参（五分）　半夏　茯苓　白术　枳壳　桑白皮　黄芩（各一钱）
上以水一钟，姜三片煎服，或加青黛二钱。
鸡苏散（《济生方》）
治劳伤肺经，唾内有血，咽喉不利。
鸡苏叶　黄芪　生地黄（洗净）　阿胶　贝母（去心）　白茅根（各一两）　麦门冬（去心）　桔梗（去芦）　甘草（炙。各五钱）
上㕮咀。每服四钱，水一钟，姜三片，煎七分，温服。
黄连阿胶丸（《济生方》）
治劳嗽血唾血。（方见咳嗽门。）
〖咳嗽血〗
丹溪云：火升痰盛身热多是血虚。用青黛、瓜蒌仁、诃子、贝母、海石、山栀子为末，蜜同姜汁丸，噙化。嗽盛者，加杏仁，后以八物汤加减调理。痰盛者，更加痰药主之。
大阿胶丸（《局方》）
治嗽血咯血。
金沸草散
治肺热嗽血。（并见咳嗽门。）
茯苓补心汤
治心气虚耗不能藏血，以致面色黄瘁，五心烦热，咳嗽唾血，及妇人怀孕恶阻呕吐宜治之。（方见虚劳门。）
人参芎归汤
治虚劳少血，津液内耗，心火自炎，燥热乘肺，咳嗽咯血，及血不荣肌，动辄毛寒咳嗽。（方见咳嗽门。）
鸡苏丸（《拔粹》方）
治虚热昏冒倦怠，下虚上壅嗽血衄血。
黄芪　防风　荆芥（各一两）　鸡苏叶（八两，即金钱薄荷）　桔梗　川芎　甘草　菊花　生地黄（各半两）　片脑（五分）
上为末，炼蜜丸如弹子大。每服一丸，用麦门冬去心，煎汤送下。
〖牙宣血〗
戴氏曰：牙宣有二证，有风壅牙宣，有肾虚牙宣。风壅牙宣消风散擦之，仍服。肾虚牙宣，以肾主骨，牙者骨之余，虚而上炎，故宣服凉剂而愈。甚者，此属肾经下虚上盛，宜盐汤下安肾丸间黑锡丹，仍用姜、盐炒香附黑色为末揩擦，其妙不可言也。消风散（方见伤风门）、安肾丸（方见水饮门）、黑锡丹（方见痼冷门）。
〖肌衄〗
巢氏曰：肝藏血，心之液为汗。言肝心俱伤于邪，故血从肤腠而出也，名曰肌衄。
一方
治肌衄。
用男胎发烧灰庵之立效。
〖溺血〗
巢氏云：心主于血，与小肠合。若心家有热，结于小肠，故小便血也。血虚者，四物汤加牛膝膏；实者，当归承气汤下之。
琥珀散
治尿血。
增味导赤散
治血淋尿血。
瞿麦汤、姜蜜汤、五苓散
并治小便尿血。（方并见诸淋门。）
小蓟饮子
治下焦结热，血淋尿血。
生芐　小蓟　滑石　通草　淡竹叶　蒲黄（炒）　藕节　当归（酒浸）　栀子（炒）　甘草（炙。各半两）
上用水煎，空心服。
当归承气汤
当归　厚朴　枳实　大黄　芒硝
上锉，水煎。
〖便血〗
大便下血者，皆由五脏伤损所为。脏气既伤，则风邪易入，积热在内，而大便下血。治宜四物汤加炒山栀、升麻、秦艽、阿胶，虚者加干姜温散之。
法制香附方
治诸下血。（方见气血门。）黄连香薷饮，治伏暑纯下鲜血。（方见暑门。）败毒散，治风热流入大肠经下血不止。（方见中寒门。）胃风汤，治风湿乘虚入于肠胃，或下瘀血。（方见痢门。）
当归和血散
治肠癖下血，湿毒下血。
槐花　青皮（各六钱）　当归身　升麻（各二钱）　荆芥穗　熟地黄　白术（各六分）　川芎（四分）
上为末。每服二三钱，清米饮调下。
一方
治中毒下血。
用猬皮烧存性，研细，每服二钱，水调下，日进三服。
肠风下血方别有肠风门类，故不载矣。
〖拾遗〗
腋气方
明白矾
黄丹入麝少许，末之敷。
又方
白矾研，飞过，临卧以纸衬棹上，伸手托壁柱，以矾擦腋下令热痛，即换衣着，旧衣用灰汁洗。
又方
好绿矾半生半煅为细末，入少轻粉研细，每半钱匕，浴后以生姜汁调擦，候十分热痛即止。
又方
治腋下遗臭不可向迩。
大蜘蛛一个，以黄泥入少赤石脂并盐杵为窠子，纳裹蜘蛛烧令通红，候冷，取蜘蛛研细，入轻粉一字，米醋调膏，临卧浴净，敷之腋下，来早泻黑汁恶物为效，埋之僻处。
又方
夜明砂为末，用豉汁调敷。
跌破出血方
乌贼鱼骨细末敷。亦治汤火伤烂。
头破伤风方
大南星末，水调涂四围，水出为效。
失欠颊骨差方
恣酒令醉，通关散入鼻，嚏即止。
脚筋冷缩顽痹方
大川椒（去肉，二分，炒出汗）　辣桂　川白姜　华阴细辛（各一分）
上为末，酒面糊丸桐子大。每七十丸，食前温酒下。
附：诸杂方  ***************************
体气方
田螺散
治体气。（患此疾者，因内有油湿是。）
用大田螺一枚，水中养之，俟厣开，以巴豆一粒去壳，将针挑巴豆放在内，取去拭干，仰倾盏内，夏月一宿，冬月五七宿，自然成水，取搽腋下绝根。
一方
先用胭脂搽腋下，其出狐臭之处黄色，就将前说巴豆、田螺去厣掩于狐臭之上，绢帛勒紧，其狐臭以大便出则绝根矣。
一方
用熟蒸饼一个，擘开作两边，掺密陀僧细末一钱，急夹在腋下，略睡少时，候冷，热之除根。
附：倒仓法  ***************************
倒仓法治瘫劳蛊癞等证，推陈致新，扶虚补损，可吐可下。用黄色肥牯牛腿精肉二十斤或十五斤，顺取长流急水于大锅内煮，候水干少再添汤，不可用冷水，以肉烂成粥为度，滤去滓，用肉汤再熬如琥珀色，隔宿不吃晚饭，大便秘者，隔宿进神芎丸，不秘者不用。五更于密室不通风处温服一钟，伺隔间药行，又继续服至七八钟，病人不欲服，强再与之，必身体皮毛皆痛，方见吐下。寒月则重汤温之。病在上，欲吐多者，须紧服，又不可太紧，恐其不纳；病在下，欲利多者，须疏服，又不可太疏，恐其不达，临时消息。大抵先见下，方可使吐，须极吐下，伺其上下积俱出尽，在大便中见如胡桃肉状，无臭气则止。吐利后或渴，不得与汤，其小便必长，取以饮病者，名曰轮回酒，与一二碗，非惟可以止渴，抑亦可以涤荡余垢，睡一二日觉饥甚，乃与粥淡食之，待三日后，始与少菜羹自养半月，觉精神焕发，形体轻健，沉疴悉安矣。大概中间饮至七八钟时，药力经涉经络骨节，搜逐宿垢，正邪宁不抵牾，悉有急闷，似痛非痛，自然恶况，此皆好消息，邪不能胜正，将就擒耳，尤须宁耐忍受。又于欲吐未吐，欲泄未泄交作，皆有恼聒意思，皆须欢喜乐受，一以静处之，此等有大半日景象，不先说知，使方寸了然，鲜有不张皇者矣。未行此法，前一月不可近妇人，已行此法，半年不可近妇人，五年不可吃牛肉，性急好淫不守禁忌者，皆不可行此法。倒仓全在初起三钟，慢饮最紧要，能行经隧中去。丹溪曰：肠胃为市，以其无物不有，而谷为最多，故曰仓。仓积谷之室也。倒者，倾去积垢而涤濯，使之洁净也。经曰：胃为受盛之官，故五味入口，即入于胃，留毒不散，积聚既久，致伤冲和，诸病生焉。今用黄牯牛肉，其义至矣。夫牛，坤土也，黄土之色也，以顺为德而效法乎健以为功者，牡之用也。肉者，胃之药也，熟而为液，无形之物也，横散入肉络，由肠胃而渗透，肌肤毛窍爪甲无不入也，积聚久则形质成，依附肠胃回薄曲折处，以为栖泊之窠臼，阻碍津液气血，重蒸燔灼成病，自非剖肠刮骨之神妙，孰能去之？又岂合勺铢两之丸散所能窥犯其籓墙户牖乎？夫牛肉全重厚和顺之性，润枯泽槁，岂有损也。其方出于西域之异人，人于中年后行一二次，亦却疾养寿之一助也。
附：取吐方  ***************************
独圣散
治中风痰迷心窍，癫狂烦乱，人事昏沉，痰涎壅盛，及治五痫，心风等证。
瓜蒂（不拘多少）
上为细末。每服一钱，以齑汁调下。
四灵散
治证同前。
瓜蒂（一钱）　人参芦（二钱）　赤小豆　甘草（各一钱半）
上为细末。每服一二钱，或少至半钱，量情与之，食后齑汁调下。
四玄散
治证同前。
绿矾　赤小豆　猪牙皂角（不蛀者，去皮、弦，炙）　明矾（二钱）　葱管藜芦（五钱）
上为细末。每服半钱，或一二钱，浆水调下。如牙关紧闭，斡开灌之。
鱼骨鲠方
鱼骨鲠，用砂糖、白炭皮末、紫苏叶、滑石末和丸，含口中，津液咽下，骨自随下。
一方
治鱼刺骨鲠在喉内。
用山楂树独根向下者，与玉簪花根同捣，取自然汁，用匙或竹筒盛汁送入口内，不可着牙，着牙皆化，累验。
附：救自缢法  ***************************
凡自缢高悬者，徐徐抱住解绳，不得截断上下，安被卧之，以一人脚踏其两肩，手挽其发，常令弦急，勿使缓纵。一人以手按据胸上，数摩动之，一人摩捋臂胫屈伸之，若已强直，但渐屈之，并按其腹，如此一时顷，虽得气从口出，呼吸眼开，仍引按不住，须臾，以少桂汤及粥清灌令喉润，渐渐能咽乃止。更令两人以管吹其两耳，此法最好，无不活者。自旦至暮虽冷亦可救，自暮至旦阴气盛为难救尔。
附：救冻死法  ***************************
凡四肢直、口噤，只有微气者，用大釜炒灰暖，以囊盛，熨心上，冷即换之，目开气出，然后以粥清稍稍进之。若不先温其心，便将火炙，则冷气与火争，必死。
孙真人救落水法（《医方大成》）
急解去死人衣带，艾灸脐中，即活。
一方
治疯狗咬。
用小儿胎发炒新香附子、野菊花，细研，酒调服，尽醉。