
序  ***************************
《本经》昉自神农，岐伯造方疗疾，仓公、扁鹊皆有方，腐迁隶诸列传。厥后窥天人之筦钥，阐阴阳之奥窔，仲景之方为神。自是以降，代有明者。大都神仙隐逸，学士通儒，方书可考，有明·李濒湖辑《本草纲目》，淹贯群籍，搜览遗文，二十七年乃成，博而能精，不愧名士，兼採医方以万计。古越蔡氏集《万方针线》，为濒湖功臣。余幼嗜医学，苦质钝识肤，譬之无目而游，与道大远，兢兢焉不敢尝试贻谴。前年春，汪竹隐部郎告余曰：家藏《本草纲目医方》，皆喻嘉言选定。亟假归展阅。喻注云：非闻见凿然，不轻下笔，知其不我欺也。取所选录成帙，间有一知半解，触类发明，并以试验方附焉。夫医之有方，犹车之有轨也。车不遵轨，动至颠覆。然寒暑燥湿，穷通得丧，万变不齐，执方治病，患不相能。岂知古人制方，缓急奇偶，具有名理。今人智慧，远不逮古，化裁通变，师古而不泥古者，百不一觏。粗工冷热杂投，补泻互进，甚则虚虚实实，方与病乖，不服药为中医，良可悯叹！爰以喻选古方及试验者付梓，其或舟车仓卒，与贫无力者，遇病叩方，应手而得，亦推广前贤济世婆心云尔。
道光十八年岁在戊戌良月钱塘第花王兆杏识

凡例  ***************************
一方数见者，注明见某门，有未能详注者，在叩方者触类求之。
神农《本经》，人部惟发皮头垢一二种，后世治传尸病，用天灵盖，虐及枯骨，作俑者其无后乎。且用之未有一效，人心已丧，安得延年，故天灵盖方概不录。
崔行功小儿方云：凡胎衣宜藏于天德月德吉方，深埋紧筑，令儿长寿。若为猪狗食，令儿癫狂；虫蚁食，令儿疮癣；鸟鹊食，令儿恶死；弃之火中，令儿疮烂。近于社庙污水井灶街巷，皆有所禁，亦铜山西崩，洛钟东应之理。后世术士，用胎衣蒸者炮炙，独不犯崔氏之禁乎？且用紫河车而效者，百不一闻，并恐有毒，转致杀人，故紫河车方概不录。
红铅乃方士邪术，取童女初行经水服食，以为秘方。按萧了真金丹诗云：一等旁门性好淫，强阳复去採他阴，口含天癸称为药，似凭洳沮枉用心。至理名言，可破下愚之惑，乃孙东宿列之服食，殊可怪叹！凡红铅方概不录。
牛犬皆有功人世，不食牛犬肉者，终身无犴狱之灾，并不染瘟疫，信而有征。且食牛犬肉易中毒，马肉亦然，不可不戒。昔陶宏景搜取虫鱼，编入本草，阻昇仙路，况牛犬乎？故凡用牛犬等方，间载一二，其得已者概不录。
喻选而外，耳闻目见，试效者附录。


卷一  ——————————————————————————————————————————————————————————————————————————————————————————

合药分剂法则  ***************************
古称惟有铢两而无分名，按蚕初吐丝曰忽，十忽曰丝，十丝曰釐，四釐曰累（音垒），十釐曰分，四累曰字，二分半也。十累曰铢，四分也。四字曰钱，十分也。六铢曰一分（去声），二钱半也。四分曰两，二十四铢也。古之一两，今用一钱可也。
少许者，些子也。
等分者，非分两之分，谓诸药斤两，多少皆同尔。
方寸匕者，作匕正方一寸，抄药末，取不落为度。（匕即匙也。）
一字者，以钱一字，抄药末不落为度。又一字，二分半也。
药以升合分者，古之一升，即今之二合半也。
丸如细麻者，即胡麻也，略相称尔。黍粟亦然。如大麻者，准三细麻也。如小豆者，即赤小豆，以三大麻准之。如大豆者，以二小豆准之。如梧子者，以二大豆准之。如弹丸鸡子黄者，以四十梧子准之。
巴豆若干枚者，粒有大小，去心皮称之，以一分准十六枚。附子、乌头若干枚者，去皮毕，以半两准一枚。枳实若干枚者，去穰毕，以一分准二枚。橘皮一分，准三枚。枣大小三枚，准一两。乾姜一累者，以一两为正。
半夏一升者，洗毕，称五两为正。川椒一升，三两为正。吴茱萸一升，五两为正。菟丝子一升，九两为正。菴䕡子一升，四两为正。蛇床子一升，三两半为正。地肤子一升，四两为正。
桂一尺者，削去皮，重半两为正。甘草一尺，二两为正。某草一束者，三两为正。一握一把者，二两为正。

养生须知  ***************************
盛暑浴冷水，成伤寒。花瓶水，饮之杀人，腊梅尤甚。热米泔沐头，成头风，女人尤忌。水经宿，面上有五色者，有毒，不可洗手。汗后入冷水，成骨痹。产后洗浴，成痉风，多死。酒中饮冷水，成手颤。毡不宜久卧，吸人脂血，损颜色。夏月远行，勿以冷水濯足；冬月远行，勿以热汤濯足。
烧酒贮锡注，浸渍久，饮之杀人。葱蒜韭俱不可与蜜合食，能杀人。
早行山行，含姜一块，不犯雾露清湿之气，及山岚不正之邪。太上元科云：庚辰日去手爪，甲午日去足爪，每年七月十六日，将爪甲烧灰，和水服，三尸九虫皆灭，名曰斩三尸。又甲寅日，三尸游两手，去手爪甲，甲午日，三尸游两足，去足爪甲。

患病须知  ***************************
凡喘嗽人及水肿者，禁食盐。糯米性黏滞难化，小儿病人俱忌。凡病人忌食豆腐，难克化，大病后，溃疡后，断不可食腐衣，病目者尤忌，能生翳而障目光。病目赤，不可浴，浴汤驱体中热，并集头目，目必甚。凡患热病及喘嗽者，多食樱桃，立病，且致死。樱桃属火，性大热而发湿，小儿尤忌。患疮人，触马汗、马气、马毛、马尿，即加剧。马汗，无疮人不可沾肤，能生疮痒，近阴即成杨梅疮。患热病后，食牛羊狗肉必死。病痔人，多食姜兼酒，立发。淳于意曰：病有六不治，骄恣不论于理，一不治；轻身重财，二不治；衣食不适，三不治；阴阳脏气不定，四不治；形羸不能服药，五不治；信巫不信医，六不治。

服药须知  ***************************
凡草木药皆忌铁器，补肾药尤忌。服地黄、首乌等补药，忌食羊血。服黄连忌猪肉，犯之漏精。元参勿犯铜器，饵之，噎人喉，丧人目。凡服荆芥药，不可食河豚，大相反，犯之不救。凡喉证，服甘桔汤后，切勿以玉枢丹继服，中有大戟相反，多服杀人。辰砂见火则有毒，能杀人。雄黄鬚油煎九日九夜，乃可入药，不尔有毒，慎勿生用。辰砂得火则毒，雄黄得火则良，各从其性。凡丸药，滴水丸易化，蜜丸取其迟化，而气循经络，蜡丸取其难化，而旋旋取效，或毒药不伤脾胃。制药贵在适中，不及则功效难求，太过则气味反失。酒制升提，姜制发散，入盐走肾而软坚，用醋注肝而住痛。童便制，除劣性而降下。米泔制，去燥性而和中。乳制润枯生血，蜜制甘缓益元。陈壁土制，窃真气，骤补中焦；麦麸皮制，抑酷性，勿伤上膈。乌豆汤甘草汤，渍曝，并解毒，致令平和。羊酥油、猪脂油，涂烧，咸渗骨容易脆断，去穰者免胀，抽心者除烦。病在胸膈以上，先食后服药；病在心腹以下，先服药后食；病在四肢血腹，宜空腹而在旦；病在骨髓，宜饱满而在夜。病下降者升之，东垣补中益气汤。（黄耆蜜炙，人参、炙草、白术土炒，陈皮、归身、升麻、柴胡加姜枣，表虚者，升麻蜜水炒。）病上僭者降之，丹溪补阴丸。（黄柏、知母、熟地、龟板、猪脊髓和蜜丸。）发汗药，必用紧火热服；攻下药，亦用紧火煎熟，下硝黄再煎温服；补中药，宜慢火温服；阴寒急病，亦宜紧火急煎服；阴寒烦躁，及暑月伏阴在内者，宜水中沉冷服。黄芩治肺，必妨脾胃，以酒炒同甘草用，即无害。苁蓉治肾，必妨心，以牛膝、磁石等驭之，即不入心。乾姜治中，必僭上，乾姜炮而同苍术用，即不僭上。附子补火，必涸水，以地黄、枸杞、元参辈滋之，即不涸水。故立方之运用在一心，而服药者，不可妄为增减。人参汤，须用流水煎，止水不甚验。凡药盐水炒者，以盐掺水中，搅匀拌炒，俗以井水为盐水者非。凡方中赤小豆，乃五穀中赤豆，俗以半红半黑之相思子为赤豆，误服杀人。凡汤中用酒，须临熟下之。凡服蛇酒药，切忌见风。

食物宜忌  ***************************
猪、羊心肝有孔，六畜自死口不闭，六畜疫病疮疥死，脯沾屋漏，诸兽中毒箭死，肉煮不熟，肉煮熟不敛水，六畜肉得盐酢不变色，肉落水浮，六畜肉随地不沾尘。
以上十种，食之杀人。
诸畜心损心，诸脑损阳滑精，六畜脾一生不可食，春不食肝，夏不食心，秋不食肺，冬不食肾，四季不食脾。阉鸡能啼者有毒，勿食，鸡不可合胡蒜芥李食，同生葱食，生虫痔，同糯米食，生蛔虫，小儿五岁内食鸡，生蛔虫。鸟兽自死者有毒，不可食，受疠气故也。羊肚久食，成反胃。驴肉动风，脂肥尤甚，服牛乳，必煮二三沸，停冷啜之。热食则壅，与酸物间食，令人腹中症结。食白果满千枚者，必死，其花夜开，人不得见，阴毒之物也。榧子性热，同鹅肉食，生断节风，不食牛马犬肉者，不染瘟疫。
上《台仙馆笔记》载：菌蕈名笑矣乎实有毒，食之，笑而不已，久之必死，方用薜荔一束，煎汤饮之，笑止即愈。

通治方  ***************************
万病解毒丹　即太乙紫金丹，又名玉枢丹。山慈菇去皮，洗净，焙，二两；五倍子洗，剖焙，二两；千金子去油，净霜，一两；红芽大戟去芦，洗焙，两半；麝香三钱，以端午、七夕、重阳，或天德、月德、黄道吉日，预先斋戒，精心治药，共为细末，陈设拜祷，重罗令匀，用糯米浓饮和之，木臼杵千下，作一钱一锭。病甚者，连服取利一二行，用温粥补之。凡一切饮食药毒，蛊毒，瘴气，河豚，土菌，死牛马等毒，并用凉水磨服一锭，或吐或利即愈。痈疽，发背，疔肿，杨梅等一切恶疮，风疹，赤游，痔疮，并用凉水，或酒磨涂，日数次立消。阴阳二毒，伤寒狂乱，瘟疫，喉痹，喉风，并用冷水，入薄荷汁数匙化下。心气痛，并诸气痛，淡酒化下。泄痢，霍乱，绞肠痧，薄荷汤下。中风，中气，口紧，眼歪，五癫，五痫，鬼邪，鬼胎，筋挛骨痛，并暖酒下。自缢，溺水，鬼迷，心头温者，冷水磨，酒下。传尸痨，凉水化服，取下恶物虫积为妙。久近疟疾将发时，东流水，煎桃枝汤化服。女人经闭，红花酒化服。小儿惊风，五疳，五痢，薄荷汤下。头风，头痛，酒研贴两太阳上。诸腹鼓胀，麦芽汤下。风虫牙痛，酒磨涂，亦吞少许。打扑伤损，松节煎汤下。汤火伤，毒蛇恶犬一切虫伤，并冷水磨涂，仍服之，皆效。（《百一选方》）
卧龙丹　灯草灰五钱（灯心必须不经水浸者佳。炼灯心法：用瓦坛一个，内外俱有釉者，将灯心摘去根头一二寸，以净灯心作团塞坛内，将火点著以砖盖坛口，稍露缝出烟，听其自烧成灰时，用火箸挑拨使火气周匀，须拣不黑不白为度，大约灯心一斤，炼得好灰五钱几分为准，如过性白灰与未透黑灰俱无用）　闹杨花二钱，荆芥穗、皂角、冰片各一钱。均为净细末，照方配准，收瓷瓶内，勿泄气，遇感冒风邪，头疼胀闷，中暑痧气，昏迷不省，痰迷心窍，卒然昏倒，小儿惊风痰塞，及关窍闭塞，不省人事等证，以少许㗜入鼻中，得嚏及涕泪并出，即安，仙方也。
凝神辟秽丹　白术东壁土炒、厚朴、姜汁炒、陈皮、苍术米泔浸一宿，刮去皮，各三两，甘草、蒺藜炒去刺、丹参各两半。共为细末，蜜丸龙眼大。凡人早起冷暖不时，或食油，或闻秽气，呕吐腹泻，及天行时疫，感冒风邪，寒暑疟疾，饮食不调，胃气不和，腹痛胸胀，感受湿气等证，以淡姜汤，或开水化服一丸，早行预服一丸，以杜诸患，及考试备服，解诸邪秽，均妙。
益元散　又名六一散。治中暑，伤寒，疫疠，汗后遗热，化食毒，及肌肉疼痛，腹胀闷痛，淋閟涩痛，为石淋要药。疗身热，呕吐，泄泻，赤白痢，除烦热，胸中积聚，止渴，消畜水，妇人产后损液，血虚，阴虚热甚，催生，下乳，并吹乳，乳痈，牙疮齿疳。此药养脾胃之气，通九窍六腑津液，去留结，利湿，分水道，神验仙药也。水飞净滑石（六两）　甘草（一两）　为末，每三钱，蜜少许，温水调服，实热用新汲水服，解利用葱豉汤服，通乳用猪肉面汤服，催生用香油浆服。凡难产，或死胎不下，皆由风热燥涩，结滞紧敛，不能舒缓，此药力至，结滞顿开矣。（刘河间《伤寒直格》。）　李濒湖曰：滑石利窍，上利毛腠之窍，下利精液之窍。盖甘淡之味，先入于胃，渗走经络，游溢津气，上输于肺，下通膀胱。肺主皮毛，为水之上源，膀胱司津液，气化则能出，滑石上能达表，下利水道，为荡热燥湿之剂。（不似桑皮、车前、泽泻等之渗利而燥也。）　发表是荡上下之热，利水道是荡中下之热，发表是燥上中之湿，利水道是燥中下之湿，热散则三焦安，而表里和，湿去则阑门通，而阴阳利，故益元散能通治上下表里诸病。


卷二  ——————————————————————————————————————————————————————————————————————————————————————————

头病（有外感　气虚　血虚　风热　湿热　寒湿　右属风虚　左属痰湿）  ***************************
太阳头痛，羌活、防风等分为末，㗜鼻。（《玉机微义》）
头痛欲裂，当归二两，酒一升，煮六合服，日再服。（《外台秘要》）
气厥头痛，妇人气盛头痛，及产后头痛，川芎、乌药等分为末，每服二钱，葱茶调下。（《御药院方》加白术，水煎服。）
风热头痛，川芎一钱，茶叶二钱，水一锺，煮五分，食前热服。（《简便方》）　又方：甘菊、石膏、川芎各三钱，为末，每服钱半，茶调下。
风气头痛，不可忍者，乳香、蓖麻仁等分，捣饼，随左右贴太阳穴，解发出气，甚验。德生堂方，用蓖麻油纸剪贴太阳穴，亦效。又方：蓖麻仁半两，枣肉十五枚，捣涂纸上，捲筒，插入鼻中，下清涕，即止。
治瘌痢头方：用蜡梅花为君，与花椒、白矾同研作末，先以猪油熬熟，取末搀和，涂患处即愈，屡试屡验。见《申报》。
头痛，高良姜生研，频㗜鼻。（《普济方》）
头目重闷疼痛，葱叶插入鼻内，二三寸，并耳内，气通即清爽。（李濒湖）
裕陵传王荆公偏头痛方云：是禁中秘方，生莱菔汁一蚬壳，入龙脑少许仰卧注鼻中，右痛注左，左痛注右，或两鼻皆注，数十年患，一注而愈。荆公与仆言，已愈数人矣。（《苏沉方》）
血虚头痛，公丁香一枚，南枣一枚，同捣如泥，摊贴两太阳穴，效。
头风旋运，及偏正头疼，多汗，恶风，胸膈痰饮，川芎一斤，天麻四两，为末，蜜丸，弹子大，每嚼一丸，茶清下。（刘河间《宣明方》）
《验方新编》载头脑晕眩方：用生白果两个，去壳生捣烂，冲滚水，空心服至重五服即安，老年更效。
头风眩运，用白芷一味，洗晒为末，蜜丸弹子大，每嚼一丸，以茶清或荆芥汤化下，并治妇女胎前产后，伤风头痛，血风头痛，皆效。戴原礼《要诀》云：头痛挟热，项生磊块者，服之甚宜。昔王定国病风头痛，至都梁求明医杨介治之，连进三丸，病若失。故名都梁丸。眩是目黑，运是头旋，皆是气虚挟痰挟火挟风或挟血虚或兼外感四气。
又方：治妇人血风头晕，欲死倒地，不知人事，用生苍耳草嫩心阴乾为末，每用一钱，酒调服，神验。此物能通顶门，故易奏效也。
偏正头风，百药不治，服此便可，天下第一方也。白芷炒二两五钱，川芎炒，甘草炒，川乌头半生半熟，各一两为末，每服一钱，细茶薄荷汤调下。（《谈野翁试效方》）　又方：以木槿子烧烟燻患处，极验。《保寿堂方》：不拘远近，诸药不效者如神，白芷、川芎各三钱，为细末，以黄牛脑子搽末在上，安瓷器内，加酒顿熟，乘热食之。尽量一醉，醒则其病如失，甚验。
《分甘余话》载：取新萝卜自然汁，入龙脑少许，治偏头痛奇效。左痛则仰灌右鼻孔，右痛反是，皆痛则并灌之。此条已见《苏沉方》
雷头风肿，不省人事，地肤子同生姜研烂，热冲酒服，取汗即愈。（《圣济总录》）
风热冲顶，热闷，诃黎二枚为末，芒硝一钱，同入醋中，搅令消磨，涂热处。（《外台秘要》）
风热上冲，头目眩运，或胸中不利，川芎、槐子各一两，为末，每服二钱，茶清调下，胸中不利，以水煎服。（张洁古《保命集》）
头面诸风，香白芷切，以萝卜汁浸透，日乾为末，每服二钱，白汤下，或以㗜鼻。（《直指方》）
头风白屑，新生乌鸡子一枚，沸汤五升，搅作三度，沐之甚良。（《集验方》）
头风热痛，山豆根末油调，涂两太阳。
治头风明目，以草决明子作枕。
偏头风痛，雄黄、细辛等分为末，每以一字吹鼻，左痛吹右，右痛吹左。（《博济方》）
《经验良方》以荜茇为末，令患者口含温水，随左右痛，以左右鼻吹一字，效。
八种头风，蓖麻子、刚子各四十九粒，去壳，雀脑芎一大块，捣如泥，糊丸，弹子大，线穿挂风处，阴乾，用时先将好末茶调成膏子，涂盏内，后将灰火烧前药，烟起，以盏覆之。待烟尽，以百沸葱汤点盏内茶药服，后以绵被裹头卧，汗出，避风。（《袖珍方》）
头风摩散，沐头中风，多汗，恶风，痛甚，大附子一个炮，食盐等分为末，以方寸匕摩囟上，令药力行，或以油调稀亦可，一日三上。（仲景方）
头皮虚肿，薄如蒸饼，状如裹水，以口嚼面敷之。（梅师方）
头旋气短，养正丹，见炼服门。

目病  ***************************
青盲洗法：昔武胜年宋仲孚，患此二十年，用此法，二年，目明如故。新採青桑叶焙乾，逐月按日，就地上烧存性，每以一合，于磁器内煎减二分，倾出，澄清，温热洗目，至百度，屡验。（正月初八日　二月初八日　三月初六日　四月初四日　五月初六日　六月初二日　七月初七日　八月初二十日　九月十二日　十月十三日　十一月初二日　十二月三十日　《普济方》）
青盲眼障，但瞳子不坏者，十得九愈。蔓菁子六升，蒸之，气遍，合甑取下，以釜中热汤淋之。曝乾还淋，如是三遍，即收，杵为末。食后，清酒服方寸匕，日再服。（崔元亮《海上方》）
青盲雀目，《圣惠方》：苍术四两，米泔浸一夜，切焙，研末，每服三钱，猪肝三两，批开，掺药在内，扎定，入粟米一合，水一碗，砂锅煮熟，熏眼，临卧食肝饮汁，不拘大人小儿，皆治。又方：不计时月久近，苍术二两，泔浸焙，捣为末，每服一钱，以好羊肝一具，竹刀切破，掺药在内，麻扎，以粟米泔煮熟，待冷食之，以愈为度。
疳积眼盲，白芙蓉花三钱，肉果一枚，胡连五分，为末，竹刀片生鸡肝，掺入三末，酒煮熟，空心作二次食，效。
三十年失明，补肝散：蒺藜子七月七日收，阴乾，捣，食后，水服方寸匕，日二。（《外台秘要》）
积年失明，决明子二升，为末，每食后，粥汤服方寸匕。（同上）
一切目疾，以木贼擦取爪甲末，同朱砂末，等分，研匀，以露水为丸，芥子大，每以一粒，点入目内。（《圣惠方》）
又方：真炉甘石半斤，黄连四两，锉豆大，铜器内，水二碗，煮二伏时，去黄连为末，入冰片二钱半，研匀，灌收，每点少许，频用取效。又方：炉甘石煅一钱，盆消一钱，为末，热汤泡洗。
目中诸病，治眼中五轮八廓诸证，神效，炉甘石半斤，取如羊脑鸭头色者，以桑柴灰一斗，火煅赤，研末，用黄连各四两，切片，煎水浸石，澄取粉，晒乾，用铅粉二定，以黄连水浸过，炒之。雄黄研末，每用甘石、铅粉各三分，雄黄一分，冰片半分，研点甚妙。（张氏方）　濒湖方：炉甘石一两，煅淬，海螵蛸、硼砂各一两，朱砂五钱，共为细末，点目甚妙。按炉甘石明目，去翳，退赤，治一切目疾。胜金黄连丸：宣黄连不拘多少，捶碎，以新汲水一大碗，浸六十日，绵滤取汁，入原碗内，重汤上熬之，不住搅，候乾，即穿地坑，深一尺，以瓦铺底，将熟艾四两，坐在瓦上，以火燃之。以药碗覆上，四畔泥封，开孔出烟尽，取刮下，丸小豆大，每甜竹叶汤下十丸。
逐月洗眼，芒硝六钱，水一盏，六分，浸清，依法洗目，至一年眼如童子。正月初三日　二月初八日　三月初四日　四月初四日　五月初五日　六月初六日　七月初三日　八月初一日　九月十三日　十月十三日　十一月十六日　十二月初五日　《圣惠方》
眼目昏花，双美丸：甘菊一斤，红椒去目，六两为末，生地汁和丸梧子大，每服三十丸，临卧茶清下。（《瑞竹堂方》）
李濒湖曰：菊得金水之精英，故益金水二脏，补水所以制火，益金所以平木，木平则风息，火降则热除，用治诸风头目，其旨微矣。
《悦目益心》载：赤眼食蟹成内障，不辨路径，方用净水漂夜明砂一两，当归、蝉衣、木贼去节各一两，共碾为末，买羊肝四两，白水煮烂捣如泥，入前药，和匀，丸如桐子大，每食后以熟水下五十粒，服之满百日，立愈。
补肝明目，黄精二斤，蔓菁一升，淘和，九蒸九晒为末，空心米饮下二钱，日二服。（《圣惠方》）　按：药中延年轻身之说，戊己芝足以当之。又方：肝虚睛痛，冷泪不止，血脉痛，羞明怕日，夏枯草五钱，香附一两为末，每服一钱，腊茶汤调下。（《简要济众》）　《圣惠方》：决明子一升，蔓菁子二升，以酒五升煮，曝乾为末，每服二钱，温水下，日二。
病目复明，一人病目不睹，思食葫芦巴频频不缺，不周岁，目中微痛，如虫行入眦，渐明而愈。此益命门之功，所谓益火之源以消阴翳也。（张子和《儒门事亲》）
眼目昏暗，苍耳子一升为末，白米半升作粥，日食。（《普济方》）　《苏沉良方》：羌活、防风酒浸，黄耆、木贼、附子炮、蝉蜕、甘草、蛇蜕一条炙、荆芥穗、甘菊花、蒺藜去刺、旋覆花、石决明，泥裹烧通赤，别研，各等分，除附子、蛇蜕、决明，余皆锉碎，新瓦上焙为末，每二钱，米饮调服，效。
补虚明目，驻景丸：治肝肾俱虚，眼见黑花，或生障翳，迎风有泪，久服补肝肾，增目力。车前、熟地酒蒸焙各三两，菟丝子酒浸五两为末，蜜丸梧子大，每温酒下三十丸，日二。《和剂局方》
病后失明，羊胆点之，日二次。（《肘后方》）
《大观本草》载《肘后方》目中风肿赤眼方：矾石二钱，熬，和枣膏丸，如弹丸，以摩上下，食顷止，日三度。
内虚目暗，补气养血，生晒当归六两，炮附子一两为末，炼蜜丸梧子大，每服三十丸，温酒下，名六一丸。（《圣济总录》）　明目方：穀精草、防风等分为末，米饮服，验。
肝伤目暗，菟丝子三两，酒浸三日，暴乾为末，鸡子白和丸，梧子大，空心温酒下二十丸。（《圣惠方》）
头目风热上攻，冰片末五钱，蓬砂末一两，频㗜鼻。（《御药院方》）
治诸目疾及赤眼，睑眦痒，以铜器盛热汤，用手掬熨眼，眼紧闭，勿以手揉眼，但掬汤沃，汤冷则已。若有疾，一日可三四为之。无疾，日一二次，大率血得温则荣，目全要血养。若冲风冒冷，归即沃之，极有益于目。（《苏沉良方》）
睫毛倒入，川石斛、川芎等分为末，口内含水，随左右㗜鼻，日二次。（《袖珍方》）　又方：以腊月蛰蝇乾研为末，以鼻频嗅，即愈。
㗜鼻去翳，碧云散：治目赤肿胀，羞明昏暗，隐涩疼痛，眵泪风痒，鼻塞头痛脑酸，外翳扳睛诸病。鹅不食草晒乾，二钱，青黛、川芎各一钱为细末，噙水一口，每以米许㗜入鼻内，泪出为度。（倪氏《启微集》）　碧云散：以鹅不食草为君，青黛去热为佐，川芎之辛，破留除邪为使，升透之药也。大抵如开锅盖法，常使邪毒有出路，鹅不食草，凡目中诸病皆可用，生挼更妙，除翳之功尤神。
目昏浮翳，兰香子（即光明子）　洗晒，每纳一粒入眦内，闭目少顷，连膜而出。一方为末点之。
目中翳遮，但瞳子不破者。杏仁三升，去皮，面裹作三包，煻火煨熟，去面研烂，压去油，每用一钱，入铜绿一钱，研匀点之。（《圣济总录》）
《分甘余话》载：熊胆少许，用净水略润，开去筋膜尘土，入冰脑一二片，如泪痒则加生姜粉些少，以银箸点眼，能去障翳及赤眼最效。
眼昏内障，神水宽大，昏如雾露中行，渐睹空花，物成二体，久则光不收，及内障，神水淡绿淡白者。磁石二两，火煅，醋淬七次，朱砂一两，神麴三两，生用，更以神麴末一两，煮糊，加蜜，丸梧子大，每服二十丸，空心米汤下。服后俯视不见，仰视微见星月，此其效也。亦治心火乘金，水衰反制之病，久病累发者，服之，永不再发。（倪维德《原机启微集》）　有士人病目昏暗生翳，李濒湖用东垣羌活胜风汤加减法与服，以磁朱丸佐之，遂愈。磁石入肾，镇养真精，使神水不外移，朱砂入心，镇养心血，使邪火不上侵，佐以神麴消化滞气，生熟并用，温养脾胃发生之气，乃道家黄婆媒合婴奼之理。羌活胜风汤：治目疾一切风热表证。羌活钱半，白术一钱，川芎、桔梗、枳壳、荆芥、柴胡、前胡、黄芩各八分，白芷六分，防风五分，细辛、薄荷各二分，炙草四分。世本无细辛有独活。
赤眼生翳，秦皮一两，水一升半，煮七合，澄清，日日温洗，效。一方，加滑石、黄连等分。（《外台》）
病后生翳，白菊花、蝉蜕等分为散，每服二三钱，入蜜少许，水煎服，大人小儿皆宜，屡验。（《救急方》）　按：甘菊为虚风要药，风木通肝，肝开窍于目，故为明目之主。
内外目障，治目昏生翳，远视似有黑花，及内障不见物。麻雀十个，去毛翅足嘴，连肠胃骨肉研烂，磁石煅，醋淬七次，水飞，神麴炒，青盐、肉苁蓉酒浸炙，各一两，菟丝饼三两，以酒二升，少入炼蜜，同雀膏和丸梧子大，每温酒下二十丸，日二服。（《圣惠方》）　《苏沉良方》：熟地、麦冬、车前相得，治内障有效，屡试信然。
《养疴漫笔》载：病眼生赤障者，取田螺一枚，去掩以黄连末糁之，置于露中，晓取则肉化为水，以之滴目，赤障自消。
翳膜羞明有泪，肝经有热，青羊子肝一具，竹刀切，和黄连四两为丸，梧子大，食茶清下七十丸，日三服。忌铁器、猪血、冷水。（《医镜》）
目赤生膜，冰片、雄雀屎各八分为末，以人乳一合，调成膏，日日点验。（《圣惠方》）
明目去翳，大利老眼，盐一斤，以百沸汤泡汁，于铜器内熬取雪白盐花，新瓦器盛，每早揩牙漱水，以大指甲点水洗目，闭坐良久，乃洗面，名洞视千里法，神效。（《永类钤方》）
目中障翳，密蒙花、黄柏根各一两为末，水丸梧子大，卧时汤服十丸，至十五丸。（《圣济录》）　按：密蒙花治肤翳赤肿多泪，消目中赤脉，羞明怕日。
目中浮翳，蠹鱼末注少许于翳上，日二。（《外台》）
羊肝丸：治男妇肝经不足，风热上攻，头目昏暗羞明，及翳障青盲。黄连末一两，羊肝一具，去膜，擂烂和丸梧子大，每食后，暖浆水吞四十四丸，连作五剂，瘥。昔崔承元活一死囚，囚后病死，崔病内障逾年，一夕，闻阶除窸窣声，问之。答曰：向蒙活命，今故报恩。遂以此方告，崔服之。不数月，目复明，因传于世。（刘禹锡《传信方》）
拨云膏：去翳膜。蕤仁去油五分，青盐一分，猪[月臣]子五钱，共捣二十下如泥，罐收，点之。又方，蕤仁一两去油，蓬砂一钱，麝香二分，研匀，去翳尤妙。
风眼烂弦，铜绿（即铜青）水调涂碗底，用艾熏干，刮下涂烂处。（《卫生易简方》）　《明目经验方》：以真麻油浸蚕沙二三宿，研细，以篦子涂患处，不问新旧，隔宿即愈，名一抹膏。又方：胆矾二钱，烧研，汤泡，日洗。《杨诚经验方》：皮硝一盏，水二碗，煎化，露一夜，滤净澄清，朝夕洗目，三日，其红即消，虽半世者亦愈。
烂弦疳眼，以皂纱矇眼，用覆盆子叶咀嚼取汁，渍眼弦，虫从纱上出，数日弦干，即愈。（《夷坚志》）
眼弦赤烂，薄荷以生姜汁浸一宿，晒乾为末，每用一钱，沸汤泡洗。（《明目经验方》）　二百花草膏：并治流泪羞明，及一切暴赤目疾。羯羊胆一枚，入蜂蜜于内，蒸之。候乾研膏，每含少许，并点之。一日泪止，二日肿消，三日痛定。羊食百草，蜂食百花，故名。张三丰真人碧云膏：腊月取羯羊胆十馀枚，以蜜装满，纸套笼住，悬檐下，待霜出，扫下，点之。神效。
眼热赤肿，人乳半合，古铜钱十文，铜器中磨令变色，稀稠成煎，瓶收，日点数次，或以乳浸黄连，蒸热洗之。（《圣惠方》）
时行赤目，黄柏去粗皮为末，湿纸包裹，黄泥固，煨乾，每用一弹子大，纱帕包之。浸水一盏，饭上蒸熟，乘热熏洗，极效。此方有金木水火土，故名五行汤，一丸可用二三次。（《龙木论》）
赤眼肿痛，数日不能开，用生姜一块，洗净，去皮，以古青铜钱刮汁点之。宗奭云：奭常患此，客教以照方点治，初甚苦，热泪蔑面，然终无损。后有患者教之，往往疑惑，信士点之，无不一点遂愈，不须再点，但作疮者不可用。《医方摘玄》：决明子炒研，茶调敷太阳穴，干则易之，一夜即愈。又方：芙蓉叶末，水和贴太阳穴，名清凉膏。《圣济总录》：鲤鱼胆十枚，腻粉一钱，和匀，瓶收，日点。
《居易录》载：粤西梧州所产鲭鱼胆，用少许和水点眼疾立效。
肝热目赤，大田螺七枚，洗净，新汲水养去泥秽，换水一升，浸洗取起，于净器中著少盐花于甲内，承取自然汁点目，逐个用了，放去之。（《药性论》）
肝虚目赤，青羊肝薄切，水浸吞之。极效。（《龙木论》）
睡起目赤，睡起良久如常者，血热也。卧则血归于肝，故目赤，良久血散，故如常。用生地汁浸粳米半升，晒乾，三浸三晒，每夜以米煮粥食一盏，数月即愈。（《医余》）
暴赤眼痛，黄连锉，以鸡子清浸置地下一夜，次早滤过，鸡羽蘸滴目内。《海上方》：黄连、冬青叶等分，煎汤洗之。《选奇方》：黄连、乾姜、杏仁等分为末，绵包浸汤，闭目乘热，淋洗之。又方：黄连、当归、白芍等分，煎汤热洗，冷即再温，甚益眼目。凡风毒赤目花翳，用之神效。盖眼目之病，皆是血脉凝滞，故以行血药合黄连治之。血得热则行，宜乘热洗也。又方：水洗生地、黑豆各二两，捣膏，临卧时，以盐汤洗目，闭目，以药厚罨目上，至晓，水润取下。《传信适用方》：四物汤加大黄酒煎服。（四物汤：生地、白芍、当归、川芎。）
赤脉贯睛，元参为末，以米泔煮猪肝，日日蘸食。（《济急仙方》）
男妇赤眼，十分重者，三七根磨汁涂四围甚妙。（《濒湖集简方》）
风热目暗涩痛，车前子、宣黄连各一两为末，食后温酒服一钱，日二。（《圣惠方》）
飞血赤目热痛，干蓝叶切，二升，车前五钱，淡竹叶切，三握，水四升，煎二升，去渣温洗，冷即再暖，以瘥为度。（《圣济总录》）
目珠疼痛，《黎居士易简方》：夏枯草治目疼，用沙糖水浸一夜，煎服，取其能解内热，缓肝火也。楼全善云：夏枯草治目珠疼，至甚者，神效，或用苦寒药点之，反甚者，亦神效。盖目珠连目本，即系也，属厥阴经，夜甚及点苦寒药反甚者，夜与寒皆阴也。夏枯草禀纯阳之气，补厥阴血脉，故治此如神。一人至夜，目珠疼，连眉稜骨，及头半边肿痛，用黄连膏点之，反甚，灸厥阴少阳，疼随止，半日又作，以夏枯草二两，香附二两，甘草四钱为末，每服一钱半，清茶调服，下咽则疼减，至四五服愈矣。（《濒湖》）
眉稜骨痛，属风热与痰，白芷、黄芩酒炒，等分为末，每服二钱，茶清调下。（《丹溪纂要》）
一切风热，时眼痛痒，荆芥、防风、连翘、白芷、归尾、蝉蜕、甘草、皮硝、白矾、胆矾各一钱，水煎，去渣，乘热洗，效。
肾虚目黑，宜暖水脏，沉香一两，川椒去目，炒出汗，四两为末，酒糊丸梧子大，空心盐汤下三十丸。（《普济》）　按：沉香能补命门真火，故又治精冷。
损目破睛，牛口涎日点二次，避风，黑睛破者，亦瘥。（《肘后》）
目为物伤，羊胆二枚，鸡胆三枚，鲤鱼胆二枚，和匀，日点。（《圣惠方》）
竹木入眼，蛴螬捣涂之，立出。（《肘后》）
飞丝入目，柘浆点之，以绵蘸水拭去。（《医学纲目》）　又方：以珊瑚水磨点眼，去之。《危氏得效方》：刮爪甲末，用津液点之，其丝自然拔出也。又方：用新笔于目内运搅，即收在笔上。《物类相感志》：用头上白屑少许，揩之，即出。
尘芒入目，用大藕洗捣，绵裹，滴汁入目，即出。
辟瘴明目，七物升麻丸：升麻、犀角、黄芩、朴硝、栀子、大黄各二两，豉二升，微熬，同捣末，蜜丸梧子大，觉四肢大热，大便难，服三十丸，取微利为度。若四肢小热，只食后服二十丸，非但辟瘴，并能明目。（王乃庆《岭南方》）
冷泪目昏，贝母一枚，胡椒七粒，为末，点之。（《儒门事亲》）
泪出不止，黄连浸浓汁，渍拭之。
目中起星，急取韭菜根塞鼻内，一日夜，星在左塞右，在右塞左，大效。
叶桂《眼科方》载：大凡黑眼珠起星，用丁香一粒，红枣一枚，二味同捣烂捏成丸，用绢包好。如患左眼则塞右鼻，患右眼则塞于左鼻内，一周时去之，效。

面病  ***************************
（面肿是风热，赤紫是血热。雀卵斑，女人名粉滓斑，是风热客于皮肤，痰饮溃于腑脏）
肺风面疮，起白屑，或微有赤疮。蓖麻仁四十九粒，白果、胶枣各三枚，瓦松三钱，肥皂一枚，捣为丸，洗面用之良。（《扶寿方》）
《验方新编》载：面上似疥非疥，似癣非癣，方用鹿角烧研，猪胆调搽效。
又方：寻有壳蜗牛一二条，捣融摊纸上，贴之即愈。纸上留一小孔出气，初起用之神效。
面疮粉刺，菟丝子苗绞汁涂之，不过三上，神效。（《肘后》）
粉滓面䵟，山慈菇根夜涂旦洗。（《普济》）
身面疣目，以猪脂揩之，令血出少许，神验。
面上紫块如钱大，或满面俱有，野大黄四两，取汁，穿山甲十片，烧存性，川椒末五钱，生姜四两，取汁和研，生绢包擦，如干，入醋润湿，数次如初，累效。（《积德堂方》）
诸瘢痕，春夏用大麦麸，秋冬用小麦麸，筛粉和酥敷之。
雀卵斑䵟，樱桃枝、紫萍、牙皂、白梅肉研和，日用洗面。

鼻病  ***************************
（鼻渊流浊涕是脑受风热，鼻鼽流清涕是脑受风寒包热在内，鼻崩臭秽是下虚）
鼻衄不止，血馀烧灰吹之，立止，永不发。男用母发，女用父发。《圣惠方》：乱发灰一钱，人中白五分，麝香二釐，为末，㗜鼻，名三奇散。经验方，五七日不住者，人中白新瓦煏干，入麝香少许，温酒调服，立效。《圣济总录》：用白纸一张，接衄血令满，于灯下烧灰，作一服，新汲水下，勿令病人知。《儒门事亲》：就用本衄血纸捻，蘸血点眼内，男点右，女点左，神妙。《梅师方》：鼻衄不止，眩冒欲死，浓墨汁滴入鼻中。又方：百草霜末吹之，立止。《易简方》：萝卜自然汁和无灰酒热服，即止，并以汁注鼻中，良。或以酒煎沸，入萝卜再煎，饮之。《简要济众方》：服药不效，独云散。糯米微炒黄为末，每服二钱，新汲水调下，仍吹少许入鼻中。《简便方》：以所出血，调白芷末，涂山根，立止。《千金方》：韭根、葱根同捣，枣大，塞入鼻中，频易两三度，即止。《普济方》：贯众根末，水服一钱。《经验方》：津调白芨末，涂山根上，仍水服一钱，立止。《集简方》：三七一钱，自嚼米汤送下。又方：槐花、乌贼骨等分，半生半炒为末，吹之，效。《圣济录》：当归焙研末，每服一钱，米饮调下。《保命集》：麦冬去心，生地各五钱，煎服立止。《黎居士方》：棕榈、乱发烧灰，随左右吹之。《卫生易简方》：青蒿捣汁服之，并塞鼻中，极验。孙兆《秘宝方》：千地黄、地龙、薄荷等分为末，冷水调下。又方：诸治不效，以蒜捣敷足心即止，真奇方也。《医林集要方》：血竭、蒲黄等分为末，吹之。又方：大衄不止，口耳俱出，阿胶炒、蒲黄各半两，每服二钱，水一盏，生地汁一合，煎至六分，温服，急以帛系两乳。《三因方》：黄明胶烫软，贴山根至发际。《千金方》：醋和土涂阴囊，干即易之。
鼻血不止，用诸方不效，至于脉缓面白之时，急煎熟地半斤，桂圆肉四两，服之立止，轻者减半。此方试验甚效，绍郡陈念义方经仁山传。
肺热衄血，蒲黄、青黛各一钱，新汲水服之。或去青黛，入油发灰等分，生地汁调下。（《简便单方》）
口鼻大衄不止，取折弓弦烧灰，同枯矾等分研吹，即止。《圣惠方》：大衄久衄，人中白一团（约鸡子大），绵五两，烧研，每服二钱，温水服。
肺壅鼻衄，箬叶烧灰，白面三钱，研匀，井华水服二钱。（《圣济总录》）
鼻疮脓臭，有虫也。苦参、枯矾各一两，生地汁三合，水二盏，煎三合，少少滴之。（《普济方》）
鼻窒不通，蓖麻仁三百粒，大枣去皮一枚，捣匀，绵裹塞之。一日一易，三十日闻香臭。（《圣济录》）
鼻渊流涕，苍耳子炒研为末，每白汤点服一二钱。（《证治要诀》）
鼻流清涕，荜茇末吹之效。（《易简方》）
风寒流涕，白芷一两，荆芥穗一钱，腊茶点服二钱。（《百一选方》）
鼻上酒皶，王璆《百一选方》：凌霄花、山栀子等分为末，每茶服二钱，日二服，数日除根，极效。《杨氏家藏方》：凌霄花五钱，硫黄一两，胡桃肉四两，腻粉一钱，研膏，生绢包揩。《圣惠方》：白丁香十二粒，蜜五钱，早夜研搽，久久自去。
鼻疳并牙疳，毡褐不拘红黑，烧存性，白矾烧枯，各一钱，尿桶白硷一钱半，烧过同研搽，神效。（《简便方》）
鼻中息肉，丁香绵裹纳之。（《圣惠方》）
食物入鼻，介介作痛不止，用牛脂一枣大，纳鼻中吸入，脂消则物随出。（《外台》）
脑漏秘方，鼻中时时流臭黄水，甚者脑亦痛，用丝瓜藤近根三五尺许，烧存性，为细末，酒调服，即愈。（景岳）
擦落耳鼻，头发瓶盛，泥固，煅过，研末，以擦落耳鼻乘热蘸发灰缀定，软帛缚住，勿令动，自生合也。（《经验良方》）

耳病  ***************************
（耳鸣耳聋有肾虚，有气虚，有郁火，有风热，耳痛是风热，聤耳是湿热）
耳卒聋闭，香附瓦上炒，研末，萝卜子煎汤，早夜各服二钱，忌铁器。（《卫生易简方》）　《千金方》：蓖麻子一百个，去壳，同大枣十五枚，捣烂，入乳小儿乳汁和作铤，以绵裹塞之。觉耳中热为度，一日一易，二十日瘥。《胜金方》：蚯蚓入盐安葱内，化水，点之立效。《肘后方》：菖蒲根一寸，蓖麻仁一粒，同捣，作七丸，绵裹一丸塞耳，日一换。《千金方》：以醇醋微火炙附子削尖塞之。《普济方》：黄蜡不拘多少，和茯苓末细嚼，茶汤下。
《养疴漫笔》载：耳暴聋者，用全蝎去毒为末，酒调，耳中闻水声即聋愈。
多年耳聋，重者三两度。初起者，一上便效，用驴前脚胫骨打破，向日中沥出髓，以瓷盒盛收，每用绵点少许入耳内，侧卧，候药行，其髓不可多用，白色者为上，黄色者不堪。《普济方》：驴髓以针砂一合，水二合，浸十日，取清水少许，和髓搅匀，滴少许入耳中，外以方新砖半块，烧赤泼醋，铺磁石末一两在砖上，枕之至晚，如此三度，即通。《梅师方》：松脂三两，巴豆一两，和捣成丸，薄绵裹塞，一日二度。
三十年耳聋，酒三升，渍牡荆子三升，七日，去滓，任饮。（《千金》）
病后耳聋，生菖蒲汁滴之。（《圣惠》）
耳中常鸣，熟地截塞耳中，日数易之，效。（《肘后》）
耳卒烘烘，栝蒌根削尖，以腊猪脂煎三沸，取塞耳，三日即愈。（同上）
聤耳出脓，炉甘石、矾石各二钱，胭脂五分，麝香少许，为末，缴净吹之。（《普济方》）
《圣惠方》：青蒿末绵裹纳耳中。《集简方》）石首鱼头石研末，或烧存性，研掺耳。
耳内湿疮，蛇床子、黄连各一钱，轻粉一字，为末吹之。（《全幼心鉴》）
耳忽作痛，或红肿内胀，经霜青箬（旧箬帽上亦可）露在外将朽者。烧存性为末，传入耳中，其疼即止。（杨起《简便方试验》）
水银入耳，能蚀人脑，以金枕耳边，自出。（仲景方）
蚰蜒入耳，刘禹锡《传信方》，用胡麻油作煎饼枕卧，须臾自出。李元淳尚书在河阳日，蚰蜒入耳，脑闷有声，至以头击柱，奏状危困，因发御医疗之。不验，或献此方，乃愈。（《图经》）
壁蝨入耳，头痛不可忍，百药不效，用稻秆灰煎汁灌入，即飞出。（《江湖纪闻》）
蜈蚣入耳，炙猪肪掩耳，自出。
飞虫入耳，以清油滴耳内，即死而出。
水入耳中，薄荷汁滴入立效。（《外台秘要》）
犯贯耳者血出，以干马通（马屎曰通）罨之，即止。
擦落耳鼻，见鼻病门。

口舌  ***************************
（口苦是胆热　甘是脾热　酸是湿热　涩是风热　辛是燥热　咸是脾热　淡是胃热　麻是血虚　木强是风痰湿热）
口中疳疮，款冬花、黄连等分为细末，用唾津调成饼子，先以蛇床子煎汤漱口，以饼子敷之。少顷确住，其疮立消。（《杨诚经验方》）
口疮连年不愈，天冬、麦冬并去心，元参等分为末，蜜丸弹子大，每噙一丸。僧居寮所传方也。（齐德一《外科精要》）
太阴口疮，甘草二寸，白矾一粟大，同嚼咽汁。（《保命集》）
口疳臭烂，绿云散：黄柏五钱，铜绿二钱为末，掺之，漱去涎。（《三因方》）
梦漏口疮，经络中火邪，梦漏恍惚，口疮咽燥，冰片三钱，黄柏三两为末，蜜丸梧子大，每麦冬汤下十丸。（《摘元方》）
口舌生疮，升麻一两，黄连三分为末，绵裹含咽。（《本事方》）　《肘后方》：黄连煎酒，时含呷。
轻粉破口，凡水肿及疮病，服轻粉后，口疮龈烂，金器煮汁，频频含漱，能杀粉毒，以愈为度。
口目喎斜，蓖麻仁捣膏，左贴右，右贴左，即正。《妇人良方》：蓖麻仁七七粒，研作饼，左喎安右手心，右喎安左手心，却以铜盂盛热水坐药于上，冷即换，四五次即正。《仁存方》：天南星生研末，姜汁调，左贴上，上贴左。
解颐脱臼，不能收上，南星末姜汁调涂两颊，一夜即上。（《医说》）
唇疮痛痒，黄柏末以蔷薇根汁，调涂产效。（《圣济录》）
冬月唇裂，炼过猪脂日涂。（《十便良方》）
《幼幼集》载：治唇紧燥裂生疮，橄榄不以多少，烧灰，猪脂和涂患处，立效。
舌肿塞口，不治杀人。甘草煎浓，热漱频吐。（《圣济总录》）
舌胀满口，蒲黄频掺即愈。昔宋度忽舌胀，御医用蒲黄、乾姜末等分，干搽而愈。据此，则蒲黄之凉血活血可证矣。按：舌乃心之外候，而手厥阴相火，乃心之臣使，得乾姜，是阴阳相济也。
舌苔语塞，薄荷自然汁，和白蜜姜汁擦之。（《医学集成》）
木舌肿满，塞口杀人，芍药甘草煎水热漱。（《圣济总录》）
舌肿不消，以醋（米醋二三年者良）和釜底墨存敷舌之上下，脱则再敷，须臾即消。（《千金方》）
重舌生疮，蒲黄末敷之。不过三上，瘥。（同上）
舌上生苔，诸病舌苔，以布染井水抹后，用姜片时时擦之，自去。（陶华方）
重舌木舌，殭蚕为末吹之，吐痰甚妙。
舌上生疮，羊胫骨中髓，和胡粉涂之妙。（圣惠）

牙齿  ***************************
（牙痛有风热　湿热胃火　肾虚　虫龋）
走马牙疳，人中白入瓷瓶内，盐泥固济，煅红研末，入麝香少许，贴之。（汴梁李提领方）　又方：用妇人尿桶中白垢火煅一钱，铜绿三分，麝香一分，和匀，贴之，尤神效。邵真人经验方：铜绿、滑石、杏仁等分为末，擦之立愈。《杨起简便方》：北枣一枚，去核，入鸭嘴胆矾纸包煅赤，出火毒，研末敷之，追涎。《便览方》：五倍子、青黛、枯矾、黄柏等分，先以盐汤漱净，掺之立效。《活幼口议》：治小儿多食肥甘，肾受虚热，口作臭息，次第齿黑，名崩砂，渐至龈烂，名溃槽，又或血出，名宣露，重则齿落，名腐根，兰香子末、轻粉各一钱，蜜陀僧醋淬，研末五钱，和匀，每以少许敷齿及龈上，立效。内服甘露饮。天冬、麦冬、生地、熟地、茵陈、枳壳、黄芩、石斛、甘草、枇杷叶，名甘露饮。）　《直指方》：治出血作臭，蜘蛛一枚，铜绿五分，麝香少许，杵匀擦之。无蛛用壳。又《简便方》治牙疳，见鼻病门。
《抱朴子》载：牢齿之法，早朝叩牙三百下为良，行之数日，疼痛可愈。《颜之推家训》云：此辈小术，无损于事，亦可修也。
走马疳蚀，透骨穿腮。生南星一个，当心剜空，入雄黄一块，面裹烧，候雄黄作汁，以盏子合定，出火毒，去面为末，入麝香少许，拂疮数日，甚效。（《经验方》）
金鞭散：治疳疮，腮穿牙落，以抱退鸡子软白皮包活土狗一枚，放入大虾膜口内，草缚泥固，煅过取出，研末贴之，以愈为度。（《普济方》）
牙龈疳臭，五倍子炒焦一两，枯矾、铜青各一钱为末，先以米泔漱净，掺之，神效。（《集简方》）
虫牙疼痛，花硷（即洗涤垢腻者）填孔内，立止。（《儒门事亲》）《普济方》：皂荚浓浆，同朴硝煎化，淋于石上，待成霜，擦之。《唐氏经验方》：青荷叶剪取钱大蒂七个，以浓米醋一盏，煎半盏，去滓，熬成膏，时擦，甚妙。又方：随左右，含白马溺不过三五度，即瘥。（白马溺杀虫之功。）
风虫牙痛，火烧金钗针之，立止。（《集简方》）又方：荜茇末揩之。煎苍耳汤，漱去涎。《本草权度》：荜茇末、木鳖子肉研膏，化开，㗜鼻。《集简方》：蛇床子煎汤，乘热漱数次，立止。《圣济总录》：荜茇、胡椒等分为末，化蜡丸麻子大，每以一丸塞孔中。《普济方》：化蜡少许，摊纸上，铺艾，以著捲成筒，烧烟，随左右熏鼻，及烟令满口，呵气，即疼止肿消。靳季谦病此月馀，一试即愈。
烟燻虫牙，用瓦煅红，安韭子数粒，清油数点，待烟起，以筒吸引至痛处，良久，以温水漱吐，有小虫出为效，未尽再熏。（《救急易方》）
风疰牙痛，茄蒂烧灰，掺之。或加细辛末等分，日用。（《仁存方》）
风牙疼痛，《普济方》：荔枝同壳，烧存性，研末，擦牙即止，乃诸药不效之仙方也。《孙氏集效方》：大荔枝一枚，剔开，填盐满壳，煅研搽之，即愈。
风牙肿痛，独活煮酒热漱。（《肘后》）　文潞公《药准》：独活、地黄各三两为末，每服三钱，水一盏煎，和滓温服，卧时再服。
风热牙痛，槐枝煎浓汤二碗，入盐一斤，煮乾，炒研，日用揩牙，以水洗目。（《唐瑶经验方》）　又方：治风热积壅，一切牙痛，去口气，有奇效，大黄瓶内烧存性为末，早晚揩牙，漱去，名紫金散。《医林集要方》：白芷一钱，朱砂五分为末，蜜丸芡子大，频用擦牙，此濠州一村妇以医人者。庐州郭医云：绝胜他药，或以白芷、吴茱萸等分，浸水漱涎。
牙齿疼痛，时萝、油菜子、白芥子等分，研末，口中含水，随左右㗜鼻，神效。（《圣惠方》）《圣济方》：鹅不食草绵裹怀干为末，含水一口，随左右㗜之。亦可挼塞。《千金方》：牛膝研末煎漱。《本事方》：大川芎一枚，入旧糟内藏一月，取焙，入细辛同研末，揩牙。又方：地菘（即鹤蝨草）汤泡少时，以手蘸汤挹痛处，即定。又以鹤蝨煎米醋漱口，或以防风鹤蝨煎水噙漱，仍研草塞痛处，皆效。
牙齿虚痛，淫羊藿为粗末，煎汤频漱，大效。（《奇效方》）
牙齿肿痛，青蒿一握，煎漱。（《济急方》）　海上名方：隔年糟茄烧灰，频频乾擦，立效。《普济方》：肥皂子一两，大黄、香附各一两，青盐五钱，泥固煅研，日用擦牙，妙。
热毒牙痛，热毒风攻头面，齿龈肿痛难忍，牛蒡根一斤，捣汁，入盐花一钱，铜器中熬成膏，每用涂齿龈上，重者不过三度，瘥。（《圣惠方》）
龋齿风痛，灸左手阳明脉，以苦参汤日漱三升，出入其风，五六日愈，亦取去风气湿热杀虫之义。（《史记》）
虚气攻牙，齿痛血出，或痒痛。骨碎补二两，铜刀细锉，瓦锅慢火炒黑为末，如常擦牙良久吐之，嚥下亦可。刘松石云：此方出《灵苑》，不独治牙痛，极能坚骨固齿，去骨中毒气疼痛，牙动将落者，数擦立住，经验甚神。
齿疼出血，每夜盐末厚封龈上，有汁沥尽，乃卧，其汁出时，叩齿勿住，不过十夜，疼血皆止，忌猪鱼油菜等，极验。（《肘后》）
齿缝出血，百草霜末掺之，立止。（《集简方》）　《兰室宝鉴方》：麦冬煎汤时漱。《道藏经》：治出血动摇，沙苑子末，旦旦擦之。《圣惠方》：童便温热，含之立止。华佗《中藏经》：乱发切，入铫内，炒存性，研，掺之。
齿䘌齿动，盐半两，皂荚二挺，同烧赤研，夜夜揩齿，一月后瘥。（《食疗本草》）
牙齿动摇，黑铅消化，以不蛀皂荚寸切，投入炒成炭，入盐少许，研匀，日用揩牙，并能乌髭。《普济方》：黑锡一斤，炒灰埋地中五日，入升麻、细辛、诃子同炒黑，日用揩牙，百日效。
齿龈宣露，每旦噙盐热水含漱百遍，五日后，齿即牢。（《千金方》）
牙齿挺长出一分者，常咋生地甚妙。（《备急方》）
固齿乌须，《摄生妙用方》：七月取旱莲草连根一斤，用无灰酒洗汁，青盐四两，淹三宿，同汁入锅中，炒存性，研末，日擦，连津咽之。又方：旱莲草一两半，麻姑饼三两，升麻、青盐各三两半，诃子连核二十个，皂角三挺，晚蚕沙二两为末，薄醋面糊丸弹子大，晒乾，入泥瓶中，火煨令烟出，存性，取出研末，揩牙。又方：用羊胫骨烧过，香附烧黑，各一两，青盐煅过，生地烧黑，各五钱，研用。《普济方》：大皂角二十挺，以姜汁、地黄汁蘸炙十遍为末，揩牙甚妙。
利骨取牙，白马尿浸茄科三日，炒为末，点牙即落，或煎巴豆点牙，亦落，勿近好牙。（鲍氏）
灸牙疼法：随左右所患肩尖，微近后骨缝中，小举臂取之。当骨解陷中，用艾灸五壮。予目睹灸数人皆愈，灸毕项大痛，良久乃定，百药不效者，用此立瘥。（《苏沉良方》）
牙疼一笑散：椒目为末，以巴豆一粒，研成膏，饭丸，如蛀孔大，绵裹，安蛀孔内。昔乐清子患此，号呼不绝，诸药不效，用此即愈。

咽喉  ***************************
（咽痛是君火）
有寒包热　喉痹是相火　有噎疽　俗名走马喉痹　杀人最急　喉腥是肺火痰滞
喉痹乳蛾，用乌龙尾、枯矾、猪牙荚以盐炒黄，等分为末，或吹或点，皆妙。（《孙氏集验方》）按乌龙尾即屋梁上倒挂尘，须去烟火大远，高堂佛殿者，拂下筛净用。又方：已死者复活，用墙上壁钱（即蟢子窠）七个，内要活蛛（即蟢子）　二枚，捻作一处，以白矾七分一块，化开，以壁钱惹矾烧存性，出火毒为末，竹管吹入，立时愈，忌热肉硬物。又方：青鱼胆汁灌鼻中，取吐。又方：胆矾盛青鱼胆中阴乾，每用少许，点喉取吐。（或用朴硝代胆矾。）　《普济方》：白丁香二十枚，以沙糖和作三丸，每以一丸，绵裹含咽，即时遂愈，甚者不过二丸，奇效。
《菽园杂记》载：凡咽喉初觉壅塞，一时无药，以纸绞探鼻中或嗅皂角末，喷嚏数次，可散热毒，仍以李树近根皮磨水涂喉外即愈。
《分甘余话》载：治喉闭急症，用鸭嘴胆矾研极细，以酽醋调灌，吐出胶痰立愈。
喉痹欲绝，不可针药，乾漆烧烟，以筒吸之。（《圣济总录》）
喉痹塞口，蚯蚓一条，研烂，以鸡子白搅和灌入，即通。（《圣惠》）
《养疴漫笔》载：喉痹并乳鹅，虾蟆衣、凤毛草擂细，入盐霜梅肉煮酒各少许和，再研细布绞汁，鹅毛刷患处，随手吐痰即消。
喉痹肿痛，荔枝花或皮根用水煮汁，细细含咽取瘥。《普济方》：地丁草叶入酱少许，研膏，点入取吐。杨拱《医方摘要》：番木鳖、青木香、山豆根等分为末，吹之。又方：稻草烧取墨烟，醋调吹鼻中，或灌入喉中，滚出痰，立愈。《易简方》：喉风喉痹，大青叶捣汁，灌之。又方：露蜂房、殭蚕等分为末，每乳香汤服五分。
喉痹肿塞欲死，㸺牛角（即水牛）烧灰，酒服一钱。
喉痹将死，黑鱼胆点入少许，即瘥，病深者水调灌。
喉痹疼肿，以石蟹磨水饮，并涂喉外。（《圣济录》）　《广济方》：牛蒡子六分，马蔺子六分，为散，每空心温水服方寸匕，日再服，乃以牛蒡子三两，盐二两，研匀炒热，包熨喉外。
走马喉痹，马勃、焰消各一两，为末，每吹一字，吐涎血即愈。（《经验良方》）
缠喉风痹，不通欲死者。返魂草根一茎（即紫菀），洗净，纳入喉中，待取恶涎出，即瘥，神效，更以马牙硝津咽之。（《斗门方》）
缠喉风肿，天名精，俗名臭夫娘子草，实名鹤蝨，根名杜牛膝，细研，以生蜜和丸弹子大，每噙一二丸，即愈，乾者为末，蜜丸亦可，名救生丸。（《经效济世方》）
喉痹喉风，用鸭嘴胆矾二钱半，白蚕炒五钱，研，每以少许吹之，吐涎。（《济生方》）
喉闭乳蛾，鸡内金勿洗，阴乾烧末，用竹管吹之，即破。（《青囊》）
《古夫于亭杂录》载：明世宗末年，患喉闭，江西一粮长运米至京，以山豆根煎进立愈。后徐文贞阶病亦以此方奏效。
《癸辛杂识》载：喉闭方，用鸭嘴真胆矾研细，以酽醋调灌吐，去胶痰，立愈。又方：用桐油少许，白汤灌下取吐愈。
急喉痹风，不拘大人小儿，元参、鼠黏子（半生半炒）各一两，为末，水煎服一盏，立瘥。（《圣惠方》）
急喉痹塞，牙关紧急不通，蓖麻仁研烂，纸卷作筒，烧烟燻吸，即通，或只取油作捻，尤妙，名圣烟筒。《圣惠方》：木贼以牛粪火烧存性，每冷水服一钱，血出即安。
喉风痹塞，《瑞竹堂方》：灯心一握，阴阳瓦烧存性，又炒盐一匙，每吹一捻，数次立愈。又方：灯心灰二钱，蓬砂末一钱，吹之。又方：灯心、箬叶烧灰吹之。《惠济方》：灯心、红花烧灰，酒服一钱，即消。
缠喉风病，苍耳根一把，老姜一块，研汁入酒服。（《圣济总录》）
咽喉肿塞，《伤寒蕴要》：治痰涎壅滞，喉肿水不得下，天名精连根叶捣汁，鹅翎扫入，去痰最妙。《圣济总录》：杜牛膝、鼓槌草同捣汁灌之。不得下者灌鼻，得吐为妙。又方：土牛膝春夏用茎，秋冬用根，一把，青矾半两，同研，点患处，令吐脓血痰沫即愈。
喉风肿痛。端午日午时，取蜒蚰十馀条同盐二四钱，小瓶内封固，俟化成水，收水点之。（唐氏方）
咽喉闭痛。箬叶、灯心烧灰等分，吹之甚妙。（《集简方》）
喉风失音。生梨捣汁饮之，日再服。（《食疗本草》）
帝锺喉风，垂长半寸。煅食盐频点即消。（《圣惠方》）
喉风闭塞。腊月初一日，取猪胆不拘大小五六枚，用黄连、青黛、薄荷、殭蚕、白矾、朴硝各五钱，装入胆内，青纸包好，将地掘一孔，方深各一尺，以竹悬此胆在内，以物盖定，候至立春日，取出，待风吹去胆皮青纸，研末，密收，每吹少许，神验，万金不传之方。（邵真人经方）
此方屡试屡验，神妙之极，但猪胆即非初一亦可总在腊月初旬，胆亦可不必掘地，悬于有风无日处较为省便，俟药干取下，再研极细末听用。一切喉风皆可用，洵良方也。
朱璞山广文注（名家麒）治喉风颇有效。
喉中热肿。牛蒡根一升，水五升，煎一升，分三服。（《延年方》）
肺热喉痛，有痰热者。甘草炒二两，桔梗（米泔浸一夜）一两，每服五钱，水一锺半，入阿胶一片，煎服。（钱乙《直诀》）
悬痈喉痛，风热上搏也。牛蒡子炒，生甘草等分，水煎含咽，名启关散。（《普济方》）
喉中生肉，以绵裹箸头，拄盐揩之，日五六度。（孙真人方）
咽喉妨碍，如有物，吞吐不利，杵头糠、人参各一钱，石莲肉炒一钱，水煎服，日三次。（《圣济总录》）
咽喉生疮，脾肺虚热上攻也。麦冬一两，黄连五钱为末，蜜丸梧子大，每服二十丸，麦冬汤下。（《普济方》）
咽中疮肿，杜任方：蓖麻仁一枚，朴硝一钱，同研，新汲水服，连进二三服，效。《三因方》：蓖麻仁、荆芥穗等分为末，蜜丸，绵包噙咽之。《医学正传》方：喉疮作痛，灯笼草炒焦，研末，酒调呷之。
咽喉口舌生疮，吴茱萸末醋调贴两足心，隔夜便愈，其性虽热，而能引热下行。
少阴咽痛，少阴证二三日，咽痛者。桔梗一两，甘草二两，水三升，煮一升，分服。（仲景《伤寒论》）
发斑咽痛，元参升麻汤：元参、升麻、甘草各五钱，水三盏，煎一盏半，温服。（《南阳活人书》）
吞发在咽，取自己乱发烧灰，水服一钱。（《延龄至宝方》）

鬚发  ***************************
乌须，青胡桃三枚（新摘者），和皮捣细，人乳三盏，于银器内调匀，搽三二次，每日用胡桃油润之。
拔白换黑，刮老生姜一大升，于久用油腻锅内，不须刮刷，固济勿令通气，令精细人守之。文武火煎之，不得火急，自旦至夕即成矣。研为末，拔白后，先以小物点麻子大入孔中，或先点须下，然后拔之。以指捻入，三日后当生黑者，神效。（苏颂《图经本草》）
染黑鬚发，桦皮一片，包侧柏叶一技，烧烟燻香油碗内成烟，以手抹在鬚发上，即黑。（《多能鄙事》。）　《普济方》：百药煎一两，针砂醋炒，荞麦面各五钱，先洗鬚发，以荷叶熬醋调刷，荷叶包一夜，洗去即黑。陈藏器《本草》：黑桑椹一斤，蝌蚪一斤，瓶盛封闭，悬屋东头，一百日尽化为黑泥，染白鬚发如漆。
鬚发黄赤，生地一斤，生姜半斤，各洗，研自然汁，留滓，用不蛀皂角十条，去皮弦，蘸汁炙，至汁尽为度，同滓入罐内，泥固煅，存性为末，用铁器盛末三钱，汤调，停二日，临卧刷染鬚发上，即黑。（《本事方》）
发黄不黑，蓖麻仁香油煎焦，去滓，三日后，频刷。（《摘元方》）
白发变黑，胡麻九蒸九晒，研末，枣膏丸服。（《千金方》）　又方：熟桑椹水浸日晒，搽涂，令黑而复生。
头发不生，侧柏叶阴乾作末，和麻油涂之。（《梅师方》）　又方：羊屎烧灰，淋汁沐头，不过十度，即生发长黑。《千金翼方》：以酢泔洗净布揩令热，以豭猪脂入生铁煮三沸，涂之，遍生。又方：用胡麻花、羊屎、姜汁、皂角仁等分，煎洗效。
令发不落，榧子三枚，胡桃二枚，侧柏叶一两，捣浸，雪水梳头，发不落且润。（《圣惠方》）
发藁不泽，桑白皮、柏叶各一斤，煎汁沐之，即润。（同上）
发鬓堕落，桑白皮锉，二升，以水浸煮五六沸，去滓，频频洗沐，自不落也。（同上）
《幼幼集》载：治鬓边生软疖，猪颈上毛、猫颈上毛吝一撮，烧灰，鼠屎一粒为末，以清油调敷立愈（一本敷作服）。
赤秃发落，羖羊角、牛角烧灰等分，猪脂调敷。（《普济方》）
发长黑，老唐方：用自己乱发洗净，每一两，入川椒五十粒，泥固入瓶煅黑，研末，每空心酒服一钱，令发长黑，此补阴之验也。用椒者，取其下达尔。

眉  ***************************
眉毛不生，胡麻花阴乾为末，以胡麻油渍之，日涂。（《外台秘要》）

心腹胸胁  ***************************
诸心腹痛，焰硝、雄黄各一钱，研细末，每点少许入眦内，名火龙丹。（《集元方》）　《海上仙方》：黄鼠心肝肺一具，阴乾，瓦焙为末，入乳香、没药、孩儿茶、血竭末各三分，每烧酒调下一钱，立止。
急心疼痛，猪心一枚，每岁入胡椒一粒，同盐酒煮食。
血气心痛，没药二钱，水一盏，酒一盏，煎服。（《医林集要》）
心经实热，黄连七钱，水一盏半，煎一盏，食远温服，小儿减半，名泻心汤。（《和剂局方》）
心腹恶气，艾叶捣汁饮。（《药性论》）
卒暴心痛，五灵脂炒一钱半，炮姜三分为末，热酒服，立愈。（《事林广记》）　心疼不可忍，延胡索末三钱，温酒调下。荆穆王妃，食荞麦面著怒，遂病胃脘当心痛，大便三日不通，诸行气化滞药，入口即吐，因思《雷公炮炙论》云：心痛欲死，速觅延胡。乃以元胡索为末三钱，温酒下，少顷，大便行而痛止。
蛔虫心痛如刺，口吐清水，熟艾一升，水三升，煮一升服，吐虫出，或取生艾捣汁，五更食香脯一片，即饮艾汁一升，当下虫出。
心痛有虫，芫花一两醋炒，雄黄一钱为末，每服一字，温醋汤下。（《乾坤生意》）
寒厥心痛，及小腹膀胱痛不可止者。神砂一粒丹，用熟附子、郁金、橘红各一两为末，醋面糊丸，如酸枣大，朱砂为衣，每服一丸。男子酒下，女人醋汤下。（《宣明方》）
心腹冷痛，冷气不和，山栀子、川乌头等分，生研为末，酒糊丸梧子大，每服十五丸，生姜汤下。小肠气痛，加炒茴香葱酒下二十丸。（《王氏博济方》）
腹皮麻痹不仁，多煮葱白食之，愈。（《危氏方》）
急心气痛，胡桃一枚，大枣一枚，去核夹桃，纸裹煨熟，以生姜汤一锺，细嚼送下，永久不发，名盏落汤。（赵氏经验）
脐下绞痛，木爪三片，桑叶七片，大枣三枚，水三升，煮半升，顿服即愈。（《食疗》）
腹大如箕，蜈蚣十五条，酒炙，研末，每服一钱，以鸡子二枚，打开，入末，搅匀，纸糊，沸汤煮熟食之。旦服，连进三服瘳。虚者非宜。（《活人心统》）　按：蜈蚣真者，当腰一节无足。
腹中虚痛，白芍三钱，炙草一钱，夏月，加黄芩五分，恶寒，加肉桂一钱，冬月大寒，再加桂一钱。水二盏，煎一盏，温服。（洁古《用药法象》）
腹中虚冷，食辄不消，羸瘦弱乏，大麦芽五升，小麦面一斤，豆豉五合，杏仁二升。共熬黄且香，捣筛糊丸弹子大，每白汤下一丸。（《肘后》）
胸中痹痛，引背喘息，咳唾短气，寸脉沉迟，关上紧数，用大栝蒌实一枚，切薤白半斤，制半夏四两，以白酒七斤，煮二升，分两服。（《金匮方》）
卒然腹痛，以中路土回脐，令人骑其腹溺脐中。（《肘后》）
胸痹急痛，如锥刺，不得俯仰，白汗出，或彻背上，不治致死。取生韭或根五斤，洗捣汁服。（《食疗本草》）　心下痛者为结胸胸痹，不痛者为痞满。
腹痛养正丹，见炼服门。

腋气  ***************************
腋臭阴湿，凡腋下阴下湿臭，或作疮，青木香以好醋浸，夹腋下阴下，併为末敷之。（《外台》）
《分甘余话》载：治腋气热蒸饼一枚擘作两片，糁蜜陀僧一钱许，急挟之腋下，少睡片时，俟冷弃之。
腋下胡臭，牛脂和胡粉涂之，三度，永瘥。（姚氏）　《肘后方》：鸡子二枚，煮熟，去壳，热夹腋下，待冷，弃之三叉路上，勿回顾，如此三次，效。

腰痛  ***************************
（有肾虚　湿热　痰气　瘀血　闪肭　风寒）
冷气腰痛，延胡壳、当归、桂心等分，为末，温酒服三四钱，随量频进，以止为度。延胡索活血化气，第一品药也。是方并治肢体拘挛。
湿气腰痛，车前草连根十科，葱白连须七枚，煮酒一瓶，常服，终身不发。（《简便方》）
虚寒腰痛，鹿茸去毛，酥炙微黄，附子炮去皮脐，各二两，盐花三分，为末，枣肉和丸梧子大，每服三十丸，空心温酒下。
打坠腰痛，瘀血凝滞，破故纸炒，茴香炒，辣桂等分为末，每热酒服二钱，破故纸主腰痛行血。
肾虚腰痛，破故纸炒一两为末，温酒服三钱，神效，或加木香一钱。（《经验方》）　《和剂局方》青蛾丸：治肾气虚弱，风冷乘之，或血气相搏，腰痛如折，或劳役伤肾，或脾湿伤腰，或腰间如物重坠。破故纸酒浸炒一斤，杜仲去皮，姜汁浸炒，一斤，胡桃肉去皮二十个，为末，以蒜一两捣膏为丸，梧子大，每空心温酒服二十丸，妇人淡醋汤下，常服壮筋骨，活血脉。戴原礼《要诀》：茴香炒研，以猪腰子批开，掺末入内，湿纸裹煨熟，空心盐酒送下。《海上方》：杜仲去皮炙黄一斤，分作十剂，每夜取一剂，以水一升，浸至五更，煎三分，减一取汁，以羊肾三四枚，切下，再煮三五沸，如作羹法，和椒盐空腹顿服。《圣惠方》：前方入薤白七茎。《箧中方》：前方加五味子半斤。
腰痛如刺，《简便方》：茴香炒研，每服二钱，食前盐汤下，外以糯米一二升，炒热，袋盛，拴于痛处。《活人心统》思仙散：茴香、杜仲各炒研三钱，木香一钱，水一锺，煎服。
腰背虚痛，风冷伤肾：杜仲一斤，切炒，酒一斤，渍十日，每服三合。（陶隐居《得效方》）　《三因方》：杜仲为末，每旦温酒服二钱。
腰膝疼痛，或顽麻无力，菟丝子酒洗一两，牛膝一两，同入银器内酒浸一寸五分，曝为末，将原酒煮糊丸梧子大，每空心酒服二三十丸。（《经验方》）
肾脏风壅，腰膝沉重，威灵仙末，蜜丸梧子大，温酒服八十丸，平明微利恶物，如青脓胶，即是风毒积滞。如未利，再服一百丸。取下后，食粥补之。一月后，仍常服温补药，孙兆方名放杖丸。（《集验方》）
腰脚痹软，行履不稳者。萆薢二钱半，杜仲一钱，捣筛，每旦温酒服三钱匕。禁牛肉（唐德宗《贞元广利方》）
骨软风疾，腰膝疼，行步不得，遍身瘙痒。何首乌大而有花纹者，同牛膝各一斤，以好酒一升，浸七宿，曝乾，木臼杵末，枣肉和丸，梧子大，每空心温酒下三五十丸。（《经验方》）
腰脚无力，韭子一升，拣净，蒸两炊久，曝乾，簸去黑皮，炒黄捣粉，安息香二两，水煮一二百沸，慢火炒赤色，和捣为丸，梧子大，如干入少蜜，每日空腹酒下三十丸，以饭三五匙压之；大佳。（崔元亮《海上方》）
腰痛脚气，木瓜汤，治腰膝痛并脚气。羊肉一脚，草果五枚，粳米二升，回回豆（即胡豆）半升，木瓜二斤，煮汁，入砂糖四两，盐少许，煮肉食之。（《正要》）
白飞霞《医通》云：取鹿脑及猪骨髓炼成膏，每一两，加炼蜜二两，炼匀，瓷器密收，用和滋补丸药剂甚妙。凡腰痛属肾虚寒者，以和古方摩腰膏。（附子、川乌头、南星各二钱半，蜀椒、雄黄、樟脑、丁香、乾姜各一钱，麝香一分，共为末，蜜丸弹子大，每用一丸，生姜自然汁化开。如糜蘸手掌中烘热摩腰中痛处。）则暖气透入丹田如火，大补元阳，此法甚佳，人鲜知之。按：老人虚人腰痛，妇人带下清水不臭者，如无鹿脑猪骨髓膏，但用摩腰膏，亦妙。
腰痛养正丹，见炼服门。

手足  ***************************
手足心毒，风气毒肿，盐末、椒末等分，酢和敷之，立瘥。（《肘后》）
手足疣目，盐敷上，以舌舐之，不过三度瘥。（同上）
毒攻手足，肿痛欲断，苍耳捣汁渍之，并以滓敷之，立效，春用心，冬用子。（《千金翼》）
热毒攻手，肿痛欲脱，猪膏和羊屎涂之。（《外台》）
入水肢肿作痛，生胡麻捣敷。（《千金》）
鹅掌风，蕲艾四五两，水四五盏，煮五六滚，入大口瓶内盛之。用麻布二层盖住，将手放瓶上熏之。如冷，再热，甚神。（陆氏《积德堂方》）
鹅掌风，用新瓦烧红，取青毛松丝安放，将手笼烟燻一二回即愈，试验。
冻指欲堕，马粪煮水，渍半日即愈。（《千金》）

诸虫  ***************************
诸虫在脏，久不瘥，槟榔半两，炮为末，每服二钱，以葱蜜煎汤，调服一钱。（《圣惠》）
《圣惠方》载：治蛔虫攻心如刺，吐清水，龙胆二两，去头锉，水二盏，煮取一盏，去滓，隔宿不食，平旦时一顿服之，即愈。《肘后方》载治卒心痛同。
寸白虫病，槟榔二七枚，为末，先以水二升半，煮槟榔皮取一升，空心调末，服方寸匕，经日虫尽出，未尽再服，以尽为度。（《千金》）
辟除蚤蝨，天茄叶铺于席下，次日尽死。
蛔虫攻心，口吐清水，鸡子一枚，去黄，纳好漆入鸡子壳中和合，仰头吞之，虫即出也。（《古今录验》）
《梅师方》载：蛔虫攻心腹痛，薏苡根二斤，切，水七升，煮取三升，先食尽服之，虫死尽出。
烧烟辟蚊，五月取浮萍阴乾烧之。（孙真人方）
啮蝨成症，见症瘕门。
应声虫病，见奇疾门。

关格燥结  ***************************
（有热　有风　有气　有血　有湿　有虚　有脾约　三焦约　前后关格）
二便关格，铁脚丸：皂荚炙去皮子为末，酒面糊丸，梧子大，每酒下五十丸。（《宣明方》）　经曰：关则吐逆，格则不得小便，亦有不得大便者。
汗多便閟，老人虚人皆可用。肉苁蓉酒浸焙二两，沉香末一两，为末，麻子仁汁糊，丸梧子大，白汤下七八丸。（《济生方》）
大便閟塞，服药不通者。盐三钱，屋檐烂草节七个，为末，每用一钱，竹筒吹入肛内一寸，即通，名提金散。（《圣济方》）
大便不通，乌桕木根方长一寸，劈破，水煎半盏服，立通，不用多服，甚神。（《斗门方》）　又方：以苇筒纳入下部三寸，用猪胆汁灌之，立下。导法最神。
大便虚秘，松子仁、柏子仁、麻子仁等分，研泥，熔白蜡和，丸梧子大，黄耆汤下五十丸。

肠风下血脱肛  ***************************
（与痔漏门参看　凡下血　血清者为肠风　虚热生风或兼湿气　血浊者　为脏毒积热　血大下者为结阴属虚寒）
肠风下血，苍术不拘多少，以皂荚挼浓汁，浸一宿，煮乾，焙研为末，面糊丸梧子大，空心米饮下五十丸，日三服。（《妇人良方》）　《百一选方》：茶篓内箬叶烧存性，空心糯米汤调服三匙，入麝香少许。又方：青果煅，研末，米饮服二钱，效。又方：生熟地并酒浸，五味等分为末，蜜丸梧子大，每酒下七十丸。《普济方》：栝蒌一枚，烧灰，赤小豆五钱。为末，空心酒服一钱。许叔微《本事方》：霜后乾丝瓜烧存性，为末，空心酒服二钱。
灵脂散，见崩漏门。
《镜花缘》载：便血以柏叶炒成炭，研末，每日米汤调服二钱，或以柿饼烧存性，用陈米饮调服二钱，连进十服，无不神效。
久病肠风，痛痒不止。地榆五钱，苍术一两，水二锺，煎一锺，空心服。（《活法机要》）
肠风脏毒，下血不止，何首乌二两为末，食前米饮服二钱。（《圣惠方》）　又方：猪大肠一条，入芫荽在内，煮食。《奇效方》：猪脏黄连丸，猪脏入黄连末在内煮烂，捣丸梧子大，米饮服三十丸。又方：猪脏入槐花末令满，缚定，以醋煮烂，捣丸梧子大，温酒下二十丸。
槐角丸　治五种肠风泻血。粪前有血，名外痔。粪后有血，名内痔。大肠不收，名脱肛。穀道四面胬肉如奶，名举痔。头上有孔，名瘻痔。疮内有虫，名虫痔。并治之。槐角去梗炒一两，地榆、当归酒焙、防风、黄芩、枳壳麸炒各五钱为末，酒糊丸梧子大，米饮下五十丸。（《局方》）
卒泻鲜血，小蓟叶捣汁，温服一升。（《梅师方》）
下血危笃，不可救者。丝瓜一枚烧存性，槐花减半，共为末，空心米饮服二钱。（《普济》）
大肠下血，不拘大人小儿，脏毒肠风，及内痔下血日久，多食易飢，先用海螵蛸炙黄，去皮研末，木贼汤下，三日后，服猪脏黄连丸。（《直指》）
酒毒下血，槐花半生半炒，一两，山栀子焙，五钱为末，新汲水服，日二。（《经验方》）
大便下血，黄牛角腮（角尖中坚骨）一具，煅末，煮豉汁服二钱，日三，神效。（《近效方》）　经验方：荆芥炒为末，每米饮服二钱，妇人用酒下，亦可拌面作馄饨食。《简便方》：荆芥二两，槐花一两，同炒紫为末，每服三钱，清茶送下。
戴原礼《证治要诀》载：肠风下血，以香附末加百草霜，米饮调服，加入麝香少许，其应尤捷。
又血清而色鲜者为肠风，浊而黯者为脏毒，或在粪前，或在粪后，并宜米饮汤调枳壳散，下酒煮黄连圆或枳壳散或乌梅圆。此乃因登圊粪中有血，却与泻血不同，或用小乌沉汤和黑神散米饮调，粪前后有血皆可用，色瘀尤甚捷。
又交肠之病，大小便易位而出。盖因气不循故道，清浊混淆，宜五苓散、调气散各一钱，加阿胶末半钱，汤调服，或研黄连阿胶丸为末，加木香末少许，再以煎药送下。
粪后下血，白鸡冠花并子炒，煎服。（《圣惠方》）
结阴便血，鸡冠花、椿根白皮等分为末，蜜丸梧子大，每服三十丸，黄耆汤下，日二服。（《圣济总录》）
结阴下血，腹痛不已，地榆四两，炙草三两，每服五钱，水一盏，入缩砂四枚，煎一盏半，分二服。（《宣明方》）
肠胃积热下血，或酒毒下血，腹痛作渴，脉弦数者。黄连四两，分作四分，一分生用，一分切炒，一分炮切，一分水浸晒，共研末，黄芩、防风各一两为末，面糊丸梧子大，每服五十丸，米泔浸枳壳水，食前送下，冬月加酒蒸大黄一两。（《杨氏家藏方》）
脏毒下血，黄连为末，独头蒜煨研，和丸梧子大，每空心陈米饮下四十丸。（《济生方》）乌犀散：用淡豉十文，大蒜二枚，蒸九次，煨，同捣丸梧子大，煎香菜汤服二十丸，日二服，安乃止，永绝根，无所忌。
酒痔下血，黄连酒浸，煮熟为末，酒糊丸梧子大。每服四十丸，白汤下，或用自然姜汁浸，焙炒。（《医学集成》）
下血经年，樗根（即臭椿）二钱，水一盏，煎七分，入酒半盏服，或作丸服，虚者加人参二钱。（《仁存方》）
下血至二十年者。地榆、鼠尾草各二两，水二升，煎一升，顿服，若不断，以水渍屋尘饮一小杯。（《肘后》）
中蛊下血如鸡肝，昼夜出血石余，四脏惟心未毁，或鼻破将死者。桔梗为末，酒服方寸匕，日三服，不能下药，灌之。心中当烦，须臾自定，七日止，当食猪肝肺以补之，神方也。或加犀角等分。（初虞《古今录验》）
下血脱肛，白鸡冠花、防风等分为末，糊丸梧子大，空心米饮服七十丸。一方，白鸡冠花炒，棕榈灰、羌活各一两为末，米饮下二钱。（《永类钤方》）
大肠脱肛，槐角、槐花各等分，炒为末，用羊血蘸药炙熟食之，以酒送下，猪腰子去皮，蘸炙亦可。（《百一选方》）
虫蚀肛烂，见五脏即死，以猪脂和马蹄灰绵裹导入下部，日数度瘥。（《肘后》）
脱肛不收，蒲黄和猪脂敷，日三五度。（《子母秘录》）
脱肛不收，方用甲鱼（即鳖）首烧灰，和麻油敷肛上，纳入三四度即愈，试验。

痔漏  ***************************
（初起为痔，久则成漏。痔属酒色气郁血热或有虫，漏属虚与湿热）
五痔肛肿，久不愈，变成瘻疮，鸡冠花、凤眼草各一两，水二碗，煎汤，频洗。（《卫生宝鉴》）　又方：耳环草（即淡竹叶）挼软，纳患处，效。
五痔诸瘻，金银花根茎叶皆可，不拘多少，入瓶内，以无灰酒浸，糠火煨一宿，取出，晒乾，入甘草少许，碾为细末，以浸药酒打面糊丸，梧子大，每服五十丸至百丸，汤酒任下，此药并可治痈疽，且能止渴。（《外科精要》）
《古夫于亭杂录》载：经霜冬瓜皮同朴硝煎汤，治翻花痔立愈，或以萝卜代瓜皮亦可。
端午日收桑叶，阴乾为末，空心滚白汤下，治痔。
《肘后方》载：治痔发痛如虫啮，菟丝子熬令黄黑，研末和鸡子黄涂之，亦治穀道中赤痛。
五痔下血，蝟皮、穿山甲等分，烧存性，入肉豆蔻一半，空腹热米饮服一钱。（《衍义》）
痔漏出血，白芷为末，每米饮下二钱，神效，并煎汤熏洗。（《直指方》）
酒痔便血，青蒿用叶不用茎，用茎不用叶，为末，粪前冷水，粪后酒，调服。（《永类》）　《医学集成》：黄连酒浸，煮熟为末，酒糊丸梧子大，每白汤下三四十丸。一方，用自然姜汁浸焙炒。
大肠火热，下血及痔，天名精取汁，每早空心和酒服一二杯。（喻嘉言）
肠痔出血，蒲黄末方寸匕，水服，日三。（《肘后》）
痔疮肿痛，虎耳草阴乾，烧烟桶中熏之。《袖珍方》：用盆盛沸汤，以器盖之，留一孔，用韭菜一把，泡汤中，乘热坐孔上，先熏后洗，数次，自然脱体，一人患痔，诸药不效，用木耳煮羹食，遂愈。
外痔长寸，槐花煎汤频洗，并服之，数日自缩。（《集简》）
槐汤灸痔，以槐枝煎汤，先洗痔，便以艾灸其上七壮，以知为度。王及素有痔疾，乘骡入骆谷，痔大作，状如胡瓜，热气如火，至驿僵仆，邮吏用此法，灸至三五壮，觉热气一道入肠中，因大转泻，先血后秽，其痛甚楚，泻后，遂失胡瓜所在，登骡而驰矣。（《传信方》）
痔漏神方，赤白茯苓去皮、没药各二两，破故纸四两，石臼捣成一块，春秋酒浸三日，夏二日，冬五日，取出，木笼蒸熟，晒乾为末，酒糊丸梧子大，每酒服二十丸，渐加至五十丸。（《集验》）
《分甘余话》载：新安罗医治痔方，用稀熬烧酒七斤，南荆芥穗四两，槐豆五钱，捣烂煎沸五次，空心任意服，甚效。
风痔肿痛，发歇不定者。白殭蚕二两，洗锉，炒黄为末，乌梅肉和丸梧子大。每姜蜜汤空心下五丸，佳。（《胜金方》）
鼠乳痔疾，牛骨腮烧灰，酒服方寸匕。（《塞上方》）
肠痔有虫，蝟皮烧为末，生油和涂。（《肘后》）
诸痔肿痛，蚕茧内入男子指甲令满，外用童子顶发缠裹，烧存性，研末，蜜调敷之。仍日日吞牛胆制槐子，甚效。（《积善堂方》）
九漏有虫，干人屎、干牛屎隔绵贴之，虫闻其气即出，若痒易之，虫尽乃止。（《千金》）

小便诸病  ***************************
小便频数，川萆薢一斤为末，酒糊丸梧子大，盐酒下七十丸。（《集元方》）　《梁氏总要》：鹿角霜、茯苓等分为末，酒糊丸梧子大，每盐汤下三十丸。
小便不通，蓖麻仁三粒，研细，入纸捻内，插入茎中，即通。（《摘元方》）　《永类钤方》：葱白连叶捣烂，入蜜，合外肾上，即通。《摄生方》：棕皮毛烧存性，以水酒调服二钱，即通，累效。
《古夫于亭杂录》载：生白矾末半分入脐，以一指甲水漓之，治妇人小便不通。
《分甘余话》载：治小便不通，用犀角、玳瑁二味，磨水服之，甚验。
小便不通，及转脬危急者。昔一妓病转脬，腹胀如鼓垂死，一医用猪脬吹胀，以翎管安上，插入阴户，捻脬气吹入，即大尿而愈。载罗天益《卫生宝鉴》，机巧妙术也。又方：以葱管吹盐入玉茎内，极有捷效。
胞转不通，小便不通，非小肠膀胱厥阴受病，乃强忍房事，或过忍小便所致，当治其气则愈，非利药可通也。沉香、木香各二钱为末，白汤空腹服，以通为度。（《医垒元戎》）　按：转胞之脉，浮而实，与淋秘之脉，沉而涩者不同。
梦中遗溺，用猪脬洗，炙食。（《千金》）
小便不利，蒲席灰七分，滑石二分，为末，饮服方寸匕，日三。（《金匮要略》）
《肘后方》载：治小便不利，茎中痛欲死。兼治妇人血结腹坚痛，牛膝一大把并叶不以多少，酒煮饮之立愈。
戴原礼《证治要诀》载：小便多者乃下元虚冷，肾不摄水以致渗泄，宜菟丝子丸、八味丸、元兔丹、生料鹿茸丸。又睡著遗尿者，此亦下元冷，小便无禁而然，宜大菟丝子丸，猪胞炙碎煎汤下。凡遗尿，皆属虚。古书云：实则矢气，虚则遗尿。若小便常急，遍数虽多而所出常少，放了复急不涩痛却非淋证。亦有小便毕，少顷将谓已尽，忽再出些少者，多因自忍尿或忍尿行房事而然，宜生料五苓散减泽泻之半加阿胶一钱，吞八味丸。此丸须用五味子者。有盛喜致小便多，日夜无度，乃喜极伤心，心与小肠为表里，宜分清饮、四七汤各半帖和煎，仍以辰砂妙香散吞小免丝子丸或元兔丹。按：此书流传甚少，故详载之。
小便闭胀，不治杀人，葱白三斤，锉炒，帕盛，分二个，互熨小腹，气透即通。（许学士《本事方》）　下焦结热，小便淋閟，或有血出，或大小便出血，瞿麦穗一两，炙草七钱半，山栀仁炒，五钱，为末，每服七钱，连须葱头七枚，灯心五十茎，生姜五片，水二碗，煎至七分，时时温服，名立效散。（《千金方》）
癃闭不通，小腹急痛，无论新久，荆芥大黄等分，为末，每温水服三钱，小便不通，大黄减半，大便不通，荆芥减半，名倒换散。（《普济》）
大小便闭，捣葱白和醋封小腹上，加灸七壮。（《外台》）
小便出血，茅根煎汤频饮，效。（《谈野翁方》）　《圣济总录》：蒲黄末、发灰各五分，生地汁调下，量人加减。《肘后》：当归四两锉，酒三升，煮取一升，顿服。
劳伤溺血，茅根、乾姜等分，入蜜一匙，水二锺，煎一锺，日一服。
小便尿血，吐血及耳鼻出血，生地汁半升，生姜汁半合，蜜一合，和服。（《圣惠方》）　《圣济总录》：尿血，人指甲半钱，头发一钱半，烧研末，每空心温酒服一钱，不痛者为尿血，主虚，痛者为血淋，主热。
大小便血，好墨细末二钱，阿胶化汤调服，热多者尤宜。（寇氏《本草衍义》）
虚损尿血，见虚损门。
小便后，出鲜血数点而不疼，饮酒则甚，用镜面草研汁一器，入少蜜，水进两服，即愈。
心热，尿赤，面赤，唇乾咬牙，口渴，导赤散，木通、生地、炙草等分入水竹叶七片，煎服。（钱氏方）
心虚尿滑，见赤白浊门。

诸淋  ***************************
（五淋：热淋　气淋　虚淋　膏淋　沙石淋）
小便五淋，苦杖为末。（即《尔雅》虎杖。）每服二钱，米饮下。（《集验方》）　又治男妇诸般淋疾，用苦杖根洗净，锉一合，水五合，煎一盏，去滓，入乳香、麝香少许服。有妇人患沙石淋十馀年，每漩，痛不可忍，溺器中小便下沙石，剥剥有声，百方不效，得是方服之，一夕而愈。
《百一选方》固元丹：见炼服门。
小便卒淋，紫草一两，为末，食前井华水下二钱。（《千金翼》）
男妇血淋，多年煮酒瓶头箸叶，三五年至十年者尤佳，每用七个，烧存性，入麝香少许，陈米饮下，日三服，有人患此二服愈，福建煮过夏月酒多有之，亦治五淋。（《百一选方》）
《百一方》载：治石淋，车前子二升，以绢囊盛水八升，煮取三升，不食尽服之，须臾石下。
又治尿血，车前草捣绞取汁五合，空心服之。
热淋涩痛，扁竹煎汤频饮。（《生生编》）
血淋痛胀，发灰二钱，藕汁调服，三服，血止痛除。按：赵潜《养疴漫笔》云：宋孝宗患痢，众医不效，高宗见一药肆，召而问之，其人问得病之由，乃食湖蟹所致。遂诊脉曰：此冷痢也。用新採藕节捣烂，热酒调下，数服愈。高宗以捣药金杵臼赐之。盖藕能消瘀血，解热开胃，又解蟹毒也。（李濒湖）
血淋涩痛，生山栀末、滑石等分，葱汤下。（《经验方》）
石淋诸林，石首鱼头石十四枚，当归等分为末，水二升，煮一升，顿服立愈。（《外台》）
石淋破血，牛角烧灰，酒服方寸匕，日五服。（《总录》）
膏淋如油，海金砂、滑石各一两，甘草梢二钱半，为末，麦冬汤下二钱，日二服。（《仁存方》）
小便淋沥，菟丝煮汁饮。（范汪方）
粟米治淋，一人患淋，素不服药，专啖粟米粥，旬余减，月馀痊，试验。（韩懋《医通》）
小便淋涩，或有白者。以赤根楼葱江南呼为龙爪葱皮赤每茎歧出如八角，近根截一寸许，安脐中，以艾灸七壮。（《经验方》）

赤白浊  ***************************
（赤属血　白属气　有湿热　有虚损）
气虚白浊，黄耆盐水炒五钱，茯苓一两，为末，每白汤下钱。（《经验方》）
阳虚白浊，淡苁蓉、鹿茸、山药、茯苓等分为末，米汤糊丸梧子大，每枣汤下三十丸。（《圣济总录》）
白浊腹痛，不拘男妇，益智仁盐水浸炒，厚朴姜汁炒，等分，姜一片，枣一枚，煎服。（《永类钤方》）
白浊遗精，茯兔丸：治思虑太过，心肾虚损，真阳不固，渐有遗沥，白浊，梦泄。菟丝子五两，茯苓三两，石莲肉二两为末，酒糊丸梧子大，每空心盐汤下三五十丸。（《和剂局方》）　《外台方》：并盗汗虚劳。桑螵蛸炙，白龙骨等分为末，每空心盐汤下二钱。洁古方：白浊遗精，阳盛阴虚，故精泄。真珠粉丸：蛤粉煅一斤，黄柏新瓦炒过一斤为末，水丸梧子大，每服一百丸，空心温酒下，日二次，蛤粉味咸能补肾阴，黄柏苦而降心火。白浊遗精，金锁玉关丸：藕节、莲鬚、莲子肉、芡实、山药、茯苓、茯神各二两，为末，金樱子二斤，捶碎，水一斗，熬八分，去滓，再熬成膏，入少面和丸梧子大，每米饮下七十丸。
肾虚白浊，及两胁背脊穿痛。五味一两，炒赤为末，醋糊丸梧子大，每醋汤下三十丸。（《经验方》）
小便白浊，心肾不济，或由酒色，遂至已甚，谓之上淫。盖有虚热而肾不足，故土邪于水。史载之言：夏则土燥水浊，冬则土坚水清，即此理也。医者往往峻补，其疾反甚，惟服博金散，则水火既济，源洁而流清矣。用络石、人参、茯苓各二两，龙骨煅一两为末，空心米饮下二钱，日二服。《经验方》白糯丸：治入夜小便脚停白浊，老人虚人多此证，令人卒死，大能耗人精液，主头昏重。用糯米五升，炒赤黑，白芷一两，为末，糯粉糊丸梧子大，每服五十丸，补肾汤下。若后生禀赋怯弱，房室太过，小便太多，水管蹇涩，小便如膏脂，前方加石菖蒲、牡蛎粉甚效。《集简方》：清明柳叶煎汤代茶，以愈为度。
脾虚白浊，过虑伤脾，脾不能摄精，以羊胫骨灰一两，姜制厚朴末二两，面糊丸梧子大，米饮下百丸，日二服，一方加茯苓两半。（《济生方》）
白浊频数，漩面如油，澄下如膏，乃真元不足，下焦虚寒，萆薢分清饮：萆薢、石菖蒲、益智仁、乌药等分，每服四钱，水一盏，入盐一捻，煎七分，食前温服，日一服，效乃止。
小便赤浊，心肾不足，精少血燥，口乾烦热，头运怔忡。菟丝子麦冬等分，为末，蜜丸梧子大，盐汤下七十丸。《普济方》：远志、甘草水煮半斤，茯神、益智仁各二两为末，酒糊丸梧子大，空心枣汤下五十丸。
心虚尿滑，及赤白二浊，益智仁、茯苓、白术等分为末，每白汤下三钱。
赤白浊淫，及梦泄精滑，真珠粉丸：黄柏炒，真蛤粉各一斤为末，水滴丸梧子大，每服一百丸，空心温酒下，黄柏苦而降火，蛤粉咸而补肾。又方加知母炒、牡蛎粉煅、山药炒等分为末，糊丸梧子大，每盐汤下八十丸。（《洁古家珍》）
固元丹，平补固真丹：治白浊五淋，并见炼服门。

遗精梦泄  ***************************
（有心虚　肾虚　湿热　脱精）
梦遗频数，《梅师方》用韭子五合，龙骨一两，为末，空心酒服方寸匕。《千金方》：治梦遗小便数，韭子二两，桑螵蛸一两，微炒，研末，每早酒服二钱。《三因方》：治下元虚冷，小便不禁，或白浊。家韭子丸：韭子炒六两，鹿茸酥炙四两，苁蓉、牛膝各酒浸，熟地、当归各二两，菟丝饼、巴戟各两半，杜仲炒、石斛、桂心、炮姜各一两，酒糊丸梧子大，每服五七十丸，加至百馀丸，温酒盐汤任下。（张景岳云：去石斛，倍用菟丝尤效。）盖韭乃肝之菜，入足厥阴经。《素问》曰：足厥阴病则遗尿，思想无穷，入房太甚，发为筋痿及白淫，男随溲而下，女子绵绵而下。韭子之治遗精漏泄，小便频数，女人带下者，能入厥阴，补下焦肝及命门之不足。命门者，藏精之府，故同治云。按：此治虚滑成病者相宜。若证兼湿热，宜真珠粉丸：安肾丸之类。湿热者，脉沉而数；虚滑者，脉必浮大软弱。真珠粉丸：真蛤粉、黄柏各一斤，真珠三两。（一方以青黛代亦效。）为末，糊丸梧子大，温酒下安肾丸：肉桂去粗皮，不见火，川乌炮去皮脐，各一斤，白术、山药、茯苓、苁蓉酒浸炙，巴戟、破故纸炒、萆薢、桃仁麸炒、石斛炙、蒺藜炒去刺，各三斤为末，蜜丸梧子大，空心温酒盐汤任下三五十丸。（《三因》）　安肾丸无肉桂、茯苓二味。
小便白淫，心肾气不足，思想无穷所致。黄连、茯苓等分为末，酒糊丸梧子大，补骨脂汤下三十丸，日三服。（《普济》）
肾虚遗精，五味一斤，洗净，水浸，挼去核，再以水洗核，取尽馀味，通置砂锅内，布滤过，入冬蜜二斤，炭火慢熬成膏，瓶收，五日，出火性，每空心百沸汤调服三茶匙。（《保寿堂方》）
《百一选方》固元丹，见炼服门。
小便遗精，莲子一撮，为末，入辰砂一分，白汤下一钱，日二。（《医林集要》）
梦遗食减，白色苦参三两，白术五两，牡蛎粉四两，为末，用雄猪肚一具，洗净，砂罐煮烂，石臼捣和药，干则入汁，丸小豆大，米汤下四十丸，日三服。久服食进，梦遗立止。（《保寿堂方》）
精气不固，破故纸、青盐等分同炒，为末，米饮下二钱。（《三因》）
暖精益阳，龙骨、远志等分为末，蜜丸梧子大，空心白汤下三十丸。（《经验方》）
大肠寒滑，小便精出，赤石脂、乾姜各一两，胡椒半两，为末，醋糊丸梧子大，空心米饮下五七十丸。有人病此，屡服热药不效，服此四剂而息。（寇氏《衍义》）
遗精白浊，固元丹、平补固真丹，俱见炼服门。

疝㿉  ***************************
（腹病曰疝　丸病曰㿉　有寒气　湿热痰积　血滞　虚冷　男子奔豚　女子盲肠　小儿木肾）
丈夫疝气，本脏气伤膀胱，连小肠等气，金铃子一百枚，温汤浸过，去皮，巴豆二百枚，微打破，以面二升，同于铜铛内，炒至金铃子赤为度，放冷取出，去核，为末，巴豆面均不用，每服三钱，热酒或醋汤调服。一方：入盐炒茴香半两。（《经验方》）
《居易录》载：空中木通、连白葱须各三寸半，酒半水煎服，治疝颇效。
《归田琐记》载：治疝用薏苡仁、东方壁土炒黄色，入水煮烂，放沙盆内，研成膏，每日用无灰酒调服二钱，愈。《本草纲目》载：妇人疝痛名小肠气，马鞭草一两，酒煎滚服，以汤浴身，取汗甚妙。
㿗疝肿痛，《澹寮方》楝实丸：治钩肾偏坠，痛不可忍。川楝肉五两，分作五分，一两用破故纸二钱炒黄，一两用小茴香三钱、食盐五分同炒，一两用莱菔子一钱同炒，一两用牵牛子三钱同炒，一两用斑蝥七枚去头足同炒，拣去食盐、莱菔、牵牛、斑蝥，只留破故纸、茴香，同研为末，以酒打面糊丸梧子大，每空心酒下五十丸。《得效方》：治一切疝气肿痛，大有殊效。川楝子酒润，取肉一斤，分作四份：四两用小麦一合、斑蝥四十九枚去头足，同炒熟，去蝥。四两用小麦一合、巴豆四十九粒，同炒熟，去豆。四两用小麦一合、巴戟一两，同炒熟，去戟。四两用小茴香一合、食盐一两，同炒熟，去盐、加破故纸酒炒一两，广木香不见火一两，为末，酒煮面糊，丸梧子大，每盐汤下五十丸，日三服。《直指方》：治外肾胀大，麻木痛破，及奔豚疝气，川楝子四十九枚，分七处，切，取肉：七枚用小茴香五钱，同炒；七枚用破故纸二钱半，同炒；七枚用黑牵牛二钱半，同炒；七枚用食盐二钱，同炒；七枚用莱菔子二钱半，同炒；七枚用巴豆十四粒，同炒；七枚用斑蝥十四枚，去头足，同炒。拣去莱菔、巴豆、斑蝥三味，入青木香五钱，南木香、官桂各二钱半，为末，酒煮面糊，丸梧子大，每服三十丸，食前盐汤下，日三。
㿗疝偏坠，气胀不能动者，丹皮、防风等分为末，酒服二钱，甚效。（《千金方》）
疝气㿗肿，荔枝核炒黑色，大茴香炒，等分为末，每服一钱，温酒下。玉环来笑丹：荔枝核四十九枚，陈皮连白，九钱，硫黄制，四钱，为末，盐水打面糊，丸绿豆大，遇痛时，空心酒服九丸，良久再服，不过三服，神效。亦治诸气痛。按：荔枝核得牛膝、补骨脂、延胡索、合欢子、杜仲、橘核、木瓜、萆薢治疝气。虚热者加川柏。虚寒者，加桂心。专用，配大茴香炒研为末，酒下，治㿗疝。
小肠疝气，青木香四两，酒三斤，煮过，每日饮三次。（孙天仁《集效方》）　《直指方》：茎缩囊肿，浮石为末，每服二钱，木通、赤苓、麦冬煎汤调下。丹溪方：浮石、香附等分为末，每姜汁调下二钱。又方：荞麦仁炒去尖，胡芦巴酒浸，晒乾，各四两，小茴香炒，一两为末，酒糊丸梧子大，每空心盐酒下五十丸。两月，大便出白脓，除根。阴核肿痛者，橘核五钱，研炒，老酒煎服，或酒糊丸服，效。《局方》：治远年近日疝气偏坠，脐下撮痛，以致闷乱及外肾肿硬，阴间湿痒成疮。吴茱萸去梗一斤，分作四份：四两酒浸，四两醋浸，四两汤浸，四两童便浸，一宿，同焙乾，泽泻二两为末，酒糊丸梧子大。每空心盐汤，或酒吞下五十丸。《瑞竹堂方》：用带玉雀儿一枚，去肠，入金丝矾末五钱，缝合，以桑柴火煨成炭为末，空心无灰酒服，年深者二服愈。
小肠奔豚偏坠，及小腹有形如卵，上下走痛不可忍，无论大人小儿。胡芦巴八钱，茴香六钱，巴戟去心、川乌头炮去皮各二钱，楝实去核四钱，吴萸五钱，并炒为末，酒糊丸梧子大，每服十五丸，小儿五丸，盐酒下。一人病寒疝，阴囊肿痛，服五苓诸药不效，与此而平。
小肠气坠，《直指方》：大小茴香各三钱，乳香少许，煎服取汗。《孙氏集效方》：茴香、荔枝核炒黑，等分，研末，每温酒调下一钱。《濒湖集简方》：茴香一两，花椒五钱，炒研，每酒服一钱。
《大观本草》载：斗门方治小肠气，用代赭石一两，米醋一升，以火烧代赭赤淬入醋中，以淬渴为度，捣罗为面，用汤调下一二钱即愈。按：代赭一名血师。
寒疝绞痛，乌骨鸡一只，治如常法，生地七斤，锉细，甑中同蒸，下以铜器承取汁，清旦服至日晡，令尽。当下诸寒澼讫，煮白粥食之。久疝者，作三剂。（《肘后》）
寒疝身痛腹痛，手足逆冷不仁，或身痛不能眠，乌头桂枝汤。乌头一味，以蜜二斤，煎减半入桂枝汤五合解之。得一升，初服二合，不知，再服，又不知，加至五合。其知者，如醉状，得吐为中病。（《金匮玉函》）　桂枝汤：桂枝三钱，白芍二钱，炙草二钱，生姜五片，大枣四枚。
血疝便毒，不拘已成未成。斑蝥三枚，去头足翅，炒，滑石三钱，同研，分作三服，空心白汤下，日一服，毒从小便出。如痛，以泽泻、车前、木通、猪苓煎饮，名破毒散，甚效。（东垣方）
寒疝引胁肋心腹皆痛，诸药不效。大乌头五枚，去角，四破，以白蜜一斤，煎令透，焙为末，别以熟蜜和丸梧子大，每服二十丸，冷盐汤下，永除。（崔氏方）
狐疝阴㿗，超越举重，卒得阴㿗，及小儿狐疝，伤损生㿗，并用地肤子五钱，白术二钱半，桂心五分，为末，酒服三钱，忌生葱桃李。（《必效方》）
心痛疝气，湿热因寒郁而发。用栀子降湿热，乌头破寒郁，乌头为栀子所引，其性急速，不留胃中也。川乌头、山栀子各一钱为末，顺流水，入姜汁一匙调下。（《丹溪纂要》）
疝疾重坠，大如杯，薏苡仁用东壁黄土炒，水煮为膏服，数服即消，苡仁乃上品养心药，故有功。（《张师正倦游录》）
疝气危急，延胡索盐炒，全蝎去毒，生用，等分为末，每空心盐酒下五分。（《直指方》）
五倍子治疝，极效。（喻嘉言）
肾冷偏坠疝气，生雀三枚，燎毛，去肠，勿洗，以茴香三钱，胡椒一钱，缩砂仁、桂心各一钱，入肚内，湿纸裹煨熟，空心酒下良。（《直指方》）
小肠膀胱疝气，固元丹，见炼服门。

男阴  ***************************
玉茎强中，强硬不痿，精流不住，时时如针刺，捏之则痛，病名强中，乃肾滞漏疾也。韭子、破故纸各一两为末，每服三钱，水三盏，煎服，日三服，即住。（《经验》）
止茎中痛，生甘草梢二钱，元胡索一钱，苦楝子一钱，水煮，加酒小半盏服。（元素）
玉茎作胀，乳香、葱白等分，捣敷。（《山居四要》）
下部疳疮，橄榄烧存性，研末，油调敷，或加孩儿茶等分。（《乾坤生意》）
《本草从新》载：阴毛生蝨，槟榔煎水洗之即除。
下部漏疮，苦参煎汤，日日洗。（《直指》）
疳疮成漏，脓水不止，乃下部疳蚀也。用羊羔儿骨盐泥固济，煅过，研末五钱，入麝香、雄黄末各一钱，填疮口，三日外必合。（《总微论》）
阴头疳蚀，鸡内金不落水拭净，新瓦焙脆，出火毒，为细末，先以米泔水洗疮，乃搽之。亦治口疳。（《经验》）
阴蚀欲尽，虾蟆灰、兔屎等分为末敷之。（《肘后》）
男子阴疮，因不忌月事行房，阳物溃烂，用室女血衲瓦上烧存性，研末，麻油调敷。
阴肿胀痛，蛇床子末，鸡子黄调敷。（《永类》）
《本草纲目》载：男子阴肿，大如升，核痛，人所不能治者，马鞭草捣涂之。
阴疳阴蚀方，见痈疽门横痃鱼口下。
阳痿不举，及妇人子宫虚冷，白淋，带下，久服并补下元不足，腰膝软弱，膝风虚风，棉花子炒熟，同枣肉捣丸，日服。（《广笔记》）
男子交婚夕茎痿，用败笔头灰酒服二钱。
穀道生疮，久不愈，鸡内金烧存性为末，干贴之，神效。（《总录》）
阴汗湿痒，绵黄耆酒炒为末，以熟猪心蘸食妙。（赵真人《济急方》）　《简便方》：松毛煎汤频洗。又方：大蒜、淡豉捣丸，梧子大，朱砂为衣，空腹灯心汤下三十丸。（阴汗、阴臊、阴疼皆属湿热，亦有肝肾风虚。）
囊湿精少，小便馀沥，以石斛二钱，生姜一片，水煎代茶，甚清肺补脾也。阴囊肿痛，葱白、乳香捣涂，即时痛止肿消。又方：用煨葱入盐杵如泥，涂之。
囊疮痛痒，红椒七粒，葱头七枚，煮水洗。一人途中患此，寺僧授此方，数日愈，名驱风散。（《经验》）　虚则暴痒。
《古夫于亭杂录》载：蜜陀僧、滑石等分，生姜汁调敷，治肾囊疮。

脚气并足  ***************************
（脚气有风湿　寒湿　湿热　食积）
治脚气流疰，头目昏重，肢节痛，手足冷，拘挛，浮肿，麻痹，目生黑花，何首乌散：首乌水浸一日，切，厚半寸，黑豆水拌匀令湿，豆与首乌相间蒸，豆烂，去豆，阴乾，淫羊藿、牛膝并酒浸一宿，乌头水浸七日，入盐二两半，炒黄色，各半斤，共为末，每酒下二钱，或米饮调下，日三服，空心食前服，久患者半月效。（《苏沉良方》）
新久脚气，血竭、乳香等分同研，以木瓜一枚，剜，入药在内，以面厚裹，砂锅煮烂，连面捣丸，梧子大，每温酒下三十丸，忌生冷。（《奇效方》）
《千金翼》载：治脚气冲心，白矾三两，以水一斗五升，煎三五沸，浸洗脚良。
冬月足寒，黄精、漆叶、桑椹、首乌、茅术等分，作丸饵，发可变白为黑，冬月足温不寒。（喻嘉言云）
嵌甲疼痛，血竭末敷之。（《医林集要》）
足趾肉刺，没石子忌铁三枚，肥皂荚一挺，烧存性为末，醋和敷之，立效。（《奇效方》）
鸡眼作痛，剥去皮，以燖鸡汤洗之。（《简便方》）
《肘后方》载：足大指角忽为甲所入肉便刺作疮，不可著履靴。用矾石一物，烧汁尽取末，著疮中，食恶肉生好肉，细细割去甲角，旬日即瘥，此方神效。
脚气作痛，蓖麻子七粒（去壳），研烂，同苏合香丸贴足心，痛即止。（《外台》）
脚气入腹，胀闷喘急，用威灵仙末，每服二钱，酒下，痛减一分，药亦减一分。（《简便方》）
足痿脚气，石斛、木瓜、苡仁同用，治足痿脚气要药。（喻嘉言云）
脚气攻注，用活大田螺捣烂，敷两股上，便觉冷趋至足而安。又可敷丹田，利小便，效。（《稗史》）
远行脚趼成泡，水调生面涂之，一夜即平。（《海上方》）
嗜酒脚气，宗奭曰：有人嗜酒，日数杯，后患脚气甚危，或教以巴戟五钱，糯米同炒，米微转色，去米不用，大黄一两，锉炒，同为末，蜜丸梧子大，温水服五七十丸，仍禁酒，遂愈。
脚软疼甚，一人新娶后患此，作脚气治，不效，孙琳诊之。用杜仲一两，寸断片折，半酒半水一大盏，煎服，三日能行，又三日全愈。琳曰：此肾虚，非脚气也。杜仲能治腰膝痛，以酒行之，尤效。（庞元英谈薮。）按：肝肾同治，滋肾即能润肝，杜仲益肾，非若他物，能生痰腻滞为所独耳。
脚气肿痛，皂荚、赤小豆为末，酒醋调贴肿处。（《永类方》）
脚气肿满，以杉木节煮汁，浸捋脚气，效。又唐柳州纂救三死方云：得脚气夜半痞绝，胁有块，大如石，且死，困不知人，搐搦上视，郑洵美传杉木汤，服半食顷，大下三行，气通块散，用杉木一大升，橘叶切一大升，无叶，以皮代，大腹槟榔七枚，连子捶碎，童便三大升，共煮一大升半，分两服。若一服得快，即停后服。此乃死病，会有教者，得不死，恐人不幸病此，故传之云。
腰痛脚气，见腰门。

疟  ***************************
（有风寒暑热湿食瘴邪八种）
寒热疟疾，端午日用黄丹炒二两，独蒜一百枚，捣丸梧子大，每空心长流水面东服九丸，疟疾二三次后乃用，神效，亦治痢疾。（《普济》）　《易简方》：脾胃聚痰，发为寒热，生姜四两，捣自然汁一酒杯，露一夜，于发日五更，面北立饮，即止，未止再服。
《居易录》载：用生何首乌五钱，青皮三钱，陈皮二钱，酒一碗，河水一碗，煎至一碗，温服，治疟不论久近即愈。
脾寒疟疾，《济生方》云：五脏气虚，阴阳相胜，发为痎疟，寒多热少，或但寒不热，宜七枣汤，用附子一枚，炮七次，盐汤浸七次去皮脐，分作二服，水一碗，生姜七片，枣七枚，煎服。王璆《百一选方》云：寒痰宜附子，风痰宜乌头。若用乌头，寒多者，火炮七次，热多者，汤泡七次，去皮焙乾。川乌头性热，炮多则热散。果附汤：熟附子、草果仁各二钱半，水一盏，姜七片，枣七枚，煎七分，发日早温服。《肘后方》：临卧时，以醋和附子涂背上。《医方大成》：治寒多热少，或单寒不热，或大便泄而小便多，不能饮食，亦服果附汤。
《本草纲目》载：疟痰寒热，马鞭草捣汁五合，酒二合，分二服。
脾寒虚疟，寒多热少，饮食不思，高良姜麻油炒，炮姜各一两为末，每服五钱，用猪胆汁调成膏子，临发时，热酒调服，以胆汁和丸，每酒下四十丸。昔全椒系岁疟大作，吴内翰用此救人以百计，大抵寒发于胆，用猪胆引二姜入胆，去寒而燥脾胃，一寒一热，阴阳相制，所以效也。一方，只用二姜，半生半炮各半两，穿山甲炮，三钱为末，每服二钱，猪肾煮酒下。（《朱氏集验方》）
疟疾，《存仁方》：五月五日，天未明时，採青蒿阴乾，四两，桂心一两为末，未发时，酒服二钱。《经验方》：端午日，採青蒿叶阴乾，桂心等分为末，每服一钱，先寒用热酒，先热用冷酒，发日五更服，切忌发物。
温疟痰甚，但热不寒，青蒿二两，童便浸焙，黄丹半两为末，每服二钱，白汤调下。（《存仁方》）
劳疟日久不止，长牛膝一握，生切，水六升，煮二升，分三服，清早一服，未发前一服，临发时一服。（《外台》）
虚疟发热，人参二钱二分，雄黄、神麴各五钱为末，端午日，用棕尖捣丸梧子大，发日清晨，井华水吞七丸，发时再服，忌诸热物，立效。（《丹溪纂要》）
瘴疟寒热，草果、知母等分为末，白汤调服，草果治太阴独胜之寒，知母治阳明独胜之火。喻嘉言曰：二物互用，所以消疟邪之水火交争也。或配恆山，又取劫痰之助。按：是方，瘴疟体实者宜之。
病痁食蔗，卢绛中病痁疲瘵，梦白衣妇人云：食蔗可愈。买食数挺，翌日愈。此助脾和中之验。（《野史》）
老疟不止，龙骨末方寸匕，先发一时，酒一升半，煮三沸，热服尽，温覆，取汗效。（《肘后》）
《庸间斋笔记》载：治老年疟疾，方用燕窝三钱，冰糖三钱，先一日炖起至次日，疟作前一个时辰，加生姜三片，滚三次，将姜取出，服之。倘胃不能纳即止啜其汤三剂而愈，奇方也。
虎威骨，如乙字，长一寸，在胁两旁，破肉取佩，最能辟邪祟，驱疟鬼。
断截热疟，五月五日午时，取蚯蚓粪加菖蒲末、独头蒜同捣为丸，梧子大，朱砂为衣，每无根水下三丸，忌生冷，即止。（《邵氏青囊方》）

泻痢  ***************************
（泻有湿热　寒湿　风暑　积滞　惊痰　虚陷　痢有积滞　湿热　暑毒　虚滑　冷积）
一切泻痢，白扁豆花正开者，择净，勿洗，滚汤沦过，和小猪脊[月吕]肉一条，葱一根，胡椒七粒，酱汁拌匀，就以沦豆花汁，和面，包作小馄饨，炙熟食。（《必用食治方》）
老人泻泄，硫黄柳木槌研细，半夏汤泡七次，焙研等分，生姜汁调蒸饼，和杵百下，丸梧子大，每服十五丸至二十丸，空心温酒或姜汤下，妇人醋汤下。治一切心腹冷气，暖脾胃，进饮食。（《局方》）
老人常泻，白术二两，黄土拌蒸，焙乾，去土，苍术五钱，泔浸炒，茯苓一两，为末，米糊丸梧子大。每米汤下七八十丸。（《简便方》）　按：白术性燥，治脾虚土泞，为泄泻主药，虚寒自利之正剂。若滞下药中误用，则收涩闭气，辛燥肾肠，能使积滞，顿而不下，必致胀闷，此泄与痢之判别，而药性病情相反也。
老人虚痢，不能饮食，人参一两，鹿角霜五钱，为末，每服方寸匕，米汤调下，日三服。（《十便方》）
老人虚泻，肉豆蔻三钱，面裹煨熟，去面研，乳香一两，为末，陈米面糊丸梧子大，每米饮下五七十丸。（《瑞竹堂方》）
久泄不止，龙骨白石脂等分为末，水丸梧子大，紫苏木瓜汤下，量大人小儿用。（《心鉴》）　《百一选方》：煨肉豆蔻一两，木香二钱半，为末，枣肉和丸，米汤服四五十丸。又方：煨肉豆蔻一两，熟附子七钱，为末，糊丸梧子大，米饮服四五十丸。又方：煨肉豆蔻、炙粟壳等分为末，醋糊丸，米饮服四五十丸。按：肉豆蔻开胃，止久泄，消乳食，乃其所长。
暑月吐泻，滑石炒二两，藿香二钱半，丁香五分，为末，每服一二钱，米泔调服。（《经验》）
暴泄不止，陈艾一把，生姜一块，水煎，热服。（《生生编》）
暑月暴泻，曲术丸：神麴炒、制苍术等分为末，糊丸梧子大，每米饮下三五十丸。（《局方》）
中满洞泄，厚朴、乾姜等分为末，蜜丸梧子大，每米饮下五十丸。（鲍氏方）
伏暑吐泻，或疟，小便赤，烦渴，滑石烧四两，藿香一钱，丁香一钱，为末，米汤服二钱。（《普济》）
水泻，腹鸣如雷，有火者。石膏火煅，仓米饭和丸梧子大，黄丹为衣，米饮下二十丸，不二服效。（《李楼奇方》）
脾湿水泻，困弱无力，水穀不化，腹痛甚者。苍术二两，白芍一两，黄芩五钱，官桂二钱，每服一两，水一盏半，煎一盏，温服。脉弦，头微痛，去白芍，加防风二两。（《保命集》）
腹胀忽泻，日夜不止，诸药不效，以气脱也。益智仁二两，浓煎饮，立愈。（《危氏方》）
暴泻，身冷，自汗，甚则欲呕，小便清，脉微弱，宜已寒丸。荜茇、肉桂各二钱半，高良姜、乾姜各三钱半，为末，糊丸梧子大，每姜汤下三十丸。（《局方》）
《大观本草》载：治泻用车前子一味为末，米饮下二钱匕，即愈。
久泻食减，糯米一升，水浸一宿，沥乾，慢炒熟，磨筛，入怀山药一两，每早用半盏，入砂糖二匙，胡椒末少许，以极滚汤调食，大有滋补，久服精暖有子，秘方也。（《松篁经验方》）
少阴病，下利清穀，里寒外热，手足厥逆，脉微欲绝，身反不恶寒，面赤色，或腹痛，或乾呕，或咽痛，或利止脉不出者，通脉四逆汤。附子一枚去皮，生破八片，炙草二两，乾姜三两，水三升，煮一升，分温再服，其脉即出者愈。面赤加葱九茎，腹痛加芍药二两，呕加生姜二两，咽痛加桔梗一两，利止脉不出，加人参二两。（仲景《伤寒论》）
脾肾虚泻，破故纸半斤，生肉豆蔻四两，为末，肥枣研膏，丸梧子大，空心米饮服五七十丸。《本事方》加木香二两，名三神丸。按：破故纸补肾，肉豆蔻补脾，以木香顺其气，使斡旋空虚仓廪，制方甚妙。
脾胃虚冷，停水滞气，凝成白涕下出，倭硫黄一两，研末，炒面一分，同研，冷热水滴丸梧子大，每米汤下五十丸。（杨子建护命方）
湿热泄痢，青六丸，用六一散，加炒红曲五钱，为末，蒸饼和丸，梧子大，每白汤下五七十丸，日三服。（《丹溪心法》）
泄泻暴痢，大蒜捣贴两足心，并贴脐中。（《千金方》）
《续十全方》载：治暴泻痢，百草霜末，米饮调下二钱，愈。
气痢水泻，诃黎十枚，面裹，煻火煨熟，去核，研末，粥饮顿服，亦可饭丸服，一加木香。《图经本草》：诃黎、陈皮、厚朴各三两，捣筛，蜜丸梧子大，每白汤下二三十丸。按：诃黎勒同橘皮厚朴用，能下气。
凡人五更溏泄一二次，经年不止，为肾泄。盖阴盛而然，脾恶湿，湿则濡而困，困则不能治水，水性下流，则肾水不足，用五味强肾水，养五脏，吴茱萸除脾湿，则泄自止，五味二两，茱萸泡七次，五钱，同炒香为末，每旦陈米饮服二钱。（许叔微《本事方》）
白术膏：治久泄痢，真白术十斤，切片，入瓦锅内，水淹过二寸，文武火煎至一半，倾汁入器内以渣再煎，如此三次，乃取前后汁，同熬成膏，入器中一夜，倾出上面清水收之。每服二三匙，蜜汤调下。（《千金方》）
五疳下痢，兔屎炒半两，干虾蟆一枚，烧灰，为末，绵裹如莲子大，纳下部，日三易之。（《圣惠方》）
诸痢初起，煨大黄、当归各二三钱，壮人各一两，水煎服，取利，或加槟榔。（《简集方》）
伤寒下痢不止，心下痞硬，利在下焦者。赤石脂、禹馀粮各一斤，并碎，水六升，煮一升，去渣，分服。（仲景《伤寒论》）　又方：不能食者。黄连一升，乌梅二十枚，去核，炙燥为末，蜡一棋子大，蜜一升，合煎，和丸梧子大，每二一丸，日三。《肘后方》：黄连二两，熟艾如鸭蛋大一团，水三升，煮一升，顿服，立止。
一切下痢，不拘男妇小儿，木香一块，方圆一寸，黄连五钱，二味用水半升，同煎乾，去黄连，薄切木香，焙乾为末，分作三服：第一服，橘皮汤下，二服，陈米饮下，三服，甘草汤下。有妇人久痢将死，梦观音此方，服之愈。（孙兆《秘宝方》）
下痢腹痛，羊脂、阿胶、蜡各二两，黍米二升，煮粥食。（《千金方》）　《肘后方》）：赤白痢下，下部疼重，名重下，日夜数十行，脐腹绞痛，黄连一升，酒五升，煮一升半，分再服，止绞痛。
香连丸：治赤白痢，里急后重，腹痛，黄连、青木香等分为末，蜜丸梧子大，每空腹吞二三十丸，日再服，神效。久冷者以煨蒜捣和丸，不拘大人小儿，皆效。（《李绛手集》）
《耳新》载：久利气陷，香连丸加升麻少许，立愈。朱氏郁仪试验。
久痢噤口，石莲肉炒，为末，每陈仓米汤调下二钱，便思食，加入香连丸，老妙。（《丹溪心法》）　按：噤口首在撤热而通心气，丹溪任川连、石莲已合乎奥，加入菖蒲少许，其效更捷。《经验方》：人参、莲肉各三钱，井华水二盏，煎一盏，细细呷，或加生姜汁浸炒黄连三钱。下痢噤口，虽是脾虚，亦热气闭隔心胸所致，俗用木香失之温，用山药失之闭，惟参苓白术散，加石菖蒲，粳米饮调下，或用参苓石莲肉少加菖蒲服，胸次一开，自然思食。《经验方》：糯谷一斗，炒出白花，去壳，用姜汁拌湿，再炒为末，每沸汤调服一匙，三服即止。又方：大田螺二枚，捣烂，入麝香三分作饼，烘热，贴脐间，半日热气下行，即思食，甚效。
脾泄久痢，五倍子炒，半斤，仓米炒一升，白丁香、细辛、木香各三钱，花椒五钱，为末，每蜜汤下一钱，忌生冷鱼肉。（《集灵方》）
血痢不止，豆豉、大蒜等分，杵丸梧子大，每盐汤下三十丸。（《王氏博济》）　《圣济方》：地榆晒研，每服二钱，掺在羊血上，炙熟食，或以地榆煮汁作饮，每服二合。《圣惠方》：地肤子五两，地榆、黄芩各一两为末，每服方寸匕，温水调下。
热毒血痢，黄连一两，水二升，煮半升，露一宿，空腹热服，安卧将息一二日，即止。（《千金方》）
血痢，热在心经者。地榆、金银花等分，佐以芍药、甘草、枳壳、川连、乌梅，甚效，下痢绳血者，加生犀汁五匙。（喻嘉言）
《圣惠方》载：治热痢不止者，捣车前叶绞取汁一盏，入蜜一合，煎温分二服。
血痢及时行痢疾，平胃散一两，入川续断末二钱半，每服二钱，水煎服，即愈，小儿痢，亦效。平胃散：苍术泔浸二钱，厚朴姜汁炒、陈皮、炙草各一钱，姜枣煎。
血痢产痢，冬葵子为末，每服二钱，入腊茶一钱，沸汤调服，日三。（《圣惠方》）
下痢便脓血不止，赤石脂一斤，一半全用，一半末用，乾姜一两，粳米半升，水七升，煮米熟，去滓，每服七合，纳末方寸匕，日三服，愈乃止。（仲景桃花汤。）按：赤石脂重涩，入下焦血分而固脱，乾姜辛温，暖下焦气分而补虚，粳米之甘温，佐石脂、乾姜而润肠胃也。
酒痢便血，腹痛，或如鱼脑五色者。乾丝瓜一条，连皮烧研，空心酒服二钱。一方煨食。（《经验方》）
毒痢脓血，六脉微小，并无寒热，桑寄生二两，防风、川芎二钱半，炙草五釐为末，每服二钱，水一盏，煎八分，和滓服。（杨子建护命方）
下痢转白，诃子三枚，二炮、一生，为末，沸汤调服，水痢，加甘草末一钱。（《普济方》）
赤白痢下，腹痛，食不消化者。用醋榴皮炙黄为末，枣肉或粟米饭和丸梧子大，空腹米汤服三十丸，日三服，以知为度。如寒滑，加附子、赤石脂各一倍。（《食疗本草》）　《肘后方》：榴皮烧存性为末，米饮服方寸匕，日三服，效乃止。赵原阳《济急方》：诃子十二枚，六生、六煨，去核，焙为末，赤痢生甘草汤下，白痢炙草汤下，不过两服。《普济方》：黄丹炒紫、黄连炒，等分为末，糊丸麻子大，每服五十丸，生姜甘草汤下。按：铅丹能消积杀虫，故治疳疾，下痢，疟疾，有实绩。
《大观本草》载：孙尚药治丈夫妇人小儿痢，木香一块方圆一寸，黄连半两。上件二味用水半升同煎乾，去黄连，只薄切木香焙乾为末三服，第一橘皮汤，第二陈米饮，第三甘草汤调下。此方本景纯传有一妇人久患痢将死，观音授此方，服之遂愈。
赤白痢疾，黄连阿胶丸：治肠胃气虚，冷热不调，里急后重，腹痛，小便不利。阿胶炒过，水化成膏，一两，黄连三两，茯苓二两为末，捣丸梧子大，每服五十丸，粟米汤下，日三。（《局方》）　痢疾，因伤暑伏热而成者，阿胶乃大肠要药，有热毒留滞者，能疏导，无热毒留滞者，能平安。（喻嘉言）
《本草纲目》载：赤白下痢，龙牙草即马鞭草五钱，茶一撮，水煎服，神效。
赤白暴痢，如鹅鸭肝者，痛不可忍。黄连、黄芩各一两，水二升，煎一升，分三次，热服。（《经验方》）
热毒下痢，紫血鲜血者宜之。白头翁二两，黄连、黄柏、秦皮各三两，水七升，煮二升，每服一升，不愈，更服。妇人产后痢，虚极者，加甘草，阿胶各二两。（仲景《金匮玉函方》）
热痢里急，大黄一两，浸酒，半日煎服，取利。（《集简方》）
热毒赤痢，黄连二两，切，瓦焙令焦，当归一两，焙为末，入麝香少许，每陈米饮下二钱。佛智和尚以此济人。（《本事方》）
赤痢久下，累治不瘥，黄连一两，鸡子白和为饼，炙紫为末，浆水三升，慢火煎成膏，每服半合，温米饮下。一方以鸡子白和丸服。（《胜金方》）
治赤白痢，小腹痛不可忍，下重，或面青，手足俱变者。黄蜡三钱，阿胶三钱，同熔化，入黄连末五钱，搅匀，分三次，热服，神效。（仲景调气饮）
冷痢厥逆，六脉沉细，人参、附子各一两五钱，每服半两，生姜十片，丁香十五粒，粳米一撮，水二盏，煎七分，空心温服。（《经验方》）
冷痢腹痛，不能食者。肉豆蔻一两，去皮，醋和面裹煨，捣末，每服一钱，粥饮调下。（《圣惠方》）
诸痢脾泄，脏毒下血，川连半斤，去毛，切，装肥猪大肠内，扎定，入砂锅内，以水酒煮烂，取川连焙研末，捣肠，和丸梧子大，每服百丸，米饮下，极效。（《直指方》）
冷热诸痢，不问赤白，谷滞，休息，久下，皆主之。黄连长三寸，三十枚，重一两半，龙骨如棋子大，四枚，重一两，大附子一枚，乾姜一两半，阿胶一两半，细切，以水五合，著铜器中，去火三寸，煎沸，便取下，坐土上。沸止，又加水五合。如此九上九下，纳诸药入水内，再煎沸，辄取下。沸止，又上。九上九下，度可得一升，顿服，即止。（《图经本草》）
华佗治老少下痢，食入即吐，用白蜡方寸匕，鸡子黄一枚，蜂蜜、苦酒、发灰、黄连末各半鸡子壳，先煎蜜、蜡、苦酒、鸡子四味，令匀，乃纳连发熬至可丸乃止，二日服尽，神效无匹。按：此方的有精意，后人用诸木石涩药，徒贻后患，不如用蜡与肠胃相宜。
三十年痢，赤松上苍皮一斗，为末，面粥和服一升，日三，不过一斗愈。（《圣惠方》）
下痢不止，杨梅烧研，每米饮服二钱，日二。（《普济方》）　《医方摘要》：诸药不效，服此三服，宿垢去尽，即变黄色，屡黄色，屡验。皂角子瓦焙为末，米糊丸梧子大，每服四五十丸，陈茶下。
久痢不止，尤主里急，当归二两，茱萸一两，同炒香，去萸不用，为末，蜜丸梧子大，每米饮下三十丸，胜金丸。（《普济》）
肠滑久痢，黑神散；醋石榴煅烟尽，出火毒一夜，研末，仍以酸榴一块，煎汤服，神效，并治久泻不止。《经验方》：石榴一枚，劈破，炭火簇烧存性，出火毒为末，每服一钱，别以石榴一瓣，水一盏，煎汤调服，神妙无比。
痢疾脱肛，冷水调黄连末涂良。（《经验方》）姚和众方：龙骨粉扑之。休息痢，豶猪肝一具，切片，杏仁炒一两，于净锅内，一重肝，一重杏仁，入童便二升，文火煎乾，取食，日一次。（《千金方》）
《冷庐杂识》载：治休息痢方，用苦参子三十粒，去壳取仁，外包龙眼肉捻丸，每晨米汤送下一二服或三四服即愈。兼治肠风便血。凡热痢色赤久不愈者亦可治，惟虚寒下痢忌之。
气痢，牛乳半斤，荜茇三钱，同煎，减半，空腹顿服，一寒一热，能和阴阳。《独异志》云：唐太宗患气痢，众医不效，张宝藏进牛乳煎荜茇方，服之立愈。
疳痢欲死，新羊屎一升，水一升，渍一宿，绞汁顿服，日午乃食，极重者，不过三服。（《总录》）　《必效方》：新羊屎一升，水一升，搅澄汁服，不过三服。
五色痢疾，蝟皮烧灰，酒服二钱。（《寿域方》）
治八痢，四治黄连丸，见诸疳门。


卷三  ——————————————————————————————————————————————————————————————————————————————————————————

中风  ***************************
（有中脏　中腑　中经　中气）
中风，口噤不语，心烦恍惚，手足不随，或腹中痛满，或时绝复甦，伏龙肝末五升，水八升，搅澄清灌之。（《千金方》）　又方：服荆沥一升。按：荆沥与竹沥同功，并以姜汁助送，则不凝滞。但气虚不能食者，宜竹沥。气实能食者，宜荆沥，取其开经络，导痰涎。（取荆沥用荆茎截尺五长架两砖上，中间烧火炙之，两头以器承取，热服或入药中服。）　《千金方》：熟艾灸承浆一穴，颊车二穴，各五壮。又方：竹沥、姜汁等分，日日饮。又方：脉沉口噤，不能下药，黄耆一斤，防风一斤，煮汤数斛，置床下，蒸之，即语。唐敬宗以此法治柳太后也。凡人之鼻不受有形而受无形，人之口受有形兼受无形，病口噤不语，有形之汤缓不及事，以此二物蒸之，汤气满室，口鼻俱受，法甚神妙。
《焦氏说[艹/蹢]》载：治中风方用荆芥穗，以酒调下三钱，立愈。
中风不语，及偏风口眼喎斜，时时吐涎，以五月五日，六月六日，九月九日，採豨莶草温水洗去泥土，摘叶及枝头，入甑中，层层洒酒与蜜蒸之。九蒸九晒，熬捣为末，蜜丸梧子大，空心温酒，或米饮下二三十丸，服至四千丸，必愈，五千丸，当复少壮。按：豨莶治肝肾风气，四肢麻痹，骨痛膝弱，生则性寒，熟则性温，他州产者性寒，高邮产者性温，地气使然。喻嘉言曰：此草最能祛风，除湿，活血，故以治紫云烂风，无不效者。取赤梗者入药。
中风不语，口中涎沫，喉中如曳锯，藜芦一分，天南星一枚，去浮皮，于脐上剜一坑，纳陈醋二橡斗，四面火逼黄色，研为末，生面丸小豆大，每温酒服三丸。（经验）
偏风不遂，皮肤不仁，淫羊藿一斤，细锉，生绢袋盛于不津器内，用无灰酒二升浸之重封，春夏三日，秋冬五日后，每日暖饮，常令醺然，不得大醉，酒尽再服，无不效验。合时忌鸡犬妇人见。（《圣惠》）　《外台》方：桃仁二千七百枚，去皮尖及双仁，以好酒一斗三升，浸二十一日，取出，晒乾，杵细，作丸梧子大，每服二十丸，原酒吞下。
中风口喎，以苇筒长五寸，一头刺入耳内，四面以面密封，不透风，一头以艾灸七壮。患右灸左，患左灸右。
中风掣痛，不仁不随，并以艾斛计，揉团，纳瓦甑中，并下塞诸孔，独留一目，以痛处著甑目，而爇艾熏之，一时即知矣。（《肘后》）
中风挛缩，夜合枝酒：合欢树枝、柏枝、槐枝、石榴枝各五两，并生锉，以糯米五升，黑豆五升，羌活二两，防风五钱，细曲七斤半，先以水五升，煮五枝，取二斗五升，浸米豆蒸熟，入曲与羌防如常酿酒法，封三日，压汁，每饮五合，勿过醉致吐，常令有酒气。（《奇效方》）
中风瘫痪，手足不举。穿山甲左瘫用右甲，右瘫用左甲，炮熟，川乌头炮熟，红海蛤如棋子大者，各二两，为末，每用半两，捣葱白汁和成厚饼，径寸半，随左右贴脚心，缚定，密室安坐，以脚浸热汤盆中，待身麻汗出，急去药，宜谨避风，自然手足可举，半月再行一次，除根，忌口，远色，亦治诸风疾。（《卫生宝鉴》）
中风偏痹，半身不遂，用麻黄以汤熬成糊，摊纸上，贴不病一边，上下令遍，但七孔并病处不糊，以竹蝨焙为末，三钱，老人加麝香一钱，研匀，热酒调服，就卧，须臾药行如风声，口吐恶水，身出臭汗如胶，乃急去糊纸，别温麻黄汤浴之。暖卧将息，淡食十日，手足如故。（《岣蝼神书》）　按：竹蝨似竹沥而力猛，治半身不遂，能透经络，追痰涎。此方奇妙，不可思议。
卒然中风，昏昏如醉，形体不收，或倒或不倒，或口角流涎，斯须不治，便成大病，此证风涎潮于上，胸痹气不通，用急救稀涎散吐之。大皂荚肥实不蛀者四挺，去黑皮，白矾光明者一两，共为末，每用半钱，温水调灌，不大呕吐，只微微稀冷涎，或出一升二升，当待惺惺，用药调治，不可便大吐之。恐过剂伤人，累效，不能殚述。
疗暴中风，用紧细牛蒡根取时避风，以竹刀刮去土，生布拭了，捣绞取汁一大升，和好蜜四大合，分两次，温服，得汗便瘥。郑中丞食热肉一顿，便中暴风，外甥卢氏有此方，服之愈。（刘禹锡《传信方》）
《斗门方》载：治中风口面喎斜，用石灰涂之，向右涂左，向左涂右，候正如旧，即须以水洗下，大妙。
治中风方，七月半，取紫背浮萍晒乾，为细末，炼蜜和丸弹子大，每服一粒，以豆淋酒化下，治左瘫右痪，三十六种风，偏正头风，口眼喎斜，大风癞风，一切无名风，及脚气，并打扑伤折，及胎孕有伤，服过百粒，即为全人，名去风丹，又名紫萍一粒丹。世传宋时开河，掘得石碑，梵书大篆一诗，林灵素辨译云：天生灵草无根干，不在山间不在岸，始因飞絮逐东风，泛梗青青飘水面，神仙一味去沉疴，採时须在七月半，选甚瘫风与大风，些小微风都不算，豆淋酒化服三丸，铁镤头上也出汗。
蕲蛇酒：治中风伤酒，半身不遂，口目喎斜，肤皮[疒/帬]痹，骨节疼痛，及年久疥癣，恶疮风癞诸证。蕲蛇一条，酒洗，润透，去骨刺，及近头三寸，只取肉四两，羌活、归身、天麻、秦艽、五加皮各二两，防风一两，以生绢袋盛之。入金华酒罈内，悬胎安置，入糯米生酒醅五壶，浸袋，箬叶密封，安坛于大锅中，水煮一日，取起，埋阴地七日，取出，每饮一二杯，仍以滓晒乾碾末，酒糊丸梧子大，每服五十丸，日煮酒吞下。切忌见风，近色，及鱼、羊、鹅、面、发风之物。
接命丹：治中风瘫痪，见虚损门。
灵脂散：治中风麻痹，见崩漏门。
养正丹：治中风痰涎，不省人事，见炼服门。

瘫痪挛痹诸风疾  ***************************
与中风门参看
大豆糵散：治周痹邪在血脉之中，水痹不痛，上下周身。此药主五脏留滞，胃中结聚，益气出毒，润皮毛，补肾气。用大豆糵（即大豆黄卷）一斤，炒香为末，每温酒调下五分，日三服。（《宣明方》）
治风寒冷湿，搏于筋骨，足筋挛痛，行步艰难，及诸筋挛缩疼痛，松节散：茯神心中木一两，乳香一钱，石器炒研为末，每木瓜酒下二钱。（《圣济录》）　喻嘉言曰：甚效。
风湿走痛，牛皮胶一两，姜汁半杯，乳香、没药各一钱，同化成膏，摊纸上，热贴，冷即易，甚效。（邓笔峰方）
风寒湿痹，麻木不仁，或手足不遂，生川乌末每以白米煮粥一碗，入末四钱，慢熬，再入苡米末二钱，姜汁一匙，蜜三大匙，空腹啜之。《左传》云：风淫末疾，谓四末也。脾主四肢，风淫客肝，则侵脾而四肢病，此汤极验。（《本事方》）
风痹肢痛，营卫不行，川乌头泡去皮，以黑大豆同炒，至汗出为度，去豆焙乾，全蝎五分，焙，共为末，酽醋熬稠，丸绿豆大，温酒下七丸，日一服。（《圣惠方》）
周痹缓急偏者。苡仁十五两，大附子炮十枚，共为末，每服方寸匕，日三。（仲景方）　按：痹者，骨节痠痛；痹者，痛楚游移，不离本处，互相走注之谓。
筋骨风痛，人参四两，酒浸三日，晒乾，土茯苓一斤，山慈菇一两，为末，蜜丸梧子大，食前米汤下百丸。（《经验方》）
麻痹疼痛，仙桃丸：治手足麻痹，或瘫痪疼痛，腰膝痹痛，或打扑伤损闪肭，痛不可忍。生川乌不去皮，五灵脂各四两，威灵仙五两，洗焙为末，酒糊丸梧子大，每服七丸至十丸，盐汤下，忌茶。此药常服，其效如神。（《普济》）
十指疼痛，麻木不仁，生附子去皮脐，木香各等分，生姜五片，水煎温服。（《王氏简易方》）
历节风痛，羌活、独活、松节等分，用酒煮过，每日空心饮一杯。（《外台》）　《圣济总录》：虎胫骨酒炙三两，没药七两，为末，每温酒下二钱，日三服。
三十六风，有不治者，服之悉效。菖蒲薄切，晒乾，三斤，装入绢袋，清酒一斛，悬浸，密封一百日，视之如菜绿色，以一斗熟黍米纳入，封十四日，取出，日饮。（《夏禹神仙经》）
一切风疾，久服轻身，明目黑发，南烛树（即牛筋树）春夏取枝叶，秋冬取根皮，细锉，五斤，水五斗，慢火煎取二斗，去滓，净锅慢火煎如锡，瓷瓶收，每温酒服一匙，日三服。一方，入童便同煎。（《圣惠方》）
白虎风痛，走注两肢热肿，虎胫骨涂酥炙黄，黑附子炮裂去皮，各一两为末，每酒服二钱，日再。（《经验方》）　按：虎骨有筋络，周回牵绊，诸兽骨俱无，以此辨之。
长松酒：治一切风虚。长松即仙茅一两半，熟地八钱，生地、黄耆蜜炙、陈皮各七钱，当归、厚朴、黄柏各五钱，白芍炒、人参、枳壳各四钱，苍术制、半夏、天冬、麦冬、砂仁、黄连各三钱，木香、蜀椒、胡桃肉各二钱，小红枣肉八枚，老米一撮，灯心五寸长，一百根，一料分十剂，装入绢袋，凡米五升，造酒一樽，煮一袋，窨久乃饮。（《医通》）
天麻丸：天麻五钱，川芎二两为末，蜜丸芡子大，每食后嚼一丸，茶酒任下。消风化痰，清利头目，治心忪烦闷，头晕欲倒，项急肩背拘倦，肢节烦痛，皮肤瘙痒，偏正头痛，鼻齆，面目虚浮，并宜服。（《普济》）　按：天麻气辛，定风胜湿，是方治风痰挟湿，头痛等实证为宜。若病人津虚咽燥，大便闭涩，及火炎头痛，血虚头晕，及类中诸证，法咸忌之。
项强筋急，不可转侧，肝肾二脏受虚也。宣木瓜二枚，取盖去瓤，没药二两，乳香二钱半，二味入木瓜内缚定，饭上蒸三四次，研烂成膏，每用三钱，入生地汁半盏，无灰酒二盏，暖化温服。许叔微云：有人患此，每午后发，黄昏时定，谓此必先从足起，少阴之筋，自足至项，筋者，肝之合，日中至黄昏，阳中之阴，肺也。自离至兑，阴旺阳弱之时，故《灵宝毕法》云：离至乾，肾气绝而肝气弱，肝肾二脏受邪，故发于此时，授此方及都梁丸，服之愈。（都梁丸见头风条）
雷火针方：治心腹冷痛，风寒湿痹，及筋骨隐痛。熟蕲艾末一两，乳香、没药、穿山甲、硫黄、雄黄、草乌头、川乌头、桃树皮末各一钱，麝香五分，为末，拌艾以厚纸裁成条，铺药艾于内，紧卷如指大，长三四寸，收贮瓶内，埋地中七七日，取出，用时于灯上点著，吹灭隔纸十层，乘热针患处，热气直入病处，其效甚速，忌冷水。（试验）
一切风毒，并杀三虫，肠痔，能进食，若病胃胀满，心闷发热，即宜服，五月五日午时，附地刈取苍耳叶洗暴捣节，每服方寸匕，酒下，日二夜三。若觉吐逆，以蜜丸服，准计方寸匕数也。风轻者，日二服，若通体作粟，或麻豆出，此为风毒出也。可以针刺，溃去黄汁乃止，七月七，九月九，亦可採用。
虎潜酒：治风气，舒筋健步，止痛荣血，三十六种风证，服之皆妙。虎胫骨一对，羊酥炙，龟板醋炙三两，破故纸、牛膝、生地、骨碎补、杞子各两半，当归三两，羌活、独活、续断、桑寄生（无真者以桑枝代）、海风藤、红花、茯苓人乳拌、杜仲各一两，川芎、丹参各七钱，没药、乳香、赤首乌、小茴香、狗脊炙去毛，各六钱，入绢袋内，浸好陈酒二十斤，封固坛口，隔水煮三炷香，埋土内二日二夜，开饮随量。人弱者加人参二三两。
骨软风疾，腰膝疼，行步不得，遍身瘙痒，方见腰痛门。

疠风  ***************************
大风癞疾，苦参五两，切，以好酒三斗，渍三十日，每饮一合，日三服，常服不绝，若觉痹，即瘥。《儒门事亲》方：苦参末二两，装入猪肚缝合煮熟，取去药，先饿一日，次早先饮新水一盏，将猪肚食之。如吐，再食，待一二时，以肉汤调无忧散（人参五钱、制南星二钱）五七钱服，取出大小虫一二万为效。后以不蛀皂角一斤，去皮子煮汁，入苦参末调糊，下何首乌末两半，当归末一两，白芍末五钱，人参末三钱，丸梧子大，每服三五十丸，温酒或茶下，日三服，仍用麻黄、苦参、荆芥煎水洗浴。《圣济录》苦参丸：治大风癞疾，及热毒风疮疥癣。苦参九月末掘取，去皮暴乾，取粉一斤，蜜丸，每温酒下三十丸，日二，夜一服。《直指方》：长皂角二十条，炙去皮子，以酒煎稠，滤过候冷，入雪糕，丸梧子大，每酒下五十丸。又方：乌梢蛇三条，蒸熟，取肉焙，研末，蒸饼丸米粒大，以喂乌骨鸡待尽，杀鸡烹熟，取肉焙研末，酒服一钱，或蒸饼丸服，不过三五鸡，即愈。又方：眉发堕落，百骸腐溃，长松一两，甘草三分，水煎服，旬日愈。一渔妇忽患疠风，问之，云：产后食羊血，遂成此疾，故产后忌食羊血。
大风癞疮，黄精根去皮净，溪水洗，二斤，曝乾，纳粟米饭中，蒸至米熟，时时食。（《圣济》）　《仁存方》：黄柏末、皂角刺灰各三钱，研匀，空心酒服，取下虫物，并不损人，食白粥两三日，服补气药数剂，名神效散，如血肢肿，用针刺出水，再服，忌一切鱼肉发风之物，取下虫大小长短，其色不一，约一二升，愈。

伤寒  ***************************
（春为温　夏为热　秋为瘅　冬为寒）
伤寒厥逆，身微热，烦躁，六脉沉细微弱，此阴极发躁也。人参五钱，水一锺，煎七分，调制南星末二钱，热服立苏，治寒厥有痰者，名无忧散。（《三因》）
《居易录》卷九载：治伤寒症，用糯米粽无枣者和滑石末砸成锭，曝乾烧炭，浸酒，去炭，热饮之，不论七日内外皆效，七日内者即汗，七日外者次日汗。奇验。
伤寒发热，葛洪《肘后方》云：伤寒有数种，庸愚不能分别者，今取一药兼疗之。凡初觉头痛，身热，脉洪，一二日，便治以葱豉汤。葱白一虎口，豉一升，绵裹，水三升，煮一升，顿服，取汗，更作，加葛根一钱，再不汗，加麻黄三分。又法：葱汤煮粥，入盐豉食之，取汗。又法：用豉一升，童便三升，煎一升，分服，取汗。《千金方》：伤寒初得，不问阴阳，肥皂角一挺，烧赤为末，水五合和，顿服，阴病极效。
伤寒阴盛格阳，其人必躁热而不饮水，脉沉，手足厥逆者是也。霹雳散：大附子一枚，烧存性为末，蜜水调服，逼散寒气，然后热气上行，汗出而愈。（《孙兆口诀》）
伤寒发黄，大黄五两，锉，微炒赤，切，用腊雪水煎如膏，每服半匙，冷水下。气壮者，大黄一两，水二升，渍一宿，平旦煎汁一升，入芒硝一两，缓服，须臾当利下。（《伤寒类要》）　按：大黄其性峻，其气猛，长驱直捣，一往不返，惟一切有形积滞，瘟疫邪热，脉洪而实者，用之。审证不确，轻发误投，多致不救，戒之戒之。
伤寒坏证，凡伤寒时疫，不问阴阳老幼，及妊妇误服药饵，困重垂死，脉沉伏，不省人事，七日后皆可治，百不失一，名夺命散，又名复脉汤。人参一两，水二锺，紧火煎一锺，以井水浸冷服，少顷，鼻梁有汗出，脉复，立瘥。（《百一选方》）
伤寒结胸，天行病，四五日，结胸满痛，壮热。苦参一两，醋三升，煮取一升二合，饮之，取吐即愈。天行毒病，非苦参醋药不解，并温覆取汗。（《外台》）
伤寒头痛如破，连须葱白半斤，生姜二两，水煮温服。（《活人书》）
伤寒宜吐，病如桂枝证，头不痛，项不强，寸脉微浮，胸中痞，哽气上冲咽喉不得息者，此胸中有寒，宜吐。太阳中暍，身热头痛，而脉微弱，此夏月伤冷水，水行皮中也，宜吐。少阳病，头痛，发寒热，脉紧不大，此膈上有痰也，宜吐。病胸上诸实，郁郁而痛，不能食，欲人按之，而反有浊唾下利，日十馀行，寸口脉微弦者，当吐。懊憹烦躁不得眠，未经汗下者谓之实烦，当吐。宿食在上脘者当吐，并以瓜蒂散主之。惟病后，产后，诸亡血虚家，宜戒。方用瓜蒂二钱五分，熬黄，赤小豆二钱五分，共为末，每用一钱，香豉一合，热汤七合，煮糜，去滓和服，少少加之，快吐乃止。（仲景《伤寒论》）
伤寒文蛤散：张仲景云：病在阳，当以汗解，反以冷水噀之或灌之，更益烦热，欲水不渴者，此散主之。文蛤五两为末，每沸汤服方寸匕，甚效。
伤寒阴躁，伤寒下后，又发其汗，昼中烦躁不得眠，夜不安静，不呕不渴，无表证，脉沉微，身无大热者，乾姜附子汤温之。乾姜一两，生附子一枚，破作八片，水三升，煮一升，顿服。（《伤寒论》）
伤寒吐下后，心中懊憹，大下后，身热不退，心中痛者，并用栀豉汤吐之。肥栀子十四枚，水二盏，煮一盏，入豆豉半两，同煮，至七分，去滓服，得吐，止后服。（《伤寒论》）
伤寒烦渴思饮，栝蒌根三两，水五升，煮一升，分二服，先以淡竹沥一斗，水二升，煮好银二两半，冷饮汁，然后服此。（《外台》）　又伤寒口渴，邪在脏也，猪苓汤。猪苓、茯苓、泽泻、滑石、阿胶各一两，水四升，煮二升，每服七合，日三服。呕而思水者，亦主之。（仲景方）
伤寒搐搦，汗后覆盖不密，致腰背手足搐搦者。牛蒡根十条，麻黄、牛膝、天南星各六钱，锉于盆内，研细好酒一升同研，以新布绞取汁，以炭火半斤，烧一地坑，令赤，扫净，倾药汁入坑内，再烧令黑色取出，乳钵内细研，每温酒下一钱，日三。（朱肱《活人书》）
伤寒暴痢，豆豉一升，薤白一握，水三升，煮薤熟，纳豉更煮色黑，去豉，分为二服。（《药性论》）
夹惊伤寒，紫背浮萍一钱，犀角屑五分，钩勾三七个，为末，每蜜水调下五分，连进三服，出汗为度。（《圣济录》）
伤寒呃逆，及哕逆不定。丁香一两，乾柿蒂焙，一两为末，每服一钱，人参三钱，煎汤下。（《简要济众方》）
伤寒斑出，猪胆鸡子汤：猪胆汁、苦酒各三合，鸡子一枚，同煎三沸，分服，汗出愈。（张文仲方）
伤寒遗毒，手足肿痛欲断，黄柏五斤，水三斗，煮渍。（《肘后》）　《外台》方：手足疼脱，取羊屎煮汁渍之，瘥乃止。或和猪膏涂。又方：热毒攻肢，肿痛欲脱，以水煮马屎汁渍之。按：此即断肢肘足，伤寒遗毒也，治之立效。
伤寒病后足肿，狗脊煎汤渍洗，并节饮食，以养胃气。（《吴绶蕴要》）
伤寒馀热，邪入经络，体瘦肌热，是方推陈致新，解利伤寒，时气伏暑，仓猝并治，不论长幼。柴胡四两，甘草一两，每三钱，水一盏，煎服。（许学士《本事方》）
大便不通，仲景《伤寒论》云：阳明病自汗，小便反利，大便不通，津液内竭也。蜜煎导之。用蜜一合，铜器中微火煎之，候凝如饴状，至可丸，乘热捻作梃，令头锐，大如指，长寸半许，候冷即硬，纳穀道中，少顷即通。一法：皂角、细辛为末，加少许，尤速。
三建汤：治元阳素虚，寒邪外攻，手足厥冷，大小便滑数，小便白浑，六脉沉微，除痼冷，扶元阳，及伤寒阴毒。乌头、附子、天雄并炮裂，去皮脐，等分㕮咀，每服四钱，水二盏，姜十五片，煎八分，温服。（《肘后》）
《居易录》卷十八载：李司寇奉倩言得一秘方，治疫气伤寒等症最效。其方用麦冬三钱，乌梅三枚，枣三枚，芫荽梗三十寸，灯心三十寸，竹叶三十片，热煎服。
伤寒阴盛自汗，唇青脉沉，养正丹，见炼服门。

中寒  ***************************
中寒昏困，姜附汤：治体虚中寒，昏不知人，及脐腹冷痛，霍乱转筋，一切虚寒之病。生附子一两，去皮脐，炮姜一两，每服三钱，水二锺，煎服。（《局方》）　按：乾姜能发阳气直至巅顶之上，附子能生阳气于至阴之下，故仲景治伤寒四逆等汤方并用。盖既伤于寒，则周身都为寒邪所中，若只用乾姜，有僭上之害，只用附子，独防少阴之贼，并用则一守一走，实为回阳健将，用之而当，功成反掌。世俗视为禁药，岂知药能中病，毒药皆圣药也。

痼冷  ***************************
元脏伤冷，《经验方》：熟附子为末，以水二盏，入末二钱，盐葱姜枣同煎，取一盏，空心服，去积冷，暖下元，肥肠益气。《梅师方》二虎丹：补元脏，进饮食，壮筋骨。乌头、附子各二两，酽醋浸三宿，切片，掘一小坑，炭火烧赤，以醋三升，同药倾入坑内，用盆合之一宿，取出，去砂土，入青盐四两，同炒赤黄色为末，醋打面糊丸梧子大，空心冷酒下十五丸，妇人亦宜。

阴证  ***************************
阴阳易病，凡男妇伤寒后，病虽瘥，未满百日，不可交接，为病拘急，手足拳，腹痛欲死，丈夫名阴易，妇人名阳易，速宜汗之，即愈，满四日不治。乾姜四两为末，每用半两，白汤调服，覆衣被取汗，手足伸，即愈。（《伤寒类要》）　此伤寒极危之证。《南阳活人书》：男子阴肿，小腹绞痛，头重眼花，宜豭鼠汤。豭鼠屎十四枚，韭根一大把，水二盏，煮七分去滓，再煎二沸，温服，得汗愈，未汗再服。
交接阴毒，腹痛欲死，豭猪血乘热和酒饮之（《肘后》）　《南阳活人书》：厥逆唇青，卵缩，六脉欲绝者。用葱一束，去根及青，留白二寸，烘热，安脐上，以熨斗火熨之。葱坏则易，良久，热气透入，手足温，有汗即瘥，乃服四逆汤，生附子、乾姜、炙草，若熨而手足不温，不可治。
脱阳危症，凡人大吐大泄后，四肢厥冷，不省人事，或与女子交后，小腹肾痛，外肾搐缩，冷汗出，厥逆，须臾不救。先以葱白炒热，熨脐，后以葱白二十一茎，擂烂，酒煮灌之，阳气即回。此华佗救卒病方也。
夹阴伤寒，先因欲事，后感寒邪，六脉沉伏，小腹绞痛，四肢逆冷，呕吐清水，不假此药，无以回阳。人参、炮姜各一两，附子一枚，破作八片，水四升半，煎一升顿服，脉出身温，愈。（吴绶《伤寒蕴要》）　《孙兆口诀》：房后受寒，证如前状，宜退阴散。川乌头、乾姜等分，切炒，放冷为散，每服一钱，水一盏，盐一撮，煎取半盏，温服得汗解。《斗门方》：乌药子一合，炒起烟，投水中，煎三五沸，服一大盏，汗出阳回瘥。《千金方》：伤寒后，因交接腹痛卵肿，葱白捣烂，苦酒一盏，和服。
阳气欲脱，四肢厥冷，养正丹，见炼服门。
热病劳复，扁鹊方，见瘟疫门。

瘟疫  ***************************
辟禳瘟疫，好朱砂一两研细，蜜丸麻子大，常以太岁日平旦一家大小勿食诸物，向东吞三七丸，勿近齿，永无疫。（《外台》）　又方：正月上寅日，捣女青末三角绛囊盛系帐中，大吉。《梅师方》：豆豉和白术浸酒，常服。《千金方》：五月五日，多采苍耳嫩叶阴乾收之。临时为末，冷水服二钱，或水煎举家皆服，能辟邪恶。
热病发狂，不避水火，欲杀人。苦参末蜜丸梧子大，每薄荷汤下十丸。（《千金》）　《肘后方》：伤寒时气温病，六七日热极，发狂，见鬼欲走，取白狗从背破取血，乘热摊胸上，冷乃去之。此治垂死者亦活，无白犬，但纯色者亦可。《日华子本草》：芭蕉根捣汁饮。《斗门方》：发狂奔走似癫，不得汗，以人中黄入大罐内，以泥固济，煅半日，去火毒，研末，新汲水服三钱，未退再服。
阳毒瘟疫，热极发狂，发斑，大渴倍常，黑奴丸，水化服一丸，汗出，或微利即愈。小麦奴、梁上尘、釜底煤、灶突墨、黄芩、麻黄、芒硝等分为末，蜜丸弹子大，取火化者从治之义也。麦乃心之谷，而奴则麦实将成，为湿热所蒸，上黑霉者，与釜煤灶墨同一理。陈延之《小品》名麦奴丸，又名水解丸、高堂丸，诚救急良药也。又：瘟病发斑困笃者，取癞虾蟆去肠生捣，食一二枚，无不瘥者。
热病发斑，赤色，烦痛，大青四物汤。大青一两，阿胶、甘草各二钱半，豉二合，分三服，每用水盏半，煎一盏，入胶烊化服。或服犀角大青汤：大青七钱半，犀角二钱半，栀子十枚，豉二撮，分二服，每服水盏半，煎八分，温服。（《南阳活人书》）　按：大青解心胃热毒，时疾宜之。
热病无汗，浮萍一两，四月十五日採之。麻黄去根节，桂心、附子炮去脐皮，各五钱，四物捣，细筛，每一钱，水一盏，生姜半分，煎至六分，和滓热服，汗出乃瘥。又治恶疾疠疮，遍身者，浓煮汁浴，半日效，此方甚奇古。
热疾谵语，大黄五两，微炒赤为散，用腊雪水五升，煎如膏，每服半匙，冷水下。（《圣惠方》）　按：大黄除实热诸邪热，平定祸乱之要药，故曰将军。（无祸乱而动用将军，是谓诛伐无过。）
瘟病热哕，伏热在胃，令人胸满气逆，逆则哕，或大下，胃中虚冷，亦致哕也。茅根切，葛根切，各半斛，水三升，煎一升半，每注饮一盏，哕止即停。（庞安常《伤寒卒病论》）
瘟热病，蚯蚓数条，同荆芥捣汁饮，得汗即解。（越道人方）
虾蟆瘟，面赤，项肿，以金线龟捣汁，水调，空腹顿饮极效，曾活数人。心病邪热，蕊珠丸。用猪心血一枚，淀花末一匙，朱砂末一两，同研，丸梧子大，每酒服二十丸。（《奇效方》）
天行时疾，生牛蒡根捣汁五合，空腹分为二服，服讫，取桑叶一把，炙黄，以水一升，煮取五合，顿服，无叶用枝。（孙真人食忌）　《伤寒类要》：松毛细切，酒服方寸匕，三服能解五年疫。
时行热毒，心神烦躁，蓝淀一匙，新汲水一盏服。（《圣惠》）
时疫流毒，攻手足，肿痛欲断，苦杖根锉，煮汁渍之。（《肘后》）　又：伤寒瘟疫，头痛壮热，脉盛，艾叶三升，水一斗，煮一升，顿服，取汗。
时气欲死，用古文钱百文，水一斗，煮八升，入麝香末三分，少饮至尽，或吐或下愈。（同上）
天行劳复。（丈夫热病后交接，忽卵缩腹痛。）烧女人月经赤衣为末，熟水服方寸匕，即定。（扁鹊方）　《类要》方：含头垢枣大一枚良。
大热狂渴，干陈人屎为末，于阴地净黄土中，作五六寸小坑，将末三两匙，入坑中，以新汲水调匀，良久澄清，细细与饮，即解，俗谓地清。（寇宗奭《衍义》）
时气头痛烦热，皂角烧研，新汲水一盏，姜汁蜜各少许，和二钱服，先以暖水淋浴后，服药取汗，愈。（《圣惠》）　皂角通窍，亦发汗。

发热  ***************************
血虚发热，治肌热，燥热，困渴，引饮，目赤，面红，昼夜不息，其脉洪大而虚，重按全无力，此血虚之候也。得于飢困劳役，证似白虎，但脉不长实为异耳，误服白虎汤，即死，宜当归补血汤。归身酒洗二钱，绵耆蜜炙一两，水二锺，煎一锺，空心温服，日再服。（东垣《兰室秘藏》）
虚劳发热，骨蒸烦热，见痨瘵门。

伤暑  ***************************
伏暑发热，作渴，呕恶，及赤白痢，消渴，肠风，酒毒，泄泻诸病。川连一斤，切，以好酒二升半，煮乾，焙研，糊丸梧子大，每白汤下五十丸，日三服。（《局方》）
夏月暍死（热极而死，）以道中热土积心口，少冷，即易，气通则苏，并以热土围脐旁，令人尿脐中，仍用热土大蒜等分，捣水去滓灌之，即活。
中暍昏闷，夏月人在途中热死，急移阴处，掬道上热土拥脐上作窝，令人尿满，暖气透脐即苏，再服地浆（见霍乱门）蒜水等药。林亿云：此法出自仲景，实救急神方。脐乃命蒂，暑暍伤气，温脐所以接其元气之意。

霍乱  ***************************
（有湿热　寒湿　七情内伤　六气外感）
乾霍乱，不吐不利，胀痛欲死，地浆三五盏，服即愈，大忌米汤。（《千金方》）　取地浆法：掘黄土地作坎，深三尺，以新汲水沃入，搅浊，少顷澄清服。按：中暑霍乱，暑热内伤，七情迷乱所致，阴气静则神藏，躁则消亡。坤为地，地属阴，土曰静顺，地浆作墙阴坎中，为阴中之阴，能泻阳中之阳。喻嘉言曰：须背阴不见日为之，乃妙。《圣济方》：槟榔五钱，童便半盏，水一盏，煎服。河南唐房伟方：上不得吐，下不得利，盐一大匙，熬令黄，童便一升，合和温服，少顷吐利愈。《十便良方》：乾霍乱，胀满烦闷，乱发一团，烧灰，盐汤二升，和服，取吐。
霍乱转筋入腹，臂脚直，其脉上下微弦，鸡矢为末，水六合，和方寸匕，温服。（仲景方）　《救急方》：转筋气绝，腹有暖气者，以盐填脐中，用艾灸盐上七壮，即苏。《圣惠方》：木瓜一两，酒一升煎服。不饮酒者，煮汤服，仍煎汤浸青布裹其足。养正丹，见炼服门。
搅肠沙痛，阴阳腹痛，手足冷，身上有红点，以灯草蘸麻油点火，焠于点上。（《济急方》）　《简便方》：荞麦面一撮，炒黄，水烹服。《圣惠方》：童便服之。即止。
凡霍乱及呕吐，不能纳食与药，危甚者，先饮阴阳水（新汲水百沸汤和匀）数口，即定。《孙东宿医案》，用之立效。按：霍乱，清浊相干，乱于肠胃，饮此辄定者，分其阴阳，使得其平也。
凡脾胃湿多，吐泻霍乱者，东壁土新汲水搅化，澄清，服即止。按：东壁土屋东壁上土，常先见日。盖脾主土，喜燥恶湿，取太阳真火所照之土，引真火生发之气，补土胜湿，则吐泻自止。
霍乱腹痛，炒盐一包，熨其心腹，令气透，又以一包熨其背良。（《救急方》）
霍乱吐泻，枯白矾末一钱，沸汤调下。（《华佗危急方》）　《千金方》：扁豆、香薷各一升，水六升，煮一升，分服。凡夏月乘凉饮冷，阳气为阴邪所遏，病头痛发热，恶寒，烦躁，口渴，或吐泻，或霍乱，宜用香薷以发越阳气，散水和脾。若饮食不节，劳役作丧之人，伤暑，大热大渴，汗泄如雨，烦躁喘促，乃劳倦内伤之证，必用东垣清暑神气汤。（人参、黄耆、炙草、当归酒洗、麦冬、五味、青皮麸炒、陈皮、神麴、炒黄柏酒炒、葛根、苍术、白术土炒、升麻、泽泻、姜枣。）人参白虎汤（石膏、煨知母、甘草、粳米、人参）之类，泻火益元。若用香薷，是重虚其表也，气虚人尤不可多服。《圣济方》：吐泻，烦躁不止，人参二两，橘皮三两，生姜一两，水六升，煮三升，分三服，气虚伤暑宜之。《百一选方》：垂死者，服之回生，藿香叶、陈皮各半两，水二盏，煎一盏，温服。
霍乱呕甚，高良姜生锉二钱，大枣一枚，水煎冷服，立定，名冰壶汤。（《普济方》）　按：高良姜辛温大热，治客寒犯胃，胃冷呕逆，及伤生冷之物而成霍乱吐泻者，的为要药。若胃火作呕，伤暑霍乱，暴注下迫，犯之莫救。
冒暑霍乱，小便不利，头运引饮，三白散。泽泻、白术、茯苓各三钱，水一盏，姜五片，灯心十茎，煎八分，温服。
霍乱心烦，芦根炙两半，浮萍焙、人参、枇杷叶炙各一两，每服五钱，入薤白四寸，酒煎温服。（《圣惠方》）
乾湿霍乱轻筋，大蒜捣涂足心，立愈。（《永类钤方》）
风痰霍乱，食不消，大便涩，诃黎三枚，取皮为末，和酒顿服三五次。妙。（《外台》）
平痧丸：治一切瘀证，绞肠切痛，霍乱吐泻，转筋入腹，但令下咽，立愈。每服五分，阴阳水服，重者连进数服，不能吞者，研末灌之。孕妇忌服。若霍乱转筋（俗名吊脚痧），服平痧丸后，用大蒜捣贴两足心涌泉穴，周时即愈。川贝母一两八钱，青皮、麝香各三钱，广藿香二两一钱，新会皮二两，厚朴、紫苏各三两，荞麦粉二两一钱，晚蚕沙七两二钱，滑石粉六两六钱，枳壳炒四两二钱，苍术米泔浸透，二两三钱，半夏姜汁制，二两，甘草六两三钱，车前七两，各取净末，加生姜及葱各斤半，捣汁滴丸梧子大，以飞辰砂三两六钱、飞雄精三两为衣。

咳嗽  ***************************
（有风寒　痰湿　火热　燥郁）
肺热咳嗽，胸膈塞满，瓜蒌仁制半夏焙研，各一两，姜汁打面糊丸梧子大。每食后，姜汤下五十丸。（严用和《济生方》）　又：身如火炙，肌瘦，将成劳，枇杷叶、木通、款冬花、紫菀、杏仁、桑白皮各等分，制大黄减半，为末，蜜丸樱桃大，食后，夜卧，含化一丸妙。《卫生易简方》：沙参五钱，水煎服。按：人参专补脾胃元气，因而益肺与肾，故内伤元气者宜之。沙参专补肺气，因而益脾与肾，故金脏受火克者宜之。一补阳而生阴，一补阴而制阳，故肺虚火实，及嗽血者，万无用人参之理。脏腑无实热，肺虚，寒邪作嗽者，忌服沙参。
热咳不止，浓茶一锺，蜜一锺，大熟瓜蒌一枚，去皮将瓤入茶蜜汤洗去子，盛碗内，饭上蒸，至饭熟取出，时挑三咽之。（《摘元方》）
热痰咳嗽，烦热面赤，口燥心痛，脉洪数者，小黄丸。半夏、南星各一两，黄芩一两半，为末，姜汁浸蒸饼丸梧子大，每食后，姜汤下五七十丸。
湿痰咳嗽，面黄体重，嗜卧惊悸，兼食不消，脉缓者，白术丸。半夏、南星各一两，白术一两半，为末，糊丸梧子大，每姜汤下五七十丸。（《活法机要》）　按：此等证，若误认劳怯，不用星半，以肺肾药投之，大误矣。其有肺嗽，痰中带血，口渴咽乾者，属真阴亏损，相火煎熬津液而成。痰为标，火为本，世医不知，误投星半，则津液愈损，肺燥益增，俄见浓痰凝结，多致声哑而死。若合参术，其祸尤速，如此者医杀之耳。
气痰咳嗽，面白气促，洒淅恶寒，愁忧不乐，脉涩者，玉粉丸。半夏、南星各一两，官桂五钱，为末，糊丸梧子大，每姜汤下五十丸。（同上）
气咳日久，生诃黎一枚，含之咽汁，瘥后口爽，不知食味，煎槟榔汤一盏服，即知味。（《经验方》）
咳嗽日久，鸡子白皮炒，十四枚，麻黄三两，焙为末，每服方寸匕，饮下，日二。（《必效方》）　《肘后方》：浮石末汤服，或蜜丸服，按：浮石清金降火，消积块，化老痰。《图经本草》：紫菀、款冬各一两，百部半两，捣为末，每服三钱，姜三片，乌梅一枚，煎汤调下，日二效。《圣济总录》：阿胶炒、人参各二两，为末，每服二钱，豉汤一盏，葱白少许，煎服，日三。《食疗方》：黄明胶炙研一钱，人参末二钱，薄豉汤二盏，葱白少许，煎沸，嗽时温呷。丹溪方：五味五钱，甘草钱半，五倍子、风化硝各二钱为末，干噙。《摄生方》：五味一两，真茶四钱，晒研为末，甘草五钱，煎膏，丸绿豆大，每沸汤下三十丸，数日愈。久咳薰法：每旦取款冬花如鸡子大，少蜜拌润，纳铁铛中，又用一碗，钻一孔，孔内安一小笔管，以面泥缝，勿漏气，铛下著炭火，少时烟从管出，以口含吸，咽之，如胸中少闷，须举头，即将指头按住管口，勿使漏，至烟尽乃止，如是五日一为之。待至六日，饱食羊肉餺饪一顿，永瘥。有人病嗽多日，或教燃款冬三两于无风处，以笔管吸菸，满口，咽之，数日果效。按：款冬花为温肺治嗽之品，肺经虚寒，又为风寒所侵，而咳嗽者，吸菸并效，若肺热有火而嗽者，不可尝试。三奇散：治一切咳嗽，不问久近，昼夜无时，用佛耳草五十文，款冬二百文，熟地焙研末，每用二钱，于炉中烧之，以筒吸菸，嚥下，有涎吐去。有人病此，医治不效，用此遂愈。按：佛耳草治寒痰嗽，凡寒嗽，多是火郁于内，寒覆于外，故吸菸治寒嗽，须佛耳草为款冬使，若热嗽禁熏。
二十年嗽，猪胆三具，大枣百枚，酒五升渍之。秋冬七日，春夏五日，绞去滓，七日服尽，忌盐。《肘后方》：白羊[月臣]三具，大枣百枚，酒五升，渍七日饮之。
久咳上气，体肿，短气，胀满，昼夜倚壁不得卧，常作水鸡声，白前汤主之。白前二两，紫菀、半夏各三两，大戟七合，水一斗，渍一宿，煮取三升，分数服，禁食羊肉、饧糖，效。（《深师方》）　按：白前肺家要药，能除痰定喘，保肺气。《简便方》：缩砂洗研，生姜连皮等分，捣烂，热酒食远泡服。按：缩砂仁香气入脾，辛能润肾，故为开脾胃，和中气之正品。若兼虚气不归元，非此为开导不济，殆胜桂附猛之品多矣。崔知悌方：气逆不得卧，或遍身气肿，或单面肿鼓，足肿，并主之。葶苈三升，微火熬研，绢袋盛浸清酒五升中，冬七日，夏三日，初服如桃许大，日三夜一，冬月日二夜二，量其气力，取微利为度，如患急者，不待日满，亦可绞服。刘禹锡《传信方》：炮姜、皂角炮去皮子及蛀者，桂心去皮，等分，并捣筛，蜜和捣三千杵，丸梧子大，每服三丸。嗽发即服，日三五服，禁食葱面油腻，神效。禹锡与李亚同幕府，李每治人，而不出方，或诮其吝，李曰：凡人患嗽，多进凉药，此方热燥，必不肯服，故但出药，即多效也。试之，信然。仲景方：上气唾浊不得卧，皂荚丸。皂荚炙去皮子，研末蜜丸梧子大，每服一丸，枣膏汤下，日三服，夜一。
卒得咳嗽，桃仁三升，去皮，杵著器中，密封蒸熟，日乾，绢袋盛浸二斗酒中，七日可饮，日饮四五合。《海上方》：好梨去核，捣汁一碗，入椒四十粒，煎一沸去滓，纳黑锡一两，消讫，细细含咽，立走。《肘后方》：屋上白螺或白蚬壳捣为末，酒服方寸匕。
一切肺病，咳嗽脓血，用好酥五十斤，炼三遍，当出醍醐，每服一合，日三服，以瘥为度，神效。（《外台》）　造酥法：以牛羊乳入锅煎二三沸，倾入盆内，冷定，待面结皮，取皮再煎油出，去渣，入锅内，即成酥油。
咳嗽寒热，旦夕加重，少喜多嗔，积渐少食，脉弦紧者。杏仁半两，去皮尖，童便浸七日，漉出，温水淘洗，砂盆内研如泥，以童便三升，煎如膏，每白汤下一钱，妇人室女，服之尤妙。（《千金方》）
咳嗽虚热，天花粉一两，人参三钱为末，每米汤下一钱。（《集简方》）
《古夫于亭杂录》载：天花粉、青黛治嗽，见卷四。
酒痰咳嗽，用此救肺，瓜蒌、青黛等分，研末，姜汁蜜丸芡子大，每噙一丸。（《丹溪心法》）
肺痿咳血，栝蒌五十枚，连瓤九焙，乌梅肉五十枚，焙，杏仁去皮尖二十一枚，共为末，每用一捻，以猪肺一片，切薄，掺末入内，炙熟冷嚼，咽之，日二服。（《圣济录》）
肺痿咳嗽，时时寒热，頳赤气急，童便去头尾，五合，取粉甘草一寸，四破，浸之。露一夜，去甘草平旦顿服，一日一剂，童子忌五辛热物。（姚僧坦集验）
久嗽肺痿作燥，羊肺汤：羊肺一具，洗净，以杏仁、柿霜、真豆粉、真酥各一两，白蜜二两和匀，灌肺中，白水煮食。（葛可久方）《李绛手集》：大人小儿，咳逆短气，胸中吸吸，咳出涕吐，及臭脓，竹沥一合，日日服，日三五次，以愈为度。
久嗽肺痈，久嗽不愈，肺积虚热成痈，咳出脓血，晓夕不止，喉中气寒，胸膈噎痛，蛤粉、阿胶、鹿角胶、生犀角、羚羊角各二钱，河水三升，铜器内，文火熬至半升，滤汁，时时仰卧细呷，日一服。张刑部病此，田枢蜜授此方，服之愈。仲景《金匮玉函》方：肺痈咳嗽，烦满微热，芦苇茎切，二升，水二斗，煮汁五升，入桃仁五十枚，苡仁、瓜瓣各半升，煮取二升服，当吐出脓血而愈。又方：治肺痈咳嗽，胸满振寒，脉数，咽乾不渴，时出浊唾腥臭，久久吐脓如粳米粥者。桔梗汤：桔梗一两，甘草二两，水三升，煮一升，分温再服，朝暮吐脓血则瘥。
嗽痰喘急，桔梗两半为末，童便半升，煎四合，去滓温服。（《简要济众方》）
久嗽气急，知母五钱，隔纸炒，杏仁姜水泡去皮尖，五钱，水一锺半，煎一锺，食远温服，次以莱菔子、杏仁等分为末，糊丸姜汤下五十丸，以绝病根。（《邓笔峰杂兴方》）
咳嗽唾血，劳瘦骨蒸，日晚寒热。生地汁三合，煮白粥，临熟，入地黄汁，搅匀，空心食之。（《食医心镜》）《指南方》：唾血后咳者，紫菀、五味炒为末，蜜丸芡子大，每含化一丸。
肺损咳嗽，紫菀五钱，水一盏，煎七分，温服，日三。（《卫生易简方》）
热咳咽痛，灯笼草（即酸浆）为末，白汤服，名清心丸，仍以醋调敷喉外。（《丹溪纂要》）
齁喘咳嗽，蓖麻仁去壳，炒熟，拣甜者食之，须多服见效，终身不可食炒豆。（《卫生方》）
乾咳无痰，熟瓜蒌捣烂绞汁，入蜜等分，加白矾一钱，熬膏，频含咽汁。（《简便方》）
咳嗽有痰，熟瓜蒌十枚，明矾二两，捣和饼，阴乾，研末，糊丸梧子大，每姜汤下五七十丸。（《医方摘要》）
久嗽肺胀，五味二两，粟壳（白饧炒）五钱为末，白饧丸弹子大，每水煎一丸服。（《卫生家宝方》）
止嗽化痰，降气解郁，消食除胀，奇效。贝母去心一两，姜制厚朴五钱，为末，蜜丸梧子大，白汤下五十丸。（笔峰方）　《发明》：俗以半夏性燥有毒，以贝母代之。贝母乃太阴肺经之药，半夏乃太阴脾经，阳明胃经之药，何可代也。凡咳嗽痰中见血，虚劳吐血，诸郁咽痛，喉痹，肺痈，肺痿，痈疽，妇人乳难，此宜贝母为嚮导，半夏乃禁用之药。
卒寒咳嗽，皂荚烧研，豉汤服二钱。（《千金方》）
痰喘咳嗽，长皂角三条，去皮子。一荚入巴豆十粒，一荚入半夏十粒，一荚入杏仁十粒，用姜汁制杏仁，麻油制巴豆，蜜制半夏，一处火炙黄色为末，每用一字，安手心，临卧以姜汁调服，神效。（余居士选奇方）
《养疴漫笔》载：治嗽方甚多，余得一方甚简，但用香橼去核，薄切作细片，以时酒同入砂瓶内，煮令熟烂，自昏至五更为度，用蜜拌匀，当睡中唤起，用匙挑服甚效。又越州某学录云：少时苦嗽，百药不疗，或教用向南柔桑条一束，每条寸折内锅中，大约用水五碗，煎至一碗，于盛暑中遇渴饮之，服一月而愈。
肺燥咳嗽，苏游凤髓汤。松子仁二两，胡桃肉二两，研膏，和蜜半两收之，食后沸汤点服二钱。（《外台》）
痰嗽带血，青州大柿饼饭上蒸熟，批开，每用一枚，掺真青黛一钱，卧时薄荷嚼下。（《丹溪纂要》）
咳嗽吐血，甚者殷鲜。桑白皮一斤，米泔浸三宿，刮去黄皮，锉细，入糯米四两，焙乾为末，每米饮下一钱。（《经验方》）
补肺丸：治咳嗽。杏仁二大升，去双仁者，童便二升，浸之。春夏七日，秋冬十四日，连皮尖，于砂盆内研，滤取汁，煮令鱼眼沸，候软如面糊，以粗布摊晒，可丸即丸，服之。食前后，总须服三五十丸，茶酒任下。忌白水粥。（《传信方》）
百祥膏：治嗽而吐青绿水，又治痘疮归肾，紫黑干陷，不发寒者，宜下之。不黑者，慎勿下，红芽大戟不拘多少，阴乾，浆水煮极软，去骨，日乾，复纳原汁尽焙，为末，水丸粟米大，每服一二十丸，研赤脂麻汤下。
白凤膏：治咳嗽吐痰血，火乘金位者。见虚损门。
养正丹：治咳逆。
人参膏：治肾气衰惫，咳嗽不止。俱见炼服门。

哮喘  ***************************
（有风寒　火郁　痰气　气虚　阴虚）
哮喘有声，卧睡不得。代赭石末米醋调，时进一二服。（《普济》）
阳虚气喘，自汗，盗汗，气短头运，人参五钱，熟附子一两，分作四帖，生姜十片，流水二盏，煎一盏，食远温服。（《济生》）
宋·刘昌诗《芦浦笔记》载：治喘方，麻黄三两不去根节，汤浴过，诃子二两去核用肉，二味为粗末，每服三大匕，水二盏煎减一半，入腊茶一钱，再煎作八分，热服无不验者。又云：彭子寿侍郎，一方用高丽人参一两为末，鸡子清和丸如桐子大，阴乾，每服百粒，温腊茶清下，一服立止。
喘急欲绝，上气鸣息者，人参末汤服方寸匕，日五六服效。（《肘后》）
肺热气喘，如神汤：生茅根一握，㕮咀，水二盏，煎一盏，食后温服，甚者三服止。（《圣惠》）
肺壅喘急不得卧，葶苈大枣泻肺汤：葶苈炒黄，捣末，蜜丸弹子大，每用大枣二十枚，水三升煎二升，入葶苈一丸，更煎，取一升顿服，亦主支饮不得息。（《金匮玉函》）
治哮喘方：用旱翠鸟一只，去肠肝等物，取桂圆肉纳入，用线缝好，清水煮熟淡食，嘴烧灰，开水送下，服一二只，立愈，永远不发。上虞明府夏颂庭向患此症，试验颂庭名声律湖南人同治壬戌进士。
水气喘促，小便涩，黑水牛尿一斗，诃黎皮末半斤，先以铜器熬尿至三升，入末，熬至可丸，丸梧子大，每茶下三十丸，日三服，当下水及恶物为效。（《普济》）
肺风喘促，涎潮眼窜，阿胶炒、紫苏、乌梅肉焙，研，等分，水煎服。（《直指》）

反胃噎膈  ***************************
（反胃主虚，有兼气、兼血、兼火、兼寒、兼痰、兼积者，病在中下二焦，食不能入是有火，食入反出是无火。噎病在咽嗌，主于气有痰有积，膈病在膈膜，主于气有挟积挟饮澼挟瘀血及虫者）
反胃，饮食入口即吐，困弱无力，垂死者。人参三两，拍破，水一升，煮取四合，热服，日二，更以人参煎汁，入粟米、鸡子白、薤白煮粥与啖。李绛患此两月馀，诸方不差，服此当时便定，十馀日愈。入京师与名医论此方，无与俦也。（李绛《兵部手集》）　《袖珍方》：母丁香一两为末，以盐梅入捣，和丸芡子大，每噙一丸。《圣惠方》：母丁香、神麴炒等分为末，米饮服一钱。仲景《金匮》方：人参一两，制半夏两半，生姜十片，水一斗，以杓扬二百四十遍，取三升，入蜜三合，煮升半，分服。反胃吐食，大便不通，白水牛喉一条，去两头节，并筋膜脂肉，米醋浸炙燥，烧存性，每米汤下一钱，神效。《袖珍方》：千叶白槿花阴乾为末，陈糯米汤调送三五口，不转再服。喻嘉言曰：验过。
反胃上气，食入即吐，茅根、芦根各二两，水四升，煮二升，顿服良。（《圣济总录》）
久冷反胃，经验方：大附子一枚，生姜一两，锉细，同煮，研如面糊，每米饮化服一钱。《卫生家宝方》：姜汁打糊，和附子末为丸，大黄为衣，每温水服十丸。《斗门方》：大附子一枚，坐于砖上，四面著火渐煏，以生姜自然汁淬之。再煏，再淬，约姜汁半碗，乃止。研末，每粟米饮下一钱，不过三服，瘥。或以独腰子切片，炙熟蘸食。《方便集》：大附子一枚，切下头子，剜一窍，安丁香四十九枚在内，仍合定，线扎，入砂铫内，以姜汁浸过，文火熬干为末，每挑少许，置掌心，舐吃，日十数次，忌毒物生冷。
脾虚反胃，白豆蔻、缩砂仁各二两，丁香一两，陈廪米一升，黄土炒焦，去土，共为末，姜汁和丸梧子大，每姜汤下百丸，名太仓丸。（《济生》）
反胃噎膈，大便燥结，牛羊乳时时咽之。并服四物汤为上策。（地、芍、归、芎。震亨）《危氏得效方》青牛饮：牛涎一盏，入麝香少许，银盏顿热，先以帛紧束胃脘，令气喘解开，乘热饮，仍以丁香汁入粥与食。《医学正传》大力夺命丸：牛啭草（牛食而复出者）杵头糠各半斤，糯米一升为末，砂糖二两，黄母牛涎和丸龙眼大，煮熟食。
《印雪轩随笔》载：蝉蜕可治噎。
噎膈不食，黄犬干饿数日，用生粟米，或米，干饲之。俟其下粪，淘洗米粟令净，煮粥，入薤白一握泡熟，去薤入沉香末二钱，食之。（《永类钤方》）
《古夫于亭杂录》载：黄连一两酒浸晒，吴茱萸一两滚汤泡七八次，闻桂花香止，晒乾，用神麴为糊作丸，如桐子大，食后以荷叶汤送下三十丸，治梅核膈。
五噎吐逆，心膈气滞，烦闷不食。芦根五两，水三大盏，煮二盏，去滓温服。（《金匮玉函》方）
《铁槎山房见闻录》载：潘小平言有一治噎膈方甚效，用千年陈石灰二两四钱，生姜四两，共捣烂，分作七丸，每日服一丸即愈。
病噎不食，取蓝淀汁饮，或以染布水温服一锺良。
噎食，荞麦秸烧灰，淋汁入锅内，煎取白霜一钱，蓬砂一钱，研末，每酒服五分。（《海上方》）　华佗见一人噎食不下，令取饼店家蒜韭二升，饮之。吐一蛇，病者悬蛇于车，造佗家谢，见壁上悬蛇数十，乃知其奇。一僧噎病死，将死，命徒剖视其喉，见一骨，滑如簪，取置经案，一戒师寓寺，取骨挑杀鹅喉管，血溅而骨消。后遇病噎者，白鹅血灌之效。（觚乘卷八粤觚集）　一妇病噎，用四物汤，加驴尿与服，防其生虫，数十帖而愈。又张文仲《备急方》云：幼年患反胃，食羹粥诸物，须臾吐出，渐疲睏垂危，忽一士云：服驴尿极验。遂服二合，服后止吐一半，再服二合，食粥便定，一时患反胃者，同服俱瘥。此物稍有毒，服时不可过多，须热饮，病深者七日当效，后用屡验。
喻嘉言曰：枇杷叶性凉下气，得童便、人乳、竹沥、苏子、白芍、蔗浆，治噎膈反胃效。
反胃吐食养正丹，见炼服门。

消渴  ***************************
（上消少食　中消多食　下消小便如膏油）
消渴引饮，人参为末，鸡子清调服一钱，日三四服。玉台丸：人参、栝蒌根等分，生研为末，蜜丸梧子大，每食前麦冬汤下百丸，日二服，愈为度，忌酒面炙煿。《陈日华经验方》：白芍、甘草等分为末，每一钱，水煎服，日三。有人患此九年，服药止而复作，或授此方，服七日愈，古人制方，殆不可晓，勿以平易忽之。消渴饮水，日至一石者，浮萍捣汁服。《千金方》：干浮萍、栝蒌根等分为末，人乳汁和丸梧子大，空腹饮服二十丸，三年者数日愈。又方：香水梨或雪梨皆可取汁，蜜汤熬成，瓶收，时以热水调服，愈乃止。
消渴，桑叶煮汁代茗。（李濒湖方）　《普济方》：牛鼻木（穿鼻绳木）二个，洗锉，男用牝牛，女用牡牛，人乳、甘草各半两，大白梅一枚，水四碗，煎三碗，热服效。《食医心镜》：治日夜饮水数斗，雄猪肚一枚，煮取汁，入少豉，渴即饮，肚亦可食，煮粥亦可。仲景猪肚黄连丸：治消渴，雄猪肚一枚，入黄连末五两，栝蒌根、白粱米各四两，知母三两，麦冬二两，缝定，蒸熟，捣丸梧子大，每米饮下三十丸。
消渴饮水，鲜肥麦冬二两，宣黄连九节者二两，去两头尖三五节，小刀子调理，去皮毛了，吹去尘，更以生布摩拭，秤之。捣末，以肥大苦瓠汁，浸麦冬经宿，去心，于臼中捣烂，纳黄连末和丸，并手丸梧子大，食后饮下五十丸，日再，但服两日，其渴必定，重者初服百五十丸，次日服百二十丸，三日百丸，四日八十丸，五日五十丸，合药要天气晴明，须净处，忌见妇女鸡犬，如觉可时，只服二十五丸，服讫觉虚，取白羊头一枚，治净，以水三斗，煮烂取汁一斗，细饮，勿食肉与盐，不过三剂，平复。（《海上方》）　《千金方》：天花粉每服方寸匕，水化下，日三服，亦可入粥及乳酪中食。《肘后方》：栝蒌根薄切，炙，取五两，水五升，煮四升，随意饮。《外台秘要》：生栝蒌根三十斤，水一石，煮取一斗半，去滓，以牛脂五合，煎至水尽，用暖酒先食服，如鸡子大，日三服，妙。《圣惠方》：栝蒌根、黄连各一两为末，蜜丸梧子大，每服三十丸，日二。
强中消渴，猪肾一具，荠苨、石膏各三两，人参、茯苓、磁石、知母、葛根、黄芩、栝蒌根、甘草各二两，黑大豆一升，水一升半，先煮猪肾大豆取汁一斗，去滓下药，再煮三升，分三服，名猪肾荠苨汤。治强中病，茎长兴盛，不交精自出。消渴之后，即发痈疽，皆由恣意色欲，或饵金石所致，宜此以制肾中之热。（《千金方》）
下虚消渴，心脾中热，下焦虚冷，小便多者，牛羊乳每饮三四合。（《广利方》）
消渴有虫，苦楝根白皮一握，切焙，入麝香少许，水二碗，煎一碗，空心服，虽困顿不妨。下虫如蛔而红色，其渴自止，消渴有虫，人所不知。（《夷坚志》）
消渴重者，众人溺坑中水取一盏，服之。勿令病人知，三度瘥。（《圣惠》）
燥渴肠秘，九十月熟瓜蒌实取瓤，拌乾葛粉铜器中慢火炒熟，为末，食后，夜卧，各以沸汤服二钱。（寇宗奭《衍义》）
内渴良方，大麦芒升许，水二碗，煎八分，空心热服，立愈。（喻嘉言）
止消渴，缲丝汤服之验。（濒湖）

痰饮  ***************************
（与哮喘门、咳嗽门参看　痰有六：湿热风寒食气也　饮有五：支流伏溢悬也，皆生于湿）
风痰迷闷，碧霞丹：石绿十两，乌头尖、附子尖、蝎梢各七十个，为末，糊丸芡子大，每服一丸，薄荷汁入酒半合，化下，须臾吐出痰涎。（《局方》）　按：石绿吐风痰甚效。
冷痰痞满，黑芥子、白芥子、大戟、甘遂、胡椒、桂心等分为末，糊丸梧子大，每姜汤下十丸。（《普济》）
茅苍术一斤（米泔水浸一日用，炒），黑芝麻半斤，大魁枣半斤，合丸一服，每日早夜服四钱，开水送下，治痰饮神效。此方名神术丸，凡有痰饮者可常服也。
热痰烦运，白芥子、黑芥子、熟大黄、芒硝、朱砂等分为末，糊丸梧子大，每姜汤下二十丸。（同上）
胸胁痰饮，白芥子五钱，白术一两为末，枣肉和捣，丸梧子大，每沸汤下五十丸。（《摘元方》）
寒痰齁喘，鹅不食草研汁，和酒服即住。
风痰喘逆，兀兀欲吐，眩运欲倒。制半夏一两，雄黄三钱，姜汁浸蒸饼，和丸梧子大，每姜汤下三十丸，已吐者，加槟榔。（《活法机要》）
痰气喘嗽，老人患此，胸满懒食，不可妄投燥利之药，反耗真气，三子养亲汤，随试随效。白芥子白色主痰，下气宽中；苏子紫色主气，定喘止嗽；莱菔子白种者主食，开痞降气，各微妙，研破。看所主为君，每剂不过三四钱，用生绢袋盛，煮汤饮之，勿煎太过，则味苦辣。大便素实者，加蜜一匙，冬月加姜一片尤良。《摘元方》：痰喘气急，梨剜空，纳小黑豆令满，留盖合住，系定，糠火煨熟，捣作饼，每日食效。
痰哮咳嗽，苎根煅存性，为末，生豆腐蘸三五钱食，即效。未效，以肥猪肉二三片，蘸食，甚妙。（《医学正传》）
齁喘痰嗽，九仙散：九尖蓖麻叶三钱，入飞过白矾二钱，猪肉四两，薄批掺药在内，荷叶裹之，文武火煨熟，细嚼，白汤送下。（《儒门事亲》）
生犀丸：去痰清目进饮食。川芎十两，紧小者，粟米泔浸二日，切片，日乾为末，分作两料，每料入麝香、冰片各一分，生犀五钱，重汤煮，蜜和丸弹子大，茶酒任下一丸。痰，加朱砂五钱。膈痰，加牛黄一分，水飞铁粉一分。头目昏，加细辛一分。口眼喎斜，加炮南星一分。（《御药院方》）
痰饮吐水，此冷饮过度，脾胃气弱，不能消化饮食，饮食入胃，变化冷水，反吐不停，赤石脂一斤，捣筛，酒服方寸匕，自住。加至三七，服尽一斤，终身不吐痰水。有人痰饮，服诸药不效，用此遂愈。（《千金翼方》）
风痰壅滞，郁金一分，藜芦一钱，为末，每服一字，温浆水调下，仍以浆水一盏漱口，以食压之。（《经验方》）
停痰宿饮，风气上攻，胸膈不利，香附皂角水浸，半夏各一两，白矾末五钱，姜汁面糊丸梧子大，每服三四十丸，姜汤随时下。（《仁存方》）
清上化痰，利咽，治风热，薄荷末蜜丸芡子大，每噙一丸。（《简便单方》）
诸风痰饮，藜芦一钱，郁金一分，为末，每以一字，温浆水一盏和服，探吐。（《经验方》）
痰厥头痛，白附子、南星、半夏等分，生研为末，生姜自然汁浸蒸饼，丸绿豆大，每食后，姜汤下四十丸。（《济生方》）　按：膏粱炙煿，能生脾胃湿热，久则痰火上攻，令人昏愦口噤，偏废僵仆，謇涩不语，生死旦夕，非半夏南星不可。若以贝母代之，则翘足待毙矣。
一切痰气，皂荚烧存性，萝卜子炒，等分，姜汁入蜜丸梧子大，每白汤下五七十丸。（《简便方》）
湿痰心痛，白螺蛳壳洗净，烧存性，研末酒服方寸匕，立止。（《正传》）　《丹溪心法》：喘急者，半夏油炒，为末，粥糊丸绿豆大，每姜汤下二十丸。
治风热积壅，化痰涎，治痞闷，消食，化气，导血。大黄四两，牵牛子拌炒，生大黄四两，共为末，蜜丸梧子大，每白汤下十丸。并不损人，如要微利，加一二十丸。《卫生宝鉴》：用皂荚熬膏和丸，名坠痰丸。
滚痰丸：惟水泻前产后，不可服。大黄酒浸，蒸熟切晒八两，生黄芩八两，沉香五钱，青礞石二两，以焰硝二两，同入砂罐，固济煅红，研末二两，各取末，以水和丸，梧子大，常服一二十丸，小病五六十丸，缓病七八十丸，急病百二十丸，温汤下，即卧勿动，候药逐上焦痰滞，次日先下糟粕，次下痰涎，未下再服。王隐岁合四十馀斤，愈疾数万。（《养生主论》）隐君制方，可谓以一毒攻百病者。
控涎丹：治痰涎留在胸膈上下，变为诸病，或颈项，胸背，腰胁手足，胯髀，隐痛不可忍，筋骨牵引，钓痛走易，及皮肤麻痹，似乎瘫痪，不可误作风气风毒及疮疽治。又治头痛不可举，或睡中流涎，或咳唾喘息，或痰迷心窍，并宜此药数服，痰涎自失，诸疾寻愈。大戟、甘遂、白芥子微炒，各一两为末，姜汁打面糊丸梧子大，每服七丸，或二十丸，以津液嚥下，要取利，服四五十丸。（《三因方》）
痰迷心窍，寿星丸：治心胆被惊，神不守舍，或恍惚健忘，妄言妄语，天南星一斤，先掘土坑一尺，以炭火三十斤烧赤，入酒五升，渗干，乃安南星在内，盆覆定，以灰塞之，勿令走气，次日取出为末。琥珀一两，朱砂二两为末，姜汁打糊，丸梧子大，每人参石菖蒲汤下三十丸，至五十丸，一日三服。（《局方》）
风痰上壅，咽喉不利。白药三两，黑牵牛五钱，同炒香，去牵牛一半，共为末，防风末三两，和匀，每茶服一钱。（《圣惠方》）
治痰火方，猫儿刺叶（即枸骨）煮饮，甚效，兼能散风毒，疗恶疮。（喻嘉言）
支饮作呕，呕家本渴，不渴者，心下有支饮也。或似喘不喘，似呕不呕，似哕不哕心下愦愦，并宜小半夏汤：半夏泡七次一升，生姜半升，水七升，煮一升五合，分服。（仲景《金匮要略》）
支饮苦冒，仲景泽泻汤：泽泻五两，白术二两，水二升，煮一升，分数服。《深师方》：先以水二升，煮二物取一升。又以水一升，煮泽泻，取五合，二汁分再服。病甚欲眩者，服之必瘥。

水肿鼓胀  ***************************
十种水病，腹满喘促不得卧，蝼蛄（即土狗）五枚，焙乾为末，食前白汤服一钱，加甘遂末一钱，商陆汁一匙，取下水为效，忌盐一百日。小便秘者，用蝼蛄下截焙研，水服五分，立通。《保命集》：蝼蛄一枚，葡萄心七枚，同研，露一夜，日乾，研末，酒服。《乾坤秘韫》：端午日取蝼蛄阴乾，分头尾焙收。治上身，用头末七枚。治中，用腹末七枚。治下，用尾末七枚。食前酒服。
脾病黄肿，绿矾四两，煅成赤珠子，当归四两，酒酹浸七日，焙百草霜三两，为末，以浸药酒打糊丸，梧子大，每服五丸至七丸，温水下，一月后，黄去立效，此方祖传七世。（洁古《活法机要》）喻嘉言曰：服绿矾者，终身不可食荞麦面，犯之虽久亦死。
里水黄肿，仲景云：一身面目黄肿，脉沉，小便不利，甘草麻黄汤主之。麻黄四两，水五升，煮去沫，入甘草二两，煮取三升，每服一升，重覆取汗，不汗再服，慎风寒。《千金》云：有人患气急，久不瘥，变成水病，从腰以上肿者，宜此发汗。
《养疴漫笔》载：象山县村民有患水肿者，以为思祸讯之卜者，卜者授之方，用田螺、大蒜、车前草和研为膏，作大饼覆脐上，水从小便出，数日遂愈。
水病洪肿，干香薷五十斤，锉入釜中，以水淹过三寸，煮使气力俱尽，去渣澄之。微火煎至可丸，丸梧子大，一服五丸，日三服。日渐增，小便利，即愈。（《图经本草》）
通身水肿，治暴水，风水，气水，通身皆肿，服至小便利为效。香薷叶一斤，水一斗，熬极烂，去滓，再熬成膏，加白术末七两，和丸梧子大，每米饮下十丸，日五夜一。（《外台》）
阳水暴肿，面赤烦渴，喘急，小便涩，甜葶苈两半炒，研末，防己末二两，以绿头鸭血及头和捣万杵，丸梧子大，甚者空腹白汤下十丸，轻者五丸，日三四服，五日止，小便利为验。一加猪苓末二两。（同上）
水肿尿涩，乌犍牛尿半升，空腹饮，小便利良。（《小品》）《肘后方》：黄犍牛尿，每饮三升，老幼减半。《梅师方》：甜葶苈二两炒，为末，以大枣二十枚，水一升，煎八分，去枣入葶苈末煎至可丸，九梧子大，每饮服六十丸，渐加，以微利为度。崔氏方：葶苈三两，绢包，饭上蒸熟，捣万杵，丸梧子大，不须蜜和，每服五丸，渐加至七丸，微利为佳，不可多服。若气发，服之得利，气下即止。
大腹水肿，马鞭草、鼠尾草各十斤，水一石，煮取五斗，去滓，再煎，令稠，以米粉和丸，大豆大，每服二三丸，加至四五丸，神效。（《肘后》）
身面卒肿洪满，皂荚去皮，炙黄，锉，三升，酒一升，渍透，煮沸，每服一升，日三服。（同上）　又方：鸡子白黄相和，涂肿处，干再上。
水肿喘急，小便涩，及水蛊，大戟炒二两，炮姜半两，为末，每姜汤下三钱，大小便利为度。（《圣济总录》）
水气胀满，蓖麻仁研，水三合，清旦顿服尽，日中当下青黄水，或云壮人止可五粒。（《外台》）
水湿肿胀，白术、泽泻各一两，为末，每服三钱，茯苓汤下。（《保命集》）
膜外水气，大麦面、甘遂末各五钱，水和作饼，炙熟食，取利。（《总录》）
水肿胀满，水不下则满溢，水下则虚竭还胀，十无一活，宜桑椹酒治之。桑心皮切，以水二斗，煮汁一斗，入桑椹再煮，取五升，以糯米五升，酿酒饮。（《普济》）
中满腹胀，旦食不能暮食，用不著盐水猪血漉去水，晒乾，为末，酒服取泄，甚效。（李楼方）
水鼓石水，腹胀身肿者。肥鼠一枚，取肉，煮粥，空心食两三顿，即愈。（《心镜》）
脾湿中满，腹胀如鼓，喘不得卧。海金沙三钱，白术四两，甘草五钱，黑牵牛头末两半，为末，每一钱，煎倒流水调下，得利为妙。（东垣《兰室秘藏》）
鸡矢醴：治鼓胀，旦食不能暮食，由脾虚不能制水，水反胜土，水穀不运，气不宣流，故中满，脉沉实而滑，鸡矢醴主之。腊月乾鸡矢白半斤，袋盛，以酒醅一斗，渍七日，温服三杯，日三，或为末服二钱，亦可。何大英云：诸腹胀大，皆属于热，精气不得渗入膀胱，别走于腑，溢于皮里膜外，故成胀满小便短涩。鸡矢性寒，利小便，诚万金不传之宝也。又方：用鸡矢、川芎等分，酒糊丸服。
牵牛酒：治一切肚腹，四肢腹胀，不拘鼓胀、气胀、湿胀、水胀。有峨嵋僧，用此治人，极效，其人牵牛来谢故名。乾鸡矢一升，炒黄，酒三碗，煮一碗，滤汁饮，少顷，腹中气大转动利下，即自脚下皮皱消也。未尽，隔日再服，仍以田螺二枚，滚酒沦食，后用白粥调理。（《经验方》）

黄疸  ***************************
五种黄疸，《海上方》云：黄有数种，伤酒发黄，误食鼠粪作黄，因劳发黄，多痰涕，目有赤脉，益憔悴，或面赤恶心是也。秦艽一两，锉作两帖，每帖用酒半斤，浸后取汁，空腹服，或利，便止，就中饮酒人易治，屡用得力。《贞元广利方》：治黄病内外皆黄，小便赤，心烦口乾者。秦艽三两，牛乳一大升，煮取七合，分服。孙真人方：加芒硝六钱。《肘后方》：治黄疸、谷疸、酒疸、女疸、劳疸、黄汗者，乃大汗后入水所致，身体微肿，汗出如黄柏汁。茅根一把，细切，以猪肉一斤，合作羹食。
黄疸如金，晴明时，清晨，勿令鸡犬妇人见，取东行桃枝细如筋，若钗股者一握，切细，水一升，煎一小升，空腹顿服，后三五日，其黄如薄云散开，百日方平复。黄散后，时时饮清酒一杯，则眼中易散，否则散迟，忌食热面猪鱼等物。此徐之才秘方。（初虞世《必效方》）《经验方》：瓜蒂四十九枚，丁香四十九枚，锅内烧存性为末，每用一字吹鼻，取出黄水，亦可揩牙追涎。三十六黄方：好眠吐涎，茵陈、白鲜皮等分，水二锺，煎服，日二。又方：茵陈一把，同生姜一块，捣烂，于胸前四肢，日日擦之。《肘后方》：猪脂一斤，温热服，日三，当利，乃愈。《救急方》：用鸡子一枚，连壳烧灰研，酢一合，和之，温服，鼻中虫出为效。身体极黄者，不过三枚，神效。
酒疸，心下懊痛，足肿满，小便黄，饮酒发赤黑黄斑，由大醉当风，入水所致。黄耆二两，木兰一两为末，酒服方寸匕，日三。（《肘后》）又方：茵陈四根，栀子七枚，大田螺一枚，连壳捣烂，以百沸白酒一大盏，冲汁饮，秘方也。
湿热发黄，生姜、茵陈时时周身擦之，其黄自退。（伤寒槌法）
热病发黄，瓜蒂为末，大豆许，吹鼻中，轻则半日，重则一日，流取黄水愈。（《千金翼》）
急黄喘息，心上坚硬，欲得水吃者。瓜蒂二小合，赤小豆一合，研末，暖浆水五合，服方寸匕，一炊久，当吐，不吐再服，吹鼻取水亦可。（《伤寒类要》）
谷疸食黄，牛胆汁一枚，苦参三两，龙胆草一两为末，和少蜜，丸梧子大，每姜汤下五十丸。
走精黄病，面目俱黄，多睡，舌紫甚，面裂，若爪甲黑者死，用豉半两，牛脂一两，煎过，绵裹烙舌，去黑皮一重，浓煎豉汤饮之。（《三十六黄方》）
女劳黄疸，因大热大劳，交接后入水所致，身目俱黄，发热恶寒，小腹满急，小便难，猪膏半斤，乱发鸡子大三团和煎，发消药成矣，分两服。（《肘后》）《孟诜必效方》：气短声沉，用女人月经和血布烧灰，酒服方寸匕，日再服，三日瘥。
黑疸危疾，瓜蒌根一斤，捣汁六合，顿服，随有黄水从小便出，如不出，再服。（《简便方》）
白黄色枯，舌缩恍惚，若语乱者死，当归、白术各二两，煎，入生姜汁蜜和服。（《三十六黄方》）
食劳黄病，身目俱黄，绿矾锅内安炭煅赤，米醋拌为末，枣肉和丸梧子大，每食后姜汤下三十丸。（《救急方》）
脾病黄肿，《活法机要》方，见水肿鼓胀门。

劳瘵  ***************************
肺痿骨蒸，炼羊脂、炼羊髓各五两，煎沸，下炼蜜及生地汁各五合，生姜汁一合，不住手搅，微火熬成膏，每日空心温酒调服一匙。（《饮膳正要》）
骨蒸劳病，外寒内热，附骨而蒸，其根在五脏六腑之中，必因患后得之。骨肉日消，饮食无味，或皮燥无光，蒸盛之时，四肢渐细，足趺肿起，石膏十两，研如乳粉，水和服方寸匕，日再，以身凉为度。（《外台》）《孟诜必效方》：骨蒸发热，三岁童便五升，煎取一升，以蜜三匙和之，每服二碗半，日更服，此后常取自己小便服之。轻者二十日，重者五十日瘥。二十日后，当有虫如蚰蜒在身，常在十步内闻病人小便臭者，瘥也。台州丹仙观道士张病此，服之神验。
骨蒸鬼气，童便五斗，澄清，青蒿五斗，八九月拣带子者，最佳，细锉，相和，纳大釜中，以猛火煎取三大斗，去滓，溉釜，令净，再以微火煎，可二大斗，入猪胆一枚，同煎一大斗半，去火，待冷，以磁器盛之。每欲服时，取炙草二三两为末，以煎和捣千杵为丸，空腹粥饮下二十丸，渐加至三十丸。（《海上方》）　按：诸苦寒药，多妨胃气，惟青蒿之芬芳，香先入脾，故独宜于血虚有热之人，以其不犯胃气耳，是以蓐劳虚热，非此不除，为肾虚骨蒸要药。
骨蒸烦热，青蒿一握，猪胆汁一枚，杏仁四十粒，去皮尖炒，以童便一大盏，煎五分，空心温服。（《十便良方》）
阿魏散：治骨蒸传尸劳，寒热羸弱喘嗽，方亦载《续夷坚志》。阿魏三钱，研，青蒿一握，细切，向东桃枝一握，细锉，甘草如病人中指许大，男左女右，童便二升半，先以童便隔夜浸药，明早煎一大升，空心温服。服时分为三次，次服调槟榔末三钱，如人行十里许时再一服。丈夫病用妇人煎，妇人病丈夫煎。合药时忌孝子、孕妇、病人及腥秽之物，勿令鸡犬见。服药后忌油腻、湿面、诸冷硬食物。服一二剂即吐出虫或泄泻，更不须服余药。若未吐利即当尽服之。或吐或利出虫皆如人发马尾之状，病即瘥。又云：此方得自神授，随手取效。陵以进士刘俞字彬叔传吐利后虚羸魂魄不安以茯苓汤补之。白茯苓、茯神各一钱，人参三钱，远志去心三钱，龙骨二钱，防风三钱，甘草三钱，麦冬去心四钱，犀角五钱，锉为末，生乾地黄四钱，大枣七枚水二大升煎作八分，分三服温下，如人行五里许时，更一服。谨避风寒，若未安，隔日再作一剂。以上二方须连服之。
骨蒸肺痿，不能食者，苏游芦根饮主之。芦根、麦冬、地骨皮、生姜各十两，橘皮、茯苓各五两，水二斗，煮八升，去滓，分五服，取汗乃瘥。（《外台》）
内蒸传尸，羊肉一拳大，煮熟，皂荚一尺炙，以无灰酒一升，铜铛内煮三五沸，去滓，入黑锡一两，令病人先啜肉汁，乃服一合，当吐虫如马尾为效。（同上）
骨蒸劳热，生地一升，捣三度，绞尽，分再服，若利，即减之，以凉为度。（同上）
虚劳发热，人参、银柴胡各三钱，大枣一枚，生姜三两，水一锺半煎七分，食远温服，日再服，以愈为度，名愚鲁汤。（《奇效方》）
五劳，吐血甚者，先以十灰散止之。（大蓟、小蓟、柏叶、荷叶、茅根、茜根、大黄、山栀、丹皮、棕榈灰各等分，烧灰研细，用纸包，碗盖地上，一夕出火毒，用时先以藕汁或莱菔汁磨真京墨汁半碗调灰五钱，食后服。治劳症呕血、咯血、嗽血，先以此遏之，病轻者立止，病重血出升斗者，神效，此丹溪方也。又十灰散：藕节、莲蓬壳、艾叶、棕榈、大蓟、小蓟、侧柏叶、乾姜、血馀、乾漆等分共烧灰服。）其人必困倦，当补阳生阴，独参汤。人参一两，大枣五枚，水煎服，熟睡一觉，即减五六，继服调理药。（《十药神书》）
男妇五劳七伤，下元久冷，一切风病，四肢疼痛，补骨脂一斤，酒浸一宿，晒乾，用乌油麻一升，和炒，令麻子声绝，簸去，只取补骨脂为末，醋煮面糊丸梧子大，每服三十丸，空心温酒盐汤任下。（经验）　补骨脂丸：治下元虚败，手脚沉重，夜多盗汗，纵欲所致，补骨脂四两（炒香），免丝子四两（酒蒸），胡桃肉一两（去皮），乳香、没药、沉香各研一钱半，蜜丸梧子大，空心温酒盐汤任下二三十丸，自夏至起，冬至止。又方：五劳七伤，阳虚无力，羊肾一对去脂切，肉苁蓉一两，酒浸一夕，去皮，作羹，下葱盐五味食。又方：治阳气衰败腰脚疼痛，羊肾三对，羊肉半斤，葱白一斤，枸杞叶一斤，同五味煮成汁，下米作粥食之。《圣惠》：治男妇怯证，男用童女用童男便，斩头去尾，日进二次，乾烧饼压之，月馀全愈。
男妇虚劳寒热，肢体倦疼，八九月青蒿成实时，採之，去枝梗、以童便浸三日，晒乾为末，每服二钱，乌梅一枚，煎汤服。（《灵苑方》）　按：青蒿得熟地、鳖甲、牛膝、山栀、麦冬五味，除产后虚热，寒热淹延不解，并一切虚劳寒热，五心烦热。
虚劳不足，糯米入猪肚内，蒸乾，捣作丸，日服。
虚劳口乾，《千金方》：羊脂一鸡子大，淳酒半升，枣七枚，渍七日食，立愈。
男妇劳瘦，青蒿细锉，水三升，童便五升，煎取一升半，去滓，入锅煎成煎成膏，丸如梧子，空心卧时，温酒每吞二十丸。（《斗门方》）
劳气欲绝，麦冬一两，炙草二两，粳米半合，枣二枚，竹叶十五片，水二升，煎一升，分三服。（《南阳活人书》）
卒热劳疾，皂荚续成一尺，以土酥一大两，微涂，缓炙酥尽，捣筛，蜜丸梧子大，每日空腹白汤下十五丸，渐增至二十丸，重者不过两剂愈。（《海上方》）
谷劳病，饱食嗜卧，四肢烦重，嘿嘿欲卧，食毕辄甚。大麦芽一升，椒一两，并炒，乾姜三两，捣末，每白汤下方寸匕，日三。（《肘后》）
烧香治劳，元参一斤，甘松六两为末，炼蜜一斤，和匀，入瓶中，封闭地中，埋罯十日，取出，更用香灰末六两，炼蜜六两，同和入瓶，更罯五日，取出，烧之。常令闻香，疾自愈，亦可薰衣。（《经验方》）　按：是方有试者颇验，治传尸劳尤神。
劳瘵熏法，甘松六两，元参一斤为末，每日焚之。（《奇效方》）
追劳取虫。啄木禽一双，朱砂四两，精猪肉四两。饿令一昼夜，将二味和匀与食，至尽，以盐泥固济，煅一夜，五更取出，勿打破，连泥埋入土中三日，次日取出，破开，入银器内研末，以无灰酒入麝香少许，作一服，须谨候安排，待虫出，速钳入油锅煎之。后服局方嘉禾散一剂。（胡云翔经验方）　嘉禾散：茯苓、砂仁、苡仁、枇杷叶、桑白皮、沉香、五味子、白蔻仁、炙草、丁香、人参、白术、木香、青皮、陈皮、杜仲、穀芽、藿香、半夏曲、神麴、槟榔，姜一片，枣二枚，水煎服。
琼玉膏　治劳瘵咳嗽唾血，及痈疽等证，无病者可常服。生地十六斤，取汁，人参末一斤半，茯苓末三斤，白沙蜜十斤，滤净，拌匀，入瓶内，箬封，安砂锅中，桑柴火煮三日夜，再换蜡纸重封，浸井底一夜，取起，再煮一伏时，每以白汤，或酒点服一匙。丹溪云：好色虚人，咳嗽唾血者，服之甚捷。或加天冬、麦冬、杞子末各一斤，名益寿方。

虚损  ***************************
（有气虚　血虚　精虚　虚热　虚寒）
骨虚劳极，面肿垢黑，脊痛不能久立，血气衰惫，发落齿枯，甚则喜唾。鹿角二两，牛膝酒浸焙两半，为末蜜丸梧子大，每空心盐汤下五十丸。（《济生》）
虚损劳伤，羊肾一枚，米一升，水一斗，煮九升服，日三。（《肘后》）
虚损风疾，接命丹，治男妇气血衰弱，痰火上升，虚损之证。又治中风不语，左瘫右缓，手足疼痛，动履不便，饮食少进诸证。人乳二杯，香甜白者为佳，以好梨汁一杯，和匀银器内顿滚，每日五更一服，能消痰，补虚，生血，延寿，以人补人，其妙无加。（《摄生众妙方》）
虚损尿血，鹿角胶三两炙，水二升，煮一升四合，分服。（《外台》）
虚劳尿精，鹿角胶二两炙，为末，酒二升，和温服。
补益虚损，极益房劳，萝摩（即婆婆针线包）四两，枸杞根皮、五味子、柏子仁、枣仁、乾地黄各三两，为末，每酒下方寸匕，日三服。（《千金》）　《圣惠方》：益颜色，补下焦虚冷，小便频数，用山药于沙盆内研细，入铫中，以酒一大匙，熬令香，旋添酒一盏，搅令匀，空心饮，每旦一服。
补益劳损，白石英末三斤，和黑豆与十岁以内生犊㹀牛食，每日与一两。
七日，取牛乳，或热服一升，或作粥食。其粪以种菜食，百无所忌，能润脏腑，泽肌肉。
补益虚寒，用精羊肉一斤，碎白石英三两，以肉包之。外用荷叶裹定，于饭上蒸熟，取出，去石英和葱姜作小馄饨，每日空腹，以冷浆水吞一百枚，甚补益。（《千金翼》）
羊肉汤　治寒劳虚羸，及产后心腹疝痛。肥羊肉一斤，水一斗，煮汁八升，入当归五两，黄耆八两，生姜六两，煮取二升，分四服。（仲景方）
阴虚火动有痰，不堪用燥剂者。天冬一斤，水浸洗去心，取肉十二两，石臼捣烂，五味子水洗去核，取肉四两，晒乾，不见火，共捣丸梧子大，每茶下二十丸，日三服。（《简便》）
滋阴养血，温补下元，三才丸。天冬去心，生地各二两，二味用柳甑以酒洒之，九蒸九晒，待乾秤之，人参一两共为末，蒸枣肉捣和丸梧子大，食前温酒下三十丸，日三服。（洁古《活法机要》）
注夏虚病，杞子、五味子研细，滚水泡封三日，代茶饮效。（《摄生》）
补益老人，治脏腑虚损羸瘦，阳气虚弱，麻雀五只，如常治，粟米一合，葱白三茎，先炒雀熟，入酒一合，煮少时，入水二盏，下葱米作粥食。（《食治方》）
补阴丸　龟版酒炙，熟地各六两，黄柏盐水浸炒，知母酒炒，各四两，石器内为末，以猪脊髓和丸梧子大，每空心温酒下百丸。一方，去熟地加五味子炒一两。（丹溪方）
返本丸　补诸虚百损，黄牛肉去筋膜，切片，河水洗数遍，仍浸一夜，次日再洗三遍，水清为度。用无灰好酒，同入坛内，重泥封固，桑柴文武火煮一昼夜，取出，如黄沙为佳，焦黄无用。焙乾为末，听用。山药盐炒，莲肉去心，盐炒，并去盐，茯苓、小茴香炒各四两，为末。每牛肉半斤，大药末一斤，以红枣煮熟去皮，和捣，丸梧子大，空心酒下五十丸，日三服。（《乾坤生意》）
房后困倦，人参七钱，陈皮一钱，水盏半，煎八分，食前温服，日再服，千金不传。（《圣惠》）
白凤膏　治久虚发热，咳嗽吐痰咳血，火乘金位者。黑嘴白鸭一只，取血入温酒量饮，使直入肺经，以血补之。将鸭干撏去毛，胁下开窍，去肠，拭净，入大枣肉四两，参苓平胃散（苍术泔浸去皮，麻油拌炒黄，一两六钱，厚朴去皮姜汁炒、陈皮泡去浮白、炙甘草各八钱，人参、茯苓各五钱。）末四两，缚定，用沙瓮一个，置鸭在内以炭火慢煨，将陈酒一瓶，作三次入之，酒干为度。取起，食鸭及枣频食，取愈。（《十药神书》）
二至丸　补虚损，生精血，去风湿，壮筋骨。鹿角镑细，以真酥一两，无灰酒一升，慢火炒乾，取四两。麋角镑细，以真酥一两，米醋一升，煮乾，慢火炒乾，取四两。苍耳子酒浸一宿，焙半斤。山药、茯苓、黄耆蜜炙，各四两。当归酒浸焙，五两。肉苁蓉酒浸焙，远志去心，人参、沉香各二两，熟附子一两。通为末，酒煮糯米糊丸梧子大，每服五十丸，温酒盐汤任下，日二服。（《杨氏家藏方》）
交感丹　凡人中年精弱神衰，盖心血少，火不下降，肾气惫，水不上升，心肾隔绝，营卫不和，上则多惊，中则痞塞，饮食不下，下则虚冷遗精。愚医徒滋补下田，不能生水滋阴，反见衰悴，但服此方，屏去一切暖药，绝嗜欲，神效。香附一斤，新水浸一宿，石上擦去毛，炒黄，茯神去皮木四两。为末，蜜丸弹子大，侵晨细嚼一丸，以降气汤下。降气汤，用香附如上法半两，茯神二两，炙草一两为末，点沸汤服前药。（《经验方》）

诸血  ***************************
阳乘阴者血热妄行　阴乘阳者血不归经　呕血出于肝　吐血出干胃
吐血，凡吐血及伤酒食醉饱，低头掬损肺脏，吐血，汗血，口鼻妄行，但声未失者。用乡外人家百草霜末，糯米汤服二钱。（刘长春《经验方》）又方：百草霜五钱，槐花末二两，每服二钱，茅根汤下。按：百草霜即灶突墨，乃灶额及烟炉中墨烟也。其质轻细，故曰霜，能止上下诸血。《圣惠方》：黄药子一两，水煎服。《集简方》：金墨磨汁，同莱菔汁饮，或生地黄汁亦可。按：墨性能止血。又方：芦荻外皮烧灰，勿令白为末，入蚌粉少许研匀，麦冬汤下一二钱，三服，可救一人。又方：茜根一两，捣末，每服二钱，水煎冷服。《经验方》：治大人小儿，用阿胶炒，蛤粉各一两，辰砂少许为末，藕节捣汁，入蜜调服。《食疗方》：黄明胶一两，切片，炙黄，新绵一两，烧研，食米饮服一钱，日再。《千金翼》：白茅根一握，水煎服。《妇人良方》：茅根洗，捣汁，日饮一合。吴球《诸证辨疑方》：就用吐出血块炒黑为末，每服三分，以麦冬汤调服。盖血不归元，积而上逆，以血导血归元，则止矣。
《焦氏说[艹/蹢]》载：治暴吐血方，以蛛网为丸米汤，饮下立愈。
《居易录》载：失血方，用青布，不用五倍子者，于荷稻上接秋露最洁者，取其水以磁瓶盛之，分为十八碗，作三次服，每次六碗，入人参汤五分，冬蜜、人乳各一锺，煎温服，良愈。
劳心吐血，糯米五钱，莲心七枚为末，酒服。孙仲盈云：曾用多效，或以墨汁作丸服。（澹寮）
失血眩运，凡伤胎去血，产后去血，崩中去血，金疮去血，拔牙去血过多，心烦眩运，闷绝不省人事。当归二两，川芎一两，每用五钱，水七分，酒三分，煎七分，热服，日再。（《妇人良方》）
《居易录》载：用未熟青黄色大柿一枚，好酒煎至九沸，去酒，取柿食之，治失血症神效。
肺热呕血并开胃，阿胶炒三钱，木香一钱，糯米一合半，为末，每日百沸汤点服一钱。（《普济》）　又方：以熟猪肺切，蘸苡仁末，空心食之。苡仁补肺，猪肺引经也。屡效。又方：损吐血，或舌上有孔出血，生地八两取汁，童便五合同煎热，入鹿角胶炒，研一两，分三服。华佗《中藏经》：青黛一两，杏仁（以牡蛎粉炒）一两，研匀，黄蜡和作三十饼子，每服一饼，以乾柿半个夹定，湿纸裹，煨香，嚼食，粥饮送下，日三服。
肺痿吐血，炙黄明胶、阴乾桑叶各二两，研末，每服三钱，生地汁调下。（《普济》）
五内崩损，喷血不止，花蕊石煅存性，研如粉。以童便一锺，酒一半，女入醋一半，煎温，食后调服三钱，甚者五钱。再以独参汤补之。（葛可久《十药神书》）按：花蕊石功专止血，能使血化为水，酸以收之也。
将吐先治，喻嘉言曰：上部伤瘀血，停积胸膈，则胸膈骨痛，按之或连胁肋。此吐血之渐也，急用瓷瓦刮降香末调服。
心热吐血，脉洪数者，生地汁半升，熬至一合，入大黄末一两，待化，入姜汁半盏，分三服。便止，或微转一行，不妨。（《圣惠方》）
上下诸血或吐血，或心衄，或内崩，或舌上出血如簪孔，或鼻衄，或小便出血，并用乱发灰水服方寸匕，一日三服。（《圣济》）
九窍出血，大蓟捣汁，和酒服，乾者为末，冷水服。（《普济》）　《圣惠方》：头发、败棕、陈莲蓬并烧灰等分，每服三钱，木香汤下。《海上方》：墙头苔挼塞之。
九窍四肢指歧间血出，乃暴怒所致，黄犊子脐屎，（初生未食草者。）烧末，水服方寸匕，日四五服良。
血箭，人身上忽然血出如箭，急向其血出处，以人尿冲之，血止为度。
口耳大衄，蒲黄、阿胶（炙）各五钱，每用二钱，水二盏，生地汁一合，煎至六分，急以帛系两乳，血乃已。
吐血下血七情所感，酒色内伤，气血妄行，口鼻俱出，心肺脉破，血如涌泉，须臾不救，用人参（焙）侧柏叶（蒸焙）荆芥穗烧存性，各五钱为末，用二钱，入飞面二钱，以新汲水调如稀糊服，少顷再啜一服，立止。（华佗《中藏经》）
咳血吐衄咯血，《褚澄遗书》云：人喉有窍，则咳血杀人，喉不停物，毫发必咳，血既渗入，愈渗愈咳，愈咳愈渗。惟饮自便或童便，百不一死。若服寒凉，百不一生。凡诸虚吐衄咯血，能服童便，其效甚速。取十二岁以下童子，绝其烹炮咸酸，多与米饮以助水道，每一盏，入姜汁，或韭汁，二三点，徐徐服之。日进二三服，寒天则重汤温服，盖小便滋阴降火，消瘀血，止诸血。且小便与血同类，味咸而走血，故治诸血病也。按：火在气分服童便用姜汁引，火在血分，用韭汁引。且少入以制有馀之寒，即古人用竹沥必入姜汁以行经之义。
试血法，吐在水碗内，浮者肺血，沉者肝血，半浮半沉者心血，各随所见，以羊肺羊肝羊心煮熟，蘸白芨末食之。（《摘元方》）

诸气  ***************************
走气作痛，酽醋拌麸皮炒热，袋盛，熨之。（《生生编》）
一切走注，气痛不和，广木香温水磨浓汁，入热酒调服。（《简便方》）
男女气胀心闷，饮食不下，冷热相攻，久患不愈，厚朴姜汁炙焦黑为末，米饮调，服二钱，七日三服。（《斗门方》）　《圣惠方》：青木香、诃子皮各二十两，捣筛，糖和丸，梧子大，名青木香丸。每空心下三十丸。热者，牛乳下，冷者，酒下。
心下结气，凡心下硬，按之则无，常觉膨满，多食则吐，噫呃不除。由思虑过多，气不以时而行，则结滞，谓之结气。人参一两，橘皮去白，四两为末，蜜丸梧子大，每米饮下五六十丸。（《圣惠方》）
膜外气疼，及气块，延胡索不拘多少，为末，猪[月臣]一具，切作块子，炙熟，蘸末食之。（胜金方）
气筑奔冲，不可忍，牛郎丸。黑牵牛五钱，炒槟榔二钱半为末，每紫苏汤下一钱。（《普济方》）
升降诸气，藿香一两，香附炒，五两为末，每白汤点服一钱。（《济世方》）
调中快气，香附去毛焙，二十两，乌药十两，甘草炒，一两为末，每服二钱，盐汤随时点服。（《局方》）
一切气疾，宿食不消，诃黎一枚，入夜含之。至明嚼咽。《千金方》：诃黎三枚，湿纸包，煨熟，去核，细嚼，以牛乳下。
下气消食，诃黎一枚，为末。于瓦器中水一升，煎三两沸。下药，更煎三五沸。如麴尘色，入少盐饮之。（《食医心镜》）
血气撮痛，不可忍者。黑狗胆一枚，半乾半湿，剜开，以篦子排丸绿豆大，蛤粉为衣，每服四十丸，以铁淬酒送下，立止。（经验方）
气痛欲绝者，饮鹿血立愈。（汪颖）
灵脂散　治脾积气痛。见崩漏门。

汗  ***************************
（有气虚　血虚　风热　湿热）
脾虚盗汗，白术四两，以一两同牡蛎炒，一两同石斛炒，一两同麦麸炒，拣术为末，每服三钱，食远粟米汤下，日三服。（丹溪方）
盗汗，当归六黄汤。（黄柏、生地、熟地、黄耆、黄连酒煮、黄芩酒炒。汪石山去黄柏加蒲黄。）加麻黄根效尤捷。盖其性能行周身肌表，故能引诸药外至卫分而固腠理也。又方：採带露桑叶焙乾研末，米饮服，愈。又：治大人小儿盗汗方，牡蛎研粉掺扑。《普济方》：治盗汗遗精，麋角霜二两，炒龙骨、煅牡蛎各一两为末，酒糊丸梧子大，每盐汤下四十丸。养正丹：见炼服门。
虚汗盗汗，《卫生宝鉴》：浮小麦文武火炒为末，每服二钱半，米饮下，日三服，或煎汤代茶饮。又方：以猪嘴唇煮熟，切片，蘸浮小麦食良。又方：椒目微妙，碾细，五分，以猪上唇煎汤一合，睡时调服，神效。按椒热而目寒，同物异性如此。
心虚自汗不睡，用豶猪心一个，带血破开，入人参、当归各二两，煮熟，去药，食之。不过数服。即愈。（《证治要诀》）
老小虚汗，白术五钱，小麦一撮，水煮乾，去麦为末，用黄耆汤下一钱。（《全幼心鉴》）
病后虚汗，及目中流汁，杜仲、牡蛎等分为末，卧时水服五匕，不止，更服。（《肘后》）
《圣惠方》：虚汗，心躁口乾，熟地五两，水二盏，煎一盏半，分三服，一日尽。

脾胃  ***************************
（附：恶心　呕吐　哕　吞酸　呃逆　痞满）
心脾冷痛，高良姜四两，切片，分作四份。一两用陈廪米半合炒黄去米，一两用陈壁土半两炒黄去土，一两用豆三十四粒炒黄去豆，一两用斑蝥三十四个炒黄去蝥。吴茱萸一两，酒浸一夜，同姜再炒为末。以浸茱酒糊丸梧子大，每空心姜汤下五十丸。《千金方》：高良姜细锉微炒为末，米饮服一钱，立止。《局方》：消痰暖胃，二姜丸。高良姜、炮姜等分，研末，糊丸梧子大，每食后，猪皮汤下三十丸。
脾胃气虚，不思饮食，气虚者以此为主。人参一钱，白术二钱，茯苓一钱，炙草五分，姜三片，枣一枚，水二锺，煎一锺，食前温服，随证加减。（《局方》）
脾胃虚弱，不思饮食，生姜半斤取汁，白蜜十两，人参末四两，铜锅煎成膏，每米饮调服一匙。（《普济》）
脾虚胀满，脾胃不和，冷气客于中，壅遏不通，故胀满。白术二两，橘皮四两为末，酒糊丸梧子大，每食前木香汤下三十丸，效。（《指迷方》）
脾胃虚损，参术膏。白术一斤，人参四两，切片，以流水十五碗，浸一夜，桑柴文武火煎浓汁熬膏，入蜜收之，每以白汤点服。（《集简方》）
脾胃冷痛，陈艾末沸汤服二钱。（《卫生易简方》）　《容斋随笔》云：研艾难著力，入茯苓三五片同碾，即成细末，亦一异也。
开胃化痰，不拘大人小儿，不思饮食，人参焙二两，姜半夏五钱为末，飞面作糊，丸绿豆大，食后姜汤下三五十丸，日三服。（《圣惠方》）　《经验方》：加陈皮五钱。
胃脘疼痛，凡男妇心口一点痛者，胃脘有滞或有虫，多因怒及受寒而起，非心气痛也。高良姜以酒洗七次，焙研，香附醋洗七次，焙研，各记收之。病因寒得，用姜末二钱，附末一钱。因怒得，用附末二钱，姜末一钱。寒怒兼有，各钱半。米饮加姜汁一匙，盐一捻，服之立止。韩飞霞医通书亦称其功。
胃脘大痛，方用焦栀子七个或九个，水煎一二滚，加姜汁，水半杯饮之，立愈。《试验》
脾胃虚冷不食，久则羸弱成瘵。白乾姜浆水煮过，取出，焙乾捣末，陈廪米煮粥汤为丸，每白汤下三五十丸，神效。（《图经》）
壮脾进食，疗痞满暑泄，曲术丸。神麴炒，苍术泔制炒，等分为末，糊丸梧子大，每米饮进五十丸。冷者，加乾姜或吴茱萸。（《肘后》《百一选方》）　《澹寮方》穀神丸：穀芽四两为末，入姜汁盐少许，和作饼，焙乾，入炙草、砂仁白术（麸炒）各一两为末，白汤点服。
胃冷恶心，凡食即欲吐，白豆蔻三枚，捣细，好酒一盏，温服，并饮数服佳。（张文仲《备急方》）　《十便良方》：呕逆气厥不通，母丁香三枚，陈皮一块去白，焙，水煎热服。（呕吐有痰热，有虚寒，有积。）
胃虚恶心，或呕吐有痰，人参一两，水二盏，煎一盏，入竹沥一杯，姜汁三匙，食远温服，以知为度，老人尤宜。（《简便方》）
胃寒呕恶，不能腐化水穀，食即呕吐。人参、丁香、藿香各二钱半，橘皮五钱，生姜三片，水二盏，煎一盏温服。（《拔萃方》）
胃寒气满，不能传化，易飢不能食。人参末二钱，附片末五分，生姜二钱，水七合，煎二合，鸡子清一枚，打转空心服。（《圣济总录》）
胃冷口酸，流清水，心下连脐痛。荜茇五钱，姜汁制厚朴一两为末，入热鲫鱼肉研和，丸绿豆大，每米饮下二十丸，立效。（《李居士选奇方》）
开胃益脾，日煎龙眼汤饮之。（喻嘉言）　按：龙眼入足太阴脾经、少阴心经。心为君主，补心则君主健，神明则五脏安，甘能补脾，脾得补则中气充，而化源不绝，故能补虚长智，开胃益脾。
快膈进食，麦芽四两，神麴二两，白术、橘皮各一两，为末，蒸饼丸梧子大，每人参汤下三五十丸。
快膈汤，治冷膈气，及酒食后饱满。青皮一斤，作四份：四两用盐汤浸，四两用沸汤浸，四两用醋浸，四两用酒浸，各三日。取出，去白，切丝，以盐一两炒微焦，研末。每用二钱，以茶末五分水煎温服，亦可点服。
胃冷久呃，沉香、紫苏、白豆蔻各一钱，为末，用柿蒂汤服五七分。（吴球《活人心镜》）　按：沉香温而不燥，行而不泄，扶脾而运行不倦，达肾而导火归元，有降气之功，无破气之患，真良品也。
恶心，多嚼白豆蔻最佳。（《肘后》）
冷痰恶心，荜茇一两为末，食前米汤服五分。（《圣惠》）
呕哕不止，厥逆者。芦根三斤，切，童便煮浓汁，频饮二升，必效。（《肘后》）　又方：蓝汁入口，即定，取其杀虫降火也。凡用蓝汁，未经灰点者，乃效。《传信适用方》：呕吐头运，胃冷生痰也。炮姜二钱半，甘草炒钱二分，水锺半，煎减半，服屡效。《千金方》：呕吐痰水，白槟榔一颗，烘热，橘皮二钱半，炙为末，水一盏，煎半盏，温服。《兵部手集方》：呕逆酸水，羊屎十枚，酒二合，煎一合，顿服，未定，再服。
胃热呕吐，枇杷叶、竹茹、木瓜、芦根、麦冬、石斛、人参、茯苓等分，水煎服。（喻嘉言）

癫痫  ***************************
（有风热　有惊邪　皆兼虚与痰）
失心癫狂，真郁金七两，明矾三两，为末，薄糊丸，梧子大，每白汤下五十丸。有妇人癫狂十年，或授此方，初服心胸间有物脱去，神气洒然，再服而苏。此惊忧瘀血络聚心窍所致，郁金入心，去恶血，明矾化顽痰也。按：郁金性辛烈，能开郁滞，故为调逆气，行瘀血之要药。
五种疯痫，不问年月远近，蓖麻仁二两，黄连一两，石膏水一碗，文武火煮之。干即添水，三日夜取出黄连，只用蓖麻。风乾，勿见日，以竹刀每个切作四段，每服二十段，食后荆芥汤下，日二服。终身忌食豆，犯之必腹胀死。（《卫生宝鉴》）
风痫痰迷，坠痰丸。天南星九蒸九晒，为末，姜汁面糊丸梧子大，每人参汤下二十丸。石菖蒲、麦冬汤亦可。（同上）
卒得痫疾，钩藤、炙草各二钱，水五合，煎二合，日五夜三服。（《圣惠方》）
风狂歌笑，行走不休。豭猪肉一斤，煮熟，切脍，和酱食，或羹粥炒，任服。（《食医心镜》）
虎睛丸　治痫疾发作，涎潮搐搦，时作谵语。虎睛一对，微炒，犀角屑、大黄、远志（去心）各一两，栀子仁半两，为末，炼蜜丸绿豆大，每温酒服二十丸。按：虎睛中毒及自死者，勿用，能伤人，自护者乃真，以生羊血浸一宿，漉出，微火焙乾，捣粉用。
惊痫嚼舌，迷闷仰目。牛黄一豆许，研和，蜜水灌之。（《广利方》）
惊痫瘛瘲，《金匮方》。见痉风门。

痉风  ***************************
（即痉病，其证发热，口噤如痫，身体强直，角弓反张，甚则搐搦。伤风有汗者为柔痉，伤寒湿无汗者为刚痉。金疮、折伤、痈疽、产后俱有破伤风湿发痉之证）
惊痫瘛瘲，及风热瘛瘲。紫石英、白石英、寒水石、石膏、乾姜、大黄、龙齿、牡蛎、甘草、滑石等分，水三升，煎去三分，食后温呷，无不效。名风引汤。（仲景《金匮》方）　按：瘛者，筋脉拘急；瘲者，筋脉弛纵，俗谓之搐。小儿大人因风热惊痫。患此者，服之神效。盖白石英入气分，紫石英入血分，上能镇心，重以去怯，下能益肝，湿以去枯也。
《蓼花淑间录》载：治破伤风用黄连五钱，酒二盏，煎至七分，入黄蜡二钱，同煎和滓服。
角弓反张，《肘后方》。见小儿诸病门。

怔忡健忘  ***************************
（怔忡血虚，有火，有痰，健忘心虚，兼痰兼火）
怔忡自汗，心气不足也。人参、当归各五钱。用豶猪腰二个，水二盏，煮至盏半。取腰子细切，入参、归同煎至八分，空心吃腰子，以汁送下。其滓焙乾为末，以山药末糊丸，绿豆大，每食远，枣汤下五十丸，不过两服即愈。崑山神济大师方。（《百一选方》）
健忘，七月七日，取菖蒲为末，（忌铁器。）酒服方寸匕，久服益智，并能饮酒不醉，好事者服而验之。（《千金方》）　又方：白龙骨、远志等分为末，食后酒服方寸匕，日三。
《肘后方》载：治人心孔惛塞多忘，丁酉日密自至市买远志，著巾角中还，为末服之，勿令人知，愈。

惊悸  ***************************
惊气入心络，喑不能言语者。蜜陀僧一匙，茶调服即愈。（洪迈《夷坚志》）　按：惊则气乱，蜜陀僧之重，能去怯平肝。
虚劳惊悸，紫石英五两，打如豆大，水淘一遍，以水一斗，煮取三升，细细服。或煮粥食，水尽可再煎。（张文仲方）　按：紫石英补心气不足，定惊悸效。
振悸不眠，炒枣仁二升，茯苓、白术、人参、甘草各二两，生姜六两，水八升，煮三升，分服。（《图经》）
火惊失心，雷烧木煮汁服。
心怯胆悸，虚烦狂言，养正丹。见炼服门。

卧寐  ***************************
（多眠脾虚兼湿热风热，不眠心虚胆虚兼火）
胆风沉睡，胆风毒气，虚实不调，昏沉多睡。生枣仁一两，全挺腊茶二两，以生姜自然汁涂炙，微焦为散，每服二钱，水七分煎六分，温服。（《简要济众方》）
振悸不眠，见惊悸门。

郁证  ***************************
忧郁不伸，胸膈不宽，贝母（去心）姜汁炒研，姜汁打面糊丸，梧子大，每服七十丸，以征士锁甲煎汤下。（《集效方》）　按：贝母能散心胸郁结之气。

症瘕积聚  ***************************
（左为血　右为食　中为痰气　积繫于脏　聚繫于腑　症繫于气与食　症繫于血与虫　痃繫于气郁　癖繫于痰饮　心为伏梁　肺为息贲　脾为痞气　肝为肥气　肾为奔豚）
食鸭症瘕。宋元嘉中，有人食鸭成症病，医以秫米研粉调水服，须臾吐出鸭雏而瘥。（《灵苑》）　《千金方》：治食鸭成症，胸满，面赤，不能食，饮秫米汤一盏。
鸡子成瘕。李廷寿《南史》云：李道念病五年。褚澄诊之曰：非冷非热，当是食白瀹鸡子过多也。取蒜一升，煮食，吐出一物，涎裹。视之，乃鸡雏。更食，更吐，凡十二枚而愈。
腹中鳖瘕，平时嗜酒，血入于酒，为酒鳖。多气，血凝于气，为气鳖。虚劳痼冷败血杂痰，为血鳖。如虫之行，上侵人咽，下蚀人肛，或附胁背，或隐胸腹，大如鳖，小如钱。治法：用芜荑炒，煎服，兼甲暖胃益血理中之类，乃可杀之。若徒事雷丸锡灰，无益也。（《直指方》）　喻嘉言曰：亲见久痢后，泻出虫，水浴尤活。误于一味用黄连，寒凝血积而成，虫出，乃殒。
啮蝨成症。山野人啮蝨在腹生长蝨症，用败梳、败篦各一枚，各破作两段，为一分，烧研，以一分用水五升，煮取一升，调服即下。（《千金方》）
食发成瘕。心腹作痛，咽间如有虫上下，嗜食油者是也。猪脂二升，酒三升，煮三沸服，日三。《千金方》：饮白马尿效。
肉症思肉。白马尿三升，饮之。当吐肉出，不出者死。
食生米，男妇因食生物，留滞肠胃，遂生虫，好食生米，否则惟悴萎黄，不思饮食。苍术米泔水浸，一夜，锉焙为末，蒸饼丸梧子大，每服五十丸，食前米饮下，日三服。苍术能去湿，暖胃，消穀。（《杨氏家藏经验方》）
好食茶叶，面黄者。每日食榧子七枚，以愈为度。（《简便方》）
瘴气成块，在腹不散。荜茇一两，大黄一两，并生为末，麝香少许，蜜丸梧子大，每冷酒服三十丸。（《永类钤方》）　按：是方，不独治瘴，即痰血诸气癖，皆效。
追虫取积。黑牵牛半两炒，槟榔二钱半为末，每服一钱，用酒下，亦消水肿。
治心腹积聚，五月五日午时，急砍一竹，竹节中必有神水，沥取，和獭肝为丸，服之神效。（《朝野佥载》）
妇人狐瘕，因月水来，或悲或惊，或逢疾风暴雨，致成狐瘕，精神恍惚，令人月水不通，胸胁腰背少腹块痛，气攻上下，刺痛不常，或恶寒发热，痛引阴中，小便难，不嗜食，欲呕，如有孕状，其瘕手足成形者杀人，未成者可治。用新鼠一枚，以新絮裹之，黄泥固住，入地坎中，桑薪烧其上，一日夜，取出去絮，入桂心末六铢为末，每酒服方寸匕。不过二服，当自下。（《外台》《素心经》）
小儿症瘕，老鼠肉煮汁作粥食。（姚和众方）
龙蛇症病。仲景曰：春秋二时，龙带精入芹菜中，人误食之。面青手青，腹满如妊，痛不可忍。食硬饧二三升，或服寒食饧五合，日三服。吐出蜥蜴，便瘥。

丹毒  ***************************
（火盛生风，亦有兼脾胃气郁者）
老小火丹，黄芩末水调涂。（《梅师方》）
五色丹毒，苎根煮浓汁，日三浴之。（《外台》）
火丹赤肿遍身，大黄磨水频刷之。（《急救方》）
火丹足肿，镜面草捣汁内服，渣敷其上，治火丹之要药也。（喻嘉言）
风热丹青，浮萍捣汁，遍涂之。（《子母秘录》）
赤丹如疥，不治杀人，煎青羊脂摩之。数次愈。（《集验》）
发丹如瘤，生绵羊脑同朴硝研涂。（《瑞竹堂方》）
赤火丹毒。孙思邈曰：予昔因饮多，夜觉四体骨肉疼痛。至晚，头痛，额角有丹，如弹丸肿痛。至午通肿，目不能开，经日几毙。予思芸薹（即油菜）治风游丹毒，取叶捣敷，随手即消。亦可捣汁服，神效。

伤食  ***************************
食肉不消，山楂肉四两，水煮食，并饮汁。（《简便》）
食鸭肉不消，糯米泔水，顿饮一盏，即消。
《证治要诀类方》载：食蟹太过致伤，一味丁香足以治之。
吃饭伤饱，觉气上冲，心胸痞闷，水吞川椒一二十粒，即散。取其通三焦，引正气下恶气，消宿食也。

附方  ***************************
多食易飢，绿豆、黄麦、糯米各一升，炒熟磨粉，每以白汤服一杯，三五日效。
荒年代粮，糯米一斗，淘汰，百蒸百曝，捣末，日食一餐，以水调服，至三十日，可一年不食。（《肘后》）

伤酒  ***************************
治伤酒如神，黄连、五味、麦冬、乾葛等分，作剂服。（喻嘉言）
中酒成病，豆豉、葱白各半升，水二升，煮一升，顿服。（《千金》）
饮酒过度，至穿肠者。用驴蹄硬处削下，水煮浓汁，冷饮。（经验）

声音  ***************************
肺热暴喑，猪脂油一斤，炼过，入白蜜一斤，再炼，少顷滤净，冷定，不时挑服一匙，即愈。无疾常服，亦润肺。（万氏方）

邪祟急证  ***************************
治百恶气，艾子、乾姜等分为末，蜜丸梧子大，空心服三丸，以饭三五匙压之，日再服。田野之人，与此甚宜。
五种遁尸，其状腹胀气急冲心，或磥磈涌起，或牵腰脊，以鸡卵白七枚，顿吞之良。（《千金》）
五种尸疰，飞尸者，游走皮肤，洞穿脏腑，每发刺痛，变动不常。遁尸者，附骨入肉，攻凿血脉，每发不可见死尸，闻哀哭便作。风尸者，淫跃四末，不知痛之所在，每发恍惚，得风雪便作。沉尸者，缠结脏腑，冲引心胁，每发绞切，遇寒冷便作。尸注者，举身沉重，精神错乱，常觉昏废，遇节气至，则大作，并是身中尸鬼，引接外邪。宜用忍冬茎叶锉数斛，煮浓汁，煎稠。每服鸡子大许，温酒化下，日二三服。（《肘后》）
尸疰鬼疰，乃五尸之一，又挟鬼邪为祟，其为变动，有三十六种至九十九种，大略使人寒热淋沥，沉沉默默，不知所苦，而无处不恶，累年积月，以至于死，死后复传人，至于灭门。急以桃仁五十枚，研泥，水煮，取四升服之。取吐，吐不尽，三四日再服。（《肘后》）　又方：桑白皮晒乾，烧灰二斗，著瓶中，蒸透，以釜中汤三四斗，淋之又淋，凡三度，极浓，澄清，止取二斗，渍赤小豆三斗，一宿晒乾，复以灰汁渍尽，乃止。以豆蒸熟，或羊肉，或鹿肉，作羹，进此豆饭。初食一升至二升，取饱。轻者三四斗愈，重者七八斗愈。病去，体中自疼痒淫淫。若根本不尽，再为之。神效。《葛洪方》：獭肝一具，阴乾为末，水服方寸匕，日三，以瘥为度。
传尸鬼气，咳嗽，痃癖，注气，血气不通，日消瘦。桃仁一两，去皮尖，杵碎，水一升五合，煮汁，入米作粥，空心食。
鬼疰，腹痛不可忍。独头蒜一枚，香墨如枣大捣和，酱汁一合，顿服。（《永类》）
鬼毒风气，独头蒜一枚，和雄黄、杏仁研为丸，空腹饮下三丸，静坐少时，当下毛出，即安。（孟诜《食疗本草》）　此即羊毛鬼箭风之证。
中忤中恶鬼气，其证或暮夜登厕，或出郊外，蓦然倒地，厥冷，握拳，口鼻出清血，须臾不救，似乎尸厥，但腹不鸣，心腹暖耳，勿移动，令人围绕，烧火打鼓，或烧苏合香、安息香、麝香之类。候醒，乃移动，用犀角五钱，麝香、朱砂各二钱五分，为末，水调二钱，服即效。（华佗方）
鬼击青作痛，金银花一两，水煎饮。（李楼《怪病奇方》）
雷烧木（雷所击之木）最能辟邪鬼不正之气，凡疟疾人，沿门沾染鬼气者，用此系臂上，男左女右即效。勿令病人知，并大能压火灾。
卒然中恶，捣韭汁灌鼻中，即苏。（《食医心镜》）
卒中恶死，或先病，或平居寝卧，奄忽而死，皆是中恶。急取葱心黄刺入鼻孔中，男左女右入七八寸，鼻目血出，即苏。又法：用葱刺入耳中五寸，以鼻中血出，即活。如无血出，即不可治。相传扁鹊秘方也。（《崔氏纂要》）　喻嘉言曰：切记。
卒死不省，四肢不收，取牛屎一升，和温酒灌之。或以湿者绞汁灌之。此扁鹊法也。（《肘后》）
一切卒暴之病，如中风，中暑，中气，中毒，中恶，童便一盏，入姜汁二三匙，灌服，可解散，姜能开痰下气，童便降火也。
魇寐暴绝，伏龙肝即灶心锅底土，研水灌服二钱，更吹入鼻中。（《千金》）
尸厥魇死，尸厥之病，卒死，脉犹动，听其耳目中，如微语声，股间暖者是也。魇死之病，卧忽不寤，勿以火照，但痛啮其踵，及足拇指甲际，唾其面，即苏，仍以菖蒲末吹鼻中，桂末纳舌下，并以菖蒲根汁灌之。（《肘后》）
人卒暴死，捣女青屑一钱，安咽中，以酒送下，立活。（《南岳魏夫人内传》）
惊怖卒死，温酒灌之，即醒。
自缢垂死，葱心刺耳鼻中，血出即苏。
溺水死，用灶中灰一石，埋之，从头至足，惟露七孔，良久即苏。凡蝇溺水死，以灰埋之，即活。灰性暖而能拔水也。《千金方》：裹石灰纳下部中，水出尽，即活。
《杨升庵外集》载：凡人溺死者，以鸭血灌之可活。
缢溺并救，自缢溺水人，虽死而心口尚温者。用艾灸脐中数十壮，即活。如未醒，灸至百馀壮，无不活。切不可中止，极效。
解砒霜毒，锡器于粗石上磨水服。（《济急方》）　又方：南天烛子不拘多少，捣烂，冷水调灌，如无子，即天烛捣碎，绞汁灌之，立解。屡验，奇方也。华佗危病方：桐油二升，灌之，砒毒即解。《易简方》：中砒毒，心腹绞痛，欲吐不吐，面青肢冷，杨梅树皮煎汤二三碗服之，即愈。
解盐卤毒，多食豆腐浆，十解一二，他药不效也。（喻嘉言）
解生鸦片毒，无名异磨汁灌之，并灌粪清，得吐即解。
食金中毒，已死，取鸡矢半升，水淋，取汁一升饮，日三。（《肘后》）

奇疾  ***************************
离魂异病，凡人自觉本形作两人，并行并卧，不辨真假者是。龙齿、人参、赤苓各一钱，水一盏，煎半盏，调飞过朱砂末一钱，睡时服，一夜一服。三夜后，真者气爽，假者化矣。（夏子益《奇疾方》）
《古夫于亭杂录》载：浙有士人，一手指忽痛，指甲间生珊瑚，高二寸许，气成海市有人物城郭楼台医皆不识何症，或以为火也，投以大黄而愈。
发症饮油，有饮油五升以来方快者，不尔则病。此发入于胃气，血裹之，化为虫也。雄黄五钱为末，水调服，虫自出。（同上）
热毒怪病，目赤，鼻胀，大喘，浑身出斑，毛发如铁，乃中热毒气结于下焦，滑石、白矾各一两为末，水三碗，煎减半，不住饮之。（同上）
蝨出怪病，临卧浑身蝨出，随至血肉俱坏，每宿渐多，痛痒不可名状，惟吃水卧床，昼夜号哭，舌尖出血不止，身齿俱黑，唇动鼻开，但饮盐醋汤十数日，即安。（同上）
灸疮飞蝶，因艾灸火疮，痂退落，疮内鲜肉片子，飞如蝶状，痛不可言，是血肉俱热也。用朴消、大黄各半两，为末，水调下，微利即愈。（同上）
脐虫怪病，腹中如铁石，脐中水出，旋变作虫，绕身匝痒，难忍，拨扫不尽，用苍术浓煎汤浴之。仍以苍术末入麝香少许，水调服。（同上）
睛垂至鼻，如黑角，塞痛不可忍，或时时大便血出，名曰肝胀，用羌活二两，煎汁服数盏，自愈。（同上）
应声虫病，腹中有物作声，随人语言，用板蓝汁一盏，分五服效。（同上）
疟后怪证，口鼻中气出，盘旋不散，凝如黑盖，过十日，渐至肩与肉相连，坚胜金石，无由饮食，煎泽泻汤，日饮三盏，连服五日，愈。（同上）
截肠怪病，大肠头出寸余，痛苦，干则自落。又出，名为截肠病。若肠尽，即不治。初觉截时，用器盛脂麻油坐浸之，饮大麻子汁（即木麻）数升，即愈。（同上）
头面有光，他人手近之如火炽者，此中蛊也。蒜汁半两，和酒服之。当吐出如蛇状，愈。（同上）
咽喉生疮，层层如叠，不痛，日久有窍，出臭气，废饮食，用臭橘叶煎汤连服愈。（同上）
血馀怪病，手十指节断坏，惟有筋连，无节肉，虫出如灯心，长数寸，遍身绿毛卷，名曰血馀，以茯苓、胡黄连煎服愈。（同上）
猪羊血久食，鼻中毛出，昼夜长五寸，渐如绳，痛不可忍，摘去复生，用乳石、硇砂等分为丸，临卧服十丸，自落。（同上）
肉人怪病，人顶生疮，五色如樱桃状，破则自顶分裂，连皮剥脱至足，名曰肉人，常饮牛乳自消。（同上）
蜘蛛奇疾，补蜘蛛咬，腹如妊，遍身生丝，惟啖羊乳，疾自愈。（《传信方》）
灸疮血出，一人灸火至五壮，血出如尿，手冷欲绝，以酒炒黄芩二钱为末，酒服，即止。（李楼《怪证奇方》）
大肠虫出不断，断之复生，行坐不得，鹤蝨末半两，水调服自愈。（《怪疾奇方》）
病笑不休，用盐煅赤，研，入河水煎沸，啜之。探吐，热服数升，即愈。《素问》曰：神有馀，笑不休，神心火也。火得风则焰，笑之象也。一妇病此半年，张子和用此方，遂愈。（《儒门事亲》）

附方  ***************************
适他方不服水土，刮鞋底下土，和水服，即止。（藏器）


卷四  ——————————————————————————————————————————————————————————————————————————————————————————

调经  ***************************
（经闭有血滞血枯　血虚者过期　血热者先期　血气滞者作痛）
妇女天癸，一月一行，其常也。有先后，有通塞，其病也，亦有变常者。有行期只吐血，衄血，或眼耳出血，是谓逆行。有三月一行者，是谓居经，俗名按季。有一年一行，是谓避年。有一生不行而受胎者，是谓暗经。有受胎之后，月月行经而产子者，是谓盛胎，俗名垢胎。有受胎数月，血忽大下，而胎不陨者，是谓漏胎。此虽以气血有馀不足言，而亦异于常矣，医士不可不知。
经水不断，妇人四十九岁后，天癸当住，每月却行，或过多不止，条芩心二两，米醋浸七日，炙乾，又浸，如此七次，为末，醋糊丸梧子大，空心温酒下七十丸，日二次。（《瑞竹堂方》）　又方：羊前左脚胫骨一条，纸裹泥封，令乾，煅赤，入棕灰等分，每一钱，温酒调服。
经水不止，白芍、香附、熟艾各一钱半，水煎服。（《熊氏补遗》）　《千金方》：生地汁一盏，酒一盏，煎服，日二次。
月水不调，蛤粉炒阿胶一钱，研末，热酒服，即安。一方入辰砂末五分，按不调，非谓经水不匀，只言经期不止，阿胶乃治血燥之圣药。
月经不调，久而无子，乃冲任伏热也。熟地八两，当归二两，黄连一两，并酒浸一夜，焙研为末，蜜丸梧子大，每服七十丸，米饮温酒任下。（禹讲师方）
室女经闭，当归尾、没药各一钱为末，红花浸酒，面北饮之，一日一服。（《普济》）
月经逆行，从口鼻出，先以京墨磨汁服，止之。次用当归尾、红花各三钱，水锺半，煎八分，温服，其经即通。（《简便》）
妇人经闭，数年不通，面色萎黄，唇口青白，腹内成块，肚上筋起，腿胫或肿，桃根煎主之。用桃树根、牛蒡根、马鞭草根、牛膝、蓬虆各一斤，锉，水三斗，煎一斗，去滓，更以慢火煎如饧状，收之。每以热酒调服一匙。（《圣惠》）
丹参散　治妇人经脉不调，或前或后，或多或少，产前胎不安，产后恶血不下，兼治冷热劳，腰背痛，骨节烦疼。用丹参洗净，切，晒为末，温酒调下二钱。（《妇人明理方》）
治妇女经候不调，兼诸病。香附擦去毛，一斤，分作四份，四两醇酒浸，四两醋浸，四两盐水浸，四两童便浸，春三，秋五，夏一，冬七日。取出洗净，晒乾，捣烂，微焙为末，醋煮面糊丸，梧子大，每酒下七十丸。瘦人，加泽兰、赤芩末各二两。气虚，加四君子料（参苓术草）。血虚，加四物料（地芍归芎。《瑞竹堂方》）　《法生堂方》：治月水不调，久成症积，一切风气。香附一斤，分作四份，以童便、盐水、酒、醋分浸三日。艾叶一斤，浆水浸过，醋糊和作饼，晒乾。晚蚕沙八两炒，莪术、当归各四两。各酒浸，焙，为末，醋糊丸梧子大，每米饮下七十丸，日二。又方：经候不调，血气刺痛，腹胁膨胀，心怔乏力，面色萎黄，头运恶心，崩漏带小，便血，症瘕积聚，及妇人数堕胎，气不升降，服此尤妙。香附醋浸半日，砂锅煮乾，焙，石臼捣为末，醋糊丸弹子大，醋汤下。《澹寮方》：治同上。香附一斤，熟艾四两，醋煮，当归二两，酒浸，共为末，如前丸服。香附通十二经气分，生则上行胸膈，外达皮肤；熟则下行肝肾，外彻腰足。炒黑止血，得童便浸炒，入血分而补虚；盐水浸炒，入血分而润燥；青盐炒，补肾气；酒浸炒，行经络；醋浸炒，消积聚；姜汁炒，化痰饮。得参术补气，得归芍补血，得木香流滞和中，得檀香理气醒脾，得沉香升降诸气，得川芎、苍术总解诸郁，得栀子、黄连能降火热，得茯神交济心肾，得茴香、破故纸，引气归元，得厚朴、半夏决壅消胀，得紫苏、葱白解散邪气，得三稜、莪术消磨积块，得艾治血气，暖子宫，乃气病之总司，女科之主帅也。按：香附于气分为君药，人所罕知，臣以参耆，佐以甘草，治虚怯甚速。
经闭验胎，经水三月不行。验胎法，川芎末，煎艾汤空心调服一匙，腹中微动者是胎，不动者非也。（《灵苑方》）
月经淋闭，月信不来，绕脐寒疝痛，及产后血气不调，腹中症瘕不散。牛膝酒浸一宿焙，乾漆炒令烟尽，各一两为末，生地汁一升，入石器中，慢火熬至可丸，丸梧子大，每服二丸，空心米饮下。（《拔萃》）
血气刺痛，香附炒一两，荔枝核烧存性五钱，为末，米饮调服二钱。（《妇人良方》）　陈氏方：血气作痛，及下血无时，月水不调，荜茇盐炒，蒲黄炒，等分为末，蜜丸梧子大，空心温酒服三十丸，两服即止，名二神丸。
妇人恶血，攻聚上面，多怒。丹皮、乾漆烧烟尽，各五钱，水二锺，煎一锺服。（《诸证辨疑》）
妇人发热，肌瘦食减，经候不调，乾地黄一斤，竹刀切薄片，焙为末，蜜丸梧子大，酒服五十丸。（《保庆集》）
妇人血厥，平居无疾苦，忽如死人，身不动摇，口噤目闭，或微知人，眩冒移时方寤，此名血厥。出汗过多，血少，阳气独上，气塞不行，故身如死。气过血还，阴阳复通，故移时方寤。宜服白薇汤。白薇、当归各一两，人参五钱，甘草钱半，每服五钱，水二盏，煎一盏，温服。（《本事方》）

崩漏  ***************************
妇人漏下，赤白不止，令人黄瘦，地榆三两，米醋一升，煮十馀沸，去渣，食前温服一合。（《圣惠》）
妇人血崩，三七研末，用淡白酒调一二钱服，三服可愈。加五分入四物汤服，亦可。（《濒湖集简方》）　又方：崩血昼夜不止，川芎一两，酒一大盏，煎取五分，徐徐进之。《圣惠方》：加生地汁二合，同煎。如神散：赤芍、香附等分，每服二钱，盐一捻，水一盏，煎七分，温服，日二服，十服，见效。初虞世《古今录验》：崩中不止，熟艾鸡子大阿胶炒，为末半两，乾姜一钱，水五盏，先煮艾姜至二盏半，倾出，入胶烊化，分三服，一日服尽。又方：胡桃肉五十枚，灯上烧存性研，作一服，空心温酒调下。神效。《奇效方》：老丝瓜烧灰，棕榈灰等分，盐酒，或盐汤服。
《嫏嬛记旧》载：棕烧灰置瓦上，收火气，清晨温茶调服三四钱治，妇人血山崩。
下血血崩，槐花一两，棕灰五钱，盐一钱，水三锺，煎减半服。（《摘元方》）
崩中垂死，肥羊肉三斤，水二斗，煮一斗三升，入生地一斤，乾姜、当归各三两，煎三升，分四服。（《千金》）
白崩不止，白扁豆花焙乾，为末，每服二钱，炒米煮汤，入盐少许，空心调服，即效。（《奇效方》）
灵脂散，治妇人血崩诸痛，丈夫脾积气痛。飞过五灵脂炒烟尽，研末，每一钱，温酒调下。此药气恶难吃，烧存性仍妙，或以酒水童便煎服，名抽刀散，治产后心腹胁肋腰胯痛，能散恶血。如心烦口渴者，加蒲黄减半，霹雳酒下。肠风下血者，煎乌梅柏叶汤下。中风麻痹痛者，加草乌五分，同童便水酒煎服。（《永类钤方》）
固元丹，治血崩便血，见炼服门。
平补固真丹，治崩漏，见炼服门。

带下  ***************************
（是湿热夹痰　有虚有实）
赤白带下，禹馀粮火煅，醋淬，乾姜等分为末，空心调服二钱。（《胜金方》）
《百一选方》固元丹，治赤白带下，见炼服门。
赤白带下，月水不来，蛇床子、枯矾等分为末，醋面糊丸，弹子大，门脂为衣绵裹，纳入阴户，如热极，再换，日一次。（《儒门事亲》）
室女白带，因冲任虚寒者。鹿茸酒蒸焙，二两，金毛狗脊、白敛各一两，为末，用艾煎醋打糯米糊丸梧子大，温酒下五十丸，日一。（《济生》）
妇人白带，多因七情内伤，或下元虚冷所致，沙参为末，米饮调服二钱。（《证治要诀》）　集效方：白鸡冠花晒乾为末，每早空心酒服三钱赤带用红者。又方：白芷四两，川石灰半斤淹三宿，去灰，切片，炒研末，酒服二钱，日二服，女人白淫。（带病气臭，白淫则无秽气为别。）糙糯米、花椒等分，炒为末，醋糊丸梧子大，食前醋汤下三四十丸。（《简便方》）
赤白带下，固元丹、平补固真丹。并见炼服门。

妊娠  ***************************
（与胎产门参看）
妊娠吐水酸，心腹痛，不能饮食，人参、炮姜等分为末，以生地汁和丸梧子大，每米汤下五十丸。（《局方》）
妊娠中恶，心腹大痛，桔梗一两，水一锺，生姜三片，煎六分，温服。（《圣惠》）
妊娠子烦，胎气不安，烦不得卧，知母一两，为末，枣肉和丸，弹子大，每服一丸，人参汤下。医者不识此病，作虚烦治，反损胎气。产科郑宗文得此方于《本草拾遗》中，用之良验。（杨归厚《产乳集验方》）
妊娠恶心，胎气不安，气不升降，呕吐酸水，起坐不便，饮食不进，香附二两，藿香、甘草各二钱，为末，每服二钱，沸汤入盐少许，调下。（《圣惠》）
妊娠伤寒壮热，赤斑变为黑斑，溺血，用艾叶如鸡子大，酒三升，煮二升半，分为二服。（《伤寒类要》）又方：葱白一把，水三升，煮熟，服汁，食葱令尽，取汗。郑氏方：伤寒大热，恐伤胎气，用嫩卷荷叶焙，半两，蚌粉二钱半，为末，每服三钱，新汲水，入蜜调服，并涂腹上，名罩胎散。
妊娠损胎，孕八九月，或坠伤，牛马惊伤，心痛，竹茹五两，酒一升，煎五合服。（《子母秘录》）
妊娠漏胎，下血不止，生地汁一升，渍酒四合，煮三五沸服，不止，再服。又方：生熟地等分，每服半两，白术、枳壳煎汤，空心调下，日二。
妊娠胎痛，冲任脉虚，宜抑阳助阴，熟地二两，当归一两，微炒为末，丸梧子大，温酒下三十丸。（《本事方》）
妊娠水肿，身重，小便不利，洒淅恶寒，起即头眩，冬葵子、茯苓各三两为末，白汤调服方寸匕，日三服，小便利即愈。若转胞者，加发灰，神效。（《金匮要略》）
妊娠咳嗽，贝母去心，麸炒黄为末，沙糖拌，丸芡子大，每含咽一丸，神效。（《救急易方》）
妊娠遗尿不禁，桑螵蛸十二枚，为末，分二服，米饮下。（《产乳书》）
妊娠热病，取井底泥，敷心下，及丹田，以护胎气。《外台》方：青羊屎研烂涂脐，以安胎气。
妊娠尿血，取大指甲烧灰，酒服，良。（《千金方》）　《圣惠方》：阿胶炒黄为末，食前米饮下二钱。
妊娠下血不止，阿胶三两，炙为末，酒一升半，煎化服，即愈。《梅师方》：阿胶末二两，生地半斤，捣汁，入清酒二升，分三服。《普济方》：鹿角屑、当归各半两，水三盏，煎减半，顿服，不过二服。
妊娠胎动，已见黄水者。乾荷蒂一枚，炙研为末，糯米淘汁一锺，调服即安（《经验方》）　《删繁方》：阿胶炙研二两，香豉一升，葱一升，水三升，煮取一升，入胶化服。《产宝》：胶艾汤，阿胶炒、熟艾各二两，葱白一升，水四升，煮一升，分服。
妊娠腰痛，鹿角截五十寸长，烧赤，投一升酒中，又烧又浸，如此数次，细研，空心酒服方寸匕。（《产宝》）　《子母秘录》：腰痛如折者，银一两，水三升，煎二升服。
妊娠胎动，或子死腹中，血下疼痛，口噤欲死，服此探之，不损则痛止，已损则立下。当归二两，川芎一两，为粗末，每服三钱，水一盏，煎令泣泣欲干，投酒一盏，再煎一沸，温服，或灌之。如人行五里，再服，不过三五服，便效。（《备急方》）
妊娠偶因所触，或跌坠伤损，致胎不安，痛不可忍者。缩砂仁熨斗内炒熟，去皮，用仁，捣碎，热酒调服二钱，须臾，觉腹中胎动，极热，即胎已安矣，神效。（孙尚药方）　《产宝》：妊娠胎动，因夫所动困绝，以竹沥饮一升，立愈。
妊娠胎动，或腰痛，或抢心，或下血不止，或倒产，子死腹中，艾叶，一鸡子大，酒四升，煮二升，分二服，神效。（《肘后》）　《圣惠方》：生地捣汁，入鸡子白一枚，搅服。
妊娠血痢，阿胶二两，酒升半，煮一升，顿服。
转女为男，妇人觉有妊，以雄黄一两，绵囊盛佩养胎，转女成男，取阳精之全于地产也。（《千金》）
妊娠不可食乾姜，令胎内消，性热且辛散也。
子痫昏冒，缩砂和皮炒黑，热酒调下二钱，不饮者，米饮下。此方安胎止痛，神效不可殚述。（温隐居方）

胎产  ***************************
胎动欲堕，忽下黄汁如胶，或如小豆汁，痛不可忍，银五两，白苎根二两，清酒一盏，水一大盏，煎一盏，温服。（《妇人良方》）喻嘉言曰：用过验。
胎动迫心作痛，艾叶鸡子大，以头醋四升，煎二升，分温服效。（《子母秘录》）
胎不安，下黄水，糯米一合，黄耆五钱，川芎二钱，水一升，煎八合，分服。（《产宝》）
胎动腰痛，桑寄生一两半，阿胶炒、艾叶各半两，水一盏半，煎一盏，去渣，温服，或去艾叶。（《圣惠》）
按：桑寄生治孕妇漏血不止，但真者难得，必须寄生桑上者，断茎视之，色深黄者为验，假者不可服。
安胎清热，条芩、白术等分，炒为末，米饮和丸梧子大，白汤下五十丸，或加神麴，凡妊娠调理，以四物汤，去地黄加白术、黄芩常服，甚良。（《丹溪纂要》）　按：孕妇血热者宜之。血虚而胎不安者，黄芩忌用。
伤胎血结，心腹痛，童便日服二升，良。（《杨氏产乳》）
胎热横闷，银五两，葱白三寸，阿胶炒，五钱，水一盏煎服，亦可入糯米，作粥食。（《圣惠》）　凡使金银铜铁入药，宜久煎，使气不使质，勿入药服，能消人脂。
胎热不安，铁罩散。白药子一两，白芷半两为末，每服二钱，紫苏汤下。心烦热，入砂糖少许。（《圣惠》）
束胎，白术麸炒炽壳等分为末，烧饭丸梧子大，一月一日食前温水下三十丸。胎瘦，则易产。（《保命集》）
胎上冲心，葡萄煎汤饮，即下。（《圣惠》）又方：以甘蔗汁一盏，加生姜汁三匙，顿服，即愈。
胎前疟疾，夜明砂末三钱，空心温酒服。（《经验秘方》）
堕胎，下血不止。当归焙，一两，葱白一握，每服五钱，酒盏半，煎八分，温服。（《圣济》）
半产漏下，虚实相搏，其脉弦芤。旋覆花三两，葱十四茎，新绛少许，水三升，煮一升，顿服。（《金匮要略》）
下胎蟹爪散，治孕妇有病，欲下胎。蟹爪二合，桂心、瞿麦各一两，牛膝二两，为末，空心温酒服一钱。（《千金方》）
妇人三四月胎即堕者，于两月前，以杜仲八两，糯米煎汤浸透炒去丝，续断二两，酒浸，焙乾为末，以山药五六两，水糊丸梧子大，空心米饮下五十丸。（《肘后》）　《简便方》：用杜仲焙研，枣肉为丸，糯米饮下。按：孕妇腹中常痛，月事仍以时下，或呕不进食，此非四物汤证也，须杜仲于方中增减治之。屡用屡效。
千金神造汤　治子死腹中，并双胎一生一死，服之令死者出，生者安，神方也。蟹爪一升，甘草二尺，东流水一斗，以苇薪煮至二升，滤去滓，入真阿胶三两，令烊，顿服，或分二服。若人困不能服者，灌入即活。
妇人难产：
信效方　芒硝末二钱，童便调，温服，无不效。
妇人良方　土蜂窠水泡汤饮。
又方　取油菜子十五粒。细研，酒下，神效。
歌云：黄金花结粟米实，细研酒下十五粒。
灵丹功效妙如神，难产之时能救急。
《千金方》　皂角子二枚，吞之。
难产催生，治产三五日不下，垂死，及矮小女子骨不开者，龟壳一枚，酥炙，妇人头发一握，烧灰，川芎、当归各一两，每服，秤七钱，水煎服。如人行五里许，再一服，生胞死胎俱下。
漏胎难产，因血乾涩也。用清油半两，好蜜一两，同煎数十沸，温服，胎滑即下。他药无益，以此助血为效。（《胎产须知》）
《本草从新》载：胞胎不下，蓖麻二粒，巴豆一粒，麝香一分贴脐中并足心，胎下即去之。若子肠挺出者，捣膏涂顶心即收。
产妇催生：
催生方　万年青果自落者，留存阴乾，临产，吉祥草煎汤，吞服三枚，屡试神效。催生丹：治产难腊月兔血以蒸饼染之。纸裹阴乾为末，每二钱，乳香汤下。（《指迷方》）　《胜金方》：圣妙寸金散，用败笔头一枚，烧灰，研生藕汁一盏，调下立产。若母虚弱，及素有冷疾者，温汁服之。陆氏治难产第一方：用兔毫笔头三枚，金箔三片，以蜡和丸酒服。
生产不出，取雀麦一两煮汁饮。（苏恭）
妇人难产，胎在腹中，幷包衣不下及胎死者。白蒺藜、贝母各四两，为末，米汤服三钱，少顷，不下，再服。（《梅师方》）　崔元亮方：取蓖麻子七粒，去壳，研膏，涂脚心。若胎及衣下，便急洗去。不尔，则子肠出。即以此膏涂顶，则肠自入。《肘后方》：难产，取蓖麻子十四枚，每手各把七枚，即下。
《大观本草》载：杜壬方治逆生横生瘦胎、妊娠、产前、产后、虚损、月经不调、崩中、百草霜、白芷等分末，每服二钱，童子小便，醋各少许调匀，更以热汤化开服之，过二服即差。按：百草霜即锅煤也。
胎衣不下，牛膝八两，冬葵子一合，水九升，煎三升，分三服。（延年方）　真人方：乱发或本人头发撩结口中，使产妇作恶心，即下。《圣惠方》：胎死不出，胎衣不下，刺羊血热饮一小盏，极效。
又胎衣不下，用百草霜三指撮，暖水及酒服之，天未明时取，至验也。
产书载：治横生，菟丝子为末，酒调下一钱，米饮调下亦得。
胎死腹中，雌鸡粪二十一枚，水二升五合，煮之，下米作粥食。（《产宝》）　《千金方》：冬葵子为末，酒服方寸匕，口噤不开者灌之，药下即苏。按：冬葵，即秋葵之复养，经冬至春生子者是，卉类入药须此。
毒药堕胎，服草药堕胎，腹痛者。生白扁豆去皮，为末，米饮服方寸匕，或煎浓汁饮，亦可丸服。若胎气已伤未堕者，或口噤手强，自汗头低，似乎中风，九死一生，医多不识，作风治，必死无疑。戒之戒之。胎成万不可堕，横生逆生，胞衣不下，蛇蜕炒焦为末，向东酒服一匙即顺。（《千金》）　全博救方：蛇蜕以盐泥固煅研二钱，榆白汤服。《济生秘览》：治逆生，须臾不救，蛇蜕一具，蝉蜕十四枚，头发一握，并烧存性，分二服酒下，仍以小针刺儿足心三下，擦盐少许，即生。
倒生口噤，冬葵子炒黄为末，酒服二钱匕，效。（《产宝》）
产难胎死，横生倒生。当归三两，川芎一两，为末，先以大黑豆炒焦，入流水一盏，童便一盏，煎至一盏，分二服，未效，再服。（《妇人良方》）　又方：横生倒产，人参末、乳香末各一钱，丹砂末五分，研匀，鸡子白一枚，入生姜自然汁三匙，搅匀，冷服，母子俱安，神效。此施汉卿方也。
柞木饮　治横生倒产，胎死腹中，用此屡效。用大柞木枝一尺，洗净，大甘草五寸，并寸折，以新汲水三升半，同入新砂瓶内，以纸三重，紧封，文武火煎至一升半。待腰腹重痛，欲坐草时，温饮一小盏，便觉下开豁。如渴，又饮一盏，至三四盏，下重便生，更无诸苦。切不可坐草太早，及稳婆乱为也。（《产宝》）　喻嘉言曰：柞木同木鳖子服，能开妇人交骨。若元气虚而生门不启者，宜用人参，非此能效。产妇脬损，黄丝绢煮汁饮。
妇人因生产，前阴出粪，名交肠病，二阴易位，二肠倒置，得之久病者属虚，宜补中益气汤。（黄耆蜜炙钱半，人参、炙草各一钱，白术土炒、陈皮留白各五分，升麻、柴胡各三分，加姜一片，枣三枚。表虚者升麻蜜水炒用。）猝病者，宜五苓散。（猪苓、茯苓、白术炒各十八铢，泽泻一两六铢，官桂半两，每服三钱。）并取旧袱头（旧帽）烧灰，酒服，或旧漆纱帽可代，取漆能行败血帽以在首之物，正其乱也。
益母膏　治产妇诸疾，及折伤内损，有瘀血，每天阴则痛，神方也。三月取益母草连根叶茎花洗择令净，于箔上摊曝，水乾，以竹刀切长五寸，勿用铁刀，置大锅上，以水浸过二三寸，煎煮，候草烂，水减去三之二，漉去草，取汁，约五六斗，入盆中，澄半日，以绵滤去浊滓，以清汁入釜中，慢火煎取一斗，如稀饧状，瓷瓶封收。每取七八匙，暖酒和服，日再服。如远行，更炼至可丸，收之。服至七日，则疼渐平复。产妇恶露不尽，及血运，一二服便瘥，其药无忌，能治风，益心力。（《外台》）
堕胎诸药须避附子　天南星　补骨脂　蒺藜　红花　丹皮　天雄　元胡索　薏苡根　茜根　乾姜　桂心　大麦芽　皂荚　朴硝　代赭

产后  ***************************
失笑散　妊娠心痛，产后心痛，少腹痛，血气痛，并治男妇老少心痛，腹痛，小肠疝气痛，诸药不效者。五灵脂炒，蒲黄等分为末，先以醋二杯调末，熬膏，入水一盏，煎至七分，连药热服，未止，再服。一方以酒代醋，一方以醋糊丸，童便酒服。
紫金丸　治产后恶露不快，腰痛，小腹如刺，时作寒热，头痛，不思饮食，又治久有瘀血，月水不调，黄瘦不食，亦疗心痛，五灵脂水淘净，炒末一两，以好米醋调稀，慢火熬膏，入蒲黄末和丸龙眼大，每服一丸，以水与童便各半盏，煎至七分，温服，少顷再服，恶露即下，经闭者，酒磨服。（《产乳》）
产后温服童便一杯，止血晕，最效。（喻嘉言）
产后腹痛，血不尽者。鹿角烧研，豉汁服方寸匕，日二。（《子母秘录》）　《妇人良方》：腰痛如绞，当归末五钱，白蜜一合，水盏半，煎一盏，分二服，未效再服。《经验方》：产后腹痛，因感寒起者，陈蕲艾二斤，焙乾捣铺脐上，以绢覆住，熨斗熨之，待口中艾气出，则痛自止。
恶血不下，没药、血竭末各一钱，童便、温酒各半盏，煎沸服，良久，再服，恶血自下，便不痛。（《妇人良方》）　没药消血，破血，苦平无毒。
产后儿枕痛（俗名空肚疼），蒲黄三钱，米饮服。（《产宝》）
产后百病，用生地汁渍曲二升，净秫米二斗，令发，如常酿之至熟，封七日，取清，常温服，令相接。忌生冷酢鸡猪肉一切毒物。未产先一月酿成，夏月不可造。（《千金翼》）
产后心痛，血气上冲欲死，郁金烧存性，为末二钱，米醋一呷，调灌，即苏。（《袖珍》）　按：郁金为行瘀之要药。
产后烦闷，乃血气上冲，生地汁渍酒各一升，相和煎沸，分二服。（《集验》）　《产宝》方：蒲黄方寸匕，东流水服，极良。
产后血闷，清酒一升，和生地汁煎服。（《梅师》）
产后血运，苏木三两，水五升，煎二升，分服。宗奭方：血运身痉直，口目向上，牵急不知人，取鸡子一枚，去壳，取白，以荆芥末二钱，调服，即安。甚捷，乌鸡子尤善。《图经》方：血运不知人事，五灵脂二两，半生半炒为末，每服一钱，白汤调下。口噤者，斡开灌之，入喉即愈。杨琪《医方摘要》：鹿角一段，烧存性，出火毒为末，酒调灌下，即醒。
产后血运闷绝，儿枕痛，皆效。琥珀、鳖甲、京三稜各一两，延胡索、没药各五钱，煮捣为散，空心酒服三钱，七日再服，神验。（《海药本草》）　是方能止血生肌，镇心明目，破症瘕气块。（破症瘕照方加大黄一分名琥珀散。）禹讲师经验方：血运恶物冲心，四肢冰冷，唇青腹胀，昏迷，红药子一两，头红花一钱，妇人油钗二只，水二盏，煎一盏服，大小便俱利，血自下也。《子母录》：血运心闷气绝，红花一两为末，分作二服，酒二盏，煎一盏入童便十数匙，连服。如口噤，斡开灌之。按：《养疴漫笔》云：一妇病产运已死，但胸膈微热，有名医陆氏曰：此血闷也。得红花数十斤，可活，亟购，以大锅煮汤盛三桶于窗槅下，舁妇寝其上，熏之。汤冷，再加。有顷指动，半日乃苏。《图经本草》：血运筑心眼倒，风缩欲死者，取荆芥重捣筛末，每用二钱匕，童便一盏，调匀，热服，立效。口噤者，开灌之。口闭者，灌鼻中，奇效如神。《丹溪心法》：韭菜切，安瓶中，沃以热醋，令气入鼻中即省。又方：醋磨墨服之。墨要年久烟细者佳。又方：没药一钱，酒服效。
产后血攻，或下血不止，心闷，面青，身冷欲绝新羊血一盏，饮之，三两服妙。产后诸疾狼狈者，刺羊血热饮一小盏，极效。（《圣惠》）
产后大虚，心腹绞痛厥逆，羊肉一斤，当归、芍药、甘草各七钱半，用水一斗，煮肉取汤七升，入诸药，煮二升服。（胡治方）
产后血胀，腹痛引胁，当归二钱，炮姜五分，为末，每服三钱，水一盏，煎八分，入盐酢少许热服。（《妇人良方》）
产后青肿，及血气水疾，乾漆、大麦芽等分，新瓦罐相间铺满，盐泥固济，煅赤，放冷，研末，热酒下一二钱。凡产后诸疾皆可服。乾漆能消瘀血。（《妇人经验方》）
产后烦热，竹根煮汁服。《妇人良方》：竹茹一升，人参、茯苓、甘草各二两，黄芩二两，水六升，煎二升，分服，日三。
产后发喘，乃血入肺窍，危证也。人参末一两，苏木二两，水二碗，煮汁一碗，调参末服，神效异常。（《圣惠》）
产后腹胀不通转，气急，坐卧不安，麦芽一合为末，和酒服，良久通转，神验。此供奉辅太初传崔郎中方也。（《兵部手集》方）
产后血冲，心胸满喘，命在须臾。血竭、没药各一钱，研细，童便和酒调服。（《医林集要》）
产后心痛，恶血不尽也。荷叶炒香为末，每服方寸匕，童便或沸汤调下，或烧灰，或煎汁，皆可。（《救急方》）
产后血眩风虚，精神昏冒。荆芥穗一两三钱，桃仁五钱，去皮尖，炒为末，水服三钱。若喘，加杏仁去皮尖炒，甘草炒，各三钱。（《保命集》）
产后阴道不闭，或阴脱出，石灰一斗，熬黄，以水二斗投之，澄清熏。（《肘后》）　《千金方》：产后阴脱，绢盛蛇床子蒸热，熨之。又法，蛇床子五两，乌梅十四枚，煎水日洗五六次，并治妇人阴痛，极效。熊氏方：阴脱，以温水洗软，用雄鼠屎烧烟燻之，即入。
产门生合不开，用铜钱磨利割开，以陈石灰敷之，即愈。（《通变方》）
产后阴翻，阴户燥热，遂成翻花，泽兰四两，煎汤熏洗，再入枯矾煎洗之，即安。（《集简》）
产后下血，炙桑白皮煮水饮。（《肘后》）　《产宝方》：下血羸瘦，迫死，蒲黄二两，水二升，煮八合，顿服。《食疗本草》：泻血不止，干艾叶五钱，炙熟，老生姜半两，浓煎汤，一服立效。
产后血闭不下者。益母汁一小盏，入酒一合，温服。（《圣惠》）
产后尿血，川牛膝水煎频服。（《熊氏补遗》）
产后血乱，奔入四肢，以狗头骨灰酒服二钱，甚效。
产后大便五七日不通，不宜妄服药丸，用大麦芽炒黄为末，每服三钱，沸汤调下，与粥间服。（《妇人良方》）　《本事方》：许学士云：产后汗多，则大便闭，难于用药，惟麻子粥最稳，不惟产后可服，凡老人诸虚风秘皆得力。用大麻子仁、苏子各二合，洗净研细，再以水研，滤取汁一盏，分二次，煮粥啜之。《局方》：阿胶炒、枳壳炒各一两，滑石二钱半，为末，蜜丸梧子大，温水下五十丸，未通再服。
产后血崩，莲蓬壳五枚，香附二两，各烧存性为末，米饮下二钱，日二。（《妇人方》）
产后自汗壮热，气短，腰脚痛不可转，当归三钱，黄耆白芍酒炒各二钱，生姜五片，水一盏半，煎七分，温服。（《局方》）
产后虚汗，黄耆当归各一两，麻黄根二两，每服一两，煎汤服。胡氏妇人方，小麦麸牡蛎等分，为末，以猪肉汁调服二钱。
《避暑录》载产后眼弓背反张，用大豆紫汤独活汤而愈。
产后因怒气发热迷闷者。独行散，荆芥穗以新瓦半炒半生为末，童便调服一二钱。若角弓反张，以豆淋酒下，或锉散，童便煎服。盖荆芥为产后要药，而角弓反张，乃妇人急候，得此证者，十存一二而已。（戴原礼《要诀》）
豆淋酒，治产后百病，或血热，觉有馀血水气，或中风困笃，或背强口噤，或烦热瘛瘲，口渴，或身头皆肿，或身痒呕逆，直视，或手足顽痹，头旋眼眩，此皆虚热中风也。用黑大豆三升，熬熟，至微烟出，入瓶中，以酒五升沃之。经一日以上，服酒一升，温覆，令少汗出，身润，即愈。口噤者，加独活半斤，微微捶破，同沃之。产后宜常服，以防风气，又消结血。（宗奭）
产后中风，胁不得转，交加散。生地五两，研汁，生姜五两，取汁，交互相浸一夕，次日各炒黄，浸汁，焙乾为末，每酒服方寸匕。（《济生方》）　《小品方》：中风角弓反张，口噤不语，川乌头五两，锉块，黑大豆半升，同炒黑，以酒三升，倾锅内，急搅，以绢滤取酒，微温，服一小盏，取汗。若口不开，挑开灌之。未效，加乌鸡粪一合炒，纳酒中服，以瘥为度。华佗愈风散：治产后中风口噤，手足瘛瘲如角弓，或血运，不省人事，四肢强直，或口眼倒筑，吐泻欲死，用荆芥穗微焙为末，三钱，童便调服，口噤，挑齿灌之。断噤，灌入鼻中，其效如神。李濒湖曰：用酒服，名如圣散，药下可立效。又用古老钱煎汤服，名一捻金。王贶《指迷方》云：加当归三钱，水煎服。许叔微《本事方》云：此药委有奇效。一妇产后睡久，及醒，昏昏如醉，不省人事，医用此药，及交加散，云服后当睡，必以左手搔头，用之果然。此病多因怒气伤肝，或忧气内郁，坐草受风而成，急宜服此药。戴原礼名独行散，贾似道悦生随钞，名再生丹。《圣惠方》：中风不省人事，口吐涎沫，手足瘛瘲，当归、荆芥穗等分为末，每二钱，水一盏，酒少许，童便少许，煎七分，灌下咽，即有生意。《梅师方》：中风口噤，身直，面青，手足反张，竹沥饮一二升，即苏。
《曾公谈录》载荆芥穗为末，以酒调下三二钱，凡中风者服之立愈，前后甚验。
产后肠脱，不可收拾，皂角树皮半斤，皂角核一合，川楝树皮半斤，石莲子炒，去心，一合，为粗末，以水煎汤，乘热以物围定，坐熏，洗之。挹干，便吃补气药一服，仰睡。（《妇人良方》）　又方：樗枝（即臭椿）取皮，焙乾一握，水五升，连根葱五茎，花椒一撮，同煎，至三升，去滓，倾盆内，乘热熏洗，冷则再热，一服可作五次用。洗后睡少时，忌盐鮓酱面发风毒物，及用心劳心等事，年深者亦治。
产后口渴，用炼过蜜，不拘多少，熟水调服。即止。（《产书》）
产后身热如火，皮如粟粒者，桃仁研泥，同腊猪脂敷，日日易之。（《千金方》）
产后鼻衄，荆芥焙研末，童便调服二钱。效。（《妇人良方》）
产后舌出不收，朱砂研末敷之，暗掷盆盎，作堕地声惊之，即收。（《集简方》）
产后诸虚，发热自汗。人参、当归等分为末，用猪腰子一枚，去膜，切片，以水三升，糯米半合，葱白二茎，煮米熟，取汁一盏，入药，煎至八分，食前温服。（《永类方》）
产后虚羸，黄母鸡煮汁，煎四物汤服，佳。
产后秽污不尽，腹满，及产后血运，心头硬，或寒热不禁，或心闷，手足烦热，气力欲绝诸病，延胡索炒研，酒服二钱，甚效。（《圣惠》）
济阴返魂丹　治妇人胎前产后诸疾危证，神效，活人甚多。茺蔚子于端午、小暑、或六月六日、花正开时，连根收採，阴乾，用叶及花子忌铁器，以石器碾为细末，蜜丸弹子大，随证嚼服，用汤使，其根烧存性为末，酒服，功与黑神散不相上下，不限丸数，以病愈为度。又可捣汁，滤净，熬膏服。胎前脐腹痛，或作声者，米饮下。胎动不安，下血不止，胎前产后，脐腹刺痛，当归汤下。产后，童便化下一丸，能安魂定魄，血气自然调理，诸病不生。又能破血痛，养脉息，调经络，并温酒下。胎衣不下，及横生不顺，死胎不下，经日胀满心闷心痛，并用炒盐汤下。产后血运眼黑，血热口渴烦闷，如见鬼神，狂言，不省人事，童便和酒化下。产后结成血块，脐腹奔痛，时发寒热，有冷汗，或面垢颜赤，五心烦热，并童便酒下。产后恶露不尽，结滞刺痛上冲，心胸满闷，童便酒下。产后泻血水，枣汤下。产后痢疾，米汤下。产后血崩漏下，阿胶、糯米各三钱，煎汤下。产后赤白带下，阿胶蕲艾汤下。月水不调，温酒下。产后中风，牙关紧急，半身不遂，失音不语，童便酒下。产后气喘，咳逆，胸膈不利，恶心吐酸，面目浮肿，两胁疼痛，举动失力，温酒下。产后月内咳嗽，自汗发热，久则变为骨蒸，童便酒下。产后鼻衄，舌黑口乾，童便酒下。产后两太阳空痛，呵欠，心忪气短，羸瘦，不思饮食，血风，身热，手足顽麻，百节疼痛，并米饮下。产后大小便不通，烦躁，口苦，薄荷汤下。妇人久无子息，温酒下。
妇人胎前产后虚风头痛，血风头痛，见头病门。
产后心腹疝痛，羊肉汤。见虚损门。
产后败血不尽，血运恶血奔心，胎死腹中，胎衣不下至死者，花蕊石散。见折伤跌扑门。
产后月候不匀，带下腹痛，养正丹。见炼服门。
产后发热血运，世医动用生地，不知生地甘寒而滑，凡产后恶食作泻，及恶露作痛，虽发热血运，不可妄投。盖胃气为后天之元，妨于胃，则饮食不运，精血不生，虚热无由而退，恶血得寒而凝，则痛无由止。就发热血运而论，作泻者，宜运脾而退热，作痛者，宜温导以止运，如姜桂参术，乃其治也。

乳病  ***************************
妇人吹乳，用头垢以无根水丸梧子大，每三丸，食后，用屋上倒流水下，随左右暖卧，取汗，甚效。或以胡椒七粒，同头垢和丸，热酒下，得汗，立愈。（《卫生》）　喻嘉言曰：吹乳，用头垢配白芷、贝母、半夏为丸，或㗜鼻取涕，或酒吞三钱良。
吹乳作痛，贝母末吹鼻中大效。（危氏方）　《袖珍方》：用猪牙皂角去皮，蜜炙为末，酒服一钱。诗曰：妇人吹奶法如何，皂角烧灰蛤粉和，热酒一杯调八字，管叫顷刻笑呵呵。《集要方》：鼠屎七粒，红枣七枚，去核，包屎烧存性，入麝香少许，温酒调服。
妇人乳少，因气郁者。涌泉散，王不留行、穿山甲炮，龙骨、瞿麦穗、麦冬等分，为末，每服一钱，热酒调下后，食猪蹄羹，仍以木梳梳乳，一日三次。（《卫生宝鉴》）　又方：生黄耆五钱，当归六钱，人参三钱，通草五分，以七星猪蹄煮汤煎药，常服效，此治气血弱者。
乳汁不行，赤小豆（不是半红半黑之相思子）一升，煮粥食，即行。
乳汁不通，丝瓜连子烧存性研，酒服一二钱，覆被取汗，即通。（《简便方》）　张不愚方：乳气脉壅塞乳汁不行，及经络凝滞，奶房胀痛，留蓄作痈毒者。用葵菜子炒香，缩砂仁等分，为末，热酒服二钱。此药滋气脉，通营卫，行津液，极验。
奶房胀痛留蓄作痈毒者，用壶芦子炒存性，白汤下，数服立愈。如人年三十其子数与人年相合，余可类推。
妇人妒乳，内外吹乳，乳岩，乳疮，乳痈，用橘叶入药，皆效，以叶能散阳明厥阴经滞气也。
乳汁结毒，产后乳汁不泄，结毒者。皂角刺、蔓荆子各烧存性，等分为末，每温酒服二钱。（《袖珍》）
妇人乳疖，酒下头垢五丸，即退消。（《简便》）
产后回乳，产妇无子食乳，乳胀，发热恶心，用神麴炒研，酒服二钱，日二服，即止，甚验。又方：大麦糵炒研，白汤服二钱。
妇人无乳，用羊肉六两，獐肉八两，鼠肉五两，作虆啖之。（崔氏方。）孟诜方：牛鼻作羹食，不过两日，乳下无限，气壮人尤效。
乳痈，见痈疽门。

女阴  ***************************
女人阴肿，甘菊苗捣烂煎汤，先熏后洗。（《危氏得效方》）
妇人阴脱，白芨、川乌头等分为末，绢裹一钱纳阴中，入三寸，腹内热，即止，日用一次。（《广济方》）
妇人阴痛，牛膝五两，酒三升，煮一升半，去滓，分三服。（《千金》）　又方：蛇床子五两，乌梅十四枚，煎水，日洗五六次。
女阴挺出，茄根烧存性为末，油调在纸上，捲筒，安入内，一日一上。（《乾坤生意》）
阴蚀疮，以鸡肝切片，纳入，引虫出尽，良。（时珍）
阴冷，母丁香末纱囊盛，如指大，纳入阴中，病即已。（《本草衍义》）
阴痒，吴茱萸、蛇床子、苦参等分，煎汤洗，即愈。

妇女杂证  ***************************
青囊丸　治妇人诸病，邵应节真人祷母病，感方士所授，香附略炒一斤，乌药略炮五两三钱，为末，醋煮面糊丸梧子大。随证用引。头痛，茶下。痰病，姜汤下。血病，酒下。气病，藿香汤下。火病，白汤下。外感风寒，姜葱汤下。内伤，米饮下。每服二三十丸。
妇人气盛血衰，变生诸证，头运腹满。香附炒四两，茯苓、炙草各一两，橘红二两，为末，沸汤下二钱。（《济生》）
妇人血风攻脑，头旋闷倒，不省人事。用喝起草嫩心（即苍耳）阴乾为末，酒服二钱，甚效，此物善通顶门连脑也。
妇人骨蒸烦热，寝汗口乾，引饮气喘，天冬十两，麦冬八两，并去心，焙为末，以生地三斤，取汁熬膏，和丸梧子大，每服五十丸，逍遥散，去甘草。（柴胡、当归酒拌、白芍酒炒、白术土炒、茯苓各一钱，炙草五分，如煨姜薄荷煎。）煎汤下。（《活法机要》）
妇人脏燥，悲伤欲哭，象如鬼凭，数欠者。大枣汤主之。大枣十枚，小麦一升，甘草二两，每服一两，水煎服，亦补脾气。
妇人劳复，病初愈，或劳动，致热气冲胸，手足搐搦拘急，如中风状，竹茹半斤，栝蒌二两，水二升，煎一升，分服。（《活人书》）
妇人血枯，胸胁支满，妨于食，病至则先闻腹臊臭，出清液，先唾血，目眩，时时前后血病，名曰血枯。年少时大脱血，或醉入房，气竭肝伤，故月事衰少不来，乌贼骨、芦茹等分为末，雀卵为丸，如小豆大，每服五丸，鲍鱼汁下，所以利肠中，及伤肝也。无鲍鱼以白鲞代，亦可。
妇人裙风疮，经年不愈，用男子头垢桐油调作隔纸膏，贴之。（《简便》）
妇人劳热心松，用乾地黄、熟地黄等分切片，焙为末，生姜自然汁入水相和，糊丸梧子大，每服三十丸，酒醋茶汤下，日二服，觉脏腑虚冷，晨服八味丸。（熟地、山萸、山药、丹皮、茯苓、泽泻、附片、肉桂。）

小儿诸病  ***************************
初生解毒，小儿初生，以甘草一指节长，炙碎，以水二合，煮取一合，以绵染点儿口中，约与一蚬壳，当吐出胸中恶汁，此后待儿飢渴，更与服，令儿智慧无病，出痘亦稀少。（王璆方）
小儿初生，以黄连煎汤浴之。不生疮及丹毒。又方：落地时，用橄榄一枚，烧研，朱砂末五分，和匀，嚼生脂麻一口，吐唾和药绢包，如枣核大，安儿口中，待咂一个时顷，方可与乳，此药取下肠胃秽毒，令儿少疾，及出痘稀少。（《集效方》）　姚和众至宝方：初生六日，以辰砂豆大，细研，蜜丸枣大，调与吮之。一日令尽，解胎毒，温肠胃，壮气血。
小儿瘌痢头方见卷一头病。
初生便闭，甘草、枳壳煨，各一钱，水半盏煎服。（《全幼心鉴》）
小儿丹毒，热如火，绕脐即损人，马齿苋捣涂，或用芸薹菜（即油菜）煎汤洗，并捣涂，甚效，或用慈菇捣烂涂，即消退，亦佳。《全幼心鉴》：绿豆五钱，大黄二钱为末，用生薄荷汁入蜜调涂。余方见丹毒门。
小儿断脐，用清油调发灰敷之。不可伤水，脐湿不干，亦可敷。
小儿重舌，桑白皮煮汁，涂乳上，饮之。（《子母秘录》）《千金翼》：蠹鱼烧灰，敷舌上。
木舌肿强，硼砂末，生姜片，蘸揩，少时即消。（《普济》）余方见舌门。
小儿不尿，乃胎热也。用大葱白切四片，乳汁半盏同煎片时，分作四服，即通，若脐四旁有青黑色，及撮口者。不可救也。（《全幼心鉴》）　喻嘉言曰：救急可用。《刘涓子鬼遗方》：人乳四合，葱白一寸，煎滚，分作四服，即尿。《药性论》：安盐于儿脐中，以艾灸之，即通。
小儿吐乳，胃寒者。白蔻仁十四枚，缩砂仁十四枚，生甘草、炙甘草各二钱，共为末，常掺入儿口中。（《危氏得效方》）　《鬼遗方》：人乳二合，籧篨蔑少许，盐二粟大，同煎沸，入牛黄米许，与服。
饮乳不快，似喉痹者。取㸺牛角烧灰，涂乳上，嚥下，即瘥。（崔元亮方）
小儿诸病，及疳疾后，天柱骨倒，乃体虚所致，宜生筋散贴之。木鳖子六枚，去壳，蓖麻仁六十粒，去壳，研匀，包头，擦顶上令热，以津调药贴之。（小儿方）
小儿夜啼，此邪热在心。灯花二三颗，灯心汤调抹乳上，吮之。又方：灯心烧灰，涂乳上，饲儿，止夜啼。《日华本草》：鸡窠草安席下，勿令母知。
小儿目涩，月内目闭不开，或肿羞明，或出血者，名慢肝风。甘草一截，以猪胆汁炙为末，米泔调少许灌之。（《幼幼新书》）
小儿雀目，淫羊藿根、晚蚕蛾各半两，炙草、射干各二钱半，为末，羊肝一枚，切开，掺药末二钱，扎定，以黑豆一合，米泔一盏，煮熟，分二次食，以汁送下。（《普济》）　《卫生方》：雀盲，晚不易物，羯羊肺一具，不用水洗，竹刀剖开，入穀精草一撮，瓦罐煮熟，日食，屡效。忌铁器。如不肯食，炙熟，捣作丸，绿豆大，每服三十丸，茶下。
小儿痰热，疗百病，用其父梳头乱发杂鸡子黄熬，良久得汁，与儿服。（陶宏景）　《摘元方》：痰热，咳嗽，惊悸，半夏、南星等分为末，牛胆汁和入胆内，悬风处待乾，蒸饼丸绿豆大，每姜汤下三五丸。
小儿咳嗽，声不出者。紫苑、杏仁等分，入蜜同研，丸芡子大，每五味子汤化下一丸。（《全幼心鉴》）
小儿寒嗽，欲作壅喘。松子仁五枚，百部炒，麻黄各三分，杏仁四十粒，去皮尖，以少水略煮三五沸，化白沙糖丸芡子大，食后含化十丸，大妙。（小儿方）
小儿痰喘，人参寸许，胡桃肉连皮一枚，煎汤一蚬壳许，灌之，即喘定。名观音散、人参定喘。胡桃敛肺也。
小儿热哕，牛乳二合，姜汁一合，银器中文武火煎五六沸，量儿与服。
盐齁痰喘，桕树皮去粗，捣汁，和飞面作饼，烙熟，早晨与吃三四枚，待吐下盐涎，乃佳，如不行，热茶催之。（《摘元》）
小儿盐哮，脂麻秸瓦内烧存性，出火毒，研末，以淡豆豉蘸食。（同上）
小儿齁喘，活鲫鱼七尾，以器盛，令儿自便尿养之。待红，煨熟食，甚效。（《集简》）
小儿头疮，糯米饭烧灰，入轻粉清油调敷。（《普济》）　邓笔峰《卫生杂兴》：头疮黏肥，及白秃，皂角烧黑为末，去痂，敷之，不过三次愈。《集简方》：治秃疮，大鲫鱼去肠，入乱发填满，烧研，入雄黄末二钱，先以虀水洗拭，生油调搽。治白秃：猪蹄甲七个，每个入白矾一块，枣一个，烧存性，研末，入轻粉麻油调搽，不过五次愈。又方：治头疮，猪[骨同]骨中髓和腻粉成剂，火中煨香，研末，先温盐水洗净敷之。亦治肥疮出汗。
小儿胎毒发在头上者，用甘蔗去汁，烧为末，麻油调敷数次立愈，屡试神效。
《子母秘录》载治小儿头疮，菟丝汤洗。
小儿肥疮满头，用水边乌桕树根晒研，入雄黄末少许，生油调搽。（《经验方》）
《蓼花洲间录》载小儿耳后肾疮，疳也。地骨皮一味为末，粗者熟汤洗细者香油调搽良。
小儿咽肿，牛蒡根捣汁细嚥。（《普济》）
小儿眉疮，小麦麸炒黑，研末，酒调敷。
小儿囟肿，生下即肿者，黄柏末水调，贴足心。（《普济》）
小儿口疮，五月五日，虾蟆炙，研末敷之。即瘥。（《秘录》）《活幼新书》：羊脂煎薏苡根涂。
《大观本草》载《千金方》治小儿舌上疮，饮乳不得，以白矾如鸡子置醋中，涂小儿足底即愈。
小儿颊下疮（俗名羊鬚疮），甘蔗烧灰，同羊须煅研，掺之。效。
又《圣惠方》载治小儿脐中汁出，不止并，赤肿用矾烧灰细研敷之。
小儿热疮，用鸡子五枚，煮熟，去白，取黄，乱发如鸡子大一团，相和于铁铫中，炭火熬之。初甚干，少顷发焦，乃有液出，旋取置碗中，以液尽为度，取涂疮上，即以苦参末粉之。顷生子，蓐内有热疮，涂诸药无益，面目益剧，蔓延半身，昼夜号啼，不乳不睡。因阅本草发髲条云：合鸡子黄煎之，消为水，疗小儿惊热下痢。注云：俗中妪母，作鸡子煎，用发杂熬，良久得汁，与儿服，去痰热。又鸡子条云：疗火疮，因是用之。神效非常。（刘禹锡《传信方》）　喻嘉言曰：此方治䐜疮，亦神验。
小儿烂疮烂痘，牛屎烧灰封之。及敷痈肿不合，能灭瘢痕，牛屎外科要药。
小儿恶疮，并月内疥疮，皂角水洗拭乾，以少麻油捣烂涂之。（《肘后》）
小儿甜疮，头面耳边，连引流水极痒，久不愈者。蛇床子一两，轻粉三钱，为细末，油调搽。（《普济》）
小儿癣疮，蛇床子杵末，和猪脂涂。（《千金》）
小儿疥癣，藁本煎汤浴之，并以浣衣。（《保幼大全》）
小儿脐疮不合，黄柏末涂。《千金方》：马齿苋烧研敷之。
小儿角弓反张，南星、半夏等分为末，姜汁竹沥灌下一钱，仍灸印堂。《肘后方》：角弓，四肢不随，烦乱欲死，鸡矢白一升，清酒五升，捣筛，合扬千遍，乃饮，大人服一升，小儿五合，日二服。
小儿风热，昏懵躁闷，不能食。消梨三枚，切破，以水二升，煮汁一升，入粳米一合，煮粥食。（《食疗本草》）
小儿潮热往来盗汗，胡黄连、柴胡等分为末，蜜丸芡子大，每服一丸，至五丸，安器中，以酒少许化开，便入水五分，重汤煮二三十沸，和滓服。（《孙兆秘宝方》）
小儿久泻，脾虚，米穀不化，不进饮食，炒白术、半夏曲各二钱半，丁香五分，为末，姜汁面糊丸黍米大，随儿大小米饮服。（《全幼》）
小儿赤白下痢，体弱不堪，宣黄连水浓煎，和蜜日服五六次。（《子母秘录》）
小儿暑风，暑毒入心痰塞心孔，昏迷搐搦，此危急之证，非此瞑眩之剂不能治。三生丸：白附子、天南星、半夏并去皮，等分生研，猪胆汁和丸黍米大，量儿大小，以薄荷汤下。令儿侧卧，呕出痰水，即苏。（《全幼心鉴》）
小儿身热狂躁，昏迷不食，栀子仁七枚，豆豉五钱，水一盏，煎七分服，或吐，或不吐，立效。（阎孝忠《集效方》）　按：仲景治烦躁，用栀子豆豉汤。烦者，气也。躁者，血也。故用栀子以治肺烦，烦属肺，香豉以治肾躁，躁属肾。
小儿狂语，夜后便发，竹沥夜服二合。（《至宝方》）
小儿伤寒，淡竹沥、葛根汁各六合，细细与服。（《千金》）
小儿风痰壅闭，语音不出，气促喘闷，手足动摇，诃子半生半炮，去核，大腹皮等分，水煎服，名二圣散。（《全幼》）
小儿流涎，脾热有痰。皂荚子仁五钱，半夏姜汤泡七次，钱二分，为末，姜汁丸麻子大，每温水下五丸。（《圣济》）
小儿口噤身热，吐沫不能乳，取东行牛口中涎沫涂口中，及颐上，自愈。（《圣惠》）
初生胎热，或身体黄者。以真牛黄一豆大，入蜜调膏，乳汁化开，时时滴儿口中，形色不实者，勿多服。
小儿黄疸，眼黄脾热，用青瓜蒌焙研，每服一钱，水半盏，煎七分，卧时服，五更泄下黄物，立愈，名逐黄散。（《普济》）　《总微论》：胡黄连、川连各一两，为末，用黄瓜一枚，去瓤，留盖，入药在内，合定，面裹煨熟，去面，捣丸绿豆大，量儿大小，温水下。
小儿吐逆不止，用铅丹（即黄丹）研末，小枣肉和丸芡子大，每以一丸针签于灯上烧过。（宜用麻油点灯烧。）研细，乳汁调下，一加朱砂、枯矾等分，名烧针丸。（谢氏小儿方。）按：铅丹体重性沉，走血分，能坠痰去怯，故治惊痫，颠狂，吐逆，反胃，有奇功。
小儿初生七八日，大小便血出，乃热传心肺，不可服凉药。只以生地汁五七匙，酒半匙，蜜半匙，和服。（《全幼》）
《大观本草》载治小儿腹痛夜啼，用牛黄如小豆大，乳汁化服，又脐下书田字瘥。
小儿吃土，用干黄土一块，研末，浓黄连汤调下。（《救急方》）
小儿肚皮卒然青黑，乃血气失养，风寒乘之。危恶之候，大青为末，纳口中以酒送下。（《保幼大全方》）
小儿羸瘦，甘草三两，炙焦为末，蜜丸绿豆大，每温水下五丸，日二服。（《金匮玉函》）
小儿盘肠，内钩腹痛，用葱汤洗儿腹，仍以炒葱捣贴脐上，良久，尿出痛止。（《汤氏婴孩宝鉴》）
小儿无故卒死，取葱白纳入下部，及两鼻孔中，气通，或嚏，即活。（《经验方》）
小儿阴被蚯蚓呵肿，令妇人以吹火筒吹其肿处，即消。
小儿阴肿赤痛，日夜啼叫，数日退皮，愈而复作，用老杉木烧灰，入腻粉清油调敷，效。（《得效方》）
小儿阴囊忽虚热肿痛，蚯蚓泥加生甘草汁，入轻粉末少许，调涂。
小儿五岁以内不可食鸡，生蛔虫。

小儿惊痫  ***************************
小儿诸惊，仰向后者，以灯草蘸麻油点火，焠其囟门，两眉齐之上下。眼翻不下者，焠其脐之上下。不省人事者，焠其手足心，心之上下，手拳不开，口往上者，焠其顶心，两手心，撮口出白沫者，焠其口上下，手足心。（《惊风秘诀》）　按：麻油去风解毒，火能通经。
《镜花缘》载活蝎一个，足尾俱全的用苏薄荷叶四片，裹定火上炙焦，同研为末，白汤调下，最治小儿惊风抽掣等症如。无活蝎或以醃蝎泡去咸味也可。
小儿惊热，天竹黄二钱，雄黄牵牛末各一钱，研匀，面糊丸粟米大，每薄荷汤下三五丸。（钱乙方）　《圣济录》：钩藤一两，消石半两，炙草一分为散，每服五分，温水服，日三服，名延龄散。《总微论》：牛黄一杏仁大，竹沥、姜汁各一合，和匀，与服。
预解惊风，小儿在胎，受母饮食热毒之气，畜在胸膈，故生下往往发惊，三日之内，以辰砂末，用生萝卜汁，入京墨汁各一匙，投之。解清心肺，可免此患。（喻嘉言）
惊风痫疾，喉闭牙紧，铅白霜一字，蟾酥少许，为末，乌梅肉蘸药于龈上揩之。仍吹通关药，良久便开。（《普济方》）　制铅霜法：以铅打成钱，穿成串，瓦盆盛生醋，以串横醋上，熟醋三寸，仍以瓦盆覆之。置阴处，候生霜，刮下，仍合住，再生霜，再刮用。
《大观本草》载广利方治孩子惊痫，不知迷闷，嚼舌仰目，牛黄一大豆研和蜜，水服之试验
又载《斗门方》治小儿未满月惊著似中风欲死者，用朱砂，以新汲水，浓磨汁涂五心上，立瘥。最有神验。
小儿天吊，惊痫，客忤，取家桑树东行根研汁服。（《圣惠》）
急慢惊风，五月五日，取蚯蚓竹刀截作两段，急跳者作一处，慢跳者作一处，各研烂，入朱砂末和作丸，记明急惊用急跳者，慢惊用慢跳者。每服五七丸，薄荷汤下。（《应验方》）
初生小儿，月内惊风欲死，朱砂磨新汲水，涂五心（手心足心顶心。）最验。（《斗门方》）
小儿惊候，积热，毛焦，睡语，欲发惊者。牛黄六分，朱砂五钱，同研，以犀角磨汁，调服一钱。（《总微论》）
慢惊瘛瘲，能定魂安魄，益气，血竭五钱，乳香二钱半，同捣成剂，火炙溶丸梧子大，每服一丸，薄荷汤化下，夏月用人参汤。（《御药院方》）
小儿脾胃虚弱，成慢惊者。当于心经中，以甘温补土之源，更于脾土中，以甘寒泻火，以酸凉补金，使金旺火衰，风木自平矣。炙黄耆二钱，人参一钱，炙草五分，白芍五分，水一大钟，煎半盏，温服。泻火，补金，益土，名黄耆汤。
小儿惊风后，瞳人不正者，人参一钱，阿胶糯米炒成珠，二钱，水一盏，煎七分，温服，日二服，效。（《直指》）　阿胶育神，人参益气也。
小儿误跌，或打著头脑，受惊，肝系受风，致瞳人不正，观东则见西，观西则见东，宜石南散。石南叶一两，藜芦三分，瓜丁五七枚，为末，吹少许入鼻，一日三度，内服牛黄平肝药。（《普济方》）
小儿闻雷昏倒，不知人事，此气怯也。人参、当归、麦冬各二两，五味子五钱，水一斗，熬汁五升，再以水五升煎滓，取汁二升，合煎成膏，每服三匙，白汤化下，服尽一斤，愈。（杨起方）
小儿脾风，人参、冬瓜仁各五钱，南星浆水煮过一两，共为末，每开水调一钱，温服。（《本事方》）
小儿泻后，眼上，三日不乳，目黄如金，气将绝，此慢惊风也。用水飞代赭石末，每服五分，冬瓜仁煎汤调下，愈。有试者验。（濒湖方）
小儿惊吐，养正丹。见炼服门。
小儿惊痫嚼舌，见疯痫门。
小心惊痫瘛瘲，见疯痫门。

小儿诸疳  ***************************
一切疳疾，五穀虫研末，入麝香少许，米饮调服。（《圣济录》）　又方：用粪坑蛆蜕米泔逐日换浸五日，再以清水换浸三日，晒焙为末，入黄连末等分，每半两，入麝香五分，以豶猪胆汁和丸黍米大，每米饮下三四十丸，神效。
小儿疳热流注，遍身疮蚀，或潮热肚胀作渴，用猪肚一枚，洗净，宣黄连五两，切碎，水和，纳入肚中，缝定，放在五升粳米上蒸烂，石臼捣千杵，或入少饭同杵，丸绿豆大，每米饮下二十丸，仍服调血清心之药佐之。盖小儿之病，不出于疳，即出于热，常须识此。（《直指方》）　《全幼心鉴》：疳热肚胀，潮热发焦，不可用大黄黄芩伤胃之品。恐生别证，以胡黄连五钱，五灵脂炒一两，为末，雄猪胆汁和丸绿豆大，每米饮服一二十丸。
肥热疳疾，胡黄连、川黄连各五钱，朱砂二钱半，为末，入猪胆内，扎定，以杖钩悬于砂锅内，浆水煮一炊久，取出研烂，入芦荟、麝香各一分，饭和丸麻子大，每服五七丸，至一二十丸，米饮下。（《小儿方诀》）
五疳八痢，四制黄连丸。黄连一斤，分作四份，一分用酒浸炒，一分用自然姜汁炒，一分用吴茱萸汤浸炒，一分用益智仁同炒，去益智研末，白芍酒煮切焙四两，使君子仁焙四两，广木香一两。共为末，蒸饼和丸，绿豆大，每食前米饮下三十丸，日三服。忌猪肉冷水。（《韩氏医通》）
《蓼花洲间录》载治走马疳方，用瓦垄子比蚶子差小未经酱醃者，连肉火煅存性，置冷地，用盏子盖覆，候冷取出，碾为末，干渗患处。又马蹄烧灰，入盐少许，渗走马疳患处
小儿冷疳，面黄腹大，食即吐者，母丁香七枚为末，乳汁合蒸三次，姜汤服。（《卫生易简》）
小儿脾疳，芦荟使君子等分为末，每米饮服一二钱。（同上）
小儿疳泻，冷热不调，胡黄连五钱，炮姜一两为末，每服五分，甘草节汤下。（《总微论》）
小儿疳疮，艾叶一两水一升，煮取四合，服。（《备急方》）张文仲方：熬胡粉、猪脂和涂。
小儿月蚀耳疳，耳后沿烂，黄连末敷之。（《子母秘录》）
小儿腹胀，黄瘦似疳，鸡矢一两，丁香一钱为末，蒸饼丸小豆大，米汤下十丸，日三服。（《活幼书》）
董炳集验方云：魏秀才妻病，腹大如鼓，四肢骨立，不能贴席，衣被悬卧，穀食不下数月，勿思鹑食。（即畜以门博者。）如法进之，遂运剧，少顷雨汗，莫能言，但有更衣状，扶而圊，小便突出白液，凝如鹅脂，如此数次，下尽遂愈。此中有湿热，积久所致，是大人病疳者。按鹑解热结，疗小儿疳。

痘疹  ***************************
预解痘毒，用头生鸡子三五枚，浸厕坑内（或童便浸七日，）五七日取出，煮熟食，数日再食一枚，永不出痘。（徐都司神方。）灊江方：白鸽卵一对，入竹筒封置厕中，半月取出，以卵白和辰砂三钱，丸绿豆大，每服三十丸，三豆饮下。（绿豆、赤小豆、黑大豆、甘草节。）毒从大小便出。《保幼大全》：初生小儿十三日，以本身剪下脐带烧灰，乳汁调服，可免痘患，或入朱砂少许。《经验方》：七八月，或三伏日，或中秋日，剪壶卢须如环子脚者，阴乾，除夜煎汤浴小儿，可免出痘。《体仁汇编》：五六月，取丝瓜蔓上卷鬚阴乾，至正月初一日子时用二两半，煎汤，父母只令一人知，温浴小儿身面上下，以去胎毒，永不出痘，纵出亦少。
兔血丸　小儿服之，终身不出痘，或出亦稀。腊月八日，取生兔一只，刺血，和荞麦面少加雄黄四五分，候乾，丸绿豆大，初生小儿以乳汁送下二三丸，遍身发出红豆，是其验也。儿长成，常以兔肉啖之，尤妙。（《保寿堂方》）
预解胎毒，小儿初生，未出声时，以黄连汁灌一匙，终身不出斑，已出声者，灌之，斑虽发亦轻，此祖方也。（王海藏《汤液本草》）
浴儿免痘，除夕黄昏时，用大乌鱼一尾，小者二三尾，煮汤，浴儿遍身七窍俱到，不可嫌腥，以清水洗去。此异人传授，不可轻易。（杨拱《医方摘要》）
解痘毒，紫草一钱，陈皮五分，葱白三寸，新汲水煎服。（《直指》）
扁鹊三豆饮　治天行豆疮，预服此饮，疏解热毒，纵出亦少。绿豆、赤小豆、黑大豆各一升，甘草节二两，以水八升，煮极熟，任意食豆饮汁，七日乃止，一方，加黄大豆、白大豆名五豆饮。
痘斑入目，生翳障，白菊花、穀精草、绿豆皮等分为末，每用一钱，以乾柿饼一枚，粟米泔一盏，同煮候泔尽食柿，日食三枚，浅者五七日，远者半月，效。（《直指》）　又方：取蛤蜊汁以上上赤金于碗底泥和点之，其痛立止，星㽲毕除，早点护目，万无一失，神方也。按：目久合不开，亦用此点润，如无蛤汁，以蚌水代之，稍次耳。《普济方》：猪蹄爪甲烧灰，浸汤，滤净，洗之甚效。
防痘入目，胭脂嚼汁点之。（《集简方》）　又方：绿豆七粒，令儿自投井中，频视七遍乃还。
痘疹入目，淫羊藿、威灵仙等分为末，米汤下五分。（《痘疹便览》）
痘斑生翳，以木贼擦取爪甲末，同朱砂末等分，研匀，以露水丸芥子大，每以一粒点入目内。（《圣惠》）　钱氏小儿方：生翳半年已上者，一月取效，一年者不治。用猪蹄爪甲三两，瓦瓶固济煅，蝉蜕一两，羚羊角一分，为末，每岁一字，三岁以上一钱，温水调服，一日三服。
《癸辛杂识》载：痘后馀毒上攻眼成内障，用蛇蜕一具，净洗焙乾，又天花粉等分为细末，以羊子肝破开入药，在内麻皮缚定，用泔水熟煮，切食之良愈。
痘后目翳隐涩，久而不退，穀精草为末，以柿饼或猪肝片蘸食。《济急方》：穀精草、蛤粉等分，同入猪肝煮熟，日食之。
痘毒入心，斑痘始有白泡，忽搐入腹，渐成紫黑色，无脓，日夜叫乱者。郁金一枚，甘草二钱半，水半盏，煮乾，去甘草，切片，焙研为末，入真冰片炒五分，每用一钱，以生猪血五七滴，新汲水调下，不过二服。甚者，毒气从手足心出，如痈乃瘥，此五死一生之候也。
痘疮时出不快，壮热狂躁，咽膈壅塞，大便秘涩，小儿咽喉肿不利，若大便利者勿服。牛蒡子炒，一钱二分，荆芥穗二分，甘草节四分，水一盏，煎七分，温服，已出亦可服，名必胜散。（《局方》）
痘疮不快，初出，三寸或未出，多者令少，少者令稀，老丝瓜近蒂眩，连皮烧存性，研末，砂糖水服。（《直指》）
痘疹不快，钩藤、紫草茸等分为末，每服一字，或半钱，温酒服。《经验方》，蒝荽二两，切，以酒二大盏煎沸，沃之。以物盖定，勿令泄气。候冷，去滓，微微含喷，从顶背至足令遍，勿噀头面。按：《直指方》云：痘疹不快，胡荽酒喷之，以辟恶气，床帐上下左右宜挂，以御汗气，胡臭，天癸淫佚之气。若儿虚弱，天时阴寒，用此甚妙。如儿壮实，及春夏晴暖，阳气发越之时，以火益火，胃中热炽，毒血聚蓄，变成黑陷，不可不慎。喻嘉言曰：切记，详记，知其益，防其害。
痘疮倒靥，紫背荷叶散，治痘疮已出，风寒外袭，或变黑，或青紫，倒靥势危者，万无一失，活人甚多。用霜后荷叶贴水紫背者，炙乾，白殭蚕直者，炒去丝，等分为末，每服半钱，用胡荽汤，或温酒调下。（闻人规《痘疹论》）　按：荷叶升发阳气，散瘀血，留好血，殭蚕能解结滞之气，温肌散邪，热气复行而斑自出。《痘疹论》：人牙散，人齿脱落者。不拘多少，瓦罐固济，煅过，出火毒，研末，出不快而黑陷者，豶猪血调下一钱。因服凉药，血涩倒陷者，入麝香少许，温酒服之，神效。痘疮毒自肾出，方长之际，外为风塞秽气所冒，腠理闭塞，血涩不行，毒不能出，或变黑倒靥，宜用人牙以酒麝达之。此劫剂也。若伏毒在心，昏冒不省人事（心经痘），及气虚色白，痒塌不能作脓（虚寒），热痱紫泡（血热火盛）之证，止宜解毒补虚。误用此方，则郁闷声哑，反成不救。钱氏小儿方：人牙烧存性，入麝香少许，温酒服半钱。
《癸辛杂识》载痘倒靥，色黑，唇白冰冷，用狗蝇七枚擂碎和醅酒服移时即红润如旧。
痘疮黑陷，牛黄二粒，朱砂一分，研末，蜜浸胭脂取汁调搽，一日一上。（《王氏痘疹方》）　沉存中方：腊月收豶猪心血瓶干之，每用一钱，入龙脑少许，研匀，酒服，须臾红活，神效。无干血，用生血。
斑痘倒陷，毒气遏于内，则为便血，昏睡不醒，用抱出鸡子壳去膜，新瓦焙研，每服一钱，熬汤调下。婴儿以酒调抹唇舌上，并涂风池胸背，神效。
痘疮变黑归肾，海金沙煎酒敷其身即发起。（《直指》）　枣变百祥丸：治斑疮变黑，大便闭结，大戟一两，枣三枚，水一碗，同煮曝乾，去大戟以枣肉焙丸服，从少至多，以利为度。（《活法机要》）
百祥膏　痘疮归肾，紫黑干陷，不发寒，见咳嗽门。
痘疮烦渴，炙甘草、栝蒌根等分，水煎服，甘草能通血脉发痘疮。（《直指》）
痘疮灌浆时，内虚泄泻，非热毒甚者。鸦片五釐，炒莲肉末五分，米饮调下，立止如神。（喻嘉言）
四圣丹　治小儿痘中有疔，或紫黑而大，或黑坏而臭，或中有黑线，此症十死八九，用豌豆（江南呼为水寒豆，苗根用以葑田）四十九粒，烧存性。发灰三分，真珠十四粒，炒研为末，以油胭脂同杵成膏。先以簪挑疔破，咂去恶血，以少许点之，即时变红活色，此不传秘方。
痘毒黑疔，紫草三钱，雄黄一钱，为末，以胭脂汁调，银簪挑破点之，极妙。（《集简》）
痘疮周密，甚则变黑，生猪血三茶匙，冰片半分，温酒和服。有一女病发热，腰痛，手足厥逆，日加昏闷，形证极恶，疑是痘证。时暑月，急取屠家败血，倍用冰片和服，得睡须臾，一身痘出而安。（《沉存中良方》）
《蓼花洲间录》载疮疹黑陷者，用沉香、乳香、檀香不拘多寡，于火盆内焚之，抱孩儿于烟上薰即起。
痘疮溃烂，白龙散。以腊月黄牛屎烧取白灰，敷之。
痘疮作痒，蝉蜕炙草各一钱，水煎服。（《心鉴》）
痘不落痂，沙糖调白汤一杯，服之，日二服。（刘提点方。）　陈文仲方：羊[骨同]骨髓，炼一两，轻粉一钱，和成膏涂之。
痘疮瘢痕，羊[月臣]二具，羊乳一升，甘草末二两，和匀涂之，明旦以猪蹄汤洗去。（《千金》）
痘后痈毒初起，以绿豆、赤小豆、黄大豆等分，为末，醋调，时时扫涂，即消。（《医学正传》）
咽喉痘疹，牛蒡子二钱，桔梗钱半，甘草节七分，水煎服。（《痘疹要诀》）
痘疹乾黑危困者，棠梂子为末，紫草煎汤，调服一钱。（《全幼心鉴》）
痘疹不收，象牙屑铜铫炒黄红色为末，每服七八分，或一钱，白水下。（《痘疹方》）
风热隐疹，牛蒡子炒，浮萍等分为末，以薄荷汤服二钱，日二服。（初虞氏《古今录验》）
不痘神方　生大黄酒拌，归尾酒浸，桃仁去皮尖，红花各五分，生甘草、朱砂研极细，各三分。先将前五味，用水一茶杯，煎酒杯内八分，去渣，入朱砂调匀，以小茶匙服五分，留三分，用绢包作乳头与吮，须于小儿初生六个时辰内服之。如子时生，巳时前服，余仿此。盖小儿初生，瘀血尚在上焦，半日之间，即行于中下二焦矣。必乘其在上焦时，用药力往下一攻，使瘀血不停滞，不但不痘，且少别证，长大聪明，屡试屡验。间有出痘者，不过数粒，不药自愈，幸勿泄视。
月内出痘神方　金银花、红花、桃仁、荆芥穗各一钱，生地、当归各二钱，甘草五分，水二茶杯，煎一酒杯，用本生小儿脐带，约二三寸，焙乾（忌用煤火）。调入药内，分数次服尽，服药后，次日出痘，三日收功，不灌浆，不结痂，此方须于十八日内用之。若过十八日，便不效矣。

折伤跌扑  ***************************
金疮出血，急以煤炭末厚敷之。疮深，不宜速合者，加滑石。（《医学集成》）　《肘后方》：用石灰裹之。定痛止血，又速愈。疮深不宜速合者，少加滑石。按：石灰止血，神品也。但不可著水，著水即烂肉。濒湖方：韭汁和风化灰日乾，为末敷之效。又方：以釜脐墨（即锅脐煤）涂之。止血生肌。《梅师方》：金疮出血甚多，血冷则杀人，宜炒盐三撮，酒调服。《医林集要》：降香、五倍子、铜花等分为末，敷之。《名医录》云：周宗山被海寇刀伤，血出不止，筋如断，骨如折，军士李高用紫金散掩之，血止痛定，明日结痂如铁，叩其方，用降香之最佳者，瓷瓦刮下，研末掩之。曾救万人，神效。《广利方》：白芍一两，熬黄为末，或酒，或米饮服二钱，渐加，仍以末敷疮上，即止，良验。又方：新桑白皮和马粪涂疮上，数易之。亦可煮汁服。
《居易录》卷二十一载方用十一月採野花连枝叶阴乾，用时，每野菊花一两加童便、无灰好酒各一碗同煎，热服，治扑打跌损伤极效。
金疮肠出，以干人屎末抹入桑皮线缝合，热鸡血涂之。（《生生编》）　《千金方》：干人屎末粉之，即入。
金疮磕损，折伤出血，疼痛不止，用葱白、砂糖等分，研封，痛立止，葱叶亦可用。（王璆《百一方》）　喻嘉言曰：葱白走气，砂糖和血止痛，如神，试验不诬。
《叶蒲州南岩传》载治刀疮药方，端午日取韭菜捣汁，和石灰杵熟为饼，用敷疮处，血即止，即骨破亦可合，奇效。
金疮折损，五月五日，收苎麻叶和石灰捣作团，晒乾收贮，遇害此者，研末敷之，即时血止，且易结痂。《永类方》云：凡诸伤瘀血不散者，五六月，收野苎叶苏叶擂烂，敷金疮上，如瘀血在腹内，顺流水绞汁服，即通。血皆化水，以生猪血试之，可验也。秋冬用干叶，亦可。
《悦目益心》载凡金刃伤及跌仆出血不止者，用修脚下钻脚皮，不论多少，于新瓦上焰炭炙焦，存性铁船内研极细末贮于瓶中遇患者将末敷上，须以扇扇之，能立刻血结痂，金枪药之妙无过于铁扇散矣。
金疮中风，煎盐令热，以匙抄沥却水，热泻疮上，冷更著，一日忽住，取瘥，大效。（《肘后》）
金疮作痛，生牛膝捣敷，立止。（《梅师方》）
刀斧伤损，白芨、石膏煅等分，为末，掺之，可收口。（《济急》）
折扑伤损，骨碎及筋烂，用生地熬膏裹之。以竹简编夹，急缚，勿令转动，一日一夜，可十易之瘥。《千金方》：折扑瘀血在腹者。生地汁三升，酒一升半，煮二升半，分三服，《传信方》：煨葱法，有李相伤拇指，并爪甲劈裂，索金疮药裹之，面色愈青，忍痛不止。或云：取葱新折者，塘火煨熟，剥皮，中有涕，即罨伤处，仍多煨，陆续易热者，遂用之。三易，面色转赤，须臾痛定，凡十数度，用热葱并涕缠裹其指，遂笑语如常。张氏经验方云：金枪折伤血出，用葱白连叶煨热，或锅内烙炒熟，捣烂敷之，冷即再易。石城尉试马，损大指，血出淋漓，用此方再易而痛止。凡杀伤气未绝者，亟宜用此，活人奇验。《青囊方》：用半两钱五个，火煅，醋淬，四十九次，甜瓜子五钱，真珠二钱，研末，每服一字，好酒调服。伤在上，食后服，伤在下，食前服。
打伤肿痛，无名异为末，酒服，赶下四肢之末，血皆散矣。（《集验方》）
损伤血出，痛不可忍，用篱上婆婆针线包擂水服，渣罨疮口，立效。（《袖珍》）
损伤接骨，油菜子一两，小黄米炒，二合，龙骨少许为末，醋调成膏，摊纸上贴之。（《乾坤秘韫》）　多能鄙事，无名异、甜瓜子各一两，乳香、没药各一钱，共为末，每热酒调服五钱，小儿三钱，服毕以黄米粥摊纸上，掺左顾牡蛎末裹之。竹篾夹住。
《居易录》载方，用未退胎毛小鸡一只，和骨生捣如泥作饼，入五加敷伤处，接骨如神。
筋骨伤损，米粉四两，炒黄，入没药、乳香末各半两，酒调成膏，摊贴之。（《御药院方》）
腕折伤筋骨，痛不可忍，生地一斤，藏瓜姜糟一斤，生姜一斤，都捣碎炒热，布裹罨伤处，冷即易之。曾有人伤折，医令捕一生龟，将杀用，夜梦龟献此方，用之而愈。（许叔微《本事方》）　又类编所载，只用藏瓜姜糟一物，入小赤豆末和匀，罨于断伤处，以杉片或白桐片夹之。不过三日瘥。
腕折瘀血，菴䕡煮汁服，亦可末服，以此治打扑，或饮或散，其效最速。（孙思邈《千金翼》）
扑损折骨，合欢皮去粗皮，炒黑色，四两，芥菜子炒一两，为末，每温酒卧时服二钱，以滓敷之，接骨甚妙。（《百一选方》）
打跌骨折，酒调白芨末二钱服，其功不减，自然铜、古铢钱也。（《永类方》）
骨节脱离，生蟹捣烂，以热酒倾入，连饮数碗，其渣涂之，半日骨内谷谷有声，即好。干蟹烧灰酒服，亦好。屡用神验。（唐瑶方）
折伤筋骨，用接骨木（俗名迁迁活，言插地即活也）五钱，乳香五分，芍药、当归、川芎、自然铜各一两，为末，化黄蜡四两，投药，搅匀，众手丸，如芡子大。若止伤损，酒化一丸。若折碎筋骨，先用此敷贴，乃服。（《易简方》）　《青囊方》：急取雄鸡一只，刺血量病人酒量，或一碗，或半碗，和饮，痛立止，神验，随以余血肉乘，热捣接骨，涂患处。杨拱《摘要方》：用土鳖焙，存性，为末，每服二三钱，接骨神效。一方，生者擂汁酒服。《袖珍方》：土鳖六钱，隔纸砂锅内焙乾，自然铜二两，用火煅，醋淬七次，为末，每服二钱，温酒调下。病在上，食后服，病在下，食前服。神效。《集验方》：土鳖阴乾，一枚，临时旋研入药，乳香、没药、龙骨、自然铜火煅，醋淬，各等分，麝香少许为末，每服三分，入土鳖末，以酒调下，须先整定骨，乃服药，否则接挫也。此乃秘方，慎之。又可代杖。
打扑伤痛，羊角灰以砂糖水拌，瓦焙焦为末，每热酒下二钱，仍探痛处。（《简便》）
跌磕伤损，黄牛屎炒热，封之，裹定，即效。（同上）　蔺氏方：真牛皮胶一两，干冬瓜皮一两，锉同炒，存性，研末，每服五钱，热酒一钟调服，仍服酒二三锺，暖卧。微汗，痛止，一宿接元如故。
打扑损伤，瘀血作或垂死者，山羊血酒服立效。（喻嘉言）
伤损不食，凡打扑伤损，三五日水饮不入口，用生猪肉三钱，打烂，温水洗去血水，再擂烂，以阴阳水打和，以半钱，用鸡毛送入喉内，却以阴阳水灌下，其虫闻香，⿰盦鸟开瘀血而上，胸中自然开解。此乃损血凝聚心间，虫食血饱，他物虫不来探故也。谓之骗通法。（部氏）　喻嘉言曰：此法奇妙。
打伤瘀血攻心，人尿煎服一升，日一服。（《苏恭本草》）
折伤跌扑，童便加酒少许饮之。推陈致新，其功甚大。薛己云：予见覆车被伤七人，仆地呻吟，俱令灌人尿皆无事。凡一切伤扑，不问壮弱，及有无瘀血，俱宜服此。若胁胀，或作痛，或发热，烦躁，口渴，服此一瓯，胜似他药。他药虽效，恐无瘀血，反致误人。童便不动脏腑，不伤气血，万无一失。军中多用此，屡验。（《外科发挥》）
坠落车马，筋骨痛不止，延胡索末黑豆淋酒服二钱，日二服。（《圣惠》）
坠伤扑损，瘀血在内烦闷者，蒲黄末空心温酒服三钱。（《塞上方》）
坠损肠出，以新汲水冷喷其身面，则肠自入。
伤损瘀血，丹皮二两，虻虫二十一枚，熬过，同捣末，每早温酒服方寸匕，血化为水。（《广利方》）　又方：从高坠下，木石压伤，及一切伤损，瘀血凝积，痛不可忍，并以此药，推陈致新。大黄酒蒸，一两，杏仁泥三七粒，细研，酒一碗，煎六分，鸡鸣时服，至晓，取下瘀血即愈，名鸡鸣散。又方：治跌压瘀血在内，胀满，大黄、当归等分，炒研，每服四钱，温酒下，取下恶物愈。
临杖预报，无名异末临时温水服三五钱，则杖不甚痛，亦不甚伤。（《谈野翁试效方》）
杖疮肿痛，大黄末醋调涂，童便调亦可。（《摘元》）
杖疮血出，猪血一升，石灰七升，和剂烧灰，再以水和丸。又烧，凡三次。为末，敷之效。（《外台》）
夹棍伤，黄水不止，用蚌连肉烧灰，入水片敷之。并治汤火伤，止痛如神。
破伤风，凡闪脱折骨诸伤，慎不可当风，用扇中风，则发痓，（痓痓，痉痉，言动也。）口噤，项急，杀人，急饮竹沥二三升，忌冷饮食，及酒，竹沥猝难得，伐竹合十许束并烧取之。（《外台》）　《普济方》：破伤风疮，作白痂，无血者。杀人最急，以黄雀粪直者。研末，热酒服半钱。又方：防风、荆芥、白芷、生地榆、黄耆各等分，水煎，加童便服，奇效。（喻嘉言）　经验后方，破伤风，牙关紧急，天南星、防风等分，为末，每服二三匙，以童便五升，煎至四升，分二服，即止。《易简方》：威灵仙五钱，独头蒜一枚，香油一钱，同捣烂，热酒冲服，汗出即愈。《保命集》：破伤风，病传入里，用左蟠龙（即野鸽粪）、江鳔、白殭蚕各炒，各半钱，雄黄一钱为末，蒸饼丸梧子大，每温酒下十五丸，取效。
《槐西杂志》载破伤风方，以荆芥、黄蜡、鱼鳔三味，鱼鳔炒黄色，各五钱，艾叶三片，入无灰酒一碗，重汤煮一炷香，热饮之，汗出立愈。惟百日以内不得食鸡肉。
止血补伤方，用白附子十二两，白芷、天麻、生南星、防风、羌活各一两研细末，敷患处。伤重者用黄酒浸服数钱，青肿者水调敷上，一切破烂皆可敷之。此名玉真散，载在《医宗金鉴》破伤风条下，屡试屡效。
痤气疼痛，生香附三钱研末，酒调服。
花蕊石散，硫黄四两，花蕊石一两，併为粗末，拌匀，以胶泥固济，日乾。瓦罐一个盛，泥封口，焙乾，安在西方砖上，上书八卦五行。用炭一秤，簇匝，从巳午时，自下生火，煅至炭消冷定，取出，为细末，瓶收。治一切金刃箭镞伤，及打扑伤损，狗咬至死者。急以药掺伤处，其血化为黄水，再掺便不疼痛，如内损瘀血，入脏腑，煎童便入酒少许，热调一钱服，立效。妇人产后败血不尽，血运，恶血奔心，胎死腹中，胎衣不下至死，但心头温暖者，急以童便调服一钱，取下恶物如猪肝，终身不患血气、血风。若膈上有血，化为黄水，即时吐出，或随小便出，甚效。（《局方》）
益母膏　治折伤内损有瘀血，每天阴则痛。见胎产门。

虫兽伤  ***************************
人咬手指欲脱，瓶状热尿，浸一夜，即愈。（《通变要法》）
蜘蛛咬伤，土蜘窠为末，醒调涂。（藏器）　又方：久臭人尿于大瓮中坐浸，仍取乌鸡矢炒，浸酒服之。不尔，恐毒杀人。
《古夫于亭杂录》载盐和油敷，治蜂蛛咬遍身生丝。
花蜘蛛伤，头面肿痛，取蓝汁一碗，加麝香、雄黄少许，点于咬处，至重者，两日悉平，作小疮而愈，并服蓝汁。
蜂趸螫人，土蜂窠醋调涂。（宗奭）　又方：头垢封之。
蚯蚓咬毒，形如大风，眉鬓皆落，浓煎盐汤，浸身数遍，即愈。浙西军将张韶病此，每夕蚯蚓鸣于体，一僧用此方而安。蚓畏盐也。（经验）
蜈蚣咬，用铁锈醋磨涂之。《梅师方》：嚼盐涂之。或盐汤浸，俱妙。
蜈蚣入腹，猪血灌之。或饱食，少顷，饮桐油，当吐出。又方：急碎生鸡蛋数枚，取其白啜之。良久，问其痛稍定，复啜生油须臾大吐，鸡白与蜈蚣缠束而下。盖二物气类相制，入腹则合为一也。
蛇入七孔，割母猪尾血滴入，即出。（《千金方》）
诸蛇毒人，梳垢一团，尿和敷上，仍炙梳，出汗，熨之。（同上）
诸虫蛇伤，艾灸数壮，甚良。
蛇蟠人足，淋以热尿，或沃以热汤，则解。蛇入人窍，以艾炷灸蛇尾，或割破蛇尾，塞以椒末即出。
驱蛇，焚雄黄、白芷自去。
蛇犬咬伤，以热尿淋患处。（《日华子》）
《古夫于亭杂录》载细辛、白芷、雄黄以好酒研末入麝香少许服，治蛇犬伤。又金丝荷叶捣汁患处治蛇伤。
蝮蛇伤人，令妇人尿于疮上，良。（《千金方》）
毒蛇伤螫，有人被蝮伤，昏死臂如股。少顷遍身皮胀，黄黑色，一道人以新汲水，调白芷末一斤，灌之。脐上榾榾然黄水自口出，腥秽逆人，良久，消缩如故。以麦冬汤调尤妙，仍以末搽之。又寺僧为蛇伤，一脚溃烂，百药不愈。一游僧以新汲水数洗净腐败，见白筋，拭乾，以白芷末入胆矾、麝香少许，掺之，恶水涌出。日日如此，一月平复。（《夷坚志》）　《千金方》：人屎厚封之。
蛛蝎蛇伤，鸡子一枚，轻敲小孔，合之。立瘥。（《兵部手集》）
虎咬蛇伤，三七研末，米饮服三钱，仍嚼涂之。（《濒湖集简方》）
虎爪伤人，先吃清油一碗，仍以油淋洗疮口。（《赵原阳济急方》）
虎狼伤疮，月经衣烧末，酒服方寸匕，日二。（藏器）
猘犬毒人，头垢、蝟皮等分，烧灰，水服一杯。口噤者，灌之。《袖珍方》：恶犬咬伤，蓖麻子五十粒，去壳，以井华水研膏，先以盐水洗痛处，乃贴此膏。《梅师方》：鼠屎二升，烧末，敷之。《千金方》：洗净毒，以热牛屎封之。即时痛止。
犬咬人疮重发者，以头垢少许纳疮中，用热牛屎封之。
风狗咬伤，此九死一生也。急用斑蝥七枚，以糯米炒黄，去米为末，酒一盏，煎半盏，空心温服。取下小狗肉三四十枚为尽，如数少，数日再服，七次无狗形，永不再发，累试累验。（《卫生易简方》）　《医方大成》：斑蝥二十一枚，以七枚去头翅足，用糯米一勺，略炒过，去斑蝥，再以七枚去头翅足，如前炒色变，复去之。再以七枚去头翅足，如前炒，至青烟为度，去斑蝥只以米为粉，用冷水入清油少许，空心调服。须臾，再如前法制过，再进一服，以小便利下毒物为度。如不利，再进。利后肚疼，急用冷水调青靛服之，以解其毒，否则有伤。黄连水亦可解，但不宜服一切热物。《肘后方》：风狗伤，每七日一发，生食虾蟆良，亦可烧炙食，勿令本人知，自后再不发。《袖珍方》：用虾蟆后足，捣烂，水调服，先于顶心拔去血发三两根，则小便内见沫也。
《局方》花蕊石散，治狗咬至死，见折伤跌扑门。
《南史》载张畅弟为猘犬伤，食虾蟆脍而愈。
疯犬咬方载朱砂、雄黄、川山甲各二钱，桃仁、滑石各三钱，木鳖子三枚，斑蝥七枚，麝香五分，研细末，每服二分，醇酒调服，毒从二便出，以尽为度。遇疯犬者非其夙冤，服之得活
解黄蝇毒，乌蒙山峡，多小黄蝇，生毒蛇鳞中，啮人，初不觉，渐痒为疮，勿搔，但以冷水沃之。擦盐少许，即不为疮。（《方兴揽胜》）
鼠咬伤，猫毛烧灰，麝香少许，津唾调敷。

汤火伤  ***************************
汤火伤，取井底泥涂之，效。（《证类》）　赵真人方：白芨末油调搽。《本事方》：刘寄奴捣末，先以糯米浆鸡瓴扫上，后乃掺末，并不痛，亦无痕，大验。凡汤火伤，先以盐水掺之。护肉不坏，后乃掺药，为妙。《经验方》：用瓶盛麻油以筋就树，夹取黄葵花收入瓶内，勿犯人手，蜜封收之。遇有伤者，油涂甚效。《本草图经》：以酸醋淋洗，并以醋和泥涂之，效。孙光宪《北梦琐言》云：一婢抱儿落炭火上烧灼，以醋泥敷之，旋愈，无痕。《夷坚志》：大黄生研，蜜调涂，不惟止痛，且灭瘢。此金山寺神人所传方。又方：柏叶生捣，涂之，系定，二三日，止痕灭瘢。《外台》方：猪胆调黄柏末涂之，效。《梅师方》：油伤火灼，痛不可忍，石膏末敷之，良。
《古夫于亭杂录》载乌药细磨冷浓茶，治汤火疮。

毒物入肉伤  ***************************
箭镞入肉，有人飞矢入目，拔矢而镞留于中，钳之不动，痛困俟死。梦胡僧，令以米汁注之，必愈。广询于人，无悟者。忽有僧，丐食，肖所梦。叩之，僧云：以寒食饧点之，如法用之。清凉，顿减痛楚，至夜疮痒，用力一钳而出，旬日瘥。按：饴糖解附子、草乌头毒，军中药箭，多浸草乌等药，饧解其毒，故点之而镞出。
箭镞入腹，或肉中有聚血，以妇人月经衣烧灰，酒服方寸匕。（《千金》）
解药箭毒，毒箭有三，交广夷人，用焦铜汁作箭镞，岭北诸处，以蛇毒螫物汁，著筒中，渍箭镞。此二种才伤皮肉，便洪脓沸烂而死，若中之，便饮粪汁，并以粪涂之，最妙。又一种，用射罔煎涂箭镞，亦宜此方。（《集验方》）　《博物志》：服妇人月水并屎汁解之。
水银入肉，令人筋挛，以金器熨之。水银即出，蚀金，候金白色是也。频用取效。此北齐徐玉方。
针刺入肉，蓖麻子去壳一枚，先以帛衬伤处，敷之。频看，若见刺出，即拔去，恐药紧弩出好肉，或加白梅肉同研，尤好。（《易简方》）　《圣惠方》：凡针折入肉，及竹木刺者。刮人指甲末用酸枣捣烂，涂之，次日定出。
《大观本草》载《梅师方》治竹木针在肉中不出，取生牛膝茎，捣末，涂之，即出。
诸铁及杂物入肉，刮象牙屑和水敷之，立出。

中毒及食物毒  ***************************
筋骨毒痛，因患杨梅疮，服轻粉毒药，年久不愈者。威灵仙三斤，水酒十瓶，封煮一炷香，出火毒，逐日饮之，以愈为度。（《集简方》）
中水毒病，手足指冷至膝肘者是，浮萍日乾为末，饮服方寸匕，良。（姚僧坦《集验方》）
《续夷坚志》载河中人赵才卿言，煤炭燻人往往致死，临卧削芦菔一片，著火中，即烟不能毒人，如无萝菔之时，预干为末，用之亦佳。
解桐油毒，乾柿饼食之。（《普济》）
解锺乳毒，下利不止，食猪肉即愈。（《千金翼》）
丹石发毒，头眩耳鸣，恐惧不安，淡竹沥频服二三升。又方：刺羊血一升，饮之即解。
硫黄毒发气闷，用羊血热服一合，效。（《圣惠》）《外台》：硫黄发毒，身热，麻油煎熟，时时啜之，即解。
食闭口椒毒，饮新汲水即解。喻嘉言曰：验过。《肘后方》：人尿饮之。《梅师方》：急煎肉桂汁服，多饮新汲水三升。
乳石发动烦热，石南叶为末，新汲水服一钱。（《圣惠》）
乳石发渴，寒水石一块，含之，以瘥为度。（《圣济录》）　按：寒水石即软石膏乳石服之，令人阳气暴充，饮食倍进，昧者恃以淫佚，久即发为淋渴，变为痈疽，非乳石之过，人自取耳。
中乌头巴豆毒，甘草入腹即定，验如反掌。（孙思邈《千金方》）
中附子天雄毒，防风煎汁饮。（同上）
中巴豆毒，下利不止，黄连、乾姜等分为末，水服方寸匕。（《肘后》）
解百药毒，黑大豆甘草同煎服，奇验。
中饮食毒，炙甘草一寸，嚼之咽汁。若中毒，随即吐出，仍以炙草三两，生姜四两，水六升，煮二升，日三服。（葛洪《备急方》）　《金匮玉函》：饮馔中毒，不知何物，急卒无药，只煎甘草荠苨汤，入口便活。
一切食毒，缩砂仁末，水服一二钱。（《事林广记》）
蛊毒药毒，甘草节以真麻油浸之。年久愈妙，或嚼咽汁，或水煎服，神效。（《直指》）
《香祖笔记》载两广云贵多有蛊毒，饮食后咀嚼当归即解。
水莨菪毒，菜中有水莨菪，叶圆而光，有毒，误食，令人狂乱，狂若中风，或作吐，甘草煮汁服，即解。又方：升麻煮汁多服。
中芫花毒，野菌毒，并以防风一两，煎汁饮。（《千金》）
中酒毒，恐烂五脏，茅根汁饮一升。（同上）
中钩吻毒，并解芫青毒，煮肉桂汁饮。
中诸菜毒，发狂，吐下欲死，鸡矢烧末，水服方寸匕。（葛氏方）　《海上方》：童便和人乳服二升。
断肠草毒，一叶入口，百窍流血，急取凤皇胎，即鸡卵抱末成雏者。已成者勿用，研烂，和麻油灌之，吐出毒物即生，少迟即死。（崔南《卫生方》）
菜毒脯毒，凡野菜、诸脯肉、马肝、马肉毒，以头垢枣核大，含之。咽汁，能起死人，白汤下亦可。（《小品》）
豆腐中毒，煎萝卜汤饮。（张杲《医说》）
解蛇蛊毒，饮食中得之。咽中如有物，咽不下，吐不出，心下热闷。马兜铃一两，煎服，即吐出。（崔行功《纂要方》）
解蛊毒，香油多饮取吐。（《岭南方》）
解河豚毒，仓卒无药，急以清麻油多灌，吐出毒物，即愈。（《易简方》）　又方：槐花微炒乾胭脂等分，同捣粉，水调服，大妙。
《陶九成录》载解河豚毒方，或龙脑浸水，或至宝丹或橄榄皆可解。
《经验良方》载食笑菌中毒，墙头薜荔可治。笑菌《清异录》名笑矣乎。
中鱓鱼毒，食蟹即解。（董炳方）
中蟹毒，紫苏煮汁饮。（《金匮要略》）　《千金方》：芦根煮汁服。
牛啖蛇者，毛发向后，误食其肉，杀人，但饮人乳一升，立愈。（《金匮要略》）
牛马肉毒，甘草煎浓汁，饮一二升，或煮酒服，取吐，或下，如渴，不可饮水，饮之即死。（《千金》）　《易简方》：豆豉汁，和人乳顿服。
食狗中毒，心中坚，或腹胀，口乾发热，妄语，芦根煮汁服。（《梅师方》）
诸鸟肉毒，白扁豆末，冷水调服。（《事林广记》）
真阿魏解自死牛羊马肉诸毒，并一切蕈菜毒。
自死禽兽肉毒，旧帽中头垢一钱，热水服，取吐。
食葅吞蛭，蛭啖脏血，胀痛黄瘦，饮热羊血一二升，次早化猪脂一升饮之，蛭即下。（《肘后》）
误食水蛭成积，胀痛黄瘦，以浸蓝水即染坊蓝水，饮之，取下即愈。蓝水取蓝及石灰能杀虫解毒。昔有人醉饮田中水，误吞水蛭，胀痛黄瘦，遍医不效。因宿店中，渴甚，误饮蓝水，大泻数行，平明视之，水蛭无数，病若失。（濒湖发明）

诸骨鲠  ***************************
竹木骨鲠，蓖麻仁一两，凝水石二两，研匀，每以一捻置舌根噙咽，自然不见。又方：蓖麻油红曲等分，研细，砂糖丸皂子大，绵裹含咽，痰出，大良。
《本草从新》载治针刺入肉方，用蓖麻子，捣敷伤处，频看刺出即去药，否则恐努出好肉。
骨鲠在咽，栗子内薄皮烧存性，研末，吹入咽中，即下。《圣济录》：栗子肉上衣半两为末，鲇鱼肝一枚，乳香二钱半，同捣丸梧子大，看鲠远近，绵裹一丸，以线系定，水润吞之。提线钓出也。《外台方》：用生艾蒿数升，水酒共一斗，煮四升，细细饮之，当下。又方：威灵仙一两半，砂仁一两，砂糖一盏，水煎服，少顷，其骨即软如绵而下，屡效。
鸡骨鲠咽，五倍子根煎醋，啜至三碗，便吐出。（《本草集录》）　《摄生方》：活鸡一只，打死，取出鸡内金洗净，灯草裹于火上烧，存性，竹筒吹入咽内，即消。
鸡鱼骨鲠，贯众、缩砂、甘草等分为粗末，绵包少许，含之咽汁，久则痰自出。《医方大成》：野苎麻根捣碎，丸如龙眼大。鱼骨，鱼汤下，鸡骨，鸡汤下。
水中螺狮等壳，误吞鲠噎痛苦，以鸭涎滴咽，即消。（喻嘉言）
诸物鲠咽，莫如以物制物，鸡骨用狗涎，鱼骨用猫涎，及橄榄汁，稻芒用鹅涎，滴入喉中，无不效。

误吞诸物  ***************************
与中毒、食物毒门及邪祟急证门参看
误吞铁钱，荸荠生嚼，多食，效。不应用羊胫骨煅存性，荸荠汁调服，自化。《圣济录》：用古文铜钱十个，白梅肉十个，水浸透，同捣丸绿豆大，每服一丸，流水吞下，即吐出。
吞金中毒已死，取鸡矢半升，水淋，取汁一升，饮之，日三。（《肘后》）
误吞金银及钱，在腹中不下者，光明煤炭一杏核大，硫黄一皂子大，为末，酒下。（《普济方》）
谷贼尸咽，喉中痛痒，此误吞谷芒桧刺也。谷贼属咽，尸咽属喉，不可不分，脂麻炒研，白汤调下。（《三因》）
误吞铁钉，猪脂多食令饱，自然裹出。（同上）
误吞钉铁金银及钱，用烊银罐中炭为末，银匠油槽内油调服，即出，多食肥肉，助其润下。（《医通》）
误吞钉针多食猪羊脂，久则血出。（《肘后》）
误吞金铁器，胸膈痛不可忍，羊胫骨煅成灰，米饮调服，次日即从大便出。
误吞蜈蚣，刺猪羊血灌之，即吐出。（《三元延寿书》）
误吞钓鱼钩，线在外者。用蚕茧剪去两头，穿上，再以唸佛珠穿上，徐徐弯环顶入，将鱼钩顶脱，套在茧内，即拽出，如无蚕茧，以绵纸剪数十层，代茧亦可。
误吞针，用透活磁石生研，将黄蜡和捻如针，凉水送下，裹针从大便出。

痈疽疮疡  ***************************
卒肿毒起，升麻磨醋频涂。（《肘后》）　余居士方：大虾蟆一枚，剁碎，同石火炒研如泥，敷之，频易。《小品方》：败龟甲一枚，烧研，酒服四钱。《濒湖集简方》：白芥子末，醋调涂。
《居易录》载彭羡门少宰传治肿毒初起方，取鸡子用银簪插一孔，用明透雄黄三钱，研极细为末入之，仍以簪搅极匀封孔，入饭内蒸熟，食之，日三枚，神效。
又云：治发背脑疽一切恶疮初起时，採独科苍耳一根连叶带子，细锉不见铁器，用砂锅熬水二大碗熬及一碗。如疮在上饭后徐徐服吐出，吐定再服，以尽为度。如疮在下，空心服，疮自破，出脓以青药敷之。
诸般痈疽，甘草微炙，三两，切，以酒一斗，浸瓶中，用黑铅一斤，熔成汁，投酒中，取出，如此九度，令病者饮酒至醉，寝后即愈。（《经验方》）　《易简方》：痈疽已溃未溃，皆可用。黄连、槟榔等分为末，以鸡子清调搽。杨诚方：地丁连根同苍耳叶等分，捣烂，酒一锺，搅汁服。唐慎微《本草》：痈疽恶疮，脓血不止，地骨皮不拘多少，洗净，去粗皮，取细白穰以粗皮同骨煎汤洗，令脓血尽，以细穰贴之，立效。有朝士腹胁间病疽经岁，或以地骨皮煎汤淋洗，出血一二升，家人惧，欲止。病者曰：疽似少快，更淋之。用五升许，血渐淡，乃止。以细穰贴之，次日结痂愈。《本事方》：诸般痈肿，黄明胶一两，水半升，化开，入黄丹一两，煮匀，以翎扫上疮口，如未成者。涂其四围，自消。
《续夷坚志》载治一切恶疮服瓜蒌方，悬蒌一枚去皮用穰及子，生姜四两，甘草二两，横纹者佳，细切，用白灰酒一碗，煎及半浓服之。煎时不见铜铁。患在上食后服，在下空心服。又云：张户部林卿说，有如大黄或木香或乳香、没药者，病疮，行先疏利，次用瓜蒌方，日以乳香绿豆粉温下三五钱，防毒气入腹，外以膏涂敷之，自无不愈。
肿毒不问软硬，取楸叶十重，敷肿上，旧帛裹之。日三易，当重重有毒气为水，流在叶上，冬月取干叶盐水浸软，或取根皮捣烂敷，皆效。止痛消肿，食脓血，胜于众药。（范汪东阳方）
一切肿毒，不问已溃未溃，或初起发热，用金银花采花连茎叶自然汁半碗，煎八分服之。以渣敷上，败毒托里，散气和血，其功独胜。（万表《积善堂方》）
《居易录》载麦粉不拘多少，用陈醋熬膏贴无名肿毒，神效。
治一切无名肿毒膏药方，当归三两，红花二两，桂枝三两，小茴香二两，草乌、川乌、乳香、穿山甲各三两，山奈、南星各五两，破故纸三两，秦艽、香附各二两，川芎、甘松、五加皮各三两，木瓜二两，猴姜、乾姜、没药各三两，用麻油五斤，泡药熬，再加黄丹三斤，收膏摊贴，效。
《镜花缘》载敷肿毒之药，五黄散最妙。方用黄连、黄柏、黄芩、雄黄、大黄每样五钱，共研细末，磁瓶收贮。凡肿毒初起，用好烧酒，调搽数次即消。
《分甘余话》载立秋日，日未出，採楸叶熬膏，敷疮疡立愈。
《孙真人食忌》载治卒得恶疮人不识者，以牛膝捣根敷之。
痈疽发背，不问老少，皆宜服，明亮白矾一两，生研，以好黄蜡七钱，熔化，和丸梧子大，每服十丸，渐加至二十丸，滚水送下。如未破，则内消，已破，即便合。但一日中服近百粒，则有力，此药不惟止痛生肌，能防毒气内攻，护膜止泻，托里化脓之功甚大，服至半斤，尤佳。按：白矾大能解毒，为外科要药，最止疼痛，不动脏腑，活人不可胜数，名矾蜡丸。
痈疽赤肿，白芷、大黄等分为末，米饮服二钱。（经验）
万应膏，治一切痈疽发背，无头恶疮，肿毒疔疖，一切风痒，臁疮，杖疮，牙疼，喉痹。五月五日，採苍耳根叶数担，洗净，晒萎，细锉，以大锅五口，入水煮烂，以筛滤去粗滓，布绢再滤，复入净锅，武火煎滚，文火熬稠搅成膏，以新罐贮封，每以敷贴，即愈。牙疼敷牙上，喉痹敷舌上，或噙化二三次效，每日用酒服一匙，极效。（《集简》）
痈疽发背，一切肿毒，荞麦面、硫黄各二两，为末，井华水和作饼，晒收，每用一饼，磨水敷之。痛则令不痛，不痛则令痛，即愈。（《直指》）　《朱氏集验方》：治一切痈疽疮疥及赤肿，不拘善恶，用赤小豆四十九粒，为末，水调涂，无不愈者。但其性黏，干则难揭，入苎根末即不黏，此法尤佳。昔宋仁宗患痄腮，道士赞宁取赤小豆七七粒，为末，敷之而愈。任承亮患恶疮近死，傅永授此方立愈。有人苦胁疽，既至五脏，医以药治之，甚验。承亮曰：得非赤小豆耶。医谢曰：某以此活人多矣。顾勿言，有僧发背如烂瓜，用此治之如神。
《悦目益心》载凡患背疮，当求不耕之地，寻野人粪为虫鸟所残者，以竹丬去粪取粪下土筛而敷之，即愈。此神验之方也。
发背肿毒，取独头蒜横截一分，安肿头上，炷艾如梧子大，灸蒜百壮，渐消。多灸为善，勿令大热，觉痛即起蒜，蒜焦，更换新者，勿损皮肉。葛洪小腹下患一大肿灸之瘥，凡发背，痈疽，恶疮，肿核初起有异，皆可灸，不计壮数。要痛者灸至不痛，不痛者灸至痛极而止。疣赘之类，灸之即成痂自脱，其效如神。（葛洪《肘后方》）　喻嘉言曰：是治背疽要法，切记切记。李迅论蒜钱灸法云：治痈疽著灸，胜于用药，缘热毒中鬲，上下不通，必得毒气发泄，然后解散。凡初发一日内，用大独头蒜切，如小钱厚，贴肿毒顶上，灸三壮，一易，以百壮为率。一使疮不开大，二使内肉不坏，三使疮口易合，一举而三得。但头及顶心上，切不可用，恐引气上，更生大祸也。又史源记蒜灸之功云：母氏背脾作痒，有赤晕半寸，白粒如黍，灸二七壮，其赤随消。信宿，有赤流下长二寸，举家归咎于灸。外医用膏护之，日增一晕。二十二日，横斜约六七寸，痛楚不胜。或言一尼病此，得灸而愈，奔询之。尼云：剧时，昏不知人，灸至八百馀壮，乃苏，约艾一筛。亟归，以炷如银杏大，灸十数。不觉，乃灸四旁赤处，皆痛。每一壮烬，则赤随缩入，三十馀壮，赤晕收退。盖灸迟，则初发处肉已坏，故不痛，直待灸到好肉方痛也。至夜，火焮满背，疮高阜而热，夜得安寝，至晓如覆一瓯，高三四寸，上有百数小窍，色正黑，调理而安。高阜者，毒外出也。毒在坏肉之里，则内逼五脏而危矣。庸医傅贴寒凉消散之说，何可信哉。
剥皮蛀，用远年砖敲灰，麻油调敷，神效。
背疮灸法：凡觉背上肿硬疼痛，用湿纸贴寻疮头，以大蒜十个，淡豆豉半合，乳香一钱，细研，随疮头大小，用竹片作围，围定，填药于内，二分厚，著艾灸之。痛灸至痒，痒灸至痛，以百壮为率。与蒜钱灸法同功。（《外科精要》）　喻嘉言曰：此稍参药力，亦妙。
痈疽发背，凡人中热毒，眼花头运，口乾舌苦，心惊背热，四肢麻木，觉有红晕在背后者。即取槐花子一大抄，铁勺内炒褐色，以好酒一杯浇之。乘热饮酒，一汗即愈。如未退，再炒一服，极效，纵成脓亦无不愈。彭幸庵云：此方屡效。（《保寿堂方》）
发背初起未成，及诸热肿，以湿纸搨上，先干处是头，著艾灸之。不论壮数，痛者灸至不痛，不痛者灸至痛乃止，其毒即散。不散，亦免内攻。神方也。（《兵部手集》）凡灸，要痛灸至不痛，不痛灸至极痛，痛者灸至痒，痒者灸至痛方止，若不依此法，反为大害，切记。《海上方》：初起疑似者，以秦艽牛乳煎服，得快利三五行，即愈。喻嘉言曰：看发背，其纹左旋者，此方极验。《外台》：发背补起，羊脂、猪脂切片，冷水浸贴，热则易之，数日瘥。又方：黄明胶四两，酒一碗，重汤顿化，随意饮尽，不能饮者，滚汤饮之。服此毒不内攻，不传恶证。
发背溃烂，陈芦叶为末，川椒、葱汤洗净，敷之，神效。（《乾坤秘韫》）
喻嘉言背疮奇验方，血见愁一两，酸浆草五钱，当归二钱五分，乳香、没药各一钱二分半，并焙乾为末，每服七钱，热酒调服，或以酒水煎热服。留渣敷疮上，神效。
痈疽发背，无名诸肿，贴之如神，地丁草三伏时收，以白面和成饼，盐醋浸一夜，贴之。昔一尼患发背，梦大士授此方，数日而痊。（孙天仁方）
忍冬酒，治痈疽发背，不问发在何处，发眉，发颐，或头顶，或腰背，或胁，或乳，或手足，皆奇效，僻陋之乡，贫乏之辈，药材难得，虔心服此，俟疽破，以神异膏贴之，甚效。忍冬藤生者四五两，乾者止用一两，捣，大生甘草节一两，同入沙锅内，水二锺，煎一锺，再入无灰酒一锺，又煎数沸，去渣，分三服，一日一夜服尽。病重者一日二剂，以大小便通利为度。另以忍冬藤研烂，入酒少许，罨患处。神异膏：麻油二斤，黄丹十二两，黄耆、杏仁、元参各一两，蛇蜕半两，男子发如鸡子一团，蜂房子多者佳，一两。先以黄耆、杏仁、元参入麻油内煎至将黑，乃入蛇蜕、蜂房、乱发再煎至黑，去渣，徐徐下黄丹慢火煎收，黄丹不拘多少，但以得中为度。凡膏药用久必老硬，煎时，预留嫩膏少许，如老硬量和之。此膏治痈疽疮毒，及收口甚效，疮疡中第一方也。
乌龙膏　治一切痈肿发背，无名肿毒，初发焮热，未破者神效，隔年小粉，愈久愈佳。以锅炒之如饧，久炒则干，成黄黑色，冷定研末，陈米醋调成糊，熬如黑漆，瓷罐收之。用时摊纸上，贴之。即如冰冷，疼痛即止，少顷觉痒，干亦不能动，久则肿毒自消，药力亦尽而脱落，甚妙。此方苏州杜水庵所传屡验，药易而功大，济生者宜收藏之。
冲和膏。治痈疽发背，流注诸肿毒，冷热不明者。紫荆皮炒，独活去节炒，各三两，赤芍炒二两，木蜡（即白蜡）炒，生白芷各一两，为末，用葱汤调热敷，血得热则行，葱能散气。疮不甚热者，酒调敷。痛甚者，筋不伸者，加乳香。大抵痈疽流注，皆气血凝结所成，遇温则散，遇凉则凝。此方温平，紫荆皮木之精，生血止痛；木蜡水之精，消肿散血。同独活能破石肿坚硬，白芷金之精，去风，生肌，止痛。盖血生则不死，血动则流通，肌生则不烂，痛止则不焮，风去则血散，气破则硬消毒化，五者交治，病安得不愈。
治一切痈疽发背，乳痈恶疮，不拘已成未成，已穿未穿，并用芙蓉叶或根皮、或花、或生研、或乾研末，同蜜调涂肿处四围，中间留头，干则频换。初起者，即觉清凉，痛止肿消。已成者，即脓聚毒出。已穿者，即脓出易敛。妙不可言，加生小豆末尤妙，芙蓉花并叶，治痈肿有神效。疡科秘其名为清凉散、铁箍散，皆此物也。
发背欲死，烧人屎灰醋和敷之，干即易。（《肘后》）
《本草纲目》载发背痈毒痛不可忍，马鞭草捣汁饮之，以滓敷患处。
一切痈肿未溃，用干人屎末、麝香各半钱，研匀，如豆大，津调贴头，外以醋面作钱护之。脓溃，去药。（宗奭《衍义》）
痈疽已溃，用仙人杖（笋欲成竹时立死者色黑如漆，五六月收之。）蘸麻油于空室中烧之。取滴下油涂搽，长肉如神。（喻嘉言）　按：仙人杖并治小儿吐乳，大人反胃吐食。
乳痈红肿，蒲公英一两，忍冬藤二两，捣烂，水二锺，煎一锺，食前服，服后欲睡，是其功也。睡觉微汗，病即安。（《积德堂方》）　《梅师方》：生地捣敷，热即易效。《灵苑方》：初发肿痛，结硬欲破，一服即瘥。以北来真桦皮烧存性研，无灰酒温服方寸匕，即卧，醒即瘥。《寿域方》：雄鼠屎七枚，研末，温酒服，取汗，即散。《永类方》：水杨柳根生擂，贴疮，其热如火，再贴遂平。《子母秘录》：大熟栝蒌熟捣，以白酒煮取四升，去滓温服一升，日三服。《直指方》：炙草二钱，水煎服，仍令人咂之。《秘传外科方》：白芷、贝母各二钱为末，温酒服。
《本草纲目》载乳痈肿痛，马鞭草一握，酒一碗，生姜一块，擂汁服，渣敷之。
痈肿毒气，紫石英火烧，醋淬为末，生姜米醋煎敷。（《日华本草》）
无名痈肿，疼痛不止，三七磨米醋调涂，即散。已破者，研末干涂。
痈疽便闭，紫草、栝楼实等分，水煎服。（《直指》）
痈疽发渴，男子妇人诸虚不足，烦悸焦渴，面色萎黄，不能饮食，或先渴而后发疮疖，或先痈疽而后发渴，并宜常服。此药平补气血，安和脏腑，终身免痈疽之患。箭竿黄耆六两，一半生焙，一半以盐水润湿，饭上蒸三次，焙，锉，甘草一两，一半生用，一半炙黄。共为末，每服二钱，白汤点服，早晨、日午各一服，亦可煎服，名黄耆六一汤。（《外科精要》）
阴下悬痈，生于穀道前，阴器后，初发如松子大，渐如莲子，数十日后，赤肿如桃李，成脓即破，破则难愈。用横纹甘草一两，四寸截断，以溪涧长流水一碗，河水井水不用，以文武火，慢慢蘸水炙之。自早至午，令水尽为度，劈开视之，中心水润乃止，细锉，用无灰酒二小碗，煎至一碗，温服，次日再服，便可保无虞。此药不能急消，过二十日方得消尽。兴化守康朝病此已破，众医拱手，服此两剂，即合口。韶州刘从周方也。（李迅《痈疽方》）　喻嘉言曰：当用一斤作一剂，服毕得效。又方：明矾四两，煎汤围坐熏洗，洗至一百日，用矾四百两，即愈。试验。
肠胃生痈　怀忠丹，治内痈有败血，腥秽殊甚，脐腹冷痛，用此排脓下血。单瓣红蜀葵根、白芷各一两，枯矾、白芍各五钱，为末，黄蜡熔化，和丸梧子大，空心米饮下二十丸，待脓血出尽服十宣散（黄耆蜜酒炙、人参、炙草、川芎、当归、肉桂、白芷、防风、桔梗、厚朴）。补之。（坦仙皆效方）　按：蜀葵即吴下人家庭卉，端午折充瓶供者。花有五色，惟单瓣红白二花入药。
肠痈未成，马牙齿烧灰，鸡子白和涂。（《千金》）
肠痈腹痛，其状两耳轮甲错，腹痛，或绕脐有疮如粟，下脓血，用马蹄灰和鸡子白涂，即拔毒气出。（同上）
腹痈有脓。苡仁附子败酱汤，苡仁一钱，附子二分，败酱五分，共为末，每以方寸匕，水二升，煎一升，顿服，小便当下，即愈。（《金匮玉函》）　按：败酱外科要药。
骨疽出骨，一名多骨疮，不时出细骨，此脓血凝成，以蜜陀僧末桐油调匀，摊贴，即愈。（《寿域方》）
治大人口中疳疮，併发背，万不失一，山李子根即牛李子，又名鼠李子，蔷薇根野外者。各细切，五升，水五大升，煎半日，汁浓，即于铜器中盛之。重汤煎至一二升，待稠，瓷瓶收贮，每少少含咽，必瘥。忌酱醋油腻热面肉。如发骨，以帛涂贴，神效。昔柳崖妻患口疮十五年，齿尽落，不可近，用此愈。（《传言方》）神方，切记。
便毒痈疽，皂角一条，醋熬膏敷，屡效。（《直指》）
便毒初起，葱白炒热，布包熨，数次，再用敷药，即消。
骨挛痈漏。薛己《外科发挥》云：服轻粉致伤脾胃气血，筋骨疼痛，久而溃烂成痈，至终身成废疾者。土萆薢二两。有热，加芩连。气虚，加四君子（参苓术草）。血虚，加四物（地芍归芎。）水煎，代茶，月馀即安。
治横痃鱼口未成者，立消。地榆四两，银花一两，穿山甲三片，土炒，水酒煎服。已成者，加生黄耆五钱，白芷二钱，速溃易合。下部阴疳阴蚀，前方去山甲加牛膝、木瓜、姜虫神效。
甲疽疮脓，生足趾甲边，赤肉突出，时常举发者。黄耆二两，䕡茹一两，醋浸一宿，以猪脂五合，微火上煎取二合，绞去滓，以封疮口上，日三度，自消。（《外台》）
甲疽胬肉，脓血疼痛，乳香为末，胆矾烧研，等分，敷之。内消，即愈。（《灵苑方》）
瘭疽恶毒，肉中忽生一黤子，大如豆粟，或如梅李，或赤，或黑，或白，或青，其靥有核，核有深根，应心，能烂筋骨，毒入脏腑，即杀人，俗名珠子火丹。兼发寒热，又名赤豆。但饮秋葵根汁可折其热毒。（《集验方》）《千金方》：瘭疽应心疼痛，肿泡紫黑色，宜灸黤上百壮，以酸模叶（俗名山茅紫根）围其四面，防其长也。内服葵根汁自愈。
瘭疽出汗，生手足肩背，累累如赤豆，剥净，以酒和面敷之。（《千金》）
赤癍瘭子，身面卒得赤癍，或瘭子肿起，不治杀人。羖羊角烧灰，鸡子清和涂，甚妙。（《肘后》）
瘭疽发热，疽著手足肩背，累累如米起，色赤，刮之，汁出复发热，用蔓菁子熟捣，帛裹，展转其上，日夜勿止。（同上）　《千金方》：枸杞根、葵根叶煮汁，煎如饴，随意服。
护心散，又名内托散、乳香万全散。凡有疽疾，一日至三日之内，宜连进十馀服，方免变证，使毒气外出。服之稍迟，毒气内攻，渐生呕吐，或鼻生疮菌，不食即危矣。四五日后，亦宜间服。真绿豆粉一两，乳香半两，灯心同研，和匀，以生甘草浓煎汤，调下一钱，时时呷之。若毒气冲心，有呕逆之证，尤宜服此，绿豆压热，下气，消肿，解毒，乳香消诸痈肿毒，服至一两，则香彻疮孔中，真圣药也。（李嗣立《外科方》）
疮气呕吐，绿豆粉三钱，干胭脂半钱，研匀，新汲水调下，一服立止。（《普济》）
毒疮肿毒，号叫痛苦，取独头蒜两个，捣烂，麻油和厚敷疮上，干即易，屡用救人，神效。卢坦肩上疮作，连心痛闷，用此便瘥。李仆射患脑痈，久不瘥，卢与此方，亦瘥。（《兵部手集》）　喻嘉言曰：此法最灵。
上下诸瘻，或在项，或在下部，苦参五斤，苦酒一斗，浸三四日服，以知为度。（《肘后》）
鼠瘻恶疮，苦参二斤，露蜂房二两，曲二斤，水二斗，渍二宿，去渣，入黍米二升，酿熟，稍饮，日三次。（同上）
鼠瘻已破，出脓血者。白鲜皮煮汁服一升，当吐若鼠子也。（同上）　又：见瘿瘤门。
痈疽溃后气血俱虚，呕逆不食，人参膏。见炼服门。

疔毒  ***************************
疔肿初起，以新人屎封之，一日根烂。喻嘉言曰：救人命于顷刻。《千金方》：初起时，刮破，以热人屎尖敷之，干即易。不过十五遍，即根出，立瘥。《普济方》：多年土内锈钉火煅，醋淬，刮下锈末，不论遍数，煅取收之。每用少许，人乳和挑破敷之。仍炒研二钱，以虀水煎滚，待冷调服。喻嘉言曰：以陈久铁钉锈点疔疮，能蚀毒根，佐以蟾酥、麝香，仙药也。
疔疮肿痛，煅土蜂窠并烧蛇皮等分，酒服一钱。（《直指方》）　《袖珍方》：白芨末半钱，以水澄清，去水，摊厚纸上贴之。《圣济录》：五月五日，收旱莲草阴乾，仍露一夜收。遇疾时，嚼一叶贴上，外以消毒膏护之。二三日，疔脱。《普济方》：鼠屎、乱发等分，烧灰，针疮头，纳入良。《圣惠方》：黑牛耳垢敷之。《千金方》：紫花地丁草捣汁服，虽危者亦效。杨氏方：地丁草、葱头、生蜜共捣贴之。若瘤疮，加新黑牛屎。又方：马齿苋二分，石灰三分为末，鸡子白和敷。又方：刺破，以老葱、生蜜杵贴两时，疔出，以醋汤洗之，神效。《普济方》：荔枝五枚，或三枚，不用双数，以狗粪中米淘净，为末，与糯米粥同研成膏，摊纸上贴之，留一孔出毒气。生疔以狗粪为宝。刘松石经验方：苍耳梗中虫一条，白梅肉三四分，同捣如泥，贴之立愈。又方：苍耳蠹虫，麻油浸，收贮，每用一二枚，少加冰片捣敷，即时毒散，神效。《乾坤秘韫》：地丁根去粗皮，同沙苑子为末，油和涂，神效。《梅师方》：生地捣敷，热即易，性凉消肿，效。
急慢疔疮，益母草捣封，仍绞汁五合服，即消。（《圣惠》）　《医方大成》：益母草四月连花采之。烧存性，先以小尖刀，十字划开疔根令血出，次绕根开破，捻出血，拭乾，以稻草心蘸药，捻入疮口，令制底，良久，当有紫血出，捻令血净，再捻药入，见红血乃止。一日夜，捻药三五度，重者二日根烂出，轻者一日出。有疮根肿起，即是根出，以针挑之。出后，仍敷药生肌，易愈。切忌风寒房室酒肉，一切毒物。
疔肿垂死，菊花一握，捣汁一升，入口即活，此神方也。冬月採根。（《肘后》）　喻嘉言曰：菊花生捣，最治疔毒，红丝血线疔，尤为要药，盖风火之毒也。如无菊花，菊叶亦可。
疔肿及无名肿毒，野菊花连茎捣烂，酒煮热服，取汁，以渣敷之，即愈。（《集效方》）　《易简方》：野菊花茎叶、苍耳草各一握，共捣，入酒一碗，绞汁服，以渣敷之，取汗即愈。或六月六日，採苍耳叶，九月九日採野菊花为末，每酒服三钱亦可。
拔取疔毒，蟾酥以白面、黄丹搜作剂，每丸麦粒大，以指爬动疮上插入，重者挑破纳之。仍以水澄膏贴之。（危氏方）　喻嘉言曰：拔疔以蟾酥加铁研细，入牛黄、冰片、麝香各等分，和丸作针条，风乾。先用金针刺疔根内，将药条捻使深入，一夕，其毒连根而出。
拔取疔黄，蟾酥以面丸，梧子大，每用一丸，安舌下，即黄出也。（《青囊杂纂》）
疔疮未成时，以蜚，蠊（即螳螂）捣敷，有效。（喻嘉言）
凡疮肿以针刺之，不痛无血者，疔也。或嚼生黄豆，不觉腥臭者，即疔毒。急用针刺破，挤出恶血。更令一人吃饱，再饮烧酒数杯，口含凉水，吮尽恶血。水温再换，吮至痛痒皆住，即愈。
疔肿未破，以白马牙齿烧灰，先以针刺破，乃封之。用湿面围肿处，醋洗去之。根出，大验。（《肘后》）
赤根疔疮，马牙齿捣末，烧灰亦可，腊猪脂和敷，根即出。（《千金》）

疮疥  ***************************
杨梅毒疮，醋调胆矾擦之。痛甚者，加乳香、没药。出恶水，一二上，即干。《集简方》：槐花四两，略炒，入酒二杯，煎十馀沸，热服，胃虚寒者勿用。《邓杂兴方》：土茯苓四两，皂角子七枚，水煎代茶饮，浅者二七，深者四十，效。又方：土茯苓一两，五加皮、皂角子、苦参各三钱，金银花一钱，好酒煎，日一服。槐花蕊方：治杨梅疮，及下疳初感，或毒盛，经久难愈者。速用新槐蕊拣净，不必炒，每食前，用清酒吞下三钱许，早午晚三服。服至二三升，热毒尽去，可除终身之患，亦无寒凉败脾之虑。此经验神方也。如不能饮，沸汤盐汤俱可送下，但不及酒送之效捷。（景岳新因）
治疮毒，用全蝎、蜈蚣、殭蚕合等分，研末瓶储，如遇疮毒小疖挑药放药膏上，贴之立愈。如遇大毒加麝香少许更妙，试验神效。江山朱璞山传方。
《本草纲目》载杨梅恶疮，马鞭草煎汤先熏后洗，气到便爽，痛肿随减。
妒精阴疮，铅粉二钱，白果七枚，铜铫内炒至白果黄，去果取粉出火毒，研搽效。（《集简方》）
热毒湿疮。宗奭曰：有人遍身生疮，痛而不痒，手足尤甚，黏著衣被，晓夕不得睡，或教以菖蒲三斗，日乾为末，布席上卧之，仍以衣被覆之，既不黏衣，又复得睡，不过五七日，其疮如失。后以治人，应手神验。（《本草衍义》）
治疮疥，雄猪油四两，熬油，去滓，再用麻黄三钱，斑蝥二枚，入油内煎焦，去麻黄、斑蝥，再以大枫子一百枚，蓖麻子一百枚，取肉，生研，将所熬猪油倾入，搅匀，搽之效。
多年恶疮，百方不效，或痛掀不已，捣烂马齿苋敷上，不过三两遍。（李手集方）　又方：凡诸恶疮，脓水久不瘥者，用黄蜀葵（即向日葵）作末，敷之愈，为疮家要药。《选奇方》：忍冬藤一把，捣烂，入雄黄五分，水二升，瓦罐煎，以纸封七重，穿一孔，待气出，以疮对孔熏之。三时久，大出黄水，后用生肌药取效。
《蓼花洲间录》载治恶疮，取冬瓜一枚，中截先以一头合疮，候瓜热，削去，再合，热减则已。又治恶疮，用蒜泥作饼疾上灸，不痛者灸痛即止，痛者，灸不痛止。
积年疮疥，猪肚内放皂角煮熟，去皂角食。（《袖珍》）
头面诸疮，脂麻生嚼敷之。（《普济》）
《大观本草》载治头疮及诸疮，先用醋少许和水净洗去痂，再用温水洗裛干百草霜细研入腻粉少许，生油调涂，立愈。
足疮臭溃难近，漏蓝子一枚，生研为末，入腻粉少许，井水调唾搽敷，即愈。此神授方也。
坐板疮，蒜苗枯梗烧灰，掺疮立效。（喻嘉言）
恶疮肿毒，天名精捣汁，日有三四次。（《外台》）
翻花恶疮，胡粉一两，胭脂一两，为末，盐汤洗净敷之，日五次。（《圣惠》）
一切恶疮，地丁根日乾，以罐盛烧烟，对疮熏之，出黄水取尽愈。（《易简方》）
天泡疮，以鲜蚕豆壳阴乾，煅灰，用菜油调敷，效。
人疥马疥，马鞭草不犯铁器，捣自然汁半盏饮尽，十日内愈，神效。（《董炳集验方》）
疮久成漏，忍冬藤浸酒日饮。（戴原礼《要诀》）
湿瘑疥疮，是疮遍身，至心者死。以胡燕窠大者。用托子处土为末，先以淡盐汤洗拭乾，敷之。日一上。（《小品》）
疮口不合，一切皆治，秦艽为末，掺之。（《直指》）　又方：鸡内金皮日贴之。
漆疮作痒，挼慎火草涂之。（《外台》）　慎火草俗呼龙虎草，种土墙上，以辟火患。
肺风毒疮，遍身如疠，及瘾疹瘙痒，面上风刺，妇人粉刺，并桦皮散主之。桦皮烧灰四两，枳壳炒四两，荆芥穗二两，炙草五钱，各为末，杏仁去皮尖，二两，研泥烂，研匀，每食后，温酒调下二钱。疮疥甚者，日三服。（《局方》）　《经验方》绿云散：好桑叶净洗，蒸熟一宿，日乾为末，水调服二钱。
香瓣疮，生面上，耳疮浸淫，水出，久不愈，及口吻疮，用羖羊须、荆芥、干枣肉各二钱，烧存性，入轻粉五分每洗拭，清油调搽二三次，必愈。（《圣惠》）
豌豆斑疮，马齿苋烧研敷之。须臾根逐药出，不出更敷。（《肘后》）
抓疮伤水，肿痛难忍，以耳垢封之。一夕水尽出而愈。郑师甫曾病此，一丐传此方。
远近臁疮，黄丹飞炒，黄柏酒浸七日焙，各一两，轻粉半两，研细，以苦茶洗净，轻粉填满，次用黄丹护之。外以柏末摊膏贴之。勿揭动，一七见效。（《孙氏集效方》）　按：黄丹解热拔毒，长肉去瘀，故治恶疮肿毒，及入膏药，为外科必用之物。《医林集要》：桃、柳、槐、楝五枝，同荆芥煎汤，洗拭净，以生黄蜡摊油纸上，随疮大小，贴十层，以帛拴定，三日一洗，除去一层，不过一月愈。《寿域方》：头垢、枯矾研匀，猪胆调敷。
臁疮湿毒，黄耆、茅术、生地等分，牛膝、黄柏减半，作丸服，治积年湿毒臁疮，百药不效者立效。（喻嘉言）
臁疮口冷，熟艾烧烟燻之。（《经验方》）
臁疮热毒，黄柏蜜炙，为末，一两，猪胆汁调搽。
里外臁疮，羊屎烧存性，研末，入轻粉涂之。（《集要》）
臁疮膏药方　白蜡、飞甘石各二两，黄丹、蜜陀僧各二两半，麻油十二两，先将甘石、蜜陀僧、黄丹共为细末，入铜器或瓷器内，别用铜锅先入麻油煎数沸。次入白蜡熔化，多煎数沸，即倾入末药器内，不住手搅匀，候冷住手，否则恐重者下沉，轻者上浮也。扪七日，出火气，听用，上药时，先将防风、金银花、生甘草、陈茶叶、铁马鞭（此味草药摊有）等分，共煎水温洗净，再将此膏薄敷，临上药时，少加冰片，却须一日一洗，洗后上药，不过七日，即收口，屡验。
灵鼠膏　治诸疮肿毒，去痛退热，用大黄鼠一枚，清油一斤，慢火煎焦，滤滓，澄清，再煎。次入炒紫黄丹五两，柳枝不住搅匀，滴水成珠，下黄蜡一两，熬黑乃成，去火毒三日，如常摊贴。（经验方）
预免疮疖，凡小儿每年六月六日，照年岁，吞皂荚子可免疮疖之患。大人亦可吞七枚，或二十一枚。林静斋所传方。（吴昊《扶寿方》）
冻疮发裂，甘草煎汤洗之。将以黄连、黄柏、黄芩末，入轻粉少许，麻油调敷。（谈野翁方）
治大人口中疳疮神方，见痈疽疮疡门。

风疹瘙痒  ***************************
风疹遍身，百药不愈，煅云母粉清水调服二钱。（《千金方》）席某言，此方甚效。
《大观本草》载御药院治风疹疼痒不可忍，用代赭石不计多少，研碎，空心温酒调下一钱。
风瘙瘾疹，身痒不止，苍耳茎叶子等分为末，每豆淋酒调下二钱。（《圣惠方》）
又方，牛膝末，酒服方寸匕，日三。
风热瘾疹，浮萍蒸过，焙乾，牛蒡子酒煮，晒乾炒各一两，为末，每薄荷汤服一二钱，日二。（《古今录验》）
风疹入腹，身体强，舌乾硬，蔓菁子三两为末，每温酒服一钱。（《圣惠方》）
瘾疹痒，楮实煮汤，洗浴。（《别录》）
白疹瘙痒，臭橘叶细切，麦麸炒黄为末，每服二钱，酒浸，少时，饮酒。初以臭橘叶煎汤，洗患处。（《救急方》）
遍身风疹，痹痛不可忍，胸颈脐腹，及近阴皆然者，亦多痰涎，夜不得睡。苦参末一两，皂角二两，水一升，揉滤取汁，石器熬成膏，和末丸梧子大，食后温水服三十丸，次日即愈。（宗奭《衍义》）

斑癣  ***************************
赤白汗斑，苍耳嫩叶尖和青盐擂烂，五六月间擦之，五七次效。（《摘元方》）　《简便方》：白附子、硫黄等分，为末，姜汁调稀，茄蒂蘸擦，日数次。
白癜风，韭叶上露，旦旦涂之。《孙真人食忌》：沙苑子六两，生捣为末，每汤服二钱，日二服，一月绝根，服至半月，白处见红点，神效。
癜风白駮，皂皮灰醋调涂。（《圣惠》）　《外台》方：蛇皮摩百遍，弃草中勿回顾。
湿癣，初在颈项，后延及耳，遂成湿疮。芦荟一两，炙草五钱，研末，先以温浆水洗癣，拭净敷之，立干而瘥，真神方也。（《传信方》）
《本草从新》载灯心缚成把擦摩极痒时，虫从草出浮水可见，十馀次可以断根。
治癣如神，谷树皮内白汁搽之。杀虫力也。喻嘉言方：羊蹄根二两，蜡梅叶二两，生白果肉一两，同捣烂，加盐水五匙，擦癣，殊效。
蕲蛇酒方，治诸风疠癣。蕲蛇一条，酒润，去皮骨，取肉，绢袋装之。蒸糯米一斗，安曲于缸底，置蛇于曲上，以饭安蛇上，用物密盖，三七日取酒，以蛇晒乾为末，每服三五分，温酒下，仍以浊酒并糟作饼食，尤佳。
热痱搔痒，升麻煎汤饮，并洗之。（《千金》）

瘰疬瘿瘤  ***************************
瘰疬结核，或破未破，以新薄荷二斤取汁，皂荚一挺，水浸去皮，捣取汁，同于银器内，熬膏，入连翘半两，连白青皮、陈皮、黑牵牛半生半炒，各一两，皂荚仁一两五钱，同捣和丸梧子大，每服三十丸，煎连翘汤下。《经验方》：蓖麻子炒，去皮，每睡时，服二三枚，取效，一生不可食炒豆。《简便方》：连翘、脂麻等分为末，时时食之。按：连翘治疮疡瘤瘿结核有神，且泻心经客热，去上焦心热。凡诸痛痒疮疡，皆属心火，故又为十二经疮疡圣药。又方：地丁根去粗皮，同沙苑子为末，油和涂，神效。
瘰疬马刀，不问已溃未溃，或日久成漏，夏枯草六两，水二锺，煎七分，食远温服。虚甚者，煎汁熬膏服，并涂患处，兼以十全大补汤（人参、白术、茯苓、炙草、熟地、当归、川芎、芍药、黄耆、肉桂）加香附、贝母、远志尤善。此草易得，其功甚多，能生血，为治瘰疬之要药。（薛己《外科经验方》）
瘰疬未穿，靛花、马齿苋同捣，日日涂敷效。（《简便方》）
瘰疬溃烂，土茯苓切片，忌铁器，煎服，或为末，入粥内食之。须多食为妙，忌发物。（《积德堂方》）
蛇盘瘰疬，围接项上，荞麦炒去壳，海藻、白殭蚕炒，去丝，等分为末，白梅浸汤，取肉，减半，和丸绿豆大，食后临卧，米饮下六七十丸，日五服，其毒当从大便泄去。若与淡菜连服尤好，忌豆腐、鸡、羊、酒、面。（阮氏方）
鼠瘻瘰疬，五白散。白牛屎、白马屎、白羊屎、白鸡屎、白猪屎各一升，于石上烧灰，漏芦末二两，以猪膏一升煎，乱发一两同熬五六沸，涂之神验。（《千金》）
内消瘰疬，经久不瘥，斑蝥一枚，去头足翅，微炙，以浆水一盏，空腹吞之。用蜜水亦可，重者不过七枚，瘥。
瘿气结核，瘰瘰肿硬，昆布一两，每以一钱，绵裹，好醋中浸过，含之咽汁，味尽，再易之。（《圣惠》）
项下瘿气，黄药子一斤，洗锉酒一斗浸之，每日早晚常服一盏。忌一切毒物，及戒怒。仍以线逐日度之，乃知其效。（《斗门方》）　《千金》月令方：疗瘿疾生一二年者，以万州黄药子半斤，紧重者为上，如轻虚，即是他州者。力慢，须加倍用，取无灰酒一斗，投药入中，固济瓶口，以糠火烧一复时，待酒冷乃开，时饮一杯，不令绝酒气，经三五日后，把镜自照，觉消，即停饮。不尔，令入项细。刘禹锡《传信方》亦著其效，其方并同，惟小异者是烧酒。候香出外，瓶头有津即止，不待一宿，火不可猛耳。
瘿气，猪靥（俗名咽舌）七枚，酒熬，酒熬三钱，入水瓶中，露一宿，取出，炙食，二服，效。（《杏林摘要》）
海藻酒，治瘿气，海藻一斤，绢袋装之以清酒二升，浸之。春夏二日，秋冬三日，每服二合，日三，酒尽再作，其滓曝乾为末，每服方寸匕，日三服，不过两剂，即瘥。（范汪方）
瘰疬痰核初起，未甚者，宜用忍冬藤、蒲公英、夏枯草各五钱，水二碗，煎汤，朝夕代茶饮，十馀日渐消。然此药但可治标，若欲除根，必须灸肩髃、曲池二穴。（景岳）
系瘤法，取稻花上蜘蛛十馀枚，置桃李枝上，候垂丝下，取东边者。捻为线，系定瘤七日，候换，三换自落，瘤落后，以白花蛇头烧灰，和轻粉敷之。（《苏沉良方》）
梅核膈气，取半青半黄梅子，每枚用盐一两，醃一日夜，晒乾，又浸，又晒，至水尽乃止，用青钱三个，夹二梅，麻线扎定。装磁瓶内，封埋地下，百日取出，每用一枚，含之。咽汁入喉，即消。收藏年久，更好。（《经验方》）

炼服  ***************************
养正丹　又名交泰丹，用黑盏一只，入黑铅熔汁，次下水银，次下朱砂末，炒不见星。少顷，乃下硫黄末，急搅，有焰，洒醋解之。四味皆等分，取出，研末，糯粉煮糊丸绿豆大，每盐汤下二十丸。此药升降阴阳，既济心肾，神效不可殚述。治元气亏虚，阴邪交荡，上盛下虚，气不升降，呼吸不足，头旋气短，心怯胆悸，虚烦狂言，盗汗腹痛，腰痛，反胃吐食，小儿惊吐，霍乱转筋，咳逆，中风，痰涎，不省人事，阳气欲脱，四肢厥冷，伤寒阴盛自汗，唇青脉沉，妇人产后月经不匀，带下，腹痛诸证，乃灵宝真人谷伯阳方也。（《局方》）　喻嘉言曰：此药宜阴阳水送之。
人参膏　人参十两，细切，以活水二十盏，浸透，入银器内，桑柴火缓缓煎取十盏，滤汁，再以水十盏，煎取五盏，与前汁合煎成膏，瓶收，随病作汤使。丹溪云：多欲之人，肾气衰惫，咳嗽不止，用生姜橘皮汤化膏服。若痈疽溃后，气血俱虚，呕逆不食，变证不一者。以此膏调服，或以参、耆、归、术等分，煎膏服。俱妙。近来好东洋参，饭锅蒸九次，可代参也。
地髓煎　生地十斤，洗净捣压取汁，鹿角胶斤半，生姜半斤，绞取汁，蜜二升，酒四升，文武火煮地黄汁数沸，即以酒研苏子四两，取汁，入煎一二十沸，下胶。胶化，下姜汁蜜再煎。候稠，瓦器盛之，每空心酒化服一匕，大补益。（《千金》）
胡桃丸　益血补髓，强筋壮骨，明目悦心。胡桃肉四两，捣膏，破故纸、杜仲、萆薢各四两，杵匀，丸梧子大，空心温酒盐汤任下，五十丸。（《御药院方》）
还少丹　昔越王遇异人得此方，固齿牙，壮筋骨，生肾水，年未八十者，服之鬚发返黑，年少服之，至老不衰。蒲公英连根带叶一斤，洗净，勿见天日，晾乾，入斗子盐一两，香附五钱，二味为细末，入蒲公英内淹一宿，分为二十团，用皮纸三四层扎定，用六一泥（即蚯蚓粪）如法固济，入灶内焙乾，以武火煅通红为度，冷定，取出，去泥为末，早晚擦牙漱之，吐咽任便，久久方妙。（《瑞竹堂方》）
固元丹　治元脏久虚，遗精白浊，五淋，及小肠膀胱疝气，妇人赤白带下，血崩便血等证，以小便频数为度。苍术刮净一斤，分作四份：一份小茴香、食盐各一两，同炒；一份川椒、补骨脂各一两，同炒；一份川乌头、川楝肉各一两同炒，用醇醋、老酒各半斤，同煮，干焙，同炒药，通为末，用酒煮糊丸梧子大，每服五十丸。男以温酒，女以醋汤，空心下，此高司徒方也。（《百一选方》）
固真丹　养脾助胃。苍术刮净一斤，分作四份：一份青盐一两炒，一份川椒一两炒，一份川楝子一两炒，一份小茴香、破故纸各一两炒，取净术研末，酒煮面糊丸梧子大，每空心米汤下五十丸。（《瑞竹堂方》）　《乾坤生意》：平补固真丹，治元脏久虚，遗精白浊，妇人赤白带下，崩漏。苍术刮净一斤，分作四分，一分川椒一两炒，一分破故纸一两炒，一分茴香、食盐各一两炒，一分川楝肉一两炒，取净术为末，入茯苓末二两，酒洗当归末二两，酒煮面糊丸梧子大，每空心盐汤酒任下五十丸。
少阳丹　苍术米泔浸半日，剖皮，晒乾为末，一斤，地骨皮去心，晒研一斤，桑椹二十斤，入磁盆揉烂，绢袋压汁，和末如糊，倾入盘内，日晒夜露，採日精月华。待乾，研末，蜜丸赤小豆大，每无灰酒下二十丸，日三服。一年发白变黑，三年面如童子。（《保寿堂方》）
交感丹　补虚损，固精气，乌髭发，此铁瓮申先生方也。苍术刮净一斤，分作四分，用酒醋米泔盐汤各浸七日，晒研，椒红、小茴香各四两，炒研，陈米糊和丸梧子大，每空心温酒下四十丸。（《圣济》）
不老丹　补脾益肾。苍术刮净，米泔浸软，切片，四斤，一斤酒浸焙，一斤醋浸焙，一斤盐四炒，一斤川椒四两炒，赤白首乌各二斤，米泔浸，竹刀刮切，以黑豆、红枣各五升，同蒸至豆烂，曝乾，地骨皮一斤，各取净末，以桑椹汁和成剂，铺盆内，汁高三寸，日曝夜露，取日月精华，待乾，以石臼捣末，蜜丸梧子大，每空心酒服一百丸。此皇甫敬方也。（王海藏《医垒元戎》）
苍术膏　除风湿，健脾胃，补虚损，有殊功。苍术新者刮去皮，薄切，米泔浸二日，一日一换，取出，以井华水浸过二寸，春秋五日，夏三日，冬七日，漉出，以生绢袋盛之。放在一半原水中，揉洗津液出，纽干，将渣又捣烂，袋盛，于一半原水中，揉至汁尽为度，将汁入大砂锅中，慢火熬成膏，每一斤，入白蜜四两，熬二炷香，每膏一斤，入茯苓半斤，搅匀瓶收，每服三匙，侵晨临卧各一服，以温酒送下。忌醋及酸物桃李雀蛤菘菜青鱼等物。（邓笔峰《杂兴方》）
服食甘菊，王子乔变白增年方。甘菊三月上寅日採苗，名曰玉英，六月上寅日採叶，名曰容成，九月上寅日採花。名曰金精，十二月上寅日採根茎，名曰长生，四味并阴乾百日，取等分，以成日合捣千杵，蜜丸梧子大，酒服七丸，日三服，百日轻润，一年发白变黑，二年齿落再生，五年八十岁老翁如童子。孟诜云：正月採叶，五月五日採茎，九月九日採花。喻嘉言曰：得甘州枸杞与甘菊相对，蜜丸久服，终身无中风目疾，疔疽亦不犯。按：甘菊甘者入药，苦者损胃气。
天门冬膏　去积聚风痰，补肺，疗咳嗽，失血，润五脏，杀三虫，伏尸，除瘟疫，轻身益气，以天冬流水泡过去皮心，烂捣，取汁，砂锅文武炭火煮，勿令太沸，以十斤为率，熬至三斤，入蜜四两，熬至滴水不散，瓶盛，埋土中七日，去火毒，每早晚白汤调服一匙。若动大便，以酒服。（《摘要》）
淫羊藿酒　兴阳，理腰膝冷。淫羊藿一斤，酒一斗，浸三日，逐时饮。（《心镜》）
服食胡麻，胡麻三斗，淘净，甑蒸，令气遍，日乾，以水淘去沫，再蒸，如此九度，以汤脱去皮，洗净，炒香为末，白蜜或枣膏丸弹子大，温酒化下一丸，日三服。忌毒鱼、狗肉、生菜，服至百日，能除一切痼疾。（《抱朴子》）　孙真人方：胡麻三升，去黄褐者，蒸三十遍，微炒香为末，入白蜜三升，杵三百下，丸梧子大，每旦服五十丸。过四十以上，久服，明目洞视，肠柔如筋也。
四蒸木瓜圆　治肝脾肾三经气虚，为风寒湿相搏，流注经络，凡遇气化更变，七情不和，必至发动，或肿满，或顽痹，憎寒壮热，呕吐自汗，霍乱吐利。用宣木瓜四枚，切盖剜空，听用，一枚入黄耆、续断末各半两，一枚入苍术、橘皮末各半两，一枚入乌药、茯神中心木末各半两，一枚入威灵仙、葶苈末各半两，以原盖簪定，用酒蒸透，入甑内蒸热晒，三浸，三蒸，三晒，捣末，以榆皮末水和糊丸梧子大，每服五十丸，温酒盐汤任下。（《御药院方》）
金樱子煎　霜后用竹夹子，摘取金樱子入木臼中，杵去刺，擘去核，以水淘洗捣烂，入大锅水煎，不得绝火，煎减半，滤过，仍煎似稀饧，每一匙，暖酒一盏，调服，活血驻颜，其功不可殚述。（《孙真人食忌》）
南烛煎（即牛筋树）　益髭发，兼补暖。三月三日，採叶并蕊子入大净缸中，以童便浸满缸，固济其口，置閒处，经一年取开，每用一匙，温酒调服，一日二次，效。
神仙酒　五加皮、地榆去粗皮，各一斤，袋盛，入无灰酒二斗中，大坛封固，安大锅内，文武火煮，坛上安米一合，米熟为度，出火毒，以渣晒乾为丸，每旦服五十丸，药酒送下，临卧再服。去风湿，壮筋骨，顺气化痰，添精补髓。凡风痹手足不随者，尤宜。
枸杞酒　补虚，去劳热，长肌肉。杞子五升，捣碎，绢袋盛，浸好酒二斗中，密封，勿泄气，二七日服之，勿饮醉。（《外台》）　近来有以杞子为温者误也，误于士材《通元本草》，遂有杞子壮阳之妄。
●附方
萤火丸　辟疾病恶气、百鬼、虎虺、蛇虺、蜂虿、诸毒、五兵、白刃、盗贼凶害。用萤火、鬼羽箭、刺蒺藜各一两，雄黄、雌黄各二两，羖羊角煅存性为末，矾石烧二两，铁锤柄入铁处，烧焦两半，俱为末。以鸡子、黄丹、雄鸡冠一具，和捣千下，丸如杏仁。作三角绛囊，盛五丸，带于左臂上，从军繫腰中，刀矢不能近，居家挂户上，甚辟盗贼。
仙茅丸　壮筋骨，益精神，明目乌须。仙茅二斤，糯米泔浸五日，去赤水，夏月浸三日，铜刀刮锉，阴乾，取一斤，苍术二斤，米泔浸五日，刮皮，焙乾，取一斤，杞子一斤，车前十二两，茯苓、茴香炒、柏子仁各八两，生地、熟地并焙，各四两，为末，酒煮糊丸梧子大，食前温酒服五十丸，日二。（《圣济》）
王子续命丹　苡仁炒、当归、川牛膝、宣木瓜各一两，胡桃肉、首乌米泔浸三日，竹刀刮净，切片，川断各二两，防己、小木通、乳香、没药各五钱，狗脊炙去毛八钱，绢袋装药，浸好酒十斤，过七日饮久饮，百病不生。凡风湿虚损，麻木不仁，皆愈。须择壬子日浸酒。

附断瘾方  ***************************
阿（音亚）芙蓉，俗名鸦片，酸涩温微毒，其来自外洋者。或曰和以死人脑汁，或曰和以陈死人土，而其有大毒，确然无疑。故嗜之者，形销骨立，奄奄无生气，干法律，耗赀财，丧躯命，揆诸情理，顽愚孰甚。兹择断瘾方之平正有效者列下。夫口瘾易戒，心瘾难戒。果能痛自悛改，佐以药力，亦何瘾之有焉。
罂粟壳一两，白术、杜仲、陈皮各八分，炮姜、焦楂肉、香附各四分，水二碗，煎一碗。瘾来时，先服一剂，仍照常过瘾。临睡时，再服一剂，如此五日，服药十剂，瘾自减，十馀日全除。既断瘾后，再服五剂，永不思食矣。又方：紫油肉桂去粗皮，丁香、橘红各三分，西党参三钱，白蔻仁研，一分，半夏曲、好菸灰各一钱，用干数酒四两，同药熬数沸，以小口磁瓶，另装乾烧酒二斤，将前酒药熬好，一併装入瓶内，勿令泄气。凡到瘾前半时，顿热饮一小杯，不拘次数，饮一杯药酒，即添一杯乾烧酒，药酒色淡，而瘾自绝，后服加味六君子汤四五剂，则体气自充，精神复原矣。
加味六君子汤　熟地、砂仁三分拌，西党参各三钱，焦于术、归身各钱半，制半夏、茯苓各二钱，陈皮一钱，炙草八分，生姜一片。以上二方，平淡无奇，屡试神效。服药酒时，照常吸食，无所苦，自然渐服渐减，至不思食而止，且不患他病，真济世良方也。惟戒后又吸食，再服此药，亦不效矣。
救解鸦片烟及诸毒良方解服鸦片烟方，用木棉芦花四钱烧灰，加盐二钱，擂末，用开水半大碗冲下，将箸调匀连灰带汤尽行服之。《试验》。又治一切诸毒，只用芦花四钱，不可加盐。按：木棉芦花惟广有此物，余皆无益而有损。如一时缺少，可向广东香牛皮坐垫内取用，即俗所谓闭口封也。
右台仙馆笔记载服生鸦片陨命者，方用雄黄二钱，鸡蛋清一枚，生桐油一两，河水调匀灌服。
又纪十三卷误服鸦片烟膏：方用蓖麻子，轻者三钱，重者一两，煎汤饮，拔毒即吐尽，愈。
