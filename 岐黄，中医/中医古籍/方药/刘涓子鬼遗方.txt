
序  ***************************
昔刘涓子，晋末于丹阳郊外照射，忽见一物，高二丈许，射而中之，如雷电，声若风雨，其夜不敢前追。诘旦，率门徒子弟数人，寻踪至山下，见一小儿提罐，问何往为？我主被刘涓子所射，取水洗疮。而问小儿曰：主人是谁人？云：黄父鬼。仍将小儿相随，还来至门，闻捣药之声，比及遥见三人，一人开书，一人捣药，一人卧尔，乃齐唱叫突，三人并走，遗一卷《痈疽方》并药一臼。时从宋武北征，有被疮者，以药涂之即愈。论者云：圣人所作，天必助之，以此天授武王也。于是用方为治，千无一失。姊适余从叔祖，涓子寄姊书，具叙此事，并方一卷。方是丹阳白薄纸本写，今手迹尚存。从家世能为治方，我而不传。其孙道庆与余邻居，情款异常，临终见语：家有神方，儿子幼稚，苟非其人，道不虚行，寻卷诊候，兼辨药性，欲以相传嘱。余既好方术，受而不辞。自得此方，于今五载，所治皆愈，可谓天下神验。刘氏昔寄龚方，故草写多无次第。今辄定其前后，簇类相从，为此一部，流布乡曲，有识之士，幸以自防。
齐永明元年太岁己卯五月五日撰
卷一  ***************************
道庆曰：王祖刘氏有此鬼方一部，道庆祖考相承，谨按处治，万无一失。舅祖涓子兄弟自写，写称云无纸而用丹阳录，永和十九年，资财不薄，岂复无纸，是以此别之耳。
黄父曰：夫言痈疽，何以别之？岐伯答曰：荣卫稽留于经脉之中，久则血涩不行。血涩不行，则卫气从之不通，壅遏不得行，火不止，热胜，热胜则肉腐为脓。然不能陷肤于骨，髓不为焦枯，五脏不为伤，故曰痈。黄父曰：何为疽？岐伯曰：热气浮盛，当其筋骨良肉无余，故曰疽。疽上皮肉，以坚上如牛领之皮。痈者，薄以泽背其候也。黄父曰：及如所说，未之痈疽之性名，发起处所，诊候形状，治与不治，死活之期。愿一一闻之。
岐伯曰：痈疽图曰，赤疽发额，不泻，十余日死。其五日可刺也。其脓赤多血死，未有脓可治。人年二十五、三十一、六十、九十五者，在额不可见血，见血者死。
禽疽发如轸者数十数，其四日肿合，牵核痛，其状若挛，十日可刺。其肉发，身核寒，齿如噤，欲痉，如是者，十五日死。
杼疽发顶，若两耳下，不泻，十六日死。六日可刺。其色黑见脓而痈者，死不可治。人年十九、二十三、三十五、三十九、五十一、五十五、六十一、八十七、九十九，百神在耳下，不可见血，见血者死。
丁疽发两肩，比起有所逐，恶结，血流内外，营卫不通，发为丁疽。三日，身肿痛甚，口噤如痉状，十日可刺。不治，二十日死。
蜂疽发髀背，起心腧，若连肩骨，二十日不治死。八日可刺。其色赤黑，脓见青者死，不可治。人年一十八、二十四、三十五、六十七、七十二、九十八者，百神在肩，不可见血，见血者死。
阴疽发髀，若阴股始发，腰强，内不能自止，数饮不能多，五日坚痛。不治，三岁死。
刺疽发起肺腧，不泻，二十日死。其八日可刺。发而赤，其上肉如椒子者死，不可治。人年十九、二十五、二十九、三十九、五十七、六十、七十三、八十一、九十七，百神在背，不可见血，见血者死。
脉疽发颈项，如痛身随而热，不欲动悄悄，或不能食，此有所大畏恐骇而不精，上气嗽，其发引耳，不可以肿，二十日可刺，不刺，八十日死。
龙疽发背，起胃俞，若肾俞，二十日不泻死。九日可刺，不刺，其上赤下黑，若青脓黑死，发血脓者，不死。
首疽发热八十日。一方云：八九日大热汗，头引血尽，如嗽，身热同同如沸者，皮颇肿，浅刺之。不刺，二十日死。
荣疽发胁，起若两肘头，二十五日，不泻死。九日可刺。脓多赤白而可治也。人年一岁十六、二十六、三十二、四十八、五十八、六十四、八十、九十六，百神在胁，不可见血，见血即死。
行疽发如肿，或后合相从往来，不可要其所在，刺之即愈。
勇疽发股，起太阴，若伏鼠，二十五日不泻死。其十日可刺。勇疽发脓青黑者死，白者尚可治。不可治。人年十一、十五、二十、三十一、三十三、四十六、五十九、六十三、七十五、九十一，百神皆在尻尾，不可见血，见血者死。
摽叔疽发背，热同同，耳聋，后六十日肿如聚水，其状若如此者，可刺之。但出水后及有血出，即除愈也。不可治。人年五十七、六十五、七十三、八十一、九十七者，百神在背，不可见血，见血者死。
[疒/旁]疽发足趺，若足下，三十日不泻死，其十二日可刺。[疒/旁]疽者，白脓不太多，其疮上痒，赤黑者死，不可治。人年十三、二十九、三十五、六十一、七十三、九十三，百神在足，不可见血，见血者死。
冲疽发小肠，痛而振寒热，四日五日悄悄，六日而变，刺之，五十日死。
敦疽发两指头，若五指头，七八日不泻死。其四日可刺。其发而黑壅者，不堪，未过指节可治。（一方不呼为敦疽，恐是刺泻。《明堂》引为败疽。）
疥疽发腋下，若两臂、两掌中，振寒热而嗌干者，饮多即呕，心烦悄悄，六十日而渐合者，如此可有汗，如无汗者死。（一方云床疽。《明堂》亦引为床疫。）
筋疽皆发脊两边大筋，其色苍。八日可刺。若有脓在肌腹中，十日死。
陈干疽发两臂，三四日痛不可动，五十日身热而赤，六十日可刺。如刺无血，三四日病愈。
搔疽发手足五指头，起节其色不变，十日之内可刺。过时不刺，后为蚀。有痈在脉腋，三岁死。
叔疽发身肿，牵核而身热，不可以行，不可以屈伸，成脓刺之以除。
白疽发脾，若肘后，痒，自痛伤，乃身热多汗，五六处有者死。心主痈疽，在股胫六日死，发脓血六十日死。
黑疽发肿，居背大骨上，八日可刺，过时不刺为骨疽。
骨疽脓出不可止，壮热，碎骨，六十日死。胁少阳有痈肿在颈，八日死。发脓血者，十日死。
疮疽发，身痒后痛。此故伤寒气入脏笃，发为疮疽。九日可刺之，不刺，九十日死。
腰太阳脉有肿，交脉属于阳明，在颈十日死。发肿七十日死。
尻太阳脉有脓肿痈在足心少阳，八日死。发脓血六十日死，或八十日死。
头阳明脉有肿痈在尻，六日死。发脓血六十日死。
股太阴有肿痈在足太阳，十七日死。发脓血百日死。
肩太阳脉有肿痈在颈，八日死。发脓血百日死。
足少阳脉有肿痈在胁，八日死。发脓血六百日死。
手阳明脉有肿痈在腋渊，一岁死。发脓三岁死。
黑疽发腋渊死。
黑疽发耳中如米大，此疽不治死。
黑疽发肩死。黑疽发缺盆中，名曰伏疽，不治死。
赤疽发于脾，半夜可治，出岁死。
黑疽发肘上下，不死可治。
髀解除，指本黑、头赤死。
黑疽发掌中，不死可治。
赤疽发阴股，软可治，坚死。
赤疽发肥肠死。
黑疽发膘膑，软可治，坚不可治。
赤疽发掌中，不可治。
黑疽发跗上，坚死。
足下久肿，痈色赤死。
痈高而光者，不大热，用薄。痈其肉平平无异而紫色者，不须治，但以黄芪并淡竹叶汤伸其气耳。痈平而痛，用八物黄芪薄。大痈七日，小痈五日，其自有坚强，色诊宁生。破发背及□乳，若热手近不得者，令人之热熟，先服王不留行散，外散，外摩发背大黄膏。若背生，破无善。在乳者，熟之候，手按之，若随手起，便是熟。针法要脓看，以意消息之。胸背不可过一寸针，良久不得脓，即以食肉膏散，差瓮头肉痈口中。人体热气歇，服木瓜散。五日后，痈欲瘥者，排脓内寒散。
凡破痈之后，病人便连绵欲死，内寒热。肿自有似痈而非者，当以手按肿上，无所连，是风毒耳，勿针，可服升麻汤，外摩膏。破痈，口当合流，下三分，近一分针，唯令极热，便不痛。破痈后，败坏不瘥者，作猪蹄汤洗之，日再，下汤二日，故可用。冬六七日，汤半剂亦可用。胸中断气，断气者，当入暗中，以手按左眼，视右眼，见光者，胸中结痈；若不见光者，瘭疽内发。针伤脉，血不出，住实不泻，留成痈。肾脉来者大，渐小，阴结。若肌肉痹，痈疖为发寸口，如此来大，如未，渐小矣。
有黑色者，是石留黄毒。有赤色者，是丹砂毒。有青色者，是硇砂毒。有似盐颗者，是钟乳毒。有黄水者，是杏桃仁毒。有白水者，是附子、干姜毒。有脓者，热肉、面等毒。硇砂发，白雄鸭顶上血一合，已来，取黑铅汤一茶碗，调服之解。钟乳发。雄鸡肘上血一合，将针粉汤一茶碗，调服之解。附子发，取附子皮三升，豉半升，相和，以水一升，煎约一茶碗，服之解。丹砂发，取黑铅、黄芪、防风、伏龙肝各半两，水一升，煎半茶碗，去滓，服之解。
卷二  ***************************
●治金疮，止血散方
乌章根（三两）　白芷（一两）　鹿茸（二分，烧灰）　当归（一两）　芎藭（一两）　干地黄（一两，切，蒸焙）　续断（一两）
上七味，捣筛令调，着血出处即止。
●治金疮血肉瘘，蝙蝠消血散方
蝙蝠（三枚，烧令烟尽，沫，下绢筛之）
上以水服方寸匕，一日服令尽，当下如水，血消也。
●治金疮肉瘘，蒲黄散方
七月七日麻花（一两）　蒲黄（二两）
上二物，捣筛为散，温酒调服一钱匕，日五服，夜再两服。
●治金疮箭肉中不出，出箭，白蔹散方
白蔹（二两）　半夏（三两，汤洗七遍，生姜浸一宿，熬过）
上二味，为末，调水服方寸匕，日三服。若轻浅疮十日出，深二十日出，终不停住肉中。
●治金疮中腹，肠出不能纳之，小麦饮喷疮方
取小麦五升，水九升，煮取四升，去滓，复以绵度滤之，使极冷，旁含喷之疮，肠自上渐渐入，以冷水喷其背，不中多人见，亦不欲令旁人语，又不可病人知；或晚未入，取病人席四角，令病人举摇，须臾肠便自入。十日之内，不可饱食，频食而宜少，勿使病人惊，惊则煞人。
●治金疮肠出欲入，磁石散方
磁石（三两）　滑石（三两）
上二物，下筛，理令调，日饮方寸匕，日五服，夜再服。
●治金疮烦闷，止烦白芷散方
白芷（二两）　芎藭（二两）　甘草（二两，炙）
上三味，熬令变色，捣为散，水调服方寸匕，日五服，夜再服。
●治金疮先有散石，烦闷欲死，大小便不通，止烦，消血，解散，硝石散方
硝石　泽泻　白蔹　芍药　寒水石　瓜蒌（以上各一两）
上六味，捣筛为散，水服方寸匕，日夜各一服，或未通，稍增之。
●治金疮痛不可忍，烦疼不得住，止痛当归散方
当归　甘草（炙）　藁本　桂心　木占斯（以上各一两）
上五味，合捣筛令调，水服半方寸匕，日三服，夜一服。
●治金疮弓弩所中，闷绝无所识，琥珀散方
琥珀随多少，捣筛，以童子小便服之乃热，不过三服便瘥。
●治金疮弓弩所中，筋急，屈伸不得，败弩散方
干地黄（十分）　干枣（三枚）　杜仲（二分）　当归（四分）　附子（四分，炮）　故败弩筋（烧灰，取五分）
上七味，合捣筛，理令匀，温酒服方寸匕，日三服，夜一，增一至三。
●治金疮内伤，蛇衔散方
蛇衔　甘草（炙）　芎藭　白芷　当归（各一两）　续断　黄芩　泽兰　干姜　桂心（各三分）　乌头（五分，炮）
上十一味，合捣筛，理令匀，酒服方寸匕，日三服，夜一服。
●治金疮中筋骨，续断散方
芎藭（一两半）　地黄（二两）　蛇衔（二两）　当归（一两半）　苁蓉（一两半）　干姜（三分，炮）　续断（三两）　附子（三分，炮）　汉椒（三分，出汗，去目）　桂心（三分）　人参（一两）　甘草（一两，炙）　细辛（二分）　白芷（三分）
（一本用芍药一两半）
上十四味，捣筛，理令匀，调温酒服之方寸匕，日三服，夜一服。
●治金疮烦疼，麻黄散方
麻黄（六分，去节）　甘草（五分，炙）　干姜（三分）　附子（三分，炮）　当归（三分）　白芷（三分）　续断（三分）　黄芩（三分）　芍药（三分）　桂心（三分）　芎藭（三分）
上十一味，捣筛，理令匀，调温酒服方寸匕，日三服，夜一服。
●治金疮烦满，疼痛不得眠睡，白薇散方
白薇　瓜蒌　枳实（炒）　辛夷（去毛）　甘草（炙）　石膏（以上各一两）　厚朴（三分，炙）　酸枣（二分，炙）
上八味，为末，调温酒服方寸匕，日三服，夜一服。
●治金疮去血多，虚竭，内补当归散方
当归（三分）　芍药（五分）　干姜（三分）　辛夷（去毛，二分）　甘草（三分，炙）
上五味，捣筛，理令匀，调温服方寸匕，日三服，夜一服。
●治金疮去血多，虚竭，内补苁蓉散方
苁蓉　当归　甘草（炙）　芎藭　黄芩　桂心　人参　芍药　干姜　吴茱萸　白及　厚朴（炙）　黄芪（各一两）　蜀椒（三分，出汗，去目，闭口）
上十四味，捣筛，理令匀，调温酒服方寸匕，日三服，夜一服。
●治金疮内塞，泽兰散方
泽兰　防风　蜀椒（去汗，目，闭口）　石膏（末）　附子（炮）　干姜　细辛　辛夷（去毛。各二两）　芎藭（三分）　当归（三分，炒）　甘草（四分，炙）
上十一味，捣筛，理令匀，调温酒服方寸匕，日三夜一。脓多，倍甘草；渴，加瓜蒌二分；烦，加黄芩二分；腹满，气短，加厚朴二分；疮中血瘀，加辛夷一倍。
●治金疮内塞，黄芪散方
黄芪（三两）　芎藭　白芷　当归　麻黄（去节）　鹿茸　黄芩　细辛　干姜　芍药　续断　桑虫屎（以上各一两）　附子（半两，炮）　山茱萸（一两）
上十四味，捣筛，理匀，调温酒服方寸匕，日三服，夜一服，渐可至二日。
●治金疮中菵药，解毒蓝子散方
蓝子（五合）　升麻（八两）　甘草（四两，炙）　王不留行（四两）
上四味，捣筛，理令匀，调冷水服二方寸匕，日三夜二；及以方寸匕，水和匀，涂疮上，毒即解去矣。
●治金疮大渴，内补瞿麦散方
瞿麦　芎藭　当归　甘草（炙）　干姜　桂心　续断　厚朴（炙）　白蔹　蜀椒（去目，闭口，汗）　辛夷（去毛）　牡蛎（末）　芍药　桔梗　干地黄　防风（各三分）　细辛（二分）　瓜蒌（一分）　人参（三分）
上十九味，捣筛，理令匀，调温酒服方匕，日三夜一。或筋骨断，更加续断三分。
●治被打腹中瘀血，蒲黄散方
蒲黄（一升）　当归（二两）　桂心（二两）
上三味，捣筛，理匀，调酒服之方寸匕，日三夜一。不饮酒，熟水下。
●治痈疽金疮，续断生肌膏方
续断　干地黄　细辛　当归　芎藭　黄芪　通草　芍药　白芷　牛膝　附子（炮）　人参　甘草（炙。各十二两）　腊月猪脂四升
上十四味，㕮咀，诸药纳膏中，渍半日，微火煎三上，候白芷色黄，膏即成，敷疮上，日四五。膏中是猪脂煎。
●治金疮、痈疽，止痛生肌，甘菊膏方
菵草　芎藭　甘草（炙）　防风　黄芩　大戟（以上各一两）　生地黄　芍药（一两半）　细辛　大黄　蜀椒（去目，闭口，汗）　杜仲　黄芪（各半两）　白芷（一两）
上十四味，㕮咀，以腊月猪脂四升，微火煎五上下，白芷候黄成膏。一方添甘菊二两，以敷疮上，日易两次。
●治痈疽、金疮，生肌膏方
大黄　芎藭　芍药　黄芪　独活　当归　白芷（以上各一两）　薤白（二两，别方一两）　生地黄（一两，别方二两）
上九味，合薤，㕮咀，以猪脂三升，煎三上下，白芷黄膏成，绞去滓用，磨之，多少随其意。
●治金疮腹内有瘀血，乌鸡汤方
乌雌鸡（一只）　大黄（三两）　细辛（三两）　人参（一两）　甘草（一两，炙）　地黄（三两）　杏仁（一两，去皮、双仁）　盲虫（一两）　当归（二两）　芍药（一两）　黄芩（一两）　桃仁（二两，去皮，碎）　大枣（二十枚）
上十三味，理乌鸡如食法，以水二斗，煮鸡，取一斗；㕮咀诸药，纳鸡汁中更煮，取三升，绞去滓，通寒温。伤出困甚，初服五合，以一日二夕尽汤，便应下。食之粥，慎食他物。
●治金疮内有瘀血，未及得出，而反成脓，乌鸡汤方
乌鸡（一只）　白芷　麦门冬（去心）　甘草（炙）　芍药　当归（以上各一两）　桂心（二两）　瓜练（二两）
上八味，先理鸡如食法，以水二斗，煮取七升，㕮咀诸药，纳汁中，更煮取三升，去滓，服七合，日三，夜勿食。
●治金疮有瘀血，桃核汤方
䗪虫（三十枚，熬）　虻虫　水蛭（各三十枚。熬）　桂心（三分）　大黄（五两）　桃核（五十枚，去皮，切）
上六味，酒水各五升，㕮咀，合煮，取三升，去滓，服一升，日三服。
●治金疮惊悸，心中满满如车所惊怛，豚心汤方
豚心（一具）　人参　桂心　甘草（炙）　干地黄　桔梗　石膏（末）　芎藭　当归（二两）
上九味，细切剉，诸药㕮咀，先以水二斗煮心，取汁八升，纳诸药，煮取一升，一服八合，一日令尽。
●治金疮、痈疽，生肉膏方
黄芪　细辛　生地黄　蜀椒（去目，汗，闭口）　当归　芍药　薤白　芎藭　独活　苁蓉　白芷　丹参　黄芩　甘草（以上各一两）　腊月猪脂（二斤半）
上十五味，㕮咀，以苦酒一升，合渍诸药，夏一夜，冬二夜，浸以微火，煎三上，候苦酒气，成膏用之。
●治被打腹中瘀血，白马蹄散方
白马蹄烧令烟尽，捣筛，温酒服方寸匕，日三夜一。亦治妇人血疾，消为水。
卷三  ***************************
●治年四十已还，强壮，常大患热痈无定处，大小便不通，大黄汤方
大黄（三两）　栀子（五十）　升麻（二两）　黄芩（三两）　芒硝（一两，别方二两）
上五味，切，以水五升，煮取二升四合，去滓，下消绞调，分温三服，快利为度。
●治发痈疽兼结实，大小便不通，寒热，已服五痢汤，吐出不得下，大渴烦闷，淡竹叶汤方
淡竹叶（切，四升，去尖）　瓜蒌（四两）　通草　前胡　升麻　茯苓　黄芩　知母　甘草（炙）　石膏（末。以上各二两）　生地黄（十两）　芍药（一两）　大黄　黄芪（三两）　当归（一两半）　人参（一两）
上十六味，先以水一斗六升，煮竹叶，去叶，取九升，纳诸药后，煮取三升二合，分四服。三日三夜一，快痢便止，不必尽汤，汤尽不利，便合取利。
●治发背、发乳，四体有痈疽，虚热大渴，生地黄汤方
生地黄（十两）　竹叶（四升）　黄芩　黄芪　甘草（炙）　茯苓　麦门冬（去心。以上各三两）　升麻　前胡　知母　芍药（各二两）　瓜蒌（四两）　大枣（二十枚，去核）　当归（一两半）　人参（一两）
上十五味，先以水一斗五升，煮竹叶取一斗，去叶，纳诸药，煮取三升六合，分为四服，日三夜一。
●治发背，乳痈，已服生地黄汤，取利后服此，淡竹叶汤方
淡竹叶（四升）　麦门冬（去心）　黄芪　芍药　干地黄　生姜（以上各三两）　前胡　黄芩　升麻　远志（去心）　瓜蒌（各二两）　大枣（十四枚）　当归（一两）
上十三味，先以水一斗八升，煮竹叶及小麦一斗，去滓，纳诸药，再煮，取三升，分温三分。（上语煮竹叶，小麦恐是麦门冬也，是小麦也。）
●治痈疽虚热，生地黄汤方
生地黄（五两）　人参　甘草（炙）　黄芪　芍药　茯苓（各三两）　当归　芎藭　黄芩　通草（各二两）　大枣（二十枚）　淡竹叶（切成，三升）
上十二味，先以水二斗煮了水，取一斗五升，去滓，复诸药，再煮取四升八合，一服八合，日三夜再，能顿服为佳。
●治痈疽内虚热，渴甚，黄芪汤方
生地黄（八两）　竹叶（切成，三升）　小麦（二升）　黄芪　黄芩　前胡　大黄（各三两）　瓜蒌（四两）　通草　芍药　升麻　茯苓　甘草　知母（各二钱）　人参　当归（各一钱）
上十六味，先以水二斗，煮竹叶及小麦，取一斗二升，去滓，复煮诸药，取四升，分四服，日三夜一。小便利，除通草、茯苓，加麦门冬；腹满，加石膏三两；热盛，去人参、当归。
●治背，生地黄汤方
生地黄（八两）　人参　甘草（炙）　芍药（各二两）　通草　茯苓　黄芪　黄芩（各三两）　淡竹叶（切，二升）　大枣（二十枚）　当归　芎藭（各一两）
上十二味，先以水三斗，煮竹叶，取一斗，去滓，纳诸药，再煮四升，一服八合，日三夜再。若能每服一升佳。
●治痈疽内虚，黄芪汤方
黄芪　人参　甘草（炙）　芍药　当归　生姜（各三两）　大枣（二十枚）　干地黄　茯苓（各二两）　白术（一两）　远志（一两半）
上十一味，以水一斗三升，煎取四升，去滓，分温四服。
●治痈疽，五味竹叶汤方
竹叶（切，二升）　五味子　前胡　当归　干地黄　人参（各二两）　小麦（二升）　黄芪　黄芩　麦门冬（去心）　生姜（各三两）　甘草（一两半，炙）　升麻（一两）　大枣（十四枚）　桂心（半两）
上十五味，先以水二斗，煮竹叶、小麦，取一斗，去滓，纳诸药，煮取三升，分温四服，日三夜一。
●治痈疽，发背、乳，大去脓后，虚惙少气欲死，服此远志汤方
远志（去心）　当归　甘草（炙）　桂心　芎藭（各一两）　黄芪　人参　麦门冬（去心。各三两）　茯苓（二两）　干地黄（三两）　生姜（五两）　大枣（十四枚）
上件十三味，以东流水一斗，煮取三升二合，分温四服，日三夜一。
●治发背、乳，下复往，服此白石脂汤方
白石脂（四两）　龙骨（三两）　当归　桔梗　女萎　黄连（去毛）　甘草（以上各二两）　白头翁（一两）　干姜（二两）
上九味，以水九升，煮取三升二合，分四服，下住便止，不必尽服。当下未，即来日止。
●治发痈疽，取利，热小便退，不用食物，竹叶汤方
淡竹叶（切，三升）　小麦（二升）　干地黄　人参　黄芩　前胡　升麻（各二两）　麦门冬（去心）　生姜　黄芪　芍药（各三两）　大枣（十四枚）　桂心（半两）　远志（半两，去心）　当归（一两）　甘草（炙）
上十六味，切，先以水一斗八升，煮竹叶、小麦，取一斗，去滓，纳诸药，又煮取三升，分二服。羸者分四服，日三夜一。
●治痈疽取下后，热少退，小便不利，竹叶汤方
淡竹叶（切，一升）　小麦（三升）　干地黄（四两）　黄芪　人参　甘草（炙）　芍药　石膏　通草　升麻　黄芩　前胡（各二两）　大枣（十四枚）　麦门冬（三两，去心）
上十四味，先以水一斗六升，煮竹叶、小麦，取九升，去滓，纳诸药，煮取三升二合。强即分三服，羸即四服，日三夜一。
●治痈疽取利后热，小便不利，竹叶汤方
竹叶（切，三升）　小麦（二升）　人参　黄芩　前胡　芍药　甘草（炙）　干地黄　当归　桂心　黄芪（三两）　麦门冬（三两，去心）　龙骨（三两，碎）　牡蛎（一两，末）　赤蛸螩（三十枚，炒）　大枣（十四枚，去核）
上十六味，以水二斗，煮竹叶、小麦，取一斗，去滓，纳诸药，煮取四升，分四服，日三夜一。
●治发背痈及乳，兼味竹叶汤方
淡竹叶（切，三升）　小麦（三升）　黄芪　黄芩　五味子　人参　前胡　干地黄　当归（各二两）　大枣（十四枚）　麦门冬（二两，去心）　升麻（一两）　桂心（半两）　甘草（一两，炙）　生姜（三两）
上十五味，以水二斗，煮竹叶、小麦，取一斗，去滓，纳药，煮取三升，分温三服，一日服。
●治发背已溃，而下不住，白石脂汤
白石脂（四两）　龙骨（三两）　当归（二两）　桔梗（二两）　女萎　白头翁（各四两）　黄连（二两）　干姜（三两）
上八味，以水九升，煮取三升三合，去滓，服八合，日三夜一。
●治发背已溃，大脓汁，虚惙少气力，内补黄芪汤方
黄芪（三两）　干地黄　人参　茯苓（各二两）　当归　芍药　芎藭　桂心　远志（去心。各一两）　甘草（一两半）　麦门冬（去心，三两）　生姜（五两）　大枣（十四枚）
上十三味，以水一斗，煮取三升二合，去滓，分温四服，日三夜一。
●治痈疽内虚热，生地黄汤方
生地黄（五两）　人参　甘草（炙）　芍药　茯苓　芎藭　通草　黄芩　当归（各二两）　大枣（二十枚）　竹叶（切，三升）
上十二味，以水三斗，煮竹叶，取半，去滓，纳诸药，煮取四升，分五服，日三夜二，能服一升可佳。
●治发背，黄芪汤方
黄芪　黄芩　远志　麦门冬（去心。各二两）　干地黄　人参　芎藭　甘草（炙）　芍药　当归（各一两）　大枣（二十枚）　生姜（五两）　鸡肶胵（二具，勿去皮）　桑螵蛸（十四枚，炙）
上十四味，㕮咀，以水一斗，先煮取四升五合，一服九合，日三服，夜一服。
●治炎疽，枳实汤方（甘林所秘不得）
枳实（炙）　射干　升麻　干地黄　黄芩　前胡（各三两）　犀角（一两半）　大黄（二两半）　麝香（半两）
一方用甘草（二两）
上九味，㕮咀，以水九升煮，分温汁三服，须瘥也。
●治肠痈，大黄汤
肠痈之为病，诊小腹肿，痞坚，按之则痛，或在膀胱左右，其色或赤，或白色，坚大如掌，热，小便欲调，时色色汗出，时复恶寒。其脉迟坚者，未成脓也。可下之，当有血。脉数脓成，不可服此方。
大黄（四两）　牡丹（三两）　芥子（半升）　硝石（三合）　桃仁（五十枚，去皮，炒，切之）
上五味，㕮咀，以水六升五合，分为两服，脓下。无者，下血大良。
●治背上初欲作疹，便服此大黄汤方
大黄（三两）　栀子（一百枚，去皮）　升麻　黄芩　甘草（炙，三两）
上五味，以水九升，煮取三升半，分为三服，得快下数行便止，不下更服。
●治妇人妒乳，辛夷汤方
辛夷（一升，去毛）　大枣（三十枚）　桂长一尺　防风（二分）　白术　甘草（一尺，炙）　生姜（二分）　泽兰（一升，切）
上八味，切，以水一斗，煮取三升，分温三服。
●治妇人客热，乳结肿，或溃，或作痈，内补黄芪汤方
黄芪　茯苓（各三两）　芍药（二两）　麦门冬（三两，去心）　甘草（二两，炙）　厚朴（一两，炙）　人参（三两）　生姜（四两）　干地黄（三两）
上九味，切，以水一斗二升，煮取三升，分五服，日三夜二。
●治痈肿患热盛，黄芪汤方
黄芪　麦门冬（三两，去心）　黄芩（六分）　栀子（十四枚）　芍药（三两）　瓜蒌（二两）　干地黄（二两）　升麻（一两）
上八味，剉，以水一斗，煮取三升，分温三服。
●治发痈疽，肿溃去脓多，里有虚热，内补黄芪汤方
黄芪　茯苓　桂心　人参（各二两）　麦门冬（三两，去心）　甘草（六分，炙）　生姜　远志（二两，心）　当归（二两）　五味子　大枣（二十枚）
上十一味，切，以水一斗，煮取四升，分六服，日四夜二。
●治痈去脓多，虚满上气，竹叶汤方
竹叶（切，二升）　半夏（二两，汤洗）　甘草（二两，炙）　厚朴（三两，炙）　小麦（四升）　生姜（五两）　当归（一两）　麦门冬（二两，炙）　人参　桂心（各一两）　黄芩（三两）
上十一味，切，以水一斗半，先煮竹叶、小麦，取九升，去滓，又煮诸药取二升，分温三服。
●治痈疽肿，烦热，增损竹叶汤方
竹叶（一握，切）　当归　茯苓　人参　前胡　黄芩　桂心　芍药（各二两）　甘草（三两，炙）　大枣（二十枚）　小麦（一升）　麦门冬（一升，去心）
上十二味，切，以水一斗六升，煮竹叶、小麦，取一斗一升，去滓，纳诸药，煮取三升，分服，日三。夜重，加黄芪二两；胸中恶，加生姜六两；下者，减芍药、黄芩各六分；如体强羸者，以意消息之。
●治痈疽后，补塞去客热，黄芪汤方
黄芪　生姜　石膏（末）　甘草　芍药　升麻　人参（以上各二两）　知母　茯苓（各一两）　桂心（六分）　麦门冬（二两，去心）　大枣（十四枚）　干地黄（一两）
上十三味，切，以水一斗二升，煮取四升，分温四服，日三夜一。
卷四  ***************************
●黄父痈疽论
九江黄父问于岐伯曰：余闻肠胃受谷，上焦出气，以温分肉，而养骨节，通腠理。中焦出气如露，注溪谷而燥经脉，津液和调，而变化赤为血。血和则乘脉先满，乃注经络。经络皆盈，乃注于经络。阴阳已张，因息乃行，行有经纪，周有道理，与天合同，不得休止。切而谓之，从虚去实，泻则不足，疾则气留，去虚补实则有余，血气已调，形神乃持。余已知血气平与不平，未知痈疽之所从生，成败之时，死生之期，期有远近，何以度之，可知闻乎？
岐伯曰：经脉流行不止，与天同度，与地同纪，故天宿失度，日月薄蚀也。经始纪，冰道流溢，草䖅不成，五谷不植，经路不通，民不往来，庵聚邑居，别离异处。血气犹然，则言其故。
夫血脉荣卫，周流不休，上应星宿，下应经数。寒客于经络之中，则血泣，泣则不通，不通则归之，不得复，及故痈肿。与寒气化为热，热胜则肉腐，肉腐则为脓，不泻则烂筋，筋烂则伤骨，骨伤则水髓消，不当骨肉，不泻，筋枯空虚，筋骨肌肉不得相亲，经脉败漏，熏于五脏，五脏伤，故死矣。
黄父曰：愿闻于痈疽之形与其期日。
岐伯曰：略说痈疽极者一十八种：痈发于嗌，名曰猛疽。猛疽不治则化为脓，脓塞其咽，半日死。其为者，泻则已，含豕膏无冷，泻三日而已。（一方无冷食。）
发于颈者，名曰夭疽。其状痈大而赤黑，不急则热气不入渊脉腋前，伤任脉，内熏肝脉，十余日死。
阳气大发，消脑，名曰脑漯。其色不乐，项痛如刺，以藏头乘心者，不治（本作留字）。
发于肩及臑者，名曰雌痈。其状赤黑，急治之。此令大汗出至足，不害五脏。
发于腋下赤坚者，名曰米疽。治之砭石，欲细长疏，或云涂豕六膏，日以勿裹。其痈坚而不溃者，马刀、夹缨乃治之。
发于胸者，名曰并疽。其状如大豆，三四日起，不早治，下入腹。不治，十日死。
发于臆者，名曰甘疽。其状如谷实萎苽，常寒热，急治之，去其寒，十岁死，死后脓自出。
发于胁者，名曰改訾。改訾者，女子之病也。久之其疾大痈脓，治之，其中乃有生肉，大如赤小豆。剉陵翘草、陵根各一升，水六升煮之，竭为三升，即强饮，厚衣坐釜上，令汗出至足已。
发于股阳明，名曰股瓮疽。其状不甚变，而痈脓附骨。不急治，四十日死。
发于股阴，名曰赤施疽。不急治，六日死。在两股之内，不治，六日死（一方云十六日死）。
发于尻，名曰兑疽。其状赤坚大，急治之。不速治，三十日死。
发于膝名，曰雌疽。其状痈色不寒热而坚，勿破，破之死。须以手缓揉之，乃破。
诸疽发于节而相应之者，不可治之也。
发于阳者，百日死。
发于阴者，四十日死。
发于脑，名曰兔啮。其状疾赤至胃，急治之，不治煞人。
发于踝，名曰走湲。其状痈也，急不变，灸而止其寒热，不死。
发于足上，名曰四淫。其状如痈，不急治之，百日死。
发于足，名曰疠疽。其状初小指发，急治之。去其黑者，不辄益。不治，百日死。
发于足指，名曰脱疽。其状赤黑不死，治之不衰，急渐去之。治不去，必死矣。
夫痈疽者，初发始微，多不为急，此实奇患，惟宜速治之，急治不苦速，成病难救，以此致祸，能不痛哉！具述所怀，以悟后贤。谨按：黄父《痈疽论》所著缓急之处，生死之期，如有别痈之形色、难易之治如下。僧纳私撰是用，非是先贤，恐后高雅，故记之名字，令惑之耳。
发皮肉浅，肿高之赤即消，不治亦愈。
发筋肉深，肿下之坚，其色或青，或黄白黑，或复微热而赤，宜急治之。成消中，半发附骨者，或未觉肉肉，肉肉已殃者，痈疽之甚也。
凡发背，外皮薄为痈，皮坚为疽，如此者多现先兆，宜急治之。皮坚甚，大多致祸矣。
夫痈坏后有恶肉当者，以猪蹄汤洗其秽，次敷食肉膏、散，恶肉尽，乃敷生肌膏、散，乃摩四边，令善肉速生。当须绝房室、慎风冷，勿自劳动，须筋脉复常，乃可自劳耳。不尔，新肉易伤则重发，便益溃烂，慎之慎之。
●相痈疽知是非可灸法
痈疽之甚，未发之兆，肥渴为始，始发之始，或发日疽臭；似若小疖，或复大痛，皆是微候，宜善察之。欲知是非，重按其处，是便隐复。按四边比方得失。审定之后即灸，第一便灸其上二三百壮，又灸四边一二百炷。小者灸四边，中者灸六处，大者灸八处，壮数、处所不患多也。亦应即贴即薄，令得所即消。内服补暖汤、散。不已，服冷药，外即冷薄。不已，用热贴。贴之法，开其口，泄热气。
●相痈知有脓可破以末
痈大坚者，未有脓。半坚薄，半有脓。当上薄者，都有脓，便可破之。所破之法，应在下逆上破之，令脓得易出，用排针。脓深难见，上肉厚而生肉，火针。若外不别有脓，可当其上数按之，内便隐痛者，肉殃坚者，未有脓也。按更痛于前者，内脓已熟也。脓泄，去热气，不尔，长速，速即不良。
●治痈疽肿，松脂贴方
黄柏　芎藭　白芷　白蔹　黄芪　黄芩　防风　芍药　菵草　白蜡　当归　大黄（各一两）　细辛（二分）　膒脂（三两）　松脂（二斤）
上十六味，切，曝干极燥，微火煎三上下，手不得离，布绵绞去滓，贴之。
●治痈疽肿，松脂贴方
当归　黄芪　黄连　芍药　黄芩　大黄　腊蜜　芎藭（各一两）　松脂（一斤半）　陈膒脂（各一合半）
上十味，细切，合煎，微火三上下，膏成，绵绞去滓，向火，涂纸上，贴之。
●治痈疽，松脂贴肿方
松脂（一斤）　大黄（三分）　膒脂（一两）　细辛（半分）　黄芩（一分半）　防风（半分）　白芷　白蔹　芎藭　当归　芍药　菵草　黄连　白蜡　黄柏（各一分）
上一十五味，细切，曝令极燥，先煎脂蜡，下松脂烊尽，纳诸药三上下，候色足，绞以绵布，水中，以新竹片，上火炙之，施纸上贴之。此药大秘，实有奇效，不妄传之。
●治痈疽，升麻薄极冷方
升麻（一两）　大黄（一两）　白蔹（六分）　黄芪（一两）　黄芩（六分）　白及（一分，干者）　牡蛎（二分，粉）　龙骨（一两）　甘草（二分，炙）　芎藭（一两）
上十味，筛，和以猪胆调，涂布敷之痈上，燥易之。
●治痈，白蔹薄方
白蔹　大黄　黄芩（各等分）
上三味，捣筛，和鸡子白，涂布上，薄痈上，二燥辄之，亦可治。又以三指撮，置三升水中，煮三沸，绵注汁，拭肿上数十过，以寒水石沫涂肿上，纸覆之，燥复易，一易辄以煮汁拭之，昼夜二十易之。
●治痈疽始一二日，痛微，纳薄令消，猪胆薄方
黄芪　龙骨　青木香　栀子仁　羚羊角　干地黄　升麻　白蔹　大黄　黄柏　黄芩　芎藭　赤小豆　麻黄（去节）　黄连　犀角（一两）
上十六味，各等分，捣筛，以猪胆调令如泥，以故布开口如小豆大，以泄热气。
●治痈肿热盛，口燥患渴，除热止渴，黄芪汤方
黄芪　瓜蒌　干地黄　升麻（各二两）　麦门冬（三两，去心）　栀子（二十枚）　芍药　黄芩（一两半）
上八味，以水一斗，煮取三升，分温三服。
●治客热郁积在内，或生疖，黄芪汤方
黄芪（二两）　人参（一两）　芎藭　当归　甘草（炙。各一两）　远志（去心）　干地黄（各二两）　大枣（二十枚）　生姜（五两）　麦门冬（去心，五两）
上十味，切，以水一斗二升，煮取三升，分温三服。
●治痈未溃，黄芪汤方
黄芪（四两）　甘草（二两，炙）　桂心（三两）　芍药　半夏　生姜（各八两）　饴（一斤）
上七味，以水七升，煮取三升，饴化，分三服。
●治痈，内补竹叶黄芪汤方
竹叶（切，一升）　黄芪（四两）　甘草（三两）　芍药（四两）　黄芩（一两）　人参（二两）　桂心（一两，如冷，用半两）　大枣（十二枚）　干地黄（二两）　升麻（三两）　茯苓　生姜（各一两）
上十二味，以水二斗，煮竹叶澄清，取九升，纳诸药，更煮取三升，分温三服。
●治补度冷下，赤石脂汤方
赤石脂　人参　甘草（炙）　干姜（各二两）　龙骨（一两，碎）　附子（大者，一枚，炮）
上六味，切，以水八升，煮取二升半，去滓，分温三服，如人行十里，进一服。
●治取冷过寒，下饴见出，温中汤方
甘草（六分，炙）　干姜（六分）　附子（炮，去皮，破，六分）　蜀椒（二百四十粒，去目，闭口者，出汗）
上四味，切，以水六升，煮取二升，分温三服。
●治断下，补胃附子汤方
附子（二分，炮）　当归　人参　黄连　甘草（炙。各一两）　干姜　桂心　芍药（各二分）　蜀椒（去汗，目，闭，三分半）
上九味，以水五升，煮取一斗五合，去滓，分温二服。
●治痈疮及恶疮，有恶肉，猪蹄汤洗方
猪蹄（一具，治如食法）　白蔹（二两）　白芷（二两）　黄连（一两）　狼牙（二两）　芍药（三两）　黄芩　独活　大黄（各一两）
上九味，以水三斗，煮猪蹄一斗五升，去蹄，纳诸药，又煮五升，洗疮，日四次，甚良。
●治痈疽，肿坏多汁，猪蹄汤方
猪蹄（一具，治如食法）　芎藭　甘草（炙）　大黄　黄芩（各二两）　芍药（三两）　当归（一两）
上七味，先以水斗五升，煮蹄取八升，去蹄，纳诸药，更煮取三升，更去滓，及温洗疮上，日三。亦可布纳汤中，薄疮肿上，燥复之。
●治肘疽方
黄连　皂荚（各等分。炙，去皮、子）
上二味，捣下，和以淳苦酒，调令如泥，涂满肘，以绵厚薄之，日三易，良。
●治痈疽最脓，增损散方
黄芪（五分，脓多，倍之）　小豆（一分，热口干，倍之）　芎藭（二分，肉未生，倍之）　白蔹（三分，有脓疮不合，倍之）　瓜蒌（三分，若小便利，倍之）
上六味，捣筛，令细，酒调温服方寸匕，日三。
●治痈消脓，木占斯散方
木占斯　桂心　人参　细辛　败酱　干姜　厚朴　甘草（炙）　防风　桔梗（以上各一两）
上十味，捣筛，酒服方寸匕。入咽觉流入疮中。若痈及疽亦之，不能发坏者，可服之。疮未坏，去败酱；已发脓，纳入败酱。此药时有化痈疽成水者。方正桂为异，故两存焉。（案：正桂句似误。）
●治发背，及妇人发房并肠痈，木占斯散方
木占斯　厚朴（炙）　甘草（炙）　细辛　瓜蒌　防风　干姜　人参　桔梗　败酱（以上各一两）
上十味，捣筛，清酒服方寸匕，日七夜四，以多为善。败酱，草名也。病在上者，当吐；在下者，当下脓血，此谓肠痈之属也。诸病在里，惟服此药，即觉有力。及痈疽便即腹痛，长服。治诸疮及疽、痔疮已溃，便即早愈。凡俗流医不知用此药。发背有不善而渴，便勤服之。若药力行，觉渴心，便消散；若虽服坏，终无苦，但昼夜服勿懈也。发，此药消散，不觉肿去时即愈。或长服，即去败酱。偏治妇人乳肿、诸产疵，速愈良。又云：惟服有异，始觉背有不善之也。
●治诸痈疽已溃，未溃，疮中疼痛，脓血不绝，瞿麦散方
瞿麦　白芷　黄芪　当归　细辛　芍药　薏苡仁　芎藭　赤小豆（末。各一两）
上九味，先以清酒小豆，出于铜器中，熬令干，后渍，渍后复熬，五过止，然后治末，合捣筛，温酒服方寸匕，昼夜各五。三日后痛痒者，肌肉也。
又方用苦酒渍小豆。多痛，倍瞿麦；疮口未开，倍白芷；多脓，倍黄芪、薏苡仁、芍药等。
●治痈，食恶肉散方
藜芦（一分半）　珍珠（一分半）　石硫黄　雌黄　麝香（各三分）　马齿　矾石（熬）　漆头芦茹（各三分）
上九味，筛捣，粉疮上，亦可为膏，和敷疮上。
●治痈疽，食恶肉散方
雄黄（一两）　矾石（一分，熬）　芦茹（一两）
上三味，捣筛，稍着之。随用多少，不限一两。
●治痈疽，兑膏
当归　芎藭　白芷　松脂（各□两）　乌头（一两）　猪脂（二升）　巴豆（十枚，去心、皮）
上七味，㕮咀，纳膏中，微火合煎三沸，已纳松脂，搅合相得，以绵布绞之，去滓，以膏着绵絮兑头，丈作兑，兑之。疮虽深，浅兑之，脓就兑尽，即善肉；疮浅者，不起兑，着疮中，日三，恶肉尽则止。
●治食肉，青龙膏方
白矾（二两，火炼末）　熟梅（二升，去核）　盐（三合）　大钱（二十七枚）
上四味，于铜器中，猛火投之，摩灭成末，乃和猪脂捣一千杵，以涂疮上，甚痛勿怪。此膏食恶肉尽，复着，可敷蛇衔膏涂之，令善肉复生。
●治痈疽、金疮，生肉膏方
大黄　芍药　黄芪　独活　白芷　芎藭（各一两）　当归（一两）　薤白（二两）　生地黄（三两）
上九味，㕮咀，以盛煎猪膏三升，煎三上下，以绵布绞去滓，用兑摩，多少随意，常用之。
●治丹，痈疽始发，焮热浸淫长成，拓汤方
升麻　黄芩（各三两）　黄连　大黄（各二两）　当归（一两）　甘草（一两，炙）　芎藭（二两）　芒硝（三两）　羚羊角屑（各一两）
上九味，㕮咀，以水一斗三升，煮取五升，绞去滓，铛中纳芒硝，上火，搅令成沸，尽滓，稍分适冷热，贴帛，拓肿上数过，其热随手消散。王练甘林所秘，不传此方。
卷五  ***************************
●治痈疽败坏，生肉，地黄膏方
生地黄（一斤）　辛夷　独活　当归　大黄　芎藭　黄芪　薤白　白芷　芍药　黄芩　续断（各二两）
上十二味，切，以腊月猪脂四升，微火煎，白芷色黄膏成，绞去滓，敷，日四。
●治痈疽疮，生肉黄芪膏方
黄芪　细辛　生地黄　蜀椒（去目，闭口，汗）　当归　芍药　薤白　白芷　丹参　甘草（炙）　苁蓉　独活　黄芩（以上各一两）　腊月猪脂（一斤半）
上十四味，细切，以苦酒一升二合，夏即渍一日，冬二夜，微火煎三上下，酒气尽成膏，敷之极良。
●治发背、乳，口已合，皮上急痛，生肉膏方
丹参　防风　白芷　细辛　芎藭　黄芩　芍药　甘草（炙）　黄芪　牛膝　槐子　独活　当归
上十三味，切，以腊月脂五升，微火煎三上下，白芷黄膏成。病上摩，向火，日三四。
●治痈肿，坚强不消，不可用敷贴处，黄芩膏方
黄芪　黄芩　芎藭　白蔹　防风　菵草　白芷　芍药　大黄　细辛　当归（以上各一两）
上十一味，㕮咀，以猪脂四升，微火上煎一沸一下，白芷黄即成膏，敷之坚硬者，日可十易。
●治痈疽，止痛生肌，鸥脂膏方
松脂（七两）　芍药　当归　芎藭　黄芩（各一两）　鸥脂（七两）　白蜡（五两）
上七味，㕮咀，以腊月猪脂二升二合，微火煎一沸一下，三十过成，以摩于疮上。
●治痈疽、金疮，续断生肉膏方
续断　干地黄　细辛　当归　芎藭　黄芪　通草　芍药　白芷　牛膝　附子（炮制）　人参　甘草（炙。以上各二两）　腊月猪脂（四升）
上十四味，㕮咀，着铜器中，下膏，诸药渍之半日，微火煎三上下，白芷候黄膏成。敷之疮上，日四五过良。
●治痈疽疮，止痛生肉，甜竹叶膏方
甜竹叶（五两）　生地黄（四两）　大戟（二两）　腊月脂（四升）　当归　续断　白芷　菵草　芎藭　防风（各二两）　甘草（一两半，炙）　芍药（一两半）　蜀椒（半两，去目，汗，闭口）　细辛　大黄　杜仲（各半两）　黄芪（半两）
上十七味，㕮咀，以猪脂微火煮五上下，候白芷黄膏成，敷疮上甚良。
●治痈疽败坏，生肉菵草膏方
菵草　当归　薤白　黄芩　甘草（炙。各二两）　生地黄（五两）　白芷（三两）　大黄（四两）　续断（一两）
上九味，㕮咀，以猪脂三升，微火煎三上下，白芷黄膏成，敷疮良。
●治痈疽脓烂，并小儿头疮，牛领马鞍，及肠中诸恶，耳聋，痛风肿脚疼，金木水火毒，螯所中，众疮百疹，无所不治，蛇衔膏方
蛇衔　大戟　大黄　芍药　附子（炮）　当归　独活　菵草　黄芩　细辛　芎藭　蜀椒（去目，闭口，汗）　薤白（以上各一两）
上十三味，㕮咀，以苦酒渍之，淹一夜，以猪脂二升半，微火煎三上下，膏成，绵布绞去滓，病在内，酒下弹圆大。
●治痈疽，食肉膏方
松脂（五两）　雄黄（别研）　雌黄　野葛皮（各二两）　猪脂（一斤）　漆头芦茹（三两）　巴豆（一百枚，去皮、膜、心）
上七味，先煎松脂，水气尽，下诸药，微火煎三上下，膏成，绞去滓，纳雄雌二黄，搅调，以膏着兑头内、疮内，日方六匕。及肉兼新，故初用病更肿赤。但用如节度，恶肉尽止，勿使过也。
●治痈疽，大黄食肉膏方
大黄　附子　苋草　芎藭　雄黄　珍珠末（各一两）　白蔹　矾石　黄芩　漆头芦茹（各二两）　雄黄（一两）
上十一味，㕮咀，六物以猪脂一升四合，微火煎三上下，末芦茹，下煎成膏中，以涂兑头，敷疮中，须恶肉尽，勿使过也。
●治痈疽，食恶肉，芦茹散方
漆头芦茹　矾石　硫黄　雄黄（以上各二分）
上四味，捣筛，搅令，着兑头纳疮口中，恶肉尽止，勿使过也。
●治痈疽始作，便败坏，发疮膏方
羊髓（一两）　甘草（二两）　胡粉（五分）　大黄（一两）　猪脂（二升）
上五味，切，合脂髓煎二物，令烊，纳甘草、大黄，三上下，去滓，纳胡粉，搅令极调，敷疮，日四五上。
●治久病疥癣，恶疮膏方
丹砂　雄黄　雌黄　乱发（洗）　松脂　白蜜（以上各一两）　芦茹（漆头者，三两）　巴豆（十四个，去皮、心）　腊月猪脂（三升）
上九味，先煎乱发，消尽，纳松脂，煎三上下成膏，绞去滓，末茹纳膏中，煎搅极调，敷疮上，日三易之。
●治久病疥癣，诸恶疮毒，五黄膏方
雌黄　雄黄　黄连　黄柏　黄芩　青木香　白芷（各二两）　乱发（一团，鸡子大）　鸡舌香（一两）　狼跋子（四十枚）
上十味，㕮咀，以苦酒半升，渍诸药一夜，以腊月脂三升，先煎发一沸，纳诸药，三五沸止，绞去滓，成膏，敷疮上，日五易之。
●治病疥癣、恶疮，散热，水银膏方
水银　矾石　蛇床子　黄连（以上各一两）
上四物，两度筛，以腊月猪脂七合和，并水银搅令调，打数万过，不见银，膏成敷疮。若膏少益取。并小见疮良。（龚庆宣加芦茹一两。）
●治面皯疱，麝香膏方
麝香（二两）　当归　附子　芎藭　白芷　芍药（以上各一两）　细辛（二合）　杜衡（二分）
上八味，㕮咀，以腊月猪脂一升二合，煎诸药三上下，绞去滓，别末研麝香，安膏中，搅令调，敷疱上，三易之。
●治面㾴疱，木兰膏方
木兰　防风　白芷　青木香　牛膝　独活　藁本　当归　芍药　杜衡　辛夷　芎藭　细辛（各一两）　麝香（一分）　附子（二分，炮）
上十五味，㕮咀，诸药以腊月猪脂一升，微火煎三沸三上下，去滓，末下搅令调，膏成敷疱上，日三。
●治查疱，鸬鹚屎膏方
上取鸬鹚屎一升，捣筛，腊月猪脂调和敷之。
●治头颓生发，白芷膏方
白芷　蔓荆子　附子　防风　芎藭　菵草　细辛　黄芩　当归　蜀椒（各一两。去汗，闭口）　大黄（一两半）　马鬐膏五合（此所用多无）
上十二味，切，以腊月猪脂三升，合诸药，微火煎三上下，白芷色黄膏成。洗头泽发，勿近面。
●治妇人乳肿痛，丹参膏方
丹参　芍药（各二两）　白芷（一两）
上三味，以苦酒渍一夜，猪脂六合，微火煎三上下，膏成敷之。
●治头白颓疮，发落生白痂，经年不瘥，五味子膏方
五味子（二分）　菟丝子（五分）　苁蓉（二分）　雄黄（一分）　松脂（二分）　蛇床子　远志（去心。各三分）　雌黄　白蜜（各一分）　鸡屎（半分）
上十味，以猪膏一升二合煎，先纳雌黄，次纳鸡屎，次纳蜜，次纳松脂，次纳诸药，并先各自末之，膏成，先以桑灰洗头，后敷之。
●治疽瘘瘑疥诸恶疮，连年不瘥，并小儿头疮悉治之，膏方
藜芦　附子　芦茹　桂心　天雄　蛇床子　野葛皮　雄黄　乱发（洗）　白芷　半夏（汤洗）　矾石　细辛　杏仁　芎藭　芍药　白术　乌头（各二两）　黄连　当归　藁本（以上各二两）　斑蝥　菵草　巴豆（去皮、心）　黄柏　吴茱萸　蜀椒（各一两。去目，闭口，汗）
上二十七味，㕮咀，以苦酒渍一夜，以腊月猪脂四斤，微火煎令酒气尽，膏成，日四五敷，用多妙。
●治久瘑疽，诸疮，野葛膏方
野葛皮　黄连　细辛　杏仁　菵草　芍药　藜芦　附子　乳发　芦茹　芎藭　白芷　蛇床子　桂心　藁本　乌头　白术　吴茱萸　雄黄　矾石　天雄　当归（以上各二两）　斑蝥　巴豆（去皮、心）　蜀椒（去目，汗，闭口）　黄柏（各一两）
上二十六味，㕮咀，各捣筛，以猪脂五升，于铜器内，微火煎诸药七沸上下，绞去滓，更煎搅匀，成膏，以敷疮上，日四五。
●丹砂膏方三首
丹砂（五两）　芎藭（三两）　大黄（二两）　蜀椒（二两，去目，出汗）　白芷（二两）　麝香（三两）　升麻（二两）　野葛皮（二两）　麻黄（五两，去节）　丹参（五两）　巴豆（二升，去皮、心）　桂心（二两）　附子（十二枚）　皂荚（二两，去皮、子）
上十四味，以猪脂六升，春夏共用，调合在后方消停。
●又方
丹砂（三两）　芎藭（三两）　大黄（二两）　蜀椒（去目，出汗，二两）　白芷（二两）　麝香（六两）　术（二两）　附子（十一枚）　干姜（五分）　野葛（二两）　丹参（六两）　细辛（二两）　巴豆（三升，去皮、心）
上十三味，秋冬共用，亦在年中有所宜，以意消息。药各捣罗之，巴豆细切，以苦酒渍一夜，量足不须覆之，明旦以猪脂成六升，铛中微火煎三上下，膏成。勿使旁人及鸡、犬、猫见。其膏同治，共叙此方，须是细意事持。
●又方
丹砂（二两，末）　蜀椒（去目，闭口，汗）　大黄　白芷　甘草（炙。以上各二两）　巴豆（三升，去皮、心）　麝香　芎藭（各二两）　附子（二枚）　升麻（二两）　野葛皮　犀角　当归　乌头（各二两）　丹参（一斤）
上十五味，切，以苦酒渍之一夜，以猪脂六升，微火煎三上下，膏成，绞去滓用之。此膏是四时常用，日三。此方无比。
丹砂膏叙治百病：伤寒，温毒，热疾，服如枣核大一枚。鼻塞，取半核大纳鼻中，缩气，令人聪里。若耳聋，取如两枣核大，烊之如水，纳其耳中，三五年聋可瘥。或寒癖，腹满坚胀，及飞尸恶毒，楚痛，温酒服。霍乱当成未成，已吐未痢，白汤服枣核大；若已痢一两行，而腹烦痛，更服之。眼中风膜，膜或痛，常下泪，取如粟大，注眼中，自当下止，或半自痛，便愈。
又胸背、喉颈痛，摩足，口中亦稍稍，令常闻有膏气，人体自有不同者，易为药，当服取利为度，老小增减。服膏之法，得利，若不利，如人行十五里，可与热饮；发当预作白薄粥，令冷。若过利，要止者，多进冷粥便住。若能忍，待药势尽，自止更佳。
●赤膏治百病方（治病同丹砂膏用之）
野葛皮（一两）　白芷（一两）　蜀椒（二升，去目，闭口，汗）　大黄　芎藭　巴豆（三升，去皮、心）　附子（十二枚）　丹参（一斤）　猪脂（六升）
上九味，㕮咀，以苦酒渍一宿，合微火煎三上下，白芷黄即膏成，绞去滓用。伤寒鼽鼻，温酒服如枣核大一枚。
贼风，痈疽肿，身体恶气，久温痹，骨节疼痛，向火摩之。瘑疥诸恶疮，以帛薄之。鼠瘘、疽、痔下血，身体隐轸，痒搔成疮，汁出，马鞍牛领，以药敷之即愈。腰背手足流肿，拘急，屈伸不快，以膏敷之，日三。妇人产乳中风，及难产，服如枣核大，并以膏如摩腹，立生。如食鱼哽，日五服愈。如耳聋，以膏如小豆大，着耳中。患息肉，以膏纳鼻中愈。眼齿痛，以膏如粢注眦中。白芦医当童子视，以膏如粟注眦愈。
●治瘭疽，丹妙膏方
丹砂（末）　犀角　射干　大黄　芎藭　麝香（末）　黄芩（各二两）　生地黄（十两，切）　升麻　前胡　沉香（各三两）　青木香（一两）
上十二味，㕮咀，以苦酒渍淹一宿，以猪脂五升，微火煎三上下，绞去滓，纳丹参、麝香末，搅调，稍稍服之。
●治瘭疽，麝香膏方
麝香（末）　寒水石　黄芩　丹砂（末）　芎藭　鸡舌香　青木香（各二两）　菵草（三两）　升麻（三升）　羚羊角　射干　大黄　羊脂（各三两）　地黄汁（一升）
上十四味，切，以苦酒渍一夜，用猪脂六升，微火上煎三上下，绞去滓，纳麝香、丹砂末，搅令调膏成，以摩病上，甚良。
●治丁肿，生芎藭膏方
生芎藭汁（一升）　丹砂（二两）　生地黄（二斤）　白芷（三两）　大黄（三两）　麝香末（三两）　甘草（三两，炙）　当归（二两）　升麻（二两）　薤白（八两）
上十味，㕮咀，以苦酒渍一夜，猪脂五升，微火煎三上下，膏成，摩于肿上。
●治瘭疽始发未曾治，宜速服丹砂膏方
丹砂（末）　犀角（二两）　射干（三两）　生地黄（十两）　大黄（三两）　升麻（三两）　芎藭（三两）　麝香（二两）　前胡（三两）　沉香（二两）　黄芩（三两）　青木香（一两）
上十二味，㕮咀，以猪脂五升，微火煎三上下止，绞去滓，入麝香、丹砂末，搅令调，温酒服如枣核大，日三服。
●治风温、瘑、疽、诸恶疮，经年不瘥，其着胸、臆、背，目大，不可视之，恐见肺，肺髓者，皆主之。敷当火，须以意用之
●丹砂膏方
丹砂（末）　雄黄（末）　附子　天雄　干地黄　大黄　当归　秦艽（各二两）　乌头　桂心　黄连　松脂　茴芊（各四两）　蜀椒（一升，去目，汗）　干姜（二两）　巴豆（一百枚，去皮、心）　蜈蚣（四枚，去头、足，赤者）　石南草（二两）
上十八味，㕮咀，十六味以苦酒一斗，渍一夜，以猪脂六升，微火煎三上下，药色膏成，绞去滓，纳二石末，搅令调，敷疮；有口，亦可兑疮口。此脂多治合，即随多少，苦酒不必尽一斗，以意量用之。
●治瘑疥癣诸恶疮，丹砂膏方
蜀椒（三升，去目，汗）　丹砂　细辛　桂心（各二两）　附子（三十枚）　前胡　白芷（各切一升）　芎藭（切）　白术　吴茱萸（各一升）　当归（一两）
上十一味，㕮咀，诸药唯椒、茱萸不捣，以苦酒渍一夜，合淹，以猪脂不中水者十斤，细切，合诸药于铜器内，煎三上下，白芷黄成膏，以绵布绞去滓。如患风温肿不消，服如弹圆大一枚。
若鼻塞不通，以膏着鼻中。若青盲，风目烂眦，痒痛，茫茫不见细物，以绵絮裹箸头注膏中，以敷两眦，至卧时再敷之。齿痛亦如，耳聋亦准之。诸恶痛皆治之。金疮、牛领马鞍疮亦敷之。治下赤，腹中有痈，并瘘疾在外，即摩之，在内即服之，如弹圆大一枚，日三服。此膏无所不治。
●治小儿头疮并恶，紫草膏方
紫草（三两）　黄连　女青　白芷（各一两）　矾石（三两，烧令汗出）　苦酒（五合）　生地榆根（一两）
上七味，纳三味矾石、紫草、黄连为末，入诸药煎，白芷黄，膏成敷疮上。
●治小儿热疮，水银膏方
水银（二两）　胡粉（二分）　松脂（二两）　猪肝（四升）
上四味，煎松脂、水银气出，下三物，搅令不见银，放冷，以敷疮上。
●治火疮，柏皮膏方
右皮，去黑皮，用白肉，以猪脂少多煎，去滓，候凝，随意使之。
●治瘭疽，浸淫广大，赤黑烂坏成疮，羊髓膏方
羊髓（二两）　大黄（二两）　甘草（一两）　胡粉（二分）
上四味，㕮咀，以猪脂二升半，并胡粉微火煎三上下，绞去滓，候冷，敷疮上，日四五。
●治热毒并结及肿成疮，升麻膏方
升麻（三两）　白术（一两）　牡蛎（三分）　白及（二两）　白蔹（二两）　菵草（二分）　射干（二两）　大黄（二两）　黄连（二两）
上九味，㕮咀，以猪脂三升，微火煎，膏成，绞去滓，以敷疮上，日四五。
●治热疮，生地黄膏方
生地黄　白蔹　白芷　黄连　升麻　黄芩　大黄（以上各十两）
上七味，㕮咀，以猪脂一升半，微火煎，成膏，绞去滓，敷疮，日四五。
●治恶疮皆烂，雄黄膏方
雄黄　矾石（末）　藜芦　当归　黄连　附子（各二两）　菵草　芎藭　白及（各一两）　巴豆（六十枚，去皮、心）
上十味，㕮咀，以猪脂二升，微火煎膏成，绞去滓，纳石末，搅调，敷疮，日四五。
●治瘑疽瘘，水银膏方
水银（二两半）　胡粉（二两）　松脂（二两）　猪脂（四升）
上四味，先煎松脂，水气尽下胡粉，搅令水银尽不见，可敷疮，日三。亦治小儿疳热疮、头疮。
●治痱、瘰疬疮，白蔹膏方
白蔹（三两）　白芷（三两）　芎藭　大黄　黄连（各二两）　当归（三两）　黄柏（二两）　豉（八合，炒）　羊脂（三两）　猪脂（二升）
上十味，㕮咀，以二脂合煎，纳诸药，微火煎，膏成，去滓，候凝，敷之。
●治皮肤中热痱，瘰疬，白蔹膏方
白蔹　黄连（各二两）　生胡粉（一两）
上捣筛，溶脂，调和敷之。
●治热疮，生地黄膏方
生地黄（四两）　黄连（四两）　大黄（三两）　黄柏　甘草（炙）　白蔹　升麻（各二两）
上七味，㕮咀，以猪脂二升半，微火合煎，膏成，绞去滓，候凝，可敷之。
●又方治热疮，生地黄膏方
生地黄（四两）　黄连（五两）　白蔹　芍药　白及（各二两）　苦参　升麻（各三两）
上七味，㕮咀，以猪脂二升半，纳诸药同熬，膏成，去滓，候凝，敷之。
●治温热诸疮，黄连膏方
黄连　白蔹　白芷（各二两）　生胡粉（一两）
上四味，细筛，用猪脂调涂之。
●治热疮，蛇床子膏方
蛇床子（二两）　干地黄（二两）　苦参（一两）　大黄（二两）　通草（二分）　白芷　黄连（各一两）　狼牙（二分）
上八味，捣筛为细末，用猪脂以意调和涂之。
●治热疮，木兰膏方
木兰（一两）　白芷　黄连（各三两）　黄柏（二两）　芍药（一两）　栀子（二十一枚）　黄芩（二两）　狼牙（二两）　射干（一两）　蛇床子（一两）
上十味，㕮咀，以猪脂二升合诸药，微火煎，膏成，去滓，涂敷之。
●治热疮，黄连膏方
黄连　生胡粉（各三两）　白蔹（二两）　大黄（二两）　黄柏（二两）
上五味，为末，用猪脂以意调和涂之。
●治灸疮，甘草膏方
甘草（一两）　当归（一两）　胡粉（半两）　羊脂（一两半）　猪脂（三两）
上五味，㕮咀，以猪羊脂并诸药，微火煎，成膏，绞去滓，候凝，敷之。
●治诸痈破后大脓血，极虚，黄芪膏方
黄芪　附子　白芷　甘草　防风　大黄　当归　续断　芍药（各一两）　苁蓉（一分）　生地黄（五分）　细辛（三分）
上十二味，切，以猪脂三升，纳诸药，微火慢煎，候白芷黄色膏成，绞去滓，候凝，涂疮，摩四边、口中，日四过。
●治痈疽已溃，白芷摩膏方
白芷（三分）　甘草（三分）　乌头（三分）　薤白（十五枚）　青竹皮（如鸡子大一块）
上五味，以猪脂一升合煎，候白芷黄膏成，绞去滓，涂四边。
●治诸疽疮膏方
蜡（一两）　乱发　矾石（熬。各一两）　松脂（一两，拣）　猪脂（四两）
上五味，先下脂煎，令消，下发，发消下矾石，矾消下松脂，松脂消下蜡，蜡消膏成，滤过，候凝，涂敷之。
●治鼻中塞，利鼻，白芷膏方
白芷　通草　蕤仁（各一分）　薰草（二铢）　羊髓（八铢）　当归（□分）
上六味，以清酒炼羊髓三过，㕮咀，诸药煎，膏成，绞去滓，用小豆大，纳鼻中，日三。
●治竹木所刺，入手足，壮不出脓，疼痛，羊屎膏方
上取干羊屎捣筛，用猪脂和，以涂之疮口，立出。
●治汤泪入肉烂坏，术膏方
术（二两）　附子（二枚，大者，炮）　甘草（一两）　羊脂（五两）　松脂（鸡子大一块）　猪脂五两（不入水者）
上六味，微火上煎猪脂，后纳羊脂并诸药，又煎膏成，绞去滓，候凝，涂疮上，日三。
●又方
柏树皮（四两，去黑处）　甘草（三两，细切）　淡竹叶（二两，切）
上三味，以不中水猪胆一升二合，入药煎，膏成，绞去滓，涂疮上，日三。
●又方
麻子（一合，取仁）　柏皮（一两，取白）　白芷（一两）　生柳皮（一两，去白）
上四味，㕮咀，以脂一升同煎，膏成，滤去滓，候凝，敷疮，日三。
●治瘑疽疥癣及恶疮，芦茹膏方
芦茹（三两，漆头者）　雄黄　雌黄（末。各一两）　丹砂（一两，研）　乱发（半两，洗）
上五味，捣筛，令调，煎，以先用猪脂二升半，煎发，取尽，纳诸药，微火更煎，候膏成。不令他人、鸡、猫、犬见。敷疮上，日三。
●治妇人妒乳生疮，雌黄膏方
雌黄　白蔹　雄黄　漆头芦茹（各一两）　乱发（一团，如鸡子大）
上五味，各研捣筛，以不中水猪脂二升，先煎乱发令尽，下诸药，再微火煎，候膏成，放凝，涂疮上，日三四。
●治诸恶疮，麝香膏方
麝香　冷石　雄黄　丹砂（各五分）
上四味，各细研如粉，以腊月猪脂量其多少调和，如涂敷疮时，先用大黄汤放温，洗了淹干，然后涂膏。
●治头疮、恶疮、骨疽等，牛屎熏方
取苦瓠截除底，断其鼻，取牛屎者地上烧，以无底瓠笼屎上，引烟从瓠空中出，以疮着烟上熏之，自然止，过三度即除。
●六物灭瘢膏方
衣中白鱼　鸡屎白　鹰粪白　芍药　白蔹　白蜂（等分）
上药研如粉，以乳汁和，涂瘢上，日三，良。
●《小品》灭瘢方
鸡屎白（一两）　辛夷仁（四分）　白附子（二分）　细辛（二分）
上四味，酒浸一宿，以羊脂六合，微火煎三上三下，去滓。伤瘢，以甘草汤洗讫，涂之。（一方又有桂心二分。）
●又方
鹰屎白一两，研，白蜜和涂瘢上，日三。