

卷之一  ——————————————————————————————————————————————————————————————————————————————————————————

中风门  ***************************
孙用和准四时虚实治风方证
窃观自古圣贤治疗有法，十有九验。夫疗病之法，必先准四时虚实，以详中病之由。依绳墨拯济，乃是解死脱厄之路。四时之病，春中时风，自东而来，名曰温风，盖时令不和而伤人也。浮而轻浅，可汗而解。败毒散、羌活、细辛之类，更看发起在阴在阳，随而得效若也。人自虚羸，从后而来，名曰虚风。中人烦闷，肢体挛痹不任，便可续命汤、八风汤成剂顿服。更加灸法，三五日间势必减退，渐渐调和以求生路。如从前来，名曰实风。亦主人瞀闷，脉紧浮大。宜以伏神汤、西州续命汤求效。不用火劫，自使势慢，须缓缓治之，故《千金》曰：「风者百病之长」，又曰：「治风不以续命汤治之，则不为治风」，斯以见圣人之心矣。更有后方，经验颇多，并依四时、虚实治疗。
●小续命汤　治卒中风欲死，身体缓急，口目不正，舌强不能语，奄奄忽忽，神情闷乱。诸风服之皆验，不令人虚。
麻黄　黄芩　芍药　芎藭　甘草　杏仁　人参　桂心（各一两）　防己（半两）　生姜（五两）　附子（一枚）　防风（一两半）
上水九升，煮取三升，分三服。未瘥，更依前三五剂必瘥。取汁随多少，轻重虚实也。有人脚气，服此方至六十剂得瘥。有风疹，加大阴、节变，辄含之，可以防喑哑。凡古方用药，其修制、炮炙之法皆如常，更不细说。
●大防风汤　祛风，顺气，活血脉，壮筋骨，除寒湿，逐冷气。
善法寺僧如真师孙遂良，绍熙壬子年患痢之后，足履痪弱，遂成鹤膝风。两膝肿大而痛，髀胫枯腊，但存皮骨而已。拘挛跧卧，不能屈伸，待人抱持而后能起。如此数月，分为废人。淮东赵德远参议之甥李二十七官人惠以此方，服之气血流畅，肉亦渐生，遂能良行。不终剂，平复如故。真奇方也。
防风（去芦）　白术　白芍药　川当归　杜仲（去粗皮，炒丝断，秤）　熟乾地黄　黄耆（微炙。秤各二两）　羌活（去芦）　牛膝（去芦）　甘草（炒）　人参（去芦。秤各一两）　附子（炮裂，去皮、脐）　川芎（抚芎不可用。各一两半）
上拌为粗末，令匀。每服五钱，水一盏半，入生姜七片、枣子一枚，同煎至八分，去滓，温服，食前。又有人教令煎四物汤，下四斤元，遂良既安，不曾服也。（四斤圆，治脚气相搏，往来作痛。）
孙用和经进方七道
●铁粉牛黄丸　主心经留热，安精神，化风痰，止心下忪悸，及治中风太过候，虽不涎潮厥倒，渐觉四肢不举，语涩面疣，精而昏浊，形似醉人，日深摊拽，皆服之。土郁心经，虽子不能亲母，岂不逆乎？病后郁塞，此名心脾太过中风候。更加通心气，辰砂丸与同服，神验无比。曾于嘉祐元年正月二十日召赴御药院，押引入内，看诊皇帝御脉，遂进此方。自晚进药，至夜有效。数日之内，圣体安宁。效验之速，其应如神，今目之为神应益圣丹方。
铁粉（再研，水飞过，焙乾，二两）　辰砂（别研，水飞过极细，焙乾，一两）　天竺黄（一分，别研极细）　牛黄（半两，细研，治急病加至一两）　铅白霜（一分，别细研）
上五味，煎糯米粥飰和为丸，如绿豆大，每服十五丸，人参汤下，日再服。糯米饭下亦得。
●通心气辰砂丸　治妇人一切风痰潮发，痰逆狂语，状如心风者，大效。淡醋汤下尤妙。若无痰涎不可常服。
庆历三年七月中旬，医官院贴宿。二更以来，内中宣唤，当时看诊中宫脉息证候，瞪目昏迷，不省人事。遂进辰砂丸、铁粉牛黄丸同服，当时有效。至四更再进一服，寻便好安。
辰锦朱砂（半两，别研极细，用水飞过，暴乾）　生白龙脑（半两，别研细）　硇砂（半两，通明者，别研如粉）　黄丹（炒，一钱，须是真品）　白芥子（二两，微炒取末，一两）　半夏（一两，浸七遍，净洗，片切焙乾，取半两末）　天南星（一两，汤浸软，洗净，切作片，焙乾，取半两末）
上件药同研，拌令匀，用面糊丸，如绿豆大，细研朱砂为衣。每服十丸，与铁粉牛黄丸十丸同服，空心，食前，温服下，日二服。
●朱砂法　主身体五脏百疾，养精神，安魂魄，益气，通血脉。久服悦泽人面，不老轻身，仙方最为长生之宝。得此方，凡疗病无不验。
上好辰锦朱砂（十两，打碎如皂子大，须通明如箭镞者为上）　甘草（一两）　诃黎勒（二两，锉碎）　槟榔（二两，捶碎）　远志（净拣，择去心，二两）
上锉草药，以水一斗，煎取六升，去滓，绢袋盛朱砂于药汁中挂。以微火煎，令汁尽，即取朱砂入银盒中，置甑内，以二斗糯米盖，藉以桑柴火蒸二日三夜，水尽即添暖水。春时一日文、二日武、三日盛武、三宿微火；夏时一日武、二日文、三日盛武、三宿微火；秋时一日盛武、二日文、三日微文、三宿微武；冬时一日微文、二日文、三日盛武、三宿微武。始终如法，日满即开。取朱砂研如粉面，以楮子煎膏和丸，如梧桐子大，每日空心服一丸，酒下。食后一丸，浆水下。合时入官桂少许，百无所忌，轻坚腰膝，治一切筋骨风虚。及有经验赞：
朱砂有何功，偏治髓中风。
不惟延寿算，容易驻颜红。
●楮子煎法（楮实也）
楮子五升，六月六日採，以水一石，煮取五升，去滓，微火煎如饧，即湛用（并小斗升）。
●生犀丸　治心虚，喜忘烦悸，风涎不利，聪明耳目。治诸风颤掉，及治三十六种风。益精神，壮心气。或多健忘，寝寐足惊，心常似忧，或忪或恸，往往欲倒，状类暗风，四肢颤掉，多生怯惧，每起烦躁，悲涕愁煎，并皆属心，脏气亏，宜服此以镇心神。
生犀（一两，屑为细末）　天麻（半两，炙黄）　败龟（半两，酥炙）　牛黄（一分，别研）　茯神（去粗皮，一分）　远志（去心，一分）　人参（去芦头，一分）　肉桂（一分，别研）　龙齿（酥炙黄色，一分）　朱砂（一分，别研）　麝香（半两，别研）　龙脑（一分，别研）　石菖蒲（半两，细锉一寸九节者）　金银箔（各五十片）　羚羊角（半两，屑为末）
上十五味捣研极细，炼蜜为圆，如梧桐子大，食后、临卧、温水化下二丸，或加至四丸至七丸。
●解五毒丸　
牛黄（一分，研）　金箔（小折七片，与众匀研）　龙脑（半分）　麝香（半分）　朱砂（一两，研）　犀角（一分，醋研）　腻粉（一分）　巴豆（一百五十个，去皮、心、膜，出油）　黄蜡（三分）
上件药先化蜡为油，入诸药和调匀便，丸如皂子大。每一丸疗四人，食毒、酒毒、阴毒、阳毒、气毒，并用龙脑、腻粉，水下一丸。如吐逆不定，用人血酒下；药毒，人血酒下一丸。如是药毒，仍先吃生油少许。此药每取下恶物后，速拨取，以水净洗，于地坑子内焙三日取出，用朱砂、麝香养之，再以解毒。每一丸可三次用。
●菵草散　治中风涎盛，及气嗝，不下粥药者，立效。
菵草（一两，生用）　枇杷叶（一两，生用，去毛）　半夏（一两，汤浸，焙乾）
上件为散，每服一钱，水一盏半，生姜一块，同煎至半盏，去滓，温服之，立效。
治李维观察二十日嗝吐，不下粥食，药只此一服，效。
许学士二方治风虚惊悸。
●真珠圆　治肝经因虚，内受风邪，卧则魂散而不守，状若惊悸。
有董生者，患神气不宁，每卧则魂飞扬，觉身在床而神魂离体，惊悸多魇，通夕无寐，更数医而不效。予为诊视，询之曰：「医作何病治？」董曰：「众皆以为心病。」予曰：「以脉言之，肝经受邪，非心病也。肝经因虚，邪气袭之。肝藏魂者也，游魂为变。平人肝不受邪，故则魂归于肝，神静而得寐。今肝有邪，魂不得归，是以卧则魂扬若离体也。肝主怒，故小怒则剧。」董欣然曰：「前此未之闻，虽未服药，已觉沉疴去体矣。愿求药法。」予曰：「公且持此说与众医议所治之方而徐质之。」阅旬日复至，云：「医偏议古今方书，无与病相对者。」故予处此二方以赠服，一月而病悉除。此方大抵以真珠母为君，龙齿佐之。真珠母入肝经为第一，龙齿与肝同类故也。龙齿、虎睛，今人例以镇心药，殊不知龙齿安魂，虎睛定魄，各言类也。东方苍龙，木也，属肝而藏魂；西方白虎，金也，属肺而藏魄。龙能变化，故魂游而不定；虎能专静，故魄止而有守。予谓治魄不宁者，宜以虎睛；治魂飞扬者，宜以龙齿。万物有成理而不说，亦在夫人达之而已。
真珠母（三分，研细同）　当归　熟乾地黄（各一两半）　人参　酸枣仁　柏子仁（各一两）　犀角　茯神　沉香　龙齿（各半两）
上为细末，炼蜜为丸，如梧子大，辰砂为衣。每服四五十丸，金银蔢苛汤下，日午、夜卧服。
●独活汤　
独活（黑者）　羌活　防风　人参　前胡　华阴　细辛　五味子　沙参　白茯苓　半夏曲　酸枣仁　甘草（各一两）
上为粗末，每服四大钱，水一盏半，生姜三片，乌梅半个，同煎至八分，去滓，不拘时候。
●啄木散　治暗风癎疾，诸药不效者。
武昌都帅赵清老云：「军中老医甚珍此方，力求而得之。一年之间，已医十馀人，喜而传余。」
啄木儿（一枚，去觜、翅、尾、爪尖，用瓦罐子先铺荷叶、荆芥穗一寸厚，次入无灰酒三升，方下啄木儿，更用荷叶、荆芥一寸厚，用纸封口，盐泥固济，炭火煅，青烟出为度。候冷取出，只用啄木儿。腊月者尤佳）　寒水石（二两，火煅通红，别研）　铁粉（一两，别研）　附子（一只一两者，炮，去皮脐取末）　牛黄（二钱半，别研）　麝香（二钱半，别研）　脑子（二钱半，别研）　朱砂（二钱半，别研）
上为细末，拌匀，每服一钱，温酒调下，便就枕睡少时。发罢时服尤妙，常服，不拘时候。
●舒荆汤　治臂痹痛。
自闻尝苦左臂痹痛，或以为饮，或以为风、为湿。诸药悉投，继以针艾，俱不效。一日见陈异，即云其亲尝苦此，且年高，难用药。有德清竹尉传一方云：「可三服而愈。盖是血气留滞，经络不行所致，非风非饮非气非湿。但止能治腰以上疾，若腰以下则药力不至也。服三服而愈。」余服之亦然。后来见王伯举，因语及此，且恨不能治腰以下疾耳。伯举云：「吾有方，谓之五痹汤，与此用药一同，但添海桐皮、当归、赤芍药三味，各二两。如腰以下疾，则食前服；腰以上疾，则食后服。」用之俱验。
片子姜黄（四两，《本草》之说不一，但当用老生姜切成片，如今所用染物者非）　甘草（一两，炙）　白术（二两）　羌活（一两）
上为粗末，每服三钱，水一盏半，煎七分。
●蕊珠圆　治心恙。
猪心（一个，取血）　朱砂（一两，为末）　青靛花（一匙）
上件三味，先将青靛一匙，曝乾，次取猪心血，一处同研烂，次入朱砂为圆，如梧桐子大，每服二十圆，茶酒下，不拘时候。甚者不过三服。
有陈氏常病此，因收治方甚多，在吴兴日偶闻一染铺之子苦斯疾，遂录以教之，数服而愈。
●许学士养血地黄圆　治筋脉拘挛，伸屈不得。　
有人患风病，自午后发，黄昏时定，予曰：「此患必先从足起。《经》言：十二经络各有筋，惟足少阴之筋，自足至项。大抵筋者，肝之合也。日中至黄昏，天之阳，阳中之阴也，又曰：阳中之阴，肺也，自离至兑，阴旺阳弱之时，故《灵宝毕法》云：离至乾，肾气绝而肝气弱，肝肾二脏受阴气，故发于是时。」予授此方，三服而愈。同官歙丞张德操，常言其内子苛患筋挛，脚不得屈伸者逾年，动则令人持抱，求医于泗水杨吉老，老云：「此筋病，宜服下三方。」服一年而愈。
熟乾地黄（十分）　顽荆（一分）　山茱萸（五分）　黑狗脊（炙）　地肤子　白术　乾漆　蛴螬（干之，炙）　天雄　车前子（各三分）　萆薢　山蓣　泽泻　牛膝（各一两）
上细末，炼蜜和，杵如梧子大，每服五十圆，温酒下，空心、夜卧。
凡中风用药速效者。
●排风汤　续命汤引竹沥诸汤，及神精丹、茵萸酒之类，更加以灸，无不愈者。然此疾积习之久，非一日所能致，皆大剂久而取效。
《唐书》载：王太后中风，喑然不语，医者蒸黄耆数斛以熏之，得瘥。盖此类也。今人服三五盏便求效，贵医也，亦速矣。孟子曰：「七年之病，三年之艾，久而后知尔。」
白茯苓（去黑皮）　独活（去芦头）　麻黄（去根节。已上各三两）　白鲜皮　白术　芍药　芎藭　当归（去芦头）　桂（去粗皮）　防风（去芦头）　杏仁（去皮、尖，只仁者，麸炒令黄色）　甘草（锉炒。已上各二两）
上为粗散，每服三钱，水一盏半，入生姜四片，同煎至八分，去滓温服，不计时候。
●续断汤　治久年病风不瘥。王思和用此方一月而愈。思和名医，寓仪真时，人少知者。后至都下，声名籍甚，为医官。
续断　杜仲　肉桂　防风　甘草　牛膝　白茯苓　细辛　人参　当归　白芍药（各一两）　川芎　秦艽　熟乾地黄　川独活（各三两）
上为细末，每服二钱，水一盏，生姜三片，枣一个，同煎至七分，空心，食前，稍热服。
●胜金圆　治中风吐痰即愈。
张医博子发，授此方得省。
生蔢苛（半斤）　猪牙皂角（二两，捶碎，水一升，二味一处烧，取汁慢火熬成膏）　瓜蒂末（一两）　藜芦末（一两）　朱砂（半两，研）
上将朱砂末一分，与三味研匀，用膏子搜和，圆如龙眼大，以余朱砂为衣，温酒化一圆，甚者二圆，以吐为度。得吐即省，不省者不可治。
必用方论中风无吐法，引金虎碧霞为戒。且如卒暴，涎生，声如引锯，牙关紧急，气闭不行，汤药不能入，命在须臾，执以无吐法可乎。但不当用银粉药，恐损脾，坏人四肢尔。予每用此二方，每每有验。
●茶调散　治偏正头风，诸药不愈者，宜服此。
李全总领云：此天下第一头风药。
香白芷（二两半，炒）　川芎（一两，锉，炒）　甘草（一两，锉，炒）　川乌头（半两，炮，锉）
上四味，捣罗为末，每服二钱，好茶少许，薄荷三叶，沸汤调下。如暴伤风头疼，可加葱白二寸，细切和茶下。
●芎香散　治头风。
解防御用此得效。
川芎　大香附子（炒，去皮、毛。等分）
上为细末，空心热酒调下二三钱，食后服。茶清调，亦得明目。又治妇人血风。
●七乌圆　治风痹之疾，遍身走注，服诸药不效。
《素问》论痹云：风寒湿三气而合为痹。风气盛者行痹，上下左右无留，随所至耳。惟服此药，不终剂而愈。亦治风湿腰痛、脚气之疾。有风气人大宜服此，活血驻颜，壮筋骨。
大川乌（二两，去皮、尖）　草乌（二两，去皮、尖）　赤何首乌（二两）　猪牙皂角（二两）　黑豆（半升）　乌梅（五十个，捶破）　天台乌药（二两，锉）
上用无灰酒二升、米醋二升，用砂糖瓶浸一宿。煮将干，取出。用炭火焙，碾细末，用酒醋煮薄面糊为圆，如桐子大，每服三十丸至五十丸。病上食后，病下食前，温酒、盐汤下。脚气，木瓜汤下。些小疮疡，数服见效。
●窦朝议经进仙酒方　治大风及偏风、一切风疾，延年益寿。
牛蒡根（一斤）　牛膝（一斤）　秦艽（二两）　鼠黏子（二两）　枸杞子（炒，一斗）　苍术（蒸烂，二斤）　防风（二两）　蚕沙（二两）　大麻子（一升，炒，去壳，别研）　桔梗（二两）　羌活（二两）
上为锉散，无灰酒二斗，净瓷器内浸，密封七日开，开时不得对瓶口。日进三服，每服一大盏，温服。常令面有酒色，甚者不过一斗。忌面食并鱼肉、动风物。
●御风膏　治口眼喎斜。
向来临安得医家传。有人中风，传入阳明经而口眼喎斜者，宜用蓖麻子去壳碾细，涂在手心，以一盂子置在手心蓖麻子上，以热水置盂中，口正则急取盂。左瘫涂右手心，右瘫涂左手心。口眼才正，急洗去药。昨在乡邑，亦常疗人，妙哉。此方又治生产难者，烂研涂两脚心。才生，便急洗去脚心药。
●火杴草圆　治一切风疾。
张忠定公经进。臣本府有僧智坚，年八十馀岁，颜色红润，行步如飞。臣怪如此，因问其由，云久服火杴草丸使然。令就其房，录此方。臣当年修合，服食未久。臣家有老仆，年七十岁，旧患冷痛风，已数年不瘥。忽一日，厥疾痊愈。问其损，云臣付婢窃臣所服火杴草丸，与之顿觉强健。臣不住令病仆空心服之。臣庄在山口，镇约八十里，当令干事，一日能往返。因知此药大有神效。
上草于五月五日或六月六日，悉不拘多少，先于急流水中滩上净洗，去根及土。入甑，洒红酒或无灰酒，蒸一顿饭大，取出，于向日晒，生绢袋盛于当风处挂。一斤为末，用白硔蜜一斤和匀，捣七千下，不犯铁器，圆梧子大，瓷合收。每服二十至三十丸，汤使干后。虚冷，空心、盐汤、酒下；妇人血风，艾醋汤下；浑身疼痛经年不瘥，骨碎补酒下；产后败血不散，性命难保，姜酒下；中风手足挛，口眼喎斜，天麻酒下；肾脏下注，腰脚广肿，行步不及，豆淋酒下；无力，颜色萎黄，饮食减少，姜汤下；贲豚、小肠气，茴香酒下；食积、胸膈胀满，橘皮汤下；连年久嗽，黄耆汤送下；赤白痢及水泻，姜汤下；气疾、攻刺，威灵仙酒下；冷劳痼疾，石斛酒送下。
有妇人二十岁，偶食中吃惊，发搐涎塞，不省人事，牙关紧急。以白梅擦牙，次用冷水茶调常山细末二钱服下，吐出涎而省，后投局方乌沉汤而安。吐法壮实者可用。
有人忽然不省人事，身体软弱，牙关不紧，涎不潮塞，招数医皆言中风。投雄珠丸、星附之属，病者转昏。仆诊其脉皆濡，气闭隔绝，所以脉濡。受以局货木香流气饮，煎熟，入麝香少许，两服而痊。
有人病头旋。《经》云：眊为眼花，眩为眼黑。眩晕，头旋，不省人事，皆是阳虚。又云：上虚则眩，下虚则厥。令服局方俞山人苏子降气汤、养正丹、来复丹、如圣饼子而安。
有一室女，每经候欲行如风之状，发搐，不省人事。诊其脉，心脉浮，冲任脉沉，此因经行伏惊致此。服局方黑神散，入朱砂、灯心、麦门冬煎汤调下数日，自后经行如常，前病不作。若腹痛，加大圣散服。
有一妇人，脚趾赤肿，痛不可忍，加槟榔木瓜煎、局方香苏饮，三服而痊。
有人每遇天阴，觉浑身重疼无力，此乃湿气。香苏饮与平胃散各一贴，和分四服，加木瓜煎，大有神效。治脚隐痛、行步艰辛，只平胃散加赤曲，同煎服最妙。
有人常觉左眼瞤动，忽然左边口喎，食则不能收，求医。仆诊其脉，浮而涩，气口脉迟而涩。遂授之局方香苏饮和藿香正气散加南木香、姜、枣同煎，次以小续命汤加天麻，磨沉香水同煎，下局中养气丹，数服痊安。
有人四十已上岁，平日好食面、饮酒。苦右臂不能举。授以局方五积散加木瓜槟榔煎，又用生附子一两，去皮、脐，南木香二钱半，㕮咀，分作三服，水二盏、生姜十大片，同煎一盏，去滓热服，数服而安。
有人误服风药多，遍身麻，吐泻，致脉厥。一医欲投丹药。偶一道人乞至门，见云：此是中草乌之毒，用晋钒、青黛二味细研，用贯众煎汤调下便省，吐泻亦止。若中巴豆毒，芭蕉根煎汤服，极妙。
又方疗中风药毒，齑水调蛤粉尤奇。


卷之二  ——————————————————————————————————————————————————————————————————————————————————————————

心气门  ***************************
●引神归舍丹　治心气，亦治心风。
盛觉民传王宣子尚书方。
大天南星（厚，去皮取心，秤一两，生用）　朱砂（一两，水飞）　附子（一个，重七钱以上者，炮，去皮、脐）
上为细末，用猪心血为丸，如梧桐子大，如不稠黏，入面糊少许。煎忘忧草根下。子午之交各一服，每服十五丸，神效。
●朱砂散　治心气。
桂真官方吕少张丁家难，积忧之后，遂成狂易之疾，服此一剂即定。继以蕤仁之类心气药，七日而安。廖硕夫知府云。
辰砂（半两）　麝香（一钱）
上为细末，以好酒二升，银石或沙器内慢火煮至半升许，入麝香，更煎数沸，取出。随意饮之，以尽为度。心神既定，却服补心气药，即愈。
●养气镇心丹　长乐陆庆长寺丞诊脉投剂，与史载之许叔微为伯仲。其家传方书一编载此丹云：「人以为补下元而使气实，杜壬谓：不然，先补心气而五脏实，心气正而元气自实也。若更以药补下元尤妙。此方极养心气。若止补元气，耗心气，非养气之理也。中年以后宜服之。」此说极有理，虽名医亦少知之。
远志（二两，去心）　人参（一两，去芦头）　辰砂（一钱，别研）　天门冬（一两，去心）　石菖蒲（一两，去须）　生龙脑（一钱，别研）　白茯苓（一两，去皮）
上为细末，炼蜜圆如梧桐子大，用朱砂、龙脑为衣，每服二三十圆。煎人参汤，食后、临卧服。
●茯神散　
宋明远教授母，七十四岁，因戎马惊，疾如上证，服此三方得力。
予族弟妇，缘兵火失心，制此方与之，服即愈。亲识多传去，服之皆验。出许氏方。
茯神　熟乾地黄　白芍药　川芎　当归　桔梗　白茯苓　远志　人参（已上各等分）
上为细末，每服二钱，水一盏，灯芯、枣同煎至七分，不拘时候。
●宁志膏　
人参（一两）　酸枣仁（一两）　辰砂（半两）　乳香（一分）
上为细末，炼蜜和杵，圆如弹子大，每服一粒，薄荷汤化下。
●远志圆　治因惊语言颠错，不能服温药。
远志　南星　白附子　白茯苓　人参　酸枣仁（各半两）　金箔（五片）　朱砂（半两，入麝少许同研）
上为细末，炼蜜圆如梧子大，朱为衣，每服三十丸，薄荷汤下，食后、临卧服。
●乳朱砂丸　大治一切心气。
盛觉民传王宣子尚书方。
朱砂（一两，有墙壁透明者方可用）
上用石韦叶裹之，以布线缚定，用人乳汁一小瓯，入银盂内，以物覆之，重汤内煮，候乳汁干，研细，圆如梧桐子大。空心、温酒下六丸。石韦叶当以新布拭去毛，方可用。
●人参当归圆　治心气虚损。
崑山神济大师方，献张魏公丞相、韩子常知府阁中，服之有效。
平江医者丁御干为葛枢密云：「此药本治心气怔忡而自汗者，不过二服即愈，盖奇药也」。
人参（半两，细切）　当归（半两，上去芦，下去细者，取中段切）　猪腰子（一只）
上以腰子用水两碗，煮至一盏半，将腰子细切，入二药，同煎至八分。吃腰子，以汁送下。有吃不尽腰子，同上二味药滓，焙乾为细末，山药糊丸，如梧桐子大，每服三五十丸。此药多服为佳。
●小补心丸　
绍兴府慧应都正方，钱文子传。
天门冬　麦门冬　乾山药（各一片）　熟乾地黄　五味子　石菖蒲（各二十两）　人参（去芦）　茯神（去木）　茯苓（各十两）　远志（去心）　官桂（去皮。各六两）　地骨皮　酸枣仁　龙齿（各四两）　柏子仁（三两）
上为细末，炼蜜为丸，如梧桐子大，朱砂、麝香为衣，每三十丸，温酒、盐汤下。
●辰砂远志丸　安神镇心，治惊悸，消风痰，止头眩。
此二方医官都君予，常用以疗心疾，良验。
石菖蒲　远志　人参　茯神　川芎　山蓣　铁粉　麦门冬　天麻　半夏曲　南星（锉，骰子大，麸炒黄）　白附子（生。各一两）　细辛　辰砂（各半两）
上为细末，生姜五两，取汁入水煮糊，丸如绿豆大。别以朱为衣，干之。每服三五十粒。夜卧、生姜汤下。小儿减少服。
●茯苓圆　
辰砂　石菖蒲　人参　远志　茯神　白茯苓　真铁粉　半夏曲　南星（牛胆制。各等分）
上为末，生姜四两，取汁和水煮糊，圆如梧子大。别用朱为衣，干之。每服十粒，加至三十粒。夜卧、生姜汤下。
●狗肝散　治失心。
张德明传秦太师以治徐履之疾。
黄丹　硝石（各二两）
上煅硝石为汁，以皂角遂小段子投其中，直候无火方止。去皂角，以黄狗肝一具，用竹刀切作片子，掺药末数钱于中，同煮食之。
●宁志丸　
好辰砂一两，将熟绢一小片包裹，以线扎定，豶猪心一枚，以竹刀子切破，不可犯铁，用纸拭去血，入朱砂包子在猪心内，却用麻线缚合猪心，又以甜笋壳再裹了，麻皮扎缚。无灰酒二升，入砂罐子或银器内煮，令酒尽为度。去线并笋壳，取辰砂别研。将猪心以竹刀细切砂盆内，研令烂，却入后药末六件并辰砂、枣肉为丸，留少辰砂为衣。药末须隔日先碾下，枣肉于煮猪心日绝早煮熟，剥去皮、核，取肉四两用。
此方濮十太尉之子六将使传。乃侄尝患心风，服此一料，病减十之八。
人参（半两）　白茯苓（半两）　当归（半两，去芦，去土）　酸枣仁（半两，用酸枣仁五两，汤浸去皮，可剥半两净仁，炒赤香熟为度）　石菖蒲（半两）　乳香（半两，别研）
上同和丸，如梧桐子大，以留下朱砂为衣，每服五十丸。人参汤下，不拘时候。
●朱雀丸　治心神不定，恍惚不乐，火不下降，时有振跳。消阴养火，全心气。
苏韬光传此方，极验。
茯神（二两，去皮）　沉香（半两，併为细末）
上炼蜜，丸如小豆大，每服三十丸，食后、人参汤下。
●软朱砂法　补心气，轻健手足，治废忘。
赵从简方。
□块有墙壁辰砂（一两，研如粉）
上以好清麻油四两，白及二两，木通一两，于油内煎令焦黄，滤去，放。令油如人体温，于瓷器内和辰砂末，令如糍糕，以皂角浆水洗去油。却用新汲水洗去皂角浆，于瓷盒内以新水养之，每日早晨换水。空心就舌上，圆七粒如桐子大，若用一匙头许，以温酒化下亦得。
有人病心虚，每见垂挂动摇之物，辄恶之。服此遂愈。
●密陀僧散　治惊气入心络，喑不能语。
出《夷坚己志》十五卷章倅事。
昔有人为狼及恶蛇所惊，皆以此药疗而愈。
密陀僧（研极细如粉）
上以茶调服一钱匕，一服即愈。
田师中太尉秘方，亦治暗风。密陀僧大如两手者一块，以铁线密缠，留铁线一条，垂空挂之，四畔以火煅令通红，酒一升、醋一升，合和淬药，取酒、醋尽为度。出火毒一宿，研令极细。每服一钱，麝香酒调下。
●补心神效丸　崔参政家方。
黄耆（锉了，蜜汤少许拌匀，焙乾）　茯神（去木）　人参（去芦）　远志（去心。各四两）　熟乾地黄（三两）　柏子仁（别研）　五味子（各二两）　朱砂（一分，别研）　酸枣仁（汤泡七遍，去壳炒熟，别研）
上为细末，炼蜜圆如梧桐子大，每服五十圆，米饮或酒任下。盗汗不止，麦麸汤下；乱梦失精，人参龙骨汤下；卒暴心痛，乳香汤下；虚烦发热，麦门冬汤下；吐血，人参汤下；大便下血，当归、地榆汤下；小便出血，茯苓、车前子汤下；中风不语，薄荷、生姜汤下；风痫涎潮，防风汤下。
●人参散　补心气。
史载之处此方治心疾，无不效验。
人参（七钱）　茯神　山药（各半两）　白芍药　熟乾地黄　黄耆（各一分）　防风（一钱半）　甘草（一钱，炙）　官桂（一分半）　南星（炮，二钱）
上为细末，每服二钱，水一盏，生姜、枣少许，同煎至七分服。
●枣仁圆　治心气不足，恍惚健忘，睡卧不宁，梦寐危奁，心忪如人捕。
张承节累用有效。
酸枣仁（炒，去皮）　黑豆（炒，去皮）
上等分为细末，炼蜜为丸，如梧桐子大，朱砂少许为衣，每服三十圆。日午、临卧，熟水或人参汤送下。
●一醉膏　治心恙。
武昌施倅云：「传此方于喻子才郎中家，已疗数人之疾矣」。
无灰煮酒（二碗）　真麻油（四两）
上和匀，用杨柳枝二十条，逐条搅一二百下，换遍，直候油、酒相乳入如膏，煎至七分碗。狂者强灌之，令熟睡，或吐或不吐，觉来即醒。
●麝香圆　治心风。
张德明传。其阁中失心数年，服此药而愈。疾再作，服第二方遂安。
水银（半两）　麝香（一钱）　建茶（好者，研，一分）　半夏（一两，以生姜汁煮三五十沸，取出，作块子切，更煮令熟，焙乾，捣为细末）　生蔢苛（一大握，和水银如泥，研细）
上件药都入在蔢苛泥内，更研千百转，圆如芥子大。金银汤下十五丸，临睡时服。三日再进一服。
●琥珀圆　
朱砂（一分，另研）　乳香（一分，别研）　酸枣仁（温酒浸半日，去壳了，纸上炒令香熟。一分以一两半浸，去壳只得一分仁）　人参（半两）　远志（酒浸半日，新布裹，捶去心，焙乾，以一两只得半两肉）　石菖蒲（细而节密者）　白茯苓　茯神　琥珀（各半两）
上为细末，炼蜜为丸，如梧桐子大，每服二十丸。食后，酒下，日进二服。如不能饮酒，以枣汤下，此药可常服。
●震灵丹　治气虚心疾。盖心药多性寒，服之令人腹痛，饮食减少。此药治怔忡，恍惚健忘，睡卧不安。益心进食，补虚去冷。
张承节传授此方，用之无不效验。以局方震灵丹，不拘多少，重研细，用灯芯、麝香少许煮北枣，去核、皮，研细搜圆，如桐子大，每服三十圆。食空，枣汤或人参汤下。
此丹不犯金石、飞走有性之药，不僭不燥，夺造化冲和之功。大治男子真元衰惫，五劳七伤等疾。
禹馀粮石（火煅、醋淬，不计遍次，以手捻得碎为度）　赤石脂　丁头赭石（如禹馀粮石修事）　紫石英（已上各四两。上件四味并作小块，入坩埚内，盐泥固济。候乾，用炭一十斤煅过，红火尽为度。入地坑埋，出火毒二宿）　滴乳香（二两，别研令细）　没药（二两，去沙石，研）　五灵脂（二两，去沙石，研）　朱砂（一两，水飞过）
上件前后共八味，併为细末，以糯米粉煮糊为圆，如小鸡头大，晒乾出光。每一粒空心、温酒下，冷水亦得。常服镇心神，驻颜色，温脾肾，理腰膝，除尸注蛊毒，辟鬼魅邪厉。久服轻身，渐入仙道。忌猪羊血、滞气等物。妇人醋汤下，孕妇不可服。极有神效，不可尽述。
●顺经散　治因惊之后，心气不行，小府淋沥，日及三十馀次，渐觉黄瘦，宜服此剂主之。
高逢辰制干传。予表侄十馀岁时尝游慧山，归已昏暮，遇一巨人，醉卧寺门，惊悸得疾。自是之后，一日便溺五六十度，医治数月不能效。遂以病证叩高逢辰，即授此方。服药未几，日减一日，初则三二十度，最后十数度，凡服两料而愈。
韭子（一两，汤浸，退取白仁，干）　益智（半两，取仁，盐炒过）　琥珀（半两，令研）　石韦（一钱，去毛土）　白茯苓（三分）　狗脊（烂，去毛净，半两）　石燕子（火煅、醋炒，出火毒，令研极细，半两）
上七味为末，和匀。每服一钱，用韭菜白煎汤调下。空心、食前各一服。日午一服尤效。
●熟乾地黄散　治心气虚，忧恐恍惚，心腹痛，胀满食少。
太平圣惠方，常用累有神效。
熟乾地黄（三分）　陈皮（三分，汤浸去白瓤，焙）　远志（去心）　桂心　芎藭　白芍药（已上各半两）　人参（去芦头）　白茯苓　菖蒲（各一两）
上件捣，粗罗为散。每服三钱，水一中盏，煎至六分，去滓温服，不计时候。
●沙参散　治心实热，惊悸，喜笑，心神不安。泄热安心。
沙参（去芦头）　白薇　川芒硝　羚羊角屑　子芩（已上各一两）　石膏（二两半）　人参（三分，去芦头）　茯神（三两）　栀子仁（三两）　甘草（半两，炙微赤，锉）
上件捣，粗罗为散。每服三钱，水一中盏，煎至五分，去滓，入地黄汁一合，竹沥半合，更煎一两沸，食后温服。忌炙煿、热面。
●神效正元散　治气不接续，气虚，仍专治滑泄及小便数。王丞相服之神效。
蓬莪术（炮去鬓，一两，锉）　金铃子（一两，去核，焙焦）
上件药捣罗为末，更入硼砂一钱，炼过，研细，都和匀。每服二钱，盐汤或温盐酒调下，空心、食前服。


卷之三  ——————————————————————————————————————————————————————————————————————————————————————————

虚损门  ***************************
巢氏论五劳七伤六极证候
五劳者，志劳、思劳、心劳、忧劳、瘦劳。又有心劳、肝劳、肺劳、脾劳、肾劳。心劳者，口内生疮，大便苦难，忽忽喜忘。　肝劳者，目视不明，精神不守，面目乾黑。肺劳者，气短，鼻不闻香臭，面目微肿。脾劳者，舌本苦，嚥唾不得。　肾劳者，腰背俯仰难，小便黄赤，阴湿，小腹满。
七伤者，阴寒，阴萎，里急，精连，精少，精清，小便数、临事不举。一曰大饱伤脾，面黄，困乏欲睡。二曰大怒伤肝，气逆，血少，目暗，精神昏。三曰多欲伤肾，少精，下冷，腰痛。四曰寒饮伤肺，气少，咳嗽，鼻塞。五曰忧愁思虑伤心，多惊，多喜，多怒。六曰风雨伤形，寒暑雾露所伤，肤发枯悴。七曰恐惧不节伤志，恍惚不宁。
六极者，气、血、筋、骨、肌、精。气极，令人内虚，五脏气乏，邪气多，不欲言。血极，令人无颜色，枯悴，忽忽喜忘。筋极，令人转筋，脚手指皆痛，不能久立。骨极，令人手足烦疼，不欲行动，又齿痛。肌极，令人羸瘦，面无精光，食不生肉。精极，令人少气，噏噏然，内虚，五脏气不足。
●太上紫霞丹　升降阴阳，神仙药也。福州石医。
硫黄（四两，研细）　针沙（四两，罗去细者）　五倍子（一两，打破）
上同用沙锅内，以水煮一时，放冷。先拣了五倍子不用，然后淘去针沙，将硫黄用池纸一张，于灰上渗，令乾，团作球，用荷叶一枚裹之，安地上，以大火煅。俟药红即拦去火，经宿。研令极细，用饭膏和圆，如皂角子大，阴乾。每服一二圆，空心白汤下。此药治气虚、头痛如神。
●太素丹　治停寒肺虚，痰实喘急，咳嗽经久，痰中有血；及疗气虚感冷，脏腑滑泄，脾胃羸弱，不进饮食。此药治一切危困之疾，神效。周彦广侍郎传。
炼成锺乳粉（一两）　真阳起石（二钱，新瓦上用熟火煅过，通红为度，去火候冷，研极细）
上二味合研，令匀，用糯米粽子尖拌和为丸，如鸡头大。临合时入白石脂一钱，须用大盘子不住手转，候八九分坚硬，阴乾。用新粗布以滑石末出光。每服两粒至三粒，空心，人参汤或陈米饮下。
●蜀仙丹　大壮元气，去百病。
钱观文方。
辰砂（四两，细研，水飞过）　杏仁（二两，去皮、尖，研）
上用宣州木瓜二枚，切下盖子，以竹刀斡去瓤，先入朱砂实按，次入杏仁填满。却以盖子覆之，用竹签定，以生绢袋子裹之，入瓷器中蒸一百遍，候数足，取出，刮去木瓜粗皮，一处研细，候可圆，即圆如绿豆大。每服十粒，空心、温酒、米饮下。木瓜忌铁，见铁即不作效。
●雄朱丹　治宿寒痼冷，饮食呕逆，经隔五七年即疲瘠异形、变为劳瘵。钱观文方。
朱砂（二两）　雄黄（二两）
上用沙合子一个，先以牡丹皮二两，内外熏令黄色，入前药在内，用酽米醋和腊茶作饼子盖定，以赤石脂固合子口缝，又用赤石脂泥裹合子一重，再用黄泥纸筋又裹一重，约一指厚。先以草火烧，令合子极干，再用五斤火，渐渐添至一秤，候火力渐消，取出。掘地坑一尺以来，埋一宿，去火毒。取出细研，续入药。
附子（炮裂，去皮、脐，别为末）　胡椒　官桂（去皮）　赤石脂　木香　沉香　荜茇　丁香　白术（已上各一两）　乳香（半两，与赤石脂同研细）
上为细末，入前煅药同研匀，却以清酒二升，三分熬去二分。入附子末，煮成糊为丸，如梧桐子大。每服十圆，温酒、盐汤下，空心、食前。
●资寿小金丹　补益真元。治诸虚不足，上盛下虚，喘急泄泻，手足厥逆，小腹结痛，翻胃脾寒，霍乱呕吐，食不腐化。白浊梦遗，便多盗汗，恍惚虚惊，耳鸣目眩，久痢赤白，肠风痔漏。妇人诸疾，经候不匀，带下崩中，子宫虚冷，久无胎孕。此丹温平不僭，常服镇养心气，溢益精神，轻身延年，活血驻颜。峡州王教授云：金丹治疟尤神效。
代赭石（一斤）　馀粮石（四两）　石中黄（二两）　赤石脂（五两一分）
上四味，各研为细末，再秤数足同入，罗三两遍，再匀研细腻，旋旋抄二三匙，入盏中滴水，圆如桐子大，急手圆毕再圆，入盘，以光实、无破裂为度。赤石脂性硬，故须旋旋圆之。待阴乾，入新坩埚子内装载。用木炭每排三两行，用炭排十字，眼中放药锅子，再四围聚木炭，以多为佳。自顶放熟火，令慢慢烧，下不得用扇，直至火与药通红。自冷方取出，入乾净瓷器中收。每服两粒或三粒，枣汤送下，或米饮下，妇人艾汤。空心、食前服。
王启玄传玄珠先生耘苗丹三方
序曰：张长沙戒人妄服燥烈之药，谓药势偏有所助，胜克流变，则真病生焉，犹悯苗不长，而揠之者也。若禀气受血不强，合服此而不服，反忽略之，是不耘苗者也。
●上丹　养五脏，补不足，秘固真元，均调二气，和畅荣卫，保神守中。久服轻身耐老，健力能食，明目，降心火，交肾水，益精气。男子绝阳，庶事不堪；女子绝阴，乃不能妊。腰膝重痛，筋骨衰败，面色黧黑，心劳志昏，寤寐恍惚，烦愦多倦，馀沥梦遗，膀胱邪热，五劳七伤，肌肉羸瘁，上热下冷，难任补药。服之半月，阴阳自和，容色、肌肉光润悦泽。开心意，安魂魄，消饮食，养胃气。
五味子（半斤）　百部（酒浸，别研）　肉苁蓉（酒浸）　杜仲（炒，断丝）　巴戟（去心）　远志（去心）　枸杞子　防风（去叉）　白茯苓　蛇床子　山药　柏子仁（别研）　菟丝子（酒浸，别研。已上各二两）
上为末，蜜丸梧子大。食前温酒、盐汤任下三十丸。春煎乾枣汤；夏加五味子四两；四季月加苁蓉六两；秋加枸杞子六两；冬加远志六两。食后兼服卫生汤。
●卫生汤　补虚劳，强五脏，除烦养真，退邪热，顺血脉，缓中，安和神志，润泽容色。常服通畅血脉，不生痈疡，养胃益津。
当归　白芍药（各二两）　黄耆（八两）　甘草（炙，一两）
上为锉散，每服四钱。水盏半，煎七分，去滓，不以时。年老加酒半盏煎。
●中丹　补百损。体劣少气，喜惊昏愦，上焦客热，中脘冷痰，不能多食，心腹弦满，脾胃气衰，精血妄行，容色枯悴。
黄耆　白芍药　当归（各四两）　白茯苓　人参　桂心（各二两）　川椒（炒，出汗，一两）　大附子（炮，去皮、脐，一两）　黄芩（一两，先为末，姜汁和作饼）
上为末，粟米饮搜和得所，捣千杵，丸如梧子大，酒饮任下三五十丸，食前服。
●小丹　补劳益血，去风冷百病，诸虚不足，老人精枯神耗，女子绝伤断绪。久服益寿延年，安宁神志魂魄，流滋气血脉络，开益智慧，释散风湿，耳目聪明，筋力强壮，肌肤悦泽，气宇泰定。
熟地黄　肉苁蓉（酒浸。各六两）　五味子　菟丝子（酒浸。各五两）　柏子仁（六两，别研）　石斛　巴戟（去心）　天门冬（去心）　蛇床子（炒）　覆盆子（各三两）　续断　泽泻　人参　山药　远志（去心，炒焦）　山茱萸　菖蒲　桂心　白茯苓　杜仲（锉，炒丝断。各二两）　天雄（炮，去皮、脐，一两）　炼成锺乳粉（扶衰三两，续老二两，常服一两，气完则删去）
上为末，蜜丸，如梧子大。食前，酒服三十丸至五十丸。忌五辛、生葱、芜荑、饧、鲤。虚人，多去锺乳，倍地黄；多忘，倍远志、茯苓；少气神虚，倍覆盆子；欲光泽，倍柏子仁；风虚，倍天雄；虚寒，倍桂心；小便赤浊，三倍茯苓，一倍泽泻；吐逆，倍人参。
张承节论劳瘵证
尝观劳经言：传尸瘵疾，其虫如人似鬼，形状可畏，及患者多相继而夭。愚见考之，断无是理。以此观之，譬如俗谈，不晓事人，害相思病也。与一妇人情密，忽而别离，念念不舍，至于失寐忘餐，便觉容颜瘦瘁。再偿所愿，如沉疴去体，恍然而释。其劳病之说，岂不类此？经云：悲则气耗，思则气结，伏郁不散，久则气血俱虚，令人发寒发热，饮食减少，相搏作痛。或因感冒，遂添咳嗽。非嗽也，缘气虚，易感风寒。在肺为嗽，久而著床，便作劳病。治之服柴胡、地骨皮、秦艽之属凉药退热。致令真气消散，丧命之源。古之广客蛇影，仿此不可不审，因书为后人之警。
●青蒿膏　治骨蒸劳热。
曾医洛阳周秀才，小娘子自为青蒿膏，在旅不能辨，令渠自作膏。病者恨患，自亲手熬至成膏，只或火伴，出一身汗而愈，更不曾服此药。只更调青蒿酒一杯吃，肌肉再生，饮食增美，此患永痊。此方得自颍阳卖五熟一隐者，闻金人杀逼，撞入石中，后不复见。
青蒿（二秤，净洗，控干）
上以水三斗，煎令滚后，入蒿一秤，煎令黄色，熟，滤出。又入一秤煮，如此遍尽，用生布绞，压汁在前者汤内，细滤过，熬将稠，换沙锅内熬。以竹箅搅，不得令住，直候成膏，以净瓷器贮之。上如患轻者，只此膏酒调（更用青蒿煎此酒，）下一钱，食后服。若骨蒸患重甚者，用自然铜先捶碎，入铫子内炒，令无鬼焰止，取铺地上，盆覆，出火毒一日。乳钵研细，膏为圆，如弹子，煎青蒿酒化下，被盖卧，取汗出为效。此药极神效。
●保灵丹　治丈夫、妇人传尸劳，断一切邪梦。张丞节方。
天灵盖（一个，蔡州者）　鬼箭　白术（炒，令黄）　虎头骨（涂酥炙令黄。已上各一两）
上四味细捣，罗为末后，更用好朱砂、雄黄、麝香各一两，并细研如粉，同拌匀，炼蜜为丸，如梧桐子大。每服十九至二十丸，煎安息香汤下，米饮亦得。一日二服，不得嚼破。如修合时，须是拣子、寅、辰、午、申、戌日合和，馀日及午后并不得合。
●香甲桃仁散　治五劳乾瘦及传尸，梦寐不祥，日渐消瘦，肌体困倦，骨节疼痛，不思饮食。宜服此药最妙。
天灵盖（半两，酥炙黄色）　鳖甲（一两，酥炙令黄色）　柴胡（三分，去苗）　安息香（半两）　地骨皮（三分）　山栀子仁（半两）　人参（半两，去芦头）　赤茯苓（三分，去皮）　贝母（半两）　桃仁（半两，麸炒熟，去皮、尖）　麦门冬（三分，去心）　阿魏（半分，面裹煨，令面熟）　黄连（半两，去须）　生地黄（三分）　槟榔（半两）　当归（半两）
上件为粗散，每服四钱，童子小便一大盏，入葱白茎五寸，桃、柳枝各七寸，生姜钱子二片，同煎至五分，不计时候服。夜后煎下，放患人床头，至五更已来，必梦人来辞别。此是药效也。
●玉抱肚　治停寒痼冷，心腹刺痛。常繫于脐、腹间甚妙。梁县郑主簿涣传。
一方用针砂如上法炒讫，止入硇砂半两，并不用余药。
针砂（四两，铁铫内火炒，用木或竹棒儿不住手搅，烟出尽为度，放冷）　白矾（半两）　硇砂（一钱）　粉霜（半钱）
上件白矾等三味，同研为细末，与针砂拌和，只作一服。以水数点洒，用匙拌，摊令匀，厚皮纸为贴，阔二寸以上，长四五寸贴之，外以帕子包系疼处，或尝系脐下。如觉太热，即以衣衬之。若药力过，再洒水如前拌用，其热如初，可用四五次。药力退，即将针砂再炒过，别入余药仍可用。
●麋茸圆　治肾经虚，腰不能转侧。
许学士云：戊戌年八月，淮南大水，城下浸灌者连月。予忽脏腑不调，腹中如冰吼数日，调治得愈。自此腰痛，不可屈折，虽赬面亦相妨，服遍药不效，如是凡三月。予后思之，此必水气阴盛，肾经感此而得。乃灸肾俞三七壮，服此药瘥。
麋茸（一两，治如鹿茸，无麋茸以鹿茸代）　菟丝子（取末，一两）　舶上茴香（半两）
上为末，以羊肾二对，法酒煮烂，去膜，研如泥，和圆，如梧子大，阴乾。如肾膏少，入酒糊佐之。每服三五十圆，温酒、盐汤下。
●八仙丹　治虚损，补精髓，壮筋骨，益心智，安魂魄，令人悦泽，驻颜轻身，延年益寿，闭固天癸。
有人年几七旬，梦漏羸弱，气惙惙然，虚损。得此方服之，顿尔强壮，精气闭固，饮食如旧。予常制自服，良验。
伏火朱砂　真磁石　赤石脂　代赭石　石中黄　禹馀粮（六味并用醋淬）　乳香　没药（八味各一两）
上为细末，匀研极细，糯米浓饮，丸如梧子大，或如豆大。每服一粒，空心、盐汤下。
●混元胎丹　乃阴阳始生之物，气、精、血初生之英华。盖人元宫真气所化，修真之士服饵，补漏壮气，固神益髓，通神明，延寿命，增益道涯，超范围，外内丹之基。具服饵方如后。
久无嗣息者服此有验。
以首儿衣（二、八月者不用，收时连带中元血收）
用长流水净洗，控干，入瓷瓶中，下无灰法酒三大升，脑子麝香（随力下之，多止一钱或半钱，）以纸封瓶口，下用文武火煅，候酒将尽，取出。再入酒三胜，依前煅。却用竹篦或金银篦不住搅，以觉烂糜似粥模样，待冷，取入砂盆内，细研如粉，别入外料。
人参（二两）　茯苓（二两）　乳香（半两）　朱砂（半两，水飞晾乾取净）　山药（四两）
上併为细末，入于所煮药内，如干时更用原煅酒旋旋添，拌匀，一处搅搜为圆，梧桐子大，慢火焙乾。每日空心五十粒，加至一百粒，用温酒、盐汤下。良久，用甜淡饮食饱压。逐日荤味中减少五味（谓甜、淡、咸等物。）服至五七日，微觉小腹连腰沉重，不须疑虑，乃是药力攻、元气相辅助如此。
●苁蓉茸附圆　平补真元，益养脾肾，固精壮气，暖胃思食。
督府王翰林方。丞相兄旧苦脚气，自服此药，十馀年不作。
鹿茸（一两，先用草烧去毛，切作片子用，酥炙，令香熟为度）　真乌药（一两）　苁蓉（四两，酒浸一宿，切作片子，焙乾）　川五味子（一两）　牛膝（二两，酒浸一宿，切焙）　熟乾地黄（二两，炒，焙）　附子（一两，炮，去皮、脐）　菟丝子（六两，酒浸两宿，炒令半乾，捣作饼子，焙）　白术（一两）　补骨脂（炒）　胡芦巴（炒）　茴香（炒）　干淡木瓜（上各一两）　沉香（一分）　木香（一钱，面煨）　丁香（二钱，不见火）
上件捣，罗为细末，酒糊为丸，如梧桐子大。每服三五十丸。空心、临卧，米饮、温酒、盐汤下。


卷之四  ——————————————————————————————————————————————————————————————————————————————————————————

白浊门  ***************************
●博金散　便浊之疾，皆缘心肾，水火不济，或因酒色，遂至以甚，谓之土淫。盖脾有虚热，而肾不足，故土邪乾水。
史载之常言：夏则土燥而水浊，冬则土坚而水清，此其理也。医者往往多峻补，其疾反甚。此方中和，补泻兼之，服之水火既济，而土自坚，其流清矣。
人参（一两，去芦）　白茯苓（二两，去皮）　络石（二两）　龙骨（一两，略煅）
上为细末，每服三钱，空心、临睡，米饮调下。
●金锁丹　治男子、妇人遗精、鬼交，小便白浊。
陈氏云：「余在连山，得之黎昉渠。乃祖宣和。政和间御医，甚秘此方，力扣而得之。」
茯神（二钱）　远志（三钱，去心）　五色龙骨（三钱，煅红）　牡蛎（四钱，左顾者，炒赤黄）　坚白茯苓（二钱）
上为末，酒煮糊为圆，如桐子大。盐汤、温酒下三十或四十丸，空心、食前服。
●补气圆　治白浊小便多。
陈氏云：「今横守徐叔虞服此有效，录以相授。余顷常服之有益。」
半夏（四两，拣圆正大者切作两片）　石薜荔枝叶（四两）　斑蝥（二十八个）　糯米（一升）　远志肉（二两）　白茯苓（二两，去黑皮，净）　石菖蒲（去毛，净秤二两，同制了半夏一处，为末）
上先以半夏同荔叶、斑蝥、糯米四味同炒，慢火不住手搅，候半夏微黄，即取。上以炭五斤，掘地作小坑，烧令通红，以米醋一升旋旋沃之。候醋尽，纳半夏与诸药于坑内，以桫木板覆其上，盐泥护盖一伏时，取出，去余药。只用半夏入远志、茯苓、菖蒲，醋糊为圆，梧桐子大。空心、冷酒或盐酒下三十粒至五十粒。圆子用木猪苓末拌和，炒，圆子干，同入罐收之。
●心肾圆　治水火不既济，恍惚多忘，心忪盗汗，夜梦惊恐，小便数而白浊，精滑梦遗，目暗耳鸣，悲忧不乐，腰膝缓弱，四肢痠疼。常服养心气，补气血，生津液，进饮食，安神定志。
张茂之传此四方，用之累有神效。
鹿茸（一两，燎去毛，酒涂炙）　附子（炮，去皮、脐，一两）　牛膝（去苗，酒浸，二两）　熟地黄（洗，再蒸，二两）　当归（去芦，一两，酒浸）　菟丝子（酒浸，蒸，碾成饼，三两）　远志（去苗，甘草水煮，捶去骨，一两）　苁蓉（二两，酒浸）　五味子（去枝）　山药（炒）　龙骨（略煅）　人参　白茯神　黄耆（炙。已上各一两）
上为细末，用浸药酒煮薄面糊为圆，如桐子大。每服五七十圆，枣汤送下，空心食。
●益母圆　治肺虚，胆寒，气弱，不得睡。心肾不交，精少，临事不兴。故子令母虚，水不生木，木气短，不能生火，所以不交，非不摄也。此常服，滋养荣卫，抑阴壮阳。治便浊，耳作蝉声，腰疼，腿膝无力，妇人诸疾。
苁蓉（酒浸）　酸枣仁（汤泡，去皮）　杜仲（去皮，姜汁制炒）　阳起石（火略煅，研如粉）　破故纸（炒）　白茯苓（已上各一两）　人参（半两）　葱白（焙乾，秤一两）　泽泻（半两，切成块再蒸）　羊石子（一对，切作片，酒浸，焙乾）
上为细末，酒煮薄面糊为圆，如桐子大。每服五七十圆，盐酒、盐汤或麝香酒送下，食前服。
●蜡苓圆　治白浊，补虚，润肠，止渴，治肺损吐血。
有人耳暴聋，服此药却，间服局方安肾丸而痊。
黄蜡（四两）　好雪白茯苓（去黑皮，四两）
上将茯苓为末，熔蜡和药圆，如弹子大一圆，半飢半饱细嚼。治妇人血海久冷，白带，白浊，白淫，身常湿，小便如米泔。加木猪苓去黑皮，切片，四两，用水同煮茯苓，却去木猪苓，只用茯苓，如前法为丸服。
●千里笈圆　治真气不足，胁腹虚鸣，腰膝无力，气促心忪，小便滑数，禀受怯弱，尤宜常服。
乡村道中千里笈（乃旧草履也）
上不以多少，却于村道中，置于小遗缸内，遇晚以棒杖搅动四十九日，将取出，于日晒，令草鞋干，烧灰。将灰淋水，以锅如常煎，候水将尽，却于银器，煎其色干，已成物看多少。盖用千里笈乃荷重之人，取其涌泉一穴之气成药。将药研细，用雪白茯苓为细末，煮糊，圆如桐子大。每服三五十丸，米饮或人参汤下，食前。
●茯苓圆　治心肾气虚，神志不守，白浊遗泄，小便淋沥或不禁。
张真君方。
赤茯苓　白茯苓（各等分）
上为末，以新汲水挼，澄去红沫，控干。别取地黄汁，同与好酒，银石器内熬成膏，搜和为丸，如弹子大。空心、盐酒嚼下。常服轻身延年。
●秘精圆　治元气不固，遗精梦泄。
华宫使方。
大附子（炮裂，去皮、脐）　龙骨（煅通赤）　牛膝（酒浸一宿，焙）　肉苁蓉（酒浸一宿，焙）　巴戟（去心。已上各一两）
上为末，炼蜜为丸，如梧桐子大，空心，温酒、盐汤任下三二十粒，甚者日午再服。小便如米泔者，不过十服。
●清心圆　治梦泄。因酒多积热所致者，奇效。大智禅师方。
黄檗片　甘草（等分）
上生为末，入脑子炼蜜为丸，如梧桐子大。空心、临卧，温熟水吞下二十圆，麦门冬饮尤佳。
●矾附圆　治白浊、漏精，如米泔色，此方绝妙。
大附子（一只，端正，重七八钱者，炮裂，去皮、脐）　绛矾（半两，煅存性）
上为末，水煮细面糊为丸，如绿豆大，每十圆，空心，温茶清下一十丸至十五、二十丸，忌生、冷、毒物。
●大山蓣圆　治诸虚百损，五劳七伤，肢体沉重，骨节痠疼，心中烦悸，唇口乾燥，面体少色，情思不乐，咳嗽喘乏，伤血伤气，夜多异梦，盗汗失精，白浊，腰背强痛，脐腹弦急，嗜卧少起，善惊多忘，饮食减少，肌肉瘦瘁。又治风虚，头目眩晕，心神不宁，及病后气不复常，渐成劳损，久服补不足，愈风气百病。
叶伯材用此二方累效。
山蓣（七两半）　当归　桂心　神麴（炒）　熟地黄　大豆卷（各二两半）　甘草　人参（一两七钱）　川芎　芍药　白术　麦门冬（去心）　杏仁（麸炒，去皮。各一两半）　柴胡　白茯苓　桔梗（各一两一分）　阿胶（麸炒，一两七钱半）　乾姜（炮，三分）　白蔹（半两）　防风（去叉，一两半）　枣（一百个，炊去皮、核）
上为末，蜜丸，与枣肉同和，丸如弹子大。每服一圆，温酒、米汤任嚼下。加琥珀一两，远志去心，炒，二两，茯苓二两半，即是养心丹。虚劳遗泄，浊甚，加龙骨二两。
●大神圆　治元脏虚惫，血气不足，白浊遗泄，自汗自利，口苦舌乾，四肢羸瘦，妇人诸虚皆主之。
木香（炮）　附子（炮，去皮、脐）　茴香（炒）　苁蓉（酒浸）　川椒（炒去汗。各十两）　桃仁（炒，去皮、尖）　胡芦巴　牛膝（酒浸）　巴戟（去心）　五味子　黄耆　白蒺藜（炒，去刺）　泽泻（各五两）　羌活　槟榔　天麻　川芎　桂心（各二两）
上为末，蜜丸梧子大，盐汤、酒、空腹任下三五十丸。
●草还丹　大治虚劳白浊。
乃翊圣真君降授与张真人方。服之百日，百病除；二百日，精髓满，视听倍常，神聪气爽，瘟疫不侵；服三百日，步骤轻健，鬓须如漆，返老还童。久服延年益寿，耐寒暑，能双修德行，可登地仙。
补骨脂　熟地黄　远志　地骨皮　牛膝　石菖蒲
上等分末，酒糊为丸，梧子大。每三五十丸，空心、日午，温酒、盐汤下，熟水亦可。
●摩腰膏　补下元虚败，白浊。
若摩一丸，腰下如火；至二丸，血脉舒畅；三丸，颜色悦泽；十丸，骨健身轻，气全精足，骨髓坚充；至百丸，其功就可用五百童女之精，日月满足，可以昇天，长生不死，不为过当。故知道术难究、难测，孰谓药力之功能如是耶，蜀士骆仲实进此方，赐号冲虚先生。
母丁香　木香　朱砂　藿香　附子　乾姜　沉香　桂　生硫黄　白矾（枯）　吴茱萸　雄黄　杏仁　陈皮（已上各一两）　麝香（一分）　轻粉（一分）
上除麝香、轻粉，捣为末，再入二味，研匀，蜜丸小鸡子大，每用老生姜汁煎滚，倾在盏中，将一丸浸汁中，良久化破，研之为汁匀。于净密室中，令人沾药于腰上摩之，药尽为度，果肚系之。逡巡，腰上如火疗。男子阳道衰，伤败虚弱，五劳七伤，腰背疼痛，头白，疝气下坠，面色萎黄，水脏久冷，耳聋眼暗，及肠风澼疾，但是诸虚之疾，悉能治疗。兼治子宫久冷不受胎，头发疏薄，赤白带下，面生[黑曾]皯，风劳血气，产后诸疾。摩之即得神效。神仙之法，玄之至玄，千万宝惜，勿非人传。
●既济丹　调阴阳，正气血，治一切虚惫，白浊。乃京师气主丹。何太丞方。
陈皮　青皮（去白，焙。各四两）　五灵脂（去沙石，四两）　硝石　硫黄（火上制砂。各二两）
上为末，糊丸梧桐子大，每空心、米饮下二十丸。
●神仙打老圆　此药性温无毒，上治百病，下至婴儿，光润皮肤。此系宣徽收南蛮到锺南山，路边见村庄有一村妇人，年方二八，持杖责一老儿，年约百岁。宣徽驻车，令问何故。妇人遂前至车前，覆云：「此老儿是妾长男。」宣徽怪此，下车问其仔细。妾云：「适来责此长男，为家中自有此神药，累训令服，不肯服。至令老迈，鬚发如霜，腰曲头低，故责之。」宣徽闻之，恳求数服。常服延年益寿，颜貌婴儿，气力倍常，齿落再生，发白再黑，补接下元。
生乾地黄　熟乾地黄（各五两）　川椒（十两，不去核）　牛膝（五两，酒浸了为末）　大黑豆（一升，生用）　乾山药（五两）　雌雄何首乌（各十两，雌者白，雄者赤，雄者不碾）　肉苁蓉（五两）　枸杞（五两）　藁本（十两，洗）
上将雌何首乌为末，用水甑内，旦辰蒸，日入晒，夜间露。如此九蒸、九晒、九露数足，焙焦为末，酒糊丸，梧子大。空心、温酒、盐汤下。忌萝卜。
●助寿丹　一名御爱丹，一名四妙丹。
半夏　木猪苓（各二两，同炒黄色，去半夏）　桑螵蛸（一分，炒）　附子（一两，炮，切，入荔石草炒，去草）　鹿茸（一两，去毛）　茴香（半两，斑蝥十个同炒，去斑蝥）　阳起石（半两，煅）　山茱萸（半两）　龙齿（一分，煅）　远志（去心）
上为末，蜜丸梧子大，吞下任意。
●秘真丹　治白淫，小便频数，精气不固，及有遗沥，或梦寐阴人通泄。
《素问》云：思想无穷，所愿不得，意淫于外，入房大甚，筋绝，发为筋痿，及为白淫，随溲而下，故为劳弱。张氏秘传方。
羊胫炭（三两，火烧通红窨杀，金银铺用者最妙）　朱砂（一两，熟者）　厚朴（三两，净，去皮，用生姜三两制炒）
上为细末，煮薄面糊为丸，如桐子大，每服三五十丸，空心，米饮汤送下。
●金樱子煎　补肾秘精，小遗泄，去白浊，牢关键，神妙。
沉存中云：金樱子，当半黄时採。干，末用之，取其性温而涩。
金樱子（一升，捶碎，入好酒二升，银器内熬之。候酒干至一升以下，去滓，再熬成膏）　桑白皮（一分，炒）　鸡头粉（半两，夏採，日乾）　桑螵蛸（一分，酒炙）　白龙骨（半两，烧赤为末）　莲花须（二分）
上为末，入前膏子搜为丸，如梧子大，空心、盐汤、温酒下三丸。不就，即为酒面糊为丸。
●卓剑丹　乃吕真人方。诗：
一乌二木三茴香，久服令人寿命长。但是食中无所忌，早辰三七用盐汤。
●神仙不老圆歌　
不老仙方功效殊，驻颜全不费工夫。人参牛膝川巴戟，蜀地当归杜仲俱。一味地黄生熟用，菟丝柏子石菖蒲。更添枸杞皮兼子，细末蜜丸桐子如。早午临眠三四服，盐汤温酒任君需。忌餐三白并诸血，能使须乌发亦乌。（各一两依常事时。）


卷之五  ——————————————————————————————————————————————————————————————————————————————————————————

盗汗门  ***************************
巢氏虚劳盗汗证候
盗汗者，因眠睡而身体流汗也。此由阳虚所致，久不已，令人羸瘠枯瘦，心气不足，亡津液故也。或自汗，多因伤风伤暑，及喜怒惊恐，房室虚劳，皆能致之。无问昏醒，浸浸自出者，名曰自汗，或云寝汗。若其饮食、劳役、负重、涉远、登顿、疾走，因动汗出，非自汗也。人之气血，犹阴阳之水火，平则宁，偏则病，阴虚阳必凑，故发热自汗，如水热自涌；阳虚阴必乘，故发厥自汗，如水溢自流。考其所因，风暑涉外，喜怒惊恐涉内，房室虚劳不内外，理亦甚明。
●牡蛎散　治诸虚不足，及新病暴虚，津液不固，体常自汗，夜卧即甚，久而不止，羸瘠枯瘦，心忪惊惕，短气烦倦。
牡蛎（米泔浸，去土，煅，取粉）　麻黄根　黄耆（各一两）
上为锉散，每服三钱，水一盏半，小麦百馀粒，同煎至八分，去滓，不拘时。又一方为细末，每三钱，水三盏，葱白三寸，煎一盏半，分三服。
●麦煎散　治荣卫不调，夜多盗汗，四肢烦疼，饮食进退，肌瘦面黄。
秦艽（二两）　柴胡（去苗，二两）　大鳖甲（二两，醋煮三五十沸，净，去裙褴，别用醋涂，炙黄）　乾漆（炒，青烟尽）　人参　茯苓　乾葛　川乌（炮，去皮、尖。各一两）　玄参（三两）
上为末，每服二钱，先用小麦三七粒煎汤一盏，去麦入药煎七分，食后温服，或临卧服，如久患后亦宜服此，以退其劳倦，调顺经络。
●大建中汤　治虚热盗汗，百节痠疼，腰痛，肢体倦怠，日渐羸弱，口苦舌涩，心怔短气。
《素问》云：肾病传心，筋脉相引而急，小腹痛热，出白液。又《左传》云：以丧志名为蛊病，乃真精不守也。若小便滑数，日夜无度，由脬门不闭，水液不藏。因思虑过多，心气散溢，服之尤妙。
绵黄耆（炙）　远志（灯心煮，去心）　当归（洗）　泽泻（各三两）　白芍药　龙骨　人参（各二两）　甘草（一两，炙）
上㕮咀，四钱重，水二大盏，生姜五片，同煎八分，去滓热服。气弱加附子二两，炮用。腰痛筋急，增官桂，去皮，一两。
●白术散　治盗汗。
陈氏云：余为通倅日，得于同官翟且叟，每传与人，无不作效。
好白术（四两，切作小骰子块，劳作四分）　黄耆（一两，炒一分）　金钗石斛（一两，炒一分）　牡蛎（一两，炒一分）　麦麸（一两，炒一分）
上去四味，只将白术四两，碾为细末，每服二钱，用粟米三百粒煎汤调，空心服。
●牡蛎汤　治盗汗。
吴内翰《备急方》云：余家有妇人盗汗，服之即愈。后试之累验。
牡蛎（火煅，为细末）　小麦麸（炒黑焦，为末）
上各贴之，每服牡蛎末一钱，麸末二钱，以熟猪皮去尽脂膜煎汤，临卧调服。
●粟米粉　治体虚自汗。
赵从简通判传此二方。
牡蛎粉（煅过，研）　麻黄根（为末）　粟米（为粉）
上等分，和匀，生绢袋之，时以扑身。
●蒸饼法　临卧时放令少飢，吃宿蒸饼一枚，不可吃汤水，只干吃尽便就枕，不过两次即止。
●人参当归散　治心液为汗，宜服此药，收敛心经。
富次律云：史丞相家方。渠与王叔东母子皆曾取效。
人参（去芦，切片）　川当归（去芦并细者，片切）
上二味等分，每服秤五钱，先用猪心一枚，破作数片，并心内血煎汤，澄清汁，煎药服。
●术附散　治盗汗不止。
孙盈仲云：绍兴壬子冬，予病中亲曾服此药，的有神验。
附子（炮裂，去皮、脐，切作骰子块，如小指面大，碎者不用。与小麦同炒，以附子黄色为度，如麦先焦即易之，易三五次不妨）　白术　白茯苓
上三味等分，碾为细末，米饮调下，食前。
●茯苓散　治脾虚盗汗。
华宫使传。
白术（三两）　白茯苓（二两）
上为粗末，每服五钱，水一盏半，生姜三片，枣二枚，煎至八分，去滓，通口服，空心、食前三服。
●粉汗散　止汗出过多。
明州陈山谷道人传此四方。
麻黄根（一两）　龙骨（半两）　牡蛎（一两，火煅）　赤石脂（半两）
上件为细末，以绢袋盛，如扑粉用之。
●椒目散　治盗汗日久不止。
麻黄根　椒目（各等分）
上件为细末，每服一钱，无灰酒调，乘热，食后服。
●黄耆散　治盗汗。
黄耆（洗净，控干）　浮小麦（淘净，控干）
上不以多寡，州黄耆如麻豆大，以盐拌和，炒令香熟，筛拣去盐。却以浮麦淘净，控干。每一服用黄耆、浮麦各五钱，水一盏半，煎至八分，空心、食前，通口服。
●麻黄散　治虚汗。
麻黄根（半两）　半夏（一钱）　天花粉（一钱）
上件为细末，临睡，米醋调敷两乳上。
●止汗温粉　
川芎　白芷　藁本
上併为细末，各一分，入米粉三分，绵裹，扑于身上，渐觉其病自愈也。
●杏子汤　治发热，恶风自汗，嗜卧身重，小便难，潮热而哕。
叶伯才《三因方》集此自汗三方。
杏仁（去皮、尖）　半夏（汤去滑）　五味子（各二钱半）　芍药　桂心　细辛　乾姜（炮）　大黄（蒸）　甘草（炙。各三钱）　茯苓（四钱）
上㕮咀，每服四钱，水一盏半，煎至七分，去滓，食前服。
●却暑散　治冒暑伏热，自汗，头目眩晕，呕吐泄利，烦渴，背寒面垢。
赤茯苓　甘草（生。各四两）　寒食面　生姜（切，搜面令匀。各一斤）
上为末，每服两钱，新汲水调下，或汤点服，不以时。
●防己黄耆汤　治伤风湿寒，脉浮紧细，身重，自汗恶风。并治风水，脉浮，身重不渴。
防己（四两）　黄耆（五两）　甘草（炙，二两）　白术（三两）
上为锉散，每服五钱，水盏半，姜五片，枣两枚，煎七分，去滓，空腹服。喘者加麻黄；胃中不和，加芍药；气上冲，加桂；下有陈寒，加细辛。服药后当如虫行皮中，从腰以下如水中。坐被上，又以一被绕腰，以温下，令微汗，瘥。
●朱砂散　治盗汗。
朱砂（研，水飞）　白芷
上等分为末，和匀，临卧、酒调下二钱。
●左顾散　治盗汗。
左顾牡蛎粉（火煅为粗末，入瓶中，泥固济，候乾，却以火煅，令红为度）　麻黄根（炒）　甘草芦头（炒）　蛀小麦（炒）
上各等分，为粗末二钱，水一盏，姜七片，煎至七分，去滓服。
●当归散　治盗汗。
当归（半两）　人参（半两）　猪心（一个，分四片）
上每用一片，水三盏，煎至一盏半，作三服。
●防风散　治盗汗。
防风
上为末，用浮麦煎汤服之。每至大屋则凛，须以帐幕遮蔽，用此即安。


卷之六  ——————————————————————————————————————————————————————————————————————————————————————————

中暑门  ***************************
巢氏论中暑证候
伤暑，乃夏至前后各三十日有奇，少阳相火用事之时也。炎热大行，铄石流金，草萎河涸，人或伤之，则身热恶寒，头痛状如伤寒；或往来寒热如疟，烦躁渴甚，眩晕呕吐，背寒面垢，泄泻，昏闷不清，其脉阴阳俱虚，缓而微弱，皆由伤暑之所致也。
●冰黄散　治伏热，烦渴引饮，呕逆恶心，肢体倦怠。
陈氏云：四明魏丞相家，常施此药。余每登长途必饮，从者少有中暍，间有闷绝，一服即苏。
头面（一斤）　生姜（一十两，洗净，和皮切作片子，和面盫一宿，焙乾）　甘草（四两四钱）
上为细末，每服二钱，新汲水调下，胜如大顺五苓。
●大黄龙圆　治中暑，身热头疼，状如脾寒，或半寒半热，或寒热往来，或烦渴呕泻，昏闷不省，或不能饮食。此方曾合治暑甚妙。尝有中暍已昏欲死者，灌之立苏。李子英传。
舶上硫黄　硝石（各一两）　白矾（半两）　雄黄（半两）　滑石（半两）　白面（四两，飞罗者）
上五味研为极细末，入面在内，滴水为圆，如梧桐子大。每服十丸至二三十丸，新汲水下。小儿黍米大。如无硝石，以盆消代之。
●小瓢圆　治暑毒，解烦渴。中书何舍人希深方。
乌梅肉（四两）　甘草（二两）　青盐（二两）　乾木瓜（一两）　檀香（一两）　白茯苓（一两）　麝香（二钱半，蜜炼过，随药加减使）
上除麝香别研，余併为细末，炼蜜为丸。每两作三十丸。每服一丸，含化或新汲水温水嚼下，不计时候。
●乌金散　治中暑，不拘老少皆可服。
朱子新传云：吴内翰《备急方》，用皂角五斤，去皮弦，炙焦黑存性，甘草五两。
皂角（不蚛者）　甘草
上以皂角，不计多少，刮去黑皮，烧烟欲尽，用盆合于地上，周回用土遮缝，勿令透烟。每一两皂角灰，用甘草末六钱。每服一钱，新汲水调下。如气虚人，用温浆水调下，昏迷不省者，不过两服。
●加减小柴胡汤　治伏暑烦躁发渴极妙，若躁闷，煎放水沉，冷服。
柴胡（半斤，去芦）　黄芩（三两）　人参（三两）　甘草（三两，炒）　半夏（三两，汤泡）
上㕮咀五钱，水二盏，生姜五大片，枣子一个，加瓜蒌实一个。若渴，去半夏、人参，加瓜蒌、赤茯苓各一两；腹痛，去黄芩，加赤芍药三两；胁下痞鞕，去枣，加牡蛎；心下悸，小便不利，去黄芩，加赤茯苓四两；若不渴，外有微热，去人参，加桂三两，取汗愈；若嗽，加五味子三两，乾姜二两。
●枇杷叶汤　治伏暑暴泻，兼去暑毒。
赵从简亲服此方立效。
枇杷叶（去毛，三钱）　罂粟壳（去瓤、蒂，三钱）　生姜（三钱，湿秤）
上三味细锉，用水二大盏，蜜一合，酒半合，粟米百馀粒，同煎至一盏以下，温服。一服即愈。
●十味香薷饮　治脾胃不和，乘冒暑气，心腹膨闷，饮食无味，呕哕恶心，五心潮热，力乏体倦，并宜服之。常服消暑健脾，进饮食。
傅公实方。
香薷叶（一两）　人参（去芦）　白术　白茯苓　陈皮（温汤浸少时，去白）　黄耆（去芦）　厚朴（去粗皮，锉碎，生姜自然汁拌和，炒至黑色）　乾木瓜　白扁豆（炒，去壳）　甘草（炙，半两）
上为粗末，每服三钱，水一盏，枣一枚，同煎至七分，去滓，不拘时候服。
●冷香汤　治夏秋暑湿，恣食生冷，遂成霍乱，阴阳相干，脐腹刺痛，胁肋胀满，烦躁，引饮无度。
王元礼传。
附子（二两，炮裂，去皮、脐）　良姜（二两）　檀香（二两）　丁香（二钱）　川姜（三分，炮）　甘草（二两，炒令赤）　草豆蔻（五个，去皮，面裹煨）
上为细末，每用药末五钱，水二升，煎十数沸。贮瓶内，沉井底作熟水服，大能消暑止渴，服之永无霍乱。
●大蒜水　治暑暍逡巡，闷绝不救者。
《石林避暑录》云：亲治一御马之仆，立苏。且云沉存中尝著其说。
道上热土　大蒜
上略等多少，烂研，冷水和，去滓脚，饮之即瘥。此方在徐州沛县城门上板书揭之，不知何人所施之。
●地榆散　治中暑昏迷，不省人事欲死者。并治血痢。
华宫使传此方，妙不可言。
地榆　赤芍药　黄连（去须）　青皮（去白）
上等分，为细末，每服三钱，浆水调下。如无，只以新汲水调亦得。血痢，水一盏，煎七分，去滓，温服。
●五苓散　治伤暑烦躁，引饮发黄，渴欲饮水，水入口即吐，名曰水逆。若吐出涎沫，头痛烦躁，五苓散内增吴茱萸、人参。
木猪苓（去黑皮）　泽泻（锉成块，再蒸）　赤茯苓（去黑皮、筋膜）　白术（用有芦者。各一两半）　肉桂（去皮，半两）
上为㕮咀三钱，水一大盏半，灯心五茎，同煎八分，去滓，热服。发黄，加茵陈同煎；小便不利，加去心麦门冬；烦躁，睡卧不安，加朱砂；躁渴，热极如狂，加大黄。
●橘皮汤　治中暑痰逆恶寒。
陈皮（去白，二两）　甘草（炙，半两）　人参（半两）
上㕮咀，每服五钱，水二盏，刮竹茹一块，如弹子大，生姜五片，枣子一个，同煎八分，去滓，热服。如不恶寒，只服竹叶汤。
●香薷圆　治大人、小儿伤暑伏热，躁渴瞀闷，头目昏眩，胸膈烦满，呕哕恶心，口苦舌乾，肢体困倦，不思饮食。或发霍乱，吐利转筋，并宜服之。
庐州知录周汝功中暑，晕闷烦渴，服此方立效。
乾木瓜　紫苏（去粗梗，茎、叶并用）　香薷（去土。已上各一两）　藿香叶（去土）　甘草（炙，锉）　檀香（锉）　白茯神（去木）　丁香（已上各半两）
上为细末，炼蜜和圆，每一两作三十圆，每服一圆至二圆，细嚼，温汤下，或新汲水化下亦得。小儿服半圆，不计时候。
●枇杷叶散　治冒暑伏热，引饮过多，脾胃伤冷，饮食不化，胸膈痞闷，呕哕恶心，头目昏眩，口乾烦渴，肢体困倦，全不思食。或阴阳不和，致成霍乱，吐利转筋，烦躁引饮。
刘驻泊汝翼亲用此方，无不效验。
香薷（三分）　厚朴（去粗皮，姜汁炙，四两）　甘草（炙，一两）　麦门冬（汤浸，去心，焙乾）　乾木瓜　白茅根（已上各一两）　枇杷叶（去毛，令尽净，炙）　陈橘皮（汤浸，去瓤）　丁香（已上各半两）
上件药捣，罗为末，每服二钱，水一盏，入生姜二片，煎至七分，去滓，温服，温水调下亦得。如烦躁，用新汲水调下，不计时候。小儿三岁以下，可服半钱，更量大小加减。
●穀神散　治夏月暴泻。赵从简方。
楮实（青者蒸，一次晒乾，用一斤）　陈仓米（一升）　乾姜　甘草（一两，炙）
上为末，饭饮调下。
●大顺散　治冒暑伏热，引饮过多，脾胃受湿，水穀不分，清浊相干，阴阳气逆，霍乱呕吐，脏腑不调。
刘子寿上舍伏暑泄泻，水穀不分，服此甚验。
甘草（锉，长一寸许，三十斤）　乾姜　杏仁（去皮、尖）　肉桂（去粗皮。已上各四斤）
上先将草用白砂炒，及八分黄熟。次入乾姜同炒，令姜裂。次入杏仁又同炒，候杏仁不作声为度。用筛隔净后，入桂一处捣，罗为散。每服二钱，水一中盏，煎至七分，去滓，温服。如烦躁，新汲水调，不计时候。以沸汤点服亦得。
●异功敌暑圆　专治暑毒如水泻，米饮下即愈。
赵教授得之泉州沉医方，用之甚效。
黄连（一斤，去须，洗净）　仓陈米（二升，淘去糠秕）
上拌匀用，锅内如罨饭相似，饭熟水乾为度。晒乾，碾为细末，以水丸，如梧桐子大。每服三五十丸，冷水下。


卷之七  ——————————————————————————————————————————————————————————————————————————————————————————

瘴疟门  ***************************
治疟总论证治
夫疟之为病，其名虽同，其状不一。盖其受之有所不同，其治之不得不异。先寒而后热者，名之为寒疟；先热而后寒者，名之为温疟；其次有五脏疟，心、肝、脾、肺、肾；又有五种疟，风、寒、暑、湿、气；有劳疟、瘴疟、瘅疟、牝疟、疫疟、鬼疟。其状不一，当随证而治之。
●吴茱萸散　治寒疟，临发时先寒战动，相次发热，便头痛不可胜忍，热极即汗出，烦渴，相次便醒，宜服此方。须是先寒后热，方可服此药。
杨子建一宗六方，用之累验。
吴茱萸（一两）　甘草　半夏　乾姜　川芎　细辛　麻黄　高良姜　藁本　官桂（生使。已上各一分）　羌活　牵牛（炒熟。各半两）
上件细捣，罗为末。每服三钱，以水一盏，煎取九分。临发寒时，和滓、空心、热吃。若寒了以热，更不请吃，须只用初发寒时服也。寒未定，更进一盏，吃药后不请卧，须臾病减八分也（若是太岁遇六壬，己亥之年常疟未发，常吃暖脾药。）
●麻黄羌活散　治温疟初发，浑身大发热，头痛不可胜忍，临醒时即寒慄战动，逡巡便醒，宜服此方。须是先热后寒，方可吃此药。
麻黄（去根）　羌活　牡丹皮（去心）　独活　山栀　柴胡（去毛）　桔梗　升麻　荆芥穗　大黄　知母　黄芩（各一分）　半夏（四铢）　牵牛（半两）
上件细捣，罗为末。每服三钱，水一盏，生姜二片，同煎，取九分。临发壮热时和滓吃。须是用初发热时服，仍是食后吃也。发了以寒，即更不要吃，待第二发热时吃也。
●苍术鳖甲散　治脾疟，寒热不定，非时发作，肌肉黄瘦，吃食减少，大腑不调，心中常如战慄，频频腹痛，宜服此方。
吴茱萸　苍术　鳖甲（醋炙）　防风　人参　川芎　藿香　柴胡（去毛）　肉豆蔻（各一分）　甘草（四铢）
上细捣，罗为末。每服二钱，水一盏，生姜一片，同煎取八分，空心、去滓服。
●半夏汤　治痰疟，发作有时，热多寒少，头痛不可胜忍，额角并胸前肌肉跳起，食才入口，即便吐出，面色带赤，宜服此方。
半夏　藿香　羌活　川芎（各一分）　牵牛（半两）
上细捣，罗为末。每服二钱半，食后、熟汤调下，和滓吃。以吐涎为度，未吐，更进一服。
●山茵陈汤　治瘅疟，发作有时，热多寒少，忽热而不寒，头痛不安，身上肌肉，忽然通身俱黑，大腑秘热，小便黄赤，宜服此方。
山茵陈　山栀　柴胡（去毛）　黄芩　桔梗　升麻　牡丹皮（去心）　贝母（去心）　荆芥穗　杏仁　半夏　羌活　独活　麻黄（各一分）　细辛（三铢）
上件捣，罗为末。每服三钱，水一盏，生姜二片，煎一沸急泻出。临发热头痛时，和滓热服。仍须是食后吃也。但此疟须热多寒少，并初发时先壮热，然后吃此方。
●鳖甲麝香散　治劳疟，乍寒乍热，毛发枯焦，寒热不定，吃食减少，肌肉消瘦，面色青黑，两足无力，忽非时足冷，小便频数，大腑不调，夜梦泄精，宜服此方。若大腑秘，骨潮热，不请吃。
鳖甲（醋炙黄）　天灵盖（酥炙香，黑色）　续断　菟丝子　牛膝　黄耆（已上各半两）　茯苓　川芎　山茱萸（各一分）　独活　柴胡（去毛）　藿香　羌活（各三铢）　乾地黄　黄橘皮（各四铢）　麝香（二铢，别研细，方入诸药末，令匀）
上为细末，每服三钱，水一盏二分，入盐少许同煎。取一盏，空心、和滓吃。炼蜜丸如梧桐子大，空心、盐汤下四十丸。
●菩萨丹　治诸疟，亦名五方丹。
陈氏云：余昨经豫章，俞子清为漕，语及此方，求得十粒，沿路中病者用之，立效。后作书觅方，遂制一料。一年之间，良贱用之皆愈。仍施他人。
巴豆（不去皮）　桂心（别为细末）　青黛　硫黄　白矾
上件各等分，下三味同研如粉。于五月五日合药，入沐浴、净衣斋戒，念「救苦救难观世音菩萨」一千遍。至午时，入净室内，面南，将巴豆入乳钵内，先研如泥，后入下四味，同研半时辰久，圆如桐子大。勿令鸡犬、孝子、妇人见。入在净器内，于神佛前安顿供养。凡有患者，于发日前，令男子取一圆，以新绵裹合，炭上烘令热，与男子，乘热塞在病人耳窍中，男左女右。若女人病，亦令男子取药塞耳。候不发日，亦令男子取出，却收入合子内，遇有患者再用。可医三五人。轻者便瘥，重者须臾重发一次，即愈。须不发一两日，方取出药，其验如神。若病者用药日，斋戒至诚，念「救苦救难观世音菩萨」五百声，其效尤灵验，故名菩萨丹。如药大干，难丸，须用端午日粽子烂研，相和匀圆之，勿大湿。
●瘴疟饮子　
辛御史谪广西，传此方。
常山　甘草（各四两）　大青（一钱或半钱）　人参（三钱）
上㕮咀，水一碗二钱，煎至中碗。未发，隔夜露早月一宵。临发日早晨，空心、温服。不吐，三滓并煎一服。
●七宝散　治一切疟疾及不服水土，山岚瘴气，寒热如疟。
张承节处此四方，累用有效。
常山（水煮）　青皮（不去白）　槟榔　草果子仁　甘草（炙）　厚朴（去皮，汤泡姜制）　乌梅连核（已上各半两）
上㕮咀，每服半两重，水一碗，酒一盏，煎至一盏，去滓。露一宿，来早再温，面东服。隔夜煎下，发日早服。
●四圣散　治诸般疟疾。
山栀子仁　常山　川升麻　鳖甲（去裙，用好醋煮）
上等分㕮咀，每服三钱重，水一盏半，乌梅肉二个，同煎七分，去滓，热服，不计时候。
●断疟丹　治疟疾，不问逐日、间日发，不过两日而愈。
雄黑豆（四十九粒，取末）　信砒（研极细，一钱）　黄丹（一钱，为衣）　蜘蛛（三个，研）
上和匀，滴水为圆，如豌豆大，临发日早，用桃柳头入井花水，面北送下一圆，醋汤放温服亦得。忌食热物一日。
●冷附汤　治疟疾，痰实，痞塞不通。
附子一只（重九钱、一两，炮，去皮、脐）
上切作片，分二服，生姜十大片，水二大盏，煎至一盏。隔夜煎下，用绵蒙盏，露一宿。至五更初取，冷服。凡患疟疾无过是痰实，痞塞不通，脾胃弱，虚热在上，停于胸膈，不得入于脏腑。所以五更冷服，乃使药下达，壮脾胃，去痰实，除虚热，降心气，屡用屡效。
●半夏草果饮　治疟大效。
朱子新方，曾合累效。
半夏（十枚，汤洗七遍）　大枣（十枚）　甘草（三寸，炙）　青皮（五枚，汤浸过，连白用）　陈皮（四个，汤浸，连白用）　乌梅（十个，捶碎）　草果（五个，大者去皮）　生姜（三大块，连皮）　厚朴（三寸，去粗皮，姜汁制）
上九味为粗末，以水三大碗，煎一碗半，去滓。当发日，五更初服一盏，五点又服一盏，平明又服一盏，此至饭前要分服，令尽。再将滓，以水碗半，煎七分，慢慢呷吃，神妙。
●白虎加桂汤　治温疟，先热后寒，恶风多汗。
叶伯才集此数方，治诸疟疾无不效验。
石膏（四两半）　知母（一两半）　桂心（一两）　粳米（一合）
上锉散，每服四钱，水盏半，煎七分，去滓，未发前三服。
●麻黄白术汤　治伤风寒暑湿，不留经络，与卫气相併，病以日作，寒热交煎。
麻黄（去节，汤浸）　白术　茯苓　桂心（各一两）　陈皮　青皮　桔梗　白芷　甘草　半夏曲　紫苏　乌梅（各三分）　乾姜（半两）
上为锉散，每服四钱重，水两盏，姜三片，枣两枚，煎七分，去滓。当发日，空心一服，临发一服尤妙。亦治时疫。
●桂姜汤　治牝疟，寒多微热，或但寒不热。
柴胡（八两）　桂心（三两）　黄芩（三两）　牡蛎（煅）　甘草　乾姜（炮。各三两）　瓜楼根（四两）
上为锉散，每服四钱，水二盏，煎七分，去滓，空心服。日三服，初服微烦，汗出愈。一法有半夏三两。
●七枣汤　治五脏气虚，阴阳相胜，作为痎疟。不问寒热先后与大小独作、叠间日，悉主之。
附子（一枚，炮制，以盐水浸，再炮，如此凡七次，至第七次不浸，去皮、脐）
上为锉散，水一碗，姜七片，枣七个，煎至八分盏。当发日，空心温服，仍吃三五个枣子，忌如常。良方用乌头煎，不用盐水浸，不特服之。僭燥亦不能分利阴阳。去滓服。
●四兽饮　治五脏气虚，喜怒不节，劳逸兼併，致阴阳相胜，结聚涎饮，与卫气相搏，发为疟疾，悉主之。兼治瘴疟最效。
半夏（汤去滑）　茯苓　人参　草果　陈皮　甘草　乌梅肉　白术　生姜　枣子（各等分）
上为锉散，盐少许淹食顷，厚皮纸裹，水淹入，慢火煨香熟，焙乾。每服秤半两，水二盏，煎至七分，去滓水。发前并进三服。
●草果饮　治脾寒等疟。
草果　川芎　白芷　紫苏叶　良姜　甘草（炙）　青皮（去白，炒。各等分）
上为粗末，每服二大钱，水一盏，煎七分，去滓，热服。当发日连进三服。
●经效疟丹　治鬼疟殊效。
真阿魏（半两）　桃枝　柳枝（各长一尺七茎）　雄黄（通明好者，半两，别研）　辰砂（一钱，别研，留一半）
上为末，以重午日五家粽角为丸，如梧子大，辰砂所留一半为衣。遇发时用净器水摩一丸，涂鼻尖并人中，等退，以冷水服一丸，合时须五月五日。
●大正气散　治山岚瘴气，发作寒热，遂成疟疾。
附子（炮，去皮、脐）　厚朴（姜汁制）　桂心　甘草（炙）　乾姜（炮）　陈皮（各一两）　茱萸（半两，微炒）
上为细末，每服二大钱，水盏半，姜五片，枣一枚，同煎至七分。热服，不拘时。兼治霍乱吐泻，一切气疾。
●红圆子　治食疟尤妙。
蓬莪术　荆三稜（醋煮一伏时。各二两）　胡椒（一两）　青皮（三两，炒香）　阿魏（一分，醋化）
上为末，别研仓米末，用阿魏醋煮米糊，搜和，丸如梧子大，炒上朱为衣。每服五十丸至百丸，以老疟饮下。古方虽有鳖甲煎等，不特服不见效，抑亦药料难备。
●老疟饮　治久疟，结成症瘕，癖在腹胁，诸药不去者。
苍术（泔浸）　草果（去皮）　桔梗　青皮　陈皮　良姜（各半两）　白芷　茯苓　半夏（汤洗去滑）　枳壳（麸炒，去瓤）　甘草（炙）　桂心　乾姜（炮。各三钱）　紫苏叶　川芎（各二钱）
上为锉散，每服四大钱，水二盏，盐少许，煎七分，去滓，空心服。日三夜一，仍吞下红圆子。
●常山饮　治劳疟，虚人、老人皆可服。
常山　穿山甲（醋炙）　木通　秦艽（各一分）　辰砂（半字，别研）　甘草（炙，半两）
上为锉散，作一剂，水三盏，乌梅、枣子各七枚，煎半盏，再入酒一盏，煎至八分，去滓，入辰砂，温服。
治诸般疟疾，局方藿香正气散，加草果子去皮，捶碎，同煎服。
有人患疟疾，几三年连绵不断，黄瘦，饮食减少，虽有时歇三两日，每劳力或吃少物相犯，寒热立至。令服局方丁香煮散，数日其病不作。
治寒热因伤脾胃，久积成痰，若痰不去，何由得断。若壮实者，倍加常山煎局方常山饮。隔夜煎，露一宿，临发，早温服，一吐而安。气弱不可服。
治先寒后热，热退汗出，饮食减少，局方橘皮半夏汤和治中汤加草果仁、生姜同煎服。
有人患疟疾，每日时刻不差，略略寒发则极热，饮水。令服局方小柴胡汤加枳实、大黄，煎一服而痊。盖是伏暑而得，若寒多不可服。
患疟疾连绵不断，每发则极寒极热，疟退汗如雨，令服局方巳寒圆，用生姜、枳实煎汤送下，一服不作。


卷之八  ——————————————————————————————————————————————————————————————————————————————————————————

霍乱门  ***************************
论治霍乱证候
夫霍乱之病，为卒病之最者。以人起居无它，挥霍之间，便至变乱，闷绝不救，甚为可畏，临深履危，不足以谕。有生之流，不可不达其旨趣。霍乱者，心腹卒痛，呕吐下利，憎寒发热，头痛眩晕。先心痛则先吐，先腹痛则先下，心腹俱痛，吐利并作，甚则转筋，入腹则毙。霍乱恶证，无越于斯。此盖阴阳反戾，清浊相干，阳气暴升，阴气顿坠，阴阳痞隔，上下奔逸，遂成霍乱之疾。
论乾霍乱证候
夫人忽然心腹烦满，短气，不吐不泻，此名为乾霍乱腹痛，死人如反掌间。此证盖由风冷搏于肠胃，肠胃先实，故不吐利。治法急以通利、和气为佳。
●三宛汤　治乾霍乱，不吐不泻，腹胀如鼓，筑刺心痛。柳宗元方。
盐（二两）　生姜（一两，切）
上件药，炒令转色，以童子小便一大盏，煎至六分，去滓，分为二服，温温服之。
●理中汤　治霍乱，吐下，胀满，食不消，心腹痛。
叶伯材处此数方，累用有效。
人参　乾姜（炮）　白术　甘草（炙。各三两）
上为锉散，每服四大钱，水一盏，煎七分，去滓，食前。远行防霍乱。炼蜜为丸，如梧子大，每服三五十丸。如作散，每服方寸匕，酒调下亦得。
若转筋者，加石膏，煅，三两；若脐上筑者，肾气动也，去术，加桂心四两，肾恶燥，故去术，恐作奔豚，故加桂；吐多者，去术，加生姜三两；下多者，复用术；悸者，加茯苓二两；渴欲得水，加术，合前成四两半；腹中痛，加人参，合前成四两半；若寒者，加乾姜，合前成四两半；腹满者，去术，加附子。服药后食顷，食热粥一杯，微自温覆，勿发揭衣被。
●七气汤　治喜、怒、忧、思、悲、恐、惊七气郁发，致五脏互相刑剋，阴阳反戾，挥霍变乱，吐利交作，寒热眩晕，痞满咽塞。
半夏（汤洗，五两）　厚朴（姜制）　桂心（各三两）　茯苓　白芍药（各四两）　人参（一两）　紫苏叶　橘皮（各二两）
上为锉散，每服四钱，水盏半，姜七片，枣一个，煎七分，去滓，空腹服。
●胃气圆　治忧思过度，脾肺气闭，聚结涎饮，留滞肠胃。气郁于阴，凝寒于阳，阴阳反戾，吐利交作，四肢厥冷，头目眩晕，或复发热。兼治老人胃寒，大便反秘，妊娠恶阻，全不纳食。
硫黄（不拘多少，猪脏内缚两头，以米泔、酒、童子小便各一碗，煮乾，一半取出，洗断秽气，控干，秤十两）　半夏（汤洗去滑，秤五两）　白茯苓（一两）　人参（一两）　石膏（一分，煅，一法同硫黄煮）
上为末，生姜自然汁释炊饼糊为丸，如梧子大。每服五十丸至百丸，空腹、米汤入少生姜汁下。
●真珠散　治喜怒不常，忧思兼併，致脏气郁结，留积涎饮，胸腹满闷，或复㽲痛，憎寒发热，吐利俱作。
附子（二个，一生一炮各用，去皮、脐）　滑石（半两）　半夏（汤二十一次，洗去滑，一两半）　辰砂（三钱，别研）　成炼锺乳（半两）
上为末，每服二钱，水二盏，姜七片，藿香两三叶，蜜半匙，煎七分，食前冷服。小便不利，加木通、灯心、茅根煎。
●红圆子　治脾胃虚冷，饮食不节，宿食留饮，聚癖肠胃。或因气不调，冲冒寒湿，忽作霍乱，吐利并作，心腹绞痛，肠胃缠刺，疲苶不胜。
蓬莪术（锉）　三稜（锉。各二两，同以米醋煮一伏时）　胡椒（一两）　青皮（三两，炒）　阿魏（一分）
上为末，醋化阿魏，入陈米粉为糊，丸如梧子大，矾、朱为衣。每服一百丸至二百丸，煎生姜甘草汤下。
●胡椒汤　治霍乱吐利极妙。
胡椒（七粒）　荳豆（三七粒）
上为末，煎木瓜汤调下。
●水浸丹　治伏暑伤冷，冷热不调，霍乱吐利，口乾烦渴。
黄丹（一两一分，炒）　巴豆（二十五个，去皮）
上同研匀，用黄蜡熔作汁，和为圆，如梧子大。每服五圆，以水浸少顷，别以新汲水吞下，不以时候。
●如神汤　治霍乱吐。
厚朴（二两，去粗皮，生姜汁炙黄）　高良姜（一两）　甘草（半两，炙）
上为末，以新汲水调下二钱，素有冷气者，用温酒下。
●香朴散　治霍乱吐逆及利，并脚转筋。
厚朴（姜汁炙）　陈皮　人参　白术　乾木瓜（各一两）　乾姜（炮）　甘草（炙。各半两）
上为末，每服三钱，水一中盏，以生姜半分煎，去滓服，不以时候。
●姜附汤　治中脘虚寒，久积痰水，心腹冷痛，霍乱转筋，四肢厥逆。
王德肤治霍乱，简要数方，大有神效。
乾姜（二两）　熟附（二两）
上㕮咀，每服四钱，水一盏半，煎七分，去滓服。或虑此药太燥，即以附子理中汤相继服。
●缩脾饮　止吐利霍乱之后，服热药太多，烦躁者尤宜服。
草果　乌梅　甘草　缩砂（各四两）　乾葛（二两）
上㕮咀，每服五钱，水一碗，生姜十片，煎至八分，侵以熟水浸冷，极冷旋服之。
●平胃散　治霍乱及五噎八痞，膈气反胃，并宜服之。
厚朴（五两）　苍术（八两）　橘红（五两）　甘草（三两）
上㕮咀，每服四钱，水一盏半，姜五片，枣一个，煎至六分，去滓，食前服。
●养正丹　治霍乱转筋，咳逆不定。
出宝林真人谷伯阳方，一名交泰丹。
硫黄（研细）　黑锡（去滓，净秤，与水银结砂子）　水银　朱砂（细研。已上各一两）
上用黑盏一只，火上熔黑铅成汁，次入水银，以柳杖子搅匀。次下朱砂，搅令不见星子。放下少时，方入硫黄末，急搅成汁，和匀。如有焰，以醋洒之。候冷取出，研如粉极细，用糯米粉煮糊为丸，如绿豆大。每服二十粒，加至三十粒，盐汤下。此药升降阴阳，既济心肾。空心、食前，枣汤送下。神效不可具述。
●四逆汤　治霍乱吐泻，手足厥冷，或咳或悸，内寒外热，下利清穀，四肢沉重。
甘草（一两）　乾姜（三分）　熟附（三分）
上㕮咀，每服四钱，水一盏半，煎六分，去滓，温服。
●感应圆　治霍乱吐泻，大便频并，后重迟涩，虚中积冷，气弱有伤，停积胃脘，不能传化。或因气伤冷，因飢饱食，饮酒过多，心下坚满，两胁胀痛，心腹大疼。
高殿前家方。
新拣丁香（一两半）　南木香（去芦头，秤一两半）　肉豆蔻（去粗皮，用滑仁子二十个）　巴豆（七十个，去皮、心、膜，研细，出尽油如粉）　百草霜（用村庄家锅底上刮，细研二两）　川乾姜（炮裂，秤一两）　杏仁（拣肥者，去双仁者，一百上十个，去尖，汤浸一宿，去皮，别研极烂如膏）　
上七味除巴豆粉、百草霜、杏仁三味外，馀四味捣为细末，与前三味同拌，研令细，用好蜡匮和，先将蜡六两熔化作汁，以重绵滤去滓，更以好酒一升，于银石器内煮，蜡熔滚数沸，倾出。候酒冷，其蜡自浮于上，取蜡秤，用圆。春夏修合，用清油一两，于铫内熬，令末散香熟。次下酒煮蜡四两，同化作汁，就锅内乘热拌和前项药末。秋冬修合，清油一两半，同煎煮热作汁，和匮药末成剂，分作小铤子，以油单子裹之，旋圆服饵。


卷之九  ——————————————————————————————————————————————————————————————————————————————————————————

痰饮门  ***************************
论痰饮证候
人之有痰饮病者，由荣卫不清，气血败浊，凝结而成也。内则七情汩乱，脏气不行，郁而生涎，涎结为饮。四饮者即悬饮、溢饮、支饮、痰饮是也。悬饮者，饮水流在胁下，咳唾引痛；溢饮者，饮水流于四肢，当汗出而不汗，身体疼重；支饮者，咳逆倚息，短气不得卧，其形如肿；痰饮者，其人素盛今瘦，肠间漉漉有声。又有留饮者，背寒如手大，或短气而渴，四肢历节疼，胁下痛引缺盆，咳嗽则转甚。又有伏饮者，膈满，喘咳，呕吐，发则寒热，腰背痛，目泪出，其人振振恶寒，身瞤惕。故曰：四饮生六证。或云五饮者，即留饮、伏饮合为一证是也。
●丁香五套圆　夫胃气虚弱，三焦痞涩，不能宣行水穀，故为痰饮。结聚胸臆之间，令人头目昏眩，胸膈胀满，咳嗽气急，呕逆腹疼。伏于中脘，亦令臂疼不举，腰腿沉重，久而不散，流入于脾。脾恶湿，得水则胀，胀则不能消化水穀。又令腹中虚满，而不食也。此药主之。
傅公实方，其子宣赞安民传。
半夏（一两，切破）　天南星（一两，每个切作十数块，二味先用水浸三日，每日易水，次用白矾三两研碎，调入水内，再浸三日，洗净焙乾）　乾姜（炮，一两）　良姜（一两）　白术（一两）　茯苓（一两）　木香（半两）　丁香（半两，不见火）　青皮（去白）　陈皮（去白，各半两）
上十味为细末，用神麴一两，大麦糵二两，同碾取末，打糊和药为圆，如梧桐子大。每服三十丸至五十丸，温熟水送下，不拘时候。常服温脾胃，去宿冷，消留滞，化饮食，辟雾露风冷、山岚瘴疠，不正非时之气。但是酒癖停饮，痰水不消，累服汤药不作效者，服之如神。
●千金圆　治中寒停饮不散，痰实不入食。主嗣康方。
硫黄（二两，通明者，别研如粉）　青皮（四两，去白）　白茯苓（二两）　半夏（一两，汤洗，去脐）　乾山药（二两）　附子（一两，去皮、脐，生用）
上为细末，拌匀，汤浸炊饼圆，或用淡面糊圆，如梧桐子大。每服三十丸至五十丸，空心、食前服。
●枳壳半夏散　治远年痰饮，发作有时，诸药未效者。
半夏（汤洗七遍）　枳壳（麸炒黄）　缩砂仁　陈皮（去白）　白茯苓（各半两）　丁香（二钱半）　木香（二钱半）
上件七味，併为粗末，每服四大钱，水一盏半，煎八分。食前热服，可断根本。
●三奇散　治一切嗽，不问新旧，喘顿不止，昼夜无时。
陈氏云：予家一获，久苦此疾，数令医治，如水投石，偶在曲江置得沅州一婢，亲制此药，两服而愈。
款冬花（二百文）　熟乾地黄（二两）　佛耳草（五十文）
上焙乾，碾为粗末，每次二大钱装，猛火于香炉中烧之。用纸作筒子，一头大一头小，如粽子然，安在炉上，以口吸，烟尽为度，即以茶清嚥下，有涎出任之。
●三妙汤　治痰嗽。
武昌赵都统传，其家屡服得效。
大罂粟壳（四枚）　乌梅（二枚）　北枣（二枚）
上于银石器中，用水两大盏，煎一半，候熟，入少饧。临睡随意热温冷饮，略仰卧，少定嗽止。
●快活圆　常服消食化痰，养生之家不可阙。
韩倅子髦传此方，甚验。
枳壳（一两半，炒）　桔梗（二两）　半夏（二两，汤洗七遍）　桂（一两）
上为末，姜汁糊丸桐子大，每服二十丸，姜汤下，食后。
●前胡散　治痰客于上焦，久之令人昏眩。
前胡（去芦）　人参（去芦）　紫苏子（真者）　赤茯苓（各三分）　甘草（炙）　陈皮（去白）　枳壳（麸炒）　半夏（汤洗七遍）　木香（生用。各半两）
上九味㕮咀，每服三钱，水一大盏，生姜十片，煎至半盏，去滓，热服。
●紫芝丸　治痰。
五灵脂（粒粒取全者，去砂石）　半夏（汤浸七遍，慢慢浸，令心透）
上二味等分，为细末，生姜自然汁浸，蒸饼为圆，如桐子大。每服二十丸至三十丸，生姜或茶汤下，食空、临睡时服。
●三仙圆　治中脘气滞，胸膈烦满，痰涎不利，头目不清。
天南星（生，去皮）　半夏（沸汤泡七遍。二味各五两，碾为细末，用生姜自然汁和，不可太软，但手捏得聚为度，摊在筛内，用楮叶盖之，令发黄色，晒乾收之。须是五六月内做曲，如酱黄法）　香附子（略炒，于砖上磨去毛，五两）
上用南星、半夏曲饼子二两，净香附子一两，同为细末，水煮面糊为丸，如梧子大。每服二十至三十丸，食后、临卧，姜汤下。
●导痰汤　
费达可运使传。
白茯苓　桂心　半夏（汤洗十次）　乾生姜　橘红　枳壳（炒香）　甘草
上等分为末，入生姜三片，煎七分，非时温服。
●半夏汤　治痰饮。
捷径赵从简方。
白茯苓　半夏（汤洗七遍）
上等分，各锉如小豆，每服秤三钱，水一盏半，生姜十片，煎至七分，去滓服。
●神效化痰飞矾丹　
张承祖运干传。
飞过枯矾（二两，北矾、绛矾尤佳，如无，只用通明南矾）　半夏（一两，生姜制一宿）　天南星（一两，切作片子，用皂角挪水浸过一宿，来日就用铫子熬，水尽为度）　白殭蚕（一两，半两生用，半两米醋浸一宿）
上同为细末，姜汁糊为丸，如梧桐子大，小丸亦得。每服十五丸至二十丸，生姜汤下。兼治喉闭，用薄荷两叶，新汲水浸少时，嚼薄荷，吞药，以水送下。如咽不得，即以十五粒捣细，用皂角水调灌下即开。又治小儿急、慢惊风，牙关紧急，不可开者，亦用皂角水调涂牙龈上，入咽即活。
●神仙化痰圆　亦治风秘甚效。
天南星（四两）　半夏（四两。二味生姜、皂角各四两，水五升同煮，水尽去姜及皂角）　丁香（一两）　橘红（二两）
上为细末，白水面糊为丸，如梧桐子大。每服三十丸，生姜汤下，食后。
●下痰圆　
李镛解元传。
橘红（四两）　白术（两半）　半夏（一两，姜制）　天南星（二两，炮）
上为细末，姜汁煮面糊为丸，如梧桐子大，姜汤下四十粒，不拘时候。
●破痰消饮圆　治一切气，一切饮，其效甚速。
何自然中丞传。
荆三稜（一两，灰炮，捶碎）　半夏（三两，汤泡七次）　蓬莪术（一两，灰炮，捶碎）　青皮（一两，洗）　草果（一两，面裹炮）　陈皮（一两，洗）　良姜（一两，湿纸裹煨）　川姜（一两，炮裂）
上并焙乾，秤为细末，水煮糊为圆，如桐子大，阴乾。每服五十圆，姜汤或熟水下，不计时候。
●薛氏桂辛汤　下痰饮，散风邪，止涎嗽，聪耳鼻，宣关窍，利咽膈，清头目，解冒眩，进饮食。
邓左丞方。
桂（去皮）　细辛（去苗土）　乾姜　人参（去芦）　白茯苓（去皮）　甘草（炙。各二分）　五倍子　陈皮（去白）　白术　半夏（汤浸洗七遍，细切如豆，不捣。各三分）
上件除半夏外，捣罗为粗末，再同拌匀。每服二钱，水二盏，同煎至一盏，去滓温服，食前。
●宣肺散　
钱医产家方，盛公纪传。
白茯苓（四两）　乾姜（一两半，炮）　五味子（二两半）　细辛（二两半）　甘草（二两半）　人参（二两，去芦）
上为细末，每服二钱，沸汤调下，食后、临卧服。
●新法半夏汤　治痰。
郭医传。
大半夏（四两，汤洗七次，每个切作两片，用白矾一两碎之，沸汤一碗，乘热浸半夏一昼夜，汤洗去矾，摊干。一片切作两片，再用生姜自然汁，于银盂中没头浸一昼夜，却于重汤中炖，令姜汁干尽，慢火焙乾，为细末，再用生姜自然汁搜成饼子，曝或焙乾，炙黄，勿令焦）　甘草（二两半，炙）　陈橘红　草果（煨，取肉）　神麴（炒）　缩砂仁（各一两）　丁香　白豆蔻仁（各半两）
上八味为细末，每服抄一钱，先用生姜自然汁一匙，调成膏子，入少炒盐，沸汤点服。
●治痰茯苓圆　本治臂痛，据《指迷方》中云：有人臂痛不能举手或左右，时复转移，由伏痰在内，中脘停滞，脾气不流行，上与气搏。四肢属脾，滞而气不下，故上行攻臂，其脉沉细者是也。后人谓此臂痛乃痰证也。用以治痰无不效者。
茯苓（一两）　枳壳（麸炒，去瓤，半两）　半夏（二两）　风化朴硝（一分）
上四味为末，以生姜自然汁煮糊，丸如梧桐子大。每服三十丸，生姜汤下。累有人为痰所苦，夜间两臂常若有人抽牵，两手战灼，至于茶盏亦不能举。只以此药治之，皆随服随愈。世间所谓痰药者多矣，至于立见神效，未有若此药之妙也。
●破饮圆　治一切停饮不散，时呕痰沫，头眩欲倒，膈脘不利。
漳州周判官柄传。
白术（一斤二两）　乾姜（六两，炮）　肉桂（六两）　赤茯苓（七两）　旋覆花（八两）　枳实（二两）
上件为末，面糊为丸，如梧桐子大。每服五十丸，熟水下，不拘时。
●搜饮丸　
宇文尚书方。
木瓜（一个，切下顶作罐儿，去瓤）　生白矾　半夏曲（各等分）
上将二味药，填在木瓜内，却用圆顶盖定，用麻缕扎缚于饭甑上，炊两次，烂研，以宿蒸饼为丸，不拘多少，但和得聚即止，如梧桐子大。每服三五十丸，生姜汤下，不计时候。
●倍术散　治酒癖痰饮，此药大有功效。
白术（二两）　附子（炮，去皮、脐，一两）
上㕮咀，分三服，水一大[蠚]，姜十片，煎七分，去滓，空心服。脏腑微动即安。
●芎辛散　治壅塞痰盛，清头目。
辛丑年葛丞相作正言苦此疾，逾月语音不出，服柴胡之类亦不能去，医者云是燥，用此药数服而愈。
川芎　细辛　防风　桔梗　白芷　甘草　羌活（已上各一两）　桑白皮（半两）
上为细末，每服二钱，水一盏半，生姜二片，薄荷三叶，煎至七分，不飢不饱时温服。
●人参紫菀汤　治肺气不调，咳嗽喘急，胸膈烦闷，痰涎不利，坐卧不安，昼夜不止，久不愈者，以致形容瘦减，力气羸劣者并宜服之。
苏司法次参传之于滕举二方。
人参（一分）　京紫菀（半两）　款冬花（半两）　五味子（一分）　杏仁（半两）　甘草（一分）　缩砂仁（一两）　罂粟壳（去顶瓤，用姜汁制炒，一两）　桂枝（一分）
上併为饮子，每服四钱，水一盏半，姜五片，乌梅两个，煎至七分，去滓，温服。
●星砂圆　消痰积，温中顺气，治一切风痰，利胸膈，壮脾胃，及内伤生冷，腹胁胀痛，酒后痰实呕吐，服之神效。
镇江邢医方，朱子新传。
天南星（四两，汤浸洗七遍）　良姜（四两）　缩砂仁（二两）
上为细末，以生姜自然汁煮，面糊为圆，如梧桐子大。每服十五、二十丸，生姜汤下，不计时候。夏月吃生冷尤宜服。虽多至七八十丸，无害，加香附子二两尤妙。
●化痰圆　治停痰宿饮。
半夏（汤洗七遍，别作末）　人参（去芦）　白茯苓　白术　桔梗（切作小块，姜汁浸。已上各一两）　枳实　香附子　前胡　甘草（已上各半两）
上为细末，用半夏、姜汁煮糊，丸如梧桐子大。每服三四十丸，姜汤下。
●玉尘散　治痰饮。
出千金方。
桑白皮（自取东向未出土者，净洗，二两）　桔梗（三两）　半夏（一两，沸汤泡七遍）　南星（一两，沸汤泡七遍）
上为粗末，每服三钱，水一盏半，生姜七片，煎至七分，去滓，温服。一方加北五味子各等分。
●十枣汤　治悬饮，咳唾引胁下痛。又治支饮，咳烦，胸中痛至百日、一岁，其脉弦者。
叶伯材处此数方，大有神效。
芫花（微炒）　甘遂　大戟（炒）
上等分为末，水一盏半，枣十个，煎至八分，去枣。调药，壮人一钱，羸人半钱，平旦温服。不下者，次日更加半钱。下后，糜粥自养。若已下，不可与之。
●大青龙汤　治溢饮，身体疼重，汗不出，拘急痛。
麻黄（去节，汤，七钱半）　桂心　甘草（炙。各二钱半）　石膏（鸡子大）　杏仁（四十枚，炒，去皮尖）
上为锉散，每服四大钱，水一盏半，姜五片，枣二枚，煎七分，去滓，空腹服，温覆一服。汗者勿再服，复汗出多，亡阳虚逆，恶风烦躁，不得眠也。
●小青龙汤　治溢饮、支饮，倚息不得卧，及喘满者。
麻黄（去节，汤）　芍药　细辛　桂心　乾姜（炮）　甘草（炙。已上各三钱三字）　五味子（二钱）　半夏（汤洗七次，三钱）
上为锉散，每服四大钱，水一盏半，煎七分，去滓，空腹服。渴者，去半夏，加瓜蒌根三钱三字；微利，去麻黄，加芫花一鸡子大，炒入；噎者，去麻黄，加附子一枚（炮）；小便不利者，去麻黄，加茯苓半两；喘者，去麻黄，加杏仁三钱三字；咳而上气，肺胀，其脉浮，心下有水气者，胸中痛引缺盆，加石膏二钱半，研。
●防己桂枝汤　治膈间支饮，其人喘满，心下痞坚，面色黧黑，其脉沉紧，得之数十日，医吐、下之不愈。
木防己（三两）　桂心（一两）　人参（四两）　石膏（六两）
上四味为锉散，每服四大钱，水一盏半，煮七分，去滓，温服。虚者即愈，实者三日后发，再服。不愈，宜去石膏，加茯苓四两，芒硝一两半，微利则愈。
●小承气汤　治支饮胸满。
厚朴（四两，姜制）　大黄（二两，蒸）　枳实（一两，麸炒，去瓤）
上为锉散，每服四大钱，水一盏半，煎七分，去滓，不拘时服。
●参苓饮　治胸中停痰宿水，自吐出痰后，心胸间虚，气满，不能食，宜服此方，大有神效。
茯苓　人参　白术（各三两）　枳实（麸炒，去瓤，二两）　橘皮（一两半）
上为锉散，每服四大钱，水二盏，姜三片，煎七分，去滓，空腹温服。


卷之十  ——————————————————————————————————————————————————————————————————————————————————————————

呕吐门  ***************************
治诸呕吐发作所因证候
呕吐，虽本于胃，然所因亦多端。故有寒热、饮食、血气之不同，皆使人呕吐。据《论》云：寒气在上，忧气在下，二气并争，但出不入，此亦一途，未为尽论。且如气属内因，则有七种不同；寒涉外因，则六淫分异，皆作逆。但郁于胃则致呕，岂拘于忧气而已？况有宿食不消，中满溢出，五饮聚结，随气翻吐，痼冷积热，及瘀血凝闭。更有三焦漏气，走哺，吐利，泄血，皆有此证，不可不详辨也。
寒呕证治
病者胃中寒，心下淡淡，四肢厥冷，食即呕吐，名曰寒呕。或因饮食多，致伤胃气，或因病，曾经汗下，致胃气虚冷之所为也。
叶伯材处此数方，大有神效。
●四逆汤　治寒呕，脉弱，小便复利，身有微热，见厥者难治。
甘草（一钱，炙）　乾姜（三钱三字）　附子（六钱重，生，去皮、脐）
上为锉散，每服三钱重，水二盏，煎七分，去滓，食前、温服。
●灵液丹　治胃中虚寒，聚结痰饮，食饮不化，噫醋停酸，大便反坚，心胸胀满，恶闻食气，妇人妊娠恶阻，呕吐，不纳食者。
硫黄（打碎，一两）　附子（一两，去皮、脐，切绿豆大）　绿豆（四两，水一碗，煮乾，焙）
上为末，生姜自然汁煮面糊为丸，如梧子大。每服五十丸，米汤下，食前服。
热呕证治
病者胃中挟热，烦躁，聚结涎沫，食入即吐，名曰热呕。或因胃热伏暑，及伤寒，伏热不解，湿阻之类，皆热所为也。
●小柴胡汤　治呕哕烦渴，寒热往来，身面皆黄，小便不利，大便秘涩，并宜服之。
柴胡（去芦头，秤半斤）　黄芩　人参（去芦头）　甘草（炙。各二两）　半夏（汤洗七次，焙乾，秤二两半）
上五味，同为粗末，每服三大钱，以水一盏半，入生姜五片，枣一个，擘破，同煎至七分，去滓，稍热服，不拘时。
痰呕证治
病者素盛今瘦，肠中沥沥有声，食入即呕，食与饮并出，名曰痰呕。或因气郁，涎结于胃口，或因酒食甜冷，聚饮之所为也。
●大半夏汤　治心气不行，郁生涎饮，聚结不散，心下痞鞕，肠中沥沥有声，食入即吐。
半夏（二两，汤洗十次，完用）　人参（三钱，切）
上分四服，每服水三盏，蜜二钱重，和水，扬令匀，水、药煎至六分，去滓，温服。一法有生姜七片。
治法曰：呕家先渴，今反不渴者，以心下有支饮故也。治属支饮，无不取效。
食呕证治
病者胸腹胀闷，四肢厥冷，恶闻食臭，食入即呕，朝食暮吐，暮食朝吐，名曰食呕。此由饮食伤脾，宿穀不化之所为也。
●大养胃汤　治饮食伤脾，宿穀不化，朝食暮吐，暮食朝吐，上气复热，四肢冷痹，三焦不调，及胃虚，寒气在上，忧气在下，二气并争，但出不入，呕不得食。
厚朴（去皮）　生姜（锉。各二两）　肥枣（三两，锉，同上二味炒）　白术　山药（炒）　人参　川芎　橘皮　当归　五味子　藿香　甘草（炙）　枇杷叶（刷去毛，用姜炙）　黄耆（各一两）
上为锉散，每服四钱，水一盏半，姜三片，枣一个，煎七分，去滓，空腹服。或为细末，大汤调下亦快。
血呕证治
病者心下满，食入即呕，血随食出，名曰血呕。此由瘀蓄冷血，聚积胃口之所为也。
●茯苓汤　治忧怒兼併，气攻血溢，停留胃管，嗳闻血腥，呕吐食饮，及妊娠，中脘宿冷，冷血侵脾，恶闻食气，病名恶阻。
半夏（三两，汤洗七次）　茯苓　熟地黄（各一两八钱）　橘皮　细辛　人参　芍药　川芎　旋覆花　桔梗　甘草（炙。各一两二钱）
上为锉散，每服四大钱，水二盏，姜七片，煎七分，去滓，空心服。有客热，烦渴，口疮者，去橘皮、细辛，加前胡、知母；腹冷下利者，去地黄，入桂心（炒）；胃中虚热，大便闭，小便涩，去地黄，加大黄一两八钱，黄芩六钱。
●当归汤　治三焦虚损，或上下发泄、吐、唾血，皆从三焦起。或因热损发，或因酒发，悉主之。
当归　乾姜（炮）　熟地黄　檗皮　小蓟　羚羊角（镑）　阿胶（炒。各三钱三字）　白术　芍药（各半两）　黄芩　甘草（炙。各一分）
上为锉散，每服三钱，水二盏，竹茹一块如指大，煎至八分，去滓，入伏龙肝半钱匕，头发灰半钱匕，蒲黄半钱匕，再煎至七分，不以时服。
气呕证治
病者心膈胀满，气逆于胸间，食入即呕，呕尽却快，名曰气呕。胃者，足阳明，合荣于足。今随气上逆，结于胃口，故生呕病也。
●茱萸人参汤　治气呕，胸满，不纳食，呕吐，涯沐头疼。
吴茱萸（汤洗数次，五两）　人参（三两）
上为锉散，每服四大钱，水一盏半，姜五片，枣三枚，煎七分，去滓，不以时服。
●藿香汤　治心下虚满，饮食不入，时时呕吐，惙惙短气，大病将理不复，胃气无以养，日渐羸弱。
藿香　人参　桂心　桔梗　木香　白术（各半两）　茯苓（半两）　枇杷叶（十片，去毛）　半夏（一两，汤洗，用姜汁制）
上为锉散，每服五钱，水二盏，入炒姜丝一分，煎七分，去滓，食前服。
哕逆治法
●橘皮竹茹汤　治咳逆呕哕，胃中虚冷，每一哕至八九声相连，收气不回，至于惊人。
橘皮（二两）　人参（一两）　甘草（炙，半两）
上为锉散，每服四钱，水一盏半，竹茹一小块，姜五片，枣二个，煎七分，去滓，不以时服。
●大藿香散　大治一切心肺、脾胃气变为万病，服之皆愈。
盛季文传于贺方回，云：顷在河朔，因食羊肝，生脾胃泄泻、脓血，仍发脾气，呕吐霍乱，心腹撮痛，时出冷汗，四体厥逆，殆不可忍。邑宰万俟湜怀此药，煎以进，再服即定。既而求其方，常服尤能和气进食。
藿香叶（一两）　木香　陈皮（去白）　肉豆蔻（面裹，煨）　诃子（煨，去稜）　人参（去芦）　大麦糵（炒）　高良姜（炒）　神麴（炒）　白茯苓　甘草（炒）　青皮（去瓤，面炒）　厚朴（姜汁制炒。以上各一两）　白乾姜（半两，炮）
上为细末，每服二钱，吐逆泻痢不下食，或呕酸苦水，翻胃恶心，并用水一盏，煨生姜半块，拍破同煎，盐一捻，安盏中，候煎药及七分，热呷。
●安脾散　治翻胃吐食，及吃食咽酸，日吐黄水，曾经诸方不瘥者，服之神效。
顷者以事至临安，寓止詹翁店。詹翁年六十馀，苦翻胃，危殆，已治棺在床侧。予往别去，其翁已不能言。及再自淮上归，过其门访问，此翁已出迎揖，见其颜色极红润，甚惊异之。问其所以，乃云：有一川官来歇，得药数服遂无事。其后授得此方。昨以在建康医朱机宜新妇，及近日医圆通观维那，皆作效，其妙不可具述。詹承宗书。
高良姜（一两，以百年壁上土二三合敲碎，用水二碗煮乾，薄切成片）　草果（面煨，去壳）　南木香　胡椒　白茯苓　白术　丁香（怀干）　人参（去芦）　陈皮（去瓤。已上各半两）　甘草（一两半，炙）
上同为细末，每服二大钱，空心、食前、米饮，入盐点服，盐酒亦得。
●半夏圆　治翻胃及不忺饮食。
杨叔子知府传，甚效。
半夏（汤洗十遍）　胡椒
上等分，为细末，姜汁为圆，如桐子大。每服三五十圆，姜汤下。
●丁香圆　治呕吐。
无为徐医。
半夏（七个，汤洗去滑）　丁香（十四粒）　胡椒（二十一粒）
上同为细末，生姜自然汁圆如大鸡头大。每用一圆，以干枣一枚擘破，去核，入药在内，以湿纸裹，煨熟，放温，以米饮汤烂嚼送下。
●丁香温气汤　治胃寒，呕吐涎沫，甚妙。
张上舍传，云其母常服有效。
丁香（一两）　白茯苓（二两）　人参（一两半，去芦）　黄耆（二两，去芦）　白术（一两半）　附子（二两，炮，去皮、脐）　桂心（一两，去粗皮）　高良姜（一两半）　吴茱萸（一两，汤浸，微炒）　半夏（一两半，沸汤泡十次）　甘草（七钱，炙）　沉香（少许）　诃子（面煨，去核，三分）
上件㕮咀，每服四钱，水一盏半，姜五片，枣二个，煎七分，去滓，不拘时候。


卷之十一  ——————————————————————————————————————————————————————————————————————————————————————————

肿满门  ***************************
治十水肿满证候
十肿证候，以短气不得卧为心水；两胁疼痛为肝水；大便鸭溏为肺水；四肢苦重为脾水；腰痛足冷为肾水；口苦咽乾为胆水；乍虚乍实为大肠水；腹急肢瘦为膀胱水；小便秘涩为胃水；小腹急满为小肠水。各随其经络，分其内外，审其脉证而甄别之。然此十水，谓之正水。外有风水、皮水、石水、黄汗。以义考之，风合归肝，皮合归肺，黄汗归脾，石合归肾，虽名理不逾，奈证候少异，古方备列，不可不辨。但风水脉浮，必恶风；皮水亦浮，按不没指；石水脉浮，不恶风；石水脉沉，腹满不喘；黄汗脉沉迟，发热多涎，久而不愈，必致痈脓。
五伤证候，诸唇黑则伤肝；缺盆平则伤心；脐出则伤脾；足平则伤肾；背平则伤肺。凡此五伤，必不可疗也。治法曰：腰以上肿，宜发汗；腰以下肿，宜利小便。学者当知之。
●苦葫芦散　治遍身水肿如神。
吕大资宅经效秘方。
木通（一两半，细锉）　泽泻（三分）　苦葫芦子（一两半）　防己（三分）　猪苓（一两，去黑皮）　海蛤（一两，细研）
上件药，捣罗为末，每服五钱，水七分，酒七分，入葱白五寸，煎至八分，去滓，食前温进。当下小便数升，肿消。
●大蒜圆　治气虚水肿浮胀。
滁州公使、酒库攒司陈通，患此一病垂死，医者已不下药，偶一妇人传此方，云是道人所授。服之，病自小便而下几数桶，遂愈。
大蒜（一个）　蛤粉
上以蒜研烂，以蛤粉和，无分两，可圆即止，如梧桐子大。每服十圆，白汤下。若气不升降，即以大蒜一头，每瓣切开，逐瓣内入茴香七粒，用湿纸裹，煨香熟，烂嚼，白汤送下，不以多少。若脏腑不止，即以丁香如茴香法煨服，每瓣用三粒。
●吴茱萸汤　治脾虚脚肿，面黄，小便黄赤，腹胁胀满，㽲痛，或大小便涩。
钱昭远知县传。
吴茱萸（一两，去枝，汤泡）　枳实（麸炒，去麸，半两）　赤茯苓（一两）　半夏（汤泡，半两）
上㕮咀，三钱重，水一盏半，生姜七大片，同煎八分，去滓，热服，不以时候。
●冬瓜散　治水气极有神效。
冬瓜（一枚，著中者去瓤）　肉桂（十两，锉）
上以肉桂内冬瓜中，盖口，湿纸裹数重，撅地坑，簇以炭火，煅令存性，为细末。每服二钱，米饮调下，日二服。一料可绝根本。
●枣仁散　治浮肿。
俞子清少卿家传方，云得效甚多。
红枣核（捶破取仁）　白茯苓（等分）
上为细末，米饮调下。
●黄鱼汤　治水气。
王尚之提刑传。云武义县方，已治数人，甚妙。
黄颡鱼（一个）　绿豆（一合许）
上煮淡羹，顿食。绍兴张医升之云：以商陆根煮绿豆，令熟，去商陆，取绿豆任意食之，亦妙。王氏《博济方》第二卷逐气散，与此二药大同小异。
●木瓜汤　治水气。
郑签判名本中云。
宣木瓜（一个）　吴茱萸
上以木瓜，用竹刀切下盖子，去子并瓤，入吴茱萸在内，却将盖子用竹签签定，蒸熟。各研细焙乾，同为细末。以紫苏熟水调下，不计时候。积日水自消退。
●导水圆　治男子、妇人水气肿满。
●茯苓琥珀圆　治水气，通身浮肿。
●消肿圆　治水气、腹胀，四肢皆肿。□急咳嗽，睡卧不得。服之小便自利，肿胀悉消。须忌盐酱、藏醃之物。
淡豉（二两，新好者研）　巴豆（一两，去壳，河水半升煮乾，去心，出油取霜）　五灵脂（去砂石，一分）　荆三稜（煨，切）　大戟（新者）　杏仁（烧留性，研细。三味各半两）
上件为细末，以生面水调搜和，杵千下，圆如绿豆大。每服五丸，浓煎桑白皮汤送下，食后服。大便秘者，加至十丸。喘急者，用杏仁去皮、尖，研细，浓煎汤送下。忌甘草三日。
●消胀圆　治水病，浑身肿胀，喘急，小便不利。
白樟柳根（三两，锉细）　赤小豆（五两）　陈皮（去白，二两）　木香（一）
上件为细末，滴水和丸，如绿豆大，每服三十丸，煮赤小豆汤下，不拘时候。
●冬瓜圆　治十种水气浮肿，喘满。
大冬瓜（一枚，先于头返切一盖子，取去中间瓤不用，以赤小豆，水淘净，填满冬瓜中，再用盖子合了，用竹签签定，以麻线系。纸筋、黄泥通身固济，窨干。用糯谷破取糠片两大箩，埋冬瓜在内，以火著，糠内煨之。候火尽，取出去泥，刮冬瓜令净，薄切片子，并豆焙乾）
上为细末，水煮面糊为圆，如梧桐子大。每服五十丸，煎冬瓜子汤送下，不拘时候。小便利为验。
●海蛤汤　治水气，肢体肿满，元气发动，遍身壮热，小便不通。此药最妙。
海蛤　泽泻　木猪苓（去皮）　木通　滑石　桑白皮　葵菜子（七味各一两）
上件为细末，每服二钱，水一盏，入灯心十茎，通草二寸，同煎至七分，温服，食前。
●消胀圆　治蛊胀，推气退肿。
法曲（四两，焙）　乾葛（二两）　肉桂（去粗皮，一两）　蕤仁（三十粒）　巴豆（二十五粒，去皮、油，生用）　陈皮（去白，一两）　槟榔（半两）　木香（一两）　缩砂仁（一两）　黑牵牛（一升，用无灰酒半升，浸一宿，取出焙乾）
上件为细末，用豶肚一枚，净洗，将前件牵牛盛在内，用无灰酒五升，慢火煮之，酒尽肚烂，取出，于臼中捣极烂，和前药末，一处杵为圆，如绿豆大。每服五十丸，空心，日午、临卧，温酒送下。更量虚实加减之。
●萝卜子圆　治蛊气胀满，四肢虚浮，上气喘急，大小便秘涩，服此有效。
萝卜子（四两，炒令黄）　雷丸（一两，炒黄）　白附子（一两半，炮）　槟榔（半两）　陈皮（去白，二两）　蓝根（二两，炒黄）
上件为细末，酒煮面糊为丸，如绿豆大。每服十丸至三十丸，橘皮汤、空心吞下。
●独胜散　治水气肿胀，无比之妙。
大理孙评事传。一家专货，此药盛行，服者皆痊。
川独活
上用巴豆炒，去巴豆，碾为细末，煮精猪肉蘸药服。
●气实圆　治腰胁俱病，如抱一瓮，肌肤坚硬，按之如鼓，两脚肿满，曲膝仰卧，不能屈伸。自头至膻中，瘦瘠露骨，胸膈塞隘，四肢无力，饮食无味。气积、食积并皆治之。
青皮（一两，去白）　羌活（半两）　川芎（半两）　陈皮（半两，去白）　茴香（半两）　南木香（半两）　槟榔（一两）　大黄（一两半）　当归（半两）　黑牵牛末（二两）
上细末，用不蛀皂角熬膏为丸，如桐子。每服五七十丸至百丸，生姜、灯心煎汤送下。一切气血凝滞，风毒炽盛，及脚气走注作肿痛，或大便秘，并宜服。脚气入腹，心胸满闷，寒热往来，状类伤寒，更兼服局方苏子降气汤。治痈疽、疮疖、便毒尤宜。
●青龙圆　治久新水蛊病。
轻粉（二钱）　白丁香（二钱）　硇砂（一钱）　青黛（一分）
上同研匀，水和成块，硬软得所，用生蒸饼面裹一重，以桑柴慢火煨熟。不去已烧熟面，再以生面又裹一重，再如前煨，候香，放冷，取出药，不用面。别煮好面糊为丸，如黍米大，用茴香汤下三丸，日三服；第二日四丸，日三服；第三日五丸，亦一日三服。每日如此加服，自然水尽。其水有自三服下，有自五服下者，凡水下即溺，至七日即止。
●葶苈圆　治一切水蛊气，通身肿满，喘急。
人参（一两，锉，炒）　苦葶苈（四两，铺纸在铫中，炒）
上为细末，煮枣去皮、核，擂细搜丸，如桐子大。每服三四十丸，桑白皮煎汤送下。喘急、食后，不计时亦得。
●复元丹　治水肿。夫心肾真火，能生脾肺真土。今真火气亏，不能滋养真土，故土不制水，水液妄行，三焦不泻，气脉闭塞，枢机不通，喘息奔急，水气盈溢，渗透经络，皮肤溢满，足胫尤甚。两目下肿，膇股间冷，口苦舌乾，心腹坚胀，不得正偃，则咳嗽，小便不通，梦中虚惊，不能安卧。
叶伯材处此数方，医肿累有神效。
附子（炮，二两）　南木香（煨）　茴香（炒）　川椒（炒，去汗）　独活　厚朴（去皮，锉，姜制炒）　白术（略炒）　陈橘皮　吴茱萸（炒）　桂心（已上各一两）　泽泻（一两半）　肉豆蔻（煨，半两）　槟榔（半两）
上一十三味为末，糊丸梧子大，每服五十丸，紫苏汤下，不以时。此药世传，屡验，未尝示人。其间君、臣、佐、使，与造物同妙。服者自知要当屏去诸药，一日三服，先次旋利如倾，次乃肿消喘止。盖药能助真火，以养真土，运动枢机，安平必矣。法当禁欲，并绝咸半年，乃不再作。
●当归散　治如前。
当归（洗）　木香（煨）　赤茯苓　桂皮　槟榔　赤芍药　牡丹皮　陈皮　木通　白术（各锉，焙乾，秤等分）
上为末，脚膝、头面肿，大小便不快，每服二钱，水一盏，紫苏二叶，淡木瓜一片如指大，同煎八分，温服，日三。如已愈，常服，早晚二。觉气下，或小便快，是效。脏寒，去槟榔；脐已凸，添大腹皮、木猪苓各一两。忌乌鸡肉、咸酸、海味物。
●消肿圆　治水肿喘满，小便不利。
滑石　木通　白术　黑牵牛（炒）　通脱木　茯芩　茯神（去木）　半夏（汤洗去滑）　陈皮（已上各一分）　木香（半分）　瞿麦穗（半钱）　丁香（半钱）
上为末，酒糊丸，如梧子大，每服三十丸，灯心、麦门冬汤温服。
●消肿散　治水气浮肿，喘呼不得睡，烦热躁扰，渴燥，大小便不利。
大黄（蜜蒸）　山栀（炒）　甘草（炙）　乾葛　橘皮　麻黄（去节，汤）　马牙硝　川芎（已上各等分）
上为细末，蜜汤调下，二钱。
●第一退水圆　能化气退水肿，去宛莝，利湿，通小便。
蓬莪术（炮）　三稜（煨）　桂心　青皮　益智（已上各半两）　巴豆（二十粒，去皮、油，别研）
上为末，面糊丸，如梧子大，用黄栀十个，劈破，荆芥、黑牵牛、酸浆草各少许，煎汤，空腹下二三十丸。
●第二退水饼　服前药未效，即服此方。
甘遂　大戟
上为末，入面打水，调为饼，如棋子大，火煨熟，五更淡茶汤嚼下一饼。
●第三大腹子散　取转后调整胃气，进食。
大腹子（炒）　桂心　茴香（炒）　陈皮（各半两）
上为末，每服二钱，米饮调下。
●换金散　治水气肿满。
苦葫芦子
上炒，为细末，每服二三钱，木通、陈皮煎汤调下。
●异功散　治水气蛊胀。
池中立死乾荷叶
上烧灰，每服一钱，米饮调下，日三服，不拘时。
治水蛊腹胀。
上取嘉禾散、四柱散细末，各等分，合和令匀，依法煎服。
绍兴术士朱蓑衣，名黼，苦此疾，医者但令服嘉禾散，久之不效。葛丞相授以此法，遂安。
治水气，神仙所授。
上用冬瓜自然汁，和大麦面，作餺飥食之。
治水蛊。
商陆根，赤者捣烂，贴脐心，以绵帛系，缚定，病自小水而去。商陆有二种，白者不可用。


卷之十二  ——————————————————————————————————————————————————————————————————————————————————————————

疝气门  ***************************
治诸疝气发作证候
《经论》虽云七疝，诸疝等更不见名状，但出寒疝、㿗疝而已。唯《大奇论》列五脏脉为五疝证，所谓肾脉大、急沉为肾疝；肝脉大、急沉为肝疝；心脉搏滑急为心疝；肺脉沉搏为肺疝；三阴急为脾疝。三阴即太阴脾脉也。大抵血因寒泣，则为瘕；气因寒聚，则为疝。但五脏脉理不同，不可不辨。且肾脉本沉，心脉本滑，受寒则急，于理乃是；肝脉本弦，肺脉本涩，并谓之沉，未为了义。又脾不出本脉，但云急为疝，亦文义之缺也。凡云急者，紧也，紧为寒。亦可类推。且贼风入腹，亦为疝；冒暑、履湿皆能为疝。常随四气改易急字，风则浮弦，暑则洪数，湿则缓细，于理甚明。要知疝虽兼脏气，皆外所因也。寒则温之，风则散之，暑则利之，湿则燥之，各有成法。
●失笑散　治疝气肿硬。
徐都承叔至传，云是钱参政方。
防风（去芦）　牡丹皮（去心）
上等分，为细末，食前、酒服方寸匕，日三。亦治㿗卵偏坠。又一方加黄檗、桂心二味等分，治气上下肿胀。
●大戟丸　治膀胱气阴肿，或小肠气痛。
泗州杨吉老方，累用有效。
槟榔（一两，略炮过）　麝香（半分，好者）　胡芦巴（四两，炒香）　大戟（拣好者寸许，锉去皮，炒令黄色，秤半两）　木香（一两）　舶上茴香（一两）　黑附子（一两，炮，去皮、脐）　诃黎勒（炮，去核，一两）
上件药为末，用川楝子五两，好酒二升，葱白七枝，长三四寸已，来一处煮，令楝子肉透软，去皮、核，只取肉，和上件药末，丸如梧桐子大。每服五七丸，加之十丸，每日空心、温酒少许下之。生姜、盐汤下亦可。如潮发疼痛，可用炒生姜，热酒下十五丸，一服立效。吃药后消尽气肿，且却减药。
●茴香散　治寒湿气，小腹疼，外肾偏大肿痛。
军头司何押番传与陈端，遇发时只一两服，立定。何云等子辈常服此药，故无下部之疾。
茴香　柿楂子（《本草》名糖球）
上二味等分，为细末，每服一二钱，盐酒调，空心，热服。
●蛇床子散　治淋泄。
蛇床子　川椒　木通　石茱萸　藁本　陈橘皮（各一两）
上为粗末，每用连根葱白七枝，水三碗，药两匙，煎五七沸。先嘘候通，手淋洗。
●木香散　治疝气。
汉阳洪签判名价传，复州史君亲服得效，并下三方。
木香　青皮（去白）　延胡索　马扑儿（新瓦上焙乾）　土茴香（炒）
上等分，为细末，每服抄二钱，空心、温酒调服。忌滞气食物，如豆腐、鸡鸭子、湿面、韭菜等。病愈任意食，无害。
●桃仁散　
桃仁（三十粒，炒）
上细嚼，热酒吞下茴香丸，食前。
●皂子圆　
肥皂子（独肾者四十九个）
上烧过存性，为细末，再研如粉。用陈米饭烂研，如膏子，丸如梧子大，每服四十丸，茴香煎汤下。
又治疝气，细末、热酒调下。
●茱萸桃仁散　
茱萸（拣，四两）　桃仁（一百二十粒）
上二味，同炒香熟，去萸不用，止将桃仁去皮、尖，葱白十寸，细锉，沙盆内烂研，银铫内炒香熟，用酒二盏，浸作一服，热吃，有汗便解。
●金铃圆　治丈夫本脏气并膀胱气，往往冲心脐下，胸胁刺痛。及妇人血气冲心，并皆治之，消溶饮食，通三焦气。
金铃子（四十个，去皮、核，只取肉。用巴豆二十粒，去皮，入麸同炒。金铃子肉如桑根色为度，弃却巴豆、麸，只使金铃肉）　茴香（轻烂过，舶上者）　蓬莪术（醋浸，纸裹，炮）　荆三稜（醋浸，纸裹，炮）　枳壳（麸炒，去瓤）　陈皮（汤浸，去瓤。已上各二两）　川楝子（焙，一两）　木香（半两）　百部（炒，一两）
上件拣净，细为末，醋煮面糊为丸，如梧桐子大。每服三十丸至四十丸，不计时候，茶、酒任下，消酒食。如若只为散，用酒调，或入盐点更佳。
●大乌头桂枝汤　治风寒疝，腹中痛，逆冷，手足不仁，身体疼痛，灸刺、诸药不能疗，及贼风入腹攻刺，五脏拘急，不得转侧，发作叫呼，阴缩，悉主之。
医官杜壬，以此五方治寒疝，极效。
大乌头（五枚，实者，去皮、尖，蜜大盏，煎减半，漉出，汤洗，切）　桂心（三钱三字）　芍药（三钱三字）　甘草（一分，炙）
上为锉散，每服四大钱，水一盏半，姜五片，大枣三个，入前煎乌头蜜半合，同煎至七分盏，去滓，食前服。
●仓卒散　治寒疝入腹，心腹卒痛，及小肠、膀胱气，绞刺脾肾，气攻挛急，极痛不可忍，屈伸不能，腹中冷重如石，白汗出。
山栀子（四十九个，烧半过）　附子（一枚，炮）
上末，每服二钱，水一盏，酒半盏，煎至七分，入盐一捻，温服即愈。
●神应散　治诸疝，心腹绞痛不可忍。
延胡索　胡椒（等分）
上为末，每服二大钱，酒半盏，水半盏，煎七分，食前服。
●牡丹圆　治寒疝，心腹刺痛，休作无时。及治妇人月病，血刺疼痛。
川乌头（炮，令焦黑，去皮、尖）　牡丹皮（四两）　桂心（五两）　桃仁（炒，去皮、尖，五两，别研）
上为末，炼蜜圆，梧子大，每服五十丸，温酒下，妇人醋汤下。
●补肾汤　治寒疝入腹，上实下虚，小腹㽲痛，时复泄泻，胸膈痞满，不进饮食。常服温脾补肾。
人参　茯苓　白术　黄耆　附子（炮，去皮、脐。各一两）　沉香（四钱）　木瓜（一两半）　羌活（半两）　甘草（炙）　芎藭（各一分）　紫苏（三分）
上为锉散，每服三钱，水一盏，姜三片，枣一枚，煎七分，去滓，食前服。呕吐，加半夏半两，添水盏半，姜七片，煎。
●世宝圆　治一切厥心痛，小肠、膀胱痛不可忍。
附子（炮，去皮、脐，一两）　郁金　姜黄（各半两）
上为细末，醋糊为丸，如桐子大，朱砂少许为衣，每服三十丸，温酒下；妇人淡醋汤，更服代针散。
●神圣代针散　治小肠气，搐得如角弓反张，膀胱肿硬，一切气刺虚痛。
张氏处此数方，的有神效。
乳香（研）　没药（研）　安息香（研）　当归（洗，去芦）　川芎　白芷（各半两）　芫青（去足翅，二钱）
上为细末，每服一字，病甚半钱。先点好茶一盏，将药掺在茶上，不得吹，搅动，立地细细呷之。
●脱铃圆　治奔豚，肾余肿坠，小肠气痛，并下部一切疾。
胡芦巴（炒）　破故纸（炒）　蓬莪术（炒）　荆三稜（炒。已上各一两）　槟榔（半两，生用）　南木香（半两，不见火）　川楝子（一两，用巴豆七个炒，去巴豆）
上为细末，面内入少许硇砂细末，同煮糊为丸，如桐子大。每服三四十丸，温酒、盐汤送下，空心、食前服。
●妙应散　治大人、小儿偏坠。
防风（二两）　官桂（去皮，一两）
上为细末，二钱，温酒、盐汤调下，服了食压之。治小肠气，用葱白入茴香，煨，同嚼缩砂仁，妙。
●木香趁痛圆　治下部诸疾，不问虚实，往来作痛，时发寒热。
南木香（二两，不见火）　胡椒　大黄（炒）　青皮（去白）　全蝎（炒。已上各一两）　黑牵牛（四两，半炒半生）
上为细末，面糊为丸，如桐子大，二十丸至三十丸，盐汤、空心下。
●半夏汤　治心脾疼，及小肠奔豚等痛患。
吴茱萸（去枝并目）　半夏（汤泡，切片）　肉桂（去皮。等分）
上㕮咀，三钱重，水一大盏半，生姜十片，同煎八分，去滓，热服。

肠风门  ***************************
辨肠风、痔漏、下血证候
夫有五痔，人奏圊则下血，或点滴，或迸箭，或清或浊。面黄唇白，心忪脚弱，头目眩晕。此因饱食、坐久、肠癖所为。亦有饮酒、房室过度所致。世医多指此为肠风脏毒，然肠风脏毒，自属滞下门，脏毒即是脏中积毒；肠风即是邪入脏。纯下清血，谓之风利。今五痔下血，乃是酒痔、脉痔，其血自肛门边别有一窍，如针孔大，滴淋而下，与泄物不共道，不可不知。
●黄连汤　治脉痔下血不止，量冷热加减法。
此数方系叶伯材累用有神效。
黄连（去须）　乌头（炮，去皮、尖。各等分）
上为锉散，每服二钱，水一盏半，煎七分，去滓，空心服。热则加黄连，冷则加乌头。
●酒连圆　治酒痔下血，伏暑久治不效。
黄连（不以多少，燎去须，酒浸，银器中重汤煮，漉出晒乾，添酒煮七次止）
上为末，以余酒为圆，如梧子大，每服五十丸，米汤下。
●加味四君子汤　治五痔下血，面色萎黄，心忪耳鸣，脚弱气乏，口淡，食不知味。
人参　茯苓　白术　甘草（炙）　黄耆　白扁豆（蒸。各等分）
上为末，每服二钱匕，汤点服。此方人未之信，服者颇效，所谓「看不上手面，自有奇功」。
●猪牙皂角散　治五种肠风下血：粪前有血，名外痔；粪后有血，名内痔；大肠名脱肛；穀道四旁有胬肉，如乳头，名鼠奶痔；有穴，肠出血，名漏。并皆治之。
黄牛角䚡（一枚，捶碎）　白蛇蜕（一条）　蝟皮（一两）　猪牙皂角（七铤）　穿山甲（一片，七十鳞）
上并锉碎，入砂瓶内，以盐泥封固，候乾。先少著火烧，令烟出，后用大火煅，令通赤为度。取出摊冷，为末。先以胡桃一个，分四分。一分临卧时，细研如糊，酒调下便睡。先引出虫，至五更时一服，次日辰时一服，并三钱药末。久患者不过三服即愈。
●黄耆圆　治肠风泻血。
吕大资宅经效方，石寺丞服后得验。
黄耆　黄连（各等分）
上件药为末，以面糊为丸，如赤豆大，每服二三十丸，米饮下。
●厚朴煎　王嗣康为蔡昭先处此方，治积年下血。韩县尉名楚卿传，云乃尊主藏，服之作效。
厚朴（五两，用生姜五两，同捣开，于银石器内炒，令紫色）　白术（一两）　大麦糵　神麴（二味各一两，同炒紫色）
上为细末，白水面糊为圆，如梧桐子大。疾作空心、米饮下一百丸，平时三五十丸。嗣康云：肠胃本无血，缘气虚肠薄，自荣卫渗入。今用厚朴厚肠胃，神麴、麦糵消酒食，白术导水，血自不作也。
●荆芥散　治脉痔下血。
荆芥穗　槐花（炒焦。各一两）　石菖蒲（一两半）
上为末，米饮调下二钱，食前服，日二。
●白玉丹　治久年肠痔下血，服百药不效者。
凝水石（不以多少，煅红，研细，水飞，再入银锅中煅）
上糯米糊丸，如梧子大，陈米饮下五十丸，只一服愈。
●消毒圆　治肠风外痔结核，或痒或痛。消毒定痛，令结核自散。
杨氏用此数方，治诸肠风痔漏，大有功效。
黄耆（一两半，蜜涂，慢火炙）　荆芥穗（一两）　枳壳（三两，汤浸，去瓤，切作片子，麸炒黄色）　薄荷叶（去土，半两）　槐花（一两，炒赤）　皂角子仁（一两，炒香）　蜗牛（十四枚，炙，去壳，焙乾）
上件为细末，炼蜜为圆，如梧桐子大，每服三十丸至五七十丸，茶清送下，食后。
●聚金圆　治大便下血，发热烦躁，腹中热痛，作渴喜妄，舌涩目昏，脉来弦数。多因蓄热，或有酒毒，即此见证。
黄连（四两。一两水浸，晒乾；一两炒；一两灰火炮；一两生用）　黄芩（一两）　防风（去芦头，一两）
上件为细末，煮面糊为丸，如梧桐子大，每服五十丸，量意加减，以米泔浸枳壳水下，不拘时候。冬月入大黄一两，三时不须。
●北亭散　治肠风、痔漏，积年脓血不干。
白矾（别研）　乳香（别研）　黄连（去须。已上各一两）　硇砂（半两，别研）　全蝎（一钱，取末）
上件为末，用大鲫鱼一枚，去肠、鳞，入药末在内，湿纸裹，麻皮缠，盐泥固济。文武火煨熟，去泥纸，却用慢火炙焦，同为细末。每服二钱，空心、粟米饮调下。
●凤眼草散　治肠风下血。
凤眼草（拣净，即拣荚也）　褐油麻（水淘净。二味各四两）　枳壳（去瓤，二两，麸炒）　轻粉（一字）
上件为细末，每服二钱，温酒调下，米饮亦得，食前服。
●地榆散　治肠风下血不止。
地榆　诃子（煨，去核）　赤芍药　橡斗子（各一两）
上件为细末，每服二钱，陈米饮下，食前。
●皂角子散　治肠风、痔漏下血，经久不瘥者。
皂角子（一百枚，烧留性，研细）　榼藤子（一枚，金者，去壳，研，不可捣）
上件为细末，每服二钱，热酒调下，如人行三五里，再饮热酒，一盏投之。
●蝟皮汤　治肠风下血。
白刺蝟皮（一枚，于铫子内煿，针焦，去皮，只用针）　木贼（半两，炒黄）
上件为细末，每服二钱，热酒调下，空心服。
●松皮散　治肠风下血过多。
松木皮（就木上以刀刮去粗浮者，只取贴木嫩皮）
上锉细，焙令半乾，再入铫子内，慢火炒乾，为细末。每服一钱，入腊茶一钱，白汤点服，食前。
●立圣散　治年深日久肠风下血，或如鸡肝，日夜无度，全不入食，通身黄肿者。兼治尿血。
黄连（去须，一斤）
上为细末，每服一钱，浓煎荆芥，蜜汤调下，空心、食前。
●橄榄散　治肠风下血，久不瘥者。
橄榄核（不以多少）
上件灯上烧灰，为细末，每服二钱，陈米饮调下，空心。
●万灵圆　治五种痔漏。凡穀道生瘤似鼠奶，时时发动，或出血者，名曰酒痔，又曰冷痔；若生核子者，曰肠风；痔发时热，大便难下，脱肛良久不入，名曰气痔；大便或出清血，名曰血痔。此因湿地久坐，肠胃虚冷，搏结得之。
硫黄（二钱，别研）　白矾（枯，二钱）　猪牙皂角（半两，炙）　附子（一两，炮，去皮、脐）　皂角刺（一两，烧留性）　刺蝟皮（一两，烧留性）　榼藤子（一枚，生，广中圆者，色如肥皂子）
上件为细末，煮稀面糊为丸，如梧桐子大。每服二十丸，空心、温酒下。如疤有头者，用朱砂少许，同药三五丸，一处细研，涂于头上，旬日自落。又用米醋调药三五丸，敷疮上即愈。在里面，即将米醋和糟，拌药三两丸，烧熏之。
治酒毒下血，多至升斗者。
卢州郭医云：赵俊臣帅合肥日，其婿司马机宜患此。服四物汤，每料加炒焦槐花二两，如常法煎服，必止，久之不复作效。于一同官处得此方，遂安豶猪肚一枚，洗净，入去须、土了净黄连四两，以酒、醋各二升半，文武火煮，候乾控起。将猪肚并黄连，一处研杵极烂，丸如梧桐子大。每服五十丸，米饮汤下。
治下血如猪肝片。
煎四顺饮子下驻车丸，僧保俊患此，服而愈。
治下血。
汉阳章教授传。
葱须，新瓦上炒乾，碾为细末，每服三□，米饮调下，甚妙。


卷之十三  ——————————————————————————————————————————————————————————————————————————————————————————

胎产门  ***************************
治妇人胎前产后诸疾证候
大率治病，先论其所主。男子调其气，妇人调其血。气血，人之神也，不可不谨调护。然妇人以血为基本，气血宣行，其神自清。所谓血室不蓄则气和，血凝结则水火相形。月水如期，谓之月信，不然，血凝成孕，此乃调燮之常。其血不来，则因风热伤于经血，故血不通。或外感寒，内受邪热，脾胃虚弱，不能饮食，食既不充，荣卫抑遏，肌肤黄燥，面无光泽，发寒热，腹胀作痛，难于嗣息。子脏冷热，久而劳损，必挟带下，便多淋□□□□漏。经云：腹中如块，忽聚忽散，其病乃症；血涸不流而搏，腹胀，时作寒热，此成瘕也。或先后爽期，虽通而多寡。究疾之原，盖本于此矣。
●内补圆　治妊娠，冲任脉虚，补血安胎。
此三方诸集皆载之，在人用之如何尔。大率妇人妊娠，唯在抑阳助阴。《素问》云：阴搏阳别，为之有子。盖关前为阳，关后为阴，尺中之脉，按之搏手而不绝者，妊子也。妇人平居，阳气微盛无害，及其妊子，则方闭经隧以养胎。若阳盛搏之，则经脉妄行，胎乃不固。《素问》所谓「阴虚阳搏，谓之崩也」。抑阳助阴之方甚多，然胎前药唯恶群队。若阴阳交杂，别生它病，唯是枳壳散所以抑阳，四物汤所以助阴故尔。枳壳散差寒，若单服之，恐有胎寒腹痛之疾，以内补圆佐之，则阳不至强，阴不至弱，阴阳调匀，有益胎嗣。此前人未尝论及也。
熟乾地黄（二两）　当归（一两，微炒）
上细末，炼蜜和圆，如桐子大。每服三四十丸，温酒下。
●益血四物汤　治妇人荣卫气虚，挟风冷，胸胁膨胀，腹中㽲痛，经水衍期，或多或少，崩伤漏下，腰腿痛重，面色青黄，嗜卧无力。安胎、止痛、补虚。
当归　芎藭　熟乾地黄　白芍药（各等分）
上为粗末，每服四钱，水一盏，煎至八分，去滓，温服，不拘时候。
●枳壳散　此虽孙真人滑胎易产方，然抑阳降气，为众方之冠。
商州枳壳（二两）　甘草（一两）
上细末，每服二钱，百沸汤点服，空心、食前，日三服。凡怀孕六七月以上，即服，令儿易生。初生胎小，微黑，百日以后肉渐变白。
●宁志膏　治妇人因出血多，心神不安，不得睡，语言失常。
滕生色家方，极有效。
辰砂　酸枣仁　人参　茯神（去木）　琥珀（已上各一分）　滴乳香（一钱，别研）
上为细末，和匀，每服一钱，浓煎灯心、枣汤调下。
●拱辰丹　妇人当壮年而真气犹怯，此乃禀赋素弱，非虚衰而然也。僭燥之药，尤宜速戒。勿谓手足厥逆，便云阴多。如斯治之，不惟不能愈疾，大病自此生矣。滋益之方，群品稍众，药力微细，难见功效。但固天元一气，使水升火降，则五脏自和，百病自去，此方主之。
行在孙琳郎中方。葛丞相夫人少年时服之，杲效。
鹿茸（酥炙，去毛、皮，四两）　山茱萸（新好有肉，红润者，四两）　川当归（洗，去土，四两）　麝香（半两，别研）
上三件，为末，入麝香拌匀，酒煮面糊为圆，如梧桐子大。每服一百粒或五十粒，温酒、盐汤下。
●琥珀散　治妇人月经壅滞，每发心腹脐㽲痛不可忍。及治产后恶露不快，血上抢心，迷闷不省，气绝欲死。
此方许学士之秘方也。若是寻常血气痛，只一服。产后血冲心，二服便下。常服尤佳。予前后救人急切不少，此药易合，宜多合以救人。
荆三稜　蓬莪术　赤芍药　刘寄奴　牡丹皮　官桂　熟乾地黄　菊花　真蒲黄　当归（干秤。已上各一两，细锉）
上以前五味，用乌豆一升，生姜半斤，切片，米醋四升同煮，豆烂为度，焙乾，入后五味，同为末。每服二钱，温酒调下，空心、食前服一方，不用菊花、蒲黄，用乌药、延胡索亦佳。
●桃仁煎　治妇人血瘕，血积，经候不通。
此出《千金方》。顷年在毗陵，有一贵人妻，患小便不通，脐腹胀，不可忍，众医皆作淋治，如八正散之类，数种治皆不退，痛愈甚。予诊之曰：此血瘕也，非瞑眩药不可去。予用此药，更初散，至日午，痛大作，不可忍。遂卧少顷，下血块如拳者数枚，小便如黑汁者一二升，痛止得愈。此药治病的切，然猛烈太峻，气虚血弱者，更斟酌与之。
桃仁（去皮、尖，麸炒黄）　大黄　川朴硝（已上各一两）　虻虫（半两，炒黑色）
上四味末之，以醇醋二升半，银石器中慢火煎取一升五合，下大黄、桃仁、虻虫等，不住手搅，欲圆下朴硝，更不住手搅，良久出之，丸如桐子大。前一日不用吃晚食，五更初用温酒吞下五丸。日午取下，如赤豆汁、鸡肝、虾蟆衣。未下再作，血鲜红即止。续以调气血药补之。
●通经圆　治妇人室女，月候不通，疼痛，或成血瘕。
徽州医巫张扩，顷年缘事在推勘院。有王医者，以医职直宿，日夜与之捻熟，口传此方，渠甚秘之。予后得此方，以治妇人疾，不可胜数，且欲广行，不敢自秘。寻常血气凝滞疼痛，数服便效。
桂心　青皮（去白）　大黄（炮）　乾姜　川椒　蓬莪　术　川乌　乾漆　当归　桃仁（各等分）
上为细末，一两为率。先将四钱米醋熬成膏，和馀六钱末成剂，臼中治之，丸如桐子大，晾乾。每服二十丸，用淡醋汤下，加至三十丸，温酒亦得，空心、食前服。
●艾煎圆　治妇人一切虚寒，胎前产后，赤白带下，或成血瘕，久服此药，自然融化。
汉阳苏司法孝祥传，名次参。
伏道艾（揉去尘土，择净枝梗，取叶，秤五两）　大淮枣（十二两，砂瓶内水煮烂，去核，同艾叶一处捣烂如泥，捻成薄饼子，猛火焙乾）　汉椒（去目、枝梗併合□□□□□五两，以阿胶二两，米醋三升，同椒于沙瓶内，煮极干，取出，焙燥，碾为细末）　当归（去芦及用酒洗）　白芍药（真白者）　熟乾地黄（如铺上卖者，须净洗，漉去浮者，晒乾。酒浸，蒸，晒。再入酒浸，蒸五十次如糖煎，香美方可用）　川芎　白薇　附子（大者，炮，去皮、脐）　卷柏（取青叶）　泽兰（去枝、梗。已上各焙乾，秤）
上件同为细末，与前艾叶、椒末拌匀，米醋、面糊为丸，梧桐子大。每服五七十丸至一二百丸，艾、醋汤，空心，食前服。
●当归散　治妇人天癸过期，经脉不匀，或三四月不行，或一月再至，腰腹疼痛。
《素问》云：七损七益谓：女子七七数尽，而经脉不依时者，血有馀也，不可止之。但令得依时，不腰痛为善。
当归　川芎　白芍药　黄芩（各锉炒，各一两）　白术（半两）　山茱萸（一两半）
上细末，每服二钱，酒调下，空心、食前、日三服。饮冷，去黄芩，加桂一两。
●煮附圆　治妇人室女，一切血气，经候不调，脐腹㽲痛，面色萎黄，心忪乏力，腹胀胁疼，头晕恶心，饮食减少，崩漏带下，大肠便血，积聚症瘕，并皆治之。若以其名，人人言之，耗气不喜。此药出讹之久，疑惧不肯服者甚多，殊不知获效非常。古书所载妇人仙药，不可轻忽。况修制相感，岂同日而语也，服之自显其功耳。
出张氏方，极效。
香附子（不计多少，先擦去毛，净用）
上以好醋煮出，焙乾，碾细末，煮醋糊为丸，如桐子大。每服三四十丸，米饮送下，不计时候。妇人数数堕胎，由气不下降，所以胎气不固，此药尤妙。
●生熟地黄散　治妇人血隔。若血崩者，服之住；血隔者，服之效。
李秀传此方，甚验。
生地黄　熟地黄　甘草（炙）　柴胡　白芍药　当归　地骨皮　牡丹皮　延胡索　川芎（各一两）
上为粗末，每服三钱，水一大盏，同古老钱一两文，煎至熟，入麻油一两点，候煎及八分，去滓热服，空心、食前。忌鱼腥之类。
●十柔圆　补治妇人气血。
蒋签判传。
熟地黄（四两）　当归（二两）　桂　苁蓉（酒浸，无，以鹿茸代之）　紫菀　补骨脂　鹿角胶（炒）　柏子仁　熟艾（别研，酒熬膏）　白茯苓（各二两）
上为细末，艾膏丸如梧桐子大。每服七八十丸，温酒或米饮汤下。
●蝟皮散　治产后血气中风，上喘燥渴，欲投入水者，宜服此方。
张氏传，用之无不取效。
蝟皮　乌蛇　血馀（烧灰存性，为末，五钱）　自然铜（醋淬，三五片）　乌金石炭（各三两）
上件药，细研为散，每服一钱，和白散一钱，酒调下，立效。白散者，用近水岸乾枯蜗牛壳，净去土，为细末，与前药同调服。如大渴，新汲水调服尤妙。有积物及滞血，则用此散下后方杏仁丸子。
杏仁（去尖）　巴豆（各十四个，并于灯焰上燎存性，各燎七遍）　硇砂（一钱）　没药　木香（各半钱）　麝香（二字）　鲤鱼鳞（烧灰，一钱）　肉豆蔻（末，一钱）
上件药，捣罗为细末，用狗胆和丸，如绿豆大，临时看虚实加减，随散子下三五丸。
●麒麟圆　治妇人血风劳，体热面黄，血刺，血块，四肢少力，身体困倦，不思饮食，兼通经脉，极妙。
麒麟竭（三分）　穿山甲（七片，近上者，炙焦黄色为度）　乾漆（炒，令半生半熟）　硇砂（别研，如粉面细）　没药（研）　荆三稜（炮，别捣，为细末）　当归（酒浸，细切，焙乾。以上各一两）　巴豆（七粒，去皮、膜，出尽油）
上件除巴豆、硇砂、三稜末外，都一处捣，罗为末，后入以前三味，同研，令匀细，用醋煮面糊为丸，如绿豆大，调荆三稜末，汤下。初服第一日吃四丸，二日五丸，三日六丸，第四日七丸，第五日八丸，第六日九丸。尽是空心，服之见效，大病半月安。
●参附圆　消腹内血块。
大庆通监院方。
附子（两个，炮，去皮、脐）　舶上茴香　益智仁　延胡索　陈橘红　肉桂　蓬莪术　川姜（各半两）　乳香　白术　人参　当归　木香　白芍药　沉香（各一两）
上为细末，枣肉为圆，每服六十圆，米醋汤吞下，温酒亦得。
●姜葱散　治妊娠伤寒。
生姜（三十片）　葱（十茎，连根拔）
上用水二大盏，煎八分盏服之。
●缩砂散　治妊娠吃颠，或闪肭著。
钱季毅传。
缩砂仁
上去膜，熨斗内略炒，为细末，每服二钱，温酒调下，不饮酒人，米饮调下，盐汤亦得。
●瓜蒌根散　治胎死腹中。其证指甲青，涨闷舌青，甚者口中作屎臭。
郭宅心方，王顺伯运使传。
瓜蒌根
上一味焙乾，为细末，每服二钱，倒顺水调下，一服取效。仍先备防晕茶药。
●催生丹　
孔世贤方，赵太叔方，同用之，累有神效。
蓖麻（十四个，去皮）　朱砂　雄黄（各一钱半）　蛇蜕（一尺）
上件为细末，浆水饭和圆，弹子大。临产时先用椒汤淋泄脐下，次安药于脐内，用醋纸数重敷药，上以阔帛系之，须臾即生，急取下药。一丸可用三遍。
●下胎蛇蜕散　治妇人生产不下，死胎在腹，横生、倒生，胞衣不下，一切危急，神效。
史丞相方，苏韬先传。
蛇蜕（一条，全者，断者不可用。以火箸挑起，令直，用麻油纸燃，从尾烧上，以乳钵接贮，研细，罗过。须要是雄者。墙头或篱上者是）　燕翁窠（一个，泥须通透，儿出了者，研细）
上二件和匀，作一服。以无灰酒半盏暖热，再以童子小便半盏浸（平）之，服下即分娩。
●白术散　治妊娠气不和，调饮食。
经云：饮食自倍，脾胃乃伤。又云：阴之所生，过在五味。阴之五宫，伤在五味。若妊子饮食不节，生冷毒物，恣性食啖，致脾胃之疾。故妊娠伤食难得药，唯此方隐捷。
白术（炒）　乾紫苏（各一两）　白芷（微炒，三钱）　人参（三钱）　川芎　诃子皮　青皮（各半两）　甘草（一钱）
上细末，每服二钱，水一盏，姜三片，煎七分，不拘时候，温服。
●蓖麻膏　治妇人生产数日而下，及胞衣、死胎不下者。
政和中一乡人女子，产二日不下，予令漫试之一涂，俄顷便下。自后常用，极效。
蓖麻（七粒，去壳）
上研如泥，涂妇人足心，才下便急洗去。此崔元亮海上方，人但未知耳。
●鹿屑汤　治妊娠热病，胎死腹中。
鹿角屑（一两）
上用水一碗，葱白五茎，豆豉半合，同煎至六分，去滓温服。
●灵脂散　治妇人胞衣不下，恶血冲心。
五灵脂
上用拣择砂石及铁屑之类，一半炒，一半生，为细末，每服二钱，酒调下。
●六物汤　安胎和气，治胎动不安，腰腿疼重，恶露频下。
杨氏家藏此数方，并试验者。
阿胶（蛤粉炒成珠子）　糯米（炒）　黄耆（蜜炙）　川芎　当归（洗，焙）　熟乾地黄（洗，焙）
上六味。各等分，为㕮咀，每服三钱，生姜三片，葱白一寸，同煎至七分，去滓，温服、空心。
●人参调中散　调脾肺气，治胸胁满闷，四肢烦热，及妊娠阻病，心胸注闷，呕逆。可思饮食。
人参（去芦头）　甘草（炙。各半两）　枳壳（麸炒，去瓤）　厚朴（姜汁制）　白术　白茯苓（去皮。各一两）　柴胡（去苗）　细辛（去叶、土）　藿香叶（去土）　陈皮（去白。各三分）
上件为㕮咀，每服三钱，水一盏，生姜三片，同煎至七分，去滓，温服、食前。
●赤茯苓散　治妊娠恶阻，心胸烦闷，头晕恶心，四肢昏倦，呕吐痰水，恶闻食气。
赤茯苓（去皮）　半夏（汤洗七遍）　陈皮（去白）　桔梗（去芦头）　熟乾地黄（洗，焙。各一两）　白术　川芎　人参（去芦头）　赤芍药（各三分）　旋覆花　甘草（炙。二味各半两）
上件㕮咀，每服三钱，水一盏半，生姜三片，煎至一盏，去滓，热服，不拘时。
●芎藭圆　安胎，补冲任，止胎漏，调血脉，及疗子脏风冷，腰腹疼痛，或久无子息，或妊娠损坠。
乾姜（炮）　附子（炮，去皮、脐）　山茱萸　续断　川芎　白芍药　蒲黄（各一两）　生乾地黄（三分）　白术　菟丝子（酒浸令软，别捣）　肉苁蓉（酒浸宿，切，焙）　黄耆（各二两）
上件为细末，蜜糊为丸，如梧子大，每服三十丸，煎木香、热米饮下，空心、食前。


卷之十四  ——————————————————————————————————————————————————————————————————————————————————————————

淋闭门  ***************************
治诸淋闭结证候
诸淋大率有五，曰冷，曰热，曰膏，曰血，曰石。五种不同，皆以气为本。多因淫情交错，内外兼併，清浊相干，阴阳不顺，结在下焦，遂为淋闭。
●宽气汤　利三焦，顺脏腑，治大便多秘。
孙盈仲传。吕子厚右司，阁中服之有效。
香附子（六两，须新沙盆内打令净洁，焙乾，秤）　乌药（二两，去心，取肉，秤，须用真天台者）　缩砂仁（一两）　甘草（一两一分，炒）
上为细末，每服一大钱，浓煎橘皮汤下，不拘时候。此方比官局小乌沉汤加缩砂仁分两不同。
●葱白阿胶散　治老人、虚人大便不通。
吴内翰母夫人服之效。
葱白（一条）　阿胶（一斤）
上先将葱白以水煎，候葱熟，不用，入阿胶溶开温服。
●皂角汤　治风秘。
攒宫有一老人，患八九日不通，有木匠授以此方，只一服见效。
不蛀皂角（当中取一寸许，去黑皮）
上以沸汤半盏泡，上用盏盖定，候通，口服之。先办少粥，通后即食。
●琥珀散　治老人、虚人小便不通。
吴内翰方，陈彦修侍郎服验。
琥珀
上研如粉，人参汤调下，一钱止。
●瓜蒌散　治腹胀，小便不通。
绍兴刘驻泊汝翼云：魏蟇知明州时，宅库之妻患此疾垂殆，随行御医某人治此药令服，遂愈。
瓜蒌（不拘多少）
上焙乾，碾为末。每服三钱重，热酒调下，不能饮者，以米饮下。频进数服，以通为度。
●葱豉膏　治大小便不通。
颜尚书方，屡验。
连根葱（葱根不得洗）　淡豆豉（二十一粒）
上用盐一捻，生姜一块，胡桃大，同研令烂，炒温，填脐内，以绢帛缚定，良久即通。
●硫黄圆　治腹肚胀痛，脏腑秘。
俞教授方，甚验。
苍术　厚朴（姜汁炙）　陈皮（各一两）　生好硫黄（二两，用萝卜煎沸汤浴之三两次）
上捣，罗为末，浸蒸饼糊为丸，如梧子大，每服三十丸、五十丸，日两服，米汤下。
●生附散　治冷淋，小便秘涩，数起不通。窍中疼痛，憎寒凛凛，多因饮水过度，或为寒泣，心虚志耗，皆有此证。
附子（去皮、脐，生用）　滑石（各半两）　瞿麦　木通（各三分）　半夏（汤洗七次，三分）
上为末，每服二大钱，水二盏，姜七片，灯心二十茎，蜜半匙，煎七分，空腹服。
●石韦散　治热淋，多因肾气不足，膀胱有热，水道不通，淋沥不宣，出少起数，脐腹急痛，蓄作有时，劳倦即发。或尿如豆汁，或便出砂石。
叶伯材处此数方，大有神效。
木通　石韦（去毛。各二两）　甘草　王不留行　当归（各一两）　滑石　白术　瞿麦　芍药　葵子（各三两）
上为细末，每服二钱，煎小麦汤调下，食前、日三。兼治大病馀热不解，后为淋者。
●地肤子汤　治下焦有热及诸淋闭不通。
地肤子（三两）　知母　黄芩　猪苓（去皮）　瞿麦　枳实（麸炒）　升麻　通草　葵子（炒）　海藻（洗去腥。各二两）
上为锉散，每服四钱，水一盏半，煎七分，去滓，空腹服。
●立效散　治血淋，多因下焦结热，小便黄赤，淋闭疼痛，所出如血。或外挟风冷、风热。或内伤志劳神，或房室过度，丹石发动。便鲜赤者，为风热伤心；瘀血者，为风冷伤肾。及小便俱出血者。
麦穗（一两）　甘草（炙，三分）　山栀子（炒，半两）
上同为末，每五钱至七钱，水一碗，入连须葱根七个，灯心五十茎，生姜五片，同煎至七分，时时温服，不拘时候。经云血寒则瘀。此药未必匀，治宜煎木通汤下麝香鹿茸圆、菟丝子圆等。所以《养生方》云：不可专以血得热则淖溢为说。于理甚明，不复详引。
●沉香散　治气淋。多因五内郁结，气不得舒，阴滞于阳，而致壅闭。小腹胀满，使溺不通，大气分泄，小便方利。
沉香（不焙）　石韦（去毛）　滑石　王不留行　当归（炒。各半两）　葵子（炒）　白芍药（各三分）　甘草（炙）　橘皮（各一分）
上为细末，每服二钱，煎大麦饮调下，饮调亦得，食前。
●霹雳煎　治大便不通，累服转药不能通者。
出张仲景经验方。
好蜜（一匙头）
上于铫内熬，不住以匙搅，次下盐一钱，成膏。以匙刮出，急手擀之，如小枣、大莲子形，放冷自硬。先以温水浴下部，次用油涂药丸子，深内入穀道中。如人行三里，取下腹内积聚恶物，便与承气汤、散吃。如一丸未透，再用一丸，如三丸不通，是脏气绝也。
●子芩散　治血淋。
甘草　芎藭　伏龙胆（乃灶下黄土是也。已上各一两）　子芩　赤芍药（以上各二两）
上件药，粗捣，罗，用水一升，药半两，煎至七合，分三服，去滓，温服。一日服尽，以变色为大效。
●石韦饮子　治气淋，小遗涩痛。
石韦（汤浸，刷去皮，一两）　瞿麦（一两）　木通　陈橘皮（三分，去瓤，炒）　茯苓　芍药　桑白皮（以上各三分）　人参（二分）
上件药，杵，罗为细末，每服二钱，入生姜一分，水一大盏，煎至七分，温服，早食后、临卧各一服，忌冷物。
●蜡丸子　治淋经效方。
黄蜡（二两，净，铫子内化）　木香　肉豆蔻（各一分，为细末）　硇砂（半两，研，水飞，去砂石）　灯心（二束子，寸切）
上件药末，并灯心，併入蜡油铫子内，铁箸搅，候烟尽（烟青细便可），放冷取出，丸如梧桐子。以温酒调舶上茴香末一钱下。每服三丸，炒灯心，欲烟尽，然后入三味药，更炒移时，候稍冷，丸之。
●大效香枳汤　治大肠秘涩，调风顺气，宜服此方。
枳壳（一两，去瓤，麸炒）　防风（一两）　甘草（半两，炙）
上三味并捣，罗为细散，每服二大钱，百沸汤点服，空心、食前各一服。
●麻皮散　治热淋，小腹胀满急痛。
麻皮（一两）　甘草（三分，炙微赤）
上件细锉，水二大盏，煎一盏三分，去滓，食前分三服。

发背门  ***************************
治发背、痈疽证候
发背、痈疽者，该三因而有之。论云：痈疽、瘰疬，不问虚实、寒热，皆由气郁而成。经亦云：气宿于经络，与血俱涩而不行，壅结为痈疽，不言热之所作而后成痈者，此乃因喜怒忧思，有所郁而成也。又论云：身有热破，风冷搏之血脉，凝泣不行，热气壅结而成；亦有阴虚，阳气凑袭，寒化为热，热成则肉腐为脓者，此乃外因寒热、风湿所伤而成也。又服丹石及炙煿、酒面、温床、厚被所致；又尽力房室，精虚气竭所致者，此乃因不内外，所伤而成也。故知三因备矣。
●千金内补散　治痈疽、发背，恶肌不尽，服此消肌生肉。
近胡丞得一方，甚宝秘之，持以献洪丞相，丞相与之作序，言重于世已遍行矣。其方乃此方也，添黄耆，加人参，减桂。间有轻者，服之稍效。若真痈疽，为害反甚。内补散当用在第四节，当前服内消等药，俟脓尽方得投。苟专用之，亦所谓守一法也。孔子不尝未达之药者，良有旨哉。士夫当深味斯言，无轻信医方，误天下后世，谨之。
当归　桂心（各二两）　人参　川芎　厚朴（姜制，炒）　防风　甘草（炙）　白芷　桔梗（各一两）
上为末，每服二钱匕，酒调，空腹服。不能饮酒，以木香汤调下。
●鹿朴散　治脑疽、发背、肾痈、奶痈，一切疮肿等疾。
詹判院传。
鹿朴（在处人取其叶，捣汁投溪潭中以醉鱼。江西人谓之鱼酩草，绍兴人谓之鹿木）
上腊中取根捣、锉，为㕮咀，每服三四大钱，无灰酒一大盏，煎至七分盏，去滓，空心、食前带热服。忌葱、酱、酒等。煎时不得犯铜、铁器。病深者，日进三四服，并不用膏药贴。无问男子妇人、癃老幼小、远年近岁、体虚气实，一切疮肿，凡在身者，种类殊异，悉皆治之。已溃，脓自出；未溃，毒自消；不耗真元，不动脏腑。入少甘草、石薜荔同煎尤佳。有娠妇人不可服。
●瓜蒌酒　治一切痈疽、发背、疮肿，治便毒最效。
韩市舶宁道方。此即淮西赵参议所传刘鹏察院万金散。东平陈彦哲有序，多不复录。如大便秘涩，可服拔毒黄耆散。
大甘草（半两，为粗末）　没药（一分，研）　大瓜蒌（一个，去皮，切）
上三物，用无灰酒三升，熬至一升，放温顿服之。如一服不尽，分三服。连进屡有神效。
●粉草汤　治穀道前后所生痈，谓之悬痈。
韶州医人刘从周方，林谦之祭酒传。
粉草（好者一两，四寸截断）
上以溪涧长流水一碗，井河水不可用，文武火慢慢蘸水炙之。约自早至午后，炙水令尽，不可急性。擘甘草心觉水润，然后为透，细锉，却用无灰酒二小青碗，入上件甘草煎至一碗，温服之一二服，便可保元。虞此病初发，如松子大，渐如莲子，数十日后始觉赤肿如桃李，即破。若破则难治，服此药虽不能急消，过二十馀日必消尽矣。投两服亦无害。林判院康朝尝患此痈已破，服此药两服，疮即合，甚妙。
●阿胶散　治痈疽、发背。
汤寿资云：光州有人患肾痈，大小便皆秘，甚以为苦。本州胡判官令以此方云：凡疮肿皆可服，不计多少，以脏腑通利为度。
牛皮胶（明净者，不以多少）
上炭上烧成黑灰，研极细，每服五钱，以米饮调下，服至二两许方通。所下者皆秽恶物，痈肿遂消，不复出脓。
●仙翁指授散　徐仙芝，圆者为阴，方者为阳，阴阳对生，面青背紫，茎紫黑色，根盘如蜈蚣，四叶对芳，五月而花，有花无实，凌冬不调。丛秀异于他草，生于深山、大泽、水石之间，採以五月五日。採讫择根令齐，便于急水中摆去砂土，挂于微带风日处，不可令把束重叠，恐烂不佳而气味无力。方圆各收一处，不可相杂。既干，临时用方圆与两根各作一苞，无令差误。每用磨子磨之，不得近铁。再三取极细为度。忌僧尼、妇人、孝子、鸡犬，一切厌秽见之。拣天德、月德、天医或七月七日吉日合之。如此法则，其验如神。寻常疏纵不依此法，但功效差迟耳。方具于后。
●杀毒定疮敷散　（初入门下第一服）
用酽醋调根敷其头，圆者敷其右，方者敷其左，一个时辰当住痛而不住，加一服，又不住，可加后药
仙芝根叶（共一两半）　榉寄生（半两）　夜明砂（一分，准前厚调敷之）
风毒甚极加
赵侯须（一两，《本草》名败酱）　丝瓜（半两，生者佳，冬月无，可霜前收，临时术之以敷。生者则细切，石臼中研，绞汁，以一盏当一两，不用醋调，只用汁调更佳。此物亦有阴阳，长者为阳，短肥为阴，可偶用之）
如烟浆沸泼，风毒火丹甚者，可加
夜明砂（服通前半两）　真牛黄（一字）　犀角（水磨尽半钱，不然细末之）
准前不用醋调，以丝瓜汁、犀角水调敷。
●服食仙翁指授散　
仙芝（四两，方圆根茎、枝叶对用。谓如个多，则宜多圆；个少，准常法）　丝瓜（一两）　夜明砂（一分）
每用三大钱，温酒调下，病在上者，先食后服。凡毒盛者，加
赵侯须（一两）　犀角末（半钱）
每三钱酒下，饮酒闷者，木通汤下。
如烟浆者，加
牛黄（一钱）　赤茯苓（半钱）
上用酒下。
●老翁神杖散　榉柳树上老寄生藤，自地下量起，与人额齐，以下者不用，以上者取七尺。如无，取三尺六寸，每条皆如此。若只一藤一枝，则止一藤；二枝取二。吉日採，无令人多见。採归，以瓷片子轻手刮去外黄皮不用，再以片刮中白肉，直见骨心，乃不用，取讫。以瓦上微慢火焙乾，磨子磨之。五月五日尤佳。
寄生（一两）　夜明砂（一分）
上为细末，二钱温酒调下，催服。依仙芝式敷药如前，以醋调丝瓜汁尤佳。
●玉女飞花散　
蜀桑根（大者，即芫花根，不磨，木臼捣用）
上五月五日採，轻轻水中洗去土，烧淡醋令沸，以花根于醋中一走过，觉色变白，如寄生法取之，当日採当日合。刮令极细，须用利瓷片，而慢手乃可。每服一字，温酒一大盏，放药于盏面上，良久花飞开，下。日催如入门式，敷以丝瓜汁，调醋亦可。
●赵侯须散　
赵侯须（一大握，乾者，四两为一服）　苦辣回根（七寸）　甘草节（三寸）　乳香（一钱）　穿山荷根（七寸，蒲桃藤根）
上生捣，为粗末，煎，去滓，乾者为细末。上件为一剂，分三服。每服用好酒三升半，煎七分。三服敷，酒调依上方。
●黄真君妙贴散　
硫黄（好者，不以多少）　乳香（半两）
上用荞麦面为窝子，包黄在内，于三斤熟火中煅，令黄黑，取出，入乳香研细，用井花水调，以熟绢剪如肿样贴之，留窍，日两易。
●如圣青龙散　治发背，如初觉背上有疮疖，不以大小，或疼或痒，无头，内攻向里，肿硬，如汤火烧，燥渴，不思饮食。
王史经验方。
薜荔叶（小者取一握）
上用新水一碗，于瓷器中煎十馀沸，放温。临卧一服，两银盏许。如未解热燥，再一服，下疮根恶物为应。
●圣效散　
潘氏方，治痈背累有效。
黄檗末（一两，炒，令变色微紫）　熟乾地黄末（三钱，略炒）　槟榔末（三钱）　木香末（二钱，同上二味炒，令微黄色）
上匀为细末，如大脓已尽，即更入鸡内金二钱，令生肌也。
●黄耆汤　
常器之方。
黄耆（一两）　桔梗（一两）　甘草（一两）　藿香叶（三钱）　青皮（半两，不去白）　乾葛（半两，如不渴，减半）　瓜蒌根（三钱，如不渴，减半）
上为粗末，每服四钱匕，水一盏半，煎至一盏，频频服之，气弱人细呷。
●乳香散　治发背内溃，及诸恶毒冲心，呕，痛，三两服救一命。凡疮日，宜一两服，内托毒气，使出外不内攻。
予嘉祐庚子赴官南宫，舟过彭门，郡守兵部寇公以中伏日，召会于府园。是时家人左腋下苦大疮，舟中隘热，亟欲解行，以是白公，不待终席独去。公曰：凡疮血滞，耳听自溃，勿过砭治。若毒内行，为烦呕，此候最恶。其家有乳香散，非能治疮也，能反毒之入为呕者也。因出十馀匕见遗，服之即效。
真绿豆粉（四两，研）　乳香（光明者一两，于水中坐乳钵，研细）
上二物，再同研极细，每服一钱，新汲水调下，水不用多，要药在胸膈也。


卷之十五  ——————————————————————————————————————————————————————————————————————————————————————————

血疾门  ***************************
治吐血、衄血、咯血证候
人禀二气，不可偏枯。一有胜之，即致妄行。摄生之序，荣卫为先，调护相济，无令参差。经云：诸气皆属于阳，诸血皆属于阴。阴盛则阳亏，阳盛则阴亏。所谓阳胜则阴病，阴胜则阳病。吐衄、便溺乃阳气侵阴，阴气被伤，血失常道。
●白术散　治吐血、咯血，行荣卫，顺气止血，进食退热，惟忌食热面、煎煿、海物、猪鸡，一切发风之物。酒不宜饮，食不宜饱，常令飢饱得所自然，胸膈空利，气血流顺也。
苏少连病此，极可畏，百药不效。偶姜孚言通判传此方，服之遂愈。后以济人，累验。韬光传。
白术（二两）　人参　白茯苓（去黑皮）　黄耆（各一两）　山药　百合（三分，去心）　甘草（炙。各半两）　前胡（去芦）　柴胡（去芦。各一分）
上为散，每服一钱半，水一盏，姜三片，枣一个，同煎至六分，温服、日三。
●立效散　治吐血。
辛大参企李之孙佑之，为鄂州户部粮料院，家藏之方，几疗十馀人矣。专录以相示，真可宝也。
侧柏叶（焙乾，如仓卒难乾，以新瓦置火上，摘叶于瓦内煿干亦得）
上为细末，米饮调下二三钱，两服即止，多服亦无害。
●双荷汤　治卒暴吐血。
张氏处此方，累有神效。
藕节（七个）　荷叶顶（七个）
上二味用少蜜同擂细，水二钱，煎八分，去滓，食后服。
●万金散　治咯血。
槐花（拣净）
上为末，每服二钱，热酒调下，食后服。
●青杏饼　治吐血，及久嗽、咯血，不问久新。
杏仁（去皮尖，擂细）　青黛（研）　牡蛎（煅，研）
上等分，和匀，熔黄蜡，搅，放温，捏成饼，如棋子大。每服二饼，用乾柿去核，入药在内，湿纸裹煨，嚼细，齑水度下，不以时候。
●水五散　治男子、妇人咯血、吐血。
寒水石（烧通红）　五倍子（生用）
上等分，为细末，每服二钱，冷米饮调下，食后服。
●夺命丹　治吐血。
竹蛀屑
上每服二大钱，用无灰酒调下。如不饮，用白茅根煎汤调下，不以时候。
●黄金散　治吐血损肺，伏暑，小便遗血，劳嗽咯血，误服蛊毒。
黄蜀葵花
上不以多少，阴乾，为末。每服一大钱，入麝香少许，百沸汤略湿，食后服，不过两服。
●黑神散　治大吐血，及伤酒食饱，低头掬损，吐血至多，并血妄行，口鼻中俱出，但声未失，无有不效。
百草霜（若村中烧草，偏底煤最妙）
上不拘多少，罗细。每服一钱，糯米煎汤调下。鼻衄，搐一字；皮破出血，灸；疮出血，掺上立止；治舌忽然肿破，乾掺。
●莲子汤　治劳心吐血。
孙盈仲说，临安张上舍曾以此治数人，得效。
莲子心（七个）　糯米（二十一粒）
上为末，酒调服。
●地黄膏　治吐血。
葛察判阁中苦此疾，百药皆试。得此方，服之取效。后虽发，屡验。
生地黄（一斤）　附子（一两，炮，去皮，细切）　乾山药（三两）
上将地黄洗净，细捣，取汁，其滓再入好酒少许，又取汁，令尽。将附子切作片子，入在地黄汁内，用银石器熬成膏，其附子取出焙乾，更用山药同为细末，却以地黄膏子和成剂，木臼内杵一二千下，丸如梧桐子大。每服三十丸，渐渐加至五十丸。米饮、空心下，神效。
●地黄汤　治妄行吐血。
张裁衣传。其子病，服此即止，屡作屡效。
熟地黄（洗去土，焙乾）
上为细末，用好真京墨、新汲水磨半盏来许，分作二服，调熟地黄末服之。
墨须用松烟者。
●固荣散　治吐血、便血。
王医师方，锺允中铃辖传。
真蒲黄（炒，一两）　地榆（去芦，一两）　白芷（半两）　甘草（炒，三钱）
上细末，每服三钱，温汤调。气壮人加石膏半两。
●止衄散　治气郁发衄，无比神方。
黄耆（六钱）　赤茯苓　白芍药　当归　生乾地黄　阿胶（炙。已上各三钱）
上为细末，煎黄耆汤调下二钱匕。未知再作。
●二灰散　治肺痈、吐血并妄行。
红枣（和核烧存性）　百药煎（煅。各等分）
上为细末，每服二钱，米汤调下。
●紫金丹　治暴中咯血。
新绵灰（蒲抄，一钱）　汉防己（一两，为末）　甘草（半两，炮，为末）　阿胶（半两，炙，为末）　麝香（半钱，细研）　乳香（少者）
上件药和合令匀，滴水为丸，如鸡头大，临卧时腊茶吞下一丸。

中毒门  ***************************
治中诸毒证候
江南、闽中山间人以蛇虺、娱蚣、蜒蚰、虾蟆等百虫同器蓄之，使其自相食啖，胜者为灵以事之。取其毒，杂以菜果、食之类，以害人，妄意要福，以图富贵。人或中之，证状万状，广如治百蛊说；或年岁闻人多死。又有人家香火奉事如家先者，亦谓之蛊能病人。世谓之蛊，注以姓类，属五音，谓之五蛊。此皆边鄙邪僻之地，多有此事，中都则蔑闻也。
夫中蛊毒者，令人心腹绞痛，如有物啮，吐、下血皆如烂肉，若不即治，食人五脏即死。验之令病，唾水沉即是蛊。有人行蛊毒以病人，若欲知其姓名者，以败鼓皮烧作木，饮服方寸匕。须臾，自呼蛊家姓名，可语，令呼唤将去则愈，治之亦有方。
●丹砂圆　治蛊毒。从酒食中著者，方端午日合。
辰砂（别研）　雄黄（别研，水飞）　赤脚蜈蚣　续随子（各一两）　麝香（一分）
上为末，糯米饮为丸，如鸡头大。若觉中毒，即以酒下一圆，蛇蝎所螫，醋磨涂之。
●犀角饮子　解丹石药毒。
杨氏处此数方，累用有神效。
犀角（镑）　知母　防风（去芦头）　甘草（四味各半两）　山栀子　杏仁（去皮、尖）　蔓荆子　地骨皮　白茯苓（去皮。各一两）　黄芩（一两半）　柴胡（去苗，二钱）
上件㕮咀，每服五钱，水一盏，煎至七分，去滓，温服。
●解毒圆　解一切饮食毒，及诸药毒，并疗溺死、缢死、磕死，或汤烫火烧，气已绝，但心头微热者，皆可治。
五倍子（三两）　大戟（一两）　山慈姑（半两）　板蓝根（半两）　续随子（去皮，一两）　麝香（一钱，别研）
上件为细末，研匀，水煮糯米糊为丸，每一两作一十丸，阴乾。用雄鸭头血为衣，候经宿，布袋挂当风处。每服一圆，热酒磨下。
●化毒散　治中药毒，吐血，或心痛，或舌尖微黑，口唇裂，嚼豆不腥者是。
巴豆（一枚，去皮、心、膜，细研）　黄丹（半钱）　雄黄（一字，同细研）
上用乌鸡子一枚，煎盘内煎成饼，掺药在上，卷为筒子，临睡一服，烂嚼，茶清送下，当夜取下毒。
●备急散　解中药毒，烦躁，吐血，口内如针刺。
白矾（一两）　草茶（一两）
上件为细末，每服三钱，新汲水调下。此药入口，味甘而不觉苦者，是中毒也。
●甘粉散　解一切药毒。
甘草二两，生，锉碎，用水三碗，煎至一碗，去滓，入绿豆粉一合，折匀。再煎数沸，入蜜半两，温服。
●白豆散　解一切药毒。
白扁豆，生，晒乾，为细末，新汲水调下二三钱匕。
吴内翰《备急方》云，全椒医高照一子，原赖父笞之，遂服砒霜自毒，大渴利，腹胀欲裂。余教照令服此药，以水调，随所欲饮，与之不数碗，即利而安。
●菖蒲散　解蛊毒。
张知府叔潜云：平生用此甚验。
上菖蒲一味，切，焙乾，为细末，以甘草煎汤调下，不计时候服，以病退为度。叔潜居官，每施此药。
●草豆散　解砒毒。
叶春方。
白扁豆，不以多少，为细末，入青黛等分，细研。再入甘草末少许，巴豆一枚，去壳，不去油，别研为细末。取一半入药内，以砂糖十大块，水化，间添成一大盏，饮之。毒随利去后，即服五苓散之类。
●木香饼　治食蟹反恶。
陈正卿云：顷年与一承局同航船，承局者为舟中人言，尝为官司差往昌国，见白蟹不论钱，因买百金，得数十枚，痛饮大嚼，且食红柿。至夜忽大吐，继之以血，昏不醒，人病重殆。同邸有知其故者忧之。忽一道人云：惟木香可解。但深夜无此药，偶有木香饼子一贴，试用之。病人口已噤，遂调药灌，即渐渐苏，吐定而愈。
●陈土汤　治中毒。附子、河豚、乌头之类，一切药毒皆可治。刘医方，袁司法同。
上用多年壁土，热汤泡，搅之令浊，少顷，乘热去脚取饮，不省人事者，灌之甚妙。
●解毒散　不以是何毒药，服之，虫皆吐出，神效。
石菖蒲　白矾
上等分，为末，新汲水调下二钱，不过两服必效。
●黄连汤　解巴豆毒。
饮生油即解。又，煎黄连汤服亦解。
●酸米醋　解砒毒。
酽米醋多饮之，吐出毒即解，不可饮水。
●甘草汤　治中诸药毒。
生甘草　黑豆　淡竹叶
□□□□□服之。
●白芷散　治□□咬。
先以麻绳扎伤处两头，次用香白芷细末□之，以多为妙。仍以新汲水调下半两许，毒气自消。一方用热酒调下。诸方皆用麦门冬水，盖欲先护心气也。
●麝香散　治蛇伤及蜈蚣、蝎螫，诸毒虫咬方。
麝香（少许，研）　乾姜　雄黄（研）
上等分为细末，用津唾点，时擦患处，痛即止。
又方
用艾灸咬处，五壮或七壮，其痛立止。此二方妙甚。
●贝母散　治蛇伤及一切恶虫所伤已死，但有微气，可以下药即活，神效不可言。
贝母为末，酒调，令病者尽量饮之，饮不得即止。顷之酒目伤处，为水流出，水尽为度，却以贝母滓塞疮口，即愈。
苏韬光寓婺州城外魁星馆，有人书此方于壁间，云此方神妙。与前香白芷方并书之。韬光屡以救人，皆验。
治蜈蚣伤极妙，甚者不过两枚。
取大蜘蛛一枚，放所咬处，令收其毒。赵参议、陈寺亟、钱文子皆云之。初亦不信，亲曾用之，既啮痛，果即定。蜘蛛虽著身稍远，必径寻其处而啮之，渐觉腹胀，盖为毒气所攻。须急投水中，不尔即死。


卷之十六  ——————————————————————————————————————————————————————————————————————————————————————————

咽喉门  ***************************
治咽喉诸病证候
夫喉以候气，咽以咽物。咽接三脘，以通胃；喉通五脏，以系肺。气谷攸分，皎然明白，有为水喉、谷喉之说者，谬说也。千金复云：喉咙候脾胃，咽门候肝胆，亦非至论。智者当以理推，不可强存乎人矣。诸脏热则肿，寒则缩，皆使喉闭。风燥亦然。五脏久咳则声嘶，嘶者，喉破也，非咽门病。咽肿则不能吞，干则不能咽，多因饮啖辛热，或复呕吐、咯伤，致咽系乾枯之所为也，与喉门自别。又有悬雍暴肿，闭塞喉咙，亦如喉闭。但悬雍在上齶，俗谓「莺翁」，又谓之「鹅聚」。俗语声讹，不可不备识。
●玉钥匙　治风热喉痹，及缠喉风。
叶伯材用此数方，累有神效。
焰消（一两半）　硼砂（半两）　脑子（一字）　白殭蚕（一分）
上为末，研匀，以竹管吹半钱许，入喉中立愈。
●神效散　治喉闭热肿，语声不出。
荆芥穗（别为末）　蓖麻（生，去皮，另研。各等分）
上入生蜜少许，圆如皂子大，以绵裹含化。急则嚼化。一法用朴硝，不用荆芥。
●玉屑无忧散　治缠喉风，咽喉疼痛，语声不出，咽物有碍。或风涎壅滞，口舌生疮，大人酒症、小儿奶癖。或误吞骨屑，哽塞不下。
玄参　贯众　缩砂仁　滑石　山豆根　黄连　甘草　荆芥穗　茯苓（各半两）　硼砂（三钱）　寒水石（煅，三钱）
上为末，每服一钱，先抄入口，以新水嚥下。此药除三尸，去八邪，杀九虫，辟瘟疗渴。
●荆芥汤　治风热肺壅，咽喉肿痛，语声不出，喉中如有物哽，咽之则痛甚。
荆芥穗（半两）　桔梗（二两）　甘草（一两）
上为锉散，每服□□，水一盏，姜三片，煎六分，去滓，□服。一法去荆芥穗，名「如圣汤」。
●解毒雄黄圆　治缠风及急喉痹，卒然倒仆，失音不语。或牙关紧急，不省人事，或上膈壅热，痰涎不利，咽喉肿痛。
雄黄（飞，一分）　郁金（一分）　巴豆（去皮，出油，二七个）
上为末，醋糊，圆绿豆大，热茶清下七丸。吐出顽痰立省，未吐再服。如未至死，心头尚温，灌药下喉，即活。
●龙脑散　夫咽喉卒肿痛者，由人脏腑充实，肺脾暴热之所致也。或有服饵丹石，毒气在脏，熏蒸上焦，而又多食炙煿、热酒，冲于脾肺，致胸膈壅滞，气道痞涩，热毒之气，不得宣通，故令咽喉卒肿痛也。
孙氏用此数方治咽喉之病，大有神效。
龙脑（一分，研）　朱砂（三分，研细）　犀角屑（三分）　真珠末（半两，研）　马牙硝（一两，研）　白药子（三分）　黄耆（半两，锉）　甘草（半两，细锉）
上件八味细杵，研令匀。每服二钱，新汲水调下，不计时候。
●牛蒡汤　治咽喉生疮。夫咽喉者，脾胃之候。由脾胃间热，其气上冲咽喉，所以生疮。其疮白头，或赤根，皆热毒之所致，宜用此方。
桔梗（一两）　甘草（一两，生用）　牛蒡子（一两，微炒）
上为粗末，每服三钱，水一中盏，入青竹茹一分，同煎至六分，去滓，不计时候，温温细呷服。
●金露丸　夫尸咽喉者，谓人腹内尸虫上蚀于咽喉而生疮也。此皆阴阳不和，脾肺壅滞，风热毒气在于脏腑，不能宣通，故令尸虫动作，上蚀咽中，或痛，或津如䘌之候者是也，宜服此方。
朱砂（一钱）　白矾（一分）　甘草（生，为末，半两）　铅霜（一钱）　麝香（一钱）　大阴玄精石（一分，研末）　蛇蜕皮（三条，全，去头，以皂角揉，取浓水一盏，浸一伏时，漉出晒乾，别更炒令焦黄，为末）
上件药，同研匀细，炼蜜和为丸，皂荚子大，食后、临卧，用新薄绵裹一丸，含化咽津。
●犀角散　治马喉痹。夫马喉痹者，谓热毒之气，结于喉间，肿连颊骨，微壮热烦满，而数吐气，呼之为马喉痹。治马喉痹，颊面肿满，并宜服之。
犀角屑（半两）　射干（三分）　桔梗（三分，去芦头）　马兰根（三分，锉）　甘草（半两，炙微赤，锉）　川升麻（半两）
上六味，粗捣为散，每服三钱，水一中盏，入竹叶七片，煎至六分，去滓，入马牙硝一钱，搅令匀细，含咽。
●菖蒲丸　治咽喉肿痛，语声不出。
菖蒲（二两）　孔公孽（一两，细研）　木通（二两，锉）　皂荚（一挺，厚实者，去黑皮，涂酥，炙令焦黄色，去子用）
上四味为末，炼蜜为丸，如梧桐子大。每服煎鬼羽箭汤下二十丸，渐加至三十丸，不计时候。
●乳香丸　治咽喉生谷贼。夫谷贼者，禾里有短穗而强涩者是也。误作米而食之，则令喉里肿结不通，致风热气冲于喉间，与血气相搏，则生肿结，如食饮疼痛，妨闷，故谓之喉中生谷贼。不急治之，亦能杀人。宜服此方，立效。
乳香（半两）　硇砂（一分）　琥珀（半两）　松脂（半两）
上件四味，捣，研为末。化黄蜡和丸，如鸡头实大，常含咽津，以瘥为度。
●千两金丸　治缠喉风，不问阳闭、阴闭。如急病，内外肿塞，辄至不救者，用之能起死。
滁州何村丘永兴传此三方，的有神效。
蚵蚾草（嫩者）　猪牙皂角（各半两）　铜青（二两）　大黄（半两）
上为细末，以白梅肥润者取肉，烂研一处，捣匀。每两作一十五丸，每用以新绵裹，口中含化咽津，有顽涎吐出。若病得两日后，难用。
●南星防风散　治风壅，腮颔肿，内生结核，缠喉风等。
南星（半两，汤洗净，捣细，姜汁制，焙乾）　防风（半两，生用，不见铁器）　白殭蚕（半两，焙乾）　当归（二钱，焙乾）　天麻（三钱，生用）　猪牙皂角（去黑皮，焙乾，三条）
上件为末，每服二钱，水一盏，姜三片，入荆芥少许，同煎至七分，温服、食后，日进三服。忌发风、毒物。如肿不散者，加透明雄黄三钱，同前药一道，为末煎服。
●立圣膏　治缠喉风。
齐州半夏（三七粒）　巴豆（三七粒）
上将半夏轻捶，每粒分作四片。巴豆剥去心、膜，于银（铜）石器内，用米醋三碗，文武火熬尽醋为度。用清醋微洗过，研为膏子。每患缠喉风，或喉闭，或痫疾，用一斡耳，以生姜自然汁一茶脚化下。患甚者灌药，少时自然吐出恶涎，如鱼冻相似，立愈。极有神效。
●吹喉散　治咽喉肿痛。
朴硝（四两，别研）　甘草末（生，一两）
上研匀，每用半钱，乾掺喉中。如肿甚者，用竹筒子吹入喉中为佳。
●一字散　治喉痹，气塞不通，欲死者。
雄黄（别研）　蝎梢（七枚）　白矾（生，研，一钱）　藜芦（一钱）　猪牙皂荚（七挺）
上为细末，每用一字许，吹入鼻中，即吐顽涎，立瘥。
●佛手散　治缠喉风，神效。
盆硝（一两，研）　白殭蚕（半两，去丝）　青黛（一钱，研）　甘草（二钱半，生）
上为细末，以少许掺喉中，如闭甚，以竹管吹入。寻常咽喉间不快亦可用。
●白药子治急喉痹　
范观道方。
青鱼胆（新瓦上焙乾，去膜，取末，一钱）　蛇蜕皮（去沙土，碗内烧灰，一钱，研令极细）　白殭蚕（直者去丝、嘴，新瓦上焙乾，一两）　白矾（铁铫飞过，留性，一两）　白药子（新瓦上焙乾，一钱）
上併为细末，再以乳钵和，研令匀，再用半钱吹入咽喉，立愈。若病轻，以多年白盐梅肉细切，入前项药，同捣令匀，圆如大鸡头大。每服一丸，含化咽津。如白梅稍乾硬，用熟汤浸令软，取肉细切用。

头目门  ***************************
头者，诸阳之会，上丹产于泥丸宫，百神所集。凡头痛者，乃足太阳受病，上连风府、眉角而痛者，皆可药愈。或上穿风府，陷入手泥丸宫而痛者，是为真头疼，不可以药愈，夕发旦死，旦发夕死，责在根，气先绝也。原其所因，有中风寒、暑湿而疼者，有气血、食饮厥而疼者，有五脏气郁厥而疼者。治之之法，当先审其证候。
●都梁圆　大治诸风眩晕，妇人产前、产后，乍伤风邪，头目昏重，及血风头痛，服之令人目明。凡沐浴后服一二粒甚佳。暴寒乍暖，神思不清，伤寒头目昏晕，并宜服之。
王定国因被风吹，项背拘急，头目昏眩，太阳并脑俱痛。自山阳孥舟至泗州求医，杨吉老既诊脉，即与药一弹圆便服，王因款话。经一时再作，并进两圆，病若失去。王甚喜，问为何药。答云：公如道得其中一味，即传此方。王思索良久，自川芎、防风之类，凡举数种皆非，但一味白芷耳。王益神之，此药初无名，王曰：是药处自都梁名人，可名「都梁丸」也。
香白芷（大块，择白色新洁者，先以捘刷刷去尘土，用沸汤泡洗四五遍）
上为细末，炼蜜和丸，如弹子大。每服一圆，多用荆芥点腊茶，细嚼下。食后常服，诸无所忌，只干嚼咽亦可。
●茶芽汤　治偏正头疼，恶心，呕吐不止者。
襄阳府胡急脚专货此药，积钱至数万缗，秘惜不传。上官医以计得之。
细茶芽（一两）　生草乌（半两，去皮、尖）　细辛（半两）
上为粗末，每服五钱，水二盏，慢火煎至六分，去滓，温服。一服取效。
●十味如神圆　治偏正头风，坠痰涎，散滞气，宽胸膈。久服清头目，强腰膝。
峡州教授王执中，字叔权，永嘉人。其母患头风，卧病馀半年，偏服头风药，虽少愈而未能去体。偶何用之来访，云：祖母尝因惊避戎马，奔走，得头风疾数年，有道人令服此而验。因传其方，既服遂脱然。
半夏（四十九粒，汤浸七次）　晋矾（枯过）　南星（一个，洗，姜汁浸）　天门冬（去心）　五味子（各半两）　麦门冬（去心）　远志（去心。各一两）　甘草（炙）　白术　人参（各一分）
上为末，生姜自然汁调，飞罗面煮糊圆，梧桐子大，朱砂一分为衣，每服十圆至十五圆，食后、临卧，生姜汤吞下。
●芎辛汤　治伤风寒生冷，及气虚痰厥，头疼如破，兼眩晕欲侧，呕吐不定。
附子（生，去皮、脐）　乌头（生，去皮、尖）　天南星　乾姜　甘草（炙）　川芎　细辛（各等分）
上为锉散，每服四大钱，水三盏，姜五片，茶芽少许，煎七分，去滓，食后服。
●芎附散　治气虚头痛不可忍。
张裁衣得此方，屡以医人，皆立效。
附子（一两者，炮，去皮、脐）　川芎（二钱）　熟乾地黄（半两，须自晒，洒酒九蒸九曝者，市卖者以绿矾搭色，不中用。或无，即以好大川当归半两代之）
上㕮咀，每料分作五服，水一大盏，生姜三片，枣一枚，同煎至六分，去滓，入细磨木香水一蚶壳，再暖，令热服之。
●藿香散　治伤风挟涎饮，上厥头疼，偏正夹脑诸风。
藿香（半两）　川乌头（汤浸七次，去皮、尖，一两）　乳香（三皂子大）　草乌头（炮裂，去皮、尖，半两）
上为末，每服一字，薄荷茶清调下，食后服。
治眼目诸病证候
夫眼者，五脏之精明，一身之至宝。如天之有日月，其可不保护之。然骨之精为瞳子，属肾；筋之精为黑眼，属肝；血之精为络果，属心；气之精为白眼，属肺；肉之精为约束，属脾。契前骨、血、气之精与脉，併为纟系，上属于脑，后出于项中。故六淫、外伤、五脏内郁、饮食、房室、远视、悲泣、抄写、雕镂、刺绣、博弈、不避烟尘、刺血、发汗，皆能病目。故方论有五轮、八廓、内外障等，各各不同，尤当分其所主。
●千金神麴圆　明目，百岁可读细书，常服益眼力。
神麴（四两）　磁石（二两，煅，醋淬七次）　光明砂（一两）
上为末，炼蜜为丸，梧子大，米饮服五丸。食前，日三服。
●圣惠散　治目赤羞明，冷泪不止。
夏枯草穗（二两）　香附子（炒，去毛，三两）
上为细末，每服二大钱，百沸汤调下，食后服。若能饮酒，而目赤作痛，眵泪，隐涩难开，局方密蒙花散，用白茅根煎汤调下，食后服。
●四宝圆　治眼疾，时见黑花，视物不真，及一切目疾。
枸杞子（八两）　青盐（四两）　川椒（去目并闭口，六两）　菊花英（六两）
上四件，一处用水煮，候水涸出，焙为末，煮薄面糊为丸，如桐子大。每服三五十丸，空心、食前，盐汤、熟水送下。
●大明散　治诸目疾，不问久新，退翳，去赤脉。治风毒上攻，羞明怕日，渐觉眼细小，或痛或痒。及素有头风疾最妙。
苍术（四两，泔浸）　荆芥穗（二两）　防风　人参（一两）　菊花（二两）　木贼（去节，二两）　川芎（一两）　鼠黏子（炒，一两）　甘草（炙，一两）　羌活（去芦，二两）　蝉退（去头、足，半两）
上为细末，每服三钱，茶清调下。若热泪目赤，米泔水调下，食后服。
●蝉花圆　治眼睛痛，渐生赤障，视物䀮䀮，隐涩难开。
蔓荆子（一两）　大川乌（炮，半两，去皮）　川羌活（一两）　蝉蜕（去头、足，半两）　没药（半两，别研）　赤芍药（一两）　龙胆草（去苗，半两）　木贼（去节，半两）　当归（去芦，洗，一两）
上为细末，薄面糊为圆，如桐子大。每服三五十圆，食后、茶清送下。
●黑锡丹　有人患赤目，皆作肝经有热，服洗肝散凉药治之，久而目觉昏，生翳膜。遂服局方黑锡丹、锦鸠圆并驻景圆而痊。
●安肾圆　治气虚人，目昏，瞻视不明，常见黑花，宜服局方安肾圆和菊睛圆，每服五七十圆，空心、食前，盐汤送下。
●消风散　治男子、妇人风毒攻注，两眼赤肿而痒，盖痒则有风也。局方消风散和菩萨散二钱，百沸汤调下，食后服。
●木香流气饮　若因怒或食物热，或饮酒而致目赤，眼胞紫，内生赤脉，局中木香流气饮加大黄煎服。
凡患眼疾，切须戒饮节欲。盖酒能引风，况热而有毒。眼属肝，肝属木，尤不可用药点，缘病自内起。俗谚云：眼不点不瞎，耳不干不聋。此之谓也。


卷之十七  ——————————————————————————————————————————————————————————————————————————————————————————

口齿门  ***************************
治口齿诸疾证候
夫口乃一身之都门，出入、荣养之要道，节宣微爽，病必生焉。故热则苦，寒则咸，宿食则酸，烦躁则涩，虚则淡，疸则甘。五味入口，藏于胃，脾行其精华，分布津液于五脏。脏气偏胜，味必偏应于口。或劳郁则口臭，凝滞则生疮。不可失睡，失睡则愈增。
齿为关门，肾之荣，骨之馀也。肾衰则齿豁，精固则齿坚。又大肠支脉在牙龈，主灌注于牙。大肠壅则齿为之浮，大肠虚则宜露，挟风则攻目，头面疳䘌则龋脱为痔，皆气郁而生。诸证不同，治之各有方。
●升麻地黄散　治风气上攻，牙齿疼痛，龈肿连腮，颊紧急。
王尚书宣子方。
升麻　生乾地黄　地骨皮　青盐　川芎（各半两）　皂角（一挺，烧）　细辛（二钱半）　槐角子（半两，烧）
上为细末，每用少许，揩擦龈上，有涎吐了，误咽不妨。
●淡豉散　治牙痛。
曾府判茂昭，说此方最验。
巴豆（一个，去壳并膜）　淡豆豉（一个）
上同研烂，每用针头许，以连纸裹，安痛处立止。不可太多，亦不可令侵龈，恐能损肉。
●赴筵散　治口疮，吃物不得者。
五味子（小、嫩者，一两）　滑石（半两，研）　黄檗（半两，蜜涂，炙紫色）
上为末，拌匀，每服半钱许，乾掺疮上，良久，便可以饭食，俱无妨碍，甚奇。
●升麻散　治风蚛牙疼，齿根动摇。
出杨氏方。
升麻　细辛（去叶、土）　荜茇　胡椒　川芎　川椒　甘松（洗去土）　香白芷
上件各等分，为细末，每用少许，擦患处，良久漱去。若甚者，用沸汤调药二钱，乘热盥漱，涎出为度，甚妙。
●如神散　治牙痛，不问年远日近，并皆疗之。
出胡氏方。
露蜂房末　椒末　盐
上三味，每用各抄一钱匕，用水一盏半，煎至八分许，乘热漱，冷即吐出。一服即效，神妙。不可入喉中。
●蜂房散　治牙疼风肿。
永嘉朱郎中方。
露蜂房
上不拘多少，次用好醋煎，含，立效。不得咽入喉中。
●乳香膏　治蚛牙痛。
钱参政方。
明白矾（枯了）　滴乳香（各等分）
上二味，为细末，熔蜡，量多少和成膏，旋圆，看蚛牙孔子大小填之，其痛立止，神效。
●一池散　治口齿诸疾。
华阴细辛（须色白而辛者，去苗）　防风（去芦，并叙服者）　当归（洗去土）　川芎　藁本（去土）　地骨皮（洗去□）　白芷　石膏（煅，研）　螺青（研）　青盐（研）
上十一味等分，细辛倍用，晒乾，为细末，早晚食后常揩牙。若病甚，用药末三大钱，水一大盏，姜钱五片，雄黑豆五十粒，煎沸，通口漱，甚妙。须是日晒乾，用火焙则走气也。
●细辛散　治五种牙疼，不蛀破处者。
昔有一士人，苦于牙痛，诸药遍疗不止。忽有一道人，授以此方，用之即止。后累用救人，无不取效。
细辛　乾姜　川乌　草乌　荜茇　吴茱萸（各半两）　菵草（一两）　木律（一分）
上为细末，先用盐汤蘸湿，手点药揩牙，候良久，药力败，用温水灌漱，齿痛即止。
●巴子膏　治风蛀牙，如虫蛀破者。
张主簿赴官于广州怀集县，甚被此疾所苦，吴县丞以此方教之，即愈。
巴豆（三粒，纸裹，压去油）　乳香（一钱）
上火上熔乳香成汁，用巴豆不住搅和，候冷取出，圆成膏子。酌量牙齿窍穴大小，将灯上炙，旋圆，纳于穴中，痛即止。
●绿云膏　治口疮臭气，瘀烂，久而不瘥　。
黄檗（半两）　螺青（二钱）
上研细，临卧置一字在舌下，不妨咽津，迟明瘥。
●杏粉膏　治口疮，以凉药敷之。
杏仁（十粒，去皮、尖）　轻粉（一字）
上研杏仁，细调匀，临卧敷疮上，少顷吐之，勿咽。
●玉池散　治风蚛牙疼，肿痒动摇，牙龈溃烂，宣露出血，口气等疾。
地骨皮　香白芷　川升麻　防风　细辛　川芎　槐花　当归　藁本　甘草
上等分，为末，每用一字许揩牙，或大段痛，即取二钱，水一盏半，黑豆半合，生姜三片，煎至一盏，稍温漱，候冷吐之，殊效。或用金沸草散，熏漱亦佳。
●神仙齿药方　
西岳莲花峰神传
猪牙皂角及生姜，西国升麻熟地黄，
木律旱莲槐角子，细辛荷叶要相当（荷叶剪心用）
青盐等分同烧煅，研细将来使最良
揩齿牢牙髭鬓黑，谁知世上有仙方。
●二圣散　治口疮，涂足心。
嘉禾老张太医传去，屡试得效，其理难晓。
大川乌　吴茱萸
上各半两，为细末，每用药末五钱匕，面五钱，以醋调涂两脚心，油单隔，片帛系定，临卧用，次日便见效。
●蒲黄散　治舌肿。
有一士人沿汴东归，夜泊村步。其妻撼之，问何事，不答；又撼之，妻惊起，视之舌肿满口，不能出声。急访医，得一叟负囊而至，用药掺，比晓复旧。问之，乃蒲黄也。
蒲黄
上为细末，掺之。
●聚宝散　治一切风蛀，牙疼不止者。
医僧慈云大师方，余少年用之见效。
露蜂房（五两）　荆芥（三两）
上为细末，每用五钱，乌梅三个，水二盏，煎一盏半，乘热呷漱，冷吐出。

耳鼻门  ***************************
治耳诸病证候
肾虽寄窍于耳，当知耳为听会，主纳五音，外则宫商角征羽，内则唏嘘呵吹呬。内关五脏，外合六淫。故风寒暑湿，使人聋聩耳鸣，忧思喜怒多生内塞，其如劳逸不言喻。复有出血、生脓、聤耳、底耳，或耵聍（上直庚切，下乃项切，）不出飞走投入。诸证既殊，治各有法。
●菖蒲散　治耳聋。
西外知宗赵士珩宾老传授此方，累用有效。
石菖蒲（十两，一握九节者）　苍术（五两，事治净）
上二味，锉成块子，置于缸内，用米泔浸七日，取出，去苍术不用，只用菖蒲。于甑上蒸三两时，取出焙乾，捣罗为细末。每服二钱，糯米饮调下，日进三服。或将蒸熟者作指面大块子，食后置口中，时时嚼动，咽津亦可。
●补肾圆　治肾虚耳聋，或劳顿伤气，中风虚损，肾气升而不降，致耳内虚鸣。
山茱萸　乾姜（炮）　巴戟　芍药　泽泻　桂心　菟丝子（酒浸）　黄耆　远志（去心）　石斛　当归　乾地黄　蛇床子　细辛　牡丹皮　人参　甘草　苁蓉（酒浸）　附子（炮。以上各二两）　菖蒲（一两）　防风（一两半）　茯苓（半两）　羊肾
上为末，以羊肾研细，酒煮面糊为圆，如梧子大，食前、盐酒任下三十丸至五十丸。
●红绵散　治聤耳。
透明白矾（火飞过）　头色坯子
上等分，研细。先用绵杖子，缠去耳中脓及黄水，令尽。别用绵杖子引药，或用鹅毛管子轻吹入耳内。入少麝香尤佳。
●雄黄丹　治蚰蜒入耳。
雄黄　绿矾　白矾　半夏（各一分）
上件药，同捣为末，以醋调一字，灌入耳。兼治蜈蚣诸虫入耳。
●菖蒲圆　治耳卒痛，及聋塞不闻声。
菖蒲　附子（炮，去皮、脐。各等分）
上为末，以醋圆，如杏仁大，绵裹内耳中，日二易之。
●蜡弹圆　治耳虚聋。
白茯苓（二两）　山药（炒，三两）　杏仁（去皮、尖，炒，一两）　黄蜡（二两）
上以前三味为末，研匀，熔蜡为丸，如弹子大，盐汤嚼下。有人止以黄蜡细切，嚼，点好建茶送下，亦效。
●麝香散　治聤耳、底耳，耳内脓出。
桑螵蛸（一个，慢火炙及抲分熟存性）　麝香（一字，别研）
上为末，研令匀，每用半字掺耳内。如有脓，先用绵拈，次以药掺之。
●蝉壳散　治聤耳。
蝉壳（半两，事治净，火烧存性）　麝香（抄半钱）
上同研如尘，用绵先展耳内脓，令净，次入药，拄耳门不得动，追出恶物即愈。
治耳痛。
杏仁炒焦黑，研成膏，以绵裹塞耳中。吴内翰亲用之，效。
诸百虫入耳，用麻油灌之，即效。
诸耳中出血，以龙骨末吹入，即止。
治鼻中诸疾证候
鼻大衄者，由气虚热故也。肝藏血，肺主气，而开窍于鼻。血之与气相随而行，循于经络，荣于腑脏。若劳伤过度，腑脏生热，热乘血气，血性得热则流散妄行，从鼻出者，谓之衄。其云鼻大衄者，是因鼻衄，而口、耳、鼻皆出血，故云鼻大衄也。
鼻齆者，肺主气，其经手太阴之脉也。其气通鼻。若肺脏调和，则鼻气通利，而知臭香；若风冷伤于脏腑，而邪气乘于太阴之经，其气蕴积于鼻者，则津液壅塞，鼻气不宣调，故不知香臭，而为齆也。
鼻生疮者，鼻是肺之候，肺气通于鼻，其脏有热，气冲于鼻，故生疮也。
●辛夷膏　治脑户受寒，浓涕结聚，关窍壅闭。
杨氏家藏此方，治鼻塞，无不取效。
辛夷　川芎　香白芷　菵草　通草（已上各一钱）　当归（洗，焙）　细辛（去粗、土）　肉桂（去粗皮。已上各半两）
上件细锉，以酒浸一宿（酒不须多），次日以猪、羊脑及猪脂少许，煎成油，入前件酒浸药，同煎令变色。却用绵滤去滓，盛瓷器内，每一粒米许，滴入鼻内，须要仰卧，其药不流出也。
●瓜丁散　治齆鼻有息肉，不闻香臭。
富次律曾患此，息肉已垂出鼻外。用此药敷之，即化为黄水，点滴至尽，不三四日遂愈，后不复作。
瓜丁（即瓜蒂也）　细辛
上二味，等分末之，以绵裹如豆许，塞鼻中，须臾即通。
鼻中息肉，俗谓之鼻痔，治此疾方极多，但此取效耳。
●乌尖散　治肺风，面赤鼻赤。
华宫使方。
草乌尖（七个）　大风油（五十文）　真麝香（五十文）
上以草乌尖为末，入麝香研匀，次同大风油，瓷合子盛，于火上调匀。先以生姜擦患处，次用药擦之，日三两次，无不效。
又方兼服之，即除根本，同。
何首乌　防风　黑豆（去皮）　藁本　荆芥穗　地骨皮（洗净。各一两）　桑白皮　天仙藤　苦参　赤土（各半两）
上为细末，炼蜜为丸，如梧桐子大，每服三四十丸，食后、茶清送下。


卷之十八  ——————————————————————————————————————————————————————————————————————————————————————————

疹痘门  ***************************
治小儿斑疮疹痘证候
凡小儿疮疹之候，乃天行时气，热不能解，蕴积于胃。而胃主肌肉，毒气熏发于肌肉，状如蚊子所啮，乃成斑毒也。赤者十生一死，黑者十死一生。此候五脏各有所主：肝脏热而成水泡；肺脏脓泡；心脏发斑；脾脏细疹，俗为之肤疮也；肾脏黑色，此乃阳病，属火而归肾水，热已极矣，不可治。凡疮疹之疾，不问轻重，当先护目，免斑疮入眼而生翳障。余经验方备录于后。
钱氏云：睦亲它一大王病疮疹，始用一李医。又名钱氏钱留抱龙圆，三服，李以药下之，其疹稠密。钱见大惊，曰：若非转下则为逆病。王言：李已用药下之。钱曰：疮疹始出，未有他证，不可下也。但当用平和药，频与乳食，不受风冷可也。
如疮疹三日不出，或出不快，即微发之。微发不出，即加药。加药不出，即大发之。如大发后不多，及脉平无证者，而疮本稀，不可更发也。
有大热者，当利小便。小热者，当解毒。若出快，勿发勿下，故止用抱龙圆治之。
疮痂若起，能食者，大黄圆下之，一二行即止。今先下一日，疮疹未能出尽，而稠密甚，则难治，此误也。纵得安，其病有三：一者疥、二者痈，三者目赤。李不能治，经三日黑陷。复召钱氏，钱氏曰：幸不发寒，而病未困也。遂用百祥圆为药，以牛李圆为助，各一大服。至五日间，疮复红活，七日而愈。
盖黑者，归肾也。肾旺胜脾，土不剋水。故脾虚寒战则难治。所用百祥圆者，以泻膀胱之腑。腑若不实，脏自不盛也。何以不泻肾？曰：肾主虚，不受泻。故二服不效，即加寒而死。
●抱龙圆　治一切风热，中暑惊悸，疮疹欲出，多睡，咳嗽涎盛，面赤，手足冷，发温壮，睡中惊，搐搦不宁，脉洪数，头痛呕吐，小便赤黄。
钱氏用此方大有神效。
天南星（锉开，里白者生为末，腊月内取黄牛胆汁，和为剂，却入胆内阴乾，再为末，半斤）　天竺黄（二两，别研）　朱砂（二钱，研，水飞）　雄黄（半两，研，水飞）　麝香（好者□钱，别研）　牛黄（一字，别研）
上同研极细，甘草水和圆，鸡头大，窨干，二岁儿竹叶或薄荷汤化下一圆，不拘时候。
●紫草散　治伏热在胃经，暴发痘疱、疮疹，一切恶候，出不快，小便赤涩，心腹肿满。
紫草（去苗，一两）　甘草（生用，半两）　木通（去根节，细锉）　枳壳（麸炒，去瓤）　黄耆（炙，锉。各半两）
上为细末，每服二钱，水一盏，煎至六分，去滓，温，时时呷之。
●牛李圆　治疮疹、痘疱恶候，见于皮肤下，不出或出而不长，及黑紫内陷，服之即顺，救危急候。愚小年病此，危恶殆极，父母已不忍视。遇今太医丞钱公乙，下此药得安，因恳求真法。然此方得于世甚久，惟于收时不知早晚，故无全效。今并收时载之，用者宜依此方。
牛李子（九月后取，研，绢滤汁，不以多少，于银石器中熬成膏，可圆，每膏二两，细研好麝香，入半钱）
上，每二岁儿服一圆，如桐子大，浆水煎杏胶汤化下。如疮疱紫黑内陷者，不过再服，当取下恶血，及鱼子相似，其已黑陷于皮下者，即红大而出。神效。
●胡荽酒　治痘疹快出，大有神效。
胡荽（细切，四两，以好酒二盏煎一二沸，入胡荽再煎少时，用物合定，放冷）
上每吸一两口，微喷，从顶至足，匀遍，勿喷头面。病人左右常令有胡荽，即能辟去汗气，疮疹出快。
疮疹忌外人，及秽触乏物。虽不可受风冷，然亦不可壅遏，常令衣服得中，并虚凉处坐卧。
●四圣散　治疮疹出不快及倒厌。
紫草茸　木通（锉）　甘草（锉，炒）　枳壳（麸炒，去瓤，秤）　黄耆（切，焙。等分）
上同为粗末，每服一钱，水一中盏，煎八分，温服，无时。
●黄檗膏　治小儿疹痘。出后即须爱护面目，勿令沾染。欲用胡荽酒喷时，先用此方涂面上，然后方可喷四肢。大人、婴孩有此疾，悉宜用此方，甚妙。
黄檗（一两）　绿豆（一两半）　甘草（四两，生用）
上件，捣罗为末，每研令细，后以生麻油调如膏，从耳前、眼眶并厚涂，日三五遍。止涂面后，可用胡荽酒喷也。早用此方涂于面上，令不生疹痘也。如用此方涂迟，纵出疹痘亦少。
●柿楂子散　治疮疹不透，乾黑危困，神妙。
苏韬光云，其家累世用此甚佳。
柿楂子（《图经本草》名糖球，惟滁州者入药）
上为细末，每服二钱，紫草酒调下。小儿量大小加减，徐徐三两服即红活。
●升麻汤　治大人、小儿伤风寒、温疫，头痛，寒热，体疼，斑疮已发、未发并可服。
升麻　乾葛　甘草（炙）　芍药（各等分）
上为锉散，每服秤五钱重，水二盏，煎七分，去滓，热服。小儿量与。一法加紫草茸煎。
●仙灵散　治斑疮入眼。
仙灵脾　威灵仙
上各等分，为末，每服二钱，食后、米汤调下。
●大和散　治痘疮后，寒热往来，嗜卧，烦躁闷乱。杨氏方。
生地黄　川当归（洗，去芦）　地骨皮　人参（去芦）　甘草（炙）　赤芍药
上件等分，㕮咀，每服一钱，水半盏，煎至三分，去滓，通口服。
●消毒散　治疮疹未出，或已出未能匀遍。又治一切疮，凉膈去痰，治咽喉。
牛蒡子（二两，炒）　甘草（半两，锉，炒）　荆芥穗（一分）
上为粗末，每服三钱，水一盏半，煎至一盏，温服，不拘时候。
●调肝散　治疮疹太盛，宜服此方，令不入眼。
生犀（锉，取末，一分）　草龙胆（半钱）　黄耆（半两，切）　大黄（去皮，二钱）　石膏（半两）　桑白皮（自採，焙乾）　钩藤钩子　麻黄（去节。各一分）　瓜蒌（去皮）　甘草（炙。各等分）
上为粗末，每服二钱，水一盏，煎半盏，食后、时时温服少许。
治疮疹入眼
马屁勃（半两）　皂角子（十四个）　蛇皮（半两）
上入小罐子内，盐泥固济，烧存性，研细。温酒调下一二钱，食后服。
又方，治疮疹入眼成翳
瓜蒌根（半两）　蛇皮（二钱）
上同为细末，用羊子肝一个，批开，入药末二钱，麻缠定，米泔煮熟，频与食之。未能食肝，令乳母多食。
治痘疮黑陷，药不能发，神验秘方。
穿山甲
上一味，烧存性，为细末，入麝香当门子少许。一岁半钱，三岁一钱，只温酒调下，一服见效。虽遍身黑而欲绝，亦能暂苏而发红色。但目闭无魂者，不复生矣。
歌曰
未先五日颤如寒，不觉生惊又似痫。
心热又同蚊子啮，眼睛赤色脸红鲜。
发竖手心如火热，更兼睡里作狂言。
躁热嫌人拨手睡，又加气急喘相连。
须知此候先宜表，迟却流得入脏间。
若得神仙真妙诀，定须七日自然安。
治疮疹之法，如伤寒一同，初当表发，其病在腑，则出细疹。失表，其热不退便出，其病在脏，必发痘疮。得其妙理，方不失一。

汤火门  ***************************
●紫雪　治汤烫、火烧，痛不可忍，或溃烂成恶疮。
松树皮剥下，阴乾，为细末，入轻粉少许，生油调稀，敷。如敷不住，纱绢帛缚定，即生痂。神效不可言。然宜预先合下，以备急。自剥落而薄者尤妙。
治汤火疮，虽脓水出，皮肉溃烂者，不过敷三两次即安。
上以蛇莓烂捣敷之，以瘥为度。钱文子佃客，因遗漏烧灼，遍身皆溃。偶一道人传此，用之既安，更无疤痕。《本草》不言治汤火伤。
治汤火伤，疮脓烂痛，不可忍者。
李莫安抚方。
上用牛皮胶入少汤，于火上溶稠，狗毛剪碎，以胶和毛，摊软帛封之，直至痂脱不痛。吴内翰家婢夜炊，末，釜翻，伤腿膝。以夜不敢白此，晓已溃烂。用此治之，随手即愈。
又方，以箬叶烧存性，灰敷。煮酒瓶头箬尤妙。
又方，仍无疤痕。孙盈仲所传。
上以鸡子清涂之，神效。一方鸡子壳烧灰，油调敷。
又方，王仲杞传。
上以乾甑萆烧存性，灰敷之。
又方，张德俊云：顷年和倅馀杭人将赴官，因蒸降真木犀香，自开甑，面扑甑上，为热气所熏，面即浮肿，口眼皆为之闭，更数医不能治。最后一医云：古无此证，请以意疗之。于是取僧寺久用炊布，烧灰存性，随敷随消，不半日而愈。盖以炊布受汤上气多，返用以出汤毒，亦犹以盐水取咸味耳。医者之智亦可喜。
又方，用白瓷器末，汤煮过，碾极细，以油调涂，立效。或又用炼银坩埚子捣细，调涂亦可。
治汤火烧，已溃，脓出不已者。
先以山栀子煎汤，放温，洗净搵干，以赤焦大油饼，炭火上烧存性，灰研细敷之。
又方，上以大黄，用米醋调敷。或仓卒不能得末，只于新净瓷、瓦器上，以醋磨敷亦可。
●至圣膏　治汤火伤，无疤痕。
上以鸡子黄一两，用银器内熬成自然油，调好粉敷之。


卷之十九  ——————————————————————————————————————————————————————————————————————————————————————————

杂方  ***************************
●淋浴法　
陈氏云：先公守赣，时年六十五，足弱，拜跪颇艰。倅事郑显仲云，其叔司业公，字明仲，晚年亦如是。有人教以用此方，逾月步履轻便。先公即用之，旋即见效。每日一就浴，如是者四年。晚岁步履有力，日可行数里。
胡狲姜（十馀块，锤碎，《本草》谓之骨碎补）
上约水六七斗，入上药煎至三四斗，正午入浴，不须脱上盖。用小木杓瓝汤浇脐腹间一千下，次以衲布二片，各三四重，方一尺许，蘸热汤搭两膝头，各浇一百二十杓。用之月馀，便见功效，行步便觉轻快也。
●断乳画眉膏　治小儿年至四五岁，当断乳而不肯断者。
山栀子（三个，烧存性）　雌黄（少许）　生朱砂（少许）
上三味，为细末，入生麻油、轻粉各少许，调匀。候儿睡著，浓抹于两眉上，醒来便不食乳。一服未效，再用即验。
此方得于浦江石亲周卿，屡试屡效。累扣名医，殆不能晓。
●祛蝇子法　陈氏云：余居霅川，暑月赴赵德言园，令飰坐间余无蝇子，咸切讶之。渠云：不独此也。因携手往庖所，亦无一蝇。扣其所以，初秘而不言。力恳之，乃笑曰：小术耳。腊日市猪板脂一斤或二斤，以罐贮，悬于厕上，次年举室绝无。余尝试用，果验。此理殆不可晓。去冬到此，原未知蝇子之多，偶不记忆。今虽无及，然不可不使人知。因附其说于后，庶几人人知有此方，家家免点污之患，是亦方便之一端也。
●獭肝散　治鬼疰者，是五尸之一。疰又扶诸鬼邪为害。其病变动，乃有三十六种，至九十九种。大略使人寒热淋沥，沉沉默默，不的知所苦，无处不恶。累年积月，渐就沉滞，以至于死。传与旁人，乃至灭门。觉如是候者，急治之。
獭肝（一具，阴乾）
上杵为末，水服方寸匕，日三，未知再作。肘后云：此方神良。
●治食生米方　男子、妇人因食生、熟物，留滞于脾胃，遂至生虫。久则好食生米，否则终日不乐。至于肌肤憔悴，面色萎黄，不思饮食，以害其生。
益昌伶人刘清啸家一倡曰翠花（川人谓之师家），年逾笄，病此三月馀。监惠民局赵尹能医，以此方治之，两旬而愈。
苍术（不均多少，米泔水浸一宿，锉碎）
上焙乾，碾为细末，煮稀面糊为圆，如梧桐子大，每服五十粒，空心、食前、米饮下，日三服。
●治刀刃伤　方恂留意医学，远来相访，因说以刀刃伤时，急以生姜和皮烂捣，盦之止痛截血，且无疤痕，仓卒易辨。
治嵌甲疼不可忍，有妨步履。
陈氏云：表侄林震文得是方于德清陈宰，余平日所收之方，皆不逮此。
紫藤香（半两，羊筒骨大者）　乳香（半钱，针挑麻油，灯上烧存性）　古半两钱（半钱，炭火烧通红，醋淬，烂）　轻粉（少许，痒即多入）　麝香（当门子）
上为末，细绢罗过，每用少许。先以甘草汤洗患处，用旧绢搵干，然后敷药，即以灯心草塞之，立瘥。
●食猪脂法　腊日空心，用蒸饼卷猪脂食之，一年不生疮，久服身体光滑。
●神仙无瑕散　去油污颜色，绣作、衣物、书画。
龙骨（一两半）　滑石　海螵蛸（各三两）　白善土（一两）
上为细末，以掺污处，良久搡之便落。如欲急用，以纸衬熨之。未尽，再用之，净为度。如衣物等油了多时，却用麻油涂在旧迹，过些少不妨。如前法用，其效如神。
●洗油墨污　
苍术（二两）　黑牵牛（一两）　皂角（三挺）　赤小豆（一升）
上为细末，白水丸如弹子大，以滑石为衣，每洗用一丸，或只作末子，不丸亦得。久污衣裳，水□□□□□。洗桐油之类所污，皆洗之如新。加零陵香、香白芷在内，亦可作洗面梳头药。
●洗油腻　告成观道士传云：造墨人以洗手极净，甚妙。亦可洗字。
杏仁（去皮、尖，如欲洗字，压去油）　茶茗子（即食茶子也）
上二味，等分，如肥皂法洗手。如洗字，以药末安字上，以熨斗略熨，弹之即落。
●煎窗油法　韩御带提刑家方，甚奇。
麻油（四两）　桐油（三两）　定粉（一钱）　蓖麻子（一百粒）
上件先研定粉、蓖麻子，令细，将麻油同打，候匀熟，然后入桐油再打成油，使须猛。日中便乾，方有光彩。
诗曰
桐三麻四不须煎，百粒蓖麻细细研。
定粉一钱相合和，太阳相射便光鲜。
●治壁蝨方　
张彦亭监丞传，云甚好。
苍术（一斤）　木鳖子　雄黄（各二两半）
上为细末，蜜丸弹子大，床下烧一丸，或于蚊合时当门烧之，熏落如面，静尽。
●乌髭药　赵太叔知县传。
蛤粉（八两）　韶粉　海螵蛸　黄丹（各一两）　腻粉（半两）　杏仁（八个）　石灰矿（二两）　乳香（一块，皂子大）
上各为末，和匀，将髭先用皂角汤洗过，不可见油。看白髭有得多少，加减使用。河水调药如稀糊，黄昏时用篦子涂在髭上，将荷叶作片子盖之，以片帛包，系定至三更后，用温汤洗去，更将少胡桃肉拈髭上。
又方，乌髭鬓常用揩牙药。
沉丞相家方。亲曾见人用，甚有效。
青盐（一两，别研）　杏仁（二两，去皮、尖）　乾地黄（洗净）　乌头（各一两）
上同为粗末，将瓜蒌去蒂顶并瓤，入药在内，以麻线扎定。用蚯蚓粪固济，厚半寸以上，阴乾。或有小裂缝，再用粪泥合。将熟炭火烧，候烟出，未尽一二分间，用黄土覆之。至冷取出，去土，取药为细末。每日揩牙，或临睡更用以津咽之，尤妙。
●刘郡王倒流油乌髭发神方　
大诃子（十六个，湿纸裹，慢火煨熟，取皮）
上碾，罗为末，用糯米清粥饮调。得所涂在熨斗内，麻油四两，灯心二十四条，点无风处，合熨斗在上，四边略通烟，频挑灯熏，尽油为度，放冷，刀子刮下乳钵中。灯上烧胡桃肉二十个，存六分性，杏仁八十个，如胡桃烧。更入百药煎一钱同研。针砂半两、醋一盏，浸一宿。煮尽醋，入乾生姜四两，同研。入诸药末，再研极细，要滋润如膏。恐硬，多入胡桃，磁合内收。如用，洗髭发净、干，搽上药，以手指拈匀，皂纱、软帛拭之。两上如琴光色，一月中可一次染之。
●玉粉圆　治哑中。
平江一士人如哑中状，医者云：「速煮粥，病人才吃药了便索粥。」少顷，果然气噫索粥，病既愈。因问之，医者云：只是气厥，因而不食。脾胃愈，因□□。
上用雪糕圆作桐子大，以木香末为衣，点匀，气散进之尔。
●醉效散　取寸白虫。
陈氏云：余少年曾病此，服之得效。
上用酸石榴东向根三五钱重，用水一碗半，煎八分。隔宿煎下，来早用半精半肥肉四两，炙，令病人闻之。少顷食其肉，次温暖所煎药，服苦气。虚者服了，觉如醉梦，便就寝，至申未间，其虫下甚。不过两服。虫上旬头向上，五更服；若中、下旬，则亮效。
●草灵散　治发疮。
李中父晓药性，云：刀疮药无出于此。
韭菜　刺蓟草
上于五月五日各取一斤，不用根。洗，择净，同捣烂如泥。次入绢筛石灰，不拘多少，再捣，令十分匀。捏作饼子，以瓦盆盛贮，安置净室中，至六月六日，晒，令极干，收。如常用之。


卷之二十  ——————————————————————————————————————————————————————————————————————————————————————————

服饵门  ***************************
●服丹砂法　丹砂味甘，无毒，主身体五脏百病。养精神，安魂魄，益气明目，通血脉，止烦满、消渴，益精神，悦泽人面，杀精魅邪恶鬼。久服通神明，不老轻身神仙。
三皇真人炼丹方：丹砂一片，色发明者，研末。重绢筛之，令靡靡，以醇酒不见水者沃丹，桡之令如葑泥状。盛以铜盘中，置高阁上，勿令妇人见。曝之，身自起居，数桡，燥，复沃之，当令如泥。若阴雨，疾复藏之无人处，天晏出曝之。尽酒三斗而成，能长曝之三百日。当紫色，握之不汗手。如著手未乾，可丸。欲服时沐浴兰香，斋戒七日，勿令妇人近药过傍。丸如麻子大，常以平旦向日吞三丸。服之一月，三虫出；服之五六月，腹内诸病皆瘥；服之一年，眉发更黑。岁加一丸，服之三年，神人至。
●太清服炼震砂法　丹砂外包入石，内含金精，先禀气于甲，受气于丙，出胎见王，结魄成庚，增光归成，阴阳升降，各本其原。如铍石五金，俱收五阴，神之气结，亦分为五类之形，形质顽嚚，志性沉滞。
●服雄黄法　雄黄，味苦、甘、平，大温。杀精物、恶鬼、邪气、百虫毒，胜五兵。杀诸蛇虺毒，解藜芦毒，悦泽人面。炼食之，轻身，神仙。饵服之，皆飞入人脑中，胜鬼神。延年益寿，保中不飢。
《抱朴子》云：饵之法，或以蒸煮，或以酒服，或以消石，化为水乃凝之。或以猪脂裹，蒸之于赤土下。或以松脂和之，或以三物炼之，引之如布，白如冰。服之皆令人长生，百病除，三尸下，疤痕灭，白发黑，堕齿生。千日玉女来侍，可使鬼神。
《太上八帝玄便经》小丹法，用雄黄、柏子拘魂制魄方：柏子，细节，去滓。松脂十斤，以和柏子、雄黄各二斤，色如赤李，合药臼中复捣，如蒸药一日。如饵，正坐、北向、平旦顿服五丸。百日之后，与神人交见。
●服黄精法　黄精，味甘平，无毒，主补中益气，除风湿，安五脏，久服轻身，延年不飢。
饵黄精能老不飢。其法可取瓮子去底，釜上安置，令得所。盛黄精令满，蜜盖蒸之。令气溜即曝之。第二遍蒸之亦如此，九蒸九曝。凡生时有一硕熟，有三四斗蒸之。若生则刺人咽喉，曝使干，不尔朽坏。其生者若初服，只可一寸半，渐渐增之。十日不食，能长服之。止三尺五升，服三百日后尽见鬼神。饵必昇天，根、叶、花、实皆可食之。但相对者是，不对者名扁精。
昔黄帝问天老曰：天地所生，岂有食之令人不死乎？天老曰：太阳之草，名曰黄精，饵之可以长生。
●服菖蒲法　菖蒲味辛温，无毒，主风寒湿痹，咳逆上气，开心孔，补五脏，通九窍，明耳目，出音声。久服轻身，聪耳目，不忘，不迷惑。延年益心智，高志不老。
五月五日採得紧小似鱼鳞者，治择一斤许，以水及米泔浸各一宿。又刮去皮，切，曝乾。捣，筛，以糯米粥和匀，更入熟蜜搜丸，梧子大。絺葛袋盛，置当风处令乾。每旦酒饮任下三十丸，临卧更服二十丸，久得效。
《汉武帝传》云：帝上嵩山，忽见仙人，长可二丈。问之，曰：「吾九嶷山人也，闻中岳有石上菖蒲，一寸九节，食之长生，故来採之。」忽然不见。
《抱朴子》云：韩终服菖蒲十三年，身上生毛，日视书万言，皆诵之，冬袒不寒。又菖蒲须得石上，寸九节，紫花尤善。
●服天门冬法　天门冬，味苦、甘、平，大寒，无毒。主诸暴风湿偏痹，强骨髓，杀三虫，去伏尸。久服轻身，益气，延年不飢。
《修真秘旨》云：神仙服天门冬三十斤，细切，阴乾，捣末。每服三钱，酒调下。日五六服，二百日后怡泰。拘急者缓，羸劣者强，三百日身轻，三年走及奔马。
《抱朴子》云：杜紫微服天门冬，御八十妾。有男一百四十岁，日行三百里。
《神仙传》云：甘始者，太原人，服天门冬，在人间三百馀年。
●服杏仁法　杏核仁，味甘、苦，温。服之，除百病，驻颜延年。
《左慈秘诀》云：五月杏熟，收取当月旬内自落者，去核取仁六斗。以热汤退皮，去双仁。取南流水三石和研。取汁两石八斗，去滓，并小英者亦得。取新铁釜，受三石已来作灶，须其五岳三台形，用朱砂图画之。其灶通四脚，去地五十，著镣不得绝稠，恐下灰不得。其釜用酥三斤，以糠火及炭燃釜，少少磨，三斤酥尽即内汁釜中。釜上安盆，盆上锁孔，用筝弦悬车辖主釜底，其孔以纸缠塞，勿令泄气。初著糠火併干牛粪火，一日三动车辖，以滚其汁。五日有露液生，十日白霜起，又三日白霜尽，即金花出。若见此候，即知丹霜成。开盆，用炭火炙乾，以雄鸡翎扫取，以枣肉和为丸，如梧桐子大。釜中独角成者为上，其釜口次也，丹滓亦能治冷疾。服丹法：如人吃一斗酒醉，即吃五升；吃一升者，只吃半升。下药取满日，空心、暖酒服三丸。至七日，万病皆除，愈，头白却黑，齿落更生。张先师云：二两为一剂，一剂延八十年，两剂延二百四十年，三剂通灵不死。
●服豆法　生大豆，味甘、平。《仙方修制》：黄末可以辟穀，度飢岁。然多食令人体重，久则如故矣。
《博物志》云：左元放荒年，择大豆粗细调匀，必生熟挼之，令有光，暖气彻豆，则内先下食一日。以冷水顿服讫，其鱼肉、菜果，不得复经，口渴即饮水。后不复思食。

修养门  ***************************
养生秘要：凡欲服气，先须得一高静密室。不在于大，务绝风隙，左右焚香，不用熏陆。床须厚软，脚稍令高。《真诰》曰：床高，鬼气不及。鬼物善因地气以吹，人为床高三尺可矣。衣服适寒温，冬宜稍暖。枕高四指余，令与背平。每夜半后生气，时或五更睦觉，先呵出腹内浊气，一九止或五六止。若要而言之，亦不在半夜与五更也，但无事闭坐，宽衣解带，腹空即为之。先定心、闭目、叩齿三十六通，以集身神。然后以大拇指背拭目，大小九过，兼按鼻，左右七过，以两手摩令极热，闭口鼻气。然后摩面，不以遍数。为真人起居之法。次以舌拄止齶，漱口中内外津液，满口作三嚥下之。令入胃存，胃神承之。如此者三作，是三度九咽（《黄庭经》曰：漱咽灵液，体不干，此之谓也。）庶得灌溉五脏，面目乃光。此虽傍门，亦极有力，不可轻忽，为常闻之小法。便兀然放身，使心同太虚，身若委衣，万虑都遣。若能久久行之，则气血调畅，精神内守，疾病不生也。
《修真秘诀道经》云：夫欲得长生，当修所生之本。始得精气结而为形，则知形为受气之本。气是有形之根，若气不得形，则无因而立；形不得气，则无因而成。原其所禀之时，伏母脐下，混沌三月，玄牝是也。玄牝既立，犹瓜在蒂、阴在母，胎始于此时也。母呼亦呼，母吸亦吸，绵绵十月，气足神备，遂解胎而出。母惟知贪悦于子，曾不知形耗体枯，分形减气，为子之用矣。既生七日，情见于外，变婴为儿，指颐为笑。况十五成童，二十弱冠。目眩五色，耳听五声，役智运神，机巧日变。如此淳朴之根，太和之气，荡而尽矣。故圣人以还元返本，握胎息之机，致长生久视。《中胎经》云：形中子母，何不相守。且形中以气为母，以神为子。夫形气先立，而后有神。神由气生，故为子也。夫至人不思外物，不视外色，不听外声，常令神与气合，循环于脏腑之内，御呼吸以上下，久久修习，则神自明而气自和。神明则可照彻于五脏，气和则可使用于四肢。故皇帝三月内死也，魂飞于天，魄落于泉。水火分散，各归本原。生则同体，死则相指，飞沉各异，禀之自然。何者？譬如一根之木，以火焚之，烟则上升，灰则下沉，亦自然之理也。夫神明者，生化之本。精气者，万物之体，全其形则生，养其精气，则性命长存矣。
黄帝养生论：黄帝问于岐伯曰：「余闻上古之人，春秋皆度百岁，而动作不衰。今时之人，年至半百而动作皆衰者。时代异耶？人将失之耶？」岐伯对曰：「上古之人，其知道者。法则阴阳，和于术数，食饮有节，起居有常，不妄作劳，故能形与神俱，而尽终其天年，度百岁方去。今时之人则不然，以酒为浆，以妄为常，醉以入房，以欲竭其精，以耗散其真。不知持满，不时御神，务快其心，逆于生乐，起居无节，故半百而衰也。夫上古圣人之教下也，皆谓之虚邪贼风，避之有时；恬淡虚无，真气从之；精神内守，病安从来？是以志閒而少欲，心安而不惧，形劳而不倦。嗜欲不能劳其目，淫邪不能惑其心，愚、智、贤不肖不惧于物，故合于道。所以能年皆度百岁，而动作不衰，以其德全不危也。
纯阳吕真人抱一说：道生一，一生水，水生精。精者，一物全而神全。神所以制魂定魂，为上士矣。天精者，天地方物，所以生成也。然精常啬人，而人常费之，窍漏无度。至于中干以死，则其离也。非精离之，人自离之耳。庄子曰：不离于精，谓之神人。故丧精则失虚沉，为下愚矣。人之初生，固精集神，本自绝全，而不能了者，常至于离折隳散。其多曰「罔」、「两」。罔者，神不明；两者，精不一。庄子曰：无摇汝精，抱一之谓也。
可惜歌曰：
可惜许，可惜许，可惜元阳宫无主。
一点既随浓色妒，百神泣送精光去。
三尸喜，七魄怒，血败气衰将何补。
尺宅丹田属别人，王炉丹灶阿谁主。
劝世人，休慕色，慕色贪淫终无益。
一神去后百神离，百神去后人不知。
几度待说说不得，临临下口泄天机。
休粮秘诀：以舌拄上齶，并料搅上下牙齿，内外取津液，至半口或满口，即咽之。嚥了又以舌拄上齶，并料搅上下牙齿，内外取津液，至半口或满口即咽之。如此一口，一夜咽之三百度、四百度，则自然不飢矣。三日、五日，前稍费力及疲倦。若过七日之后，当自惯熟，渐觉身体轻健。初学时未甚有津液，频频呷一二，呷水。水能止飢，惟不可多吃，吃多令人肚疼。又不可吃白汤，吃白汤则令人飢。又不可吃盐、醋、咸、酸之物，令人少津液。一月、二月或半年、一年，遇饮食要吃，不妨须先吃少薄粥，渐渐吃硬饭。盖缘久住饮食，肠肚窄狭。顿食恐致肚疼耳。
许真君方，武当山李道人传，累试有验。
●休粮绝食妙香圆　
白胶香　乳香　朱砂　雄黄　蜡　茯苓
上等分，为细末，炼蜜为圆，如弹子大。临服之时，饱食面一腹，然后服此药。可永停食，身轻力健，气血愈壮。
