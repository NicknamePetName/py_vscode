
肿疡  ***************************
●人参败毒散　加荆芥、防风名荆防败毒散。治痈疽、疔肿、发背、乳痈等证，增寒壮热，甚至头痛拘急，状似伤寒者，宜服一二剂以衰其毒，轻则内自消。若至六七日不消，可服托里消毒散。
人参　前胡　柴胡　羌活　独活　川芎　桔梗　枳壳（麸炒）　茯苓　甘草（各一钱）
作一剂，水二锺，煎八分，食远服。如热甚，或痛甚者加黄芩、黄连。大便不通，量加大黄（煨）、朴硝。
●托里消毒散　治一切痈疽，服前药不消者，宜服此药。未成即消，已成即溃，腐肉易去，新肉易生。如有疮口，宜贴膏药，敛即不用，切忌早敷生肌之药。
人参　黄耆（盐水拌，炒）　当归（酒拌）　川芎　芍药（炒）　白术（炒）　茯苓（各一钱）　白芷　金银花（各七分）　甘草（五分）
作一剂，水二锺，煎至八分。疮在上，食后服。疮在下，食前服。
●仙方活命散　治一切痈疽疔肿，不问肿溃。
穿山甲（同蛤粉炒黄色）　甘草节　防风　没药　赤芍药　白芷（各六分）　当归尾　乳香（各一钱）　天花粉　贝母　皂角刺（各八分）　金银花　陈皮（各三钱）
作一剂，用酒一大碗，同入瓶内，纸糊瓶口，慢火煎数沸，去柤。病在上，食后服。病在下，食前服。能饮酒者，服药后再饮三两杯尤好。
●金银花汤　治一切痈疽、发背、疔疮，及喉闭、乳蛾等证。用金银花藤叶，捣烂取汁半锺，和热酒半锺，温服。甚者不过三五服，可保无虞。
●忍冬藤酒　一名金银花酒。治食膏粱炙煿过多，及服金石补药，日久发疽，预服免患。
忍冬藤（鲜者五两，乾者一两）　大甘草节（一两）
作一剂，用水三锺，煎至二锺，入无灰好酒一锺，再煎十馀沸，去柤。分三次服，能饮酒者一次服。另取藤捣烂，酒调敷患处，中留头出毒，干再搽。
●槐花酒　治发背及一切疮毒，不问已成未成，但焮痛者并治之。
用槐花四五两，微炒黄，乘热入酒二锺，煎十馀沸，去柤。热服，未成者二三服，已成者一二服。
治痈疽、发背、疔肿、恶疮，一二日至五六日，不问痛否，取大蒜切片，如三钱厚，置疮头上，用艾壮于蒜上灸之，三壮换蒜。痛者灸至不痛，不痛者灸至痛，毒气自然随火而散。丹溪云：火以畅达，拔引郁毒。此从治之意。若疮头多，即用大蒜捣烂敷患处，摊于蒜上烧之，更服槐花酒一二剂。若至数日，不甚肿痛及不腐溃者，此属血气不足，尤当多炙，及服温补药，切忌寒凉之剂。
●神功散　治发背、痈疽及诸疮，不问肿溃，并治之。
黄柏（炒为末，一两）　草乌（炒为末，一两）
用漱口水，调入香油少许，搽患处。如干，仍用水润之。

溃疡  ***************************
●黄耆人参汤　治诸疮溃后，食少倦怠，口舌乾燥，或寒热往来，惊悸少睡，并治之。
黄耆（盐水拌，炒，三钱）　人参　白术（炒）　苍术（米泔水浸，炒，一钱）　陈皮（一钱）　当归（酒拌）　炙甘草（一钱）　麦门冬（五分，去心，胃寒不用）　神麴（五分，炒）　升麻（一分）　黄柏（三分，酒炒，腹不实者去之）　五味子（捣碎，炒，五分）
作一剂，用水二锺，姜三片，煎至一锺，食远服。如少睡，加酸枣仁（炒一钱）。肌肉迟生，加白敛（去皮，一钱）。
●乳香止痛散　治诸疮溃烂，疼痛不忍。
乳香　没药（各二钱）　寒水石（煅）　滑石（各四钱）　冰片（半分）
为细末，搽患处。
●雄黄解毒散　治一切痈肿溃烂毒热甚者，先用此药二三次，以后用猪蹄汤。
雄黄（一两）　白矾（四两）　寒水石（一两，煅）
用滚水二三碗，乘热入前药一两，洗患处，以太乙膏或神异膏贴之。
●猪蹄汤　治一切痈疽，消肿毒，去恶肉，润疮口，止痛。
白芷　黄芩　当归　羌活　赤芍药　生甘草　露蜂房（蜂儿多者佳，各五钱）
用猪蹄一双，水四五碗，煮熟去油柤。入前药，煎数沸，去柤。温洗，随用前膏药贴之。
●神仙蜡矾丸　治痈疽及肠痈，托里消毒，固脏腑，止脓血。
黄蜡（七钱）　白矾（一两，细研）
熔蜡，候温入矾末，和匀，丸梧子大。每服三五十丸，食远滚汤送下。
治诸疮久不合口，用炮附子去皮尖，为细末，唾津和，随疮大小作饼置患处，用艾壮于饼上灸之，更服大补气血药。用江西豆豉为饼，多灸之，亦效。
●加减八味丸　治疽痊后及将痊，口乾渴，舌或坚黄，及未病先渴，益肾水，制心火。
肉桂（一两）　山茱萸（用肉，酒拌捣膏）　山药（各四两）　泽泻（蒸，三两）　五味子（微炒，四两）　牡丹皮（白者佳）　白茯苓（各二两）　熟地黄（八两，酒拌捣膏）
为末，入二膏，加蜜丸梧子大。每服七八十丸，空心盐汤送下。
●太乙灵应膏　治一切疮疽，及跌打损伤，寒湿疾痛。
玄参　大黄　肉桂　白芷　生地黄　芍药　当归（各两）
为咀，用香油二斤，浸五七日，煎至黑色，去柤，徐徐下黄丹一斤，再煎二十馀滚，滴水成珠，即为膏矣。加没药、乳香一两亦可。

疔疮  ***************************
●夺命丹　治诸般肿毒疔疮。
蟾酥　轻粉（各五分）　朱砂（三钱）　白矾（枯）　寒水石（煅）　铜绿（各一钱）　蜗牛（二十个，别研如泥。一方无，亦可）　乳香　没药　麝香（各一钱）
为末，将蜗牛泥为丸。如丸不就，加酒糊少许，丸如绿豆大。每服一二丸，用生蒜头三茎嚼烂，同药以热酒送下。出汗为度，无汗再进一服。
疔疮之证，初生其状甚微，多在四肢头面骨节之处，痒痛难忍，增寒壮热，可服荆防败毒散一二剂，或夺命丹一服。若有红丝，自疮向腹走者，宜拨破疮头，去恶血，以膏药封贴。如针之不痛，可用夺命丹一粒，入疮内，毒即消。如生唇面口内，有紫筋者，宜挑断，吐去毒血，噙夺命丹一二粒。毒入喉入腹，俱不治。
●槐花酒　治一切疔疮肿毒（方见前。）
●忍冬藤酒　治一切疔毒，及发背、痈疽并治之（方见前）。

乳痈  ***************************
●神效瓜蒌散　治乳痈乳劳。
瓜蒌（大者一个，捣）　甘草（半两）　当归（半两）　没药（另研）　乳香（各一钱，另研）
作一剂，用酒三碗，煎至二碗。分三次，食后饮，柤热罨处。陈良甫云：如有乳劳，便服此散，可杜绝病根。如毒已成，能化脓为水。毒未成者，则从大小便散之。
●消毒散　治吹乳、乳痈，并便毒。如增寒壮热，或头痛者，宜先服人参败毒散一二服，方可服。此药如无前证，即服此药二三剂。或肿不消，宜服托里药。
青皮（去白）　金银花　天花粉　柴胡　殭蚕（炒）　贝母　当归（酒拌）　白芷（各二钱）
用水二锺，煎至一锺，食远服。如便毒加大黄（煨一钱），空心服。
●又方　治吹乳、乳痈，不问已成未成，用蒲公英一握（春时开黄花），捣烂入酒半锺，取酒温服，柤贴患处，甚者不过三五服即愈。

瘰疬  ***************************
瘰疬者，结核是也，或在耳前，连及颐颔，下至缺盆（在钻子骨陷），皆谓瘰疬，手少阳三焦经主之。或在胸，及胸之侧，皆谓马刀疮，手少阳胆经主之。大抵二经多气少血，初生如豆粒，渐如梅李核，或一粒，或三五粒，按之则动而微痛，不甚热，惟午后微热，或夜间口乾，饮食少思，四肢倦怠，或坚而不溃，溃而不合，皆由血气不足，故往往变为瘵劳。况其症原不繫膏粱丹毒之变，因虚劳气郁所致，宜以益气养荣之药治之，其疮自消。若不详脉证经络受证之异，及虚实之殊，概用追蚀毒药，及牵牛、斑蝥、流气饮，十宣散、败毒散治之，则先犯病禁经禁，以致血气愈损，反为败证矣，可不慎哉。丹溪亦云：或有风毒、热毒、气毒之异，更宜斟酌而治之。
●益气养荣汤　治抑郁，及劳伤气血，颈项或四肢肿硬，或软而不赤不痛，日晡微热，或溃而不敛，并治之。
人参（一钱）　白术（炒，二钱）　茯苓　陈皮　贝母　香附子　当归（酒拌）　川芎　黄耆（盐水拌炒）　熟地黄（酒拌）　芍药（炒）　桔梗　甘草（炒，各一钱）
作一剂，姜三片，用水二锺，煎至八分，食远服。
胸痞，人参、熟地黄（各减三分）；口乾，加五味子、麦门冬；往来寒热，加软柴胡、地骨皮；脓清加人参、黄耆；脓多加川芎、当归；脓不止，加人参、黄耆、当归；肌肉迟生，加白敛、官桂。
●夏枯草汤　治瘰疬马刀，不问已溃未溃，或日久成漏，用夏枯草六两，水二锺，煎至七分，去柤，食远服。此生血治瘰疬之圣药，虚甚当煎浓膏服，并涂患处，多服益善。兼十全大补汤加香附子、贝母、远志尤善。
治瘰疬已成未成，已溃未溃，以手仰置肩上，微举起，则肘骨尖自见，是灸处。如患在左，灸左肘；患在右，灸右肘；若左右俱患，两肘皆灸。灸以三四十壮为度，更服补剂。灸三次，疮自除。如患三四年不愈者，辰时灸至申时，三灸即愈，更服益气养荣汤。
●又方　灸瘰疬未成脓者，用大蒜切片，如三钱厚，安患处，用艾壮于蒜灸之，至三壮换蒜，每日灸十数蒜片，以拔郁毒。如破久不合，内有核，或瘀肉，此因血气不足，不能腐烂，以铜钱挺轻轻连衣膜取去，纵取重亦不痛，不必畏惧。更用江西豆豉为末，唾津和为饼，如前灸之，以助阳气，内服补药，外贴琥珀膏或太乙膏，疮口自合。
●又方　治瘰疬已破核不腐，致疮口不敛；或贴琥珀膏不应，用时效针头散敷之，以去腐肉，以如神散敷之，更服益气养荣汤。若血气虚者，先服益气养荣汤，待气血稍充，方用针头散，仍服前汤。
●如神散　治瘰疬已破，疮口未合。
松香末（一两）　白矾（三钱）
为细末，油调搽，干糁亦可。
●散肿溃坚丸　治瘰疬马刀疮，服益气养荣汤不能消散者，宜服此丸，五日又服益气汤，五日如此相兼。服之不应，以针头散敷之。
知母（酒拌，炒）　黄柏（酒拌，炒）　瓜蒌根（酒拌）　昆布（酒拌，炒）　桔梗　黄耆（酒拌，炒）　连翘　黄连（炒）　京三稜（酒拌，炒）　葛根　白芍药（各二钱）　升麻　当归梢（酒拌）　柴胡　甘草（各一两）　草龙胆（四两，酒炒）　黄芩（一钱五分，一半酒炒，一半生用）
为细末，炼蜜丸如绿豆大。每服一百丸，或一百五十丸，滚汤送下。
●加味败毒散（即荆防败毒散加牛蒡子、玄参）　治风热上壅，项痛，或因怒气，增寒壮热。如四五剂不退，宜服益气养荣汤（方见前）。
●神秘散　治瘰疬，服散坚丸及养血气药不应者，宜进此药，更以养血气药服之。
斑蝥（二十一个，去头足翅，同糯米炒，去米不用，为末）　荆芥穗末（二钱）　黑牵牛末（炒，一钱）　直殭蚕末（炒，二钱）
和匀，每服一钱，五更温酒调下，日午恶物从小便中下。如小便涩或痛，宜以葱茶汤或木通汤即下，更吃米粥补入。不下，次日五更再服，必以下为度。若脉细涩，或洪大无力者，不可服。
●时效针头散　追蚀恶疮瘀肉。
赤石（半两）　乳香　白丁香（各二钱）　砒（生用）　黄丹（各一钱）　轻粉　麝香　蜈蚣（一条，焙）
为细末，糁于瘀肉上，或疮口小就搽疮口上，肉自去，更以膏药贴之，肉亦去。尝用砒末二钱，以白矾末二钱和匀，同飞过，用矾一钱，合药亦效，但不及生砒之功速耳。
●琥珀膏　治瘰疬肿硬，或穿破，脓水不绝，经久不瘥，或成瘻疾，及痈疽，并贴之，更服益气养荣汤。
琥珀　丁香　木香（各三钱）　桂心（半两）　朱砂（细研）　白芷　当归　防风（去芦）　木鳖子（去壳）　木通（各半两）　黄丹（七两）　柳枝（三两）　松脂（二两）　麻油（一斤二两）
内除琥珀、丁香、桂心、朱砂、木香为细末，余药锉咀，以油浸五日，入铛中，以慢火熬，候白芷焦色，滤去，下松脂末及黄丹，以柳枝不住手搅，滴水中试软硬，如软再煎得中，方入琥珀等末搅匀，磁器盛贮，用旋摊咽喉口齿。
●清胃散　治胃经有热，牙齿或牙龈肿痛，或牵引头脑，或面上发热，并治之。
当归身（酒拌）　黄连　生地黄（俱酒制，各一钱）　牡丹皮（一钱五分）　升麻（二钱）
作一剂，用水二锺，煎至七分，食远服。
●玄参升麻汤　治心脾壅热，舌上生疮，或木舌重舌，或连颊两边痛肿，并治之。
玄参　赤芍药　升麻　犀角（镑末）　桔梗　贯众　黄芩（各一钱）　甘草（钱半）
作一剂，水二锺，煎八分，入犀角，食后服。
●槐花散　治口舌生疮。
玄胡索（一两）　黄柏（半两）　密陀僧　青黛（各二钱）
为末，每用少许敷之，有涎吐出再搽。
●碧云　治一切积热，口舌生疮，心烦喉闭，及牙齿、齿龈作痛。
芒硝　青黛　寒水石（煅）　石膏（煅，各研末，飞）　朴硝　马牙硝　甘草　滑石（各二两）
将甘草煎汤二升，入诸药再煎，用柳枝不住手搅，令消溶，入青黛和匀，倾砂盆内候冷，结凝成霜，取霜研为末。每用少许，含化咽津。如喉闭不能嚥下，用竹管吹药入喉中。
●金钥匙　治一切喉风及痰涎壅塞，水浆不下，不识人事者。宜刺患处，去血即消。或刺少商穴（在左手人指内侧去爪甲韭菜许）。急者二处并刺（复绘图于后。）
焰硝（一两五钱）　白殭蚕（一钱，炒）　硼砂（五钱）　片脑（二分半）　雄黄（二钱）
研末和匀，以竹管吹入喉中，有涎吐出，内服荆防败毒散。如大便秘，加大黄、朴硝。
●破关丹　治乳蛾、喉闭、缠喉风等证。
蓬砂末（五钱）　霜梅肉（一两，捣烂，二味和匀）
丸芡实大。每服一丸，噙化嚥下。内服荆防败毒散。
●又方　治虚火炎上，用炮附子去皮尖，切片噙之。或研为末，用唾津调涂脚心亦可。又方用肉桂为末唅之。
●治诸骨鲠
用象牙末吹患处。又方用五倍子、茶叶为末，吹患处。

囊痈  ***************************
●加味泻肝汤　治肝经湿热不利，阴囊肿痛，或溃烂皮脱，睾丸悬挂，或便毒，及下疳肿痛，或溃烂，并治之。
龙胆草（酒拌，炒）　当归梢　车前子（炒）　泽泻　生地黄　芍药（炒）　黄连（炒）　黄柏（酒拌，炒）　知母（酒拌，炒）　防风（各一钱）　甘草梢（五分）
作一剂，水二锺，煎八分，食前服，外敷乌金散。
●乌金散
麸炭　紫苏叶
为末，各等分，香油调搽。
●加味小柴胡汤　治囊痈腐烂，或饮食少思，日晡发热。
柴胡　人参　黄芩（炒）　川芎　白术（炒）　黄耆（盐水浸，炒）　当归（酒洗）　甘草　黄柏（酒拌，炒）　知母（酒拌，炒，各一钱）　半夏（五分）
作一剂，水二锺，煎八分，食前服。痛甚加黄连，小便不利加木通。

下疳  ***************************
●胜金散　治下疳溃烂，或疼痛。
黄连　黄柏　轻粉　朱砂　孩儿茶（各五分）　冰片（一分）
为细末，香油调搽，内服加味泻肝汤。
●加味泻肝汤　治下疳肿痛，或溃烂不愈。（方见前）
●加味小柴胡汤　治下疳溃烂，发热少食。（方见前）

痔疮（附便血）  ***************************
●槐角丸　治痔漏肿痛，或便血。
槐角（一两）　防风　地榆　枳壳（麸炒）　当归（酒洗，各一两）
为末，炼蜜丸梧桐子大。每服五十丸，空心滚汤下。肿痛或便秘，饮槐花酒。脓多或倦，宜服黄耆人参汤。溃而作痛，宜服乳香止痛散。
●双解散　治男子交感强固精气，以致精血交错，肛门连拗肿痛，大小便涩滞。
辣桂　大黄（炒）　白芍药　泽泻　牵牛（炒捣）　桃仁（去皮尖，各二钱半）　甘草（五分）　乾姜（一钱）
作二剂，水二锺，煎七分，空心并食前服。
●秦艽白术汤　治痔疮作痛，大便乾燥，或下血。
秦艽　桃仁（去皮尖，研膏）　皂角（煅存性）　枳壳（麸炒）　当归尾（酒拌）　泽泻　白术（各一钱二分）　地榆（一钱，血不止倍之）
作一剂，用水二锺，煎八分，食前服。
●祛风润燥汤　治痔疮焮肿作痛，大便秘涩。
防风　荆芥　羌活　黄连　黄芩　秦艽　枳壳（各一钱半）　当归（酒拌）　皂角仁（去皮，烧存性）　桃仁（去皮尖，研了）　泽泻　红花（各一钱）　大黄（煅，二钱）
作一剂，用水二锺，煎八分，食前服。
●治痔疮下疳疮
腊月取羊胆一枚，入片脑末一分，置风处，用时以凉水化开，频敷患处。内服槐子酒，或加味泻肝汤。熊胆更佳。如眼痛者点之尤效。
●又方　治痔疮痛不可忍。
槐树根（七两，不犯铁，捣碎）　片脑末（一分）　指甲草（七颗，蜀人呼为芒草，採喂猪，饥民亦食之，高二三寸）
作一剂，用水二锺，煎一小盏，入冰片末，候温，频敷患处。内服槐子酒。无指甲草亦可。
●治便红
用黄连、吴茱萸等分，热汤拌湿，罨一二日同炒，各另为末，各糊为丸如梧子大。每服一二钱。粪前红服茱萸丸，粪后红服黄连丸，俱酒下。如四五服不应者，乃气虚不能摄血，以六君子汤加黄耆、地松治之。再不应，以补中益气汤倍加柴胡、升麻升举之。切忌寒凉之剂。

便痈  ***************************
●双解散　治男子交感强固精气，致患便痈肿痛，或发热，宜用此药一二服。如不消，更服补中益气汤。
●荆防败毒散　治便痈发寒热，或头痛拘急。（方见前）
●加味泻肝汤　治便痈肿硬不消，或小便涩滞。（方见前）
●仙主活命饮　治便痈不溃痛甚。（方见前）
●托里消毒散　治便痈不作脓，或不溃。（方见前）
●加味十全大补汤　治便痈脓清，或不敛。（方见后）
●神效瓜蒌散　治妇女患便痈不溃，或痛甚，及乳痈，一切痈疽等毒并治之。（方见前）
●补中益气汤　治劳役患便痈不消。
人参　黄耆（盐水拌，炒）　白术（炒，各一钱五分）　当归（酒拌）　陈皮（各一钱）　柴胡　升麻（各五分）
作一剂，姜三片，枣二枚，水二锺，煎八分，食前服。
●补骨脂散　治不慎房劳，患便痈，或劳役，患此肿痛，并治之。
补骨脂（研，炒，一两）　牛蒡子（研，炒）　牵牛（研，炒）　大黄（酒拌，炒，各五钱）
为末，每服五钱，痛甚者一两，空心热酒调下。
●制甘草　治便痈肿痛，或焮连茎根。（方见前）

悬痈  ***************************
治悬痈以大甘草，水一锺浸透，以慢火炙水乾为度。如未成脓者，四五剂。已成脓者，一二剂。酒煎空心服。如小便赤，更服清心莲子饮三四剂，及托里滋阴药。若溃而不敛，宜服大补气血药。不谨守者，必成漏证。
●加味小柴胡汤　治悬痈焮痛发热，小便赤涩，或憎寒发热。（方见前）
●清心连子饮　治悬痈势退，惟小便赤涩。
黄芩（五钱）　黄耆（蜜炙）　石莲肉（去心）　人参　赤茯苓（各七钱半）　车前子（炒）　麦门冬（去心）　甘草（炙）　地骨皮　制甘草（法见前）
每服一两，用水二锺，煎八分，食前服。如发热，加柴胡、薄荷。
●加味托里散　治悬痈，不消不溃。
人参　黄耆（盐水拌，炒）　当归（酒一拌）　川芎　麦门冬（去心）　知母（酒拌，炒）　黄柏（酒拌，炒）　芍药（炒）　金银花　柴胡　制甘草（法见前，各一钱）
作一剂，用水二锺，煎八分，食前服。
●加味十全大补汤　治悬痈溃而不敛，或发热饮食少思。
人参　黄耆（盐水拌，炒）　白术（炒）　茯苓　熟地黄（酒拌，中满减五分）　当归（酒拌）　川芎　芍药（炒，各一钱）　肉桂　麦门冬（去心）　五味子（捣，炒）　甘草（炒，各五分）
作一剂，用水二锺，煎一锺，食前服。茎肿加青皮，热加黄芩、柴胡，日晡热加柴胡、地骨皮，小便赤加酒制知母、黄柏，小便涩加车前子、山栀子。（俱炒）

臁疮  ***************************
治臁疮湿毒疮伤手疮，或遍身热疮，并治之。
黄柏末（酒炒，一两）　轻粉（三钱，为末），用猪胆汁调搽，干搽亦可。内服人参败毒散去桔梗，加苍术、黄柏。
●隔纸膏　治臁疮湿毒疮。
石膏（煅，研末）　白矾（枯，研末）
各等分，桐油调成膏，作隔纸膏贴之。更服荆防败毒散，如数剂不应，宜服人参黄耆汤。（方见前）

汤火疮  ***************************
治汤浇火烧疮，止痛生肌。
大黄末（一两，微炒）　当归末（一两）　用烛油调搽，或芝麻油调搽，干亦可。
●柏叶散　治汤火伤，或痛甚。
柏叶（炒）　栀子仁（各一两）　铅粉（半两，研）
为细末，以羊骨髓五两，熔化和药，以木椎研良久，日涂三五次。用烛油调亦可。
●治冻破成疮或手足皱裂
沥青末（一两）　黄蜡（一两）　香油（二两）
二味熔化，搽患处。

破伤风  ***************************
●玉真散　治跌打损伤，或风入疮，口项强，牙关紧急，或腰背反张，并治之。
防风　天南星（炮，各等分）
为末，每服三钱，小儿一钱，用童便一锺，煎七分热服。
●又方　治打扑伤损，或虫兽伤破皮肤，风邪入内，牙关紧急，腰背反张，或遍麻木，甚者不知人事。用蒜捣烂涂伤处，将艾壮于蒜上灸之，多灸为善。仍用膏药护贴，内服玉真散。如毒蛇、风犬咬伤，先刺患处去毒血，亦如前法治之。

小儿丹毒  ***************************
治小儿丹毒，多生头面四肢，色赤游走不定，用细磁器击碎，取有锋芒者一块，以箸一根劈开头尖夹之，用线缚定，两指轻撮筋稍，令磁芒正对患处，悬寸许，再用箸一根，频击筋头，令毒血遇刺皆出。更以神功散敷之，内服荆防败毒散，或五福化毒丹。入腹者不治。
●五福化毒丹　治小儿蕴积毒热，惊惕烦躁，烦赤咽乾，口舌生疮，夜卧不宁，谵语咬牙，或头面遍身多生疮疖。
玄参　桔梗（各一钱）　茯苓（二两半）　人参　青黛　牙硝（各一两）　甘草（七钱五分）　麝香（一字）　金银箔（十片）
为末，炼蜜丸芡实大，一岁者。每服一丸，薄荷汤化下。及治痘疹后馀毒，牙龈烂，流涎血臭气，以生地黄汁化下，更用鸡翎扫药口内。
治小儿白屑满口，因名曰鹅口疮，不能吮乳，用发缠指上，蘸井水拭舌。如屑不脱，浓煮慄木汁，以绵缠箸头拭洗，却用飞过黄丹搽上。
●神仙解毒万病丹（一名太乙丹、紫金丹，一名神仙太乙丹，一名玉枢丹）　治一切毒，及菰子、鼠莽、菌蕈、金石，或吃疫死牛马河豚等毒，或时行瘟疫，山岚瘴疟，急喉闭缠喉风，脾病黄肿，赤眼，及冲冒寒暑，热毒上攻，或自缢，或溺水，或打扑伤损，痈疽，发背，疮肿，汤火，或蛇虫犬鼠所伤。或中邪狂走，鬼胎鬼气，并宜服之。居家出入，不可无此药，真济世卫身之宝。毒药如岭南两广最多，若从宦于此，才觉意思不快，服之即安。彼涧有草曰胡蔓草，又名断肠草，阴置水中饮之即死。又有取毒蛇杀之，以草覆上，以水洒之，数日菌生其上，取为末酒调以毒入，始亦无患，再饮酒即发立死。其或淫妇，多与北人配合，北人回，蜜以药置食中，乃戒之曰：子某年来，若从其言，妇乃以药解之，过期则必死矣，名曰定年药。凡北人至彼方，亦宜知之。若觉中毒，四大不调，即便服此。况彼下药时，必于鸡豚等肉投之，后再食前物必发其毒。急服此一锭，或吐或利，随手便瘥。昔有一女子，久患劳瘵，为尸虫所噬，磨一锭服之，一时吐下小虫千馀条，后只服苏合香丸，半月遂如常。如牛马六畜中毒，亦以此药救之，无不效者。
文蛤（三两，淡红黄色者，捣碎洗净，又名五倍子）　续随子（去壳研细，以纸包压去油再研，一两）　山茨菇（二两）　麝香（三钱，研）　红牙大戟（洗净，一两五钱）
上各另为细末和匀，以糯米粥和匀，于木臼中杵千馀下，每料分作四十锭，于端午重阳七夕合。如欲急用，辰日亦得。勿令妇人、孝服、不具足人及鸡犬之类见之，合宜珍重，否则无效。如痈疽发背未破，用冷水磨涂痛处，并服，良久觉痒立消。阴阳二毒，伤寒心闷，语狂，胸膈壅滞，邪毒未发，及瘟疫山岚障气，缠喉风，冷水入薄荷一叶，同研下。急中颠邪，喝叫乱走，鬼胎鬼气，并用暖无灰酒下。自缢或落水死，心头暖者，及惊死，鬼迷死未隔宿者，并冷水磨灌下。蛇、犬、蜈蚣伤，并用冷水磨涂伤处。如腹胀或迷闷者，更宜服之。诸般疟疾，不问新久，临发时，煎杨柳枝汤下。小儿急慢惊风，五疳八痢，蜜水、薄荷一叶同磨下。牙关紧急，磨一锭，外涂内服，量大小用之。牙痛酒磨涂，及含少许吞下。汤火伤，东流水磨涂伤处。打扑伤损，炒松节酒下。年深日久，头痛太阳疼，用酒入薄荷磨，纸花贴太阳穴上，并服之。诸般痫疾，口眼歪邪，眼目掣眨，夜多睡涎，言语蹇涩，卒中风，口禁，牙关紧急，筋脉挛缩，骨节风肿，手脚疼痛，行步艰难，一应风气疼痛，并用酒磨下，有孕妇人不可服。余治一妇人，腹内结块，久而不消；一妇人月经过期不至，腹内作痛，服破血行气之剂不效，服之并痊。一妇人苦头风作晕数年，亦服之，吐痰碗许，遂不再发。一男子喉闭，水浆难下；一男子缠喉风，痰涎壅盛；一妇人中风，牙关紧急，痰涎溢出，随服并愈。一男子便毒坚硬；一男子患痔未成脓，苦痛，大便俱难，始进一锭，后去二次，痛即止，不日而消。一男子患发背，疮头如粟，重如负石，内服外涂，后去三四次，每去肛门如炙，即日而瘳。三男子剥自死牛，即日遍身患紫泡不计其数，已而俱溃，各灌一锭，吐泻而苏，一药不下者而死。一小儿昏愦，六日不省，一小儿惊风发搦，诸药不效，挖口灌之并苏。一男子中风，牙关紧急，口出涎水，亦灌之寻愈。一女子为邪所交，腹作痞，服之随下恶物；其邪仍至，又服半锭，每夜更灸二三锭，使烟气盈屋，遂不再至。一家患传尸劳，兄弟五人已死者三人，有方士令服此药，遂各进一锭，一下恶物如胆状，一下死虫如蛾形，俱获生。其人遂以此药广济尸证，无不验者。余常用治一切杂病，及疮疽等毒未成脓者甚效，其已成脓者亦能杀大势。考其药品，虽不言补，今羸瘦之人服之并效，诚神剂也。然以价计之，用银三钱，药有七十锭，可救七十人，有力之家，当合之以济人。近人制此，往往加以朱砂、雄黄，考之诸方，并无此味，余故不用，恐乱其真也，识者当自知之。
