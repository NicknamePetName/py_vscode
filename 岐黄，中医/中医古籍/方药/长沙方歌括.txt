
小引  ***************************
《汉·艺文志》云：《汤液经》出于商伊尹，皇甫谧谓仲景论伊尹《汤液》为十数卷。可知《伤寒论》《金匮要略》诸方，除崔氏八味肾气丸、侯氏黑散外，皆伊尹之遗方也。伊尹因《内经》只有十二方，详于针灸而略于药，遂宗神农经旨，专以汤液治病，补《内经》所未及。长沙得其真传，可谓大而化，化而不可知矣。然余读《鲁论》能近取譬二句，想见长沙当日必非泛泛而求，大抵入手功夫，即以伊圣之方为据。有此病必用此方，用此方必用此药，其义精，其法严，毫厘千里之判，无一不了然于心，而后从心变化而不穷。论中桂枝证、麻黄证、柴胡证、承气证等，以方名证，明明提出大眼目，读者弗悟也。然而可以谓之方者，非圣人不能作，非明者不能述。其药品，察五运六气而取其专长；其分两，因生克制化而神其妙用。宜汤、宜散、宜丸，一剂分为三服、两服、顿服、停后服、温服、少冷服，少少咽之，服后啜粥、不啜粥、多饮水、暖水之类，而且久煮、微煮、分合煮、去滓再煮、渍取清汁，或用水，或用酒，及浆水、潦水、甘澜水、麻沸水之不同，宋元后诸书多略之，而不知古圣人之心法在此。余同周镜园饮中畅明其义，归而乘兴韵之。其诗为药证、分两、煮法、服法等所限，弗能工也。戊辰岁，余服阕，复到保阳供职，公余取《伤寒论》原文重加注疏。书成，附此六卷于后，命男蔚按方而细注之，俾读《伤寒论》者，于人略我详处，得一捷便之法云。
修园陈念祖并题

卷首  ——————————————————————————————————————————————————————————————————————————————————————————

医病顺其自然说  ***************************
病人之吉凶祸福，寄之于医，医者之任重，然权不操诸医，而操诸用医之人，何也？人有大病，庸医束手无策，始求救于名医。名医入门诊毕，告以病从何来，当从何去，得那一类药而增剧者何故，得那一类药除去那一病，而此外未能尽除者何故；病势虽觉稍愈，逾一二日仍作，或逾一二日而更甚于前者又何故，一一为病家说明。定其如此救误，如此温清攻补，如此按法立方。服药后必见出何证，又见出何证则可愈，预断其愈于何日何时，病家能一一信其言而不疑。且架中不藏《本草备要》《医方集解》《万病回春》《本草纲目》《东医宝鉴》《冯氏锦囊》《赤水玄珠》《薛氏医案》《景岳全书》《石室秘录》《辨证奇闻》《临证指南》之类，又无强不知以为知之亲友与依阿两可素称果子药之先生，朱紫不乱，则名医得以尽其所长。伤寒卒病，二三日可愈，最迟亦不出十八日之外；风痨鼓膈，一月可愈，最迟亦不出三月之外，否则病家疑信参半，时医犹可勉强从事，俟其病气衰而自愈，若以名医自命者，断不可肩此重任，反致取怨败名。余因热肠而备尝其苦，凡我同志，可以鉴此前车。今之方技家，恃在口给，见有同我者引之，互相标榜，逊我者亦不却之，临深为高。至于穷《本草经》，读《灵》《素》，法仲景，其立论为耳所未闻，其治效又目所仅见，遂谦让曰：我不能如此之神，亦不能如此之偏以取胜也。若辈造此偏之一字，任令法高一丈，其奈魔高十丈。且谓古书不可以今用，即于多读书处谓其偏，起死证而生之，即以出奇入险目其偏，以致病家先入为主，广集不偏之医，历试罔效，不得已始延为破釜沉舟之计，究竟终疑其偏。麻、桂、硝、黄，则曰汗下之太过也；姜、附、芩、连，则曰寒热之太峻也；建中、理中、陷胸、十枣，则曰补泻之不留余地也；滋水之地黄、补元之人参，用应多而反少；日食之枣子、至贱之甘草，用应少而反多。此等似是而非之言，更甚于恣肆不伦于理之言。知几者正可以拂衣而去，乃犹曰病尚可为，不忍恝然而舍之。此虽活人无已之心，而疑事无功，未能活人，且以误人。盖药之所以流行于经络脏腑，内外无有不到者，气为之也。气不自到，心气主之，胆气壮之也。彼既疑我为偏，一见我之用药，又出于意想之外，则心气乱。《内经》云：心者，君主之官也，神明出焉。又云主不明则十二官危是也。不独心气乱，而且胆气亦因之而怯。《内经》云：胆者，中正之官，决断出焉。又云十二经皆取决于胆是也。药乃草根树皮及一切金石之钝物，原藉人之真气以流行，今心气乱而妄行，胆气怯而不行。如芩、连入口，其寒性随其所想而行，旋而皮毛鼓栗，而寒状作矣；姜、附入口，其热性随其所想而行，旋而心烦面赤，而热状作矣。凡此之类，不过言其大略，不必淋漓痛切而再言之，其中之所以然者，命也。我亦顺其自然而已矣，又何必多事为。凡我同志者，能以余为前车之鉴，则道愈彰，而活人愈众。
征引三条  ***************************
〔一〕
《伤寒论·平脉法》第十三节，问曰：脉有灾怪，何谓也？师曰：假令人病，脉得太阳，与形证相应，因为作汤。比还送汤如食顷，病人乃大吐，下利，腹中痛。师曰：我前来不见此证，今乃变异，是名灾怪。问曰：何缘得此吐利？答曰：或有旧时服药，今乃发作，故为灾怪耳。程郊倩注曰：望问固医家之事，亦须病家毫无隐讳，方能尽医家之长。因复出此条，为病家服药瞒医之戒。灾因自作，而反怪及医，故曰灾怪。然更有怪灾病，不可不知。得仲景法，处仲景方，病家大怪，以示诸医，益摇脑吐舌而大怪，乃从其不怪者治之。轻者剧，重者死，而灾及其身，终不解其病谓何病。此病近日竟成疫，沿门渐染，仲景却未言及。想仲景时只有灾怪病，尚无怪灾病耳。一噱。
按程郊倩谓怪灾病，孽不在庸医之好造谣言，而在病家之贵耳贱目。执俗本之本草，查对名医之处方，执俗本之套语，贬驳名医之治法，以致名医叹息而不与辩，决然而去，岂非灾由自取耶？忆戊辰春，李太守名符清，患气短病，余主以桂苓甘术汤与肾气丸间服，许以半月必效。旋有所闻，惊怪而阻。另延津门陶老医，服葶苈、杏仁、枇杷叶、木通之类三十余剂，胀肿癃闭而逝。候补知县叶名钧，偶患咳嗽，微发热，小便不利。余曰小青龙汤一服可效。渠怪而不服，另延姑苏叶天士之族侄诊之。说水不制火，火气刑金，君以地黄两许，麦冬、阿胶、枇杷叶、贝母之类为佐。二十余日后，与余相遇于北关官廨，自言咳嗽已愈，惟早起气觉短促，余无他病。余察其面部皮里膜外伏青黯之色，环口尤甚，按其脉数而弦芤，重按之散而无神，遂直告之曰：此群阴用事，阳光欲熄之候，宜抛去前药，以白术、附子浓煎，调生姜自然汁半杯，六七服，尚可急救。叶公以余言太激而不答，是晚自觉倦怠异常。前医仍用熟地一两，党参五钱，枸杞、麦冬、阿胶各三钱，杜仲、酒芍、当归各二钱，炙甘草一钱，服之，次早神昏不语，痰涎如涌。渠胞弟惊告，余曰：前言一线残阳，扶之尚恐不及，况以熟地等助其阴霾之气乎？今阴霾之气上弥天际，痰涎涌盛，状如中风。盖以肝为风木之脏，人当东方生气将脱之顷，往往外呈此象，其证与中风无异也。诊其脉，弦数散乱，三五不调，余直辞不治，次日未刻果殁。庚午秋七月，前任天津尹丁名攀龙，过余旅寓。见其面上皮里黧黑，环唇更甚，卧蚕微肿，鼻上带些青色。余直告之曰：君有水饮之病根，挟肝气而横行无忌。此时急疗可愈，若迟至二十日，病一发作，恐医日多，方日杂，总不外气、血、痰、郁四字，定出搔不着痒之套方。即有谈及水饮，缓治以六君、二陈加减，峻治以滚痰、黑锡专方，此敷衍题面，而题理、题神则尽错矣。以药试病，试穷则变计，虽卢扁莫何。丁君心怪言之过激，弗听。至七月下旬病作，中秋后渐重。九月下旬邀诊，余告之曰：向者所陈之弊，今一一蹈之。前说明病发后毋庸用药，非自今推诿。然无中生有之治法，惟《金匮·咳嗽篇》用十枣汤，云：咳家其脉弦者，有水，此主之。又云：支饮家咳烦胸中痛者，不卒死，至一百日或一岁，亦宜用此汤。推病根成于旧岁冬初，未及一岁，且病发只六十余日，尚在百日之内。喻嘉言《医门法律·咳嗽续论篇》言之甚详，俟有识有胆者用之，而余则不能，坐中有一老医力争不可。余姑拟龙、牡、甘、苓行水化气等药而去，遂不复延。嗣余奉委到高阳办理赈务，闻渠延医满座，日以熟地、枇杷叶、炮姜、附子、肉桂、人参，服之不断，渐至大喘，肿胀吐血，大衄，耳目俱出血，小水全无而殁。此皆怪灾病之新案。
〔二〕
张隐庵曰：顺治辛卯岁，予年四十有二。八月中生一胃脘痈，在鸠尾斜下右寸许，微肿不红，按之不痛，隐隐然如一鸡卵在内。姚继元先生视之曰：此胃脘痈也，一名捧心痈，速宜解散，否则有性命之忧。与一大张膏药，上加末药二三钱。午间烘贴，至暮手足苏软，渐至身不能转侧，仰卧于书斋，心烦意乱，屏去家人。至初更时，痈上起一毒气，从左乳下至肋下胁，入于左肾。入时如烧针刺入，眼中一阵火光，大如车轮，神气昏晕，痛楚难言。火光渐摇漾而散，神昏始苏。过半时许，其气复起，其行如旧，痛楚如前，如此者三四次。予思之，此戊与癸合也。然腑邪入脏，自分必死，妄想此毒气不从胁下入肾，得从中而入于肠胃，则生矣。如此静而行之，初次不从，二次即随想而仍从于左乳下入于肠中，腹中大鸣，无从前之痛楚矣。随起随想，因悟修养之道，气随想而运用者也。（运气法大能起鼓膈之证，劳怯咳嗽亦妙。）至天明大泄数次，胸膈宽疏。继元先生复视之曰：毒已散解，无妨事矣。至次年中秋复发，仍用膏药、末药，毫无前番之状，而肿亦不消。予因想运气之妙，径行坐卧，以手按摩，意想此毒气仍归肠胃而出，如此十余日而散。
按：读此案，知病家不能深信，断断不可勉强相从。且不必言及治当何法，应用何方，恐后到之医矫吾言而走入错路，又恐其从吾言而还致生疑，不如三缄其口之为得。
〔三〕
喻嘉言《寓意草》云：王岵翁深知医理，投剂咸中肯綮，所以长年久世。然苦耳鸣，不乐对客，其左右侍从，谁能究心医药之事。前病获安，意以为人参之力，而卸祸者反得居功，谓其意中原欲用参，但不敢专主，姑进余商榷，以示详慎耳。于是善后之宜，一以诿之，曾不顾夫一误再误也。前所患虚风症，余用甘寒药二剂稍效，俄焉更医而致危，不得已又召余视之。虽用旋覆代赭二剂回天，然前此虚风本症尚无暇于驱除，而主家及医，其时方竞夸人参之力，谓调理更宜倍用，无俟参酌。独不思虚风酝酿日深，他日再求良治，不能及矣。余向为岵翁视病，言无不听，独患此大病，竟不乐与交谈，且日来喜食羊肉、河豚以召风，然亦不自由也。盖风煽胃中，如转丸之捷，食入易消，不得不借资于厚味，而不知胃中元气久从暗耗，设虚风止熄，即清薄之味尚不易化，况于肥甘乎？今之医家全不究病前病后消息，明语以虚风之证，竟不知虚风为何物，奈何言医耶？奈何言调摄耶？彼时余适有浙游，旋日复得重恙。召诊时语余云：一病几危，今幸稍可，但彻夜撰改本章不辍，神乱奈何？余对曰：胃风久炽，津液干槁，真火内燔。宜用知母一两，人参、甘草各一钱，日进二剂自安。众议方中用参太少，且无补药佐之，全无取义，竟置不用，连进参、术大剂不效。越三日，剂中人参竟加一两，服后顷刻，气高不返而逝。
按：读此案，以自知医理与平时心服之人，忽为时医蛊惑，侍从尼阻，竟至不能用而死，可知命之所定，非人力所能主也。嘉言既尽其道，可告无罪于王岵翁，而人言不足恤也。余因之有感焉，天下事事后易为智。大病一愈，邀功者议补议温，纷纷不一，以致既愈之后，仍留遗患者有之，垂成忽败者有之。夫大病自我愈之，而善后之计不复一商者，其故有二，一以胜任有人也，一以酬谢可免也。偷薄之风，适以殒命，堪发一叹！
考二章  ***************************
钱天来云：汉之一两，即今之二钱七分也；一升，即今之二合半也。汪苓友云：古云铢者，六铢为一分，即二钱半，二十四铢为一两也；云一升者，即今之大白盏也。古方全料谓之一剂，三分之一谓之一服。凡用古方，先照原剂，按今之码子折实若干重。古方载三服者，只取三分之一，遵法煎服；载两服者，宜分两次服之；顿服者，取一剂而尽服之，只要按今之码子折之。至大枣、乌梅之类，仍照古方枚数。以码子有古今之不同，而果枚古今无异也。
程扶生云：古以二十四铢为一两，一两分为四分（去声），六铢为一分，计二钱五分，则所谓十八铢者，盖三分之重，古之七钱半也。然以古今量度及秬黍考之，以一千二百黍之重，实于黄钟之龠，得古之半两，今之三钱也。合两龠为合，得古之一两，今之六钱也。十铢为一千黍之重，今之二钱半也；一铢为百黍之重，今之二分半也。或又谓古今量度，惟汉最小，汉之一两惟有今之三钱半强。故《千金》《本草》以古三两为今一两，古三升为今一升。然世有古今，时有冬春，地有南北，人有强弱，大约古用一两，今用一钱足矣。宜活法通变，不必胶柱而鼓瑟，则为善法仲景者矣。
愚按：诸说颇有异同，大抵古之一两，今折为三钱。不泥于古，而亦不离于古也。
劝读十则  ***************************
一、凡积重难反之势，骤夺其所好，世必惊疑，今且浅而商之。明药性始于《神农本经》，论病情始于《灵枢》《素问》，以药治病始于伊尹《汤液》。迨汉仲师出，集伊圣及上古相传之经方，著《伤寒论》及《金匮玉函经》二书。《外台》谓又有《小品》一书，今失传方。诸举业家，与四子书无异，而犹有疑之者，岂四子之书亦不可读乎？则以读仲师书，为第一劝。
二、仲师书文义古奥难读，即刘、张、朱、李四家，（明时以张长沙与刘河间、李东垣、朱丹溪为四家，此李士材之误也。张石顽云张是张子和，当知相沿之误。）虽尊仲圣之名，鲜有发挥。更有庸妄者，颠倒是非，谓仲师专工于伤寒，其桂枝、麻黄只行于西北，宜于冬月。以芎、苏、羌、独、荆、防等剂为感冒切用之品，以补中、归脾、八珍、六味等方为杂病平稳之方。百病不究根由，只以多热为阴虚，多寒为阳虚，自夸为挈领提纲之道，究竟伪术相师，能愈一大病否？夜气犹存，举生平所治之证平心自问，当亦知所变计也。则以知过必改，为第二劝。
三、经方效如桴鼓，非若后世以地黄补阴，以人参补阳，以香、砂调气，以归、芎调血，笼统浮泛，待病气衰而自愈也。《内经》云：一剂知，二剂已。又云：覆杯而卧。《伤寒论》云：一服愈，不必尽剂。可知古人用药，除宿病、痼病外，其效只在半剂、一二剂之间。后世如《薛立斋医案》云服三十余剂及百剂效；李士材云备参五斤，期于三月奏效。此岂果服药之效哉？乃病气衰而自愈，若辈贪天之功而为己力也。余阅其案，深悯病人之困于药甚于桎梏也。则以经方之疗效神速，为第三劝。
四、《伤寒论》一百一十三方，以存津液三字为主。试看桂枝汤和平解肌，无一非养液之品；即麻黄汤轻清走表，不加姜之辛热，枣之甘壅，从外治外，不伤营气，亦是养液之意。故统制一剂，分为三服，不必尽剂可愈，愈后亦无他病。近医芎、苏、羌、独、荆、防、苍、芷，苦燥辛烈，大伤阴气。最陋是吾闽习气，谓二陈汤为发汗平稳之剂，方中如陈皮之耗气，半夏之耗液（性涩，如血出不止，以此药生捣敷之则止。止血即止汗之验），茯苓渗利太早（致邪陷入少阴），皆所以涸其汗源（此二字，余研究十年方悟），留邪生热，以致变成烦躁大渴、谵语神昏等证，所谓庸医误人者此也。至于《金匮》一百四十三方，大旨是调以甘药四字。后世之四君子汤、补中益气汤及四物、八珍、十全、归脾、逍遥等剂，颇得甘调之意，而偏驳不驯，板实不灵，又不可不知。则明经方之有利无害，为第四劝。
五、仲师为医中之圣人，非至愚孰敢侮圣，所疑者其方也。方中无见证治证之品，且铢、两、升、斗，畏其大剂，不敢轻试。不知本草乱于宋元诸家，而极于明之李时珍。能读《本经》洞达药性者，自知其三四味中，备极神妙。况古人升斗权衡，三代至汉，较之今日，仅十之三。每剂分三服，一服亦不过七八钱，与两零而已，较之时方之重者乃更轻。今以古今之码子折算，又为之浅浅解释。俾知经方道本中庸，人与知能，为第五劝。
六、先入为主，人之通患也。桂枝汤、小柴胡汤，无论伤寒杂病，阳经阴经，凡营卫不和者，得桂枝而如神；邪气不能从枢而外转者，得柴胡而如神。今人惑于《活人》春夏忌桂之说；又惑于前医邪在太阳，误用柴胡反致引入少阳之说；及李时珍虚人不可多用；张景岳制五柴饮列于散阵，遂致应用不用，误人无算。而不知二药，神农列之上品，久服可以却病延年。今之信各家而不信神农，诚可怪也。闽医习见余用桂枝汤，万无一失。此数年来，自三钱亦用至八九钱而效者，咸知颂予创始之德。至于柴胡，不过四钱而止，而浙省、江苏每用必以鳖血拌蒸，最多不过二钱，皆先入之说误之也。不知长沙方柴胡用至八两，取其性醇，不妨多服，功缓必须重用也。《本经崇原》云：柴胡出于银州者佳。今肆中另有一种银柴胡，不知何草之根，害人不浅。推之细辛、五味，用不过一钱，大枣不过二枚，生姜不过二片，种种陋习，皆违经旨。吾愿同事者，先迸去市中徇人恶习，而以愈达愈上，为第六劝。
七、起生回生，医之道也，如医家束手，病家待毙。察其为杂法所误，先与病家说明，璧其方资，愈不受谢。照仲师法，四逆、白通以回阳，承气、白虎以存阴。助其枢转，运其针机，脏腑调和，统归胃气。危急拯救，不靠人参。（此一句为病家之脑后下一针也，经方无用参为救急法，惟霍乱有理中丸、汤方。然汗、厥、脉微欲绝，以通脉四逆加猪胆汤为主，又无取乎人参。第不可与读《薛氏》《景岳》等书人说也。）力肩其任，亦可救十中二三。余自临证三十余年，知经方之权夺造化，为第七劝。
八、经方愈读愈有味，愈用愈神奇。凡日间临证立方，至晚间一一于经方查对，必别有神悟。则以温故知新，为第八劝。
九、医门之仲师，即儒宗之宣圣。凡有阐扬圣训者则遵之，其悖者则贬之。障川东流，功在吾辈。如四家中，刘河间书虽偏苦寒，尚有见道之言；朱丹溪虽未究源头，却无支离之处；张子和瑕瑜参半；最下是李东垣，竖论以脾胃为主，立方以补中为先，徇其名而亡其实，燥烈劫阴，毫无法度。尝考医论中，载其人富而好名，巧行其术，邪说流传，至今不熄，正与仲师养津液及调以甘药之法相反，不可不知。至于李时珍、王宇泰之杂，李士材之浅，薛立斋之庸，赵养葵之妄，张景岳、陈远公、冯楚瞻之浮夸影响，不使一字寓目，方可入于精微之奥。坊刻汪讱庵等本，虽云耳食，却有一二道得著处，但于仲师方末，杂引陶节庵诸辈臆说，不无朱紫之乱。入门时始参其说，终为乡愿矣。则以专一不杂，为第九劝。
十、亚圣有云：予岂好辩哉！不得已也。今医学各成门户，所藉乎明先圣之功，溯委穷源，不绝于口，则陷溺未久及颖慧过人者，自必悔而就学，道不孤矣。若言之过激，则怨而生谤；位置过高，则畏而思避。踽踽独行，济人有几？凡我同人，务宜推诚相与，诚能动物，俾此道日益昌明。则以有言无隐，和气可亲，为第十劝。

卷一·太阳方  ——————————————————————————————————————————————————————————————————————————————————————————

桂枝汤  ***************************
治自汗恶风，头疼体痛，发热，脉浮缓，名曰中风。（方下所言证治，照仲景《内台方》原文。建安许宏集议与《伤寒论》详略不同，后仿此。）
桂枝（三两，去皮。桂枝只取梢尖嫩枝，内外如一。若有皮骨者去之，非去枝上之皮也。后仿此）　芍药（三两）　甘草（二两，炙）　生姜（三两，切）　大枣（十二枚，擘）
上五味，㕮咀，以水七升，微火煮取三升，去滓。适寒温，服一升。服已须臾，啜热稀粥一升余以助药力。温覆令一时许，遍身漐漐微似有汗者益佳，不可令如水流漓，病必不除。若一服汗出病瘥，停后服，不必尽剂。若不汗，更服依前法。又不汗，后服小促其间，半日许令三服尽。若病重者，一日一夜服，周时观之。服一剂尽，病症犹在者，更作服。若汗不出，乃服至二三剂。禁生冷、粘滑、肉、面、五辛、酒酪、臭恶等物。
歌曰：项强头痛汗憎风，桂芍生姜三两同。枣十二枚甘二两，解肌还藉粥之功。
蔚按：桂枝辛温，阳也；芍药苦平，阴也。桂枝又得生姜之辛，同气相求，可恃之以调周身之阳气；芍药而得大枣、甘草之甘，苦甘合化，可恃之以滋周身之阴液。师取大补阴阳之品，养其汗源，为胜邪之本，又啜粥以助之，取水谷之津以为汗，汗后毫不受伤，所谓立身于不败之地，以图万全也。
桂枝加葛根汤  ***************************
治太阳病项背强几几，反汗出恶风者。
桂枝（三两，去皮）　芍药（三两）　甘草（二两，炙）　生姜（三两，切）　大枣（十二枚，擘）　葛根（四两）
上六味，㕮咀，以水一斗，煮葛根，减二升，去上沫，纳诸药，煮取三升。温服一升，覆取微似汗。不须啜粥，余如桂枝将息及禁忌法。
歌曰：葛根四两走经输（太阳之经输在背），项背几几反汗濡（邪之中人，始于皮肤，次及肌络，次及经输。邪在经输则经输实而皮毛虚，故反汗出而恶风）。只取桂枝汤一料，加来此味妙相须。（一本，芍药减去一两。）
张令韶曰：桂枝汤解肌，加葛根以宣通经络之气。盖葛根入土最深，其藤延蔓似络，故能同桂枝直入肌络之内，而外达于肤表也。
桂枝加附子汤  ***************************
治太阳发汗，遂漏不止，其人恶风，小便难，四肢微急，难以屈伸者。
桂枝汤原方，加附子。（一枚，炮，去皮，破八片）
上六味，㕮咀。以水七升，煮取三升，去渣，温服一升。
歌曰：汗因过发漏漫漫，肢急常愁伸屈难。尚有尿难风又恶，桂枝加附一枚安。
男元犀按：太阳之脏即是少阴。太阳病本宜发汗，发之太过而为漏不止，必用附子以固之；重至肢厥，必用四逆辈以救之。若恶风，小便难，四肢微急、难以屈伸者，皆汗出过多脱液，尚喜肾中之真阳未亡，只用附子大补少阴之气，得桂枝汤为太阳之专药，令阴交于阳则漏止，漏止则液不外脱，而诸证俱除矣。
桂枝去芍药汤  ***************************
治太阳病下之后，脉促胸满者。
桂枝汤原方去芍药。
上四味，以水七升，煮取三升，温服一升。
桂枝去芍药加附子汤  ***************************
治同前，更加微寒者。
即前方加附子。（一枚，炮，去皮，破八片）
上五味，㕮咀。以水七升，煮取三升，去滓，温服一升。恶寒止，停后服。
歌曰：桂枝去芍义何居？胸满阴弥要急除。若见恶寒阳不振，更加附子一枚俱。
蔚按：《伤寒论》大旨，以得阳则生。上节言汗之遂漏，虑其亡阳，此节言下后脉促胸满，亦恐亡阳。盖太阳之气，由至阴而上于胸膈，今因下后而伤胸膈之阳，斯下焦浊阴之气僭居阳位而为满，脉亦数中一止而为促，治宜急散阴霾。于桂枝汤去芍药者，恐其留恋阴邪也。若见恶寒，为阳虚已极，徒抑其阴无益，必加熟附以壮其阳，方能有济。喻嘉言、程扶生之解俱误。
桂枝麻黄各半汤  ***************************
治太阳病得之八九日（过经），如疟状（与往来寒热不同，故曰如疟），发热恶寒（现出太阳经真面目），热多寒少（太阳以阳为主，热多是主胜客负，为将解之兆），其人不呕（邪不转属少阴），清便欲自可（邪不转属阳明），一日二三度发（疟之寒热有定候，此则或二或三，无定候也。太阳之阳气有权，则邪气有不能自容之象），脉微缓者（微则邪衰，缓则正复），为欲愈也。（自起句至此为一节，言邪轻欲自解，不药可愈也。）脉微（上节以微与缓对举，此节但云微而不云缓者，以邪衰而正亦衰也）而恶寒者（上节以发热恶寒对举，此节但云恶寒不云发热，便是大眼目处。且热多寒少为主胜客负之兆，若寒多热少即为客胜主负之兆，况但寒无热之证乎），此阴阳俱虚（阴阳认作气血则误甚。要知太阳以阳为主，今脉微即露出少阴之沉细象，恶寒即露出少阴之厥冷及背恶寒象，不独太阳虚，即少阴亦虚也。阴阳指太少言最切），不可更发汗、更吐、更下也。（自脉微至此句为一节，提出虚字，便可悟芍药甘草附子汤之法，又可悟四逆汤及附子汤之法矣。师不出方，即引而不发之道。）面色反有热色者（反字是大眼目。言脉微恶寒，面色不宜有热色，今反见热色者，以其人阴阳虽曰俱虚，而阳气尚能鼓郁热之气而见于面色），未欲解也（欲字可味。太阳以阳为主，犹幸阳气未败，尚能鼓过经之邪见于面色。独恨阳气已虚，不能遂其所欲，合作小汗而解），以其不得小汗出，身必痒（申上未欲解意，辨面色之热，兼征之周身作痒），宜桂枝麻黄各半汤。（邪欲出而不能自出，故藉此方以助之。自面有热色至此，又是一节。通章以太阳病得之八九日一句为主，言过经之病也。下分三节，节节相承，一层剥起一层。自有注《伤寒论》以来，千百余年无有一人道及，今特详注之。）
桂枝（一两十六铢）　芍药（一两）　生姜（一两）　甘草（一两，炙）　麻黄（一两，去节）　大枣（四枚）　杏仁（二十四枚，汤浸，宜去皮尖及两仁者。后仿此）
上七味，以水五升，先煮麻黄一二沸，去上沫，纳诸药，煮取一升八合，去渣。温服六合。
歌曰：桂枝一两十六铢，甘芍姜麻一两符。杏廿四枚枣四粒，面呈热色痒均驱。
蔚按：《内台》载此方即桂枝汤原方分两，加麻黄二两、杏仁七十个，白水煎服，取微汗。许宏《方议》云：桂枝汤治表虚，麻黄汤治表实，二者均曰解表，霄壤之异也。今此二方合而用之，乃解其表不虚不实者也。
桂枝二麻黄一汤  ***************************
治太阳形如疟，日再发，汗出必解。
桂枝（一两十七铢）　芍药（一两六铢）　麻黄（十六铢）　生姜（一两六铢）　杏仁（十六个）　甘草（一两二铢）　大枣（五枚）
上七味，以水五升，先煮麻黄一二沸，去上沫，纳诸药，煮取二升，去滓。温服一升，日再。
歌曰：一两六铢芍与姜，麻铢十六杏同行。桂枝一两铢十七，草两二铢五枣匡。
蔚按：服桂枝汤宜令微似汗。若大汗出、脉洪大，为汗之太骤，表解而肌未解也，仍宜与桂枝汤，以啜粥法助之。若形似疟，日再发者，是肌邪、表邪俱未净，宜桂枝二以解肌邪，麻黄一以解表邪。
白虎加人参汤  ***************************
治发汗后热不退，大烦渴饮水者。
知母（六两）　石膏（一斤，碎，绵裹）　甘草（二两，炙）　粳米（六合）　人参（三两）
上五味，以水一斗，煮米熟汤成，去滓。温服一升，日三服。
歌曰：服桂渴烦大汗倾，液亡肌腠涸阳明。膏斤知六参三两，二草六粳米熟成。
蔚按：上节言服桂枝大汗出而邪反不能净，宜仍服桂枝以发汗之，或桂枝二麻黄一汤合肌表而并汗，皆所以竭其余邪也。此节言大汗出外邪已解，而汗多亡阳明之津液，胃络上通于心故大烦，阳明为燥土故大渴，阳气盛故脉洪大。主以石膏之寒以清肺，知母之苦以滋水，甘草、粳米之甘，人参之补，取气寒补水以制火，味甘补土而生金，金者水之源也。
桂枝二越婢一汤  ***************************
治太阳病发热恶寒，热多寒少，脉微弱者，此无阳也，不可发汗，此汤主之。
桂枝（十八铢）　芍药（十八铢）　麻黄（十八铢）　甘草（十八铢）　大枣（四枚）　生姜（一两二铢）　石膏（二十四铢）
上七味，㕮咀。以水五升，煮麻黄一二沸，去上沫，纳诸药，煎取二升，去滓，温服一升。本方当裁为越婢汤、桂枝汤合饮一升，今合为一方，桂枝二越婢一。
歌曰：桂芍麻甘十八铢，生姜一两二铢俱。膏铢廿四四枚枣，要识无阳旨各殊。
论中无阳二字，言阳气陷于阴中，既无表阳之证，不可发其表汗，故用越婢汤。方中石膏质重而沉滞，同麻黄之勇直入于里阴之中，还同桂枝汤复出于肌表而愈。
蔚按：本方分两甚轻，大抵为邪气轻浅者设也。太阳以阳为主，所云热多寒少，是阳气欲胜阴邪之兆；所云脉微弱，是指脉不紧盛；所云无阳不可发汗，是指此证此脉。无阳邪之太盛，不可用麻黄汤发其汗，只用此汤清疏营卫，令得似汗而解也。书中阴阳二字，有指气血而言，有指元阴元阳而言，有指腑脏而言，有指表里而言，有指寒热而言，有指邪正而言。非细心如发者，每致误解，即高明如程扶生辈，亦以无阳二字认为阳气虚少。甚矣！读书之难也。
桂枝去桂加茯苓白术汤  ***************************
治服桂枝汤，或下之，仍头项强痛，翕翕发热无汗，心下满微痛，小便不利者。
芍药（三两）　甘草（二两，炙）　生姜（三两）　茯苓（三两）　白术（三两）　大枣（十二枚）
上六味，以水八升，煮取三升，去滓，温服一升。小便利则愈。
歌曰：术芍苓姜三两均，枣须十二效堪珍。炙甘二两中输化，水利邪除立法新。
蔚按：上节言太阳之气内陷于脾而不能外达，此节言太阳之气内陷于脾而不能转输也。用桂枝汤后，而头痛、项强、翕翕发热、无汗之证仍在，其病机在于无汗二字，知桂枝汤之不能丝丝入扣也。或者悔桂枝汤之误而下之，无如表证悉具，转因误下而陷于脾，以致心下满微痛、小便不利，其病机在于小便不利四字。桂枝之长于解肌，不长于利水，服五苓散多饮暖水以出汗，师有明训，知桂枝之不可不去也。太阳之气陷于中土，心下为脾之部位，故满而微痛；脾不能转输其津液，故小便不利。今用桂枝汤去桂而加白术、茯苓，则转输灵而小便自利，小便利而太阳之气达于内外，而内外之邪俱净矣。
又按：经方分两轻重，变化难言。有方中以分两最重为君者，如小柴胡汤，柴胡八两，余药各三两之类是也。有方中数味平用者，如桂枝汤，芍、桂、生姜各三两，而以桂枝为君是也。有一方各味等分者，如猪苓汤，各味俱一两而以猪苓为君是也。有方中分两甚少而得力者，如甘草附子汤中，为使之桂枝四两，而所君之甘草只二两是也；又如炙甘草汤中，为使之地黄一斤，而所君之炙甘草只四两是也。然此虽轻重莫测，而方中有是药而后主是名，未有去其药而仍主其名，主其名即所以主其功。如此证头项强痛、翕翕发热，为太阳桂枝证仍在，因其误治，遂变其解肌之法而为利水，水利则满减热除而头项强痛亦愈。主方在无药之处，神乎其神矣。
甘草干姜汤  ***************************
治误汗，吐逆、烦躁而厥者主之。
甘草（四两）　干姜（二两，炮）
上㕮咀，以水三升，煮取一升五合，去渣。分温再服。
歌曰：心烦（火盛）脚急（热盛灼筋）理须明，攻表误行厥便成。二两炮姜甘草四，热因寒用奏功宏。
蔚按：误服桂枝汤而厥，其为热厥无疑，何以又用甘草、干姜乎？而不知此方以甘草为主，取大甘以化姜、桂之辛热；干姜为佐，妙在炮黑，变辛为苦，合甘草又能守中以复阳也。论中干姜俱生用，而惟此一方用炮，须当切记。或问亡阳由于辛热，今干姜虽经炮带些苦味，毕竟热性尚存，其义何居？答曰：此所谓感以同气，则易入也。子能知以大辛回阳主姜、附而佐以胆、尿之妙，便知以大甘复阳主甘草而佐以干姜之神也。推之僵蚕因风而死，取之以治中风；驴为火畜，大动风火，以伏流之阿水造胶，遂能降火而熄风，皆古圣人探造化之微也。仲景又以此汤治肺痿，更为神妙。后贤取治吐血，盖学古而大有所得也。
芍药甘草汤  ***************************
治误汗伤血，厥逆脚挛急主之。
芍药（四两）　甘草（四两，炙）
上二味，㕮咀。以水三升，煮取一升半，去滓。分温再服之。
歌曰：芍甘四两各相均，两脚拘挛病在筋。阳旦误投热气烁，苦甘相济即时伸。
蔚按：芍药味苦，甘草味甘，苦甘合用，有人参之气味，所以大补阴血。血得补则筋有所养而舒，安有拘挛之患哉？时医不知此理，谓为戊己汤，以治腹痛，有时生熟并用，且云中和之剂，可治百病。凡病人素溏与中虚者，服之无不增剧，诚可痛恨。
调胃承气汤  ***************************
治汗后恶热谵语，心烦中满，脉浮者主之。
大黄（四两，去皮，酒洗）　甘草（二两，炙）　芒硝（半升）
上三味，㕮咀。以水三升，煮取一升，去滓，纳芒硝，更上火微煮令沸，少少温服之。
歌曰：调和胃气炙甘功，硝用半升地道通。草二大黄四两足，法中之法妙无穷。
蔚按：此治病在太阳而得阳明之阳盛证也。经曰：热淫于内，治以咸寒；火淫于内，治以苦寒。君大黄之苦寒，臣芒硝之咸寒，而更佐以甘草之甘缓，硝、黄留中以泄热也。少少温服，亦取缓调之意。
次男元犀按：调胃承气汤此证用之，可救服桂枝遗热入胃之误；太阳之阳盛证用之，能泄肌热以作汗；阳明证用之，能调胃气以解微结。《内台方》自注云脉浮者三字，大有意义。
四逆汤  ***************************
治下利清谷，三阴厥逆，恶寒，脉沉而微者，此方主之。此乃温经救阳之峻剂也。
甘草（二两，炙）　干姜（一两半）　附子（一枚，生用，去皮，切八片）
上三味，㕮咀。以水三升，煮取一升二合，去滓，分温再服。强人可大附子一枚，干姜三两。
歌曰：生附一枚两半姜，草须二两少阴方。建功姜附如良将，将将从容藉草匡。
蔚按：四逆汤为少阴正药，此证用之以招纳欲散之阳，太阳用之以温经，与桂枝汤同用以救里，太阴用之以治寒湿，少阴用之以救元阳，厥阴用之以回薄厥。
次男元犀按：生附子、干姜，彻上彻下，开辟群阴，迎阳归舍，交接十二经，为斩旗夺关之良将。而以甘草主之者，从容筹划，自有将将之能也。

卷二·太阳方  ——————————————————————————————————————————————————————————————————————————————————————————

葛根汤  ***************************
治太阳病项背几几，无汗恶风者。又治太阳与阳明合病，必自下利，此方主之。
葛根（四两）　麻黄（三两，去节）　甘草（二两，炙）　芍药（二两）　桂枝（二两）　生姜（三两）　大枣（十二枚）
上七味，㕮咀。以水一斗，先煮葛根、麻黄，减二升，去上沫，纳诸药，煮取三升，去滓。温服一升，覆取微似汗，不须啜粥，余如桂枝法将息及禁忌。
歌曰：四两葛根三两麻，枣枚十二效堪嘉。桂甘芍二姜三两，无汗憎风（项背几几太阳病）下利（太阳阳明合病）夸。
蔚按：第二方桂枝加葛根汤与此汤，俱治太阳经输之病，太阳之经输在背，经云：邪入于输，腰脊乃强。师于二方皆云治项背几几。几几者，小鸟羽短，欲飞不能飞，而伸颈之象也。但前方治汗出，是邪从肌腠而入输，故主桂枝。此方治无汗，是邪从肤表而入输，故主麻黄。然邪既入输，肌腠亦病，方中取桂枝汤全方加葛根、麻黄，亦肌表两解之治，与桂枝二麻黄一汤同意，而用却不同，微乎其微乎！葛根性用解见第二方。
张令韶曰：太阳与阳明合病，必自下利者，太阳主开，阳明主合。今太阳合于阳明，不从太阳之开而从阳明之合，病合反开，故必自下利。下利者，气下而不上也。葛根之性，延蔓上腾，气腾于上，利自止矣。
葛根加半夏汤  ***************************
治太阳与阳明合病，不下利，但呕者，此方主之。
葛根汤原方加半夏（半升，洗）
煎服同前。
歌曰：二阳（太阳与阳明合病）下利葛根夸，不利旋看呕逆嗟。须取原方照分两，半升半夏洗来加。
张令韶曰：不下利但呕者，太阳之气仍欲上达而从开也。因其势而开之，故加半夏以宣通逆气。
葛根黄芩黄连汤  ***************************
治太阳病桂枝证，医反下之，利遂不止，脉促者，表未解也，喘而汗出者，此汤主之。
葛根（半斤）　甘草（二两）　黄芩（二两）　黄连（二两）
上四味，以水八升，先煮葛根，减二升，纳诸药，煮取二升，去滓，分温再服。
歌曰：二两连芩二两甘，葛根八两论中谈。喘而汗出脉兼促，误下风邪利不堪。（一本，黄连三两。）
蔚按：太阳桂枝证而反下之，邪由肌腠而内陷于中土，故下利不止。脉促与喘汗者，内陷之邪欲从肌腠外出而不能出，涌于脉道，如疾行而蹶为脉促；涌于华盖，肺主气而上喘，肺主皮毛而汗出。方主葛根，从里以达于表，从下以腾于上。辅以芩、连之苦，苦以坚之，坚毛窍而止汗，坚肠胃以止泻。又辅以甘草之甘，妙得苦甘相合，与人参同味而同功，所以辅中土而调脉道，真神方也。许宏《方议》云此方亦能治阳明大热下利者，又能治嗜酒之人热喘者，取用不穷也。（蔚按：金桂峰之女患痢，身热如焚，法在不治。余断其身热为表邪，用人参败毒散，继服此方痊愈，益信长沙方之取用不穷也。）
麻黄汤  ***************************
治太阳病头疼发热，身疼腰痛，骨节疼痛，恶寒无汗而喘者，此方主之。
麻黄（三两，去节）　桂枝（二两，去皮）　杏仁（七十个，去皮尖）　甘草（一两，炙）
上四味，以水九升，先煮麻黄减二升，去上沫，纳诸药，煮取二升半，去滓，温服八合。覆取微似汗，不须啜粥，余如桂枝法将息。
按：今医不读《神农本草经》，耳食庸医唾余，谓麻黄难用，而不知气味轻清，视羌、独、荆、防、姜、葱，较见纯粹，学者不可信俗方而疑经方也。
歌曰：七十杏仁三两麻，一甘二桂效堪夸。喘而无汗头身痛，温覆休教粥到牙。
蔚按：以上俱言桂枝证，至此方言麻黄证也。方下所列各证，皆兼经气而言。何谓经？《内经》云：太阳之脉，上连风府，上头项，挟脊，抵腰，至足，循身之背是也。何谓气？《内经》云：太阳之上，寒气主之。又云：三焦膀胱者，腠理毫毛其应。是太阳之气，主周身之表而主外也。桂枝证病在肌腠，肌腠实则肤表虚，故以自汗为提纲。此证病在肤表，邪在肤表则肤表实，故以无汗为提纲。无汗则表气不通，故喘；痛而曰疼，痛之甚也。此经与气并伤，视桂枝证较重，故以麻黄大开皮毛为君，以杏仁利气，甘草和中，桂枝从肌以达表为辅佐。覆取似汗而不啜粥，恐其逗留麻黄之性，发汗太过也。
大青龙汤  ***************************
治太阳中风脉浮紧，发热恶寒，身疼痛，不汗出而烦躁者，此方主之。
麻黄（六两，去节）　桂枝（二两，去皮）　甘草（二两，炙）　杏仁（五十枚。一本，四十枚）　石膏（如鸡子大，碎）　生姜（三两）　大枣（十二枚）
上七味，以水九升，先煮麻黄减二升，去上沫，纳诸药，煮取三升，去滓，温服一升，取微似汗。汗出多者，温粉扑之，一服汗者，停后服。（从张氏，节去三句。）
歌曰：二两桂甘三两姜，膏如鸡子六麻黄。枣枚十二五十杏，无汗烦而且躁方。（一本，杏仁四十枚，甘草三两。许宏《方议》云：温粉者，只用白术、藁本、川芎、白芷各一两，米粉三两，为细末，扑其身则汗止。）
蔚按：太阳底面便是少阴，少阴证本无汗，而烦躁证少阴与太阳俱有之。若太阳中风脉浮，为肌病有欲汗之势，紧为表实，仍不得有汗，是肌与表兼病也。发热为太阳之标病，恶寒为太阳之本病，是标与本俱病也。太阳之气主周身之毫毛，太阳之经挟脊抵腰，身疼痛是经与气并病也。风为阳邪，病甚而汗不出，阳邪内扰，不可认为少阴之烦躁，以致议温有四逆汤，议寒有黄连阿胶汤之误。只用麻黄汤以发表，桂枝汤以解肌，而标本经气之治法俱在其中。去芍药者，恶其苦降，恐引邪陷入少阴也。加石膏者，取其质重性寒，纹理似肌，辛甘发散，能使汗为热隔之症透达而解，如龙能行云而致雨也。更妙在倍用麻黄，挟石膏之寒尽行于外而发汗，不留于内而寒中，方之所以入神也。下节言脉即不紧而缓，身即不疼而但重且有轻时，虽不若上节之甚，而无汗与烦躁，审非少阴证，亦可以此汤发之。论云无少阴证者，此者字承上节不汗出而烦躁言也。
小青龙汤  ***************************
治伤寒表不解，心下有水气，干呕发热而渴，或咳，或利，或噎，或小便不利、少腹满，或喘，此方主之。
麻黄（三两）　芍药（三两）　细辛（三两）　干姜（三两）　甘草（三两）　桂枝（三两）　半夏（半升）　五味子（半升）
上八味，以水一斗，先煮麻黄减二升，去上沫，纳诸药，煮取三升，去渣，温服一升。若微利者，去麻黄，加荛花如鸡子大，熬令赤色。若渴者，去半夏，加瓜蒌根三两。若噎者，去麻黄，加附子一枚炮。若小便不利、小腹满，去麻黄，加茯苓四两。若喘者，去麻黄，加杏仁半升。
歌曰：桂麻姜芍草辛三，夏味半升记要谙。表不解兮心下水，咳而发热句中探。（柯韵伯云：心下为火位，水火相射则水气之变幻不可拘。如上而不下则或噎或喘，下而不上则或渴或利，留于肠胃则小便不利而小腹因满矣。惟发热而咳是为水证。）
加减歌曰：若渴去夏取蒌根，三两加来功亦壮。微利去麻加荛花（吴云：此味不常用，以茯苓代之），熬赤取如鸡子样。若噎去麻炮附加，只用一枚功莫上。麻去再加四两苓，能除尿短小腹胀。若喘除麻加杏仁，须去皮尖半升量。
蔚按：此寒伤太阳之表不解，而动其里水也。麻、桂从太阳以祛表邪，细辛入少阴而行里水，干姜散胸前之满，半夏降上逆之气，合五味之酸、芍药之苦，取酸苦涌泄而下行。既欲下行而仍用甘草以缓之者，令药性不暴，则药力周到，能入邪气水饮互结之处而攻之。凡无形之邪气从肌表出，有形之水饮从水道出，而邪气水饮一并廓清矣。喻嘉言云：方名小青龙者，取其翻波逐浪以归江海，不欲其兴云升天而为淫雨之意。若泥麻黄过散，减去不用，则不成其为龙，将何恃以翻波逐浪乎？
桂枝加厚朴杏仁汤  ***************************
治太阳病下之微喘者，表未解也。
桂枝（三两）　甘草（二两）　芍药（三两）　大枣（十二枚）　杏仁（五十枚）　厚朴（二两，炙，去皮）　生姜（三两　切）
上七味，以水七升，微火煮取三升，去滓，温服一升，覆取微似汗。
歌曰：下后喘生（桂枝证下之微喘）及喘家（素有喘，名喘家），桂枝汤外更须加。朴加二两五十杏，此法微茫未有涯。
参太阳病，有在表在外之不同。以皮肤为表，肌腠为外也。太阳表病未解而下之，气不因下而内陷仍在于表，不能宣发而微喘。用桂枝汤从肌而托之于表，加厚朴以宽之，杏仁以降之，表解而喘平矣。与太阳病下之后，其气上冲者，可与桂枝汤参看。
干姜附子汤  ***************************
治下之后复发汗，昼日烦躁不得眠，夜安静，不渴不呕，无表证，脉沉微，身无大热者，此方主之。
干姜（一两）　附子（一枚，生用，去皮，切八片）
上二味，以水五升，煮取一升，去滓，顿服。
歌曰：生附一枚一两姜，昼间烦躁夜安常。脉微无表身无热，幸藉残阳未尽亡。
蔚按：太阳底面便是少阴，太阳证误下之，则少阴之阳既虚，又发其汗，则一线之阳难以自主。阳王于昼，阳虚欲援同气之救助而不可得，故烦躁不得眠。阴王于夜，阳虚必俯首不敢争，故夜则安静。又申之曰：不呕不渴，脉沉微，无表证，身无大热，辨其烦躁之绝非外邪，而为少阴阳虚之的证也。证既的，则以回阳之姜、附顿服，何疑？
桂枝加芍药生姜人参新加汤  ***************************
治发汗后身疼痛，脉沉迟者。
桂枝（三两）　芍药（四两）　甘草（二两，炙）　人参（三两）　大枣（十二枚）　生姜（四两）
上六味，以水一斗二升，微火煮取三升，去滓，分温服一升，余如桂枝汤法。（按《内台》云：白水煎，通口服，不必取汗。此说可存。）
歌曰：汗后身疼脉反沉，新加方法轶医林。方中姜芍还增一，三两人参义蕴深。
蔚按：此言太阳证发汗后，邪已净而营虚也。身疼痛证虽似外邪，而血虚不能养营者必痛也。师恐人之误认为邪，故复申之曰脉沉迟，以脉沉者病不在表，迟者血虚无以营脉也。方用桂枝汤取其专行营分，加人参以滋补血液生始之源，加生姜以通血脉循行之滞，加芍药之苦平，欲领姜、桂之辛，不走于肌腠而作汗，潜行于经脉而定痛也。曰新加者，言邪盛忌用人参，今因邪净而新加之。注家谓有余邪者，误也。
麻黄杏仁甘草石膏汤  ***************************
治发汗后不可更行桂枝汤，若汗出而喘，无大热者，此汤主之，下后同。
麻黄（四两，去节）　杏仁（五十枚）　甘草（二两，炙）　石膏（半斤）
上四味，以水七升，先煮麻黄，去上沫，纳诸药，煮取二升，去滓，温服一升。
歌曰：四两麻黄八两膏，二甘五十杏同熬。须知禁桂为阳盛，喘汗全凭热势操。
男元犀按：此借治风温之病。论曰太阳病发热而渴不恶寒者，为温病；若发汗已，身灼热者名风温一节，未出其方，此处补之。其文略异，其实互相发明。不然，汗后病不解，正宜桂枝汤。曰不可更行者，知阳盛于内也。汗出而喘者，阳盛于内，火气外越而汗出，火气上越而喘也。其云无大热，奈何？前论温病曰发热而渴不恶寒者，邪从内出，得太阳之标热，无太阳之本寒也。今曰无大热，邪已蕴酿成热，热盛于内，以外热较之而转轻也。读书要得间，不可死于句下。至于方解，柯韵伯最妙，宜熟读之。
柯韵伯云：此方为温病之主剂。凡冬不藏精之人，热邪伏于脏腑，至春风解冻，伏邪自内而出，法当乘其势而汗之，热随汗解矣。此证头项强痛与伤寒尽同，惟不恶寒而渴以别之。证系有热无寒，故于麻黄汤去桂易石膏，以解表里俱热之证。岐伯所云，未满三日可汗而已者，此法是也。此病得于寒时，而发于风令，故又名曰风温，其脉阴阳俱浮，其证自汗身重。盖阳浮则强于卫外而闭气，故身重，当用麻黄开表以逐邪；阴浮不能藏精而汗出，当用石膏镇阴以清火。表里俱热，则中气不运，升降不得自如，故多眠鼻鼾，语言难出，当用杏仁、甘草以调气。此方备升降轻重之性，足以当之，若攻下、火熏等法，此粗工促病之术也。盖内蕴之火邪与外感之余热，治不同法。是方温病初起，可用以解表清里，汗后可复用以平内热之猖狂，下后可复用以彻伏邪之留恋，与风寒不解用桂枝汤同法。例云：桂枝下咽，阳盛则毙。特开此凉解一法，为大青龙汤之变局，白虎汤之先著也。然此证但热无寒，用青龙则不宜姜、桂，恐脉流薄疾，斑黄狂乱作矣。此证但热不虚，用白虎则不宜参、米，恐食入于阴则长气于阳，谵语腹胀矣。此为解表之剂，若无喘、鼾、语言难出等证，则又白虎之证治矣。凡治温病表里之实用此汤，治温病表里之虚，用白虎加参、米，相须相济者也。若葛根黄芩黄连汤则治痢而不治喘，要知温病下后，无利不止证，葛根、黄连之燥，非治温药。且麻黄专于外达，与葛根之和中发表不同；石膏甘润，与黄连之苦燥悬殊。同是凉解表里，同是汗出而喘，而用药有毫厘之辨矣。
桂枝甘草汤  ***************************
治发汗过多，其人叉手自冒心，心下悸欲得按者，此方主之。
桂枝（四两）　甘草（二两，炙）
上二味，以水三升，煮取一升，去滓，顿服。
歌曰：桂枝炙草取甘温，四桂二甘药不烦。叉手冒心虚已极，汗多亡液究根源。
张令韶曰：此发汗多而伤其心气也。汗为心液，汗出过多，则心液空而喜按，故用桂枝以保心气，甘草助中土以防水逆，不令肾气乘心。
茯苓桂枝甘草大枣汤  ***************************
治发汗后，其人脐下悸者，欲作奔豚，此方主之。
茯苓（半斤）　桂枝（四两）　甘草（四两，炙）　大枣（十五枚）
上四味，以甘澜水一斗，先煮茯苓，减二升，纳诸药，煮取三升，去滓，温服一升，日三服。
作甘澜水法：取水一斗，置在盆内，以勺扬之。水上有珠子五六千颗相逐，取用之。
歌曰：八两茯苓四桂枝，炙甘四两悸堪治。枣推十五扶中土，煮取甘澜两度施。（程知本，甘草二两。）
蔚按：此治发汗而伤其肾气也。桂枝保心气于上，茯苓安肾气于下，二物皆能化太阳之水气。甘草、大枣补中土而制水邪之溢，甘澜水速诸药下行。此心悸欲作奔豚，图于未事之神方也。
厚朴生姜甘草半夏人参汤  ***************************
治发汗后腹胀满，此方主之。
厚朴（半斤，炙，去皮）　生姜（半斤）　半夏（半升，洗）　甘草（二两）　人参（一两）
上五味，以水一斗，煮取三升，去滓，温服一升，日三服。
歌曰：厚朴半斤姜半斤，一参二草亦须分。半升夏最除虚满，汗后调和法出群。
张令韶曰：此治发汗而伤脾气。汗乃中焦水谷之津，汗后亡津液而脾气虚，脾虚则不能转输而胀满矣。夫天气不降，地气不升，则为胀满。厚朴色赤性温而味苦泄，助天气之下降也。半夏感一阴而生，能启达阴气，助地气之上升也。生姜宣通滞气，甘草、人参所以补中而滋生津液者也，津液足而上下交，则胀满自消矣。
茯苓桂枝白术甘草汤  ***************************
治伤寒若吐若下后，心下逆满，气上冲胸，起则头眩，脉沉紧，发汗则动经，身为振摇者，此方主之。
茯苓（四两）　桂枝（三两）　白术（二两）　甘草（二两，炙）
上四味，以水六升，煮取三升，去滓，分温三服。
歌曰：病因吐下气冲胸，起则头眩身振从。茯四桂三术草二，温中降逆效从容。
张令韶曰：此治吐下后而伤肝气也。心下逆满者，心下为脾之部位，脾主中焦水谷之津，吐下以伤其津，遂致脾虚而为满，脾虚而肝气乘之，故逆满也。气上冲胸等句，皆言肝病之本脉本证。方中只用桂枝一味以治肝，其余白术、茯苓、甘草，皆补脾之药，最为得法，即《金匮》所谓知肝之病，当先实脾是也。
芍药甘草附子药  ***************************
治发汗病不解，反恶寒者，虚故也，此汤主之。
芍药（三两）　甘草（三两，炙）　附子（一枚，炮，去皮，切八片）
以上三味，以水五升，煮取一升五合，去滓，温服。
歌曰：一枚附子胜灵丹，甘芍平行三两看。汗后恶寒虚故也，经方秘旨孰能攒。
男元犀按：各家以此证为发汗虚其表阳之气，似是而非。于病不解三字说不去，且虚故也三字亦无来历。盖太阳之邪，法从汗解，汗而不解，余邪未净，或复烦发热，或如疟状。亦有大汗亡阳明之阳，用白虎加人参法，亡少阴之阳，用真武四逆法，论有明训也。今但云不解，可知病未退而亦未加也。恶寒而曰反者奈何？谓前此无恶寒证，因发汗而反增此一证也。恶寒若系阳虚，四逆辈犹恐不及，竟以三两之芍药为主，并无姜、桂以佐之，岂不虑恋阴以扑灭残阳乎？师恐人因其病不解而再行发汗，又恐因其恶寒而径用姜、附，故特切示曰虚故也。言其所以不解，所以恶寒，皆阴阳素虚之故，补虚自足以胜邪，不必他顾也。方中芍药、甘草，苦甘以补阴；附子、甘草，辛甘以补阳。附子性猛，得甘草而缓；芍药性寒，得附子而和。且芍、草多而附子少，皆调剂之妙，此阴阳双补之良方也。论中言虚者，间于节中偶露一二语，单言虚而出补虚之方者只一节，学者当从此隅反之。
茯苓四逆汤  ***************************
治发汗若下之，病仍不解，烦躁者，此方主之。
茯苓（四两，一本，六两）　人参（一两）　附子（一枚，生用）　甘草（二两，炙）　干姜（一两半）
上五味，以水五升，煮取三升，去滓，温服七合，日三服。
歌曰：生附一枚两半姜，二甘六茯一参尝。汗伤心液下伤肾，肾躁心烦得媾（水火交媾则烦躁定矣）昌。
张令韶曰：此汗、下而虚其少阴水火之气也，汗下之后，心肾之精液两虚，以致病仍不解，阴阳水火离隔而烦躁也。烦者，阳不得通阴也；躁者，阴不得遇阳也。茯苓、人参助心主以止阳烦，四逆补肾脏以定阴躁。
五苓散  ***************************
治发汗后，烦渴欲饮水者主之。
猪苓（十八铢）　泽泻（一两六铢）　白术（十八铢）　茯苓（十八铢）　桂枝（半两，去皮）
上五味，捣为末，以白饮和服方寸匕，日三服。多饮暖水，汗出愈。（《内台》：茯苓、猪苓、白术各一两，泽泻二两，桂枝半两，为末。）
歌曰：猪术茯苓十八铢，泽宜一两六铢符。桂枝半两磨调服，暖水频吞汗出苏。（魏念庭云：设非用散而用煎，则内外迎拒，药且不下，又何能多服暖水不吐乎？）
次男元犀按：苓者，令也，化气而通行津液，号令之主也。猪苓、茯苓、泽泻，皆化气之品，有白术从脾以输转之，则气化而水行矣。然表里之邪不能因水利而两解，故必加桂枝以解之，作散以散之，多服暖水以助之，使水精四布，上滋心肺，外达皮毛，微汗一出，而表里之烦热两蠲矣。白饮和服，亦即桂枝汤啜粥之义也。
茯苓甘草汤  ***************************
治伤寒，汗出而渴者，五苓散主之；不渴者，此方主之。
茯苓（三两）　桂枝（二两）　甘草（一两）　生姜（三两）
上四味，以水四升，煮取三升，去滓，分温三服。
歌曰：汗多不渴此方求，又治伤寒厥悸优。二桂一甘三姜茯，须知水汗共源流。
蔚按：此承上，服五苓散多饮暖水以出汗。人知五苓之用在汗，而不知五苓之证在渴也。五苓证之渴，为脾不转输，非关胃燥。推而言之，不输于上为渴，不输于中为水逆，不输于下为小便不利。虽有烦热之病，责在水津不能四布，故白术、桂枝之辛温不避也。论曰汗出而渴，可知中焦水谷之津发泄而伤脾，脾伤则不能输津而作渴，故取五苓散布散其水津。若不渴者，中焦之液未伤，只用茯苓甘草汤，取茯苓之利水，俾肾水不沸腾而为汗。

卷三·太阳方  ——————————————————————————————————————————————————————————————————————————————————————————

栀子豉汤  ***************************
治发汗吐下后，虚烦不得眠，反覆颠倒，心中懊憹者。
栀子（十四枚，生用，擘）　香豉（四合，绵裹）
上二味，以水四升，先煮栀子，得二升半，纳豉，煮取一升半，去滓，分为二服。温进一服，得吐者，止后服。（从张本，删此二句。）
歌曰：山栀香豉治何为，烦恼难眠胸窒宜。十四枚栀四合豉，先栀后豉法煎奇。
男元犀按：此汤旧本有得吐止后服等字，故相传为涌吐之方。高明如柯韵伯，亦因其说，惟张隐庵、张令韶极辨其讹，曰：瓜蒂散二条，本经必曰吐之，栀子汤六节，并不言一吐字，且吐下后虚烦，岂有复吐之理乎？此因瓜蒂散内，用香豉二合而误传之也。愚每用此方，服之不吐者多，亦或有时而吐。要之，吐与不吐，皆药力胜病之效也。其不吐者，所过者化，即雨露之用也。一服即吐者，战则必胜，即雷霆之用也。方非吐剂，而病间有因吐而愈者，所以为方之神妙。栀子色赤象心，味苦属火，性寒导火热之下行；豆形象肾，色黑入肾，制造为豉，轻浮引水液之上升，阴阳和，水火济，而烦热、懊憹、结痛等证俱解矣。原本列于太阳，主解烦，非吐剂，而有时亦能涌吐也。韵伯移入阳明，只知为吐剂，泄阳明之烦热。即此，为仁者见仁，知者见知也。
栀子甘草豉汤  ***************************
治栀豉汤证中，若少气者主之。
栀子（十四枚）　甘草（二两，《内台》只用半两）　香豉（四合）
上三味，以水四升，先煮栀子、甘草，取二升半，纳豉，煮取升半，去滓，分温二服。（从张氏重订，下同。）
栀子生姜豉汤  ***************************
治栀子豉汤证中若加呕者，此方主之。
栀子（十四枚）　生姜（五两，《内台》只用一两）　香豉（四合）
上三味，以水四升，先煮栀子、生姜，取二升半，纳豉，煮取升半，去滓，分温二服。
歌曰：栀豉原方效可夸，气羸二两炙甘加。若加五两生姜入，专取生姜治呕家。
蔚按：栀豉解见上。汗吐下后，中气虚不能交通上下，故加甘草以补中。呕者，汗吐下后，胃阳已伤，中气不和而上逆，故加生姜，暖胃、解秽而止逆也。
栀子厚朴汤  ***************************
治伤寒下后，心烦腹满，卧起不安者，此方主之。
栀子（十四枚）　厚朴（四两）　枳实（四枚，水浸，去瓤，炒）
上三味，以水三升，煮取一升半，去滓，分温二服。（本张氏重订。）
歌曰：朴须四两枳四枚，十四山栀亦妙哉。下后心烦还腹满，止烦泄满效兼该。
柯韵伯曰：心烦则难卧，腹满则难起，起卧不安是心移热于胃，与反覆颠倒之虚烦不同。栀子治烦，枳、朴泄满，此两解心腹之妙剂也。
栀子干姜汤  ***************************
治伤寒，医以丸药大下之，身热不去，微烦者主之。
栀子（十四枚）　干姜（二两）
上二味，以水三升半，煮取一升半，去滓，分二服，温进一服。（从张氏，删去二句。）
歌曰：十四山栀二两姜，以丸误下救偏方。微烦身热君须记，辛苦相须尽所长。
张令韶曰：栀子导阳热以下行，干姜温中土以上达，上下交而烦热止矣。
附录家严新案  ***************************
嘉庆戊辰，吏部谢芝田先生令亲，患头项强痛，身疼，心下满，小便不利。服表药，无汗，反烦，六脉洪数。初诊疑为太阳阳明合病，谛思良久曰：前病在无形之太阳，今病在有形之太阳也。但使有形之太阳小便一利，则所有病气俱随无形之经气而汗解矣。用桂枝去桂加茯苓白术汤，一服遂瘥。惟夜间不寐，特告曰：此名虚烦，因辛热遗害，若用枣仁、远志、茯神等药，反招集其所遗而为孽，病必复作矣。用栀子豉汤，即愈。
嘉庆己巳季春，曹扶谷明府，患头痛、项强、恶寒等证。自差次回垣后，更增出寒热往来，欲呕胸满等证。家严诊其脉，数中见小，按之虚不应指。骇谓之曰：阳证见阴脉，法在不治，所幸者大小便如常，神识颇清，正虽虚而尚未溃。察其胸满欲呕、寒热往来之证，俱是病气欲从枢转之象，当乘机而利导之。遂令一日服小柴胡两剂，柴胡每剂八钱。次日再诊，以上诸证虽退，而心胸懊憹不安，语言错乱无次，实觉可忧。又诊其脉略缓，遂为之喜曰：邪从枢转而出，故寒热等证俱平，正为邪热所伤，故烦昏等证并见。此时须当救正，但救正二字，不读《伤寒》《金匮》，便以人参误事，立主用栀子豉汤，从离坎交媾处拨动神机，服后停药，静候三日。值阳明主气之期，申酉为阳明正旺之时，戊癸相合自愈。果如言应期而效。
真武汤  ***************************
治太阳病发汗，汗出不解，其人仍发热，心下悸，头眩，身瞤动，振振欲擗地者，此方主之。又治少阴病二三日不已，至四五日，腹痛小便不利，四肢沉重疼痛，自下利者，此为有水气，其人或咳，或小便自利，或呕者，此方主之。
茯苓（三两）　芍药（三两）　生姜（三两）　白术（二两）　附子（一枚，炮）
上五味，以水八升，煮取三升，去滓，温服七合，日三服。
歌曰：生姜芍茯数皆三，二两白术一附探。便短咳频兼腹痛，驱寒镇水与君谈。
真武汤加减法：
加减歌曰：咳加五味要半升，干姜细辛一两具（一本，去生姜）。小便若利恐耗津，须去茯苓肾始固。下利去芍加干姜，二两温中能守住。若呕去附加生姜，足前须到半斤数。
张令韶曰：虚者不可汗，汗后病不解而变证也。真武者，镇水之神也。水性动，今动极不安，故亦以此镇之。茯苓，松之余气，潜伏于根，故归伏心神而止悸。附子启下焦之生阳，上循于头而止眩。芍药滋养营血，生姜宣通经脉，而瞤动自止。白术所以资中土而灌溉四旁者也。
罗东逸曰：小青龙汤治表不解有水气，中外皆寒实之病也。真武汤治表已解有水气，中外皆虚寒之病也。真武者，北方司水之神也，以之名汤者，藉以镇水之义也。夫人一身制水者脾也，主水者肾也，肾为胃关，聚水而从其类。倘肾中无阳，则脾之枢机虽运，而肾之关门不开，水即欲行，以无主制，故泛溢妄行而有是证也。用附子之辛热，壮肾之元阳，则水有所主矣；白术之温燥，建立中土，则水有所制矣；生姜之辛散，佐附子以补阳，于补水中寓散水之意；茯苓之淡渗，佐白术以健土，于制水中寓利水之道焉。而尤重在芍药之苦降，其旨甚微。盖人身阳根于阴，若徒以辛热补阳，不少佐以苦降之品，恐真阳飞越矣。芍药为春花之殿，交夏而枯，用之以亟收散漫之阳气而归根。下利减芍药者，以其苦降涌泄也。加干姜者，以其温中胜寒也。水寒伤肺则咳，加细辛、干姜者，胜水寒也。加五味子者，收肺气也。小便利者去茯苓，恐其过利伤肾也。呕者去附子加生姜，以其病非下焦，水停于胃，所以不须温肾以行水，只当温胃以散水，且生姜功能止呕也。
小柴胡汤  ***************************
治少阳经发热，口苦耳聋，其脉弦者。又治太阳阳明二经发热不退，寒热往来。
柴胡（半斤）　黄芩（三两）　人参（三两）　甘草（三两）　生姜（三两）　半夏（半升，洗）　大枣（十二枚，擘）
上七味，以水一斗二升，煮取六升，去滓，再煎。取三升，温服一升，日三服。
若胸中烦而不呕，去半夏、人参，加瓜蒌实一枚；若渴者，去半夏，加人参，合前成四两半，瓜蒌根四两；若腹中痛者，去黄芩，加芍药三两；若胁下痞硬，去大枣，加牡蛎四两；若心下悸小便不利者，去黄芩，加茯苓四两；若不渴，外有微热者，去人参，加桂枝三两，温覆，取微汗愈；若咳者，去人参、大枣、生姜，加五味子半升，干姜二两。
歌曰：柴胡八两少阳凭，枣十二枚夏半升。三两姜参芩与草，去滓重煮有奇能。
张令韶曰：太阳之气，不能从胸出入，逆于胸胁之间，内干动于脏气，当识少阳之枢转而外出也。柴胡二月生苗，感一阳初生之气，香气直达云霄，又禀太阳之气，故能从少阳之枢以达太阳之气；半夏生当夏半，感一阴之气而生，启阴气之上升者也；黄芩气味苦寒，外实而内空腐，能解形身之外热；甘草、人参、大枣，助中焦之脾土，由中而达外；生姜所以发散宣通者也，此从内达外之方也。
愚按：原本列于太阳，以无论伤寒、中风，至五六日之间，经气一周，又当来复于太阳。往来寒热，为少阳之枢象，此能达太阳之气从枢以外出，非解少阳也。各家俱移入少阳篇，到底是后人识见浅处。
小柴胡汤加减法：
加减歌曰：胸烦不呕除夏参，蒌实一枚应加煮。若渴除夏加人参，合前四两五钱与。蒌根清热且生津，再加四两功更巨。腹中痛者除黄芩，芍加三两对君语。胁下痞硬大枣除，牡蛎四两应生杵。心下若悸尿不长，除芩加茯四两侣。外有微热除人参，加桂三两汗休阻。咳除参枣并生姜，加入干姜二两许。五味半升法宜加，温肺散寒力莫御。
张令韶曰：太阳之气，不能从胸出入，逆于胸胁之间，虽不干动在内有形之脏真，而亦干动在外无形之脏气。然见一脏之证，不复更及他脏，故有七或证也。胸中烦者，邪气内侵君主，故去半夏之燥；不呕者，中胃和而不虚，故去人参之补，加瓜蒌实之苦寒，导火热以下降也；渴者，阳明燥金气盛，故去半夏之辛，倍人参以生津，加瓜蒌根引阴液以上升也；腹中痛者，邪干中土，故去黄芩之苦寒，加芍药以通脾络也；胁下痞硬者，厥阴肝气不舒，故加牡蛎之纯牡，能破肝之牝脏，其味咸能软坚，兼除胁下之痞；去大枣之甘缓，欲其行之捷也；心下悸、小便不利者，肾气上乘而积水在下，故去黄芩，恐苦寒以伤君火，加茯苓保心气以制水邪也；不渴、外有微热者，其病仍在太阳，故不必生液之人参，宜加解外之桂枝，覆取微汗也；咳者，形寒伤肺，肺气上逆，故加干姜之热以温肺，五味之敛以降逆，凡咳皆去人参。长沙之秘旨，既有干姜之温，不用生姜之散，既用五味之敛，不用大枣之缓也。
小建中汤  ***************************
治伤寒阳脉涩，阴脉弦，法当腹中急痛者，以此方主之。又伤寒二三日，心中悸而烦者，此方主之。
芍药（六两）　桂枝（三两）　甘草（二两）　生姜（三两）　胶饴（一升）　大枣（十二枚）
上六味，以水七升，煮取三升，去滓，纳胶饴，更上微火消解，温服一升，日三服。呕家不可用建中，以甜故也。
歌曰：建中即是桂枝汤，倍芍加饴绝妙方。饴取一升六两芍，悸烦腹痛有奇长。
程扶生曰：伤寒二三日，邪尚在表，未及传里之时。悸则阳虚，烦则阴虚，故以芍药之苦以益阴，姜、桂之辛以扶阳，而复用甘草、大枣之甘温缓其中。中既建，则邪不致入里矣。而姜、桂等又能托邪外出，此为阴阳两虚之人而立一养正驱邪法也。
张令韶曰：经隧之血脉，流行不息，今寒气入而稽迟之，入阳络则阳脉涩，入阴络则阴脉弦，法当腹中急痛。先与建中汤，以经隧之血脉皆中胃之所生，更得小柴胡汤以转枢机，枢机利则经隧之血脉通矣，通则不痛也。
蔚考：《金匮》黄芪建中汤有加减法，小建中汤无加减法。今查《内台方议》亦有加减，未知为年久脱简，抑或许氏新附与否，姑录之以备参考。《方议》载：建中汤治虚痛者，加黄芪；治心痛者，加元胡索；治血虚者，加当归、川芎；治盗汗多者，加小麦、茯神；治虚中生热，加柴胡、地骨皮。
大柴胡汤  ***************************
治太阳病未解便传入阳明，大便不通，热实心烦，或寒热往来，其脉沉实者，以此方下之。
柴胡（半斤）　半夏（半升）　芍药（三两）　黄芩（三两）　生姜（五两）　枳实（四枚，炙）　大枣（十二枚）
上七味，以水一斗二升，煮取六升，去滓，再煎，温服一升，日三服。一方，用大黄二两，若不加大黄，恐不为大柴胡汤也。（按：此方原有两法，长沙并存其说而用之。）
歌曰：八柴四枳五生姜，芩芍三分二大黄。半夏半升十二枣，少阳实证下之良。
蔚按：凡太阳之气逆而内干，必藉少阳之枢转而外出者，仲景名为柴胡证。但小柴胡证心烦，或胸中烦，或心下悸，重在于胁下苦满；而大柴胡证，不在胁下而在心下，曰心下急，郁郁微烦，曰心下痞硬，以此为别。小柴胡证曰喜呕，曰或胸中烦而不呕；而大柴胡证不独不呕，而且呕吐，不独喜呕，而且呕不止，又以此为别。所以然者，太阳之气不从枢外出，反从枢内入于君主之分，视小柴胡证颇深也。方用芍药、黄芩、枳实、大黄者，以病势内入，必取苦泄之品以解在内之烦急也。又用柴胡、半夏，以启一阴一阳之气，生姜、大枣，以宣发中焦之气。盖病势虽已内入，而病情仍欲外达，故制此汤，还藉少阳之枢而外出，非若承气之上承热气也。汪讱庵谓加减小柴胡、小承气而为一方，未免以庸俗见测之也。
柴胡加芒硝汤  ***************************
治伤寒十三日不解，胸胁满而呕，日晡所发潮热，已而微利。此本柴胡证，下之而不得利，今反利者，知医以丸药下之，非其治也。潮热者，实也，先宜小柴胡以解外，后以此汤主之。
柴胡（二两六铢）　半夏（二十铢）　黄芩（一两）　甘草（一两）　生姜（一两）　人参（一两）　大枣（四枚）　芒硝（二两）
上七味，以水四升，煮取二升，去滓，纳芒硝，更煮微沸，分温再服。（此药剂之最轻者，以今秤计之，约二两。分二服，则一服只一两耳。）
歌曰：小柴分两照原方，二两芒硝后入良。误下热来日晡所，补兼荡涤有奇长。（此歌照《内台方》、宋本《玉函经》，然当照成氏为妥。）
蔚按：小柴胡汤使太阳之气从枢外出，解见原方。兹云十三日，经尽一周，既来复于太阳，当解而不能解，又交阳明主气之期，病气亦随经气而涉之。阳明主胸，少阳主胁，胸胁满而呕者，阳明之阖不得少阳之枢以外出也。日晡所者，申酉戌之际也，阳明旺于申酉戌，故应其时而发潮热。热已微利者，阳明之气虽实，其奈为丸药所攻而下陷。陷者举之，用小柴胡汤以解外。解，寓升发之义，即所以举其陷而止其利也。又加芒硝者，取芒硝之咸寒以直通地道，不用大黄之苦寒以犯中宫。盖阳明之气既伤，不宜再伤，师之不用大柴而用小柴，其义深矣。
桃仁承气汤  ***************************
治太阳病不解，热结膀胱，其人如狂，血自下者愈。其外不解者，尚未可攻，当先解外。外已解，但小腹急结者，乃可攻之，宜此方主之。
桃仁（五十个）　大黄（四两）　甘草（二两）　桂枝（二两）　芒硝（二两）
上五味，以水七升，煮取二升半，去滓，纳芒硝，更上火微沸，下火。先食，温服五合，日三服，当微利。
歌曰：五十桃仁四两黄，桂硝二两草同行。膀胱热结如狂证，外解方攻用此汤。
蔚按：张令韶谓太阳有气有经，其气从胸而出入，其经挟脊入循膂而内络膀胱。如病邪从胸胁而入，涉于阳明少阳之分，则为小柴胡汤证；循背膂而入，自入于太阳之腑，则为桃仁承气汤证。太阳之腑曰膀胱，在小腹之间，为血海之所。膀胱有津液而无血，而与胞中之血海相连。热干之，阴不胜阳，则动胞中之血而自下，故其人如狂。然病起外邪，当先解外，必审其小腹急结，乃可攻之。急结者，其血有急欲通之象也。桃得阳春之生气，其仁微苦而涌泄，为行血之缓药，得大黄以推陈致新，得芒硝以清热消瘀，得甘草以主持于中，俾诸药遂其左宜右有之势。桂枝用至二两者，注家以为兼解外邪，而不知辛能行气，气行而血乃行也。（男蔚按：《内经》曰：血在上喜忘，血在下如狂。）
柴胡加龙骨牡蛎汤  ***************************
治伤寒八九日，下之，胸胁满，烦惊，小便不利，谵语，一身尽重不可转侧者，此方主之。
柴胡（一两半）　龙骨（一两半）　黄芩（一两半）　生姜（一两半）　人参（一两半）　茯苓（一两半）　铅丹（一两半）　牡蛎（一两半）　桂枝（一两半）　半夏（一两半）　大枣（六枚）　大黄（二两）　半夏（一两半）
上十二味，以水八升，煮取四升。纳大黄，更煮一二沸。去滓，温服一升。（此分两照宋本《玉函经》及《内台方》，若《伤寒论》，柴胡则用四两，半夏二合。）
歌曰：参芩龙牡桂丹铅，苓夏柴黄姜枣全。枣六余皆一两半，大黄二两后同煎。
《内台方议》云：伤寒八九日，邪气错杂，表里未分，而误下之，则虚其里而伤其表。胸满而烦者，邪热客于胸中；惊者，心恶热而神不守也；小便不利者，里虚津液不行也；谵语者，胃热也；一身尽重不可转侧者，阳气内荣于里，不行于表也。故用柴胡为君，以通表里之邪而除胸胁满；以人参、半夏为臣，辅之；加生姜、大枣而通其津液；加龙骨、牡蛎、铅丹，收敛神气而镇惊，为佐；加茯苓以利小便而行津液；加大黄以逐胃热止谵语；加桂枝以行阳气而解身重错杂之邪，共为使。以此十一味之剂，共救伤寒坏逆之法也。
《伤寒论》共十二味，一本无黄芩，只十一味也。
桂枝去芍药加蜀漆牡蛎龙骨救逆汤  ***************************
治伤寒脉浮，医以火迫劫之，亡阳，必惊狂，起卧不安者，此方主之。
桂枝（三两）　甘草（二两）　大枣（十二枚）　生姜（三两）　牡蛎（熬，五两）　龙骨（四两）　蜀漆（三两，洗去腥）
上为末，以水一斗二升，先煮蜀漆，减二升，纳诸药，煮取三升，去滓，温服一升。（一本，蜀漆四两。）
歌曰：桂枝去芍已名汤，蜀漆还加龙牡藏。五牡四龙三两漆，能疗火劫病惊狂。
张令韶曰：伤寒脉浮，病在阳也，太阳与君火相合而主神。心为阳中之太阳，医以火迫劫，亡阳，亡其君主之阳，非下焦生阳之阳。心为火迫，则神气外浮，故如惊狂而不安。桂枝色赤入心，取之以保心气，佐以龙、牡者，取水族之物以制火邪，取重镇之品以治浮越也。芍药苦平，非亡阳所宜，故去之。蜀漆取通泄阳热，故先煮之。神气生于中焦水谷之精，故用甘草、大枣、生姜，以资助中焦之气也。病在阳复以火劫，此为逆也，故曰救逆。
桂枝加桂汤  ***************************
治烧针令其汗，针处被寒，核起而赤者，必发奔豚，气从小腹上冲心，灸其核上各一壮，与此方主之。
桂枝（五两）　芍药（三两）　生姜（三两）　甘草（二两）　大枣（十二枚）
上五味，以水七升，煮取三升，去滓，温服一升。
按：本论云：与桂枝加桂汤，更加桂二两，而不知原用三两，更加二两，即名此汤，非于五两之外更加也。
歌曰：气从脐逆号奔豚，汗为烧针启病源。只取桂枝汤本味，再加二两桂枝论。
蔚按：少阴上火而下水，太阳病以烧针令其汗，汗多伤心，火衰而水乘之，故发奔豚。用桂枝加桂，使桂枝得尽其量，上能保少阴之火脏，下能温少阴之水脏，一物而两扼其要也。核起而赤者，针处被寒，灸以除其外寒，并以助其心火也。
桂枝甘草龙骨牡蛎汤  ***************************
治火逆下之，因烧针烦躁者，此汤主之。
桂枝（一两）　甘草（二两）　龙骨（二两）　牡蛎（二两）
上四味，以水五升，煮取二升半，去滓，温服八合，日三服。
歌曰：二甘一桂不雷同，龙牡均行二两通。火逆下之烦躁起，交通上下取诸中。
蔚按：太阳病因烧针而为火逆者多，今人不用烧针而每有火逆之证者，炮姜、桂、附、荆、防、羌、独之类逼其逆也。火逆则阳亢于上，若遽下之，则阴陷于下。阳亢于上，不能遇阴而烦；阴陷于下，不得遇阳而躁。故取龙、牡水族之物，抑亢阳以下交于阴；取桂枝辛温之品，启阴气以上交于阳。最妙在甘草之多，资助中焦，使上下阴阳之气交通于中，而烦躁自平也。
抵当汤  ***************************
治太阳病热在下焦，小腹硬满，下血乃愈。所以然者，以太阳随经，瘀热在里故也。此汤主之。
虻虫（三十个，去足翅，熬）　水蛭（三十个，熬）　大黄（三两，酒洗）　桃仁（三十个）
上四味，锉如麻豆，以水五升，煮取三升，去滓，温服一升。不下，再服。
歌曰：大黄三两抵当汤，里指任冲不指胱。虻蛭桃仁各三十，攻其血下定其狂。
张令韶曰：太阳有经与气之分，亦有外与表之别。桃仁承气证热结膀胱，乃太阳肌腠之邪从背膂而下结于膀胱，故曰外不解者，尚不可攻，肌腠为外也。抵当证瘀热在里，乃太阳肤表之邪从胸中而下结于小腹，表气通于胸，故曰表证仍在，反不结胸，皮毛为表也。盖太阳之气，从胸而出，入太阳之经，循背膂而下络膀胱。经病，外邪从背而入结于膀胱者，详于桃仁承气汤方注；而气病，表邪从胸而入，不涉于膀胱，故不曰热结膀胱，而曰反不结胸，热在下焦。盖下焦即胞中，冲、任二脉之所起也，冲脉起于气冲，任脉起于中极之下，以上毛际，亦居小腹。故前章曰小腹急结，此章曰小腹硬满。急结者，急欲下通之象，不必攻之，故曰下者愈，只用桃仁承气汤足矣。此曰硬满，全无下通之势，故不曰血自下，而曰下血乃愈，言必攻而始下也，非抵当不可。二证之分别如此。
又曰：太阳病六七日，正当太阳主气之期，表证仍在，脉当浮，今微而沉者，气随经络沉而内薄也。内薄于胸当结胸，今反不结胸者，知表邪从胸而下入于阴分。阴不胜阳，故发狂；热在下焦，故小腹硬满；硬满而小便自利，便知其不在无形之气分，而在有形之血分也。方用虻虫、水蛭，一飞一潜，吮血之物也。在上之热随经而入，飞者抵之；在下之血为热所瘀，潜者当之。配桃核之仁、将军之威，一鼓而下，抵拒大敌，四物当之，故曰抵当。
抵当丸  ***************************
治伤寒有热，小腹满，应小便不利，今反利者，为有血也，当下之。
虻虫（二十个，去翅足，熬）　水蛭（二十个，熬）　桃仁（三十五个）　大黄（三两）
上四味，捣，分为四丸，以水一升，煮一丸，取七合服，不可余药。晬时当下血，若不下者，更服。
歌曰：卅五桃仁三两黄，虻虫水蛭廿枚详。捣丸四个煎宜一，有热尿长腹满尝。
陈修园曰：抵当之脉，浮取微而沉取结，按曰微而沉，非沉微也，故又以沉结申之。抵当之证，发狂，小腹硬满，小便自利。其中又有发黄病，审其小便不利，为膀胱之气不化；小便自利，非膀胱之气不化，为下焦之瘀不行。以此方之难用，又不可不用，不得不重申其义也。然此为抵当汤、丸二证公共之辨法也。师又立抵当丸方法者，着眼在有热二字，以热瘀于里而仍蒸于外，小腹又满，小便应不利而反自利，其证较重，而治之不可急遽，故变汤为丸，以和洽其气味，令其缓达病所。曰不可余药者，谓连滓服下，不可留余。庶少许胜多许，俟晬时下血，病去而正亦无伤也。
大陷胸丸  ***************************
治结胸证，项亦强，如柔痉状，下之则和，此方主之。
大黄（半斤）　葶苈子（半升，熬）　杏仁（半升，去皮尖，炒黑）　芒硝（半升）
上四味，捣筛二味。次纳杏仁、芒硝，合研如脂，和散，取如弹丸一枚。别捣甘遂末一钱匕，白蜜二合，水二升，煮取一升。温，顿服之，一宿乃下。如不下，更服，取下为效，禁如药法。
歌曰：大陷胸丸法最超，半升葶苈杏硝调。项强如痉君须记，八两大黄取急消。
蔚按：太阳之脉，上循头项；太阳之气，内出于胸膈，外达于皮毛，其治法宜从汗解。今应汗而反下之，则邪气因误下而结于胸膈之间，其正气亦随邪气而内结，不能外行于经脉，以致经输不利，而头项强急如柔痉反张之状。取大黄、芒硝，苦咸以泄火热，甘遂苦辛以攻水结。其用杏仁、葶苈奈何？以肺主皮毛，太阳亦主皮毛，肺气利而太阳之结气亦解也。其捣丸而又纳蜜奈何？欲峻药不急于下行，亦欲毒药不伤其肠胃也。
大陷胸汤  ***************************
治大结胸证，脉沉而紧，心下痛，按之石硬者。
大黄（六两）　芒硝（一升）　甘遂（一钱匕）
上三味，以水六升，先煮大黄，取二升，去滓。纳芒硝，煮一两沸，纳甘遂末。温服一升，得快利，止后服。
歌曰：一钱甘遂一升硝，六两大黄力颇饶。日晡潮热腹痛满，胸前结聚此方消。
蔚按：大黄、芒硝，苦咸之品，借甘遂之毒，直达胸间之饮邪，不专荡胃中之邪秽也。汤与丸分者，丸恐下之太急，故连滓和蜜服之，使留中之邪从缓而下；汤恐下之不急，取三味之过而不留者，荡涤必尽也。
陈亮师曰：结胸者，结于胸中而连于心下也。身之有膈，所以遮上下也。膈能拒邪，则邪但留于胸中；膈不能拒邪，则邪留胸而及于胃；胸胃俱病，乃成结胸。如胸有邪而胃未受邪，则为胸胁满之半表半里证；如胃受邪而胸不留，则为胃家实之阳明病，皆非结胸也。故必详辨分明，庶无差误。
小陷胸汤  ***************************
治小结胸病，正在心下，按之则痛，脉浮滑者主之。又治心下结痛，气喘闷者。
黄连（一两）　半夏（半升，洗）　瓜蒌实（大者一枚）
上三味，以水六升，先煮瓜蒌，取三升，去滓。纳诸药，煎取二升，去滓。分温三服。
歌曰：按而始痛病犹轻（与手不可近大结胸证迥别），脉络凝邪心下成（曰正在心下，上不至心，下不及小腹，与大结胸证又别）。夏取半升连一两，瓜蒌整个要先烹。
张令韶曰：气分无形之邪结于胸膈之间，以无形而化有形，故痛不可按而为大结胸证。结于胸中脉络之间，入于有形之经络而仍归于无形，故正在心下，按之则痛，而为小结胸证。方用黄连以解心下之热，半夏以疏脉络之结，瓜蒌延蔓似络，性寒凉而实下行，所以导心下脉络之结热从下而降也。若大结胸证亦用此汤，药不及病，多死。又曰：气，无形者也；经，有形者也。以无形之邪结于胸膈之内，故用大黄、甘遂辈，从有形之肠胃而解；结于脉络之间，又用黄连、半夏辈，从无形之气分而散，此经气互相贯通之理。
徐灵胎曰：大承气所下者，燥屎；大陷胸所下者，蓄水；此所下者为黄涎。涎者，轻于蓄水而未成水者也。审证之精，用药之切如此。
文蛤散  ***************************
治病在太阳，应以汗解之，反以冷水噀之者。若灌之，热被劫不得出，弥更益烦，肉上粟起，意欲饮水反不渴者，服文蛤散。若不瘥者，与五苓散。寒实结胸无热证者，与三物小陷胸汤，白散亦可服。
文蛤（五两）
上一味，为散，以沸汤和一方寸匕服，汤用五合。
歌曰：水噀原逾汗法门（太阳宜汗，而以水噀之），肉中粟起（水在皮肤）更增烦（热郁而不得去）。意中思水（里有热）还无渴（水寒侵于肺），文蛤磨调药不繁。
男元犀按：太阳病不发汗而以水噀之，致在表之阳反退却于内而不得去。师取文蛤为散，味咸质燥，以渗散其水气。若不瘥者，用五苓助其脾以转输之，俾仍从皮肤而散也。柯韵伯谓此等轻剂，恐难散湿热之重邪。《金匮要略》云：渴欲饮水不止者，文蛤散主之。又云：吐后，渴欲得水而贪饮者，文蛤汤主之，兼主微风脉紧头痛。审证用方，则彼用散而此则用汤为宜。附文蛤汤：文蛤五两，麻黄、甘草、生姜各三两，石膏五两，杏仁五十枚，大枣十二枚。水六升，煮取二升，温服一升，汗出即愈。
张令韶曰：前论内因之水结于胸胁而为大陷胸汤证，此论外因之水入于皮肤而肉中粟起，或为小结胸证。如水寒实于外，阳热却于内，而为虚寒结胸，无肌表之热证者，与小陷胸以解其内之热结。白散辛温，可以散水寒之气。总之，寒实于外，热却于内，或用苦寒以解内热，或用辛热以散外寒，随时制宜，无不可也。
白散  ***************************
桔梗（三分）　贝母（三分）　巴豆（一分，去皮心，熬黑，研如脂）
上二味为散，纳巴豆，更于臼中杵之，以白饮和服。强人半钱匕，羸者减之。病在膈上必吐，在膈下必利。不利，进热粥一杯；利不止，进冷粥一杯。（原文此下尚有十三句，余于《浅注》全录之，此照《内台方》及张氏本节之。）
歌曰：巴豆熬来研似脂，只须一分（去声）守成规。更加桔贝均三分（去声），寒实结胸细辨医。
蔚按：巴豆辛热，能散寒实而破水饮，贝母开胸结，桔梗开肺气。不作汤而作散，取散以散之之义也。进热粥者，助巴豆之热势以行之也；进冷粥者，制巴豆之热势以止之也；不用水而用粥者，藉谷气以保胃气之无伤也。

卷四·太阳方  ——————————————————————————————————————————————————————————————————————————————————————————

柴胡桂枝汤  ***************************
治伤寒六七日，发热微恶寒，肢节烦疼，微呕，心下支结，外证未去者，此汤主之。又发汗多，亡阳谵语，不可下，与柴胡桂枝汤，和其营卫以通津液，后自愈。
柴胡（四两）　黄芩（一两半）　人参（一两半）　半夏（二合半）　甘草（一两）　桂枝（一两半）　芍药（一两半）　生姜（一两半）　大枣（六枚）
上九味，以水七升，煮取三升，去滓温服。
歌曰：小柴原方取半煎，桂枝汤入复方全（生姜、大枣、甘草，二方俱有，只取桂枝汤之半，须记之。七方：大、小、轻、重、奇、偶、复）。阳中太少相因病，偏重柴胡作仔肩。
蔚按：小柴胡汤解见本方，此言伤寒六七日，一经已周，又当太阳主气之期，其气不能从胸而出，入结于经脉以及支络，故取桂枝汤以除发热恶寒，藉小柴胡汤以达太阳之气从枢以转出。
柴胡桂枝干姜汤  ***************************
治伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也，此汤主之。
柴胡（半斤）　桂枝（三两）　干姜（二两）　黄芩（三两）　牡蛎（二两）　甘草（二两，炙）　瓜蒌根（四两）
上七味，以水一斗二升，煮取六升，去渣再煎，取三升。温服一升，日三服。初服微烦，复服汗出便愈。
歌曰：八柴二草蛎干姜，芩桂宜三瓜四尝。不呕渴烦头汗出，少阳枢病要精详。
张令韶曰：伤寒五六日，厥阴主气之期也。厥阴之上，中见少阳，已发汗而复下之，则逆其少阳之枢，不得外出，故胸胁满微结；不得下行，故小便不利。少阳之上，火气治之，故渴；无枢转外出之机，故不呕。但头汗出者，太阳之津液不能旁达，惟上蒸于头也。少阳欲枢转而不能，故有往来寒热之象也。厥阴内属心包而主脉络，故心烦。此病在太阳而涉厥阴之气，不得少阳之枢以外出，故曰此为未解也。用柴胡、桂枝、黄芩，转少阳之枢而达太阳之气；牡蛎启厥阴之气以解胸胁之结；蒌根引水液之上升而止烦渴；汗下后中气虚矣，故用干姜、甘草以理中。
半夏泻心汤  ***************************
治伤寒五六日，呕而发热者，柴胡证俱在，而以他药下之，柴胡证仍在者，复与柴胡汤。此虽以下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡不中与之，宜此汤。
半夏（半升，洗）　黄芩（三两）　干姜（三两）　甘草（三两）　人参（三两）　黄连（一两）　大枣（十二枚）
上七味，以水一斗，煮取六升，去渣再煎，取三升。温服一升，日三服。
歌曰：三两姜参炙草芩，一连痞证呕多寻。半升半夏枣十二，去滓重煎守古箴。
蔚按：师于此证，开口即云伤寒五六日，呕而发热，柴胡证俱在者，五六日乃厥阴主气之期。厥阴之上，中见少阳，太阳之气欲从少阳之枢以外出，医者以他药下之，心下满而硬痛者为结胸；但满而不痛者，为痞。痞者，否也，天气不降地气不升之义也。芩、连大苦，以降天气；姜、枣、人参，辛甘以升地气，所以转否而为泰也。君以半夏者，因此证起于呕，取半夏之降逆止呕如神，亦即小柴胡汤去柴胡加黄连，以生姜易干姜是也。古人治病，不离其宗如此。
附结胸脏结痞证辨  ***************************
结胸为阳邪，脏结与痞为阴邪，但脏结结于下，痞结结于上也。结于下者，感下焦阴寒之气化；结于上者，感上焦君火之气化也。
十枣汤  ***************************
治太阳中风，下利呕逆，表解者乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和，此方主之。
芫花（熬）　甘遂　大戟
上三味等分，各别捣为散。以水一升半，先煮大枣肥者十枚，取八合，去滓，纳药末。强人服一钱匕，羸者服半钱匕，温服之，平旦服。若下少病不除者，明日更服，加半钱匕。得快下利后，糜粥自养。
歌曰：大戟芫花甘遂平，妙将十枣煮汤行。中风表证全除尽，里气未和此法程。
蔚按：太阳为天，天连于水。太阳中风，风动水气。水气淫于上则呕逆，水气淫于下则下利，水气聚于心下则为痞，且硬满引胁而痛也。其人漐漐汗出，头痛，干呕，短气，汗出等证，宜辨。若恶寒为表未解，不可攻之；若不恶寒，为表解而里未和，宜用此汤。第三味皆辛苦寒毒之品，直决水邪，大伤元气。柯韵伯谓：参、术所不能君，甘草又与之相反，故选十枣以君之，一以顾其脾胃，一以缓其峻毒。得快利后糜粥自养，一以使谷气内充，一以使邪不复作。此仲景用毒攻病之法，尽美又尽善也。
大黄黄连泻心汤  ***************************
治伤寒大下后复发汗，心下痞，按之濡，其脉关上浮紧者，此方主之。若有恶寒者，表未解也，宜先解表，然后攻痞。
大黄（二两）　黄连（一两）
上二味，以麻沸汤二升渍之，须臾，绞去滓，分温再服。
歌曰：痞证分歧辨向趋，关浮心痞按之濡。大黄二两黄连一，麻沸汤调病缓驱。
蔚按：心下痞，按之濡而不硬，是内陷之邪与无形之气抟聚而不散也。脉浮在关以上，其势甚高，是君火亢于上不能下交于阴也，此感上焦君火之化而为热痞也。方用大黄、黄连，大苦大寒以降之，火降而水自升，亦所以转否为泰法也。最妙在不用煮而用渍，仅得其无形之气，不重其有形之味，使气味俱薄，能降而即能升，所谓圣而不可知之谓神也。
附子泻心汤  ***************************
治心下痞而复恶寒汗出者，此汤主之。
大黄（二两）　黄芩（一两）　黄连（一两）　附子（一枚，炮，去皮，破，别煮取汁）
上四味，切三味，以麻沸汤二升渍之，须臾，绞去滓，纳附子汁，分温再服。（愚按：麻沸汤渍者，微取气，不取其味也。）
歌曰：一枚附子泻心汤，一两连芩二大黄。汗出恶寒心下痞，专煎轻渍要参详。
蔚按：心下痞，是感少阴君火之本热也；复恶寒者，复呈太阳寒水之本寒也；汗出者，太阳本寒甚，而标阳大虚而欲外撒也。治伤寒以阳气为主，此际岂敢轻用苦寒？然其痞不解，不得不取大黄、黄连、黄芩之大苦大寒，以解少阴之本热；又恐亡阳在即，急取附子之大温，以温太阳之标阳。并行不悖，分建奇功如此。最妙在附子专煮扶阳，欲其熟而性重；三黄荡积开痞，欲其生而性轻也。
生姜泻心汤  ***************************
治伤寒汗出解之后，胃中不和，心下痞硬，干噫食臭，胁下有水气，腹中雷鸣下利者，此汤主之。
生姜（四两）　甘草（三两）　人参（三两）　干姜（一两）　黄芩（三两）　半夏（半升）　大枣（十二枚）　黄连（一两）
上八味，以水一斗，煮取六升，去滓再煎，取三升。温服一升，日三服。
歌曰：汗余痞证四生姜（太阳寒水之邪伤于肌肤之表者从汗而解，入于躯壳之里者不从汗而解），芩草人参三两行。一两干姜枣十二，一连半夏半升量。
次男元犀按：太阳为寒水之经，寒水之气伤于外者，可从汗而解之；寒水之气入于里者，不能从汗解之。汗出解后，而所现之证俱属水气用事，为本条之的证，惟心下痞硬，为诸泻心法统共之证。陈平伯云：君生姜之辛温善散者宣泄水气，复以干姜、参、草之甘温守中者培养中州，然后以芩、连之苦寒者涤热泄痞。名曰生姜泻心，赖以泻心下之痞，而兼擅补中散水之长也。倘无水气，必不用半夏、生姜之辛散；不涉中虚，亦无取干姜、参、草之补中。要知仲景泻心汤有五，然除大黄黄连泻心汤正治之外，皆随证加减之方也。
甘草泻心汤  ***************************
治伤寒中风，医反下之，其人下利，日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也，此方主之。
甘草（四两）　黄芩（三两）　干姜（三两）　半夏（半升）　黄连（一两）　大枣（十二枚）
上六味，以水一斗，煮取六升，去滓再煎，取三升。温服一升，日三服。
歌曰：下余痞作腹雷鸣，甘四姜芩三两平。一两黄连半升夏，枣枚十二擘同烹。
陈平伯曰：心下痞，本非可下之实热，但以妄下胃虚，客热内陷，上逆心下耳，是以胃气愈虚，痞结愈甚。夫虚者宜补，故用甘温以补虚；客者宜除，必藉苦寒以泄热。方中倍用甘草者，下利不止，完谷不化，此非禀九土之精者不能和胃而缓中。方名甘草泻心，见泄热之品得补中之力而其用始神也。此伊尹《汤液》所制，治狐惑蚀于上部则声嗄者，方中有人参三两。
赤石脂禹余粮汤  ***************************
治伤寒服汤药，下利不止，心下痞硬，服泻心汤已，复以他药下之，利不止。医以理中与之，利益甚。理中者，理中焦，此利在下焦，此方主之。复利不止者，当利其小便。
赤石脂（一斤）　太一禹余粮（一斤）
以上二味，以水六升，煮取二升。去滓，分三服。
歌曰：赤石余粮各一斤，下焦下利此汤欣。理中不应宜斯法，炉底填来得所闻。
张令韶曰：石性坠下，故以治下焦之利，非仅固涩也。下焦济泌别汁而渗入膀胱，故利不止者，又当利其小便，以分别其水谷焉。夫心下痞属上中二焦，此复言不特上中二焦不和而成，即下焦不和而亦能成痞也。
柯韵伯曰：甘、姜、参、术，可以补中宫元气之虚，而不足以固下焦脂膏之脱，此利在下焦，故不得以理中之剂收功矣。然大肠之不固，仍责在胃；关门之不闭，仍责在脾。二石皆土之精气所结，实胃而涩肠，急以治下焦之标者，实以培中宫之本也。要知此证土虚而火不虚，故不宜于姜、附。若湿甚而虚不甚，复利不止者，故又当利小便也。
又曰：凡草木之药，皆禀甲乙之气，总不若禀戊己之化者，得同气相求之义，又有炉底补塞之功。
旋覆代赭汤  ***************************
治汗吐下解后，心下痞硬，噫气不除者，此方主之。
旋覆花（三两）　代赭石（一两）　人参（二两）　甘草（三两，炙）　半夏（半升）　生姜（五两）　大枣（十二枚）
上七味，以水一斗，煮取六升，去滓再煎，取三升。温服一升，日三服。（按：《内台方》代赭石五两，半夏只用二两。）
歌曰：五两生姜夏半升，草旋三两噫堪凭。人参二两赭石一，枣十二枚力始胜。
俞麟州曰，此即生姜泻心汤之变法也。夫二条皆有心下痞硬句，而生姜泻心汤重在水气下趋而作利，旋覆代赭汤重在胃虚挟饮水气上逆而作噫。取治水气下趋而利者，必用生姜以散水；胃虚挟饮而噫者，必用赭石以镇逆。二条对勘，益见仲景制方之妙。
罗东逸云：此方治正虚气不归元，而承领上下之圣方也。盖发汗吐下后，邪虽去而胃气之亏损亦多，胃气既亏，三焦亦因之而失职。阳无所归而不升，阴无所纳而不降，是以浊邪留滞，伏饮为逆，故心下痞硬，噫气不除。方中以人参、甘草养正补虚，姜、枣和脾养胃，所以定安中州者至矣。更以赭石得土气之甘而沉者，使之敛浮镇逆，领人参以归气于下；旋覆之辛而润者，用之开肺涤饮，佐半夏以蠲痰饮于上。苟非二物承领上下，则何能除噫气而消心下之痞硬乎？观仲景治下焦水气上凌，振振欲擗地者，用真武汤镇之；利在下焦大肠滑脱者，用赤石脂禹余粮汤固之。此胃虚于中，气不及下，复用此法领之，而胸中转否为泰，其为归元固下之法，各极其妙如此。
桂枝人参汤  ***************************
治太阳病外证未除而数下之，遂协热而利，利下不止，心下痞硬，表里不解者，此方主之。
桂枝（四两）　人参（三两）　白术（三两）　干姜（三两）　甘草（四两）
上五味，以水九升，先煮四味，取五升，纳桂枝，煮取三升，去滓。温服一升，日再夜一服。
歌曰：人参汤即理中汤，加桂后煎痞利尝。桂草方中皆四两，同行三两术参姜。
蔚按：太阳外证未除而数下之，未有不致虚者。里虚则外热内陷，故为协热利不止。协，合也，同也。言但热不虚，但虚不热，皆不足以致此也。太阳之气出入于心胸，今太阳主阳之气因误下而陷于下，则寒水之阴气反居于阳位，故为心下痞硬，可与甘草泻心汤条，此非热结，但以胃中虚客气上逆，故使硬句互参。方用人参汤以治里虚，桂枝以解表邪，而煮法桂枝后纳者，欲其于治里药中越出于表，以解邪也。
沈丹彩曰：此与葛根黄连汤同一误下而利不止之证也，而寒热各别，虚实对待，可于此互参之。彼因实热而用清邪，此因虚邪而从补正；彼得芩、连而喘汗安，此得理中而痞硬解；彼得葛根以升下陷而利止，此藉桂枝以解表邪而利亦止矣。
瓜蒂散  ***************************
治病如桂枝证，头不痛，项不强，寸脉微浮，胸中痞硬，气上冲咽喉不得息者。此胸中有寒也，当吐之。
瓜蒂（一分，熬黄）　赤小豆（一分）
上二味，各别捣，筛为散已，合治之。取一钱匕，以香豉一合，用热汤七合，煮作稀粥，去滓，取汁和散，温，顿服之。不吐者，少少加，得快吐乃止。诸亡血、虚家，不可与瓜蒂散。（按：《内台方》有昏愦者亦不可用句。）
歌曰：病在胸中气分乖，咽喉息碍痞难排。平行瓜豆还调豉，寸脉微浮涌吐佳。
蔚按：太阳之脉连风府，上头项，今云不痛不强者，不在经脉也。太阳之气出入于心胸，今云胸中痞硬、气上冲咽喉不得息者，是邪气欲从太阳之气上越也。寸脉微浮者，气欲上越之象也。然欲越而不能遽越，其寒水之气不在经亦不在表，而惟在胸中，故曰胸中寒。方取瓜蒂之苦涌，佐以赤小豆之色赤而性降，香豉之黑色而气升，能使心肾相交，即大吐之顷神志不溃，此所以为吐法之神也。又论云：病人手足厥冷，脉乍紧者，邪在胸中，心下满而烦，饥不能食者，病在胸中，当须吐之，宜瓜蒂散。诸家解互异，惟徐灵胎以邪在胸中阳气不能四达解之，甚为简妙。
黄芩汤  ***************************
治太阳与少阳合病，自下利者，此方主之。
黄芩（三两）　甘草（二两，炙）　芍药（二两）　大枣（十二枚）
上四味，以水一斗，煮取三升。去滓，温服一升，日再夜一服。
黄芩加半夏生姜汤  ***************************
治太阳与少阳合病，不下利而呕。
黄芩（三两）　甘草（二两，炙）　芍药（二两）　半夏（半升）　生姜（三两）　大枣（十二枚）
上六味，以水一斗，煮取三升。去滓，温服一升，日再夜一服。
歌曰：枣枚十二守成箴，二两芍甘三两芩。利用本方呕加味，姜三夏取半升斟。
蔚按：仲景凡下利证俱不用芍药，惟此方权用之，以泄陷里之热，非定法也。
张令韶曰：此治太阳与少阳合病而下利与呕也。合者，彼此合同，非如并者之归并于此也。太阳主开，少阳主枢，太阳不能从枢以外出，而反从枢以内陷，故下利。与黄芩汤清陷里之热，而达太阳之气于外。若呕者，少阳之枢欲从太阳之开以上达也，故加半夏、生姜，宣达其逆气，以助太阳之开。
黄连汤  ***************************
治伤寒胸中有热，胃中有邪气，腹中痛，欲呕吐者，此方主之。
黄连（三两）　甘草（二两，炙）　干姜（三两）　人参（二两）　桂枝（三两）　半夏（半升）　大枣（十二枚）
上七味，以水一斗，煮取五升，去滓。温服一升，日三夜二服。
歌曰：腹疼呕吐藉枢能（少阳为枢），二两参甘夏半升。连桂干姜各三两，枣枚十二妙层层。（一本，甘草三两。）
王晋三曰：此即小柴胡汤变法，以桂枝易柴胡，以黄连易黄芩，以干姜易生姜。胸中热、呕吐、腹中痛者，全因胃中有邪气，阻遏阴阳升降之机，故用人参、大枣、干姜、半夏、甘草专和胃气，使入胃之后，听胃气之上下敷布，交通阴阳，再用桂枝宣发太阳之气，载黄连从上焦阳分泻热，不使其深入太阴，有碍虚寒腹痛。
桂枝附子汤  ***************************
治伤寒八九日，风湿相抟，身体疼烦，不能自转侧，不呕不渴，脉浮虚而涩者，此方主之。若其人大便硬，小便自利者，去桂加白术主之。
桂枝（四两）　附子（三枚，炮）　大枣（十二枚）　生姜（三两）　甘草（二两）
上五味，以水六升，煮取二升，去滓。分温三服。
歌曰：三姜二草附枚三，四桂同投是指南。大枣方中十二粒，痛难转侧此方探。（此方药品与桂枝去芍药加附子汤同，但分两之轻重不同，其主治亦别，仲景方法之严如此也。）
桂枝附子去桂加白术汤  ***************************
按即上方加减，故论中云一方二法。
白术（四两）　甘草（二两）　附子（三枚，炮）　大枣（十二枚）　生姜（三两）
上五味，以水六升，煮取二升。去滓，分温三服。初服其人身如痹，半日许复服之，三服尽，其人如冒状，勿怪。此以附子、术并走皮内逐水气，未得除，故使之尔。法当加桂四两，此本一方二法也。
歌曰：大便若硬小便通，脉涩虚浮湿胜风。即用前方须去桂，术加四两有神功。（身重痛不能转侧，风湿病也。前方治风胜于湿，此方治湿胜于风。）
蔚按：师云，伤寒八九日风湿相抟，身体疼烦不能自转侧者，风湿之邪盛也。湿淫于中，无上达之势，故不呕；湿为阴邪，无阳热之化，故不渴；邪盛则正虚，故脉浮虚而涩。但前方主桂枝，为风胜于湿，风为天之阳邪，主桂枝之辛以化之；后方去桂加术，为湿胜于风，湿为地之阴邪，主白术之苦以燥之。或问苦燥之品，不更令大便硬，小便自利乎？曰：太阴湿土喜燥而恶湿，湿伤脾土，则不能输其津液以入胃。师所以去解表之桂，而出补中之术也，且湿既去而风亦无所恋而自除。经方无不面面周到也。
甘草附子汤  ***************************
治风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，此方主之。
甘草（二两）　白术（二两）　桂枝（四两）　附子（二枚，炮）
上四味，以水六升，煮取三升，去滓。温服一升，日三服。初服得微汗则解，能食、汗出复烦者，服五合。恐一升多者，宜服六七合为始。（言初服之始。）
歌曰：术附甘兮二两平，桂枝四两亦须明。方中主药推甘草，风湿同驱要缓行。（宋本《金匮玉函经》，甘草、白术各三两。）
王晋三曰：甘草附子汤，两表两里之偶药。风淫于表，湿流关节，治宜两顾。白术、附子顾里胜湿，桂枝、甘草顾表胜风。独以甘草冠其名者，病深关节，义在缓而行之，若驱之太急，风去而湿仍留，反遗后患矣。
白虎汤  ***************************
治发汗后，大热不解，多汗出，不恶寒，大渴能饮水者，此方主之。（按：此条从《内台方》原文，与《伤寒论》稍异。）
知母（二两）　石膏（一斤，碎，绵裹）　甘草（二两，炙）　粳米（六合）
上四味，以水一斗，煮米熟汤成，去滓。温服一升，日三服。
歌曰：阳明白虎（证）辨非难（大热、多汗、大渴饮水等为阳明证，易辨），难在阳邪背恶寒（论中背恶寒三字两见：一见于少阴证附子汤，一见于此汤。一寒一热，须辨于厘毫之间，为死生大关头）。知六膏斤甘二两，米加六合服之安。
蔚按：白虎汤，《伤寒论》凡三见：太阳条治脉浮滑，厥阴条治脉滑而厥，又治三阳合病，腹满、身重、难以转侧，口不仁而面垢，谵语遗尿等证。而原本此方列于太阳条甘草附子汤之下者，言外见风寒湿燥火之气，俱括于太阳之内，且下一条炙甘草汤，亦即润燥之剂，可知《伤寒论》非只治风寒二气也。
柯韵伯曰：阳明邪从热化，故不恶寒而恶热；热蒸外越，故热汗自出；热灼胃中，故渴欲饮水；邪盛而实，故脉滑，然犹在经，故兼浮也。盖阳明属胃，外主肌肉，虽有大热而未成实，终非苦寒之味所能治也。石膏辛寒，辛能解肌热，寒能胜胃火，寒性沉降，辛能走外，两擅内外之能，故以为君。知母苦润，苦以泻火，润以滋燥，故以为臣。用甘草、粳米调和于中宫，且能土中泻火，作甘稼穑，寒剂得之缓其寒，苦药得之化其苦，使沉降之性皆得留连于中也，得二味为佐，庶大寒之品无伤脾胃之虑也。煎汤入胃，输脾归肺，大烦大渴可除矣。白虎为西方金神，所以名汤，秋金得令而炎暑自解矣。
炙甘草汤  ***************************
治伤寒脉结代，心动悸者主之。
甘草（四两，炙）　桂枝（三两）　生姜（三两）　人参（二两）　阿胶（二两）　大枣（三十枚）　麻仁（半升）　麦冬（半升）　生地（一斤）
上九味，以清酒七升，水八升，先煮八味，取三升，去滓，纳胶烊消尽。温服一升，日三服。又名复脉汤。
歌曰：结代脉须四两甘，枣枚三十桂姜三。半升麻麦一斤地，二两参胶酒水涵。
蔚按：周禹载云：本条不言外证，寒热已罢可知；不言内证，二便自调可知。第以病久正气大亏，无阳以宣其气，更无阴以养其心，此脉结代、心动悸所由来也。方中人参、地黄、阿胶、麦冬、大枣、麻仁，皆柔润之品以养阴，必得桂枝、生姜之辛以行阳气，而结代之脉乃复。尤重在炙甘草一味，主持胃气以资脉之本原，佐以清酒，使其捷行于脉道也。其煮法用酒七升、水八升，只取三升者，以煎良久，方得炉底变化之功，步步是法。要之，师第言结代者用此方以复之，非谓脉脱者以此方救之也。学者切不可泥其方名，致误危证。推之孙真人制生脉散，亦因其命名太夸，庸医相沿，贻害岂浅鲜哉！
男元犀按：此证必缘发汗过多所致，汗为心液，心液伤则血虚不能养心，故心动悸；心液伤则血不能荣脉，故脉结代。取地黄、阿胶等，为有形之品补有形之血另立法门。

卷五·阳明方  ——————————————————————————————————————————————————————————————————————————————————————————

大承气汤  ***************************
治阳明病大实大满，大便不通，腹痛大热，其脉沉实者，此方主之。（此《内台方》原文，与《伤寒论》大同小异。）
芒硝（三合，《内台方》三两）　大黄（四两，酒洗）　枳实（五枚，炙）　厚朴（半斤，去皮，炙）
上四味，以水一斗，先煮枳、朴，取五升，去滓。纳大黄，煮取二升，去滓。纳芒硝，更上微火一两沸。分温再服，得下，余勿服。
歌曰：大黄四两朴半斤，枳五硝三急下云。朴枳先熬黄后入，去渣硝入火微熏。
蔚按：承气汤有起死回生之功，惟善读仲景书者方知其妙。俗医以滋润之脂麻油、当归、火麻仁、郁李仁、肉苁蓉代之，徒下其粪而不能荡涤其邪，则正气不复；不能大泻其火，则真阴不复，往往死于粪出之后。于是咸相戒曰：润肠之品，且能杀人，而大承气汤，更无论矣。甚矣哉！大承气汤之功用，尽为那庸耳俗目所掩也。
张隐庵曰：伤寒六经，只阳明、少阴有急下证。盖阳明秉悍热之气，少阴为君火之化。在阳明而燥热太甚，缓则阴绝矣；在少阴而火气猛烈，勿戢将自焚矣，非肠胃之实满也。若实在肠胃者，虽十日不更衣，无所苦也。仲师所云急下六证，若究省不到不敢急下，致病此者鲜有能生之。且予尝闻之曰，痞满燥实坚五证皆备，然后可下。噫！当下者，全不在此五证。
小承气汤  ***************************
治阳明病潮热，大便难，脉沉而滑，及内实腹痛者，此方主之。（《内台方》原文。）
大黄（四两）　厚朴（二两，炙，去皮）　枳实（三枚，炙）
上三味，以水四升，煮取一升二合。去滓，分温二服。初服汤，当更衣；不尔者，尽饮之；若更衣者，勿服之。
歌曰：朴二枳三四两黄，小承微结好商量。长沙下法分轻重，妙在同煎切勿忘。
男元犀按：三承气俱阳明之正方。调胃承气，其方已载于太阳篇，故不复列。《伤寒论》云：阳明病，不吐不下心烦者，可与调胃承气汤。言阳明病者，胃不和也；言不吐不下者，胃不虚也；胃络上通于心，阳明之燥火与少阴之君火相合，故心烦。可与此汤，解见太阳本方下。至于大承气，取急下之义，阳明谵语潮热，胃中有燥屎五六枚；及二阳并病潮热；及阳明下后心中懊憹而烦，胃有燥屎；及大下后六七日不大便，烦不解，腹满痛，本有宿食；及少阴证口燥舌干，或自利清水色纯青等证，俾奏功于顷刻。小承气，取微和胃气，勿令大泄下之义。阳明病热未潮，大便不硬，恐有燥屎，少与此汤，转矢气者，可与大承气攻之；若不转矢气者，不与。及太阳病吐下后，微烦，小便数，大便因硬者，令邪去而正不伤。论中逐条俱有深义。
张令韶云：胃与大肠、小肠交相贯通者也。胃接小肠，小肠接大肠。胃主消磨水谷，化其精微，内灌溉于脏腑，外充溢于皮毛；其糟粕下入于小肠，小肠受其糟粕复加运化，传入于大肠，大肠方变化传导于直肠而出。故曰：小肠者，受盛之官，化物出焉；大肠者，传道之官，变化出焉。是大承气者，所以通泄大肠而上承热气者也，故用朴、实以去留滞，大黄以涤腐秽，芒硝上承热气。小承气者，所以通泄小肠而上承胃气者也，故曰微和胃气，是承制胃府太过之气者也，不用芒硝而亦名承气者以此。若调胃承气，乃调和胃气而上承君火之热者也，以未成糟粕，故无用枳、朴之消留滞。此三承气之义也。承者，制也，谓制其太过之气也。故曰：亢则害，承乃制。
柯韵伯曰：诸病皆因于气，秽物之不去，由于气之不顺也。故攻积之剂，必用气分之药，因以承气名汤。方分大小，有二义焉：厚朴倍大黄，是气药为君，名大承气；大黄倍厚朴，是气药为臣，名小承气。味多性猛，制大其服，欲令大泄下也；味寡性缓，制小其服，欲微和胃气也，大小之分以此。且煎法更有妙义：大承气用水一斗，煮枳、朴取五升，纳大黄再煮，取二升，去滓，纳芒硝。何哉？盖生者气锐而先行，熟者气钝而和缓。仲景欲使芒硝先化燥屎，大黄继通地道，而后枳、朴除其痞满。若小承气，以三味同煎，不分次第。同一大黄而煎法不同，此可见微和之义也。
按：张宪公云：承者，以卑承尊而无专成之义。天尊地卑，一形气也。形统于气，故地统于天。形以承气，故地以承天。胃，土也，坤之类也；气，阳也，乾之属也。胃为十二经之长，化糟粕，运精微，而成传化之府，岂专以块然之形亦惟承此乾行不息之气耳。汤名承气，确有取义，非取顺气之义也。宪公此解，超出前人，惜其所著《伤寒类疏》未刊行世。宪公讳孝培，古吴人也。
猪苓汤  ***************************
治渴欲饮水，小便不利，脉浮，发热者主之。
猪苓（一两）　茯苓（一两）　泽泻（一两）　滑石（一两）　阿胶（一两）
上五味，以水四升，先煮四味，取二升，去滓，纳阿胶，烊消。温服七合，日三服。
歌曰：泽胶猪茯滑相连，咳呕心烦渴不眠。煮好去渣胶后入，育阴利水法兼全。
述：此汤与五苓之用，有天渊之别。五苓散治太阳之本，太阳司寒水，故加桂以温之，是暖肾以行水也。此汤治阳明、少阴结热，二经两关津液，惟取滋阴以行水。盖伤寒表证最忌亡阳，而里热又患亡阴。亡阴者，亡肾中之阴与胃之津液也，若过于渗利，则津液反致耗竭。方中阿胶，即从利水中育阴，是滋养无形以行有形也。故仲景云，汗多胃燥，虽渴而里无热者，不可与也。
蜜煎导方  ***************************
治阳明病自汗出，若发汗，小便自利者，此为津液内竭，大便虽硬，不可攻之，当须自欲大便，宜蜜煎导而通之。若土瓜根及与大猪胆汁，皆可为导也。（《内台方》原文。）
蜜（七合）
上一味，于铜器内微火煎之，稍凝如饴状，搅之勿令焦著，欲可丸，并手捻作挺，令头锐大如指，长二寸许。当热时急作，冷则硬。以纳谷道中，以手急抱，欲大便时乃去之。（著字，《正韵》直略切，粘也。）
猪胆汁方  ***************************
大猪胆一枚，泻汁，和醋少许，以灌谷道中。如一食顷，当大便，出宿食恶物，甚效。（原本无宿食一句，近本增之，必有所据。）
歌曰：蜜煎熟后样如饴，温纳肛门法本奇。更有醋调胆汁灌，外通二法审谁宜。
蔚按：津液内竭，便虽硬而不宜攻。取蜜之甘润，导大肠之气下行。若热结于下，取猪为水畜以制火，胆为甲木以制土，引以苦酒之酸收，先收而后放，其力始大。其宿食等有形之物一下，而无形之热亦荡涤无余矣。
按：《内台方》云：将蜜于铜器内微火煎之，稍凝似饴状，搅之勿令焦，滴水中坚凝，可用。蘸皂角末捻作挺，以猪胆汁或油润谷道，纳之，少顷欲大便，乃去之。又猪胆汁方：以猪胆汁二枚，以小竹管插入胆口，留一截，用油润，纳入谷道中，以手将胆捻之，其汁自内出。一食顷，当大便下。又用土瓜根，削如指状，蘸猪胆汁纳入谷道中，亦可用。
茵陈蒿汤  ***************************
治阳明病发热汗出，此为热越，不能发黄也。但头汗出，身无汗，剂颈而还，小便不利，渴欲饮水浆者，此为瘀热在里，身必发黄，此方主之。又，伤寒七八日，身黄如橘子色，小便不利腹微满者，此方主之。
茵陈蒿（六两）　栀子（十四枚）　大黄（二两，去皮）
上三味，以水一斗，先煮茵陈，减六升，纳二味，煎取三升，去滓，分温三服。小便当利，尿如皂角汁状，色正赤，一宿腹减，黄从小便去也。
歌曰：二两大黄十四栀，茵陈六两早煎宜。身黄尿短腹微满，解自前阴法最奇。
柯韵伯曰：太阳、阳明俱有发黄证，但头汗出而身无汗，则热不得外越；小便不利，则热不得下利，故瘀热在里而发黄。（按：太阳之发黄，乃太阳之标阳下合太阴之湿气；阳明之发黄，亦阳明之燥热内合太阴之湿化。若只病本气，不合太阴，则不发黄。故曰：太阴者身当发黄，若小便自利者不能发黄也。张令韶之说最妙。）然里有不同，肌肉是太阳之里，当汗而发之，故用麻黄连翘赤小豆汤；（按：柯韵伯移此方于太阳篇，亦有见解。然原本系是阳明，圣经必不可擅改。）心胸是太阳之里、阳明之表，当寒以胜之，故用栀子柏皮汤，乃清火法；肠胃是阳明之里，当泻之于内，故立本方，是逐秽法。茵陈禀北方之色，经冬不凋，傲霜凌雪，偏受大寒之气，故能除热邪留结，率栀子以通水源，大黄以调胃实，令一身内外瘀热悉从小便而出。腹满自减，肠胃无伤，乃合引而竭之之法，此阳明利水之圣剂也。又按：仲景治阳明渴饮有三法：太阳篇之五苓散，微发汗以散水气者，不与焉；若大渴烦躁，小便自利者，白虎汤加参，清火而生津；脉浮发热，小便不利者，猪苓汤滋阴以利水；若小便不利而发黄腹满者，茵陈汤以泄热，令黄从小便出。病情治法，胸有成竹矣。窃思仲景利小便，必用气化之品，通大便，必用承气之品，以小便由于气化也。兹小便不利，不用二苓者何？本论云，阳明病汗出多而渴者，不可与猪苓汤，以汗多胃中燥，猪苓汤复利小便故也。须知阳明汗出多而渴者，不可用；则汗不出而渴者，津液先虚，更不可用明矣。此主以推陈致新之茵陈，佐以屈曲下行之栀子，不用枳、朴以承气，与芒硝之峻利，则大黄但能润肠泄热，缓缓而行。故必一宿而腹始减，黄从小便去，而不由大肠去。仲景立法之奇，匪夷所思耳。
吴茱萸汤  ***************************
（见下少阴方）
麻仁丸  ***************************
治趺阳脉浮而涩，浮则胃气强，涩则小便数，浮涩相抟，大便则难，其脾为约，此方主之。
麻仁（二升）　芍药（半斤）　枳实（半斤，炙）　大黄（一斤，去皮）　厚朴（一尺，去皮，炙）　杏仁（一升，去皮尖，熬，研作脂）
上六味为末，炼蜜为丸，如梧桐子大，饮服十丸，渐加，以知为度。
歌曰：一升杏子二升麻，枳芍半斤效可夸。黄朴一斤丸饮下，缓通脾约是专家。（一本，厚朴亦是一斤。）
男元犀按：脾为胃行其津液也，今胃热而津液枯，脾无所行而为穷约。故取麻仁、杏仁多脂之物以润燥，大黄、芍药苦泄之药以破结，枳实、厚朴顺气之药以行滞。以蜜为丸者，治在脾而取缓，欲脾不下泄其津液，而小便数已还津液于胃中，而大便难已也。
蔚按：古今权量尺寸不同，考之《内台方》，麻仁四两，杏仁六两，芍药、枳实各三两，厚朴三两，大黄八两，蜜丸如梧桐子大，熟水下五十丸。
栀子柏皮汤  ***************************
治伤寒身发黄发热。
栀子（十五枚）　甘草（一两）　黄柏（二两）
上三味，以水四升，煮取一升半，去滓，分温再服。
歌曰：里郁业经向外驱，身黄发热四言规（身黄发热之外无他证）。草须一两二黄柏，十五枚栀不去皮。
麻黄连翘赤小豆汤  ***************************
治伤寒瘀热在里，身必发黄，此汤主之。
麻黄（二两，去节）　连翘（二两）　赤小豆（一升）　甘草（二两）　生梓白皮（一升。一本一斤，《内台》三两）　杏仁（四十枚，去皮尖）　大枣（十二枚）　生姜（二两）
上八味，以潦水一斗，先煮麻黄数沸，去上沫，纳诸药，煮取三升，去滓。分温三服，半日服尽。
歌曰：黄病姜翘二两麻，一升赤豆梓皮夸。枣须十二能通窍，四十杏仁二草嘉。
蔚按：栀子柏皮汤，治湿热已发于外，只有身黄发热而无内瘀之证。此治瘀热在里，迫其湿气外蒸而为黄也。麻黄能通泄阳气于至阴之下以发之，加连翘、梓皮之苦寒以清火，赤豆利水以导湿，杏仁利肺气而达诸药之气于皮毛，姜、枣调营卫以行诸药之气于肌腠，甘草奠安太阴，俾病气合于太阴而为黄者，仍助太阴之气，使其外出、下出而悉去也。潦水者，雨后水行洿地，取其同气相求，地气升而为雨，亦取其从下而上之义也。

卷五·少阳方  ——————————————————————————————————————————————————————————————————————————————————————————

小柴胡汤  ***************************
（本论无方，此方列于太阳篇中，今补其方名。）
论以口苦、咽干、目眩为提纲，言少阳之上，相火主之。少阳为甲木，诸风掉眩，皆属于木。主风主火，言少阳之气化也。
论云：少阳中风，两耳无所闻，目赤，胸中满而烦，不可吐下，吐下则悸而惊。此言少阳自受之风邪也。
论云：脉弦细、头痛发热者属少阳，少阳不可发汗，发汗则谵语。此属胃，胃和则愈，胃不和则烦而悸。此言少阳自受之寒邪也。
论云：本太阳病不解，转属少阳，胁下硬满，干呕不能食，寒热往来，尚未吐下，脉沉紧者，与小柴胡汤。此邪从太阳转属，仍达太阳之气从枢以外出也。
论云：若已吐下发汗，温针谵语，柴胡证罢，此为坏病。知犯何逆，以法治之。此言当审汗、吐、下、温针四者之逆而救之也。
少阳未列专方，当于太阳、阳明篇求之。

卷五·太阴方  ——————————————————————————————————————————————————————————————————————————————————————————

论云  ***************************
论云：太阴之为病，腹满而吐，食不下，自利益甚，时腹自痛，若下之，必心下结硬。此总论太阴气之为病也。
论又云：太阴病，脉浮，可发汗，宜桂枝汤。
论云：自利不渴者，属太阴也，其脏有寒故也，当温之，宜四逆辈。此二节，言太阴病在外者，宜桂枝以解肌；在内者不渴，无中见之燥化，属本脏有寒，宜四逆辈。曰辈者，理中汤、丸等温剂俱在其中也。
论云：伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日，虽暴烦下利，日十余行，必自止，以脾家实腐秽当去故也。此言太阴寒证外亦有热证也。经云：太阴之上，湿气主之，中见阳明。若不得中见之化，则为脏寒之病。若中见太过，湿热相并，又为发黄之证，小便自利者不发黄。至七八日，骤得阳热之化故暴烦，阴湿在内故下利。然下利虽甚，亦当自止。所以然者，以太阴中见热化，脾家实，仓廪之腐秽当自去也。
论云：本太阳病，医反下之，因以腹满时痛者，属太阴也，桂枝加芍药汤主之；大实痛，桂枝加大黄汤主之。此言误下转属之证也。又云：太阴为病，脉弱，其人续自便利，设当行大黄、芍药者，宜减之，以其人胃弱易动故也。此承上节脾家实，宜芍药、大黄以行腐秽，而脉弱者，大便陆续而利出，宜减芍药、大黄以存胃气。甚矣！伤寒之治，首重在胃气也。
桂枝加芍药汤  ***************************
治太阳病反下之，因而腹满时痛者。
桂枝（三两）　芍药（六两）　甘草（二两）　生姜（三两）　大枣（十二枚）
上五味，以水七升，煮取三升，去滓，分温三服。
桂枝加大黄汤  ***************************
治太阳病反下之，因而大实痛者。
即前方加大黄（二两）。
歌曰：桂枝倍芍转输脾，泄满升邪止痛宜。大实痛因反下误，黄加二两下无疑。
述：桂枝加芍药汤，倍用芍药之苦降，能令桂枝深入于至阴之分，举误陷之邪，而腹痛自止。桂枝加大黄者，以桂、姜升邪，倍芍药引入太阴，鼓其陷邪；加大黄运其中枢，通地道，去实满；枣、草助转输，使其邪悉从外解下行，各不相背。

卷五·少阴方  ——————————————————————————————————————————————————————————————————————————————————————————

论云  ***************************
论云：少阴之为病，脉微细，但欲寐也。此以少阴标本水火阴阳之气见于脉证者为提纲也。《内经》云：少阴之上，君火主之。又云：阴中之阴肾也。少阴本热而标寒，上火而下水，神之变，精之处也。论中言少阴自得之病，或得太阳之标，或得君火之化，或得水阴之气，或在于表，或在于里，或在于经，或归于中土，俱明神机枢转上下出入之至理，故其方亦寒热攻补表里之不同。
大承气汤  ***************************
（见阳明篇）
麻黄附子细辛汤  ***************************
治少阴病始得之，反发热，脉沉者，此方主之。
麻黄（二两）　细辛（二两）　附子（一枚，炮）
上三味，以水一斗，先煮麻黄，减二升，去上沫，纳诸药，煮取三升，去滓，温服一升，日三服。
歌曰：麻黄二两细辛同，附子一枚力最雄。始得少阴反发热，脉沉的证奏奇功。
蔚按：少阴病始得之，是当无热，而反发热，为太阳标阳外呈，脉沉为少阴之生气不升。恐阴阳内外不相接，故以熟附子助太阳之表阳而内合于少阴，麻黄、细辛启少阴之水阴而外合于太阳。须知此汤非发汗法，乃交阴阳法。
麻黄附子甘草汤  ***************************
治少阴病得之二三日，微发汗，以二三日无里证，故微发汗也，此方主之。
麻黄（二两）　附子（一枚，炮）　甘草（二两，炙）
上三味，以水七升，先煮麻黄一两沸，去上沫，纳诸药，煮取三升，去滓。温服一升，日三服。
歌曰：甘草麻黄二两佳，一枚附子固根荄。少阴得病二三日，里证全无汗岂乖。
蔚按：少阴病自始得以至二三日，无下利、厥逆大寒之里证，又无心中烦、不得卧热化之里证，又无口燥咽干、自利清水、腹胀、不大便当急下之里证，可知病少阴而得太阳之表热，非汗不解，而又恐过汗以伤心肾之真液。故于前方去细辛，加甘草之补中，取中焦水谷之津而为汗，则内不伤阴，邪从汗解矣。须知此汤变交阴阳法为微发汗法。
黄连阿胶汤  ***************************
治少阴病得之二三日以上，心中烦，不得卧者主之。
黄连（四两）　黄芩（一两）　芍药（二两）　阿胶（三两）　鸡子黄（二枚）
上五味，以水六升，先煮三物，取二升，去滓，纳胶烊尽，小冷，纳鸡子黄，搅令相得。温服七合，日三服。
歌曰：四两黄连三两胶，二枚鸡子取黄敲。一芩二芍心烦治，更治难眠睫不交。
男元犀按：少阴病但欲寐为提纲，此节云心中烦不得卧，是但欲寐之病情而变为心中烦，可知水阴之气不能上交于君火也。心烦之极而为不得卧，可知君火之气不能下入于水阴也，此为少阴热化之证。方中用黄连、黄芩之苦寒以折之，芍药之苦平以降之，又以鸡子黄补离中之气，阿胶补坎中之精，俾气血有情之物交媾其水火，斯心烦止而得卧矣，此回天手段。
附子汤  ***************************
治少阴病一二日，口中和，其背恶寒者，当灸之，宜此方主之。又少阴病身体痛，手足寒，骨节痛，脉沉者，宜此方主之。
附子（二枚，生用）　茯苓（三两）　人参（二两）　白术（四两）　芍药（三两）
上五味，以水八升，煮取三升，去滓，温服一升，日三服。
歌曰：生附二枚附子汤，术宜四两主斯方。芍苓三两人参二，背冷脉沉身痛详。
蔚按：论云：少阴病得之一二日，口中和，其背恶寒者，当灸之，宜此汤，此治太阳之阳虚不能与少阴之君火相合也。又云，少阴病身体痛，手足寒，骨节痛，脉沉者，宜此汤，此治少阴君火内虚神机不转也。方中君以生附子二枚，益下焦水中之生阳以达于上焦之君火也；臣以白术者，以心肾藉中土之气而交合也；佐以人参者，取其甘润以济生附之大辛；又佐以芍药者，取其苦降以泄生附之大毒也。然参、芍皆阴分之药，虽能化生附之暴，又恐其掣生附之肘。当此阳气欲脱之顷，杂一点阴柔之品便足害事，故又使以茯苓之淡渗，使参、芍成功之后，从小便而退于无用之地，不遗余阴之气以妨阳药也。师用此方，一以治阳虚，一以治阴虚。时医开口辄言此四字，其亦知阳指太阳，阴指少阴，一方统治之理乎？
桃花汤  ***************************
治少阴病下利，便脓血者，此汤主之。又，少阴病二三日，腹痛，小便不利，下利不止，便脓血者主之。
赤石脂（一斤，一半全用，一半筛末）　干姜（一两）　粳米（一升）
上三味，以水七升，煮米令熟，去滓，纳石脂末方寸匕。温服七合，日三服。若一服愈，余勿服。
歌曰：一升粳米一斤脂，脂半磨研法亦奇。一两干姜同煮服，少阴脓血是良规。
张令韶曰：少阴病下利脓血，桃花汤主之。此感少阴君火之热，不病无形之气化，而病有形之经脉也。经谓心之合脉也，又谓阴络伤则便血。赤石脂色赤而性涩，故能止下利脓血；干姜、粳米温补中焦以资养血脉之源，所以治之。论又云：少阴二三日至四五日，腹痛，小便不利，下利不止，便脓血者，桃花汤主之。此言二三日至四五日，值太阴主气之期，而脾络不通，则为腹痛；脾络不通不能转输，则为小便不利，小便不利则水谷不分而为利不止；阴络伤则为脓血。石脂为山之血脉凝结而成，故治经脉之病。下节言便脓血可刺者，所以申明病在经脉之义也。
吴茱萸汤  ***************************
治厥阴病干呕吐涎沫，头痛者主之。又，少阴病吐利，手足厥冷，烦躁欲死者主之。又，食谷欲呕者，属阳明也，吴茱萸汤主之。得汤反剧者，属上焦也。
吴茱萸（一升，洗）　人参（三两）　生姜（六两）　大枣（十二枚）
上四味，以水七升，煮取二升，去滓，温服七合，日三服。
歌曰：升许吴萸三两参，生姜六两救寒侵。枣投十二中宫主，吐利头疼烦躁寻。
蔚按：少阴之脏，皆本阳明之水谷以资生，而复交会于中土。若上吐下利则中土大虚，中土虚则气不行于四末，故手足逆冷；中土虚不能导手少阴之气而下交，则为烦；不能引足少阴之气而上交，则为躁，甚则烦躁欲死。方用吴茱萸之大辛大温以救欲绝之阳，佐人参之冲和以安中气，姜、枣和胃以行四末。师于不治之证，不忍坐视，专求阳明，是得绝处逢生之妙，所以与通脉四逆汤、白通加猪胆汁汤三方鼎峙也。论云：食谷欲呕者，属阳明也，吴茱萸汤主之。又云：干呕吐涎沫，头痛者，吴茱萸汤主之，此阳明之正方也。或谓吴茱萸降浊阴之气，为厥阴专药，然温中散寒，又为三阴并用之药，而佐以人参、姜、枣，又为胃阳衰败之神方，昔贤所以有论方不论药之训也。
猪肤汤  ***************************
治少阴病下利，咽痛，胸满心烦者主之。
猪肤（一斤）
上一味，以水一斗，煮取五升，去滓，加白蜜一升，白粉五合，熬香，和令相得，温分六服。
歌曰：斤许猪肤斗水煎，水煎减半滓须捐。再投粉（白粉，五合）蜜（白蜜，一升）熬香服，烦利咽痛胸满痊。
张令韶曰：此方合下四方，皆以少阴主枢，旋转内外，无有止息，逆则病也。夫少阴上火下水而主枢机，下利者，水在下而火不得下济也；咽痛者，火在上而水不得上交也；上下水火不交则神机枢转不出，故胸满；神机内郁，故心烦。猪为水畜，肤取其遍达周身，从内而外，亦从外而内之义也。蜜乃稼穑之味，粉为五谷之精，熬香者，取香气助中土以交合水火，转运枢机者也。
甘草汤  ***************************
治少阴咽痛者。
甘草（二两，生用）
上一味，以水一升，煮取升半，去滓，分温再服。
歌曰：甘草名汤咽痛求，方教二两不多收。后人只认中焦药，谁识少阴主治优。（后贤童便隔汤炖服，甚见超妙。）
桔梗汤  ***************************
治少阴咽痛，与甘草不瘥者，与桔梗汤。
桔梗（一两）　甘草（二两）
上二味，以水三升，煮取一斤，去滓，分温再服。
歌曰：甘草汤投痛未瘥，桔加一两莫轻过。奇而不效须知偶，好把经文仔细哦。
述：少阴之脉，从心系上挟咽。二三日乃三阳主气之期，少阴君火外合三阳上循经脉，故咽痛。甘草生用，能清上焦之火而调经脉者，不瘥，与桔梗汤以开提肺气，不使火气壅遏于会厌狭隘之地也。
苦酒汤  ***************************
治少阴咽中伤，生疮，不能言语，声不出者主之。
半夏（洗，破，十四枚）　鸡子（一枚，去黄）
上二味，纳半夏着苦酒中，以鸡子壳置刀环中，安火上，令三沸，去滓，少少含咽之。不瘥，更作三剂。
歌曰：生夏一枚十四开（洗，破，十四枚），鸡清苦酒搅几回。刀环捧壳煎三沸，咽痛频吞绝妙哉。
蔚按：一鸡子壳之小，安能纳半夏十四枚之多？近刻以讹传讹，即张令韶、张隐庵、柯韵伯之明，亦仍之。甚矣！耳食之为害也。余考原本，半夏洗破十四枚，谓取半夏一枚，洗去其涎，而破为十四枚也。原本破字模糊，翻刻落此一字，以致贻误至今，特正之。
张令韶曰：此治少阴水阴之气不能上济君火也。君火在上，热伤经络，故咽中伤生疮。经曰：诸痛疮疡，皆属心火是也。在心主言，在肺主声，皆由肾间之生气所出。少阴枢机不能环转而上达，故不能语言声不出也。张隐庵有云，人之声音，藉阴中之生气而出。半夏生于夏半，感一阴之气而生，故能开发声音。破十四枚者，七为奇数，偶七而成十四，是偶中之奇，取阴中之生阳也。鸡卵属金而白象天，肺主金主天，助肺以滋水之上源也。刀为金器，环者还也，取金声环转之义也。苦酒，醋也，书曰曲直作酸，经曰少阳属肾，一以达少阳初生之气，一以金遇木击而鸣矣。火上三沸者，金遇火而三伏，三伏已过，金气复矣。枢转利，水气升，金气清，则咽痛愈而声音出矣。
半夏散及汤  ***************************
治少阴咽中痛者主之。
半夏（洗）　桂枝　甘草
上三味，等分，各别捣，筛已，合治之。白饮和服方寸匕，日三服。不能散服者，以水一升煎七沸，纳散两方寸匕，更煎三沸，下火令少冷，少少咽之。
歌曰：半夏桂甘等分施，散须寸匕饮调宜。若煎少与当微冷，咽痛求枢（少阴主枢，其气逆于经脉，不能环转四散，故痛咽）法亦奇。
蔚按：少阴主枢，热气不能从枢而出，逆于经脉而咽痛，为甘草汤证。寒气不能从枢而出，逆于经脉而咽中痛，为半夏散及汤证。半夏运枢，桂枝解肌，甘草缓痛。和以白饮者，即桂枝汤啜粥之义，从中以达外，俾内外之经脉通而少阴之枢机出入矣。如咽痛不能服散，以汤少少咽之，取其轻捷，即汤亦同于散也。
白通汤  ***************************
治少阴病下利者，此方主之。
葱白（四茎）　干姜（一两）　附子（一枚，生用）
上三味，以水三升，煮取一升，去滓，分温再服。
白通加猪胆汁汤  ***************************
治少阴病下利，脉微者，与白通汤。利不止，厥逆无脉，干呕而烦者，此方主之。服汤已，脉暴出者死，脉微续者生。
白通汤中加猪胆汁（一合）　人尿（五合），无胆汁亦可。
上如法，汤成纳猪胆汁、人尿，和令相得，温服。
歌曰：葱白四茎一两姜，全枚生附白通汤。脉微下利肢兼厥，干呕心烦胆尿襄（人尿五合，猪胆汁一合）。
男元犀按：白通汤主少阴水火不交，中虚不运者也。用生附启水脏之阳以上承于心，葱白引君主之火以下交于肾，干姜温中焦之土以通上下。上下交，水火济，中土和，利自止矣。
蔚按：白通加猪胆汁汤，张令韶之注甚妙。令韶谓，脉始于足少阴肾，主于手少阴心，生于足阳明胃，诚见道之言。少阴下利脉微者，肾脏之生阳不升也，与白通汤以启下陷之阳。若利不止、厥逆无脉、干呕烦者，心无所主、胃无所生、肾无所始也。白通汤三面俱到，加胆汁、人尿调和后入，生气俱在，为效倍速。苦咸合为一家，入咽之顷，苦先入心，即随咸味而直交于肾，肾得心君之助则生阳之气升。又有附子在下以启之，干姜从中而接之，葱白自上以通之，利止厥回，不烦不呕，脉可微续，危证必仗此大方也。若服此汤后，脉不微续而暴出，灯光之回焰，吾亦无如之何矣。
真武汤  ***************************
（见上第三卷太阳方）
通脉四逆汤  ***************************
治少阴病下利清谷，里寒外热，手足厥冷，脉微欲绝，身反不恶寒，其人面色赤，或腹痛，或干呕，或咽痛，或利止脉不出者，此方主之。
甘草（三两）　干姜（三两，强人四两）　附子（一枚，生用）
上三味，以水三升，煮取一升二合，去滓，分温再服，其脉即出者愈。面色赤者，加葱九茎；腹中痛者，去葱加芍药二两；呕者，加生姜二两；咽疼者，去芍，加桔梗一两；利止脉不出者，去桔梗，加人参二两。
歌曰：一枚生附草姜三，招纳亡阳此指南。外热里寒面赤厥，脉微通脉法中探。（一本，甘草只用二两。）
通脉四逆汤加减法：
加减歌曰：面赤加葱茎用九，腹痛去葱真好手。葱去换芍二两加，呕者生姜二两偶。咽痛去芍桔须加，桔梗一两循经走。脉若不出二两参，桔梗丢开莫掣肘。
参各家说：阳气不能运行，宜四逆汤；元阳虚甚，宜附子汤；阴盛于下格阳于上，宜白通汤；阴盛于内格阳于外，宜通脉四逆汤。盖以生气既离，亡在顷刻。若以柔缓之甘草为君，岂能疾呼散阳而使返耶？故倍用干姜，而仍不减甘草者，恐散涣之余，不能当姜、附之猛，还藉甘草以收全功也。若面赤者，虚阳上泛也，加葱白引阳气以下行；腹中痛者，脾络不和也，去葱加芍药以通脾络；呕者，胃气逆也，加生姜以宣逆气；咽痛者，少阴循经上逆也，去芍药之苦泄，加桔梗之开提；利止脉不出者，谷气内虚，脉无所禀而生，去桔梗加人参以生脉。
四逆散  ***************************
治少阴四逆，其人或咳，或悸，或小便不利，或腹中痛，或泄利下重者主之。
甘草　枳实　柴胡　芍药
上四味，各十分，捣筛。白饮和，服方寸匕，日三服。咳者，加五味子、干姜各五分，并主下利；悸者加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升，（煮）薤白三升，煮取三升，去滓，以散二方寸匕纳汤中，煮取一升半，分温再服。（上一煮字，衍文。）
歌曰：枳甘柴芍数相均，热厥能回察所因。白饮和匀方寸匕，阴阳顺接用斯神。
四逆散加减法：
加减歌曰：咳加五味与干姜，五分（去声）平行为正路。下利之病照此加，辛温酸收两相顾。悸者桂枝五分（去声）加，补养心虚为独步。小便不利加茯苓，五分（去声）此方为法度。腹中痛者里气寒，炮附一枚加勿误。泄利下重阳郁求，薤白三升水煮具。水用五升取三升，去薤纳散寸匕数。再煮一升有半成，分温两服法可悟。
张令韶曰：凡少阴病四逆，俱为阳气虚寒，然亦有阳气内郁，不得外达而四逆者，又宜四逆散主之。枳实形圆臭香，胃家之宜品也，所以宣通胃络；芍药疏泄经络之血脉；甘草调中；柴胡启达阳气而外行，阳气通而四肢温矣。若咳者，肺寒气逆也，用五味、干姜，温敛肺气。并主下利者，温以散之，酸以收之也。悸者，心气虚也，加桂枝以保心气。小便不利者，水道不行也，加茯苓以行水。腹中痛者，里寒也，加附子以温寒。泄利下重者，阳气郁于下也，用薤白以通阳气。

卷六·厥阴方  ——————————————————————————————————————————————————————————————————————————————————————————

乌梅丸  ***************************
治伤寒脉微而厥，至七八日肤冷，其人躁无暂安时者。此为脏厥，非蛔厥也。蛔厥者，其人当吐蛔。今病者静而复时烦，此为脏寒。蛔上入膈故烦，须臾复止。得食而呕又烦者，蛔闻食臭出，其人当吐蛔。蛔厥者，乌梅丸主之，又主久利方。
乌梅（三百枚）　细辛（六两）　干姜（十两）　黄连（一斤）　蜀椒（四两，去汗）　当归（四两）　桂枝（六两）　附子（六两，炮）　人参（六两）　黄柏（六两）
上十味，异捣筛，合治之。以苦酒浸乌梅一宿，去核，蒸之五升米下，饭熟捣成泥，和药令相得。纳臼中，与蜜，杵二千下，丸如梧桐子大。先食，服十丸，日三服，稍加至二十丸。禁生冷、滑物、臭食等。
歌曰：六两柏参桂附辛，黄连十六厥阴遵。归椒四两梅三百，十两干姜记要真。
论云：厥阴之为病，消渴，气上撞心，心中疼热，饥而不欲食，食则吐蛔。下之利不止。此厥阴病之提纲也。经云：厥阴之上，风气主之，中见少阳。是厥阴以风为本，以阴寒为标，而火热在中也。至厥阴而阴已极，故不从标本而从于中治。
沈尧封云：此厥阴证之提纲也。消渴等证外，更有厥热往来，或呕或利等证。犹之阳明病胃家实之外，更有身热汗出、不恶寒反恶热等证。故阳明病，必须内外证合见，乃是真阳明；厥阴病亦必内外证合见，乃是真厥阴。其余或厥、或利、或呕，而内无气上撞心、心中疼热等证，皆似厥阴而非厥阴也。
男元犀按：论云：伤寒脉微而厥，至七八日肤冷，其人躁无暂安时者，是以少阴证之脏厥，唤起厥阴之蛔厥也。然少阴证水火不交，则为烦躁；若真阳欲脱危证，则但躁不烦，与厥阴之但烦不躁者不同。故曰肤冷而躁，名曰脏厥，非蛔厥也。蛔厥为厥阴病的证，厥阴阴极阳生，中为少阴相火，名曰蛔厥，此蛔字所包者广。厥阴主风木，若名为风厥，则遗去木字；若名为木厥，又遗去风字，且用字亦不雅驯；若名为风木厥，更见执着，第以蛔厥二字该之。盖以蛔者，风木之虫也，而吐蛔为厥阴之真面目，拈此一字，而病源、病证俱在其中。其人当吐蛔者，以风木之病当有是证，亦不必泥于蛔之有无。如本节静而复烦，与上节气上冲心、心中疼热皆是也。曰蛔闻食臭出，其人当自吐蛔，又用一当字者，言吐蛔者其常，即不吐蛔而呕而又烦，风木之动，亦可以吐蛔例之也。曰静而复烦，曰须臾复止，曰又烦者，风有作止也。然通篇之眼目，在此为脏寒四字。言见证虽曰风木为病，相火上攻，而其脏则为寒，何也？厥阴为三阴之尽也。《周易·震卦》一阳居二阴之下，为厥阴本象，病则阳逆于上，阴陷于下。饥不欲食，下之利不止，是下寒之确证也；消渴，气上撞心，心中疼热，吐蛔，是上热之确证也。方用乌梅渍以苦酒，顺曲直作酸之本性。逆者顺之，还其所固有，去其所本无，治之所以臻于上理也。桂、椒、辛、附，辛温之品，导逆上之火，以还震卦下一划之奇；黄连、黄柏，苦寒之品，泻心胸之热，以还震卦上四划之偶。又佐以人参之甘寒，当归之苦温，干姜之辛温，三物合用，能令中焦受气而取汁。而乌梅蒸于米下，服丸送以米饮，无非补养中焦之法，所谓厥阴不治取之阳明者此也。此为厥阴证之总方。注家第谓蛔得酸则静，得辛则伏，得苦则下，犹浅之乎测乌梅丸也。
当归四逆汤  ***************************
治手足厥寒，脉细欲绝者，此方主之。
当归（三两）　桂枝（三两）　芍药（三两）　细辛（三两）　大枣（二十五枚）　甘草（二两）　通草（二两。按：即今之木通，非肆中白松之通草）
上七味，以水八升，煮取三升，去滓，温服一升，日三服。
当归四逆加吴茱萸生姜汤  ***************************
治手足厥寒，脉细欲绝，其人内有久寒者。
即前方加生姜（半斤）　吴茱萸（二升）
上以水六升，清酒六升，煮取五升，温分五服。
歌曰：三两辛归桂芍行，枣须廿五脉重生。甘通二两能回厥，寒入吴萸（二升）姜（半斤）酒（六升）烹。
罗东逸曰：厥阴为三阴之尽，阴尽阳生，若受寒邪，则阴阳之气不相顺接，故脉微而厥。然厥阴之脏，相火游行其间，经虽受寒，而脏不即寒，故先厥者后必发热。所以伤寒初起，见其手足厥冷、脉细欲绝者，不得遽认为寒而用姜、附也。此方取桂枝汤君以当归者，厥阴主肝，肝为血室也。佐细辛，其味极辛，能达三阴，外温经而内温脏。通草，其性极通，善开关节，内通窍而外通营。去生姜者，恐其过表也；倍大枣者，即建中加饴之义，用二十五枚者，取五五之数也。肝之志苦急，肝之神欲散，辛甘并举，则志遂而神悦。未有厥阴神志遂悦，而脉微不出、手足不温者也。不须参、苓之补，不用姜、附之峻，此厥阴、厥逆与太、少不同治也。若其人内有久寒，非辛温之品不能兼治，则加吴萸、生姜之辛热，更用酒煎，佐细辛，直通厥阴之脏，迅散内外之寒，是又救厥阴内外两伤于寒之法也。
麻黄升麻汤  ***************************
治伤寒六七日，大下后，寸脉沉而迟，手足厥逆，下部脉不至，咽喉不利，吐脓血，泄利不止者，为难治，此方主之。
麻黄（一两半）　升麻（一两半）　当归（一两）　知母（十八铢）　黄芩（十八铢）　葳蕤（十八铢）　石膏（六铢）　白术（六铢）　干姜（六铢）　芍药（六铢）　桂枝（六铢）　茯苓（六铢）　甘草（六铢）　天冬（六铢）
上十四味，以水一斗，先煮麻黄一两沸，去上沫，纳诸药，煮取三升，去滓，分温三服。相去如炊三斗米顷，令尽，汗出愈。
歌曰：两半麻升一两归，六铢苓术芍冬依。膏姜桂草同分两，十八铢兮芩母萎。（一本，麻黄二两半，升麻、当归各一两一分。宋本，麻黄二两半，升麻、当归各一两六铢，有麦门冬，无天门冬，余俱同。）
张令韶曰：伤寒六七日，乃由阴出阳之期也。粗工以为大热不解而大下之，虚其阳气，故寸脉沉迟，手足厥逆也。下为阴，下部脉不至，阴虚不能上通于阳也。咽喉不利，吐脓血，阳热在上也；泄利不止，阴寒在下也，阴阳两不相接，故为难治。与升麻、麻黄、桂枝以升阳，而复以茯苓、白术、干姜调其下利，与当归、白芍、天冬、葳蕤以止脓血，与知母、黄芩、甘草以利咽喉。石膏性重，引麻黄、升麻、桂枝直从里阴而透达于肌表，则阳气下行，阴气上升，阴阳和而汗出矣。
此方药虽驳杂，意义深长，学者宜潜心细玩可也。
干姜黄连黄芩人参汤  ***************************
治伤寒本自寒下，医复吐下之，寒格，更逆吐下，若食入口即吐者主之。
干姜（三两）　黄连（三两）　黄芩（三两）　人参（三两）
上四味，以水六升，煮取二升，去滓，分温再服。
歌曰：芩连苦降藉姜开，济以人参绝妙哉。四物平行各三两，诸凡拒格此方该。
蔚按：伤寒本自寒下者，以厥阴之标阴在下也。医复吐下之，在下益寒，而反格热于上，以致食入即吐。方用干姜，辛温以救其寒；芩、连苦寒，降之且以坚之。然吐下之后，阴阳两伤，胃家索然，必藉人参以主之，俾胃气如分金之炉，寒热各不相碍也。方名以干姜冠首者，取干姜之温能除寒下，而辛烈之气又能开格而纳食也。家君每与及门论此方及甘草附子汤，谓古人不独审病有法，用方有法，即方名中药品之前后亦寓以法，善读书者，当读于无字处也。
白头翁汤  ***************************
治热利下重，及下利欲饮水者主之。
白头翁（二两）　黄连（三两）　黄柏（三两）　秦皮（三两）
上四味，以水七升，煮取二升，去滓，温服一升。不愈，更服一升。
歌曰：三两黄连柏与秦，白头二两妙通神。病缘热利时思水，下重难通此药珍。
蔚按：厥阴标阴病，则为寒下；厥阴中见病，则为热利下重者，即经所谓暴注是也。白头翁临风偏静，特立不挠，用以为君者，欲平走窍之火，必先定摇动之风也。秦皮浸水青蓝色，得厥阴风木之化，故用以为臣。以黄连、黄柏为佐使者，其性寒，能除热，其味苦，苦又能坚也。总使风木遂其上行之性，则热利下重自除；风火不相煽而燎原，则热渴饮水自止。

卷六·霍乱方  ——————————————————————————————————————————————————————————————————————————————————————————

四逆加人参汤  ***************************
治霍乱恶寒，脉微而复利，利止亡血也，此方主之。
四逆汤原方加人参（一两）。
歌曰：四逆原方主救阳，加参一两救阴方。利虽已止知亡血，须取中焦变化乡。（《内经》谓：中焦取汁变化而赤是谓血。方用人参滋中焦之汁，非取其回阳也。）
蔚按：论云：恶寒脉微而复利，利止无血也。言霍乱既利而复利，其证恶寒，其脉又微，可知阳气之虚也。然脉证如是，利虽止而非真止，知其血已亡，此亡血非脱血之谓，即下则亡阴之义也。《金匮》曰水竭则无血，即为津液内竭，故以四逆汤救其阳气，又加人参生其津液。柯韵伯疑四逆汤原有人参，不知仲景于回阳方中迸绝此味，即偶用之，亦是制热药之太过，惟救阴方中乃加之。韵伯此言，可知未尝梦见《本草经》也。
理中丸  ***************************
治霍乱病呕吐泄利，寒多不饮水者。
人参（三两）　甘草（三两）　白术（三两）　干姜（三两）
上四味，捣筛为末，蜜和为丸，如鸡子黄大。以白汤数合和一丸，研碎，温服之，日三四，夜一服。腹中未热，益至三四丸，然不及汤。汤法以四物依两数切，用水八升，煮取三升，去滓，温服一升，日三服。若脐上筑者，肾气动也，去术加桂四两；吐多者，去术加生姜二两；下多者，还用术；悸者，加茯苓二两；渴欲得水者，加术足前成四两半；腹中痛者，加人参足前成四两半；寒者，加干姜足前成四两半；腹满者，去术加附子一枚。服汤后如食顷，饮热粥一升许。微自温，勿揭衣被。（按：与服桂枝汤同法，可知伤寒不忌食也。）
歌曰：吐利腹疼用理中，丸汤分两各三同。术姜参草刚柔济，服后还余啜粥功。
理中汤、丸加减法：
加减歌曰：脐上筑者白术忌，去术加桂四两治。吐多白术亦须除，再加生姜二两试。若还下多术仍留，转输之功君须记。悸者心下水气凌，茯苓二两堪为使。渴欲饮水术多加，共投四两五钱饵。腹中痛者加人参，四两半兮足前备。寒者方内加干姜，其数亦与加参类（足前成四两半）。腹满应将白术删，加附一枚无剩义。服如食顷热粥尝，戒勿贪凉衣被置。（徐灵胎云：桂枝汤之饮热粥，欲其助药力外散。此饮热粥，欲其助药力以内温。）
蔚按：论云：霍乱，头痛、发热、身疼痛，热多饮水者，五苓散主之；寒多不用水者，理中丸主之。曰霍乱者，呕吐而利也；头痛、发热、身疼痛者，内霍乱而外伤寒也；热渴者，以五苓散助脾土，以滋水津之四布；寒而不渴者，用理中丸理中焦，而交上下之阴阳。盖以上吐下利，不论寒热，治以专顾其中也。王晋三云：人参、甘草，甘以和阴，白术、干姜，辛以和阳。辛甘相辅以处中，则阴阳自然和顺矣，此为温补第一方。论中言四逆辈，则此汤俱在其中。又治大病瘥后喜唾，善读书者，于喜唾二字推广之，凡脾胃虚皆是，便可悟调理之善方矣。
程郊倩曰：参、术、炙草，所以固中州；干姜守中，必假之焰釜薪而腾阳气。是以谷入于阴，长气于阳，上输华盖，下摄州都，五脏六腑，皆以受气矣，此理中之旨也。
通脉四逆加猪胆汁汤  ***************************
治吐以下断，汗出而厥，四肢拘急，脉微欲绝者。
通脉四逆原方加猪胆汁（四合）。
煎如前法，煎成，纳猪胆汁，分温再服，其脉即出。
歌曰：生附一枚三两姜，炙甘二两《玉函》方（此遵宋本《金匮玉函经》、坊刻《伤寒论》：甘草三两，炙）。脉微内竭（吐已下断，津液竭于内也；四肢拘急，津液竭于内而不荣乎外也）资真汁（经云中焦受气取汁；又，胆为真汁），猪胆还加四合襄（亦遵《玉函经》法，《伤寒论》猪胆汁只半合）。
蔚按：论云：吐已下断者，言阴阳气血俱虚，水谷俱竭，无有可吐而自已，无有可下而自断也；曰汗出而厥，脉微欲绝者，无阳气以主之也；曰四肢拘急者，无津液以养之也，此际若用四逆汤姜、附之温，未尝不可以回阳，倍用甘草之甘，未尝不可以滋阴，然犹恐其缓而无济也。若用通脉四逆汤，倍干姜之勇，似可追返元阳，然犹恐大吐、大利之余，骤投大辛之味，内而津液愈涸，外而筋脉愈挛，顷刻死矣。师于万死中觅一生路，取通脉四逆汤以回其厥，以止其汗，更佐以猪胆生调，取生气俱在，苦先入心而脉复，以汁补中焦之汁，灌溉于筋则拘急解。辛甘与苦甘相济，斯阴阳二气顷刻调和，即四逆加人参汤之意。但人参亦无情之草根，不如猪胆汁之异类有情，生调得其生气，为效倍神也。诸家囿于白通加法，谓格阳不入，借苦寒以从治之，堪发一笑。
按：古本只加胆汁，无人尿，张隐庵注有人尿，必有所本，读其注文，极有见解。张隐庵云：此节重言，以结上文两节之意。上两节皆主四逆汤，此言气血皆虚，更宜通脉四逆加猪胆、人尿以治之。不曰吐利止，而曰吐已下断者，谓津液内竭，吐无所吐，下无所下也。若吐已下断，如所谓汗出而厥，四肢拘急之证，仍然不解；所谓脉微欲绝之脉，依然如故，此为阴阳血气皆虚，更宜通脉四逆加猪胆汁汤主之，通脉四逆汤解见少阴篇。加水畜之甲胆，乃起肾脏之精汁上资心主之血，更加人尿，乃引膀胱之津液还入胃中，取精汁内滋而血气调和之意。盖风雨寒暑之邪直入中焦，皆为霍乱。若吐利太过，而生气内伤，手足厥冷，脉微欲绝者，宜四逆汤主之，无分寒与暑也，何也？正气受伤，只救正而不论邪，后人补立藿香正气散以治吐利，此治微邪在胃，正气不伤，如此之证，弗药亦愈，即阴阳汤、黄土汤，皆能疗之。若霍乱里虚，古圣只立四逆、理中二方，为急救正气之法。有谓藿香正气散治暑霍乱者，亦非也。愚每见暑月病霍乱，四肢逆冷，无脉而死，藿香正气，不过宽胸解表之剂，恶能治之？况夏月元气发泄在外，中气大虚，外邪卒至，救正犹迟，况疏散之剂乎？夫邪正相抟，有风雨寒暑之分。正受邪伤，只论正气之虚实，入脏即为不治之死证，非风暑为阳而寒雨为阴也。此为霍乱之大纲，学者宜服膺而弗失。
高子曰：霍乱之证，至汗出而厥，四肢拘急，脉微欲绝，乃纯阴无阳，用四逆汤，不必言矣。又加猪胆汁、人尿者，津液竭而阴血并虚，不当但助其阳，更当滋益其阴之意。每见夏月霍乱之证，四肢厥逆，脉微欲绝，投以理中、四逆，不能取效，反以明矾少许和凉水服之而即愈，亦即胆汁、人尿之意。先贤立法，可谓周遍详明矣。

卷六·阴阳易瘥后劳复方  ——————————————————————————————————————————————————————————————————————————————————————————

烧裈散  ***************************
治阴阳易。
上，取妇人中裈近隐处，剪烧灰，以水和服方寸匕，日三服，小便即利，阴头微肿，则愈。妇人病，取男子中裈烧服。
歌曰：近阴裆裤剪来烧，研末还须用水调。同气相求疗二易，长沙无法不翘翘。
张隐庵曰：裈裆乃阴吹注精之的，盖取彼之余气，劫彼之余邪。邪毒原从阴入，复使之从阴以出。故曰：小便利，阴头微肿，即愈。
枳实栀子豉汤  ***************************
治大病瘥后，劳复者主之，若有宿食，加大黄。
枳实（三枚，炙）　栀子（十四枚）　香豉（一升）
上三味，以清浆水七升空煮，取四升，纳栀子、枳实，煮取二升。下豉，更煮五六沸，去滓，温分再服。覆令微似汗。
歌曰：一升香豉枳三枚，十四山栀复病该。（《伤寒论》只以大病后劳复者六字该之，不著其病形。）浆水法煎微取汗，食停还藉大黄开。（若有宿食，加大黄如博棋子大五六枚。）
张隐庵曰：大病瘥后，则阴阳水火始相交会。劳其形体，则气血内虚，其病复作，其证不一，故不著其病形，只以此方统治之。方中栀子清上焦之烦热，香豉散下焦之水津，枳实炙香，宣中焦之土气。三焦和而津液生，津液生而气血复矣。若有宿食，则三焦未和，加大黄以行之，令燥屎行而三焦气血自相合矣。今之医辈，凡遇此证，无不以补中益气汤，误也！
牡蛎泽泻散  ***************************
治大病瘥后，腰以下有水气者主之。
牡蛎　泽泻　蜀漆（洗去腥）　海藻（洗去盐）　瓜蒌根　商陆根（熬）　葶苈子（以上各等分）
上七味，异捣，筛下为散，更入臼中治之。白饮和，服方寸匕，小便利，止后服，日三。
歌曰：病瘥腰下水偏停，泽泻楼根蜀漆葶。牡蛎商陆同海藻，捣称等分（去声）饮调灵。
蔚按：太阳之气，因大病不能周行于一身，气不行而水聚之。今在腰以下，宜从小便利之。牡蛎、海藻生于水，故能行水，亦咸以软坚之义也。葶苈利肺气而导水之源，商陆攻水积而疏水之流。泽泻一茎直上，瓜蒌生而蔓延，二物皆引水液而上升，可升而后可降也。蜀漆乃常山之苗，自内而出外，自阴而出阳，所以引诸药而达于病所。又，散以散之，欲其散布而行速也。但其性甚烈，不可多服，故曰小便利止后服。此方用散，不可做汤，以商陆水煮服杀人。
竹叶石膏汤  ***************************
治伤寒解后，虚羸少气，气逆欲呕，及虚烦客热不退者，主之。
竹叶（二把）　石膏（一斤）　半夏（半升）　人参（三两）　甘草（二两）　粳米（半升）　麦门冬（一升）
上七味，以水一斗，煮取六升，去滓，纳粳米，煮米熟，汤成去米。温服一升，日三服。
歌曰：三参二草一斤膏，病后虚羸呕逆叨。粳夏半升叶二把，麦冬还配一升熬。
张隐庵曰：竹叶凌冬青翠，得冬令寒水之气，半夏生当夏半，得一阴之气；参、草、粳米，资养胃气以生津液；麦冬通胃气之络；石膏纹肌色白，能通胃中之逆气达于肌腠。总令津液生而中气足，虚热解而吐自平矣。
男元犀按：徐灵胎云：此仲景先生治伤寒愈后调养之方也，其法专于滋养肺胃之阴气以复津液。盖伤寒虽六经传遍，而汗、吐、下三者，皆肺胃当之。又《内经》云：人之伤于寒也，则为病热。故滋养肺胃，岐黄以至仲景之不易之法也。后之庸医，则用温热之药峻补脾肾，而千圣相传之精义，消亡尽矣。

附  ——————————————————————————————————————————————————————————————————————————————————————————

附识一道  ***************************
蔚按：医道之不明也，皆由于讲方而不穷经之故。《神农本草经》，明药性也，未尝有配合之方。《灵枢》《素问》，穷造化阴阳之理，原其得病之由，除鸡矢醴、半夏秫米汤等节外，无方。《难经》八十一章，阐明《内经》之旨，以补《内经》所未言，亦无方。至汉张仲景，得商伊尹《汤液经》，著《伤寒论》《金匮要略》二书，专取伊圣之方，而立三百九十七法。法以方而行，方以法而定，开千百年之法眼，不可专谓为方。仲景后，此道渐晦，至唐，赖有孙思邈起而明之，著《千金方》，其方俱从《伤寒论》套出，又将《伤寒论》一一备载不遗。惜其字句不无增减，章节不无移易，又不能阐发其奥蕴，徒汲汲于论中各方，临摹脱换，以求新异。且续刻《千金翼》以养性补益，各立一门，遂致后医以补脾、补肾、脾肾双补，补气、补血、气血两补，温补、凉补、不温不凉之平补等方，迎合于富贵之门，鄙陋之习，由此渐开。究非《千金方》之过，不善读《千金方》之过也。后学若取其所长，弃其所短，则《千金》书何尝非仲景书之翼也耶？即《千金》私淑仲景，时有羹墙之见，其方托言龙宫秘方，盖以仲景居卧龙冈，其《伤寒》《金匮》方即为龙宫方。老生恒谈，神明瘁鬼神来告，岂其真为神授哉！家严少孤，家徒四壁，半治举子业，半事刀圭家。日见各医竞尚唐宋各方，金元刘张朱李四大家，以及王宇泰、薛立斋、张景岳、李士材辈，滥取各方而为书，是有方之书行而无方之书遂废，心甚悯之。每欲以家藏各方书付之祖龙，而于无方之《本经》《内经》《难经》，及祖述伊圣经方之仲景书，寝食数十年弗倦，自《千金》及下无讥焉。壬子登贤书后，寓都门。适伊云林先生患中风证，不省人事，手足偏废，汤米不入者十余日。都门名医咸云不治，家严以二剂起之，名噪一时，就诊者门外无虚辙。后因某当事强令馆于其家，辞弗就，拂其意，癸丑秋托病而归。后出宰畿辅，恐以医名蹈癸丑岁之前辙，遂绝口不谈，而犹私自著书。尝语蔚曰：三不朽事，立言居其一，诗文词赋不与焉。有人于此，若能明仲景之道，不为异端末学所乱，民不夭札，其功德且及于天下后世也。前刻《公余医录》等书，皆在保阳官舍而成。而伤寒论、金匮要略浅注二书，稿凡三易，自喜其深入显出。自王叔和编次，成无己注释后，若存若没，千有余年，至今日方得其真谛，与时俗流传之医书大有分别。所苦者方中分两轻重，煮渍先后，分服、顿服、温服、少冷服等法，毫厘间大有千里之判，不得不从俗本，编为歌括，以便记诵。命蔚于歌括后各首拟注，亲笔改易。其于蔚之千虑一得处，则圈之又圈，点之又点，意欲大声疾呼，唤醒千百医于靡靡欲寤中，忽然警觉而后快。至于《金匮》方，又命弟元犀韵之。蔚则仿建安许氏《内台方议》体，为之逐条立议焉。盖以高年之心，不堪多用，蔚与弟元犀不过效有事服劳之道，非敢轻动笔墨也云尔。时嘉庆二十四年岁次己卯冬至后五日也。男蔚谨识。
蔚再按：以上拟注及附识一条，皆家严亲笔圈点，蔚谨遵而不敢违。付刻后，每欲于注中说未了者，续出数条，庶无剩义。因阅时医贤徐灵胎医书六种，其首卷有论六条，颇见晓畅，蔚可以不必再续也。今附录于后，以公同好。
附录六首  ***************************
（论共六首，俱徐灵胎著。灵胎，名大椿，江苏吴江人也。）

附·附录六首  ——————————————————————————————————————————————————————————————————————————————————————————

方药离合论  ***************************
方之与药，似合而实离也。得天地之气，成一物之性，各有功能，可以变易血气，以除疾病，此药之力也。然草木之性，与人殊体，入人肠胃，何以能如人之所欲以致其效？圣人为之制方以调剂之，或用以专攻，或用以兼治，或相辅者，或相反者，或相用者，或相制者。故方之既成，能使药各全其性，亦能使药各失其性。操纵之法，大有权焉，此方之妙也。若夫按病用药，药虽切中，而立方无法，谓之有药无方；或守一方以治病，方虽良善，而其药有一二味与病不相关者，谓之有方无药。比之作书之法，用笔已工而配合颠倒，与夫字形俱备点画不成者，皆不得谓之能书。故善医者，分观之而无药弗切于病情，合观之而无方不本于古法，然后用而弗效，则病之故也，非医之罪也。而不然者，即偶或取效，隐害必多，则亦同于杀人而已矣。至于方之大小奇偶之法，则《内经》详言之，兹不复赘云。
古方加减论  ***************************
古人制方之义，微妙精详，不可思议。盖其审察病情，辨别经络，参考药性，斟酌轻重，其于所治之病不爽毫发，故不必有奇品异术，而沉痼艰险之疾，投之辄有神效，此汉以前之方也。但生民之疾病不可胜穷，若必每病制一方，是曷有尽期乎？故古人即有加减之法。其病大端相同，而所现之症或不同，则不必更立一方，即于是方之内，因其现证之异，而为之加减。如《伤寒论》中治太阳病用桂枝汤，若见项背强者，则用桂枝加葛根汤；喘者，则用桂枝加厚朴杏仁汤；下后脉促胸满者，桂枝去白芍汤；更恶寒者，去白芍加附子汤，此犹以药为加减者也。若桂枝麻黄各半汤，则以两方为加减矣。若发奔豚者，用桂枝为加桂枝汤，则又以药之轻重为加减之矣。然一二味加减，虽不易本方之名，而必明著其加减之药。若桂枝汤倍用芍药而加饴糖，则又不名桂枝加饴糖汤，而为建中汤，其药虽同而义已别，则立名亦异，古法之严如此。后之医者不识此义，而又欲托名用古，取古方中一二味，则即以某方目之，如用柴胡则即曰小柴胡汤，不知小柴胡之力全在人参也；用猪苓、泽泻即曰五苓散，不知五苓之妙专在桂枝也。去要药，杂以他药，而仍以某方目之，用而不效，不知自咎，或则归咎于病，或则归咎于药，以为古方不可治今病。嗟乎！即使果识其病，而用古方支离零乱，岂有效乎？遂相戒以为古方难用，不知全失古方之精义，故与病毫无益而反有害也。然则当何如？曰：能识病情与古方合者，则全用之；有别症，则据古法加减之；如不尽合，则依古方之法，将古方所用之药而去取损益之。必使无一药不对症，自然不背于古人之法，而所投必有神效矣。
方剂古今论  ***************************
后世之方，已不知几亿万矣，此皆不足以名方者也。昔者圣人之制方也，推药理之本原，识药性之专能，察气味之从逆，审脏腑之好恶，合君臣之配偶，而又探索病情，推求经络，其思远，其义精，味不过三四，而其用变化无穷。圣人之智，真与天地一体，非人之心思所能及也。上古至今，千圣相传，无敢失坠。至张仲景先生，复申明用法，设为问难，注明主治之症，其《伤寒论》《金匮要略》，集千圣之大成，以承先而启后，万世不能出其范围，此之谓古方，与《内经》并垂不朽者。其前后名家，如仓公、扁鹊、华佗、孙思邈诸人，各有师承，而渊源又与仲景微别，然犹自成一家，但不能与《灵》《素》《本草》一线相传，为宗支正脉耳。既而积习相仍，每著一书，必自撰方千百。唐时诸公，用药虽博，已乏化机；至于宋人，并不知药，其方亦板实肤浅；元时号称极盛，各立门庭，徒骋私见，迨乎前明，蹈袭元人绪余而已。今之医者，动云古方，不知古方之称，其指不一。若谓上古之方，则自仲景先生流传以外，无几也；如谓宋元所制之方，则其可法可传者绝少，不合法而荒谬者甚多，岂可奉为典章？若谓自明人以前皆称古方，则其方不下数百万。夫常用之药不过数百品，而为方数百万，随拈几味，皆已成方，何必定云某方也？嗟嗟！古之方何其严，今之方何其易。其间亦有奇巧之法，用药之妙，未必不能补古人之所未及，可备参考者，然其大经大法，则万不能及。其中更有违经背法之方，反足贻害。安得有学之士，为之择而存之，集其大成，删其无当，实千古之盛举，余盖有志而未遑！
古今方剂大小论  ***************************
今之论古方者，皆以古方分两太重为疑，以为古人气体厚，故用药宜重，不知此乃不考古而为此无稽之谈也。古时升斗权衡，历代各有异同，而三代至汉，较之今日，仅十之二。（余亲见汉时有六升铜量，容今之一升二合。）如桂枝汤乃伤寒大剂也，桂枝三两，芍药三两，甘草二两，共八两。二八不过一两六钱为一剂，分作三服，则一服药不过今之五钱三分零。他方间有药品多而加重者，亦不过倍之而已。今人用药必数品各一二钱，或三四钱，则反用三两外矣。更有无知妄人，用四五两作一剂，近人更有用熟地八两为一剂者，尤属不伦。用丸散亦然，如古方乌梅丸，每服如桐子大二十丸，今不过四五分。若今人之服丸药，则用三四钱至七八钱不等矣。末药只用方寸匕，不过今之六七分，今亦服三四钱矣。古人之用药分两，未尝重于今日（《周礼》遗人，凡万民之食食者，人四釜。注：六斗四升曰釜，四釜共二石五斗六升，为人一月之食，则每日食八升有余矣），而谬说相传，方剂日重。即此一端而荒唐若此，况其深微者乎？盖既不能深思考古，又无名师传授，无怪乎每举必成笑谈也。
煎药法论  ***************************
煎药之法，最宜深讲，药之效不效，全在乎此。夫烹饪禽鱼羊豕，失其调度，尚能损人，况药专以之治病，而可不讲乎？其法载于古方之末者，种种各殊。如麻黄汤先煮麻黄，去沫，然后加余药同煎，此主药当先煎之法也。而桂枝汤又不必先煎桂枝，服药后须啜热粥以助药力，又一法也。如茯苓桂枝甘草大枣汤，则以甘澜水先煎茯苓；如五苓散则以白饮和服，服后又当多饮暖水；小建中汤则先煎五味，去滓，而后纳饴糖；大柴胡汤则煎减半，去滓再煎；柴胡加龙骨牡蛎汤则煎药成，而后纳大黄。其煎之多寡，或煎水减半，或十分煎去二三分，或只煎一二十沸。煎药之法，不可胜数，皆各有意义。大都发散之药及芳香之药不宜多煎，取其生而疏荡；补益滋腻之药宜多煎，取其熟而停蓄，此其总诀也。故方药虽中病，而煎法失度，其药必无效。盖病家之常服药者，或尚能依法为之；其粗鲁贫苦之家，安能如法制度？所以病难愈也。若今之医者，亦不能知之矣，况病家乎？
服药法论  ***************************
病之愈不愈，不但方必中病，方虽中病而服之不得其法，则非特无功，而反有害，此不可不知也。如发散之剂，欲驱风寒出之于外，必热服而暖覆其体，令药气行于营卫，热气周遍，挟风寒而从汗解。若半温而饮之，仍当风坐立，或仅寂然安卧，则药留肠胃，不能得汗，风寒无暗消之理，而营卫反为风药所伤矣。通利之药，欲其化积滞而达之于下也，必空腹顿服，使药性鼓动，推其垢浊从大便解；若与饮食杂投，则新旧混杂，而药气与食物相乱，则气性不专而食积愈顽矣。故《伤寒论》等书服药之法，宜热、宜温、宜凉、宜冷、宜缓、宜急、宜多、宜少、宜早、宜晚、宜饱、宜饥，更有宜汤不宜散、宜散不宜丸、宜膏不宜丸，其轻重大小，上下表里，治法各有所当。此皆一定之至理，深思其义，必有得于心也。