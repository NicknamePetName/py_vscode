

上  ——————————————————————————————————————————————————————————————————————————————————————————

温疫  ***************************
●银翘散
温病解表平剂。（吴鞠通）
银翘薄桔甘草生，鼠黏荆豉竹芦平，衄茅栀柏除荆豉，渴取蒌根咳杏仁，胸膈闷加藿香郁，咽疼项肿勃玄参，热淫入里麦冬地，更合山栀知母芩。
连翘（一两）　薄荷（六钱）　银花（一两）　甘草（五钱）　桔梗（六钱）　荆芥（四钱）　淡豆豉（五钱）　牛蒡（六钱）　竹叶（四钱）
上杵为散，每服六钱，鲜苇根煎汤代水。
治温病脉动数尺肤热，头痛微恶风寒，身热自汗，或但热不恶寒而渴，午后热甚，肺气郁而火剋金也。遵《内经》风淫于内治以辛凉佐以苦甘，热淫于内治以咸寒佐以甘苦之训，又宗喻嘉言芳香逐秽之说，用东垣清心凉膈散。病初起且去入里之黄芩，勿犯中焦，加银花辛凉、芥穗芳香，散热解毒，牛蒡子辛平，润肺解热散结，除风利咽，皆手太阴药。胸膈闷者加藿香、郁金护膻中；渴甚者加花粉；项肿咽痛者加马勃、玄参；衄者去芥穗、豆豉，加白茅根、侧柏炭、栀子炭；咳者加杏仁利肺气；肺热入里加细生地、麦冬保津液，再不解或小便短者加知母、黄芩、栀子之苦寒，与麦冬之甘寒合化阴气而治热淫所胜。
●桑菊饮
风温解表轻剂。
桑菊翘荷甘桔杏，芦根同煮渴花粉，热芩喘入知母膏，舌绛玄参犀角稳，在血地黄玉竹丹，麦冬加入芦荷省，辛凉解表并芳香，及上银翘温病诊。
杏仁（一钱）　连翘（一钱五分）　薄荷（八分）　菊花（一钱）　苦桔梗（二钱）　甘草（八分）　桑叶（二钱五分）　苇根（二钱）
治风温咳嗽，热伤肺络也，身不甚热微渴。桑叶善平肝风亦走肺络而宣肺气，菊花晚成甘芳能补金水二脏，气粗似喘燥在气分者，加石膏、知母；舌绛暮热甚燥，邪初入荣，加玄参二钱，犀角一钱；在血分者去薄荷、苇根，加麦冬、细生地、玉竹、丹皮各二钱；肺热甚加黄芩，渴者加花粉。经曰冬不藏精必病温，又曰病温虚甚死，可见病温者，精气先虚。凡治风温温热温疫冬温当预护其虚。此银翘散、桑菊饮之所以为妙，为清解肺胃治温主剂，至外寒搏内热及非时伤风皆可少投辛温。
●三仁宣痹汤
湿温。
三仁宣痹湿温宗，竹叶蔻仁厚朴通，半夏杏仁飞滑石，苡仁清利妙无穷，杏仁朴夏如删去，加入苓翘白疹从。
杏仁（五钱）　滑石（六钱）　通草（二钱）　白蔻（二钱）　厚朴（二钱）　苡仁（六钱）　半夏（五钱）　竹叶（二钱）
甘澜水煮。
治伏暑湿温，头痛恶寒，身重疼痛，舌白不渴，脉弦细而濡，面色淡黄，胸闷不飢，午后身热，状若阴虚，病难速已，吾乡俗名秋呆子。以三仁汤轻解上焦、宣通中焦，清热利湿则诸证次第而愈。否则汗之则神昏耳聋，甚则目瞑不欲言，下之（则）洞泄，润之则病深。如身出白㾦如疹，则去朴夏杏仁，加茯苓连翘清心。
●新加黄龙汤
温病阴阳俱惫。
黄龙邪实下难通，正气虚无运药功，归地硝黄姜汁草，玄参人海麦门冬。（可以蒌仁代硝黄，恐其硷寒伤胃。轩）
细生地（五钱）　生甘草（二钱）　人参（一钱五分，另煎）　生大黄（三钱）　芒硝（一钱）　玄参（五钱）　麦冬（五钱）　当归（一钱五分）　海参（二条，洗）　姜汁（六匙）
水八杯煮取三杯，先用一杯冲参汁五分，姜汁二匙顿服之，如腹中有响声或转矢气者，为欲便也，不便候一二时再如前法服一杯，候二十四刻服第三杯即得便，止后服，酌服益胃汤，余参或可加入；证属阳明温病失下，正气久耗，阴阳俱惫，下之不通为正虚不能运药，危险难治。
附方：益胃汤
沙参（三钱）　麦冬（五钱）　细生地（五钱）　玉竹（一钱五分炒香）　冰糖（一钱）
阳明温病，下后汗出，当复其阴，否（则）恐将来液亏燥起，而成乾咳身热之怯证也。
●甘露清毒丹
温疫。（叶天士）
瘟疫流行消毒丹，热淫湿胜木通干，荷翘蔻贝茵芩滑，广藿菖蒲神麴含。
飞滑石（十五两）　绵茵陈（十两）　淡黄芩（十两）　石菖蒲（六两）　川贝母　木通（各五两）　藿香　射干　连翘　薄荷　白豆蔻（各四两）
上各药晒燥生研细末，每服三钱，开水调服，日二次；或以神麴糊丸如弹子大，开水化服，亦可或连神麴生晒碾末，用鲜车前葶三十二两煎汤泛丸。
此治湿温时疫之主方。邪从口鼻皮毛而入，病从湿化者，发热倦怠，胸闷（腹）胀，肢酸咽胭，斑疹身黄，颐肿口渴，溺赤便闭，吐泻腹痛，霍乱转筋，痧闭疟痢，淋浊疮疡，寒热往来，重暑，重湿等证，并主水土不服。察看病人舌苔淡白，或厚腻，或干黄，是暑湿热疫之邪尚在气分，悉于此丹，若壮热旬日不解，神昏谵语，斑疹，舌绛，干光圆硬，津涸液枯，寒从火化是邪已入营矣，用神犀丹。
附方：
当变其分两，加砂仁水泛为丸，以治温热湿毒等症，久著神效。（轩）
黄芩（二两）　广藿香（二两）　砂仁（六钱）　白蔻衣（八钱）　射干（八钱）　大贝母（一两）　京菖（一两二钱）　木通（一两）　苏荷（八钱）　茵陈（三两）　飞滑石（三两）　炒神麴（四两）　连翘（二两）
研末水泛丸如绿豆大，每服二钱，鲜车前汤送下。
●神犀丹
温热暑疫，逆传内陷。
神犀犀地板蓝根，菖豉银翘花粉芩，元参紫草同金汁，舌绛津干邪入营。
乌犀角尖（磨汁）　石菖蒲　黄芩（各六两）　真怀生地（绞汁）　鲜银花（各一斤捣汁）　粪清　连翘（各十两）　板蓝根（九两，无则以青黛代之）　香豉（八两）　元参（七两）　花粉　紫草（各四两）
上各生晒研细，以犀角地黄汁、粪清和捣为丸，切勿加蜜，如难丸，可将香豉煮烂，每重三钱，凉开水化服，日二次，小儿减半，如无粪清可加人中黄四两研入。
凡温热暑疫，诸病邪不即解，耗液伤营，逆传内陷，痉厥昏狂，谵语发斑等证，但看病人舌色干光，或紫绛，或圆硬，或黑苔，皆以此丹救之。若初病即觉神情昏躁而舌赤口乾者，是温暑直入营分，酷暑之时，阴虚之体，及新产妇人患此最多，急用此挽救，切勿拘泥日数，误投别剂，兼治痘瘄毒重夹带紫斑危证，暨痘疹后馀毒内炽，口糜咽腐，目赤神烦诸证。
●清瘟败毒饮
一切火热，表里俱盛。（王孟英）
清瘟桔梗汤去苏荷，丹芍玄参知母俱，生地石膏犀角入，川连竹叶也相需。
生石膏（大剂六两至八两，中剂二两至四两，小剂八钱至一两二钱）　小生地（大剂六钱至八钱，中剂三钱至五钱，小剂二钱至四钱）　乌犀角（大剂六钱至八钱，中剂三钱至五钱，小剂二钱至四钱）　真川连（大剂四钱至六钱，中剂二钱至四钱，小剂一钱至一钱五分）　栀子　桔梗　黄芩　知母　赤芍　玄参　连翘　甘草　丹皮　鲜竹叶
先煮石膏数十沸后下诸药，犀角磨汁和服。此十二经泄火之药也，凡一切火热表里俱盛，狂躁烦心，口乾咽痛，大热乾呕，错语不眠，吐血衄血，热甚发斑，不论始终，以此为主方，重用石膏直入胃经使其敷布于十二经，退其淫热；佐以黄连、犀角、黄芩，泄心肺火于上焦，丹皮、栀子、赤芍泄肝经之火，连翘、玄参解散浮游之火；生地、知母抑阳扶阴泄其亢甚之火而救欲绝之水，桔梗、竹叶载药上行；使以甘草和胃，此大寒解毒之剂。若疫症初起，恶寒发热，头痛如劈，烦躁谵妄，身热肢冷，舌刺唇焦，上呕下泄，六脉沉细而数，即用大剂，沉而数者即用中剂，浮大而数者用小剂。如斑一出，即加大青叶，并少佐升麻四五分，引毒外透，此内化外解，浊降清升之法。秦皇士治斑用生地、黄连、升麻、丹皮、木通、甘草名升麻清胃汤，轻清凉血，亦是透化斑疹之妙法。误食荤腥者，加山楂、砂仁。
附方：
局方凉膈散去硝黄加桔梗名桔梗汤，此易老法，亦即东垣清心凉膈散。

中风  ***************************
●加味桂枝汤
风中络。（费晋卿）
加味桂枝汤勿差，川怀牛膝归蚕砂，艽防中络风邪治，肌肉不仁手足麻。
卫气不能捍外，则风入于络，故手指足趾麻木而肌肉不仁。
桂枝（八分）　白芍（一钱五分）　甘草（五分）　怀牛膝（二钱）　川牛膝（一钱五分）　当归（二钱）　蚕砂（四钱）　秦艽（一钱）　防风（一钱）　红枣（五枚）　姜（三片）
●养血祛风汤
中经。
养血祛风虎胫独，归牛木地苓艽续，枣姜术芍桑桂枝，体重贼邪入经脉。
营血不能固内，则风入于经脉，故身体重著，步履艰难，治宜养血祛风。
生地（五钱）　当归（二钱）　白芍（一钱酒炒）　桂枝（六分）　茯苓（三钱）　白术（一钱）　虎胫骨（一钱五分炙）　续断（二钱）　独活（一钱酒炒）　秦艽（一钱）　牛膝（二钱）　木香（五分）　红枣（十枚）　姜（三片）　桑枝（一尺）
●加味竹沥汤
中府。
加味竹沥风中府，痰塞灵窍胃津阻，斛麦天麻姜沥冲，殭蚕羚角橘星数。
胃为六府之长，职司出纳，风入于胃，胃火炽盛，水穀之气不生津液而化痰涎，痰随火升，阻塞灵窍，故昏不知人。法宜清胃涤痰。
麦冬（二钱）　石斛（三钱）　羚羊角（一钱五分）　橘红（一钱）　胆星（五分）　殭蚕（一钱五分）　天麻（八分）　淡竹沥（半杯）　姜汁（一滴，同冲服）
清心饮
中藏。
清心淡竹与黄连，菖远丹星橘麦兼，琥珀牛黄风中藏，面红舌硬口流涎。
心体纯阳，风性飚举，风火上扰，神明散乱，故舌不能言而口流涎沫，甚或神昏鼾睡面色油红，此为难治。姑拟此方以备救急之一法。
牛黄（五分）　琥珀（五分）　黄连（五分）　丹参（三钱）　远志（五分，甘草水炒）　菖蒲（八分）　橘红（一钱）　胆星（五分）　麦冬（一钱五分）　淡竹叶（二十张）
●消风返正汤
口眼喎斜。
消风返正筋牵制，口眼喎斜麦冬蝎，羚角殭蚕斛粉羌，天麻贝母黄荆叶。
足阳明之脉夹口环唇，足太阳之脉起于目内眦，胃有痰火，又风从太阳而来，兼扰阳明，故筋脉牵制而口眼歪斜，宜消风返正。
羌活（一钱）　天麻（八分）　蝎尾（五支）　殭蚕（一钱五分炒）　贝母（二钱）　羚羊角（一钱五分）　石斛（三钱）　花粉（二钱）　麦冬（二钱）　黄荆叶（五张）
●黄耆九物汤
半身不遂。
黄耆九物气虚饵，半身不遂手足弛，独活防风姜枣煎，鹿胶牛膝四君子。
半身不遂，手足纵弛，食少神疲，不能步履，证属气虚。
黄耆（二钱）　防风（一钱）　党参（五钱）　茯苓（二钱）　白术（一钱）　鹿胶（一钱五分，角霜炒）　独活（一钱，酒炒）　牛膝（二钱）　甘草（五分）　大枣（二枚）　姜（三片）
●舒筋通络汤
舒筋通络血虚尝，四物艽牛姜枣桑，枸瓜独断金毛楮，指屈能伸步履强。
筋节拘挛，手指屈而不伸，不能步履，证属血虚，宜舒筋通络。
生地（四钱）　当归（二钱）　白芍（一钱五分，酒炒）　川芎（一钱）　枸杞（三钱）　木瓜（一钱，酒炒）　金毛脊（二钱，去毛切片）　楮实（二钱）　川断（二钱）　独活（一钱，酒炒）　牛膝（二钱）　秦艽（一钱）　红枣（十枚）　姜（三片）　桑枝（一尺）
●地黄饮子（刘河间）
治瘖厥风痱。
地黄饮子山茱斛，麦味菖蒲远志茯，苁蓉桂附巴戟天，少入薄荷姜枣服。瘖厥风痱能治之，火归水中水生木。（歌仍汪氏）
心火暴甚，肾水虚衰，卒倒无知，口噤身冷，四肢不收。治宜和藏府通经络。
熟地　山茱肉　石斛　麦冬　五味子　石菖蒲　远志（甘草水炒）　茯苓　肉苁蓉　官桂　附子（炮）　巴戟天（各等分）　姜（三片）　枣（一枚）　薄荷叶（六张）
●资寿解语汤（《沉氏尊生书》）
治风中心脾。
资寿解语治舌强，附子天麻甘草羌，酸枣防风羚角桂，冲来竹沥与生姜。
中风脾缓，舌强不语，半身不遂。
防风（一钱）　附子（一钱）　天麻（一钱）　官桂（八分）　枣仁（一钱）　羌活（五分）　甘草（五分）　羚羊角（八分）　竹沥（两大匙）　姜汁（两滴，同冲服）
●天麻丸（张洁古方）
治肾藏虚热生风，筋脉牵掣，遍身疼痛，手足麻木，口眼喎斜，半身不遂，以及寒痰相搏等证。
天麻地膝当归附，羌独玄参萆薢杜，因热生风养血宜，酒丸通络风兼去。
风因热而生，热盛则动，宜以静胜其燥，养血通络，兼去肾风。
天麻（四两，酒浸）　牛膝（四两，酒浸）　萆薢（四两）　玄参（四两）　杜仲（七两）　附子（一两）　羌活（三两）　独活（三两）　当归（十两）　生地（一斤）
共为细末，炼蜜为丸如桐子大。每服五七十丸，空心温酒下。
●凉膈散（《太平惠民和剂局方》）
治温病表里实热，心火膈热，及中焦燥实，烦渴头昏，目赤面毒，口疮唇裂，舌肿喉闭，吐衄涎嗽稠黏，颔颊结硬，二便淋闭，胃热发斑谵狂，诸风瘛瘲，手足搐逆，小儿急惊，痘疮黑陷，一切藏府积热等证。
凉膈硝黄栀子翘，黄芩甘草薄荷饶，竹叶蜜煎疗膈上，中焦燥实服之消。（歌仍汪氏）
连翘（四钱）　大黄（二钱，酒洗）　芒硝（二钱）　甘草（二钱）　栀子（一钱，炒黑）　黄芩（一钱，酒炒）　苏荷（一钱）
上药为末，加竹叶生蜜煎，若专治温热时行，则用竹叶；治感冒之证，则用葱白、姜枣。张洁古于此方去硝黄，加桔梗，治上焦热便不实者。
●滋生青阳汤
肝风。（费氏）
滋生青阳斛决明，丹麻地芍麦冬青，柴荷桑菊灵磁石，摇颤肝风眩晕平。
头目眩晕，肢节摇颤，如登云雾，如坐舟中。
生地（四钱）　白芍（一钱）　丹皮（一钱五分）　麦冬（一钱五分，青黛拌）　石斛（二钱）　天麻（八分）　甘菊（二钱）　石决明（八钱）　柴胡（八分，醋炒）　桑叶（一钱）　薄荷（一钱）　灵磁石（五钱，整块同煎）
●滋肾息风汤
肾风。
滋肾息风巴戟天，天麻枸菟菊豨莶，地黄归独加姜枣，眩晕心惊恐怖痊。
头目眩晕，心中悬悬，惊恐畏人，常欲蒙被而卧。
熟地（四钱）　当归（二钱）　枸杞（三钱）　菟丝（四钱）　甘菊（二钱）　巴戟天（三钱）　豨莶（三钱）　天麻（八分）　独活（一钱，酒炒）　红枣（十枚）　姜（三片）
●驯龙汤
心烦身颤，坐卧不安。
驯龙齿决羚羊菊，地断薄荷归芍独，钩沉红枣治心烦，坐卧不安身颤服。
五心烦扰，自头至腰，时时作颤，坐卧不安。
龙齿（二钱）　真珠母（八钱）　羚羊角（一钱五分）　杭菊（二钱）　生地（六钱）　当归（二钱）　白芍（一钱）　薄荷（一钱）　沉香（五分）　续断（二钱）　独活（一钱）　红枣（十枚）　钩藤钩（四钱，后入）
●甲乙归藏汤
彻夜不寐。
甲乙归藏齿丹参，薄荷柴地芍归沉，夜交夜合珠红枣，柏子同安不寐人。
饮食如常，惟彻夜不寐，间日轻重如发疟，一载未愈，诊其脉左关独见弦数，系少阳与厥阴同病，互相胶结，故有起伏，而又延久难奏速效，连服数十剂乃愈。
真珠母（八钱）　龙齿（二钱）　柴胡（一钱，醋炒）　薄荷（一钱）　生地（六钱）　归身（二钱）　白芍（一钱五分，酒炒）　丹参（二钱）　柏子仁（二钱）　夜合花（二钱）　沉香（五分）　红枣（十枚）　夜交藤（四钱切）

中寒  ***************************
●茯神四逆汤
中寒。
茯神四逆真心痛，参茯香砂轩加共，白术四逆苓枣参，身冷汗出心包奉，茴香四逆杜枣苓，故纸便清寒下用，温剂回阳猝发宜，不是传经是直中。
寒邪直犯君主，脘痛呕吐身冷，手足青至节为真心痛，水来剋火，甚则旦发夕死，茯神四逆汤主之。
茯神（二钱）　附子（三钱）　乾姜（一钱）　人参（二钱）　甘草（五分）　木香（六分）　砂仁（一钱）
或加沉香五分，牛膝二钱，水三锺至一锺，漱温服。
●白术四逆汤
中寒发厥而心痛，虽在包络，然已是心之外府，故手足厥逆，身冷汗出，便溺清利，为厥心痛，甚亦朝发夕死，白术四逆汤主之。
白术（三钱）　附子（三钱）　乾姜（一钱）　人参（二钱）　茯苓（二钱）　甘草（五分）　大枣（三枚）
●茴香四逆汤
腹痛下利，手足厥冷，小便清利，为寒邪直中少阴，肾气厥逆，茴香四逆汤主之。
小茴香（二钱）　附子（三钱）　乾姜（一钱）　破故纸（二钱）　杜仲（五钱）　茯苓（二钱）　甘草（五分）　大枣（三枚）
●茱萸附桂汤
直中厥阴。
茱萸附桂芍归香，白术台乌大枣姜，下利爪青手足冷，痛连腹胁厥阴伤。
肝气厥逆，胁下及腹中绞痛，下利，手足厥冷，指爪皆青。
吴萸（七分）　附子（二钱）　肉桂（八分）　当归（三钱）　白芍（一钱五分）　白术（一钱）　木香（六分）　乌药（一钱）　枣（二枚）　姜（三片）

暑湿热  ***************************
●赤芍连翘散
风热刚痉。
赤芍连翘葛豉防，蒌根独活草荷桑，风邪无汗成刚痉，热盛项强弓反张。
刚痉，头痛项强，手足搐逆，甚则角弓反张，发热无汗，此风热盛也。热伤荣血，筋脉暴缩，风入经络，肢节拘挛，风热合而为病。
赤芍（一钱五分）　连翘（二钱）　葛根（二钱）　花粉（三钱）　豆豉（三钱）　防风（一钱）　薄荷（一钱）　独活（一钱）　甘草（四分）　经霜桑叶（二十张）
●白术苡仁汤
湿热柔痉。
白术苡仁汤有汗，苍归薄芍苓翘辨，蒌根荷叶草同煎，柔痉能医湿热散。
身体重著，肢节拘挛，有汗而热是为柔痉。暑热为天之气，其来甚速，其去亦甚速，体熏筋挛乃热邪为湿所留，故有汗而热不退也。
白术（一钱）　茅术（一钱）　苡仁（八钱）　茯苓（三钱）　当归（一钱五分）　赤芍（一钱）　薄荷（一钱）　连翘（一钱五分）　花粉（三钱）　甘草（四分）　鲜荷叶（一角）
●黄连涤暑汤
中暑。
黄连涤暑山栀芩，粉葛甘翘夏茯苓，猝倒不知昏愦噤，热邪内犯少阴经。
热邪内犯君主，猝然而倒昏不知人，身热口噤。
黄连（五分）　黄芩（一钱）　山栀（一钱五分）　连翘（一钱五分）　葛根（二钱）　茯苓（二钱）　半夏（一钱）　甘草（四分）
●三解汤
伤热。
三解汤医暑湿郁，芩连栀粉通苓泽，大黄荷梗夏连翘，急下存阴痞渴释。
暑湿气合郁为大热，五心烦躁，坐卧不安，渴饮胸痞，此三气迭乘已成燎原之势，宜急下存阴。
黄连（五分）　黄芩（一钱）　大黄（四钱）　栀子（一钱五分）　花粉（二钱）　连翘（一钱五分）　半夏（一钱）　茯苓（二钱）　木通（一钱）　泽泻（一钱五分）　青荷梗（一尺）
●加味神术汤
伤湿。
加味神术苍兼白，朴夏归牛砂苡茯，佩兰荷叶与生姜，胸痞食微肢倦服。
四肢倦怠，食少胸痞。
白术（一钱）　茅术（一钱）　当归（一钱五分）　茯苓（二钱）　苡仁（四钱）　厚朴（一钱）　砂仁（一钱，炒）　半夏曲（三钱）　佩兰叶（一钱）　川牛膝（一钱五分）　荷叶（一角）　姜（两片）
●四正散
呕吐。
四正散用不换金，草除加入曲砂仁，茯苓竹茹生姜汁，外感食伤呕吐宁。
饮食不节，兼感不正之气而为呕吐。
藿香（一钱五分）　茅术（一钱）　厚朴（一钱）　砂仁（一钱）　茯苓（二钱）　广皮（一钱）　半夏（一钱）　神麴（三钱）　淡竹茹（八分）　姜汁（一两，小匙冲服）
●和中化浊汤
泄泻。
和中化浊枳香砂，苍朴青苓乌曲楂，芣苡煨姜荷一角，贪凉泄泻效堪夸。
贪凉受寒，过食生冷，肠胃受伤，以致泄泻。法宜和中化浊。
茅术（一钱）　厚朴（一钱）　茯苓（二钱）　枳壳（一钱）　青皮（一钱）　砂仁（一钱）　木香（五分）　乌药（一钱）　楂炭（三钱）　神麴（三钱）　车前（二钱）　荷叶（一角）　煨姜（三片）
●化逆汤
霍乱转筋。
化逆汤中用左金，木香藿朴蔻苓青，蒺藜瓜独台乌药，肢冷筋抽吐泻平。
暑月受邪，郁于中焦，上吐下泻，手足厥冷，筋脉抽掣，急宜化逆。
黄连（六分）　吴萸（三分）　厚朴（一钱）　青皮（一钱）　藿香（一钱五分）　木瓜（一钱）　木香（五分）　白蔻（六分）　独活（一钱）　乌药（一钱）　蒺藜（四钱）　茯苓（二钱）
●加味茵陈汤
发黄。（晋卿）
加味茵陈湿热蒸，发黄通苡泻苓青，薄荷茅术车前朴，一尺荷葶仔细寻。
脾经受湿，胃经受热，郁蒸发黄。
茵陈（二钱）　木通（一钱五分）　赤芍（三钱）　泽泻（一钱五分）　苡仁（一两）　茅术（一钱）　厚朴（一钱）　薄荷（一钱）　青皮（一钱）　车前（二钱）　青荷梗（一尺）
●牡丹皮汤
淋痛。
牡丹皮治小便浊，湿热内移淋痛却，车瞿泻草苡仁汤，萆薢蒌根木通芍。
湿热内蕴，移于下焦，小溲混浊作痛。
丹皮（二钱）　赤芍（一钱）　木通（一钱）　萆薢（二钱）　花粉（二钱）　瞿麦（二钱）　泽泻（一钱五分）　车前（二钱）　甘草（四分）　苡仁（一两，煎汤代水）
●加味三才汤
淋浊。
加味三才淋不疼，体虚夹湿沙丹参，天冬地泽车前草，柏子萆甘藕苡仁。
体虚夹湿，淋浊不痛。
天冬（二钱）　生地（四钱）　沙参（四钱）　丹参（二钱）　柏仁（二钱）　萆薢（二钱）　泽泻（一钱五分）　车前（二钱）　甘草（四分）
藕三两，苡仁一两，同煎汤代水。
●三黄石膏汤（《六科准绳》）
治三焦热湿火炽盛，与陶氏用麻豉兼解肌表法不同。
三黄石膏芩柏连，玄草栀知湿火然，不用麻黄及豆豉，名同实异水相煎。
湿火炽盛。
黄连（五分）　黄芩（一钱）　黄柏（一钱）　石膏（三钱）　元参（一钱）　山栀（一钱）　知母（一钱五分）　甘草（七分）
水煎服。

秋燥  ***************************
●清金保肺汤
肺燥。（晋卿）
清金梨藕麦天冬，南北沙参斛玉充，杏贝茜蒌苓蛤粉，咳而热甚喘遗红。
肺受燥热，发热咳嗽，甚则喘而失血，法宜清金保肺。
天冬（一钱五分）　麦冬（一钱五分）　南沙参（三钱）　北沙参（三钱）　石斛（二钱）　玉竹（三钱）　贝母（二钱）　茜根（二钱）　杏仁（三钱）　蒌皮（三钱）　茯苓（二钱）　蛤粉（三钱）　梨（三片）　藕（五片）
●润肺降气汤
润肺汤因受燥凉，功兼降气咳无妨，沙参旋覆苏蒌杏，欢郁姜皮共橘桑。
肺受燥凉，咳而微喘，气郁不下。
沙参（四钱）　蒌仁（四钱）　桑皮（二钱）　苏子（二钱）　杏仁（三钱）　旋覆花（一钱，绢包）　橘红（一钱）　郁金（二钱）　合欢花（二钱）　鲜姜皮（五分）
●涵木养荣汤
肝燥。
涵木养荣生荣地，枣仁红枣桑枝系，麦味参艽归芍瓜，爪干筋缩肝枯治。
肝受燥热则血分枯藁，筋缩爪干，宜涵木养荣。
生地（三钱）　熟地（三钱）　当归（二钱）　白芍（一钱）　枣仁（一钱五分，炒研）　木瓜（一钱）　秦艽（一钱）　人参（一钱）　麦冬（一钱五分）　五味子（五分）　红枣（一枚）　桑枝（一尺）
●女贞汤
肾燥。
女贞汤用膝草前，萆薢归苓斛地龟，淡菜蒌根腰脚健，肾家燥热痛淋痊。
肾受燥热，淋浊溺痛，腰脚无力，久则成为下消。
女贞子（四钱）　生地（六钱）　龟板（六钱）　当归（二钱）　茯苓（二钱）　石斛（二钱）　花粉（二钱）　萆薢（二钱）　牛膝（二钱）　车前子（二钱）　大淡菜（三枚）
●清燥润肠汤
大肠燥。
清燥润肠归二地，麻蒌郁李三仁济，斛枳青皮橘饼加，藏阴枯藁肛门秘。
大肠受燥热则藏阴枯藁，肠胃不通，大便秘结，宜清燥润肠。
生地（三钱）　熟地（三钱）　当归（二钱）　麻仁（三钱）　蒌仁（四钱）　郁李仁（二钱）　石斛（三钱）　枳壳（一钱，蜜水炒）　青皮（一钱五分，蜜水炒）　金橘饼（一枚）
●清燥救肺汤（《医宗金鉴》）
治诸气膹郁诸痰喘呕。
清燥救肺参草麻，石膏胶杏麦枇杷，经霜收下干桑叶，解郁滋干效可夸。（歌本陈氏）
桑叶（二钱）　石膏（二钱）　甘草（一钱）　人参（七分）　麻仁（一钱）　阿胶（八分）　麦冬（一钱五分）　杏仁（七分）　枇杷叶（一斤）
痰多加贝母、瓜蒌；血枯加生地；热甚加羚羊角。
膹郁，音愤役，气满而奔迫也。素问至真要大论诸气膹郁皆属于肺。

火症  ***************************
●润燥泻肺汤
肺火。（晋卿）
润燥泻肺玉蒌桑，杏贝沙苓麦苡良，梨汁冲加喘满治，肌肤燥痒渴烦忘。
肺火自本经而发者，缘燥气相逼，清肃之令不能下行，故肺气焦满微喘而咳，烦渴欲饮，鼻端微红，肌肤作痒，宜润燥泻肺。
玉竹（四钱）　蒌皮（三钱）　桑皮（三钱）　沙参（四钱）　麦冬（二钱）　黄芩（一钱）　贝母（二钱）　杏仁（三钱）　苡仁（四钱）　梨汁（半杯冲服）
●加味丹栀汤
肝胆火。
加味丹栀地夏枯，通归龙胆芍柴胡，灯心芣苡平肝胆，胁痛耳聋淋浊驱。
肝胆火盛，胁痛耳聋，口苦筋痿，阴痛或淋浊、溺血此汤主之。
此即局方龙胆泻肝汤去黄芩、泽泻，加丹皮、夏枯也，引用灯心，赤实则泻其子之意。
丹皮（二钱）　山栀（一钱五分）　赤芍（一钱）　龙胆草（一钱）　夏枯草（一钱五分）　当归（一钱五分）　生地（四钱）　柴胡（一钱）　木通（一钱）　车前（二钱）　灯心（三尺）
附方：龙胆泻肝汤（李东垣治肝胆经实火，胁痛耳聋，胆溢口苦，阴肿阴痛，白浊溲血）
龙胆泻肝栀芩柴，生地车前泽泻偕，木通甘草当归合，肝经湿热力能排。（歌本汪氏）
龙胆草（一钱）　黄芩（一钱）　山栀仁（一钱五分）　泽泻（一钱五分）　木通（一钱五分）　当归（二钱）　生地（三钱）　柴胡（一钱）　甘草（五分）　车前子（二钱）
一方无柴胡、山栀；一方加赤苓或生姜。医宗金鉴治缠腰火丹加连翘，便秘加生大黄。费晋卿曰肝胆火盛，湿热郁蒸者，此方为宜，下部发疡者尤妙。
●加味泻黄散
脾火。
加味泻黄粳一撮，栀防膏斛苓甘葛，易飢荷叶脾火清，口燥唇乾肌热脱。
脾有伏火，口燥唇乾，烦渴易飢，热在肌肉。
防风（一钱）　葛根（二钱）　石膏（四钱）　石斛（三钱）　山栀（一钱五分）　茯苓（三钱）　甘草（四分）
荷叶一角，粳米一撮。煎汤代水。
●玉液煎
胃火。
玉液煎中蔗白茅，地黄石斛麦冬膏，葛根玉竹苏荷桔，胃热牙宣面赤消。
胃火炽盛，烦渴引饮，牙龈腐烂或牙宣出血，面赤发热。
石膏（五钱）　生地（五钱）　石斛（三钱）　麦冬（二钱）　玉竹（四钱）　葛根（二钱）　桔梗（一钱）　苏荷（一钱）　白茅根（八钱）　甘蔗汁（半杯，冲服）
●槐子汤
大肠火。
槐子汤医大肠火，二冬橘饼芝麻煮，苏杏麻蒌甘枳葳，肛门肿痛人知否。
肺经之火移于大肠，大便硬秘或肛门肿痛。
槐米（三钱）　蒌仁（三钱）　枳壳（一钱，蜜水炒）　天冬（一钱五分）　麦冬（一钱五分）　玉竹（三钱）　麻仁（三钱）　苏子（三钱）　杏仁（三钱）　甘草（四分）　金橘饼（一枚）　白芝麻（三钱）
●消风散火汤
风火。
消风散火清上焦，玄茯二冬桔薄翘，蝉蜕桑麻柴蒡子，蒌皮竹叶手阴浇。
风助火势，其性上升，面红目赤，口燥咽疼。法当清润上焦使阳邪不能侵犯，兼用轻扬解散之品，俾上升者一举而熄。
天冬（一钱五分）　麦冬（一钱五分）　元参（二钱）　茯苓（二钱）　桔梗（一钱）　柴胡（一钱）　薄荷（一钱）　蝉衣（一钱）　桑叶（一钱）　连翘（一钱五分）　牛蒡子（三钱）　蒌皮（二钱）　竹叶（十张）　黑芝麻（三钱）
●清火涤痰汤
痰火。
清火涤痰柏杏仁，菊蚕麦茯贝丹参，橘红胆沥和姜汁，语乱躁狂顽浊行。
痰为顽浊之物，一得火势，其性愈劣，甚则阳狂烦躁，语言错乱，宜清火涤痰。
丹参（二钱）　麦冬（二钱）　茯神（二钱）　柏仁（二钱）　贝母（二钱）　化橘红（一钱）　胆星（五分）　殭蚕（一钱五分炒）　菊花（二钱）　杏仁（三钱）　淡竹沥（半杯）　姜汁（一滴，冲服）
●雪乳汤
燥火。
雪乳汤中乳一杯，二冬二地藕当归，葳蕤芍味怀山药，枯燥咽乾营血亏。
血能养气则气不妄动，而阴阳得其平，营血一亏，则内失所养，而藏府皆燥火亦随生，令人毛发衰脱，肌肤枯藁，身热咽乾。
生熟地（各三钱）　天冬（一钱五分）　麦冬（一钱五分）　肥玉竹（四钱）　五味子（五分）　当归（一钱五分）　白芍（一钱）　山药（三钱）　人乳（一大杯）　藕汁（一大杯）
水二锺煎服。
●解郁合欢汤
郁火。
解郁合欢郁火平，沉香薄芍郁丹参，茯神柏子柴胡枣，橘饼当归山栀仁。
所欲不遂，郁极火生，心烦虑乱，身热而躁。
合欢花（二钱）　郁金（二钱）　沉香（五分）　当归（二钱）　白芍（一钱）　丹参（二钱）　柏子仁（二钱）　山栀（一钱五分）　柴胡（一钱）　薄荷（一钱）　茯神（二钱）　红枣（五枚）　橘饼（四个）
●黄金化毒汤
毒火。
黄金化毒川连薄，粉贝银翘甘菊芍，丹皮竹叶渴而烦，肿痛痈疡初起作。
痈疡初起，肿痛大热，烦渴引饮。
黄连（五分）　金银花（二钱）　赤芍（一钱）　丹皮（二钱）　连翘（一钱五分）　大贝母（二钱）　花粉（二钱）　菊花（二钱）　薄荷（一钱）　甘草（五分）　淡竹叶（二十片）
●甘露饮（《局方》）
治胃中湿热，口舌生疮，吐衄齿血。
甘露二冬二地均，枇杷芩枳斛茵伦，合和甘草平虚热，口烂龈糜吐衄珍。（歌本陈氏。）
生地　熟地　天冬　麦冬　石斛　茵陈　黄芩　枳壳　甘草　枇杷叶（等分）
每服五钱。一方加桂苓名桂苓甘露饮。
又本事方加犀角。
●导赤各半汤（《张氏医通》名导赤泻心汤）
治热传手少阴神昏。
导赤各半芩连犀，知栀滑麦草参齐，茯神姜枣灯心入，不饮不言如醉痴。
伤寒后，心下不硬，腹中不满，二便如常，身无寒热，渐变神昏不语，或睡中独语，目赤口乾，不饮水，与粥则咽，不与勿思，形如醉人，热在上而不在下，病在气而不在血也。
黄连（五分）　黄芩（一钱）　犀角（五分）　知母（一钱）　山栀（一钱五分）　滑石（三钱）　麦冬（一钱五分）　人参（一钱）　茯神（二钱）　甘草（五分）
加灯心姜枣煎。清包络之热，解肺胃之烦难，无导赤散中药味而功效备。
●普济消毒饮（东垣）
治大头天行。
普济消毒芩连鼠，玄参甘桔蓝根侣，升柴马勃连翘陈，殭蚕薄荷为末咀，或加人参及大黄，大头天行力能御。（歌仍汪氏）
邪热客于心肺之间，上攻头面为肿，目不能开，咽喉不利，口渴舌燥。
黄芩（一钱）　黄连（五分）　广皮（一钱）　甘草（五分）　元参（一钱）　连翘（一钱五分）　马勃（五分）　薄荷（一钱）　板蓝根（三钱）　牛蒡（二钱）　殭蚕（一钱五分）　升麻（五分）　柴胡（一钱）　桔梗（一钱）
水煎服，便秘加大黄。
●人参清肌散（《类证普济本事方》人参散）
治一切血热虚劳，去黄芩名人参柴胡散即此方。治午前发热，气虚无汗，若入滑石、木通又可治汗出不止。
清肌散治午前热，气虚无汗姜枣觅，四君夏葛芍归柴，汗出不止轩加益。
人参（一钱）　茯苓（二钱）　白术（一钱）　炙草（四分）　半夏曲（二钱）　当归（一钱五分）　赤芍（一钱）　柴胡（一钱）　葛根（二钱）
加姜枣煎。
●消斑青黛饮（陶节庵）
治胃热发斑。
消斑青黛栀连犀，知母玄参生地齐，石膏柴胡人参草，便实参去大黄跻，姜枣煎加一匙醋，阳邪里实此方稽。（歌仍汪氏）
热邪传里，里实表虚，阳毒发斑。
青黛（五分）　黄连（五分）　犀角（五分）　石膏（四钱）　知母（一钱）　玄参（一钱五分）　栀子（一钱五分）　生地（四钱）　柴胡（一钱）　人参（一钱）　甘草（五分）
姜枣煎加醋一匙和服。大便实者去人参加大黄。

劳伤  ***************************
●来苏汤
肾劳。（晋卿）
来苏茜贝杜牛充，二芍二沙二地冬，沙苑灵磁莲杏子，肾劳咳血此方宗。
真阴久亏，或房室太过，水竭于下，火炎于上，身热腰疼，咽乾口燥，甚则咳嗽吐血是为肾劳。
天冬（二钱）　麦冬（二钱）　生地（三钱）　熟地（三钱）　南沙参（三钱）　北沙参（三钱）　白芍（一钱）　赤芍（一钱）　沙苑（三钱）　贝母（二钱）　磁石（四钱）　杜仲（三钱）　茜草根（二钱）　牛膝（二钱）　杏仁（三钱）　莲子（十粒，去心）
●冲和汤
怒伤。
冲和汤治郁火生，胁痛心烦寐不成，酸枣山萸归芍茯，苑藜橘饼枣甘参。
怒甚则胁痛，郁极则火生，心烦意躁，筋节不利，入夜不寐。
山萸肉（二钱）　枣仁（二钱，炒研）　当归（二钱）　白芍（一钱五分，酒炒）　人参（二钱）　茯神（三钱）　甘草（五分）　沙苑（三钱）　蒺藜（三钱）　红枣（五枚）　橘饼（四钱）
●萱草忘忧汤
忧伤。
萱草忘忧桂郁金，芍甘夏贝合欢陈，茯神柏子忧愁过，沥淅寒热痰不清。
忧愁太过，忽忽不乐，沥淅寒热，痰气不清。
桂枝（五分）　白芍（一钱五分）　甘草（五分）　郁金（二钱）　合欢花（二钱）　广皮（一钱）　半夏（一钱）　贝母（二钱）　茯神（二钱）　柏仁（二钱）　金针菜（一两）
煎汤代水。
●大安汤
惊伤。
大安汤取治惊伤，心悸筋惕龙牡尝，酸枣柏苓参芍味，地瓜金器压浮阳。
惊则气浮，真阳外越，真阴不守，心悸筋惕。
白芍（一钱五分，酒炒）　五味子（五分）　牡蛎（四钱，煅研）　龙齿（二钱）　木瓜（一钱，酒炒）　枣仁（二钱，炒研）　地黄（五钱）　人参（二钱）　茯苓（二钱）　柏仁（二钱）
金器一具同煎。
●酸枣仁汤（《金匮》）
治虚劳虚烦不得眠及盗汗。
酸枣仁汤出玉函，川芎知母茯苓甘，阴虚脑热难成寐，凉胃疏肝夜不烦。
酸枣仁（二升）　甘草（一两）　知母（二两）　茯苓（二两）　川芎（一两）
●天真丸（《御药院方》）
治一切亡血过多，形体消瘦，饮食不进，肠胃滑泄，津液枯竭。
天真丸用天门归，山药苁蓉羊肉煨，白术参耆糯米饭，嘘枯泽藁夺春回。
精羊肉（七斤，去筋膜脂皮）　肉苁蓉（十两）　当归（十二两）　山药（十两）　天冬（一斤，去心焙）
上四味为末，安羊肉内，用陈酒四瓶煨，令酒尽加水二升，煨候肉糜烂，再入黄耆末五两，人参末二两，白术末二两，糯米饭为丸如梧子大，每服早晚各服一百丸，温酒送下。


中  ——————————————————————————————————————————————————————————————————————————————————————————

脑漏  ***************************
●桑菊愈风汤
风伤脑。（晋卿）
桑菊愈风脑漏剂，风伤鼻塞流清涕，芎归杏贝黑芝麻，枳桔蔓荆呼吸利。
贼风侵人，随吸之气上彻于脑，以致鼻窍不通，时流清涕。此风伤之脑漏也。
桑叶（三钱）　杭菊（三钱）　当归（一钱五分）　川贝（二钱）　蔓荆子（一钱五分）　桔梗（一钱）　枳壳（一钱）　杏仁（三钱）　川芎（八分）　黑芝麻（一撮）
●清肝透顶汤
火伤脑。
清肝透顶鼻流黄，外铄内燔脑部伤，丹桔蝉羚陈橄榄，夏枯玄决薄荷桑。
阳邪外铄，肝火内燔，鼻窍半通时流黄水，此火伤之脑漏也。
羚羊角（一钱五分）　夏枯草（二钱）　石决明（八钱）　粉丹皮（一钱五分）　玄参（一钱）　桔梗（一钱）　蝉衣（一钱五分）　薄荷（一钱）　桑叶（二钱）　陈橄榄（二枚）
●通阳圣化汤
寒伤脑。
通阳圣化寒伤脑，鼻塞涕流冬月保，羌芷辛夷芎附归，天麻白术姜红枣。
冬月邪寒，感冒重阴，寒气侵脑，鼻窍不通，时流泪涕，此寒伤之脑漏也。
当归（二钱）　川芎（一钱）　香附（二钱）　白术（一钱五分）　羌活（一钱）　白芷（五分，酒蒸）　辛夷（一钱，切）　天麻（六分）　红枣（五枚）　姜（三片）

鼻衄  ***************************
●豢龙汤
豢龙膝薄羚羊牡，丹麦沙参荆贝母，石斛夏枯茜藕茅，衄由肺窍清肝火。
肝火蕴结，骤犯肺穴，逼血上行而从鼻出。医用犀角地黄汤多心肾之药以治肝肺，宜其格不相入，是以百无一效，弊在拘执古方不明经络也。此方专治鼻衄，无不应手。
羚羊角（一钱五分）　牡蛎（四钱）　石斛（三钱）　南沙参（四钱）　麦冬（一钱五分，青黛少许拌）　川贝（二钱，去心研）　夏枯草（一钱五分）　丹皮（一钱五分）　黑荆芥（一钱）　薄荷炭（一钱）　茜草根（二钱）　牛膝（二钱）　白茅根（五钱）　藕（五大片）
附方：
鼻衄不止，用河蚌肉、侧柏叶同捣烂，调涂额上，甚则用凉水喷心，即止，屡试屡效。（轩）
又方：
羚羊角（五分）　石膏（六钱）　石斛（三钱）　生地（八钱）
煎服。

齿血  ***************************
●苍玉潜龙汤
齿牙出血。
苍玉潜龙斛藕茅，龟龙羚角地黄膏，沙丹白芎天花粉，阳亢阴虚齿血饶。
胃火炽甚，肉不附骨，血热上涌，故牙宣出血。其牙不宣而出血者，乃阴虚阳亢龙雷之火冲激胃经所致，多则血流盈盏，昼夜十馀次，面红目赤，烦扰不安，多服此方乃愈。
龟板（六钱）　生地（四钱）　沙参（四钱）　石膏（三钱）　石斛（三钱）　龙齿（二钱）　花粉（二钱）　丹皮（一钱五分）　白芍（一钱五分）　羚羊角（一钱五分）　藕（三两）　茅根（五钱）

关格  ***************************
●归桂化逆汤
关格。
归桂化逆芍苓青，玫瑰蒺藜欢郁金，木降二香牛膝枣，疏肝理气胃和平。
肝气犯胃，食入作吐，宜于调养营卫之中，解郁和中，平肝理气。
当归（二钱）　白芍（一钱五分，酒炒）　肉桂（五分）　青皮（一钱）　茯苓（二钱）　蒺藜（四钱）　郁金（二钱）　合欢花（二钱）　木香（五分）　牛膝（二钱）　玫瑰花（五分）　红枣（五枚）　降香（五分）
●资液救焚汤（程氏）
治五志厥阳之火。
资液救焚紫石英，寒水滑石柏麻仁，姜犀二汁阿胶地，生脉散与炙甘行。
鲜生地（二钱，取汁）　麦冬（二钱，取汁）　人参（一钱五分，人乳拌蒸）　炙甘草（一钱）　阿胶（一钱）　胡麻仁（一钱，炒研）　柏子仁（七分，炒）　五味子（四分）　紫石英（一钱）　寒水石（一钱）　生犀汁（磨，二分）　滑石（一钱二分，敲碎不为末）　生姜汁（二茶匙）
除四汁及阿胶共八味，用名山泉水四锺，缓火煮至一杯半，去滓入四汁及阿胶，再缓火略煎至胶烊化斟出，调牛黄末五釐，日中分二三次热服，空朝先服附桂八味丸三钱。
附方：胡桃肉汤
胡桃过口肾肝伤，食胀贲门土不强，姜夏茯萸牛膝草，金铃归桂芍沉香。
肝肾两亏，脾土失运，纳食则胀，甚则脘痛至脐，久恐上为关格，下为便艰，衰年难愈，善调庶几有瘳。
当归（三钱）　官桂（一钱）　茯苓（三钱）　甘草（五分）　半夏（一钱五分）　牛膝（三钱）　川楝子（二钱）　白芍（三钱）　沉香（一钱）　吴萸（一钱）　生姜（一片）　胡桃肉（三钱，过口）

咳嗽  ***************************
●姜桂二陈汤
肺寒而咳畏寒多注。（晋卿）
姜桂二陈苏杏仁，苡以葶苈当归术，脘闷须将甘草除，水邪射肺寒而咳。
水邪射肺，水冷金寒，咳吐痰沫，胸脘作闷，肌肤懔冽。
炮姜（五分）　桂枝（五分）　橘红（一钱）　半夏（一钱）　葶苈子（二钱）　当归（一钱五分）　茯苓（二钱）　白术（一钱）　苏子（一钱五分）　杏仁（三钱）　苡仁（一两，煎汤代水）
●保肺济生丹
肺虚而咳，火升失血。
济生五味沙人参，玉竹二冬杏茜根，贝母贞苓山药藕，咽疼失血肺虚寻。
肺虚而咳，肌表微热，神倦气短，不时火升，失血咽痛。
天冬（一钱五分）　麦冬（一钱五分）　人参（一钱）　沙参（四钱）　五味子（五分）　玉竹（三钱）　女贞子（二钱）　茯苓（二钱）　山药（三钱）　贝母（二钱）　茜草根（二钱）　杏仁（三钱）　藕（三两，切片煎汤代水）
●降气和中汤
肺实而咳，痰稠喘满。
降气和中医肺实，痰稠喘满生姜汁，夏贝苏蒌芥杏莱，沉香浮石桑皮橘。
肺实而咳，胸脘喘满，时吐稠痰，宜降气和中。
苏子（一钱五分）　沉香（五分）　海浮石（三钱）　蒌仁（四钱）　莱菔（二钱）　芥子（一钱）　橘红（一钱）　半夏（一钱）　桑皮（二钱）　贝母（二钱）　杏仁（三钱）　姜汁（两小匙，冲服）
●金牛汤
塞金不鸣。
金牛苏杏芥麻黄，蒌贝沉香橘夏桑，枇杷蜜炙音难出，金塞不鸣痰喘尝。
肺实而咳，胸脘喘满，时吐稠痰，甚者痰气闭结，语音不出，此为塞金不鸣。
郁金（二钱）　牛蒡（三钱，炒研）　陈麻黄（四分，蜜水炙）　蒌仁（三钱）　苏子（一钱五分）　白芥子（一钱）　沉香（五分）　贝母（二钱）　杏仁（三钱）　橘红（一钱）　半夏（一钱）　桑皮（二钱）　枇杷叶（两张，刷毛蜜炙）
●玄妙散
心咳，痰少不寐。
玄妙咳由手少阴，心烦不寐竹灯薪，沙玄桔贝丹参麦，夜合茯神柏杏仁。
心经之咳，痰少心烦，夜不成寐。
玄参（一钱五分）　丹参（三钱）　沙参（四钱）　茯神（二钱）　柏仁（二钱）　桔梗（一钱）　麦冬（一钱五分，朱砂拌）　贝母（二钱）　杏仁（三钱）　夜合花（二钱）　淡竹叶（十张）　灯薪（三尺）
●丹青饮
肝咳，胁痛头眩。
丹青饮用赭旋覆，桑菊苑蒺沙斛麦，杏贝橘红怒易生，咳而胁痛头昏服。
肝经之咳，痰少胁痛，易怒头眩。
赭石（三钱）　麦冬（一钱五分，青黛拌）　杭菊（二钱）　石斛（三钱）　蒺藜（三钱）　沙苑（三钱）　沙参（四钱）　桑叶（一钱）　橘红（一钱）　贝母（二钱）　杏仁（三钱）　旋覆花（一钱，绢包）
●山虎汤
肾咳，痰咸花黑。
山虎痰咸肾咳呛，参苓故纸人乳姜，蛤蚧杏仁山药贝，麦冬生地与沉香。
肾经之咳，或呛，或喘，痰味硷而有黑花。
蛤蚧尾（一对，酒洗）　生地（六钱，切片，蛤粉炒）　沉香（五分）　破故纸（一钱五分，合核桃仁拌炒）　人参（二钱）　沙参（四钱）　茯苓（二钱）　山药（三钱）　贝母（二钱）　杏仁（三钱）　麦冬（一钱五分）　人乳（半杯）　姜汁（两滴，同冲服）
●回风养脏汤
大肠咳，咳而遗矢。
回风养藏贝沙参，枳术桑前茯苡仁，橘红苏子兼荷蒂，培土清金风不生。
风阳外铄，肺热移于大肠，更兼风入空窍，咳而遗矢，当培土化热，兼以息风为治。
沙参（四钱）　苏子（一钱五分）　枳壳（一钱）　前胡（一钱）　桑叶（一钱）　茯苓（二钱）　白术（一钱）　苡仁（四钱）　橘红（一钱）　贝母（二钱）　荷叶蒂（一枚）
●洁宫汤
小肠咳，咳而失气。
洁宫姜远茯神沙，贝夏归陈术麦砂，下焦失气小肠咳，移自心经治勿差。
心咳不已，则小肠受之，小肠下口接大肠之上口，小肠化则大肠通，小肠咳则气达于大肠，故下焦之浊气不时宣泄也。
沙参（四钱）　茯神（二钱）　远志（五分，甘草水炒）　归身（二钱）　麦冬（二钱）　贝母（二钱）　橘红（一钱）　半夏（一钱）　白术（一钱）　砂仁（一钱）　姜（三片）
●通理汤
三焦咳，久而面浮。
通理三焦肺胃戕，面浮气逆咳延长，归苓枳术姜砂朴，夏苡青陈苏子桑。
久咳则三焦俱病，聚于胃关，于肺，咳而腹满，不欲饮食，多涕吐而面浮肿，气逆宜通，理法治之。
当归（二钱）　茯苓（二钱）　白术（一钱）　苡仁（四钱）　枳壳（一钱）　橘红（一钱）　半夏（一钱）　厚朴（一钱）　苏子（一钱五分）　桑皮（二钱）　砂仁（一钱）　青皮（一钱）　姜（三片）
●补肺阿胶散（钱氏）
治肺虚有火，咳无津液而气哽者。
补肺阿胶马兜铃，鼠黏甘草杏糯停，肺虚火盛人当服，顺气生津嗽哽宁。（歌仍汪氏）
阿胶（一两五钱）　马兜铃（一两）　甘草（一两）　牛蒡子（一两）　杏仁（七钱）　糯米（一两）
水煎分温服。

痰饮  ***************************
●神芎导水丸（刘河间）
治一切热痰郁结。
神芎导水芩连丑，大黄滑石苏荷偶，每服无过三十丸，一切风痰积热走。
黄芩（一两）　黄连（五钱）　川芎（五钱）　薄荷（五钱）　大黄（一两）　滑石（四两）　黑丑（二两）
研末蜜丸如梧子大，每服十丸至三十丸。
附注：
凡老弱虚人，脾胃经虚，风热遏郁，色黑齿藁，身瘦萎黄，或服甘热过度成三消等病，以及肢体躁扰，神志怫郁者均宜之。惟脏腑滑泄，或里寒脉迟，或妇人经病，妊娠产后，血下不止者均忌之。
又：
治心经积热，风痰壅滞，头目昏眩赤肿，口舌生疮，牙齿疳蚀，或遍身疮疥，咽膈不利，惊惕怔忡，烦躁多渴，或二利闭涩，或积热腹满，惊风潮搐，或水肿外内俱实，及热证久病热郁，常服除肠胃积滞。止血加蒲黄；湿热腰胁肿满加甘遂一两；遍身走注疼痛加白芥子一两；久毒热肿腹痛加芒硝一两；关节不利加羌活一两；肠胃结滞加郁李仁一两；腰腿沉重加商陆一两；妇人血病下恶物加肉桂五钱。
●清气化痰丸（验方）
治热痰。
清气化痰星夏橘，杏仁枳实苦蒌实，芩苓姜汁为糊丸，气顺火消痰自失。（歌仍汪氏）
半夏（姜制）　胆星（各一两五钱）　橘红　枳实（麸炒）　杏仁（去皮尖）　蒌仁（去油）　黄芩（酒炒）　茯苓（各一两）
淡姜汁和丸，每服三钱。
●半夏天麻白术汤（东垣）
治风痰昏眩，头痛如裂，四肢厥冷。
半夏天麻白术汤，参耆橘柏及乾姜，苓泻麦芽苍术曲，太阴痰厥头痛良。（歌仍汪氏）
半夏（一钱）　麦芽（三钱）　神麴（三钱）　白术（一钱）　苍术（一钱）　人参（一钱）　黄耆（二钱）　陈皮（一钱）　茯苓（二钱）　泽泻（一钱五分）　天麻（六分）　乾姜（三分）　黄柏（五分）
研末，每用五钱煎服。
●代赭旋覆汤（仲景）
用治痞硬噫气，用治风痰入肺久经吼咳者屡效，胜鹅梨散。（轩）
代赭旋覆用人参，半夏甘姜大枣临，重以镇逆咸软痞，痞硬噫气力能禁。（歌仍汪氏）
赭石（一两）　人参（二两）　旋覆（三两）　甘草（三两）　半夏（半斤）　生姜（五两）　枣（十二枚）

肺痈  ***************************
●三子养亲汤（韩懋）
治老人气实痰盛，喘满懒食。
苏子行气，芥子除痰，莱菔子消食，各微炒研煎服。
●苇茎汤（《千金》）
治肺痈。
苇茎（二升，先煮）　苡仁（五合，炒）　丝瓜瓣（五合）　桃仁（去皮尖，炒研，五十粒）
再服当吐脓，则药力行而痈溃。
用上二方合治肺气壅塞致成肺痈，咳吐脓气甚腥秽者屡效，胜石花汤。（轩）
三子养亲苏芥菔，苇茎桃苡仁瓜服，咳吐如脓气甚秽，肺家痈溃能痊复。（轩）

结胸  ***************************
●祛寒平胃散
寒邪结胸。（晋卿）
祛寒平胃草须芟，归郁香砂佛手柑，佩兰白茯炮姜炭，胸痞因塞体倦参。
寒气遏抑则胃阳不通，故中脘痞满、四肢倦怠。
炮姜（五分）　广皮（一钱）　茅术（一钱）　厚朴（一钱）　佩兰（一钱）　归身（一钱五分）　茯苓（二钱）　木香（五分）　砂仁（一钱）　郁金（二钱）　佛手柑（五分）
●栀子解郁汤
风热结胸。
栀子解郁郁栀投，苏梗连翘葛豉蒌，淡竹茅根薄荷叶，心烦脘闷热当求。
风热内郁则胸脘烦闷、心神焦躁。
黑山栀（二钱）　瓜蒌果（一个切）　连翘（二钱）　薄荷（一钱）　葛根（二钱）　苏梗（一钱五分）　豆豉（三钱）　郁金（二钱）　淡竹叶（二十张）　白茅根（五钱）
●竹沥涤痰汤
痰气结胸。
竹沥涤痰姜汁桑，决明天竺贝羚羊，杏仁全福瓜蒌果，火盛痰壅气结殃。
痰随火升壅于中脘。
川贝母（二钱）　天竺黄（六分）　羚羊角（一钱五分）　炙桑皮（二钱）　瓜蒌仁（四钱）　石决明（八钱）　杏仁（三钱）　全福花（一钱绢包）
淡竹沥半杯、姜汁两滴同冲服。

瘅疟  ***************************
●玉露散
瘅疟。
玉露散医热不寒，证名瘅疟斛梨山，茯苓杏贝沙参麦，玉竹蒌根肌铄餐。
肺素有热，肠气盛而不衰，故但热而不寒，令人消铄脱肉，名曰瘅疟。
肥玉竹（四钱）　花粉（二钱）　沙参（四钱）　麦冬（二钱）　石斛（三钱）　贝母（二钱）　杏仁（三钱）　茯苓（二钱）　山药（三钱）　梨（三十片）
●清脾饮（严氏）
治疟疾，热多寒少，口苦嗌乾，小便赤涩，脉来弦数。
青皮　厚朴　炒柴胡　黄芩　半夏（制）　甘草（炙）　茯苓　白术　草果（煨）　生姜
疟不止，加酒炒常山一钱，乌梅一两；大渴加麦冬、知母。
附注：
清营分之热邪，使仍从卫出，而脾部为之一清。

黄瘅  ***************************
●导黄汤
阳黄。
导黄火盛发阳黄，湿热薰蒸燥渴将，萆粉栀翘通葛茯，车前茵泽苡仁汤。
面目发黄，口燥而渴，小便赤涩，胃火炽盛，泾热熏蒸，是为阳黄。
葛根（一钱）　花粉（二钱）　山栀（一钱五分）　连翘（一钱五分）　木通（一钱）　茵陈（三钱）　萆薢（二钱）　茯苓（二钱）　泽泻（一钱五分）　车前（二钱）　苡仁（一两，煎汤代水）
●茵陈玉露饮
酒瘅。
茵陈玉露二陈施，草去拈来斛玉栀，花粉葛根萆薢薏，酒劳成瘅面如黧。
居恆嗜饮，湿火熏蒸，面目发黄，甚则黑，心中嘈杂，虽食甘芳如啖酸辣，小便赤涩是为酒瘅。
茵陈（三钱）　玉竹（三钱）　石斛（三钱）　花粉（二钱）　葛根（二钱）　山栀（一钱五分）　广皮（一钱）　半夏（一钱）　茯苓（二钱）　萆薢（二钱）　苡仁（一两，煎汤代水）

除中  ***************************
●祛烦养胃汤
中消。
祛烦养胃斛沙参，花粉石膏玉竹苓，夏陈麦冬山药蔗，中消痰火此方珍。
痰入胃中，与火相乘，为力更猛，食入即腐，易于消铄，经所谓除中，言常虚而不能满也。宜清阳明之热，润燥化痰。
鲜石斛（五钱）　熟石膏（四钱）　天花粉（三钱）　南沙参（四钱）　大麦冬（二钱）　玉竹（四钱）　山药（三钱）　茯苓（三钱）　广皮（一钱）　半夏（一钱五分）　甘蔗（三两，煎汤代水）

痿症  ***************************
●玉华煎
气痿。
玉华煎治足无力，肺气空虚麦味膝，葳蕤薯断术参苓，元米煎汤救痿躄。
肺阴伤则元气薄弱而不能下行，故足膝无力而不能任地，是为气痿。
玉竹（四钱）　五味（一钱）　麦冬（三钱）　沙参（四钱）　党参（四钱）　茯苓（一钱）　白术（一钱）　山药（三钱）　川断（二钱）　牛膝（二钱）　元米（一撮，煎汤代水）
●调荣通脉汤
脉痿。
调荣通脉党丹参，天地归连断茯神，白术柏仁桑膝枣，下虚上实脉痿珍。
心阳上亢，在下之脉亦厥逆而上，上愈实则下愈虚，故为脉痿，关节之处如枢纽之抑而不可提挈，足胫纵缓皆脉不通而懈弛也。
天冬（二钱）　生地（五钱）　丹参（三钱）　柏仁（二钱）　当参（四钱）　茯神（二钱）　白术（一钱）　黄连（四分，酒炒）　当归（二钱）　川断（二钱）　牛膝（二钱）　红枣（十枚）　桑皮（一尺）
●水木华滋汤
筋痿。
水木华滋筋膜乾，拘挛口苦芍归丹，牛羊栀地瓜参茯，人乳桑枝术断咸。
肝胆相连，肝热则胆亦热，胆汁内沸故发为口苦，血为火劫，不能养筋，筋急而挛故为筋痿。
生地（五钱）　当归（二钱）　白芍（一钱五分）　丹皮（二钱）　山栀（一钱五分）　羚角（一钱五分）　木瓜（一钱，酒炒）　党参（四钱）　茯苓（二钱）　白术（一钱）　川断（二钱）　牛膝（二钱）　人乳（一杯）　桑枝（一尺）

痹症  ***************************
●温经养荣汤
风痹。
温经养荣甜瓜子，艽桂香归姜枣杞，瓜桑芍断二地黄，独活鹿筋风痹理。
血不荣筋，风入节络，木燥筋挛，先用大剂补血去风，后即加入参苓白术以补气分营卫平调，方无偏胜之患。
生地（三钱，切片，红花炒）　熟地（三钱，切片，砂仁炒）　鹿筋（五钱，切片）　木瓜（一钱，酒炒）　川断（二钱）　枸杞（三钱）　当归（二钱）　白芍（一钱五分，酒炒）　独活（一钱，酒炒）　桂枝（五分）　秦艽（一钱）　木香（五分）　甜瓜子（三钱，炒，研）　红枣（十枚）　姜（三片）　桑枝（一尺）
可与后方参用。（轩）
●龙火汤
痛痹。
龙火蚕砂鹿角霜，苁蓉独断桂归香，参苓术芍姜红枣，气血平调痛痹良。
营卫受寒，不通而痛，宜调养气血，温通经络。
肉苁蓉（三钱）　肉桂（五分）　党参（四钱）　茯苓（二钱）　白术（一钱）　归身（二钱，酒炒）　白芍（一钱，酒炒）　木香（五分）　川断（二钱）　独活（一钱，酒炒）　鹿角霜（四钱）　蚕砂（三钱）　红枣（十枚）　姜（三片）
●立极汤
著痹。
立极参苓独附收，苡仁二术杜归牛，枣姜故纸和川断，燥湿强脾著痹瘳。
湿气胜者重著难移，湿从土化，病在肌肉不在筋骨，所谓腰间如带五千钱者是也，当补土燥湿。
党参（四钱）　附子（六分）　当归（二钱）　茯苓（三钱）　白术（一钱）　茅术（一钱）　破故纸（一钱五分）　杜仲（二钱）　川断（二钱）　独活（一钱）　牛膝（二钱）　红枣（五枚）　姜（三片）　苡仁（一两，煎汤代水）
●桑朴汤
肺痹。
桑朴二陈草不题，苏沉杏贝郁蒌皮，生姜佛手平烦呕，肺胃俱伤喘满宜。
肺气受邪，从胃而上，清肃之令不能下行，故烦满而喘，其作呕，则胃亦受邪，水穀之气不安也。
桑皮（二钱）　厚朴（一钱）　橘红（一钱）　半夏（一钱）　茯苓（二钱）　沉香（五分）　苏子（一钱五分）　杏仁（三钱）　蒌皮（二钱）　贝母（二钱）　郁金（二钱）　佛手（五分）　姜（三片）
●三灵汤
肝痹。
三灵汤治肝脾胃，渴胀夏青瓜子善，逍遥除却薄姜甘，齿决葛根羚角荐。
肝火上升犯胃，故胃热而渴，肝气下行克脾，故脾弱而胀，宜养血疏肝兼调脾胃。
当归（二钱）　白芍（一钱）　羚羊角（一钱五分）　龙骨（二钱）　石决明（六钱）　半夏曲（三钱）　柴胡（一钱）　葛根（二钱）　茯神（二钱）　白术（一钱）　青皮（一钱）　冬瓜子（三钱，煎汤代水）
●安贞汤
脾痹。
安贞汤内用四君，草去姜归砂朴增，桑夏陈橼苏杏子，塞而咳呕令难行。
脾病故四肢懈惰，土败则金衰故发咳，脾病则胃亦病故呕汁，地气上升天气不降乾金之令不行，故上为大塞。
党参（四钱）　炮姜（六分）　当归（二钱）　半夏（一钱）　茯苓（三钱）　白术（一钱）　厚朴（一钱）　砂仁（一钱）　桑皮（二分）　杏仁（三钱）　苏子（一钱五分）　陈香橼皮（六分）
●利济汤
胞痹。
利济汤名治胞痹，清涕上流小便秘，归芍青陈枳泽苓，沉香牛膝车小蓟。
热结膀胱，水液满而不出，故少腹内痛，若沃以汤涩于小便，足太阳之脉从巅络脑气闭，故上流清涕。
泽泻（一钱五分）　沉香（五分）　枳壳（一钱）　青皮（一钱）　赤苓（二钱）　当归（二钱）　赤芍（一钱）　广皮（一钱）　牛膝（二钱）　车前（二钱）　小蓟根（五钱）
●栝蒌薤白半夏汤
《金匮》治胸痹不得卧，心痛彻背。
瓜蒌果（一枚）　薤白（三两）　半夏（三两）
白酒四升同煮，取一升半分温服。
●吴茱萸散
《证治准绳》汤，肠痹寒湿内搏，腹痛气急，大便飧泄。
吴茱萸散草乾姜，蔻朴砂陈曲术良，痛而飧泄为肠痹，研末和调米饮尝。
吴茱萸（五钱）　乾姜（五钱）　甘草（五钱）　砂仁（一两）　炒神麴（一两）　肉豆蔻（五钱）　白术（一两）　厚朴（一两）　陈皮（一两）　良姜（五钱）
研末，每服一钱，食前米饮下。
●羌活汤
治皮痹。皮中状如虫行，腹胁胀满，大肠不利，语不出声。
羌活汤中加味辛，参苓术附杏丹参，桂麻白蒺通槟地，郁枳菖姜萆薢羚。
羌活　细辛　附子　沙参　羚羊角　白术　生地　官桂　枳壳　五加皮　麻黄　杏仁　丹参　萆薢　白蒺藜　五味　菖蒲　木通　槟榔　郁李仁　赤苓（各等分）　生姜（五片）
水煎分温服。
●升麻汤
刘河间治热痹，肌肉极热，体上如鼠走，唇口反缩，皮毛变红黑。
升麻参茯羌防桂，犀羚竹沥姜三片，或将地斛易犀羚，体如鼠走肌热痹。
升麻（一钱）　人参（一钱）　茯神（二钱）　犀角（一钱）　羚羊角（一钱）　官桂（三分）　防风（五分）　羌活（五分）　生姜（三片）　竹沥（半杯）
●犀角散
治神情恍惚，恐畏闷乱不得睡，及语言错乱，是为心痹。
犀角羚羊天竺黄，天麻升麻麦麝香，沙丹参共人参茯，齿独冰牛草远防。
犀角（一钱）　羚羊角（一钱）　人参（二钱）　沙参（三钱）　防风（一钱）　天麻（一钱）　天竺黄（一钱）　茯神（二钱）　升麻（一钱）　独活（一钱）　远志（一钱）　麦冬（一钱三分）　甘草（一钱）　龙齿（一钱）　丹参（一钱）　牛黄（一分）　麝香（一分）　冰片（一分）
研末，每服一钱五分，麦冬汤调服。

肿胀  ***************************
●离照汤
心胀。（伯雄）
离照心烦卧不安，阴阳相战茯神丹，朱沉琥珀青陈郁，柏子姜皮灯草参。
心本纯阳，寒邪来犯，阴阳相战，故烦满短气而卧不安也。治鬚发其神明，摧荡邪气，使浮云不能蔽日，自然离照当空太阳之火不烦补助也。
琥珀（一钱）　丹参（三钱）　朱砂（五分）　茯神（三钱）　柏仁（二钱）　沉香（五分）　广皮（一钱）　青皮（一钱）　郁金（二钱）　灯心（三尺）　姜皮（五分）
●温肺桂枝汤
肺胀。
温肺桂皮归化橘，桑皮蒌果生姜汁，茯苓苏子夏沉香，气逆寒壅虚胀咳。
肺为主气之脏，居于至高，寒气逆上，肺气壅寒，清肃之令不能下行，故虚满而喘咳，当温肺降气以解寒邪。
桂枝（五分）　当归（二钱）　茯苓（二钱）　沉香（五分）　苏子（一钱五分）　橘红（一钱）　半夏（一钱二分）　瓜蒌果（四钱）　桑皮（二钱）
姜汁两小匙冲服。
●青阳汤
肝胀。
青阳化浊延柴胡，青广二皮白蒺乌，姜郁木香椒廿四，胁连小腹胀疼舒。
肝为将军之官，气血皆盛，但木喜条达，寒气上逆，则两气相积而肝木怒张胁下肝之本位，痛引小腹则壅极而决矣，当疏肝化浊。
青皮（一钱五分，醋炒）　柴胡（一钱，醋炒）　蒺藜（四钱）　乌药（一钱）　炮姜（五分）　广皮（一钱）　延胡（一钱，酒炒）　木香（五分）　郁金（二钱）　花椒子（二十四粒，打碎）
●姜术二仁汤
脾胀。
姜术二仁汤苡砂，香归陈夏朴苓芽，体疲善哕为脾胀，扶土祛寒渗湿佳。
脾为湿土而主四肢，寒气乘之，则土德衰而真阳不运，故善哕而肢体疲重，夜卧不安也。当扶土渗湿，兼解寒邪。
炮姜（五分）　白术（二钱）　茯苓（三钱）　半夏（一钱）　当归（二钱）　苡仁（八钱，炒）　砂仁（一钱）　厚朴（一钱）　木香（五分）　广皮（一钱）　生熟穀芽（各四钱，煎汤代水）
●温泉汤
肾胀。
温泉腰痛下元虚，肾脏寒凝附子须，乌药青陈牛故纸，姜归杜木小茴俱。
肾本属水，寒乘之水，寒则成水，气益坚凝，坎中之真阳不能外达，故腹满引背，时形困苦，腰髀痛则下元虚寒，营血不能流灌也。当温肾祛寒。
当归（二钱）　附子（八分）　小茴香（一钱）　破故纸（一钱五分，胡桃肉拌炒）　乌药（一钱）　杜仲（三钱）　牛膝（二钱）　木香（五分）　广皮（一钱）　青皮（一钱）　生姜（三片）
●通幽化浊汤
小肠胀。
通幽化浊枳蒌仁，乌药车前通朴青，广木穀芽姜赤茯，小肠胀在便通行。
小肠为受盛之官，居胃之下，受盛水穀而分清浊，水液渗于前，糟粕归于后，寒气上逆则化物不出，故少腹䐜胀引腰而痛也。当分理水道，俾二便通行则胀满自解。
枳壳（一钱五分）　青皮（一钱五分）　木通（一钱五分，酒炒）　车前子（二钱）　赤苓（二钱）　蒌仁（三钱）　厚朴（一钱）　木香（五分）　乌药（一钱）　穀芽（三钱）　炒姜（三大片）
●既济汤
膀胱胀。
既济膀胱气不通，车前牛膝苡仁攻，广皮瞿麦葵花子，归桂沉香泽泻从。
膀胱主藏津液，气化则出，寒气上逆则水气窒塞不通，故少腹满而小便癃也。当理气行水俾寒水得真阳而通利。
当归（二钱）　肉桂（五分）　沉香（五分）　广皮（一钱）　泽泻（一钱五分）　牛膝（二钱）　瞿麦（二钱）　车前（二钱）　苡仁（四钱）　葵花子（四钱，炒，研，同煎）
附方：
尝外用蠹鱼、豆豉、肉桂、麝香、炒盐姜葱和捣成饼，贴脐治小便癃神效。（轩）
●金匮防己黄耆汤
治水肿。
防己（一两）　黄耆（一两）　白术（三两）　甘草（五钱）
枣一枚，姜七片水煎分温服。
●实脾散
虚寒阴水，便利不渴而肿胀。（严氏）
实脾苓术与木瓜，甘草木香大腹加，草蔻附姜兼厚朴，虚寒阴水效堪佳。（歌仍汪氏）
症见色悴声短，乃脾肾虚寒，若徒事破气利湿，益加憔悴，宜用香砂六君合温肾渗湿之剂。
厚朴（一两）　白术（一两）　木瓜（一两）　大腹皮（一两）　附子（一两）　木香（一两）　草果（一两）　茯苓（一两）　甘草（五钱）
每用四钱水煎服。
●舟车丸
燥实除水。口渴面赤，气粗便秘而肿胀者。（河间）
舟车牵牛及大黄，遂戟芫花又木香，青皮橘皮加轻粉，燥实阳水却相当（歌仍汪氏）。水肿水胀，形气俱实。
黑牵牛（一两）　芫花（一两）　青皮（一两）　大黄（二两，酒浸）　甘遂（一两）　煨大戟（一两）　橘红（一两）　木香（五钱）　轻粉（一钱）
水泛丸，每服三十粒。

下利  ***************************
●回风外解汤
盛风下利。（伯雄）
回风外解鲜荷叶，葛豉柴前陈枳桔，苏荷术茯生姜皮，感风下利身偏热。
感风下利，肝脏受邪，身热脉微弦，宜表解之。
柴胡（一钱）　薄荷（一钱）　前胡（一钱）　桔梗（一钱）　枳壳（一钱）　葛根（二钱）　豆豉（三钱）　广皮（一钱）　茯苓（二钱）　白术（一钱）　姜皮（六分）　荷叶（一角）
●温中化浊汤
寒利。
温中化浊乌茴姜，术朴陈苓广木香，佛手当归寒下利，脉沉加附总回阳。
感寒下利，肾藏受邪，腹痛肢冷，舌白口不渴，脉按沉细。
炮姜（五分）　小茴香（一钱）　乌药（一钱）　木香（五分）　广皮（一钱）　厚朴（一钱）　当归（一钱五分）　茯苓（二钱）　白术（一钱）　佛手柑（五分）
甚者加附子。
●消炎化毒汤
火利。
消炎化毒大黄投，渴利腹疼脓血稠，芩芍归连通粉草，银花淡竹青皮求。
火盛下利，心脏受邪，昼夜不休，渴饮腹痛，时下脓血。
黄连（六分）　黄芩（一钱）　大黄（四钱）　银花（二钱）　甘草（五分）　花粉（二钱）　木通（一钱）　青皮（一钱）　当归（一钱五分）　赤芍（一钱）　淡竹叶（二十张）
●大顺汤
肝郁下利。
汤名大顺蒺煨姜，枳朴青陈乌郁香，橘饼术苓肝郁利，胁连腹痛保平康。
肝郁下利，胁痛腹痛，噫气食少。
蒺藜（四钱）　郁金（二钱）　乌药（一钱）　广木香（五分）　广皮（一钱）　川厚朴（一钱）　枳壳（一钱）　小青皮（一钱）　茯苓（二钱）　白术（一钱）　橘饼（四钱）　煨姜（三片）
●育金煎
白滞。
育金莲子并沙参，薯马归陈斛术苓，气液大伤成白滞，口中燥渴咳微闻。
肺热移于大肠，口燥微咳，下利白滞。
沙参（三钱）　石斛（三钱）　茯苓（三钱）　白术（一钱五分）　山药（三钱）　料豆（三钱）　当归（二钱）　橘红（一钱）　莲子（二十粒，打碎去心）
●仓廪汤（《补遗方》）
即人参败毒散去薄荷加陈仓米各等分，每服五钱，姜三片水煎服。
治噤口痢，有热毒气冲心，食入即吐，上方及此皆痢疾善后妙法。
●槐花散（张洁古）
治肠风血痢。
槐花　青皮　荆芥穗（等分）
研末，每用五钱水煎服。
●香连丸（局方）
治下利赤白，里急后重。
黄连（二十粒，吴茱十五，炒赤去之）　木香（四两八钱八分）
研末，醋糊丸如梧子大，每服三十丸。
●生地黄汤（证治准绳方）
治热痢不止。
生地（五钱）　地榆（七钱五分）　甘草（二钱五分）
水煎服。

痛症  ***************************
●香芷汤
风邪头痛。（晋卿）
香芷汤中归蔓芎，黑芝麻与桔防风，蝉衣桑菊流清涕，鼻塞头疼肌表松。
肌表不固，太阳受风，巅顶作痛，鼻窍微塞时流清涕。
香附（二钱）　白芷（六分）　当归（一钱五分）　川芎（八分）　防风（一钱）　桑叶（一钱）　菊花（二钱）　蝉衣（一钱）　蔓荆子（一钱五分）　桔梗（一钱）　黑芝麻（三钱）
●羚羊角汤
风火头痛。
羚羊角汤痛如劈，壮水柔肝风火息，夏枯龟板决丹蝉，地芍菊荷柴枣协。
肝阳上升，头痛如劈，筋脉掣起，痛连目珠，当壮水柔肝以息风火。
羚羊角（二钱）　龟板（八钱）　生地（六钱）　白芍（一钱）　丹皮（一钱五分）　柴胡（一钱）　薄荷（一钱）　菊花（二钱）　夏枯草（一钱五分）　蝉衣（一钱）　红枣（十枚）　生石决（八钱，打碎）
羚羊角可改用石斛。
●养血胜风汤
血虚头痛。
养血胜风头脑空，血虚眊眩芍归芎，柏仁地味酸红枣，桑叶黑芝杞菊花。
血虚头痛，自觉脑空，目眊而眩，宜养血胜风。
生地（六钱）　当归（二钱）　白芍（一钱五分）　川芎（一钱）　枸杞（三钱）　五味子（五分）　酸枣仁（一钱五分）　柏子仁（二钱）　杭菊（二钱）　桑叶（一钱）　红枣（十枚）　黑芝麻（三钱）
●黄连清火汤
风火眼痛。
黄连清火净蝉衣，赤芍玄参归尾皮，前贝荆防桑竹叶，芝麻灯草菊花齐。
目睛红肿，眵泪多而目中如有沙子者，火盛也。
黄连（五分）　元参（一钱五分）　归尾（一钱五分）　赤芍（一钱）　丹皮（一钱五分）　贝母（二钱）　荆芥（一钱）　防风（一钱）　桑叶（一钱）　蝉衣（一钱）　前胡（一钱）　菊花（二钱）　竹叶（十张）　灯心（三尺）　黑芝麻（三钱）
●滋阴降火汤
虚火眼痛。
滋阴降火贝沙参，杏贞丹苓地决明，山药麦冬蝉料豆，精珠珠痛眼科珍。
目睛不肿，微红羞明，眼珠作痛，此为阴虚夹火，法宜滋降。
生地（六钱）　女贞子（二钱）　山药（三钱）　丹皮（二钱）　茯苓（二钱）　料豆（三钱）　沙参（四钱）　麦冬（二钱）　贝母（二钱）　杏仁（三钱）　穀精珠（一钱五分）　蝉衣（一钱）　生石决（六钱，打碎）
●清热胃关煎
齿痛。
清热胃关甘蔗煎，薄荷石斛地黄鲜，龟板蒌根翘葛桔，齿牙虚痛肾阴亏。
齿属于肾，肾为胃关，肾亏而夹有胃火，水不能制故浮阳作痛。
生地（六钱）　龟板（八钱）　花粉（三钱）　石斛（三钱）　薄荷（一钱）　葛根（二钱）　连翘（一钱五分）　桔梗（一钱）　甘蔗（三两）
同煎。
●清心饮
舌痛肿胀。
清心舌卷痛难言，犀角蒲黄灯草连，参用丹玄翘薄茯，蒌皮竹叶数流涎。
舌卷而肿，塞口作痛，难于语言，此心阳炽盛也。先用生蒲黄三钱泡汤频漱，再服清心饮。
川雅连（五分）　蒲黄（一钱五分）　犀角（五分）　元参（一钱五分）　丹参（二钱）　连翘（一钱五分）　蒌皮（三钱）　茯苓（二钱）　薄荷（一钱）　竹叶（二十根）　灯心（三尺）
甚则舌赤，伸出口外，用青布蘸薄荷水沫之即缩，但涎沫不止须旬月乃愈。（轩）
●大泽汤
舌痛绛红。
大泽滋阴天气人，茯神蛤粉藕丹参，柏仁斛麦灯龟板，舌绛边尖破碎疼。
舌色绛红，边尖破碎，舌有血痕而痛者，乃阴液大亏，心火上炽也。
天冬（二钱）　生地（六钱）　人参（一钱五分）　龟板（八钱）　大麦冬（一钱五分）　茯神（二钱）　柏子仁（二钱）　蛤粉（四钱）　丹参（二钱）　鲜石斛（二钱）　灯心（三尺）　藕（五大片）
●驯龙驭虎汤
喉舌作痛。
驯龙驭虎真珠母，地黄斛玉沉香乳，蒌荷莲芍柏子霜，喉舌作痛惊悸愈。
惊悸气促，喉舌作痛。
龙齿（二钱）　琥珀（一钱）　真珠母（八钱）　生地（六钱）　玉竹（四钱）　蒌皮（三钱）　石斛（三钱）　柏子霜（二钱）　白芍（一钱五分）　薄荷（一钱）　莲子（二十粒，打碎，勿去心）　沉香（四分，人乳磨冲）
●抑木和中汤
肝强脘闷。
抑木和中汤蒺藜，茯苓归郁青陈皮，白茅二术香砂朴，佛手檀香脘闷施。
左关脉弦，右略沉细，为肝气太强，脾胃受制耳，故中脘不舒，饮食减少。
蒺藜（四钱）　郁金（二钱）　当归（二钱）　茯苓（二钱）　茅术（一钱）　白术（一钱）　厚朴（一钱）　砂仁（一钱）　青皮（一钱）　陈皮（一钱）　木香（五分）　佛手（五分）　白檀香（五分）
●调荣敛肝饮
肝虚作痛。
调荣敛肝肝已虚，枣仁枸杞木香阿，芎归芍味陈皮茯，姜枣同煎胀痛除。
肝主藏血故为血海，操烦太过，营血大亏，虚气无归，横逆胀痛。法宜调营敛肝。
归身（二钱）　白芍（一钱五分，酒炒）　阿胶（一钱五分，蛤粉炒）　枸杞（三钱）　五味子（五分）　川芎（八分）　枣仁（一钱五分，炒，研）　白茯苓（二钱）　广皮（一钱）　木香（五分）　枣（二枚）　姜（三片）
●悦脾汤
脾湿胀痛。
悦脾脘下至当脐，寒与湿凝胀痛宜，二术香砂乌附曲，生姜薏苡茯青皮。
脾本湿土，寒邪乘之，寒与湿凝是为重阴，脘下至当脐胀满作痛。
白术（一钱）　茅术（一钱）　茯苓（二钱）　附子（八分）　缩砂仁（一钱）　广木香（五分）　乌药（一钱）　苡仁（四钱）　青皮（一钱）　炒神麴（三钱）　姜（三片）
●养胃汤
胃虚作痛。
养胃胃虚脘痛作，异功散入香砂药，白芍黄耆大枣姜，攻坚消导均医错。
胃气虚弱，脘中作痛。
白芍（一钱）　茯苓（二钱）　白术（一钱）　甘草（四分）　山药（三钱）　黄耆（二钱）　党参（四钱）　木香（五分）　砂仁（一钱）　广皮（一钱）　大枣（二枚）　姜（三片）
●桂朴汤
胃寒作痛。
桂朴砂归丁芍术，茯苓姜枣陈皮郁，胃寒作痛效如神，纳穀能消呕吐释。
胃气虚寒，不能纳穀，呕吐作痛。
肉桂（四分）　厚朴（一钱）　当归（二钱）　茯苓（二钱）　白术（一钱）　丁香（五分）　砂仁（一钱）　白芍（一钱，酒炒）　广皮（一钱）　郁金（二钱）　枣（二枚）　姜（三片）
●返蛰汤
胃中虫痛。
返蛰汤中乌鹤雷，术苓陈苡朴砂归，胃中虫痛安危系，开口花椒廿四拈。
胃气返逆，长虫不安，其作痛也，陡然而来，截然而止。
当归（二钱）　茯苓（二钱）　白术（一钱）　苡仁（四钱）　广皮（一钱）　鹤蝨（一钱五分）　雷丸（一钱）　乌药（一钱）　砂仁（一钱）　厚朴（一钱）　开口花椒（廿四粒）

产后  ***************************
●去恶平胃散
恶露冲胃。
去恶平胃甘草停，降香苏木木香行，芎归砂末炮姜炭，楂炭桃仁痞哕吞。
恶露未行，平卧太早，以致冲胃，胸脘痞满，时时作哕。
当归（二钱）　川芎（一钱）　桃仁（一钱）　炮姜（五分）　楂炭（三钱）　广皮（一钱）　茅术（一钱，炒）　厚朴（一钱）　木香（五分）　砂仁（一钱）　苏木（三分）　降香（五分）
●去恶清肺汤
恶露冲肺。
去恶清肺姜楂便，苏子桑皮延橘贝，芎归苏木降桃仁，气喘鼻掀头汗见。
恶露冲肺，气喘鼻掀，头汗微出。
当归（二钱）　川芎（一钱）　桃仁（一钱）　炮姜（五分）　楂炭（三钱）　延胡（一钱）　苏子（二钱）　桑皮（三钱）　橘红（一钱）　贝母（二钱）　苏木（三分）　降香（五分）
童便一杯冲服。
●去恶清心汤
恶露冲心。
去恶清心眩憋昏，蒲黄桃膝降丹参，芎归苏木延胡索，楂炭炮姜琥珀灯。
恶露冲心，头眩神昏，不能语言而憋矣，故于万分危险之中勉立一法以尽人事。
当归（二钱）　川芎（一钱）　桃仁（一钱五分）　炮姜（六分）　楂炭（三钱）　延胡（一钱）　琥珀（一钱）　生熟蒲黄（各六分）　丹参（三钱）　牛膝（二钱）　灯心（三尺）　苏木（三分）　降香（五分）


下  ——————————————————————————————————————————————————————————————————————————————————————————

霍乱  ***************************
●黄芩定乱汤（随息居重订霍乱论）
治温病转为霍乱，肢不痛而肢冷、脉伏，或肢不冷而口渴，苔黄，小水不行，神情烦躁。
黄芩定乱连萸茹，栀豉英蚕橘夏包，筋转丝瓜生苡米，溺行宣木湿茵翘。
黄芩（一钱五分，酒炒）　焦山栀（一钱五分）　香豆豉（一钱五分）　原蚕砂（三钱）　制半夏（一钱）　橘红（盐水炒，一钱）　蒲公英（四钱）　川连（姜汁炒，六分）　陈吴萸（一分，泡淡）　鲜竹茹（二钱）
阴阳水二钱煎一钱，候温徐服。转筋者加生苡仁八钱，丝瓜络三钱；溺行者用木瓜三钱，湿盛者加连翘、茵陈各三钱。
●连朴饮
治湿热蕴伏而成霍乱，兼能行食涤痰。
霍乱论中连朴饮，夏菖栀豉芦根品，一时湿食热痰宣，谵妄神糊人可醒。
炒厚朴（二钱）　川连（姜汁炒，一钱）　石菖蒲（一钱）　制半夏（一钱）　香豉（三钱，炒）　焦山栀（三钱）　芦根（二两）
●蚕矢汤
治霍乱转筋，肢冷腹痛，口渴烦躁，目陷脉伏，时行急证。
蚕矢连萸白通草，苡仁豆卷山栀炒，芩夏木瓜二水煎，转筋目陷心烦躁。
晚蚕砂（五钱）　生苡仁（四钱）　大豆黄卷（四钱）　陈木瓜（三钱）　川连（姜汁炒，二钱）　制半夏（一钱）　黄芩（酒炒，一钱）　通草（一钱）　焦山栀（一钱五分）　陈吴萸（泡淡，三分）
地浆或阴阳水煎，稍凉徐服。
●驾轻汤
治霍乱后馀邪未清，身热口渴，及馀热内蕴，身冷脉沉，汤药不下而发呃者。
驾轻呃逆轻能治，石斛山栀西豆豉，扁豆橘红陈木瓜，枇杷竹叶相调剂。
香豉（三钱，炒）　石斛（三钱）　橘红（盐水炒，一钱）　陈木瓜（一钱）　焦山栀（一钱五分）　扁豆（四钱）　枇杷叶（二钱）　竹叶（四钱）
一方无枇杷叶、橘红，有冬桑叶二钱，省头草一钱五分。
●致和汤
治霍乱后津液不复，喉乾舌燥，溺短便溏。
致和甘草麦枇杷，扁豆陈仓石斛沙，竹叶木瓜喉舌燥，津伤乱后服之佳。
北沙参（四钱）　生扁豆（四钱）　石斛（四钱）　麦门冬（三钱）　陈木瓜（六分）　生甘草（一钱）　枇杷叶（一片）　竹叶（十片）　陈仓米（四钱）
●连萸解毒汤（姚训恭《霍乱新论》）
治霍乱转筋。
连萸解毒汤何如，枳实芩夏白芍俱，渴取西瓜翠衣服，瓜梅再入转筋舒。
川连（六分）　老吴萸（一分）　制半夏（一钱五分）　生枳实（一钱五分）　黄芩（一钱五分）　白芍（一钱五分）
连、萸二味另煎和服，症重者倍用。上焦病甚倍枳、半，下焦病甚信芩、芍，均须服二煎。渴甚加西瓜翠衣，转筋加木瓜、乌梅。
●龙涎丸（张凤逵《伤暑全书》）
治暑中迷闷不省人事，及泄泻霍乱烦渴，一服即愈，力能解暑毒豁痰，单用白矾开水点服，治绞肠痧痛。
龙涎诃子飞罗面，甘草白矾梅五倍，暑毒昏迷泻渴烦，去诃用散服尤便。
生白矾（一两）　五倍子（三钱）　乌梅（二两）　甘草（一两五钱）　飞箩面（一两，清明日尤佳）
上为末，水调下，名龙鬚散，一名甘草散，或加诃子肉，入飞箩面拌匀，滴水为丸，每服二钱，细嚼，水下。
●左金温胆猪苓汤（岳晋昌《霍乱括要》）
左金温胆猪苓协，胶去藿来通马舄，泻多不止理中加，枳壳川连苓六一，呕闷泻心大枣除，枳陈朴茹藿香叶。
吐泻转筋诸证用左金合温胆猪苓汤，去阿胶加藿香、木通，服后痞通呕止而泻多不止，转用理中加枳壳、黄连、茯苓、六一散治之；若吐泻转筋诸证服左金温胆复方后小便长，泻止而痞闷，烦热呕哕，渴不止者，转用半夏泻心汤去枣，加枳壳、厚朴、橘皮、藿香、竹茹治之。应投理中、四逆之证，务宜加意审察。
●藿香左金丸
藿香研入左金多，六一车前白茯猪，朴夏郁金砂枳壳，滴丸姜薷木通糊。
藿香（五钱）　吴萸（四钱）　川连（三钱）　郁金（二钱）　枳壳（二钱）　厚朴（二钱）　制半夏（二钱）　砂仁（二钱）　茯苓（二钱）　猪苓（二钱）　车前子（二钱）　六一散（三钱）
上共研细末，香薷、生姜、木通各一两，煎汤滴丸每服一二钱，开水送下，轻二服、重加之。

痔疮  ***************************
●秦艽防风汤
治痔疮、痔漏有脓血，大便燥结而痛。（《证治准绳》方）
艽防黄柏大黄攻，归尾桃仁泽泻红，白术升柴陈草用，便艰血痔直肠松。
秦艽（一钱五分）　白术（一钱五分）　归尾（一钱五分，酒洗）　桃仁（三十个，研）　防风（一钱五分）　泽泻（六分）　红花（少许）　陈皮（三分）　黄柏（五分）　大黄（三分）　柴胡（二分）　升麻（二分）　甘草（六分）
去大黄加蒌仁、枳壳亦可，空腹时稍热服。
湿热下注，大便燥结，包粪难出，酿为痔患，初证宜攻，年久难愈。（轩）
●泻叶
形尖而长，状如柳叶，用数十片沸水冲服，专利大便，下三焦之火，泻诸热湿邪积垢，并去烟毒。轻者服一二次，重至三次，有利无弊，通畅即止，用代茶饮，极稳极便，附记于此。

便血  ***************************
●槐花散
肠风脏毒。（统旨）
槐花散用治肠风，侧柏黑荆枳壳充，为末等分米饮下，宽肠凉血逐风功。（歌仍汪氏）
槐花（炒）　柏叶（杵）　枳壳（麸炒）　荆芥（炒黑）
槐花柏叶凉血，枳壳宽肠，荆芥理血疏风。除柏叶、荆芥加当归、黄芩、防风、地榆酒糊丸名槐角丸。本方加当归、生地、川芎，入乌梅、生姜煎，名加减四物汤治并同。
费氏医方论曰，肠风下血，中气必虚，再用阴寒，血更凝结，方中去柏叶，加参术归草陈皮庶几有瘳。
●土茯苓汤（轩）
土茯苓治小便血，银花甘芍通瞿合，滑石山栀荆广皮，灯心萆薢煎汤啜。
湿热滞结膀胱，小便溺血。
瞿麦（三钱）　赤芍（一钱五分）　山栀（二钱）　滑石（四钱）　广皮（二钱）　萆薢（三钱）　土茯苓（四钱）　银花炭（四钱）　荆芥炭（二钱）　木通（二钱）　甘草（五分）　灯心（尺许）
附方：
土茯苓（二两）　银花炭（一两）
二味煎服，愈小便血神效，即无群药可也，屡试屡验。
●八正散
局方治湿热下注，咽乾口渴，小腹急满，小便不通，或淋痛尿血，或因热为肿。
八正木通与车前，扁蓄大黄滑石研，草稍瞿麦兼栀子，煎加灯草痛淋蠲。（歌仍汪氏。一方有木香。）
●萆薢分清饮（杨氏方）
治阳虚白浊，小便频数，漩白如油名曰膏淋。
萆薢分清石菖蒲，草稍乌药益智俱，或益茯苓盐煎服，通心固肾浊精驱，缩泉益智同乌药，山药糊丸便数需。（歌仍汪氏）

疝气  ***************************
●化气疏肝汤（轩制）
化气疏肝坠痛轻，扶脾利湿木香行，升柴参术姜乔饼，官桂金铃通茯青。
劳力过度疝气坠痛。
西党参（二钱）　升麻（一钱）　金铃子（二钱）　广木香（一钱）　茯苓（三钱）　白术（一钱五分）　柴胡（一钱）　官桂（一钱）　木通（二钱）　小青皮（三钱）　生姜（一片）　乔饼（半元）
●加味橘核汤
橘核青皮柴乳没，香砂苦桔通猪泽，川楝枣姜寒湿推，肾囊肿痛俱消释，坚用寒咸香藻昆，海浮智草芎乌橘。
努力受寒，肾囊肿痛。
广木香（一钱）　金铃子（二钱）　制乳没（三钱）　小青皮（三钱）　苦桔梗（一钱）　猪苓（一钱五分）　泽泻（一钱五分）　柴胡（一钱）　福橘核（三钱）　木通（一钱五分）　砂仁（一钱）　生姜（一片）　红枣（二枚）
又：
橘核（四钱）　木香（一钱）　制乳没（二钱）　益智仁（一钱五分）　甘草（五分）　乌药（二钱）　川芎（一钱五分）　海藻（一钱五分）　昆布（二钱）　酒（半杯，过口）
●筋痛饮
筋脉牵疼养血宜，芎归甘芍桂苓施，黄耆黄柏苍萆薢，灯草丝瓜络治之。
寒湿著于肌肉，筋脉抽痛，宜养血荣筋。
当归（二钱）　白芍（二钱）　桂枝（一钱）　茯苓（三钱）　黄耆（二钱）　川芎（一钱五分）　苍术（一钱五分）　萆薢（二钱）　黄柏（一钱）　甘草（五分）　丝瓜络（二钱）　灯心（三尺）　淡盐水（过口）

经产  ***************************
●温经汤（《金匮要略》）
治妇人年五十，下利数十日不止，暮即发热，少腹里急腹满，手掌烦热，唇口乾燥及经期不顺产，虚寒不孕。
温经四物地黄除，丹桂阿胶参草须，姜夏麦萸金匮法，功专带下擅调和。
吴萸汤（泡）　当归（去芦）　川芎　白芍（炒）　人参　桂枝（或用肉桂）　阿胶（碎，炒）　丹皮　甘草（炙）　半夏　麦冬（去心）　生姜
麦冬滋胃液，人参补胃气，生姜行胃气，半夏和胃气，胃气即顺则水穀之积微易于消化，阴生阳长，而血液可充，更以阿胶补血之不足，芍草酸甘相合以助之，归芎行血之停滞，丹皮泻血之伏火，桂枝以和营卫，吴萸以和肝胃，全方注重阳明，一寒一热，一滋一燥，不使偶偏，故能统治带下三十六病，而为调经祖方。
●定经汤（《傅青主女科》方）
治经水先后无定期，属肝肾之郁者。
定经首在调肝肾，精旺气舒天癸正，黑荆熟地芍归柴，茯菟沙来山药顺。
当归（酒洗）　白芍（酒炒）　菟丝子（酒炒，各一两）　熟地黄　山药（炒，各五钱）　茯苓（三钱）　荆芥穗（炒黑，二钱）　柴胡（五分）
清水煎服，二剂经水可净，四剂经期可定，此方舒肝肾之气，非通经之药也，补肝肾之精非利水之品也。肝肾之气舒而经通，肝肾之精旺而水利，不治之治妙于治矣。
附方：清肝止淋汤
清肝止淋赤带好，地芍归胶香附枣，柏牛黑豆粉丹皮，火重湿轻肝血少。（芍醋炒，归酒洗，生地、香附酒炒，阿胶白面炒。）
●完带汤
白带。
完带汤医白带宜，疏肝补土芍陈皮，炒来二术和山药，参草柴荆马兜施。（山药白术皆炒，荆芥炒黑，白芍车前子酒炒。）
●痛经丸（轩制）
痛经四物术丹参，乳没黄耆益母陈，香附吴萸牛膝杜，延胡各末水丸吞。
制香附（四两，盐酒醋各半，煮乾）　白术（四两，土炒）　元胡（一钱五分，炒）　炒白芍（三两）　制乳香（七钱五分）　制没药（七钱五分）　川杜仲（三两）　何首乌（四两，熟地亦可）　益母草（八两，子一两）　老吴萸（八钱）　全当归（四两）　大丹参（四两）　陈皮（二两）　怀牛膝（一两）　黄耆（一两五钱）　川芎（一两五钱）
上研末水泛为丸如绿豆大，每服二钱，临卧开水送下。
●安胎方（《临证指南》）
治胎气不安，或腹痛腰痛，或饮食不甘，俱宜服之，或五六个月常服数帖最妙，足月亦可服。
安胎芩术归陈芎，草香砂苏叶参芍，仲续治腰榆地血，麦冬治渴去砂仁。
人参（五分，虚者加倍）　甘草（三分）　炒白芍（一钱）　制香附（六分，土炒）　白术（一钱）　当归（一钱）　砂仁末（七分，炒）　黄芩（一钱）　陈皮（五分）　川芎（八分）　紫苏叶（一钱）
腹痛倍白芍，腰痛加盐水炒杜仲、川断，内热口渴去砂仁，加麦冬，见红加酒炒地榆、生地各一钱。
其二
又四物汤甘草苏，砂陈芩术服之舒，恶阻地黄更竹茹，腹疼枳附血胶蒲。
当归身（一钱五分）　大熟地（一钱）　砂仁末（一钱）　川芎（七分）　白术（一钱五分）　陈皮（一钱）　炒白芍（一钱）　炒黄芩（一钱五分）　苏梗（五分）　炙甘草（四分）
如或下血加蒲黄、阿胶，腹痛加香附、枳壳，恶阻加竹茹，去地黄。
●生化汤
傅青主生化编治产后儿枕骨痛，及恶露不行，血块腹痛等证，通滞和营补虚消瘀。
生化汤须酒便煎，桃仁姜炭草芎归，和营止痛行瘀块，麦味桂麻仔细添。
当归（八钱）　川芎（三钱）　桃仁（十四粒，去皮尖，研）　炮姜（五分）　甘草（五分，炙）
黄酒童便各半煎服。
血块痛甚加肉桂七分；渴加麦冬一钱，五味子十粒；汗多加麻黄根一钱，如血块不痛加炙黄耆一钱以止汗；伤饭食面食加神麴一钱，炒麦芽五分；伤肉食加山楂五个，砂仁末四分。
去瘀生新可加益母草，腹痛加延胡索。（轩）
●清魂散（严用和）
治产后恶露已尽，忽昏晕不知人。
清魂散用泽兰叶，人参甘草川芎协，荆芥理血兼祛风，产中昏晕神魂帖。（歌仍汪氏）
泽兰叶　人参　甘草（炙，各三分）　川芎（五分）　荆芥（一钱，酒调下）
川芎、泽兰和血，人参、甘草补气，外盛风邪，荆芥能疏血中之风，肝藏魂故曰清魂散。
费氏医方论曰，荆芥乃治血晕之圣药，调气血而去外风则神自清矣。
●固本止崩汤（《傅青主女科》）
治妇人有一时血崩，两目昏暗，晕倒不省人事者，乃虚火也，须于补阴之中行止崩之法，徒用止涩之品，他日仍易于冲击。
固本止崩虚火动，姜归地术参耆共，加来贯仲炭研和，毒解热祛消胀痛。
大熟地（一两，九蒸）　白术（一两，土炒）　黄耆（三钱，生用）　当归（五钱，酒洗）　黑姜（二钱）　人参（三钱）　贯众炭末（一钱，冲服）
一剂崩止，十剂不再发，倘畏药味之重而减半，则力薄而不能止。
附方：
若血崩数日，血下数斗，六脉俱无，鼻中微微有息，不可遽服此方，恐气将脱不能受峻补也。有力者，用辽人参去芦三钱煎成，冲贯众炭末一钱服之，待气息微旺，然后服此方，仍用贯众炭末一钱，无不见效。无力者用无灰黄酒冲贯众炭末三钱服之，待其气接神清始可服此方，人参以党参代之，临服亦加贯众炭末一钱冲入。
●加减当归补血汤
治年老血崩症与前同。
当归（一两，酒洗）　黄耆（一两，生用）　三七根末（三钱）　桑叶（十四片）
二剂而血稍止，四剂不再发，再增入白术五钱，熟地一两，山药四钱，麦冬三钱，北五味一钱，多服则崩漏之根可尽除矣。
●固气汤
治少妇血崩小产，凡气虚崩漏者可通治。
人参（一两）　白术（五钱，土炒）　大熟地（五钱，九蒸）　当归（三钱，酒洗）　白茯苓（二钱）　甘草（一钱）　杜仲（三钱，炒黑）　山萸肉（二钱，蒸）　远志（一钱，去心）　五味子（十粒，炒）
一剂而血止，连服十剂全愈。
固气妊娠胎易坠，四君熟地山萸味，远志当归杜仲煎，气虚崩漏均堪验。
●平肝开郁止血汤
治郁结血崩，口乾舌渴，呕吐吞酸而血下崩者。
白芍（一两，醋炒）　白术（一两，土炒）　当归（一两，酒洗）　丹皮（三钱）　三七根（三钱，研末）　生地（三钱，酒炒）　甘草（二钱）　黑荆芥（二钱）　柴胡（一钱）
一剂呕吐止，二剂乾渴除，四剂血崩愈。
平肝开郁地黄生，芥穗丹皮三七根，除却薄荷姜赤茯，逍遥散里此加增。
●逐瘀止血汤
治闪跌血崩。
生地（一两，酒炒）　大黄（三钱）　赤芍（三钱）　丹皮（一钱）　当归尾（五钱）　枳壳（五钱，炒）　龟板（三钱，醋炙）　桃仁（十粒，泡，炒，研）
一剂疼轻，二剂疼止，三剂血亦全止，不必再服矣。
凡跌打损伤致唾血、呕血皆宜如此治法。若血聚胃中，宜加川厚朴一钱五分姜汁炒。
●清海丸
治血海太热血崩。
大熟地（一斤，九蒸）　山萸肉（十两，蒸）　山药（十两，炒）　丹皮（十两）　北五味（二两，炒）　麦冬肉（十两）　白术（一斤土炒）　白芍（一斤，酒炒）　龙骨（二两）　地骨皮（十两）　干桑叶（一斤）　玄参（一斤）　沙参（十两）　石斛（十两）
上十四味研末，炼蜜丸桐子大，早晚每服五钱，开水下，半载全愈。
●引精止血汤
治交感血出，久恐血气两伤，血枯经闭，此等之病成于经水正来之时，贪欢交合，精冲血管也。
人参（五钱）　白术（一两，土炒）　茯苓（三钱）　熟地（一两，九蒸）　山萸肉（五钱，蒸）　黑乾姜（一钱）　黄柏（五分）　芥穗（三钱）　车前子（三钱，酒炒）
连服四剂愈，十剂不再发，必慎房帏三月。
欲种子者必待落红后，即三十时辰两日半，经来之时数足三十时辰，便可入房，一日男二日女，三日男四日女，五日男六日女，七日男，过七日即不能受孕矣。

婴儿  ***************************
●清热镇惊汤
急惊风。（《医宗金鉴》）
清热镇惊甘胆茯，钩通柴薄栀连麦，风多暴急行灯心，更用朱砂调末服。
触异致惊，暴发壮热，神散气促，烦急面赤，脉洪而数。
柴胡　薄荷　麦冬　山栀　川连　龙胆草　茯神　钩藤钩　生甘草　木通　灯心　竹叶　朱砂末（调服）
●牛黄丸
痰盛生惊。
黑白丑（各七钱五分）　胆星　枳实（麸炒）　半夏（姜制，各五钱）　牙皂（二钱，去皮弦）　大黄（一两五钱）
上研极细末，白蜜为丸重五分，量儿大小与之，姜汤化下。
●凉惊丸
心经有热肝火炽盛。
龙胆草　防风　青黛（各三钱）　钩藤钩（二钱）　川雅连（五钱）　牛黄（一钱）
上研极细末，面糊为丸，如粟米大，量儿大小与之金器煎汤化下。
●泻心导赤汤
心经热甚面红烦躁，口渴尿赤，吐舌伸长而收缓。
木通　生地　川连　甘草　灯心
附注：
急惊风一证，有因目触异物、耳闻异声神散气乱而生者；有因心肝火盛，外为风寒郁闭不得宣通而生者；有因痰盛热极而内动风者；证多暴发，壮热烦急，面红唇赤，痰壅气促，牙关噤急，二便秘涩。噤急者齿紧急不能开也。
●清心涤痰汤
惊后。
清心涤痰温胆增，雅连酸枣姜人参，菖蒲胆麦惊邪退，馀热脾虚浊未行。
惊邪一退，馀热尚在，脾虚多痰。
薄橘红　制半夏　茯苓　炒枳实　甘草　麦冬　炒枣仁　人参　菖蒲　制南星　川雅连　竹茹　生姜
●醒脾汤
慢惊，虚而夹痰。
醒脾虚弱夹痰惊，脉缓神昏大便青，蚕蝎姜麻六君子，木香陈米胆南星。
脉来迟缓，神气惨惨，昏卧搐搦，身热便青，乃脾胃虚弱，夹痰而成慢惊。
人参　白术（炒）　茯苓　天麻　半夏　橘红　全蝎　殭蚕　甘草　木香　胆南星　陈仓米　生姜
●缓肝理脾汤
慢惊，脾虚肝旺。
缓肝汤治慢惊来，肝旺脾虚法可推，钱氏异功山药扁，桂枝白芍枣姜煨。
土虚木盛，气弱神昏，搐搦时作。
桂枝　白芍　人参　茯苓　山药　扁豆　白术　陈皮　甘草　煨姜　大枣
●温中补脾汤
慢脾风。
温中补脾脾土伤，六君四逆桂煨姜，砂丁耆芍无阳证，熟地滋阴土更强。
吐泻久而脾气大伤成慢脾风，甚则闭目摇头，面唇青黯，额汗昏眊，四肢厥冷，舌短声哑，频呕清水，乃纯阴无阳之证，宜大补脾土，生胃回阳为主。
人参　黄耆（蜜炙）　白术（炒）　乾姜　熟附片　姜制半夏　陈皮　茯苓　砂仁　肉桂（去粗皮，研）　白芍（炒）　甘草（炙）　丁香　煨姜
可加熟地滋补脾阴。（轩）
附注：
慢惊一证或缘禀赋虚弱、土虚木盛者有之，或由急惊过用峻利之药以致转成此证者有之。发时缓缓搐搦，时作时止，面色淡黄或青白相兼，身必温和，昏睡眼合或睡卧露睛，脉来迟缓，神气惨惨，大便青色，此乃脾胃虚弱，治宜培补元气为主，虚而夹痰者醒脾汤主之，脾虚肝旺者缓肝理脾汤。
●定痫丹
痫症醒后调理。
定痫归芍茯神甘，天竺天麻橘术咸，参珀枣仁钩夏远，蜜丸姜服小儿安。
人参（三钱）　当归（三钱）　白芍（三钱）　茯神（五钱）　枣仁（五钱）　远志（二钱）　琥珀（三钱）　天竺黄（四钱）　炒白术（五钱）　橘红（三钱）　半夏（三钱）　天麻（三钱）　钩藤钩（四钱）　炙甘草（二钱）
上为细末，炼密丸如榛子大，每服一丸，淡姜汤化服。
痫证发时，昏倒抽搐，痰涎壅盛，气促作声，与惊痉二证相似，但四体柔软，一食之顷即醒，依然如无病之人，非若痉风一身强硬，终日不醒也。有因惊、因痰、因食、因风之别，病退调理定痫汤主之，大人亦用过。（轩）
●朱衣滚痰丸
治痰痫。气促昏倒，口吐痰沫，服滚痰丸，气顺痰清而痫自止。
礞石（一两，煨）　沉香（五钱）　黄芩（七钱）　大黄（一两）
上为细末，水泛丸，朱砂为衣，白滚汤化服。
●牛黄丸
治风痫。因汗出脱衣，腠理开张，风邪乘隙而入。发时目青面红，手如数物。宜疏风解表，兼痰者牛黄丸主之。
胆星　全蝎　蚕蜕（各二钱五分）　牛黄　白附子　殭蚕　天麻（各一钱五分）　麝香（五分）
上为细末，煮枣去核皮取肉和丸如绿豆大，每服三五丸，生姜汤化服。
●温痧汤（《指南》）
温痧桔梗汤去黄芩，桑杏鼠黏次第评，赤芍加来易杏仁，阳明疹发疫邪清。
苏荷（一钱）　连翘（二钱）　山栀（一钱五分）　牛蒡（三钱）　桔梗（一钱）　杏仁（三钱）　甘草（四分）　桑叶（三斤）
上为清热托邪，治时痧外出。发疹去杏仁加赤芍。
连翘辛凉翘出众草，能升能清，最利幼科，能解小儿六经诸热；赤芍泻肝火散积邪，能行血中之滞。
●杏贝二陈汤（轩制）
杏贝二陈枳壳收，证如天钓桑前牛，痰涎壅塞防增喘，燥逆血呛蔗蜜求。
炒牛子（三钱）　天贝母（二钱）　炒枳壳（一钱五分）　杏仁泥（三钱）　白茯苓（三钱）　上广皮（二钱）　制半夏（一钱五分）　前胡（一钱五分）　甘草（四分）　桑叶（五片）
●金沸草散（《活人》）
治伤风发热，憎寒头痛，有汗，嚏涕，鼻塞声重，不时咳嗽，脉浮缓。
●消癍青黛饮
斑出已透，用此汤加减清之。
●普济清毒饮（瘟疫）
●五虎汤（《金鉴》）
治马脾风即暴喘也。因寒邪客于肺俞，寒化为热，闭于肺经，故胸高气促，肺胀喘满，两胁搧动，陷下作坑，鼻窍搧张，神气闷乱，急服此汤。儿生百日内儿此多不救。
五虎汤治马脾风，细茶甘草杏麻同，生姜一片冲膏服，热闭胸高气喘松。
麻黄（蜜炙）　杏仁（炒，去皮尖）　生甘草　细茶　白石膏　生姜（一片）
水煎，临时用药冲石膏服。
●豆蔻散
治盘肠气痛则曲腰，由寒邪内搏也。
豆蔻散治盘肠痛，香苏饮纳青皮共，砂仁莪术等分煎，熨炒姜葱盐豉用。
白蔻仁　砂仁　陈皮　青皮（醋炒）　香附米　炙甘草　蓬莪术（等分）
每用一钱紫苏叶煎汤调服。
●熨脐方
淡豆豉　生姜（各二钱，切碎）　葱白（五茎）　食盐（一两）
上同炒热，青布包置脐上熨。
●香连导滞汤
疳痢。
疳久下痢名疳痢，香连导滞功最良，青陈厚朴川连草，楂曲木香槟大黄。（歌本金鉴）
热结肠胃，痢兼赤白，腹中窘痛。
青皮（炒）　陈皮　厚朴（姜炒）　川连（姜炒）　生甘草　山楂　神麴（炒）　木香（煨）　槟榔　大黄　灯心
水煎服。
●真人养脏汤（罗兼甫）
治虚寒肛脱久痢。
真人养脏诃粟壳，肉蔻当归桂木香，术芍参甘为涩剂，脱肛久痢早煎尝。（歌仍汪氏）
诃子（一两二钱，面裹煨）　罂粟壳（三两六钱，去蒂，蜜炙）　肉豆蔻（五钱，面裹煨）　当归　白术（炒）　白芍（酒炒）　人参（各六钱）　木香（二两四钱）　肉桂（八钱）　生甘草（一两八钱）
每服四钱，脏寒甚加附子。一方无当归，一方有乾姜。
脱肛由于虚寒，参、术、甘草以补其虚，官桂、豆蔻以温其寒，木香调气，当归和血，芍药酸以收敛，诃子、粟壳以止脱。
附方：
小儿泻痢日久不止，当以粟壳乌梅文冰红黑枣煎汤治之顿愈。亦涩以止脱、甘以补虚之意。（轩）
又方：
久泻伤脾。
炒山药　大麦冬　炒白芍　广木香　山萸肉　大熟地　乌料豆　车前子
●参苓白术散（痛泻要方）
理脾善后五疳皆合。
参苓白术扁豆陈，山药甘莲砂苡仁，桔梗上浮兼保肺，枣汤调服益脾神。（歌仍汪氏）
人参　茯苓　白术（土炒）　陈皮　山药　甘草（炙，各一斤）　扁豆（十二两，炒）　莲肉（炒）　砂仁　苡仁（炒）　桔梗（各半斤）
上共为末，每服三钱，枣汤或米饮调服。
●钩藤饮
治夜啼。小儿初生夜啼其因有二，一曰脾寒，一曰心热，皆受自胎中，观其形色便知病情矣。如面色青白，手腹俱冷，不欲吮乳，曲腰不伸者，脾寒也，钩藤饮主之；面赤唇红，身腹俱热，小便不利，烦躁多啼者，心热也，导赤散主之；无上证用蝉花散。
脾寒腹冷夜啼郎，腰曲面青乳不尝，饮取钩藤参草枣，川芎二茯芍归香。
人参　当归　川芎　茯神　茯苓　白芍　甘草　木香　钩藤　红枣
●导赤散（见前）
●蝉花散
蝉退不拘多少，用下半截研极细末，用少许薄荷煎汤调服。
●生地黄汤
治胎黄。
生地黄汤草四物，蒌根灯茯茵猪泽，胎黄可去地蒌根，加入防风萆薢术。
生地　赤芍　川芎　当归　花粉　赤苓　泽泻　猪苓　甘草　茵陈
灯心水煎，食前服。
上方除地黄、花粉加萆薢、茅术、防风治胎黄。（轩）
胎黄者偏体面目皆黄，乃孕妇湿热太甚，小儿在胎受母热毒故生则有是证也。法当渗湿清热。
●蒋氏化毒丹
治胎赤。因孕妇过食辛热之物，以致毒热凝结蕴于胞中，遂令小儿生下头面肢体赤若丹涂，热盛便秘。
蒋氏黄连胎赤医，玄参甘桔大黄犀，薄荷青黛蜜丸服，一粒灯心汤化之。
犀角　黄连　桔梗　玄参　大黄　甘草　薄荷（各一两）　青黛（五钱）
上为细末，炼白蜜为丸，重六分，每服一丸，灯心汤化下。
●犀角解毒饮
治赤游风。此证多由胎中毒热而成，或生后过于温暖，毒热蒸发于外，以致皮肤赤热而肿，色若丹涂，游走不定，行于偏身，多发于头面四肢之间，若内归心腹则死，服此汤治之如不愈，继以蓝叶散。
犀角饮解赤游风，连芍银翘灯草同，甘地荆防牛蒡子，皮肤赤热忌归胸。
炒牛子　犀角　荆芥穗　防风　连翘　赤芍　金银花　生甘草　川连　生地　灯心
去犀角加人中黄、大黄尤效。（轩）
●蓝叶散
蓝叶柴芩犀角膏，大黄栀草升麻饶，去渣竹沥重煎服，怯弱除黄毒亦消。
蓝叶（五钱）　黄芩（二钱）　犀角屑（二钱）　川大黄（二钱，微炒）　柴胡（一钱）　生山栀（二钱）　升麻（一钱）　石膏（一钱）　甘草（五分）
上为粗末，每用一钱，水一小杯煎五分去渣，兑竹沥一酒盏，煎三两沸，放温，量儿大小用之。气怯弱者可去大黄。
●清热泻脾散
治鹅口。白屑生满口舌如鹅之口，由在胎中受母饮食热毒之气蕴于心脾二经，故生后遂发于口舌之间，此汤主之。外用发沾井水拭口，搽以保命散，日敷三次，白退自安，迟必口舌糜烂，吮乳不得，则难痊矣。
清热泻脾治鹅口，石膏生地赤苓煎，芩连栀子合成剂，加入灯心病已痊。（歌本金鉴）
川雅连　生山栀　石膏　生地　黄芩　赤茯苓　灯心
●保命散
枯矾　朱砂（各二钱五分）　马牙硝（五钱）
研末以白鹅粪水搅取汁涂舌与口角，满舌白腻如霜用之。
●清胃散
治重龈。牙根肿如水泡名曰重龈，系胎热蓄于胃中。内服此散，外用针刺药糁如治悬痈法，未愈次日再刺拭糁。
清畏散治胃热薰，生地黄连当归身，丹皮升麻石膏煅，临煎须要入灯心。（歌本《金鉴》）
生地　石膏　黄连　当归　丹皮　升麻　灯心
●一字散
辰砂　硼砂（各五分）　龙脑　朴硝
上为极细末，蜜调少许，鹅翎醮搽口内，治小儿悬痈。喉里上齶肿起如芦箨盛水状者名曰悬痈。此胎毒上攻须以棉缠长针留锋刺之，泻去青黄赤汁，汤拭口药糁之。
●消疳芜荑汤
治牙疳。毒热攻胃，上发龈肉，赤烂疼痛，口臭血出，牙枯脱落，穿腮蚀唇，病热危急，用此汤泻其毒热，外用牙疳散时时敷之。
消疳芜荑芩雄黄，川连胡连芦荟汤，便软不食硝黄去，加入石膏羚角臧。服后便软不食去硝黄加膏羚。
大黄　芒硝　芜荑　芦荟　川连　胡连　黄芩　雄黄
●牙疳散
人中白（煅存性）　绿矾（烧红）　五倍子（炒）
上各等分研末，加水片少许，再研极细，先用水拭净牙齿，再以此散敷之。有虫者加槟榔。
●清热饮
治重舌。近舌根处肿形似舌故名重舌。此心脾之热，宜服此汤，外吹凉心散。舌肿满木硬不能转动，名木舌，用上一字散能回软。
黄连　生地　木通　甘草　连翘　莲子　淡竹叶
水煎服。
●凉心散
青黛　硼砂　黄柏　黄连（乳拌，晒）　人中白（煅过，各二钱）　风化硝（一钱）　冰片（二分）
上为极细末重舌吹之甚效。
清热导赤加黄连，莲子连翘入水煎，重舌舌根肿如舌，凉心散末亦堪吹。
●换肌清毒散
治初生无皮。儿生无皮有二端，或父母梅毒遗传；或因未足月生早。无皮遗毒传染者，半身赤烂，甚至色带紫黑；生太早者，偏体浸渍，红懒无光，二证俱属恶候。遗毒者内服换肌消毒散，外用清凉膏或鹅黄散敷之；胎元不足者内服当归饮，外用稻米粉扑之。
换肌消毒治无皮，四物银翘土茯宜，苦参白藓甘防止，皂刺灯心梅毒遗。
当归　生地　赤芍　川芎　皂刺　茯苓　银花　连翘　甘草　白芷　苦参　防风　白藓皮　灯心
当归饮赤川芎地，何首蒺藜甘芍是，黄耆白藓并人参，胎元不足无皮治。
何首乌（制）　白藓皮　白蒺藜　生地黄　生甘草　全当归　白芍　人参　黄耆　川芎
●清凉膏
石灰四两，未经水湿成块者，用水泡之，没指半许，露一宿，面上有浮起如云片者，轻轻取之，微带清水，视其多寡对小磨麻油亦如之，以顺搅成膏为度，用鹅翎搽之自愈。
●鹅黄散
黄檗（生）　石膏（煅，各等分）
上为细末扑之，湿则干扑，干则用猪苦胆调搽。
●眼不开
小儿初生眼不开者，因孕妇饮食不节，恣情厚味，热毒薰蒸，以致热蕴儿脾。眼胞属脾，其脉络紧束故不能开也。用熊胆汤洗之自愈，或内服生地黄汤。
●生地黄汤
生地　赤芍　当归　川芎　生甘草　天花粉
水煎服。
●熊胆洗法
熊胆，无则用猪胆亦效，黄连各少许，用滚汤淬洗，其目自开。
●不小便
小儿初生不小便者，乃胎热流于下也。内服导赤散加黄连、滑石、赤苓。热甚服八正散，外用豆豉膏贴脐上。
●豆豉膏
淡豆豉（一勺）　田螺（十九个）　葱白（一大束）
上捣烂，用芭蕉汁调贴脐上，或加玄参、皂角末炒盐，无田螺亦可。
●脐湿脐疮
湿用糁脐散，疮则合金黄敷之。
●糁脐散
枯矾　龙骨（煅各二钱）　麝香（少许）
上研细末干糁脐中。
●金黄散
黄连（二钱五分）　胡粉（一钱）　龙骨（一钱，煅）
上为末敷患处。
●胎毒
●豆豉汤
淡豆豉轻腐宣发之药也，凡怯弱之儿，或值冬月欲解胎毒者，只将此一味煎为浓汁与儿三五口，其毒自开矣。
●浴儿
●五枝汤
无论冬夏，断脐后三日，用桃槐桑梅柳枝煎汤加猪胆汁洗之，以去其污积，且能滋润肌肤，令儿少生疮疖。
●剃头
●杏麻薄腻膏
杏仁（三枚），薄荷（三叶），同研，细麻油滴三四点，合腻粉拌匀擦头上，能避风邪，免生疮疖热毒等症。
●通关散
半夏　皂角　细辛　薄荷
共为细末，用笔管吹人鼻内少许。
惊风搐搦必神气昏愦，皆由痰壅气塞，郁结胸中而致，急用此散吹入鼻内，无嚏者不治，有嚏者审其表里虚实随证治。


药性赋  ——————————————————————————————————————————————————————————————————————————————————————————

寒性  ***************************
诸药识性此类最寒。犀角解乎心热，羚羊清乎肺肝，泽泻利水通淋而补阴不足，海藻散瘿破气而治疝何难。闻知菊花能明目而清头风，射干疗咽闭而消痈毒，薏苡理脚气而除风湿，藕节消瘀血而止吐衄，瓜蒌子下气润肺喘兮又且宽中，车前子止泻利小便兮尤能明目，是以黄檗疮用，兜铃嗽医，地骨皮有退热除蒸之效，薄荷叶宜消风清肿之施，宽中下气枳壳缓而枳实速也，疗肌解表乾葛先而柴胡次之，百部治肺热咳嗽可止，栀子凉心肾鼻衄最宜，玄参治热结毒痈清利咽膈，升麻消风热肿毒发散疮痍。尝闻腻粉抑肺而敛肛门，金箔镇心而安魂魄，茵陈主黄疸而利水，瞿麦治赤淋之热血，朴硝通大肠破血而止痰癖，石膏坠头疼解肌而消烦渴，前胡除内外之痰实，滑石利六府之涩结，天门冬止漱补血冷而润肝心，麦门冬清心解烦渴而除肺热。又闻治虚烦除哕呕须用竹茹，通秘结导瘀血必资大黄，宣黄连治冷热之痢又厚肠胃而止泻，淫羊藿疗风寒之痹且补阴虚而助阳，茅根止血于吐衄，石苇通淋于小肠，熟地黄补血且疗虚损，生地黄宣血更医眼疮，赤芍药破血而疗腹疼烦热亦解，白芍药补虚而生新血退热尤良。若乃消肿满逐水于牵牛，除毒热杀虫于贯众，金铃子治疝气而补精血，萱草根治五淋而消乳肿，侧柏叶治诸血崩漏之疾，香附子理血气妇人之用，地肤子利膀胱可洗皮肤之风，山豆根解热毒能止咽喉之痛，白藓皮去风治筋弱而疗足顽痹，旋覆花明目治头风而消痰嗽壅。又况荆芥穗清头目便血疏风散疮之用，瓜蒌根疗黄胆毒痈消渴解痰之优，地榆疗崩漏止血止痢，昆布破疝气散瘿散痈，疗伤寒解虚烦淡竹叶之功倍，除结气破瘀血牡丹皮之用，知母止嗽而骨蒸退，牡蛎涩精而虚汗收，贝母消痰止咳嗽而利心肺，桔梗下气利胸膈而治咽喉。若夫黄芩治诸热兼主五淋，槐花治肠风亦医痔痢，常山理疾结而治温疟，葶苈泻肺喘而通水气。此六十六种药性之寒当考图经以博其所治焉。

热性  ***************************
药有温热又当审详。欲温中以荜茇，用发散以生姜，五味子止嗽痰且滋肾水，腽肭脐疗瘵更壮元阳。原夫川芎祛风湿补血清头，续断治崩漏益筋强脚，麻黄发汗以疗咳嗽，韭子助阳而医白浊，川乌破积有消痰治风痹之功，天雄散寒为祛湿助清阳之药。观夫川椒达下，乾姜暖中，葫芦巴治虚冷之疝气，生卷柏破症瘕而血通，白术消痰壅温胃兼止吐泻，菖蒲开心气散冷更治耳聋，丁香快脾胃而止呃，良姜止心痛之攻冲，肉苁蓉填精益肾，石硫黄暖胃驱虫，胡椒主去痰而除冷，秦椒主攻痛而治风，吴茱萸疗心腹之冷气，灵丹砂定心藏之怔忡。夫散肾冷助脾胃须毕澄茄，疗心痛破积聚用蓬莪术，缩砂止吐泻安胎化酒食之剂，附子疗虚寒翻胃壮元阳之力，白豆蔻冶冷泻，疗痈止痛于乳香，红豆蔻止吐酸，消血杀虫于乾漆。岂不知鹿茸生精血腰脊崩漏之均补，虎骨壮筋骨风寒湿毒之并祛，檀香定霍乱而心气之疼愈，鹿角秘精髓而腰脊之痛除，消肿益血于米醋，下气散寒于紫苏，扁豆助脾，酒有行药破血之力，麝香开窍，葱为通中发汗之需。当观五灵脂治崩漏理血气之刺疼，麒麟竭止血出疗金疮之伤折，鹿茸壮阳以助肾，当归补虚而养血，乌贼骨止带下且除崩漏目翳，鹿角胶止血崩能补虚劳羸绝，白花蛇治瘫痪除风痒之癞疹，乌梢蛇疗不仁去疮疡之风热，乌药有治冷气之理，禹馀乃疗崩漏之因，巴豆利痰水能破积热，独活疗诸风不论久新，山茱萸治头晕遗精之药，白石英医咳嗽吐脓之人，厚朴温胃而去呕胀消痰亦验，肉桂行血而疗心痛止汗如神。是则鲫鱼有温胃之功，代赭乃镇肝之剂，沉香下气补肾定霍乱之心疼，橘皮开胃祛痰导壅滞之逆气，此六十二种药性之热又当博本草而取治焉。

温性  ***************************
温药总括，医家素谙木香理乎气滞，半夏主于风痰，苍术治目盲燥脾去湿宜用，芦菔祛膨胀下气制曲尤堪。况夫锺乳粉补肺气兼疗肾虚，青盐治腹疼且滋肾水，山药而肺湿能医，阿胶则痢嗽皆止，赤石脂治精浊而止泻兼补崩中，阳起石暖子宫以壮阳更疗阴痿。诚以紫菀治嗽，防风祛风，苍耳子透脑涕止，威灵仙宣风气通，细辛去头风止嗽而疗齿痛，艾叶治崩漏安胎而医痢红，羌活明目驱风除筋挛肿痛，白芷止崩治肿疗痔漏疮痈。若乃红蓝花通经治产后恶血之馀，刘寄奴散血疗汤火金疮之苦，减风湿之痛则茵芋叶，疗折伤之证则骨碎补，藿香叶辟恶气而定霍乱，草果仁温脾胃而止呕吐，巴戟天治阴疝白浊补肾尤资，延胡索理气痛血凝调经有助。当闻款冬花润肺去痰嗽以定喘，肉豆蔻温中止霍乱而助脾，抚芎定经络之痛，首乌治疥疮之资，姜黄能下气破瘀血之积，防己能消肿去风湿之施，藁本除风主妇人阴痛之用，仙茅益肾扶元气虚弱之衰。乃若破故纸温肾补精髓与劳伤，宣木瓜入肝疗脚气并水肿，杏仁润肺藏止嗽之剂，茴香治疝气肾痛之用，诃子生津止渴兼疗滑泄之疴，秦艽攻风逐水又除肢节之痛，槟榔豁痰而逐水杀寸白虫，杜仲益肾而添精去腰膝重。当知紫石英疗惊悸崩中之症，橘核仁治腰痛疝气之瘨，金樱子兮涩遗精，紫苏子兮下气涎，淡豆豉发伤寒之表，大小蓟除诸血之鲜，益智安神治小便之烦数，麻仁润肺利六府之燥坚。抑又闻补虚弱排疮脓莫若黄耆，强腰脚壮筋骨无如狗脊，菟丝子补肾以明目，马兰花治疝而有益也。此五十四种药性之温，更宜参图经而默识也。

平性  ***************************
详论药品平和性存。以硇砂而去积，用龙齿以安魂，青皮快膈除膨胀且利脾胃，芡实益精治白浊兼补真元。原夫木贼草去目翳崩漏亦医，花蕊石治金疮血行则却，决明和肝气治眼之剂，天麻主脾湿祛风之药，甘草和诸药而解百毒盖以性平，石斛平胃热而补肾虚更医脚弱。观夫商陆治肿，覆盆益精，琥珀安神而散血，朱砂镇心而有灵，牛膝强足补精兼疗腰痛，龙骨止汗定喘更治血崩，甘松理风气而痛止，蒺藜疗风疮而目明，人参润肺宁心开脾助胃，蒲黄止崩治衄消瘀调经。岂不以南星醒脾去惊风吐痰之忧，三稜破积除血块气滞之证，没石止泄泻而神效，皂角治风痰而响应，桑螵蛸疗遗精之泄，鸭头血医水肿之盛，蛤蚧治劳嗽，牛蒡子疏风壅之痰，全蝎主风瘫，酸枣仁去怔忡之病。当闻桑寄生益血安胎且止腰痛，大腹子去膨下气亦令胃和，小草远志俱有宁心之妙，木通诸苓尤为利水之多，莲肉有清心醒脾之用，没药乃治疮散血之科，郁李仁润肠宣水去浮肿之疾，茯神宁心益智除惊悸之疴，白茯苓补虚劳而益心脾之有准，赤茯苓破结血独利水道以无过。因知麦糵有助脾化食之功，小麦有止汗养心之力，白附子去面风之游走，大腹皮治水肿之泛溢，椿根白皮止泻痢，桑根白皮主喘息，桃仁破瘀血兼治腰疼，神麴健脾胃而进饮食，五加皮坚筋骨以立行，柏子仁养心神而有益抑。又闻安息香辟恶且止心腹之痛，冬瓜仁醒皮实为饮食之资，殭蚕治诸风之喉痹，百合敛肺劳之嗽痿，赤小豆解热毒疮肿宜用，枇杷叶下逆气哕呕可医，连翘壳排疮脓与肿毒，石南叶利筋骨于毛皮，壳檗养脾，阿魏除邪气而破积，紫河车破血，大枣和药性以开脾。然而鳖甲治劳疟兼破症瘕，龟板坚筋骨更疗崩疾，乌梅主便血疟痢之用，竹沥治中风声音之失。此六十八种平和之药更宜参本草而求其详也。

诸药主病  ***************************
中风卒倒不语，牙皂细辛开关为主，痰气盛南星木香为主，语言蹇涩石菖蒲、竹沥为主，口眼歪斜防风、羌活、竹沥为主，手足搐搦防风、羌活为主，左瘫属血虚芎归为主，右痪属气虚参术为主。诸风防风、羌活为主，伤寒头疼羌活、川芎为主，遍身疼痛苍术、羌活为主，发汗麻黄、桂枝为主，久汗不出紫苏、葱白为主，止汗桂枝、赤芍为主。表热柴胡为主，里热黄芩、黄连为主，大热谵语黄柏、黄连、黄芩为主。发狂大便实大黄、芒硝为主，暍渴石膏、知母为主。胸痛脘闷桔梗、枳壳为主，心下烦闷枳实、黄连为主。懊憹栀子、豆豉为主，虚烦竹叶、石膏为主。不眠竹茹、枳实为主，鼻乾不得眠葛根、芍药为主。发斑玄参升麻为主，发黄茵陈栀子为主。中寒阴证附子、乾姜为主，中暑香薷、扁豆为主，中湿苍术、白术为主。泻心火黄连为主，泻肺火黄芩为主，泻脾火白芍为主，泻胃火石膏为主，泻肝火柴胡为主，泻肾火知母为主，泻膀胱火黄柏为主，泻小肠火木通为主，泻屈曲之火栀子为主，泻无根之火玄参为主。内伤元气黄耆、人参、甘草为主，脾胃虚弱麦芽、神麴为主。消肉积山楂、草果为主，消酒积黄连、乾姜、乌药为主，冷积巴豆为主，热积大黄为主，六郁苍术、香附为主。结痰瓜蒌、贝母、枳实为主，湿痰半夏、茯苓为主，风痰白茯苓、南星为主，痰在四肢经络竹沥、姜汁为主，痰在两胁白芥子为主，老痰海浮石为主。肺热咳嗽黄芩、桑白皮为主，咳嗽日久款冬花、五味子为主，气喘苏子、桑白皮为主，肺寒咳嗽麻黄、杏仁为主。疟疾新者宜截常山为主，久者宜补白豆蔻为主。痢疾初起者宜下大黄为主，里急后重者木香槟榔为主，痢属热滞黄连、枳壳为主，久痢白者属气虚白术、茯苓为主，久痢赤者属血虚当归、川芎为主；冷泻白术、茯苓为主，热泻滑石为主，久泻诃子、肉豆蔻为主，或加升麻、柴胡提下陷之气其泻自止。霍乱藿香、半夏为主，呕吐姜汁、半夏为主。呃逆柿蒂为主，吞酸苍术、神麴为主，嘈杂姜炒黄连、炒栀子为主，顺气乌药、香附为主，痞满枳实、黄连为主，腹满大腹皮、厚朴为主，水肿猪苓、泽泻为主，宽中砂仁、枳壳为主。积聚三稜、莪术为主，积在左是死血，桃仁红花为主，积在右是食积，香附、枳壳为主。黄疸茵陈为主。补阳黄耆附子为主，补阴熟地、当归为主，补气黄耆、人参为主，补血当归、生地为主，消瘀血归尾、桃仁为主，提气升麻、桔梗为主，痨热痰嗽声嘶童便、竹沥为主，暴吐血大黄、桃仁为主，久吐血当归、川芎为主，衄血枯芩、芍药为主，止血韭汁、京墨为主，尿血栀子、木通为主，虚汗黄耆、白术为主，眩晕川芎、天麻为主。麻者是气虚黄耆、人参为主，木者是湿痰死血苍术、半夏、桃仁为主。癫属心桃仁为主，狂属肝黄连为主，痫证南星、半夏为主，健忘远志、石菖蒲为主，怔忡惊悸茯神，远志为主，虚烦竹茹为主，不寐酸枣仁为主。头左痛芎归为主，头右痛参耆为主，头风痛藁本、白芷为主，诸头痛蔓荆子为主。乌须黑发何首乌为主，耳鸣当归、龙荟为主，鼻中生疮黄芩为主，鼻塞声重防风、荆芥为主，鼻渊辛夷为主，口舌生疮黄芩为主，牙痛石膏、升麻为主，眼肿大黄、荆芥为主，眼中云翳白豆蔻为主，翳障昏暗熟地黄为主。咽喉肿痛桔梗、甘草为主，结核夏枯草为主，肺痈肺痧薏苡仁为主。心胃痛炒栀子为主，腹中痛芍药、甘草为主，腹冷痛吴茱萸、良姜为主，止诸痛乳香、没药为主，腰痛杜仲、故纸为主，胸痛白芥子、青皮为主，手臂痛薄荷、羌活为主，疝气小茴、川楝子为主，脚气湿热苍术、黄柏为主，下元虚弱牛膝、木瓜为主，痿痹参耆为主，诸痛在上者属风羌活、桔梗、桂枝、威灵仙为主，在下者属湿牛膝、木通、防己、黄柏为主，消渴天花粉为主，生津液人参、麦冬、五味子为主，肢节痛羌活为主，赤白浊茯苓为主，遗精龙骨、牡蛎为主，小便闭不通车前子为主，大便闭大黄、芒硝为主，便血槐花、地榆为主，痔疮黄连为主，脱肛柴胡、升麻为主，诸虫使君子、槟榔为主。妇人诸病香附为主，腹痛吴萸、香附为主，经闭桃仁、红花为主，血崩炒蒲黄为主，带下炒乾姜为主，安胎条芩、白术为主，难产芎归为主，产后恶露不行益母草为主，产后虚热炒黑乾姜为主，吹乳白芷贝母为主，乳汁不通穿山甲为主，小儿惊风朱砂为主。痈疽金银花为主，发背槐花为主，瘰疬夏枯草为主，败脓不去白芷为主，恶疮贝母为主，疔疮白矾为主，鱼口牛胶穿山甲为主，疳疮五倍子为主，杨梅疮土茯苓为主，臁疮轻粉、黄柏为主，杖疮跌伤童便好酒为主，疥疮白矾、硫黄为主，瘢风密陀僧为主，诸疮肿毒连翘、牛蒡子为主，破伤风南星、防风为主。汤伤火烧白矾为主，犬咬杏仁、甘草为主，癞狗咬斑蝥为主，蛇咬伤白芷为主，中诸毒香油灌之为主，香油即麻油也。
