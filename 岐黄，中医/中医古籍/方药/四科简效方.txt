
序  ***************************
天下之难事莫如医，同一证也，所因各异，传变攸殊，况体有虚实，病有浅深，脏性有阴阳，天时有寒燠，虽方与病合，尚须随证损益，以期无纤毫之杆格，庶可药到病除，而无遗人夭殃之误。苟非守经达权之士，恶足以语此，此成方之不可执也。古名臣大儒，录单方以便民用，洵属利济为怀。第单方药力既专，取效尤速，设不知区别而浪施，则伤人亦更易也。且自秦政汉武以后方书，辄以神仙服食诸说傅会其间，而《肘后》《千金》诸书，则以毒药为常用之品，后人无其识见，纸上谈兵，能无人费之慨哉！夫以苏文忠公之淹雅，犹过信传闻，将圣散子、黑神丹等方，极口表章，不免贻误后世，矧其他乎？良由选方者未必知医，而知医者非视单方为琐屑不足道，则矜为枕秘而不传，故行世单方，竟无善本。余未尝学问，为继先君志，童年即究心医籍，三十年来，凡见闻所及，固美不胜收，窃念穷乡旅宦，疾病陡来，无药无医，莫从呼吁，爰不自揣，选其药廉方简，而用之有奇效无险陂者，集为四卷，题曰《四科简效方》，以俟仁心为质者，版以流传，然限于卷帙，遗漏良多，用质通方，毋嗤浅陋。
咸丰四年甲寅秋八月杪杭州王士雄书于鸳鸯湖舟次

重刊四科简效方序  ***************************
世人常谓有一病必有一药可治，有一证必有一方可疗。虽然亦有有其病而难遇其方，有其方而不遇其病，通都大邑犹如此，若僻居乡曲，或旅行舟车，病发仓卒，何以处之？转不如将已试验之方，积录成书，以公诸世，俾病家不及延医之处，得以按症选用，其利益为尤普。王君孟英邃于医者也，有见于斯，爰集是编，或得于见闻所及，或曾经亲手试验，择其平易可用之方，编为四卷，曰内科，曰外科，曰妇科，曰儿科，题曰《四科简效方》。书成未及刊印，乌程汪谢城先生，手录副之藏之，先生归道山，藏书散布人间，是编为田杏邨舍人所得。阅其方，抉择精审，简明且备。读孟英《归砚录》有云：余近採简妙单方一帙，名曰《蓬窗录验方》，多医家宜备之药，可以应世，可以济贫，吾乡蒋生沐广文，见而善之，已梓汇刊经验方矣云云。此编所採较多，而仍不失简妙，且易于购办，诚仁人之用心也。余谓天下奇方之有经验者，原不恃药之珍贵，在用方者之对证耳。用得其当，虽牛溲、马勃，亦足以起危疴；用失其宜，虽犀、羚、冰、麝，或反至于偾事。汇集秘方，苟能对证检用，未始非拯人疾痛之一助。无如近来市井之徒，得一验方，往往秘而不露，或留作家藏鸿宝，视为奇货可居，忍使良方湮没，奇病危亡，昧理丧心，莫逾于此，在富贵尚可求生，而贫病只堪待毙，抚心自问，罪可逃乎？余近为孟英刊遗书，而《四科简效方》绍兴徐氏虽有刻本，在远方仍无流传，爰取汪氏手校本，重为校订，加以圈点，列于丛书之内，同付石印，与其秘藏于一人，不如公布于天下，偏利于一隅，何如共利天下后世之为愈乎！
民国七年二月四明后学曹炳章赤电氏序于绍兴之和济药局


甲集  ——————————————————————————————————————————————————————————————————————————————————————————

内科通治  ***************************
〔截烟引〕
按吴青坛侍郎曰：自台湾荡平之后，薄海内外，皆为一家，江浙闽广，设立海关，裕国便民，诚万世之利也。而平湖陆义山阁学，以为利小而害大，深抱杞忧，有「防患议」一篇，附载《说铃》。迨道光间，许青士太常奏议云：乾隆以前，海关则例，鸦片烟列于药材项下，每百斤税银三两，以其本属药材，即《本草纲目》之阿芙蓉也。惟吸食必应其时，谓之上引，则废时失业，莫此为甚，其后遂入例禁。嘉庆初年，食鸦片者，罪以枷杖，今递加至徒流绞候各重典，而食者愈多，几遍天下。然例禁愈严，流弊愈大，闭关不可，徒法不行，计惟仍用旧例，文武员弁，士子兵丁，或效职趋公，或储材待用，不可听其沾染恶习，致蹈废时失业之愆。第用法过严，转恐互相容隐，如有官员士子兵丁私食者，应请立即斥革，免其罪名，宽之正所以严之也。该管上司，及统辖各官，有知而故纵者，仍分别查议。（凡生童应试，必先具勿食鸦片甘结，始准赴考。）其民间贩卖吸食者，一概勿论。（但不准考试，已与乐籍惰民等矣。）或疑弛禁，于政体有关，不知觞酒衽席，皆可伐生，巴豆乌头，岂无毒性，从未闻有禁之者。且弛禁仅属愚贱无事之流，若官员士子兵丁，仍不在此数，似无伤乎政体云云。梁芷林中丞，谓此奏甚可行，惜不知彼时大吏，如何会议覆奏也。夫鸦片烟之消烁脂膏，天下胥受其病矣，首录谠论，用备留心。国计民生者之採择。后列数方，以为知有身家性命者之悔悟焉。
甘草一味，熬成浓膏，调入烟内，吸食二三日，即渐不欲吸矣。方简价廉，又不损人，且无后患。极深之引，一月可截，但必痛悔坚心，无不神效。并望递相传述，俾海内之烟引全蠲，岂非快事？
随体气之虚实，用一药方，（如虚人宜补中益气汤，实人宜苏合香丸之类。）以烟膏为丸，如绿豆大，如每次吸菸一钱者，但服丸药之中，约有烟膏一分，即可不吸矣，数明丸药若干粒，逐次减服一丸，减完引断极效。
虚人用一味枣肉，和烟膏杵丸。实人用制半夏、陈皮二味研末，和烟膏杵丸并妙。服法递减如前，亦甚效。凡烟引截断一二年内，多食南瓜，或多啖枣，或甘草汤，或砂糖汤频饮，永无后患。
〔塞酒源〕
按王朗川先生曰：子弟幼时，总不令饮酒，到大来不戒而自不饮矣。每见父母舐犊之爱，自幼诱之使饮，纵之畅饮，及至长大，遂不能禁其不饮，每于逢场登席，献酬豪举，自以能饮为长，因而失仪乱德，多言偾事，或强词夺理，戏谑伤人，皆酒之所使也。由是习与性成，即不赴席延宾，亦以杯中物为不可少。性本聪明，而读书之智，以酒而昏；材非愚蠢，而奋往之神，以酒而惰，所谓如醉如痴，醉生梦死者，皆自嗜酒渐渍而成也。愚谓帝王甘酒，可以亡国；贫人甘酒，可以亡家；富人甘酒，可以亡身。为父兄者，能早塞其源，庶可以保身家，杜疾病。昔贤如阮步兵、李学士之流，因不容于世，乃托迹于酒，以自污而求免也，后人何必效之！录戒酒方。
酒七升置瓶中，以透明朱砂五钱，研细入酒内，紧闭塞瓶口，安猪圈中，用短绳繫于栏，俾不倾倒，任猪摇动，经七日取出顿饮之。
白猪乳一升饮之。
〔救飢〕
凡固穷粮绝，或奔走失道，及堕坠溪谷空井深塚之中，四顾迥绝，无可藉口者，宜闭口以舌搅上下齿，取津液而咽之，一日得三百六十咽便佳，渐习乃可至千，自然不飢。三五日小疲极，过此便渐轻强。廉夫介士，不可不知此法也。
若伏处山泽间者，但取松柏叶实，细嚼水服。初觉苦涩，稍后便习，服久并不畏寒暑矣。或掘取白茅根暨紫花地丁，洗净嚼服。草中更有术、黄精、萎蕤、门冬之类，或生或熟，皆可单食。
饭干晒透，永远不坏，飢者嚼一撮，得米气便可不死，真至宝也。每年各家留饭一斗，晒透入瓮，存放乾燥处，并不费事，若得家家如此，胜积穀备荒多矣。或取糯米一斗，淘净，百蒸百晒，捣细入瓮，存乾燥处，日服三勺，渴则饮之，斗米可度一月，家有老人，不能嚼饭乾者，宜储之。
〔解渴〕
旱道无水，嚼葱白，或甘草一寸，可当水一升。
乌梅肉　盐梅肉　甘草　薄荷脑（各一钱）　麦冬　木瓜（各二两）　飞滑石（三两）
以上七味为细末，炼白蜜丸，如芡实大，口噙一粒，虽徂暑长途，可以不饮。凡行水土恶劣之地，不可不备也。
粟谷一升，以水一斗，煮取五升，去滓，入白玉十两，煮至三升，频呷，治火炎烦渴如神。
〔养老〕
北五味（八两，夏月再加四两）　百部（酒宿，浸焙）　菟丝子（酒宿，浸焙）　淡肉苁蓉（酒宿，各二两。四季土旺，苁蓉再加六两）　甘枸杞（二两，秋月再加六两）　杜仲（炒）　巴戟肉　远志肉（各二两，冬月远志再加六两）　防风（无叉枝者）　白茯苓　蛇床子（炒）　柏子仁（另研）　干薯蓣（各二两）
以上十三味，用甘泉水、桑柴火、里面有黝之砂锅，次则铜锅，煎至味尽去滓，将药汁慢熬成膏，瓷器收盛，封置泥地上，拔去火气，每晨淡盐汤化服一大匙，春月用枣汤化服。此平补上丹，服之轻健耐老，明目加餐。
西洋参（刮去皮，饭锅内蒸九次，日中晒九次）　甘枸杞　怀牛膝（酒蒸）　天冬　麦冬　怀生地　怀熟地　仙灵脾
以上八味等分，照前法熬膏，白汤或温酒点服，此峻补真阴集灵膏。人年五十，阴气先衰，老人阴亏者多，服之筋骨柔和，驻颜耐老。
茅山苍术（泔水浸，刮去皮，饭锅上酒蒸透）　川椒红（各四两）　怀熟地　干薯蓣（各三两）　炙甘草　茯苓（各二两）　茴香（二两，盐水炒）　川乌（制，一两）
以上八味，将六味研细末，而且熟地杵膏，薯蓣煮糊为丸，梧子大，每服三十丸，空心淡盐汤下，以干食物压之。此温补真阳草灵丹，老人阳气偏虚，便溺不禁者，服之进食耐寒，精神强固。
〔安神〕
凡心神过扰，营血耗伤，不寐善忘，悲愁不乐，用甘草（一钱），小麦（三钱），红枣（七枚，每枚以银针刺七孔），野百合（七钱），莲子心（七分），水煎去滓，入青盐（一分）服。
生川连（五钱）　肉桂心（五分）　研细，白蜜丸，空心淡盐汤下。治心肾不交，怔忡无寐，名交泰丸。
透明辰砂（一两），以玉器盛，露四十九夜，遇阴雨不算，令研极细，入西牛黄一钱，研匀，炼蜜丸，如豌豆大，名露珠丹。又透明辰砂研极细，每砂一两，用生甘草一两，煎汤飞净，去头底晒乾，再研再飞，三次为度。用豶猪心中血，丝棉绞去滓，凡砂一两，用心血三个，每次一个，拌砂晒乾，再研再拌，再晒，三个用讫，再研极细，以糯米粉糊，和捣万杵为丸，每重七分，阴乾得五分，瓷瓶装好，名正诚丹，并治殚虑劳神，火升心悸，震惕不寐等证。凡临文应事心动，或临卧用一丸，噙化极妙。
〔辟邪〕
飞尸鬼击，名曰客忤。客者，客也；忤者，犯也。谓鬼魅恶厉之气，乘人衰歇而犯之也。苟不即治，则邪气由经腑侵脏而死。救愈犹宜调治，以消其馀势，不尔恐留后患，有时辄发。苏合香丸调服良，玉枢丹亦妙。
捣生菖蒲根，绞汁灌之，以渣纳鼻两孔中。
以绵渍好酒中，须臾置病人鼻间，挤汁入鼻中，并以艾灸人中三壮。
猝死而壮热者，矾石半斤，水一斗半，煮消，以渍病人脚，令没踝。
〔逐疫〕
杜赤豆（非半红半黑之相思子），新布囊盛之，置井中三日，取出，举家男服十粒，女服二十粒。
雄黄（三两）　雌黄　羚羊角（各二两）　矾石　鬼箭羽（各一两）　捣为散，以三角绛囊盛药一两，带心前，并挂门户上，月旦用青布裹一刀圭，烧于中庭。若于病人榻前烧熏之即瘥。
密以艾灸病人床四角各一壮，勿令病者知，即愈。
〔癫狂（俗谓癫曰文疯，狂曰武疯）〕
治癫痫法：用艾于阴囊下，穀道正门当中间，随年数灸之。
甜瓜蒂不拘多少，细碾为末，壮年用二分半，十五以下及老怯者减半，早晨井华水下，一食顷含砂糖一块，良久涎如水出，涎尽食粥，一两日愈。如涎出太多，觉困甚者，麝香少许研细，温水调下即止。
又治狂法：卧其人著地，以冷水淋其面，须终日为之自愈。
又治狂发无时，披头大叫欲杀人，不避水火，以苦参研细，蜜丸，梧子大，每服十丸，薄荷汤下。
〔虚弱〕
按：汪缵功详论虚劳，而所立治法，惟保阴煎一方，盖以人身之阴难长而易伤也。凡禀赋虚弱，真阴不足之人宜仿此，预为补救，加以保养，则人定自可胜天，苟不知此，直待劳损已成，恐卢扁亦无妙术矣。其方用生地、熟地、天冬、麦冬、萎蕤、牛膝、薯蓣、茯苓、龙眼肉、龟板（各药分两量体斟酌）十味，甘泉水煎，或石斛煎汤代水，临服和入现挤浓白人乳一小杯，亦可熬膏服。若内热有汗加地骨皮，内热无汗加丹皮；腰痛加枸杞、杜仲；盗汗加枣仁、五味子；怔忡不寐加枣仁；咳嗽加桑白皮、枇杷叶、百合；有痰加竹茹、贝母；有血加藕汁、童便；食少加生苡仁；泄泻去生地、天冬，加扁豆、莲子、芡实、菟丝子；肺脉按之无力者，量加人参（党参、洋参酌宜而代）、炙黄耆（各三两），白术（六两），熟地（八两），归身、白芍、川芎（各二两），炙甘草（一两）。按法熬膏，将成，入鹿角胶（四两）、龟板胶（三两）收之，瓷器盛之，窨去火气，每服三钱，开水点下。
女贞子　旱莲草　干桑叶　黑脂麻　鲜菊花　甘杞子　归身　白芍　熟地　黑豆　南烛叶　白茯神　萎蕤　橘红（各四两）　沙蒺藜　炙甘草（各二两）
以上十六味，用天泉宿水、桑枝火煎至味尽，去滓，缓火熬膏，将成，入黑驴皮胶、炼白蜜各三两收之，瓷瓶封盛，窨去火气，每日卯时，开水点服五六钱，名滋营养液膏，为悦性怡情之妙药。贞、莲二味，法二至以暗转阴阳；佐以桑、麻，为调风气，应候播植生机；助以杞、菊，为升降之春秋，亦承流以宣化；归、芍辛酸，一通一泄，使无壅滞之情；地黄、蒺藜，一填一养，不致肌虚之困；黑豆滋水息肝，南烛培元益气；茯神、萎蕤，为营卫报使；橘红、甘草，为喉舌真司；驴胶济水造成，激浊扬清之凛冽；蜂蜜百花酿就，和风甘雨之仁慈。服之不特调元却疾，且以见天地之生生有如是也。（炳按：此薛生白先生生平得意之验方，载《三家医案》。）
〔劳疰（俗呼传尸劳）〕
獭肝一具，阴乾捣末，水服方寸匕，日三。甚者两具必愈。
大蒜　杏仁（各一两）　合杵如泥，加雄黄一两，入乳钵内同研匀，日晒至可丸，即丸如梧子大，每服二十一丸，凌晨空心，清米饮下。服后勿洗手，频看十指甲中有毛出，逐渐拭去，至辰时方可洗手，名出毛丸。
鳗鲡充馔，久啖自瘥。外以元参一斤，甘松六两为末，每日焚之。
〔外淫（风寒暑湿之感也）〕
葱白（十四茎）　淡豆豉（三钱）　水煎顿服，此名葱豉汤，乃解散风寒之神剂。寒重者加苏叶、杏仁、橘皮、生姜之类。兼感温热之气者，可加芦根、桑叶、滑石、竹叶之类。
滑石（六两）　甘草（一两）　二味研细末，每服三钱，温水调下，热甚者新汲水下，名六一散，通解暑湿之仙方，功难缕述。若外挟风寒者，以葱白五寸，淡豆豉五十粒，煎汤调服。
〔番痧〕
痧在肌表未发出者，以灯照之，隐隐肤间且慢焠。若既发出，状如蚊咬，粒如㾦麸，疏则累累，密则连片。更有发过一层，复发两三层者。焠法看头额及胸前两边，或腹上与肩膊处，照定红点，以纸拈条，或粗灯草微蘸香油，点著焠之，即时爆响。焠毕，便觉胸腹宽松，痛亦随减。
痧在肤里发不出者，则用刮，若背脊颈骨上下，及胸前胁肋，两肘臂膝腕，用棉纱线或苎麻绳，或青钱，或瓷碗口，蘸油自上向下刮之，以红紫色绽方止。项下及大小腹软肉处，用食盐以手擦之，或以指蘸清水撮之，痧出体即轻矣。
《玉衡》书云：东南卑湿，利用砭，以针刺放毒血，即砭之道也。然痧毒忌铁，须用银针。凡痧重者，必刺出毒血，始可望生。两臂湾名曲池穴，两腿湾名委中穴，先蘸温水拍打，露出紫红筋，然后刺之。余穴非手法精者，恐其误刺，不悉载。
生黄豆细嚼，不腥者痧也。既可试病，亦解痧毒。生芋亦然，再以大雄鸡一只，放病人腹上，鸡即伏而不动，痛止则鸡自跳下。
晚蚕砂为末，冷开水调服。或以玉枢丹，凉开水调服。若停食者，须以明矾末四分，冷开水下，吐出之。
〔瘴气〕
羚羊角末，水绞一钱，或以犀角磨水服，或用麝香三分水服，或以玉枢丹磨水服。
预辟瘴疠，用桃仁一斤，吴茱萸、青盐各四两，同炒熟，以新瓶密封七日，取出拣去萸、盐，将桃仁去皮尖收藏，每晨嚼三十粒，任行烟瘴之乡，不受病矣。
〔祛疟〕
（疟之为病，所因不一，药宜随证而施，切勿拘守成方，擅用姜枣，尤勿强食，痛戒荤膻，自然易愈。）
取蜘蛛一枚，纳芦管中，密塞管口，绾于颈上，过发时乃解去。
蛇蜕研末，塞两耳内效。
未发之前，抱一大赤雄鸡，时时惊动，令作大声，无不愈。
〔中风〕
牙关不开者，先以乌梅擦齿令开。有痰声者，随研白矾末一钱，生姜汁调灌立醒；无痰声者，以黑大豆三升炒焦，用清酒三升，淋取汁，灌之即活。亦治头风，及产后风痉并效。
半身不遂，用蚕砂二石熟蒸，分装三直袋，以一袋热著患处，冷即轮流，炒热易之，自能渐瘥。
南烛枝叶，细锉，五升，水五斗，慢火煎取二斗，去滓，熬如稀饧，瓷瓶盛之，开水点服一匙，日三。能治一切风疾，或以嫩桑枝熬膏亦佳。
因痰而中者，二陈汤加菖蒲、胆星、竹沥、芦菔汁、梨汁之类。
因饱食填塞胸中者，名食厥，用矾汤引吐即愈。
因怒而中者，名曰气厥，顺气即愈，如四磨饮、七气汤之类也。
余如中寒宜散寒，中暑宜清暑，虽类中风，皆不可误以中风治之也。更有大虚暴脱，口开目闭，手撒遗溲，油汗痰声，急投参附温补，十不救一，张景岳所谓非风是也。
〔霍乱〕
吐泻腹痛，用桃叶煎汁，服一升立止。冬月用桃树皮，又芦蓬茸一大把，浓煮，饮二升瘥。
又烧栀子十四枚，研末服之佳。
转筋以醋煮青布热搨之，冷即易。
转筋入腹欲死，以四人持手足，灸脐上一寸十四壮，又灸股里大筋，去阴一寸良。
〔发黄〕
甜瓜蒂一两，炙为末，男左女右，每日搐鼻数次，有黄水流出自愈。
甘草（一尺）　栀子（十五枚）　黄柏（三钱）　水四升，煮取一升半，分二次服。
柳枝煎汤服。（以上治湿热疸。）
酒疸，用小麦苗，水和绞汁，每服六七合，日三。此治沉湎发黄。
谷疸用猪脂一小升，温热顿服之，日三。燥矢下即愈。此治失飢大食，腹中胀热之黄，体实者，可用茵陈大黄汤下之。
女劳疸，用乱发如鸡子大一团，猪膏半斤，煎令消尽，分二服愈。此由交接后入水，故发黄也。
大劳汗出入水，则为黄汗，其人遍身微肿，汗出如柏汁是也。用鲜茅根一把细切，合猪肉一斤，作羹频食之良。
阴黄，则身面虽黄，小便色如故，大解不实，此寒湿疸也，不可误用凉药。以半夏四钱，生姜六钱，水煎分三服，甚者理中汤加茵陈。
用力劳伤，神疲黄肿者，乃脱力虚黄，俗云黄胖是也，当服小建中汤、六君子汤之类。

上部诸证  ***************************
〔头风〕
服荆沥不限多少，以瘥为度，外以甘菊花装枕，枕之良。
荆芥穗、石膏，等分为末，每服二钱，茶调下。
山豆根为末，油调涂两太阳。
〔偏头风〕
生芦菔汁一蚬壳，仰卧，随左右注鼻中，大效。
久不除根者，晴明时将发分开，用麝香五分，皂角末一钱，薄纸裹置患处，以布包炒盐于上熨之，冷则易，如此数次，永不再发。
〔头风畏冷〕
荞麦粉二升，水调作二饼，更互合头上，微汗即已。
〔头痛〕
殭蚕末，每服二钱瘥。
藜芦一茎研末，入麝香少许，吹鼻，并服甘草汤。
蚕砂（二两）　川芎（五钱）　殭蚕（如患者年岁之数）　水五碗，煎至三碗，就砂锅厚纸糊满，中间开钱大一孔，取药气熏痛处，每日一次，久痛者三五次除根。
〔头晕〕
生白果肉二枚杵烂，开水冲服。至重者五次必愈。
〔头响（即脑鸣也）〕
甘菊花浓煎频服。
女贞子、旱莲草等分为末，橄榄汁为丸，桑叶汤下。
桑叶、黑芝麻、丹皮、栀子等分研末，蜜丸，陈细茶煎汤送服。
〔头上白屑〕
桑柴灰淋汁沐头良。
〔发秃不生〕
麻子炒焦研末，猪脂和涂，发生为度，或以甜瓜叶杵汁涂之。
〔病后落发〕
骨碎补、野蔷薇嫩枝，煎汁刷之。
〔发不长〕
桑叶、麻叶，二味煮泔水频沐，或以桑叶生麻油煎过，去滓，润发长黑。
〔发藁不泽〕
桑根白皮、柏叶煎汁沐之，木瓜浸油润之。
〔蒜发〕
乾柿五枚，以茅香汤煮熟，枸杞子酒浸焙研，等分，杵丸，梧子大，每服五十丸，茅香汤下，日三。
〔少年发白〕
黑芝麻九蒸九晒，末之，以枣肉丸，久服之，外以铅梳日梳之。
〔发臭〕
薄荷汁，或烧灰淋汁沐之，或以槿树叶捣汁沐之。
〔发䐈（结而不通也）〕
竹沥，少加麻油和匀润之，梳之即通。
〔面赤〕
杏仁去皮尖杵泥，鸡子清调涂，早晨以盐汤洗之。
〔面皱〕
春取桃花，夏取荷花，秋冬取芙蓉花，并以冬雪水煎汤久洗。
〔面瘰〕
枇杷叶、栀子等分为末，每服二钱，开水下，日三。并治酒皶鼻赤。
〔面疱〕
紫背浮萍（四两）　防己（一两）　浓煎汁洗之，仍以萍于患处日擦三五次。
〔面[黑曾]〕
枸杞子（十斤）　生地（三斤）　为末蜜丸，每服麦冬汤下三钱，日三。
白芦菔煮粥饭常食，能令面白如玉，并戒厚味。
〔面上雀斑〕
每夜以浆水温洗，随将布巾揩赤，用白檀香磨汁涂之。
白石脂（六两）　白蔹（十二两）　为末，鸡子清和，夜涂旦洗。
〔面上瘢靥〕
蒺藜子、山栀子等分为末，醋和，夜涂旦洗。
〔面肿〕
赤豆、芙蓉叶等分研末，和蜜涂之。
冬瓜煮汤恣饮。
〔眉毛脱落〕
垂柳叶阴乾为末，以生姜汁于铁器中调，夜夜摩之。
〔癞风眉落〕
生半夏　羊屎（烧焦）　等分为末，姜汁日调涂之。
〔眉落不生〕
乌麻花阴乾为末，乌麻油浸之，日涂。
芥菜子、生半夏等分为末，生姜自然汁调搽。
〔眼睛突出〕
无故突出一二寸者，新汲水灌渍眼中，数易之自入。因物伤突出者，但得目系未断即纳入，急捣生地黄，绵裹傅之，另以避风膏药护其四边。
〔眼被筑伤胬肉出〕
生杏仁七枚，去皮细嚼，吐于掌中，及热，以棉裹箸头，蘸点胬肉上，数次即愈。
〔眼伤青肿〕
生猪肉或生羊肉贴之。
〔飞丝入目〕
石菖蒲捶碎，左目塞右鼻，右目塞左鼻。
菘菜（即白菜）　揉烂帕包，滴汁二三点入目即出。
〔尘物入目〕
刮左手爪甲末，灯草蘸点之自出。
〔砂芒入目〕
蚕砂拣净，空心，以新汲水吞下十枚，勿嚼破。
〔麦芒眯目〕
大麦煮汁洗之。
〔竹木屑眯〕
蛴螬捣，涂之即出。
〔眯目欲瞎〕
地肤子白汁，频注目中。
〔斑疮入目〕
白柿日日食之良。
〔赤眼肿痛〕
以古铜钱刮生姜取汁于钱唇点之，虽久患但未生翳者，今日点，明日愈，极效。
侵晓以自己小溲，乘热抹洗。
生姜汁调飞矾末，涂眼皮上。
〔风眼烂弦〕
净皮硝一盏，水二碗煎化，露一夜滤净澄清，朝夕温洗，三日即瘥，虽半世者亦愈。
真麻油浸蚕砂二三宿研细，以蓖子涂患处，不问新旧神效。
〔眼目赤烂〕
紧闭目，以热汤沃之，汤冷即止，频沃取痊。或从薄荷、荆芥、防风煎汤沃亦妙。
五月取老黄瓜一条，开一小孔去瓤，入芒硝令满，悬阴处，待硝透出，刮下点之。
〔赤目眦痛〕
龙胆草一味，熬膏点之。
〔赤目生翳〕
枸杞子捣汁，日点数次。
荸荠杵汁，澄粉点。
秦皮一两，水一升半，煮七合，澄清频洗。
〔目生赤脉〕
贯瞳神者，元参为末，以米泔煮猪肝，日蘸食之。
〔睡起目赤〕
生地黄汁浸粳米半升，晒乾，三浸三晒，每夜以米煮粥食一盏，数日自愈。
〔拳毛倒睫〕
木鳖子仁捶烂，以丝棉包作条，左目塞右鼻，右目塞左鼻。
石斛、川芎等分为末，口内含水，随左右搐鼻，日二次。
〔目生翳障〕
芒硝一两，置铜器中，急火上炼之，放冷后，以生绢细罗，每夜卧时点眼角中。
马牙硝光净者，用厚纸裹令按实，安在怀内著肉处，养一百二十日取出，研如粉，入少冰片同研细，不计年岁深远，眼生翳膜，远视昏暗，但瞳神不破者皆治，以两米许点之。
腊月取羯羊胆十馀枚，以白蜜装满纸套笼住，挂檐下，待霜出扫下点之。
〔胬肉攀睛〕
雄雀矢和首生男子乳点之。
杏仁去皮尖研膏，人乳化开，日点三次。
海螵蛸（一钱）　辰砂（五分，乳细水飞澄取）　以黄蜡少许，化和成剂收之，临卧时，火上旋丸黍米大，揉入眦中，睡至天明，温水洗下，未退再一次即效，名照水丹。亦治外障之极厚者，甚效。
〔目内起星〕
橘叶、菊叶、白豆仁、川芎，皆可捣细，绵裹塞鼻内，病久者频塞取效。
〔目生珠管〕
生蜜涂目仰卧，半日乃可洗之，日一次。
〔眼皮生瘤〕
樱桃核磨水频搽。
〔风邪眼寒〕
煅石膏　川芎（各二两）　炙甘草（五钱）　为末，每服一钱，葱白茶汤下，日二次。
〔雀目夜盲〕
石膏末（一钱），猪肝一片薄批，糁药在上缚定，砂瓶煮熟，切食之，一日一服。
〔内障青盲〕
白羊子肝（一具）　黄连（一两）　熟地（二两）　同捣丸，梧子大，食远茶服七十丸，日三次。
夜明砂　糯米（炒黄）　柏叶（炙）各一两　为末，羊胆汁丸，梧子大，每夜卧时，竹叶汤下二十丸。至五更，米饮下二十丸，瘥乃止。
〔病后青盲〕
日近者可治，仙灵脾（一两），淡豆豉（百粒），水一碗半，煎一碗，顿服即愈。
青羊肝切薄片，水浸吞之。
〔瞽目重明〕
冬至日取大芦菔一枚，开盖揠空，入新生紫壳鸡卵一个在内，盖仍嵌好，埋净土中，约四五尺深，到夏至日取出，用女人衣具包裹，藏瓷器内，否则恐遇雷电，龙即摄去，谨之。卵内黄白俱成清水，名赛空青，乃神方也。用点诸目疾，虽瞽者可以复明。
〔耳暴聋〕
细辛末熔黄蜡丸，如鼠矢大，以一丸棉裹塞之，数次即愈，须戒恼怒。
巴豆一粒，蜡裹，针刺令通透，用塞耳内。
烧针令赤，投酒中饮之，外以磁石塞耳中，日易，夜去之。
〔病后耳聋〕
生菖蒲汁滴之，童子小溲乘热滴之亦可。或以龟溺滴之。
〔耳鸣〕
盐五升蒸热，布裹枕耳，冷复易之，亦治耳痛。
椒目、巴豆、石菖蒲，等分研末，以松脂、黄蜡熔和为铤纳耳中，抽之日易。
〔耳痛〕
菖蒲、附子各一钱为末，和乌麻油炼，滴之立止。
磨刀铁浆滴耳中。
〔耳肿痛〕
经霜青箬露在外，将朽者烧存性，为末敷之。
〔底耳〕
黄箬烧过，棉裹塞之，或以笔管吹入。
桑螵蛸一枚烧存性，麝香二分半同研，每用分余糁入，有脓先绞净。
〔聤耳〕
桃仁熟杵，以旧绯绢裹塞之，日三易，以瘥为度。
乾结不出者，用白颈蚯蚓，入葱管内化为水，滴耳令满，不过数次，即易挑出。
广陈皮一个，重二钱外者，炒黑，不可过性，生龙骨一钱，冰片、麝香、枯矾各二分。共为细末，湿烂者燥吹，干痛燥痒者麻油调涂。
〔耳中有核〕
如枣核大，痛不可动者，以火酒滴之，仰之半时，即可箝出。
〔耳内流脓〕
鸡冠血滴之。
〔耳中有物〕
麻绳剪令头散，著胶黏上，徐徐引出之。
〔水银入耳〕
能蚀人脑，以金枕耳边即出。
〔百虫入耳〕
生油调铜绿滴之。
桃叶捣汁滴之。
椒末浸醋灌之。
〔冻耳〕
橄榄核烧研，油调涂。
生姜自然汁，熬膏涂。
〔耳后出血〕
耳后发际瘙痒，小窍出血，名曰发泉，以穿山甲片炒研罨之。并治诸处出血。
〔耳腮痄肿〕
蜗牛同面研傅之。亦治喉下诸肿。
〔鼻衄〕
生芦菔捣取汁，每服半盏，入盐少许，搅匀饮之。
龙骨末少许，吹鼻中。
石榴花乾研末，吹鼻中。
〔鼻流涕血〕
以醋和土涂阴囊，干即易。
〔鼻流清涕〕
荜茇研末吹之。
〔鼻流臭水（病名鼻渊）〕
孩儿茶研末吹之。
辛夷蕊塞之。
〔鼻滴腥水〕
劳倦则发名脑漏，与鼻渊涓涓不绝而臭属于风热者不同，彼则清散，此宜滋养。外用石菖蒲捣塞，再以生附子末、葱涎调涂涌泉穴，或以大蒜切片，贴涌泉穴。
〔诸物入鼻作痛不出〕
羊脂一枣核大纳鼻中，吸入脂消则物随出也。
〔鼻擦破伤〕
猫颈上毛剪碎，唾黏傅。
〔鼻痛〕
倭硫黄研细，冷水调傅。
〔鼻赤〕
白蔹、杏仁、白石脂等分研末，鸡子清调涂，旦洗。
雄黄、硫黄等分，铅粉减半，共研，人乳调傅。
〔鼻塞（即鼻齆）〕
乾柿、粳米，煮汁常服。
铁锁磨石上取末，猪脂调之，棉裹塞鼻中。
〔鼻瘜〕
烧矾研末，猪脂和棉裹塞之，数日即落。
细辛为末，时时吹之。
〔鼻疮〕
生大黄、杏仁，等分研末，猪脂和涂。
元参末涂之，或以水浸软塞之。
桃叶嫩心，杵烂塞之。
〔控脑砂（鼻流臭黄水而脑痛也）〕
用丝瓜藤近根三五尺，烧存性研，每服一钱，温酒下，以愈为度，外以陈细茶研末吹鼻，或云宜儿茶末吹之。
〔口臭〕
甜瓜子杵末蜜丸，每旦漱口后含之。
藿香洗净煎汤，时时噙漱。
食韭、薤、葱、蒜口臭，砂糖汤解之。
〔口疮〕
黄柏（五钱）　青黛（二钱）　同研细末，色如碧玉，名绿云膏，临卧以二三分置舌下，咽津无碍；迟明愈。凡口疮不可失睡，否则药不见功。
吴茱萸研末，醋和涂涌泉穴。
芦菔自然汁，频漱去涎。
〔吻疮〕
燕窠泥傅之。
缩砂壳煅研搽之。
〔唇疮〕
黄柏研末，蔷薇根捣汁调涂。
新瓦为末，生油调搽。
〔唇肿〕
痛痒色黑者，用四文大钱，于石上磨猪脂涂之，数次即瘥。
〔唇裂〕
桃仁杵烂，猪脂和涂。
猪胰浸酒搽。
〔唇紧〕
五倍子、诃子等分为末，傅之。
青布烧灰，酒调下。
〔唇衄〕
栗子一个，连壳烧灰，硫黄等分，同研傅。
〔固牙法〕
青盐（二两），白盐（四两），以川椒四两煎汁，拌盐炒乾，日用擦牙，永无齿疾，并可洗目，至老不昏。
糯米糠烧取白灰，日用擦牙，则齿黄变白。
〔齿疏〕
芦甘石（煅）、寒水石，等分为末，每日指蘸擦之，久久自密，忌用刷牙。
〔齿摇〕
乾地黄、羌活（去芦）等分为粗末，每服二钱，水一盏，酒少许，煎十馀沸，去滓，温漱冷吐。
〔齿损〕
因磕伤打动者，蒺藜子为末，日日揩之。
骨碎补铜刀细切，慢火炒黑为末，如常揩齿，良久吐之。此方并治元气不足，牙齿浮痛。
〔齿齼〕
胡桃肉细嚼食之。
〔齿蛀〕
花椒、牙皂醋煎漱之。
雄黄为末，和枣肉丸，塞孔中。
冰片、朱砂，等分，擦之。
〔龈衄（俗呼牙宣，其实血自龈出也）〕
鲜竹茹二两，醋浸一宿，含漱三四次愈。童溲热漱亦佳。
枯矾敷擦。五倍子烧存性，研敷亦妙。
松针熬汁，入飞面少许，搅匀澄饮。
〔龈痛〕
（俗呼齿痛。其实龈是肉，故知痛；齿是骨，刺之刮之亦不痛也。不肿者属虚火）
甘松、硫黄等分为末，泡汤漱之。淫羊藿煎汤频漱亦妙。
西洋参切片贴之，龙眼肉亦可贴。
长出碍于嚼物者，常服乾地黄良。
〔龈肿（肿痛畏风者，风火也）〕
白芷焙乾为末，蜜丸，樱桃大，朱砂为衣，每服一粒，荆芥煎汤嚼下。
芦菔子十四粒生研，人乳和之，左痛点右鼻孔，右痛点左鼻孔。
荔枝壳烧存性，研末频擦之。
〔又（肿痛喜吸凉风者，湿热也）〕
槐树枝煎浓汁二碗，入盐一斤，煮乾炒研，日用揩牙，或用生丝瓜一个，擦盐，火烧存性，研末频擦，涎尽即愈。腮肿以水调傅之亦效。
孩儿茶、硼砂等分为末，频擦，凉水漱吐，勿咽。
〔龈烂〕
生地一斤，盐二合，捣和成团，以湿面包煨，令烟尽去面，入麝香一分研匀，日夜贴之。
丝瓜藤一握，川椒一撮，灯心一把，水煎浓汁漱吐。
〔牙疳〕
黄柏　青黛（各一钱）　冰片（一分）　研细擦。
雄黄（一钱）　铜绿（二钱）　为末搽。
五倍子、青黛、枯矾、黄柏，等分为末，先以盐汤漱净，糁之。
〔牙关紧〕
白矾、盐，等分擦之，涎出自开。
〔牙骱脱〕
乌梅一个含之即止。或纸拈搐鼻，取嚏亦妙。
南星研末，生姜汁和涂两颊，一夜即上。
〔咽喉猝噎〕
羚羊角研末，饮服方寸匕。
橘红研末，水一盏，煎减半，热服。
炭末蜜丸，含之咽汁。
〔失音〕
猪脂一斤，炼过去滓，入白蜜一斤，再炼少顷，滤净冷定，不时挑服，或用梨汁频饮，或以人乳、竹沥和服，或以芦菔汁少加生姜汁和服。
马屁勃、马牙硝等分研末，砂糖丸，如芡子大含之。
〔不语〕
美酒半升，人乳半合和服，或煮淡豆豉汤，加美酒服之。
因惊而猝不能语者，密陀僧末一匕，茶调下。
〔喉间瘜肉〕
绵裹箸头，蘸盐点之，日五六次。
〔喉间结块〕
不通水食，危困欲死者，百草霜蜜和丸，芡子大，新汲水化服一丸灌下，甚者二服必效，名百灵丸。
〔喉痈（俗呼喉蛾）〕
荆沥徐徐咽之。
头发、指甲煅存性，研，吹之。男右用女左指、发，女左用男右指、发；男左用女右指、发，女右用男左指、发。灯心（一钱），黄柏（五分），并烧存性，白矾（七分，煅），冰片（三分），共研，每以一二分吹之。
〔喉风〕
壁钱（即蟢儿窠）数个，瓦焙，研细吹之，即血散痰消而愈。黄瓜去瓤，入生矾末装满，仍将瓜口盖好，外以纸封之，挂有风无日处阴乾，过惊蛰后七日取下，研细收藏，吹入患处立瘥。实火牙痛，擦之立止。兼治急心痛欲死，但口有微气者，用点眼四角立愈。
苏薄荷（十四两）　柿霜（五两）　桔梗（四两半）　甘草（三两半）　川芎（二两八钱）　川百药煎（五钱）　防风（一两六钱）　砂仁（四钱半）　建青黛（三钱）　冰片　元明粉　白硼砂（各二钱）　研细末，蜜丸，芡子大，名玉液上清丸。治喉风痛，口舌生疮，风痰上壅，头目不清诸证，每服一丸，噙化妙。
〔喉烂〕
紫苏叶八分，芦菔汤煎服。
苏薄荷叶研细绢筛（三分）　儿茶末（二分半）　黄柏（以荆芥穗、细甘草煎浓汤，浸至柔软取起，摊瓦上，慢火炙至金黄色，如黑色者去之，再以白蜜汤漉过晒乾，研取末一釐用）　白龙骨末（二釐）　坚细白芷末（二釐半，肿痛者用四釐）　生甘草末　珍珠细末（各五釐）　共研极细粉，加梅花冰片（三釐），再研匀，入瓷瓶封固，吹之即愈。若初起肿而热甚者，多加薄荷，取其辛凉，能发散也。若肿热已退，但宜长肉者，可加儿茶、龙骨。此方兼治各种口疳甚效。
飞青黛　苏薄荷（各八分）　飞净雄黄　白硼砂　真珠（各三分）　儿茶（五分）　冰片（一分）　西牛黄（分半）　各为极细末，研匀，瓷瓶封固，勿令泄气，吹之即愈，并治喉肿喉痛，乃杭州定水寺秘方也。一方有胆星无真珠，名牛黄解毒丸。
〔谷贼（稻芒刺咽也）〕
咽中痛痒，用芝麻炒研，白汤下。
硼砂、马牙硝等分为末，蜜和五分含咽。
〔发绕咽〕
旧木梳烧灰服。
〔竹木刺咽〕
故锯烧赤渍酒，乘热饮之。
〔金银钗鐶鲠咽〕
鹅羽烧存性研，白汤下。
多食饧糖自下。亦治钱鲠、鱼骨鲠。
〔铜铁物鲠咽〕
南烛根烧细研，水调一钱服。
大蒜塞鼻中即出。
〔诸骨鲠咽〕
鹿角为末，含津嚥下。
〔鱼骨鲠咽〕
腊月取鳜鱼（即鲫鱼）胆，悬北檐下令乾，每一皂子许，酒煎化温呷，以吐出为度。即鲠物已在脏腑，久而黄瘦腹痛者，服此皆出。若无鳜鱼之处，则蠡鱼（即黑鱼）、鲩鱼（即草鱼）、[魚脊]鱼之胆，腊月皆可收之。
〔杂物鲠咽〕
解衣带，目窥下部，不下即出。
〔舌疮〕
延胡索（一钱）　黄连　黄柏（各五分）　青黛　密陀僧（各三分）　研细吹。
羊胫骨中髓，和铅粉涂。
〔舌蕈〕
先以醋漱，再用茄母烧灰，飞盐等分，米醋调稀，时时搽之。
〔重舌〕
黄连　黄柏（各三钱）　牙硝　青黛　朱砂（各六分）　雄黄　牛黄　硼砂（各三分）　冰片（一分）　各为细末，研匀，先用薄荷末抹口，再以药糁。此方兼治喉疮。
生蒲黄末搽之。
〔舌肿〕
甘草浓煎，热漱频吐。
生蒲黄研细糁之，或以釜底煤，醋和，厚傅舌之上下。
秤锤烧赤，淬醋一盏饮之。
〔木舌〕
硼砂末、生姜片蘸揩。
殭蚕研末吹之，吐痰即愈。
蚯蚓一条，以盐化水，涂。
〔舌缩〕
生艾捣傅之。无生艾，以干艾浸湿捣。
〔舌苔〕
薄荷自然汁，和白蜜、姜汁擦之。
薄荷　黄柏　硼砂等分，冰片减半，蜜丸弹子大，含化。兼治口舌粟疮。
〔舌衄〕
海螵蛸、蒲黄炭等分研糁。
〔割舌将断〕
急用鸡子白软皮袋好，以花粉（三两）　赤芍（二两）　姜黄　白芷（各一两）　研极细，蜜调涂舌断处，血即止。再以蜜调蜡稀稠得所，敷在鸡子皮上，盖性软能透药性故也。当勤添敷，三日舌接住，方去鸡子皮，只用蜜蜡勤敷，七日全安。
〔舌头咬断〕
先以乳香、没药，煎水含口中，止痛后，急将水银、寒水石、黑铅、轻粉、硼砂研细粉，频抹以长全为度。
〔痄腮〕
浓煎葱汤频洗。
赤豆为末，醋和涂。
蜗牛同面研傅。
〔项强〕
殭蚕炒为末，每五分或一钱，酒泡薄荷汤下，日三。
〔项软〕
五加皮为末，酒调涂项骨上，干则易。
〔乌须〕
真乌骨小牝鸡二只，以黑脂麻一味，同水饲之，放卵时，取先放者一枚开孔，用朱砂末填入封好，同众卵抱之，出雏时取起，其药已自结实，研细粉，蒸饼丸，绿豆大，每酒下五七丸。
生柏叶末，猪脂和丸，弹子大，每以布裹一丸，纳泔水中化开，沐之，一月色黑而润矣。
〔嗳气〕
旋覆花（三钱）　苏叶（三分）　煎汤呷。
〔呃逆〕
浓煮芦根汁饮之，或以枇杷叶浓煎服。
橘皮、竹茹等分煎服。
〔恶心（乾呕也）〕
苔白不渴者，寒也，橘皮或生姜煎汤服。口苦或燥者，火也，黄连煎汁饮。
〔吐酸〕
黑山栀（三钱）　煎浓汁，入生姜汁少许和服。
黄连（六分）　吴茱萸（一分）　煎汤饮。
生黑脂麻嚼咽，或生瓜子亦可，或烂嚼胡桃肉，淡生姜汤下。
〔呕吐〕
苏叶（一分）　黄连（二分）　煎汁徐呷下。（此治火证。）
芦菔、蜜饯细嚼咽。（此治气证。）
乾红莲子细嚼咽。（此治虚证。）
〔咳（燥呛也）〕
猪胰一具，薄切煮食，不过二服。
甘梨恣啖，老人无齿者加白蜜蒸服。
胡桃肉不去衣，甜杏仁去皮尖，大枣肉共捣为丸，弹子大，卧时嚼服。
〔嗽（有痰而呛也）〕
浮海石为末，蜜丸服。
芦菔子（炒）　杏仁（去皮尖炒）　等分，蒸饼丸，麻子大，每服三五丸，时时津咽。
苎根煅存性研，生豆腐蘸三五钱食之。
〔哮〕
每晨饮豆腐浆，以愈为度。
白前研末，温酒调服二钱匕。
芦菔子一合研，煎汤频服。
〔喘〕
胡桃肉（不去衣）　杏仁（去皮尖）　生姜（各一两）
研膏，入炼蜜丸，弹子大，卧时嚼服。
人参为末，每服三钱匕，鸡子清调之，五更初服，便可仰卧，年久者再服必愈。
因奔驰劳瘁，骤饮冷水成喘者，用竹叶三斤，橘皮三两，水一斗，煮取三升，去渣，分三日服，一剂愈。
〔肺痿（频吐涎沫，烦躁而不渴者）〕
甘草二两，水三升，煮取半升，分再服。
天门冬捣取汁（一斗）　醇酒（一斗）　饴糖（一升）　紫菀末（四合）　盛铜器内，隔汤煎至可丸，每服杏子大一枚，日三。
梨汁　地黄汁（各一升）　酥　蜜（各一两）　缓火煎沸，和匀待凉，细细含咽。
〔肺痈（咳吐脓血臭痰，胸膈痛闷者是也）〕
淡竹沥二合，日三五服。
白花百合洗净捣汁，日服一盏，七日全愈。
桔梗（一两）　甘草（二两）为末，每服二钱，水一盏，煎六分去渣，细细温呷。亦治咽喉生疮。
〔咯血〕
杏仁（牡蛎粉拌炒）　青黛（各一两）　研匀，黄蜡化和，作三十饼子，每服一饼，以乾柿半个夹定，湿纸包煨香，窨去火气，嚼食，粥饭送下，日三。
红枣肉（二斤），砂糖（一斤），麻油（四两），共捣烂，每晚服一两良。芦菔和羊，或[魚脊]鱼煮熟频食。
〔吐血〕
糯米（五钱），莲子心（七枚），研末，陈墨汁丸如梧子大，童便下。又方：红莲子同猪肚煮烂，不可放盐，每日五更恣啖，以愈为度。
藕节、荷蒂各七枚为末，米饮下二钱，日二。
〔呕血〕
黄柏蜜涂炙为末，麦冬汤下二钱。
侧柏叶研末，米饮调服二钱。
鳔胶长八寸，广二寸，炙黄，刮二钱，以甘蔗节三十五个，取汁调服。
〔唾血〕
甜梨（酸者不用，取汁二十杯）　藕汁　生地汁　茅根汁（各十杯）　芦菔汁　麦冬煎取浓汁（各五杯）　六汁和匀，重滤去渣，火上煎炼，入炼白蜜一斤，饴糖、柿霜（各八两），生姜汁半小杯，搅匀，火上再熬如稀糊收好，窨去火气，每日点服三次，名元霜紫雪膏。
童溲频服。
海螵蛸研粉，驴皮胶丸如绿豆大，藕节汤下三钱。
〔上消（饮不解渴也）〕
白茅根洗净，捣汁恣饮。
甜梨汁或芦菔汁熬稠，入蜜同收，点汤饮。
冬瓜瓤或苗叶，不论鲜干，并煮汁饮，频食生梨亦妙。

中部诸证  ***************************
〔腋气（即狐臭）〕
生姜汁频涂。
龙眼核（六枚）　胡椒（十四粒）　共研匀，频擦之。
白豆仁　丁香　藿香叶　零陵香　青木香　白芷　桂心　沉香（各一两）　香附（二两）　甘松　当归（各五分）　槟榔（二枚）　为末，炼蜜丸如豆大，瓷器封盛，每日三夜一，含一丸咽汁，五日口香，十日体香腋气除，二七日衣被香，以后只须每夜含一丸，三七日下风人闻香，四七日洗手水落地香，五七日把他人手亦香，忌五辛。此宋时宫方也，治腋气身臭极效，但须戒炙煿之物，兼服二冬膏，庶久饵不耗真气。
〔臂痛〕
当归浸醇酒频饮。
桑枝熬膏服。
体肥痰入于络者，指迷茯苓丸。
〔掌痛〕
椒盐末等分，醋和涂。
〔鹅掌风〕
艾汤乘热熏洗。
豆腐泔水日日洗之。
〔手背皲裂〕
生白果嚼烂涂之。
老丝瓜烧存性研，猪油和涂。
芦菔煮熟捣傅。
〔冻指欲堕〕
马粪煎汤渍半日。
凡患冻前瘃者，初夏取极熟樱桃数十枚，入瓦罐内，听其化烂成汁，俟五月五日午时，涂向患各处，永不发矣。
〔指肿痛〕
防患毒，浆水入盐热渍之，冷则易。
〔指痛木痒〕
防患毒，以蜒蚰、银朱共捣搽之。
〔指麻〕
不知痛痒者，经霜桑叶煎浓汤频洗。
〔指甲软薄〕
殭蚕烧烟燻之。
〔膈食〕
乾柿饭上蒸熟，同乾饭顿顿嚼食之，不饮汤水，半月必愈。
冰片（一分）　硼砂（二分）　飞金（三十页）　共研细，红糖一两，拌服即通。
油透旧木梳，烧灰酒调下。
〔胃脘痛〕
香附子（略炒，三两）　乌药（略泡，二两）　共研细，水醋煮，蒸饼糊丸，如梧子大，名青囊丸，每服二三钱，白汤下。并治气郁诸病。
胡桃肉一枚，以大枣肉一枚夹之，湿纸裹，煨熟细嚼，生姜汤下。
鳗鲡淡煮（姜葱酒皆可用，但勿入盐酱），饱啖三五次瘥。
〔胁痛〕
地肤子为末，酒服二钱。
元胡索去皮，金铃子去核，等分为末，旋覆花汤下二钱。
〔腰痛〕
黑脂麻熬香研末，温酒下，服至一斗永瘥。
栗子不拘生熟细嚼服，以愈为度。
羊肾恣啖良。
〔腹痛〕
盐炒热，布裹熨痛处。
乌药水磨汁一盏，入橘皮一片，紫苏一叶，煎服。
白沙糖水调服。
〔小腹痛〕
鸽粪一合研，极热酒一盅和匀，澄清服。
干黄土煮数沸，去渣温服。
黄芩、木通、甘草各一钱煎服。
〔腹胀（气病）〕
香附子一斤，童便浸三日，焙为末，丸如梧子大，旋覆花汤下四五十丸，日二。
陈香橼（四两，去瓤）　人中白（三两）　共研末，每服一钱，白汤下，忌盐百日。
肉苁蓉（三两）　红枣　青矾各一斤，入罐内煅烟尽为末，再将香附（童便制），麦芽（半炒）各一斤为末，和前末糊丸，每酒下二三十丸。治单腹胀大，四肢极瘦，名诸蛊保命丹。
〔腹肿（水病）〕
白茅根一大把，赤豆三升，水三升煮乾，食豆，水随小便下。
五苓散三钱，白滚汤下，日三。
冬瓜恣啖。
〔脐间出水〕
附子（二钱）　甘遂（钱半）　蛇床子（一钱）　麝香（五釐）　各研细末和匀，填脐中，外加膏药封之。
〔癖块（痰凝气滞之病，在皮里膜外者）〕
延胡索为末，猪胰一具，切块炙熟，蘸药食之。
臭椿树皮内肉，打碎煎膏贴患处，块即下行而消。生芋艿一升敲裂，醇酒五升，渍半月饮之。
〔积聚（此结块于腹内者）〕
陈酱茄烧存性，入麝香、轻粉少许，猪油调贴。
雄黄、白矾各一两，共研，面糊调膏，摊贴患处，重者再贴必消。
皮硝（一两）　大黄末（八分）　独蒜一个，捣饼贴之，以消为度。
〔腹内生虫〕
空腹食榧，以愈为度。
生芜荑　生槟榔等分为末，蒸饼丸，梧子大，每白汤下二十丸。
雷丸煎服。
〔中蛊（含白矾不涩而反甘，嚼生豆不腥者是也）〕
浓煎石榴皮饮。
郁金末三钱，米饮下。
畜刺蝟则蛊毒不入。
〔中毒〕
毒之为毒，暗藏于服食起居中，更有令人不可方物者，如日用饮食，其物性相反，不知误食，以及庖人不善烹饪，未得其法，食之即为中毒，不必服砒鸠始云中毒也。
〔解诸药毒〕
浓煎甘草汤凉饮，或饮地浆水。
白扁豆研末，凉水调服。
〔解蒙汗药毒（令人身不能动，目瞪不言，口吐涎沫，忌服姜）〕
饮冰水。
白茯苓（五钱）　生甘草（二钱）　甜瓜蒂（七个）　陈皮（五分）　煎冷服，大吐而愈。
〔解误服相反药〕
蚕退纸烧灰，冷水服。
〔解冰片毒〕
饮新汲水。
〔解椒毒〕
（令人身冷而麻，口吐白沫）
饮地浆水或新汲水，或吃大枣三枚。
〔解桐油毒〕
食乾柿饼。
〔解巴豆毒〕
芭蕉叶捣汁服。
石菖蒲捣汁服。
大黄、黄连煎汤冷服。
〔巴豆贴肉溃烂〕
生黄连末，水调傅。
〔解诸热药〕
绿豆煎汤冷服。
甘草煎汤冷饮。
〔解误服人参〕
芦菔捣汁服，或捣芦菔子煎汤服。
〔解多服犀角〕
麝香一字，水调服。
〔解石药毒〕
芹菜或葵菜捣汁饮。
〔解水银毒〕
开口花椒吞二两。
〔解银黝毒〕
（银脚也，性主腐烂皮肉，今人每用以去痣，此物入肠胃，非比砒药诸毒之酷烈，并无唇齿豁裂、七窍流血之外伤，系黏著肠胃，渐渐腐烂，令人如患病状，或半月一月而死）
以生羊血灌之，吐尽即愈，或黄泥水亦效。
〔解铅粉毒（面青腹中坠痛欲死者是）〕
芦菔捣汁饮。
麻油、蜂蜜、饴糖和服。
生荸荠恣食。
〔解轻粉毒〕
川椒去目，白汤吞服。
生扁豆浸胖，捣汁服。
〔解吞金银毒〕
红枣煮烂恣食。
饴糖一斤，一顿食尽。
鸡屎半升，水淋取汁一升服之，日三，已死者可活。
〔解吞铜铁锡毒〕
木贼草研末，鸡子清调服。
面筋置新瓦煅炭研，开水调服。
莲根葱煮汁，麻油和服。
〔吞针入腹〕
磁石研末，黄蜡和揉如针样，凉水送下。
黑砂糖和，黄泥吞下。
〔铜钱铜钩入腹〕
鹅毛、象牙等分烧灰，磁石皂子大一块煅，共研末，新汲水下五分。
〔瓷锋入腹〕
生红芦菔捣烂吞。
干饴糖频吞。
〔玉石入腹〕
葱白煮浓汁服之。
〔解锺乳毒〕
猪肉煮食。
〔解雄黄毒〕
防己煎服。
〔解皂矾毒〕
麦面打糊频服。
〔解盐卤毒〕
生甘草三两，煎汁冷服。
杀鸭，以鸭颈塞口中，饮其热血即活。
生黄豆以水研，绞汁服。
〔解砒霜毒（烦躁如狂，心腹㽲痛，头旋，欲吐不吐，面色青黑，四肢极冷者是）〕
硼砂一两研末，鸡子清七枚，调灌。
柏树根，或冬青叶，或夏枯草，捣汁服。
明矾、大黄研末，新汲水调灌。
〔中砒毒浑身紫瘰者〕
急作地浆频灌，待瘰散尽，一吐即苏，虽冬月亦须此法。若砒霜敷身，患处痛溃，以湿泥频涂。设毒气入内而作吐泻，饮冷米醋解之，或生绿豆研末，麻油调服。
〔解野蕈毒〕
生甘草（二两）　白芷（三钱）　煎服，以鹅翎探喉，不吐即泻。
金银花捣汁服。
绿豆生研，新汲水搅之，澄清服。
〔解钩吻毒〕
（即断肠草，一名胡蔓草，又名火把花、黄藤、水莽藤）
麻油或桐油，或韭菜汁，灌之。
白矾化末服。
金银花　甘草（各一两）　大黄（一钱）　煎服。
〔解草乌射罔乌头附子天雄毒〕
绿豆或黑豆，煎汤冷服。
甘草、黑豆同煎冷饮。
〔解藜芦毒〕
雄黄一钱，研水服。藜芦傅肉，毒气入内，煎葱汤服。
〔解芫花毒〕
防风煎汤服。
〔解仙茅毒〕
大黄、朴硝煎服。
〔解藤黄毒〕
齑菜水温服。
〔解黄蜡毒〕
冬葵子或白菜，煎汤服。
〔解斑蝥蚖青毒〕
六一散凉水调服。
〔解蛙毒〕
车前子捣汁服。
〔解鳝鱼毒〕
食蟹解之。吃鳝鱼犯荆芥，作地浆水饮之。吃鲇鱼忌犯甘草。
〔解河魨毒〕
茅根　芦根（各一两）　瓜蒂（一个）　煎服。
紫苏或薄荷煎浓汁饮。
麻油灌之。
〔解虾毒〕
淡豆豉一合，新汲水浸浓汁，炖服。
橘皮煎汤饮。
〔解蟹毒〕
生姜汁，或藕汁，或芦根汁灌之。误犯荆芥，误同柿食，均浓煎木香饮之。
〔解鳖毒〕
靛青水灌之。
盐化水饮之。
〔解田螺毒〕
鸭涎灌之。
冰片三分，水化服。
〔解鸠毒〕
（凡中此毒者，白眼朝天，身发寒颤，心中明白，口不能言，一闭目即死）
犀角磨汁服。
金银花八两，煎汁二碗，入白矾、寒水石、花粉（各三钱），石菖蒲（二钱），麦冬（五分）煎灌。待目不上视，口中能言，照方减半，再服二帖愈。
〔解雄鸡毒〕
磨犀角服。
醋饮之。
〔解牛马肉毒〕
饮人乳。
石菖蒲研水服。
芦根或菊花连根捣汁，酒和服。
〔解羊肉毒〕
栗子壳浓煎服。
甘草煎服。
〔解猪肉毒〕
白沙糖一两，白汤调服。
芭蕉根捣汁服。
〔解狗狼肉毒〕
芦根捣汁服。
杏仁去皮尖，四两，研，开水和，分三服。
〔解马汗毒〕
猪骨灰或淡豆豉，或头垢，并水调服。
服猪脂一斤佳。
〔解白果毒〕
（骤然一声，即晕去者是也）
白果壳煎服。
白鲞头煎汤频灌。
滚水磨木香，入麝香少许灌。
〔解苦杏毒〕
杏树皮煎服。
〔解樱桃毒〕
青蔗浆灌。
〔解诸果毒〕
猪骨烧灰煎服。
玉枢丹水调服。
〔解鸦片毒〕
文鱼（即金鱼）活捣，和水灌之。
肥皂杵烂，和水绞汁灌之。
生南瓜捣汁频灌。
〔饮水停中〕
五苓散白汤调服二三钱，以愈为度。
〔饮茶成积〕
苍术（一两）　制南星　青皮　橘红（各三钱）　醋煮蒸饼丸，梧子大，淡姜汤下二三十丸。
〔酒醉〕
葱白、豆豉煎汤饮。
菊花煎浓汁服。
大醉不醒者，人乳、热黄酒和服，外以生熟汤浸其身，则汤化为酒而人醒矣。瓜果过度者，亦可用此法。
〔烧酒醉〕
芦菔汁、青蔗浆随灌。
绿豆研水灌，或以枳椇子煎汤灌。大醉不醒，急以热豆腐遍贴之，冷即易，以醒为度，外以井水浸其发，并以故帛浸湿，贴于胸膈，仍细细灌之，或重溲灌之，至苏为度。凡烧酒醉后，吸咽则酒焰内燃而死。亦有醉后内火如焚，而反恶寒者，厚加衣被亦能致死。即口渴饮冷，只宜徐徐饮之，以引毒火外达，若连饮过多，热毒反为骤冷所遏，无由外达，亦多闭伏不救。
〔酒积〕
鸡膍胵、乾葛等分为末，蒸饼丸，梧子大，每酒下五十丸。
〔饮食过多〕
橘皮五钱，浓煎细呷。
芦菔生嚼数片。
〔米穀食积〕
大麦芽煎服。
〔面食不消〕
生芦菔恣啖，或以子煎汤服。
〔食肉过度〕
山楂四两浓煎服。
〔牛肉过饱〕
稻草浓煎服。
〔过食鸭〕
糯米泔水温服。
〔过食蛋〕
苏子煎服。
饮醋。
〔过食鱼〕
烧鱼鳞研末，水服一钱。
啜芥醋。
〔过食蟹〕
苏叶煎汤，入白沙糖服。
〔过食豆腐〕
芦菔汁服。
〔过食荔枝〕
荔枝壳煎服。
〔过食菱〕
饮酒或姜汁。
〔过食莴苣芦菔〕
姜汁服。
〔过食瓜〕
饮酒或饮盐汤。
〔过食紫菜〕
饮醋。
〔过食木耳〕
冬瓜汁饮。
〔过食笋〕
生姜汁合麻油服。
〔过食索粉〕
啖杏仁良。
〔诸果成积〕
桂心（五钱）　麝香（五分）　研细，饭丸绿豆大，大人十五丸，小儿七丸，白汤下。
〔中消（食不充飢也）〕
绿豆、小麦、糯米各一斗，炒熟磨粉，每白汤服一杯，三五日效。
羊肚烂煮，空腹食之。
雄猪肚一具洗净，以黄连（五两），花粉、麦冬、知母（各四两），为末，入肚内线缝口，蒸烂捣细，入蜜少许，丸如梧子大，每百丸米饮下，名黄连猪肚丸。

下部诸证  ***************************
〔痿〕
（手足痿弱不能运动，俗名软瘫是也，而腿为甚，故列于下部）
羊肾一枚煮熟，和米粉六两炼成乳粉，空腹食之，以愈为度。
杜仲一两切碎，酒水各半煎服，三日能行，又三日愈矣。虚而挟湿者，萆薢（十二两），杜仲（四两），捣末，每旦酒服三钱效，忌牛肉。
〔痹〕
（病在阴曰痹，痹者气闭不通，或痛或痒，或顽麻，或缓弱，与痿相似，但痿属虚，而痹属实，乃风寒湿三气入于阴分，久则亦有化火者）
川芎（一两）　生姜（三两）　葱（一把）　水煎熏洗。
烧酒糟初出瓶时，乘热将腿足插入，熏洗数次即止。病久化热者，黄柏酒浸透，焙乾为末，每服温酒下一二钱，名潜行散。
〔鹤膝〕
别无所因，而膝骨日大，上下肌肉日枯，乃肝肾大虚也，宜服虎潜丸。因虚而风湿外袭者，十全大补汤加杜仲、牛膝、独活。风湿盛者，四物汤加荆芥、牛膝，送服大活络丹。（小活络丹方中只用草乌、川乌、乳、没、地龙数味者，勿服。）
下利后膝肿痛，乃风邪乘虚入三阴也，宜用雷火针法，每日焠之，不可著伤肌肉。方用陈艾（五钱），丁香（五分），麝香（二分），合研匀，入纸筒中，痛处衬厚纸三五层，点火焠之，以筋脉活动为度，数日自效。（粗工所传雷火针用药甚杂，针法亦谬，不可信也。）若初起漫肿不红，屈伸不利者，防其溃破，急用陈年芥菜子研细，以生姜汁、葱白汁和白蜜调涂，一炊时患处起疱，疱干脱皮自愈。上二法若脓成者不可用也。
〔脚气〕
田螺捣敷两股，便觉冷气下趋至足而安。
盐擦腿足至足甲，旋用热水浸洗，或用盐卤煮热，置深桶内浸之。
甘遂末水调傅，内服浓煎甘草汤，常以杉节或芦菔煎汤洗之可除根。
脚气入腹，威灵仙为末，酒服二钱，痛减一分，药亦减一分。
脚气冲心，白槟榔（十二个）为末，分二服，热童便调下，外用附子末，盐卤调涂涌泉穴。
〔脚腿红肿〕
热如火炙，俗名赤游风，用铁锈水涂之。
〔脚心肿痛〕
因远行久立所致者，水调蚯蚓粪涂一夕。
因毒热而痛欲脱者，苦参煮酒渍之。
〔脚冷难行〕
白酒或酒脚，盛大口瓮中，灰火温之，渍脚至膝，时加灰火勿令冷，三日止。
〔湿气脚肿〕
葱汤日渍三五次。
〔脚多湿汗〕
杨花著鞋袜内。
〔脚桠湿烂〕
茶叶嚼烂傅之。
黄丹、花蕊石研末糁。
蚌蛤粉研细糁。
〔趾缝出水〕
病中过饮凉水，愈后见此，即俗云脱脚伤寒也。亟用薏苡仁（三两），茯苓（二两），白术（一两），车前子（五钱），桂心（一钱），水煎服十剂，永无后患，名驱湿保脱汤。外用土蜂房煅研末，醋调搽。
〔脚上冻瘃〕
以醋洗足，研藕傅之，或蒸熟藕捣烂涂。
鹅掌上黄皮焙研，油调涂，或浓煎黄蜡涂。
桐油（一碗），发（一握），熬化瓶收，每热汤洗后搽之。
〔尸脚坼裂〕
不分冬夏者，鸡屎煮汤，渍半日，取瘥乃止。
〔脚底木硬〕
牛皮胶、生姜汁化开，调南星末涂，烘物熨之。
〔嵌甲〕
趾甲入肉，不能行履，浓煎陈皮汤浸良久，甲肉自离，轻剪去，以虎骨胶搽之。已成疮者，蛇蜕一条烧灰，雄黄一弹丸大同研，以温浆水洗疮，针破贴之。
胡桃皮烧灰贴。
矾石烧灰傅之，蚀恶肉，生好肉，细细割去甲角，不旬而愈，亦治割甲成疮。
〔远行足趼〕
水调半夏末涂一夕。
旧草鞋浸溺桶内半日，以新砖烧红，取草鞋放红砖上，以脚踏之，令火逼溺气入内即消，此名脚垫毒，失治能溃烂杀人，故远行人息足时，宜浸足于溺桶中，可免诸患也。起疱者，水调生面涂一夕。凡远行者，以芦菔子炒研，和白矾末铺鞋内则不疼。
〔脚跟肿疼不能著地〕
黄牛屎入盐，烘热罨之。
〔转筋〕
大蒜擦足心令热即安，再以冷水吞蒜一瓣。
釜底墨研细，酒和服一钱。
盐卤煮热，以长桶盛而渍之。
〔泄泻〕
车前子为末，米饮下二钱匕。
生姜连皮切如粟大，细茶等分煎服，亦治痢疾。
久泻不止者，以生姜（四两），黄连（一两），锉如豆大，慢火同炒，令姜乾脆深赤色，去姜取黄连为末，每一钱，空腹腊茶清下，甚效。
〔滞下（俗名痢疾）〕
鲜荷叶烧研，每服二钱，陈皮甘草汤下。
黄连　白芍（各一钱）　吴茱萸（五分）　水煎服。
风菱壳煎浓汁饮。
乾姜、黄连、当归、黄柏等分，皆炒为末，每服二钱，乌梅一个煎汤下。赤痢加黄柏，白痢加姜，后重肠痛加黄连，腹中痛加当归，名四神散。若治泄泻，则等分用亦佳。
〔便血〕
（此为血脱于下，稍久即黄瘦，宜补涩）
臭椿根白皮洗净，晒研细末，饭糊丸梧子大，每三钱，荷叶蒂煎汤下。
乌梅肉、红枣肉等分杵丸，梧子大，米饮下三钱，日二。又方：五倍子研末，艾汤下一钱。
〔痔血〕
（此乃湿热蕴于大肠，血出不爽，或如箭射。亦有肛门热痛者，虽久延而人不憔悴，治当清化，与便血迥殊。世人不为分别，往往误治）
归身（二钱），地榆炭（一钱），水煎服。
老丝瓜全烧存性，每服二钱，酒下。
新槐花炒研，酒服三钱，日三。
〔脱肛〕
蝉蜕研末，菜油调敷。
磁石煅研极细，米饮下一钱，外以铁屑煎汤洗之。　贯众、朴硝、橘皮等分为粗末，每用五钱，煎汤淋洗后，以木贼烧存性，研糁。
〔肛门肿痛〕
木鳖子肉四五枚，研细泡汤洗，另用少许涂之。作痒者，杏仁杵烂傅。
凡便燥努挣肛痛异常者，以冰片、硼砂研末，雄猪胆汁调，圊后搽之。
〔大便不通〕
连须葱白三茎，淡豆豉七粒，共捣烂贴脐上，系定，良久自通。
草乌为极细末，以葱一茎切去根，将葱头蘸草乌末纳肛门内即通。此名霹雳箭，又名提盆散。
巴豆仁、乾姜、韭子、良姜、硫黄、甘遂、槟榔等分研末，饭丸如鸡子黄大，早晨先以椒汤洗手，麻油涂手掌，男左女右，握药一丸，移时便通，欲止则开握去药，以冷水洗手，此名宣积丸。杭人以出便溺为解手，盖本于此。
〔二便不通〕
白矾末填满脐中，以新汲水滴之，觉冷透腹内即通。脐平者以厚纸作环围之。
甘遂末面糊，调傅脐中及丹田，以艾炷灸三壮，内饮甘草汤。
〔小便不通〕
白芦菔子炒香，白汤下数钱，外以纸拈搐鼻，取嚏立通。
犀角、玳瑁等分，磨水冲服。
葱白三斤细切，炒热分二包，互熨小腹，仍以手擦掌心及涌泉穴。
诸药不效者，以麝香少许，和患者顶心头垢作条，入溺茎，纸封马口，使气透进茎内，须臾即通。
〔癃淋〕
（小溲不利而管痛也）
细白砂三升，熬令极热，以酒三升淋取汁，服一合，治诸淋。冬瓜煮汤恣饮亦佳。
浮海石一大把研筛，以水三升，醋一升，煮取二升，澄清服一升，三服愈，治石淋。
白茅根四斤，以水一斗五升，煮取五升，服一升，日三夜二，治热淋。
蒲黄、滑石等分末之，酒服方寸匕，日三，治血淋，苎根煎汤服亦良。
淡豆豉五钱，水一碗，煎一沸去渣，入盐一捻和服，治气淋。
海金沙、滑石（各一两），甘草（二钱半），为末，每服二钱，鹿角霜、麦冬、灯心煎汤下，治膏淋。（此败精阻塞溺窍也。）
〔溺血（管痛者为血淋，不痛者为溺血）〕
牛膝一味煎膏，不时服之。炳按：（杜牛膝更佳。）
生绿豆浸湿，捣绞取汁，隔水微温，日服一碗。
人参、黄耆等分为细末，以白芦菔切片蜜炙，不时蘸末食之，名玉屑散。
〔遗溺〕
鹿角霜研末，温酒下三钱。
鸡膍胵炙研，糯米汤服二钱。
〔疝〕
七种疝气，痛不可忍，灸大敦穴，穴在足大拇指聚毛处，去甲一韭叶，灸七壮，属厥阴井也，须用厚蒜瓣衬，不可贴肉，贴肉则伤指甲。
睾丸肿痛名木肾，用荆芥穗（一两），朴硝、芦菔（各三两），葱（七茎），煎汤淋洗。
偏坠初起用穿山甲、茴香二味为末，酒调服，乾物压之，若患久者，用牡蛎灰、良姜末等分，唾津调涂肿大一边，须臾如火热而痛已。
小腹肿痛不得小溲者，名膀胱气。用五苓散加楝子、茴香、葱白，煎成，入盐少许热服。更有肺气不化，膀胱为热邪所滞，而小便不通，小腹与睾丸胀痛，一味沙参，大剂煎服，肺气化而小溲通，覆杯可愈，但溲不闭者勿用。
小腹引睾丸连腰脊而痛，名小肠气，用四制香附、盐水炒茴香等分为末，空心酒下三钱。寒疝引急，痛连小腹，及睾丸偏缩者，以胡椒十馀粒，研细糁膏药上，烘热贴阴囊上，痛即已。若偏缩者，须贴偏小半边。盖缩即寒，而坠即热也。
热疝痛处如火，溲赤便艰，口乾畏热，多露火象，热药禁施，用芙蓉叶、黄柏（各三钱）为末，以木鳖子仁一个，磨醋调涂囊上即效。
〔囊肿〕
葱白汁调飞面涂。
水调牡蛎粉涂。
杉木焙灰，熟鸡子黄炒油调搽。
〔囊肿痛〕
蛇床子研末，鸡子黄调涂。
〔囊胀痛〕
葱白汁调乳香末涂。
〔囊湿〕
石斛二钱，生姜一片，煎汤代茶。
蛇床子研末糁，并以代茶。
〔囊痒〕
川椒、杏仁研膏涂。
〔囊湿痒〕
海螵蛸、蒲黄研末糁。
先以葱椒煎汤洗，再以五倍子、腊茶研末，少加铅粉搽。
滑石（一两），煅石膏（五钱），白矾（少许），共研糁。
〔阴冷〕
冷气入腹，满闷杀人，以椒炒热，布裹包囊下，热气大通，日夜易之，以消为度。
〔阴毛生蝨〕
槟榔煎汤频洗。
烧酒浸百部擦。
桃仁杵烂搽。
〔茎湿痒〕
肥皂烧存性，去火气研末，麻油调搽。
〔茎肿〕
羊屎、黄柏煎汁洗。
儿茶、冰片研末各三分，甘草汤洗过搽。
〔茎痿〕
羊肾煮粥食。
鹿角霜、茯苓等分为末，酒糊丸，梧子大，每三十丸，盐汤下。
〔遗精〕
莲子心（一两）　辰砂（一分）　各研细和匀，每服一钱，白汤下，日二。
北五味烈日曝乾研末，每一钱，酒或百沸汤调服，日二，名元及散。
白茯苓（二两）　缩砂仁（一两）　为末，入盐（二钱），精羊肉批片糁药炙食，以酒下。
〔赤白浊〕
赤浊用菟丝子、麦冬等分为末，蜜丸梧子大，盐汤下七十丸。
又干红莲子连心衣（六两）　炙甘草（一两）　共研末，每一钱，灯心汤下。
白浊用干冬瓜子炒研末，每服五钱，米饮下。
又生白果仁二十枚，擂水饮，日一服，取效止。
〔强中〕
甘草、黑大豆煎汤频饮。
破故纸、韭子等分为末，每服三钱，水煎服。
〔下消〕
（下焦火炽，精液受烁，悉随溺出而不觉也）
怀庆直生地　直熟地（俱用竹刀切）　麦冬（淡酒浸一日，盐汤浸二日）　天冬（各一斤，醇酒浸三日）　西洋参（刮去皮，八两，饭锅上蒸极熟）　以甘泉水于沙锅，煎至味尽去渣，慢火熬成膏，和入薯蓣粉捣丸，梧子大，每晨淡盐汤服五七十丸，名固本丸。六味丸加知、柏，或丹溪大补阴丸亦可服。


乙集  ——————————————————————————————————————————————————————————————————————————————————————————

外科通治  ***************************
〔痈疡初起（焮赤肿痛为痈，阳证也）〕
生大黄研末筛细，醋和涂之，燥即易，不过三次即消散，不复作脓。
花粉、赤豆等分研末，醋调围之。
木芙蓉（花、叶、根皆可用，或採花浸盐卤内，藏以待用。）杵烂（乾者研末，蜜调亦可。）围之，中间留头，干则频易。初起者即消散，已成者即脓聚而溃，已溃者易敛生肌。或加赤豆末同围，其功更大。除阴毒贴骨疽之外，无不神效。
〔已成未成〕
牛皮胶（一名黄明胶）一片，水渍软，当头开孔贴之。未脓自消，已脓溃出。
〔已成不溃〕
取白鸡两翅下第一羽各一茎，烧灰研末，水调下。雀屎取坚硬者，酒涂之即破。
蚕茧已出蛾者，烧灰酒服，用一枚出一头，二枚出二头。
〔脓净不合〕
先以槐枝、葱白煎汤洗，后用瓦松阴乾为末傅，或用经霜桑叶研傅，或秦艽研末糁。
浓煎枣汤洗之，再以鳖甲煅存性，研末糁。
丝瓜杵汁频涂。
〔痈生数处〕
牛粪烧灰研，鸡子清或醋调涂。
〔遍体火疮〕
初起似痱，渐如水泡，热似火烧，疮色紫赤，不治杀人。芸薹叶（即油菜）捣汁，调大黄、芒硝、生铁锈等分涂。
〔遍体浸淫〕
凡猝得毒气攻身，疮赤痒痛，上下周匝，烦闷欲死，此浸淫疮也。起于心下者最险，不早治杀人，以鸡冠血涂之，日四五次。
新羊粪绞汁涂。
胡燕窠中土研末，水和敷。
〔身面热疮〕
榆白皮研末，油和涂。
苦参末，粟米饮丸梧子大，每五十丸，空心米饮下。
〔身面疥疮〕
桦树皮（烧灰）　枳壳（去穰，各四两）　荆芥穗（二两）　炙甘草（五钱）　杏仁（水煮过，去皮，三两）　各研，和匀再研，每二钱，食远温酒下，疮甚者日三服。
菖蒲煎汤洗，并研铺席卧。
〔遍身风癞〕
浓煮浮萍汤频浴，浴须半日，俾毒气外泄，再以苦参五两切片，好酒三斗，渍三十日，每饮一合，日三服，常服不绝自瘥。
〔洋霉疮〕
土茯苓（一两），生苡仁、银花、防风、木瓜、木通、白鲜皮（各五分），皂角子（四分），气虚者加人参（七分），血虚者加当归（七分），水二大碗煎饮，日三。忌饮茶，及牛、羊、鸡、鹅、鱼肉、烧酒、法面、房事半月，即愈。病深者月馀必愈。若误服轻粉，以致筋骨挛痛、瘫痪不能动履者，服此亦效。
鲜生地　生苡仁（各五钱）　银花（三钱）　花粉　连翘　白鲜皮　威灵仙　角刺　蝉蜕（各二钱）　白芷（一钱）　生甘草（钱半）　生白果仁　红枣肉（各十四枚）　以鲜土茯苓四两，水六碗煎减半，取水煎药。毒甚者，加大黄三钱；发在头者，加升麻五分；发在足者，加川牛膝三钱，日服一剂，以愈为度。此病万不可服升丹隐药以图速效，诚恐引毒入脏，后发莫救，惟此二方最稳最效，余详《愿体医话》。
〔结毒〕
红枣（五斤），以杉木作柴煮之熟，去皮核，即取杉柴炭研细末，和枣肉杵匀，丸弹子大，每日任意食之，不可间断，虽疮毒满身，或服过轻粉及丹石隐药，以致穿顶穿鼻，腐烂不已，多年不愈者，服此大效，且极稳当，然愈后须再服一二月，以刈根株。忌醋辣椒（即食茱萸，一名辣茄。）及一切发物。
〔多年恶疮〕
铅粉、朱砂等分为末，蜜和涂。
诸药不瘥者，马齿苋捣烂傅之。
〔翻花疮〕
柳枝叶三斤，水五升，煎汁二升，熬如饧，日三涂之。苍耳叶捣汁涂，日二。
〔痈疮胬肉〕
乌梅肉烧存性，研傅恶肉上，一夜可消大半，再上一日而平。
凡挤脓用力太过，以致胬肉突出如梅如慄，久不缩入，乃损伤气脉使然。若用降药，虽腐去其小者，复又突出大者，屡蚀屡突，经年不愈，宜以大熟地炒枯（一两），大乌梅肉炒炭（三钱），共研细，糁膏药上贴之，不过数日即收，再用粉霜收口。并治阴虚脱肛，用防风、升麻各一钱，煎汤调搽即收。
〔诸疮生蛆〕
绿矾研末，糁之即化为水。
生麻油渣贴之。
柏枝节烧沥，取油涂之，数次即愈，亦治牛马疥。
〔诸疮成管〕
大蒜梗烧灰搽即脱。
〔疮烂成孔〕
糯米甑上气汗水，以瓷盘承滴，频搽。
〔疮久成漏〕
金银花浸酒常饮。
〔疮痕不灭〕
燕蓐草烧灰，鹰屎白等分研，人乳和涂。
鲜橄榄切断，蘸麝香少许，擦之无瘢。
〔漆疮〕
嚼川椒涂口鼻则免患。
杉木、紫苏、苋菜、白矾、乾荷叶、川椒，皆可煎汤洗。
〔疔〕
（以生黄豆与病人嚼之不腥者是疔）
金银花或菊花连茎叶捣绞自然汁半碗，煎八分服之，以渣敷患处。或嚼生黄豆涂之，或取烟杆中烟油厚敷四围，留头不敷、少刻疔破出水而痊。
青石末同荔枝肉杵烂，以雌鸡屎调涂，其根自拔。水疔色黄，麻木不痛；暗疔疮凸色红，使人昏狂。并以三稜针（疔疮忌铁，或金针、银针皆可用。）刺患处四畔，后用银杏去壳浸油中，年久者杵烂罨之。（此药甚简易，而功效甚大，须预浸以济世。兼治针刺入肉，诸药所不能出者，及劳苦远行人，瓷锋嵌入脚内皆效。）
〔鱼脐疔〕
（四面赤，中央黑凹者是）
腊猪头烧灰，鸡子清调敷，日数易。
葱白、蜂蜜杵，涂四围。
〔疽（毒自脏发，外不焮肿，阴证也）〕
独蒜杵烂，麻油和厚敷之。
初起未成者，先以艾灸为妙。其法用湿纸搨上，先干处是头，便用大独蒜切如钱厚，放毒顶上，以陈艾揉熟作炷灸之，三壮一易。蒜片不计壮数，以痛者灸至不痛，不痛者灸至极痛为率。此法一使疮不开大，二使内肉不坏，三使疮口易合，功难尽述。惟头项之毒不可灸，阳证痈疡不可灸耳。
〔已成未成〕
草乌、南星等分为末，少加肉桂和匀，生姜汁热酒调涂，未成者内消，已成者即溃，久溃者能去腐烂。
〔石疽（如石坚硬不作脓者）〕
醋五升，以粗黄石如鹅卵者，猛火烧赤，焠之取出，再烧再焠，至醋减半，将焠过之石捣细末，即以此醋和厚涂患处，以消为度。
黄耆、人参（各一两）为末，入冰片（一钱），生藕汁丸，绿豆大，每二十丸，温水下。
〔疔疽内陷〕
凡疔疽最虑毒不外达而反内攻，初起三日内，用真绿豆粉（一两），乳香（五钱，灯心同研，）和匀，每一钱，浓煎生甘草汤调，时时呷之，使常在膈间，若兼呕逆，即毒气内攻之渐，尤宜亟服。设鼻生疮菌，饮食不进即危矣。四五日后，犹宜间服之。
〔移毒法〕
凡毒生要害不便出脓之处，此药能移之，或上或下，俾无后患。用白及（一两六钱），紫花地丁（八钱），五倍子（二钱），好朱砂、明雄黄、轻粉（各一钱），牙皂（八分），乌鸡骨（一钱，煅），共研末，以醋调敷毒之上截，即能移至下截，敷下则移上，极效。
雄黄、飞面、蚯蚓粪，共研细醋调，渐渐涂而逼之，自能移过要害处也。
〔隔皮取脓法〕
凡疽毒深远，脓难直取，或患人畏用刀针者，脓熟时用此法甚妙。驴蹄皮（即脚底剔下者，炒），荞麦面（各一两），草乌（刮去皮，四钱），共研匀，加食盐（五钱），水调和成薄饼，瓦上炙微黄，再研细，醋调摊白纸上贴患处，脓即从毛孔而出，盖以草纸，渗湿即换，脓净纸燥，肿亦自消。如脓不从毛孔出，则涂药之旁，自然溃出一孔，神妙无比。
〔疽疮骨出〕
黄连、牡蛎等分研末，先以盐酒洗过，敷之。
密陀僧研末，桐油调匀摊贴。
〔白驳（俗名癞花风，又名蛇皮癣）〕
先以布擦透，后用醋磨石硫黄、附子涂之，或硫黄、白矾擦之。
先以皂角汤洗，再煎茵陈汤洗，后以醋调蛇蜕灰搽。若头面先起，渐长如癣，急用穿山甲片刮令燥痛，以炙热猪脂频擦即愈。
〔瘙痒〕
（身面赤肿痒痛也）
茵陈煎浓汁洗。
铁锈磨水涂。
荆芥穗、赤豆等分研，鸡子调涂。
〔丹毒〕
（游风赤疹也）
无名异研末，葱汁调涂。
芭蕉捣烂涂。
羚羊角烧灰，鸡子清和涂。
〔诸癣〕
五倍子去虫，白矾烧过，等分研末，湿者糁之，乾者油调。
生白果仁或姜黄频擦。
韭根炒存性研，猪油和涂。
〔牛皮顽癣〕
藜芦末，生油和涂。
烟胶、寒水石（各三钱），白矾（二钱），花椒（钱半），共研末，猪油调涂。
〔赤白癜风〕
贝母、南星等分为末，生姜带汁擦之。
猪胰一具，酒浸一时，饭上蒸熟食，不过十具愈。
桑枝（十斤），益母草（三斤），水熬成膏，每卧时酒服一二两。
〔赤癜〕
醋磨知母擦之，日三。
〔白癜〕
白蒺藜六两，生研末，每服二钱，日二，半月白处见红点，一月绝根。
生胡麻研末，每用酒服一两，日三，至五斗瘥。忌生冷、鸡、猪、鱼、蒜等百日。

上部诸证  ***************************
〔头疮〕
先用醋少许和水，净洗去痂，再用温水洗裛干，百草霜细研，入铅粉少许，生油调搽。
五倍子、白芷等分研末，青油调敷上，湿者糁之。
鸽屎研末，醋调搽最妙。用生芦菔杵烂，米醋泡透敷。
〔秃疮〕
杀猪时取其肚，破去屎，乘热反罨头上，须臾虫出著肚，若不尽再作至无虫。以皂角汤热洗，次用藜芦末猪油调涂。如嫌肚秽，则用羊肉切大厚片，如常炙香，乘热遍贴亦可取虫，虫尽以盐汤洗之，再用雄黄末和猪胆汁涂之。
〔肥疮〕
铅粉（煅）　松香（各三钱）　飞矾（二钱）　黄丹（一钱）　共研，麻油二两熬膏涂。
鸡子黄熬油搽。
〔天泡疮〕
生百合捣涂。
莲蓬壳烧存性研，井泥调涂。
〔眉疽〕
生绿豆、五倍子等分研末，醋调搽。
〔偷针〕
南星、地黄（各三钱），研成膏，贴两太阳。
〔耳后月蚀〕
蚯蚓屎煅研，猪油调搽。
〔玉枕疮〕
原蚕蛾（炒）、石韦，等分为末搽之。
〔鼻疮脓臭〕
苦参、枯矾（各一两），生地汁（三合），水二盏，煎至三合，少少滴之。
〔鼻蚀穿唇〕
银屑（一两），水三升，铜器内煎至一升，日洗三四次。
〔唇疮〕
旋覆花煅存性研，麻油调搽。
〔口疮〕
五倍子（八钱），密陀僧（四钱），黄柏（二钱），铜绿（一钱），研末和匀糁。色赤者花粉研末糁；色白者黄柏、荜茇，等分研糁。
〔羊鬚疮〕
旧绵絮煅灰，麻油调搽。
〔对口〕
枸橘（三枚），瓦焙存性，黄酒冲服，尽量饮微醉，卧盖厚被，得汗即解。
白菊花、甘草（各四两），水煎服。
〔天柱疮〕
生脊大椎上，大如钱出水，用驴蹄甲（二片，煅），铅粉（熬，二钱），麝香少许，为末，醋和涂，干则糁。
〔痄腮〕
葱煎浓汤尽洗。
赤豆研末醋调敷。
〔颈项结核〕
野菊花捣烂，煎酒服，渣敷患处。
连翘、脂麻等分为末，时时频服。
生薯蓣（一挺），蓖麻子（二粒），各去皮，研匀摊贴。
〔瘰疬马刀〕
胡桃劈开去肉，入去钩全蝎一尾，合好扎紧，瓦上炙存性研，每日一枚，温酒调下，至愈即止。
〔瘰疬已溃〕
牛皮油鞋底烧灰，麻油调涂。
陈年破明角灯烧存性研，菜油和涂。
墙上白螺蛳壳研末敷。
〔瘿气〕
昆布、海藻等分研，蜜丸龙眼大，时时含之咽汁。针砂入水缸浸之，饮食皆用此水，十日一换砂，半年自愈。
〔赘疣〕
密陀僧、桑白皮等分研，新汲水调涂。
生南星大者一枚，研烂醋调，先以针刺，令气透贴之。
疣破出血，用陈京墨（煅）、百草霜等分罨之。
〔点痣〕
石灰一两（熬），桑柴灰淋汁熬成膏，刺破点。
血痣溃血，五灵脂炒研糁之。

中部诸证  ***************************
〔肩疽〕
吴萸盐淹过炒研，醋调涂。
〔腋痈〕
池塘烂泥（一杯），桐油（三杯），和匀，以鹅翎时时扫涂，勿令乾。
〔腋疣〕
长柄葫芦烧存性，研末搽。
〔瘭疽〕
肩臂累累如赤豆者，剥去疮痂，以酒和面敷。
〔臂疔〕
红丝疔多生臂肘，先用针挑断红丝，随将多年粪坑上碎椽木，煅灰研细，饴糖和涂红丝，并疔四围，中留小头，疔即拔出，治迟无救。
烟杆中烟油离丝三分处敷之，丝即不走。
〔蛇头〕
雄黄、蜈蚣、全蝎（各一钱），共研，疮口开入药在内，以小帛抹油拴住，干则频以油润。
〔代指（俗名⿸疒贡爪）〕
乌梅入醋，研浸患处。
生鸡子开一孔，将指浸之，浸三个愈。
忍冬藤、蒲公英煎浓汁浸，或以甘草浓汤渍。
〔发背〕
大甘草（一两），微炙捣碎，水一大升浸之，器上横一小刀子置露中经宿，平明以物搅令沫出，吹沫服之。兼治一切疮肿。
紫荆皮为末，酒调箍住，自然撮小不开，再用干柞木叶、乾荷蒂、干萱草根、地榆、甘草节（各四两），细锉，每服五钱，水二碗，早晚各一服，未成即散，已成亦渐干，乃救贫良剂。忌一切饮食毒物。
冬瓜一个，切去一头合患处，瓜烂切去一圈再合之，瓜未完而即愈，此仙方也。发背欲死者可治。
〔乳痈〕
葱白杵敷，并绞汁服。
苎根捣敷之。
〔胁疮〕
如牛眼状者，以盐少许入牛耳，取其垢敷之。
〔胁疽见脏〕
赤豆、苎根为末，水调涂。
〔胁腰丹毒〕
赤肿如霞者，榆白皮研末，鸡子清和涂。甚至遍身青紫者，羚羊角煅研，鸡子清和涂。
〔蛇缠〕
雄黄末醋调敷。
糯米嚼烂和盐敷。
旧粪桶箍煅研，麻油调涂。
〔肠痈〕
（小腹肿痛，小便似淋，或大便艰涩下脓，脚不能伸者是）
大枣连核煅存性，百药煎等分为末，每一钱，湿酒下。
甜瓜子（一合）　当归（炒，一两）　蛇蜕（一条）　㕮咀，每服四钱，水盏半，煎一盏，食前服，取下恶物。

下部诸证  ***************************
〔便痈〕
（凡便毒、霉疮皆发于外肾上横骨，乃督任二脉之病也）
俗谓左鱼口右便毒，又统名曰骑马痈。雄黄、乳香（各二钱），黄柏（一钱），共研，新汲水调涂。
牛皮胶醋煮烊涂。
瓦松研末，鸡子清和涂。
〔囊痈〕
银花（六两）　甘草（一两）　川楝子（二枚，去核）
水煎服，能饮者加酒更妙。
生地、当归（各一两），以麻油二两，煎至药枯黑去渣，入白蜡溶化搅匀，冷即成膏，已溃者贴之即愈。兼治一切痈疽发背、汤火伤皆效。若加乳香、没药、龙骨、血竭、儿茶、轻粉，则生肌长肉，尤著其神。
〔囊疮〕
川椒（七粒），葱头（七个），煎汤洗。
甘草汤洗过，腊茶为末糁，或油和涂。
〔茎疮〕
炙甘草研末，频频涂之。
鳖甲煅研，鸡子清和敷。
〔下疳〕
甘草（三两），葱（三茎），槐枝（一把），黑豆（一合），水煎豆熟为度，滤清汁乘热淋洗，冷则易。
牝猪粪，黄泥包煅存性为末，先以米泔水洗净，搽之立效。
泔水洗后，以儿茶研末敷。
〔悬痈〕
（生于肛前囊后，俗名偷粪老鼠）
连节粉甘草（四两），以东流水一碗，将甘草浸而炙，炙而浸，水完为度，研末，入皂角灰少许，分四服，白汤下，或酒煎服，频服自消。
瓦上晒白猫屎，研细酒下，并蜜和涂。
〔痔〕
槐根，或桃根，或芦菔，或冬瓜，皆可煎汤频洗。又每登圊后，取河水或井水冷沃良久，虽年久诸药不瘳者，频沃渐愈。
蜒蚰杵烂搽立效。
明矾（五钱），蝎梢（七条），皂矾（煅赤，五釐）　共入银罐内，文火煅末，入朱砂（四分），冰片（五釐），同研细，麻油调敷，十八日瘳。此枯痔秘方也，然非外科所乐闻者。
〔痔漏〕
痔漏脏毒成管者，用胡黄连（姜汁炒）　刺蝟皮（炙，各一两）　为末，入麝香二分研匀，饭丸麻子大，每服一钱，名追管丸。服完后，再用胡黄连（炒，取净末二两）　穿山甲（麻油炒黄，取净末）　石决明（煅，取净末）　槐米（微炒，取净末，各一两）　共研匀，炼蜜丸麻子大，每早晚服一钱，清米汤下，至重者四十日愈，名消管丸。如疮口四边有硬肉突出者，方中加蚕茧二十枚，炒研和入。
若服追管、消管二丸，愈后不守禁忌，或食猪肝、番薯，犯酒色，而疮患复萌者，急用夏枯花（十两），连翘壳、甘草节（各五两），净银花（四两），共研细末，另以净银花一斤熬浓汁，法丸绿豆大，每晨空腹淡盐汤送三钱。起漏一二年者服一料，三五年者服二料，病可断根不发，名完善丸。
〔坐板疮〕
生脂麻嚼敷。
滑石、生大黄、人中白、密陀僧共研糁。
〔臀痈〕
葱白杵烂，蜜和敷。
芙蓉叶入盐、冰片各少许，杵烂围。
〔附骨疽〕
槲树皮烧存性研，米饮下三钱。
〔臁疮〕
棉花子炒脆取末，填满疮内扎好，不可开看，自然痂愈。
马齿苋煎汁一锅去渣，入黄蜡五两，慢火熬膏涂之。
〔腿肚疮〕
先以贯众煎汤洗之，后用百药煎研末，唾和围之，人乳、桐油等分和扫。
〔毒热足肿〕
酒煮苦参汤，渍之痛即止。
〔足跟疮〕
盐浆水温洗，后以白术研细糁。
〔甲疽〕
硼砂　乳香　黄丹（各一钱）　铅粉（五分）　橄榄核（三枚，烧存性）　共研，麻油调搽，先用盐汤洗净拭乾，再上药。
黄柏、乌头尖等分研，洗净敷贴。
陈皮嚼烂贴之，干即易。
〔肉刺〕
因穿窄履而生，足趾碍痛不能著履，以大枣肉杵贴，候烂剔去。
〔趾溃〕
芒硝煎汤洗净，以乌梅核中仁为末，醋调成膏涂之。
猪脂调蚯蚓粪敷。

跌打伤  ***************************
〔通治〕
热童便先灌，再以麻油、醇酒各一碗，同煎数沸服之。卧于暖炕，厚盖衣被，一夜痛止肿消，并无伤痕，採桑椹封置瓶内，取涂患处立愈。亦治杖伤。
干冬瓜皮、牛皮胶（各一两），锉，入锅内炒存性研末，每五钱热酒下，能饮者酒宜多饮，厚盖取微汗痛即止，一宿而痊。
瓜儿　血竭（一两）　粉口儿茶（二钱四分）　净乳香　净没药　子红花（各一钱五分）　飞净上朱砂（一钱二分）　梅花冰片　麝香当门子（各一分二釐）　于端午日午时各研极细，再研匀藏瓷瓶内，蜡封口，陈久愈佳，每服七釐，童便温酒随下，名七釐散。不可多服，孕妇忌服，亦可外敷患处。
〔伤筋〕
丝瓜开花时，侵晨日未晒过，不老不嫩肥厚之叶，採取阴乾，研末收藏，糁。跌打伤筋虽断者可续，且消肿止疼。兼治金疮并恶疮疖，皆妙。
生蟹一只，捣绞汁，微熬涂之，筋自续。亦治金刃断筋。
〔伤骨〕
南星后　木鳖（各四两）　乳香　没药　官桂（各一两）　研末，生姜一斤，去皮捣汁，入醋少许，加白面共调为糊，摊纸上贴之，外以帛缠，杉木夹缚。
糯米（一升）　皂角（切碎，半升）　青钱（百枚）　同炒焦黑，去钱研末，酒调贴之。
人中白醋淬为末，每五分酒下，若自然铜之类，虽有接骨之功，而燥散之害烈于刀剑，用者慎之。
〔伤脑〕
凡跌打伤而脑子偏者最难治，其人头晕呕吐，看其头左右偏大者，即脑偏也。急将人头扶正，挽起立直，用细带一条圈头，所馀之带须约三四尺长，系在柱上，仍将人身扶直，以细棍敲带之中，一时即正，此蒙古治法，最妙。
脑骨破者，葱白和蜜杵匀厚封。
〔伤眼〕
青紫肿痛者，用大黄为末，生姜汁调敷。
〔擦落耳鼻〕
以乱发烧灰研，乘急将所落耳鼻蘸发灰缀定，用软帛缚定。被人兽咬下者亦治。
〔穿断舌心〕
以鸡翎蘸醋刷患处血即止，随用硼砂、杏仁、蒲黄炭研末，蜜调含化。
〔肠出〕
急以麻油润疮口，轻手纳入，再搐鼻取嚏，或冷水噀其面，其肠自收，随以桑白皮线将腹皮缝合，外用生肌药敷贴。
〔囊破〕
睾丸坠出者，宜缓缓托入，多取壁钱（即蟢儿窠），厚贴伤处。
〔破伤风（金疮伤同）〕
鱼鳔煅存性研细，每一钱温酒下，外以自己小便频洗。
蝉蜕研细，葱汁和涂患处。
南星、防风等分为末，温酒服一钱，重者童便调灌二钱，虽已死但心口尚温者亦可活。外即以此药敷之。
〔闪挫腰疼〕
西瓜青皮阴乾，研末收藏。每三钱盐酒调下。
莳萝研末，酒服二钱。
〔闪拗手足〕
当归、荆芥、葱白煎汤洗。
生姜、葱白捣烂，和面炒热罨之。
〔杖伤〕
（凡受伤后，忌卧草竹蓆及热炕）
白蜡一两细切，滚酒泡服，预服之，受杖不疼。既杖，先以童便、醇酒各一碗和服。
杖后肿痛，凤仙叶杵烂贴，干则易。（或取叶阴乾，研末藏之，用时水和涂。）
葱白杵烂炒热罨，冷即易。
杖后青肿，用湿棉纸铺伤处，将烧酒糟杵烂，厚铺纸上，或用豆腐切片贴。
杖疮未破，用干黄土、童溺，入鸡子清和涂，干即以热水洗去，复刷复洗数十次，以色紫转红为度，仍刷两胯，防血攻阴。
杖疮已破，用鸡子黄熬油搽。
杖疮出血，用猪油一升，石灰七升和煅，再以水和丸，煅凡三次，研敷。
夹伤用小虾膜（五个），生姜（一两），芒硝（三分），酒糟（一碗），捣敷。飞面、栀子末水和涂，外护以纸。
绿豆粉炒令紫色，以热酒或热醋调涂。

金刃伤  ***************************
〔通治〕
石膏煅研敷。
韭菜、石灰杵，和贴墙上，晒乾研末收藏，糁上即愈。葱白、砂糖捣烂封之，或以鲜桑叶杵烂封，（冬月取桑根白皮亦可。）凡金疮血去过多，其人必渴，宜忍之，但宜干食，或啖肥脂，以止其渴，若恣饮汤粥，必致血溢，又忌饮冷水，恐血凝也。其热酒、热羹、盐醋、喜怒、劳动、房事，则人皆知禁也。
〔出血不止〕
白芍炒研，米饮或酒服二钱，渐加之，仍以末敷患处。
飞面和白沙糖罨之。
〔瘀血内漏〕
好雄黄半豆大纳之，再以童便调服五钱，血皆化水。丹皮为末服亦可。
〔瘀血在腹〕
葱白（二十茎）　麻子（三升，杵碎）　水煎服。
〔血出闷绝〕
蒲黄末五钱，热酒调灌。
〔发肿疼痛〕
蔷薇根煅研，白汤下一钱，日三。
桑柴细灰敷。
〔指断〕
急宜接上，以苏木末敷之，裹以蚕茧扎好，数日全愈。
〔肠出〕
小麦五升，水九升，煮四升，棉滤净，汁待极冷，含汁噀其背，则肠自入。噀时勿令病者知，及多人在旁言语。如未入，抬病者卧席，四角轻摇，则自入。若肠已断者，以桑白皮线或麻线，均用麻油润过，从里缝之，缝好，再用麻油润肠活滑，推入腹内，乃缝肚皮，（不可缝外重皮。）缝好以血竭末敷之。若伤破肚皮，肠与脂膏并出者，先服芎归汤，用手臂去脂膏，（此是閒肉，放心去之。）然后推肠入腹，用线缝之，缝好后，均以阔帛扎束，慎勿惊动，使疮口复迸，更须频服通润药，勿令大小便闭，最为吃紧。
〔茎断〕
疮口流血不合，即以断茎煅研，酒调服下。蚕室者治亦同。
〔箭伤〕
女人月经布烧灰敷。
若拔箭无血者最危，急宰一羊，取出热心割一口子，对伤口吸住，其血自流。
中药箭者，才伤皮肉，便觉闷脓沸烂，宜急服粪清，并以人粪涂之。或急饮麻油数碗。
藕、芦根、生地、黑豆皆可煮汁饮。
〔箭簇不出〕
丹皮、白蔹等分研细，酒服三钱，日三。
瓜蒌根杵涂患处。
干苋菜同砂糖捣涂。
〔枪子入肉〕
南瓜瓤敷之。
〔针折入肉〕
刮象牙末，水和罨患处，或热小便渍之。竹木刺，以头垢罨之。

汤火伤  ***************************
〔通治〕
好烧酒冷淋之。
泡过茶叶，不拘粗细，用坛盛放朝北地上，砖盖好，愈陈愈妙，不论未溃已溃，搽之即愈。
〔遍体伤者〕
缸注酒浸之，并内饮麻油。
〔未起泡者〕
陈酱涂。
盐敷。
溺渍洗。
〔已起泡者〕
龙眼壳焙灰研，桐油和敷。
生芦菔或梨杵罨。
生大黄、地榆等分研，油调涂。
〔泡破〕
西瓜皮入瓷瓶，埋土中化水收藏，涂上即愈。
猪油杵米粉，或杵飞面涂。
白蜜、鸡子清、生豆浆皆可涂。
〔烂见骨〕
百草霜（二两），轻粉（一两），研匀，麻油调搽。
铁锈磨水搽。
〔滚油泼伤〕
陈面糊或白蜜涂之。
麸皮炒黑研敷。
蟹壳煅灰，麻油调搽，并宜饮童便。
〔爆竹炸伤〕
鲜柏枝捣烂，麻油和敷。
〔火药伤〕
石炭（即煤炭）烧红研末，醋和涂。
生南瓜杵烂涂。
〔煤炭毒〕
房中置清水一盆则无患。
新汲水或芦菔汁灌之。
〔烟燻闷绝〕
芦菔汁灌，或温水调蜜灌。
〔灸疮〕
血出不止，酒炒黄芩二钱为末，酒调下。
肿痛者，伏龙肝煮汁淋洗。
火毒入内，两股生疮者，薄荷汁涂之。

人物伤  ***************************
〔人咬〕
热溺洗去牙黄瘀血，再取溏鸡屎涂。生慄、生白果、柿饼，皆可嚼烂涂。
猪脊髓、葱白、鼠屎，共捣敷。
芦菔叶嚼敷。
〔马咬〕
猪肉同饭自嚼敷。
薄荷汁搽。
皂角子烧灰，麻油和涂。
〔猪咬〕
松香熬贴。
龟板烧研，麻油调搽。
〔犬咬〕
紫苏叶嚼敷。
妇人溺淋洗。
白沙糖杵葱白涂。
猘犬（即疯犬）咬者，急于无风处冷水洗净，随服韭汁一碗，七日又服一碗，四十九日共服七碗，百日忌咸酸，一年忌鱼腥，终身忌狗肉、蚕蛹。
伤处无血，用鸡屎搽；有血用砂糖、明矾末研匀搽。再猘犬咬者，顶心必有红发，务必拔去，渴煎陈麦秆，或绿豆汤代茶。
〔猫咬〕
薄荷汁涂。
雄鼠屎烧灰，麻油调敷。
〔鼠咬〕
猫头毛烧灰，油调敷。
麝香罨。
香椿树皮，捣汁一杯，黄酒和服。
〔虎咬〕
酒恣饮，嚼慄涂。
砂糖恣服，并涂伤处。
真麻油灌，并洗患处。
〔虎熊狼爪伤〕
生铁煮水洗，再嚼小米涂，或乾姜末敷。
〔蛇咬〕
稻草或菱白烧灰，菜油调涂。
妇人尿或暖酒淋洗，随用扁豆叶，或金丝荷叶，或大蒜杵烂涂。
紫苏叶捣汁饮，外以人粪涂之。
〔蛇缠不解〕
热汤淋之即脱，缠足者，令人就蛇尿之即解。
〔蛇入人窍〕
刀割蛇尾，纳川椒数粒，裹定即出。
〔蛇骨刺人〕
铁精粉一豆许，吹入疮内。
〔辟蛇法〕
畏蛇者，麝香、雄黄、乾姜等分捣匀，绛囊盛佩，男左女右。
阶庭种凤仙花。
房中烧雄黄，或龙眼壳核。
〔壁虎咬〕
青苔涂。
矾末敷。
〔蝎螫〕
麻油涂。
白砂糖按揉。
芋头、荷梗皆可擦。
〔蜈蚣咬〕
菖蒲、桑皮、独蒜皆可擦。
雄鸡冠血、蚯蚓粪、头垢皆可搽。
竹沥、薄荷汁、桑叶汁皆可涂。
〔蜘蛛咬〕
雄黄研擦。
油和盐糁。
身上生丝者，饮羊乳或牛乳。
〔壁镜咬〕
醋磨雄黄或大黄涂。
〔蚕咬〕
苎根煎汁饮，外以麝香蜜和涂。
〔蜂螫〕
热尿淋洗，菜油搽之。
嚼青蒿或头垢封之。
芋梗擦之。
〔蚁螫〕
梳垢封。
〔蛓螫毒（一名杨辣，一名瓦辣）〕
菜油涂，忌用热汤洗。
〔蚯蚓呵〕
浓煎盐汤频洗。
〔诸虫咬〕
生脂麻嚼敷。
南星末醋和涂。
生榧子频食。


丙集  ——————————————————————————————————————————————————————————————————————————————————————————

女科通治  ***************************
〔室女虚劳〕
（尼姑、寡妇同）
（其证心热烦闷，如嘈如飢，倦怠恹恹，起于郁火，渐至咳嗽发热吐红，与寻常男妇虚劳有别。）
嫁不失时，是为大乐。若溺爱久留，或择婿过备，或不知体贴，或送入空门，饮恨以终，情殊可惨。为父母者，宜鉴斯言，否则草木根荄不能怡其心志也。聊筹补救，谨採二方。
青松针　侧柏叶　藕（吐血者用节，各一斤）　天冬　生地　葳蕤（各八两）　女贞子　旱莲草（各四两）　用甘泉水煎至味尽去滓，慢火熬膏，瓷瓶收置，泥地上窨去火气，每晨白汤化服。咳嗽者加枇杷叶（八两），不寐者加莲子心（二两），食少便溏加生薏苡（一斤），寝汗者加鲜竹叶（一斤），汛愆者加丹参（四两），名清芬耐岁膏。
西洋参（刮去皮，蒸透）　白术（泔浸，刮皮蒸透）　茯神　甘草　生地　丹参　枣仁（炒）　远志肉　北五味　麦冬　元参　柏子仁　黄连　香附（童便制）　川贝母　桔梗　朱砂　龙眼肉　凡十八味，分两量人酌用，照前熬膏服。经云：女子以心脾为立命之根。凡心脾气郁，郁则从火，久久不解，渐耗五阴，惟此方有通有补，以甘草、洋参养心气，龙眼补心血，麦冬益心津，生地、元参、丹参益心神，茯神、柏子、远志安心神，五味、枣仁收心液，黄连泻心阳，桔梗开心郁，朱砂镇心怯，白术健脾阳，香附畅脾阴，川贝舒脾郁。特重其数，以对待心脾二脏，故名曰心脾双补膏。
〔肝郁脘痛〕
（妇女本坤阴吝啬之性，而又受制于人，凡事不能自主，气郁不舒，多成此证）
香附（倍用）　黄连（减半）　择净料制为极细末，水糊丸梧子大，陈皮汤下一二钱。火盛者姜汁炒栀子煎汤下。
〔粉滓〕
（亦名粉刺，因粉中有铅，铅性燥而有毒故也）
平时敷粉，须单用中指研调，切记勿用食指，则永不生滓。画家用此法，则粉面人物，久藏不黯。
桃花、冬瓜仁等分研，蜜和，夜涂旦洗。
滑石　轻粉　杏仁（去皮）　等分为末，蒸过，入冰片、麝香少许，以鸡子清调匀，靧面毕敷之，久用面色如玉。
〔鬓脱〕
川椒（四两），浸酒，密室内日日搽之自生。
煨石膏研末，糖调搽之，治吃发癣。
木樨花同麻油蒸熟，润发则香，余与男子同治者，详见内科上部。
〔缠足〕
女子缠足，究不知始自何人，或云起于妲己者，乃村瞽之谈也。或云肇于汉唐，而元人伊世珍辑《嫏环记》引《修竹阁女训》谓范睢言裹足不入秦用女喻也。然则战国时，已有此事矣。意彼时不过略为裹束，不似男子之任其放大耳。故汉唐诸诗咏美人者，并无弓履之同。迨李后主宫人窅娘，始作新月之形，矫揉造作，卒致亡国，此袁简斋所以罪其作俑也。仁和沉文浦亦云：后人习之，沿为锢疾，母毒其女以为慈，姑虐其媳以为爱，遂成亿万世亿万人无穷之孽。或曰不然，古人为此，非饰美丽也，为拘游走也。按《修竹阁女训》亦引桑中之行，临邛之奔为言。呜乎！岂理也哉！未嫁则父母拘之，既嫁则丈夫拘之，谨其闺门，严其出入，养其羞恶，课其女红，于以拘游走也，何难之有？而顾为此戕贼形躯之事，忍莫甚矣！拙莫甚矣！况古来贞静者，岂尽由步之纤？淫奔者，岂尽由履之大？奈之何如就三木，如受刖刑，遂令髫龄弱质，罹鞠凶于早岁，遭荼毒以终身，每见负痛饮疼，因此而瘠病者有之，由是而夭亡者有之，幽闺暗狱，魄滞魂冤，哀乎哉！想我国家平成以来，风同道一，男子剃头辫发，则晨夕免梳网之烦，暑月受清凉之福，德莫大焉，何独女子而不普沾其泽乎？傥亦遵路遵道，顺天地之自然，极官骸之得所，岂不休欤？愚谓相习成风，陋俗难革，录方于下，庶易效莲钩之式，聊纾玉趾之疼云尔。
桑根白皮（四钱），杏仁（一钱），水五碗，新瓶煎至三碗，入朴硝（五钱），乳香（一钱），封口煎烊，置足于上，先熏后洗，三日一作，十馀次后软若束棉，毫无痛苦。束时以罗细生白矾，少加白洋糖糁之，束成后濯足宜频，每于汤中入盐卤一杯，终身用之，可免一切足疾，不生⿰啬皮⿰齿皮，以卤能去风火湿热垢浊，而有润皮肤、舒筋骨之功。（男子濯足亦宜用之。）此闺阁中秘方也。
缠足生疮，先以甘草汤洗，随用荆芥烧灰，葱白汁和敷。
鸡眼肉刺，用枯矾、黄丹、朴硝等分研搽，次日濯之，二三次即愈。又法：先以卤汤浸濯，刮去一层，用木耳浸软贴之，消烂不疼。
甲疽于趾甲内生疮，恶肉突出不愈，以蜈蚣一条，焙研敷上，外用南星末醋调，涂其四围。又法：用皂矾日晒夜露，每一两煎汤浸洗，再以矾末（一两），雄黄（二钱），硫黄、乳香、没药（各一钱），共研匀搽。
香莲散：白芷、黄柏、防风、细辛、乌药、甘松等分研末，衬于鞋屉中，数日一濯足，濯后换药，莲瓣生香。
〔带浊〕
（女人之带浊，即男子之遗浊也。天癸未至之年，亦有此病，故列于调经之前）
陈冬瓜仁或白扁豆炒研末，每空心米饮服五钱。
葵花阴乾为末，每空心温酒服二钱。（白带用白葵，赤带用红葵。）
虚寒白带白淫，用糯米、花椒等分研，醋糊丸，梧子大，每三四十丸，醋汤下。
〔调经〕
经候不准，或先或后，用丹参晒研，每二钱温酒下。
经行腹痛，用香附（炒，四两）　橘红（二两）　茯苓　甘草（炙，各一两）　为末，每二钱沸汤下。
经事不行，用丝瓜络煅研，每三钱，酒下。久闭者，用蚕砂四两，砂锅炒半黄色，入醇酒一壶煮沸，澄去砂，每温服一盏。
经事逆行，口鼻出血，先以童便，或磨陈京墨汁止之，次用归尾、红花（各三钱），水煎服。又方鱼鳔（炒），新绵（煅），等分研末，每二钱米饮调下。
经行黄色，用老茄子阴乾，研末酒下。
〔崩淋〕
（崩，血大至也；淋，血出淋漓不断也。此淋字与男子血淋不同，男子血淋由溺窍出，此淋由冲脉出。若女人溺血，不可谓之淋，治法亦与男子溺血同）
荆芥穗于麻油灯上烧焦研末，每二钱童便下，或用甜杏仁之皮（但用皮，不用仁），煅存性研，每三钱温酒下。
香附去毛，炒焦研末，温酒下二钱。极重者三钱，米饮下亦可。
黄芩末三钱，以铁秤锤烧红淬酒中，取酒调服，血热妄行者宜此。

胎前诸证  ***************************
〔保胎〕
红莲子　青苎麻（洗去胶）　白糯米（各三钱）　水一锺煎减半，每日侵晨服，自怀妊两月服起，至六个月，无坠胎之虞，名安胎饮子。
头二蚕茧，黄阴阳瓦煅微焦，（不可过性。）研细，每三钱龙眼汤下，每月饮一服，保无坠胎之虞。
〔胎动〕
淡竹沥服一杯。
〔胎热〕
纹银（五两），葱白（三寸），水煎去滓，入阿胶（五钱）烊服。
〔腰痛〕
当归、川芎（各三钱），切如米，银器中煎三四沸，入青竹茹（一钱），再煎三四沸去滓，入阿胶（钱半），俟烊服。
〔胎漏〕
生地黄煎服。
〔溺血〕
豆酱（熬干）　生地　等分研，每一钱米饮下。
夫指甲煅研酒下。
〔吐衄〕
马勃研细末，米饮下一钱。
〔恶阻（呕吐也）〕
香附（二两），藿香叶、甘草（各二钱），为末，每二钱淡盐汤下。
又方：竹茹（三钱），陈皮（一钱），煎服。
〔心痛〕
盐烧赤酒服一钱。
〔子烦〕
黄连末酒服二钱。
〔子嗽〕
川贝母（去心），麸皮同炒黄，去麸研，砂糖丸弹子大，含咽。
〔子肿〕
冬瓜汤恣饮，或用冬瓜皮煎汤服。
〔子悬〕
香附炒研，紫苏汤下一二钱。
〔子痫〕
缩砂仁带壳炒黑研，米饮下二钱。
〔子淋〕
（小溲淋闭也）
地肤子或冬葵子煎汤饮。
〔热病护胎〕
伏龙肝研，水调涂脐方寸，干再上。
〔毒药伤胎〕
生白扁豆去皮研，米饮下三钱，或煎浓汁饮。
〔胎上冲心〕
葱白十四茎，煎浓饮之，生胎即安，死胎即下。
蒲桃一两煎汁服，或用其根叶亦可。
〔胎堕腹痛〕
（此非正产，故列胎前）
血出不止，羚羊角烧灰，豆淋酒调服三钱。
丹参五钱煎服。
〔半产善后〕
屡屡半产者，产后即用桂枝、丹皮、赤芍、桃仁、茯苓等分，生研，醋曲糊丸梧子大，每二十丸，紫花益母草三钱煎汤下，名荡瘀丸。服至七朝，再用生地（切碎，同姜炒，去姜）　丹参（去头尾，酒洗，炒，各四两）　全当归（醋炒）　阿胶（蒲黄炒，各三两）　四制香附　赤芍（酒炒，各二两）　川芎（童便炒）　陈艾绒（鸡子二枚同煮，水乾炒黑，各一两）　共研末，酒面糊丸梧子大，每服二十丸，名玉环丸。八朝起服至十四朝，嗣后有孕，宜服安胎饮子。

临产诸证  ***************************
（暑月房中宜置清水一二盆，严寒宜置火盆）
〔调气易生〕
香附（制，四两）　缩砂仁（炒，三两）　甘草（炙，一两）　为末，每二钱米饮下，气滞者临月服之，名福胎饮。
〔滑胎易产〕
车前子或冬葵子为末，酒服二钱。
白蜜（一两），麻油（五钱），煎数十沸温服。
〔难产不下〕
云母粉（五钱），温酒服，入口即产，不顺者即顺。
鱼鳔五钱，煅存性研，酒下。
当归（一两五钱），川芎（五钱），为末，以黑豆炒焦，入流水、童便各一盏煎减半调服。
〔产时不顺〕
手足先出者，急令产母仰卧，略以盐半分，涂儿手心，（足出者涂足心，）仍抹油轻轻送入，推上扶正，待儿身转，头出自下。
〔娩时肠出〕
（俗名盘肠生）
半夏末搐鼻中，肠自上。
麻油润大纸拈，点火吹灭，以烟燻鼻，亦上。
浓煎黄耆汤浸其肠，亦自上。
〔息胞〕
（俗曰胞衣不下）
小麦、赤豆煮浓汁饮，兼治横生逆产。
草纸烧烟燻产母鼻。
荷叶炒香为末，沸汤或童便下二钱，亦可煎服。兼治产后瘀血上冲，心痛欲死。
〔死胎不下〕
牛屎热涂产母腹上脐下，立出。
以艾炷如谷大，灸右足小指立下。
生半夏、白蔹等分为末，水丸梧子大，榆白皮煎汤下五十丸。

产后诸证  ***************************
〔止晕〕
半夏末丸如豆大，纳鼻中。
热童溺灌之。
铁器烧赤，淬醋熏之，凡产妇房中必须备醋也。
〔行瘀〕
生藕捣汁炖温服。
益母草煎汤，和热童溺服。
痛甚者，山楂两许煎服。
〔鼻衄〕
荆芥穗焙研，热童便调下二钱，并治产后迷闷。
〔痉〕
（角弓反张，俗名产后惊风）
荆芥穗焙研，每服二钱，以黑豆炒焦，乘热入醇酒中，取酒调下。口噤者，撬开齿灌之，甚则灌其鼻中。
〔烦闷寒热〕
羚羊角烧研，酒服二钱。
〔不语〕
生白矾末一钱，熟水下。
〔搐搦〕
不可作中风治，以鱼鳔（蛤粉拌炒焦，去粉），研末，每三钱，蝉蜕煎汤下。
〔产门不闭〕
石灰炒热，焠汤熏之。
〔产门受风〕
红肿作痛，以羌活、防风、陈艾各一两，煎汤熏洗，次用葱白杵烂，入乳香末烘热贴患处，勿洗去。（若非夏月不洗而贴亦可，恐洗时复受风也。）
〔产门受伤〕
亦作肿而疼，此由儿大，或收生不妥，或天时暑热亦有此患。然此则产下即患，不比受风者数日后始觉也。取蚌肉湿草纸包煅，研末糁之。
轻者桃仁煅研敷。
〔阴脱〕
硫黄、海螵蛸（各五钱），五倍子（二钱五分），研敷。
〔脬坠〕
黄连、狗脊、五倍子、泽兰、枯矾（各一钱），为末，煎汤，先熏后洗，乘热轻轻托进。
〔子宫坠〕
先用淡竹根煎汤洗净，次以五倍子、白矾为末糁之。
〔带下〕
羊肉（二斤），淡豆豉、大蒜（各三两），水一斗，煮减半，去渣，入酥（一升），更熬至二升，频服。
〔遗溺〕
猪脬、猪肚（各一具，洗净），糯米（五合），入脬内，更以脬入肚内，加盐酱煮食。
〔血多不止〕
乌鸡子（三枚），醋（半盏），酒（二盏），和搅，煮取汁（一盏），分四服。
百草霜三钱，研酒下。
〔崩中〕
莲蓬壳（五个），香附（二两），各煅存性研，每服二钱，米饮下，日二。
〔烦渴〕
炼白蜜，白汤调服即止。
〔虚羸〕
羊脂（二斤），生地汁（一斗），姜汁（五升），白蜜（三升），煎如饴，温酒服一杯，日三。

乳病  ***************************
〔无乳〕
黄耆（五钱），七星猪蹄（一只），煮烂食。
赤沙糖煮豆腐，以醇酒下之。
羊肉（二斤），黄耆（八两），乾地黄、归身、川断（各四两），牛膝（二两），同煮烂绞浓汁，入白蜜（四两），再熬如饴，每温酒服一匙，日三。
〔乳塞〕
丝瓜连子煅存性研，酒服三钱，被覆取汗即通。
莴苣子、糯米（各一合），研细，水一碗，入甘草末三分搅匀煎，频频细口呷服。
〔妒乳（乳塞不通而皮痈也）〕
蒲公英煎浓汁服，并捣敷患处。
黄柏研细，鸡子清和厚涂之。
雄鼠屎二十一粒，豆腐皮包，酒吞下，日三。
〔吹乳成痈〕
猪板油一斤，冷水浸贴，热即易。
鲜蟹一只，捣烂，醇酒烫热冲服。
橘红面炒令黄，研末二钱，加麝香二釐酒下。
〔乳疖〕
梳垢丸如梧子五枚，豆腐皮包，温酒下。
〔乳毒〕
龟板烧研酒服，四服。
〔乳疮〕
脂麻炒焦研末，灯盏油调涂。
〔乳结〕
百药煎研末，每三钱，酒一盏，煎数沸服。
〔乳岩〕
青皮四钱，水或酒一盏半，煎一盏，徐徐服之，日一服。
〔乳裂〕
丁香末敷。
胭脂、蛤粉等分研敷。
〔回乳〕
大麦芽炒为末，每五钱白汤下。

症瘕  ***************************
〔内治〕
五灵脂（一斤），香附（去净毛，一斤，水浸一日），牵牛（黑白各取头末，二两），以一半于末研之，先微火炒熟，一半生用，共研细末和匀，醋糊丸，芦菔子大，每七八分或一钱，临卧姜汤下，次早再服，其病即愈。兼治痰积食积，气滞成瘕，蛊膈肿胀，实痢初起，诸般痞聚，有形攻痛之证，名五香丸。孕妇忌服，小儿减半，虚人慎用。
香附（槌碎，童便浸，四两）　青皮（切，四两，用硝石五钱化水浸）　丹参（切，二两，姜汁浸）　郁金（敲碎，二两，以生矾五钱化水浸）　共研末，醋糊丸麻子大，晒乾洒上阿胶水，摇令光泽，再将人参、当归、川芎（各一两），白术、茯苓、半夏（各二两），陈皮、炙甘草（各五钱），研末，用米饮泛在丸上作外廓，晒乾，每三钱开水下。此治虚弱人患症痞痃癖，不堪攻下者，用此缓消之法，不伤正气，乃女科之要方也。盖妇人多患此证，粗工妄用峻剂，每致伤人，庸流偏于养正，病不能除，往往为终身之患，而不能受孕，再录外治诸方如下，以便採用。
〔外治〕
蛇床子（四钱），母丁香、肉桂、杏仁、白及、吴萸、菟丝子、北细辛、薏苡仁、砂仁、牡蛎、川椒（各三钱），麝香（少许），研末，生蜜丸樱桃大，每一丸纳入玉门中，名金凤衔珠。兼治行经腹痛，虚寒带下，经迟色淡，玉门宽湿，并男子阳事不举，遗浊精寒诸证。
川椒、皂角（各一两），细辛（一两五钱），为末，以三角囊大如指者，长二寸，贮之，纳阴中，欲便则出之，便已复纳之，症化恶血而下，以温汤洗之，三日弗近男子。
青盐、皂角（炙，各五钱），细辛（一两），治法如前，症化如菜汁而下，养亦如前。
大黄、当归（各五钱），皂角、山茱萸（各一两），细辛、青盐（各二钱半），研末，猪脂丸指大，每一丸棉裹纳阴中，正坐良久，症即化。
辣蓼（须极大者一株，连根带子锉碎）　京三稜　石三稜　草三稜（各一两，并锉）　乱发（二斤）　鳖甲（大者十二具，敲碎）　蓝青（十二株，连根带叶杵烂，无则以靛青脚晒乾代）　共晒乾水气，以麻油十斤浸之，春秋二十日，夏十日，冬一月，熬至药枯为度，凡油一斤，配飞净血丹四两，多少看天时增减，桃柳枝不住手搅至滴水成珠，倾入冷水内，拔去火气，捻作大团，堆三尺土下百日，后可摊贴，以消诸痞。
陈酱茄煅存性，入麝香、轻粉少许，研匀，猪油调贴。

隐疾  ***************************
〔阴冷〕
乾姜、牡蛎（各一两），为末，火酒调稠，搽两手上揉两乳，男子则揉外肾。
白矾（一钱），黄丹（八分），胡椒（二分），焰硝（一分），共研细，醋调涂，右手合隐处，男子阴冷则涂，左手合之。
川椒、吴萸为末，炼蜜丸弹子大，棉裹纳阴中，日再易之。
〔阴脱〕
蛇床子（五两），乌梅（十四枚），煎汤，日洗五六次。
〔阴肿〕
甘菊叶杵烂，煎汤熏洗。
〔阴痛〕
青布裹炒盐熨之。
枯矾、甘草等分为末，棉裹纳阴中。
〔阴肿痛〕
生地、当归、川芎、白芍、乳香等分，捣成饼，纳阴中。
〔阴痒〕
蛇床子（一两），白矾（二钱），煎汤频洗。
桃仁泥或雄黄末，棉裹纳阴中。
〔阴疮〕
桃叶杵烂，棉裹纳阴中。
〔阴蚀〕
肥猪肉煮汁频洗。
〔阴䘌〕
甘草、乾漆（各三钱），黄芩、生地、当归、川芎（各二钱），炙鳖甲（五钱），煎汤频洗。
桃仁（一钱），雄黄、苦参、青葙子、黄连（各二钱半），研末，生艾汁丸如小指大，纳阴中。
〔下疳〕
先用荆芥、蛇床子煎汤洗拭，次以黄丹、枯矾、萹蓄、藁本（各一两），硫黄、荆芥、蛇床子（各五钱），蛇蜕（一条，煅），共为末，麻油调搽。
〔阴痔（俗名茄子疾）〕
枳壳煎汤熏洗，并研枳壳末，棉裹纳阴中。
〔阴㿗〕
随证之左右，取穿山甲之左右边者，炒为末，酒下二钱。
〔阴挺〕
藜芦为末，猪油调涂，日易，兼消一切胬肉，如菌突出。
冰片（五钱），铁粉（一钱），水调涂。
茄根烧存性研，油调涂纸上，捲筒插阴中，日易。
〔阴伤〕
交接违礼，及他物所伤，血出不止者，青布烧灰，或五倍子末，或发灰，或釜底墨，皆可糁之。


丁集  ——————————————————————————————————————————————————————————————————————————————————————————

幼科通治  ***************************
〔初生〕
欲断脐带，必以艾绒为燃，麻油浸湿，熏洗脐带至焦方断。束脐用厚绵软帛束紧，勿令沾湿，可免脐风。冬寒浴不宜早。浴儿汤中用猪胆汁一枚，永不患疮。
〔无皮〕
粳米粉周身扑之，若夏月但于泥地上卧之。
〔囟肿〕
黄柏末，水调贴两足心。
〔无窍〕
穀道无窍，儿啼不止者，窍在膜里也，以金刀（银刀亦可。）割开外膜即愈。女子有前阴无窍者治同。更有鼓女，前阴膜鞔如鼓，虽有小孔通溺，碍于人道，又名实女，古人列为五种不男之一。幼时宜用铅作铤，日日紝之，久久自开，无异常人。
〔便闭〕
大小便不通，用麻油一两，入芒硝少许，煎滚冷定，徐徐滴入口中，嚥下即通。
以温水漱口，吸咂小儿前后心，并两手足心，得红赤色即通。
〔开口〕
落地周时（足一日也，）方可开口，先以大黄、黄连、甘草（各五分），煎汁，滴入口中数匙，次以猪乳炖饮之，（月内常饮猪乳最良。）如口内上齶牙根，看有白泡子，即以银针挑破，再用京墨搽之，迟则不救。三朝用浓米饮哺数口，以助穀神。
〔鹅白〕
白矾、朱砂（各二钱半），马牙硝（五钱），研极细，先拭净儿口，以水调涂之。
〔脐风〕
全蝎（二十一个，去头尾，酒涂炙），麝香（少许），各研细和匀，每二分半，麦冬汤调服。
〔脐疮〕
黄柏或龙骨末敷。
胭脂、海螵蛸研末，油调搽。
〔脐疮变痫〕
黄连（二钱半）　铅粉　龙骨（煅，各一钱）　各研细和匀，频以少许敷脐中。
〔脐突囊肿〕
大黄、牡蛎（各五钱），朴硝（二钱），研末，每一二钱，以田螺一枚，洗净浸一宿，取水调涂。
〔脐风撮口〕
生地、生姜、葱白、芦菔子、田螺肉共捣烂，涂脐四围一指厚，抱住，泄矢气而愈。
若噤口者，用蜈蚣（一条，酒炙），蝎梢（四条），殭蚕（七条），瞿麦（五分），为末，每少许吹鼻中取嚏，啼哭者可治，即以薄荷汤二分半。
〔脐烂〕
哆囉呢、羽毛缎、哔吱、绒洗、绒褐子，皆可烧灰研末，厚糁包好，勿使见风，如湿再糁。用大红色者尤良。
杏仁去皮研敷。
〔游风〕
生麻油涂。
生绿豆（五钱），大黄（二钱），为末，蜜调涂。
丹从脐起，醋调槟榔末敷。
〔胎毒〕
初生时以韭汁少许灌之，即吐出恶血恶水，永无诸疾。
淡豆豉煎浓汁，与三五口，其毒自下，又能消乳食。已发疮者，用麻油（三两），煎鲜嫩槐枝（六两），熬枯去渣，以铅粉（一两），石膏（煨，三钱），轻粉（一钱），研匀，入油内蒸熟调搽，或用轻粉研细，桐油和涂。
〔胎热〕
黑豆（二钱），甘草（一钱），灯心（七寸），鲜竹叶（一片），水煎服。
眼瞎者，蚯蚓泥杵烂涂囟门，干则易。
〔胎寒〕
昼夜啼哭不止成痫，当归末一小豆大，乳汁灌之，日夜三四度。
白矾煅半日研末，枣肉丸黍米大，每乳下一丸，愈乃止。
〔乳癖〕
乳停不化，膈下硬如有物，用白芥子研末，水调摊膏贴之。
饮乳过多，胀闷欲睡，用麦芽煎浓汁服。
〔吐逆〕
黄丹研末，红枣肉丸芡实大，每以一丸，银针签于麻油灯上烧过，研细，乳汁调下。
半夏（三钱），糯米（一钱），生姜（一片），红枣（三枚），煎服。
〔吐泻〕
口渴者，芹菜切细，煮浓汁饮。
不渴者，橘红、丁香等分研，炼蜜丸黄豆大，米饮化服一丸。
〔痫〕
紧小乾蝎（四十九枚），每一蝎以四叶薄荷包合，棉线系之，火炙焦去线研末，每服三豆许，金银汤下。三岁者用六豆许，以此递加。若以朱砂、麝香少许调服更良，亦治胎惊。
〔痰火闭（俗名急惊风）〕
若搐搦身仰之时，不可用力紧抱，但以手扶，听其自抽自止，庶不伤筋络而成废人。先用通关散吹鼻取嚏，次以竹沥，或梨汁，或石菖蒲汁，皆可灌之，火降痰消则病自已。或取猫尾血数匙，开水冲服。
天竺黄、石菖蒲等分研末，甘草、木通汤下一二钱。
芭蕉、薄荷各捣汁煎，匀涂头顶，留囟门，涂四肢，留手足心勿涂。
〔木侮土（俗名慢惊风）〕
此由吐泻之后，脾胃虚弱，肝木乘之，故神气恹恹不振，手足微搐无力，粪色青白，面色痿黄，宜用参苓白术散，或异功散加藿香、煨姜，甚者加木香、肉桂。若手足冷，唇白息微，元气欲脱也，急用附子理中汤尚可挽回，然变之速者，用药稍缓，即不济事，未可概云其慢也。庄氏《福幼编》所论正是此证。惟此等证必用此法，世俗执一方而谓可治急慢惊风，不可信也。
〔惊吓〕
猝遇大惊大吓，小儿气血未足，神魂震怖，举动失常，此真惊也，宜服镇心化痰之药。陈胆星（九分），辰砂（水飞，一分），同研，以竹沥半杯，生姜汁一小匙调匀。另用麦冬（一钱），橘红（八分），薄荷脑（一分），煎汤冲入和服。
密陀僧研细末，茶清调服一钱。
鹅腹毳毛，为衣被絮柔暖，宜于小儿，可辟惊痫。
〔囟陷〕
乌头、附子并生用，去皮脐，（各二钱），雄黄（八分），为末，葱白汁和贴陷处。
〔解颅〕
天南星炮去皮，为末，醋调绯帛上，贴颅门，炙手频熨之。
〔发迟〕
陈香薷煎浓膏，和猪脂频涂。
〔语迟〕
赤豆研末，酒调涂舌下。
〔行迟〕
五加皮（五钱），牛膝、木瓜（各二钱），生研为末，每五分，米饮入酒二三滴，调服。
〔食积〕
五穀虫研末，入甘草末少许，米糊丸梧子大，每十丸，米饮下或调服。
〔疳〕
疳者，干也，小儿忌食香燥乾硬诸物。疳字从甘，弗食甘酸果品诸杂物，自不成疳。惟柿树不生虫，故小儿初进穀食，宜以乾柿饭上蒸熟嚼饭喂之，则无疳虫胀泻诸疾。
立秋后取大蟾蜍去手足、皮、肠，麻油涂之，阴阳瓦炙熟，食五六枚，并杀虫积。
绿矾煅赤，醋淬三次研末，枣肉丸绿豆大每十丸，白汤下，日三。
〔疳疮〕
身面烂成孔臼者，蒸糯米取滴下气汗水扫之。
嚼脂麻敷。
铅粉研末，猪油调搽。
〔牙疳〕
五倍子一个，不破者于顶上开一孔，去其穰，以芦荟研细填满，更入生蟾酥少许，以厚纸面糊封好，文武火煅存性，放泥地去火气，以雄黄、麝香（各少许），共研细末，每用少许糁之。咽津无妨。
芦荟、青黛、黄柏、雄黄等分为末，加麝香少许糁贴。
铜绿、杏仁、滑石等分为末，擦之。
〔疳眼〕
海螵蛸、牡蛎等分为末，每三钱同猪肝一两，泔水煮食。
〔虫积〕
每月上旬，日食生榧肉最妙，杀虫而不伤元气也，蚕蛹炒食亦良。
〔溺床〕
龟溺滴脐中。

痘疹诸证  ***************************
〔免痘〕
白鸽卵一对，入竹筒内封，置粪缸中半月，取出以卵白和辰砂二钱，丸绿豆大，每三十丸，三豆汤下。鸡子十五枚，于冬至日屋内掘坑埋之，立春日取起，每日绿豆汤煮食一枚，依法服三年。
橄榄三斤，连核焙乾研细，每日拌粥饭食之。
〔稀痘〕
当归、川芎、升麻、甘草（各六两），锉粗末，于腊月初八日，取东流水（井水、天泉皆不用。）七大碗，煎至三大碗，去渣，再选明净完体辰砂四两，盛细绢袋内，以线扎口，悬系新砂锅内，约离锅底一指，将药汁入锅，用桑柴慢火，煮至汁尽，取起研细末，瓷瓶收藏。另用淘净好糯米半升，控干米泔，以盐卤和黄土包米为团，入炭火内煅令通红，取出冷定劈开，拣米粒色黄有性者，亦为细末，别装瓷瓶收置。凡小儿一岁足者，用辰砂末、米末各一分，（分数依岁递加，）白蜜一茶匙，米汤半杯，醇酒三匙，合二末调匀，以茶匙徐徐喂服，未出者兔出，已见点者出亦稀少，陷没者片时即起，合药一料，施送可救数百人，名顺流丹。惟合时须焚香斋沐净室吉人，勿令鸡犬、阴宦、孝服、残疾、秽病人见，慎之珍之。
〔预解〕
时痘流行，恐其举发，用生麻油一盏，以水一盏，旋倾入油内，柳枝搅稠如蜜，每服二三蚬壳，大人服一盏，但使大便快利，毒自去矣。
鸡子一枚，童溺浸七日，水煮食之。
老丝瓜近蒂者三寸，连皮煅存性研，砂糖汤调服，即出亦稀。
〔痘发不快〕
韭根煎汤服。
芦菔子生研，米饮服二钱。
荸荠汁、白酒酿，调匀温服。
〔烦渴〕
炙甘草、天花粉等分煎服。
〔狂乱〕
六一散加朱砂（二分），冰片（三分），麝香（一分），灯心汤下。
〔黑陷〕
生犀角、生玳瑁（各一钱），同磨汁，入猪心血少许，紫草汤五匙和服。
箬叶灰（一钱），麝香少许，酒调服。
〔作痒〕
房中烧茶叶熏之。
蝉蜕（二十一个），甘草（炙，一钱），水煎服。
上好白蜜汤，和以翎频刷。
〔溃烂〕
枇杷叶煎汤洗。
黑大豆研末敷。
荞麦粉敷。
〔生蛆〕
嫩柳叶铺席上，卧之蛆尽出。
〔痘发咽喉〕
生蒡子（二钱），桔梗（一钱），甘草（七分），煎服。
〔目生翳障〕
黑大豆、绿豆、赤豆（各三斤），枸杞子、甘菊花（去蒂，各八两），俱洗净，用甘泉水煎三次去渣，重绵将汁滤清，瓷罐内慢火熬膏，收净水气，入炼白蜜四两搅匀，收瓷瓶内，每服一瓢，挑于口内，开水下。
白菊花、穀精草、绿豆皮等分为末，每一钱，以乾柿饼一枚，粟米泔一盏，同煮乾，食柿，日三。极重者半月而痊。亦治疹后目疾。
猪蹄爪甲煅灰，泡汤滤净洗之。
〔痘疔〕
雄黄（一钱），紫草（三钱），为末，胭脂汁调，先以银簪挑破搽之。
〔痘毒〕
初起用绿豆、黑豆等分为末，醋调频涂。
已烂者，桕树根皮为末，麻油调搽。
糯米粽尖，焙灰冷定，同百草霜研匀糁之。
〔痘后生疮〕
生黄豆研末，麻油调搽。
〔痘不落痂〕
白砂糖汤点服。
鸡子黄炒油，鸡翎蘸扫。
〔痘瘢〕
密陀僧研细，人乳调，夜涂旦洗。
〔麻疹不起（杭人呼为瘄子）〕
脂麻（五合），杵碎，沸水泡，乘热熏头面。
〔疹后咳嗽〕
枇杷叶煎浓汁，点白蜜少许服。
〔疹后㾩疮〕
盐酒浸桃叶擦之。
〔麻劳〕
（疹瘄后不慎口腹，或误服温补所致）
秫米煎汤频服。
〔将养〕
陈米（清胃）、黄土（养脾）、嫩竹叶（清热）、芦菔子（化积）、薄荷叶（去风）、灯心（降火）、麦芽（运食），以上随证所主者多用，其馀次之。每服三钱，袋盛煮汤，任意渴饮，名七味保婴汤，调养脾胃，善治泄泻。凡小儿痘疹诸病后，皆宜仿此调理，切弗浪施温补，致酿他证。如大便燥结者，可于汤内调入白蜜少许。
