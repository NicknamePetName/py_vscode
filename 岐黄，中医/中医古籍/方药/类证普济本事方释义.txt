
序  ***************************
余幼习举子业，丹铅之暇，喜涉猎岐黄家言。自《素问》《难经》，及汉、唐、宋诸名家所著书，靡不旁搜博览，以广见闻。岁十四，遭先君子忧，既孤且贫，不能自给。因弃举子业，而一意肆力于岐黄，得睹家藏宋许学士《本事方》。学士讳叔微，字知可，官集贤院学士，盖士而精于医者也。观其用药制方，穷源悉委，深得古人三昧。苟非三折肱，良不易辨。盖其心存普济，于以阐发前人之秘，以嘉惠后人者，厥功伟矣。顾世之不知者或疑之，以其官居禁中，岂其一无所建白于世，而顾不以功名显，并不以文章名。考之《宋史》，姓名不少概见，即儒林、艺术，曾不得一侧名其间，而仅见之稗官野史，抑又何也？不知宋自高庙而后，国事日非，奸良莫辨。学士以文章经济之身，处閒散之位，事权不属，强聒何为。因发愤著书，以自抒无聊之志，所谓邦无道，危行言孙。学士固不求人知，人又何能知学士也？且《宋史》成于元代，于中朝士，多所简略，安知非蒐罗未及而故逸之也。虽然君子不得志于时，而著书立说，藏之名山，传之后世，亦未可为不幸。今其书具在，读者诚能服膺而勿失，于以寿人而寿国，何莫非学士之力乎？余惧其久而湮没弗彰也，因不揣鄙陋，为笺释其义而授之梓，因为弁数言于首。
乾隆十年岁次乙丑十二月上旬长洲后学叶桂识

顾序  ***************************
天下事，精其艺者必有心传，学其艺者每有心得。今与古以心相印，乃成不朽之业也。予幼抛举业，从事岐黄，凡《内经》《素问》《金匮》，靡不童而习之。以及丹溪、东垣、节庵诸大家，亦尝博览兼收，特所见异辞，所闻异辞，莫能得其融会贯通之所在。厥后，得许学士《本事方》一书。观其因症著方，因方辨症，始觉豁然心目。然犹以为人所共见之书也，及得叶香岩先生《释义》，探原索委，使许氏未发之奇，不传之巧，尽剖而出之。予一旦秘之枕中，胜读十年书矣。嗟乎，古今人气体不相同也。无论上古之世，即如仲景以来数千年，气体厚薄，迥乎有别。以古人之成方，治今人之气体，不亦泥哉！而许学士仅去今六百馀载，香岩先生，予曾肩随共事，则是书尤觉切近于斯世也。夫先生得学士书，遂升堂入室，疗疾如神。学士得先生注，则义显理明。苦心悉见，是两人相须正殷，所谓精其艺者有心传，学其艺者有心得，非虚言也。予虽椎鲁，敢让先生以独得而不为分惠乎。且将以先生所得者，为予心得云。
乾隆五十六年岁次辛亥仲冬吴县顾文烜西畴氏撰

黄序  ***************************
余尝谓：天下事有不为，未有为之而效不至者。世人自幼习举子业，殚心于经书文艺。不几年，辄登上第，居显官，人皆以为此积学所致。余曰：此特为之而效至耳。夫天下事为之而效至者，岂徒科举之业哉！古语云：不为良相，即为良医。医之活人，其效见于当时者，在其术；其效见于后世者，在其书。昔宋儒许学士著《普济本事方》十卷，迄今医家，奉为圭臬。国朝叶香岩先生为之《释义》，许创于前，叶述于后，为之而有其效者，前后一揆矣。香岩之书，向未刊行，家无藏本，而传抄之帙，流落人间。故西畴顾君奉为枕中秘，叶氏子孙访求数十载，渺不可得。西畴身后，叶氏始访而得之，将缮本付梓，因原本与坊本多有异同，恐无以信今传后，遂从余家借得宋刻残本前六卷，及老医周蕴石家抄本后四卷，并无名氏旧抄本十卷，逐一勘对，始知《释义》本，实系许氏原书，非坊间新刻可及。刊成之日，属序于余，余曰：予不知医理也，但有医书耳。有医书而可为医理之助者，予所愿也。许书宋刻，世所罕见，余幸有之，以待今日校勘释义之用，此亦非余为之而效自至者乎。究心医理之效，通于医者得之；究心医书之效，藏其书者得之。岂不相得益彰乎？余嘉是书之刊成，而并感叶氏与余商榷之盛意，遂不辞而赘数语，以见事事为之而效自至者，凡事皆然也。继则世之读书者，又安可不稽古求是乎哉！
嘉庆岁在甲戌六月立秋前五日黄丕烈序

石序  ***************************
叶君澹安将刻其曾祖天士先生所著许氏《本事方释义》一书，而问序于余。观其原书，既有许学士之序矣，著为《释义》，则又有先生之自序，余复何言？虽然先生所以著此书之意，与澹安刻此书之故，不可以不述也。昔者神农辨百草，伊尹制为汤液，古圣君贤相，有经纬天地，翊赞幽明之功。而必斤斤于此者，诚欲消斯民夭札疬疾之灾，而全其生也。故太史公为扁鹊、仓公立传，而后世作史者宗其意，必立「方术」一门。良以医之为道，有仁寿斯民之功，非可以寻常小道视之耳。虽然六气有顺逆，四时有正变，阴阳有衰旺，血气有盈虚，起居则贵与贱，劳逸不同，禀赋则古与今，强弱亦异。治疾者，差之毫釐，谬以千里。执古方以治今病，岂有当乎。谚云：学医人费。此虽戏言，不可不察也，医岂易言哉！特是执古方不可以为医，而舍古方又何以为医？是在神明于规矩之中，若大匠诲人，不越乎斧斤绳墨，而巧拙则存乎其人尔。此许氏本事立方，而先生又因方而释其义之意也。方先生之以医鸣于世也，神明变化，起死回生。馀生晚，不及见先生，然吴中父老皆乐谈其轶事，书之虽累牍不能尽，谓为今之扁鹊、淳于意可也。将来本朝国史为方术立传，必以先生为第一人矣。顾其生平少所著作，世惟传《医方指南》一编。其书乃先生弃世后，门下学者各以所闻知荟萃而成。其方不尽出先生之手，而又无所发明，观者不知其用意之所在，故书虽盛行于世，先生度世之金针不在斯也。此书于某方治某病，某药行某经，君臣佐使，攻补升降，一一发明其义，虽所录无多，令人可获举一反三之效。其嘉惠后学，功岂在古人下哉！先生自谓一生心得在此，故迟之久而后成。书成在乾隆十年，先生年已八十矣。将缮本付梓，是岁先生遽归道山，而其书亦亡。嘉庆八年，澹安之弟羽壶，于古簏中捡得先生所著序文，因而知有此书。然求之累年不可得。至十七年，澹安之侄半帆始因其友刘景黄言，访而得之于成南顾西畴家，借归校之，宛然赵壁复还。澹安亟谋剞劂，以期寿世。惟视世所行坊本，少三十馀方。复购宋本校之，则与此书同，而坊本所多者，宋本皆无之，殆好事者于何时附益之耳。澹安以为医者依方疗疾，多一方则多一方之用，与其过而去之，毋宁过而存之，故其方虽无先生释义，仍加採录，附于原书之末。学者欲知先生圣神工巧之处，观此可以窥豹一斑矣。余先祖介庵先生，亦以医术名于世。余以仕官劳形，不克继承先业。然生平颇好方书，常景仰先生之风，而怪《指南》一书之冗杂不足以传也。今得此书，略见先生心力之所在，故乐得为之序。
嘉庆十九年六月同里石韫玉序

吴序  ***************************
吾吴叶天士先生以医名，手到病除，迄今数十年，贩夫竖子，类能举其名字。植德既高，后裔皆才俊。孙堂，精音律，有《纳书》《楹业谱》行世。曾孙铨，以名诸生献赋，授官中书，予咸与之友，顾未尝轻言医，盖守先生之遗训严矣。铨早世，其子滋，亦能文，邮寄先生所著《本事方释义》示予，而请为之序。予受而读之，叹曰：医之为道，虽本性生，未有不成之于学者也。先生天禀颖特，于岐黄家言，无所不窥。既得宋集贤院学士许叔微所撰《本事方》，抉精探微，为之句比字栉，而务发挥其所以然。精审不苟，实为晚年论定之书。然后知先生神明规矩，其于古人成法，沉潜默识，而后能变化从心若是。余深痛夫乡曲小夫，目不知书，骋其师心自用，而以性命为尝试，真所谓以药饵为刀刃者。呜乎！得先生是书，熟读而深思之，其尚知所返哉！抑予往尝见俗子佣书，遇古医方脱落残缺，辄任意补缀，一字之讹，流毒杀人。是书得滋与其世父锺遍求宋刊善本，详加校正，叶氏之有后，可喜也，且援以为习医而细心读书者法。
嘉庆十九年四月望日同里吴云谨序

朱序  ***************************
天士先生生应星占，少研儒术，天才汗漫，三馀爱涉岐黄；人事崎岖，一艺强名和缓，遂乃宣扬金匮，游戏银丸，手援祛獭之针，门驻悬蛇之辂。世惊其视垣一方，证肺六叶，触手生春，离法得意，传为华佗天授，以识分铢，俞跗神通，治蠲汤液矣。不知其葄枕奇咳，磨研理论，　晞蝨凝精，绣鸳开觉者，盖有在也。兹裔孙澹安先生是以有《类证普济本事方释义》之刻。《本事方》者，宋集贤院学士许叔微之所著也，学士负希文之志而晦于医，高卢扁之名而轶于史。始缘甄权之孝而练其术，终法陆贽之仁而笔诸书，彼其五诊精参，六微洞究，严析夫四然二反之交，匀调乎三佐一君之用，其通微则秦氏之禁方地，其集验则仓公之诊籍也。特以措词近古，聱牙或骇殷盘，加之刊本传讹，触目颇嗔燕烛。先生乃取家藏善本，罄心摘玄，出意译秘，成《释义》十卷，将付剞劂氏而未果也。今日者宰树逾围，楹书感涕，持夸朋好，群惊仙遇龙威，为体痌瘝，弗忍秘同鸿宝，裔孙等爰出藏山之本，谨刊行世之书。呜乎！百年手泽，一寸心田，不禁对是编而愀乎有感也。缅惟黄土抟人，赭鞭别草，论量五色，黄神探俞穴之微；消息三停，素女发明堂之诀。嗣是礼课十全，传称三折。《汉志》七家，唐官四属，医术尚矣！经方伙矣！然而道经委蜕，技绝针刍，仙井湮沦，灵虚鬻橘。训医为意，几多胶柱以调絃；用药如兵，无奈学书而费纸。夫古者鄚人谛色，耶律窥形，铜穴胸罗，竹筵指喻。岂有影测支兰，漫施案杌。无如闻病之阴阳易遁，隔帷之色候难区。桓侯无恙，谁征腠理之邪？壶子藏机，艰辨权衡之气，加以一方必佐使相须，一草复根茎异性。苦忆螿鱼，最良已瘻，谁知萱草，不定忘忧。而又或悖刚柔之剂，或乖配合之宜，谓巴豆而可君，信乌头以为帝，假云用毒攻毒，可复以寒增寒？此诊脉之与处剂并难也。有此二难，重之两失，经谈五运，窥天莫验有无；法列九针，论益岂兼补泻。病痟胡域乎春阳，病痤讵拘乎辛水。执叔和《脉诀》，宁赋形秉气之皆同；袭廷绍成方，奈枳实豆汤之不效。至若绍兴南局，香燥偏多；完素北人，寒凉入主。子和务泻实之方，丹溪持补阴之剂。尚温则熨五分之是炫，用冷则瓶百灌而弗衰。究之六芝五石，投宜自是同功，斗火盘冰，执己终无一是，此泥古之与偏私并失也。澹安先生暨其犹子讷人、半帆等，雅游竹素，弗业刀圭，非持门风，务标宗数，第以仙瓢宛在，难私一卷之经；命钥攸关，合扩千金之德。幸读者细绎殚精，神明应手。果堪遇学士于卷中，快领凿心之斧，讵假起先生于地下，更施续命之汤。
嘉庆甲戌孟冬朔日吴县朱昌和谨序

许学士普济本事方原序  ***************************
医之道大矣。可以养生，可以全身，可以尽年，可以利天下与来世，是非浅识者所能为也。苟精此道者，通神明，夺造化，擅回生起死之功，则精神之运，必有默相于冥冥之中者，岂可谓之艺与技术为等那？窃疑上古之时，如岐伯辅黄帝，伊尹相商王，皆有方书，以瘳民瘼。逮及后世，周有和、缓，秦有扁鹊，汉有仓公，魏有华佗，宋有徐文伯，唐有孙思邈，又皆神奇出人意表，背望踵蹑，代不乏人。自兹以往，其妙不传，间有能者，仅可一、二数。何古人精巧如是而今人之不逮也。予尝思之，古人以此救人，故天畀其道，使普惠含灵；后人以此射利，故天啬其术而不轻畀，予无足疑者。予年十一，连遭家祸，父以时疫，母以气中，百日之间，并失怙恃。痛念里无良医，束手待尽。及长成人，刻意方书，誓欲以救物为心。杳冥之中，似有所警。年运而往，今逼桑榆。漫集已试之方及所得新意，录以传远，题为《普济本事方》。孟棨有《本事诗》，杨元素有《本事曲》，皆有当时事实，庶几观者，见其曲折也。予既以救物为心，予而不求其报，则是方也，乌得不与众共之。

类证普济本事方序  ***************************
甚哉！治病于未病之先者，无其人哉！世皆治病于已病之后，于是乎方立。然方固不同。有传之于古，有验之于今，有得之师授，有得之人传。总未明乎方之旨，以及药之升降、浮沉、寒热、温平、良毒之性，与夫宣通、补泻、轻重、滑涩、燥湿、反正、类从之理，而徒执方以疗病，犹夫未能格知诚正，而欲秉国钧，执国政，致斯民于仁寿之域也，得乎哉？故良医与良相同尊，有由来也。许子叔微，白沙人也，夙颖慧，嗜岐黄。绍兴中举进士，仕翰林学士，服官之暇，研究经论。每遇疑难，必阐其蕴，发其微，究其源，穷其奥，以故奇症怪病，皆能疗之。手著《伤寒发微论》，《伤寒百证歌》《议证二十二篇》《仲景脉法》诸书，皆脍炙人口。至《本事方》其后焉者也。举生平救治诸方投而辄验者，集成一书。分为十卷，名曰《证治普济本事方》。于本事而颜之曰普济，不特以慈祥恺侧之怀，发而为救世利民之事，并欲使黄冠缁衣，咸受其化裁，不致抱疴而莫救，庸医昧士，俱遵其例派，毋庸杜撰以争奇。故于方后，或述病源，或明用药，使人一览而易晓焉。向使许子非沉溺于三皇五帝之书，浸淫乎诸子百家之说，乌能出奇无穷，良效如是？业医者得其方而玩索之，识见于是而益开，举业于是而益粹。即不知医者，身处乎僻壤穷乡，求良医不速者，得是书而珍惜之，开卷亦可检方，斟酌即能自药。其有补于天下后世也，岂浅鲜哉！是亦普济之义也夫。
钱开礼谨序


类证普济本事方坊刻王氏本备录  ——————————————————————————————————————————————————————————————————————————————————————————

第一卷（计第一条）  ***************************
●苏合香圆　治气中暴厥。
白术　青木香　乌犀角（屑）　香附子（炒去毛）　朱砂（研，水飞）　诃黎勒（煨，取皮）　白檀香　安息香（另末，无灰酒一升熬膏）　沉香　麝香（研）　丁香　荜茇（各二两）　龙脑（研）　苏合香油（各一两，入安息香膏内）　熏陆香（一两，别研）
上为细末。入研药匀，用安息香膏并炼白蜜和剂。每服旋圆如梧子大。早取井华水，温冷任意，化服四圆，老人、小儿化服一圆。温酒服亦得。并空心服之。腊纸裹一圆如弹子大，绯绢袋当心带之，一切邪神不敢近。

第二卷（计九条）  ***************************
●卫真汤　按：在黑锡圆下。治丈夫妇人元气衰惫，荣卫怯弱，真阳不固，三焦不和。上盛下虚，夜梦鬼交。觉来盗汗，面无精光。唇口舌燥，耳内蝉鸣。腰痛背倦，心气虚乏。精神不宁，惊悸健忘，饮食无味，日渐瘦悴。外肾湿痒，夜多小便，肿重冷痛，牵引小便。足膝缓弱，行步艰难。妇人血海久冷，经候不调，或过期不至，或一月两来。赤白带下，漏分五色。子宫感寒，久不成孕，并皆治之。此药大能生气血，遇夜半子时肾水旺极之际，补肾实脏，男子摄血化精。诸病未萌之前，皆能制治，使不复为梗。
人参（一两半）　当归（酒浸一宿）　青皮（去白）　丁香（各一两）　川牛膝（童便、酒各半盏，浸一宿）　生地黄（各二两）　白茯苓　木香　肉豆蔻　熟地黄（温水洗）　山药（各三两）　金钗石斛（五两）
上为细末。每三大钱，酒调下，盐汤亦得，空心食前一服。妇人诸病，童便同酒调，空心服。
●鳖甲圆　按：在石斛散下。治劳嗽虚症，及鼻流清涕，耳作蝉鸣，眼见黑花，一切虚症。丈夫妇人皆可服。
五味子（二两）　鳖甲　地骨皮（各三两）
上为末，炼蜜圆如梧子大，空心食前，温酒或盐汤任意服三、五十圆。妇人醋汤下。
此方乃曲江人家秘方，服效者众，且处方有理。
治气虚头疼　又方　按：在第二方之下。治肾虚头痛。
硫黄　食盐（等分）
为末，水调生面，和圆梧子大。每薄荷茶下五圆。
白附子散　又方　治偏正头风。
白附子　白芷　猪牙皂荚（去皮，等分）
为末。食后茶清服，仰卧少顷。
●荆芥散　按：此下三方，在羚羊角散之下。治头风。
荆芥　石膏（煨成性，等分）
上为细末。每服二钱，姜三片、葱白三寸和须使，水一盏，煎至七分，食后服。
●透顶散　治偏正头风，夹脑风，并一切头风，不问年深日近。
细辛（表白者，三茎）　瓜蒂（七个）　丁香（三粒）　糯米（七粒）　脑子　麝香（各一黑豆大）
上将脑、麝乳钵内研极细，却将前四味研匀，另自治为末，然后入乳钵内荡起，脑、麝令匀，用瓦罐子盛之，谨闭罐口。患人随左右搐之一大豆许，良久，出涎一升许则安。
●又方
女人头晕，天地转动，名曰心眩，非血风也。胆子矾一两，细研。胡饼剂子一个，按平一指厚，以篦子勒成骰子大块，勿界断，于瓦上焙乾。每服一骰子，为末，灯心竹茹汤调下。
黑龙圆　又方　治八般头风。
草乌尖　细辛（等分）　黄丹（少许）
上为细末，用苇管搐入鼻中。
●又方
头风白屑痒甚。
藜芦末沐头，擦之，紧包二日夜，避风，效。

第三卷（计一条）  ***************************
●川芎圆　按：在芫花圆下　治膈上痰。
川芎（二两，细锉，慢火熬熟）　川大黄（二两，蒸令乾）
上件焙乾为末。用不蛀皂角五、七挺，温水揉汁，绢滤出渣。瓦罐中熬成膏。和前二味为圆如桐子大。每服十五圆，小儿三圆，姜汤下。

第四卷（计三条）  ***************************
灵砂丹　又方　治热毒赤痢。
黄连二两，切，瓦焙令焦，当归一两，焙为末，入麝香少许。每服二钱，陈米饮下。佛智和尚在闽以此济人。
寒热痁疾方　按：在地仙散下
人言（一钱）　绿豆根
为末，无根井水圆绿豆大，黄丹为衣。阴乾。发日五更，冷水下五七圆。
●酒浸牛膝圆　按：在鹿茸圆下。治腰脚筋骨痠无力。
牛膝（三两，炙黄）　川椒（半两，去目併合口者）　附子（一个，炮去皮脐）　虎胫骨（真者半两，醋炙黄）
上㕮咀，用生绢作袋，入药扎口。用煮酒一斗，春、秋浸十日，夏浸七日，冬浸十四日，每空心饮一大盏。酒尽，出药为末，醋糊为圆。每服二十圆，空心，温酒盐汤任下，忌动风等物。

第五卷（计十七条）  ***************************
槐花散　又方　治肠风下血。
五倍子　白矾（各半两）
为末，顺流水圆梧子大。每服七圆，米饮下，忌酒。
●又方　治酒痢下血。
百药煎、五倍子、陈槐花等分，焙研末，酒和圆梧子大，每服五十圆，米饮下。
肠痔下血　又方　治热毒下血方。
金星草　乾姜（各三两）
为末，每服一钱，新汲水下。
梅师方　又方　治衄血不止。
薄荷汁滴之，或以乾者水煮，棉裹塞鼻。
●热病后眼患方　按：在菊花散下　治诸眼患，因热病后毒气攻眼，生翳膜遮障。服此药遂旋消退，不犯刀针。
青葙子　防风　枳壳（各一两）　茺蔚子　细辛　黄连（各半两）　枸杞子　泽泻　生地黄　石决明（各一两半）　车前子　川当归　麦门冬（去心，各二两）
上各如法修治，焙乾为末，炼蜜圆如梧子大。每服三十圆，饭饮吞下。忌一切热毒物。
●治睛疼难忍者方　按：以下三方在庞安常二方下。
川当归　防风　细辛　薄荷（各等分）
上为末。每三钱，麦门冬熟水调下，食后，日、午、夜卧各一服。
●针头圆　治男、妇、室女、小儿诸般赤眼。
川乌尖（七枚，怀干）　白殭蚕（七枚，去嘴怀干）　鹏砂（十文）
上为末，用猪胆汁调药成软块，摊碗内。荆芥、艾各一两，皂角小者一茎，烧，将药复熏之。常将药膏揽匀转，又摊又熏，以皂角、荆芥，艾尽为度，再收成块。用油纸裹，入地中。冬天两日夜，夏天一夜，春、秋一日夜，取出圆如针头大。每一圆入眼中，妙。
●又方
眼生黑花，年久不治者。椒目炒，一两，苍术炒，一两，为末，醋和圆梧子大。每服三十圆，醋汤下。
犀角升麻汤　又方　治牙齿疼痛方。
大川芎藭一个，入旧糟内藏一月取，焙，入细辛同研末，揩牙。
●又方　治牙齿肿痛方。
马齿苋一把，嚼汁渍之，即日肿消。
●又方
风虫牙痛，龈常出血，渐至崩落、口臭，极效。大黄，米泔浸软，生地黄，各旋切一片，合定贴上，一夜即愈。未愈再贴。忌说话，恐引入风。
口生疮方　又方　按：以下五方，俱在口生疮方下　治膈上热极，口舌生疮方。
腻粉（一匕）　杏仁（七粒，不去皮尖）
上二味，临卧时细嚼，令涎出则吐之。用温汤漱口，未痊可又用。
●又方　治同上。
胆矾一块，用百沸汤化开，含漱一夕，可瘥八分。
●又方　治口舌生疮方。
用生姜一块，临睡时细嚼含睡，不得出气，眠著不妨，睡觉嚥下。
●加减甘露饮　治男子、妇人、小儿胃客热，口臭牙宣，赤眼口疮，一切疮疼，已散未散，皆可服之。
熟地黄　生地黄　天门冬（去心）　黄芩　枇杷叶　山茵陈　枳壳　金钗石斛（各一两）　犀角（尖）　甘草（各五钱）
上为末。每服二钱，水一盏，煎至七分，去渣，食后临卧温服。小儿一服分作两服，更斟酌与之。
●又方　治虚壅上攻，口舌生疮。
草乌（一个）　南星（一个）　生姜（一块）
为末，醋调作掩子，贴手脚心。
黄耆汤　又方　治耳卒聋闭方。
以鼠胆汁二枚滴之，如雷鸣时即通。

第六卷（计五条）  ***************************
●治鼠疬、瘰疬方　按：以下五方，在决明甘草汤下。
刺蝟皮，瓦上炒，研末，加水银粉敷。
●又方　治同上。
土附子（一枚）　食盐（三斤）　小便（五升）
上三味，同浸半月日，取出，将附子去黑皮，阴乾为末。用黑豆煮烂，研为膏，圆附子末如梧子大。每服十圆，酒吞下，早晚二服。
●火丹方　治丹从脐起。
槟榔末，醋调敷之。
●又方　治烟火丹发从背起，或两胁及两足赤如火。
景天草、真珠末一两，捣和如泥涂之。
●又方　治萤火丹从头起。
慎火草，和苦酒涂之。

第七卷（计一条）  ***************************
●染鬚发方　按：在卷末。
生地黄一斤，生姜半斤，各洗，研自然汁，留滓用。不卧。皂荚十条，去皮弦，蘸汁，炙至汁尽为度，同入罐内，泥固，煅存性，为末。用铁器盛末三钱，汤调停二日，临卧染鬚发，即黑。


普济本事方治药制度总例  ——————————————————————————————————————————————————————————————————————————————————————————

普济本事方治药制度总例  ***************************
古之圣人，不治已病而治未病，是以民无夭札，物无疵疠，患病者少，故无方药以治病也。后世之人不然也，以酒为浆，以妄为常，不知持满，不时御神，务快其心，匿于生乐，起居无时，饮食无节，奸贪诈伪，无所不至，以致六气侵于外，七情扰于中，故人每每多病。所见之病，或内因，或外因，或不内外因。或暴至，或因循，病态百出，不得不有赖于金石、草木、昆虫、鸟兽、鳞介之药也。然而必土产之道地，炮制之精良，按方留心施治，无不效验。否则虽是长桑、扁鹊、仲景诸贤之方，投之不得效验也。非惟无益于病，抑且有害于人，则道地之与炮制，岂可忽乎哉？但炮制之法，宜生宜熟，宜刀圭，宜㕮咀，宜酒制，宜酥炙，当悉遵雷公制度，庶不悖古人立方之意。仆不揣鄙陋，聊赘数言，以供同志之採择云。白沙许叔微知可氏谨识。
菟丝子，酒浸。曝焙乾用。纸条子同碾，即便为末。
半夏沸汤浸至温，洗去滑，换汤洗七遍，薄切焙。
乳香，挂窗孔中风乾研，或用人指甲研，或以乳钵坐水盆中研。
天雄、附子、乌头，灰火炮裂，去皮、尖用。
牡蛎，盐泥固济干，火烧通赤，去泥用。
鹿茸，酥炙黄，燎去毛。
诸角，镑治为细末方入药。
苁蓉、牛膝，酒浸水洗，焙乾用。
破故纸、蛇床子、茴香，炒令香。
桂，去粗皮，取心用，不见火。
葶苈，苦者炒令香。
桃、杏、郁李仁，皆去皮尖，微炒。
天、麦二门冬，略用水浥，去心。
杜仲，去皮，锉如豆，炒令黑。
桑螵蛸，涂酥，慢火炙令香。
大黄，以温纸裹，甑上蒸。
枳壳，去穰细切，麸炒黄。
厚朴，去粗皮，生姜汁炙。
椒，去目併合口，微火炒，地上出汗。
前胡、柴胡、藁本，皆去苗净洗。
诸花，皆去萼及梗。
远志、牡丹、地骨皮，去心。
阿胶，碎之，蛤粉炒成珠子。
石苇、枇杷叶，温水浸，刷去毛，焙。
蛇蜕、蝉蜕，洗去土炙。蝉去头、足。
巴豆，去皮、心膜，细研，新瓦上出油。
蛇黄，炭火煅通赤，醋淬三、五度。
酸枣仁，微炒，去皮研。
当归，洗去芦，薄切，焙乾称。
花蛇、乌蛇肉，酒浸，去皮骨炙。
真珠母，未钻真珠也，研如粉。
吴茱萸，浸七次，焙。
香附子，麸炒，舂去皮。
芫青、斑猫，去头、翅、足。
败龟、虎骨，并酥炙。
殭蚕，去丝、嘴，炒。
乾漆，炒至大烟出。
防风，去钗股者。
皂角，去皮弦，炙用。
茵芋，去梗，锉，炒用。
木鳖，去壳研。
虎晴，酒浸，切，焙。
威灵仙，去苗，洗。
紫苏子，淘洗。
鳖甲，醋炙黄。
黄连，去须用。
甘草，炙。
乾姜，炮。
蜈蚣，去头足。
蝎，去毒。
水蛭，炒焦。
柏子仁，研。
茯神，去木。
细辛，去叶。
神麴，碎炒。
青皮，去白。
茯苓，去皮。


附  ——————————————————————————————————————————————————————————————————————————————————————————

附：叶香岩传  ***************************
君名桂，字天士，号香岩。先世自歙县迁吴。诸生隆山公，曾祖也。祖紫帆，有孝行，通医理。至君考阳生而精其术。范少参长倩无子，晚得茯庵太史，生无穀道，啼不止。延医视之，皆束手。阳生翁至曰：是在膜里，须金刀割之。割之而穀道果开。太史既长，为紫帆翁作传以报焉。君少从师受经书，暮归，阳生翁授以岐黄学。年十四，翁弃养，君乃从翁门人朱君某专学为医。朱君即举翁平日所教教之，君闻即彻其蕴，见出朱君上，因有闻于时。君察脉，望色，听声，写形，言病之所在，如见五藏症结。治方不执成见，尝云：剂之寒温，视疾之凉热。自刘河间以暑火立论，专用寒凉。东垣论脾胃之火，必务温养，习用参附。丹溪创阴虚火动之说，又偏于寒凉，嗣是宗丹溪者多寒凉，宗东垣者多温养。近之医者，茫无定识，假兼备以幸中，借和平以藏拙，甚至朝用一方，晚易一剂，而无有成见。盖病有见证，有变症，有转症，必灼见其初终转变，胸有成竹，而后施之以方，否则，以药治药，实以人试药也。持论如是，以是名著朝廷，下至贩夫竖子，远至邻省外服，无不知有叶天士先生，由其实至而名归也。居家敦伦纪，内行修备，交朋友以忠信，人以事就商，为剖析成败，如决疾然，洞中窍会。以患难相告者，倾橐拯之，无所顾藉。君又不止以医擅名者。没年八十，配潘孺人。子二：奕章、龙章。奕章亦善医，以君名掩。孙二：堂、坚。曾孙三人，习儒业，食君之德，高大家声将于是乎在。
论曰：自太史公传仓公，件系其事。陈承祚作《华佗传》因之。后戴九灵、宋景濂仿其体作《名医传》。君不欲以医自名，并不欲以医传后。临殁诫其子曰：医可为而不可为，必天资敏悟，又读万卷书而后，可借术济世。不然，鲜有不杀人者，是以药饵为刀刃也。吾死，子孙慎无轻言医。鸣呼！可谓达且仁矣。


卷第一  ——————————————————————————————————————————————————————————————————————————————————————————

治中风肝胆筋骨诸风  ***************************
治肝经因虚，内受风邪，卧则魂散而不守，状若惊悸。真珠圆。
真珠母（三分，研细同碾）　熟乾地黄　当归（各一两半）　人参　柏子仁　酸枣仁（各一两）
云茯神　暹逻犀角　龙齿　海南沉香（忌火，各半钱）
上为细末，炼蜜为圆如梧子大，辰砂为衣。每服四、五十圆，金银薄荷汤送下。日午、夜卧服。
释义：此安神熄风之方也。真珠母气味咸寒，入足厥阴，以之为君。熟地黄气味甘寒微苦，入足少阴。当归气味苦辛甘微温，入手少阴。二味为臣。人参气味甘微温。入足阳明。柏子仁气味苦辛微温，入足厥阴。枣仁气味苦平，入手少阴。茯神气味甘平，入手少阴。犀角气味苦酸咸寒，入足厥阴。龙齿气味凉涩，入足厥阴。沉香气味辛微温，入足少阴。以之为佐、使者，因肝虚受邪，内风鼓动，致神魂不守。藉水之滋养，肝风得熄，飞扬者得以镇静，使坎离交合，神旺气和，自然安适矣。
●独活汤
独活（黑者）　防风　华阴细辛　酸枣仁　前胡　半夏曲　五味子　沙参　羌活　甘草　白茯苓　人参（各一两）
上为粗末，每服四大钱。水一盏半，生姜三片，乌梅肉半个，同煎至八分，去滓。不拘时候。
释义：此祛风养正之方也。独活气味苦辛甘平，气味俱薄，浮而升，阳也。入足厥阴、少阴，引经之风药，故以之为君。防风气味辛甘温，入手、足太阳之风药。细辛气味辛温，气厚于味，阳也，入足厥阴、少阴，引经之药。枣仁气味苦平，入手少阴。前胡气味苦辛微寒，阳中之阴，降也，入手足太阴、阳明之风药，其功长于下气。半夏气味苦辛微温，沉而降，阴中阳也，入足阳明，除痰散逆。五味子气味酸苦咸微温，收敛散逆之气，入足少阴。沙参气味甘苦微寒，能补五脏之阴，入足厥阴。羌活之气味与独活同，入足太阳，兼能利水。甘草气味甘平，兼通入十二经络，诸味得之，皆能缓其性，乃君子之品也。茯苓气味甘平淡渗，入足阳明，引诸药达于至阴之处。人参气味甘微温，入足阳明，能补五脏之阳，使身中正气大旺，外邪不能侵犯矣。
绍兴癸丑，予待次四明。有董生者，患神气不宁，每卧则魂飞扬，觉身在床，而神魂离体，惊悸多魇，通夕无寐。更数医而不效。予为诊视，询之曰：医作何病治？董曰：众皆以为心病。予曰：以脉言之，肝经受邪，非心病也。肝经因虚，邪气袭之。肝，藏魂者也，游魂为变。平人肝不受邪，故卧则魂归于肝，神静而得寐。今肝有邪，魂不得归，是以卧则魂飞扬若离体也。肝主怒，故小怒则剧。董欣然曰：前此未之闻，虽未服药，已觉沉疴去体矣。愿求药法。予曰：公且持此说与众医议所治之方，而徐质之。阅旬日复至云：医遍议古今方书，无与病相对者。故予处此二方以赠，服一月而病悉除。此方大抵以真珠母为君，龙齿佐之。真珠母入肝经为第一，龙齿与肝同类故也。龙齿、虎睛，今人例作镇心药。殊不知龙齿安魂，虎睛定魄，各言类也。东方苍龙，木也，属肝而藏魂。西方白虎，金也，属肺而藏魄。龙能变化，故魂游而不定。虎能专静，故魄止而有守。予谓治魄不宁者，宜以虎睛。治魂飞扬者，宜以龙齿。万物有成理而不说，亦在夫人达之而已。
治中风虽能言，口不喎斜，而手足嚲曳，脉虚浮而数，风中腑也。盖风中血脉按：宋本无血字则口眼喎斜，风中腑则肢体废，风中脏则性命危。凡风中腑，宜汗而解。　星附散　。
天南星　半夏（二味薄切，姜汁浸透）　川乌　白附子　黑附子　白茯苓　人参　白殭蚕　没药（以上各等分）
上为粗末，每服二钱，水酒各一盏，同煎至八分，去滓热服，二、三服，汗出瘥。顷在桐庐，有人患此症，三投此药得汗，手足能举。
释义：天南星气味苦辛温，食之令人麻，入手、足太阴脾肺之药。半夏气味苦辛温，入足阳明，除痰散逆。川乌气味辛大热，入足太阳、少阴，外邪透骨者，非此不能入。白附子气味辛甘大温，入足阳明，神迷痰塞者，非此不能醒。黑附子气味辛大热微咸，入手、足少阴，茯苓气味淡渗甘平，入足阳明。人参气味甘温，入足阳明，守定中宫正气，群药得以流行。白殭蚕气味咸辛，入手、足阳明，引药入络。没药气味苦平辛香，入足阳明，能散血而引药入络。盖中风原系急病，经络诸窍闭塞，非守护中宫正气，则群剂辛热攻邪之药何由奏效？此真祛邪扶正之方也。
治体虚有风，外受寒湿，身如在空中，　二生散。
生附子（去皮脐）　生天南星（各等分）
上二味，㕮咀，每服四大钱。水一盏半，生姜十片，慢火煎至八分，去滓服。戊午年，予在新安有此疾，张医博子发授此方，三服愈。
释义：此攻邪祛病之方也。外有风邪，内有湿邢，身如在空中，补药难投。取生附子气味辛热，直入手、足少阴，天南星气味苦辛温，直入手、足太阴；再佐以生姜之味辛达表，使内外之邪不得停留。病既去，则正气自然渐复矣。
治中风忽然昏若醉，形体昏闷，四肢不收，风涎潮于上膈，气闭不通，宜用　救急稀涎散。
猪牙皂角（四挺，肥实不蛀者，去黑皮）　晋矾（光明者，一两）
上细末，研匀。轻者半钱，重者三字匕。温水调灌下。不大呕吐，但微微冷涎出一二升便得醒。醒后缓而调，治按：宋本醒作惺，后作次。不可使大便。按：宋本作便大段，疑误，当从坊本作便大服。亦恐过伤人。孙兆方。
释义：猪牙皂角，气味辛温开窍。晋矾气味凉涩，俱入手太阴、足阳明，能开窍，通经络，祛风，降痰涎。暴病救急之方也。得神清气爽，再当审药疗治。
治中风同前证。　胜金圆。
生薄荷（按：宋本注半斤）　朱砂（研，各半两。按：宋本无各字）　瓜蒂末　藜芦末（各一两）　猪牙皂角（二两，槌碎。水一升，同薄荷一处捣取汁，慢火熬成膏）
上将朱砂末一分，与二味末研匀，用膏子搜和，圆如龙眼大，以馀朱砂为衣。温酒化服一圆，甚者二圆，以吐为度。得吐即省，不省者不可治。《必用方》论中风无吐法，引金虎、碧霞为戒，且如卒暴涎生，声如引锯，牙关紧急，气门闭不行，汤药不能入，命在须臾，执以无吐法可乎？但不当用银粉药，恐损脾，坏人四肢尔。予每用此二方，每每有验。
释义：薄荷气味辛凉，入手太阴、足厥阴。朱砂气味苦温，入手少阴。瓜蒂气味苦寒，入手阳明。藜芦气味辛温，入手阳明。猪牙皂角气味辛温开窍，入手太阴。中风而致神昏肢痿，气闭不宣，卒暴生涎，声如引锯，非宣通不能效验，即吐法亦宣通之意也。
治一切风。　拒风丹。
川芎（四两）　天麻　甘草（各一两）　防风（一两半）　荜茇（半两）　细辛（三钱半）
上细末，炼蜜和杵，分作三十圆。按：宋本作每两作三十圆。每服一粒，细嚼，荆芥汤或温酒下。寻常些小伤风，头痛鼻塞，项强筋急皆可服。予家常合，老幼所须之药。按：此下应照坊本，增入苏合香圆则后方贯，今将坊本所增备录附后。
释义：川芎气味辛温，上行头目，入足少阳、厥阴，引经之风药。天麻气味辛平，入足阳明、厥阴，能熄肝风，此头晕。甘草气味甘平，通和诸经络，防风气味辛甘温，入手、足太阳之风药。毕拨气味辛温，入足太阴，能通中宫之阳。细辛气味辛温，入足少阴，此乃偶因气郁伤风，头痛项强，鼻塞，痰逆如厥。辛散诸品佐以甘缓，则外邪去而正不伤，以之为丹丸者，亦缓治之法也。
世言气中者，虽不见于方书，然暴喜伤阳，暴怒伤阴，忧愁失意按：宋本作不意。气多厥逆，往往多得此疾，便觉涎潮昏塞，牙关紧急，若概作中风侯，用药非止不相当，多致杀人尧祐庚午，母氏亲遭此祸，至今饮恨。母氏平时食素，气血羸弱，因先子捐馆忧恼，忽一日气厥，牙禁涎潮。有一里医便作中风，以大通圆三粒下之。大下数次，一夕而去。予常痛恨，每见此症，急化苏合香圆四、五粒，灌之便醒，然后随其虚实寒热而调治之，无不愈者。经云：无故而喑，脉不至，不治自己。谓气暴逆也，气复则已。审如是，虽不服药亦可。
范子默记崇宁中凡两中风，始则口眼喎斜，次则涎潮闭塞，左右共灸十二穴，得气通。十二穴者，谓听会、颊车、地仓、百会、肩髃、曲池、风市、足三里、绝骨、发际、大椎、风池也，依而用之，无不立效。
元符中，一宗人得疾，逾年不瘥，谒医于王思和绎，思和具脉状云：病因惊恐，肝脏为邪，邪来乘阳明之经，即胃是也。邪盛不畏胜我者，又来乘肺，肺缘久病气弱全无，复受肝凌侮，其病时复头眩，瘛瘲抽掣，心胞伏涎，久之则害脾气。要当平肝气使归经，则脾不受克。脾为中州土，主四肢一体之事，脾气旺则土生金，金旺则肺安矣。按：宋本上旺字作正。今疾欲作时，觉气上冲者，是肝侮肺，肺不受侮，故有此上冲。肼胜则复受金克，故搐搦也。以热药治之，则风愈甚，以冷药治之，则气已虚。肺属金，金为清化，便觉脏腑不调。今用中和温药，抑肝补脾，渐可安愈。今心忪，非心忪也，胃之大络名曰虚里，络胸膈及两乳间，虚而有痰则动，须臾时发一阵热者。按：宋本臾作更须。是其候也。服下三方，一月而愈。思和，名医，寓仪真时人少知者，后至都下，声名籍甚，为医官。政和中，度为黄冠，终蕊珠侍宸。　续断汤。
续断　杜仲　肉桂　防风　牛膝　白茯苓　细辛　人参　甘草　当归　白芍药（各一两）　川芎　秦艽　川独活　熟乾地黄（各三两）
上为细末。每服二钱，水一盏，生姜三片，枣一个，同煎至七分。空心食前稍热服。
释义：续断气味苦辛微温，入足厥阴，能续筋骨。杜仲气味辛甘温，入足厥阴，益精气，壮筋骨。肉桂气味辛甘大热，入足厥阴、少阴。防风气味辛甘温，乃足太阳引经之风药。牛膝气味酸咸平，入足厥阴。茯苓气味甘平淡渗，入足明阳。细辛气味辛温，入足少阴。人参气味甘温，入足阳明。甘草气味甘平，入足太阴。当归气味辛温；白芍气味酸微寒，皆入足厥阴。川芎气味辛温，入足少阳、厥阴，秦艽气味苦平，入手、足阳明。兼入肝、胆。独活气味苦辛，入足少阴。熟地黄气味甘寒微苦，入足少阴。因惊恐致病，脾受肝侮。土为金母，母病则金不胜木，用抑肝补脾，甸安中下，渐可向愈矣。
●薯蓣圆
薯蓣　人参　沙参　远志　防风　真珠母　紫石英（研，水飞）　茯神　虎骨（各一两）　虎睛（一对。二味须真者）　龙齿　华阴细辛　石菖蒲　五味子　丹参（各一两。按：宋本作各一分）
上细末，炼蜜为圆梧子大，每服三十圆至五十圆，金银薄荷汤下，食后临卧服。
释义：薯蓣即山药也，气味甘平，入足太阴、阳明。人参气味甘温，能补五脏之阳。沙参气味甘苦微寒，能补五脏之阴。远志气味辛温，入手、足少阴。防风气味辛甘温，入足太阳。真珠母气味咸苦寒，入足厥阴。紫石英气味辛温，入足厥阴。茯神气味甘平，入手少阴。虎骨气味咸辛，入足厥阴。虎睛气味咸平，入手太阴，能定魄。龙齿气味凉涩，入足厥阴，能安魂。细辛气味辛温，入肾。石菖蒲气味辛平，入手少阴。五味子气味酸苦咸微温，入肾，收敛散逆之气。丹参气味苦微寒，入手少阴。惊恐所致之病久不愈，致神不内守，魂魄飞扬，填补五脏之阴阳，使心肾交合，外邪乌能侵入耶？
●独活散
川独活　白术　白茯苓　威蕤　秦艽　柏子仁　甘草（各一两）　犀角　川椒（去目，炒黑，出汗）　熟乾地黄　枳实　白芷　官桂（各半两）　人参（一两。按：宋本作一分）
上细末，每服二钱，水一盏，生姜三片，枣一个，同煎至七分，不拘时候服。
释义：独活气味苦辛甘平，入足厥阴、少阴。白术气味甘温微苦，入足太阴、阳明。茯苓气味甘平淡渗，入足阳明。葳蕤气味甘平，入手、足太阴。秦艽气味苦平，入手、足阳明，兼入肝胆。柏子仁气味苦辛微温，入足厥阴。甘草气味甘平，入足太阳。犀角气味苦酸咸寒，入足厥阴、手少阴。川椒气味辛温，入手、足太阴及命门。熟地黄气味甘寒微苦，入足少阴。枳实气味苦寒，入足太阴。白芷气味辛温，入手、足阳明，引经之药。官桂气味辛温，入足厥阴。人参气味甘温，入足阳明。即惊恐亦七情所伤之病，致脏腑偏胜不平，故用补五脏之药护持正气，虽用独活为主，再佐以辛温苦寒之品，使偏胜者得以和平，客病何由得入哉？
治风在肝脾，语蹇脚弱，大便多秘。　地黄酒。
熟乾地黄（四两）　附子　茵芋　羌活　防风　芎藭（各一两）　石斛（二两）　丹参　牛蒡根（各二两半）　牛膝　杜仲　桂枝（各一两半）　大麻子（一升）
上细锉，入绢袋盛，宽贮之。用无灰酒一斗五升，封渍七日，逐日空心食前饮一盏，微醺，勿令吐。按：宋本微作常。
释义：熟地黄气味甘寒微苦，入足少阴。附子气味咸辛大热，入手、足少阴。茵芋气味苦温微辛，入足少阳、厥阴。羌活气味苦辛，入足太阳、厥阴、少阳。防风气味苦辛甘微温，入手、足太阳。芎藭气味辛温，入足少阳、厥阴，上行头目。石斛气味苦甘平微咸，入足太阴、少阴。丹参气味苦微寒，入手少阴。牛蒡根气味辛凉微苦，入手太阴，手、足阳明。牛膝气味酸咸平，入足厥阴。杜仲气味辛平微温，入足少阴、厥阴。桂枝气味辛甘温达表，入足太阳。大麻子仁气味甘平，入手阳明、足太阴，润燥之品。此邪在肝脾之经络，语蹇脚弱，便难。护持下焦正气，使攻病之味得行其志，则邪去而正自复矣。
治中风内虚，脚弱语蹇。　防风汤。
石斛（一两。按：宋本作一两半）　乾地黄　杜仲　丹参（各一两一分）　防风　川芎　麦门冬　桂心　川独活（各一两）
上为粗末。每服五钱，水一大盏半，枣一枚，同煎至八分，去滓温服。
释义：石斛气味甘平微苦咸，入足太阴、少阴。乾地黄气味甘寒微苦，入足少阴。杜仲气味辛平微温，入足少阴、厥阴。丹参气味苦微寒，入心。防风气味苦辛甘温，入手、足太阳。川芎气味辛温，入足少阳、厥阴。麦门冬气味甘凉微苦，入手太阴、少阴。桂心气味辛甘大热，入足少阴、厥阴。独活气味苦辛甘平，入足少阴、厥阴之风药。因内虚中风，语蹇脚弱，表平温经之品，得风药之引入经络，祛邪扶正，其功岂不伟哉！
治中风入脾肝经年，四肢不遂，舌强语蹇。　竹沥汤。
威灵仙　附子　桔梗　防风　蔓荆子　枳壳　川芎　当归（各等分）
上为粗末，每服四钱，水一盏，竹沥半盏，生姜三片，同煎至八分，去滓温服，日三、四，忌茗。
释义：威灵仙气味苦平微辛咸，去风利水，通十二经脉。附子气味辛咸大热，入手、足少阴。桔梗气味苦辛平，入手太阴及足少阴，能利咽喉。防风气味苦辛甘温，入手、足太阳。蔓荆子气味苦微温，入足太阳，上行而散。枳壳气味苦寒，入足太阴。川芎气味辛温，入足少阳，厥阴，能行头目。当归气味辛甘温，入心脾。此治风邪入肝脾，久不能愈者。诸药之升降搜逐，藉竹沥之甘寒滑润，兼能利窍，生姜之辛温达表，邪不能容留经络，其疾自当去矣。
治久风邪入肝、脾二经，言语不转。　防己汤。
汉防己　防风　桂心　附子（按：宋本注各半两）　威灵仙（按：宋本注三分）　麻黄（各半两。按：宋本无各字）
上为粗末，每服四钱，水一盏，引子半盏，煎至七分，去滓温服，日三、四。引子用竹沥、荆沥、地黄汁各一盏，生姜汁半盏，和匀用之。以上四方，庞先生传，审而用之，良验。
释义：汉防己气味辛平，能行下焦，祛风利湿，入足太阳。防风气味辛甘温，入足太阳。桂心气味辛甘大热，入足少阴、厥阴。附子气味咸辛大热，入手、足少阴。威灵仙气味苦微辛咸平，通利诸经络。麻黄气味辛温，入手太阴、足太阳，表散药中之峻者也。肝脾二经之风邪久不能去，得群药中之疏利，犹虑留邪，佐以竹沥、荆沥之甘寒而滑，生地黄汁之苦寒而润，生姜汁之辛温而通，邪岂能留耶？
治筋急项强，不可转侧。　木瓜煎。
宣州木瓜（二个，取盖去穰）　没药（二两，研）　乳香（一两，研。按：宋本本作一分，研）
上二味，纳木瓜中，用盖子合了，竹签定之，饭上蒸三、四次，烂研成膏子。每服三、五匙，地黄酒化下。生地黄汁半盏，无灰上酝二盏和之，用八分一盏，热暖化膏。有人患此病，自午后发，黄昏时定。予曰：此患必先从足起，经言：十二经络各有筋，惟足少阴之筋自足至项。大抵筋者，肝之合也。日中至黄昏，天之阳，阳中之阴也。又曰：阳中之阴，肺也，自离至兑，阴旺阳弱之时，故灵宝毕法云：离至乾，肾气绝而肝气弱，肝肾二脏受阴气，故发于是时，予授此方，三日而愈。
释义：木瓜气味酸平，入手、足太阴，能行下焦，治霍乱转筋诸恙。没药气味苦平，通瘀血，入足阳明。乳香气味辛微温，入手、足少阴，宣通瘀痹，病致筋急项强，不能转侧者。得木瓜之收敛正气，通行下焦，又兼二味之通瘀伸经，生地黄汁之润下，酒之辛温上升，使经络之中安妥，病何由得留哉！
同官歙丞张德操尝言，其内子昔患筋挛，脚不能屈伸者逾年，动则令人持抱，求医于泗水杨吉老，吉老云：此筋病也，宜服下三方。服一年而愈。
治筋极。　养血地黄圆　春夏服之。
熟乾地黄（十两。按，宋本作十分）　顽荆（按：宋本作一分）　山茱萸（五分）　黑狗脊（去毛，炙）　地肤子　白术　乾漆　蛴螬（新瓦上炙。按：宋本作干之，炒）　天雄　车前子（各三分）　萆薢　山羊胫骨（按：此朱宋本作山芋，坊本亦然）　泽泻　牛膝（各一两）
上细末，炼蜜杵和圆如梧子大。每服五十圆，温酒下，空心，夜卧服。
释义：熟地黄气味甘寒微苦，入足少阴。顽荆气味苦微温，入足太阳。山茱萸气味酸平，入足少阴、厥阴。狗脊气味苦平，入足太阳、少阴，能健筋强骨。地肤子气味苦微寒，入足太阳，能引诸药入皮肤。白术气味甘温微苦，入足太阴、阳明。乾漆气味辛温，降而行血，入足厥阴。蛴螬气味咸微温，通瘀血，入肝明目。天雄气味辛大热，入下焦命门之品，热药中之峻者也。车前子气味甘寒，入足太阳、阳明，能利小便。萆薢气味苦平，利湿祛风，入足阳明、厥阴。山羊胫骨气味甘温微咸，强筋壮骨，入足厥阴。泽泻气味甘苦微咸，入足太阳、少阴。牛膝气味酸咸平，入足厥阴。此舒筋养血之方也。肝脾肾三经既有专补之品，而搜风逐湿诸味，各得行其志以驱邪，焉有不获奇效者乎？
治筋痹肢节束痛。　羚羊角汤　秋服之。
羚羊角　皮桂（按：宋本作肉桂）　附子　独活（各一两三钱半）　白芍药　防风（炙）　芎藭（各一两）
上为粗末。每服三大钱，水一盏半，生姜三片，同煎至八分，取清汁服。日可二、三服。
释义：羚羊角气味辛咸微寒，入足厥阴。皮桂气味辛热，入足少阴、厥阴。附子气味咸辛大热，入心、肾。独活气味苦辛甘平，入肝、肾。白芍气味酸微寒，入肝。防风气味苦辛甘，入手、足太阳。川芎气味辛温，入肝、胆。此通络养筋之方也。秋月诸气收敛，惟以一味酸收，诸味辛温行走，则正气收肃，而客病却矣。
治寒冷湿痹，留于筋脉，挛缩不得转侧。　乌头汤　冬服之。
大乌头　细辛　川椒　甘草　秦艽　附子　官桂　白芍药（各七分）　乾姜　白茯苓　防风（炙）　当归（各一两）　川独活（一两三钱半）
上为粗末。每服三钱，水一盏半，枣二枚，同煎至八分，去滓，空心食前服。
释义：乌头气味苦辛大热，食之令人麻，能祛风逐湿，治顽疮风毒，入足太阳、少阴。细辛气味辛温，入足少阴。川椒气味辛温，入脾、肺，兼走命门。甘草气味甘平，通行诸经，以缓药性。秦艽气味苦平，入手、足阳明。附子气味辛咸大热，入手、足少阴。官桂气味辛温，入足少阴、厥阴。白芍气味酸微寒，入肝。乾姜气味辛热，入手少阴、足太阴，能引药入经络。茯苓气味甘平淡渗，入胃。防风气味苦辛甘平，入手、足太阳。当归气味辛甘微苦温，入心、肝，独活气味辛甘平，入肝、肾。此因三气留著于脉络，四肢拘挛，不得屈伸，痛痒无知。非辛热有毒之药，佐以引经风药，不能中病。然犹藉归、芍之养血，甘草之缓中，病去而正不伤矣。
凡中风用续命、排风、风引、竹沥诸汤，及神精丹，茵芋酒之类，更加以灸，无不愈者。然此疾积习之久，非一日所能攻按：宋本攻作致，皆大剂久服而取效。《唐书》载王太后中风，喑默不语，医者蒸黄耆数斛以薰之得瘥，盖此类也。今人服三五盏便求效，责医也亦速矣。孟子曰：七年之病，三年之艾，久而后知尔。
治一切瘫痪风。　铁弹圆。
乳香　没药（各一两）　五灵脂（四两）　川乌（一两半）
上先将乳香、没药，于阴凉处当风研细极，更加上麝香一钱研细，再将下二味为极细末，然后同前药碾和。再研，滴水为圆如弹子大，阴乾，磁盒收贮。每服一粒，薄荷酒磨下，日三服。按：宋本酒作汤。
释义：乳香气味辛微温，入手、足少阴。没药气味苦平，入足阳明，皆能通瘀血，伸缩经络。五灵脂气味甘温，能通瘀行血，入足厥阴。川乌气味辛热，入足太阳、少阴。风邪入骨者，非此不能达。再佐麝香之走窜入窍。盖瘫痪之症，五脏无病，病在脉络，四肢麻痹不仁，表里之药俱不能却，非有毒通瘀，辛香入络之品，不能直入病处。峻利之药而用丸剂者，亦缓攻之意也。
●黑神圆。
草乌头（生，不去皮）　五灵脂（各等分）
上为细末，六月六日滴水为圆如弹子大。四十岁以下，一圆分六服。病甚者服一圆，按：宋本作病甚一圆分二服。薄荷酒磨下，觉微麻为度。
释义：草乌头气味苦辛大热，入足太阳、少阴。五灵脂气味甘温，入足厥阴。此因中风瘫痪，年久不愈，五脏虽无伤，而经络四肢为邪痹阻，伸缩不能自如者，非辛热有毒之药，及通瘀行血之品，不能直走病所。故服药后欲其微知麻者，取其药性到也。与上方症同。
治风客阳经，邪伤腠理，背脊强直按：宋本脊作膂，口眼喎斜，体热恶寒，痰厥头痛，肉瞤筋惕，若坠深渊，按：宋本作辛頞鼻渊。及酒饮过多，呕吐涎沫，头目眩晕，如坐车船。常服解五邪伤寒，辟雾露瘴气，爽神志，诸风不生。　定风饼子　。
天麻　川乌　天南星　半夏　川姜　川芎　白茯苓　甘草（各等分，并生者）
上细末，生姜汁为圆如龙眼大，即捏作饼子，生朱砂为衣。每服一饼，细嚼，热生姜汤下，不拘时候。熙丰间，王丞相常服，预防风疾神验。
释义：天麻气味辛平，入足阳明、厥阴，能熄肝风，止头晕。川乌气味辛热，入足太阳。天南星气味苦辛温，入手、足太阴。半夏气味辛温，入足阳明。川姜气味辛热，入足阳明、厥阴。川芎气味辛温，入肝、胆。茯苓气味甘平淡渗，入足阳明。甘草气味甘平，通行十二经络，能缓诸药之性。此备用预防之药也。风邪客于三阳经，及寒邪瘴疠之邪侵犯，所现诸症不安之状，诸药辛温，皆能上升，独取甘草之缓，茯苓之下行，朱砂之味苦微温，入心以安神，则诸风自然不生矣。
治胆虚冷，目眩头疼，心神恐畏，不能独处，胸中满闷。　补胆茯神散　。按：宋本无补胆二字。
茯神（一两）　远志　防风　细辛　白术　前胡　人参　桂心　熟乾地黄　甘菊花（各三分）　枳壳（半两）
上为细末，每服三钱，水一盏，生姜三片，同煎至六分，温服，不拘老幼皆宜服。
释义：茯神气味甘平，入心。远志气味辛温，入心、肾。防风气味苦辛甘，入手、足太阳。细辛气味辛温，入肾。白术气味甘温，入脾。前胡气味辛微寒，入手、足太阴、阳明。人参气味甘温，入胃。桂心气味辛甘大热，入肝、肾。熟地黄气味甘寒微苦，入肾。甘菊花气味苦辛凉，入肝、胆。枳壳气味苦寒，入脾。此因胆虚神怯致病，有不安诸恙，故以补心脾肝肾之药守正，佐以辛温、辛凉之品，正气既旺，外侮焉能入哉？
治胆虚不得眠，四肢无力。　鳖甲圆。
鳖甲　酸枣仁　羌活　黄耆　牛膝　人参　五味子（各等分）
上为细末，炼蜜杵圆如梧子大，每服三、四十圆，温酒下，空心服。按：三字宋本无。
释义：鳖甲气味咸平，入足厥阴。枣仁气味苦平，入心，羌活气味苦辛平，入足太阳。黄耆气味甘微温，入手、足太阴。牛膝气味酸咸，入肝、肾。人参气味甘温，入脾、胃。五味子气味酸微苦咸，入肾。此因胆虚为病，培养中宫，使中土有恃，肝家气旺，则少阳胆有所凭依，故六腑以通为补，必藉五脏之内守也。
治胆虚目暗，喉痛唾数，眼目眩冒，五色所障，梦见被人讼，恐惧，面色变青。　补胆防风汤。
防风（十分）　人参（六分）　细辛（五分）　芎藭　甘草　茯神　独活　前胡（各八分）
上为粗末，每服四大钱，水一盏半，枣二枚，同煎至八分，去滓，食前服。
释义：防风气味苦辛甘平，入手、足太阳，引经之风药。人参气味甘温，入脾、胃。细辛气味辛温，入肾。芎藭气味辛温，入肝、胆。甘草气味甘平，入脾、胃。茯神气味甘平，入心。独活气味苦辛甘平，肝、肾引经之风药。前胡气味辛微寒，手足太阴、阳明之风药。此胆虚挟邪，诸症不安。以人参之扶正，甘草之缓中，茯神之安神，再佐以枣之入荣，则诸风药得施其技，焉有不中病情哉！
治胆虚常多畏恐，不能独卧，如人捕状，头目不利。　人参散。
人参　枳壳　五味子　桂心　枸杞子　山茱萸　甘菊花　茯神（各三分）　柏子仁　熟乾地黄（各一两）
上为细末，每服二钱，空心温酒调服按：宋本无空心二字。
释义：人参气味甘温，微苦寒，入脾、胃。枳壳气味苦寒，入脾。五味子气味微苦咸，入肾。桂心气味辛甘大热，入肝、肾。枸杞子气味甘温，入足厥阴、少阴。山茱萸气味酸微温，入足厥阴。甘菊花气味苦辛凉，入肝、胆。茯神气味甘平，入心。柏子仁气味苦微温，入心、肝。熟乾地黄气味甘寒微苦，入肾。药必酒送，乃入胆也。亦因胆虚致病。肝胆属木，方中补肾之品居多，取古人所云，虚则补其母也。
治肝厥状如痫疾不醒，呕吐，醒后头虚晕发热方。
麻黄　钓藤（取皮）　石膏　乾姜　半夏曲　柴胡　甘草　枳壳　甘菊（各等分）
上为粗末。每服四钱，水一盏半，生姜三片，枣一枚，同煎至八分，去滓温服。
释义：麻黄气味辛温，入足太阳、手太阴，表散药中之峻者也。钓藤气味甘微寒，入手、足厥阴。石膏气味辛大寒，入足阳明。葛根气味甘平，入足阳明。半夏曲气味辛微温，入足阳明。柴胡气味苦平微辛，入手、足少阳。甘草气味甘平，能缓诸药之性。枳壳气味苦寒，皆入脾。甘菊花气味苦辛凉，入肝。此治肝厥状如痫疾，以诸风药驱邪，得甘草、石膏之甘寒熄风，姜枣之和荣卫，则正既不伤，外邪自然解矣。


卷第二  ——————————————————————————————————————————————————————————————————————————————————————————

治心小肠脾胃病  ***************************
治因惊言语颠错，不能服温药，宜　远志圆。
远志　朱砂（入麝香少许同研）　南星　白附子　白茯苓　酸枣仁　人参（各半两）　金箔（五片）
上为细末，炼蜜圆如梧子大，朱砂为衣。每服三十圆，薄荷汤下，食后临卧服。
释义：远志气味辛温，入手、足少阴。朱砂气味苦温，入手少阴。南星气味苦温，入手、足太阴。白附子气味辛甘大温，入足阳明。茯苓气味甘平淡渗，入足阳明。枣仁气味苦平，入心。人参气味甘温，入脾、胃。金箔气味辛平，入手太阴、少阴，能镇惊安神。此因惊致病，言语锗乱，安心神之品佐以豁痰开秘，焉有不神安而心静耶！
●茯神散。
茯神　熟乾地黄　白芍药　川芎　当归　桔梗　白茯苓　远志　人参（以上各等分。）
上为细末。每服二钱，水一盏，灯心十茎，枣一枚，按：宋本无十茎一枚四字，同煎至七分，不拘时候。
宋明远教授之母七十四岁，因戎马惊疾如上证，服此二方得力。
释义：茯神气味甘平，入手少阴。茯苓气味同而淡渗，入足阳明。桔梗气味苦辛平，入手太阴。远志气味辛温，入手、足少阴。人参气味甘温，入脾、胃。芎、归、芍、地乃四物汤，养血药也。此因惊致病。心主血，肝藏血。血既得养，神魂安而惊自定。再佐以灯心之微苦以清心，枣之和缓以和荣，则高年戎马之惊，自然精神复而病却矣。
●宁志膏。
人参　酸枣仁（各一两）　辰砂（半两，水飞。按：宋本无水飞二字。）　乳香（一分）
上为细末，炼蜜和杵圆如弹子大。每服一粒，薄荷汤化下。
予族弟妇缘兵火失心，制此方与之，服二十粒愈。亲识多传去，服之皆验。
释义：人参气味甘温，入脾、胃。枣仁气味苦平，入心。辰砂气味苦温，入心。乳香气味辛微温，入手、足少阴。兵火失心，亦是因惊致病，以薄荷汤送药，乃手太阴、手少阴之引经药也。甘温护持中土，佐以苦味入心，辛香开窍，使以轻扬为引，表里皆得安妥矣。
治惊忧积气，心受风邪，发则牙关紧急，涎潮昏塞，醒则精神若痴。　惊气圆。
紫苏子（一两）　附子　南木香　白殭蚕　花蛇　橘红　天麻　麻黄　天南星（洗浸一日，薄切片，姜汁浸一夕，各半两乾蝎朱砂（各一分，留少许作衣。）
上为末，研入脑、麝少许，同研极匀，炼蜜杵圆如龙眼大。每服一粒，金银薄荷汤化下，温酒亦得。
释义：苏子气味辛温，入手太阴、足厥阴，能降逆下气。附子气味辛咸大热，入手、足少阴。南木香气味辛温，入足厥阴。白殭蚕气味咸辛平，入手、足阳明，引经之药。白花蛇气味甘咸温，能截惊定搐，搜风透骨。橘红气味苦辛温，入手、足太阴。天麻气味辛平，入足阳明、厥阴，能熄风，止头晕。麻黄气味辛温，入手太阴、足太阳，表散药中之峻利者也。天南星气味苦辛温，入手、足太阴。乾蝎气味甘平，入足厥阴。因惊致病，必用朱砂之苦微温入心，再佐以麝香之辛香走窍，薄荷或酒之上升作引，则降气、温经、疏风、搜逐而疾去矣。
此余家秘方也。戊申年，军中一人犯法，褫衣将受刃，得释，神失如凝。予与一粒，服讫而寐，及觉，病已失矣。山东提辖张载扬按：宋本山作江其妻因避寇失心，已数年。予授此方，不终剂而愈。又黄山沃巡检彦，其妻狂厥者逾年，更十馀医而不验。予授此方，去附子加铁粉，亦不终剂而愈。铁粉非但化涎镇心，至如摧抑肝邪特异。若多志怒，肝邪太盛，铁粉能制伏之。《素问》云：阳厥狂怒，治以铁落饮。按：宋本落作烙。金制木之意也。此亦前人未尝论及。
安神镇心，治惊悸，消风痰，止眩晕。按：宋本作止头眩。　辰砂远志圆。
石菖蒲　远志　人参　茯神　川芎　山芋　铁粉　麦门冬　天麻　半夏曲　天南星（锉如骰子，大麸炒黄）　白附子（生，各一两）　细辛　辰砂（各半两）
上为细末，生姜五两捣取汁，和水煮糊圆如绿豆大，以朱砂为衣，阴乾。每服二十粒，按：宋本作每服三五十粒，夜卧生姜汤送下，小儿减半服按：宋本半作圆。
释义：石菖蒲气味辛温，入手少阴、足厥阴。远志气味辛微温。入心、肾。人参气味甘温，入脾、胃。茯神气味甘平，入心。川芎气味辛温，入肝、胆。山芋气味辛平，入足阳明。铁粉气味咸平，入足厥阴，能安神强志。麦冬气味甘凉微苦，入手太阴、少阴。天麻气味辛平，入足阳明、厥阴。半夏曲气味辛微温，入胃。天南星气味辛温，入手、足太阴。白附子气味辛甘温，入胃。细辛气味辛温，入肾。辰砂气味苦温，入心。因惊悸致病，故必镇心安神，兼以扶持正气。以姜为引，虽有微毒之味，只能搜病，并不有伤正气也。
●茯苓圆。
辰砂　石菖蒲　人参　远志　茯神　白茯苓　真铁粉　半夏曲　南星（牛胆制，各等分）
上为细末，生姜四两捣取汁，和水煮糊圆如梧子大，别用朱砂为衣，阴乾。每服十粒，加至二十粒。按：宋本二作三。夜卧，生姜汤下。上二方，医官都君子尝用以疗心疾，良验。
释义：辰砂气味苦温，入手，少阴。石菖蒲气味辛温，入手少阴、足厥阴。人参气味甘温，入脾、胃。远志气味辛微温，入心、肾。茯神气味甘平，入心。茯苓气味同而淡渗，入脾、胃。真铁粉气味咸平，入肝。半夏曲气味辛微温，入胃。陈胆星气味苦寒，入手少阴、足厥阴。生姜为引，即同治上心疾。不用辛温峻利之品者，欲其专行手少阴、足厥阴二经，使得安神定心，不使药性之胜脾胃也。
治心惊热，小便涩，及治五淋。　火府丹　。按：惊字与《释义》合，坊本作经，合《本事》。
生乾地黄（二两）　木通　黄芩（各一两）
上为细末，炼蜜杵和圆如梧子大。每服三十粒，木通煎汤下。此药治淋涩脐下满痛。
释义：生地黄气味苦微甘微寒，入手、足少阴。木通气味苦平，入手太阳，能泄丙丁之火。黄芩气味苦平，入手、足少阳，阳明。此因火邪内伏，致神识如惊，小史短涩。心舆小肠相为表里，小肠为火府，非苦不通，泄其府则脏自安矣。
壬戌年，一卒病渴，日饮斛水，不食者三月，心中烦闷。时已十月，余谓必心经有伏热，与此药数服。每服五十粒，温水下。越二日，不觉来谢云：当日三服渴止，又次日三服，饮食如故。此本治淋用以治渴，信知用药要在变通也。
开胃，养气，进食。　七珍散。
人参　白术　黄耆（蜜水涂炙）　山芋　白茯苓　粟米（微炒）　甘草（各一两）
上为细末，每服二钱，水一盏，姜、枣同煎至七分，食前服。按：三字宋本无。如故不思饮食，按：如故，宋本作如大故。加白扁豆一两蒸用，名八珍散。
释义：人参气味甘温，入脾、胃。白术气味甘温，入足太阴。黄耆气味甘微温，入手、足太阴。山芋气味辛平，入足阳明。茯苓气味甘平淡渗，入脾、胃。粟米气味甘咸微寒，入足太阴、阳明。甘草气味甘平，能行十二经络，佐以姜、枣之和荣卫。此方因病后未复，胃口未开，故以和胃健脾为主。纯用王道之品，而不用攻病药石者，乃疮痍未起，调养元元之意。
余制此方，温平不热，每有伤寒、疟疾、中暑得瘥之后，用此以调脾胃。日三、四服，十日外，饮食倍常。
治脾气久虚。按：宋本气作元。不进饮食，停饮肋痛。　曲术圆。
神麴（十两，微炒）　白术（五两）　乾姜　官桂（各三两）　吴茱萸　川椒（各二两）
上为细末，煮稀糊圆按：四字，宋本作薄糊圆如梧子大，每服三、五十圆，生姜汤下，食前稍空心服。有饮，加半夏曲二两。癸亥中，余作数剂自服，饮食倍进。
释义：神麴气味甘辛微温，入足太阴、阳明。白术气味甘温，入足太阴。乾姜气味辛温，入足太阴。官桂气味辛温，入足厥阴。吴茱萸气味辛热，入足阳明、厥阴。川椒气味辛热，入足厥阴。此乃久病不复，脾家失健运之司，水饮停于肋下作痛。健脾药中佐以泄厥阴之品者，犹虑肝木之乘虚剋土也。
和气调中进食。　白术汤。
白术　厚朴　桂心　桔梗　乾姜　人参　当归　茯苓　甘草（以上各等分）
上为粗末，每服四钱，水一盏半，枣二枚，同煎至八分，去滓，不拘时候。庞老方。
释义：白术气味甘温微苦，入足太阴。厚朴气味辛温，入足太阴。桂心气味辛热，入肝制木。桔梗气味苦辛平，入手太阴，为诸药之舟楫。乾姜气味辛温，入足太阴。人参气味甘温，入脾、胃。当归气味辛微温，入手少阴、足厥阴。茯苓气味甘平淡渗，入胃。甘草气味甘平，调和诸经络。再佐以枣之和荣。盖病虽去而正未复，非调和中气，穀食渐加，精神何由复乎！
治脾肾虚弱，全不进食。　二神圆。
破故纸（四两，炒）　肉豆蔻（二两，生）
上为细末，用大肥枣四十九个，生姜四两切片，同煎。枣烂去姜，取枣刮去皮核，用肉研为膏，入药和杵，圆如梧子大。每服三十圆，盐汤下。有人全不进食，服补脾药皆不效。予授此方，服之顿然能食。此病不可全作脾虚，盖肾气怯弱，真元衰劣，自是不能消化饮食。譬如鼎釜之中，置诸米穀，下无火力。虽终日米不熟，其何能化。黄鲁直尝记服菟丝子，淘净酒浸，曝乾为末，日抄数匙，以温酒下。十日外，饮啖如汤沃雪，亦知此理也。
释义：破故纸气味辛大温，入足太阴，兼入命门。肉豆蔻气味辛温，入足太阴、阳明，兼固肠胃。此因久泻不复，脾肾阳衰，不能纳食健运故。昔贤有云：补肾不如补脾，犹藉姜、枣之辛甘和荣卫，使中宫阳气稍苏，则下焦之元真亦因之而渐苏矣。
●温脾散。
舶上茴香（炒）　陈艾　缩砂仁　桔梗　香白芷　厚朴（各一两）　木香　白术　香附子（各半两）　甘草（一两半）　红豆　良姜　麦芽（按：宋本作麦糵）　乾葛（各三分）
上为细末，每服一钱。水一盏，枣一枚，同煎至七分，食前温服。
释义：舶上茴香气味辛平微温，入手足少阴、厥阴，足太阳。青皮气味辛温，入足少阳、厥阴。陈艾气味苦微温，入足太阴、少阴、厥阴。砂仁气味辛温涩，入足少阴、太阴。桔梗气味苦辛平，入手太阴，为诸药之舟楫。香白芷气味辛温，入手太阴，手、足阳明，引经之药。厚朴气味苦辛温，入手、足太阴、阳明。木香气味辛温，入手、足太阴，阳明。白术气味甘温，入足太阴。香附子气味辛微温，入手、足厥阴。甘草气味甘平，能行诸经络，缓诸药之性。红豆气味甘酸平，入手、足太阳，能祛湿逐水。良姜气味辛温，入足厥阴。麦芽气味甘平，入手少阴、太阳。乾葛气味甘辛平，入足阳明，引经之药。此因病后脾家受困。脾喜热饮，故方名温脾。脾胃药中多加肝经药者，惟恐乘土之虚，肝木侵犯，所以欲补脾必先泄木，一定之理也。

治肺肾经病  ***************************
肺之积名曰息贲，在右胁下大如杯，令人洒淅寒热，喘嗽，发痈疽。　枣膏圆。
葶苈　陈橘皮　桔梗（各等分）
上先以下二味为末，入葶苈研匀，煮肥枣肉和圆如梧子大。每服五七圆，米饮下。予尝患停饮，久积肺经按：宋本积作渍，食已必嗽按：宋本嗽作䝟，渐喘，觉肺系急，服此良验。
释义：甜葶苈气味苦寒，入手太阴，性能行水下气。陈橘皮气味苦辛温，入手、足太阴。桔梗气味苦辛平，入手太阴。息贲令人洒淅寒热，喘逆而咳者，此肺家欲发痈疽之象。以泻肺之药，佐以枣之甘缓，不使药之下行他经，欲其专走入肺也。
平肺气，补虚消饮。　五味子圆。
五味子（二两）　桂心　大杏仁（北来者）　青皮　细辛　人参　槟榔（煨，各一两）　乾姜　附子（各半两）
上为细末，炼蜜圆如梧子大。每服三、四十圆，温酒或白汤下，空心食前，日三服。
释义：五味子气味酸微温，入足少阴。桂心气味甘辛热，入肝。杏仁气味苦辛微温，入手太阴。青皮气味辛温，入肝、胆。细辛气味辛温，入足少阴。人参气味甘温，入脾、胃。槟榔气味苦辛温，入足太阴、太阳，能下气消积。炮乾姜气味辛温，入脾。附子气味辛咸大热，入手、足少阴。此因正气虚弱不振，致积饮停留。必辛甘温之守护中宫，而平肺消饮之品各得展其技矣。
喘急肺积。　葶苈圆。
苦葶苈（一两一分）　当归　肉桂　白蒺藜　乾姜　川乌头　吴茱萸　鳖甲　大杏仁　茯苓　人参（各半两）　槟榔（一两）
上为细末，煮枣肉和杵圆如梧子大。每服二三十圆，姜、枣汤下，日三四服，不拘时候。
释义：苦葶苈气味苦辛寒，入手太阴。当归气味辛温，入手少阴、足厥阴。肉桂气味甘辛大热，入足厥阴。白蒺藜气味甘辛温，入足厥阴，能明目。乾姜气味辛热，入足太阴。川乌头气味辛热，入足太阳。吴茱萸气味辛热，入足厥阴。鳖甲气味咸平，入足厥阴。杏仁气味苦辛微温，入手太阴。茯苓气味甘平淡渗，入足阳明，能引诸药达于至阴之处。人参气味甘温，入脾、胃。槟榔气味苦辛温，入足太阴、太阳，能消积下气。肺有积饮，咳逆欲喘，由乎中土气怯，不能养金制木。得中土有权，饮浊不致泛溢，肺金职司不废，乌有不安者乎？
多年肺气喘急哮嗽，终夕不得卧者，按：七字，宋本作呴嗽晨夕不得。　紫金丹。
信砒（水飞如面半钱。按：宋本注一钱半，研飞如粉）　淡豆豉（好者二钱，用水略润少顷时，以纸挹干，研成膏。按：宋本二钱作一两半，挹作浥）
上用豆豉膏子，和砒同杵极匀，圆如麻子大。每服十五圆或十圆。按：三字，宋本无。小儿量大小与之，并用腊茶澄清极冷吞下，临卧，以知为度。服药半月之内，忌进热物。按：十字，宋本无。
有一亲表妇人，患此病十年，遍求医皆不效。忽有一道人货此药，漫赎一服服之，是夜减半，数服顿愈，遂多金丐得此方。余屡用以救人，特为神异。
释义：信砒气味苦辛酸大热，有大毒，能直入十二经络。淡豆气味苦寒，入手、足太阴、阳明。必冷腊茶送者，因多年冷哮咳嗽，喘不得卧，非辛热有毒之药不能直透重关，非陈痛之物，不能引药入里，再佐以苦寒极冷之茶，引入病深之所，亦物以类聚之意也，厥功岂不捷耶！
治肺虚实不调，鼻塞多涕，咽中有痰而喘，按：宋本痰作涎。项强筋急或痛。　细辛汤。
细辛　半夏曲　茯苓　桔梗（各四钱）　桂枝（三钱）　甘草（二钱）
上为粗末，每服四钱。水二盏，生姜四片，蜜半匙，同煎至七分。温服，日三服。
释义：细辛气味辛温，入足少阴。半夏曲气味辛微温，入足阳明。茯苓气味甘平淡渗，入足阳明，能引药达下。桔梗气味苦辛平，入手太阴，为诸药之舟楫。桂枝气味辛甘温，入足太阳，能引药达表。甘草气味甘平，通行十二经络，缓诸药之性。此因肺家冷热虚实不调，辛温、淡渗、苦辛、甘缓中，再佐以姜之辛温和卫，蜜之甘缓和荣，则倾欹得以和平矣。
治肺痈吐脓血作臭气，胸乳间皆痛。　升麻汤　。按：宋本无间字。
川升麻　桔梗　薏苡仁　地榆　子芩　牡丹皮　白芍药（各半两）　甘草（三分）
上锉粗末，每服一两。水一升半，煎至五合，去滓，日二、三服。
释义：川升麻气味苦辛微温，入足太阴、阳明之表药。桔梗气味苦辛平，入手太阴。薏苡仁气味甘微寒，入手、足太阴，手少阴。地榆气味苦咸微寒，入手、足阳明。子芩气味苦平，入手、足少阳，阳明。丹皮气味辛平，入足少阳、厥阴。白芍气味酸微寒，入肝。甘草气味甘平，入足太阴、阳明。此肺痈已成脓血，臭气上升，胸乳作痛。以表药提其清阳，以泄肺清热之药泻浊阴，戊巳二味和中。清既得升，浊亦得降，焉有不奏功耶？
治肺喘久不止，成息贲者，按：六字，宋本作而息贲三字。　五灵脂圆。
五灵脂（二两半）　木香（半两）　葶苈（一分）　马兜铃（去壳炒，一分）
上为细末，枣肉和圆如梧子大。每服二十圆，生姜汤下。日三服。
释义：五灵脂气味甘温，入手太阴、足厥阴。木香气味辛温，入手、足太阴。葶苈气味苦辛寒，入肺。马兜铃气味苦辛微寒，入手太阴。肺家壅痹，气机不宣，咳喘不止，欲成息贲。故以入血之药，佐以辛温及轻扬泄肺之品，又以枣之甘，姜之辛，调其荣卫，则病自去，无庸他图矣。
脾恶湿，肾恶燥，如硫黄、附子、锺乳炼丹之类皆刚剂。用之以助阳补接真气则可。按：宋本用之下有人字。若云补肾，则正肾所恶者。古人制方，益肾皆滋润之药，故仲景八味圆本谓之肾气圆，以地黄为主。又如肾沥汤之类，皆正补肾经也。近世盛行香茸圆，可补肾经，亦有数方具后。
蔡太师所服　香茸圆。
鹿茸　熟乾地黄（各二两）　附子　苁蓉　破故纸　当归（各一两）　沉香（半两）　麝香（一钱）
上为细末，入麝香研匀，炼蜜杵圆如梧子大。每服三、五十圆，空心，用盐汤下。
释义：此通补督脉之方也。鹿茸气味甘温，入足太阳、少阴。熟地黄气味甘寒微苦，入足少阴。附子气味咸温，入手、足少阴。肉苁蓉气味咸温，入足少阴。破故纸气味辛温，入脾、肾。当归气味辛甘微温，入手少阴、足厥阴。沉香气味辛温，入肾。麝香气味辛温，入手、足少阴，能引诸药入经络。送药用盐汤者，引药入下也。乃蔡元长。所服之药，因高年下焦阳气衰弱，投以温暖，必藉血气有情，辛香走窍之药，庶几效验之速耳。
●又方。
鹿茸（二两）　沉香　人参　白芍药　熟乾地黄　生乾地黄　苁蓉　牛膝　泽泻　大附子　当归（各一两）　麝香（一钱）
上为细末，酒和圆如梧子大。每服五十圆，盐酒或盐汤下。
释义：鹿茸气味甘温，专补督脉。沉香气味辛温，入肾。人参气味甘温，入脾、胃。白芍气味酸微寒，入肝。熟地黄气味甘苦微寒，入肾。生地黄气味苦寒，入心。肉苁蓉气味咸温，入肾。牛膝气味辛咸平，入肝。泽泻气味咸平，入足太阳。附子气味咸温，入肾。当归气味辛甘微温，入肝。麝香气味辛温，入手、足少阴，能引药入经络。此药舆前方功效相同，而以酒圆，送以盐酒、盐汤，使其入脉络也。
●又方。
熟乾地黄（五两）　鹿茸（三两）　菟丝子（四两，别末）　附子（二两）　沉香（一两）
上为细末，入麝香半钱，研勺，炼蜜杵圆如梧子大。每服三十圆至五十，盐酒或盐汤下。
释义：此方专补脾肾。熟地黄气味甘寒微苦，入肾。鹿茸气味甘温，入足少阴、太阳。菟丝子气味甘平，入足少阴、太阴。附子气味咸温，入手、足少阴。沉香气味辛温，入肾，能徒乍焦，再佐以麝香之走窍。盐酒之送药，盖高年中下两亏者，非此不能效也。
治肾气上攻，顷背不能转侧。　椒附散。
大附子（一枚八钱以上者，勿皮脐，切片，炮末之。按：宋本八钱作六钱）
上每末二大钱，好川椒二十粒，用白面填满，水一盏半，生姜七片，同煎至七分，去椒，入盐少许，通口空心服。
释义：附子气味咸辛大热，入手、足少阴。川椒气味辛热，入足厥阴。病因下焦空虚，肾气不安，其位反上攻，项背不能转移。微佐以盐，使其引归经络。大凡治病，未可以一例看，当随机应变耳。
一亲患项筋痛连及背胛，不可转侧。服诸风药皆不效。予尝忆《千金方》按：宋本方作髓有肾气攻背强痛等症。按：四字，宋本作项强一症。予处此方与之，两服顿瘥，自后与人皆有验。盖肾气自腰夹脊上至曹溪穴，然后入泥丸宫。曹溪一穴，非精于般运者不能透，今逆行至此不得通，用椒以引经归则安矣。肾气上达，按：宋本作萧气上达。椒下达。诗云：椒聊且，贻我握椒，皆是此意也。
治肾经虚，腰痛不能转侧。　麋茸圆。
麋茸（一两，治如鹿茸。无麋茸，以鹿茸代）　菟丝子（取末一两）　舶上茴香（半两）
上为末，以羊内肾二对，法酒煮烂，去膜，研如泥，同上药圆如梧子大，阴乾。如肾膏少，入酒糊佐之。每服三、五十圆，空心温酒盐汤下。按：宋本无空心二子。
释义：麋乃泽兽也，气味甘温，入足少阴。菟丝子气味甘平，入脾、肾。舶上茴香气味辛温，入肝、肾。羊内肾气味辛甘温，入足少阴。此虽肾虚腰痛，必有水气阴湿之邪相感而起，故补肾药中，必兼补脾之药，观先生之治验，可见一斑矣。
戊戌年八月，淮南大水，城下浸灌者连月。予忽脏腑不调，腹中如水吼者数日，调治得愈，自此腰痛不可屈折，虽颊面亦相妨，服遍药不效，如是凡三月馀。后思之，此必水气阴盛，肾经感此而得，乃灸肾俞三七壮，服此药瘥。
治肾虚或时脚肿，兼治脾元。　地黄圆。
熟地黄（二两半）　肉苁蓉　白茯苓　泽泻　五味子（各三两）　桂枝　附子（各半两）　黄耆（独茎者一两）
上为细末，炼蜜杵和圆如梧子大。每服四、五十圆，空心温酒下，食前再服。
释义：熟地黄气味甘苦微寒，入足少阴。肉苁蓉气味咸温，入肾。茯苓气味甘平淡渗，入胃。泽泻气味咸微寒，入足太阳。五味子气味酸咸温，入肾。桂枝气味辛温，入足太阳。附子气味辛咸热，入手、足少阴。黄耆气味甘微温，入手、足太阴。此肾虚而兼脾弱，则湿留不去，或时脚肿，故补肾药中必佐以辛热之品，淡渗下行之味，兼理脾肺之药。以酒送之，斯气化流行，脾肾不致失司，病有焉不去耶？
治肾虚及足膝无力。　青盐圆。
茴香（三两）　菟丝子（末，四两）　乾山药（二两）　青盐（一两）
上先将菟丝子淘洗净，用无灰酒浸七日，取出曝乾，冬天近火煨之，曝乾，另为末。馀药磨细末，和匀，酒糊圆如梧子大。每服三、五十圆，空心盐酒、盐汤下。予顷常服数年，壮力进食。有一妇人足嚲曳，因令服此药，久之履地，行步如故。
释义：大茴香气味辛温，入肾。菟丝子气味甘平，入脾。乾山药气味甘平，入脾。青盐气味咸微寒，入足少阴。下焦肾虚，致足膝行走无力，其始必因肾家气弱不能运水，故必补脾之药，佐以酒漫，引药入肾，以祛湿邪，而本脏自安也。

补益虚劳方  ***************************
治肝肾俱虚，收敛精气，补真戢阳，充悦肌肤，进美饮食。宜　五味子圆。
五味子　川巴戟　肉苁蓉　人参　菟丝子　熟地黄　覆盆子　白术　益智仁　茴香（按：宋本作土茴香）　骨碎补（洗去毛）　白龙骨　牡蛎（以上各等分）
上为细末，炼蜜杵和圆如梧子大，焙乾。每服三十圆，空心，食前米饮下，日二、三服。此药补精气，能止汗。
释义：五味子气味酸咸微温，入足少阴。川巴戟气味甘温，入足少阴、厥阴。肉苁蓉气味咸温，入肾。人参气味甘温，入脾、胃。菟丝子气味甘平，入脾、肾。熟地黄气味甘苦微寒，入肾。覆盆子气味辛甘微温，入肝、肾。白术气味甘温，入脾。益智仁气味辛温，入足太阴。茴香气味辛温，入肝、肾。骨碎补气味苦温，入足少阴。白龙骨气味凉涩，入足少阴，能收敛浮越之气。牡蛎气味咸涩微寒，入足少阴。此方主治肝肾皆虚，精气不能收敛，肌肤不能润泽。补下药中必兼补中焦之品者，以精气必生于五穀也。
平补五脏虚羸，六府怯弱，充肌肤，进饮食。　人参圆。
人参　山芋　白术　白茯苓　石斛　黄耆（取头末）　五味子（以上各一两）
上为细末，炼蜜和圆如梧子大。每服三十圆，空心食前米饮下。久服不热，尤宜少年。
释义：人参气味甘温，入脾、胃。山芋气味辛平，入胃。白术气味甘温，入手、足太阴。茯苓气味甘平淡渗，入胃。石斛气味苦咸微寒，入足阳明、厥阴。黄耆气味甘平，入手、足太阴。五味气味酸咸微温，入肾。此平补五脏六腑之方，药品纯正，气味平和，乃调和元气，效偃武修文之治也。
补血益气。治虚劳少力。　双和散。
黄耆　熟地黄　当归　川芎（各一两）　白芍药（二两半）　官桂　甘草（各三分）
上为粗末。每服四大钱，水一盏半，生姜二片，肥枣一枚，煎至八分，去滓热服。予制此方，止是建中、四物二方而已。每伤寒、疟疾、中暑，大病之后，虚劳气乏者，以此调治皆验，不热不冷，温而有补。
释义：黄耆气味甘平，入手、足太阴。熟地黄气味甘寒微苦，入肾。当归气味辛微温，入手少阴、足厥阴。川芎气味辛温，入肝、胆。白芍气味酸微寒，入足厥阴。官桂气味辛温，入肝。甘草气味甘平，入脾，能行十二经络。佐以姜、枣之和荣卫。因病后身体虚弱，四肢少力，欲成劳怯者，非益气补血不能复元，有类养荣之意焉。
●黑锡圆　此丹阳慈济真方。
黑铅　硫黄（各三两，二味溶化结砂子。按：宋本无二味熔化四字）　舶上茴香　附子　胡芦巴　破故纸　川楝子肉　肉豆蔻（各一两）　川巴戟　木香　沉香（各半两）
上将砂子研极细，馀药为末，研匀入碾，自朝至暮，以黑光色为度。酒糊圆如梧子大，阴乾贮布袋内，擦令光莹。按：宋本擦作揬。如丈夫元脏虚冷，真阳不固，三焦不和，上热下冷，夜梦鬼交，觉来盗汗，面无精光，肌体燥涩，耳内虚鸣，腰脊疼痛，心气虚乏，精神不宁，饮食无味，日渐憔悴，按：宋本憔作瘦。膀胱久冷，夜多小便；妇人月事愆期，血海久冷，恶露不止，赤白带下；及阴毒伤寒，面青舌卷，阴缩难言，四肢厥冷，不省人事。急用枣汤吞下一、二百圆，即便回阳，命无不活。但是一切冷疾，盐酒或盐汤空心吞下三、四十圆，妇人艾醋汤下。此药大能调治荣卫，升降阴阳，安和五脏，洒陈六腑，补损益虚，回阳返阴，功验神圣。
释义：黑铅气味甘寒，入足少阴。硫黄气味辛热，入右肾命门。舶上茴香气味辛温，入肝、肾。附子气味辛咸大热，入心、肾。胡芦巴气味辛温，入肾。破故纸气味辛温，入脾、肾。川楝子气味苦微寒，入手、足厥阴。肉豆蔻气味辛温，入脾。巴戟气味甘温，入肝、肾。木香气味辛温，入手、足太阴。沉香气味辛温，入肾。此方主治元阳衰脱，痰逆厥冷。非重镇之药佐以辛热之剂，不能直达下焦，挽回真阳于无何有之乡，乃水火既济，神妙之方也。
治虚劳羸瘦乏力，少食倦怠，多惊畏。　石斛散。
石斛　白茯苓（各四钱）　柏子仁　牛膝　远志　木香　五味子　杏仁　肉苁蓉　诃子　陈橘皮（按：宋本作青橘皮）　柴胡（按：宋本注炒字）　人参　熟地黄（各三钱）　甘草（二钱）　乾姜（一钱半）　神麴　麦芽（各六钱。按：宋本作麦糵）
上为细末。每服二钱，米饮调下，食前，日二、三服。
释义：石斛气味甘平，微苦咸，入足厥阴、少阴。茯苓气味甘平淡渗，入胃，能引诸药达于至阴之处。柏子仁气味苦辛，微温，入足厥阴。牛膝气味酸咸平，入肝。远志气味辛温，入手、足少阴。木香气味辛温，入手、足太阴。五味子气味酸咸微温，入肾。杏仁气味苦辛微温，入肺。肉苁蓉气味咸温，入肾。诃子气味苦温微涩，入手阳明，手、足太阴。陈橘皮气味辛温微苦，入手、足太阴。柴胡气味辛平，入足少阳。人参气味甘温，入脾、胃。熟地黄气味甘寒微苦，入肾。甘草气味甘平，入脾，能行十二经络。乾姜气味辛温，入手、足太阴。神麴气味甘温，入脾、胃。麦芽气味甘平，入脾、胃。此因虚劳不复，神倦多惊，以补足三阴之药固其本，佐以清肺平肝，祛除陈腐之药，则病去而元自复矣。
治虚损，补精髓，壮筋骨，益心智，安魂魄，令人悦泽驻颜，轻身延年益寿，闭固天癸。　八仙丹。
伏火朱砂　真磁石　赤石脂　代赭石　石中黄　禹馀粮（五味併火煅醋淬）　乳香　没药（各一两）
上为细末，匀研极细，糯米浓饮圆如梧子大，或如豆大。每服一粒，空心盐汤下。有人年几七旬，梦漏羸弱，气惙惙然虚损。得此方服之，顿尔强壮，精气闭固，饮食如旧。予尝制以自服，良验。
释义：朱砂气味苦温，入心。伏火者，如丹之炼过，乃杀其悍烈之性，欲其专益心志也。磁石气味辛温，入足少阴。赤石脂气味辛甘酸微温，入手、足阳明。代赭石气味甘平，入手少阴、足厥阴。石中黄气味甘平，入足太阴。禹馀粮气味甘平，入手、足阳明。乳香气味辛微温，入手、足少阴。没药气味苦平，入足阳明。以盐汤送药者，取其下行也。只服一粒者，亦畏石性之刚戾也。此方虽是补精髓，壮筋骨，安魂定魄，益智延年，功效难以尽述。然颇多金石之品，近世不明此理者，实不易轻用也。

治头痛头晕方  ***************************
治风眩头晕。　川芎散。
小川芎（半两）　山茱萸（一两）　山药　人参　甘菊花　茯神（各半两）
上细末，每服二钱，温酒调下，不拘时候，日三服。不可误用野菊。庞先生方。
释义：川芎气味辛温，入肝、胆。山茱萸气味酸甘平微温，入肝。山气味甘平，入脾。人参气味甘温，入脾、胃。甘菊花气味辛凉，入肝、胆。茯神气味甘平、入心。以酒送药，亦取其升也。风眩头晕，以辛温、辛凉之药升散其风；以酸甘、甘温之药，调和中宫正气，则厥功奏捷矣。按：方名川芎散，则药之次序，疑当从释义。
治肝厥头晕，清头目。　钓藤散　。按：钓藤，宋本俱作钓藤，与《本草纲目》合，今从之。
钓藤　陈皮　半夏　麦门冬　茯苓　茯神　人参　甘菊花　防风（各半两）　甘草（一分）　石膏（一两）
上为粗末。每服四钱，水一盏半，生姜七片，煎至八分，去滓，食远时温服。
释义：钓藤气味甘微寒，入手、足厥阴。陈皮气味辛温，入手、足太阴。半夏气味辛温，入胃。麦冬气味甘寒微苦，入手太阴、少阴。茯苓气味甘平淡渗，入胃。茯神气味甘平，入心。人参气味甘温，入脾、胃。甘菊花气味辛凉，入肝、胆。防风气味甘辛温，入手、足太阳。甘草气味甘平，入脾。石膏气味辛寒，入手、足阳明。又兼生姜之达表。此肝厥头晕，致眼目昏花，治以疏肝泄风凉剂，必佐以参苓等补药之护中，斯邪不胜正，病必去也。
治肾气不足，气逆上行，头痛不可忍，谓之肾厥，其脉举之则弦，按之石坚，宜　玉真圆　。
硫黄（二两）　石膏（煅通赤，研）　半夏（汤洗七次，各一两）　消石（一分，研。按：宋本消作硝）
上为细末，研匀，生姜汁糊圆如梧子大，阴乾。每服二十圆，按：宋本二作三。姜汤或米饮下，更灸关元穴百壮。
释义：硫黄气味辛大热，入右肾命门。石膏气味辛寒，入足阳明。半夏气味辛温，入足阳明。消石气味咸寒，入足少阴。此因肾厥头痛，以辛热、咸寒入肾，和其阴阳，再以辛寒、辛温入胃。佐以姜汁，欲其速入胃也。且胃为肾之关，其关下行，则上逆之气不致窃踞清虚之府，而上下各得其宜矣。
《良方》中黄圆子亦佳。《素问》云：头痛颠疾，下虚上实，过在足少阴巨阳，甚则入肾。徇蒙招摇，目瞑耳聋，下实上虚，过在足少阳、厥阴，甚则在肝按：《素问》作入肝。下虚者，肾虚也。故肾厥则头痛。上虚者，肝虚也，故肝厥则头晕。徇蒙者，如以物蒙其首，招摇不定。目眩耳聋，皆晕之状也。故肝厥头晕，肾厥颠痛，不同如此，治肝厥钓藤散在前。
●治气虚头疼方。
大附子一个，剜去心。全蝎二个入在内，以取出之附子心为末，同锺乳一分，面少许，水和裹炮熟，都碾为细末，以焦黄色为度。葱茶煎调下一钱或半钱。
释义：大附子气味咸辛热，入手、足少阴。全蝎气味甘平，入足厥阴，能引药升降。锺乳气味咸温，入肝、肾。葱、茶苦辛泄降。此气虚乃阳气虚也，得阳气大旺，佐以苦辛，则气有恃而下行，其疼自缓耳。
●又方。
大川芎（二个，锉作四片）　大附子（一个，和皮，生为末）
上以水和附子末如面剂，裹川芎作四处，如附子末少，入面少许。裹毕，以针穿数孔，用真脑、麝薰有穴处。内香，再捻合穴子，如未觉内有香，即再薰一炷时候。用细炉灰于铫子内炒热灰炮附子，取出研细末，每服半钱，葱、茶煎调送下，不拘时候服。上泗医杨吉老二方，神良。
释义：大川芎气味辛温，入肝、胆。大附子气味咸辛热，入心、肾。麝香辛温，香能走窍。葱、茶苦辛泄降，亦阳虚头疼之病也，与上方功效彷彿相同。
●又方。
好川芎半两，为末，每服二钱，煎腊茶澄清调下，甚捷。曾有妇人产后头痛，一服愈。
释义：川芎气味辛温，入足少阳、厥阴。腊茶气味苦寒直降，是升降之法也。此非气虚头疼之疴，乃血虚头疼之疴也，以川芎为血药中之气分药耳。
治气虚头晕。　白芷圆。
白芷　石斛　乾姜（各一两半）　细辛　五味子　厚朴　肉桂　防风　茯苓　甘草　陈皮（各一两）　白术（一两一分）
上为细末，炼蜜圆如梧子大。每服三十圆，清米饮下，不飢不饱服。乡人邵致远年八十有三，有此疾，得此方，数服即愈。渠云杨吉老传。
释义：白芷气味辛温，入手、足阳明，引经之药。石斛气味甘平微咸，入肝、脾、肾三经。乾姜气味辛温，入手、足太阴。细辛气味辛温，入足少阴。五味子气味酸咸温，入肾。厚朴气味辛温，入足太阴、阳明。肉桂气味辛甘热，入肝。防风气味辛甘平，入手、足太阳。茯苓气味甘平淡渗，入胃，能引诸药入于至阴之处。甘草气味甘平，入脾，通行十二经络，能缓诸药之性。陈皮气味辛平微温，入脾、胃。白术气味甘温，入手、足太阴。此治气虚头晕之方也。诸经络皆有赖于中土，故守中之药居多，中宫气旺，则辛热之品得各行其志，而病情中矣。
治风寒客于头中，偏痛无时，疼痛牵引两目，按：疼痛，宋本作久之。遂致失明。宜　白附子散。
白附子（一两）　麻黄（不去节）　川乌　南星（各半两）　全蝎（五个）　乾姜　朱砂　麝香（各一分）
上为细末，酒调一字匕服之，按：宋本无匕字。去枕卧少时。按：宋本无卧字。此方见《必用方》。
庚寅年，一族人患头痛不可忍，一服即瘥。
释义：白附子气味辛甘大热，入足阳明。麻黄气味辛温，入足太阳。川乌气味苦辛大热，入足太阳、少阴。南星气味苦辛温，直入手、足太阴。全蝎气味甘平，入足厥阴，最能行走入络。乾姜气味辛温，入手、足太阴。朱砂气味苦温，入心。麝香气味辛香温，入手、足少阴，能引药入络。此因客邪入于头中，偏痛无时，以致失明。非辛香温热能行之药不能搜逐其邪，非温散之药不能送邪达外。外内清平，其病焉有不去者乎？
治一切头旋，本体因风邪乘于阳经，按：本体因，宋本作本因体虚。上注于头面，遂入脑。亦因痰水在于胸膈之上，犯大寒，使阳气不行，痰水结聚，上冲于头目，故令头旋。按：宋本无故字。
●羚羊角散。
羚羊角　茯神（各一两）　芎藭　防风　半夏（汤洗七次）　白芷　甘草（各半两）　枳壳　附子（各一分。按：宋本作各三分）
上为粗末。每服四钱，水一盏半，生姜三片按：三片，宋本作半分，慢火煎至七分，去滓，不拘时候服按：宋本服字上有温字。释义：羚羊角气味辛咸微寒，入足厥阴。茯神气味甘平，入心。芎藭气味辛温，入肝、胆。防风气味辛甘平，入足太阳。半夏气味辛温，入胃。白芷气味辛温，入手、足阳明。甘草气味甘平，入足太阴。枳壳气味苦寒，入脾。附子气味辛咸大热，入手、足少阴。佐以生姜之达表。此因风邪乘于阳位，窃踞清虚之府，使阳气不能流行，阴寒之气结聚而不化。故辛散之药，少佐以辛热温通之品，则结聚者开，而阳气得行，病无不去矣。
治虚风头旋，吐涎不已。　养正丹。
黑铅　水银　硫黄　朱砂（各一两）
上用建盆一只，按：宋本盆作盏。火上熔铅成汁，次下水银，用柳杖子打匀，按：宋本杖作枝。取下放少时，下二味末，打匀，令冷取下，研为粉。用米饮圆或用枣肉圆如梧子大。每服三十粒，盐汤下。此药升降阴阳，补接真气，非止头旋吐涎而已。按：宋本无吐涎二字。
释义：黑铅气味甘寒，入足少阴。水银气味辛寒，能伏五金为泥，能行九窍。硫黄气味辛大热，入右肾命门。朱砂气味苦温，入心。虚风头旋，吐涎不止，阴阳二气不能交接者，诸药不能效验。万不得已，故用金石之品。惟恐药性悍戾，以枣肉和圆，以缓其性。盐汤送药，以达于下，欲药性之不即发于上也。
治一切中风头疼。　黑龙圆。
天南星（泡洗）　川乌（黑豆蒸三次，各半斤）　石膏（半斤）　麻黄　干薄荷（各四两）　藁本　白芷（各二两）　京墨（一两半）
上为细末，炼蜜杵圆如弹子大。每服一圆，煎薄荷茶汤嚼化下。按：宋本无煎字。
释义：天南星气味苦辛温，入手、足太阴。川乌气味苦辛大热，入足太阳、少阴。石膏气味辛寒，入手、足阳明。麻黄气味辛温，入足太阳。薄荷气味辛凉，入手太阴、少阴。藁本气味辛温，入足太阳、阳明。白芷气味辛温，入手、足阳明。京墨气味辛温，能解诸药之毒。大凡中风头疼而用圆剂攻病者，必非暴病也。辛、热、寒、凉表散之药，恐伤正气，而病仍不去，故作圆药攻之，性缓而至病所矣。


卷第三  ——————————————————————————————————————————————————————————————————————————————————————————

风寒湿痹白虎历节走注诸病  ***************************
治风湿四肢浮肿，肌肉麻痹，甚则手足无力，筋脉缓急，宜　续断圆。
川续断　萆薢　当归（切，微炒）　附子　防风　天麻（各一两）　乳香　没药（各半两）　川芎（三分）
上为细末，炼蜜圆如梧子大。每服三、四十圆，温酒或米饮下，空心食前。
释义：川续断气味苦辛微温，入足厥阴。萆薢气味苦平，入足太阳。当归气味辛温，入手少阴、足厥阴。附子气味辛咸大热，入手、足少阴。防风气味辛甘平，入足大阴。天麻气味辛平，入足阳明、厥阴。乳香气味辛微温，入手、足少阴。没药气味苦平，入足阳明。川芎气味辛温，入肝、胆。此风湿之邪久伏，致肢浮肌肿，麻痹不仁诸患。先以养血温经之药，佐以祛风利湿之品，使以入络之味，又以酒送药，则三焦脏腑经脉之间皆行药力，鲜不中病矣。
治荣卫涩少，寒湿因而从之痹滞，关节不利而痛者。　增损续断圆　。杨吉老方。
川续断　薏苡仁　牡丹皮　桂心　山芋　白茯苓　黄耆　山茱萸　石斛　麦门冬（各一两）　乾地黄（三两）　人参　防风（炙）　白术（炮）　鹿角胶（各七钱）
上为细末，炼蜜圆如梧子大。每服三、四十圆，温酒下，空心食前。
释义：川续断气味苦辛微温，入足厥阴。薏苡仁气味甘平淡渗，入手、足太阴。牡丹皮气味辛平，入足少阳。桂心气味辛甘热，入足厥阴。山芋气味甘平，入脾、胃。茯苓气味甘平淡渗，能引药达下，入足阳明。黄耆气味甘平，入手、足太阴。山茱萸气味酸微温，入肝、肾。石斛气味甘平微苦，入足三阴。麦门冬气味甘寒微苦，入手太阴、少阴。乾地黄气味甘寒微苦，入足少阴。人参气味甘温，入足阳明。防风气味辛甘平，入足太阳。白术气味甘温，入脾。鹿角胶气味咸温，入足太阳、少阴。此寒湿之邪，因荣卫涩少，乘虚而入，致痹滞关节不利而痛者。以补足三阴之药固本，以渗利祛风之品祛病，则三焦荣卫皆不致受病矣。
治风寒湿痹，麻木不仁。　川乌粥法。
川乌（生，为末）
上用香熟白米作粥半碗，药末四钱，同米用慢火熬熟，稀薄不要稠，下姜汁一茶匙按：宋本作茶脚，蜜三大匙，搅匀，空腹啜之，温为佳。如是中湿，更入薏苡仁末二钱，增米作一中碗服。
此粥大治手足四肢不遂，按：宋本遂作随。痛重不能举者，有此证预服防之。左氏云：风淫末疾，谓四肢为四末也。脾主四肢，风邪客于肝则淫脾，脾为肝克，故疾在四肢。穀气能引风温之药径入脾经，故四肢得安。此汤剂有力。予尝制此方以授人，服者良验。
释义：川乌气味苦辛大热，入足太阴、少阴。能行走经络。风寒湿三气之邪流入经脉隧道，致气血壅滞，麻痹不仁，四肢不遂。夫邪客于肝，肝必侵犯脾土，故肝脾相犯之候，每多此症。非辛热善行走之药，不能直入病所。独用一味者，欲其力量之大而专也。
治湿伤肾，肾不养肝，肝自生风，遂成风湿流注四肢、筋骨，或入左肩髃，肌肉疼痛，渐入左指中，　薏苡仁散　。
薏苡仁（一两）　当归　小川芎　乾姜　甘草　官桂　川乌（一方无此。按：宋本无注。）
防风　茵芋　人参　羌活　白术　麻黄　独活（各半两）
上为细末。每服二钱，空心临卧，温酒调下，日三服。
释义：薏苡仁气味甘平淡渗，入手、足太阳。当归气味辛甘微温，入足厥阴。小川芎气味辛温，入肝、胆。乾姜气味辛温，入手、足太阴。甘草气味甘平，入脾。官桂气味辛温，入足厥阴。川乌气味苦辛大热，入足太阳、少阴。防风气味辛甘平，入足太阳。茵芋气味苦辛温，入手、足阳明，太阴。人参气味甘温，入足阳明。羌活气味辛甘平，入足太阳，善能行水。白术气味甘温，入手、足太阴。麻黄气味辛温，入足太阳之表。独活气味苦辛甘平，入足少阴、厥阴，引经之药。温酒调送，亦引经也。此三气之邪流注，经络、肌肉、筋骨皆受邪困，是肝、脾、肾三脏皆病也。故以甘缓辛温之补药守护中焦，而以渗利行经表散之药驱逐流注之邪，则久郁之病，可一旦扫除矣。
治五种痹，腿并臂间发作不定，此脾胃虚，卫气不温分肉，为风寒湿所著。　芎附散。
小川芎　附子　黄耆　白术　防风　熟乾地黄　当归　桂心　柴胡　甘草（以上各等分）
上为粗末，每服四钱，水一盏半，生姜三片，枣一个，同煎至七分，去渣，食前，日三服。常服不生壅热，兼消积冷。
释义：小川芎气味辛温，入肝、胆。附子气味辛咸大热，入手、足少阴。黄耆气味甘平，入手、足太阴。白术气味甘温，入手、足太阴。防风气味辛甘平，入足太阳。熟地黄气味甘寒微苦，入肾。当归气味辛甘温，入肝。桂心气味辛甘热，入肝。柴胡气味辛平，入足少阳。甘草气味甘平，能行十二经络，缓诸药之性。此卫气不温分肉，间为三气所乘，致留著不去，故发作无定。以补血养气之药护持正气，以风药及辛热之药搜逐留著之邪，则卫气坚固，无隙可乘，病亦何从入哉！
治白虎历节，诸风疼痛，游走无定，状如虫啮，昼静夜剧，及一切手足不测疼痛。　麝香圆。
川乌（大八角者三个，生用）　全蝎（二十一个，生用）　黑豆（二十一粒，生晒用）　地龙（半两，生用）
上为细末，入麝香半字匕，同研匀，糯米煮糊为圆，如绿豆大。每服七圆，甚者十圆，夜卧令膈空，温酒下，微出冷汗，一身便瘥。
释义：此即古方中之蠲痛丹也。川乌气味苦辛大热，入足太阳、少阴。全蝎气味甘平，入足厥，善能走经络。黑豆气味苦平，入足少阴。地龙气味咸寒，入足阳明、厥阴，能行诸经络。麝香气味辛香微温，善能入窍。白虎历节诸风，痛楚无时，流走无定。送药以酒，亦是引经，非辛香不能走窍，非辛热能行之药不能入络，非甘平咸寒及穀味，不能调和正气。痛既蠲，病鲜不愈矣！
予得此方，凡是历节，及不测疼痛，一、二服便瘥。在歙州日，按：宋本州作川。有一贵家妇人遍身走注疼痛，至夜则发，如虫啮其肌。多作鬼邪治。予曰：此正历节病也。三服愈。
历节宜发汗。　麻黄散。
麻黄（一两一分）　羌活（一两）　黄芩（三分）　细辛（真华阴者）　黄耆（各半两）
上为粗末。每服五钱，水二盏，煎至八分，去渣温服。接续三四服。有汗慎风按：宋本作畏风。
释义：麻黄气味辛温达表，入足太阳。羌活气味辛甘平，入足太阳。黄芩气味苦寒，入手太阴，手、足阳明。细辛气味辛温，入足少阴。黄耆气味甘平，入手、足太阴。此因历节痹痛，当发汗表邪，以麻、羌之辛温表散，以芩、辛之苦干和内，以耆之甘平固表。斯发汗而表不伤，邪去而正气愈旺也。非深明大道者乎！
治历节肿满疼痛。　茵芋圆。
茵芋　朱砂　薏苡仁（各一分）　牵牛子（一两半）　郁李仁（半两）
上为细末。炼蜜杵圆如桐子大，轻粉滚为衣。按：宋本滚作衮。每服十圆至十五圆、至二十圆，五更初，温水下，到晚未利，再一、二服，快利为度，白粥将息。
释义：茵芋气味苦辛温，入手、足阳明。朱砂气味苦温，入手少阴。薏苡仁气味甘平淡渗，入手、足太阴。牵牛子气味苦辛微寒，入手、足阳明。郁李仁气味辛温而润，入手、足太阴，阳明。轻粉气味辛咸微寒，为衣者，取其能引药入下也。历节而致肿满，非下利不能杀其势，故渗湿行经，必使其下利也。
治风热成历节，攻手指，作赤肿麻木，甚则攻肩背两膝，遇暑热或大便秘即作。　牛蒡子散。
牛蒡子（三两）　新豆豉（炒）　羌活（各一两）　生地黄（二两半）　黄耆（一两半）
上为细末。白汤调二钱服，空心食前，日三服。此病多胸膈生痰，久则赤肿，附著肢节，久而不退，遂成厉风。此孙真人所预戒也，宜早治之。
释义：牛蒡子气味苦辛平微寒，入手太阴、手、足阳明，引经之药。新豆豉气味苦寒，入手、足太阴，阳明。羌活气味辛甘平，入足太阳，善能利水。生地黄气味甘寒微苦，入手、足少阴。黄耆气味甘平，入手、足太阴。此治历节久而四肢四末皆病，将成厉风，疼痛不休者，气血药中兼以散邪利湿，乃古人思患预防之意也。术于此者，不可不察焉。
治厉风手指挛曲，节间疼不可忍，渐至断落。　蓖麻法。
蓖麻子（去皮）　黄连（锉如豆，各二两。按：宋本二作一）
上以小瓶子入水一升同浸，春、夏三日，秋冬五日，后取蓖麻子一粒，擘破，面东以浸药水吞下。平旦服，渐加至四、五粒，微利不妨。水少更添，忌动风物。累用得效神良。
释义：蓖麻子气味苦辛温，入手、足阳明。黄连气味苦寒，入手少阴。此治已成厉风，节骨间痛不可忍，渐至欲断落者。以苦辛温之味微利其经络之壅滞，以苦寒之味调和其心荣，使风毒不致侵入脏腑，则经络所伏之邪，渐次得解矣。此方虽述神良，丹方之流也。
治厉风。　柏叶散。
柏叶　麻黄　山栀子　枳壳　羌活　羊肝石　白蒺藜　升麻　子芩　防风　牛蒡子　荆芥　茺蔚子　大黄（各半两）　苦参（一两）　乌蛇（一两）
上为细末。每服二钱，温水调下，日七、八服。庞老方。
释义：柏叶气味苦辛微寒，入足太阴。麻黄气味辛温而则散，入足太阳。山栀子气味苦寒，入手太阴、少阴。枳壳气味苦寒，入脾。羌活气味辛温，能行水，入足太阳。羊肝石气味淡平，入足少阳、厥阴，能解药毒。白蒺藜气味甘辛温，入足厥阴，能明目。升麻气味苦辛，微温而散，入足阳明。子芩气味苦寒，入手太阴。防风气味辛甘平，入足太阳。牛蒡子气味苦辛平微寒，入手太阴。荆芥气味辛温，入足厥阴。茺蔚子气味辛甘微温，入手、足厥阴。大黄气味苦寒，入手、足阳明。苦参气味苦寒，入手、足少阴。乌蛇气味甘平，善能治风，入足少阳、厥阴。此治厉风之方也。血分中热气阻痹，脉络不主流行，必成癣疥，久则延为厉风。故用凉血药兼以疏风，古人有云：治风先治血，血行风自灭也。
治风毒疮，按：宋本风毒作肺毒。如大风疾。　绿灵散。
用桑叶洗，熟蒸一日，晒乾为末。每服三钱，开水调下，不拘时候，日三、四服。出《经验》。
释义：桑叶气味苦甘辛凉，入手、足阳明、厥阴。此药能明目，凉血熄风。风疾之始，肤痒如疮，久郁化热成毒，将变大风之症。故必以凉血为务，则郁久之热稍减，内风得熄矣。
治走疰历节，按：宋本疰作注。诸风软痛，卒中倒地，跌扑伤损。　趁痛圆。
草乌头（三两，生，去皮尖。按：宋本生作不）
熟地黄　南星　半夏曲　白殭蚕　乌药（各半两，并晒乾）
上为细末，酒糊圆如梧子大，日乾。每服五、七粒，空心夜卧温酒下。如跌扑痛，用姜汁和酒研十数粒搽之。如卒中倒地，姜汁、茶清研五、六圆灌下，立醒。大知禅师方。
释义：草乌头气味苦辛大热，入足太阳、少阴。熟地黄气味甘寒微苦，入足少阴。南星气味苦辛温，入手、足太阴。半夏曲气味辛微温，入足阳明。白殭蚕气味咸平，入手、足阳明，能引药入络。乌药气味辛温，入足阳明、少阴。酒和者，亦引经也。此因走注历节诸风，卒然昏倒损伤者，非大热引经之药不能走至病所。而佐以地黄者，取其养血熄风，虽诸味之攻病，不致伤及他经也。
治宿患风癣，遍身黑色，肌体如木，皮肤粗涩，及四肢麻痹，宜服　乌头圆。
草乌头一斤，入竹箩子内，以水浸，用碎瓦块，按：三字宋本作瓦子。于箩内，就水中泷洗，如打菱角法。直候泷洗去大皮及尖，控起令乾。用麻油四两，盐四两，入铫内炒令深黄色，倾出油，只留盐并乌头，再炒令黑色烟出为度。取一枚劈破，心如米一点白恰好也。如白多，再炒，趁热杵罗为末，用醋糊圆如梧子大，干之。每服三十圆，空心晚食前，温酒下。
真州资福寺雅白老僧，按：宋本作真州资福大雅白老。元祐间有此疾。服数年，肌肤黑点须除，按：宋本点作䵟。脚力强健，视听不衰。有一宗人，遍身紫癜风，身如墨服，服逾年，体悦泽。教予服之，亦得一年许，诸风疹疮皆除。然性差热，虽制去毒，要之五、七日作乌头粥啜之为佳。粥法用豫章集中者。
释义：草乌头气味苦辛大热，入足太阳、少阴，能行走经络。宿患风癣，遍身黑色，肌体麻木，皮肤不仁，四肢麻痹，久不能愈者，非此不能透入诸经络。制药用油、盐，和药用醋者，咸能软坚，酸能约束。只用一味而不用他药者，欲其专攻是疾，无暇治及他处耳。

治风痰停饮痰癖嗽  ***************************
治停痰宿饮。　化痰圆。
半夏（汤洗七次，别末）　人参　白茯苓　白术　桔梗（切作小块，生姜汁浸，各一两）　枳实　香附子　前胡　甘草（各半两）
上细末。用半夏末、生姜汁同煮，糊圆如梧子大。每服三、四十圆，食前姜汤下。
释义：半夏气味辛温，入足阳明。人参气味甘温，入脾、胃。茯苓气味甘平淡渗，入足阳明。白术气味甘温，入手、足太阴。桔梗气味苦辛平，入手太阴，为诸药之舟楫。枳实气味苦寒，入脾。香附子气味辛甘平，入足厥阴、少阳。前胡气味苦平辛微寒，入手太阴。甘草气味甘平，入足太阴。此主治停痰宿饮之方也。古人有云：邪之所凑，其里必虚。参苓术甘四味，乃四君子汤也，用以守护中宫而消痰祛饮之药，以姜为引，直捣其巢，宿饮自除矣。
治中脘风涎痰饮眩瞑，呕吐酸水，头疼恶心。　三生圆。
半夏（二两）　南星　白附子（各一两）
上并生为细末，滴水圆如梧子大，以生面滚衣，阴乾。按：宋本滚作衮。每服十圆至二十圆，不拘时候，生姜汤下。
释义：半夏气味辛温，入足阳明，天南星气味苦辛温，入手、足太阴。白附子气味辛甘大温，入足阳明。三味皆生用。而以姜汤送者，以脘中之痰饮窃踞为患，致瞑眩呕吐，头疼恶心，非峻利之药不能扫除也。
治心腹中脘痰水冷气，心下汪洋，嘈杂肠鸣，多睡，口中清水自出，肋胁急胀，痛不欲食。此胃气虚冷所致，其脉沉弦细迟。　旋覆花汤。
旋覆花　细辛　橘皮　桂心　人参　甘草　桔梗　白芍药　半夏（以上各半两）　赤茯苓（三分）
上为粗末。每服四钱，水一盏半，生姜七片，煎至八分，去渣温服。
释义：旋覆花气味咸温，入手太阴、阳明。细辛气味辛温，入足少阴。橘皮气味辛微温，入手、足太阴。桂心气味辛甘热，入足厥阴。人参气味甘温，入脾、胃。甘草气味甘平，入脾。桔梗气味苦辛平，入肺。白芍气味酸微寒，入足厥阴。半夏气味辛温，入足阳明。赤茯苓气味甘平淡渗，入手太阳、足阳明。以姜汁为引，引药入里。此胃气虚冷，痰饮蟠踞心下，冷气汪洋，嘈杂肠鸣，人倦多睡，胁肋急胀，不欲思食。以咸苦辛酸之药逐痰祛饮，以甘缓之药调和中焦正气，则病去而渐能纳食矣。
治心下停饮冷痰，头目晕眩，睡卧口中多涎。　槟榔圆。
槟榔（三分）　丁香（按：宋本注一分）　半夏（各三两。按：宋本无各字）　细辛　乾姜　人参（各半两）
上为细末，姜汁煮糊圆如梧子大。每服二、三十圆，姜汤下，日三服。
释义：槟榔气味苦辛温，入足太阴、太阳，能消积下气。丁香气味辛热，入足阳明、太阴。半夏气味辛温，入足阳。细辛气味辛温，入足少阴。乾姜气味辛温，入手、足太阴。人参气味甘温，入足阳明。心下停饮冷痰，非辛温不能祛逐，非甘温补药不能养正气。正气大旺，停饮自去耳。
治酒癖停饮，吐酸水。　乾姜圆　。《圣惠方》
乾姜　葛根　枳壳　橘红　前胡（各半两）　白术　半夏曲（各一两）　甘草　吴茱萸（各一分）
上为细末，炼蜜圆如梧子大。每服三十圆，用米饮下。甲寅年，服上二方有验。
释义：乾姜气味辛温，入手、足太阴。葛根气味辛微温，入足阳明，能解酒毒。枳壳气味苦寒，入足太阴。橘红气味辛微温，入手、足太阴。前胡气味苦辛微寒，入手太阴。白术气味甘温，入手、足太阴。半夏曲气味辛微温，入足阳明。甘草气味甘平，入脾。吴茱萸气味辛热，入足阳明、厥阴。此方治酒癖停饮，呕吐酸水。皆由中宫脾土受困。以辛温培土之药干足佐运，以辛散升腾之药鼓动阳气，则中土之阳气振，阴浊自然扫除矣。
治积聚停饮，痰水生虫，久则成反胃，及变为胃痈。其说在《灵枢》及巢氏《病源》。　芫花圆。
芜花（醋制干，称一两）　乾漆　狼牙根　桔梗（炒黄）　藜芦（炒）　槟榔（各半两）　巴豆（十个，炒微黑黄）
上为细末，醋糊圆如赤豆大。每服二、三圆，按：宋本作每服二、三十圆，坊本同。加至五、七圆，按：坊本作加至五十圆。食前姜汤下。
释义：芫花气味咸辛温，入手、足太阳，善能行水。乾漆气味辛温，入足厥阴，降而行血。狼牙根气味苦辛寒，入足少阳、厥阴，善能杀虫。桔梗气味苦辛平，入手太阴，为诸药之舟楫。藜芦气味辛温，入手阳明，能行积滞。槟榔气味辛温，入足太阴、太阳，能下气消积。巴豆气味辛热，有毒，入手、足阳明，足太阴。此积聚痰饮，久而不去，甚至生虫反胃，胃变为痈。非有毒、行血、下气、攻坚、消积之药，不能扫除沉痼也。
此方常服，化痰消坚杀虫。予患饮癖三十年，暮年多嘈杂，痰饮来潮即吐，有时急饮半杯即止，盖合此证也。因读巢氏《病源》论酒瘕云：饮酒多而食谷少，积久渐瘦，其病常思酒，不得酒则吐。多睡，不复能食，是胃中有虫使然，名为酒瘕。此药治之，要之须禁酒即易治，不禁，无益也。予生平有二疾：一则脏腑下血，二则膈中停饮。下血有时而止，停饮则发无时。始因年少时夜坐为文，左向伏几案，是以饮食多坠向左边。中夜以后稍困乏，必饮酒两三杯，既卧就枕，又向左边侧睡。气壮盛时殊不觉。三、五年后，觉酒止从左边下漉漉有声，胁痛，饮食殊减，十数日必呕吐数升酸苦水。暑月止是右边身有邪，漐漐常润，左边病处绝燥。遍访名医及海上方脉之，少有验者。间或中病，止得月馀复作。其补则如天雄、附子、礜石，其利则如牵牛、甘遂、大戟，备尝之矣。予后揣度之，已成癖囊，如潦水之有科臼，不盈科不行。水盈科而行者也，清者可行，浊者依然停滀，盖下无路以决之也，是以积之五、七日必呕而去，稍宽数日复作。脾土也，恶湿。而水则流湿，莫若燥脾以胜湿。崇土以填科臼，则疾当去矣。于是悉屏诸药，服苍术一味，三月而疾除。自此一向服数年，不吐不呕，胸膈宽畅，饮啖如故。暑月汗亦周体而身凉，饮觉从中而下。前此饮渍于肝，目亦多昏眩，其后灯下能书细字，皆苍术之力也。其法：苍术一斤，去皮切，末之，用生芝麻半两，水二盏，研滤取汁。大枣十五枚，烂煮去皮核，研。以麻汁匀研成稀膏，搜和入曰熟杵圆如梧子大，干之。每日空腹，用温汤吞下五十圆，增至一百圆、二百圆。忌桃、李、雀、鸽。初服时，必膈微燥。且以茅术制之。觉燥甚，进山栀散一服，久之不燥矣。予服半年以后，止用燥烈味极辛者，削去皮，不浸极有力，亦自然不燥也。山栀散用山栀子一味，干之为末，沸汤点服。故知久坐不可伏向一边，时或运动，亦消息之法。
治肺感风寒作嗽。　紫苏散。
紫苏　桑白皮　青皮　五味子　杏子仁　麻黄　甘草（各等分）
上为细末。每服二钱，水一盏，煎至七分，温服。
释义：紫苏子气味辛温发散，入手太阴，足太阳，阳明之表。桑白皮气味苦辛平，入手太阴。青皮气味苦辛温微酸，入足少阳、厥阴。五味子气味酸甘平苦咸，虽入肾，然研细用，五脏之味俱全，不专走一经也。杏子仁气味苦辛微温，入手太阴、阳明。麻黄气味辛温，入手太阴、足太阳之表。甘草气味甘平，入脾，兼入十二经络，能和诸药之性。因肺经感冒风寒咳嗽者，惟恐涉及他经。以辛温理邪之药专攻肺经留邪，则留邪既散，而诸经安适矣。
利膈去涎，思食止嗽。　诃子汤。
诃子（煨，去核）　青皮　麦门冬（各半两）　槟榔（四个）　半夏（三分）　甘草（一分）
上为粗末。每服四钱，水二盏，生姜七片，同煎至七分，去渣温服，日二、三服。
释义：诃子气味温涩，入手阳明、足太阴。青皮气味苦辛温微酸，入足少阳、厥阴。麦门冬气味甘寒微苦，入手太阴、少阴。槟榔气味辛温，入足太阴、太阳。半夏气味辛温，入足阳明。甘草气味甘平，入脾。此因咳嗽涎痰，致中膈不利，纳食渐少。虽滋养肺家，中土不旺，而肺终不能醒，不可泥于肺病不用燥药也。以辛温之药健运中宫，气旺则金有所恃，孰谓肺病必用滋腻乎？
治诸嗽久不瘥。　贝母汤。
贝母（去心，姜制半日晒乾。按：宋本晒作焙）　黄芩（生）　乾姜（生）　陈皮　五味子（各一两）　桑白皮（一两。按：宋本无注）　半夏（半两。按：宋本无）　柴胡　桂心（各一两。按：宋本作各半两）　木香　甘草（各一分）
上为粗末。每服五钱，水一盏半，杏仁七个，去皮尖碎之，生姜七片，同煎至七分，去渣热服。黄师文云：戊申冬，有姓蒋者，其妻积年久嗽，制此方授之，一服即瘥。以此治诸嗽，悉皆愈。
释义：贝母气味苦甘微寒，入手太阴、少阴。黄芩气味苦寒，入手太阴。乾姜气味辛温，入手、足太阴。陈皮气味苦辛微温，入手、足太阴。五味子气味俱全，兼入五脏。桑白皮以气味苦辛温，入手太阴。半夏气味辛温，入足阳明。柴胡气味辛甘平，入足少阳。桂心气味辛甘大热，入足厥阴。木香气味辛温，入足太阴。甘草气味甘平，入脾，能和诸药之性，兼入十二经络。再佐以生姜之达表，不专为肺经咳嗽而设也。经云：五脏六腑皆能令人咳嗽。故方中之品，兼行五脏，积久成痼，能一亘肃清矣。

治积聚凝滞五噎膈气  ***************************
大抵治积，或以所恶者攻之，以所喜者诱之，则易愈。如硇砂、水银治肉积，神麴、麦糵治酒积，水蛭、虻虫治血积，木香、槟榔治气积，牵牛、甘遂治水积，雄黄、腻粉治涎积，礞石、巴豆治食积，各从其类也。若用群队之药，分其势则难取效。许嗣宗所谓譬犹猎不知兔，广络原野，冀一人获之，术亦疏矣。须是认得分明，是何积聚，然后增加用药。不尔，反有所损。嗣宗自谓不著书，按：坊本作不必著书。在临时变通也。
治五种积气及五噎，胸膈不快，停痰宿饮。　缠金丹。
木香　丁香　沉香　槟榔　官桂　胡椒　硇砂（研）　白丁香　肉豆蔻　飞矾（各一分）　马兜铃（按：宋本注炒）　南木香（按：宋本作南星）　五灵脂　瓜蒌根　半夏（各半两）　朱砂（三分，留半为衣）
上为细末，入硇砂、朱砂二味，同药研和匀。生姜汁煮糊圆如梧子大，朱砂为衣。每服三圆，生姜汤下，或干嚼萝卜下。
释义：广木香气味辛温，入足太阴。丁香气味辛温，入手、足太阴，少阴，阳明。沉香气味辛温，入足少阴。槟榔气味辛温，入足太阴、太阳。官桂气味辛温，入足厥阴。胡椒气味辛热，入足太阴、少阴、厥阴。硇砂气味咸苦微温，入足阳明、厥阴。白丁香气味苦辛温，入足太阴、阳明。肉豆蔻气味辛温，入足太阴、阳明。飞矾气味酸寒涩，入手太阴、足厥阴。马兜铃气味苦辛微温，入手太阴，最能宣壅痹。南木香气味辛温，入足厥阴。五灵脂气味甘温，入手太阴、足厥阴。瓜蒌根气味苦寒，入手太阴、足阳明。半夏气味辛温，入足阳明。朱砂气味苦温，入手少阴。此治五种积气及五噎之疴，痰饮停伏，胸膈不快。非一、二处受病，乃十二经皆被病魔窃踞。生姜为圆、为引，萝卜为引者，亦取其引药入内，分途走经络之意也。
治心下蓄积痞闷，或作痛，多噫败卵气。　枳壳散。
枳壳　白术（各半两）　香附子（一两）　槟榔（三钱）
上为细末。每服二钱，米饮调下，日三服，不拘时候。庞老方。
释义：枳壳气味苦寒，入足太阴。白术气味甘温，入手、足太阴。香附子气味苦平，入足厥阴。槟榔气味辛温，入足太阴。此心下积聚痞闷，有时作痞，脘中不爽，多噫败卵颓气胀疼者，皆由中气馁弱不振。以甘温守中，而用破气消积之药攻病，则正气不伤，而宿病顿去矣。
治伏积注气，发则喘闷。　诃子圆。
诃子　白茯苓　桃仁　枳壳　桂心　槟榔　鳖甲　桔梗　白芍药　川芎　川乌　人参　橘红（以上各等分）
上为细末，炼蜜杵圆如梧子大。酒下二十圆，熟水亦得，不拘时候服。
释义：诃子气味温涩，入手阳明、足太阴。茯苓气味甘平淡渗，入足阳明。桃仁气苦辛甘平微温，入手、足厥阴。枳壳气味苦寒，入足太阴。桂心气味辛热，入足厥阴。槟榔气味苦辛温，入足太阴、太阳。鳖甲气味咸平，入足厥阴。桔梗气味苦辛平，入手太阴，为诸药之舟楫。白芍药气味酸微寒，入足厥阴。川芎气味辛温，入肝、胆。川乌气味苦辛大热，入足太阳、少阴。人参气味甘温，入脾、胃。橘红气味苦辛，入手、足太阴。送药以酒，欲药性之速行也。此治伏积注气为病，发则欲喘闷者。大凡久病入血，非血药不能引药直达病所，非辛温大热之药不能扫荡伏郁。再佐以扶持中气之药，虽攻病不使正气受伤也。
治一切积聚、停饮心痛。按：宋本停作有。　硇砂圆　。
硇砂　荆三稜（别末）　乾姜　香豆芷　巴豆（去油，各半两）　大黄（别末）　乾漆（各一两）　木香　青皮　胡椒（各一分）　槟榔　肉豆蔻（各一个）
上为细末，酽醋二升煎巴豆五七沸，后下三稜、大黄末同煎五七沸，入硇砂同煎成稀膏。稠稀得所，便入诸药和匀，杵圆如绿豆大。年深气块，生姜汤下四、五圆。食积，熟水下。白痢，乾姜汤下。赤痢，甘草汤下。血痢，当归汤下，葱酒亦得。
释义：硇砂气味咸苦微温，入足太阳、阳明、厥阴。荆三稜气味苦平，入足厥阴，能破血攻坚。乾姜气味辛温，入手、足太阴。香白芷气味辛温，入足太阳。巴豆气味辛温，入足太阴、阳明，能消痞，下凝寒之滞。大黄气味苦寒，入足阳明，有斩关夺门之能。乾漆气味辛温，降而行血，入足厥阴。木香气味辛温，入足太阴。青皮气味辛温微酸，入足厥阴。胡椒气味辛热，入足太阴、少阴、厥阴。槟榔气味辛温，入足太阴、太阳。肉豆蔻气味辛温，入足太阴、阳明。凡一切积聚停饮，以及下利诸病，久而不愈者，非藉破血消滞下夺不能效。必佐以温中者，欲药性之流行也。
治男子妇人患食劳、气劳，遍身黄肿，欲变成水，及久患痃癖，小肠膀胱，按：坊本多气字。面目悉黄。　紫金丹。
胆矾（三两）　黄蜡（一两）　青州枣（五十个）
上于瓷盒内，用头醋五升，先下矾、枣，慢火熬半日以来，取出枣，去皮核，次下蜡，一处更煮半日如膏。入好蜡茶末二两，同和圆如梧子大。每服二、三十圆，茶、酒任下。如久患肠风痔漏，按：宋本肠风作漏风。陈米汤饮下。
宗室赵彦才下血，面如蜡，不进食，盖酒病也。授此方服之，终剂而血止，面色鲜润，食亦倍常。新安有一兵士亦如是，与三百粒，作十服，亦愈。
释义：胆矾气味咸酸微凉，入足太阳、阳明。黄蜡气味甘平微温，入手、足太阴。青州枣气味甘平微温，入手、足太阴、阳明。蜡茶气味苦寒直降，欲其速下也。炼药以醋者，约之也。送药以米饮者，扶中也。此治脱力劳伤，飢饱不调，宿有痃癖，周身发黄，欲变成水蛊，非渗湿之药，不能引药入于病所，故效验独捷耳。酒客发黄、便血，尤宜服此药。
治沉积。　感应圆。
丁香　木香（各半两）　乾姜（一两）　百草霜（二两，研）　肉豆蔻（二十个）　巴豆（七十个，取霜）　杏仁（一百四十个）　煮酒腊糟（四两）　麻油（一两，如冬月增半两，减腊糟半两。按：宋本如作秋）
上以二香、姜、蔻，为细末，并三味研极匀。炼油、腊糟和成济，油纸裹，旋圆如绿豆大。熟水下五、七圆。此药近年盛行于世，有数方，惟此方最高。予得之于王景长，用之的有准。
释义：丁香气味辛温，入手、足太阴、阳明。木香气味辛温，入足太阴。乾姜气味辛温，入手、足太阴。百草霜气味苦辛温，入足太阴、厥阴。肉豆蔻气味辛温，入足太阴、阳明。巴豆气味辛温，入足太阴、阳明。杏仁气味苦辛微温，入手太阴、阳明。煮酒腊糟气味辛温，入足少阳、厥阴。麻油气味甘平，入足厥阴。此药治运年宿积。欲达病所，必以辛香；欲去宿积，必投巴豆。再佐以糟之辛温，麻油之滑润，焉有不能祛除宿病耶？
治五种积气，三焦痞塞，胸膈满闷，背膂引疼，心腹膨胀，胁肋刺痛，食饮不下，噎塞不通，呕吐痰逆，口苦吞酸，羸瘦少力，短气烦闷。常服顺气宽中，消痃癖、积聚，散惊忧恚气，按：宋本无散字。宜服　枳壳散。
枳壳　荆三稜　橘皮　益智仁　蓬莪术　槟榔　肉桂（各一两）　乾姜　厚朴　甘草　青皮　木香　肉豆蔻（各半两）
上为细末。每服二钱，水一盏，生姜三片，枣一个，同煎至七分，热服，盐点亦得，不拘时候。
释义：枳壳气味苦寒，入足太阴。荆三稜气味苦平，入足厥阴。橘皮气味苦辛微温，入手、足太阴。益智仁气味辛温，入足太阴。逢莪术气味苦辛温，入足厥阴，与三稜同功。槟榔气味辛温，入足太阴、太阳。肉桂气味辛热，入足厥阴。乾姜气味辛温，入手、足太阴。厚朴气味苦辛微温，入手、足太阴。甘草气味甘平，入脾。青皮气味苦辛温微酸，入足厥阴。木香气味辛温，入脾。肉豆蔻气味辛温，入足太阴、阳明。佐以姜枣和荣卫。乃宽中顺气之药，能治五种积气，三焦痞塞，心疼腹胀，痃癖诸症。无非令中宫之气流畅，勿使其不宣也。
治气、食、忧、劳、思、虑。　五噎膈气圆　。
半夏　桔梗（各二两）　肉桂　枳壳（各一两半）
上为细末，姜汁糊圆如梧子大。姜汤下三十圆，食后临卧服。
释义：半夏气味辛温，入足阳明。桔梗气味苦辛平，入手太阴，为诸药之舟楫，能引药达上。肉桂气味辛甘大热，入足厥阴。枳壳气味苦寒，入足太阴。姜汁圆，姜汤送，欲令药之入里也。此七情六慾之伤，致成五噎膈气之疴。所用之药，乃苦辛以开其郁，使升降无阻，自然奏效矣。
治胸膈闷塞作噎。　薰膈圆　。
麦门冬　甘草（各半两）　人参　桂心　细辛　川椒　运志（去心炒。按：宋本作运志肉）　附子　乾姜（各二钱）
上为细末，炼蜜圆如鸡头大。绵裹一圆含化，食后，日夜三服。
释义：麦门冬气味甘凉微苦，入手太阴、少阴。甘草气味甘平，入足太阴。人参气味甘温，入足阳明。桂心气味辛甘大热，入足厥阴。细辛气味辛温，入足少阴。川椒气味辛热，入足厥阴。运志气味辛温，入手、足少阴。附子气味辛咸大热，入手、足少阴。乾姜气味辛温，入手、足太阴。因胸膈闷塞作噎，致不能纳食，虽藉辛温诸药以通之，又惟恐津液被劫，必以甘凉滋养之味护其中，愈加得力矣。

治膀胱疝气小肠精漏诸病  ***************************
治膀胱疝气，外肾肿胀，痛不可忍。　念珠圆。
乳香　硇砂（各三钱，水飞净）　黄蜡（一两）
上乳香研细，硇砂同研匀，熔蜡和圆，分作一百单八粒，按：宋本单作丹。以线穿之，露一夕，次日用蛤粉为衣。旋取一粒，用乳香汤吞下。
顷年有人货疝气药，肩上担人我二字以为招口，日货数千钱。有一国医多金得之，用之良验，即此方也。按：四字宋本无。
释义：乳香气味辛香微温，入手、足少阴，最能止痛。硇砂气味咸苦微温，入足太阳、阳明、厥阴，最能软坚消积。黄蜡气味甘平微温，亦淡而能渗，故俗谚有味如嚼蜡之说。圆必作一百单八粒为率者，以头痛之极，必起善念，唸佛之时，想病势之必减也，故以之为名。蛤粉为衣，取其咸能润燥而软坚也。再以乳香汤送药者，欲其速止痛也。此治外肾肿胀及疝气等疾，皆有效验。
●硇砂圆。
木香　沉香　巴豆肉（全者各一两）　青皮（一两，不去皮。按：宋本一作二）　铜青（半两，研）　硇砂（一分）
上二香、青皮三味，细锉，同巴豆慢火炒令紫色为度，去巴豆，为末，入青、砂二味，研匀，蒸饼和圆如梧子大。每服七圆至十圆，盐汤吞下，日二、三服。空心食前服。
释义：木香气味辛温，入足太阴。沉香气味苦辛温，入足少阴。巴豆肉气味辛温，入足太阴、阳明。青皮气味苦辛酸微温，入足厥阴。铜青气味酸平，入足少阳、厥阴，能杀疳虫。硇砂气味咸苦微温，入足太阳、阳明、厥阴。蒸饼和圆，盐汤送药，不欲药性之发于上也。此治同上病而药比上略峻，司是术者，宜留心斟酎也。
治膀胱肿硬，牵引疼痛，及治小肠气，阴囊肿，毛间水出，服　金铃圆　。
金铃子肉（五两）　茴香（炒）　马蔺花（炒）　菟丝子　海蛤　破故纸　海带（各三两）　木香　丁香（各一两）
上为细末，蒸饼和圆，按：宋本无蒸饼二字。如梧子大。每服二、三十圆，温酒送下，盐汤亦可。空心食前服。
释义：金铃子气味苦微寒，入手、足厥阴。茴香气味辛温，入足厥阴。马蔺花气味甘平，入足厥阴，能治恶疮，去白虫。菟丝子气味甘平，入脾、肾。海蛤气味咸寒，入足少阴、厥阴。破故纸气味苦辛大温，入足太阴，兼入命门。海带气味咸寒，入足厥阴。木香气味辛温，入足太阴。丁香气味辛温，入足阳明、厥阴。蒸饼和圆，盐汤送，皆欲药之达下也。膀胱肿硬疼痛，及小肠疝气，阴囊肿，毛间水出者，非此药不能直行病所。味苦者为君，诸药之辛而咸者，皆从之下行耳。
治小便难，小肠胀，不急治杀人。
上用葱白三斤，细锉，炒令热，以帕子裹，分作两处。更替熨脐下，即通。
释义：葱白气味辛温，通而兼散，入足太阳、厥阴。炒热熨脐下，乃关元穴也。得浊气下行，小便通而胀缓矣。此备急之要方也。
治膀胱气痛。　茴香散。
茴香　金铃子肉　蓬莪术　荆三稜（各一两）　甘草（半两，炙）
上为细末。每服二钱，热酒调下。强幼安云：每发痛甚，连日只服此药，每日二、三服，立定。
顷在徽城日，歙尉宋苟甫膀胱气作，疼不可忍。医者以刚剂与之，疼愈甚，小便不通三日矣，脐下虚胀，心闷。予因候之，见其面赤黑，脉洪大。予曰：投热药太过，阴阳痞塞，气不得通，一之奈何？宋尉尚手持四神丹数粒，云：医者谓痛不止，更服此。予曰：若服此定毙。后无悔，渠恳求治。予适右五苓散一两许，分三服，易其名，用连须葱一茎，茴香一撮，盐一钱，水一盏半，煎七分，令接续三服。中夜下小便如墨汁者一、二升，脐下宽，得睡。翌日诊之，脉已平矣。椟用硇砂圆与之，数日瘥。大抵此疾，因虚得之，不可以虚而骤投补药。经云：邪之所凑，其气必虚。留而不去，其病则实。故必先涤所蓄之邪，然后补之。是以诸方多借巴豆气者，谓此也。
释义：茴香气味辛温，入足厥阴。金铃子肉气味苦微寒，入手、足厥阴。蓬莪术气味苦辛温，入足厥阴。荆三稜气味苦平，入足厥阴。甘草气味甘平，入足太阴，能缓诸药之性。热酒调送，欲药性之入厥阴也。此治膀佻气痛不可忍者，刚剂屡投而效，故治以攻坚破积之药，虽有缓中之品，而苦辛泄肝之药居多，气既得泄，病自缓矣。
治遗精梦漏，关锁不固。　金锁丹　，亦名茴香圆。
舶上茴香　胡芦巴　破故纸　白龙骨（以上各一两）　木香（一两半）　胡桃肉（三七个，研）　羊石子（三对，批开，盐半两擦，炙熟，研如膏。按：宋本擦作攃，如膏作如法）
上五味为细末，下二味同研成膏。和酒浸蒸饼为糊杵熟圆如梧子大。每服三、五十圆，空心温酒下。
释义：舶上茴香气味辛温，入足少阴、厥阴。胡芦巴气味辛温，入足少阴。破故纸气味辛大温，入足太阴，兼入命门。白龙膏气味凉涩，入手、足少阴、厥阴。木香气味辛温，入足太阴。胡桃肉气味温涩，入足少阴。羊石子气味辛甘微咸，入足少阴。酒浸，酒送，欲其入里也。此治遗精梦漏，关锁不固。以补肾之品，佐以辛香固涩，则下焦有恃，鲜不中病矣。
治经络热，梦漏，心忪恍惚，膈热。　清心圆。
好黄柏皮（一两）
上为细末，用生脑子一钱，同研匀，炼蜜圆如梧子大。每服十圆至十五圆，浓煎麦门冬汤下。大智禅师方云：按：宋本无云。梦遗不可全作虚冷，亦有经络热而得之也。
释义：黄柏气味苦寒，入手、足少阴。生脑子即冰片也，气味辛香大热，通行十二经络，引药入里。走窍之药，送以麦门冬，欲令入心也。此症非肾虚不固，系经络内热，故取苦寒以坚阴，辛香以入络也。
●猪苓圆。
上用半夏一两，破如豆大，用木猪苓四两，先将一半炒半夏黄色，不令焦，地上出火毒半日，取半夏为末，更用前猪苓末二两同研极匀，炼蜜糊圆如梧子大，候乾，更再用存下猪苓二两，炒微裂，同用不泄气沙瓶养之。每服三、四十圆，空心温酒或盐汤下。常服于未申之间，冷酒任下。按：取半夏为末以下，宋本作糊圆如梧子大，候乾，更用前猪苓末二两，炒微裂同用。不泄沙瓶养之。空心温酒、盐汤下三、四十圆。常服于申未间，冷酒下。
释义：木猪苓气味苦微寒，入足太阳。半夏气味辛温，入足阳明。送药以酒、盐汤者，欲药性之下行也。此治年壮之人，情欲萌动，精虽未泄，已离本位，溺管中疼，或兼梦遗者，未可作下虚治，宜以此药治之。大凡看病，切勿见病治病耳。
此药治梦遗有数种。下元虚惫，精不禁者，宜服茴香圆。年壮气盛，久节淫欲，经络壅滞者，宜服清心圆。有情欲动中经，所谓所愿不得，名曰白淫耳，宜良方茯苓散。正如瓶中煎汤，气盛盈溢者，如瓶中沸汤而溢。欲动心邪者，如瓶之倾侧而出。虚惫不禁者，如瓶中有罅而漏。不可一概用药也。又有一说，经曰：肾气闭即精泄。《素问》云：肾者，作强之官，伎巧出焉。又曰：肾气藏精。盖肾能摄精气以生育人伦者也。或敛或散，皆主于肾。今也肾气闭，则一身之精气无所管摄，故妄行而出不时也。猪苓圆一方，正为此设。盖古方也，今盛行于时，而人多莫测其用药之意。盖半夏有利性，而猪苓导水。盖导肾气使通之意也。予药囊中常贮此药，缓急以与人，三、五服皆随手而验。林监丞庇民亦数服而愈。


卷第四  ——————————————————————————————————————————————————————————————————————————————————————————

反胃呕吐  ***************************
治翻胃。　附子散。
附子一枚极大者，坐于砖上。四面著火，渐渐逼热，淬入生姜自然汁中。再用火逼，再淬，约尽姜汁半碗，焙乾末之。每服二钱，水一盏，粟米少许，同煎至七分，去渣温服。不过三服。
释义：大附子气味咸辛大热，入手、足少阴，通下焦之阳。生姜自然汁气味辛大温，达表，入手、足太阴，通中焦、下焦之阳。用火逼淬乾者，但取通中下之阳，不欲其发表也。必加粟米者，以反胃不能纳食，虽得姜、附之通阳，中宫无恃，恐其阴浊复聚，致令反复也。
●鲫鱼散。
大鲫鱼一个，去肠留胆，纳绿矾末填满，缝口，以炭火炙令黄干，为末。每服一钱，陈米饮调下，日三服。
释义：鲫鱼气味甘温，入足阳明、太阴。绿矾气味咸酸微凉，能引浊下行。陈米饮送药，扶中气也。此亦治反胃之病。中宫虽有浊阴窃踞，不耐辛温之刚燥。以甘温酸咸之品引浊下趋，即以陈米饮调中，勿使中土失职。真王道之药也。
定呕吐，利膈。　枇杷叶散。
枇杷叶（去毛）　人参（各一钱。按：宋本钱作分）　茯苓（半两）　茅根（二两，切。按：宋本两作分）　半夏（一钱，切。按：宋本注三分切）
上细锉。每服四钱，水一盏半，生姜七片，慢火煎至七分，去渣，入槟榔末二钱，钱按：宋本作半钱。和匀服之。庞老方。
释义：枇杷叶气味苦辛，入手太阴、阳明，最能下气，冬夏不调，得天地四时之气。人参气味甘温，入足阳明。茯苓气味甘平淡渗，入足阳明。茅根气味甘寒，入手太阴、足阳明，能除伏郁之热。半夏气味辛温，入足阳明。使以生姜、槟榔末，取其辛通而能下行也。此呕吐，中脘如痞，膈间之气不利，苦辛之药，以下其气，急以甘温补中之品护持中土，则土旺而浊不侵犯矣。
食后多吐，欲作反胃。按：宋本作翻胃。　白术散。
泽泻　白术　茯苓（各等分）
上为细末。每服一钱，白汤调，温服。
释义：泽泻气味咸微寒，入足太阳。白术气味甘温，入足太阴。茯苓气味甘平淡渗，入足阳明，能引诸药达于至阴之处。此治食后多吐，将成反胃之疴。其人必是酒客，中宫气虚，饮浊上干。三味最能达阴泄浊，又能和中养正，所以确中病情也。
治胃热呕吐。竹茹汤。
乾葛（三两）　甘草（二钱。按：宋本作三分）　半夏（三钱，姜汁半盏，浆水一升，煮耗半。按：宋本钱作分）
上粗末，每服五钱。水二盏，姜三片，竹茹一弹大，枣一个，同煎至一盏，去滓温服。
胃热者，手足心俱热。政和中，一宗人病伤寒得汗，身凉数日忽呕吐，药与饮食俱不下。医者皆进丁香、藿香、滑石等药，下咽即吐。予曰：此汗后馀热留于胃脘，孙兆竹茹汤政相当尔。亟治药与之，即时愈。《良方》槐花散亦相类。
释义：乾葛气味辛微温，能解酒毒，入足阳明。甘草气味甘平，入足太阴。半夏气味辛温，入足阳明。竹茹气味甘寒，入足阳明。姜、枣以和荣卫。胃热呕吐不止，亦必因胃中酒气蕴热。故以微辛温之药令其入胃，引入甘寒之品，则酒热稍解，气得下降，胃气安而病自已也。
治霍乱吐泻不止及转筋，诸药不效者，一粒治一人。　青金丹。
硫黄（一两，研）　水银（八钱）
上二味，铫子内炒，柳木篦子不住搅匀，更以柳枝蘸冷醋频频洒。候如铁色，法如青金块方成。按：坊本法作凝。刮下，再研如粉。留少半为散，馀以粽子尖三个，醋约半盏，研稀稠得所，成膏和圆如鸡头肉大，朱砂为衣，每服一圆，煎丁香汤磨化下，热服。如服散，丁香汤调下一钱。伤寒阴阳乘伏，用龙脑冷水磨下，日三、二服。
释义：硫黄气味辛大热，入右肾命门。水银气味辛寒，能行九窍，能伏五金为泥。丁香汤送，以热为引也。龙脑汤送，以凉为引也。此治霍乱转筋，阴阳乘伏，二气欲离，诸药不能效者，乃急救之方。司是术者，当留心斟酌焉。
治呕吐不止。　香灵圆。
丁香　好辰砂（研，各八钱。按：宋本八作六）　五灵脂（四钱）
上香、脂先为细末，后入砂，再研匀。狗胆汁或猪胆汁为圆，如鸡头大。每服一圆，生姜橘皮汤磨下。
释义：丁香气味辛温，入足阳明、厥阴。辰砂气味苦温，入手少阴。五灵脂气味甘温，入手太阴、足厥阴。圆以狗胆汁及猪胆汁者，以其苦寒直下也。送以生姜橘皮汤者，以辛通能入里也。此胃中气不得下，浊饮上逆，致呕吐不止，以辛温、苦温之药，通其在上中之浊饮，以苦寒之味，引之下行，则病情无有不中矣。

脏腑泄滑及诸痢  ***************************
治脾胃不和，泄泻不止，诸药不效。　诃子圆。
诃子皮　川姜　肉豆蔻　龙骨　木香　赤石脂　附子（各等分）
上为细末，蒸饼和圆，按：宋本无蒸饼二字。如梧子大。每服四十圆，空心米饮下。按：宋本无空心二字。
释义：诃子皮气味温涩，入手阳明、足太阴。川姜气味辛温，入手、足太阴。肉豆蔻气味辛温，入足太阴、阳明。龙骨气味凉涩，入手、足少阴、厥阴。木香气味辛温，入足太阴。赤石脂气味辛甘酸微温，入手、足阳明。附子气味咸辛大热，入手、足少阴。蒸饼和圆，欲药下行也。米饮送者，欲和中也。此通塞互用之方也。因脾胃不和，泄泻久不能止，诸药不效。肾为胃之关，久泻无有不伤肾者，非通塞互用不能效也。
治脾胃中风湿，脏腑泄滑。　鞠藭圆　。
芎藭　神麴　白术　附子（各等分）
上为细末，即以神麴煮糊圆，按：八字，宋本作用糊圆三字。如梧子大。每服三、五十圆，食前米饮下。按：宋本无食前二字。
释义：芎藭气味辛温，入足少阳、厥阴。神麴气味辛甘平入足阳明、太阴。白术甘温，入足太阴。附子气味咸辛大热，入手、足少阴。送药以米饮，和中也。此脾胃气弱不振，脏腑中风动湿生，致泄滑不止。必以风药为主，而佐以甘温守中。以风能胜湿，甘缓能熄风耳。
左氏述楚子围萧，萧将溃，还无杜与司马卯言号申叔展。叔展曰：有麦曲乎？有山鞠穷乎？鞠穷，芎藭也。意欲令逃水中以避祸，是知芎藭能除湿。予尝加术、附以制方，治脾湿而泄者，万无不中。此药亦治飧泄，《素问》云：春伤于风，夏必飧泄。飧泄者，食穀不化。盖春木旺时，肝生风邪淫于脾经，至夏饮冷当风，故多飧泄。此药尤宜。
磨积，止泄痢，治心腹冷痛。　陈曲圆。
陈曲（一两半）　乾姜　官桂　白术　当归　厚朴　人参　甘草（各半两）
上细末，炼蜜圆如梧子大。每服三、四十圆，温酒或淡醋汤下，空心食前，日二服。发时不时增数。
释义：陈曲气味辛甘微温，入足阳明、太阴。乾姜气味辛温，入手、足太阴。官桂辛温，入足厥阴。白术气味甘温，入足太阴。当归气味辛温，入手少阴、足厥阴。厚朴气味辛温，入足阳明。人参气味甘温，入足阳明。甘草气味甘平，入足太阴。因中虚不运，积聚不消，泄痢不止，心腹疼痛。以理中护其中，以归、桂和其荣，曲、朴疏其滞。或酒或醋汤送者，引至病所也。此邪少虚多之治法也。
治冷气下泻。　木香圆。
木香（半两）　川乌（一两，生）
上细末，酽醋糊圆如梧子大。陈皮醋汤下三、五十圆，不拘时候服。
释义：木香气味辛温，入足太阴。川乌气味苦辛大热，入足太阴、少阴。醋糊圆，陈皮醋汤送，欲药性之达病所也。此冷气内伏，下利不止，非辛温大热之药，不能直入以祛除也。
治痼冷在肠胃间，连年腹痛泄泻，休作无时，服诸热药不效。宜先去宿积，按：五字，宋本作宜先取去四字。然后调治易瘥，不可畏虚以养病也。　宜温脾汤。
厚朴　乾姜　甘草　桂心　附子（生，各二两。按：宋本二作半）　大黄（生，四钱，碎切，汤一盏，渍半日，搦去滓，煎汤时和滓下）
上细锉，水二升半，煎八合后，下大黄汁再煎六合，去滓，澄去脚。不要太暖，按：宋本作不要晚食。分三服，温温自夜至晓令尽，未进食前，按：宋本未进作不快，更以乾姜圆佐之。
释义：厚朴气味辛温，入足阳明。乾姜气味辛温，入手、足太阴。甘草气味甘平，入足太阴。桂心气味辛甘大热，入足厥阴。附子气味咸辛大热，入手、足少阴。大黄气味苦寒，入足阳明。此温下之方也。久痢不止成休息者，必有宿积未去，虽投温补之药不效，不可畏攻而养病以贻害也。古云：树德务滋，去疾务尽。
●乾姜圆。
乾姜　巴豆（去心炒黄，研）　大黄　人参（各一两。按：宋本两作钱）
上除巴豆，馀为末，同研，炼蜜圆如梧子大。服前汤时，用汤下一圆，米饮亦得。
释义：乾姜气味辛温，入手、足太阴。巴豆气味辛温，入足太阴、阳明。大黄气味苦寒，入足阳明。人参气味甘温，入足阳明。此即古方中之备急圆加参也。因忧愁，中伤食积，久在肠胃，吐痢频发，暑月更甚。以数年久不愈之证，欲攻病虑其体虚，欲补虚虑其留邪，故温下之药佐以扶正，则两不相悖矣。
有人因忧愁，中伤食，结积在肠胃，故发吐利。自后至暑月稍伤，则发暴下，数日不已。《玉函》云：下利至隔年月日不期而发者，此为有积，宜下之。止用温脾汤尤佳。如难取效，可佐以乾姜圆，后服白术散。
●白术散。
白术　木香　附子　人参（各等分）
上细末，每服二钱。水一盏、生姜三片，枣一个，煎六分，食前温服。按：宋本无食前二字。
释义：白术气味甘温，入足太阴。木香气味辛温，入足太阴。附子气味咸辛大热，入手、足少阴。人参气味甘温，入脾、胃。姜、枣和荣卫。此方因温下之后，病去元虚，尤恐未尽之积复聚。治以辛香疏滞中焦，不致留邪。咸辛暖下，下焦亦不致留邪，则甘温之补，行受其益焉，有不能复元者乎？
治积痢。　灵砂丹。
硇砂　朱砂（各一分，并研极细）
上另用黄蜡半两，巴豆三七粒，去壳、皮、膜，同于银石器内重汤煮一伏时，候巴豆紫色为度。去二七粒，止将一七粒与前药二味同再研极匀。再熔蜡匮药，每旋圆绿豆大。每服三圆至五圆。水泻，生姜汤下。白痢，艾叶下。赤痢，按：赤痢宋本作赤白。乌梅汤下。服时须极空腹。服毕一时，方可吃食，临卧尤佳。次食淡粥一日。疟疾，乳香汤面东五更服，按：宋本无五更二字。不发日，晚间服。
此药不动气，服之泻者止，痢者断，疼者愈，有积者内化，亦不动脏腑。大凡痢，有沉积者，不先去其积，虽然暂安，按：宋本作虽安暂安。后必为害。尝记陈侍郎泾仲庚戍秋过仪真求诊，初不觉有疾，及诊视，则肝脉沉弦附骨，重取则牢。按：宋本无重字。予曰：病在左胁，有血积，必发痛。陈曰：诚如是。前此守九江被召，冒暑涉长江。暨抵行朝，血痢已数日矣。急欲登对，医者以刚剂燥之，虽得止，数日脐下一块大如杯，不旬日，如碗大，发则不可忍。故急请宫祠以归。为之奈何？予曰：积痢不可强止，故血结于脐胁下，非抵当圆不可。渠疑而不肯服。次年竟以此疾终。
释义：硇砂气味咸苦微温，入足阳明、厥阴。朱砂气味苦温，入手少阴。黄蜡味甘平微温，淡而能渗，入手、足太阴。巴豆气味辛温，入足太阴、阳明。送药用各种汤者，因何病而用何汤也。此方主治疟痢及积聚腹痛泄泻之疾。亦因积久不去，难投补剂，若不先去，必成大患。故善治病者，必欲去之尽也。
治隔年痢不止。　木香散。
木香（用黄连各半两，锉细同炒。按：宋本作用黄连半两，各锉炒）　甘草（炙，一两）　罂粟壳（锉用。生姜半两，碎，同炒）
上细末，入麝香少许，研匀。陈米饮下二钱。佛智和尚传云：在闽中，尝合以济人，治血痢尤奇。
释义：木香气味辛温，入足太阴。黄连气味苦寒，入手少阴。甘草气味甘平，入足太阴。罂粟壳气味酸涩微寒，入足少阴。少加麝香，欲药性之入里也。陈米饮送，取其和中也。此治久痢不止，欲脱肛者。以香连通肠胃之积滞，佐以甘缓、酸涩、固塞之药，其病焉有不去哉？
治肾泄。　五味子散。
五味子（二两）　吴茱萸（半两，细粒绿色者）
上二味，同炒，香熟为度，细末。每服二钱，陈米饮下。
顷年有一亲识，每五更初欲晓时，必溏痢一次，如是数月。有人云：此名肾泄，肾感阴气而然。得此方服之而愈。
释义：五味子气味酸咸微温，入足少阴，然研碎用则五味皆全，兼能入五脏也。吴茱萸气味辛温，入足阳明、厥阴。此方治肾泄不止。而送药以米饮者，中宫有穀气可恃，使药性直入少阴，则所感之阴气得辛温之益，而肾中之阳自振矣。

虚热风壅喉闭清利头目  ***************************
治虚烦上盛，脾肺有热，咽喉生疮。　利膈汤。
鸡苏叶　荆芥穗　防风　桔梗　人参（按：宋本此味在末注半两）　牛蒡子（隔纸炒）　甘草（各一两）
上细末，每服一钱，沸汤点服。如咽痛，口疮甚者，加殭蚕一两。都君子方。按：宋本作国医都君子方。
释义：鸡苏叶气味辛温而散，入手太阴、足太阳。荆芥穗气味辛温，入足太阳、少阴、厥阴。防风气味辛甘微温，入足太阳。桔梗气味苦辛平，入手太阴，能利咽喉，为诸药之舟楫。人参气味甘温，入足阳明。牛蒡子气味苦辛微寒，入手太阴，手、足阳明，引经之药。甘草气味甘平，入足太阴，能行十二经络，能缓诸药之性。此因虚烦上盛，脾肺中有热，咽喉生疮不利者，以辛散之药清其上焦，以甘桔利咽喉，惟恐中气再虚，以甘缓护中，俾各味有权耳。
治风盛膈壅，鼻塞清涕，热气攻眼，下泪多眵，齿间紧急，作偏头疼。　川芎散。
川芎　柴胡（各一两）　半夏曲　甘草（炙）　甘菊　细辛　人参　前胡　防风（各半两）
上为粗末，每服四钱，水一盏生姜四片，薄荷五叶，同煎至七分，去滓，食前温服。按：宋本无食前二字。
释义：川芎气味辛温，入肝、胆。柴胡气味辛甘平，入足少阳。半夏曲气味辛温，入足阳明。甘草气味甘平，入足太阴。甘菊气味辛凉，入肝、胆。细辛气味辛温，入足少阴。人参气味甘温，入足阳明。前胡气味苦辛微寒，入手、足太阴、阳明，其功长于下气。防风气味辛温，入足太阳。再佐以生姜之辛温而散，薄荷之辛凉而散，使上壅者得以宣降，则所患之症，得甘平、甘温之品护中，而辛凉之药，各得施其技，焉有不效者耶！
治头痛面赤，烦闷咽乾，上膈风痰，头目晕昏，百节疼痛，背项拘急。　芎辛圆。
川芎　防风　殭蚕　独活（各一两）　桔梗（三两）　天麻（四两）　细辛　白附子　羌活　甘草（各半两）　薄荷　荆芥（各一两半）
上细末，炼蜜圆如弹子大。每服一粒，清茶吞下，按：宋本吞作嚼。温酒亦可，食后时服。按：四字，宋作食后二字。
释义：川芎气味辛温，主足少阳、厥阴。防风气味辛甘微温，入足太阳。殭蚕气味辛咸，入手、足阳明，能引药入络。独活气味苦辛甘平，入足少阴、厥阴。桔梗气味苦辛平，入手太阴，为诸药之舟楫。天麻气味辛平，入足阳明、厥阴，能泄肝风，止头晕。细辛气味辛温，入足少阴。白附子气味辛甘大温，入足阳明。羌活气味苦辛甘平，入足太阳。甘草气味甘平，入手太阴。薄荷气味辛凉，入手太、足厥阴。荆芥气味辛温，入足太阳、少阴。清茶送，取其降也。温酒送，取其散也。此症非群剂风药不能散，兼以甘、桔清咽利膈，则病自然少减矣。
治上焦虚热，肺脘咽膈有气，如烟抢上。　通膈圆。
黄连　茯苓　人参（各三两）　朱砂（一分）　真脑子（少许）
上细末，研匀，炼蜜圆如梧子大。熟水下三、五圆，日二、三服。
释义：黄连气味苦寒，入手少阴。茯苓气味甘平淡渗，入足阳明。人参气味甘温，入足阳明。朱砂气味苦温，入手少阴。脑子气味辛大热，能行十二经络。此上焦虚热，肺脘胸膈之间有气，如烟上逆欲抢者，非大热之品，不能引苦寒之药入里也。
治心经有热。　门冬圆。
麦门冬（一两）　川黄连（半两）
上细末，炼蜜圆如梧子大。食后，熟水下二、三十圆。
释义：麦门冬气味甘寒微苦，入手太阴、少阴。黄连气味苦寒，入手少阴。因心经有热，外无急病，未可急攻，以滋清之药佐以清心之品，不使重伤胃气。用圆药者，乃缓治之法也。
治心热。　千金地黄圆　。
川黄连（四两，粗末）　生地黄（半斤，研取汁，连滓二味拌匀，日乾）
上细末，炼蜜圆如梧子大。每服三十圆。食后麦门冬汤下。
释义：川黄连气味苦寒，入手少阴。生地黄气味苦甘寒，入手、足少阴、厥阴。佐以麦门冬之滋清。因心经蕴热，非味苦不能入心，非滋养不能去热也。
治邪热客于经络，肌热痰嗽，五心烦躁，头目昏痛，夜多盗汗。此药补和真气，解劳倦，妇人血热，虚劳骨蒸并皆治，宜服　人参散　。
人参　当归　白茯苓　柴胡　半夏曲　白术　赤芍药　乾葛　甘草（各一两）　子芩（半两）
上为细末，每服三钱，水一盏，生姜四片，枣二个，煎至八分，不拘时候带热服。但是有劳热证皆可服，热退即止。大抵透肌解热，乾葛第一，柴胡次之，所以升麻葛根汤为解肌之冠也。
释义：人参气味甘温，入足阳明。当归气味辛温，入手、足少阴、厥阴。茯苓气味甘平淡渗，入足阳明。柴胡气味辛甘平，入足少阳。半夏曲气味辛温，入足阳明。白术气味甘温，入手、足太阴。赤芍药气味苦平，入手阳明、足少阳，能行血中之滞。乾葛气味辛甘平，入足阳明。甘草气味甘平，入足太阴。子芩气味苦寒，入手、足太阴。再以姜、枣和其荣。因邪热客于经络，肌热痰嗽，五心烦躁，将成虚劳者，以四君子护持正气，以苦辛之药清其伏邪，则邪既去而正气复，鲜有不建功者矣。
调荣卫，顺二焦，治风壅，消痰涎，退烦热。　清气散。
前胡　柴胡　川芎　枳壳　白术　青皮　羌活　独活　甘草　茯苓　人参（各等分）
上为末，每服二钱，水一盏，荆芥一穗，煎七分，食后乘热服。按：宋本无食后乘热四字。此方即败毒散中去桔梗加白术、青皮。增损亦有理，用之良验。
释义：前胡气味苦辛微寒，入手、足太阴，阳明。柴胡气味辛甘平，入足少阳。川芎气味辛温，入肝、胆。枳壳气味苦寒，入足太阴。白术气味甘温，入手、足太阴。青皮气味辛酸微温，入肝、胆。羌活气味苦辛甘平，入足太阳。独活气味苦辛甘平，入足少阴。甘草气味甘平，入足太阴。茯苓气味甘平淡渗，入足阳明。人参气味甘温，入脾胃。少佐以荆芥穗之辛温，盖即用古方败毒散增损者也。因荣卫不调，三焦不顺，风热壅秘，痰涎上逆。故以补中之品扶持正气，以诸风药祛除外邪，则病退而元气不伤矣。
治邪入经络，体瘦肌热，推陈致新，解利伤寒时疾，中暍伏暑。　柴胡散　。
柴胡（四两）　甘草（一两）
上细末，每服二钱，水一盏，同煎至八分，食后热服。此药冬月可以润心肺，止咳嗽，除壅热。春夏可以御伤寒，辟时气，解暑毒。居常不可缺，兼不论长幼，按：宋本论作以。皆可服之，仓卒可以便得。
释义：柴胡气味辛甘平，入足少阳。甘草气味甘平，入足太阴，能行十二经络，缓诸药之性。此药虽辛散为君，而以甘缓佐之，则伏邪之入经络，体瘦肌消，发热不解，有类伤寒，欲作劳瘵者，自能和解也。
治骨蒸肌热，解一切虚烦躁，生津液。　地仙散。
地骨皮（洗）　防风（各一两）　甘草（一分）
上细末，每服二钱。水一盏，生姜三片，竹叶七片，煎至七分，不拘时候服。《信效方》增人参半两，鸡苏一两，甘草添一分。
释义：地骨皮气味苦甘寒，入手太阴、足厥阴，能治有汗之骨蒸。防风气味辛甘微温，入足太阳。甘草气味甘平，入足太阴。此治骨蒸内热，阴虚烦躁，津液欲伤者。再以生姜之辛温而散，竹叶之辛凉而清，使内外和平，则病魔焉有不去者乎？

肿满水气蛊胀  ***************************
治腹中有湿热气，目下作肿，如新卧起之状。两足胫微肿，病在肾，肾者少阴也。标在肺，肺者太阴也。故中满气急，咳嗽喘息有音，每就卧，则右胁有气上冲，肩腋与缺盆相牵引不快，少思饮食。　葶苈圆。
甜葶苈（半两）　郁李仁（汤泡去皮，熬紫色，称三分，二味别研如膏，令极匀）　白术（半两）　牵牛子（半两。一半生，一半熟用）　桑白皮　赤茯苓　汉防己　羌活　陈橘皮　泽泻（以上各三分）
上细末，与上二味同研，炼蜜圆和入臼内杵之，按：宋本杵作治。圆如梧子大。初服十圆，空心晚食前，日二服，生姜橘皮汤下。不知，加至二、三十圆，以知为度。
释义：甜葶苈气味苦辛寒，入手太阴，性能行水下气。郁李仁气味辛平，入手、足太阴，阳明。白术气味甘温，入足太阴。牵牛子气味苦寒，入手、足阳明，足太阳，善能行水。桑白皮气味苦辛，入手太阴。赤茯苓气味甘平淡渗，入足阳明、太阳。汉防己气味苦辛平，入足太阳，能行下焦，祛风利湿。羌活气味苦辛甘平，入足太阳，善能行水。陈橘皮气味辛温，入手、足太阴。泽泻气味苦咸平，入足太阳。此药因湿热浮肿，本病在肾，标病在肺，致中满气急，咳喘不得卧者，非利湿行水不能效也。送药以生姜、橘皮之辛通，则在上之邪从汗而去，在下之邪从溲而去也。
治脾元虚，浮肿。　实脾散　。
大附子（一个）　草果　乾姜（各二两）　甘草（一两）　大腹皮（连皮六个）　木瓜（一个，去穰切片）
上用水于砂器内同煮至水存一半，按：五字，宋本作一半以来四字。劈开乾姜，心内不白为度，不得全令水乾，恐近底焦。取出，锉焙为末。每服二钱，按：宋本无服二钱三字。空心，日、午用沸汤点服。
释义：此温通之方也。大附子气味咸辛大热，入手、足少阴。草果气味辛温，入足太阴。乾姜气味辛温，入手、足太阴。甘草气味甘平，入足太阴。大腹皮气味苦辛温，入手、足太阴，能下气利湿。木瓜气味酸平，入手、足太阴。此脾元虚弱，不能运湿，致面浮足肿，非辛温通阳，则脾阳不能振也。
治水气。　羌活散。
羌活　萝卜子（各等分）
上同炒香熟，去萝卜子不用，末之。温酒调下二钱，一日一服，二日二服，三日三服取效。嘉兴主簿张昌时传方。
释义：羌活气味辛甘平，入足太阳，善能行水。萝卜子气味苦辛温，入足太阴、阳明，善能导滞。以酒送药，取其温通也。因水气盘踞，滞浊阻痹不行，故行水之药与行滞之药兼而行之，厥功大矣。
治四肢肿满。　大枣汤。
白术三两，㕮咀。每服半两，水一盏半，大枣三枚，拍破，同煎至九分，去滓，温，日三、四服。不拘时候。
释义：白术气味甘温微苦，入足太阴。大枣气味甘酸微温，入手少阴、足太阴、阳明。四肢浮肿，由乎中宫气弱，土衰不能运湿，故用培土之药。得中焦气旺，脾胃不致失职，自然肿消而病安矣。
治肿满，小便不利。　茯苓散。
郁李仁（四钱）　槟榔（二个）　赤茯苓　白术　甘遂（切片炒，各一钱。按：宋本作各二钱）　橘皮（一钱半）
上细末，每服一钱，姜、枣汤调下，不拘时候服。
释义：郁李仁气味辛平而润，入手、足太阴、阳明。槟榔气味苦辛温，入足太阴、太阳，能消积气。赤茯苓气味甘平淡渗，入足阳明。白术气味甘温微苦，入足太阴。甘遂气味苦寒，入足太阳，泄水之圣药。橘皮气味苦辛微温，入手、足太阴。此因湿邪肿满，小溲不利，故用分消群剂，使水气下泄。惟恐土衰水不能去，以术培土，姜、枣和荣卫，则溺得通利，岂有不奏绩耶？
●又方。
厚朴（半两）　牵牛子（二两炒，研取末一两。按：宋本作五两炒，取末）
上细末，每服二钱，不拘时候，姜、枣汤调下。
释义：厚朴气味辛温，入足阳明、太阴。牵牛子气味苦寒，入手、足阳明，太阳，善能行水。此水肿胀满，小便不利，以辛温泄其表，苦寒泄其里。得小溲下行，胀满自减矣。
治游风攻头面，或四肢作肿块。　知母汤。
知母（一两）　麻黄　黄耆　甘草　羌活　白术　枳壳（各半两）
上粗末。每服四钱，水一盏半，牛蒡子百粒研碎，煎至七分，温，日三、四服。觉冷，不用牛蒡子。
释义：知母气味苦寒，入足阳明、少阴。麻黄气味辛温，发散，入足太阳。黄耆气味甘平，入手、足太阴。甘草气味甘平，入足太阴。羌活气味辛甘平，入足太阳。白术气味甘温微苦，入足太阴。枳壳气味苦寒，入足太阴。牛蒡子气味辛凉，入手太阴。此治游风攻头面，或四肢作肿发块，致手足拘挛。以甘平之品护其正，以苦寒之药熄其风，以辛温表散之药泄其邪，则邪散风熄，正旺气和而痊安矣。
有一达官，其母年七十中风，手足拘挛，平日止是附子之类自养。一日面浮肿，手背亦肿。寻常有一国医供药，诊云是水病，欲下大戟、牵牛以导之。其家大惊忧惶，召予议之。予曰：《素问》称面肿曰风，足胫肿曰水，此服附子太过，正虚风生热之症，咽必噎塞，膈中不利。诚如予言。按：宋本无如予二字。乃进升麻牛蒡元参汤，按：宋本元参作团参。继以知母汤，三日悉愈。
尝见一医书中论水、蛊二病。脐腹四肢悉肿者为水，但腹胀四肢不甚肿者为蛊。有中表一妇人患蛊病，予谓不可下，当实脾。不然之，卒后入棺木，腹与棺盖平。治蛊宜石中黄圆，方缺。按：宋本无方缺二字。

肾脏风及足膝腰腿脚气等疾  ***************************
●治肾脏风攻注脚膝方。
连珠甘遂（一两）　木鳖子（二个，一雌一雄，去壳）
上细末，豶猪腰子二个，批开，药末一钱掺匀，湿纸裹数重，慢火煨熟，放温，五更初细嚼，米饮下。
释义：连珠甘遂气味苦寒，入足太阳，善能泄水。木鳖子气味甘温微苦，入足太阴。豶猪腰子气味咸寒，入足少阴，且猪为北方水畜，用其肾，取其引药入下也。此肾脏风水攻注脚膝，非苦寒导水及有毒之药，不能走入筋骨之间，虽有似乎丹方，然而功效最捷。
积水多则利多，少则少也。宜软饭将息。若患一脚，切看左右。如左脚，用左边腰子；右用右边者，药末止一钱。壬子年间在毗陵有姓马人鬻酒，按：宋本酒作油。久不见，因询其亲云：宿患肾脏风，今一足发肿如瓠，自腰以下，钜细通为一律，痛不可忍，卧欲转侧，必两人挟持方可动，或者欲以铍刃决之。予曰：未可。予有药，当合以赠。如上法服之，辰巳间下脓如水晶者数升，即时痛止肿退。一月后，尚拄拐而行。予再以赤乌散，令涂贴其膝方愈。后十年过毗陵，率其子列拜以谢，云：向脚疾至今不复作，虽积年肾脏风并已失去，今健步自若矣。按：宋本自作不。
治肾脏风上攻下注，按：宋本注作疰。生疮并癣。　乌头圆。
川乌（二两）　草乌（一两。二味以黑豆半升煮透软，去皮脐切，日乾）　天麻　地龙（去土称）　白附子（各半两）
上为细末，酒糊圆如梧子大。每服二、三十圆，空心食前，盐酒、盐汤吞下。
释义：川乌气味苦辛大热，入足太阳、少阴。草乌气味苦辛大热，入足太阳、少阴。皆善能走经络。天麻气味辛平，入足阳明、厥阴。地龙气味咸寒，入足阳明、厥阴，能入经络皮肤。白附子气味辛甘大热，入足阳明。盐酒送药，令其入下也。黑豆煮药，解药毒也。此肾脏风毒上攻下注生疮癣者，非大热入络之药，不能扫除其患也。
去风补血益气，壮筋骨，强脚力。　虎骨酒。
虎胫骨（真者）　萆薢　仙灵脾　薏苡仁　牛膝　熟地黄（各二两）
上细锉，绢袋盛，浸酒二斗，七日后可用。饮一盏，再入一盏，可得百日。按：十六字宋本作饮子一盏入一盏，可得百日十一字。妇人去牛膝。
释义：虎胫骨气味辛温，入足厥阴。萆薢气味苦辛，入足太阳。仙灵脾气味辛寒，入手、足阳明、三焦、命门。薏苡仁气味甘平淡渗，入手、足太阴。牛膝气味酸咸平，入足厥阴。熟地黄气味甘苦微寒，入足少阴。此酒祛风补血益气，壮筋强骨，行走有力，乃王道之品，久服自有效验也。
●又方
治脚腰疼痛挛急，不得屈伸，及腿膝冷麻。虎骨酒。
虎骨一具，及胫骨二茎，用酥涂，炙黄，槌碎。浸无灰酒三斗，密封七日，空心，晚食，温之随意饮。
释义：虎全骨气味辛温微咸，虎胫骨气味辛温，皆入足厥阴。不用他药，独以之浸酒者，取其大能祛风强筋骨也。
治脚气。　槟榔汤　。按：此方宋本在虎骨酒第一方之下，与总目不符。
槟榔末（三钱。按：宋本作三钱匕）　生姜（三片）　紫苏叶（七叶）　陈橘（三枚）
上以水一大盏，煎七分，去滓，稍热服，不拘时候。
释义：槟榔气味辛温，能下气，入足太阴、太阳。生姜气味辛温，入手、足太阴。紫苏气味辛温，入足太阳。陈橘子气味辛温微酸，入足厥阴。脚气疼痛不能履地者，皆因风湿入络，气血凝滞，不得流行，故以辛温疏其经络也。
少府监韩正彦暴得疾，手足不举，诸医以为风，针灸臂腿不知痛。孙兆作脚气治，与此药乃愈。
益气血，补肝肾，祛风湿，壮脚膝。　地黄圆。
熟乾地黄（一两）　牛膝　石斛（各三分）　肉苁蓉　茵芋　防风　川芎　五味子　桂心　附子　薏苡仁（各半两）
上为末，炼蜜圆如梧子大。每服三四十圆，酒吞下，空心，食前。
释义：熟乾地黄气味甘苦微寒，入足少阴。牛膝气味酸咸平，入足厥阴。石斛气味甘平微苦咸，入足太阴、少阴。肉苁蓉气味咸温，入足少阴。茵芋气味苦辛温，入手、足阳明。防风气味辛甘微温，入足太阳。川芎气味辛温，入足少阳、厥阴。五味子气味酸咸微温，入足少阴。桂心气味辛甘大热，入足厥阴。附子气味辛咸大热，入手、足少阴。薏苡仁气味甘平淡渗，入手、足太阴。此补虚祛邪之方也。虚而邪走下焦，不能即愈者，宜此缓治之。
治肝肾虚风气弱，按：虚风，宋本作风虚。脚不可践地，腰脊疼痛，风毒流注下部，按：宋本作流疰下经。行止艰难，小便馀沥。此药补五脏内伤，调中益精凉血，坚强筋骨，益智轻身耐寒。按：宋本作耐老。　思仙续断圆。
思仙木（五两，杜仲也）　五加皮　防风　薏苡仁　羌活　川续断　牛膝（各三两）　萆薢（四两）　生地黄（五两）
上细末，好酒三升，化青盐三两，用大木瓜半斤去皮子，以盐酒煮木瓜成膏，和杵圆如梧子大。每服三、四十圆，空心食前，温酒盐汤下。膏子少，益以酒糊。
释义：思仙木气味甘平微温，入足少阴、厥阴。五加皮气味辛温，入足阳明、厥阴，能逐瘀去伤。防风气味辛甘平，入足太阳。薏苡仁气味甘平淡渗，入手、足太阴。羌活气味辛甘平，入足太阳。川续断气味苦辛微温，入足厥阴。牛膝气味酸咸平，入足厥阴。萆薢气味苦平，入足太阳。生地黄气味苦甘微寒，入手、足少阴。再以木瓜之酸平能入下，好酒之辛温能入络，及盐之下行，则下虚足痿者，得补药之养正，风药与利湿药之祛除，其病焉有不愈者哉！
治两脚软弱，虚羸无力，及小儿不能行。　续骨丹。
天麻（明净大者，酒浸一夕）　白附子　牛膝　木鳖子（各半两）　乌头（一分，炮）　川羌活（半两）　地龙（去土，称一分）　滴乳　真没药（各二钱）　朱砂（一钱，另研。按：宋本无另研二字）
上为细末，按：宋本无为细末三字。以生南星末一两，无灰酒煮糊如鸡头大，朱砂为衣。薄荷汤磨一粒，食前服。
释义：天麻气味辛平，入足阳明、厥阴。白附子气味辛甘大温，入足阳明。牛膝气味酸咸平，足厥阴。木鳖子气味甘温微苦，入足太阴。乌头气味苦辛大热，入足太阳、少阴。羌活气味辛甘平，入足太阳。地龙气味咸寒，入足阳明、厥阴。乳香气味辛温，入足少阴。没药气味苦平，入足阳明。朱砂气味苦温，入手少阴。南星气味苦辛温，入手、足太阴。以酒圆，薄荷汤送，取其引药入络也。此治虚羸无力，两脚软弱，及小儿不能行走者，皆用辛通热药，少佐以下行之品，不欲其停留在上，而任行于筋骨也。
治风气积滞成脚气，常觉微肿，发则或痛。　茵芋圆。
茵芋叶（炒）　薏苡仁（各半两）　郁李（一两）　牵牛子（三两，生取末一两半）
上细末，炼蜜圆如梧子大。每服二十圆，五更姜、枣汤下。未利，加至三十圆。日三快为度，白粥补。
释义：茵芋气味苦辛温，入手、足阳明。薏苡仁气味甘平淡渗，入手、足太阴。郁李仁气味辛平，入手、足太阴，阳明。牵牛子气味苦寒，入手、足阳明，太阳，最能行水利湿。此因风气积滞既久而成，非行水下走之药不能中病也。
治腰脚走注疼痛，此是脚气。　宜薏苡仁圆。
薏苡仁　茵芋　白芍药　牛膝　川芎　丹参　防风　独活（各半两）　熟乾地黄　桂心　橘红（各一两）　侧子（一枚）
上细末，炼蜜圆如梧子大。每服三、四十圆，酒下，食前，日三服。木瓜汤下亦得。
释义：薏苡仁气味甘平淡渗，入手、足太阴。茵芋气味苦辛温，入手、足阳明。白芍药气味酸微寒，入足厥阴。牛膝气味咸酸平，入足厥阴。川芎气味辛温，入足少阳、厥阴。丹参气味苦微寒，入手少阴。防风气味辛甘微温，入足太阳。独活气味辛甘平，入足少阴。熟地黄气味甘苦微寒，入足少阴。桂心气味辛甘大热，入足厥阴。橘红气味苦辛微温，入手、足太阴。侧子气味苦辛咸大热，入足太阳、少阴之经。脚气疼痛，腰脚走注痛不可忍者，以血药养其经络，而以风药、辛热、渗湿之味搜剔其邪，病自祛矣。
今人谓之脚气者，黄帝所谓缓风湿痹也《千金方》云：顽弱名缓风，疼痛为湿痹。大抵此疾，不可以三五服便效，须久服得力。唐张文仲云：风有一百二十四种，气有八十种。唯脚气、头风、上气，常须服药不绝，自余则随其发动，临时消息。但有风气之人，春未夏初及秋暮，得通泄则不困剧。所谓通泄者，如麻黄、牵牛、郁李仁之类是已，不必苦駃，利药也。
治肾虚腰痛。　鹿茸圆。
鹿茸不拘多少，切作片子，酥炙黄，末之，酒糊圆如梧子大。空心食前，盐汤下三、五十圆。
释义：鹿茸气味甘温，入足太阳、少阴，能通补督脉。下焦肾虚，以致腰疼不已。只用一味者，取其专走入肾。酒和圆，盐汤送，欲其下行兼通足太阳也。
治腰腿痛，气滞。　药棋子。
牵牛不拘多少，用新瓦入文煿得通赤，便以牵牛顿在瓦上，自然一半生，一半熟，不得拨动。取末一两，入细研硫黄一分，同研匀，分三分。每用白面一匙，水和擀开，切作棋子。五更初，以水一盏煮熟，连汤温送下。住即巳，未住，隔日再作。予尝有此疾，每发，止一服痛止。巢氏《病源》曰：腿腰痛者，或堕伤腰，是以痛。
释义：牵牛气味苦寒，入手、足阳明，太阳。半生半熟用者，不欲其行之速也。研入硫黄，和以白面者，欲药入经络，行至痛楚处也。跌扑堕伤腰痛，亦有用之而愈者。


卷第五  ——————————————————————————————————————————————————————————————————————————————————————————

治肠风泻血痔漏脏毒  ***************************
治肠风泻血久不止。　玉屑圆。
槐根白皮（去粗皮）　苦楝根（去皮，各三两）　椿根白皮（四两。三味于九月后，二月前取软者，日乾）　天南星　半夏（各半两，并生）　威灵仙（一两）　寒食面（三两）
上为细末，滴水圆如梧子大，干之。每服三十圆，水八分一盏，煎沸，下圆子煮令浮，以匙抄取，温温送下，不嚼，空心食前服。
释义：槐根白皮气味苦寒，入手、足阳明。苦楝根气味苦寒，入足厥阴。椿根白皮气味苦寒，入手、足阳明。天南星气味苦辛温，入手、足太阴。半夏气味苦辛温，入足阳明。威灵仙气味微辛咸平，通利诸经络。寒食面气味甘温，入足阳明。此治肠风下血，久不能止者。以味苦者坚其阴，以味辛者通其阳，则阴阳既得和平，而病自瘥矣。
顷年有一人下血几盈盆，顿尔疲苶诸药皆不效。予曰：此正肠风。令服玉屑圆，三服止。予苦疾三十年，蓄下血药方近五十馀品，其间或验或否，或始验而久不应，或初不验弃之，再服有验者，未易历谈按：宋本立作谈。大抵此疾品类不同，对病则多愈。如下清血色鲜者，肠风也。血浊而色黯者，脏毒也。肛门直射如血线者，虫痔也。亦有一种下部虚，阳气不升，血随气而降者。仲景云：脉弦而大，弦则为减，大则为芤。减则为寒，芤则为虚。寒虚相搏，此名为革。妇人则半产漏下，男子则亡血失精。此下部虚而下血者也。若得革脉，却宜服温补药。虫痔宜熏。《千金方》用蝟皮、艾者甚佳。予尝作此法，颇得力。
治脏毒。　蒜连圆。
鹰爪黄连末，用独头蒜一颗煨香烂熟，研匀，入臼治熟，圆如梧子大。每服三、四十圆，陈米饮下。
释义：黄连气味苦寒，入手少阴，手、足阳明。独头蒜气味辛温，入手、足阳明，足少阴、厥阴。因肠胃中郁热蕴蓄成脏毒者，非苦寒不能泄热，非辛温不能引入病所。陈米饮送者，欲药之缓行于肠胃间也。此亦丹方之流。
治肠风脏毒。　槐花散。
槐花（炒）　柏叶（烂杵，焙）　荆芥穗　枳壳
上修事了，方称等分，细末。用清米饮调下二钱，空心食前服。
释义：槐花气味苦寒，入手、足阳明，厥阴。柏叶气味苦辛微寒，入足太阴。荆芥穗气味辛温，入足太阳、少阳。枳壳气味苦寒，入足太阴。此脏毒肠风下血不止，纯用辛凉苦寒之药以泄肠胃之热，血得凉而宁静，则病自然减耳。
巢氏《病源》论肠癖为痔，皆因饱食过度，按：宋本皆因作久困。房室劳损，血气流溢，渗入大肠，冲发于下时，便清血，腹中刺痛，病名脉痔。又论脏毒肠风，按：脏，宋本作脾，与《病源》异，疑误。本缘荣卫虚弱，风气进袭，因热乘之，使血气流散，积热壅遏，血渗肠间，故大便下血。　椿皮圆。
臭椿根皮（刮去粗皮，焙乾，四两。按：宋本作臭椿花）　苍术　枳壳（各二两）
上细末，醋糊圆如梧子大。空心食前，米饮下三、四十圆。
释义：臭椿根皮气味苦辛寒，入足少阳，足厥阴苍术气味辛温，入足太阴、阳明。枳壳气味苦寒，入足太阴。此因饱食、房劳。血渗大肠，腹中刺痛下血，谓之脉痔。热气蕴积，不能流畅，故投以苦寒燥剂，每多效验也。
治肠痔在腹内。有鼠乳下血方。
白臭芜荑（按：宋本无臭字）　贯众　狼牙根　蝟皮（炙焦。按：此味宋本在二引根下注各一分）　椿东引根白皮　槐东引白皮（各一两。按：宋本无注）　雄黄（半两）　白鳝头（一个，炙焦）
上细末，用腊月猪脂糊圆，每一圆弹子大。棉裹，纳下部，日三易。
释义：白臭芜荑气味辛平入足太阴，手、足阳明，能消积杀虫。贯众气味苦寒，入手、足阳明，足厥阴。狼牙根气味辛寒，入足厥阴。蝟皮气味甘平，入足厥阴、手阳明。椿东引根白皮气味苦寒，入手、足阳明，厥阴。槐东引根白皮气味苦平，入手、足阳明，厥阴，皆取东方生气。雄黄气味辛温，入足太阴，能杀虫。白鳝头气味甘平，入手、足阳明，厥阴，善能引入经络。腊月猪脂取其润也。为圆，绵裹纳于下部，因肠痔久而不愈，腹内有鼠奶下血，其中湿热久郁，必有虫生，故一日三易，使久郁之热易去，而引出所生之虫也。
治痔有鼠乳结核作渴。疼痛方。
皂角（醋炙）　黄耆　荆芥　槐子　穿山甲　木香　露蜂房（炒焦）　蝟皮（炙）　鳖甲（醋炙）　桔梗　芍药（各一分）　大黄（半两，生。按：宋本无生字）
上细末，炼蜜圆如梧子大。每服二、三十圆，温汤下，食前，日三服。未知，加至四、五十圆。
释义：皂角气味辛温，入手太阴。黄耆气味甘平，入手、足太阴。荆芥气味辛温，入足太阳、少阳。槐子气味苦寒，入手、足阳明。穿山甲气味咸寒，入足厥阴、阳明，能引药入经络。木香气味辛温，入足太阴。露蜂房气味辛咸，入手、足太阴，阳明。蝟皮气味咸温，入足少阳、厥阴。鳖甲气味咸寒，入足少阳、厥阴。桔梗气味苦辛平，入手太阴，为诸药之舟楫。芍药气味酸寒，入足厥阴。大黄气味苦寒，入足阳明。此内托下毒方也。内蕴之毒已成鼠乳桔核，致烦渴腹痛，以辛温有毒之药引入病处，以调和气血，及辛香咸寒之药排其脓。佐以舟楫之品，再以苦寒之味下夺，则久郁之毒得宣。用圆药者，缓攻之法也。
治远年肠风痔漏。　黄耆圆。
黄耆　枳壳　威灵仙（各二两）　续断（炒）　槐角子　北矾（枯）　当归（炒）　乾姜　附子　生熟地黄　连翘（炒，各半两）
上细末，蜜圆如梧子大。米饮下三十圆，空心食前服。按：五字宋本无。晁推官方。
释义：黄耆气味甘平，入手、足太阴。枳壳气味苦寒，入足太阴。威灵仙气味苦辛咸平，去风利水，能通十二经络。续断气味苦辛微温，入足厥阴。槐角子气味苦寒，入足太阴。北矾气味凉涩，入手太阴，手、足阳明。当归气味辛甘微温，入手少阴、足厥阴。乾姜气味辛温，入手、足太阴。附子气味辛咸大热，入手、足少阴。生乾地黄气味甘微苦寒，入手、足少阴。连翘气味辛凉，入手太阴。此远年肠风，及痔成漏，故投药必冷热气血相间杂，方能引药入络。否则，不能直至患处。治以圆剂，非急攻之病可知矣。
治肠痔。　鳖甲圆。
鳖甲　蝟皮（炙焦黑）　穿山甲（炙焦）　白矾（枯）　附子　猪牙皂角（各半两，炙焦，存二分性）　麝香（一分，研）
上细末，研匀，蒸饼圆如梧子大。米饮下三十圆，食前，日三服。
释义：鳖甲气味咸平，入足厥阴。蝟皮气味甘平，入足厥阴、手阳明。穿山甲气味咸寒，入足厥阴、阳明。白矾气味凉涩，入手、足太阴，阳明。附子气味辛咸大热，入手、足少阴。猪牙皂角气味辛温开窍，入手、足太阴、阳明。麝香气味辛温，入手、足少阴。蒸饼糊圆，引入下也。治肠风而有痔者，以咸平之药，直入患处，以凉涩辛咸温之品佐之。又恐药性之不能即至病所，复使以辛香之品，引入经络，焉有不中病者哉！
●又方。
槐花（炒）　白矾（枯，各一两）　附子（半两）
上细末，蒸饼圆如梧子大。每服二十圆，米饮下，食前，日三服。以上二方庞老者。
释义：槐花气味苦寒，入足阳明、厥阴。白矾气味凉涩，入手、足太阴，阳明。附子气味辛咸大热，入手、足少阴。肠风、肠痔，乃肠中湿热所致。苦寒凉涩之品不能直下，故佐以辛咸大热之品引入病所。再以蒸饼糊圆，米饮送药，又欲其缓行于肠胃间也。
●衄血吐血咯血方
治衄血无时。　茜梅圆。
茜草根　艾叶（各一两）　乌梅肉（焙乾，半两）
上细末，炼蜜圆如梧子大。空心食前，按：四字宋本无。乌梅汤下三十圆。
释义：茜草根气味苦寒平微涩，入手、足厥阴。艾叶气味苦微温，入足太阴、少阴、厥阴。乌梅肉气味酸平，入足厥阴。血热妄行而衄血无时，乃阳胜阴也。厥阳上逆无制，以苦辛酸泄之，则阳气下行，而病自缓矣。
经云：天暑地热，经水沸溢。盖血妄行，阳胜阴也。鞠运副茂之，按：宋本副作苦，坊本作黄。尝苦此疾，予授此方，令服而愈。三黄散亦可用。
●三黄散。
大黄（一两）　黄连　黄芩（各半两）
上细末。每服二钱，新汲水调下。蜜水亦得。
释义：大黄气味苦寒，入足阳明、太阴。黄连气味苦寒，入手少阴、太阳。黄芩气味苦寒，入手太阴、阳明。此阳气上逆，血热妄行。非大苦寒之药不能使肠气下行。乃正治之方也。
●又方。
山栀子不拘多少，烧存性，末之。搐入鼻中，立愈。
释义：山栀子气味苦寒，入足厥阴，能泄三焦之火，能解丹石之毒。热毒壅蔽者，非此不能开其郁也。
蔡子渥传云：同官无锡监酒赵无疵，其兄衄血甚，已死入殓，血尚未止。偶一道人过门，闻其家哭，询问其由。道人曰：是曾服丹或烧炼药，予有药用之即活。囊间出此药半钱匕，吹入鼻中，立止，良久得活，并传此方。
治鼻衄过多，昏冒欲死。　梅师方。
上用陈香墨浓研，点入鼻中。
释义：香墨气味甘平，入足少阴、厥阴。阳气上升，鼻衄过多，以致昏冒欲死者，以甘平之味和之，则上升之阳得降矣。
润肺安血止嗽。治吐血、咯血。　天门冬圆。
天门冬（一两）　甘草　杏仁（炒）　贝母　白茯苓　阿胶（各半两）
上细末，炼蜜圆如弹子大。咽津含化一圆，日夜可十圆，不拘时候。
释义：天门气味苦寒，入手、足少阴，厥阴。甘草气味甘平，入足太阴。杏仁气味苦微温，入手太阴。贝母气味苦微寒，入手太阴、少阴。白茯苓气味甘平淡渗，入足阳明，能引诸药入于至阴之处。阿胶气味咸寒，入足厥阴、少阴。此治吐血、咯血之方也。肺家不润，虚火上炎，血不安宁，咳呛不止者，以甘寒润肺之品调和阴阳，则上炎之火，下行潜伏，嗽乌有不止耶！
因嗽咯血成劳，眼睛疼，四肢倦，脚无力。　黄耆散。
黄耆　麦门冬　熟地黄　桔梗　白芍药（各半两）　甘草（一分）
上粗末，每服四钱。水一盏半，姜三片，煎七分，去滓温服，日三服。
释义：黄耆气味甘平，入手、足太阴。麦门冬气味甘寒微苦，入手太阴、少阴。熟地黄气味甘寒微苦，入足少阴。桔梗气味苦平，入手太阴。白芍药气味酸微寒，入足厥阴。甘草气味甘平，入足太阴，能行十二经络，能缓诸药之性。加生姜以泄卫。此咳嗽咯血成劳，眼睛疼痛，四肢无力者，非补气补血之药不能挽回也。
治久嗽咯血成肺痿，多吐白涎，胸膈满闷，不食。　扁豆散。
白扁豆　生姜（各半两）　枇杷叶（去毛）　半夏　人参　白术（各一两。按：宋本作各一分）　白茅根（三分）
上细锉，水三升，煎至一升，去滓，下槟榔末一钱和匀，分四服，不拘时候。
释义：白扁豆气味甘平，入手、足太阴，阳明。生姜气味辛，温而散，入手、足太阴。枇杷叶气味苦平，入手太阴、足阳明。半夏气味辛温，入足阳明。人参气味甘温，入脾、胃。白术气味甘温微苦，入足太阴。白茅根气味甘寒，入手太阴、足阳明，能除伏郁之热。微使以槟榔末，取其辛温降而能开也。此久嗽咯血成肺痿，多吐白沫，胸膈满闷，不能纳食者，非甘平不能养胃，非辛温、甘温不能醒脾。脾胃有权，而肺痿自愈矣。
治劳瘵吐血损肺，及血妄行。　神传膏。
剪草一斤，婺、台州皆有，惟婺州者可用。状如茜草，按：宋本状作根。又如细辛。每用一斤，洗净，为末，入生蜜一斤和为膏，以瓷器盛之，按：宋本无瓷字。不得犯铁。九蒸九曝，日一蒸曝。病人五更起面东坐，不得语，用匙抄药如粥服，每服四匙，良久，用稀粟米饮压之。药须冷服，粥饮亦不可太热。或吐或下皆不妨。如久病损肺咯血，只一服愈。寻常咳嗽，血溢妄行，按：宋本无溢字，下同。每服一匙可也。有一贵人，其国封病瘵，其尊人尝以此方畀之，九日而药成。前一夕，病者梦人戒令翌日勿乱服药。次日将服之，为屋土坠入器中，不可服。再合成，又将服，为猫覆器，又不得服。按：二字，宋本作可食。又再作，未就而是人卒矣。此药之异如此。若小小血溢妄行，一啜而愈。或云是陆农师夫人乡人艾孚先嚐亲说此事。渠后作人，观本草亦收入集中，但人未识，不苦信尔。
释义：剪草气味苦寒，入手太阴，手、足厥阴。劳瘵而致久咳，吐血不止，损伤及肺，血溢妄行，此方虽近似丹方，亦是培土生金之法。若认得真，大有益也。

眼目头面口齿鼻舌唇耳诸疾  ***************************
镇肝明目。　羊肝圆。
羯羊肝（一具，新瓦盆中煿干，更焙之。肝若大，止用一半）　甘菊花　羌活　柏子仁　细辛　官桂　白术　五味子（各半两）　黄连（三分）
上细末，炼蜜圆如梧子大。空心食前，温水下三、四十圆。
释义：羯羊肝气味苦寒，入足厥阴。甘菊花气味辛凉，入手太阴、足厥阴、少阳。羌活气味辛甘平，入足太阳。柏子仁气味辛微温，入手少阴。细辛气味辛温，入足少阴。官桂气味辛甘温，入足厥阴。白术气味甘温，入足太阴。五味子气味酸甘辛苦微温，入足少阴，兼入五脏。黄连气味苦寒，入手少阴。肝阳上逆，致目不明，以辛凉、辛平、辛温、苦寒之品泄其邪，而以甘温收摄之味扶其正，则肝气得镇而安，目疾自然向愈矣。
●又方。
白羯羊肝（只用子肝一片，薄切，新瓦上煿干）　熟地黄（一两半）　菟丝子　车前子　麦门冬　蕤仁　决明子　泽泻　地肤子（去壳）　防风　黄芩　白茯苓　五味子　枸杞子　茺蔚子　杏仁（大者，炒）　细辛（华阴者）　苦葶苈　桂心　青葙子（以上各一两。按：宋本作麦葙子）
上细末，炼蜜圆如梧子大。每服三、四十圆，温水下，日三服，不拘时候。
释义：白羯羊肝气味苦寒，入足厥阴。熟地黄气味甘苦微寒，入足少阴。菟丝子气味甘平，入肝、肾。车前子气味甘寒，入足太阳、阳明，能利小便。麦门冬气味甘寒微苦，入手太阴、少阴。蕤仁气味甘温，入足厥阴。草决明子气味咸苦平，入足厥阴。泽泻气味咸平，入足太阳。地肤子气味苦寒，入足太阳，能引药入皮肤。防风气味辛甘微温，入足太阳。黄芩气味苦寒，入手、足少阳，阳明。白茯苓气味甘平淡渗，入足阳明。五味子气味酸甘咸苦辛，入足少阴，兼能入五脏。枸杞子气味甘温，入足厥阴。茺蔚子气味辛甘微温，入手、足厥阴，杏仁气味苦辛微温，入手太阴、阳明。华阴细辛气味辛温，入足少阴。苦葶苈气味苦辛寒，入手太阴。桂心气味辛甘大热，入足厥阴。青葙子气味苦寒，入足厥阴。此治眼目内障，视物不明者。大凡目疾，都因肝阳上升致病，故方中苦寒之味居多，辛温不过十之一、二，以之为引经，其意欲阳气之下行也。
张台卿尝苦目暗，京师医者，令灸肝俞，遂转不见物，因得此方，服之遂明。有一男子内障，医治无效，因以余剂遗之，一夕灯下语其家曰：适偶有所见，如隔门缝见火者，及旦视之，眼中翳膜俱裂如线。按：宋本俱作且。张云：此药灵，勿妄与人。忽之则无验。予隘之，且欲广其传也。
●又方。
羌活　川芎　旋覆花　防风（各半两）　甘草　苍术（米泔浸一夕，去皮，日乾，不见火）　楮叶　桑叶（并八月採，阴乾称准。以上各一两）　甘菊花　楮实　蝉退　木贼草（各一两。按：宋本作各一分）
上木臼中治为末。清茶调下二钱，早、晚、食后、临卧，各一服。
暴赤眼亦治。赤眼忌湿面及酒。楮叶须真实者，余不堪用。不尔，诸药悉无效。合时不得焙及犯铁器。予观此方，取楮叶者必无实者，盖阴阳二物相匹配尔。有实者，阳也。无实取叶者，阴也。所以，不得真，诸药悉无效。
释义：羌活气味辛甘平，入足太阳。川芎气味辛温，入肝、胆。旋覆花气味咸温，入手太阴、阳明。防风气味辛甘微温，入足太阳。甘草气味甘平，入足太阴，通行十二经络，能缓诸药之性。苍术气味辛温，入足太阴。楮叶气味甘凉，入足厥阴。桑叶气味辛甘凉，入手太阴、足厥阴。甘菊花气味辛凉，入手太阴。楮实气味甘温，入足少阴、厥阴。蝉退气味咸甘寒，入足少阳、厥阴。木贼草气味甘苦微温，入足少阳、厥阴。此亦因肝阳上逆，头目疼痛。将欲降之，必先升之，故虽有咸苦之品，而辛散之药居多，且以清茶送药也。
治肝肾风毒热气上冲眼痛。　菊花散。
甘菊花　牛蒡子（炒熟，各八两）　防风（三两）　白蒺藜（去刺，一两）　甘草（一两。按：宋本作一两半）
上细末。每服二钱，熟水调下，食后、临卧服。
释义：甘菊花气味辛凉，入手太阴。牛蒡子气味苦辛平微寒，入手太阴，手、足阳明。防风气味辛甘微温，入足太阳。白蒺藜气味辛甘微温，入足厥阴。甘草气味甘平，入足太阴，通行十二经络，能缓诸药之性。此肝肾风毒，热气上冲，头目疼痛，欲损目者。以辛凉、甘温者各二味，散其毒热，再以甘平之味和之，缓之，使上冲之气，渐得和平，则用药之能事毕矣。
《素问》云：久视伤血。血主肝，故勤书则伤。肝主目昏，肝伤则自生风。按：宋本自作目，热气上凑于目，其昏亦甚。不可专服补药，须服益血、镇肝、明目药。　地黄圆。
熟乾地黄（一两半）　黄连　决明子（各一两）　没药　甘菊花　防风　羌活　桂心　光明朱砂（各半两）
上细末，炼蜜圆如梧子大。每服三十圆，熟水下，食后，日三服。
释义：熟乾地黄气味甘苦微寒，入足少阴。黄连气味苦寒，入手少阴。草决明子气味咸苦平，入足厥阴。没药气味苦平，入足阳明，能通瘀入络。甘菊花气味辛凉，入手太阴，足厥阴、少阳。防风气味辛甘微温；羌活气味辛甘平，皆入足太阳，乃引经之风药。桂心气味辛甘大热，入足厥阴。光明朱砂气味苦温，入手少阴。此肝虚风动，热气上升，致目不明。攻补皆在难投，故用一味壮水之药，佐以苦辛诸品，则升降得宜而奏功矣。
读书之苦，伤肝损目，诚然。晋范宁尝苦目痛，就张湛求方。湛戏之曰：古方宋阳子少得其术，以授鲁东门伯，次授左丘明，遂世世相传。以及汉杜子夏，晋左太冲，凡此诸贤，并有目疾，俱得此方。云用损读书一，减思虑二，专内视三，简外观四，旦起晚五，夜早眠六。凡此六物，熬以神火，下以气簁，蕴于胸中七日。然后纳诸方寸，修之一时，近能数其目睫，远视尺棰之馀。长服不已，动见墙壁之外。非但明目，乃亦延年。审如是而行之，非可谓之嘲戏，亦奇方也。
治头风冷泪。　庞安常方二方。
甘菊花　决明子（各三分）　白术　羌活　川芎　细辛　白芷　荆芥穗（各半两）
上细末。每服一钱，温汤调下，食后，日三服。
释义：甘菊花气味辛凉，入手太阴，足厥阴、少阳。草决明子气味咸平，入足厥阴。白术气味甘温微苦，入足太阴。羌活气味辛甘平，入足太阳。川芎气味辛温，入足少阳、厥阴。细辛气味辛温，入足少阳。香白芷气味辛温，入足太阳。荆芥穗气味辛温，入足太阳、少阳。因头风疼久，致目泪冷。清空之府，风邪久郁不去，非群剂辛温之品不能搜逐。微用甘温护中，咸苦平下降，而邪自散矣。
又方。
川芎　甘菊　细辛　白术　香白芷（以上各一分）
上细末，蜡圆如黍米大。夜卧，纳二圆目中，一辰换一圆。
释义：川芎气味辛温，入足少阳、厥阴。甘菊花气味辛凉，入手太阴，足厥阴、少阳。细辛气味辛温，入足少阴。白术气味甘温微苦，入足太阴。香白芷气味辛温，入足太阳。以蜡糊圆，取其淡渗也。纳药目中，欲其急至病所也。此亦治头风冷泪，惟恐药性不能上行头目及脑故也。
苟牧仲项年尝谓予曰：有一人视一物为两，医者作肝气有馀，故见一为二。教服补肝药，皆不验。此何疾也？予曰：孙真人云：目之繫上属于脑，后出于脑中。邪中于颈，按：考《千金方》脑颈二字俱作项，与《灵枢》合。因逢身之虚，其入深则随目系入于脑，入于脑则转，转则目系急，急则目眩以转。邪中其睛，所中者不相比则睛散，睛散则歧，故见两物也。令服祛风入脑药得愈。按：荀牧仲之荀，宋本作荀。
王检正希皋昔患鼻额间痛，或麻痹不仁，如是者数年。忽一日，连口唇、颊车、发际皆痛，不可开口，虽言语。饮食亦相妨，左额与颊上常如绷急，按：宋本绷作糊。手触之则痛。予作足阳明经络受风毒，传入经络，血凝滞而不行，故有此证。或者以排风、小续合从水丹之类与之，皆不效。予制此　犀角升麻汤　赠之，服数日而愈。
上等犀角（一两一分）　真川升麻（一两）　防风　羌活（各三两。按：宋本作各三分）　川芎　白附子　白芷　黄芩（各半两）　甘草（一分）
上粗末。每服四大钱，水一盏半，煎至八分，去滓，通口服，食后、临卧，日三、四服。
释义：犀角气味苦酸咸微寒，入手、足厥阴。升麻气味辛温，入足阳明。防风气味辛甘温，入足太阳。羌活气味辛甘平，入足太阳。川芎气味辛温，入足少阴、厥阴。白附子气味大温，入足阳明。白芷气味辛温，入足太阳。黄芩气味苦寒，入手太阴，兼入足阳明。甘草气味甘平，入足太阴，通行十二经络，能缓诸药之性。此足阳明经络受风毒，传入他经络，致气血凝滞而不行。酸咸辛温之为君，再佐以辛温之品，使以苦寒甘缓，得气血流行，病当减矣。
足阳明胃也。经云：肠胃为市。又云：阳明多血多气。胃之中，腥膻五味，无所不纳，如市[廛]无所不有也。六经之中，血气俱多，腐熟饮食，故饮食之毒聚于胃。此方以犀角为主，解饮食之毒也。阳明经络，环唇挟口，起于鼻，交頞中，循颊车，上耳前，过客主人，循发际，至额颅，故王公所患，皆此一经络也。故以升麻佐之，余药皆涤除风热。升麻、黄芩专入胃经，稍通医者自能晓。
治鼻塞，清涕出，脑冷所致。
通草　辛夷（各半两）　细辛　甘遂　桂心　芎藭　附子（各一两）
上为细末，炼蜜和圆如麻子大。绵裹，纳鼻中，蜜封塞，勿令气泄。稍加圆数，微觉小痛，捣姜汁为圆，纳入即愈按：宋本作右细末，蜜圆绵裹内鼻中，蜜封塞，勿令气泄。圆如大麻子。稍加，微觉小痛，捣姜为圆，即愈。考与《千金方》合。
释义：通草气味辛平淡降，入手太阴、太阳。辛荑气味辛温，入手太阴、足阳明。细辛气味辛温，入足少阴。甘遂气味苦寒，入足太阳，善能泄水。桂心气味辛甘大热，入足厥阴。芎藭气味辛温，入足少阴、厥阴。附子气味咸辛大热，入手、足少阴。此孙真人治鼻渊之方。风寒客于胆，久郁化热，移热于脑，故纳药鼻中。以诸辛温之品，少佐以苦寒之药，搜逐蕴伏之邪，使之下趋，自然安耳。
此《千金方》也，治脑冷所致。此疾亦有脑热者，亦有肺寒者。《素问》云：胆移热于脑，则辛頞鼻渊。又曰：泣涕者，脑也，脑渗为涕。又曰：肺之液为涕。其来各有由矣，当详之。鼻渊者，浊涕下不止，清浊亦自异。
治肺风　鼻赤酒齄方：
老山栀为末，溶黄蜡等分，和为圆如弹子大。每服一圆，按：四字宋本无。空心嚼服，清茶过下。按：八字，宋本作空心茶酒嚼下四字。半月效，忌酒及炙煿。
释义：老山栀气味苦寒，入足厥阴、手少阳。黄腊和圆，以其淡而渗，使之下行。清茶送，亦以其苦能下降。此肺风久郁成热，非苦寒不能泄其热也。
●又方。
用枇杷叶，去毛、筋，焙乾末之。茶调下一、二钱，日三服。按：宋本无筋字。
释义：枇杷气味苦平，入手太阴、足阳明。冬夏不凋，得于天地四时之气，又能下气。清茶调送，亦取其苦降也。此亦治肺风鼻齄，专泄热耳。
治心脾壅热，生木舌肿胀。
元参　升麻　大黄　犀角（各三分）　甘草（半两）
上细末。每服三钱，水一盏，煎至五分。温服，不拘时候。
释义：元参气味咸苦，入手、足少阴。升麻气味辛温，入足阳明。大黄气味苦寒，入足阳明。犀角气味苦酸咸微寒，入手、足厥阴。甘草气味甘平，入足太阴，能缓诸药之性。因心脾热气，壅痹不宣，非下行不能杀其势，速下犹恐热不尽，故以甘平之品缓其下行之势，则壅热去而无不尽矣。
治口生疮方。
升麻（一两一分）　黄连（三分）
上细末。绵裹，含汁咽。
释义：升麻气味辛温，入足阳明。黄连气味苦寒，入手少阴。以绵裹，含咽，欲热气之下降，此升降之方也。治口舌生疮，以辛升之，以苦降之，则升降得和，疮自痊矣。
治食诸鱼骨鲠久不出方。
上以皂角末少许，吹鼻中，得鲠出。多秘此方。
释义：此丹方也。皂角气味辛温，入手太阴，最能通窍。以肺主一身之气，气化流行，则骨鲠自出矣。
治悬痈肿痛，不下食。　元参散　。
元参（一两）　升麻　射干　大黄（各半两）　甘草（一分）
上细末。每服三钱，水一盏，煎至七分。放温，时时含咽，良验。
释义：元参气味咸苦，入手、足少阴。升麻气味辛温，入足阳明。射干气味苦平，入手、足厥阴。大黄气味苦寒，入足阳明。甘草气味甘平，入足太阴。治悬痈痛，咽阻不能下食者，以苦降之品，少佐辛温，再少使以甘平，则上逆之热缓缓下行，病自减矣。
治聤耳出脓。　红绵散。
白矾煅成白灰，每用一钱。入胭脂一字匕，按：宋本无匕字。研匀。用绵杖子缠去耳中脓及黄水尽，即用别绵杖子引药入耳中，令到底，掺之即干。如壮盛之人，积热上攻，耳出脓水不瘥，用无忧散、雄黄泻三、五行即瘥。
释义：白矾气味凉涩，入手太阴，手、足阳明。胭脂气味辛温，入足少阳、厥阴。盖耳中出脓水。由乎湿热所致。以凉涩兼燥之品，佐以辛温，引入耳内，则湿热者得燥而干矣。
治肾虚耳鸣，夜间睡著如打战鼓，觉耳内风吹，更四肢抽掣痛。　黄耆圆。
黄耆（独茎者，去芦，一两）　白蒺藜（炒，瓦擦，扬去细碎刺）　羌活（去芦，各半两）　黑附子（大者一个）　羯羊内肾（一对，焙乾。按：宋本无内字）
上细末，酒糊圆如梧子大。每服三、四十圆，空心，晚食前煨葱盐汤下。
释义：黄耆气味甘平，入手、足太阴。白蒺藜气味辛甘温，入足厥阴。羌活气味苦辛甘平，入足太阳。黑附子气味辛咸大热，入手、足少阴。羯羊内肾气味甘咸温，入足少阴、厥阴。以酒糊圆，葱盐汤送，取其先升后降也。夜睡耳鸣，如闻打战鼓，四肢掣痛，由乎肾虚下不收摄。以上升之药，引虚阳下降。再以咸辛温血肉之味补其下，则虚阳不致再升。古人有云：精不足者，补之以味也。
治男子二十岁，因疮毒后肾经热，右耳听事不真，每心中不快意，按：宋本无快字。则转觉重虚，耳鸣疼痛。按：宋本无耳字。　地黄汤。
生乾地黄（一两半。按：宋本作二两半）　桑白皮（一两）　磁石（捣碎，研细，水淘二、三十次，去尽赤汁为度，二两）　枳壳　羌活　防风　黄芩　木通　甘草（各半两）
上粗末。每服四钱，水一盏半，煎七分去滓。日二三服，不拘时候。
释义：生乾地黄气味甘寒微苦，入手、足少阴。桑白皮气味苦辛平，入手太阴。磁石气味辛温，入足少阴。枳壳气味苦寒，入足太阴。羌活气味苦辛甘平，入足太阳。防风气味辛甘微温，入足太阳。黄芩气味苦寒，入足少阳、阳明。木通气味苦平，入手太阳，能泄丙丁之火。甘草气味甘平，入足太阴。此因男子少壮发疮毒后，肾经留热，右耳听事不真，心中常怏怏不快，转觉重虚，耳鸣或疼痛。故以重镇之药，苦降之品，佐以辛散升腾，则升降和平，病自减矣。
治口乾烦躁，按：宋本躁作燥。生津液，思食。　黄耆汤。
黄耆　熟乾地黄　白芍药　五味子　麦门冬（各三分）　白茯苓（一分）　甘草（半两）
上粗末。每服三钱，水一盏半，姜、枣、乌梅同煎去滓，空心食前服。按：宋本无空心食前四字。
释义：黄耆气味甘平，入手、足太阴。熟乾地黄气味甘苦微寒，入足少阴。白芍药气味酸微寒，入足厥阴。五味子气味酸苦微温，入足少阴。麦门冬气味甘苦微寒，入手太阴、少阴。白茯苓气味甘平淡渗，入足阳明。甘草气味甘平，入足太阴。姜、枣和荣卫，乌梅肉泄肝生津，此治口苦咽乾，烦躁，不思食，津少者，诸药专补五脏之阴。津液既生，则诸患自除矣。


卷第六  ——————————————————————————————————————————————————————————————————————————————————————————

诸嗽虚汗消渴  ***************************
治嗽。　杏酥散。
杏仁　款冬花　前胡　半夏（制）　五味子　麻黄　柴胡　桑白皮　人参　桔梗（以上各等分）
上细末。每服三钱，水一盏半，生姜五片，同煎七分，通口服。
释义：杏仁气味苦辛微温，入手太阴。款冬花气味辛甘温，入手太阴。前胡气味苦辛微寒，入手、足太阴，阳明，其功长于下气。半夏气味苦辛温，入足阳明，能除痰降逆。五味子气味酸苦微温，入足少阴。麻黄气味辛温发散，入手太阴、足太阳。柴胡气味辛甘微温，入足少阳。桑白皮气味苦辛平，入手太阴。人参气味甘温，入足阳明。桔梗气味苦辛平，入手太阴，为诸药之舟楫。再以生姜之辛温达表。此方主治咳嗽久不止者。肺为娇脏，冷热皆能致病，故辛温、辛凉之药，必佐以甘温护中，培土生金之意也。
戢阳气，止盗汗，进饮食，退经络热。　柏子仁圆。
新柏子仁（研）　半夏曲（各二两）　牡蛎（银罐子内火煅，用醋淬七次，焙乾。按：银罐子，宋本作甘锅子）　人参　于白术（按：宋本作吴白术）　麻黄根（慢火炙，拭去汗）　五味子（各一两）　净曲（半两，慢火炒。按：宋本作净麸）
上八味，为末，枣圆如梧子大。空心，米饮下三、五十圆，日二服，得效减一服，如愈即住。按：宋本如作好。作散调亦可。
释义：新柏子仁气味苦辛微温，入足厥阴。半夏曲气味辛温，入足阳明。牡蛎气味咸涩微寒，入足少阴。人参气味甘温，入足阳明。于白术气味甘温微苦，入足阳明。麻黄根气味辛温，入足太阳。五味子气味酸苦辛微温，入足少阴。净曲气味辛甘微温，入足太阴、阳明。枣肉糊圆，欲其留中缓行也。此因阳浮盗汗，经络中热，饮食少纳。故以甘温之品守中，辛温咸涩之品固表，焉有不奏功者哉！
治虚劳盗汗不止。　牡蛎散。
牡蛎（煅）　麻黄根　黄耆（各等分）
上细末。每服二钱，水一盏，煎至七分，食前温服，按：宋本无食前二字。
释义：牡蛎气味咸涩微寒，入足少阴。麻黄根气味辛温，入足太阳。黄耆气味甘平，入手、足太阴。因劳损之病，盗汗不止，若表不固则难以复元。故药虽三味，而能固表止汗，功莫大焉。
治虚风多汗，恶风。按：虚风，宋本作风虚。　防风汤。
防风（五分）　泽泻　牡蛎（煅）　桂枝（各三分）
上细末。每服二钱，食后，温酒调下。
释义：防风气味苦辛甘微温，入足太阳。泽泻气味甘苦微咸，入足太阳、少阴。牡蛎气味咸涩微寒，入足太阴。桂枝气味辛甘温，入足太阳。送药以酒，欲其达表也。此表虚冒风，多汗恶风。以咸苦固其里，以辛甘温护其表，则表里和平矣。
●又方。
白术　防风（各一两）　牡蛎（三分，煅，研如粉。按：煅研，宋本作炒）
上细末。酒调二钱服。恶风，加防风一倍。少气，加白术。按：宋本无少字。面肿，加牡蛎。
释义：此玉屏风散之变法也。白术气味甘温微苦，入足太阴。防风气味苦辛甘微温，入足太阳。牡蛎气味咸涩微寒，入足少阴。以酒为引，取其送药达表。此亦虚风多汗恶风者。以甘温而兼辛温之药，佐以咸涩之药，则表固而汗止矣。
●治消渴方。
白浮石　舶上青黛（各等分）　麝香（少许）
上细末。每服一钱，温汤调下。
释义：浮石气味咸平，入手太阴。舶上青黛气味苦辛微寒，入足厥阴。麝香气味辛温，入手、足少阴，能引药入经络。凡消渴之病，必因阳盛阴亏，津液内涸所致。故以咸平微苦寒之味助其阴，犹恐不能直入病所，又以辛香走窜之品引其入里，无不效验矣。
治渴疾饮水不止。　神效散。
白浮石　蛤粉　蝉壳（各等分）
上细末，用鲫鱼胆七个，调三钱服，不拘时候。神效。
释义：白浮石气味咸平，入手太阴。蛤粉气味咸平，入足少阴。蝉壳气味咸甘寒，入足少阴、厥阴。鲫鱼胆为引子，取其咸苦能引药入里也。病因消渴，饮水不止。以咸平微寒之药制之，则阳气潜伏，阴气自然稍苏矣。
《古方验录》论消渴有三种，一者渴而饮水多，小便数，脂似麸片甜者，消渴病也。二者吃食多，不甚渴，小便少，似有油而数者，消中病也。按：消中，宋本作中消。三者渴饮水不能多，便腿肿按：宋本便作但，脚先瘦小，阴痿弱，小便数，此肾消病也。特忌房劳。《千金方》云：消渴病所忌者有三：一饮酒，二房室，三咸食及面。能忌此，便不服药亦自可。消渴之人愈与未愈，常须虑患大痈，必于骨节间忽发痈疽而卒。予亲见友人邵任道患渴数年，果以痈疽而死。唐祠部李郎中论：消渴者，肾虚所致。每发则小便甜。医者多不知其疾，故古今亦阙而不言。《洪范》言：稼穑作甘。以物理推之，淋饧醋酒作脯法，须臾即皆能甜也。足明人食之后，滋味皆甜，流在膀胱。若腰肾气盛，则上蒸精气。精气则下入骨髓，按：第二精字，宋本所无。其次以为脂膏，其次以为血肉也，其馀则为小便。故小便色黄，血之馀也。臊气者，五脏之气。咸润者，则下味也。腰肾既虚冷，则不能蒸于穀气，则尽下为小便。故味甘不变其色，清冷则肌肤枯藁也。由如乳母穀气上泄，皆为乳汁。消渴病者，下泄为小便，皆精气不实于内，则小便数，瘦弱也。又肺为五脏华盖，若下有暖气蒸则肺润。若下冷极，则阳气不能升，故肺干则渴，易于否卦乾上坤下，阳无阴而不降，阴无阳而不升，上下不交，故成否也。譬如釜中有水，以火暖之，其釜若以板覆之，则暖气上腾，故板能润也。若无火力，水气不能上，此板则终不得润也。火力者，则是腰肾强盛也。常须暖补肾气，饮食得火力则润上而易消，亦免乾渴也。故张仲景云：宜服肾气八味圆。此疾与脚气虽同为肾虚所致，其脚气始发于二、三月，盛于五、六月，衰于七、八月。凡消渴，始终发于七、八月，盛于十一月、十二月，衰于二、三月。其故何也？夫脚气，壅疾也。消渴，宣疾也。春夏阳气上，故壅疾发则宣疾愈。秋冬阳气下，故宣疾发则壅疾愈也。审此二者，疾可理也。犹如善为政者，宽以济猛，猛以济宽，随事制度尔。仲景云：足太阳者，是膀胱之经也。膀胱者，肾之腑。小便数，此为气盛，气盛则消穀，大便硬。衰则为消渴也。男子消渴，饮一斗，小便亦得一斗，宜八味　肾气圆　。按：宋本《古方验录》一节、《千金方》一节，唐祠郎中论一节，共分三节。
乾地黄（制，半斤。按：宋本无制字）　山药（四两）　茯苓　牡丹皮　制附子（按：宋本无制字）　浔桂心（各三两。按：宋本无浔字）　泽泻（四两）　山萸肉（五两）
上细末，炼蜜圆如梧子大。每服二、三十圆，空心，温酒下。按：宋本无空心二字。忌猪肉、冷水、芜荑、胡荽。千金地黄圆亦佳，在卷四虚热部心热中。按：九字，宋本作在中部心热中六字。
释义：熟地黄气味甘苦微寒，入足少阴。山药气味甘平，入足太阴、阳明。茯苓气味甘平淡渗，入足阳明。牡丹皮气味辛平，入足少阳、厥阴。附子气味咸辛大热，入手、足少阴。浔桂心气味辛甘大热，入足厥阴。泽泻气味苦咸平，入足太阳。山萸肉气味酸微温，入足厥阴。此即古方八味圆方也。消渴之病，由乎命门火衰，下焦无火，不能蒸动肾阴上供，故必辛咸大热之品，助其真阳、津液上腾，而消渴缓矣。
治消渴。　三痟圆　。
好川黄连去须，细末，不计多少。锉冬瓜肉研裂自然汁，和成饼子，阴乾。再为末，再为汁浸。和成饼，阴乾。如是七次，即用冬瓜汁为圆梧子大。每服三、四十圆，以冬瓜汁煎大麦仁汤送下。寻常消渴。按：宋本无消字。止一服愈。
释义：川黄连气味苦寒，入手少阴。冬瓜气味甘微寒，入手太阳，手、足阳明。此治三消之证。致消渴不止者，皆由火气上炎，津液被劫。以苦寒、甘寒之味，制其上炎之火，而津液自振矣。

金疮痈疽打扑诸疮破伤风  ***************************
治金疮止血，除疼痛，辟风，续筋骨，生肌肉。　地黄散　。
地黄苗　地崧（按：崧字，诸本皆从山。考本草，当从草）　青蒿　苍耳苗　赤芍药（各五两，入水浸取汁）　石灰（三升）　生艾汁（三合）
上五月五日、七月七日午时修合。以前药汁拌石灰，阴乾，再入黄丹三两，更杵罗细。凡有金疮伤析出血，用药封裹，勿令动，著十日差，不肿不脓。
释义：地黄苗气味甘寒，入足少阴、厥阴，能疗疮恶疮及金疮。地崧即天名精也，气味辛甘寒，入足厥阴、阳明，能养血熄风。青蒿气味苦寒，入足少阴、厥阴，能杀虫辟邪，治骨蒸发热，及金疮疼痛。苍耳苗气味苦辛微寒，入足厥阴，能杀疳虫，润肌肤。赤芍药气味苦平，入足厥阴，能行血中之滞。石灰气味辛温，入足厥阴，能疗金疮，止血杀虫。生艾气味苦温，入足太阴、少阴、厥阴。黄丹气味辛微寒，入足厥阴，能疗金疮，止疼痛，疡科必用之药。此因金疮疼痛，筋骨损伤，俱用凉血、表血、行血，生肌止痛之品，药既中病，病岂有不减者乎。
敛金疮口，止疼痛。　刘寄奴散　。
刘寄奴一味，为末，掺金疮口里。
释义：刘寄奴气味苦温，入足厥阴，能行血止疼，去症瘕，治金疮，极有效验。并治汤火疮尤妙。此虽一味草药，性能行走，使气血不致凝滞，则所伤之处，自然止痛生肌耳。
宋高祖刘裕微时伐荻，见大蛇长数丈，射之伤。明日复至，闻有杵臼声。往视之，见青衣童子数人，于榛中捣药。问其故？答曰：我王为刘寄奴所射，合药敷之。帝曰：五神何不杀之？按：坊本五作王，与《南史》合。答曰：刘寄奴，王者不死，不可杀。帝叱之，皆散。遂收药而返。每遇金疮，敷之良验。寄奴，高祖小字也。此药非止治金疮，治汤火疮至妙。《经验方》云：刘寄奴为末，先以糯米浆，用鸡羽扫伤著处，后掺药末在上，并不痛，亦无痕。大凡汤火烫著，按：宋本无火烫二字。急用盐末掺之，护肉不坏，然后药敷之。
治从高堕下，坠损恶血，骨节间疼痛。　芸薹散　。
荆芥　藕节（各二两，阴乾）　芸薹子（阴乾）　川芒消　马齿苋（各一两，阴乾）
上细末，用苏枋木半两，酒一大盏，煎至七分，调下二钱，服不拘时候。
释义：荆芥气味辛温，入足厥阴。藕节气味甘平涩，入足太阴，能消瘀血，解热毒。芸薹子气味辛温，入足厥阴，性能行走消瘀。川芒消气味辛咸寒，入足厥阴，能升能降，能行血破瘀。马齿苋气味酸寒，入足厥阴，能散血消肿。苏枋木气味甘咸辛平，入足厥阴，能和血通瘀。再加酒煎，总欲其行血也。从高坠下，跌扑损伤，气血凝滞，以群剂消瘀行血之药，再佐以酒之升降，鲜有不效验者矣！
治腕折，伤筋损骨，疼痛不可忍。宜名　梦龟散　。按：注五字宋本无。
生地黄（一斤，切）　藏瓜姜糟（一斤。按：宋本此下有生姜一味，注四两，切）
上都炒令匀热，以布裹，罨伤折处，冷则易之。
释义：生地黄气味甘苦微寒，入手、足少阴、厥阴。藏瓜姜糟气味辛温，入足少阴、厥阴。必欲藏过瓜姜者，取性之纯粹，兼能引入筋骨也。因打扑而致腕折，筋伤骨损，疼痛难忍者，其气血必凝滞，此方取其行气和血而已。
曾有人伤折，宜用生龟。寻捕一龟将杀之。患人忽梦见龟告言曰：勿相害，吾有奇方可疗，于梦中遂授此方，用之果验。按：四字宋本无。
治打扑坠损，恶血攻心，闷乱疼痛。　水仙散。
未展荷叶一味，阴乾为末。食前以童子热小便一小盏，调下三钱，以利下恶物为度。一方用大干荷叶五片，烧令烟尽，细研，作一服，如上服之。
释义：荷叶气味苦辛平，入足少阳、厥阴。未展者，卷而未开，取其升而轻扬也。童便调送，取其咸能下降也。此药先升后降，使恶血下行，闷乱欲昏者得以心定神安矣。
长肉、止痛、生肌。　槟榔散。
槟榔　木香（各等分）
上为细末，薄贴疮上，神效。
释义：槟榔气味辛温，入足太阴、阳明。黄连气味苦寒，入手少阴。木香气味辛温，入足太阴。伤损而疼痛，不能长肉生肌，由乎气味不能和畅。故以辛温，苦寒贴之，则气血流行，肌肉自然生矣。
治打扑伤损，及一切痈肿未破，令内消方。
生地黄（研如泥成膏）　木香（细末）
上以地黄膏，随肿大小，摊于纸上，掺木香末一层，又再摊地黄膏一层，贴肿上，不过三、五度即愈。
释义：生地黄气味甘苦微寒，入手、足少阴，厥阴，能凉血。木香气味辛温，入足太阴，能疏滞，打伤扑损，痈肿未破者，皆能内消。大凡损伤、痈肿，必因气血不宣畅。今气既得疏，血亦流行，肿岂有不消者哉？
元祐中，宗人许元公赴省试卷，过兴国寺桥，值微雨，地滑坠马，右臂臼脱。路中一人云：急与挼入臼中，血渍臼中即难治也。仆者如其说，神已昏，亦不觉痛也。遂僦卧轿，畀至景德。须臾，亲旧集议所医者。或云非录事巷田马骑不能了此疾。急鞭马召至，则已日暮矣。田秉烛视其面色，云：尚可治。此疾料理费力，先议所酬，方敢用药。此公去省试，止旬日，又是右臂，正妨作字，今须作两等商量。如旬日内安痊如旧，不妨就试，作一等价。如至期未能就试，即减数，别作一等价。悉如其说，遂用药封其肿黯处，至中夜方省，达旦已痛止矣。翌日至，悉去其封，药损处已白，其瘀血青黯，已移在臂臼之上。如是数日易之，其肿黯直至肩背。于是用药下之，初下黑血一、二升。三、五日如旧，臂亦不痛，遂得赴试。可谓妙医矣。元公云：若在外方遭此厄，微田生，吾终作折臂鬼矣。故知堕损手足臼脱，急须挼入，不尔，终成芦节也。
宣和中有一国医，忽承快行宣押，就一佛刹医内人，限目今便行。鞭马至，则寂未有人。须臾卧轿中扶下一内人，又一快行送至，奉旨取军令状，限日下安痊。医诊视之，已昏死矣。问其从人，皆不知病之由，惶恐无地。良久，有二、三老内人至，下轿环而泣之，方得其实。云：因蹴秋千，自空而下坠死。医者云：打扑伤损，自属外科。欲申明，又恐后时参差不测。再视之，微觉有气。忽忆药箧中有苏合香圆，急取半两，于火上焙去脑、麝，用酒半升研化灌之。至三更，方呻吟。五更，下恶血数升。调理数日得痊。予谓正当下苏合香圆。盖从高处坠下，必挟惊悸。血气错乱，此药非特逐瘀血，而又醒气，医偶用之，遂见功。此药居家不可缺，如气厥鬼邪，殗殜传尸，心痛时疾之类皆治。《良方》载甚详，须自合为佳尔。
王蘧《发背方·序》云：元祐三年夏四月官京师，疽发于背，召国医治之逾月，势益甚。徐州萧县人张生，以艾火加疮上灸之，自旦及暮，凡一百五十壮，知痛乃已。明日镊去黑痂，脓血尽溃，肤理皆红，亦不复痛，始别以药敷之，日一易焉。易时旋剪去黑烂恶肉，月许疮乃平。是岁秋夏间，京师士大夫病疽者七人，余独生。此虽司命事，然固有料理，不知其方，遂至不幸者，以人意论之，可为慨然。于是撰次前后所得方摸版以施，庶几古人济众之意。绍圣三年三月日题。
治诸般痈疽发背。按：宋本痈疽作痈肿。　柞木散。
柞木叶（四两，干）　乾荷叶　金樱根（萱草也）　甘草节　地榆（各一两）
上同锉，捣为煮散。每服半两，水二碗，煎至一碗，分两服，早、晚各一。并滓再煎一服，脓血者自干，未成者自消，忌饮食毒。
释义：柞木叶气味苦平，入足厥阴。乾荷叶气味苦辛平，入足少阳、厥阴。金樱根气味甘凉，入足厥阴，能利湿解毒。甘草节气味甘平，入足太阴，最能解毒，通行十二经络。地榆气味咸苦微寒，入手、足阳明。此治痈疽发背之方也。大凡诸毒之发，皆由湿热壅痹，致气血凝滞而成。凉血之药必兼分利湿热，则源头既清，病自消散矣。
●敛疮内消方。
黄明胶一两。水半升，煮化，按：宋本作消了。入黄丹一两。再煮三、五沸，又放温冷，以鸡毛扫在疮口上，如未成即涂，肿处自消。
释义：黄胶气味甘平微咸，入足太阴。黄丹气味辛微寒，入足厥阴。诸疮俱因壅遏不宣，致气血凝滞。以辛凉微咸之药，使壅痹流行，则有脓者自干，肿者自消，亦一定一之理也。
治痈疽止痛。拨毒　七宝散。
乾荷叶心当中如钱片大，不计多少，为粗末。每用三匙，水二碗，慢火煎至一碗半，放温淋洗，揩乾，以太白膏敷。
释义：乾荷叶心当中如钱者，气味辛苦平，入足少阳、厥阴，得震卦仰孟之象。痈疽之毒，凝滞不宣，本属阴晦之象。故必以初生阳气之味升之，则窒晦之邪，亦因是而却矣。
●沉遇明一方。
乾荷叶（一两。按：宋本无干字）　藁本（半两，为末，如前用。）
释义：乾荷叶气味苦辛平，入足少阳、厥阴。藁本气味辛温，入足太阳。亦治痈疽疼痛。以此拨之，则毒气得泄也。
●太白膏。
寒水石水飞过，用腊月猪脂油调成膏。随疮大小，用薄纸摊贴之。
释义：寒水石气味甘寒，入手、足太阳，能清暑热，消肿解毒。腊月猪脂油气味甘寒，入足少阴、厥阴。此拨毒后敷贴之方也。毒虽拨出，气血犹未流畅，以甘寒利湿之品，佐以滋润之味，则毒去而肌生矣。
●国老膏。
横纹甘草一斤，擘开槌碎，用水一斗，浸两宿，夏浸一宿，挼细，夹绢滤去滓，入银石器内慢火熬成膏，分作三服。每发，以温酒半升调下。更量年齿老少，分作数服。
释义：甘草气味甘平，入足太阴，通行十二经络，寒药得之缓其寒，热药得之缓其热，乃君子之药也。虽不能解毒于顷刻，然以之熬膏治疡毒者，毒去之后，元气未苏，峻补难投，故用以缓复其元。谓之国老，真功同调燮也。
令发背自溃。　黄耆散　。
绵黄耆（细者，洗、焙，一两）　甘草（半两）　皂角针（择红紫者，锉，麸炒黄，一两）
上细末。每服一钱匕，按：宋本无匕字。酒一盏，乳香一块，煎七分，去滓，食远时温服。按：宋本无食远时三字。
释义：黄耆气味甘平，入手、足太阴。甘草气味甘平，入足太阴。皂角针气味辛咸温，入手太阴、阳明、足厥阴。此方欲令发背自溃，故方中加酒，使其升至患处也。再佐乳香者，欲其引入经络也。
托里排脓。　生犀散　。
皂角针（不计多少，粗大紫色者）
上藏瓶中，盐泥固济，炭火烧过存性，放冷出，碾为细末。每服一钱，薄酒微温调下。暑月用陈米饮下。
释义：皂角针气味辛咸温，入手太阴、阳明、足厥阴。此方因发背未能有脓，用之託里排脓。薄酒调送，欲药性之直入患处也。暑月不用酒者，恐犯古所云疮家不可强发汗之意。
清心内固。　黄耆圆。
绵黄耆　人参（各半两。按：宋本作各一两）
上细末，入真生龙脑一钱，研细，用生藕汁和圆绿豆大。每服三十圆，温熟水下，加至四十圆，日三服。
释义：黄耆气味甘平，入手、足太阴。人参气味甘温，入足阳明。又佐以生真龙脑之辛凉，入手太阴。生藕汁之甘平而润，入足太阴。此疡疾溃脓之后，本虚心热，非峻补不能固内清心，乃调元益气之方也。
治一切疮毒。　内托散。
绿豆粉（一两，细研）　通明乳香（一分，慢火于银石器中炒，手指搅使干可捻，急倾出在纸上，用扇扇冷，便研令极细用）
上同研匀。凡一切恶疮，并系难名痈肿。按：宋本并作应。每用二钱至三钱，食后临卧，浓煎甘草汤调下。如打扑及诸般内损。用温酒调下。食后空心服些少即内消。大损，则血从大便出矣。
释义：绿豆粉气味甘寒，入足厥阴。乳香气味辛微温，入手、足少阴，能通瘀活血。疡毒用甘草汤送，内伤用温酒送，一取其凉血解毒，一取其引入经络。因无名肿毒之发，惟恐毒气内攻乘心，故以甘寒之品护之，再言治病，庶几于理不悖矣。
治发背痈疽，方本名　六味车螯散　。按：注七字，宋本无。
车螯壳一、两个，泥固济，火煅存性，为末。另以瓜蒌一枚，灯心五十茎，再加甘草节二钱，按：另以瓜蒌以下十八字，宋本作瓜蒌一枚，灯心五十茎，蜜一大匙十三字。用酒一升。先煎下三味，微熟，滤去滓，用白蜜一大匙，按：六字，宋本无。调车螯末二大钱匕。不过二服，止痛去毒。
释义：车螯气味甘咸寒，入足厥阴。瓜蒌气味苦寒，入足阳明。灯心气味甘微凉，入手太阴、少阴。甘草节气味甘平解毒，入足太阴。以酒煮三味，欲药性之升也。再佐以蜜者，取其甘润而能引毒下行也。此发背痈疽，疼痛便难者，使大便下行，毒气少杀，则疼痛之势自然缓矣。
治痈疽已有疮眼，未出脓，痛不可忍。用此药紝，即脓出。按：三字宋本小注。
巴豆一个，去皮膜，不去心油。盐豉十四个，口中含去皮令软。同研烂，入真麝香少许。如难圆，入少稀糊捏作饼子，或如鼠粪尖，或圆子。临时看疮口紝之，只以纸捻子送入药，便不用纸捻子。须臾必痛，忍之，良久脓出。
释义：巴豆气味辛大温，入足太阴、阳明。盐豉气味苦咸寒，入手、足太阴、阳明。少佐以麝香者，欲其香入里也。痈疽已有疮眼，不能出脓，痛不可忍，是毒不能化，所以无脓。以药为紝而即纳于患处，俾得温热之性，则气血流畅，毒自化矣。
●治发背方。
草决明生用一升，捣碎。生甘草一两亦锉碎。水三升，煮取一升。温分二服。大抵血滞则生疮。肝为宿血之脏，而决明和肝气而不损元气也。
释义：草决明气味咸苦平，入足厥阴。生甘草气味甘平，生用则凉，入手、足太阴。背疮之发，由乎热毒壅滞，致气血不能流行。今治以和肝凉血之品，则正气不致受伤，而壅遏之毒亦自稍衰其势耳。
治破伤风，及打扑伤损。　玉真散。
天南星（滚汤泡洗七次。按：滚泡二字宋本无）　防风（各等分）
上细末。如破伤风，按：宋本无风字。以药敷贴疮口，然后以温水调下一钱。如牙关紧急，角弓反张，用药二钱，童子热小便调下。或因斗殴打扑，内有伤损之人，以药二钱，温酒调下。即打伤至死，但心头微温，以童子小便调下二钱，并三服，可救二人性命。
释义：天南星气味辛温，入手、足太阴。防风气味辛甘微温，入足太阳。此治破伤风及打扑伤损之恙。以酒调送，欲药性之上行也。此真救急备用之方，不可不未雨绸缪。


卷第七  ——————————————————————————————————————————————————————————————————————————————————————————

诸虫飞尸鬼疰  ***************************
●制诸虫方　，宜名芜槟圆。按：注五字周本无。
白芜荑　槟榔（各一两）
上为细末，蒸饼圆如梧子大。每服十五圆至二十圆，空心温汤下。按：周本无空心二字。
释义：白芜荑气味辛平，入手、足阳明，足太阴，能消积杀虫。槟榔气味辛温，入足太阴、阳明，能消积下气。此虫积为患，致腹痛不能纳食。惟恐药性之行太疾，故以蒸饼和圆，使其缓缓而行，则停滞虫积可以扫除矣。
制虫解劳，悦泽肌肤，去劳热。宜名　槟漆圆　。按：注五字，周本无。
槟榔（一两半）　龙胆草（一两。按：周本无草字）　乾漆（半两）
上为细末，炼蜜圆如梧子大。每服十圆至十五圆。空心，熟水吞下按：周本无空心二字。
释义：槟榔气味辛温，入足太阴、阳明。龙胆草气味苦寒，入足厥阴。乾漆气味辛温，入足厥阴。因虫积发热，致肌肤不润，容色不泽。以上三味，最能杀虫解热，故用之屡效。
●治寸白虫方。
黑铅灰抄四钱，一服。按：诸本抄俱作炒。先吃猪肉脯少许，一时来，却用砂糖浓水半盏调铅灰。五更服，虫尽下，白粥将息一日。又《良方》疗寸白，用锡沙、芜荑、槟榔者，极佳。按：周本锡沙作锡灰。
释义：黑铅灰气味甘寒，入足少阴，性能杀虫。先食猪肉脯少许者，以虫头下垂，引之朝上也。以糖浓水拌铅灰服，使虫尽下。之后须白粥将息一日者，不欲其留有馀未尽也。此即古人所云：树德务滋，去疾务尽之意。
予宣和中每觉心中多嘈杂，意谓饮作，又疑是虫。漫依《良方》所说服之，翌日下虫二条。一条长二尺五寸，头扁阔，尾尖锐，每寸作一节，斑斑如绵纹。一条皆寸断矣。《千金方》谓：劳则生热，热则生虫。心虫曰蛔，脾虫曰寸白，肾虫如寸截丝缕，肝虫如烂杏，肺虫如蚕。五虫皆能杀人，惟肺虫为最急，盖肺虫居肺叶之内，蚀人肺系，故成瘵疾，咯血声嘶，药所不到，治之为难。有人说《道藏》中载诸虫，皆头向下行，惟是初一至初五以前头向上行，故用药者多取月胐以前，盖谓此也。
治飞尸者，游走皮肤，穿藏府，每发刺痛，变作无常。遁尸者，附骨入肉，攻凿血脉，每发不可得近。见尸丧、闻哀哭便发。风尸者，淫濯四肢，不知痛之所在，每发昏沉，得风雪便作。沉尸者，缠骨结藏，冲心胁，每发绞切，遇寒冷便作。注尸者，举身沉重，精神错杂，常觉昏废，每节气致变，辄成大恶。皆宜用此方。
●忍冬藤叶膏　。按：注五字，周本无。
忍冬叶锉数斛，煮令浓，滤取汁，再熬令成膏。按：五字，周本作煎之二字。每服如鸡子大一块，开水任下，日三服。太一精神丹及苏合香圆治此疾第一。
释义：忍冬叶气味辛甘微寒，入足厥阴，性能清热解毒消肿，兼治五尸之疴，久服延年益寿，世人每忽用之。谁知至贱之物，乃有殊常之功效乎！
因死丧惊忧按：周本无死字，悲哀烦恼，感尸气而成，诸变动不已，似冷似热，风气触则发。　雄朱散　。
雄黄　朱砂　桔梗（炒）　羌活　当归　升麻　川乌　龙齿　犀角　赤芍药（按：诸本俱无赤字）　鬼箭（炒）　白殭蚕（炒）　川芎　南星（炮）　山栀子　陈皮　木香　白术　虎头骨（醋炙。按：诸本作虎颈骨）　紫苏子（炒）　莽草　枳壳　黄芩（以上各等分）　槟榔（二个）　麻黄（半两）　蜈蚣（二条，酒炙）　干全蝎（一条，炙。按周本作炒一分）
上为细末。每服二钱，温酒调下，日三服。
释义：雄黄气味苦辛甘微温，入足厥阴，能解毒杀虫，辟邪崇。朱砂气味苦温，入手少阴。桔梗气味苦平，入手太阴。羌活气味苦辛甘平，入足太阳。当归气味苦辛甘温，入手少阴、足厥阴。升麻气味苦辛微温，入足阳明。川乌气味辛大热，入足太阴、少阴。龙齿气味凉涩，入足厥阴，能镇肝安魂。犀角气味酸咸寒，入手少阴、足厥阴。赤芍药气味苦平，入足厥阴，能行血中滞。鬼箭气味苦寒，入足厥阴，能杀虫，辟邪魅。白殭蚕气味咸辛，入手、足阳明，能引药入经络。川芎气味辛温，入足少阳、厥阴。南星气味苦辛温，入手、足太阴。山栀子气味苦寒，入手少阳、足厥阴。陈皮气味苦辛微温，入手、足太阴。木香气味辛温，入足太阴。白术气味甘温微苦，入足太阴。虎头骨气味辛微热，入足厥阴，能辟邪祟。紫苏子气味苦辛微温，入手太阴、足厥阴，能降气。莽草气味辛温，入足厥阴。枳壳气味苦寒，入足太阴。黄芩气味苦寒，入手太阴、少阳。槟榔气味辛温，入足太阴、阳明。麻黄气味辛温，入足太阳。蜈蚣气味辛温，入足厥阴，能辟邪祟。全蝎气味甘平，入足厥阴。以温酒调送，引入经络也。此治尸气所侵，病状变态百出，故用通行十二经络之药，辟邪镇肝安魂，及苦辛升降开泄之品，必使其病却神安而后已。
顷在徽城日，尝修合神精丹一料。庚申，予家一妇人梦中见二苍头，一在前，一在后，手中各持一物。按：诸本无各字。前者云：到也未？后应云：到也。击一下，爆然有声，遂魇。觉后心一点，痛不可忍，昏闷一时许。予忽忆神精丹有此一证，取三粒，令服之，遂至府。过片时归，视之已无病矣。云：服药竟痛止神醒，今如常矣。自后凡遇相识，稍有邪气，即与一、二服，无不应验。神精丹方在《千金方》中，治中风之要药，但近世少得曾青、磁石，为难合耳。
凡人平居无疾苦，忽如死人，身不动摇，默默不知人，目闭不能开，口哑不能言，或微知人，恶闻人声，但如眩冒，移时方寤。此由自汗过多，按：周本无自字。血少。气并于血，阳独上而不下，气壅塞而不行，故身如死，气过血还，阴阳复通，故移时方寤，名曰郁冒，亦名血厥，妇人多有之。宜白薇汤，仓公散。
●白薇汤　。
白薇　当归（各一两）　人参（半两）　甘草（一分）
上为粗末。每服五钱，水二盏，煎至一盏，滤去滓，温服。
释义：白薇气味苦咸微寒，入足阳明。当归气味辛甘微温，入手少阴、足厥阴。人参气味甘温，入足阳明。甘草气味甘平，入足太阴，通行十二经络。以咸苦微寒，及辛甘微温之药，和其阴阳，以甘温甘平之药，扶其正气，则病自然瘥也。
●仓公散　。
瓜蒂末　藜芦　雄黄　礜石（煅。按：周本作矾石）
上药各等分，为细末，用少许吹入鼻中。
释义：瓜蒂气味苦寒，入手阳明。藜芦气味苦寒，入手阳明。雄黄气味苦辛甘微温，入足厥阴，能辟邪祟，解毒杀虫。礜石气味辛大热，入足厥阴。此方吹入鼻中，乃开窍之药也。如上之神识不清者，用苦寒以降之，辛温以升之，降升得平，则神清气爽矣。

腹胁疼痛方  ***************************
治男子两胁疼痛。　枳实散　。
枳实（一两）　白芍药（炒黄）　雀脑芎　人参（各半两）
上为细末。食前用姜、枣汤调下二钱，酒亦得，日三服。
释义：枳实气味苦寒，入足太阴。白芍药气味酸微寒，入足厥阴。雀脑芎气味辛温，入足少阳、厥阴。人参气味甘温，入足阳明。姜枣汤调送，或酒送，俱取其调和荣卫，先升后降也。男子两胁疼痛，皆由肝气乘中，故以苦寒、酸寒、辛温之药升降其气，而以甘温之品和其中，疼自止矣。
治胁肋下痛，不美食。　葛根汤。
葛根（半两）　桔梗　防风　枳壳　白芍药　甘草　诃子（去核。按：周本无注）　川芎　白术（各一两。按：诸本俱作各一分）
上药为粗末。每服四钱，水一盏半，姜、枣同煎至七分，滤去滓，温服，日三、四服。
释义：葛根气味辛甘平，入足阳明。桔梗气味苦辛平，入手太阴。防风气味辛甘微温，入足太阳。枳壳气味苦寒，入足太阴。白芍药气味酸微寒，入足厥阴。甘草气味甘平，入足太阴。诃子气味温涩，入手阳明、足太阴。川芎气味辛温，入足少阳、厥阴。白术气味甘温微苦，入足太阴。因胁肋下痛，致脾胃受困，纳食不美，故以升散之药鼓动脾阳，兼用和中之品佐姜、枣以和荣卫，则肝邪不致乘虚犯胃也。
治悲哀烦恼伤肝气，至两胁骨疼痛，筋脉紧急，腰脚重滞，两股筋急，两胁牵痛，四肢不能举，渐至脊膂挛急。此药大治胁痛。　枳壳煮散。
枳壳　细辛　桔梗　防风　川芎（各四两）　葛根（一两半）　甘草（二两）
上药为粗末。每服四钱，水一盏半，生姜三片，煎至七分，滤去滓，空心食前温服。
释义：枳壳气味苦寒，入足太阴。细辛气味辛温，入足少阴。桔梗气味苦辛平，入手太阴。防风气味辛甘微温，入足太阳。川芎气味辛温，入足少阳、厥阴。葛根气味辛甘平，入足阳明。甘草气味甘平，入足太阴，能缓诸药之性。此由肝气不舒，故用苦降升散之药，再佐以甘缓，及姜之和荣卫，使升降不致偏胜也。
治胁痛如前，兼去手足枯瘁。按：周本瘁作悴。　薏苡仁圆　。
薏苡仁（一两）　石斛（用细者，三分）　附子（半两）　牛膝　生乾地黄（各三分）　细辛　人参　枳壳　柏子仁　川芎　当归（各半两）　甘草　川椒仁（各一分）
上药为细末，炼蜜圆如梧子大。每服三、四十圆，温酒吞下，空心食前，日三服。圆药可食前服。煮散可食后服。两相兼服为佳。
释义：薏苡仁气味甘平淡渗，入手、足太阴。石斛气味甘平微苦咸，入足太阴、少阴、厥阴。附子气味辛咸大热，入手、足少阴。牛膝气味酸咸平，入足厥阴。生乾地黄气味甘苦微寒，入手、足少阴。细辛气味辛温，入足少阴。人参气味甘温，入足阳明。枳壳气味苦寒，入足太阴。柏子仁气味辛甘微温，入手少阴、足厥阴。川芎气味辛温，入足少阳、厥阴。当归气味辛甘温，入手少阴、足厥阴。甘草气味甘平，入足太阴。椒仁气味辛温，入足太阴、厥阴。温酒送药，引入经络也。胁痛而手足枯瘁，皆由烦恼悲哀，肝气被郁，经络废弛，故养血调气温经之药治之，则气血和平，经络自然安适也。
治因惊伤肝，胁骨里疼痛不已。　桂枝散。
枳壳（小者，一两）　桂枝（半两）
上为细末。每服二钱，姜、枣汤调下，食远时服。按：四字周本无。
释义：枳壳气味苦寒，入足太阴。桂枝气味辛温，入足太阳。因惊伤肝，致胁骨疼痛不已，必延及太阴、太阳。故以苦寒、辛温二味护持经络，再以姜、枣之辛甘和其荣卫，则受伤之肝得安，而疼痛自然缓矣。
治胁下疼痛不可忍，兼治脚弱。　芎葛汤。
川芎　葛根　桂枝　细辛　枳壳　人参　芍药　麻黄　防风（各半两）　甘草（一分）
上药为粗末。每服五钱，水二盏，姜三片，同煎至七分，滤去滓，温服，日三服。有汗须避风。
释义：川芎气味辛温，入足少阳、厥阴。葛根气味辛甘平，入足阳明。桂枝气味辛温，入足太阳。细辛气味辛温，入足少阴。枳壳气味苦寒，入足太阴。人参气味甘温，入足阳明。白芍气味酸微寒，入足厥阴。麻黄气味辛温，入足太阳。防风气味辛甘微温，入足太阳。甘草气味甘平，入足太阴，通行十二经络，能缓诸药之性。使以姜之辛通达表。胁下疼痛不可忍，兼有足弱不堪行走者，乃膀胱之气逆而不降，故以甘温护其中，以酸甘平缓其势，诸辛温、苦辛之品，得各行其性，鲜有气不行而疼不减者矣。
沉存中《良方》载：向在建康，医者王琪按：周本琪作珙。言诸气唯膀胱气，胁下痛最难治，谓神保圆能治之。熙宁中，病项颈筋痛，诸医皆作风治之，数月不瘥，乃流入背膂，久之又注右臂，挛痛甚苦。忆琪语有此一证，乃合服之，一服而瘥。再发，又二服瘥。神保圆。
治胁下风气作块，寒疝发则连少腹疼痛凑心，其积属肝，在左胁下，故病发则左边手足痛，头面昏痛，不思饮食。　止头痛方。
乾葛（一两。按：旧钞本作乾姜）　麻黄（三两）　侧子（一个）　川芎　防风　枳实　芍药　桂枝　羌活　甘草　当归（各四两。按：周本作各四钱）
上药为粗末。每服四钱，水一盏半，姜三片，同煎至七分，滤去滓，通口服，日三、四服。有汗须避风。
释义：乾葛气味辛甘平，入足阳明。麻黄气味辛温，入足太阳。侧子气味辛大热，入足太阳。川芎气味辛温，入足少阳、厥阴。防风气味辛甘微温，入足太阳。枳实气味苦寒，入足太阴。白芍气味酸微寒，入足厥阴。桂枝气味辛温，入足太阳。羌活气味辛甘平，入足太阳。甘草气味甘平，入足太阴，能缓诸药之性。当归气味辛甘微温，入手少阴、足厥阴。再佐以姜之辛温和卫。盖辛热、辛温轻扬上升之药，所以直达病所，但升之太过，惟恐血受伤，故以酸甘、辛甘之品护之，庶几两不相悖矣。

杂病  ***************************
（计十二条　按：注四字，周本无）
雄黄治疮疡尚矣。《周礼·疡医》：凡疗疡，以五毒攻之。郑康成注云：今医方合五毒之药，用黄蝥置石胆、丹砂、雄黄、礜石、按：周本作矾石。磁石其中。烧之三日三夜，其烟上著，以鸡羽取之以注疮，恶肉破，骨则尽出。杨大年尝笔记其事：有族人杨嵎按：周本嵎作嵋。年少时有疡生于颊，按：周本颊作颐。连齿辅车，外肿若覆瓯，内溃出脓血不辍，吐之痛楚难忍。疗之百方，弥年不瘥。人语之，依郑法制药成，注之疮中，少顷朽骨连两齿俱溃，遂愈，后便安宁。益信古方攻病之速也。黄蝥，即瓦合也。
释义：石胆即胆矾，酸辛而寒。丹砂苦温，雄黄辛甘微温，*石辛而大热，磁石辛温。烧炼三昼夜，其烟上著，以鸡羽取之，乃升药之法。黄蝥，《周礼》注作黄蝥。贾《疏》以为黄瓦缶也。
崔元亮《海上方》治一切心痛，无问新久，以生地黄一味，随人所食多少，捣取汁，搜面作餺飥，按：周本餺飥作馄饨，或作冷淘。良久当利，出虫长一尺许。头似壁宫，后不复患。刘禹锡《传信方》：贞元十年，通事舍人崔抗女患心痛，气垂绝，遂作地黄冷淘，食之便吐一物，可方一寸以来，如虾蟆状，无目足等，微似有口，盖为此物所食也，自此顿愈，面中忌用盐。
释义：生地黄气味甘苦微寒，入手、足少阴，厥阴。捣汁和以面者，以五穀之气，令其入胃也。此心痛有虫，久不得愈。以苦寒之药佐以面，引虫上逆而出也。
唐峡州王及郎中充西路安抚使判官，乘骡入骆谷，及宿，有痔疾，因此大作。其状如胡瓜贯于肠头，热如溏灰火。至驿僵仆。主驿吏云：此病某曾患来，须灸即瘥。用柳枝浓煎汤，先洗痔，便以艾炷灸其上。连灸三、五壮，忽觉一道热气入肠中，因大转泻，先血后秽，一时至痛楚。泻后遂失胡瓜，登骡而弛。
释义：柳枝气味苦寒，入手阳明。艾气味气味苦温，入足三阴。此治痔疾之要方也。肠中蕴热，故以苦寒之药煎汤薰洗，再以苦温之味灸之，则肠头得苦而收，病乃去耳。
●服桑枝法　：以桑枝一小升，细切炒香。以水三大升，煎取二升，一日服尽，无时。《图经》云：桑枝性平，不冷不热，可以常服，疗体中风痒乾燥，脚气风气，四肢拘挛，上气眼晕，肺气嗽，消食，利小便，久服轻身，聪明耳目，令人光泽，兼疗口乾。《仙经》云：一切仙药，不得桑煎不服。出《抱朴子》。政和间，予尝病两臂痛，服诸药不效，依此作数剂，臂痛寻愈。
释义：桑枝气味苦甘辛凉，入手、足阳明，厥阴，久服凉血舒筋，轻身明目。此因四肢拘挛，两臂痛楚。或煎汤，或熬膏，久远服之，自有裨益也。
治目方用黄连多矣，而　羊肝圆　尤奇异。用黄连末一两，白羊子肝一具，去膜，同于砂盆内研令极细，众手为圆如梧子大。每服，以温水下三十圆，连作五剂。但是诸眼目疾，及翳障青白皆治。按：诸本白俱作目。忌猪肉、冷水。唐崔承元居官时治一死囚，出活之，囚后数年以病目致死。按：周本目作自。一旦，崔为内障所苦，丧明逾年，后夜半叹息独坐，忽闻阶除窸窣之声。崔问为谁？徐曰：是昔年蒙活之囚，今故报恩至此。遂以此方告，言讫而没。崔依此方合服，不数月，眼复明。
释义：黄连气味苦寒，入手少阴。白羊肝气味苦寒，入足厥阴。此治目疾之方，因操持谋虑，用心太过，厥阴上升，肝阴必致内耗，每每伤目者多。故一味泻心火，兼以血肉之养肝，宜其效验之捷耳。
江右尝有商人左膊上有疮如人面，亦无他苦。商人戏滴酒口中，其面亦赤色。以物食之，亦能食，食多则觉膊内肉胀起，或不食之，则一臂痹。有善医者，教其历试诸药，不拘草木之类。悉试之，无所苦，至贝母，其疮乃聚眉闭口。商人喜曰：此药可治也。因以小苇筒毁其口灌之，数日成痂，遂愈。然不知何疾也。
释义：贝母气味苦甘微寒，入手太阴、少阴，能解肺热，散心胸郁结之气。凡痈疽疡之患，无过气血凝滞，郁遏而成。贝母能使气机流畅，解散郁热，故遂成痂也。
唐郑相公云：予为南海节度使，时年七十有五。按：诸本俱无使时年三字。越地卑湿，伤于内外，众疾俱作，阳气衰绝。乳石补益之药，日投终不应。按：五字，周本作一日端不应，旧钞本作百端不应。元和七年，有诃陵国舶主李摩诃献此方，经七、八日而觉应验，自尔常服，其功神效。十年二月罢郡归京，录方传之。其方用破故纸十两，拣洗为末。用胡桃肉去皮二十两，研如泥，即入前末，更以好炼蜜和匀如饴，盛磁器中。每日按：周本作旦日。以温酒化药一匙服之。不饮酒者，温熟水化下。弥久则延年益气，悦心明目，补添筋骨。但禁食芸薹、羊血，番人呼为　补骨脂圆　。
释义：破故纸气味辛大温，入足太阴，兼入命门。胡桃肉气味温涩，入足少阴。此下焦阳气衰微，筋骨懈弛，耳目昏愦者，他药皆无效验，惟此服之，自有神效也。
江陵府节度使，按：坊本有成讷二字。进　豨莶圆　方云：臣有弟訢，按：周本及坊本訢作訮。年三十一，中风，床枕五年，百医不瘥。有道人锺针者，因睹此患，曰：可饵豨莶圆，必愈。其药多生沃壤，按：周本及坊本多作久。五月间採收，洗去泥土，摘其叶及枝嫩头曝乾，铺甑中，层层洒酒与蜜，按：九字，诸本无。九蒸九曝，不必太燥，但取熟为度。按：周本熟作蒸，坊本作足。细末之，蜜和圆如梧子大，空心服，温酒或米饮送下二十圆至三十圆。所患忽加，不得忧虑，加至四十圆，按：坊本作四千圆。必复如故。至五十服　按：坊本作五千圆。当复如丁壮。奉敕宣付医院详录之。又知益州张咏进表云：臣因葺龙兴观，按：周本及坊本葺作换。掘得一碑，内说修养气术并药方二件。依方差人访问，採觅其草，颇有异，金稜紫线，素根紫荄，按：紫线，坊本作银线。此节坊本异同俱与《本草纲目》所引合。惟素根《纲目》作素茎。对节而生。蜀号火杴，茎叶颇同苍耳。谁知至贱之中，乃有殊常之效。臣自吃至百服，眼目清明。服至千服，髭鬓乌黑，筋力矫健，效验多端。臣本州有都押衙罗守一，曾因中风坠马，失音不语，臣与十服，其病立痊。又和尚智岩，按：周本及坊本岩作严。年七十患偏风，口眼喎斜，时时吐涎。臣与十服便得瘥。今合一百剂，差职员史元表进。
释义：豨莶草气味苦寒，入足少阴、厥阴，主治内风四肢麻痹，足膝酸弱无力，久服有验。虽至贱之品，诚有殊常之效。
唐柳州纂《救三死方》云：元和十二年二月得脚气，夜半痞绝，胁中有块大如石，且死，困塞不知人，搐搦上视，按：四字，周本无三日。家人号哭。荥阳郑洵美传　杉木汤　方，服后半食顷，按：周本作日。大下三次，气通块散。其方用杉木节六升，按：各本俱作一大升。橘叶一升，无叶以皮代之。大腹槟榔七个，连子碎之，按：周本连作合。用童子小便三大升，共煮一升半，分二服。若一服得快利，停后服。以前三死皆死矣，会有教者，皆得不死，恐他人不幸有类予病，故录传焉。
释义：杉木节气味辛微温，入足太阴、厥阴。橘叶气味辛温，入足厥阴。槟榔气味辛温，入足太阴。此治脚气上攻，胁有块痞如石欲死者。以童便煎服，取其咸能软坚、使气逆得下泄，自然效验矣。
崔给事顷在泽潞与李抱真作判官。李相方以球杖按球子，其军将以杖相格，承势不能止，因伤李相拇指，并爪甲擘裂，遽索金疮药裹之。强坐，频索酒，饮至数杯，已过量，而色愈青，忍痛不止。有军吏言：取葱新折者，按：周本言作官。便入溏灰火煨热，剥皮擘开，其间有涕，取罨损处。仍多煨取，续续易热者。凡三易之，面色却赤。斯须云：已不痛。按：诸本忆作又。凡十数度易，用热葱并涕裹缠其指，遂毕席笑语。
释义：葱气味辛微温，入手太阴、足厥阴。煨熟用能治打扑损伤，以其能活血，亦能止血也。
驴尿治反胃。《外台》载：昔幼年曾经患此疾，每食饼及羹粥等，须臾吐出。贞观中，许奉御兄弟及柴、蒋等时称名医，奉敕令治。罄竭其术，竟不能疗。渐至羸惫，死在朝夕。忽有一术士云：按：周本术作卫。服驴小便极验。日服二合，后食，惟吐一半，晡时又服二合，人定时食粥，吐即便定，迄至今日午时奏知。大内中五六人患反胃，同服之，一时俱瘥。但此药稍有毒，服时不可过多，盛取须热服二合。按：周本须作及。病深者七日以来服之，良验。
释义：驴尿气味辛寒，入足阳明、厥阴，能治白玷气，耳聋，及噎膈反胃。以其性之寒而能降也。
葛洪云：鬼疰者，是五尸之一疰。又挟诸鬼邪为害。按：周本挟作状。其病变动，乃有三十六种至九十九种。大略使人寒热淋沥，沉沉默默，不的知其所苦，无处不恶，累年积月，渐就沉滞，以至于死。传与傍人，乃至减门。觉如是候者，急治獭肝一具，阴乾，杵细末，水服方寸匕，日三服。未知再作服。《肘后方》云：此方神良。宣和间，天庆观一法师行考讼极精严。时一妇人投状，述患人有祟所附。须臾召至，附语云：非我为祸，别是一鬼，亦因病人命衰为祟尔。渠今已成形，在患人肺中为虫，食其肺系，故令吐血声嘶。师掠之云：此虫还有畏忌否？久而无语。再掠之良久，云：容某说，惟畏獭爪。屑为末，以酒服之则去矣。患家如其言得愈。此乃予目所见也。究其患亦相似，獭爪者，殆獭肝之类欤。
释义：獭肝、獭爪气味甘咸温，通行十二经络，能治鬼疰蛊毒，及传尸劳瘵，五尸与尸劳之恙，沉沉默默，不知病之所苦，积年累月，淹滞至死。是五脏六腑皆为传染，故必用獭肝、獭爪以搜遂之，使其无处留著耳。


卷第八  ——————————————————————————————————————————————————————————————————————————————————————————

伤寒时疫  ***************************
治太阳中风，阳脉浮，阴脉弱，发热汗出，恶寒，按：诸本寒作风。鼻鸣乾呕。　桂枝汤　。今伤寒古方谓之中风。按：注九字，诸本无。
桂枝　芍药（各一两半）　甘草（一两，炙）
上为粗末。每服五钱，按：四字，周本作抄五钱。水一盏半，生姜三片，枣一枚，同煎至八分，去滓温服。若二、三月病温，宜阳旦汤。
释义；桂枝气味辛温，入足太阳，能使风邪达表。白芍药气味酸微寒，入足厥阴，能和阴守正。甘草气味甘平，入足太阴，通行十二经络，能缓诸药之性。此伤寒风邪中太阳，而致阳脉浮，阴脉弱，发热恶寒，鼻鸣乾呕者。以辛甘化其阳，酸甘化其阴，姜之辛温泄其卫，枣之甘缓泄其荣，得微汗出，风邪散而卫气和矣。
治太阳病头痛发热，身疼恶风，无汗而喘。　麻黄汤　。
麻黄（去节，百沸汤煮去黄汁，焙乾，一两半）　桂枝（一两）　甘草（半两）
上为粗末。每服五钱，水一盏半，煎至八分，去滓温服。
加减法并依《活人书》。仲景论伤寒，一则桂枝，二则麻黄，三则青龙。桂枝治中风，麻黄治伤寒，青龙治中风见寒脉，伤寒见风脉。三者如鼎立，人皆能言之，而不晓前人处方用药之意，故医者多不用，无足怪也。且脉浮而缓者，中风也。故啬啬恶寒，淅淅恶风，翕翕发热。仲景以桂枝汤对之。脉浮紧而涩者，伤寒也，故头痛发热，身疼腰痛，骨节疼痛，恶风无汗而喘，仲景以麻黄汤对之。至中风脉浮紧，伤寒脉浮缓，仲景皆以青龙汤对之何也？余尝深究此三者，若证候与脉相对，用之无不应于手而愈。何以言之？风伤卫，卫气也。寒伤荣，荣血也。荣行脉中，卫行脉外。风伤卫则风邪干阳气，按：周本干作中。阳气不固则发越为汗，是以自汗而表虚，故仲景用桂枝以发其邪，芍药以治其血。盖中风则病在脉之外，而其病稍轻，虽同曰发汗，特解肌之药耳。故仲景于桂枝证云：令半身漐漐微似有汗者佳，不可如水淋漓，病必不除。是知中风不可大发汗，汗过多则反动荣血，邪气乘虚而袭之，故病不除也。寒伤荣则寒邪入阴血，而荣行脉中者也。寒邪居脉中，非特荣受病邪自内作，则并与卫气犯之，久则浸淫及骨，是以汗不出而热，齿乾以烦冤。仲景以麻黄发其汗，又以桂枝、甘草助其发散，欲涤除内外之邪，荣卫之病耳。大抵二药皆发汗，而桂枝则发其卫之邪，麻黄并荣卫治之，亦自有浅深也。何以验之？仲景桂枝第十九证云：病常自汗出者，此为荣气和。荣气和者，外不谐，以卫气不共荣气和谐故尔。荣行脉中，卫行脉外，复发其汗，荣卫和则愈，宜桂枝汤。又第四十九证云：发热汗出者，此为荣弱卫强，故使汗出，欲救邪风，宜桂枝汤。是知中风汗出者，荣和而卫不和也。又第一卷云：寸口脉浮而紧，浮则为风，紧则为寒，风则伤卫，寒则伤荣。荣卫俱病，骨节烦疼，当发其汗。是知伤寒脉浮紧者，荣卫俱病也，麻黄汤中并用桂枝，此仲景之意也。至于青龙，虽治伤风见寒脉，伤寒见风脉之病，然仲景云：汗出恶风者，不可服之。服之厥逆，便有筋惕肉瞤之证。故青龙一汤尤难用。按：周本汤作症。须是形证谛当，然后可行，故王寔大夫证治，止用桂枝麻黄各半汤，盖慎之也。
释义：麻黄气味辛温发散，入足太阳。桂枝气味辛温达表，入足太阳。甘草气味甘平，入足太阴，能缓诸药之性。太阳中寒，以致头痛发热，身疼恶风，无汗而喘者。寒邪入中太阳，非大辛温之药不能表散，惟恐药性之猛烈，故必以甘缓佐之，使药力恰中病所也。
●桂枝加附子汤　。
前方桂枝汤内加附子半两，如前入姜、枣同煎。
释义：即前桂枝汤也，加附子，以其气味辛咸大热，入手、足少阴。乃发汗大过，而致漏不止，恶风，小便难。四肢微急，难以屈伸者，是误汗伤阳，惟恐寒邪入阴，故必以辛咸大热之品理阳，兼和荣卫也。
有一士得太阳病，因发汗，汗不止，恶风，小便涩，足挛曲而不伸。子诊其脉浮而大。浮为风，大为虚。子曰：在仲景方中有两证，大同而小异。一则小便难，一则小便数，用药稍差，有千里之失。仲景第七证云：太阳病，发汗遂漏不止，其人恶风，小便难，四肢微急，难以屈伸者，桂枝加附子汤。第十六证云：伤寒脉浮，自汗出，小便数，心烦，微恶寒，脚挛急，反以桂枝汤攻其表，此误也。得之便厥，咽中干，烦躁吐逆。一则漏风，小便难。按：周本难作涩。一则有汗，小便数，或恶风，或恶寒，病各不同也。予用第七证桂枝加附子汤，三啜而汗止，复佐以甘草芍药汤，足便得伸。其第十六证治法见本方。
●桂枝加厚朴杏子汤。
桂枝（去皮）　芍药（各一两）　甘草（六钱三字）　厚朴（六钱三字）　杏仁（去皮尖，十七个）
上药锉如麻豆大。每服五大钱，按：五字，周本作抄五大钱。水一盏半，生姜五片，肥枣二枚，擘破，同煎至八分，去滓温服，复取微汗。
释义：桂枝气味辛温，入足太阳。白芍药气味酸微寒，入足厥阴。甘草气味甘平，入足太阴。厚朴气味辛温，入手、足太阴。杏仁气味苦温，入手太阴。此治太阳病表未解而微喘者。表邪不解，肺气壅遏，不能下降。用苦辛温之药，使阴浊下行，宜其奏功之捷耳。
戊申正月，有一武臣为寇所执，置舟中[舟黄]板下数日，得脱归。乘飢恣食，良久解衣扪蝨，次日遂作伤寒。自汗而胸膈不利。按：周本无胸字。一医作伤寒而下之，一医作解衣中邪而汗之，杂治数日，渐觉昏困，上喘息高。医者怆惶失措。予诊之曰：太阳病下之，表未解，微喘者，桂枝加厚朴杏仁汤，此仲景之法也。指令医者急治，药一啜喘定，再啜漐漐微汗，至晚身凉而脉已和矣。医者曰：某平生不曾用仲景方，不知神捷如是。予曰：仲景之法，岂诳后人也哉？人自寡学，无以发明耳。
●大柴胡汤。
柴胡（二两）　黄芩　芍药（各三分）　半夏（六钱二字。按：周本二作三）　枳实（二枚，炒）　大黄（半两。伊尹《汤液论》太柴胡同姜、枣共八味，今监本无大黄，或脱之也）
上为粗末。每服五钱，按：四字，周本作抄五钱。水一盏半，生姜五片，肥枣一枚擘破，煎至八分，去滓温服，以利为度。未利又服。
释义：柴胡气味辛甘平，入足少阳。黄芩气味苦寒，入手太阴、少阳。白芍药气味酸微寒，入足厥阴。半夏气味辛温，入足阳明。枳实气味苦寒，入足太阴。大黄气味苦寒，入足阳明，有斩关夺门之能。姜之辛以和卫，枣之甘以和荣。此伤寒风邪不解，内结在里，往来寒热，脉洪大者，三焦皆被无形之邪矇混，非升散之药兼以下夺，岂能一旦扫除哉？
尝记有人病伤寒，必先喜呕，按：周本作心烦喜呕。后来寒热。医以小柴胡与之，不除。予曰：脉洪大而实，热结在里，小柴胡安能去之？仲景云：伤寒十馀日，热结在里，复往来寒热者，与大柴胡汤，三服而病除。盖大黄荡涤蕴热，伤寒中要药也。王叔和云：若不用大黄，何以名大柴胡？按：何以，周本作即不。大黄不须酒洗，按：周本作须是酒洗。生用为有力。昔后周姚僧坦，按：诸本俱作坦，考《北史》本传作垣，后仕北周，而此则在梁时事。名医也，帝因发热，欲服大黄药。僧坦曰：大黄乃是快药，至尊年高，不宜轻用。帝不从，服之遂至不起。及元帝有疾，诸医皆谓至尊至贵，不可轻服，宜用平药。僧坦曰：脉洪而实，必有宿食，不用大黄，必无瘥理。元帝从之，果下宿食而愈。合用与不合用，必心下明瞭谛当，然后可。又记有人病伤寒，身热目痛，鼻乾不得卧，大便不通，尺寸脉俱大，已数日。一夕汗出，予谓速以大柴胡下之。医者骇曰：阳明自汗，津液已漏，法当行蜜兑，何苦须用大黄药？予谓曰：子只知抱稳，若用大柴胡，此仲景不传之妙法。公安能知之？予力争，竟用大柴胡，二服而愈。仲景论阳明病多汗者急下之，人多谓已是自汗，若更下之，岂不表里俱虚。又知论少阴证云：少阴病一、二日，口乾燥者，急下之。人多谓病发于阴，得之日浅，但见乾燥，若更下之，岂不阴气愈盛。举此二者，则其他疑惑处不可胜数。此仲景之书，世人罕读也。予以为不然，仲景称急下者，亦犹急当救表，急当救里。凡称急者有三处，谓才觉汗多，未至津液乾燥便速下之，则为径捷，免致用蜜兑也。若胸中识得了了，方可无疑。若未能了了，误用之，反不若蜜兑为稳也。
又记一乡人伤寒身热，大便不通，烦渴郁冒。医者用巴豆药下之，顷得溏利，病宛然如旧。予视之，阳明热结在里，非大柴胡、承气等不可。巴豆止去积，安能荡涤邪热蕴毒邪。急进大柴胡等，三服得汗而解。尝谓仲景一百一十三方，为圆者有五。如理中、陷胸、抵当、乌梅、麻仁是已。但理中、陷胸、抵当，皆大弹子，煮化而服，与汤、散无异。至于麻仁治脾约，乌梅治湿䘌，皆用小圆以达下部。其他逐邪毒，攻坚癖，导瘀血，润燥屎之类，按：周本攻作破。皆凭汤剂，未闻用已豆小圆药以下邪气也。既下而病不除，不免重以大黄、朴硝下之，安能无损也哉！
治湿温多汗。　白虎加苍术汤。
知母（六两）　甘草（炙，二两）　石膏（生，一斤。按：诸本无生字）　苍术　白粳米（各三两）
上药锉如麻豆大。每服四大钱，水一盏半，煎至八分，去滓，取六分清汁，温服。
释义：知母气味苦寒，入足阳明。甘草气味甘平，入足太阴。石膏气味辛寒，入手太阴、足阳明。苍术气味苦辛温，入足太阴。白粳米气味甘平，入手、足太阴。此治暑湿相搏而为湿温病者。以苦寒、辛寒之药清其暑，以辛温雄烈之药燥其湿，而以甘平之药缓其中，则贼邪、正邪皆却，病自安矣。
癸丑年，故人王彦龙作毗陵推官。季夏得疾，胸项多汗，两足逆冷，谵语。医者不晓，杂进药已经旬日。予诊之，其脉关前濡，关后数。予曰：当作湿温治。盖先受暑，后受湿，暑湿相搏，是名湿温。先以白虎加人参汤，次以白虎加苍术汤。头痛渐退，足渐温，汗渐止，三日愈。此病名贼邪，误用药，有死之理。一医难曰：何名贼邪？予曰：《难经》论五邪，有实邪、虚邪、正邪、微邪、贼邪。从后来者为虚邪，从前来者为实邪，从所不胜者为贼邪，从所胜者为微邪，自病者为正邪。又曰：假令心病中暑为正邪，中湿得之为贼邪。今心先受暑而湿邪胜之，是水剋火，从所不胜，斯谓之贼邪。此五邪之中最逆也。《难经》又云：湿温之脉，阳濡而弱，阴小而急，濡弱见于阳部，湿气搏暑也。小急见于阴部。暑气蒸湿也。故经曰：暑湿相搏，名曰湿温，是谓贼邪不特此也。予素有停饮之疾，每至暑月，两足汗漐漐未尝干，每服此药二、三盏，即便愈。
●黄耆建中加当归汤。
黄耆　当归（各一两半）　白芍药（三两）　桂枝（一两一分）　甘草（一两）
上为粗末。每服五钱，生姜三片，枣一枚，擘去核，水一盏半，同煎至八分，去滓，取七分清汁，日三服，夜二服。尺脉尚迟，再作一剂。
释义：黄耆气味甘平，入手、足太阴。当归气味辛甘微温，入手、足少阴，足厥阴。白芍药气味酸微寒，入足厥阴。桂枝气味辛温，入足太阳。甘草气味甘平，入足太阴。姜、枣之辛甘和荣卫。此建中汤也。以之治伤寒头疼烦渴，脉浮数而无力，尺以下迟而弱者，未可表散发汗故也。司是术者，当细心斟酌焉。
昔有乡人邱生者，病伤寒，予为诊视。发热头疼，烦渴，脉虽浮数而无力，尺以下迟而弱。予曰：虽属麻黄证，而尺脉迟弱。仲景云：尺中迟者，荣气不足，血气微少，未可发汗。予于建中汤加当归、黄耆令饮，翌日脉尚尔。其家煎迫，日夜督与发汗药去，按：督与，周本作促。几不逊矣。予忍之，但只用建中调荣而已。至五日，尺部方应，遂投麻黄汤。啜至第二服，发狂，须臾稍定，略睡，已得汗矣。信知此事是大难事，按：四字，周本作是难是难。仲景虽云：不避晨夜，即宜便治。然医者亦须顾其表里虚实，待其时日。若不循次第，即暂时得安，亏损五脏，以促寿限，何足贵也？《南史》记范云初为梁武帝属官，武帝有九锡之命，在旦夕矣。云忽感伤寒之疾，恐不得预庆事。召徐文伯诊视，以实恳之曰：可得便愈乎？文伯曰：便瘥甚易，只恐二年后不复起耳。云曰：朝闻道，夕死犹可，况二年乎？文伯以火烧地布桃叶，按：周本作桃柏叶。设席置云于上，顷刻汗解，裹以温粉，按：周本裹作貙，坊本作扑，翌日遂愈。云甚喜，文伯曰：不足喜也，后二年果卒。夫取汗先期，尚促寿限，况不顾表里，不待时日，但欲速效乎？每见病家不耐，病未及三、四日，昼夜促汗，医者随情顺意，鲜不败事。故予书此，为医者之戒。
●蜜兑法
《必用方》中制度甚详。
释义：蜂蜜气味甘平，入手少阴、厥阴、阳明。伤寒自汗，大便不通，小便利，津液少，口乾燥，其脉大而虚，未可汤药荡涤，而用此法，效验尤速，何者？以发热大汗之后，恐更伤津液耳。
有一士人家病者二人，皆旬日矣。一则身热无汗，按：周本无作发。大便不通，小便如涩，按：周本涩作经，坊本作金。神昏如睡。诊其脉长大而实。按：周本实作虚。予用小承气汤下之而愈。按：小承气之小，诸本俱无。一则阳明自汗，大便不通，小便利，津少，口燥，其脉亦大而虚，予作蜜兑，三易之，下燥屎，得溏利而解。其家问曰：皆阳明大便不通，何治之异？予曰：二症虽相似，然自汗，小便利者，不可荡涤五脏，为无津液也。然则伤寒大证相似，两证稍有不同者，按：周本两作与。要在变通，仔细斟酌。正如格局看命，虽年、月、日、时皆同，而贵贱穷通不相侔者。于一时之中，又有浅深，故治法不可不谨。
治阴中伏阳。　破阴丹。
硫黄　水银（各一两）　陈皮　青皮（去白，各半两，为末）
上先将硫黄置铫子内熔化，次下水银。用铁杖子打匀，令无星，倾入黑茶盏内研细。入下二味，匀研，用厚面糊圆按：周本面作麸如桐子大。每服三十圆。如烦躁，冷盐汤下。如阴证，冷艾汤下。
释义：硫黄气味辛大热，入命门。水银气味辛寒，能行九窍，伏五金为泥。陈皮气味苦辛微温，入手、足太阴。青皮气味辛酸平，入足少阳、厥阴。厚面糊圆，缓其药性也。此阴中伏阳之证，冷热皆在难投，故以冷汤送药，排闼直入，则所伏之阳得透，自必汗出而解矣。今之司是术者。宜潜心体察焉。
顷年乡人李信道得疾，六脉沉不见，深按至骨则若有力，按：周本若字作弦紧。头疼，身温烦躁，指末皆冷，中满恶心。两更医矣，医皆不识，止供调气药。予因诊视曰：此阴中伏阳也。仲景法中无此证，世人患此者多。若用热药以助之，则为阴邪隔绝，不能导引真阳，反生客热。若用冷药，则所伏真火俞见消灼。须用破散阴气，导达真火之药，使火升水降，然后得汗而解。予授此药二百粒，作一服，冷盐汤下。不半时，烦躁狂热，手足躁扰，按：周本躁作燥。其家大惊。予曰：此俗所谓换阳也，无恐。须臾稍定，略睡，已是汗矣。自昏达旦方止，身凉而病除。
治妇人室女伤寒发热，或发寒热，经水适来或适断，昼则明瞭，夜则谵语，按：周本谵多作严。如见鬼状。亦治产后恶露方来，忽尔断绝。　小柴胡加地黄汤　。
柴胡（一两一分）　人参　半夏（汤洗七次）　黄芩　甘草　生乾地黄（各半两。按：周本无干字）
上为粗末。每服五钱，水二盏，生姜五片，枣二枚，擘去核，同煎至八分，去滓温服。
释义：柴胡气味辛甘平，入足少阳。人参气味甘温，入足阳明。半夏气味辛温，入足阳明。黄芩气味苦寒，入手太阴、少阳。甘草气味甘平，入足太阴，能缓诸药之性。生乾地黄气味甘苦微寒，入手、足少阴、厥阴。姜、枣之辛甘入荣卫。妇人病伤寒，或发寒热，经水适来适断，昼则明瞭，夜则谵语，如见鬼状，谓之热入血室。外邪已入血分，更恐其深入至阴之处，故用小柴胡汤加生地以凉其血分，则热缓而神安矣。
辛亥间寓居毗陵，学官王仲礼其妹病伤寒，发寒热，遇夜则如有鬼物所凭，六、七日，忽昏塞，涎响如引锯，牙关紧急，瞑目不知人，疾势极危，召予视之。予曰：得病之初，曾值月经来否？其家云：月经方来，病作而经遂止，得一、二日，即发寒热，昼虽静，夜则有鬼祟。从昨日来涎生不省人事。予曰：此热入血室之症也。仲景云：妇人中风，发热恶寒，经水适来，昼则明瞭，暮则谵语，如见鬼状，发作有时，此各热入血室。医者不晓，以刚剂与之，遂致胸膈不利，涎潮上脘，按：周本脘作管。喘急息高，昏冒不知人。当先化其涎，后除其热。予急以一呷散投之。两时顷，涎下得睡，即省人事。次以小柴胡加地黄汤，三服而热除，不汗而自解矣。
又记一妇人患热入血室症，医者不识，用补血调气药，迁延数日，按：周本迁延作涵养。遂成血结胸。或劝用前药。予曰：小柴胡用已迟，不可行也。无已，则有一焉，刺期门穴斯可矣。但予不能针，请善针者治之。如言而愈。或问曰：热入血室，何为而成结胸也？予曰：邪气传入经络，与正气相搏，上下流行。或遇经水适来适断时，邪气乘虚而入血室，血为邪迫，上入肝经，肝受邪则谵语而见鬼。后入膻中，则血结于胸也。何以言之？妇人平居，水当养于木，血当养于肝也。方未受孕，则下行之以为月水。既妊娠，则中畜之以养胎。及已产，则上壅之以为乳。皆血也。今邪气逐血并归肝经，聚于膻中，结于乳下，故手触之则痛，非汤剂可及，故当刺期门也。《活人书》海蛤散治结胸证，今具于后。
妇人伤寒，血结胸膈，揉而痛，不可抚近。　海蛤散。
海蛤　滑石　甘草（各一两）　芒消（半两。按：周本消作硝）
上为细末。每服二钱，鸡子清调下。
释义：海蛤气味咸平，入足厥阴。滑石气味甘凉淡渗，入手太阴、太阳、阳明。甘草气味甘平，入足太阴，通行十二经络，能缓诸药之性。芒消气味咸寒，入手、足太阳、阳明、厥阴，能引药直达下焦。凡妇人伤寒，邪气併入血分，血结在里，胸膈痛不可按者，由乎小肠不通。膻中血聚，气机不得流行，故药用咸味。以鸡子清调送，亦取咸能润下之意，以咸能入血，咸能软坚也。小肠通利，则胸膈血散。膻中血聚，则小肠壅。小肠壅则膻中血不流行，宜此方。若小便血数行，更宜桂枝红花汤，发其汗则愈。《活人书》云：此方疑非仲景方，然其言颇有理，姑存之。
治太阳病汗过不解，头眩筋惕肉瞤。　真武汤。
茯苓　芍药（各三分。按：周本作各三两）　熟附子（一枚）　生白术（半两）
加减法从本方。
上为粗末。每服五钱，按：四字，周本作抄五钱。生姜五片，水一盏半，煎至八分，去滓温服，日三服。
释义：茯苓气味甘平淡渗，入足阳明，能引药入于至阴之地。白芍药气味酸微寒，入足厥阴，能和阳益阴。附子气味辛咸大热，入手、足少阴，能换回阳气。白术气味甘温微苦，入足太阴，能止汗固表。生姜气味辛温，入手、足太阴，能引药达表。此因伤寒太阳病，身热微汗，脉弱恶风，误投表汗之药致汗不止，变见诸症者，非此不能救。若得阳回表固，神识渐安，再商善后之计耳。
乡里有姓京者，以鬻绳为业。子年三十，初得病，身微汗，脉弱恶风。医以麻黄汤与之，汗遂不止，发热，心多惊悸，夜不得眠，谵语，不识人，筋惕肉瞤，振振动摇。医者进惊风药。予曰：此强汗之过也。仲景云：脉微弱，汗出恶风者，不可服青龙汤。服之则筋惕肉瞤。此为逆也，惟真武汤可救。连进三服，继以清心圆，竹叶汤送下，按：二字周本无。数日遂愈。
●白虎加人参汤。
方见《活人书》第六十五证。
有一人病，初呕吐，俄为医者下之，已七、八日而内蒸发热。予诊之曰：当用白虎加人参汤。或曰：既吐复下，且重虚矣，白虎可用乎？予曰：仲景云：若吐下后七、八日不解，热结在里。表里俱热者，白虎加人参汤，此正相当也。盖始吐者，热在胃脘，而脉至今虚且大，按：周本虚且作虚虚。遂三投白虎汤而愈。仲景既称伤寒，若吐下后七、八日不解，热结在里，表里俱热者，白虎加人参汤主之。又云：伤寒脉浮，发热无汗，其表不解，不可与白虎汤。又云：伤寒脉浮滑，此以表有热，里有寒，白虎汤主之。国朝林亿校正谓，仲景于此表里自差矣。予谓不然。大抵白虎汤能治伤寒中暍，表里发热。故前后二证，或云表里俱热，或云表热里寒，皆可服之。中一证脉浮无汗，其表不解，全是麻黄与葛根证，安可行白虎汤也？林亿但见所称表里不同，便谓之差误，是亦不思之过也。
释义：石膏气味辛寒，入手太阴、足阳明。知母气味苦寒，入足阳明。甘草气味甘平，入足太阴，能缓诸药之性。白粳米气味甘平，入手、足太阴。人参气味甘温，入足阳明。此方治伤寒中暍，表里皆热，烦渴欲饮，脉象反虚者。惟恐日久津伤，故必用此药以救胃阴。只要审病察脉，用之的当耳。
治伤寒汗后吃噫。　肉豆蔻汤。
肉豆蔻（一个）　石莲肉（炒）　茴香（各一分）　丁香（半分）　人参（半两）　枇杷叶（五片，刷去毛，炙。按：诸本炙俱作尖）
上药锉为细末。用水四盏，生姜十片，煎至二盏，去滓，空心温分二服。
释义：肉豆蔻气味辛温，入足太阴、阳明。石莲肉气味甘平微涩，入足太阴、少阴。茴香气味辛温，入足厥阴。丁香气味辛温，入足阳明。枇杷叶气味苦平，入手太阴、足阳明，最能下气。生姜气味辛温而散，入手、足太阴。伤寒汗出太过，致胃气不下降，吃噫不止者，此阳伤于外，浊逆于内也。以辛温兼涩、兼通之药，佐以甘温守中，苦平下气之品，使升降和平，则用药之能事毕矣。
●良姜汤。
橘皮　良姜　桂枝　当归（各一分）　麻黄（半分。按：周本注半两）　杏仁（二十个）　甘草（一分）　槟榔（三个，另为末）
上为粗末。用水四盏，姜十片，枣三枚，擘去核，同煎至二盏，去滓。后下槟榔末，更煎三、四沸。通口服一盏。未已，再作一剂。
释义：橘皮气味苦辛微温，入手、足太阴。良姜气味辛温，入足厥阴。桂枝气味辛甘温，入足太阳。当归气味辛微温，入足厥阴。麻黄气味辛微温发散，入足太阳。杏仁气味苦温，入手太阴，能下气。甘草气味甘平，入足太阴。槟榔气味辛温下气，入足太阴、太阳。姜、枣之甘平，入荣卫。因伤寒汗后吃噫不止，升降不和，胃气上逆者，此方主之，效验极多，不过和平其升降也。
庞老云：伤寒吃噫不止，是阴阳二气升降，按：周本无二字。欲作汗。升之不止，故胃气上逆为吃噫无休止，宜用此方。
●又方。
枳壳（半两）　木香（一钱）
上为细末。每服一钱，白汤调下。未知觉，再与服。
释义：枳壳气味苦寒，入足太阴。木香，气味辛温，入足大阴。此二味乃苦辛泄降之药也。发汗后而致胃气逆而不下，今治在脾，所谓脏病治其腑，脏病治其脏也。
治伤寒衄血。　滑石圆　。周本圆作汤。
飞滑石飞净为末，不拘多少，米饭糊圆如桐子大。每服二十圆，按：周本作十圆。微嚼破，新汲水嚥下，立止。只用末一大钱，饭少许同嚼下亦得，老幼皆可服。
释义：滑石气味甘凉淡渗，入手太阴、太阳、阳明。米饭糊圆，（按：本文米饭，此作米饮，疑可从），欲药性之在上也。此伤寒当汗不汗，以致鼻衄不止。若再表汗，恐犯衄家不发汗之例。故以平淡之药治之，得衄缓，再斟酌耳。
汤晦叔云：鼻衄者，当汗不汗。所致其血紫黑，按：周本紫作青。不以多少，不可止之。按：八字，周本作多时不已，少乃得止，宜服温和药以调其荣卫。才见鲜血，急以此药止之。
●桂枝汤　方在前。
有人病发热恶寒自汗，脉浮而微弱，三服此汤而愈。此方在仲景一百一十三方内独冠其首，今人全不用，何哉？按：周本何作苦。仲景云：太阳中风，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，宜桂枝汤。此脉与证，仲景说得甚分明，止是人看不透，所以不敢用。仲景又云：假令寸口脉弱，名曰阳不足。阴气上入阳中，则洒淅恶寒也。尺脉弱，名曰阴不足。阳气下陷入阴中则发热也。此谓元受病而然也。又曰：阳微则恶寒，阴弱则发热。医发其汗，使阳气微。又大下之，令阴气弱。此谓医所病而然也。大抵阴不足，阳往从之，故内陷而发热。阳不足，阴往乘之，故阴上入阳中则恶寒。举此二端，甚是明白，人何惮而不行桂枝哉？
治胃中有热、有湿、有宿谷，相搏发黄。　茵陈蒿汤　。
茵陈蒿（嫩者，一两半）　大黄（三分）　栀子（小者，十枚）
上为粗末。每服一钱，水一盏半，煎至八分，去滓，调五苓散二钱服，以知为度。
释义：茵陈蒿气味苦平微寒，入足太阳、太阴。大黄气味苦寒，入足阳明。栀子气味苦寒，入手少阳、足厥阴。煎汤调五苓散，取其利湿也。此伤寒病胃中有湿热，有宿谷，相搏发黄者。必以苦寒清热，佐以渗湿之品，奏功自捷矣。
治头中寒湿发黄疸。　瓜蒂散　。
瓜蒂（二十七个）　赤小豆　秫米（各二十七粒）
上为细末，水法捏成圆，如豆大枚许纳鼻中，缩鼻令入，当出黄水。慎不可吹深入。按：诸本无深字。
释义：瓜蒂气味苦寒，入手阳明。赤小豆气味甘酸平，入手太阳，性能利水。秫米气味甘微寒，入手太阴、阳明。头中寒湿不能去，因发黄疸，大宜此药。然病在头中，药力所不能到，妙在纳药鼻中，使药性直入于脑，黄水出尽，头中之病自去矣。
庚戌年避地维扬界，有一人病伤寒七、八日，身体洞黄，鼻目皆痛，两髀及项颈腰脊强急，按：周本项颈作头项。大便涩，小便如金。予曰：脉紧且数，脾元受湿。暑热蕴蓄于太阳之经，宿谷相搏，郁蒸而不得散，故使头面有汗，至颈以下无之。若鼻中气冷，寸口近掌无脉，则不疗。急用茵陈汤调五苓散与之，数服而瘥。
又记一人病身体痛，面黄喘满，头痛，自能饮食，大小便如金。予诊之，脉大而虚，鼻塞且烦。予曰：非湿热宿谷相搏，此乃头中寒湿，茵陈蒿五苓不可行也。仲景云：湿家病，身疼痛，发热面黄而喘，头痛鼻塞而烦，其脉大，自能饮食，中和无病，病在头中寒湿，故鼻塞。纳药鼻中则愈。仲景无药方，此方见《外台·删繁》证云：治天行热毒，通贯脏腑，沉鼓骨髓之间，成为黄疸，按：诸本成作或。宜瓜蒂散，盖此方也。
又记一舟稍病伤寒发黄，鼻内痠痛，身与目如金，按：周本金作常，坊本作径。小便赤而数，大便如金，或者欲行茵陈五苓。予曰：非其治也。小便和大便如常，则知病不在脏腑，今眼睛疼，鼻頞痛，是病在清道中。清道者，华盖，肺之经也。若下大黄，则必腹胀为逆。亦瓜蒂散，先饮水，次搐之，鼻中黄水尽乃愈。


卷第九  ——————————————————————————————————————————————————————————————————————————————————————————

伤寒  ***************************
●治结胸灸法。
巴豆（十四枚）　黄连（七寸，连皮用）
上药捣细，用津唾和成膏，填入脐心。以艾灸其上，腹中有声，其病去矣。不拘壮数，病去为度。才灸了，便以温汤浸手帕拭之，恐生疮。
释义：巴豆气味辛温，入足太阴、阳明。黄连气味苦寒，入手少阴。伤寒结胸症，汤药不能效者，乃邪结于胸，致升降失司。以大辛温之药通之，大苦寒之药降之，惟恐药气不能深入，再以艾灸之入内，必使腹中有声，庶几升降有权，方能中病耳。
治伤寒发狂，或弃衣奔走，逾墙上屋。　鹊石散。
黄连　寒水石（各等分）
上为细末。每服二钱，浓煎甘草汤，放冷调服。
释义：黄连气味苦寒，入手少阴，能泻心火。寒水石气味甘寒，入手、足太阳，能清暑热。伤寒热邪上郁心胞，致发狂奔走，逾墙上屋，昼夜不宁。此二味能泻丙丁，使之下行，则热邪之势衰，神识自然安矣。
●桂枝麻黄各半汤　。方在前。
尝记一亲戚病伤寒，身热头疼无汗，大便不通已四、五日。予讯之，见医者治大黄、朴消等欲下之。予曰：子姑少待。予为视之，脉浮缓，卧密室中，自称甚恶风。予曰：表证如此。虽大便不通数日，腹又不胀，别无所苦，何遽便下。大抵仲景法须表证罢方可下。不尔，邪乘虚入，不为结胸，必为热利也。予作桂枝麻黄各半汤与之，继以小柴胡。漐漐汗出，大便亦通而解。仲景云：凡伤寒之病，多从风寒得之，始表中风寒，入里则不消矣。拟欲攻之，当先解表，乃可下之。若表已解，而内不消，大满大坚实，有燥屎，自可徐下之，虽四、五日不能为祸也。若不宜下而便攻之，内虚邪入，按：周本邪作热。协热遂利，烦躁之变，不可胜数。轻者困笃，重者必死矣。按：原本正文重迭难晓，予删正，此段其理甚明。大抵风寒入里不消，必有燥屎，或大便坚秘。须是脉不浮，不恶风，表证罢乃可下。故大便不通，虽四、五日不能为害。若不顾表而便下之，遂为协热利也。
治瘀血。　抵当圆。
水蛭（五枚，炙）　虻虫（五枚，去翅足，炒）　桃仁（六枚，炒。按：周本无炒字）　大黄（三分，去皮）
上为细末，炼蜜糊作一圆。以水一盏，煎至七分，顿服。晬时当下血。按：周本晬作睡。不下，再作服之。
释义：水蛭气味咸苦平，入足厥阴，性喜食血。虻虫气味咸苦微温，入足厥阴，性喜食血。桃仁气味辛甘平，入足厥阴。大黄气味苦寒，入足阳明。伤寒热邪入里，内结瘀血，身黄，小腹胀满，发狂，小便自利者，宜服此药。以上四味，皆能入血，若小便不利者，即非此症也。
有人病伤寒七、八日，脉微而沉，身黄发狂，小腹胀满，脐下冷，小便利。予曰：仲景云：太阳病，身黄，脉沉结，小腹硬，小便不利者，为无血也。小便自利，其人如狂者，血证谛也。遂投以抵当圆，下黑血数升，狂止，得汗解。经云：血在上则忘，在下则狂。太阳膀胱，随经而畜于膀胱，故脐下膨胀，由阏血阑门，按：周本无阑门二字，他本无阏血二字。渗入大肠。若大便黑者，此其症也。按：诸本症作候。
●破阴丹　。方在前。
有人初得病，四肢逆冷，脐下筑痛，按：周本筑作重。身疼如被杖。盖阴症也，急服金液、破阴、来复等丹，其脉遂沉而滑。沉者阴也，滑者阳也。病虽阴而见阳脉，有可生之理。仲景所谓阴病见阳脉者生也。乃灸气海、丹田百壮，按：周本乃作仍。手足温，回阳按：诸本作阳回。得汗而解。或问滑脉之状如何便有生理？予曰：仲景云：翕奄沉名曰滑。何谓也？沉为纯阴，翕为正阳，阴阳和合，故名曰滑。古人论滑脉，虽云往来前却流利旋转，替替然与数相似。仲景则三语便足。按：七字诸本作仲景三语而足也。此三字极难晓，翕，合也。言张而复合也，故曰翕，为正阳。沉，言忽降而下也，故曰沉，为正阴。方翕而合，俄降而下。奄，谓奄忽之间，仲景论滑脉可谓谛当矣。然其言皆有法，故读书难晓。
治伤寒汗后，脾胃伤冷物，胸膈不快，寻常血气不和。宜服　补脾汤　。
人参　淡乾姜　白术　甘草　陈橘皮（去白）　青橘皮（去白，各等分）
上为细末。每服三钱，水一盏，煎数沸，去滓热服。入盐点服亦得。
释义：此治伤寒后劳复方也。人参气味甘温，入足阳明。乾姜气味辛温，入手、足太阴。白术气味甘温微苦，入足太阴。甘草气味甘平，入足太阴。陈皮气味苦辛微温，入手、足太阴。青皮气味辛酸平，入足厥阴。病后易于劳复者，由乎荣卫未和，故必藉脾土气旺，肝木不致乘虚侵犯。理中汤加陈皮，又兼青皮者，远肝邪也。
又记有人患伤寒得汗数日，忽身热自汗，脉弦数，心不得宁，真劳复也。予诊曰：此劳心所致。神之所舍，未复其初，而又劳伤其神。荣卫失度，当补其子，益其脾，解其劳，按：周本解下有发字。庶几得愈。授以补脾汤，佐以小柴胡，病遂得解。或者难曰：虚则补其母，今补其子，何也？予曰：子不知虚劳之异乎？《难经》曰：虚则补其母，实则泻其子，此虚当补其母，人所共知也。《千金方》曰：心劳甚者，补脾气以益之，脾旺则感于心矣。此劳则当补其子，人所未闻也。盖母生我者也，子继我而助我者也。方治其虚，则补其生我者，与《青囊》所谓本骸得气，遗体受荫同义。按：青囊，周本作锦囊，考二书俱有其说。方治其劳，则补其助我者，与荀子所谓未有子富而父贫者同义。此治虚与劳所以异也。
治中暍。　白虎汤　。方在本论中。
有人患头疼身热，心烦燥渴。诊其脉，大而虚。予授以白虎汤，数服愈。仲景云：脉虚身热，得之伤暑。又云：其脉弦、细、芤、迟何也？《素问》云：寒伤形，热伤气。盖伤气不伤形，则气消而脉虚弱。所谓弦、细、芤、迟者，皆虚脉也。仲景以弦为阴，朱肱亦云：中暑脉微弱，按：周本中暑作仲景。则皆虚脉可知。
释义：石膏气味辛寒，入手太阴、足阳明。知母气味苦寒，入足阳明。甘草气味甘平，入足太阴。白粳米气味甘平，入手、足太阴。此治中暍之方也。夫中暍，即是中热也。动而得者谓之热，静而得者谓之暑。暑病之脉多虚而无力，故寒凉之剂，必须顾恋中宫。司是术者，宜细心体察焉。
●麻黄汤　方在前。
有人病伤寒，身热头痛。予诊之，曰：邪在表，此表实证也，当汗之。与麻黄汤。或人问曰：伤寒大抵因虚，故邪得以入之。今邪在表，何以云表实也？予曰：古人称邪之所凑，其气必虚。留而不去，其病则实。盖邪之入人也，始则因虚，及邪居中，则反为实矣。大抵调治伤寒，先要明表里虚实，能明此四字，仲景三百九十七法可坐而定也。何以言之？有表实、有表虚、有里实、有里虚、有表里俱实、有表里俱虚，予于《表里虚实歌》中常论其事矣。仲景麻黄汤之类，为表实而设也。桂枝汤之类，为表虚而设也。里实则承气之类是也。里虚则四逆之类是也。表里俱实，所谓阳盛阴虚，下之则愈也。表里俱虚，所谓阳虚阴盛，汗之则愈也。尝读《华佗传》，有府吏倪寻、李延共止，俱头痛身热，所苦正同。佗曰：寻当下之，延当发汗。或难其异。佗曰：寻内实，延外实，按：周本作寻外实，延内实，与《魏志》合。故治之异也。
●小柴胡汤　。
柴胡（二两）　黄芩　人参　甘草（各三分）　半夏（六钱一字，泡七次。按：诸本泡作洗）
上为粗末。每服五钱，水一盏半，生姜五片，枣二枚，同煎至八分，去滓温服，日三服。加减法，《活人书》所载甚详。
释义：柴胡气味辛甘平，入足少阳。黄芩气味苦寒，入手太阴、少阴。人参气味甘温，入足阳明。甘草气味甘平，入足太阴，能缓诸药之性。半夏气味辛温，入足阳明。再以姜、枣之辛甘和荣卫。此治伤寒邪在半表半里，往来寒热，脉象不见少阴、厥阴症者，乃少阳证也。故以甘温、甘平之药守护中宫，则辛甘、辛温、苦寒诸药搜逐外邪，庶不致伤正气耳。
有人患伤寒五、六日，但头汗出，自颈以下无汗，按：周本颈作头。手足冷，心下痞闷，大便秘结，或者见四肢冷，又汗出满闷，以为阴证。予诊其脉沉而紧。予曰：此症诚可疑，然大便秘结，非虚结也。安得为阴？虽脉沉紧为少阴症，然多是自利，未有秘结者，此症半在里半在表也。投以小柴胡得愈。仲景称：伤寒五、六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里。脉沉亦在里也，汗出为阳微。假令纯阴结，不得复有外证，悉入在里，此为半在外半在里也。脉虽沉紧，不得为少阴症。所以然者，阴不得有汗。今头汗出，故知非少阴也。可与小柴胡汤。设不了了者，得屎而解。今此疾症候同，故得屎而解也。有人难曰：仲景云：病人脉阴阳俱紧，反汗出者，亡阳也，此属少阴。今云阴不得有汗，何也？又云：头汗出，按：五字周本作今头汗出者。故知非少阴，何以头汗出便知非少阴证也？予曰：此一段正是仲景议论处，意谓四肢冷，脉沉紧，腹满，全似少阴证。然大便硬，头汗出，不得为少阴。盖头者，三阳同聚。若三阴，至胸而还。有头汗出，自是阳虚，故曰汗出为阳微，是阴不得有汗也。若少阴证，头有汗则死矣。故仲景《平脉法》云：心者，火也，名少阴，其头无汗者可治，有者死。盖心为手少阴，肾为足少阴，相与为上下，惟以意逆者斯可得之。
治太阳阳明合病。　麻黄汤　。方在前。
有人病伤寒，脉浮而长，喘而胸满，身热头痛，腰脊强，鼻乾，不得眠。予曰：太阳阳明合病证，仲景法中有三证。下利者，葛根汤。不利，呕吐者，加半夏。喘而胸满者，麻黄汤也。治以麻黄汤，遂得解。有人问：伤寒传入之序，自太阳、阳明、少阳、太阴、少阴、厥阴，所传有次第，何哉？予曰：仲景本论无说，古今亦无言者，惟庞安常谓阳主生，故太阳水传足阳明土，土传足少阳木，为微邪。阴主杀，故足少阳木传足太阴土，土传足少阴水，水传足厥阴木，为贼邪。予以为不然。足少阴水传足厥阴木，安得为贼邪？盖牵强附会，失之穿凿，胡不观《素问·阴阳离合论》云：太阳根起于至阴，结于命门，名曰阴中之阳。阳明根起于厉兑，名曰阴中之阳。少阳根起于窍阴，名曰阴中之少阳。太阴根起于隐白，名曰阴中之太阴。少阴根起于涌泉，名曰阴中之少阴。厥阴根起于大敦，阴之绝阳，名曰阴中之绝阴。其次序正与此合。大抵伤寒始因中风寒，得之于阴，是以止传足经者，皆阴中之阳，阴中之阴也。不特此也，以六气在天者考之，厥阴为初之气，少阴为二之气，太阴为三之气，少阳为四之气，阳明为五之气，太阳为终之气。此顺也。逆而言之，太阳而后阳明，阳明而后少阳，少阳而后太阴，太阴而后少阴，少阴而后厥阴。伤寒为病，逆而非顺，故以是为序也。
●小承气汤　，方具仲景本论。
释义：大黄气味苦寒，入足阳明。芒消气味咸苦寒，入手、足太阳、阳明、厥阴。枳实气味苦寒，入足太阴。厚朴气味辛温，入足阳明、太阴。此治阳明病，心中懊憹，微烦者，胃中有燥屎，以大苦寒之药下之，惟恐不能即下，故佐以辛温，气味俱厚之药导引入肠，奏效自捷矣。
有人病伤寒八、九日，身热无汗，时时谵语，时因下后，按：周本后作利。大便不通三日矣。非烦非躁，按：周本躁作燥，下同。非寒非痛，终夜不得卧，心中无晓会处，或时发一声，如叹息之状，医者不晓是何症。予诊之曰：此懊憹、怫郁二证俱作也。胃中有燥屎者，承气汤，下燥屎二十馀枚，得利而解。仲景云：阳明病下之，心下懊憹微烦，胃中有燥屎者可攻之。又云：病者小便不利，大便乍难乍易，时有微热，怫郁不得卧者，有燥屎也，承气汤主之。《素问》云：胃不和则卧不安，此夜所以不得眠也。仲景云：胃中燥，大便坚者，按：周本坚作难，他本作艰。必谵语。此所以有时发谵语也。非躁非烦，非寒非痛，所谓心中懊憹也。声如叹息而时发一声，所谓外气怫郁也。燥屎得除，大便通利，胃中安和，故其病悉去也。又有人病伤寒，大便不利，日晡发潮热，手循衣缝，两手撮空，直视喘急，更数医矣，见之皆走。予曰：此诚恶候，得此者十中九死。仲景虽有证而无治法，但云脉弦者生、涩者死，已经吐下，难于用药，谩且救之。若大便得通，而脉弦者庶可治也。与小承气汤，一服而大便利，诸疾渐退，脉且微弦。半月遂愈。或人问曰：下之而脉弦者生，此何意也？予曰：《金匮玉函经》云：按：周本无经字，下同。循衣妄撮，憷惕不安，微喘直视，脉弦者生，涩者死。微者但发热谵语，承气汤主之。予尝观钱仲阳《小儿直诀》云：手寻衣领及捻物者，肝热也。此症在《玉函经》列于阳明部，盖阳明胃也。肝有热邪，淫于胃经，故以承气泻之。且得脉弦，则肝平而胃不受克，此所以有生之理。若读仲景《论》而不能博通诸医书，以发明其隐奥，专守一书者，吾未见其能也。
又记有人病伤寒下利，身热，神昏多困，谵语不得眠，或者见下利，便以谵语为郑声，为阴虚症。予曰：此小承气证。众骇然。曰：下利而服小承气，仲景之法乎？予曰：此仲景之法也。仲景云：下利而谵语者，有燥屎也，属小承气汤。与服得解。按：四字，周本作而解二字。予尝观《素问》云：微者逆之，甚者从之。逆者正治，从者反治。从少从多，观其事也。帝曰：何谓反治？岐伯曰：塞因塞用，通因通用。王冰注云：大热内结，注泻不止，热宜寒疗，结复须除，以寒下之，结散利止，则通因通用也。正合于此。
治项背强。　葛根汤　。
葛根（一两）　麻黄（三分）　桂枝　甘草　芍药（各半两）
上为粗末，按：周本粗作细。每服五钱，水一盏半，煎至八分，去滓温服，覆汗为度。
释义：葛根气味辛甘平，入足阳明。麻黄气味辛温，入足太阳。桂枝气味辛甘温，入足太阳。甘草气味甘平，入足太阴，能缓诸药之性。白芍药气味酸微寒，入足厥阴。此阳明病，项背强，恶风无汗者，宜服此药。外邪已过太阳，直至阳明，故项强[几][几]。然而用此药者，犹恐邪气再深入他经耳。
有人患伤寒，无汗恶风，项既屈而且强。予曰：项强[几][几]，葛根汤证。或人问曰：何谓[几][几]？予曰：[几][几]者，如足疾屈而强也。按：周本足上多一[几]字。谢复古谓：病人羸弱，须凭几而起。误也。盖仲景《论》中极有难晓处，如振振欲擗地，心中懊憹，外邪怫郁，郁冒不仁，膈内拒痛，如此之类甚多。
熙宁中，邠守宋迪因其犹子感伤寒之初，不能辨其病症，见其烦渴而汗，多以凉药解治之。至于再三，遂成阴毒，六日卒。迪痛悼之，遂著《阴毒形症诀》三篇。按：周本诀作论。
始得阴毒。
阴毒本因肾气虚寒，因欲事或食冷物后伤风，内既伏阴，外又感寒，或先感外寒而伏内阴，内外皆阴，则阳气不守，遂发头痛，腰重腹痛，眼睛疼，身体倦怠，而不甚热，四肢逆冷，额上及手背冷汗不止，或多烦渴，精神恍惚，如有所失。二、三日间，或可起行，不甚觉重。诊之则六脉俱沉细而疾，尺部短小，寸口或大，六脉俱浮大，或沉取之大，而不甚疾者，非阴症也。若服凉药过多，则渴转甚，燥转急。有此病症，急服还阳、退阴二药即安，惟补血和气而已。宜服正元散、退阴散、五胜散。阴症不宜发汗，如气口脉大，身热而未瘥，用药出汗无妨。按：诸本气口俱作气正。
●正元散　，治伤寒如觉风寒吹著四肢，按：周本风作伤。头目百骨节疼痛，急煎此药服，如人行五里许，再服。或连进三服，出汗立瘥。若患阴毒伤寒，入通阴散半钱同煎。或伤冷伤食，头昏气满，及心腹诸疾，服之无有不效。
麻黄（去节）　陈皮　生大黄　甘草　乾姜　肉桂　芍药　川附子（炮。按：周本无炮字）　吴茱萸　半夏（洗，各等分）
上麻黄加一半，吴茱萸减一半，同为末。每服一大钱，水一盏半，生姜三片，枣一枚去核，煎至七分，热呷。如出汗，以衣被盖覆，切须候汗乾方去衣被。如是阴毒证，不可用麻黄，免更出汗。
释义：麻黄气味辛温，入足太阳。陈皮气味苦辛微温，入手、足太阴。大黄气味苦寒，入足阳明。甘草气味甘平，入足太阴，能缓诸药之性。乾姜气味辛温，入手、足太阴。肉桂气味辛甘大热，入足厥阴。白芍气味酸微寒，入足厥阴。附子气味辛咸大热，入手、足少阴。吴茱萸气味辛热，入足阳明、厥阴。半夏气味辛温，入足阳明。生姜之辛温入卫，枣之甘平入荣。伤寒如觉风寒吹著四肢、头目，骨节疼痛，或伤冷伤食，头昏气满，及心腹诸疾，皆宜服之。此表里未清，阳气先伤，故以大辛热之药护其阳。虽有辛温之达表，苦寒之直下，皆不为害矣。
●退阴散　，治阴毒伤寒，手足逆冷，脉沉细，头痛腰重。连进三服，小小伤寒冷，按：周本无寒字。每服一字，按：周本字作匙。入正元散内同煎，入盐一捻。阴毒伤寒咳逆，煎一服，细细热呷便止。
川乌（生。按：周本无生字）　乾姜（各等分）
上为粗末，炒令转色，放冷，再捣为细末。每服一钱，水一盏，盐一捻，煎半盏，去滓温服。
释义：川乌气味苦辛大热，入足太阳、少阴。乾姜气味辛温，入手、足太阴。加盐一捻者，欲其入于至阴也。治阴毒伤寒，手足逆冷，脉沉细，头痛腰重，及咳逆者，皆可服。阳气为阴邪郁遏，故以大辛热之药引阳气直达于外，则阳气得振而阴邪退避矣。
●五胜散　。治伤寒头痛壮热，骨节疼痛，昏沉困倦，咳嗽鼻塞，不思饮食。兼治伤寒夹冷气并慢阴毒神效方。
白术　甘草　五味子　石膏（各四两。按：他本俱作各四钱，周本缺末字）　乾姜（三两半）
上为末。每服二钱，用水八分一盏，入盐少许，同煎至六分，通口服。如冷气相挟，入姜、枣煎。或治阴毒病，入艾少许同煎。
释义：白术气味甘温微苦，入足太阴。甘草气味甘平，入足太阴。五味子气味酸咸辛甘苦俱全，入足少阴。石膏气味辛寒，入手太阴、足阳明。乾姜气味辛温，入手、足太阴。少佐以艾，引药入经也。姜、枣同煎，和荣卫也。伤寒头痛壮热，骨节疼痛，昏沉困倦，咳嗽鼻塞，不思饮食。及夹冷气，并阴毒等症，皆宜服之。使二气和平，必获效验耳。
阴毒渐深候。
积阴感于下，则微阳消于上。故其候沉重，四肢逆冷，腹痛转甚。或咽喉不利，或心下胀满，结硬燥渴，虚汗不止。或时狂言，指甲面色青黑，六脉沉细，而一息七至以来。有此症者，速于气海或关元二穴灸二、三百壮，以手足和暖为效。仍宜服金液丹、来苏丹、玉女散、还阳散、退阴散等药。
●玉女散　，治阴毒气上攻腹痛，按：诸本上攻俱作攻上。四肢逆冷恶候并治之。
川乌去皮脐，冷水浸七日后，按：周本日作次。薄切，曝乾，经袋盛。有患者，取碾末一大钱，入盐一小钱，水一盏半，煎至七分，通口服，压下阴毒，所注按：周本注作在。如猪血相似。未已，良久再进一服。
释义：川乌气味辛大热，入足太阳、少阴。阴毒气攻，上逆腹痛，四肢逆冷如厥者，此阳气欲竭也。佐之以盐，欲药性之下达。必压下阴毒似猪血者，阳乃得通也。
●还阳散　：治阴毒面色青，四肢逆冷，心躁腹痛。按：周本躁作燥。
用硫黄末，新汲水调下二钱。良久，或寒一起，或热一起，更看紧慢，再服二钱，汗出瘥。
释义：硫黄气味辛大热，入命门。新汲水调下，欲药性之速也。此阴毒为病，面色青，四肢逆冷，心躁腹痛。非大辛大热之药不能挽回阳气于无何有之乡也。
阴毒沉困候。
沉困之候，与前渐深之候皆同，而更加困重。六脉附骨，取之方有，按之即无，一息八至以上，或不可数也。至此，则药饵难为功矣。但于脐中灼艾，如半枣大，三百壮以来，手足不和暖者，不可治也。偶得和暖，则以前硫黄及热药助之。若阴气散，阳气来，即渐减热药而和治之，以取瘥也。
辨少阴脉紧症。
记有人患伤寒六、七日，心烦昏睡多吐，小便白色，自汗。予诊之，寸口尺中俱紧。予曰：寒中少阴之络，按：诸本络俱作经。是以脉紧。仲景云：病人脉紧而汗出者，亡阳也，属少阴，法当咽痛而复下利。盖谓此也。有难之曰：《脉诀》紧脉属七表。仲景以紧脉属少阴，紧脉属阳耶？属阴邪耶？予曰：仲景云：寸口脉俱紧者，按：周本口作尺。清邪中于上焦，浊邪中于下焦。又云：阴阳俱紧者，口中气出，唇口乾燥，蜷卧足冷，鼻中涕出，舌上滑苔，勿妄治也。又云：紧则为寒。又云：诸紧为寒。又云：曾为人所难，紧脉从何而来？师云：假令已汗若吐，按：坊本已作亡，与仲景书合。以肺里寒，故令脉紧。假令咳者，坐饮冷水，故令脉紧。假令下利，以胃虚，有三字，诸本皆同，而仲景书作以胃中虚冷。故令脉紧。又云：寸口脉微，尺脉紧，其人虚损多汗。由是观之，则是寒邪之气，久入经络所致，皆虚寒之脉也。其在阳经，则浮而紧。在阴经，则沉而紧。故仲景云：浮紧者名为伤寒。又曰：阳明脉浮而紧者，必潮热，此在阳则浮而紧也。在阴则沉而紧。故仲景云：寸口脉微，尺脉紧，其人虚损多汗，则阴常在，绝不见阳。又云：少阴脉紧，至七、八日自下利，脉暴微，手足反温，脉紧反去者，此欲解也。此在阴则沉而紧也。仲景云：浮为在表，沉为在里，数为在府，迟为在脏。欲知表里脏腑，先以浮沉迟数为定，然后兼诊脉而别阴阳也。按：周本诊作于。故论伤寒当以仲景脉法为准。伤寒必本仲景，犹兵家之本孙吴，葬书之本郭氏，三命之本珞录，按：周本三作星。壬课之本《心镜》，舍是而之他，是犹舍规矩而求方圆，舍律吕而合五音，必乖缪矣。予尝作《伤寒歌》百篇，其首篇云：伤寒脉证总论篇第一，皆本仲景，今谩录于后：
浮大数动滑阳脉，按：浮大，周本作大浮。阴病见阳生可得。沉涩弦微弱属阴，阳病见阴终死厄。
仲景云：脉大、浮、数、动、滑，此名阳也。脉沉、涩、弱、弦、微，此名阴也。阴病见阳脉者生，阳病见阴脉者死。
阴阳交互最难明，轻重酌量当别白。
脉虽有阴阳，须看轻重，以分表里在。
轻手脉浮为在表，表实浮而兼有力。但浮无力表中虚，自汗恶风常淅淅。
伤寒先要辨表里虚实，此四者为急。仲景云：浮为在表，沉为在里。然表症有虚有实。浮而有力者，表实也，故无汗不恶风。浮而无力者，表虚也，故自汗恶风。
重手脉沉为在里，里实脉沉来亦实。重手无力大而虚，此是里虚宜审的。
里症亦有虚实。脉沉而有力者，里实也，故腹满，大便不通。沉而无力者，里虚也，或泄利，或阴症之类。以上八句，辨表里虚实尽矣。
风则虚浮寒牢坚，水停水蓄必沉潜，按：周本停作渟，蓄作滀。动则为痛数为热，支饮应须脉急弦。太过之脉为可怪，不及之脉亦如然。
仲景云：风则虚浮，寒则牢坚，沉潜水滀，支饮急弦，动则为痛，数则热烦，太过可怪，不及亦然，邪不空见，中必有奸。
荣卫太盛名高章，高章相搏名曰纲。荣卫微时名惵卑。按：惵字下，周本注徒颊翻，恐惧也。惵卑相搏损名杨，按：周本杨作彰。荣卫既和名缓迟，缓迟名沉此最良。九种脉中辨疾症，按：周本疾症作虚实。长沙之诀妙难量。
仲景云：寸口卫气盛，名曰高。荣气盛名曰章。高、章相搏名曰纲。卫气弱名曰惵。荣气弱，名曰卑。惵、卑相搏名曰损。卫气和，名曰缓。荣气和，名曰迟。缓、迟相搏，名曰沉。大抵仲景论伤寒症候，自是一家。
瞥瞥有如羹上肥，此脉定知阳气微。萦萦来如蛛丝细，却是体中阴气衰。脉如泻漆之绝者，病人亡血更何疑。
仲景云：脉瞥瞥如羹上肥者，阳气微也。脉萦萦如蛛丝细者，阳气衰也，脉绵绵如泻漆之绝者，亡血也。阳气衰，《千金》作阴气衰。
阳结蔼蔼如车盖，阴结循竿亦象之。
仲景云：蔼蔼如车盖者，阳结也。累累如循长竿者，按：周本无长字。阴结也。
阳盛则促来一止，阴盛则结缓而迟。
此谓促、结二脉也。仲景云：脉来缓时一止，名曰结。脉来数时一止，名曰促。阳盛则促，阴盛则结。
纵横逆顺宜审察，残贼灾怪要须知。
仲景云：脉有相乘，有纵有横，有逆有顺。何谓也？曰：水行乘火，金行乘木，名曰纵。火行乘水，木行乘金，名曰横。水行乘金，火行乘木，名曰逆。金行乘水，木行乘火，名曰顺也。又问曰：脉有残贼，何谓也？师曰：脉有弦、紧、浮、滑、沉、涩，此六者，名残贼，能为诸脉作病也。又问曰：脉有灾怪，何谓也？答曰：旧时服药，今乃发作，为灾怪。
脉静人病内虚故，人安脉病曰行尸。
仲景云：脉病人不病，曰行尸，以无生气，按：周本生作主，疑误。坊本作王，与仲景书合。故卒眩仆不知人按：周本无卒字。人病脉不病，名曰内虚。以无谷，神虽困，无所苦。
右手气口当主气，主血人迎左其位。气口紧盛食必伤，人迎紧盛风邪炽。
左为人迎，右为气口。人迎紧盛伤于风，气口紧盛伤于食。
数为在腑迟为脏，浮为在表沉在里。
仲景云：浮为在表，沉为在里，数为在腑，迟为在脏。
脉浮而缓风伤卫，浮紧坚涩寒伤荣。按：周本荣卫二字互易，疑误，当二句互易叶韵为正。脉微大忌令人吐，欲下犹防虚且细。
仲景云：脉微不可吐，虚、细不可下。
沉微气弱汗为难，三者要须常审记。
孙用和云：阴虚脉沉微而气弱者，不可汗。汗、下、吐，三候脉有不可行者，切当审之。
阳加于阴有汗证，左手沉微却应未。按：坊本应作汗。
《素问》云：阳加于阴为有汗。按：周本为有作谓之。
趺阳胃脉定死生。
仲景云：趺阳脉者，凡十有一。
太溪肾脉为根蒂。
伤寒必诊太溪、趺阳者，谓人以肾脉、胃脉为主。仲景讥世人握手不及足者以此。
脉来六至或七至，邪气渐深须用意。浮大昼加病属阳，沉细夜加分阴位。九至以上来短促，状若涌泉无入气。更加悬绝渐无根，命绝天真当死矣。
孙用和云：按：周本作孙尚云。脉及六至七至以上，浮大昼加病，沉细夜加病，更及八至，精气消，神气乱，必有散脱精神之候，须切急为治疗。又加之九至十至，虽和、扁亦难治。如八至、九至，加以悬绝者，无根也，如泉之涌，脉无入气，天真尽而必死矣。
病人三部脉调匀，大小浮沉迟数类。此是阴阳气已和，勿药自然应有喜。
仲景云：寸口、关上、尺中三处，大、小、浮、沉、迟、数同等，虽有寒热不解，此脉已和，为必愈。
发热恶寒，近似伤寒者有五种。脉浮而数，其人发热而恶寒者，伤寒之候也。脉浮而紧，其人发热恶寒，或有痛处，是欲为痈疽也。按：周本疽作脓。脉浮，按之反涩，其人发热而恶寒，或膈实而呕吐，此是伤食也。脉浮而滑，其人发热而背寒，按：周本背作恶。或头眩而呕吐，此是风痰之症也。脉浮而弦，其人发热而恶寒，或思饮食，按：周本饮作凡。此是欲作虐症也。能辨其脉，又验其症，斯无误也。


卷第十  ——————————————————————————————————————————————————————————————————————————————————————————

治妇人诸疾  ***************************
治妇人荣卫气虚，挟风冷。胸胁膨胀，腹中病痛。经水愆期，或多或少，崩中漏下，按：诸本俱作伤。腰腿痛重，面色青黄，嗜卧无力。安胎止痛，补虚益血。　四物汤　。
当归　熟地黄　白芍药　芎藭（各等分）
上为粗末。每服四钱，水一盏，煎至八分，去滓温服。不拘时候。
释义：当归气味辛甘微温，入手少阴、足厥阴。熟地黄气味甘苦微寒。入足少阴。白芍药气味酸微寒，入足厥阴。芎藭气味辛温，入足少阳、厥阴。此四物汤乃女科之圣药也。凡妇女荣卫气血虚，月经愆期，怀胎不安，腹痛腰疼，皆宜加减斟酌用之，勿以药味平淡而忽之也。
滑胎。　枳壳散　。
商州枳壳（二两）　甘草（一两）
上为细末。每服二钱，百沸汤点服，空心食前，日三服。凡怀孕六、七月以上即服，令儿易生。初生时胎小微黑，百日以后肉渐变白。此虽孙真人滑胎易产方，然抑阳降气，为众方之冠。
释义：枳壳气味苦寒，入足太阴。甘草气味甘平，入足太阴，通行十二经络，能缓诸药之性。凡妇人肥胖者，怀娠六月以后，常宜服之，庶不致于难产也。
治妊娠冲任脉虚，补血安胎。　内补圆　。
熟乾地黄（二两。按：诸本俱无干字）　当归（一两，微炒）
上为细末，炼蜜圆如桐子大。每服三、四十圆，温酒下。以上三方，诸集皆载之，在人用之如何尔。大率妇人妊娠，惟在抑阳助阴。《素问》云：阴搏阳别，谓之有子。盖关前为阳，关后为阴。尺中之脉，按之搏手而不绝者，妊子也。妇人平居，阳气微盛无害，及其妊子，则方且闭经隧以养胎。若阳盛搏之，则经脉妄行，胎乃不固。《素问》所谓阴虚阳搏谓之崩也。抑阳助阴之方甚多，然胎前药惟恶群队。按：坊本惟作性。若阴阳交杂，别生他病。唯是枳壳散所以抑阳，四物汤所以助阴故尔。但枳壳散差寒，若音服之，恐有胎寒腹痛之疾，当以内补圆佐之，则阳不至强，阴不至弱，阴阳调匀，有益胎嗣。此前人未尝论及。
释义：熟地黄气味甘苦微寒，入足少阴。当归气味辛甘微温，入手少阴、足厥阴。妇人怀妊，皆冲任脉用事。冲任脉虚，不能受胎。即使有娠，亦不能安固。故妇人补血安胎，在所必用。
治妇人有孕伤食。　木香圆　。
木香（二钱匕。按：周本作二钱七分）　京三稜　白茯苓　人参（各三钱匕。按：周本作各三钱七分）
上为细末，面糊圆如绿豆大。每服三十圆，熟水下。
释义：木香气味辛温，入足太阴。京三稜气味苦平，入足厥阴。白茯苓气味甘平淡渗，入足阳明。人参气味甘温，入足阳明。面糊和圆，欲药性之缓行也。治妇人怀孕，饮食不调，以致停滞不消者。以辛温疏其滞，苦平消其积。惟恐伤及胎气，以参苓扶其正，则食滞去，而胎仍无碍也。
治妊娠气不和调，饮食易伤，按：四字，周本作饮食少。　白术散　。
白术（炒）　乾紫苏（各一两）　白芷（微炒，三钱）　人参（三钱）　川芎　诃子皮　青皮（各半两）　甘草（一钱）
上为细末。每服二钱，水一盏，姜三片，煎七分，不拘时候温服。
释义：白术气味甘温微苦，入足太阴。干苏叶气味辛温，入足太阳。白芷气味辛温，入足太阳。人参气味甘温，入足阳明。川芎气味辛温，入足少阳、厥阴。诃子气味温涩，入手阳明、足太阳。青皮气味辛酸微温，入足少阳、厥阴。甘草气味甘平，入足太阴，通行十二经络，缓诸药之性。生姜辛温入卫。凡妇人妊娠，气不调和，饮食不节，以致脾胃不和。必鼓动脾阳，使其健运，亦必以扶持胎气为要耳。
经云：饮食自倍，脾胃乃伤。又云：阴之所生，本在五味，按：周本本作过。阴之五宫，伤在五味。若妊子饮食不节，生冷毒物恣性食啖，必致脾胃之疾。故妊娠伤食，难得妥药，惟此二方最稳捷。
治妊娠胎气不和，怀胎近上，胀满疼痛，谓之子悬。兼治临产惊恐气结，连日不下。　紫苏散　。
紫苏茎叶（一两。按：周本无注）　大腹皮（泡。按：周本无注）　人参　川芎　陈橘皮　白芍药（各半两）　当归（三钱）　甘草（八分。按：周本作一分）
上药细锉，分作三服。每服用水一盏半，生姜四片，葱白七寸，煎至七分，去渣，空心服。
释义：紫苏茎叶气味辛温，入足太阳。大腹皮气味辛温，入足太阴、太阳。人参气味甘温，入足阳明。川芎气味辛温，入中少阳、厥阴。陈皮气味苦平微温，入手、足太阴。白芍药气味酸微寒，入足厥阴。当归气味辛甘微温，入手少阴、足厥阴。甘草气味甘平，入足太阴，通行十二经络，能缓诸药之性。佐以生姜、葱白之辛通温散。此因胎气不和，腹中疼痛，上逆胀满。非调气养血，扶正疏滞，不能效也。
曾有妇人累日产不下，服遍催生药不验。予曰：此必坐草太早，心下怀惧，气结而然，非顺与不顺也。《素问》云：恐则气下。盖恐则精却，却则上焦闭，闭则气还，还则下焦胀，气乃不行矣。得此药，一服便产。及妇人六、七月子悬者，按：及字周本作后有二字。予用此数数有验，不十服，胎便近下。按：四字，周本作胎便安。
●下死胎方　。
桂末二钱，麝香当门子一个，同研，暖酒服。须臾，如手推下。比之用水银等，此药不损血气。赵和叔传。
释义：桂末气味辛甘大热，入足厥阴。麝香当门子气味辛温，入手、足少阴。酒性辛温，能行血中之滞，故能下死胎也。
治妇人病，多是月经乍多乍少，或前或后，时发疼痛。医者一例呼为经病，不曾说是阴胜阳，是阳胜阴，所以服药少得有效。盖阴气乘阳，则胞寒气冷，血不运行，经所谓天寒地冻，水凝成冰，故令乍少而在月后。若阳气乘阴，则血流散溢，经所谓天暑地热，经水沸溢，故令乍多而在月前。当和其阴阳，调其血气，使不相乘，以平和为福，宜　紫石英圆　。
紫石英　禹馀粮（烧醋淬）　人参　龙骨　川乌头　桂心　桑寄生　杜仲　五味子　远志　泽泻　当归　石斛　苁蓉　乾姜（各一两）　川椒（五钱。按：周本无注）　牡蛎　甘草（各半两）
上为细末，炼蜜圆如桐子大。米饮下三十至五十圆，空心食前服。
释义：紫石英气味辛温，入足厥阴。禹馀粮气味甘平，入手、足阳明。人参气味甘温，入足阳明。龙骨气味凉涩，入足厥阴。川乌头气味辛大热，入足太阳、少阴。桂心气味辛甘大热，入足厥阴。桑寄生气味甘平，入足厥阴，养血安胎。杜仲气味辛甘微温，入足少阴、厥阴。五味子气味辛酸咸苦甘微温，入足少阴。远志气味辛微温，入手、足少阴。泽泻气味咸微寒，入足太阳。当归气味辛甘微温，入手少阴、足厥阴。石斛气味甘平微咸，入足太阴、少阴、厥阴。肉苁蓉气味咸温，入足少阴。乾姜气味辛温，入手、足太阴。川椒气味辛大温，入足太阴、厥阴。牡蛎气味咸微寒，入足少阴。甘草气味甘平，入足太阴，通行十二经络，能缓诸药之性。大凡用药，务使经络、脏腑、阴阳、气血各得其平，一有偏胜，则诸病蜂起。故孙真人即禹馀粮圆增损之著此方，不使其阴阳相乘，气血偏陂也。
治妇人、室女，月候不通，疼痛，或成血瘕。　通经圆　。
桂心　青皮（去白。按：周本无注）　大黄（酒炒。按：周本无酒字）　乾姜　川椒　蓬莪术　川乌　乾漆　当归　桃仁（各等分）
上为细末。先将四钱用米醋熬成膏糊，馀六钱末成剂，臼中杵之，圆如桐子大，晒乾。每服工十圆，淡醋汤送下，加至三十圆。温酒亦得。空心食前，日二服。
释义：桂心气味辛甘大热，入足厥阴。青皮气味辛酸微温，入足少阳、厥阴。大黄气味苦寒，入足阳明。乾姜气味辛温，入手、足太阴。川椒气味辛温，入足厥阴、太阴。蓬莪术气味辛温，入足厥阴。川乌气味辛大热，入足太阳、少阴。乾漆气味苦辛温，入足厥阴。当归气味辛甘微温，入手少阴、足厥阴。桃仁气味辛甘平，入足厥阴。米醋熬成膏糊圆，醋汤送下，以醋能泄肝也。此妇人及室女经闭腹疼，或成血瘕之疾者，纯用辛温活血行血之药，使其去故生新，而经自通矣。
徽州灵巫张扩顷年录事在推勘院。有王医者，以医职直宿，日夜与之稔熟，口传此方，渠甚秘之。予后得此方，以治妇人疾不可胜数，且欲广行，不敢自秘。寻常气血凝滞疼痛，数服便效。有一师尼，患恶风体倦，乍寒乍热，面赤心烦，或时自汗。是时疫气大行，医见其寒热，作伤寒治之，以大小柴胡汤杂进数日，病剧。予诊视曰：三部无寒邪脉，但厥阴脉弦长而上出鱼际，宜服抑阴等药。予制此地黄圆。又名　抑阴地黄圆　。按：注七字，周本无。
生乾地黄（二两）　柴胡　秦艽　黄芩（各半两）　赤芍药（一两）
上为细末，炼蜜圆如桐子大。每服三十圆，乌梅汤吞下，不拘时候，日三服。
释义：生乾地黄气味甘苦微寒，入手、足少阴、厥阴。柴胡气味辛甘平，入足少阳。秦艽气味苦平，入手、足阳明，兼入肝、胆。黄芩气味苦寒，入手太阴、少阳。赤芍药气味苦平，入足厥阴，能行血中滞。乌梅汤送药，亦取其泄肝也。师尼寡妇，独阴无阳，情欲未遂，以致阴阳交争，乍寒乍热，将欲成劳者，非此不能治。当今之世，每多此病，惟在审病察脉耳。
昔齐褚澄按：诸本齐俱作宋，考《褚澄传》见《南齐书》。疗尼师寡妇别制方，盖有谓也。此二种鳏居，独阴无阳，欲心萌而多不遂，是以阴阳交争，乍寒乍热，全类温疟，久则为劳。尝读《史记·仓公传》载济北王侍人韩女，病腰背痛寒热，众医皆以为寒热也。仓公曰：病得之欲男子，不可得也。何以知其欲男子不可得而病。诊其脉，肝脉弦出寸口，是以知之。盖男子以精为主，妇人以血为主。男子精盛则思室，妇人血盛则怀胎。夫肝摄血者也，厥阴弦出寸口，又上鱼际，则阴血盛可知。故知褚澄之言，信有谓矣。
治妇人月经不调，每行数日不止，兼有白带，渐渐瘦悴。按：周本悴作瘁，饮食少味，累年无子。　地黄圆　。
干熟地黄（一两一分）　山茱萸　白芜荑　乾姜（炒）　白芍药（锉，微炒）　代赭石（醋淬，各一两）　厚朴　白殭蚕（炒，各一两。按：周本缺注）
上为细末，炼蜜圆如桐子大。每服四、五十圆。空心，温酒下，日三服。
释义：熟地黄气味甘苦微寒，入足少阴。山茱萸气味酸微温，入足厥阴。白芜荑气味辛平，入手、足阳明，足太阴。乾姜气味辛温，入手、足太阴。白芍药气味酸微寒，入足厥阴。代赭石气味甘平，入手少阴、足厥阴。厚朴气味辛温，入足阳明、太阴。白殭蚕气味辛咸平，入手、足阳明，能引药入络。温酒送药，亦引入经络也。此妇人月经不调，兼有白带，渐渐瘦悴，饮食无味，累年无子者，急宜治之，使血气冲和，否则终身不孕育也。
此庞老方。凡妇人有白带，是第一等病，令人不产育，宜速治之。昔扁鹊过邯郸，闻贵妇人，多有此病，按：四字周本无。所以专为带下医也。
治妇人月经壅滞。每发心腹脐间，㽲痛不可忍，按：周本无间字。及治产后恶露不快，血上抢心，按：周本抢作怆。迷闷不省，气绝欲死。　琥珀散　。
荆三稜　蓬莪术　赤芍药　刘寄奴　牡丹皮　官桂　熟乾地黄　菊花　真蒲黄　当归（干称。以上各一两，锉）
上前五味，用乌豆一升，生姜半斤切片，米醋四升，同煮豆烂为度。焙乾，入后五味，同为末。每服二钱，温酒调，空心食前服。一方不用菊花、蒲黄，用乌药、延胡索亦佳。此予家之秘方也。若是寻常血气痛，只一服。产后血冲心，二服便下。常服尤佳。予前后救人急切不少。此药易合，宜多合以救人。
释义：荆三稜气味苦平，入足厥阴。蓬莪术气味辛温，入足厥阴。赤芍药气味苦平，入足厥阴，能行血中之滞。刘寄奴气味苦温，入足厥阴，能行血止疼，去症瘕。牡丹皮气味辛平，入足少阳。官桂气味辛甘温，入足厥阴。熟地黄气味甘苦微寒，入足少阴。甘菊花气味辛凉，入手太阴、足少阳、厥阴。蒲黄气味辛温，入足厥阴。当归气味辛甘微温，入手少阴、足厥阴。佐以乌豆之润而下行，生姜之辛温而通，米醋之酸而入肝。温酒送药，引入经络。妇人经水壅滞，及产后恶露不快，腹脐㽲病，血上抢心，迷闷欲绝者，此药治之。虽方中养血药少，行血疏滞药多，要不过欲其去故生新，遂大有功于妇人矣。
治妇人血瘕，血积，经候不通。　桃仁煎　。
桃仁（去皮尖，麸炒黄）　大黄　川朴消（各一两）　虻虫（半两，炒黑）
上药四味，为末。以醇醋二升半，银石器中慢火煎取一升五合。先下大黄、桃仁、虻虫三味，不住手搅，可取圆时，然后下川朴消，更不住手搅。良久出之，圆如桐子大。前一日，不用吃晚食，五更初，用温酒吞下五圆，日午取下如赤豆汁、鸡肝、虾䗫衣。按：周本䗫作蟆。未下再服，血鲜红即止，续以调气血药补之。
释义：桃仁气味辛甘平，入足厥阴。大黄气味苦寒，入足阳明。朴消气味咸苦寒，入手、足太阳、阳明、厥阴。虻虫气味咸苦微温，入足厥阴。凡妇人血积血瘕，经候不通者，非此药不能治。盖经闭而致结聚有形，所以行血消滞之药，不得不重耳。
此出《千金方》。顷年在毗陵，有一贵人妻患小便不通，脐腹胀不可忍，众医皆作淋治，如八正散之类数种，治皆不应，痛愈甚。予诊之曰：此血瘕也。非瞑眩药不能去。因用此药，更初服，至日午痛大作，不可忍，遂卧，少顷下血块如拳者数枚，小便如墨汁者一、二升，痛止得愈。此药治病的切，然猛烈太峻，气血虚弱者，更宜斟酌与之。
治妇人妊孕六、七月，因事筑磕著胎，或子死腹中，恶露下，疼痛不已，口噤欲绝。用此药探之，若不损，则痛止，子母俱安。若胎损，立便逐下。此药催生神效。　佛手散　。
当归　川芎（各等分）
上为粗末。每服三钱，水一小盏，煎令泣泣欲干，投酒一大盏，再煎至一、二沸，按：诸本皆作止一沸。去渣温服。口噤灌之。如人行五、七里，再进。过二、三服便生。有一方云：此药治伤胎去血多，崩中去血多。金疮去血多。拨齿去血多。昏晕欲倒者，去酒水煎服。
释义：当归气味辛甘微温，入手少阴、足厥阴。川芎气味辛温，入足少阳、厥阴。此治血药也。妇人妊娠六、七月而致损伤腹痛，以此探之，则伤者下，而不伤者安矣。
●治崩中下血方　。
黄芩为细末。每服一钱，烧称锤淬酒调下。凡崩中药，多是用止血及补血药，此治阳气乘阴，按：诸本无气字。前所谓天暑地热，经水沸溢者。
释义：黄芩气味苦寒，入手太阴、少阳。烧称锤，铁器也，入厥阴。酒性辛温而散，入足少阳、厥阴。此崩中下血，乃阳乘于阴也，故以苦寒之药为君。
治下血不止，或成五色崩漏方。
香附子舂去皮毛，中断之，略炒为末。每服二钱，用清米饮调下。此方徐朝奉传。其内人有是疾，服遍药不效，后获此方，遂愈。须久服为佳。亦治产后腹痛，大是妇人仙药，常服和血调气。按：周本和作益。
释义：香附子气味辛微温，入足厥阴，能和气调血。清米饮送，使其缓行也。凡妇人崩漏下血，而至五色不止者，由乎气血不调。用此方则气得和，血自调矣。
治产后中风，口噤，牙关紧急，手足瘛瘲。　愈风散　。
荆芥穗轻焙过一两，为细末。每服二钱，温酒调下。
释义：荆芥穗气味辛温，入足厥阴。温酒送药，引入经络。凡妇人产后或起居不慎，汗出太过，腠理开泄，风邪入之，则牙关紧急，手足瘛瘲，不省人事。以此治之，辛温之味能开窍，能解表也。
《经验》《产宝》皆有此方。陈选方中用举卿、古拜二味，盖切脚隐语以秘之也。此药委有奇效神圣之功。大抵产室但无风为佳，不可衣被帐褥太暖。太暖即汗出，汗出则腠理开，易于中风，便致昏冒。曾记有一妇人产后遮护太密，阁内生火，睡久及醒，则昏昏如醉，不省人事。其家惊惶。医用此药，佐以交加散，嘱云：服之必睡，睡中必左手搔头，觉必醒矣。果如其言。
●交加散　，治妇人荣卫不通，经脉不调，腹中撮痛。气多血小，结聚为瘕，及产后中风。按：周本无及字，中作冲。
生地黄（五两，研取汁）　生姜（五两，研取汁）
上交互用汁浸一夜，各炒黄，渍汁尽为度，末之。寻常腹痛，温酒调服三钱。产后尤不可阙。
释义：生地黄气味甘苦微寒，入手、足少阴、厥阴。生姜气味辛温，入手、足太阴。各捣汁，互相浸渍，炒黄，欲其气味之和也。此妇人产后中风，荣卫不通，经脉不调，欲结症瘕者宜服之。用此二味，只取乎调气血耳。
治妇人诸般淋症。　虎杖散　。按：诸本俱无症虎杖散四字。
苦杖根，俗呼为杜牛膝。按：周本呼为作所谓，均见俗称之误。多取净洗，碎之。以一合，用水五盏，煎一盏，去渣，用麝香、乳香少许，研调下，温服。
释义：苦杖即虎杖，其根气味苦微温，入足厥阴。麝香气味辛温，入手、足少阴，能引入经络。乳香气味辛微温，入手、足少阴，能逐瘀浊。无论男女淋症，小溲疼痛，此药神效。盖下焦本属至阴之处，此方取通则不痛之意。
鄞县武尉耿梦得，其内人患砂石淋者十三年矣。每发按：诸本发皆作漩。痛楚不可忍。溺器中小便下砂石，剥剥有声，百方不效。偶得此方啜之，一夕而愈。目所见也。
●半夏散　。治产后晕绝。按：五字周本无。
半夏为末，如豆大许。以竹管吹入鼻中，立醒。
释义：半夏气味辛温，入足阳明。妇人产后，瘀浊内闭，致神识如绝。吹入鼻中而醒，以其辛能开窍也。
治产后出血太多，虚烦发渴。　蒲黄散　。
真蒲黄末二钱，米饮调下。渴燥甚，新汲水调下。
释义：蒲黄气味辛微温，入足厥阴。产后亡血过多，虚烦发渴，是孤阳上升。米饮调送，和其中也。新汲水调送，欲阳气之下行也。此药取其能去故生新以和阳耳。
治妊娠时气身大热，令子不落。　护胎方　。
伏龙肝为末，水调涂脐下二寸，干则易之，差即止。又方：取井泥涂心下，干则易。
释义：伏龙肝气味辛咸微温，入足厥阴。水调涂脐下二寸，以土和水，性乃凉也。妊娠患伤寒身大热，胎不安，以之护胎，则血静而安矣。井泥涂心下，亦此义也。
●又方　。
浮萍（干）　川朴消　蛤粉　大黄（切碎微炒）　板蓝根（各一两。按：周本无板字）
上为末。水调，封脐上。安胎，解烦热，极妙。
释义：浮萍气味辛寒，入手太阴、足厥阴，能解风热。朴消气味咸苦寒，入手、足太阳、阳明、厥阴。蛤粉气味咸寒，入足少阴、厥阴。大黄气味苦寒，入足阳明。蓝根气味苦甘寒，入足厥阴，能解热毒。怀孕而患时热之病，胎动不安者，得诸凉药以解其热，则血宁静而胎自安矣。
妇人患头风者，十居其半，每发必掉眩，如在舟车上。盖因血虚，肝有风邪袭之耳。《素问》云：徇蒙招摇，目眩耳聋，上虚下实，过在足少阳、厥阴，甚则归肝，盖谓此也。予尝处此方以授人，比他方药捷而效速。　芎羌散　。
川芎（一两）　当归（三分）　羌活　旋覆花　蔓荆子　细辛　石膏　藁本　荆芥穗　半夏曲（炒）　防风　熟地黄　甘草（各半两）
上为末。每服一钱，水一大盏，姜三片，同煎至七分，去渣温服，不拘时候。
释义：川芎气味辛温，入足少阳、厥阴。当归气味辛甘微温，入手少阴、足厥阴。羌活气味辛甘平，入足太阳。旋覆花气味咸温，入手太阴、阳明。蔓荆子气味辛温，入足太阳。细辛气味辛温，入足少阴、太阳。石膏气味辛寒，入足阳明。藁本气味辛温，入足太阳。荆芥穗气气味辛温，入足厥阴。半夏曲气味辛温，入足阳明。防风气味辛甘温，入足太阳。熟地黄气味甘苦微寒，入足少阴。甘草气味甘平，入足太了阴，通行十二经络，能缓诸药之性。妇人患头风者颇多，皆因血虚，肝有风邪乘之。此方风药居多，辛温、辛凉之味，恐升腾太过，故以地黄之甘苦微寒，甘草之甘平和缓以调之，则经络不致受伤，而肝家之风邪自熄耳。
妇人产后有三种疾。郁冒则多汗，多汗则大便秘，故难于用药。唯麻子苏子粥，最佳且稳。
紫苏子、大麻子二味各半合，净洗，研极细，再用水再研取汁一盏，分二次煮粥啜之。此粥不唯产后可服，大抵老人、诸虚人风秘，皆得力。尝有一贵人，母年八十四，忽尔腹满头疼，恶心，不下食。召医者数人议，皆供补脾、进食、治风、清利头目药。数日，病愈甚，全不入食。其家忧惧，恳予辨之，予谓之曰：药皆误矣。此疾止是老人风秘，脏腑按：诸本止作正。壅滞，聚于膈中，则腹胀恶心，不喜食。又上至于巅，则头痛，神不清也。若得脏腑流畅，诸疾悉去矣。予令作此粥，两啜而气泄，先下结屎如胡桃者十馀枚，后渐得通利，不用药而自愈。
释义：紫苏子气味辛温，入手太阴、足厥阴，能降逆下气。大麻子气味辛甘平而润，入手、足阳明，足太阴，能润肠胃。凡产后妇人及老年人血液枯燥，风秘便艰，皆用之有验。一取其降气，一取其润肠。虽药味殊常，而功效甚捷也。
治妇人天癸已过期，经脉不匀，或三、四月不行，或一月再至。腰腹疼痛。《素问》云：七损八益，谓女子七七数尽，而经脉不依时者，血有馀也，不可止之。但令得依时，不腰痛为善，宜此　当归散　。
当归　川芎　白芍药　黄芩（各锉，炒，各一两）　白术（半两）　山茱萸（一两半）
上为细末。每服二钱，温酒调下。空心食前，日三服。如冷，去黄芩，加桂一两。
释义：当归气味辛甘微温，入手少阴、足厥阴。川芎气味辛温，入足少阳、厥阴。白芍药气味酸微寒，入足厥阴。黄芩气味苦寒，入手太阴、少阳。白术气味甘温微苦，入足太阴。山茱萸气味酸微温，入足厥阴。温酒调送，欲药性之入经络也。益女子月经，或先期，或过期，皆由气血偏胜，惟调之使其和平为妥耳。
治妇人脏躁。　大枣汤。
甘草（三两）　小麦（一升）　大枣（十枚）
上药㕮咀，以水六升，煮三升，去渣，温分三服。亦补脾气。乡里有一妇人，数欠伸，按：三字周本作数次，下同。无故悲泣不止。或谓之有祟，祈禳请祷备至，终不应。予忽忆《金匮》有一症云：妇人脏躁，悲伤欲哭，象如神灵所作，按：四字周本作神虚二字。数欠伸者，麦甘大枣汤。按：周本无麦甘二字。予急令治此药，尽剂而愈。古人识病制方，种种妙绝如此，试而后知。
释义：甘草气味甘平，入足太阴。小麦气味甘微寒，入手少阴、太阳。大枣气味甘平，入足太阴。妇人脏躁，悲伤欲哭，状如遇祟者，诸药无效，此方能治之。益脾土为万物之母，中土不振则木来乘之。药虽三味，甘、枣独补脾，小麦独入心，以火为土之母也。火土有权，中宫有恃，病何自而来哉？
治妊娠热病，胎死腹中。　鹿屑汤　。
鹿角屑一两，水一碗，葱白五茎，豆豉半合，同煎至六分，去渣，温分二服。
释义：鹿角屑气味咸温，入足少阳、太阳，通督脉。葱白气味辛温，通而兼散，入足太阳、厥阴。豆豉气味苦寒，入手、足太阴、阳明。因妊娠患热病，致胎死腹中者，此方主之。大凡妇人怀孕，冲、任、督脉，气旺方能稳固。今因热病而胎伤欲下之者，必通此冲、任、督脉而后能下也。
治妇人生产数日不下，及胞衣、死胎不下者方。
用蓖麻子七粒，去壳，研如泥，涂足心。才下，便急洗去。此崔元亮《海上方》，人但未知耳。政和中，一乡人之妻产二日不下。予令漫试之。一涂，俄顷便下，自后常用极验。
释义：蓖麻子气味苦辛温，入手、足阳明，最能入经络。凡妇人致胞衣不下者，及胎死不能下者，由乎经络不开也。此方只通阳明，以阳明能束筋骨而利机关，故效验之速耳。

小儿病方  ***************************
凡候小儿脉，当以大指按三部。一息六、七至为平和。按：周本无七字。十至为发热。五至为内寒。按：诸本寒皆作胀。脉紧为风痫。沉缓为伤食。促、急为虚惊。弦、急为风气不和。沉细为冷。浮为风。大、小不匀为恶候，为鬼祟。浮、大、数为风、为热。伏、结为物聚。单细为疳劳，腹痛，多喘、呕。而脉洪者为有虫。沉而迟，按：诸本沉作浮，下歌中同。潮热者胃寒也，温之则愈。予尝作歌以记之。歌曰：少儿脉紧风痫候，沉、缓伤食多吐呕。弦、急因知气不和，急促虚惊神不守。冷则沉、细风则浮，牢、实大便应秘久。腹痛之候紧而弦，脉乱不治安可救。变蒸之时脉必变，不治自然无过谬。单细疳劳洪有虫，大、小不匀为恶候。脉沉而迟有潮热，此必胃寒来内寇。按：周本内作作。泻利浮、大不可医，仔细斟量宜审究。
凡婴儿未可脉方者，按：周本无方字。俗医多看虎口中纹颜色，与四肢冷热验之，亦有可取。予又以二歌记之。《虎口色歌》曰：紫热红伤寒，按：诸本热皆作色。青惊白色疳。黑时因中恶，黄即困脾端。《四肢冷热症歌》曰：按：诸本无四肢二字。鼻冷定知是痘症，按：诸本痘症皆作疮疹。耳冷应知风热症。通身皆热是伤寒，上热下冷伤食病。若能以色脉参伍验之，所得亦过半矣。
治小儿一切惊肝、食积风痫之证。按：诸本肝皆作疳。　睡惊圆　。
使君子肉（五拾个，烧存性。按：诸本俱无肉字）　香墨（枣大一块）　金银箔（各五片。按：诸本俱作各五分）　腻粉（二分。按：周本作二钱）
上药先将使君子肉、墨二味，研细，次入金银箔，于乳钵内同研，次入腻粉并麝香少许，研令极细匀。稀糊圆如桐子大，阴乾。每服一圆，薄荷汤磨下。一岁以下半圆。一名青金丹，极效。乡里有一士人家，货此药日得数千钱，按：周本千作十。已百馀年矣。
释义：使君子肉气味甘温，入足太阴、阳明。香墨气味甘温，入足少阴、厥阴。金银箔气味辛平，入手太阴、足厥阴。腻粉气味甘寒，入足厥阴、阳明。麝香气味辛温，入手、足少阴、厥阴。薄荷汤送，引药入经络也。小儿惊肝食积风痫之症，皆由中宫气馁，以致肝风内动。此药能安土熄风，故用之良验也。
治小儿呕吐脉数有热。　麦门冬散　。
麦门冬　半夏曲　人参　茯苓（各二钱）　甘草（一钱）
上为细末。每服二钱，水一盏，姜三片，煎五分，去渣温服，日二、三服。
释义：麦门冬气味甘寒微苦，入手太阴、少阴。半夏曲气味辛微温，入足阳明。人参气味甘温，入足阳明。茯苓气味甘平淡渗，入足阳明，能引药达下。甘草气味甘平，入足阳明，通行十二经络，能缓诸药之性。生姜气味辛温，入手、足太阴。凡小儿中虚呕吐，脉数有热，久延惟恐成惊，故以甘寒之药清其热，而以甘温缓中之药护其中，佐以辛温之达表。表里既和，病自减矣。
治小儿呕吐，脉迟、细有寒。　白术散　。
白术　人参（各二钱。按：周本作各二钱五分）　半夏曲（二钱）　茯苓　乾姜　甘草（各一钱）
上为细末。每服二钱，水一盏，姜三片，枣一枚擘去核，煎至七分，去渣温服。日二、三服。一方无半夏曲，有木香、藿香。按：注十字，诸本俱无。
释义：白术气味甘温微苦，入足太阴。人参气味甘温，入足阳明。半夏曲气味辛微温，入足阳明。茯苓气味甘平淡渗，入足阳明。乾姜气味辛温，入手、足太阴。甘草气味甘平，入足太阴。姜、枣之辛温甘，和荣卫。小儿夹寒呕吐，脉迟细者，恐延成慢惊，故必温养中宫，通调荣卫，则正气旺而呕吐除，病何由入乎？
治小儿久伤脾胃，腹胀。　调中圆　。
乾姜　橘红　白术　茯苓　木香　缩砂仁　官桂　良姜（各等分）
上为细末，稀糊圆如麻子大。每服二十圆，加至三十圆，食后温水送下。
释义：乾姜气味辛温，入手、足太阴。橘红气味苦辛微温，入手、足太阴。白术气味甘温微苦，入足太阴。茯苓气味甘平淡渗，入足阳明。木香气味辛温，入足太阴。砂仁气味辛温，入足太阴、少阴。官桂气味辛甘温，入足厥阴。良姜气味辛温，入足厥阴。小儿脾胃久伤，肚腹膨胀，由乎脾阳之气失职，故调中之药多佐以辛温之味，则脾阳苏而病减矣。
治小儿疳瘦，泻白水，腹膨胀。　芎朴圆　。按：自此至扁银圆四方，周本及旧抄本皆缺。
芎藭　厚朴（各一两）　白术（半两）
上为细末，炼蜜圆如小豆子大。每服一圆，米饮化下。小儿三岁以下，只可服半圆。
释义：芎藭气味辛温，入足少阳、厥阴。厚朴气味辛温，入足太阴、阳明。白术气味甘温微苦，入足太阴。小儿疳蚀，泻白水，腹膨胀，因脾伤不主流行，滞浊窃踞中焦而为积聚。故以辛温疏其滞，以甘温补其虚，并藉辛温以升举其下陷之阳，则泻止胀消，何疳瘦之足忧。
治小儿吐泻，大便酸臭。　消积圆　。此由小儿啼哭未尽以乳与之，传积不化。按：注十六字，坊本无。
丁香（九粒，去油。按：坊本无去油二字）　缩砂仁（十三粒）　巴豆（二粒，去皮、膜、心、油净）　乌梅肉（二个）
上为细末，面糊圆如黍米大。三岁以上三、五圆；三岁以下二、三圆。温水下，不拘时候，米饮下亦得。
释义：丁香气味辛温，入足阳明、太阴。砂仁气味辛温，入足少阴、太阴。巴豆气味辛温，入足太阴、阳明。乌梅肉气味酸平，入足厥阴。此小儿吐泻酸臭，由乎脾胃积聚不消，乾健之阳失司。故以辛温理阳疏滞，又恐肝木犯土，而以酸泄佐之，则中宫阳气得苏，自然向安矣。
治小儿小便不通。　捻头散　。
延胡索　川苦楝子（各等分）
上为细末。每服半钱或一钱。捻头汤调下，量儿大小与之，食前服。捻头汤，即沸汤中点滴油数点是。按：十三字字坊本无。
释义：延胡索气味辛温，入足厥阴。川苦楝子气味甘寒，入手、足厥阴。此苦辛泄降之方也。凡小儿小便不通，亦是厥阴为病。肝不疏泄，故必用疏肝之法。
治小儿急慢惊风，积痼。　扁银圆　。
青黛（三钱）　水银（一皂角大同黑铅炒，结成砂子。按：坊本皂角下有大字）　寒食面　黄明胶（各二钱，炒焦，研细）　轻粉（豆大许一块，炒）　雄黄　粉霜　朱砂（各一两）　脑　麝（少许）　巴豆（二十一粒，去油）
上药研细，滴水为圆如麻子大。捏扁，曝乾，磁盒盛之。小儿一岁一圆。随意加减，煎枣子汤送下，不得化破。
释义：青黛气味苦辛微寒，入足厥阴。水银气味辛寒，能行九窍，能伏五金为泥。寒食面气味甘平，入足阳明。黄明胶气味咸温，入足太阴、厥阴。轻粉气味辛寒，入足厥阴。雄黄气味苦辛甘微温，入足厥阴。粉霜气味酸辛寒，入足厥阴。朱砂气味苦温，入手少阴。脑、麝气味辛温，入手、足少阴。巴豆气味辛温，入足太阴、阳明。枣子汤送，缓药性也。此方治小儿急慢惊风，积痼之疴，虽然屡有效验，但内多金石之品，司是术者，宜细心斟酌焉。
大凡急惊宜凉泻，慢惊宜温补。此一定法，人皆知之矣。惟慢脾风，因吐泻，脾胃受风为难治，亦难得合式之药。按：七字，周本作难得药。近世多用生附子及青洲白圆子、金液丹合用之，如醒脾圆，皆要药也。
治小儿慢脾风，因吐利后虚困昏睡，欲生风痫。　醒脾圆　。
厚朴　白术　舶上硫黄　天麻（各半两）　全蝎　防风　人参　官桂（各一分）
上为细末，酒浸，蒸饼和圆如鸡头大。每服一圆。槌研，温米饮送下。
释义：厚朴气味辛温，入足太阴、阳明。白术气味甘温微苦，入足太阴。舶上硫黄气味辛大热，入命门。天麻气味辛平，入足阳明、厥阴，能熄肝风。全蝎气味甘平，入足厥阴。防风气味辛甘微温，入足太阳。人参气味甘温，入足阳明。官桂气味辛甘温，入足厥阴。酒浸，蒸饼和丸，温米饮送，欲药性之入里，兼以和中也。小儿慢脾风症，因吐利后神倦，如昏睡欲生风痫者，皆脾土虚弱，中宫受困，致肝木乘虚侵克。故专以辛甘温之药培其土，佐以辛散熄其风，则中土既旺，肝木退位，风痫何自而生耶？
●又方：
全蝎（二个，青薄荷叶包煨。按：诸本二俱作一）　白术（指面大二块）　麻黄（长五寸，十个，去节）
上为细末。二岁以下服一字。三岁以上服半钱。薄荷汤调下。量儿大小加减服。
释义：全蝎气味甘平，入足厥阴。白术气味甘温微苦，入足太阴。麻黄气味辛温，入足太阳。薄荷汤送药，亦是升阳之意。慢脾风因吐利后脾阳下陷，非风药不能升其阳，非守中不能扶其正，故专用甘温、辛温之品。
治脾风多困。　人参散　。
人参　冬瓜仁（各半两）　天南星（一两。切片，用姜汁、浆水制存性。按：周本制作煮）
上为细末。每服一钱，水半盏，煎二、三分，温服。
释义：人参气味甘温，入足阳明。冬瓜仁气味甘微寒，入手太阳，手、足阳明。天南星气味辛温，入手、足太阴。小儿神识昏倦多困，脾虚风动，欲成慢惊。故以甘温护其中，甘寒辛温泄其风，则正气旺而神识安矣。
治小儿胎虚气弱，吐利生风，昏困嗜卧，或潮热如惊搐。按：如惊二字，周本作发字。　蝎稍圆　。
全蝎（微炒）　白附子（煨制，各半两）　通明　硫黄（一两）　半夏（一两，切片，姜汗制，焙乾）
上为细末，姜汁圆如麻子大。每服三十粒，荆芥汤下。更看儿之大小加减服。
释义：全蝎气味甘平，入足厥阴。白附子气味辛甘大温，入足阳明。硫黄气味辛大热，入命门。半夏气味辛温，入足阳明。姜汁和丸，取其辛温能通神明。荆芥汤送，亦以泄风也。小儿胎虚气弱，吐利生风，昏困嗜卧，微热如惊搐者，用之颇验。然太刚猛，亦宜细心斟酌为妥。
治小儿拗哭。　龙齿散　。按：周本齿作脑。
龙齿（按：周本作龙脑，注齿亦可）　蝉壳　钓藤（有钩子者）　羌活　茯苓　人参（各等分）
上为细末。每服一大钱，水一大盏，煎至六分，去渣，温热服，不拘时候。按：七字，周本作温服，喜热热服。
释义：龙齿气味凉涩，入足厥阴。蝉壳气味甘咸寒，入足少阳、厥阴。钓藤气味甘微寒，入足厥阴。羌活气味辛甘平，入足太阳。茯苓气味甘平淡渗，入足阳明。人参气味甘温，入足阳明。小儿无故拗哭，亦因肝风内动，脾胃不和所致。故以风药泄其风。而以镇补之药护其中也。


后序  ——————————————————————————————————————————————————————————————————————————————————————————

后序  ***************************
上《本事方释义》十卷，先曾祖香岩府君所著也。府君精于医，于医家书多所发明。单辞只义，门弟子互相传录。而是书成于乾隆十年，方谋付梓，遽以明春谢世，遂不果，书亦散佚。迨嘉庆八年，已五十馀年矣。从弟钧，偶检遗书，获见残帙，则序文及补传裒然存焉，顾以不见全书为憾。因念吴中必有藏弆其副本者，既闻城南顾西畴先生家有其书，先生亦淑府君之教而以医著名者。会从弟亡，而先生亦卒，因循至今。侄潮暨从侄滋，始因先生及门刘子景黄，从先生之孙大田假归钞录焉，但其所据本，与坊刻迥异。因复从黄荛圃孝廉假得宋椠残本，及他本参较同异，于是决然知是书之善，而坊刻为不足据也。昔归愚沉宗伯为府君作传，称其于医，不执成见，而是书独墨守古人陈言，为之句比字栉，比于唐人疏经不参异议，则岂非欲变化于成法之外，必神明于成法之中哉。恭阅钦定《四库全书简明目录》，称是书属词简雅，多入微之论，俗医不能甚解，故罕传习。然则今之操是术者，不深微之是究，而徒沿习夫浅近之言，宜其师心自用，以性命为尝试，而不自知其误也，令得是书而朝夕寻览，即所释之义，以求古人配合之妙，损益之精，将见数十年中，必有名世之医与学士并驱者。是则小子刊书之意，盖不独表扬先德，为一家俬也。
嘉庆十有八年岁次癸酉夏五月曾孙锺谨识
