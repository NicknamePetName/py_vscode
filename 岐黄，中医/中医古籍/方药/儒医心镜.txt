
秘传二陈汤加减法  ***************************
二陈橘半茯苓草，清气化痰为至宝。
膈上不宽加枳桔，火旺生痰芩连好。
参术加名六君子，健脾和胃无如此。
中脘寒疼去了参，香砂配用皆能止。
饮食过餐不克消，曲糵山楂厚朴调，再加枳实芩连炒，何愁体弱胃脾娇？
咳嗽生痰分冷热，热则芩连并枳桔，寒痰枳缩配原方，化气胸中痰自泄。
风寒外感嗽何辜，二陈枳桔与前胡，葛根桑杏能清肺，东坡为此号参苏。
二陈半夏性本燥，血虚烦渴皆不要，四物汤中不必加，贝母代之专取效。
人有风痰疾病生，天麻白附皂南星。
湿痰在胃身多软，二术仍须配二陈。
火郁胸中老痰结，滞住喉间咯不绝，夏蒌香附桔连翘，少佐玄胡痰可灭。
痰在经络及四肢，姜汁还将竹沥施。
肠胃有痰须枳实，胁间白芥永痊除。
温胆汤加竹茹实，宁神豁痰为第一，若加枳壳共南星，汤号导痰能利膈。
去草陈皮四七汤，加添苏朴与生姜，散郁消痰兼理气，孕生恶阻用之安。
呕吐皆因胃火炎，脉来洪数呕连绵，急用本方加枳实，竹茹姜汁炒芩连。
若还药也难吞下，槟榔些小木香煎。
五六日来呕不休，心胸胀闷手难揉，多加枳朴芩连芍，便秘硝黄一服瘳。
嘈杂嗳气一般看，胸中积火与停痰，石膏香附并星夏，二陈加上减何难。
同疗吞酸与吐酸，本方加入炒茱连，更加苍术与白茯，行其湿热便安痊。
水停心下名曰饮，枳茯猪苓利小便。
此是二陈加减法，休将浪与外人传。

秘传四物汤加减法  ***************************
四物芎归芍地黄，女科诸疾是良方，调经养血医虚损，胎产无如用此汤。
参术茯甘名八物，气虚血弱功甚捷。
十全加了桂黄耆，大补真元与精血。
若对参苏号补心，心虚血少梦中惊，产后感寒宜服此，不须加减效如神。
下午发热本阴虚，柴芩知柏可痊除。
骨蒸劳热柴耆鳖，知柏仍兼地骨皮。
妇人经水适然来，似疟汤中对小柴。
妊娠月水时时下，胶艾加之止漏胎。
经水过期血少阴，本方加橘与耆参。
经因积气先为痛，香附莪稜服自行。
月经黑紫及先期，方入芩连共牡皮。
小腹瘀经兜涩痛，桃红乌附莫教迟。
瘦妇血枯经塞闭，木附槟壳桃红治。
肥人色淡属于痰，配合二陈成一剂。
经水行来太去多，芩连柴柏可同科，更加荆芥与羌活，升提其气便安和。
方加芩术善安胎，胎痛砂苏便郁开。
腹大异常成水病，心胸气逆如鼓硬，鲤鱼汤煎术茯苓，减地芎加姜橘应。
胎气不安胸膈胀，枳桔砂苏即先畅。
胎妇心烦号子烦，芩麦茯知防竹项。
芎归二味佛手名，坐草临煎可保生。
若是产难生不下，草霜白芷一同行。
焦姜能治产后热，甘辛大能补阴血。
汗多方内减川芎，急服参耆防气脱。
产后血迷成血晕，去多恶露精神困，泽兰芎归荆草参，散号清魂能定晕。
黑神减芎入桂姜，炙草黑豆炒蒲黄，净露下胞除腹痛，酒便煎服效非常。
产后如何恶露少，若无别症精神好。
蓦然寒热腹中疼，还用黑神真个好。
产后须当四物汤，大凡初产配焦姜。
产初用芍相生气，腻膈尤嫌熟地黄。
肠滑地归皆可忌，汗多须把川芎去。
血虚腹痛芍还良，减增四物身藏秘。

秘传小柴胡汤加减法  ***************************
小柴半夏参芩草，少阳经病称为宝，往来寒热日晡时，呕而胁痛用之好。
本经之症合阳明，口渴而烦乾呕频，目痛鼻乾眠不得，乾葛知母炒黄芩。
中心痞满热尤甚，枳桔加之有神应。
若还痞结不能宽，小陷胸汤堪可并。
汗少唇焦口乾渴，饮水无休倚连葛。
若还不解却何如，竹叶石膏相配合。
汗后浑身壮热增，妄言乾呕更呻吟，黄连解毒同煎服，管取须臾便得宁。
大便泄利热还蒸，却用原方配四苓。
若是发黄便溺赤，茵陈知柏再加增。
大便不通口乾涸，蒌实黄连并枳朴。
若还秘结不通时，大柴胡汤用无错。
身热恶风口不干，本方须合桂枝汤。
若是唇焦烦渴甚，可将白虎配原方。
胸烦不呕减夏参，本方倍入瓜蒌仁。
渴除半夏加天粉，腹痛加芍去黄芩。
胁下硬痞加牡蛎，茯主弱涩心下悸，痞而胸胁胀满时，牡蛎乾姜出家秘。
微热不渴欲近衣，减却人参用桂枝。
温病发热渴而嗽，加添五味莫令迟。
妇人邪热入血室，昼静夜剧无人识，似疟经水适然来，四物小柴汤可觅。
过经胸胁满呕潮，小柴汤内入芒硝。
温疟渴烦或发热，白虎柴胡二药调。
伤寒日久号过经，表里俱无用此行。
若是邪多兼气弱，重加生脉倍人参。
瘥后又因劳食复，壮热心惊痰气促，还须温胆配原方，急服令人愈应速。
仲景设立小柴胡，特为邪传在半途，和解处中因此设，用时斟酌莫糊涂。
主方何用柴芩别，味苦以发传经热。
止呕除烦半夏宜，性能下气味辛列。
表不足者缓以甘，人参甘草缓中央。
调和荣卫须姜枣，和解无如用此汤。


各症病原并用药治法要诀  ——————————————————————————————————————————————————————————————————————————————————————————

中风  ***************************
中风者，有真中风、有类中风之分。真中风者，卒时昏倒，皆因体气虚弱，荣卫失调，或喜怒忧思悲惊恐，或酒色劳力所伤，以致真气耗散，腠理不密，风邪乘虚而入。及其中也，有中腑、中脏、中血脉三等。中腑者，面加五色，表证恶风寒，拘急不仁，此中腑也。先服疏风饮解表，后服愈风汤调理。中脏者，唇缓失音，鼻塞，耳聋，目瞀，便闭，重则半身不遂，口眼歪斜，言语艰涩，或瘫痪不伸，或舌强不语，痰涎壅塞，不省人事，牙闭紧急者，此风中脏也。若大便闭结者，先服滋润汤通之；元气虚弱者，用蜜导法通之，后服愈风汤调理；若口眼歪斜，不省人事，牙关紧急者，先用搐鼻法，急炙百会、人中、颊车、合谷，先服导痰汤，吐痰出为效，后服愈风汤调理。若左半身不遂、手足瘫痪者，是血虚与死血，用四物汤合二陈汤调理；若右半身不遂、手足瘫痪者，是气虚与湿痰，用四君子汤合二陈汤调理。若脏腑俱中者，药必兼用，先表，而后通之，后服愈风汤调理。有中血脉者，外无恶风寒之证，内无大小便之闭，但四肢不能举，口不能言，是风中血脉，即中经也，用当归养荣汤补血养筋。此皆治真中风也。中腑者可治，中脏者难医。中风之脉浮迟而缓者，生；浮数实大者，死。有不治之证：口开，手撒，眼合，遗尿，发直，吐沫，声如鼾睡，口噤不语，摇头上窜，面赤如妆，汗出如珠，目反直视，痰喘作声，皆不治也。
●疏风饮加减
治风中在腑，恶风寒，不仁。
川芎　细辛　防风　羌活　白芷　陈皮　半夏　乌药　香附　白茯苓　桂枝　当归
有热，去桂枝，加柴胡、黄芩。有汗，去川芎。有痰，去桂枝、乌药、香附、加瓜蒌仁、枳实、桔梗、黄芩。
水二碗，生姜一片，煎，温服。
●愈风汤加减
治一切风中后调理。
当归　人参　白术　半夏　陈皮　防风　羌活　白茯苓　川芎　枳实　甘草　白芍
有痰，加竹沥、姜汁少许。气喘，加苏子、沉香、木香，去白术。
水二碗，枣二枚，生姜一片，煎八分，入竹沥，磨木香调服。
●活血滋润汤
治风中在脏，大便闭结。
当归　生地　熟地　杏仁　火麻仁　枳壳　羌活　红花　厚朴　槟榔　大黄
水二碗，煎八分，食前热服。
●导痰汤加减
治风中，痰涎壅盛，牙关紧急，不能言语。
白茯苓　半夏　陈皮　枳壳　桔梗　南星　甘草　当归　黄芩　杏仁　瓜蒌仁
水二碗，姜一片，入竹沥、姜汁少许，服。
●四物汤加减
治风中，左半身不遂，手足瘫痪。
当归　川芎　熟地　白芍　茯苓　半夏　陈皮　甘草　羌活　防风　桃仁　红花　木香
手不遂，加黄芩、薄桂味淡，能横行手臂，引药行至病处。足不遂，加牛膝、黄柏，引药下行。
水二碗，姜一片，枣二枚，煎六分，入竹沥，磨木香调服。
●四君子合二陈汤加减
治风中，右半身不遂，手足瘫痪。
人参　白术　茯苓　陈皮　半夏　甘草　当归　白芍药　防风　羌活　苍术　木香
手不遂，加黄芩、薄桂。足不遂，加黄柏、牛膝。痰盛，加瓜蒌仁、枳实。
水二碗，姜三片，枣二枚，煎六分，入竹沥、姜汁少许，磨木香调服。
●当归养荣汤加减
治风中血脉，四肢不能举，口不能言。
当归　川芎　白芍　熟地　人参　陈皮　甘草　白茯苓　羌活　防风　秦艽　薄桂　牛膝
有痰，加瓜蒌仁、枳实、竹沥、姜汁少许，去薄桂、牛膝。
水二碗，姜一片，煎六分，入竹沥调服。
中风口噤迟浮吉，急实大数三魂孤。
大率气血两虚，有痰有火，治法开痰行气，养血散风，主有中腑、中脏、中经、中气之分。丹溪曰：中腑多著四肢，中脏多滞九窍。《诗括》曰：中风手足不遂者，是为中腑，症在表；耳聋、眼瞀、口喎斜，是为中脏，症在里。外无六经之病，内无便溺之阻，肢不能举，口不能言，此中经也。又有中气之说，俗言为之气厥，此因七情所感，气暴则中，气复即已，虽不药而愈。有夏月卒倒，名为中暑，风痰壅盛，不能言者，皆用吐法，一吐不已，再吐之。若有气血两虚，不可吐也。如果气虚之症，补以参耆；血虚之病，调以四物。丹溪曰：中腑，先用续命汤发其表，调以通圣辛凉之剂；中脏，用三化汤通其滞，调以十全四物之类；中经之症，当用大秦艽汤补血以养筋；中气之症，乌药顺气散、苏合香丸，各从症而治之。
田氏考之曰：气固形实，形虚中风。风为百病之长也。中风之名，非外来之风邪也，乃因湿中生痰，痰中生热，热中生风，皆是木火为病。《原病式》曰：「诸风掉眩，皆属肝木。」《小学》曰：「休治风，休治燥，治得火时风燥了。」此论乃前贤之格言，后学之准绳也。今立方于后，不可不遵之。
不治症：口开，心绝；手撒，脾绝；眼合，肝绝；遗尿，肾绝；喉如鼾睡，肺绝。若见一症，不可治也。又有筋枯者，不治。举动则筋痛，以其无血滋养故也。
●小续命汤
中腑，先用发表。如有汗，去麻黄，加当归，倍加芍药。
麻黄　人参　黄芩　芍药　防己　防风　川芎　杏仁　桂枝　甘草（各一两）　附子（五钱）
每服七钱，姜三片，水煎服。
●防风通圣散
中腑，后用调之。内有芒硝、麻黄二味，量其虚实酌用。
防风　川芎　当归　芍药　大黄　连翘　芒硝　麻黄　薄荷（各五钱）　石膏　桔梗　黄芩　荆芥　白术　栀子（各二两）　滑石（三两）　甘草（一两）
每服一两，姜三片，水煎服。
●三化汤
中脏，先用此药通之。
厚朴　大黄　枳实　羌活
每服一两，姜三片，水煎服。
●十全大补汤
中脏，后用此药调之。
人参　白术　茯苓　芍药　当归　川芎　熟地　黄耆（各等分）　甘草　肉桂（各三分）
每服一两，姜三片，枣二枚，水煎服。
●大秦艽汤
中经，用此药养之。
秦艽（二两）　石膏（二两）　甘草　川芎　当归　白芍　独活　羌活　茯苓　防风　生地　熟地　黄芩　白芷　白术（各一两）　细辛（五钱）
每服一两，水煎。天阴雨，加生姜七片。夏，加知母一两。
●田氏祛风化痰汤
陈皮　半夏　茯苓　甘草　厚朴　南星　枳壳　防风（各等分）　前胡　天麻（少许）
有汗，加人参、白芍、黄芩。
●秦艽丸
即大秦艽汤炼蜜为丸，如弹子大。每服一丸，姜汤化下，或酒化亦可。治中腑、中脏、中经，后用此药调之。
●资寿解语汤
方见《玉机微义》。
●清暑益气汤
暑风通用方。
见《丹溪纂要》。
●乌药顺气散
中暑用此方。
见《官方备用》。
●天麻南星汤
治中风，无汗、痰壅盛者服之。
方见《保生余录》。

类中风  ***************************
类中风者，则常有之，因内伤气虚，卒倒，昏不知人事，此名类中风也。富贵之人起于情欲所伤，贫苦之人起于飢寒所伤，气衰者多有此证。若卒时昏倒者，属气虚卒倒，用参耆汤补之。有中气，中暑，有中寒，有痰厥，有血晕。类中风者，多各有法治不同，不可作风证，用风药误治之。
●参耆汤加减
治气虚卒倒。
人参　黄耆　白术　茯苓　当归　熟地　陈皮　半夏　甘草
有痰，加枳实、竹沥、姜汁少许。身凉，脉来沉细，手足厥逆，加熟附子，以行参耆之气。身热，加柴胡、芍药，去半夏。胸膈饱闷，加砂仁，去熟地、白术。眩晕，加川芎、天麻。本方治内伤气虚卒倒者甚妙。
加生姜一片，枣二枚，水煎，不拘时服。

中气  ***************************
中气症者，因与人相争，暴怒气逆而晕倒者，此名中气。气脉是沉，风脉是浮。风中身温，且多痰涎；气中身凉，且无痰涎。先用姜汁灌救，后服木香顺气散。气复即醒，不药而愈也。
●木香顺气散
治中气症晕倒者。
木香　砂仁　乌药　香附　青皮　枳壳　陈皮　厚朴　官桂　甘草　半夏　乾姜
气逆不转，加苏子、沉香。
姜三片，水煎八分，磨木香调服。

痰厥  ***************************
痰厥者，皆因内虚受寒，痰气阻塞，手足厥冷、麻痹，眩晕厥倒，脉来沉细。用二陈汤加减治之，痰出为妙。
●二陈汤加减
治痰厥晕倒。
茯苓　半夏　陈皮　甘草　当归　枳实　官桂　桔梗　杏仁　良姜　砂仁　木香
气逆，加苏子。元气虚弱，去枳实。
姜三片，水煎六分，不拘时服。

血晕  ***************************
血晕者，皆因平日去血过多，血虚而成血晕，脉来微涩。用四物汤加减治之。不可艾灸，惊哭叫动，动则乘虚而死矣。
●四物汤加减
即当归补血汤。治血虚眩晕卒倒。
当归　川芎　生地　白芍　人参　黄耆　茯苓　陈皮　白术　甘草　荆芥
饱闷，加香附、砂仁，去黄耆、白术。
乌梅一个，枣二枚，水煎六分，不拘时服。

伤寒  ***************************
伤寒，六脉浮紧，忌沉细。
伤寒为病，返复变迁，粗工不识，死在返掌。若冬时即病，乃为伤寒。寒毒藏于肌肤，至春变温病，春末为晚发，至夏变为暑病。所受病则同，治法则异，全倚脉症为凭察，终用药庶为无差。有起于太阳，终于厥阴，此为循经传度也。或在太阳，直入少阳，为越经传度也。有首尾只在一经，而不传也。有两感伤寒，荣卫俱病者，有寒伤荣、风伤卫之分，无汗恶寒、有汗恶风是也。有伤风见寒，外风症而内寒脉也；有伤寒见风，外寒症而内风脉也。有阴症伤寒，直中阴经，六脉沉细也。有四症类伤寒：寒痰，脚气，食积，劳烦也。临症之时，望闻问切，仔细详察。若差毫釐，其祸不小。慎之！慎之！
田氏考之曰：伤寒治法惟在专门之士，学者当要随机应变，不可拘定，全要自己省悟。且如以经言之，症传有六，经常有九。有在表在里之分，有取症不取脉之分，有标本之分。《内经》曰：「知标与本，万举万当。不知标本，谓之妄行。」然伤寒之标本，近世医者鲜有知之，不可不明辨也。论曰：所患病气为本，传变阴阳为标；内伤七情为本，外感为标。《经》曰「急则治其标，缓则治其本」是也。如症在表，发热恶寒，法当汗之；如不恶寒、反恶热，病属里，法当下之；若在半表半里之间，往来寒热，法当和之。且如病在三阳经，大便不通，手不敢迎腹，岂不下乎？又如在三阴经，身手大热，坐卧非安，喘息不宁，敢不汗乎？所谓取症不取脉也。予今录伤寒之大略，立方于后。虽不能全备，未必无小补焉。
●麻黄汤
治太阳无汗，脉浮而紧。春分后忌用。
麻黄（一两）　桂枝（一两）　甘草（五钱）　杏仁（五十粒，去尖）
每服五钱，生姜三片，水煎服。取汗为度。
●桂枝汤
治太阳有汗，脉浮缓。春分后忌用。
桂枝　赤芍药　甘草
每服五钱，姜三片，枣一枚，水煎服。频臾啜稀粥助药力，以取微汗。若小便数及饮酒人，不用甘草，恐中满而呕。
●小柴胡汤
治少阳往来寒热，胸胁疼痛，心烦喜呕。又治风温身热。
柴胡（二两）　黄芩（七钱）　人参（七钱）　甘草（七钱）　半夏（八钱）
每服五钱，姜三片，枣二枚，水煎，温服。
●大柴胡汤
治内热，大便难，身热，不恶寒，反恶热。
柴胡（二两）　黄芩（七钱）　芍药（三钱）　半夏（六钱半）　枳实（四钱）　大黄（五钱）
各和匀，每服五钱，水煎服。
●大承气汤
治胃热谵语，五六日不大便，腹痛，烦渴，少阴舌乾口燥。如汗后不恶寒，反恶热，狂言而喘，用小承气汤。
大黄　厚朴　枳实　芒硝
水二碗半，先煎厚朴、枳实至一碗，入大黄，再煎至七分，去渣，入芒硝，再煎一二沸，温服，以利为度，未利再服。
●理中汤
治太阴自利不渴，寒多而呕，腹痛鸭溏，蛔厥霍乱，四肢逆冷，气难布息，真阴伤寒。
人参　白术　乾姜　甘草（各七钱）
每服五钱，水煎。
本方加附子，名附子理中汤。此药服之如不效，速灸关元穴。
●大青龙汤
治伤寒见风，伤风见寒，太阳无汗，脉浮紧，发热恶寒。若脉弱、恶风，不可服。
麻黄　桂枝（各一两）　杏仁（二十粒）　甘草（一两）　石膏（半个鸡子大）
每服五钱，姜三片，枣二枚，水煎服。
●玄参升麻汤
治失汗症，头面身手发斑。
玄参　升麻　石膏　知母　甘草　乾葛　川芎（各五钱）
有汗去乾葛、川芎。
每服五钱，水煎，温服。
●白虎汤
治汗后脉洪大，虚烦。内加半夏、麦冬、淡竹叶一把，名为竹叶石膏汤。
知母（一两五钱）　石膏（四两）　甘草（五钱）　粳米（一合）
加人参，即人参石膏汤。
水煎，入生姜自然汁三匙，去渣温服。
●大羌活汤
解利两感伤寒。《经》云：两感不治。然所感有浅深，所禀有虚实。禀实感浅者生，感深禀虚者死、不治。
羌活　独活　防己　黄芩　黄连　白术　川芎（各一钱）　细辛（五分）　生地（二钱）　知母（二钱）
水煎服。
●温胆汤
治伤寒病后，虚烦不得睡卧。兼治心胆虚怯。
半夏（三钱）　枳实（二钱）　橘皮（二钱）　茯苓（一钱）　甘草（五分）　竹茹（一块，如钱大）
姜三片，水煎服。
●导赤各半汤
治伤寒后，心下不硬，腹中不满，大小便如常，身无寒热，渐变神昏不语，唇焦，目赤，舌乾，或睡中有一二句独语，不饮食水、稀粥，与之则食，不与亦不思，形如醉汉。庸医不识而误者多，殊不知热传手少阴心也。心火炎上，逼如肺，所以神昏也。名曰越经症。
黄连　栀子　黄芩　滑石　甘草　知母　犀角　茯神　人参　麦冬
姜三片，枣二枚，水煎，加灯心一把。
●九味羌活汤
治春分后伤寒，代桂麻二汤用。
羌活　防风　苍术（各一钱二分五釐）　甘草　白芷　川芎　生地　黄芩（各一钱）　细辛（四分）
姜三片，枣二枚，水煎服。取汗。
有汗去苍术，加白术。渴加知母、石膏。
●独参汤
治伤寒坏症。
人参一两，水二锺，煎一锺。用银器盛煎，煎好置新汲水内，候冷服之。鼻上有汗出得生。
藿香正气散加减
治外感发热头痛，内因痰饮凝滞为热，或中脘痞满、呕逆、恶心。又治伤寒憎寒壮热。
陈皮　半夏　茯苓　甘草　白芷　藿香　桔梗　紫苏　厚朴　香附　川芎　葛根
姜三片，枣二枚，水煎服。

中寒  ***************************
中寒者，冬月天气大寒，水冰地冻，体虚肌寒中倒，口噤难言，脉迟身冷，手足拘挛，或口吐涎沫，重则四肢僵直。先服生姜汁，随用附子理中汤加减。若不急治，舌短、囊缩而即死矣。此冬月之中寒也。
●附子理中汤加减
治冬月中寒厥倒。
附子　乾姜　吴茱萸　官桂　人参　当归　陈皮　厚朴　甘草　白术
不醒人事，用蒸脐法。
姜三片，枣二枚，水煎服。
腹痛，加砂仁、木香、茴香，去人参、白术。呕吐，加丁香、良姜，去官桂。泄泻，加肉豆蔻、诃子、砂仁，去厚朴。口吐涎沫，加丁香，去官桂。寒呃，加丁香、良姜、砂仁、茴香，去白术、官桂。饱闷，加砂仁，去人参、白术。
中寒，六脉沉细而迟。
寒之为病，多因气血两虚，卒中天地寒气，或口食冰果冷物，使人六脉沉细，手足逆冷，气难布息。虽有身热，不渴，不烦，若不急治，死须臾。当以温药散之，方有回生之理也。
田氏考之曰：且如寒气害人，有感，有伤，有中。感寒在皮毛，伤寒在肉分，中寒中五脏。令人气血不和，诸脉不行，身无热症，六脉细迟。上工急治，十可全五；下工治之，百无一生。若对症用药，取效甚速。差之毫釐，谬之千里也。
●生料五积散
治中寒感冒寒邪，及伤寒内伤生冷，此药服之神效。
陈皮　麻黄　桔梗　枳壳（各九分）　白芷　川芎　甘草　官桂　茯苓　半夏　当归　白芍（各四分）　乾姜（炮，六分）　厚朴（六分）　苍术（三钱六分）　
姜三片，葱白一个，水煎，热服。
●理中汤
治中寒，昏不知人事，及脐腹冷痛，霍乱转筋，一切寒症。
人参（一钱）　白术（一钱）　甘草（五分）　乾姜（二钱）　附子（两大片）　
水煎服。
●真武汤
治伤寒数日已后，发热腹痛，目昏头沉，大小便自利，有时或涩，或呕，或咳，或已经汗下不解，仍复发热，心下忪悸，眩晕。皆因渴后饮水，停留中脘所致。并皆治之。
茯苓　生姜　白术　白芍（各七钱五分）　附子（一个，炮制）　
每服五钱，水煎八分，温服。
咳者，加五味子（七钱五分），细辛、乾姜（各二钱五分）。
●升阳补中汤
治中寒，六脉沉细，内伤虽气口紧盛，按之无力，多因房劳感伤。此药服之最效。
黄耆　炙甘草（各五分）　人参　升麻　橘红炒　当归　白术（各三分）　白芍（酒洗）　附子（二片，炮，去皮）　茯苓
姜三片，水煎服。

瘟疫  ***************************
瘟疫，脉阳濡阴紧盛。
冬伤于寒，寒毒藏于肌肤，此因肾水涸竭，春木发生，无倚滋养，春必病温也。自里出表，其症头痛，发热，不恶寒而渴。当用辛凉之剂，微解肌为主，不可大发汗也。若发热恶寒齐作者，偶感非时之气，为之瘟疫，举家长幼皆相似。又有冬温为病，君子当闭藏，返泄于外，非其时有其气也。其症发热恶寒，左脉浮大，右脉浮缓而盛，按之无力。三者之病，用药之时，补中兼散，散中兼补，然后无失也。
田氏考之曰：有大头病，天行湿气在高巅之上，东垣有法有方。阳明邪热大甚，资实少阳相火而为之也。多在少阳，或在阳明，或传太阳，视其肿势在何部分。若大肿属阳明，或在耳前后肿者属少阳，先出皆主其病也。治之不可速，速则过其病所，为上热未除，中寒复生，必伤人命。此病自表入里，乃血受病，邪气见于无形之部分，故不敢急治，而当缓也。
●九味羌活汤
治瘟疫。
方见《丹溪心法》。
●升麻葛根汤
治无汗恶寒瘟疫，及发斑通用。
升麻　芍药　葛根　甘草（各二两）
作五服。
热甚者，加玄参，去芍药、葛根，名曰升麻汤。
●萎蕤汤加减
治冬瘟。
萎蕤（二分）　石膏（二钱）　麻黄　白薇　羌活　甘草　青木香　川芎（各一钱五分）　葛根（五分）　人参　桔梗（各八分）　
作三服，水煎服。
●芩连甘草汤
治大头瘟。
黄芩酒（炒）　黄连（酒炒）　甘草（炒，各等分）　
少少不住服，或剂毕再用大黄、鼠黏子炒，煎好，入芒硝（各等分），时时呷之。邪气已平，只服前药。若未平，再同前药次第服之，取大利，邪气已平则止。如阳明渴加石膏；少阳渴加天花粉。阳明行经加升麻、芍药、甘草、葛根；太阳行经加羌活、荆芥、防风。并前药同合用之。

中暑  ***************************
中暑者，夏月天气炎热，元虚而中倒也。动而得之为中热，静而得之为中暑。中暑、中暍皆是热也，乃夏火之气也。中暑中于心脾二经，烦渴自汗，面垢脉虚，或吐泻腹痛，或呕哕燥闷，重则热极而昏，不醒人事。俱用香薷饮加减。元气虚脱者，生脉散加减。中暍者，中于太阳膀胱经也，身热头痛，洒然毛耸，背微恶寒，口开，前板齿燥，舌燥生胎，大烦渴者，用人参白虎汤加香薷、扁豆。凡治暑症，手足虽微冷，脉虽虚小，切不可用姜附热药，治用清解暑毒、补益元气为主。伏暑、霍乱，吐泻者最多，亦不可误作寒治。《经》曰：「寒伤形，热伤气。」理之明也。
●香薷饮加减
治中暑，烦渴自汗，面垢，脉虚，或腹涌吐泻。
香薷　扁豆　人参　白术　茯苓　厚朴　白芍药　陈皮　甘草
腹痛，去人参、白术，加砂仁（木香、茴香）。
加炒米一撮，乌梅一个，灯心一分，水煎，温服。
虚汗不止，加黄耆、酸枣仁。呕吐不止，加炒山药，去厚朴。哕不止，加莲肉、竹茹。泻不止，加山药、肉果、诃子、猪苓、泽泻，去厚朴。烦躁不止，加酸枣仁、神砂、竹茹、麦冬、炒黄连，去厚朴。渴不止，加炒黄连、麦冬、五味子、乾葛。汗多，去乾葛。饱闷，加砂仁，人参、白术少用。小便短赤不通，加猪苓、木通、栀子。
●生脉散加减
治伏暑，吐泻脱元，昏倦，脉沉微。
人参　麦冬　五味子　茯苓　山药　白术　黄耆　扁豆　陈皮　甘草
加莲肉、乌梅、炒米，水煎服。
人参白虎汤
治夏中暍，即中热，大渴，舌燥生胎刺。
人参　石膏　知母　甘草　麦冬　栀子　白术　茯苓　白芍　陈皮　香薷　扁豆
加莲肉、乌梅、炒米，水煎，温服。
热极，小便遗尿不止，加炒黄柏。烦躁，加神砂、酸枣仁。若腹痛、呕吐、哕泻、饱闷，切不可用石膏。
中暑，脉浮而虚，忌微迟。
暑毒中人，其害非小。若中在肠胃之间，使人腹痛、水泻、呕吐，名为胃暑。或身热、头痛、烦乱不宁，如针刺肌肉，名为热伤肉分。有咳嗽、发热、恶寒，身出汗，脉数无力，名为热在肺经。治法各不同也。
田氏考之曰：寒能伤形，暑能伤气。寒伤形，虽久病，只损其形；暑伤气，虽不久病，令人速死。所谓元气不可一时之伤也。又有动而伤热，静而伤暑之分。且如劳役之人，气血两虚，肺气全亏，故身热、脉洪大，动而火胜，热伤气也。又如安逸之人，火胜金位，肺气出表，故身寒、脉沉疾，静而湿胜，身体重也。二者之病，不可不知。又有夏月身热汗出，恶寒身重，脉沉，渴，乃中暍。后三者之病，东垣有一定之法。
●黄连香薷饮
治胃暑肠胃之间。
黄连（半斤）　香薷（一斤）　白扁豆（半斤）　厚朴（六两，不宜多用，恐损气）　
每服五六钱，姜三片，水煎服。
●人参白虎汤
治辛苦之人伤热。
人参　石膏　知母（各等分）　甘草（五分）　粳米（一合）　
水煎服。
●苍术白虎汤
治安乐之人伤暑。
苍术　石膏　知母（各等分）　甘草（五分）　粳米（一合）　
水煎服。
●清暑益气汤
治中暑、冒暑、中暍等症。
黄耆　苍术　升麻（各一钱）　人参　白术　陈皮　陈曲（炒）　泽泻（各五分）　麦冬　黄柏　青皮葛根（各三分）　甘草（炙，少许）　五味子（九粒）　
煎服。
●清肺汤
治热在肺经。
黄芩　石膏（各等分）　甘草　黄连　知母　防风　栀子　桔梗（各等分）　
水煎服。
●白虎汤加减
治热伤在内。
黄连　石膏　知母各等分　甘草五分　柴胡　人参　黄芩　半夏各等分
姜三片，水煎服。
●二香散
治中暍用。
方见《丹溪心法》。

中湿  ***************************
湿者，有内湿，有外湿。人之体虚，或感山岚瘴气，或雨湿蒸气，远行涉水，或久卧湿地，或汗湿衣鞋，而成湿症。头目眩重，骨节烦疼．脚手痠软、麻痹，足膝肿痛，筋脉拘挛，小肠疝气偏坠，浮肿吊痛，此皆外湿也。内湿者，皆因生冷水食停滞，脾虚不能运化，停于三二焦，注于肌肉，渗于皮肤，而成内湿也。湿伤脾胃者，胸腹胀满，四肢浮肿，难以屈伸，或呕吐泄泻，小便短涩，面目身黄；湿伤肺者，咳嗽喘急，身热恶寒；湿伤肾者，腰脚肿痛，骨节痠疼；湿伤肝者，大筋软短，小筋弛长，目昏胁痛。湿症之病，脉沉缓而濡。俱用渗湿汤加减。治湿不利小便，非其治也。
●渗湿汤加减
治一切湿症。
苍术　白术　茯苓　陈皮　猪苓　泽泻　香附　抚芎　砂仁　厚朴　甘草
姜一片，灯心一分，水煎服。
湿症，脾虚发肿满，气急喘嗽，本方去白术、甘草，加大腹皮、枳壳、木香、苏子、桑白皮、萝卜子。面目浮肿，去抚芎、泽泻，加炒山药、芍药，倍加苍术、白术。燥能胜湿，湿得燥则豁然而收。泻甚不止，加肉果、诃子、乌梅、乾姜。呕哕，去厚朴、香附、抚芎，加炒山药、乌梅、炒米，如不止，加煨乾姜。湿症，身体重痛，手足麻痹、痠软、肿痛，或枯细痿弱，筋脉拘挛，本方去香附、抚芎、厚朴、猪苓、泽泻，加当归、生地、芍药、木香、乳香、薄桂、牛膝、酒芩、羌活、防风。盖风能胜湿。湿症，小肠疝气偏坠，子肿重痛，治方在疝症条内。湿症发黄，治方在黄疸内。
中湿，脉虚濡，忌急疾。
夫治湿，须分南北、高下、内外之分。如西北之地最高，则人多食生冷湿面，或酒后湿气怫郁，不得发越，甚则臌胀腹满，自内而出也，自上而下也。东南之地最卑，则民多因阴雨湿地，或脚肿腿重，湿气客于下焦，不能发散，甚则痿厥之病有之，皆自外而入也，自下而上也。受病不同，治法则异。
田氏考之曰：内外受湿，皆是元气不足，邪乘而聋。气血和平，岂有此病？《内经》曰：六气之中，湿热为病十居八九。湿久不愈，郁而为热，热伤血，不能养筋，筋不能束骨，而痿弱之病生焉。凡治湿，在上以微汗散之，在中下渗利小便为主。《活人书》云：「湿症不可汗伤。」此一句全谓在中下分之，但不可只此为例。
●九味羌活汤
治上部湿，微汗而解。
羌活（酒洗）　防风　苍术（各一钱五分）　甘草　白芷　川芎　生地（各一钱）　黄芩（酒炒，一钱）　细辛（四分）　
姜三片，枣二枚，水煎服。
●养荣除湿汤
治上中下，除湿养荣，用之有效。
陈皮　半夏　茯苓（各等分）　甘草（三分）　防风（四分）　当归（五分）　苍术（五分）　黄柏　栀子　黄芩（炒，各等分）　羌活（五分）　薄桂（少许）　秦艽（七分）　
姜三片，水煎服。
●茯苓渗湿汤加减
治中下湿，渗利即解。
陈皮　茯苓（各七分）　甘草（三分）　猪苓　泽泻　苍术　黄柏（各八分）　滑石　栀子　防己　当归尾（各六分）　木通　白术（各六分）　
水煎服。

火热  ***************************
火者，有君火、相火。君火者，心火也。心为君主之官，配于五行，守位而不动。相火者，辅助之火也，生于虚无，寄于肝肾之间，听命而行。凡动皆是相火。五脏俱有火，相火易起，五火相扇动矣。相火乃元气之贼，无时而不煎熬真阴，阴虚则病，阴绝则死，阴虚火动者难治。凡人发热、咳嗽、吐痰血者，午后至夜发热，面颊唇红，小便赤色，脉数无力者，便是阴虚火动也。治用四物汤加炒黄柏、知母，是补阴降火之妙药，即滋阴降火汤也。有实火，有虚火。虚火者可补，用滋阴降火加人参、白术。虚火急甚重者，切不可骤用凉药治，须用参、耆、归、术温散，再加白茯苓、陈皮，缓之生甘草也。凡气有馀便是火，气从左边起者，肝火也；气从脐下起者，阴火也；热从脚下起者，虚之极也，是火起于九泉，十无救一，与阴虚火动者治同。此皆论虚火之治也。凡人气实火盛，发热、脉数大有力者，是实火也。实火可降，正与柴胡、芩、连、栀子等药，虽生冷，与之无害也。黄连泻心火，黄芩泻肺火，芍药泻脾火，石膏泻胃火，知母泻肾火，柴胡泻肝火，黄柏泻膀胱火，木通泻小肠火，栀子降火极速，从小便泄去，其性能曲屈下行，此皆治实火之用也。凡人自觉身热，他人以手按之不热，此虚热也，倍用参、归、地黄补阴，则火自降。人用轻手按于皮肤，热如火燎，重手按之不热者，此热在肌表也，用地骨皮、柴胡之类清之。凡人饮酒发热，难治。不饮酒人因饮酒发热，亦难治。用黄连、乾葛、乌梅以解之，而去酒毒也。
●滋阴降火汤
治胃经阴虚火动。
白芍　当归　南芎　生地　知母　黄柏　地骨皮　枸杞　麦冬　柴胡
水煎，食后服。
●黄连汤加减
治心火，舌上生疮，或舌上燥烈，或舌肿硬，或舌尖出血。
黄连　生地　栀子　麦冬　当归　薄荷　白芍药　犀角　甘草
随症加减，食后服。
●黄芩汤
治肺火，咳嗽，吐血痰，鼻红，或咽喉肿痛、乾燥、生疮，或鼻孔乾燥、生疮，或鼻红、肿痛。
黄芩　栀子　桔梗　白芍　麦冬　荆芥　桑白皮　甘草　薄荷　连翘
随症加减，食后服。
●柴胡饮
治肝火盛，木气实，或在胁下痛，或气从左边起者，或目珠红肿作痛者，皆肝火也。
柴胡　白芍　川芎　当归　青皮　栀子　龙胆草　连翘　甘草
随症加减，食后服。
●芍药汤
治脾火，或消穀易飢，或胃热口燥烦渴，或舌唇生疮。
芍药　栀子　黄连　连翘　石膏　薄荷　甘草
随症加减，食后服。
●三黄解毒汤
治三焦实火，内外皆热，口燥烦渴，小便赤，口生疮。
黄连　黄芩　黄柏　栀子　连翘　柴胡　芍药
食后服。
●凉膈散
治三焦实火，烦渴，小便赤，大便结，口生疮。
连翘　山栀　黄芩　桔梗　黄连　薄荷　甘草　当归　生地　枳壳　芍药
枣二枚，水煎，食远服，以利为度。
火热，脉数而无力，虚火；有力，实火；沉数，郁火。（看何经受）　
人生天地全赖五行。一水五火，自然之理也。善摄生者，莫过寡欲为先，集精为本，水升火降，然后十二官不得相失，火病何由而生也？今水既亏，则灾害至矣。二火为病，以名而言，形气相生，配于五行，命曰君火；以位而言，生于虚无，守位禀命，因动而见，谓之相火。能致阴虚为病，甚则阴绝则死也。明矣！
田氏考之曰：火病最多，非此二火。《经》曰：气不足为气，气有馀便是火。丹溪曰：气从左边起者，肝火也；气从脐下起者，阴火也；气从脚下起，入小腹者，乃虚之极也，盖所谓火起九泉。又有实火、郁火、无根之火。何以治之？如肝火非柴胡不能平，阴火非黄柏、地黄不能补，火起九泉非四物、知母、黄柏不能降，实火非芩、连、大黄不能泻，郁火非羌活不能散，无根之火非玄参、升麻不能除。此治火之大略也，临症之时再当裁之。
加味三黄解毒汤
治实火。
照前方加玄参、石膏。
●滋阴降火汤
治虚火及火起九泉皆治之。
白芍　当归　南芎　生地　知母　黄柏　地骨皮　枸杞　麦冬　柴胡
水煎服。
●升阳散火汤
治郁火，四肢、五心烦热，因热郁遏，阳气下陷，或血虚。得之平日多食冷物，皆生此病。
方见《丹溪纂要》。
●加减平肝散
治肝火。
陈皮　半夏　茯苓　甘草　黄连　当归　川芎　白芍　香附　青皮　苍术　枳壳
姜三片，水煎服。
●玄参升麻汤
治无根之火，即热急，头面、体腹有斑者是也。
石膏　知母　玄参　川芎　升麻　黄连　甘草　葛根　栀子
水煎服。

疰夏  ***************************
疰夏者，属阴虚，乃夏月热伤，元气不足，以致头眩目昏，腿痠脚软，身体微热，五心烦热，口苦舌乾，精神困倦，无力好睡，饮食减少，胸膈不舒，形如虚怯，脉数大无力，是疰夏症也。用参归益元汤加减，兼服补阴丸调理。
●参归益元汤加减
治疰夏病，与滋阴降火药同。
人参　当归　熟地　白芍　茯苓　麦冬　五味子　陈皮　黄柏　知母　甘草
饱闷，加砂仁、白豆蔻。烦躁，加陈砂、酸枣仁、竹茹。恶心，加乌梅、莲肉、炒米。泻，加炒白术、炒山药、砂仁、乌梅，去熟地、黄柏、知母。小便短赤，加木通、栀子。腰痛，加杜仲、茴香、破故纸。腿痠脚软，加牛膝、杜仲。虚汗，加白术、黄耆、酸枣仁。皮骨焦热，加地骨皮。头目眩晕，加川芎。梦遗，加牡蛎、椿根皮、神砂。哕，加竹茹。虚惊烦躁，加神砂、酸枣仁、竹茹。口苦舌乾，加栀子、乌梅、乾葛。
枣二枚，乌梅一个，炒米一撮，水煎，不拘时服。
疰夏，脉虚或数而无力。
肾水得藏，至春无病。今水气大亏，春乃万物发生，相火用事，其病渐觉生矣。至夏，君火用事，二火相搏，疰夏之病大作，令人脚弱食少，头痛发热。立秋之时，金方用事，肾水渐长，稍觉精神。来年又如此也。乃阴虚，元气不足之故耳。当以补中益气，滋阴救水之剂疗之。病人再寡嗜欲、薄滋味，使肾气得胜，下年再无复作之理也。
田氏考之曰：疰夏为病，前论甚明。《金匮钩玄》曰：「夏末秋初得之为疰夏。」似乎未通。《纂要》：「春末夏初得之。」或者理明。今不拘二者之论，只宗六气受病为主，五行生剋为原，全倚脉症为法。予本后学，岂敢变前贤之定规？因二论不同，所以立此一说也。
●加减补中益气汤
黄耆（一钱）　白术（五分）　当归（五分）　白芍（五分）　陈皮（五分）　甘草（炙，五分）　黄柏（炒，五分）　麦冬（一钱）　五味子（七粒）　人参（五分）　
水煎服。
八珍汤加减
芍药（炒，五分）　当归（酒洗，五分）　南芎（五分）　熟地（酒洗，五分）　白术（八分）　茯苓（八分）　麦冬（八分）　五味子（三分）　甘草（炙，三分）　黄柏（七分）　
水煎服。
●平补和中丸
治四肢无力，面色多黄，头目不清，少食多倦，立秋渐觉精壮，此药服之甚效。
当归（五钱）　白芍（四钱）　南芎（二钱）　白术（一两）　陈皮（五钱）　茯苓（三钱）　甘草（二钱）　人参（五钱）　柴胡（三钱）　黄柏（炒，三钱）　
粳米粉打糊为丸，如桐子大。每服五十丸，白汤下。

内伤  ***************************
内伤为病，脉气口紧盛。
内伤为病，不足、有馀二者兼之，不可不明辩焉。外症寒热间作而不齐，虽恶寒，但得温暖而即解，口内不知穀味，腹中不得和通，言语懒怯，先重后轻，手心热、手背不热。东垣云：「辩法再无他惑。」盖所谓圣医也。
田氏考之曰：内伤不足、有馀，何以分之？如起居不常，房劳感伤，气口脉虽紧无力，此为不足之症，法当参、耆之类补之。饮食过多，气不胜食，脉紧有力，此为有馀之病，法当枳实之类消之。又如外感之症，左手是标，右手是本，先无形而后有形也；内伤之症，右手是标，左手是本，先有形而后无形也。丹溪曰：若内伤兼外感，当用补中益气汤加减，随经治之。有外感重而内伤轻者，先用发散，而后补养；有内伤重而外感轻者，先用补养，而后发散。全倚脉症辩之，庶为无差也。
●补中益气汤
治内外伤相兼，随症加减发散之药，不足者补之。
方见《丹溪纂要》。
有各经加减法：如太阳头项痛、腰脊强，加羌活、藁本、桂枝；阳明目痛、鼻乾，加葛根、白芷、升麻；少阳胸胁痛、耳聋，加黄芩、半夏、川芎、柴胡；太阴腹满、咽乾，加枳实、厚朴；少阴舌乾、口燥、渴不已，加甘草、桔梗、知母；厥阴烦满、囊缩，加川芎。变症发斑，加葛根、玄参、石膏、升麻。遇症须详细斟酌，对病而施，无不神效。
●枳术和中汤
有馀者消之。
陈皮（五分）　白术（八分）　甘草（二分）　山楂（三分）　枳实（五分）　黄连（五分）　神麴（五分）　厚朴（六分）　半夏（五分）　茯苓（四分）　
姜三片，水煎服。

伤食  ***************************
伤食者，是因多餐饮食，脾虚运化不及，停于胸腹。饱满恶心，恶食不食，作嗳作酸，下泄臭屁，或腹痛吐泻，重则发热头疼，左手关脉平和，右手关脉紧盛，皆是伤食也。初起一吐即宽，若郁久不化，成食积也。《脾胃论》云：「饮食自倍，肠胃乃伤。」应用香砂平胃散加减治之。
●香砂平胃散加减
治伤食。
香附　砂仁　苍术　厚朴　陈皮　甘草　枳壳　木香　藿香
食肉不化，加山楂、草果。米粉面食不化，加陈曲、麦芽。生冷瓜果不化，加乾姜、枳实、青皮，去枳壳。酒伤者，加黄连、乾葛、乌梅。吐泻不止，加茯苓、白术、半夏、乌梅，去枳壳。
姜一片，水煎，不拘时服。
●枳实大黄汤
治胸腹积食，成块作痛，大便不通者。
枳实　厚朴　大黄　槟榔　甘草
痛甚，加木香。
水煎，空心热服，以利为度。既止，不可再服。
伤饮食，脉气口紧盛。
《保命集》曰：人禀天地，得五穀之精，化五味之备，故生形也。《经》曰：「味归形。」人若伤其味，则形损也。饮食太过，肠胃不能胜，气不及化物，故伤焉。《经》曰：「壮火食气，气食少火。壮火散气，少火生气。」又《经》曰：「饮食自倍，肠胃乃伤。」或因房劳太过，或失四时调养，令人满闷、恶心、嗳气，闻五味就呕吐，见面食则恶心，谓之伤食，则恶食也。日积月垒，传化失常，臌胀水肿岂能免哉？法当健脾伐木。《难经》曰：「不治已病而治未病。」正谓此也。
田氏考之曰：四时草木全赖土为主。所谓真土神而无形，伪土职而有象。今土既亏，在五穀不得收成，在四时寒热相反，在人精血不生，民必瘼疾，岂得逃也？凡人节饮食，受纳之司不失；寡嗜欲，作强之官大盛。若如此，源焉有是病？
●加减平胃散
治饮食致伤脾胃。
苍术　厚朴　陈皮　半夏　白术　黄连　枳实　神麴　甘草　山楂　砂仁
姜一片，水煎服。
●保和汤
治内伤饮食，胸膈痞满。此药宽中和胃，进食化痰。
陈皮　半夏　茯苓　甘草　连翘　神麴　山楂肉　青皮　白术
有热，加黄连。
姜一片，水煎服。
●保和丸
治宿食不能克化。
山楂（二两）　陈皮（五钱）　连翘（五钱）　陈曲（一两）　半夏（一两）　萝卜子（六钱，微炒，去皮）　茯苓（一两）　
共为末，水法为丸，如桐子大。每服五六十丸，白滚水送下。
●橘皮枳术丸
治痞，消食养胃。
黄连（七钱）　橘皮（一两）　半夏（六钱）　枳实（五钱）　白术（一两五钱）　神麴（五钱）　甘草（二钱）　
共为细末，荷叶煮饭为丸，如桐子大。每服七十丸，姜汤下。

脾胃  ***************************
脾胃者，人以脾胃为主。脾乃运化水穀，胃乃受盛水穀。大抵精气、血气皆生于穀气，荣于五脏六腑。右关脉缓，是本脉也。诸脉带缓，便是脾胃有力，非止于关脉也。脉中有力，即为有神，有神即有胃气，正是有胃气曰生，无胃气曰死。胃喜香燥而恶湿，切忌腥秽生冷，须用温和调养，不生诸病。若是内伤饮食劳倦，飢饱失时，或六淫、七情伤之，致令脾胃不和，不思饮食，则口不知味，胸腹饱闷不舒，用香砂养卫汤加减。若餐饮食，胃口停寒食不消化者，用香砂平胃散加减。若吐泻不止，脾胃虚弱，不进饮食者，用参苓白术散加减。若脾胃虚寒，呕哕或吐泻者，用理中汤加减。胃口作痛者，用木香调中汤加减。脾虚中满、肿胀，用分消汤加减。脾虚不思饮食，食后倒饱者，用香砂六君子汤加减。若劳役之人，明知飢饿、劳力伤于脾胃，发热困倦者，用补中益气汤加减。正谓劳者温之，损者补之，温能除大热也。《内经》云：「形不足，温之以气；精不足，补之以味。」东垣《内外伤辩惑论》云：内伤不足者，饮食劳倦是也，温之，补之，调之，养之，皆是补也。外感有馀者，风寒暑湿是也，泻之，汗之，吐之，利之，皆为泻也。若内伤不足之症，苟误认外感有馀之症，而反泻之，是实实虚虚，损不足而益有馀，医杀之耳。东垣《脾胃论》云：脾胃俱实，能食而肥，过食不飢，多食不伤。脾胃俱虚，不食而瘦，与食则减食，不与则不思，飢饱不知也。或少而肥者，虽肥而四肢不举，盖脾因邪气胜也。有能食而瘦者，胃伏火邪于气分，则能食虽多，而不生肌肉。脾主思而有信，思则脾气健醒，而思食有味。若脾气倦弱，则不思饮食，虽强食而不知味矣。故《经》云：「胃为水穀之海。」水入于经，其血乃成；谷入于胃，脉道乃通。血不可不养，卫不可不温。血温卫和，得尽天年矣。又云：「安穀则昌，绝谷则亡。」水去荣散，谷消卫亡，神无所依，天年尽矣。
●香砂养卫汤加减
治脾胃不和，不思饮食，口不知味，痞闷不舒。
香附　砂仁　苍术　厚朴　甘草　陈皮　人参　白术　茯苓　木香　白豆蔻
姜一片，枣二枚，水煎，不拘时服。
●香砂平胃散加减
治胃寒多餐，饮食不消，胸腹饱闷。
香附　砂仁　苍术　厚朴　甘草　陈皮
水煎，不拘时服。
脾胃寒，加乾姜、官桂。肉食不化，加山楂、草果。米粉面食不化，加神麴、麦芽。生冷瓜果不化，加槟榔、乾姜。胸腹饱闷，加枳壳、萝卜子、大腹。伤食作泻，加乾姜、白术、乌梅。伤食，胃口作痛，加木香、枳实、益智仁。伤食，恶心呕吐，加藿香、丁香、半夏、乌梅、乾姜。
●理中汤加减
治脾胃虚寒，呕哕，或吐或泻。
人参　白术　乾姜　甘草　茯苓　陈皮　半夏　厚朴　砂仁　官桂　藿香
寒极，手足冷，脉沉细，加附子。
姜三片，水煎，不拘时服。
胃寒，呕吐、恶心不止，加丁香、山药、乌梅、炒米。脾胃虚寒，发呃，加丁香、茴香、木香、良姜，去官桂。脾胃虚寒，泻不止，加炒山药、肉果、苍术、诃子、乌梅。脾胃虚寒作痛，加丁香、茴香、益智，去官桂、半夏、人参、茯苓。
木香调中汤加减
●治胃痛。
木香　砂仁　厚朴　陈皮　香附　甘草　玄胡　益智仁　茴香　枳壳　草豆蔻
痛不止，加乳香、沉香。
姜一片，水煎服。
初起胃寒痛，加乾姜、官桂。久郁胃脘痛，加炒栀子、山药、煨乾姜少许从治。胃脘久痛，大便结燥不通，去益智、香附、草豆蔻，加大黄下之，此痛随即减也。若平日喜食热物，便是热伤，死血在胃口作痛，加当归、桃仁、红花、川芎、芍药、丹皮，去益智、草豆蔻。
●参苓白术散加减
治吐泻不止，脾胃倦弱，不进饮食。
人参　白术　茯苓　山药　半夏　陈皮　甘草　砂仁　厚朴　藿香　莲肉　乌梅　炒米
夏月加扁豆。
姜一片，枣二枚，水煎，不拘时服。
胃寒，呕吐不止，加丁香、乾姜。胃寒，泻不止，加乾姜、官桂、肉果、诃子，去半夏、厚朴。胃热，烦热、呕哕、恶心不止，加炒黄连、栀子、竹茹、乌梅。脾胃热，泻不止，加炒苍术、炒芍药、栀子、诃子、乌梅，去厚朴、半夏。脾胃饱闷，加木香磨用、白豆蔻、益智，去山药、乌梅、炒米。
●中满分消汤加减
治脾虚发肿，饱闷成中满。
苍术　厚朴　陈皮　枳壳　砂仁　木香　茯苓　白术　香附　猪苓　泽泻　大腹皮
若胸腹胀满，加萝卜子、木通，去泽泻。胸腹饱闷，加苏子、桑白皮，去白术、茯苓。小便短赤，加栀子、滑石、车前子、木通，去泽泻、白术。泻，加炒山药、车前子、炒苍术、白术、芍药，去枳壳。胁下若痛，加青皮。恶寒，手足冷，加官桂少许。大便燥结，加当归、火麻仁。
姜一片，萝卜子、灯心各一撮，水煎服。
●香砂六君子汤加减
治脾虚，不思饮食，食后倒饱。
香附　砂仁　人参　白术　茯苓　半夏　陈皮　厚朴　木香　白豆蔻　益智仁
胃口虚寒，呕吐不止，去木香、益智仁，加丁香、藿香，即藿香安胃散。
姜、枣煎服。
●木香枳术丸
治脾胃症，胸腹饱闷不舒。
木香　枳实　白术　白豆蔻　砂仁　厚朴　香附　橘红　甘草
共为末，糯米粉、荷叶煎汤打糊为丸，如桐子大。每服五十丸，清米汤下，寒月淡姜汤下。
脾虚，食后倒饱，本方有白豆蔻，即豆蔻枳术丸。脾虚，饮食不化，饱闷，胃口作痛，加神麴、山楂、麦芽，即曲糵枳术丸。脾虚，饮食不化，胸腹满胀，本方有香附、砂仁，即香砂枳术丸。胸中痰气阻塞满闷，本方加瓜蒌、苏子、半夏，姜水打糊，糯米粉糊为丸，淡姜汤下，即橘半枳术丸。
●补中益气汤加减
治内伤脾胃，劳倦发热。
人参　黄耆　白术　当归　陈皮　升麻　柴胡　甘草
胸腹胀满，加砂仁、枳实、木香，去黄耆、升麻。
姜一片，枣二枚，乌梅一个，水煎，温服。

痰饮  ***************************
痰者，人身之痰贵乎顺行，随气升降，无处不到。设若气逆，阻其道路，为喘，为咳，为呕哕，为眩晕，为惊悸，为健忘，为不语，为狂言，为癫呆，为厥逆，为怔忡，为嘈杂，为串痛，为糜，为流注，为肿块，为痰核，为痰气，为痰结，为痰燥，为痰话，为痰闷，为痰火，为寒，为热，皆是痰之为患。各有治法。诸病以化痰为先。善治痰者兼治气，气顺则痰自利。痰脉浮滑者宜降，浮实者宜吐，沉小者不宜吐，恐虚故也。凡治痰症，不可全用利药，过多使脾胃虚弱，则痰反易生而多。若脾虚生痰者，用健脾燥湿，俱要利补兼用，陈皮、白术为佐也。痰乃秽浊之物，宜吐不宜留，留则反生别病矣。
治痰要药：
黄芩治热痰，黄连、栀子降火痰，苍术、白术治湿痰，半夏治寒痰，南星治风痰，贝母治稠痰，海石粉、连翘治老痰，瓜蒌仁治结痰，苏子、砂仁降气痰，枳实降痰能冲墙壁。痰在胁下，非白芥子不能达；痰在四肢，非竹沥不能到；痰在皮肤膜外，非竹沥不能除；痰在胸膈间，非竹沥不能化。气虚之人有痰，非竹沥不能开；血虚之人有痰，非竹沥不能补。竹沥治阴虚，降火，痰家圣药。胎前损子，产后无碍。竹沥性温，实非寒也。世俗不知竹沥甚妙，恐其性寒而不用，误之甚矣！若大便不实，或泻者，或手足冷者，或呕吐寒痰，或脉息沉细者，或脘腹肿痛者，俱不可用竹沥。其馀痰症皆当用之，不必虑也。凡用竹沥，加姜汁少许，竹沥非姜汁不能行经络也。
●二陈汤加减
茯苓　陈皮　半夏　甘草
姜三片，水煎，不拘时服。
咳嗽有白痰，乃肺感风寒。风寒者，遇风冷即发，痰多咳嗽是也。寒痰加乾姜、官桂。风痰加南星、防风、枳实、桔梗。食积痰者，多餐饮食，郁久成痰，小儿多有此症，加山楂、神麴、砂仁、香附。嗽吐绿痰者，脾胃有湿也，加苍术、白术、山药、砂仁。痰气者，胸膈有痰，气胀满也。痰在咽喉间，如绵絮，如梅核，咯不出，咽不下，或升或降，塞碍不通，亦痰气也。后成膈噎病。加砂仁、香附、瓜蒌、枳实、苏子、当归、桔梗、贝母，去半夏。痰饮者，痰在胸胁间，痛而有声也。痰饮与死血皆窠囊，加苍术、瓜蒌、枳实、木香、砂仁、当归、香附、川芎、青皮、白芥子，治痰饮极效。痰涎症者，凡人身胸背胁痛不可忍，或牵引钓痛，手足冷痹者，是痰涎在胸膈也。加白芥子、砂仁、木香、枳实、当归、茴香、苍术、酒炒黄芩、香附。湿痰流注症者，凡人骨体串痛，或作寒热，发肿块，皆是湿痰流注经络也。加瓜蒌、枳实、苍术、酒炒黄芩、羌活、防风、连翘、当归、香附、砂仁、木香、红花、竹沥、姜汁少许。有热加柴胡，上痛加川芎、白芷，下痛加黄柏、牛膝，块痛加乳香，若项颈痛加威灵仙。痛块肿，外用皮硝、五倍子、大黄、南星为细末，醋调，敷肿块上，渐渐自消。不散则成脓矣。痰核症者，人身上下结核不散者，是痰核也。或发肿块者，是痰块也。与湿痰流注同治法。大凡治痰块、流注、痰核，俱加皂角刺，引药至痰处。湿痰加苍术、白术、砂仁、香附、枳实、桔梗。热痰加黄芩、栀子、贝母、枳实、桔梗、麦冬、竹沥，去半夏。痰火加炒黄连、砂仁、乾葛、乌梅、桔梗、贝母，去半夏。脾虚生痰加白术、人参、白芍、枳实、桔梗、砂仁。痰喘气急加苏子、桑白皮、瓜蒌仁、枳实、砂仁、木香、贝母、竹沥、姜汁，去半夏。痰气串痛加砂仁、木香、茴香、瓜蒌仁、白芥子、枳实、羌活、茯苓、苍术、当归、川芎、竹沥、姜汁，去半夏。痰症，发热咳嗽生痰者，加柴、芩、麦冬、五味子、知母、贝母、杏仁、桑白皮、当归、桔梗、竹沥，去半夏。项背、骨节痛，皆是痰气与风湿也。老痰加枳实、瓜蒌、海石粉、连翘、黄芩、桔梗、竹沥，去半夏。咳嗽咯吐黄痰者，肺胃有热也。久不愈成肺痿。口吐痈脓或痰血作腥臭者，难治也。加瓜蒌、枳实、桔梗、黄芩、栀子、贝母、天冬、桑白皮、杏仁、苏子、竹沥，去半夏。饮酒呕哕吐痰，加砂仁、乌梅。咯吐黑痰或成块者，因劳伤心肾故也。此是久郁老痰，与老痰同治。滋阴降火汤，方载「虚怯症」条，内治痰火症。发热咳嗽吐红痰者，即血痰也。痰中带血者，难治。痰火者，即热痰也。痰因火动逆上，清痰降火为先。久病阴火上升，津液生痰、不生血，宜补血治相火，其痰自除。咽喉肿痛，喉舌下拖，喉痛乾燥或生疮，咽喉红肿，亦痰火也。俱用滋阴降火汤加减治之。竹沥不可缺也。
●瓜蒌枳实汤加减
治痰结，咯吐不出，胸胁作痛，不能转侧，或痰结胸膈，满闷痛作，寒热气急，并痰迷心窍，不能言语，并皆治之。
瓜蒌仁　枳实　桔梗　茯苓　贝母　陈皮　甘草　片芩　山楂　栀子　当归　砂仁　木香　竹沥
痰迷心窍，不能言语，加菖蒲，去木香。气喘急，加苏子、桑白皮。
姜一片，水煎服。
外用姜椇揉痛处。
痰结症，痰在胸胁不化，元气虚弱，津液乾燥，咯难得出，发喘嗽急，身热痛、难转侧者，是痰结也。胁下有痰，作寒热、咳嗽、气急，作痛者，亦痰结也。服药后，咯吐痰出为效。若咯痰不出，气郁发喘不睡，喉下漉漉有声，喘急，痰咯不出者，难治也。
●温胆汤加减
治痰燥，痰话，惊惕失神，并神不守舍。
茯苓　半夏　陈皮　枳实　当归　竹茹　酸枣仁　人参　白术　神砂　麦冬　栀子　甘草　炒黄连竹沥
姜一片，枣二枚，乌梅一个，水煎，调神砂服。
痰燥者，痰火作热，烦躁也。痰话者，痰火作热，惊惕不安，错语失神也。痰迷心窍，神不守舍，因忧虑郁结，惊恐伤心，心不自安，神出舍空，则生痰矣，使人癫狂烦乱、悲歌叫骂、奔走不识人者，俱用温胆汤加减治之。
●黄芩汤加减
治上部痰火。
黄芩　贝母　栀子　天冬　麦冬　茯苓　陈皮　甘草　当归　杏仁　桔梗　桑白皮
气急，加苏子。
姜一片，枣二枚，水煎，入竹沥服。

六郁  ***************************
六郁者，郁结而不散也。人之气血冲和，百病不生。若有郁结，诸病生焉。气郁者，腹胁胀满，刺痛不舒，脉沉者，用木香顺气散加减。血郁者，能食便红，或暴吐紫血，痛不移处，脉涩数者，用当归活血汤加减。食郁，嗳气作酸，胸腹饱闷作痛，恶食，不思饮食，右关脉紧盛者，用香砂平胃散加减。痰郁者，动则喘满气急，痰咳不出，胸膈结痛，脉沉滑者，用瓜蒌枳桔汤加减。热郁即火郁也，小便赤色，五心烦热，口苦舌乾，脉数者，用火郁汤加减。湿郁者，周身骨节走注疼痛，遇阴雨即发，脉沉细而濡，用渗湿汤加减。
●木香顺气散加减
治气郁。
木香　乌药　香附　枳壳　青皮　砂仁　厚朴　陈皮　官桂　甘草　抚芎　苍术
姜三片，水煎，磨木香调服。
●当归活血汤加减
治血郁。
当归　芍药　抚芎　桃仁　红花　丹皮　官桂　乾姜　香附　乌药　枳壳　青皮　甘草
血结硬痛，加大黄。
姜一片，水煎，不拘时服。
●香砂平胃散加减
治食郁。
厚朴　枳实　陈皮　甘草　苍术　香附　砂仁　山楂　神麴　麦芽　乾姜　木香
食郁久，成块作痛，去乾姜，加大黄一分。
姜三片，萝卜子一撮，水煎；磨木香调服。
●瓜蒌枳桔汤加减
治痰郁。
瓜蒌仁　枳实　桔梗　抚芎　苍术　香附　杏仁　砂仁　片芩　木香　陈皮　甘草　贝母　竹沥
姜一片，水煎，磨木香，同竹沥冲入药内调服。
●火郁汤加减
治热郁。
栀子　柴胡　乾葛　白芍　地骨皮　连翘　甘草
水煎，不拘时服。
●渗湿汤
治湿郁。
方见湿症条内。
六郁：气郁，脉沉涩；血郁，脉沉；痰郁，寸口沉滑；湿郁，脉沉细；热郁，脉沉数；食郁，气口紧盛。
论曰：气血冲和，百病不生。一有怫郁，诸病生焉。郁者，结聚不散之故，当升不升，当降不降，升降不得，变化失常，六郁病见矣。胸胁痛者，气郁也；周身走痛，阴寒则发，湿郁也；动则喘急，咳嗽吐痰，痰郁也；四肢发热，小便赤黄，火郁也；肢体无力，虽食便血，血郁也；嗳气吞酸，腹饱懒食，食郁也。人之性命非此不能为害。
田氏考之曰：郁之为病，非一端也，诸病皆起于郁结，治法不可拘此六者。且如伤寒而风寒藏于皮毛，令人发热、恶寒；伤暑而风热中在肉分，使人身如刺痛，皆是郁结之病。看在何经，随症治之。《内经·六元正纪大论》曰：又有五气之郁，治法不同。木郁吐之，火郁汗之，土郁下之，金郁解表、利小便，水郁折之，以治其冲逆。治郁之法不过此也。立方于后。
●开郁和中汤
治六郁。
陈皮　半夏　茯苓（各等分）　甘草（少许）　前胡　栀子（炒）　香附（童便浸）　川芎　枳壳　白术　黄芩　神麴　黄连（各等分）　
姜三片，水煎服。
●越鞠丸
古方治郁结用。
香附　苍术　神麴　川芎　栀子仁（各等分）　
水泛为丸，如绿豆大。每服七十丸，白汤下。
●火郁汤
方见前。

咳嗽  ***************************
咳嗽，伤风也。因肺感风寒，新嗽，鼻塞声重，脉浮紧者，是伤风嗽也。先服芎苏饮，后服清肺散加减。初感冒风寒，咳嗽而声哑者，是寒包热也，与久嗽声哑者不同。火嗽者，有声痰少，面赤身热，脉数者，乃火嗽也。干嗽无痰者，是肺郁。火邪在肺难治。冷风嗽者，遇风冷即发，痰多喘嗽是也，用三物汤加减。劳嗽者，盗汗出，痰多，作寒热，脉数大无力者，是劳嗽也。大抵火嗽、劳嗽、干嗽三症，皆是劳力、酒色内伤，或忧思郁结，阴劳火动而嗽，俱用滋阴降火汤加减。久嗽不止成劳怯。若久嗽声哑，或咽痛生疮者，是火伤肺金也，俱是难治之症。年老之人气血衰败，声哑失音者，亦难治，用清肺汤加减治之。痰嗽者，嗽动便有痰声，痰出嗽止是也。嗽则痰多者，是脾虚，用清肺饮加减治之。嗽而胸胁结痛者，是痰结，用瓜蒌枳实汤加减治之。肺胀嗽者，嗽则喘满气急，是肺胀嗽也，喘急不得眠者难治，用清肺汤加减治之。食积痰者，痰嗽如胶也，用瓜蒌枳实汤加减治之。早晨嗽者，胃中有食积；上半日嗽多者，是胃中有火；午后至夜嗽多者，属阴虚；黄昏嗽者，火气浮肺，少加凉药。春是上升之气；夏是火炎上，最重；秋是湿热伤肺；冬是风寒外来。
●芎苏散加减
治初感风寒，新嗽，鼻塞声重，头痛，发热恶寒，脉浮紧者。
川芎　苏叶　乾葛　白芷　防风　香附　陈皮　细辛　甘草　柴胡
身痛，加羌活。春加防风，夏加黄芩，秋加苍术，冬加麻黄。
葱头二个，姜一片，水煎，不拘时服。
●清肺饮加减
治一切咳嗽。
茯苓　陈皮　贝母　甘草　人参　当归　麦冬　五味子　杏仁　桔梗　黄芩　栀子　桑白皮
姜一片，枣二枚，水煎，食远温服。
痰咯不出，加瓜蒌、枳实、竹沥，去五味子、人参。咳嗽喘急，加苏子、竹沥，去人参、桔梗。痰火嗽，面赤身热，咯出红痰者，加芍药、生地、天冬、紫菀、阿胶、竹沥，去人参、五味子、贝母、杏仁、桔梗。久嗽虚汗多者，加白术、芍药、生地，去桔梗、贝母、杏仁。久嗽喉痛，声不清者，加天冬、薄荷、紫菀、生地、竹沥，去贝母、五味子、人参。久嗽不止，加款冬花、紫菀、天冬，去桔梗、杏仁、贝母。嗽而痰多者，加白术、天冬、金沸草，去桔梗、杏仁、黄芩。咳嗽，午后至夜发热者，加知母、黄柏、生地、芍药，去黄芩、贝母、五味子、杏仁，再加竹沥调服。咳嗽身热，加柴胡。咳嗽痰结，胁下痛者，加白芥子、枳实、砂仁、木香、茴香、竹沥、姜汁少许，去人参、五味子、贝母、杏仁、栀子，再加柴胡引用。
●滋阴降火汤
方载虚症条内。
●瓜蒌枳实汤
方载痰症条内。
●人参款花膏
治虚，久嗽服之。
人参　桑白皮　五味子　紫菀　熟地　款冬花　共为末，炼蜜为丸，如鸡豆大。每服一丸，临睡清米汤下。
春乃上升之气，宜润肺抑肝，川芎、芍药、半夏、麦冬、黄芩、知母。夏得火热炎上最重，宜清金降火，桑白皮、知母、石膏、麦冬、黄芩。秋因湿热伤金，宜清热泻湿，苍术、桑白皮、防风、黄芩、栀子。冬受风寒外感，宜解表行痰，麻黄、桂枝、半夏、乾姜、防风。此乃四时之主药，随症加减。周兰谷曰「当头一味药」，正此之谓欤！
咳嗽：脉滑数者，实也；数而无力者，虚也。浮濡者生，沉伏者死。
咳嗽二字，实非一病。有声无痰为之咳，有痰无声为之嗽，有声有痰为之咳嗽。各受病不同也。如风寒在肺，使人鼻塞身重，当发散行痰为主。喘嗽遇冬则发，为寒包热也，解表除热为主。火嗽有声、少痰、面赤是也，当降火清金为主。劳病久不愈者，阴火上冲，熏蒸清道而作咳嗽，当滋阴降火为主。
田氏考之曰：气受病多咳，血受病多嗽，气血俱病，有声有痰，为之咳嗽。丹溪曰：又有痰郁火邪在肺，令人乾咳。不得志人受此病也。治嗽之法，《诗括》甚详。痰有五种，何以分之？风、热、气、寒、温所臻咳嗽者，有声无痰，生姜麻黄与杏仁，五味防风并桔梗，甘草同煎效若神；无声有痰须改剂：白术半夏同五味，枳壳甘草及防风，六味同煎治；有声有痰则不同，术夏五味及防风。若治咳嗽久不愈，枳壳阿胶最有功。
●宁肺化痰汤
治风寒在肺，使人鼻塞声重，此药服之最效。夏月忌服。
陈皮　半夏　茯苓　甘草　杏仁　麻黄　前胡　枳壳　桔梗　黄芩　栀子
姜三片，水煎服。
●参苏饮加减
治遇冬则寒包热也。
陈皮　半夏　茯苓　甘草　桔梗　麻黄　白术　防风　葛根　杏仁　紫苏　川芎
姜三片，水煎服。
●清火化痰汤
治面赤火嗽。
陈皮　半夏　茯苓　甘草　黄芩　瓜蒌仁　青黛　香附　杏仁　前胡　枳壳　栀子　贝母　石膏
姜三片，水煎服。
●滋阴宁肺汤
治劳嗽。
陈皮　贝母　茯苓　甘草　知母　栀子　麦冬　地骨皮　五味子　阿胶　当归　川芎　杏仁　竹沥
水煎服。

喘症  ***************************
喘者，喘为恶候，因火所郁，而痰在肺胃也。痰喘者，喘动有声，用瓜蒌枳实汤加减。火喘者，乍进乍退，得食则减，食止则喘，用清肺汤加减。气短者，呼吸短促而无痰声，用四君子汤。阴虚火动而喘者，脉必数，用滋阴降火汤加减。寒喘，四肢厥冷，脉沉细，用理中汤加减。久喘未发时，用参、归、五味扶正气为主；新喘已发时，用沉香、苏子、桑白皮攻邪为主。喘急甚虚者，不可骤用凉药，须加温散。若汗出如油，喘而不休，皆死症。
●瓜蒌枳实汤加减
治痰喘。
方载痰症条内。
●清肺汤加减
治火喘。
黄芩　山栀　枳实　桑白皮　茯苓　陈皮　杏仁　苏子　贝母　沉香　神砂　麦冬
姜一小片，水煎，加入竹沥调服。
●香砂六君子汤加减
治胃虚喘。
香附　砂仁　人参　白术　茯苓　陈皮　厚朴　枳实　苏子　桑白皮　沉香　木香　甘草
姜三片，水煎，磨入木香调服。
●四君子汤加减
治短气。
人参　白术　茯苓　甘草　砂仁　陈皮　厚朴　苏子　桑白皮　当归　木香　沉香
姜一片，枣二枚，水煎，磨人木香，不拘时服。
●理中汤加减
治寒喘。
砂仁　乾姜　甘草　苏子　沉香　木香　厚朴　官桂　陈皮
脉细，手足冷，加附子。
姜三片，水煎，磨入木香，不拘时服。
治阴火动而脉数者，方载虚怯条内，本方加苏子、沉香、杏仁、桑白皮、竹沥。
喘脉浮滑者生，短涩者死。
痰喘为病，非一方可治，非一言可述。有痰盛而作喘者，有气急而作喘者，有胃弱而作喘者，有火炎上而作喘者，各有其症。从而处治，然后可也。如喉中有痰声，是痰喘也；呼吸急促无痰声，是气急喘也；抬眉撷肚而不休者，是胃虚喘也；乍进乍退，食入则减，食已则复，是火炎上喘也。殊不知实火在胃，郁而不散，不得发越也，熏蒸清道而作喘者亦有之也。当急法则可，勿令缓。
田氏考之曰：咳出五脏，嗽发肺肾，所谓言其本也。凡临此症，急治其标，缓治其本，前论甚明。有痰者，化痰降气为主；有气急者，顺气降火为主；有火炎上者，降心火、清肺金为主。久喘者，未发扶正气为主，已发以攻邪为主，不可单用苦寒之药，惟苦温之剂可也。
●宁喘化痰汤
陈皮　半夏　茯苓　杏仁　黄芩　麻黄　桑白皮　石膏　阿胶（各等分）　甘草（少许）　
姜三片，水煎服。
●千缗汤
治痰喘不能卧，人扶而坐，数日一服即安。
半夏七个，每一个切作四片，汤泡七次　甘草（一寸，炙）　皂角（一寸，炙，去皮、子）　南星（一钱）　生姜（五片）　
一方加雄黄，无甘草。大治痰。
●清金胜火汤
治火炎上作喘。
半夏　陈皮　茯苓（各一钱）　甘草（三分）　桔梗　黄芩　黄连　苏子（各七分）　前胡　知母　栀子　枳壳　杏仁（各六分）　
姜三片，水煎服。
●枳术二陈汤
治胃虚而作喘。
陈皮　半夏　茯苓　白术　枳实　黄连　香附米　人参　白芍（各七分）　苏梗（五分）　甘草（三分）　
姜三片，水煎服。

疟疾  ***************************
疟者，外因风寒暑湿，内伤饮食劳倦，或飢饱色欲过度，以致脾胃不和，痰留中脘。无痰不成疟。脾胃属土有信，来去不失其时。若移时早晚，是邪无容地，疟将好也。疟痰来时，呵欠怕寒，手足冷，发寒战，大热口渴，头痛，骨节腰胯痠疼。或先寒后热，或先热后寒，或单寒单热，或热多寒少，或热少寒多。一日一发，受病浅也，易治。间日一发者，或二日连发、住一日者，皆难治之疟。大抵疟脉多弦，弦而数者多热，弦而迟者多寒，弦而紧实者宜下，弦而虚细者宜补，弦而实大者宜吐，疟脉迟缓者病自愈，久疟不愈者脉必虚，宜养正去邪。无汗者要有汗，散邪为主；有汗者要无汗，补正气为主。凡治疟，先服人参养胃汤加减，以后方可截之。虚弱人用参归截疟饮，壮健人用常山七宝饮，寒多者加桂枝，热多者加柴芩，久不止者用服如圣饮、紫金丸，以后方可服参归养荣汤调养气血。若用截药，吐出黄胶水者，疟自愈也。不可一二日早截，早则邪气闭塞而坏症，又不可迟截，迟则邪气衰惫而成虚怯，当以三四日就截为妙。须待热退身凉，方可饮食也。痰疟者，是老疟也，是风暑入阴在脏，用柴胡芎归汤引出阳分则散。长夏烦渴热甚者，是暑疟，用人参养胃汤加香薷、扁豆。痰多者是痰疟，用人参养胃汤去人参，加贝母、竹沥。饱闷恶食、不食者是食疟，用人参养胃汤去人参，加山楂、神麴、青皮。劳倦汗多、脉虚大者是劳疟，用人参养胃汤加黄耆、当归、白术，去苍术。身重、小便涩是湿疟，用人参养胃汤加白术。以后俱用人参截疟饮加减截之，吞紫金丸亦可。切不可带热饮食，恐不消而成痞块，一名疟母，痞散成臌者有之矣。
●人参养胃汤加减
治暴疟初起。服此二帖后，用人参截疟饮、常山七宝饮截之。
人参　茯苓　半夏　厚朴　苍术　藿香　陈皮　草果　甘草　当归　川芎
寒多，加桂枝。热多，加柴胡、黄芩。虚汗多，去苍术、藿香、川芎，加白术、黄耆。饱闷，加青皮、砂仁，去人参。渴，加麦冬，去半夏。泻，加炒白术、芍药，如不止，加肉果，去厚朴、草果。呕哕，加白术、山药、炒米、砂仁，去草果、厚朴、苍术。痰多，加贝母、竹沥，去半夏、草果。骨体痛，加羌活、芍药，去草果。内热，加炒黄芩，去半夏。长夏暑热盛，加香薷、扁豆，去半夏、藿香。
姜一片，枣二枚，乌梅一个，水煎，不拘时服。
●人参截疟饮加减
治一切疟疾，俱可截之，虚人亦服。
人参　白术　茯苓　当归　青皮　厚朴　甘草　知母　柴胡　黄芩　桔梗　常山　草果　鳖甲　乌梅
加减俱照人参养胃汤后加减法同。
姜一片，枣二枚，桃仁七粒，酒煎，不饮酒人水煎亦可。煎好露一宿，临发日空心服，渣再煎，午后用糖拌乌梅送下。忌食鸡、鱼、豆腐、面食，并忌劳力、怒气、房事。
●常山七宝饮加减
治壮健人疟疾，服之可截。
常山　草果　槟榔　青皮　厚朴　知母　苍术　甘草　鳖甲　乌梅
汗多，加白术，去苍术。热多，加柴胡、黄芩。寒多，加桂枝。口渴，加麦冬、天花粉。痰多，加贝母。
姜一片，桃仁七粒，酒少许，煎好露一宿，临发日五更服。渣再煎，午前服。
●参耆鳖甲饮
治老疟，腹胁有块成疟母。
人参　黄耆　鳖甲　当归　茯苓　白术　青皮　厚朴　香附　抚芎　砂仁　山楂　枳实　甘草
块痛，加木香，去白术。
姜一片，乌梅一个，枣二枚，水煎，食远服。
如修合丸药，加阿魏、醋，煮烊，和药末内，用水、醋少许，打面糊为丸，如绿豆大。每服三十丸，空心清米汤下。
●参归汤
治疟疾截住后，用此药调养气血。
人参　当归　茯苓　白术　陈皮　厚朴　砂仁　甘草　山药　莲肉　芍药　熟地
虚热虚汗，加黄耆，去砂仁。
枣二枚，水煎，不拘时服。
●人参竹沥饮
治虚疟，昏倦，汗多，痰盛，舌火，言语混乱不清，脉虚大无力。
人参　白术　茯苓　当归　生地　麦冬　酸枣仁　知母　陈皮　芍药　甘草　乌梅　大枣　竹沥
姜一片，水煎，不拘时渐渐服。
●柴胡芎归汤
治夜间阴疟，引出阳分则散。后服人参截疟饮止之。
柴胡　川芎　当归　桔梗　芍药　厚朴　人参　乾葛　白术　陈皮　茯苓　红花　甘草
姜一片，枣二枚，乌梅一个，水煎，食远温服。
●截疟如圣饮
人参（三钱）　常山（三钱）　甘草（三分）　丁香（廿四粒）　
好黄酒半碗，乌梅一个，煎好露一宿，临发日五更温服，用糖拌乌梅过药。乌梅时时可食之。
●截疟紫金丹
秘传，神妙。
紫河车（五钱）　甘草（二钱）　人参（三钱）　黄连（二钱）　人言（一钱）　神砂（三钱）　绿豆（一两五钱）　
各研细末，端午日午时，将粽子捣烂如泥，和药，捣千馀下，为丸如白豆大，金箔为衣。临发日五更用无根水服三丸，小儿服一九。忌鸡、鱼、羊肉、豆腐、面食。
●雄黄截疟丸
雄黄（三钱）　辰砂（三钱）　人言（一钱）　甘草（二钱）　绿豆粉（一两五钱）　
各研细末，豆粉打糊为丸，如白豆大，辰砂为衣。临发日五更，无根水服二丸，小儿一丸。如久不止，每日灸后溪穴三壮，最妙。
疟脉弦数多热，弦迟多寒。
夏伤于暑，或痰，有食，秋必疟痢，久则羸瘦如凌疟之状，故名曰疟也。三日一发，受病一年；间日一发，受病半年；一日一发，新病。所以连二日发，住一日者，气血俱病。或用截法，或随经治。先伤于寒，而后伤于风者，先寒后热也，名曰寒疟；先伤于风，而后伤于寒者，先热后寒也，名为温疟。但热而不寒者，名曰瘅疟；但寒而不热者，名曰痎疟。初则不知何经受之。在太阳经，脉弦紧，为之风疟，治多汗之；在阳明经，脉弦长，为之热疟，治多下之；在少阳经，脉弦细，为之风热疟，治多和之。此三阳受病，为之暴疟，在夏至后、处暑前发之，浅者近而暴也。在阴经不分三经，总谓之温疟，当从太阴经论之。若夏至前、处暑后而发，此乃伤之重者远，为之痎疟。痎者，三日一发，阴受病，为之老疟也。
田氏考之曰：凡人治疟不分经络，不察寒热，不凭六脉，妄用局方，岂有求效之理？以致久而不愈，两胁成块，名为痎疟，医杀之耳，真可惜哉！丹溪曰：无汗要有汗，有汗要无汗，扶正气为主。仲景曰：或有烦躁，小便赤涩，素有瘴气，不服水土，呕吐不止，又有大便闭而不通，皆有治法。予取诸家之议论纂为一篇，对症用药，无不效也。
●小柴胡知母葛根汤
治先热而后寒。
柴胡　半夏　黄芩　甘草　人参　知母　葛根
姜三片，水煎服。
●柴胡参桂汤
治先寒而后热。
柴胡　人参　肉桂（少许）　半夏　黄芩　甘草　葛根
姜三片，水煎服。
●加减白虎汤
治但热而不寒。
石膏　知母　甘草　人参　麦冬　黄芩　贝母
粳米一撮，水煎服。
●柴胡桂姜汤
治但寒而不热。
柴胡二两　肉桂三钱　天花粉一两　黄芩五钱乾姜五钱　甘草（五钱）　牡蛎五钱
每服五钱，水煎服。
●五苓散
治烦躁，小便涩黄，素有瘴气。
方见霍乱门。
●大柴胡汤
治大便闭结。
方见伤寒门。
●常山饮
方见《丹溪纂要》。
●清脾汤
方见《丹溪纂要》。

痢疾  ***************************
痢疾者，不分赤白，俱作湿热治之，明矣！赤属血，白属气。赤白相兼，脓血相杂。痢皆因脾胃失调，饮食停滞，积于肠胃之间，多是暑湿伤脾，故作痢疾。起于肚腹疼痛，大便里急后重，小水短赤不长。身凉、脉缓者易治，身热、脉弦急者难治。痢疾初起，元气壮实，一二日先用化滞汤疏通积滞。三四日已后，元气虚弱，用胃苓汤加减治之。如不止，用参归芍药汤调理脾胃，分理阴阳。久不愈，方可服真人养脏汤加减治之。切不可用粟壳等药，止塞太早，内恐积气未尽，成休息痢，亦恐毒气攻上，胸腹饱闷作痛，恶心，呕哕，发呃，难治者，因毒气攻胃也。噤口痢，不食者，胃口热极，用参归芍药汤加炒黄连、莲肉、人参、炒米、乌梅清热开胃。为下痢腹痛，里急后重者，是积气滞，用加木香、砂仁，和消积气，则后重自除。若久痢后重不除者，是虚气坠下也，加人参、当归、白芍、升麻为臣提气。大孔痛者，热流下也，用加炒黄芩、白芍清之。痢后发热不止者，或积小，但虚坐努责，俱是血气虚，倍加白芍、当归、熟地滋养阴血，其热自安。若积中有紫血者，是瘀血也，用加白芍、红花活血生血，则便自愈。痢下如绿豆汁者，湿也，用加炒苍术、白术渗湿利小便。先水泻、后脓血者，肾传脾，难愈；先脓血、后水泻者，是脾传肾，易愈。有痢下如鲜血、如露色者，如屋漏水者，大孔如竹筒者，呕哕、发呃、烦躁者，俱难治也。如鱼脑者，身热、脉数大者，半死半生也。大抵治痢，一二日元气未虚，宜疏通积滞，分理阴阳，调养脾胃为主。《经》云：行血则便自愈，调气则后重除。痢疾之脉宜沉细而缓，不宜浮洪；宜滑大，而不宜弦急。此「夏伤于暑，秋必疟痢」矣。
●木香化滞汤加减
治痢疾一二日。用此一服，即去枳壳。
木香　当归　芍药　枳壳　厚朴　砂仁　黄连　陈皮　甘草　苍术
夏月伤暑，加香薷、扁豆。
灯心一分，莲肉七个，乌梅一个，水煎，不拘时服。
●胃苓汤加减
治痢疾三四五六日，用此分理阴阳，调养脾胃。
当归　芍药　茯苓　苍术　白术　厚朴　陈皮　砂仁　甘草　猪苓　泽泻
盛暑，加扁豆。去后多，除去厚朴。腹痛，加木香少许。痛甚，加乳香、茴香。烦渴，加人参、乾葛、麦冬、乌梅，去厚朴。呕哕恶心，加莲肉、乌梅、炒米、黄连。虚汗，加人参，去苍术、厚朴。饱闷，加木香少许，去白术。噤口不食，加莲肉、乌梅、炒米、黄连。烦躁，加神麴、乌梅、黄连、人参、竹茹、莲肉、炒米、栀子、麦冬，去厚朴、砂仁、苍术。元气倦弱，加人参，去厚朴、砂仁。发热，加柴胡。大便痛，下鲜血，加黄连、地榆。脓血相杂，加乌梅、阿胶，去厚朴、砂仁。发呃，加炒黄连、莲肉、乌梅、神砂、茴香、沉香，去苍术、白术。恶寒，手足冷，加官桂少许，不可多服，加人参以扶元气。白痢，加山药、乌梅。
莲肉七粒，乌梅一个，炒米一撮，灯心一分，水煎，不拘时服。
●参苓芍药汤
治痢疾一二日至七日，痢去多不止，用此调理。
人参　当归　芍药　茯苓　白术　砂仁　山药　陈皮　甘草
口渴，脓血不止，加炒黄连。饱闷，加厚朴、苍术、白术。腹痛，加乳香、茴香、木香少许。里急后重，虚气坠下，加升麻少许。若痢后去多不止，不腹痛，不饱闷，不恶心，方可加肉果、诃子。止后若腹痛，饱闷，恶心者，不可用诃子、肉果止塞，只可加炒苍术、炒莲肉、乌梅、山药、炒米。小便短赤，加灯心、黄柏、黄芩、猪苓、木通、栀子、车前子。久痢不止，身凉，脉沉细，手足冷，属脏寒，无血积，方可用煨乾姜，加官桂一二分。如不口渴，不烦热，去乾姜，加官桂一分、熟附子、诃子、肉果各等分。一服即止，不可多服，即真人养脏汤也。如口燥烦渴，腹痛饱闷，痢下即血，脉弦数大者，切不可用肉果、诃子、粟壳。虽云久痢不止属脏寒，亦不可用乾姜、附子热药。
乌梅一个，灯心一分，莲肉七个，水煎服。
●实肠散
治痢疾去多，不分赤白，用此末药，换出黄粪。
山药（一两，炒黄色）　莲肉（一两，去心炒燥）　炒黄米（一撮）　
共研细末，用砂糖汤调服，后用清汤漱口。常服最妙。
●香连丸加减
治初起痢疾，不分赤白，调和积滞。久痢不宜用。与前木香汤同功。
黄连一两，茱萸拌炒赤色，去茱萸用黄连　木香二钱五分　砂仁二钱　甘草一钱
各为细末，水醋各半，打面糊为丸，如绿豆大。每服五十丸，用灯心、米煎汤送下。
●汤泡饮
治久痢不止，不分赤白，俱可服之。
粟壳（三钱，蜜水炒）　乌梅（一个，去核）　甘草（二钱）　蜜（三匙）　
共研末，热滚汤一锺，泡浸一时辰，去渣，作三次服。
痢脉微小者生，浮大者死。
痢因湿热，日夜无度，名曰痢疾，或因饮食积滞。治可宣通为主，勿可涩住也。若湿热伤血，自小肠而来，为之赤痢；湿热伤气，自大肠而来，为之白痢。赤白同下，气血俱伤。虽有赤白二色，终无寒热之分，皆是湿热为病，与妇人赤白带下相同也。日久不愈，令人腹痛后重、窘迫里急，若用涩药，恐成休息痢也。初得之时，元气未衰，当宜下之，《经》所谓「通因通用」也。下后，气虚补气，血虚补血。日久正气已衰，不可下也，只要除湿清热、健脾调气为主，然后行血则便自安也。《经》曰：先痢而后泄者，肾病传脾，易治；先泄而后痢者，脾病传肾，难治。相传之法，不可不知也。
田氏考之曰：夏伤于暑，秋必痢疾。当秋金旺之时，而伏暑在内，金被火伤，所谓肺受病而传大肠，为之白痢。若金气全胜，旺不受邪，心自受之，传于小肠，为之赤痢。若赤白同下，湿热大胜，气先受之，则血难免。《经》曰：「气热则血热。」自然之理也。丹溪曰：凡治痢者，必用寒以胜热，苦以燥湿，少加辛热佐之，以为发散开通之用。如腹痛者，须用白芍、甘草为君，当归、白术为佐，恶寒加肉桂，恶热加黄柏，达者更能参岁之用，则万举万全也。
●大承气汤
治初痢，此药下之。
方见伤寒门。
●芍药汤
治下血，调气。《经》曰：泄而便脓血，气行而血止，行血则便自愈，调气则后重自除。
芍药　当归　黄连　槟榔　木香　甘草　大黄　黄芩
每服五钱，水煎服。
●香连丸
治下痢脓血相杂。
黄连（二十两，同茱萸十两拌炒赤色，去茱萸用黄连）　木香（四两八钱，不见火（
共为细末，醋打面糊为丸。每服二十丸，清晨白汤下。一方加莲肉八两。
●除湿补中汤
治久痢虚弱，用此调之。
人参　白术　茯苓　甘草　芍药　神麴　升麻　苍术　防风　黄连　当归　木香　槟榔
水煎服。

泄泻  ***************************
泄泻者，只因脾胃虚弱，饮食饱飢过度，或风寒暑湿所伤，皆成泄泻。悠悠腹痛，泻无休止，其色青，脉沉迟者，是寒泻，用理中汤加减。大泻即热泻也，用芍药汤加减。暑泻者，暴泻如水，面垢，脉虚，烦渴，自汗，是用香薷饮加减。湿水多而腹不痛，腹如雷鸣，脉细者，是用五苓散加减。风湿者，泻而便带清血，脉浮弦者，是用胃风汤加减。食积泻者，腹痛甚而泻，泻后痛减，脉弦紧者是也，用香砂平胃散加减。痰泻者，或多或少，或泻或不泻，脉沉滑者是也，用二陈汤加减。气虚泻者，饮食入胃即泻，水穀不化，脉微弱者是也，用参苓白术散加减。滑泻者，日夜无度，肠胃虚寒不禁，脉沉细者是也，用八桂散加减。脾泻者，食后倒饱，泻去即宽，脉细者是也，用香砂六君子汤加减。泄泻之症，治须分利小水，健脾燥湿为主。若泻久，多而不止者，当补住为要。若泻不止，手足寒，脉虚脱，烦躁，发呃，气短，目直视，昏冒不识人也，皆死症。若泻初起，不可就用补塞，恐积滞未尽，而成腹痛，饱闷，恶心，烦躁，发呃，而直待泻去四五次，方可补住。此治之大法也。
●理中汤加减
治寒泻。
人参　白术　乾姜　甘草　茯苓　良姜　官桂　陈皮　藿香
寒极是冷，脉沉细，加附子，去良姜、官桂。饱闷，加厚朴、砂仁，去人参、白术、良姜。腹痛，加砂仁、厚朴、木香，去人参。虚汗，加黄耆，去藿香、官桂。呕哕恶心，加丁香、半夏，去良姜、官桂。泻不止，加苍术、山药。泻多，久不止，加肉果、诃子，去官桂、良姜。
姜三片，乌梅一个，灯心一分，水煎，不拘时服。
●四苓散
治火泻。
茯苓　白术　猪苓　泽泻　苍术　山药　芍药　栀子　陈皮　甘草
饱闷，加厚朴、砂仁，去山药。腹痛，加厚朴、砂仁、茴香、木香，去白术。呕哕恶心，加藿香、乌药、莲肉、砂仁、人参。小便短赤，加木通、车前，去泽泻。口燥烦干，加黄连、麦冬、乾姜、莲肉、乌梅，去泽泻、苍术。泻多，元气虚弱，昏倦，加人参、黄耆，去泽泻、苍术。夏月盛暑，加扁豆、香薷。泻多烦躁，加炒黄连、人参、神麴、乌梅，去泽泻、苍术。泻多不止，加肉果、乌梅、人参，去泽泻、栀子。发热脉数，加柴胡、乌梅、炒黄芩。
乌梅一个，灯心一分，水煎，不拘时温服。
●五苓散加减
治湿泻。
茯苓　白术　猪苓　泽泻　官桂　陈皮　苍术　山药　砂仁　肉果　诃子　乌梅
本方随症加减与理中汤同。
姜三片，乌梅一个，灯心一分，水煎，温服。
●参苓白术散加减
治气虚泻。
人参　茯苓　白术　山药　砂仁　藿香　陈皮　甘草　乾姜　莲肉　乌梅　诃子　肉果
夏月加扁豆。元气虚弱，加黄耆、升麻少许，去砂仁、藿香。饱闷，加厚朴，去肉果、诃子。小便短涩，加木通、车前，去半夏。呕哕恶心，加半夏。泻甚不止，加炒苍术、乌梅、熟附子少许。
姜一片，灯心一分，乌梅一个，水煎，温服。
●香砂六君子汤加减
治脾泻。
香附　砂仁　厚朴　陈皮　甘草　人参　白术　芍药（炒）　苍术（炒）　山药（炒）　
腹痛，加木香、茴香，去人参、山药。口渴，加乾葛、乌梅。小便短赤，加木通、车前。呕哕恶心，加藿香、乌梅、半夏。夏月加炒黄连、扁豆，冬月加煨乾姜、芍药。
姜一片，乌梅一个，水煎，温服。
●八桂散
治滑泻不禁。
人参　白术　肉果　乾姜　诃子　附子　甘草
随症加减与理中汤同。
姜一片，灯心一分，乌梅一个。水煎，温服。
灸法：滑泻不止者，百会一穴，天枢二穴，中脘三穴，气海一穴。
●二陈汤加减
治痰泻。
茯苓　半夏　甘草　陈皮　白术　苍术　砂仁　山药　车前　木通　厚朴
泻不止，加肉果、诃子，去厚朴。
随症加减与香砂六君子同。
煎法同前。
●香薷饮
治暑泻。
方载暑症条内。
泻脉气虚浮而无力。有火，沉细数；有虚、有湿，沉而细；有痰，软滑；食积，气口紧盛。
泻者，下利不禁是也。《经》曰：泄泻多湿、热、食、气虚，时或因痰亦有之也。故曰：暴泻非阳，久泻非阴，皆是土虚不能制木，而木来乘脾，方有此病。且如泻而腹不痛者，是湿也；水穀不化者，是气虚也；肠鸣，或泻或止，或多或少，阵阵作痛者，是火与痰也；先腹痛，泻后痛减者，是食积也。湿则燥之，虚则补之，火者伐火，利水分之，痰者豁之，食积者消导疏涤之。治泻之法无过此也。
田氏考之曰：泄泻前论未见详尽。《难经》曰：有胃泄，有脾泄，有大肠泄，有小肠泄，有大瘕泄，名曰五泄，皆有所受。胃泄色黄，水穀不化，即飧泄也；脾泄胸腹胀满，泄主呕吐食出，即濡泄也；大肠泻食已窘迫，大便色白，肠鸣切痛，即洞泄也；小肠泻泄而便脓血，即血泄也；瘕泄里急后重，数至圊而不能便，茎中痛，即肠澼也。大抵胃弱，虽受而不能运化，湿热熏蒸，乃不胜者受邪。法当健脾除湿，益胃调中。如久不愈，升提下陷之气，实肠胃为主。治泄之法不出于此。
●补中益气汤
治气虚泻。
方见丹溪内伤门。
●胃苓汤
治湿泻。
即平胃散合五苓散。
●实肠散
治久泻不止。
厚朴　肉豆蔻　诃子皮　茯苓　甘草　砂仁　陈皮　苍术　木香
手足冷，加炒乾姜。
水煎服。
●曲术调中汤
治食积泻。
陈皮　半夏　茯苓　甘草　白术　枳实　厚朴　大黄　苍术　神麴　山楂
姜一片，水煎服。
●白术芍药汤
治痛泻。
白术　芍药　甘草　陈皮　防风　香附　木香　茯苓　厚朴
姜一片，水煎服。
●豁痰枳术汤
治痰泻、火泻。
陈皮　半夏　白术　神麴　山楂　茯苓　甘草　香附　枳壳　黄连（姜汁炒）　
水煎服。
●真人养脏汤
治滑肠泄泻不止。

霍乱  ***************************
霍乱者，有湿霍乱，有乾霍乱，皆是内伤饮食生冷、外感风寒暑湿而成。湿霍乱，忽时心腹疼痛，或上呕吐、或下泄泻齐作，撩乱不安，四肢厥冷，六脉浮沉伏绝，此名湿霍乱，俗云虎狼病。因风则怕风、有汗，无风则怕寒、无汗，因暑则热烦躁闷，因湿则身体重著，因食则胸腹饱闷。治用正气散加减。若吐泻、烦躁不止，厥冷痛甚，转筋入腹者，死。夏月因伏暑热，霍乱吐泻者甚多，手足虽微冷，脉虽虚小，切不可用姜、附热药，治在暑症香薷，厥内治之，又有发热、头痛、身痛、脉浮紧，吐泻者。更有一种乾霍乱者，最难治也，死在须臾，俗言绞肠痧。忽时心腹绞痛，手足厥冷，脉沉细或沉伏，欲吐不得吐，欲泻不得泻，阴阳乖隔，升降不通。急用盐汤探吐，及刺委中穴出血，治用理中汤加减。莫饮米汤，补住邪气，难治，待吐泻后方可饮清米汤，以接元气。若吐泻不止，胸腹胀硬，面唇青，手足冷过肘膝，六脉伏绝，气喘息，舌短囊缩者，此死症。
●正气散加减
治湿霍乱，吐泻，脉浮、沉伏欲绝。
藿香　苍术　白术　茯苓　香附　厚朴　砂仁　陈皮　乾姜　官桂　甘草
夏月吐泻，霍乱，烦渴自汗，脉虚小，本方去乾姜、官桂、香附，加香薷、黄连。腹痛吐泻，手足厥冷，脉沉伏欲绝，加人参、附子，去官桂、香附。腹痛甚不止，加乳香、茴香、木香，去香附。呕吐不止，加丁香、半夏、山药、人参、肉果、诃子、乌梅，去厚朴、香附。虚汗，加人参、当归，去苍术、藿香。口渴，加人参、乌梅，去乾姜、官桂。胸腹饱闷，加白豆蔻、益智仁，去白术。小便短赤涩，加木通、车前，去乾姜。烦躁，加人参、黄耆、当归、酸枣仁、神砂，去厚朴、砂仁、香附、苍术、官桂。吐泻多，元气虚脱，昏倦，手足厥冷，脉沉，加人参、附子、黄耆、当归、山药、乌梅，去厚朴、香附、砂仁、苍术。因吐泻多，转筋入脚，腿痠，加牛膝、当归、白芍、乳香，去厚朴、香附、藿香。
姜一片，乌梅一个，灯心一分，水煎，温服。
●参胡三白汤
霍乱吐泻止后，发热，头疼，体痛，口渴，脉数，用此药加减治之。
人参　柴胡　白术　茯苓　芍药　甘草　当归　陈皮　五味子　栀子　麦冬
枣二枚，乌梅一个，灯心一分，水煎，温服。
●理中汤加减
治乾霍乱，心腹膨胀绞痛，不吐不泻，脉沉伏欲绝。先用盐汤探吐，后急用此方。
藿香　苍术　厚朴　香附　砂仁　木香　枳壳　陈皮　甘草　乾姜　官桂
夏月乾霍乱，不吐泻，胸腹绞，烦渴自汗，不可用姜、桂。心腹绞痛，面唇青，手足冷，脉伏欲绝，加茴香，去苍术。心腹饱胀、硬痛、结实者，加槟榔、枳实、山楂、瓜蒌、萝卜子，去甘草、枳壳、苍术。虚汗，加附子，去苍术、藿香。胃寒呕哕发呃，加丁香、茴香、良姜，去官桂、甘草、苍术。
姜三片，水煎，磨入木香调服。
外用炒姜同药渣揉肚，急用盐汤灌下，吐得物出为好，及刺委中穴，血出甚妙。夏月暑热多餐，饮食生冷，停滞胸腹不化，腹硬绞痛，不得吐泻，亦是内寒乾霍乱，用前调中汤加减治之。
●藿香正气散加减
治异乡人初到地方，不服水土，或吐或泻，或胸腹饱闷、或肿胀，不吐不泻者，俱可治。
藿香　苍术　厚朴　陈皮　砂仁　香附　半夏　甘草
泻，加白术、乌梅、炒山药。饱闷，加益智、大腹皮。呕吐，加山药、乌梅、炒米、炒白术。腹痛，加木香、茴香。发肿气急，加苏子、桑白皮、木通、猪苓、木香、大腹皮，去甘草。小便短赤，加木通、猪苓、栀子、车前，去甘草、半夏。胸腹饱胀，或四肢浮肿，如不吐泻者，可加萝卜子、枳壳、大腹皮、木通，去甘草、半夏。内寒手足冷，脉沉细，加乾姜、官桂。内热烦渴，加乾姜、黄连、栀子、乌梅，去半夏、甘草。
煎同前。
霍乱，脉浮洪，生；微迟，死。
霍乱者，挥霍撩乱是也。内有所积，外有所感，阳不上升，阴不下降，以致此疾。仲景曰：邪在上焦则吐，邪在中焦既吐且利。此为急病也。甚则转筋，乃血热之急。又有乾霍乱，则为死症，欲吐不吐，欲利不利，俗谓之绞肠痧，死在须臾，升降不通故也。法曰：既有其入，必有所出。今有其入，不得其出者，否也，塞也，必提其气，最是良法。
田氏考之曰：医之用药，如帅之用兵。《本草》云：良医不能以无药愈疾，犹良帅无兵不足以胜敌也。故用药如用兵之法。治霍乱如用兵之急，不可缓也。仲景曰：热多饮水者，五苓散；寒多不饮水者，理中汤。若病将愈，更不可就食粟米汤。粟米入胃，速死无救。《本草》：粟米能养胃气，去脾胃中之热。霍乱之后，脾胃极虚，不能化物，一补之间，胃气不行，去死速矣。且如人之将危，以利刃锯其首，岂有生乎？若吐泻之后多时，方可少少与之，以迟为妙。
●半夏汤
治霍乱转筋，吐泻不止。
半夏曲　茯苓　淡桂　甘草　酒芩　苍术　红花　厚朴　人参　白术
共为末，渴者凉水调服，不渴者温水调服。丹溪曰：转筋，男子以手挽其阴，女人以手牵其乳近两旁，《千金》妙方也。
●五苓散
治发热欲饮水。心神恍惚，加辰砂二钱。
白术　赤茯苓　猪苓（各二钱四分）　泽泻（四钱）　官桂（一钱六分）　
共为末，大人三钱一服，热水调下。
●理中汤
治吐泻不止。不饮水，身冷汗出，方可用此。
人参（三钱）　白术（三钱）　乾姜（三钱）　甘草（三钱）　
《三因》：加附子水煎。
●六和汤
治霍乱吐泻，两脚转筋，四肢厥冷。
半夏　杏仁　甘草　缩砂　藿香　木瓜　赤茯苓　厚朴　香薷　白扁豆
姜三片，枣一枚，水煎服。

呕吐  ***************************
呕吐者，胃经病也。有声有物谓之呕吐，有声无物谓之乾呕。《内经》云：木陈者，枝叶枯，病深者，其声哕。哕为重病。若是胃寒呕哕，吐清水冷涎，脉沉迟者，是寒吐，用理中汤加减。胃热烦渴，呕哕，脉数，是热呕，用黄连竹茹汤加减。发热，呕吐不止者，用柴胡汤加减。饱闷作酸呕吐者，是停食吐，用香砂平胃散加减。烦热，呕哕吐痰者，是痰火吐，用二陈汤加减。寒水停胃呕吐者，用茯苓半夏汤加减。久病呕吐者，是胃虚不纳穀也，用六君子汤加减。湿霍乱、乾呕与夏月伏暑各有法治。止吐之心徐徐服之，不可急用，急则转吐而不纳矣。
●理中汤加减
治胃寒，呕吐清水冷涎。
人参　茯苓　白术　乾姜　半夏　陈皮　藿香　丁香　砂仁　官桂
寒极，手足冷，脉微细，吐不止，加附子，去官桂。若烦渴，加神砂、炒米。
姜三片，乌梅一个，水煎，不拘时徐徐服。
●黄连竹茹汤
治胃热烦渴呕吐。
黄连姜汁炒　竹茹　山药炒　人参　白术　茯苓　陈皮　白芍　麦冬　甘草　炒米
发热，加柴胡。
乌梅一个，枣二枚，水煎，不拘时徐徐服。
●二陈汤加减
治痰火呕吐。
茯苓　半夏　陈皮　甘草
加白术　人参　竹茹　砂仁　麦冬　乌梅　炒山药
姜一片，枣二枚，水煎，不拘时徐服。
●茯苓半夏汤
治伤寒水停胃，呕吐。
茯苓　半夏　陈皮　甘草　苍术　厚朴　砂仁　藿香　乾姜　乌梅
姜一片，水煎，不拘时徐服。
●六君子汤加减
治久病胃虚呕吐。
人参　白术　茯苓　白芍　山药　当归　藿香　砂仁　乌梅　莲肉　半夏　陈皮　甘草　炒米　乾姜（少许）　
姜一片，枣二枚，水煎，不拘时徐徐服。
恶心者，心中兀兀然无奈，欲吐不吐，欲呕不呕，为恶心。此非心经病，病在胃口有寒、有热、有痰、有胃虚、有停食、水。其治法同。
●香砂平胃散
治伤食呕吐。
方载伤食条内。
呕吐，脉虚细，吉；实，大凶。
论曰：呕吐有三种之分，有声无物谓之哕，有声有物谓之呕吐。丹溪之论：当分气血受之。气受病令人多呕，血受病令人多吐，气血受病，有声有物谓之呕吐。河间曰：火气炎上，痰隔中焦，食不得下。有气逆者，有寒气郁于胃口者，但因火与痰者为多。大抵呕吐皆是上焦受邪。今胃为受纳之司，胃气不和，病所生也。
田氏考之曰：胃中有火，膈上有痰，满而上逆，不得下降。《经》曰：诸逆上升属火，正谓此也。又有久病呕吐者，乃因胃气大虚，不纳穀也。有夏月伏暑在内而呕吐者，有酒食过多、气不胜食而呕吐者。后二经之病不分气血受之，但随经取症，从症用药，虚补实泻，自然之理。清火化痰，丹溪之法。凡人节饮食，寡嗜欲，不失四时之调养，则胃气和平，何呕吐之有？
●降火化痰汤
治痰隔中焦呕吐。
陈皮　半夏　茯苓　甘草　栀子（炒）　黄连（姜炒）　前胡　白术　白芍　神麴
姜一片，水煎服。
●和中桔梗汤
治上焦热气上冲呕吐，酒食过多并皆治之。
桔梗　陈皮　枳实　茯苓　白术　厚朴　半夏曲　黄连　白芍
姜水煎服。
●加减苏子降气汤
治气逆而呕吐。
当归　甘草　前胡　厚朴　陈皮　官桂　半夏曲　竹茹　香附　青皮　白术　藿香
姜水煎服。
●安胃和中汤
治久病胃虚而呕吐者，寒气在胃口而呕吐者。
半夏　白术　槟榔　木香　甘草　茯苓　藿香　人参　陈皮　厚朴
姜水煎服。
●加减五苓散
治夏月中暑呕吐。
猪苓　泽泻　白术　茯苓　官桂　人参　白扁豆　厚朴
共为末，冷水调服。

膈噫  ***************************
膈噫者，年老之人阴血枯藁，痰火气结，升而不降，饮食不下，而成此病也，用当归养荣汤加减。年少之人有患此病者，胃脘血燥不润便，故塞，用生津补心汤加减。大凡膈噫病翻胃，不可服辛热香燥，最能耗血。粪如羊屎者不治，大肠无血故也；口吐白沫者不治，俱惫故也。
●当归养荣汤
治老年膈噫。
当归　熟地　白芍　茯苓　贝母　枳实　瓜蒌　陈皮　香附　抚芎　苏子　沉香　厚朴
姜一小片，枣二枚，水煎，入沉香末，调竹沥服。
●生津补血汤加减
治年少胃脘血燥，故塞。
当归　熟地　生地　白芍　茯苓　枳实　陈皮　苏子　沉香　贝母　砂仁　黄连（炒）　
姜一小片，枣二枚，水煎，入沉香末，调竹沥服。
膈噫，脉气虚、浮缓无力。有痰，寸关滑数；血虚，数而无力；有火，数而有力。
百病之始，皆损伤胃气者多也。《经》曰：「二阳之病发心脾。」心主血，心受病则血不流；脾主味，脾受病则味不化，味不化则胃气衰矣。日久元气不足，胃脘渐干，所谓无血故也。丹溪曰：乾藁在上而近于咽者，饮水可行，食物难入，或可少食，名之曰噎。其藁在下而近于胃者，食虽可入，难尽入胃，良久复吐，名之曰膈。二者之病与翻胃相同，其名则异也。若胃气和平，诸经不得相失，则脏腑之火不起，金水二气有养，阴血自生，肠胃津液传化不少，有何噫之有也？
田氏考之曰：此病多因内伤、外感，气虚、血虚，有痰、有火，清气返行浊道，三阳内结不行，以致此疾。张鸡峰曰：「噎当是神思间病，惟内观自养可以治之。」此言深中病情。法当气虚补气，血虚补血，有痰化痰，有火降火。老年者不治，粪如羊粪者不治，口中出沫、但见大者不治。皆因肠胃津少，气血虚急，此三者之症所以故不治也。又不可用香燥之药，服之令人速死。当薄滋味为主。惟牛乳可食，牛乳能润肠胃。若不如此，十无一生也。
●加减四物汤
治血虚噎膈。
芍药　当归　南芎　熟地　黄连　贝母　薏苡仁　瓜蒌　白术　厚朴　香附　人参
姜一片，水煎服。
●加减四君子汤
治气虚。此药下保和丸。
人参　白术　茯苓　甘草　陈皮　半夏　黄连　贝母　竹茹　藕汁
姜一片，水煎服。
●清火益胃汤
治痰火胃虚。
陈皮　黄连　厚朴　茯苓　甘草　黄芩　吴茱萸　白术　知母　前胡　麦冬　贝母　五味子
煎法同前。

翻胃  ***************************
翻胃者，吐食而不纳也，俗言转食。病名虽不同，法皆一体。年老之人多有此病。用安胃汤加减治之。
●安胃汤
人参　白术　茯苓　当归　半夏　山药　陈皮　川黄连　藿香　砂仁　乌梅　甘草　乾姜（煨）　建莲肉
姜一片，枣二枚，水煎，不拘时服。
