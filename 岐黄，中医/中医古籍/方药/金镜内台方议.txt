
序  ***************************
医道与儒道通，《素问》起于轩黄，《难经》起于秦越，犹之经也。医方始于张仲景，犹之传也。汉唐以后，青囊一术，各标识解，谓之注疏也。胶柱刻舟者，依画样之临摹；翻案倒局者，哆金针之暗渡。于是有过高者出，谓方书可付祖龙曰医者意也。夫以意为文犹自误，以意为方则误人，方可废乎？但释方与用方者，不免毘于阴阳耳。仲景之有内台方也，人尽习之。至建安许宏之有方议，未流传也。余得而谛观之，虚实强弱有禀，燥湿寒热有气，君臣佐使有序，因革损益有宜。大都问答彷之《素问》、释疑彷之《难经》。令不知医者，自病自药，简方俱可无误；令深于医者，鉴经重权衡、毫釐千里之辨，不敢轻下一匕。譬之解经者，订注疏之讹，亦补经传之缺，以仁术生人，较之以学术杀人者，不大有补于世哉？信医道之通于儒也。而余尤念医道之通于治，盖亦有脉与治焉。元气神气，张弛各以其时，犹之治本治标，缓急一随其候。若外邪宜用治标法，而反泄神气以填之；内虚宜用治本法，而反弛神气以溃之，恐望气察色，俞跗已却走矣。信惟具医国全副精神，达权通变，因寿元于消息之微，转生机于呼吸之介，而后旺者不衰，衰者可旺，伊耆世界，将复见之。则余之流传此方议，并载穴道经络图，以当隔垣之视也，岂直以医道哉！然儒者而知此医道也，于治道思过半矣。
西蜀冯士仁题


卷之一  ——————————————————————————————————————————————————————————————————————————————————————————

桂枝汤  ***************************
治自汗恶风，头疼体痛，发热，脉浮缓，名曰中风。
桂枝　芍药（各三两）　甘草（二两）　生姜（三两）　大枣（十二枚，劈）
上㕮咀，以水七升，慢火煎至四升，去滓，适寒温，服一升。服已须臾，歠稀粥，以助药力。以被温覆，令一时许，遍身漐漐出微汗则佳，不可令如水淋漓，病必不除。若一服汗出病瘥，停后服，不必尽剂。若不汗，更服，依前法；又不汗，再服。若病重者，一日夜服尽一剂；病证仍在者，服至二、三剂，汗不出者，乃绝证也。面食、五辛、酒酪、生冷等物忌之。
〔桂枝汤议〕
议曰：中风者，乃风邪之气伤人卫气而成此证也。卫气受风则强，强则自汗出而常恶风；卫强则荣弱，荣弱则发热、头体痛、脉浮而缓。是以自汗、恶风、发热、头体痛、脉浮而缓者，乃中风证也。经曰：风淫于内，以辛散之，以甘缓之。乃用桂枝为君，以散邪气，而固卫气。桂枝味辛甘性热，而能散风寒，温卫气，是辛甘发散为阳之义也。芍药味酸性寒，能行荣气，退热，理身痛，用之为臣。甘草、大枣味甘而性和，能谐荣卫之气，而通脾胃之津，用之为佐。生姜味辛性温，而能散邪气，用之为使。先圣配此五味之药，以治伤寒者，乃专主中风之证，而行解肌之法也。若非自汗恶风之证，不可服也。经曰桂枝下咽，阳盛则毙者是也。
〔议用桂枝汤法〕
议曰：桂枝汤乃伤寒中解肌正法也。若自汗出，恶风寒，脉浮缓，不问有热无热，头体痛与不痛，便是中风证也，桂枝用之无疑。若是自汗恶风，脉却不浮缓，或沉紧、浮数等类，乃是风寒共伤，入于经络，未全在表，桂枝汤未可尽用，只宜桂枝麻黄各半汤微解之，以候其定。若是自汗恶风，更加内实烦热，脉洪大者，此乃风邪与热邪共相攻也，桂枝犹未可用，只宜《外台》升麻解肌汤加桂枝主之。若是伤寒四五日，失于解肌，脉息左右不同，或浮或洪，内热烦渴，又兼恶风有汗者，此乃表里均见也，虽宜解肌，桂枝不可用也，只宜《外台》芸蒿汤加桂枝，取汗为度。张仲景法中用桂枝最多，虽然识破古人用法之要也，若非自汗恶风脉浮者，不可尽用也。
〔桂枝汤戒〕
议曰：伤寒乃热病，复用桂枝辛热之剂发汗，不可不知戒慎也。张仲景曰：有汗不得服麻黄，无汗不得服桂枝。又曰：桂枝本为解肌，若其人脉浮紧，发热汗不出者，不可与也。常须识此，勿令误也。又曰：若酒客病，不可与桂枝汤。又曰：伤寒脉浮，自汗出，小便数，心烦，微恶寒，脚挛急，此乃阴阳皆虚也，不可汗之，宜甘草乾姜汤、芍药甘草汤，反与桂枝汤欲攻其表，此误也。又曰：桂枝下咽，阳盛则毙。以此推之，桂枝汤乃专主中风解肌之法，若妄用之，必致其咎。明智之士，不可不慎焉。若证果系中风，非桂枝又不能取效也。凡服桂枝汤吐者，其后必吐脓血也。
〔议用桂枝〕
议曰：桂枝者，乃取桂之枝梢细薄者用之。以其轻扬而能发散也，非若肉桂之厚者也。若混而用之，少见功效。《三因方》中乃用桂心，亦有乖讹。且桂心能入心，肉桂能治五脏之气，桂枝能治表邪也。若以伤寒发散风邪，必用桂枝也。
〔议用芍药〕
议曰：赤芍药性寒，能泻荣气；白芍药性平，能补荣气，虽皆芍药，补泻不同。仲景桂枝汤中只言芍药，不言赤白。《圣惠方》用赤芍，孙尚方用白芍，许叔微亦用白芍。且寒伤荣，风伤卫，此桂枝汤乃救风伤卫气者也。卫气既伤，荣气有强有不强，不可尽以为荣弱始发热也。若证果恶风自汗，脉皆阳浮而阴弱，又复迟缓，此乃荣弱无疑，此必用白芍药以补荣而固其卫。如经中所云荣弱卫强，故使汗出是也。如证自汗恶风，脉却阳浮而阴盛，荣脉反壮，其内热盛，又更其人禀质素壮，血气有馀，此必用赤芍药以泻其盛经之气也，岂可反补哉？自张氏今往寥寥数千载间，圣道遥远，人鲜能明。考之圣经，不言而会。如桂枝加芍药汤，乃下之腹满时痛，属太阴，此脾虚也，故用白芍以补之。如桂枝加大黄汤，乃下之因尔腹满大实痛，乃脾气实也，故用赤芍药加大黄以利之。如建中汤、当归四逆汤、真武汤等，皆用白芍。如大柴胡汤、葛根汤、麻黄升麻汤，皆用赤芍。此皆古人所蕴未言之妙也，惟智者能推究之。
〔桂枝汤证〕
太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣乾呕者，桂枝汤主之。
太阳病，外证未解，脉浮弱者，当以汗解，宜桂枝汤主之。
太阳病，下之后，其气上冲者，与桂枝汤。
太阳病，先发汗不解，复下之，脉浮者不愈。浮为在表，而反下之，故不愈。今脉浮，故知在外，当须解外则愈，宜桂枝汤。
病常自汗出者，此为荣气和，荣气和者，外不谐矣，以卫气不共荣气和谐故尔。以荣行脉中，卫行脉外，复发其汗，荣卫和则愈，宜桂枝汤。
病人脏无他疾，时发热自汁出而不愈音，卫气不和也，先其时发汗则愈，宜桂枝汤。
伤寒，不大便六七日，头痛有热者，与承气汤；小便清者，知不在里，仍在表也，当鬚发汗，宜桂枝汤主之。
伤寒，发汗解，半日许复烦，脉浮数者，可更发汗，宜桂枝汤。
伤寒病，医下之，清穀不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。
太阳病，发热汗出者，此为荣弱卫强，故使汗出，欲解邪风者，宜桂枝汤。
伤寒，大下后，复发汗，心下痞，恶寒者，不可攻痞，先解表，表解乃可攻痞。解表宜桂枝汤，攻痞宜大黄黄连泻心汤。
太阳病不解，热结膀胱，其人如狂，血自下，下者愈。其外不解者，尚未可攻，先解外。外解已，但小腹急结者，乃可攻之，宜桃仁承气汤。其解外者，宜桂枝汤。
太阳病，头痛发热，汗出恶风者，桂枝汤主之。
太阳病，外证未解，不可下也，下之为逆，宜桂枝汤。
阳明病，脉迟，汗出多，微恶寒者，表未解，宜桂枝汤。
病人烦热，汗出则解，又如疟状，日晡所发热者，属阳明也。脉实者宜下之，脉浮虚者宜汗之。下之宜大承气汤，汗之宜桂枝汤。
太阴病，脉浮者，可发汗，宜桂枝汤。
厥阴病，下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。
霍乱病，吐利止而身痛不休者，当消息和解其外，宜桂枝汤小和之。
议曰：仲景所用桂枝汤者，一十九法，今复书于此，非但使人必合此法，方用桂枝汤，乃使后人逐条细读，精详义味，方见古人用药之意，庶几乎其有得矣。惟智者悟乎此，则八方开通，洞然无碍。愚者肢柱鼓瑟，不足与语也。
〔服桂枝汤后〕
服桂枝汤，大汗出后，大烦渴不解，脉洪大者，白虎加人参汤主之。
服桂枝汤，大汗出，脉洪大，表证仍在者，与桂枝汤如前法；若形如疟，日再发者，汗出必解，宜桂枝二麻黄一汤。
太阳病，初服桂枝汤，反烦不解者，先刺风池、风府，却与桂枝汤则愈。
凡服桂枝汤吐者，其后必吐脓血也。
伤寒，脉浮，自汗出，小便数，心烦，微恶寒，脚挛急，反与桂枝汤欲攻其表，此误也。得之便厥，咽中干，烦躁吐逆者，作甘草乾姜汤与之，以复其阳；若厥愈足温者，更作芍药甘草汤与之，其脚便伸；若胃气不和谵语者，少与调胃承气汤；若重发汗，复加烧针者，四逆汤主之。
议曰：服桂枝汤后，有大汗出而解者；有不汗出而亦解者；有汗出而表解里反热者；有汗出而不解者，此又临期消息而详度之。辨其表里，察其阴阳，究其盛衰，定其虚实，无不应也。
〔疑问〕
问曰：中风证，本自汗，又复发汗者何也？
答曰：风伤卫气，则卫气不固，时自汗出者，乃身中时常有微汗濈濈然，非有大汗也。必用桂枝汤以固卫气，而解肌表中之邪风。必作一阵大汗出，则风邪皆散也。
问曰：中风证，有服桂枝汤无汗出者，复用麻黄汤发之可否？
答曰：有汗不得服麻黄，无汗不得服桂枝，此伤寒禁戒也。若中风服桂枝汤不汗出，必再服桂枝汤。若二、三剂不汗出者，乃死证也。若用麻黄汤强发之，汗出必燥竭而死也。
问曰：桂枝下咽，阳盛则毙何也？
答曰：阳盛阴虚，下之则愈，汗之则死是也。如阳明病，脉长盛而实，发热自汗出，反恶热，此乃阳盛阴虚，当以大承气汤下之。若不明者，因见烦热多汗，妄为中风，以桂枝汤治之，以刚配刚，热极则死也。
问曰：桂枝汤发汗复用姜、枣，麻黄汤发汗不用姜、枣何也？
答曰：桂枝汤治表虚，麻黄汤治表实。表虚者津液外泄，故用姜、枣以通脾气而行津液；表实者津液内固，只专于发汗，故方中不用姜、枣也。

桂枝加葛根汤  ***************************
治太阳病，项背强[几][几]，反汗出恶风者。
桂枝　芍药（各五两）　甘草（二两）　葛根（四两）　生姜（三两）　大枣（十二枚）
上㕮咀，以水七升，先煮葛根，减二升，内诸药，再取三升，去滓服。覆取微汗，此亦解肌之法。
〔汤议〕
议曰：汗出恶风者，乃中风证也，属桂枝汤主之。今此汗出恶风而反[几][几]，又复项背强者，乃风盛于表也，此属桂枝汤中加葛根主之。[几][几]者，如鸟飞伸颈之貌。既项背强，又复[几][几]者，当无汗。令反汗出恶风者，故知风盛于表也。葛根性平，能祛风邪解肌表，以此用之为使。而佐桂枝汤之用，以救邪风之盛行于肌表也。
〔议注方无定略〕
议曰：古之一方治一证，如今之律令一款治一罪，不可不明白议断。如葛根汤方与桂枝加葛根汤方，虽曰大同，而实异。葛根汤中有麻黄，乃治项背强[几][几]，无汗恶风者，此乃发散之方。桂枝加葛根汤中无麻黄，乃治项背强[几][几]，反汗出恶风者，此乃解肌之方也。只此无汗与反汗出二者，差之毫釐，谬以千里。此张氏千载之下，不言而会者。今本方注中又言恐不加麻黄，后方中又言先煮麻黄去上沫，方中又不书麻黄，如此含糊不明，使无定略。且仲景《伤寒论》方传之于世，亦千百载下，其中精思智达者，能几人焉。或依方鄙俚之徒，鲜有未误者也。今此校正，永当为法。

桂枝加厚朴杏子汤  ***************************
治太阳病，下之微喘者，表未解也。
桂枝汤中加厚朴二两、杏仁五十个。
上如法煎之。
〔汤议〕
议曰：下后大喘者，则为里气大虚，邪气传里，正气将脱也，多为不治。下后微喘者，则为里气上逆，邪气在表，故属此汤主之。与桂枝汤以解表邪，加厚朴、杏仁为佐，以下逆气也。此乃太阳病，热甚内实，用大柴胡汤主下者，为有表邪未尽，脉未沉实，下之多有此证，宜用此汤。若是阳明病，脉沉实，内热烦闷，下之微喘，胸膈不快者，又属小陷胸汤主之。智者精思详焉。经云，喘家作，桂枝汤加厚朴、杏子佳，正此义也。

桂枝加附子汤  ***************************
治太阳发汗，遂漏不止，其人恶风，小便难，四肢微急，难以屈伸者，此乃温经救急之法。
本方中加附子一枚，炮，去皮脐。
上咀，白水煎，食前通口服。
〔汤议〕
议曰：病人阳气不足，而得太阳病，因发汗，汗就出多不能止，名曰漏也。或至二三日不止，其人反恶风，此乃阳气内虚，而皮腠不固也。又小便难者，汗出多则亡津液，阳气内虚不能施化也。四肢者，诸阳之本。今亡而脱液，则四肢微急，难以屈伸。故与桂枝汤中加附子，以温其经而复其阳也。
〔疑问〕
问曰：附子性大热，今此太阳病服之，得无咎乎？
答曰：阳极生阴，阴极生阳，此必然之理。今本太阳病，汗而成漏，则阳气脱泄，其阴将长，纵用姜、桂，亦无所应，必须附子刚烈之性，方能复其正阳之气，而温其经。用之既正，则无咎也。此乃伤寒法中温经救急之法也。

桂枝去芍药汤  ***************************
治太阳病下之后，脉促胸满者。
本方中去芍药用之。
上如法。
〔汤议〕
议曰：太阳病不应下而下之，则脉促胸满。此为表邪未尽而动脏腑，则邪结于胸中而不得散，阳气内虚荣卫奔乱。其脉促也，不可便言结胸，只属桂枝去芍药汤主之。芍药能益阴气，令邪客胸中，阳气内虚，不宜益其阴也，故去之。

桂枝去芍药加附子汤  ***************************
治同前，更加微寒者。
本方中去芍药加附子。
上如前法。
〔汤议〕
议曰：太阳病，发汗后成漏者，为真阳虚脱也，故与桂枝加附子汤，以温其经而复其阳。今下后脉促，胸满微恶寒者，亦为阳虚阴盛，邪在胸中，不可发汗，只得与附子以复阳温经；与桂枝以散其邪也。
〔疑问〕
问曰：阴盛者可发汗，因汗多而成漏，则恶寒，与附子服之无疑。今此阳盛者可下，既下之，脉促胸满，微恶寒，便与附子服之，恐有阳盛之剧，诚为涉疑。
答曰：此太阳病阳气未实，而表邪未解，下之太早，则阳气内虚，故微恶寒；表邪未解，故脉促胸满。急者治其标，必用附子以先救其阳，去芍药以损其阴。此乃太阳经下之不应也，至若阳明经下之太早者，乃成结胸，与此又不可同论也。

桂枝麻黄各半汤  ***************************
（一名麻黄芍药汤。此即桂枝汤中加麻黄杏仁也。）
治太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更汗、更下、更吐也；面色反有热色者，未欲解也，以其不能得小汗出，身必痒，宜桂枝麻黄各半汤主之。
桂枝（三两）　芍药（三两）　甘草（二两）　麻黄（三两）　杏仁（七十个）　生姜（三两）　大枣（十二枚）
上㕮咀，白水煎服，取微汗。
〔汤议〕
议曰：桂枝汤治表虚，麻黄汤治表实，二者均曰解表，霄壤之异也。今此二方合而用之者，乃解其表不虚不实者也。如三阳之邪，传经八九日当已，今此不已，反如疟状者，乃先发表不尽，微滞于经而不得出，故一日二三度发也；不呕，清便自可者，乃里证已退也。因脉微缓，知其欲愈。若面色反有热色者，知再与，小汗出必解也。故与桂枝汤中加麻黄、杏仁，以取小汗也。
〔疑问〕
问曰：此一汤只治前一证也，更可治他证否？
答曰：圣人用法，如泉井之不穷，源深而流长，根盛而叶茂。且此一方，变化无尽，在人善取者，用而神之。如中风证见寒脉，若用桂枝汤又干浮紧；若用麻黄汤又碍自汗出，故以此方主之。如伤寒证见风脉，若用麻黄汤又干脉浮缓，恐汗出反成漏；若用桂枝汤又碍无汗出，服之恐烦躁闷乱，故以此方主之最良。今略以此二者辨之，则变化无穷矣。

桂枝二麻黄一汤  ***************************
治太阳病，若形如疟，日再发，汗出必解。
桂枝　芍药（各二两）　甘草　麻黄（各一两）　杏仁（十六个）　生姜（一两）　大枣（五枚）
上如法，取微汗。
〔汤议〕
议曰：圣人之用方，如匠者之用规矩，分毫轻重不敢违越。且《伤寒》之方一百一十有三，其中用桂枝、麻黄者大半，非曰繁复，在乎分两之增减也。如桂枝汤加胶饴、增芍药，又曰小建中汤；加葛根、麻黄，又曰葛根汤；如麻黄汤加石膏，又曰大青龙汤。若此者，不可尽纪，在乎智者之能精鉴也。今此一证，乃是服桂枝汤大汗出后，其形如疟，日再发者，是原发汗不尽，馀邪在经所致也。为其先发汗后，是以少与麻黄汤，多与桂枝汤，再和其荣卫，取微汗则解也。

桂枝去桂加苓术汤  ***************************
治服桂枝汤，或下之，仍头项强痛，翕翕发热，无汗，心下满微痛，小便不利者。
芍药（三两）　甘草（二两）　茯苓　白术（各三两）　生姜（三两）　大枣（十二枚，劈）
上㕮咀，白水煎，食前服。
〔汤议〕
议曰：服桂枝汤，或下之，表邪当解，仍头项强痛，翕翕然发热，无汗者，为邪犹在表也。心下满微痛，小便不利者，为有停饮在胸中，故使然也。去桂枝者，为无汗；加茯苓、白术者，以去停饮而利小便也。
〔疑问〕
问曰：头项强痛，翕翕发热，已经汗下后，又加心下满微痛，此乃结胸欲成，何缘作停饮治之也？
答曰：馀证皆似结胸，但以小便不利者，知非结胸，乃停饮也。

桂枝新加汤  ***************************
治发汗后，身疼痛，脉沉迟者。
本方中加生白芍、生姜各一两，人参三两。
上㕮咀，白水煎，通口服，不必取汗。
〔汤议〕
议曰：发汗后，身疼痛者，馀邪未尽也。脉沉迟者，荣血不足也。故与桂枝汤以解馀邪，加白芍药以益血，加人参、生姜以益正气而散邪也。
〔疑问〕
问曰：经云，病发热头痛，脉反沉，若不差，身体疼痛者，当救其里，宜四逆汤。今此身疼痛，脉沉迟，又用桂枝新加汤何也？
答曰：发热头痛为表，表有病者，脉当浮。今脉反沉，当愈也。既不愈，又身疼痛者，此为内虚寒甚也。其人必大小便清利，不能饮冷，此属附子、乾姜温之。今此身疼痛，脉沉迟，乃发汗后血虚之故也。其人必大小便不多，此不可与姜、附，只宜白芍、人参之类，调气养营卫而自已也。

桂枝加桂汤  ***************************
治烧针令其汗，针处被寒，核起而赤者，必发奔豚，气从小腹上冲心，灸其核上各一壮，与此方主之。
本方中加桂二两。
上如法煎，通口服。
〔汤议〕
议曰：俗间多有烧针焠火之法，以治黄病等证，反成殃咎。令此烧针发汗，则损阴血而惊动心气。心气因惊而虚，则触动肾气，发为奔豚。先灸核上以散其寒，次与桂枝加桂汤以泄奔豚之气也。

桂枝加芍药汤  ***************************
治太阳病反下之，因而腹满时痛者，属太阴。
本方内更加白芍药三两。
上㕮咀，白水煎，通口服。
〔汤议〕
议曰：表邪未罢，因而下之，邪气乘虚传于太阴脾经，里气不和，故腹满时痛。此乃虚邪也，与桂枝汤以解之，加白芍药以和里。且白芍药性平，而能益脾安中止虚痛也。

桂枝加大黄汤  ***************************
治证同上，因而大实痛者。
本方内加大黄一两，赤芍药一两。
上㕮咀，白水煎服。
〔汤议〕
议曰：表邪未罢，若便下之，则虚其中，邪气反入里。若脉虚弱，而腹满时痛者，乃脾虚也，不可再下，急与桂枝加芍药汤以止其痛。若脉沉实，大实而痛，以手按之不止者，乃脾实也，急宜再下，与桂枝汤以和表，加芍药、大黄以攻其里。且赤芍药性凉，而能泻血中热，大黄能除其实，泻其脾也。
〔疑问〕
问曰：桂枝加芍药汤用白芍药，加大黄汤用赤芍药，二证皆同，何得有异？
答曰：白芍药能补脾止痛，赤芍药能泻脾止痛。前证加芍药汤乃治虚邪，后证加大黄汤乃治实邪，以此虚实之不同，故补泻之有异。非明智者，孰能辨之？
〔汤戒〕
经云：太阴为病，脉弱，其人续自便利，设当行大黄、芍药者，宜减之，以其胃气弱，易动故也。

桂枝越婢汤  ***************************
治太阳病，发热恶寒，热多寒少，脉微弱者，此无阳也，不可发汗，宜此方主之。
桂枝　芍药　甘草　生姜（各一两）　麻黄（七钱半）　石膏（一两半）　大枣（四枚，劈）
上七味，㕮咀，白水煎服。
〔汤议〕
议曰：前桂枝麻黄各半汤证云，太阳病，得之八九日，如疟状，发热恶寒，热多寒少，脉微缓者，为欲愈也；脉微而恶寒者，此阴阳俱虚，不可更汗、更吐、更下也；面色反有热色者，未欲解也，宜桂枝麻黄各半汤主之。今此一证，亦与前证大同，为脉微弱，此无阳，不可发汗，宜桂枝越婢汤。且此汤亦即桂枝麻黄各半汤中减杏仁加石膏也。杏仁能发汗，故去之；石膏能去虚热，故加之。
〔疑问〕
问曰：汤名越婢，其义何取？
答曰：婢即脾也，岁久传写之误。经注虽曰脾为卑脏，卑者若婢，此非成无己之语，乃后人穿凿强注之耳。所谓越婢汤者，以石膏、麻黄、甘草发越婢之正气，以通行于津液，而散虚邪之留滞于经而不去者。此因脉微弱无阳，而不敢大汗者之所设也。

桂枝甘草汤  ***************************
治发汗过多，其人叉手自冒心，心下悸，欲得按者，此方主之。
桂枝（四两）　甘草（二两，炙）
上㕮咀，以水三升，煮取一升，去渣顿服。
〔汤议〕
议曰：汗者心之液，汗出太多，则心液不足，故心下悸，欲得按也。与桂枝之辛，走肺而益气。甘草之甘，入脾而缓中。又桂能益心气，故用此方主之也。

桂枝救逆汤  ***************************
治伤寒脉浮，医以火迫劫之，亡阳必惊狂，卧起不安者，桂枝救逆汤主之。
桂枝（三两）　甘草（二两）　生姜（三两）　大枣（十二枚）　牡蛎（五两）　龙骨（四两）　蜀漆（三两）
上以水一斗二升，先煮蜀漆，减二升，内诸药，再取三升，去渣，温服。
〔汤议〕
议曰：伤寒脉浮，当服桂枝麻黄汤以发其汗，医者反以火迫劫之，则汗大出不止，而亡其阳。汗者心之液，亡阳则心气虚，又火邪内迫，则心神浮越，故惊狂卧起不安。与桂枝汤以解未尽表邪，去芍药而减阴气，加蜀漆之辛以散火气，加龙骨、牡蛎之涩以固阳汗之走泄者也。此乃救坏病之法也。

桂枝龙骨牡蛎汤  ***************************
治火逆下之，因烧针烦躁者，此汤主之。
桂枝（一两）　甘草　龙骨　牡蛎（各二两）
上为末，以水五升，煮取三升，去渣，温服。
〔汤议〕
议曰：先因火逆，复以下之，里气内虚，又加烧针，仅为火热所烦，则心神不安，故烦躁。经曰太阳伤寒者，加温针必惊也。故与桂枝以散经中之邪，除芍药恐益阴气，加龙骨、牡蛎以收敛浮越之正气也。

桂枝人参汤  ***************************
治太阳病，外证未除，而数下之，遂协热而利，利下不止，心下痞鞕，表里不解者，此方主之。
桂枝（四两）　甘草（炙，四两）　人参　白术　乾姜（各三两）
上五味，以水九升，先煮四味，取五升，内桂再煮取三升，温服。此即理中汤加桂也。
〔汤议〕
议曰：表证未除，而数下之，重虚其里，邪气乘虚而入，则协热遂下利不止，而心下痞鞕。若表解而下利心下痞鞕者，属泻心汤。今此表里不解而下利心下痞者，必须先解表而后攻痞。故与桂枝以解表，人参、白术以安中止泻，加乾姜以攻痞而温经，甘草以和缓其中。此未应下而下之，以虚其中者主之也。
〔疑问〕
问曰：下利不止而心下痞鞕者，此属生姜泻心汤。今此下利而心下痞鞕，又与桂枝人参汤何也？
答曰：泻心汤治表气已解，胃中不和而心下痞鞕，腹中雷鸣下利者主之，其脉必不浮也。令此表未解而便数下之，故协热而利，心下痞鞕。以其脉浮，故知表里不解。与桂枝人参汤，和解表里者也。

桂枝附子汤  ***************************
治伤寒八九日，风湿相搏，身烦疼，不能自转侧，不呕不渴，脉浮虚而涩者，此方主之；若其人大便鞕，小便自利者，去桂加白术主之。
桂枝（四两）　附子（三枚）　甘草（二两，炙）　生姜（三两，切）　大枣（十二枚）
上五味，以水六升，煮取二升，分温去滓服。
〔汤议〕
议曰：伤寒至八九日之后，邪当传里。今此八九日后，身体烦疼，不能自转侧，又不呕不渴，脉浮虚而涩者，非为表证。脉浮为风，脉涩为湿；烦则为风，身疼为湿，乃风湿证也。与桂枝汤去芍药以治风，加附子以散表中之风湿寒邪也。此汤须用脉浮虚而涩，无热不渴，身体烦疼，不能转侧者，方可服也。若是风湿热证，脉紧数者，不可服也。又当于《外台》求之。
〔疑问〕
问曰：此书皆是伤寒之法，又兼此风湿之证杂之何也？
答曰：此人先有湿气，因伤中风寒，合而成证，以此添入伤寒法中。昔自祖师张仲景开化以来，此风湿、痓、暍、风温、湿温等证，皆在金镜外台法中，因三国混乱，书多亡失，外台之书流荡不全，因王叔和得伤寒足六经之法，集成《伤寒论》，间得风湿数篇，杂入此中，故曰痓、暍、湿三种，宜应别论，惟得正传者方知之。


卷之二  ——————————————————————————————————————————————————————————————————————————————————————————

麻黄汤  ***************************
治太阳病，头疼发热，身疼腰痛，骨节疼痛，恶寒，无汗而喘者，此方主之。
麻黄（三两）　桂枝（二两）　甘草（一两）　杏仁（七十个）
上四味，以水九升，先煮麻黄，减二升，去上沫，内诸药，煮取二升半，去渣服。覆取汗出，不须啜粥，余如桂枝法将息。
〔汤议〕
议曰：阴盛阳虚，汗之则愈，下之则死。今此头痛发热，身疼腰痛，骨节疼痛，恶寒，无汗而喘者，此皆阴盛也。若脉浮紧者，为寒邪外盛，故与麻黄汤汗之则愈也。此正伤寒发汗之证也。头疼体痛，骨节腰痛者，乃寒气不得散，循太阳之经，自足行于背膂，而升于头者也。发热者，寒重生热也。恶寒无汗者，则阴寒伤营，营实而卫虚，故无汗而喘也。麻黄味苦辛，专主发汗，故用之为君。桂枝味辛热，以辛热之气佐之散寒邪，用之为臣。杏仁能散气解表，用之为佐。甘草能安中，用之为使。经曰，寒淫于内，治以甘热，佐以辛苦是也。先圣配此四味之剂，以治伤寒者，乃专主伤寒，脉浮紧，恶寒无汗者之所主也。若脉微弱自汗者，不可服此也。
〔议用麻黄汤法〕
议曰：麻黄汤乃伤寒中发汗正法也。若脉浮紧，恶寒无汗者，不问有热无热，有痛不痛，便可发汗，麻黄汤用之无疑。若是恶寒无汗，脉却沉者，便不可造次，恐是少阴及他证。若是恶寒无汗，脉却沉微而细，头不痛，口不渴，或自下利，小便色白，或发热者，此乃少阴证，属麻黄附子细辛汤主之。若是恶寒发热无汗，脉却沉紧、沉盛、沉弦者，头痛或不痛，口渴，小便赤，大便如常，此又不可便认为少阴，只与桂枝麻黄各半汤平解之，以俟其动静。若是寻常感寒，恶寒头痛发热，脉却自沉者，只可与正气汤主之，又不可尽拘以法也。
〔麻黄汤戒〕
议曰：阳盛阴虚，汗之则死，下之则愈。今此麻黄汤乃正发汗之剂，不可不知戒也。经曰有汗不得服麻黄是也。且此麻黄汤，须用脉与证全在表方可用也，有一不然，不可用之。今人但见有病，初然便去发汗，称说一日、二日皆在表也。若果中者，侥倖耳。苟或万一阴虚阳实，强发其汗，则津液耗损，即成亢阳之证，热极则死也。正曰，当下而汗，为亡阳，为厥竭，为谵语。且伤寒中不可发汗者最多，详见金镜内台。若可发汗者的用，须脉浮恶寒，头体痛，无汗发热，非麻黄汤则不能也。
〔麻黄汤证〕
太阳病，头痛发热，身疼腰痛，骨节疼痛，恶寒，无汗而喘者，麻黄汤主之。
太阳与阳明合病，喘而胸满者，不可下，宜麻黄汤。
太阳病十日以去，脉浮细而嗜卧者，外已解也；设胸满胁痛，与小柴胡汤；脉但浮者，与麻黄汤。
太阳病，脉浮紧，发热无汗，身疼痛，八九日不解，表证仍在，此当发其汗。服药已微除，其人发烦目瞑，剧者必衄，衄乃解。所以然者，阳气重故也。麻黄汤主之。
太阳病，脉浮紧，不发汗，因致衄者，麻黄汤主之。
伤寒病，脉浮数者，可发汗；脉浮者，病在表，可发汗，宜麻黄汤。
阳明病，脉浮，无汗而喘者，发汗则愈，宜麻黄汤。
〔发汗后〕
太阳病，发汗后，大汗出，胃中干，烦躁不得眠，欲求饮水者，少与之饮，令胃气和则愈；若脉浮，小便不利，微热消渴者，五苓散主之。
发汗后，水药不得入口为逆，若更发汗，必吐下不止。发汗多，必亡阳。谵语者，不可下，与柴胡桂枝汤和其荣卫，以通其气，后自愈。
发汗过多，其人叉手自冒心，心下悸，欲得按者，桂枝甘草汤主之。
发汗后，其人脐下悸者，欲作奔豚，茯苓桂枝甘草大枣汤主之。
发汗后，病不解，腹满痛者，可下之。不恶寒，但恶热者，实也，与调胃承气汤。
发汗后，腹胀满者，厚朴姜夏汤主之。
发汗不解，蒸蒸发热者，属胃也，宜调胃承气汤。
太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。
发汗后，病不解，反恶寒者，虚故也，芍药甘附汤。
发汗后，身疼痛，脉沉迟者，桂枝新加汤主之。
发汗，若下之，病仍不解，烦躁者，茯苓四逆汤主之。
伤寒，发汗已，身目为黄，所以然者，以寒湿在里不解故也，以为不可下，于寒湿中求之。
发汗后，汗出辄复热，而脉躁疾，不为汗衰，狂言不食，此名阴阳交，死不治也。
〔疑问〕
问曰：脉浮者可发汗，此正法也。或一手脉浮，一手脉沉，何以处之？
答曰：左手脉浮者为外邪，宜发汗则愈。右手脉沉者，为气病、为脾虚，不可发汗也。独脉浮而咳嗽者，为外感风邪也，宜微取汗。
问曰：脉与证全在表者，方可发汗，何以辨之？
答曰：脉浮或浮紧、浮缓、浮数，皆为表脉。恶寒、恶风，头体痛发热者，皆为表证也。若脉证相同，发汗无疑。若脉证不同，便须消息取用也。
问曰：阳盛阴虚，下之则愈，汗之则死何也？
答曰：脉沉实者，为阳盛，宜下之，不可汗。脉浮盛者，为阴盛，宜汗不宜下。更以外证参之者，大便不通，小便赤涩，恶热不恶寒，烦渴饮水，腹鞕而痛，此皆为阳盛，若此下之则愈，汗之必死也。
问曰：有此阳盛之证，或又兼有表证未尽何如？
答曰：先解其表，后攻其里，此正法也。
问曰：《内经》云，浮之损小，沉之实大，故曰阴盛阳虚。沉之损小，浮之实大，故曰阳盛阴虚。以此较之，何得相反也？
答曰：此以浮为阳，沉为阴，取用其义，非伤寒之法也。若以汗下之用，正相反耳，不可凭也。
问曰：有不可汗者何如？
答曰：张氏有不可汗者二十馀条，详见内台金镜方法，此不复录。

麻黄杏子甘草石膏汤  ***************************
治发汗后，不可更行桂枝汤，若汗出而喘，无大热者，此方主之。下后同。
麻黄（四两）　杏仁（五十个）　甘草（二两，炙）　石膏（八两）
上四味，以水七升，先煮麻黄，减二升，去上沫，内诸药，又取三升，去渣，温服。
〔汤议〕
议曰：发汗后，表气当解。今汗出而喘，无大热者，乃馀邪尚盛，不可以汗出为中风，再用桂枝汤，只宜麻黄汤中除桂枝加石膏，以散馀邪也。

麻黄连轺赤小豆汤  ***************************
治伤寒瘀热在里，身必发黄，此汤主之。
麻黄　连轺　甘草（炙）　生姜（各二两）　赤小豆（一升）　杏仁（四十枚）　大枣（十二枚）　生梓白皮（三两）
上八味，以潦水一斗，先煮麻黄，去上沫，内诸药，再取三升，分温服。
〔汤议〕
议曰：伤寒瘀热在里，身必发黄。此盖其人素有湿热，就因伤寒汗不尽，则阳明之经为瘀热所凝，则遍身必发黄。经云，湿热相交，民多病瘅是也。此汤盖为发汗不尽，脉浮身发黄者所设也。麻黄能散表邪，用之为君。杏仁、生姜能散气解表，用之为臣。连轺味苦性寒，生梓白皮性寒，能除湿热；赤小豆味甘平，能去脾胃之湿，用之为佐。甘草、大枣味甘，能入脾益胃气，用之为使。以此八味之剂，专治表邪不尽，瘀热在里，遍身发黄者之用也。《内经》云，湿热上甚，治以苦温，佐以甘辛，以汗为故，此之谓也。
〔疑问〕
问曰：天下之水者皆一，何以为潦水也？
答曰：取其水性力弱，不能助肾气而益其湿热也，故曰潦水，又曰甘澜水。其法取水二斗，置盆内，以杓扬之千百遍，水上有珠千百颗相逐，乃取用之，以其性走也。。
问曰：发黄之证有数方，各有所主乎？
答曰；麻黄连轺亦小豆方乃治余汗不尽，瘀热在里，身必发黄，其脉浮者所设，取微汗之。茵陈蒿汤乃治瘀热在里，身必发黄，其脉沉实，为表邪已散者所设，取微利之。栀子柏皮汤乃治表里皆热者之所设，不可汗之，只此解之。茵陈五苓散治发汗后烦渴，小便不通，身目皆黄者所设，以取其利小便也。
问曰：发黄之证，外治之法何如？
答曰：辛能散之，急用生姜数斤捣擦为妙。若小便不通者，取黄泥并葱捣缚脐；甚者加淡豉；如更甚者，用大田螺一枚，同麝香半钱捣烂缚之，取出小便如黄汁乃效也。

麻黄附子细辛汤  ***************************
治少阴病始得之，反发热者，此方主之。
麻黄（二两）　附子（一枚，炮）　细辛（二两）
上三味，以水一斗，先煮麻黄，减二升，去上沫，内诸药，再取三升，去渣，温服。
〔汤议〕
议曰：少阴病当无热，今反发热者，邪在表也，虽脉沉，以始得病，则邪气未深，故当温剂，微取汗以散之。故用附子为君，以温经散寒。细辛之辛，以散少阴之寒邪为臣。麻黄能发汗，用之为佐使，以此三味之剂发汗，非少阴则不敢用也。
〔疑问〕
问曰：阴证不得有汗，今此少阴病，反发热，汗者何也？
答曰：少阴属肾为里，当无热，为有相火之位，亦能发热，其脉虽沉细，必当取微汗而后已也。

麻黄附子甘草汤  ***************************
治少阴病，得之二三日，此方主之。
麻黄（一两）　附子（一两，炮）　甘草（二两，炙）
上三味，如前法。
〔汤议〕
议曰：初得少阴病，二三日内，脉沉钿，倦而卧者，别无吐利厥逆等证者，故用附子为君，以温其经。以麻黄、甘草为臣佐，微取其汗，以散其寒邪，其病则已也。

麻黄升麻汤  ***************************
治伤寒六七日，大下后，寸脉沉而迟，手足厥逆，下部脉不至，咽喉不利，吐脓血，泄利不止者，为难治，此方主之。
麻黄（二两半）　升麻（一两二钱半）　当归（一两二钱半）　知母　黄芩　萎蕤（各七钱半）　石膏　白术　乾姜　芍药　天冬　桂枝　茯苓　甘草（各二钱五分）
上一十四味，以水一斗，先煮麻黄，去上沫，内诸药，又取三升，去渣，温服。
〔汤议〕
议曰：伤寒六七日，大下之后，寸脉沉而迟，手足厥逆，下部脉不至者，乃大下则伤血，下焦之阳气已虚竭而然也。又兼泄利不止者，为重虚也。咽喉不利、吐脓血者，乃重亡津液而成肺痿。得此之证，实为难治。故与升麻为君，麻黄为臣，以散浮热之气。如《玉函经》云：甚热之气，以汗泄之。当归、桂、姜之辛，以散其寒；知母、黄芩之苦，以凉心去热；苓、术之甘，缓脾生津；芍药之酸，以敛逆气；萎蕤、门冬、石膏、甘草之甘，润肺除热，共为佐使，以济其证之坏，而治其厥阴之损伤者也。


卷之三  ——————————————————————————————————————————————————————————————————————————————————————————

大青龙汤  ***************************
治太阳中风，脉浮紧，发热恶寒，身疼痛，不汗出而烦躁者，此方主之。
麻黄（二两，去节）　桂枝（二两）　甘草（二两）　杏仁（四十枚）　石膏（鸡子大）　生姜（三两）　大枣（十二枚）
上七味，以水九升，先煮麻黄，减二升，去上沫，内诸药，再取三升，去渣，温服。取微汗，如一服汗出，停后服。汗出多者，温粉扑之。
〔汤议〕
议曰：余昔读大青龙汤方，以证参之，尝涉疑焉。既是太阳中风，见伤寒脉浮紧是也，又何发热恶寒，身疼痛不汗出？若此证参之，皆是伤寒，而加烦躁，又何得有中风之证在焉？故诸家皆无明载，只言伤寒见风脉，伤风见寒脉。以此正经论之，终是涉疑。一日请于先师伯荣黄公曰：乃此一证中，全在不汗出三字上藏机。且此不字，是微有汗而不能得出，因生烦躁也。无汗者，乃全无汗也。以此不字，方是中风。此乃古人智深识妙之处。今此中风证，复见脉浮紧，乃中风证见寒脉也。若与桂枝汤，则能治风，而不能去寒；若与麻黄汤，则能治寒，而不能去风，以此用桂枝麻黄各半汤中加石膏而治烦躁。名之曰大青龙者，以其能发越风寒而散邪气者也。故用麻黄为君，而散浮紧之脉。桂枝为臣，而治不汗之风。杏仁、甘草、生姜、大枣合而为使，石膏为佐，而解风寒之并于经而加烦躁者也。
〔大青龙汤戒〕
经曰：若脉微弱，汗出恶风者，不可服，服之则厥逆，筋惕肉瞤，此为逆也。
〔议汤中有芍药〕
议曰：桂枝汤治中风，麻黄汤治伤寒，大青龙汤治中风伤寒二证合病者也。既治二证，汤中当用芍药，乃即桂枝麻黄各半汤中加石膏而用姜枣为引也。只可治伤寒，又安能治中风证也。且芍药一味，其体虽小，其用至大。既治中风之证，若无芍药以和其营，则桂枝、麻黄专治其卫，汗出则成厥逆亡阳，筋惕肉瞤者，可立待也。于乎千载之间，世远莫辨。自先代宗师如朱奉议、杨仁斋、许叔微之俦，非曰不知，乃知之而不肯明言也。自后世之隔，留此数行，以为心口相传之秘。由是其书不得大行于世。予早承师训，书此以为贤达者鉴。
〔疑问〕
问曰：何谓中风见寒？
答曰：中风证反见伤寒脉也。如有自汗恶风，乃中风证，脉当浮缓，今反见脉浮紧者，乃伤寒脉也，故曰中风见寒，属大青龙汤。
问曰：何为伤寒见风？
答曰：伤寒证反见中风脉也。如无汗恶寒，乃伤寒证，脉当浮紧，今反见浮缓者，乃中风脉也，故曰伤寒见风，属大青龙汤。
问曰：二证皆见，若不烦躁者，此可用乎？
答曰：既无烦躁，可除石膏勿用也。
温粉者，只用白术、藁本、川芎、白芷各一两，米粉三两，为细末，扑其身则汗止。

小青龙汤  ***************************
治伤寒表不解，心下有水气，乾呕，发热而咳，或渴，或利，或噎，或小便不利、少腹满，或喘，此方主之。
麻黄　芍药　乾姜　甘草　桂枝　细辛（各三两）　五味　半夏（各半升）
上八味，以水一斗，先煮麻黄，减二升，去上沫，内诸药，再取三升，去渣，温服。
〔加减法〕
若微利者，去麻黄，加荛花如鸡子大，熬令赤色。下利者，不可攻表，汗出必胀满，故去麻黄。加荛花能去十二经水，水去则利自止，故加之。
若渴者，去半夏，加栝蒌根三两。以其半夏性燥，故去之；栝蒌根味苦，能生津，故加之。
若噎者，去麻黄，加附子一枚。水得寒气，冷必相搏，其人必噎，故加炮附子以温之。
苦小便不利，少腹满，去麻黄，加茯苓四两，以其能利水道也。
若喘者，加杏仁半升，去皮尖，以其能润肺而散水气。其脉浮者不去麻黄，但脉沉者宜去麻黄也。
〔汤议〕
议曰：伤寒表不解则发热，心下有水气则乾呕而咳，此乃水气与寒邪相搏而成此证也。或渴，或利，或噎，或小便不利、少腹满，或喘者，皆有水气内攻也，故与此方主之。以麻黄为君，桂枝为臣，芍药行荣而散表邪，以乾姜、细辛、半夏之辛为使，而行水气止呕咳，以五味子之酸，而敛肺之逆气，以甘草之甘，而和诸药为佐。经曰，以辛散之，以甘缓之，以酸收之者此也。谓之曰小青龙者，以其能发越风寒，分利水气，越超乎天地之间也。

葛根汤  ***************************
治太阳病，项背强[几][几]，无汗恶风者。
又治太阳与阳明合病者，必自下利，此方主之。
葛根（四两）　芍药　甘草（各二两）　麻黄　生姜（各三两）　大枣（十二枚）
上七味，以水一斗，先煮麻黄、葛根，减二升，去沫，内诸药，再煎取三升，温服，覆取微汗。
〔汤议〕
议曰：太阳病，项背强[几][几]，无汗恶风者，此中风表实也，属葛根汤；若太阳病，项背强[几][几]，反汗出恶风者，为中风表虚也，属桂枝加葛根汤主之，已载于前详矣。又太阳病不解，并于阳明者，必自下利，亦必此方内外均解之。葛根性平，能祛风，行于阳明之经，用之为君。麻黄为臣辅之，发汗解表。桂枝、芍药为佐，通行于荣卫之间，甘草、大枣之甘，生姜之辛，以通脾胃之津为使。此方乃治其表实，而兼治其合病、并病者也。
〔疑问〕
问曰：表实无汗者，麻黄汤均主之矣。今又有此葛根汤发汗何也？
答曰：麻黄汤治寒邪表实，恶寒无汗者。今此项背强[几][几]，然恶风者，乃有风在表而不得散，只因无汗，为兼有寒邪，故与桂枝汤中加葛根、麻黄主之。
问曰：经云，下利不可发汗，发汗则胀满。今此下利又发汗者何也？
答曰：少阴病，下利清穀者，为里虚，若更发汗，则脾虚而胀。今此太阳证未罢，或有头痛恶风寒等证，尚在表，其脉尚带浮。便传入阳明，有口渴身热等证者，必自下利也。必须此方，微发汗而散表邪。中有葛根，以除阳明之邪也。若是诸证发热，兼有里而脉浮者，此方用之最善。

葛根加半夏汤  ***************************
治太阳与阳明合病，不下利，但呕者，此方主之。
本方中加半夏半升。
上如法。
〔汤议〕
议曰：邪气外盛，里气不和，气下而不上者，即为下利而不呕；里气上逆而不下者，但呕而不下利。故与葛根汤以散其邪，加半夏以下逆气也。半夏味丰，能逐水饮止逆气，故用之也。

葛根黄连黄芩汤  ***************************
治太阳病，桂枝证，医反下之，利遂不止。脉促者，表未解也；喘而汗出者，此方主之。
葛根（四两）　黄连（二两）　黄芩（二两）　甘草（一两）
上四味，以水八升，先煮葛根，减二升，内诸药，煮取三升，分温服。
〔汤议〕
议曰：太阳病，桂枝证，宜发肌表之汗，医反下之，内虚协热，遂利不止。脉促者，为表邪未解，不当下而下之所致也；喘而汗出者，即里热气逆所致。故用葛根为君，以通阳明之津而散表邪。以黄连为臣，黄芩为佐，以通里气之热，降火清金而下逆气。甘草为使，以缓其中而调诸药者也。且此方亦能治阳明大热下利者，又能治嗜酒之人热喘者，取用不穷也。

白虎汤  ***************************
治发汗后，大热不解，多汗出，不恶寒，大渴能饮水者，此方主之。
知母（六两）　石膏（一斤）　甘草（二两）　梗米（六合）
上四味，以水一斗，先煮米，再加余药，取五升，温服。
〔汤议〕
议曰：汗出不恶寒，反恶热，若脉沉实，大便秘者，为阳明热甚，属大承气汤下之。令此脉洪大，烦渴能饮水者，为肺热甚也，属白虎汤凉之。经曰：热淫所胜，治以甘苦。以知母之苦为君，大治肺热。以石膏之寒，佐之为臣。甘能散热，甘草、粳米之甘为佐为使，以救其热之气，而缓其中者也。且此四味之剂，论之为白虎者，以其为金神秋令肃杀之意，大治伤寒大热汗出，烦渴饮水者，为神禁之方也。
〔白虎汤戒〕
戒曰：白虎汤乃大寒之剂，若非大热多汗，渴饮水者，不可服也。若表证不解，无汗而渴者，又不可服也，只属猪苓汤。经曰：伤寒脉浮，发热无汗，其表不解者，不可与白虎汤。又古赋曰；无汗喜渴，而脉单浮者，勿投白虎。
〔疑问〕
问曰：《活人书》云，白虎汤惟夏至后可用，何也？
答曰：非也。古人一方对一证，若严冬之时，果有白虎汤证，安得不用石膏？盛夏之时，果有真武汤证，安得不用附子？若老人可下，岂得不用硝、黄？壮人可温，岂得不用姜、附？此乃合用者必需之。若是不合用者，强而用之，不问四时皆能为害也。
〔白虎汤证〕
伤寒，脉浮滑者，必表有热，里有寒，白虎汤主之。
伤寒，脉浮而厥者，里有热也，白虎汤主之。
三阳合病，腹满身重，难以转侧，口不仁而面垢，遗尿谵语。发汗则谵语；下之则额上生汗，手足逆冷。若自汗出者，白虎汤主之。
议曰：仲景所谓白虎汤三证，然有大小不同处，亦皆古人载之经典，复书于此。详味之，若果用白虎汤无差误，必须多汗饮水也。

白虎加人参汤  ***************************
治发汗后，热不退，大烦渴饮水者，此方主之。
本方内加人参三两。
上如法。
〔汤议〕
议曰：白虎汤证前亦议之，加人参者，取其生津止渴之义也。
〔白虎加人参汤证〕
服桂枝汤，大汗出后，大烦渴不解，脉洪大者，白虎加人参汤主之。
伤寒，无大热，口燥渴，心烦，背微恶寒者，白虎加人参汤主之。
伤寒，脉浮，发热无汗，其表未解，不可与白虎汤；若渴欲饮水，无表证者，白虎加人参汤主之。
渴欲饮水，口乾舌燥者，白虎加人参汤主之。
伤寒，若吐、若下后，七八日不解，热结在里，表里俱热，时时恶寒，舌上乾燥，而渴欲饮水数升者，白虎加人参汤主之。
〔疑问〕
问曰：《活人书》云白虎汤乃汗后一解表药，何也？
答曰：发汗后，热当已，若不已者，为实也。更加有汗热不灭，为表热；口燥烦渴饮水，为里热。若表里皆热者，必用此方主之。其五苓散亦汗后一解表药也。


卷之四  ——————————————————————————————————————————————————————————————————————————————————————————

小柴胡汤  ***************************
治少阳经发热，口苦耳聋，其脉弦者。又治太阳阳明二经发热不退，寒热往来。
柴胡（八两）　半夏（半升）　黄芩　人参　甘草　生姜（各三两）　大枣（十二枚）
上七味，以水一斗二升，煮取六升，去滓再煎，取三升，温服一升，日三服。
〔加减法〕
若胸中烦而不呕，去半夏、人参，加栝蒌实一枚。（胸中烦而不呕者，热聚而气不逆也。甘草令人之中满，方热聚，无用人参之补。辛散逆气，既不能呕，无用半夏之辛。治热宜寒，破聚宜苦，故用栝蒌实苦寒之剂，以泻胸中蕴结之热气也。）
若渴者，去半夏，加人参一两半，栝蒌根四两。（半夏性燥，能损津液，渴者故去之。栝蒌根性寒，能生津止渴除热，人参能润养津液，故加此二者用之。）
若腹中痛者，去黄芩，加白芍药三两。（少阳腹痛者，为中有寒，故去黄芩之寒，加白芍药止痛而益其中也。）
若胁下痞鞕，去大枣，加牡蛎四两。（甘能令人中满，痞者故去大枣之甘。咸能软物，痞鞕者故加牡蛎之咸也。）
若心悸，小便不利者，去黄芩，加茯苓四两。（心下悸，小便不利者，为水蓄不行，故去黄芩之寒。淡味渗泄为阳，茯苓甘淡以泄停水也。）
若不渴，外有微恶寒而热者，去人参，加桂三两，温服，取微汗则愈。（不渴者，无里证；外有微恶寒而热者，表未解也。故去人参之补，加桂以取微汗而散未尽之表邪也。）
若咳者，去人参、大枣、生姜，加五味子三两，乾姜二两。（咳者骂气逆也，甘能壅气，故去人参、大枣之甘，加五味子之酸以收逆气。肺寒则咳，散以辛热，故加乾姜之热而易生姜。上以上加减法，系正经中加减。外有师傅加减者，如发热下利者，加五苓散。如呕恶者，加橘红。如胸中痞拮者，加枳实。如咳逆而发热者，加丁香、柿蒂。如呕吐者，加竹茹。）
〔汤议〕
议曰：病在表者宜汗，病在里者宜下，病在半表半里之间者宜和解。此小柴胡汤乃和解半表半里之剂也。柴胡味苦性寒，能入胆经，能退表里之热，祛三阳不退之邪热，用之为君。黄芩味苦性寒，能泄火气，退三阳之热，清心降火，用之为臣。人参、甘草、大枣，三者性平，能和缓其中，辅正除邪，甘以缓之也。半夏、生姜之丰，能利能汗，通行表里之中，辛以散之也，故用之为佐为使，各有所能。且此七味之功能，至为感应，能解表里之邪，能退阳经之热，上通天庭，下彻地户。非此智谋之士，其孰能变化而通机乎！
〔小柴胡汤证〕
伤寒中风五六日，往来寒热，胸胁苦满，默默不欲饮食，心烦喜呕，或胸中烦而不呕，或喝，或腹中痛，或胁下痞鞕，或心下悸、小便不利，或不渴、身有微热，或咳者，小柴胡汤主之。
血弱气尽，因天之时。腠理开，邪气因入，与正气相搏，结于胁下。正邪分争，往来寒热，休作有时，默默不欲饮食；脏腑相连，其痛必下，邪高痛下，故使呕也，小柴胡汤主之。服柴胡汤已，渴者属阳明也，以法治之。
伤寒四五日，身热恶风，头项强，胁下满，手足温而渴者，小柴胡汤主之。
伤寒，阳脉涩，阴脉弦，法当腹中急痛者，先与小建中汤；不瘥者，与小柴胡汤主之。
伤寒中风，有柴胡证，但见一证便是，不必悉俱。凡柴胡证，必蒸蒸而振，却发热汗出而解。
伤寒，十三日不解，胸胁满而呕，日晡所发潮热已而微利，此本柴胡证，下之而不得利，令反利者，知医以丸药下之，非其治也。潮热者实也，先须小柴胡汤以解外，后以柴胡加芒硝汤主之。
妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。（一方小柴胡汤中加生地、丹皮、秦艽主之。）
伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表，复有里也。脉沉，亦在里也。汗出，为阳微。假令纯阴结，不得复有外证，悉入在里。此为半在表半在里也。脉虽沉紧，不得为少阴病，所以然者，阴不得有汗。今头汗出，故知非少阴病，可与小柴胡汤。设不了了者，得屎而解。
阳明病，发潮热，大便溏，小便自下，胸胁满不去者，与小柴胡汤主之。
阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解也。
阳明病中风，脉弦浮大，而短气，腹都满，胁下及心痛，久按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿。刺之小瘥，外不解。病过十日，脉续浮者，与小柴胡汤。本太阳病不解，转入少阳者，胁下鞕满，乾呕不能食，往来寒热，尚未吐下，脉沉紧者，与小柴胡汤主之。
厥阴病，呕而发热者，小柴胡汤主之。
太阳病，十日以去，脉浮细而嗜卧者，外已解也；设胸满胁痛者，与小柴胡汤主之。
〔疑问〕
问曰：诸方中独小柴胡汤去滓再煎，何也？
答曰：取其汁清，能入胆之义。

大柴胡汤  ***************************
治太阳未解，便传入阳明，大便不通，热实心烦，或寒热往来，其脉沉实者，以此方下之。
柴胡（八两）　黄芩　芍药（各三两）　半夏　大黄（各二两）　枳实（四枚）　生姜（五两）　大枣（十二枚）
上八味，以水一斗二升，先煮前七味，灭四升，加大黄，煮取六升，去渣，温服。
〔汤议〕
议曰：病在太阳者，多汗证；病在阳明者，多下证。苦太阳欲罢未罢，欲传阳明未入阳明，虽有发热身痛，脉来沉实，又兼大便不通，心腹胀满；或有寒热往来，又兼脉息沉实。若与承气下之，奈何太阳未解；若欲麻黄汗之，又兼其内热实，是以用大柴胡汤缓下之也。柴胡性凉，能解表攻里，折热降火，用之为君。黄芩能荡热凉心，用之为臣。枳实、芍药二者合用，而能除坚破积，助大黄之功，而下内热，而去坚者；生姜、半夏辛以散之；大枣之甘，缓中扶土，五者共为其佐。独用大黄为使，其能斩关夺门，破坚除热，宣行号令，而引众药共攻下者也。
〔大柴胡汤证〕
太阳病，过经十馀日，及二三下之后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。
伤寒十馀日，结热在里，复往来寒热者，与大柴胡汤主之。
伤寒发热，汗出不解，心下痞鞕，呕吐而下利者，大柴胡汤主之。
伤寒，发热七八日，脉虽浮数者，宜大柴胡汤，此无表里证也。
〔疑问〕
问曰：大柴胡汤中必用大黄，古方中又云一方加大黄何也？
答曰：汤中若无大黄，何得言大柴胡汤下之者？此乃因前人无刚断处也。
问曰：大柴胡汤、大小承气汤、调胃承气汤、桃仁承气汤、抵当汤、大陷胸汤、十枣汤，此皆伤寒下泄之剂，各何所用？
答曰：大柴胡汤治表邪生内实者，下之急也。小承气汤治里邪生内实也，下之缓也。大承气汤治里邪生内实者，下之急也。调胃承气汤乃缓其中，而下之缓也。桃仁承气汤治小腹急结，血证者之急也。抵当汤乃破血证之峻者。大陷胸汤乃通开破结之缓者。十枣汤乃破停饮下水积之駃烈者也。

柴胡桂枝汤  ***************************
治伤寒六七日，发热微恶寒，支节烦疼，微呕，心下支结，外证未去者，此方主之。
又发汗多，亡阳谵语，不可下，与柴胡桂枝汤，和其荣卫，以通津液，后自愈。
小柴胡和桂枝汤。
上如法。
〔汤议〕
议曰：伤寒六七日，邪当传里，微呕、心下支结者，为里证见也，属小柴胡汤。又兼发热微恶寒，肢节烦疼，外证未去，故加桂枝汤和而用之，以解表里之邪共见者也。

柴胡桂姜汤  ***************************
治伤寒五六日，已发汗再复下之，胸胁满微结，小便不利，渴而不呕，但头汗出，往来寒热，心烦者，此为未解也，此方主之。
柴胡　黄芩　桂枝（各三两）　栝蒌根（四两）　乾姜　牡蛎　甘草（各二两）
上七味，以水一斗二升，煮取六升，去渣，再煎取三升，温服。初服微烦，再服汗出便愈。
〔汤议〕
议曰：伤寒五六日，已经汗下，表邪当解。今更头汗出，往来寒热，心烦者，表邪未解也。又胸胁满微结，小便不利，渴而不呕者，又兼里邪也。此乃邪在半表半里之间，故与柴胡为君，以散表攻里，行少阳之分。黄芩之苦为臣，以解传里之邪。桂枝之辛，甘草之甘，以散缓之；头汗出者，为津液不足，阳虚于上也，故与乾姜以固其阳；栝蒌根以生津液而止其渴，牡蛎之咸以消胸膈之满，共为佐使，以解半表之邪也。苦其人左脉小，右脉大，寒热膨胀而渴者，用之神应也。

柴胡加芒硝汤  ***************************
治伤寒十三日不解，胸胁满而呕，曰晡所发潮热，已而微利，此本柴胡证，下之而不得利，今反利者，知医以丸药下之，非其治也。潮热者，实也，先宜小柴胡以解外，后以此方主之。
小柴胡汤内加芒硝三两。
上如法
〔汤议〕
议曰：伤寒十三日当解，反胸胁满而呕者，邪气犹在表里之间，若用柴胡汤下之，则更无潮热自利；若反以丸药下之，虚其脾胃，邪气乘虚入里，故曰晡所发潮热已而微利也。潮热虽为热实当下，奈有胸胁之邪未尽，且先以小柴胡以解外，再以本方中加芒硝而通泄也。
〔疑问〕
问曰：潮热者，实也。既实且热，何不用大柴胡、大承气汤下之，却用芒硝何也？
答曰：潮热虽实，奈何先丸药伤动脏腑，再用大黄下之，则脾气伤而覆成坏证，只得用芒硝以浸润之，而取利也。

柴胡加龙骨牡蛎汤  ***************************
治伤寒八九日，下之，胸满烦惊，小便不利，谵语，一身尽重，不可转侧者，此方主之。
柴胡　人参　龙骨　牡蛎（各一两半）　铅丹　桂枝　茯苓　生姜（各一两半）　大黄（二两）　半夏（二合）　大枣（六枚）
上十一味，以水八升，煮取四升，加大黄，再煮取二升，去渣，温服。
〔汤议〕
议曰：伤寒八九日，邪气错杂，表里未分而误下之，则虚其里而伤其表。胸满而烦者，邪热客于胸中。惊者，心恶热而神不守也。小便不利者，里虚而津液不行也。谵语者，胃热也。一身尽重，不可转侧者，阳气内荣于里，不行于表也。故用柴胡为君，以通表里之邪而除胸满。以人参、半夏为臣辅之。加生姜、大枣而通其津液；加龙骨、牡蛎、铅丹，收敛神气而镇惊为佐。加茯苓以利小便而行津液；加大黄以逐胃热、止谵语；加桂枝以行阳气而解身重错杂之邪，共为使。以此十一味之剂，共救伤寒坏逆之法也。

小建中汤  ***************************
治伤寒，阳脉涩，阴脉弦，法当腹中急痛者，以此方主之。
又伤寒二三日，心中悸而烦者，此方主之。
桂枝（三两）　甘草（三两）　芍药（六两）　生姜（二两）　大枣（十二枚）　胶饴（一升）
上六味，以水七升，煮取三升，去渣，内胶饴，候溶尽，去渣，温服。
〔汤议〕
议曰：建中者，建其脾也。脾欲缓，急食甘以缓之，建中之味甘也。阳脉涩，阴脉弦者，为中虚内寒也。心中悸者，为气虚。烦者，为血虚。故用胶饴为君，甘草、大枣为臣，以甘佐廿缓之也。白芍药之酸，能收敛脾气而益其中，故用之为佐。桂枝、生姜之辛，以散馀邪而益其气也。
〔加减法〕
建中汤治虚痛者加黄耆，治心痛者加元胡索，治血虚者加当归、川芎，治盗汗多者加小麦、茯神，治虚中生热加北柴胡、地骨皮。
〔疑问〕
问曰：建中汤方与桂枝汤同，只多胶饴，所主治病全不同，何也？
答曰：桂枝汤中桂枝、芍药等分，以芍药佐桂枝，而治卫气也；建中汤中芍药多半而桂枝减半，以桂枝佐芍药，而益其荣气也，是以大有不同。


卷之五  ——————————————————————————————————————————————————————————————————————————————————————————

小承气汤  ***************************
治阳明病，潮热，大便难，脉沉而滑，及内实腹痛者，此方主之。
大黄（四两）　枳实（三枚）　厚朴（一两）
上三味，以水四升，煮取二升，加大黄，又取升半，去渣，分温服。当更衣，不尔者尽饮之，苦更衣勿服。
〔汤议〕
议曰：阳明者，三阳之盛也。太阳为阳之表，少阳为表里之中，阳明为阳之里。是以证属阳明者，皆为可下也。若大满、大实者，属大承气汤。今此大热、大便鞕，未至于大实，只属小承气汤也。以大黄为君，而荡除邪热。以枳实为臣，而破坚实。以厚朴为佐使，而调中除结燥也。
〔小承气汤证〕
太阳病，若吐、若下、若发汗，微烦，小便数，大便鞕者，与小承气汤和之则愈。
厥阴病，下利谵语者，有燥屎也，小承气汤主之。
阳明病，谵语，发潮热，脉滑而疾者，小承气汤主之。因与承气汤一升主之，腹中转矢气者，更服一升。若不转矢气者，勿更与之。明日不大便，脉更微涩者，里虚也，为难治，不可更与承气汤也。
阳明病，其人多汗，以津液外出，胃中燥，大便必鞕，鞕则谵语，小承气汤主之。若一服谵语止，更莫服。

大承气汤  ***************************
治阳明病，大实，大满，大便不通，腹痛，大热，其脉沉实者，此方主之。
大黄（四两）　枳实（五枚）　厚朴（八两）　芒硝（三两）
上四味，以水一斗，先煮二味，取七升，加大黄，又取五升，去渣，内芒硝，候通口时服，取利为效。
〔汤议〕
议曰：中满者泄之于内，此方乃通泄之剂也。伤寒之邪，自表传里，若至阳明，则为内实之盛也。如谵语有燥屎，大热便闭，腹满不得通，烦热，脉沉实。阳明汗多，少阴口燥，厥阴囊缩，非此大下泄之剂不能已也。轻者小承气汤，重者用大承气汤也。小承气汤少厚朴而无芒硝，以芒硝性寒而能润坚，厚朴能破大实，病未至盛，以此减之。大承气汤多厚朴而加芒硝，以其病之盛，而大满、大实，非此不能除也。经曰，热淫所胜，治以咸寒，芒硝是也。燥淫所胜，以苦下之，大黄、枳实是也。燥淫于内，治以苦温，厚朴是也。
〔大承气汤证〕
阳明病，发热汗多者，急下之，宜大承气汤。
病人小便不利，大便乍难乍易，时有微热，喘冒不能卧者，有燥屎也，宜大承气汤。
腹满不减，减不足言，当下之，宜大承气汤。
阳明少阳合病，必自下利。其脉不负者，为顺也。负者，逆也，互相剋贼，名为负也。若脉滑而数者，有宿食也，宜下之，当大承气汤。
少阴病二三日，口燥咽乾者，急下之，宜大承气汤。
少阴病，自利清水，色纯青，心下必痛，口乾燥者，急下之，宜大承气汤。
少阴病六七日，腹胀满而实，不大便者，急下之，宜大承气汤主之。
下利，三部脉皆平，按之心下鞕者，急下之，宜大承气汤主之。
下利，脉迟而实者，内实也，当下之，宜大承气汤主之。寸口脉浮而大，按之反涩，尺中微而涩，故知有宿会也，当下之，宜大承气汤。
下利，不欲饮食者，以有宿食也，当下之，宜大承气汤。
下利瘥，其年月日时复发者，以病不尽故也，当下之，宜大承气汤。
下利，脉反滑，当有所去，下之乃愈，宜大承气汤。
下利，脉双弦而迟者，必心下鞕；脉大而紧者，阳中有阴也，可下之，宜大承气汤。
病人腹中满痛，按之而实者，为实也，宜大承气汤。
大下后，六七日不大便，烦不解，腹满痛者，此有燥屎也，宜大承气汤。
伤寒六七日，目中不了了，睛不和，无表里证，大便难，身微热者，为实也，急下之，宜大承气汤。
阳明病下之，心中懊憹而烦，胃中有燥屎者，可攻；腹微满，初头鞕，后必溏，不可攻之。若有燥屎者，宜大承气汤主之。
病人烦热，汗出则解，又如疟状，日晡所发潮热者，属阳明也。脉实者，宜下之；脉浮虚者，宜汗之。下之，宜大承气汤。
阳明病，脉迟，虽汗出不恶寒者，其身必重，短气，腹满而喘，有潮热者，此外欲解，可攻里也；若手足濈然汗出者，此大便已鞕也，宜大承气汤主之。
阳明病，潮热，大便微鞕者，可与大承气汤；不鞕者，不可与之。
若不大便六七日，恐有燥屎，欲知之法，少与小承气汤，汤入腹中，转矢气者，此有燥屎，乃可攻之；若不转矢气者，此但初头鞕，后必溏，不可攻之，攻之必胀满不能食也。欲饮水者，与水则哕。其后发热者，必大便鞕而少也，以小承气汤和之。不转矢气者，慎不可攻也。
伤寒，若吐、若下后，不解，不大便五六日，上至十馀日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，脉涩者死；微者，但发热谵语者，大承气汤主之。若一服利，止后服。
阳明病，谵语有潮热，反不能食者，胃中必有燥屎五六枚也，若能食者，但鞕尔，宜大承气汤。
汗出谵语者，以有燥屎在胄中，此为风也，须下之，过经乃可下之。若早，语言必乱。若当下之者，宜大承气汤。
二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。
议曰：仲景所用大承气者，二十五证，虽曰各异，然即下泄之法也。其法虽多，不出大满、大热、大实，其脉沉实滑者之所当用也。

调胃承气汤  ***************************
治汗后恶热，谵语，心烦中满，脉沉者主之。
大黄（四两，酒浸）　甘草（炙，二两）　芒硝（二两）
上三味，以水五升，煮取三升，去渣，内芒硝，温服。
〔汤议〕
议曰：汗、吐、下后，病不解，心烦谵语及心烦不得寐者，此非大实、大满之证，乃虚结不散而凝于中，故属此方也。以大黄为君，而通中结。以芒硝为臣，而润其燥。以甘草为佐为使，缓调其中而辅二药。经曰，热淫于内，治以咸寒，佐以甘苦是也。
〔疑问〕
问曰：诸下泄方中皆不用甘草，独此方中复用甘草何也？
答曰：诸下泄方，乃下大实、大热之证，速如星火，甘草能缓诸药，是以去也。独此方中，乃调和胃气，故用甘草以缓其中也。又桃仁承气汤中用甘草者，乃治小腹急结，以甘草缓之也。

桃仁承气汤  ***************************
治太阳病不解，热结膀胱，其人如狂，血自下者愈。其外不解者，尚未可攻，当先解外。外解已，但小腹急结者，乃可攻之，宜此方主之。
桃仁（五十个）　桂枝　芒硝（各一两）　大黄（四两）　甘草（二两，炙）
上五味，以水七升，煮取五升，去渣，内芒硝，取四升，去渣，温服，日三服，取微下。
〔汤议〕
议曰：太阳者，膀胱也。本经邪热不解，随经入府，结于膀胱，热不得散，故作蓄血之证，其人如狂。经曰血在上善忘，血在下如狂是也。若其外证不解，或脉带浮，或恶寒，或身痛等证，尚未可攻，且与葛根汤以解其外。外已解，但小腹急结者，乃可攻之。以桃仁为君，能破血结，而缓其急。以桂枝为臣，辛热之气，而温散下焦蓄血。以调胃承气汤中品味为佐马使，以缓其下者也。此方乃调胃承气汤中加桃仁、桂枝二味，以散其结血也。

小陷胸汤  ***************************
治小结胸病，证在心下，按之则痛，脉浮滑者主之。又治心下结痛，气喘而闷者。
黄连（一两）　半夏（二两）　大栝蒌实（一枚）
上三味，以水九升，先煮栝蒌，取六升，去渣，内二味，又取二升，去滓，分三服。
〔汤议〕
议曰：心下鞕，不按而痛，手不可近者，大结胸也。心下满，按之则痛者，邪热浅结，为小结胸也。此不可下，只宜散也。故用栝蒌为君，其味苦性寒，能破胸膈结气。半夏为佐为使，以辛能散气也。黄连为臣，苦以泄之，以辅君主之药，而下心下之结也。

大陷胸汤  ***************************
治大结胸证，脉沉而紧，心下痛，按之石鞕者。
大黄（六两）　芒硝（三两）　甘遂（一字，为末）
上三味，以水五升，煮大黄，取三升，内芒硝，候烊尽，去滓，内甘遂末，温服一升，取下利。
〔汤议〕
议曰：病发于阳，而反下之，热入因作结胸。病发于阴，而反下之，因作痞。所以成结胸者，以下之太早故也。且脉沉者，为病在里，紧为里实。心下痛者，邪气上结也。此为大结胸之证，若非大下泄之，其病不去也。故用大黄为君，而荡涤邪结，苦以散之。芒硝为臣，以软其鞕，咸以软之。甘遂为佐为使，以通其水，而下其邪之峻烈者也。
〔大陷胸汤证〕
伤寒六七日，结胸热实，脉沉而紧，心下痛，按之石鞕者，大陷胸汤主之。
伤寒十馀日，热结在里，复往来寒热，与大柴胡汤；但结胸，无大热者，此为水结在胸胁也，但头汗出者，大陷胸汤主之。
太阳病，重发汗，而复下之，不大便五六日，舌上燥而渴，日晡时小有潮热，从心下至少腹鞕满而痛，不可近者，大陷胸汤主之。
太阳病，脉浮而动数，浮则为风，数则为热，动则为痛，头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气烦躁，心中懊憹，阳气内陷，心下因鞕，则为结胸，大陷胸汤主之。若不结胸，但头汗出，余无汗，齐颈而还，小便不利，身必发黄也。
伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。苦心下满而鞕痛者，此为结胸也，大陷胸汤主之。
〔大陷胸汤戒〕
结胸证，其脉浮大者，不可下，下之则死。
结胸证具，烦躁者死。
脏结亦如结胸，饮食如故，时时下利，寸脉浮，关脉细沉紧，名曰脏结，舌上胎滑者难治。
脏结无阳证，不往来寒热，其人反静，舌上胎滑者，不可攻也。
〔疑问〕
问曰：结胸证有五，曰大、小、寒、热、水，何以分之？
答曰：大结胸者，乃汗下后，而重亡津液，邪气内结，从心下至少腹鞕满而痛，手不可近者。此不按而痛，乃邪气内甚也，此属大陷胸汤，以利邪气也。
小结胸者，在心下按之则痛是也，属小陷胸汤。
寒实结胸者，胸中痞结，水浆不下，此寒邪结于胸膈也，属枳实理中丸与三物白散等。
热实结胸者，此不因下后而成，乃伤寒六七日，邪气传里之热实也。脉沉紧，心下痛，按之石鞕者，只属大陷胸汤，下邪热也。
水结胸者，结胸无大热，但头微汗出，此为水饮也，亦属大陷胸汤利下也。

抵当汤  ***************************
治太阳病，热在下焦，小腹鞕满，下血乃愈。所以然者，以太阳随经，瘀热在里故也，此方主之。
水蛭（三十个）　虻虫（三十个）　桃仁（二十个）　大黄（三两）
上四味为末，以水五升，煮取三升，去渣，温服。
〔汤议〕
议曰：太阳病者，膀胱之经也。若太阳之病不解，至六七日，热气内甚，结于膀胱，必为血证也。若脉微而沉，反不结胸者，其人小便自利，小腹鞕满者，此为内蓄血证也。更其人发狂，以热在下焦，必下血乃能愈也。所以然者，以太阳随经，瘀热在里故也。经曰：血在上则忘，血在下则狂。故与水蛭为君，能破结血。虻虫为臣辅之，此咸能胜血也。以桃仁之甘辛，破血散热为佐。以大黄之苦为使，而下结热也。且此四味之剂，乃破血之烈駃者也。
〔抵当汤证〕
太阳病六七日，表证仍在，脉微而沉，反不结胸，其人发狂者，以热在下焦，小腹当鞕满，若小便自利者，下血乃愈。所以然者，以太阳随经，瘀热在里故也，抵当汤主之。
太阳病，身黄，脉沉结，小腹鞕，小便不利者，为无血也；小便自利，其人如狂者，血证谛也，抵当汤主之。
伤寒有热，小腹鞕满，应小便不利，令反利者，为有血也，当下之，不可余药，宜抵当汤。
阳明证，其人喜忘者，必有蓄血。所以然者，本有久瘀血，故令喜忘，屎虽鞕，大便反易，其色必黑者，宜抵当汤下之。
病人无表里证，发热六七日，脉虽浮数，可下之；假令已下，脉数不解，胃热则消穀易飢，不大便者，有瘀血也，宜抵当汤主之。

十枣汤  ***************************
治太阳中风，下利呕逆，表解者，乃可攻之。其人漐漐汗出，发作有时，头痛，心下痞鞕满，引胁下痛，乾呕，短气，汗出不恶寒者，此表解里未和也，此方主之。
芫花　大戟　甘遂（等分）　大枣（十枚）
上三味，别为细末，以水二升，先煮枣熟，去滓，内末药一匕服之，羸人减半，空心服之，当利下水，病不除再服，糜粥自养。
〔汤议〕
议曰：下利呕逆者，里受邪也。若其人漐漐汗出，发作有时者，又不恶寒，此表邪已解，但里未和。若心下痞鞕满，引胁下痛，乾呕，短气者，非为结胸，乃伏饮所结于里也。若无表证，亦必烈駃之剂泄之乃已。故用芫花为君，破饮逐水。甘遂、大戟为臣。佐之以大枣，以益脾而胜水为使。经曰：以辛散之者，芫花之辛，散其伏饮。苦以泄之者，以甘遂、大戟之苦，以泄其水。甘以缓之者，以大枣之甘，益脾而缓其中也。
〔疑问〕
问曰：伏饮之证，出于杂病，此伤寒法中亦有此证何也？
答曰：其人本有痰病，因伤寒所发，或饮水汤停结不散，故成伏饮之证也。
〔议诸下药〕
议曰：经云：阴盛阳虚，汗之则愈，下之则死。（阴盛者，恶寒，头体痛，脉浮，此表证也。阳虚者，无里证也。若此表实，用麻黄汗之则愈，下之即死也。）　阳盛阴虚，下之则愈，汗之则死。（阳盛者，脉沉实，内热口渴，大满，大实，此里证也。阴虚者，无表证也。若此用硝、黄下之则愈，汗之则必死也。）　又曰：桂枝下咽，阳盛则毙。（当下误汗也。）　承气入胃，阴盛则亡。（当汗误下也。）　以此推之，是知伤寒之法，至严至警，死生吉凶之应者，在乎汗下也。以大黄、芒硝下之者，为大承气汤、小承气汤、桃仁承气、调胃承气、大柴胡，若此数者，乃下其大满、大实、大热者也。至若十枣汤、大陷胸汤二者，乃下其大邪所结水气伏饮也。于戏！汗下之法，霄壤之分，不可不慎惧焉。若以脉浮在表，外证未解诸条，动气亡血诸虚，气肿似水，阴厥似阳，皆不可下也。若欲下之者，又必须脉沉实，其证在里者，下之无不愈也。若乃当下之证，又不可迟疑无决，直待其变而后下之，缓不及其事也。若失下，则血凝气滞，如热厥失汗，则热闭狂妄而蓄脓是也。


卷之六  ——————————————————————————————————————————————————————————————————————————————————————————

大黄黄连泻心汤  ***************************
治伤寒大下后，复发汗，心下痞，按之濡，其脉关上浮紧者，此方主之。若有恶寒者，表未解也，宜先解表，然后攻痞。
大黄（三两）　黄连（一两）
上二味，以麻沸汤二升渍之，须臾，去滓，温服。
〔汤议〕
议曰：病发于阴，而反下之，因而成痞。又表未解，而下之早，重者成结胸，轻者成痞。凡痞者，有阴阳之分焉。若心下痞，而复恶寒汗出者为阴，属附子泻心汤。今此心下痞，关上脉浮紧，不恶寒反恶热者为阳，大黄黄连泻心汤以导泄其虚热也。经曰：火热受邪，心病生焉。苦能入心，寒能除热，故以黄连之苦寒为君，而通其心气。以大黄之苦寒为臣使，以共泻其心之虚邪，主热痞结于中者也。
〔疑问〕
问曰：黄连泻心汤用麻沸渍服者何也？
答曰：痞者乃虚邪所结，按之濡者，乃虚邪也。关上脉浮紧者，乃虚热也。用此方以麻沸汤渍服者，取其气味之薄，而泄虚热也。

附子泻心汤  ***************************
治心下痞，而复恶寒汗出者，此方主之。
大黄黄连泻心汤加附子一枚，生用。
上将泻心汤如前，用麻沸汤渍之，仍去渣，别将附子用水二升煎取汁，加前汤内，温服。
〔汤议〕
议曰：心下痞者，乃虚热内伏也。又恶寒汗出者，本为表未解，当用桂枝汤；若脉微弱者，加附子。今此有痞证，故用之。大黄黄连泻心汤中加附子，用之去痞以固阳也。
〔疑问〕
问曰：前二分。古方中皆用黄芩，今此不用何也？
答曰：痞乃虚邪所结，只用黄连泻心气，大黄引之下泄，稍有恶寒汗出，便加附子，故去黄芩也。古方正经内亦无黄芩，余方有者，乃后人不详其理误添之也。

半夏泻心汤  ***************************
治伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而鞕痛者，此为结胸也，大陷胸汤主之；但满而不痛者，此为痞，柴胡不当与之，宜此方主之。
半夏　黄芩　乾姜　人参　甘草（炙，各三两）　黄连（一两）　大枣（十二枚）
上七味，以水一斗，煮取五升，去渣，温服。
〔汤议〕
议曰：病在半表半里，本属柴胡汤，反以他药下之，虚其脾胃，邪气所归，故结于心下，重者成结胸，心下满而鞕痛也；轻者为痞，满而不痛也。若此痞结不散，故以黄连为君，苦入心以泄之。黄芩为臣，降阳而升阴也。半夏、乾姜之辛温为使，辛能散其结也。人参、甘草、大枣之甘，以缓其中，而益其脾胃之不足，使气得平，上下升降，阴阳得和，其邪之留结者，散而已矣。经曰，辛入肺而散气，苦入心而泄热，甘以缓之，三者是已。
〔疑问〕
问曰：泻心汤有五，曰大黄黄连泻心汤、附子泻心汤、半夏泻心汤、生姜泻心汤、甘草泻心汤，此五者，各何主用也？
答曰：大黄黄连泻心汤者，乃泻其虚热之邪，心下痞，大便不通者用之。
附子泻心汤，乃泻其虚热之邪，恶寒汗出者用之。
半夏泻心汤乃泻其半表半里之邪，误下成痞，大便自通者用之。
生姜泻心汤乃泻其汗后馀邪，心下痞鞕，乾噫食臭，胁下有水气，腹中雷鸣下利者用之。
甘草泻心汤乃泻其误下伤胃，上逆虚邪，心下痞鞕，下利穀不化，腹中雷鸣，乾呕，心烦不得安者用之。
先圣以此五方，皆曰泻心而治痞者，各有取用不同也。

生姜泻心汤  ***************************
治伤寒汗出，解之后，胃中不和，心下痞鞕，乾噫食臭，胁下有水气，腹中雷鸣，下利者，此方主之。
半夏泻心汤中，减乾姜二两，加生姜四两。
上如法
〔汤议〕
议曰：胃为津液之主，阳气之根。大汗出后，外亡津液，胃中空虚，客气上逆，心下痞鞕。此乃中焦之气未和，不能消穀，故令乾噫食臭者，胃虚而不能化谷也。土虚不能制水，故胁下有水气，腹中雷鸣，下利。与泻心汤以攻痞，加生姜以益胃也。

甘草泻心汤  ***************************
治伤寒中风，医反下之，其人下利，日数十行，穀不化，腹中雷鸣，心下痞鞕而满，乾呕，心烦不得安。医见心下痞，谓病不尽，复下之，其痞益甚，此非结热，但以胃中虚，客气上逆，故使鞕也，此方主之。
半夏泻心汤中加甘草一两。
上如法
〔汤议〕
议曰：伤寒中风，邪气在表，医反下之，虚其脾胃，阳气内陷也，故下利，日数十行，穀不化，腹中雷鸣。胃中空虚，则客气上逆，故心下痞鞕而满，乾呕，心烦不得安也。故与泻心汤攻痞，加甘草以补中而益胃也。
〔疑问〕
问曰：泻心汤中一加生姜，一加甘草，各立其名何也？
答曰：发汗后胃虚，外伤阳气，致成痞者，故加生姜以益阳。大下后胃虚，内损阴气，致成痞者，故加甘草以益其阴，而缓其中也。

茯苓桂枝白术甘草汤  ***************************
治伤寒若吐、若下后，心下逆满，气上冲胸，起则头眩，脉沉紧，发汗则动经，身为振摇者，此方主之。
茯苓（四两）　桂枝（三两）　白术　甘草（炙，各二两）
上四味，以水六升，煮取三升，去渣，温服。
〔汤议〕
议曰：大吐则伤阳，大下则伤阴，今此吐、下后，阴阳之气内虚，则虚气上逆，心下逆满，气上冲胸，起则头眩。若脉浮紧者，可发汗，今此脉沉紧者，不可发汗；发汗则动经，身为振摇者，此阳气外内皆虚也。故用茯苓为君，白术为臣，以益其不足之阳。经曰，阳不足者，补之以甘是也。以桂枝为佐，以散里之逆气。以甘草为使，而行阳气，且缓中也。

茯苓桂枝甘枣汤  ***************************
治发汗后，其人脐下悸者，欲作奔豚，此方主之。
茯苓（八两）　桂枝（四两）　甘草（五两）　大枣（十五枚）
上四味，以甘澜水一斗，即潦水也，先煮茯苓，减二升，内诸药，再取三升，去渣，温服。
〔汤议〕
议曰：《难经》曰：肾之积，名曰奔豚，发于小腹，上至心下，若豚状，或上或下无时，久不已，令人喘逆，骨痿少气，以夏丙丁日得之。今此发汗后，脐下悸，欲作奔豚者，虽无丙丁日得之，然乃汗者心之液，汗多则心虚，肾气因斯而动也。丙丁亦即心也，故与茯苓为君，以其能伐肾邪而利水道。桂枝为臣，能泄肾之邪气。甘草为佐，大枣为使，以补其中而益土气，令其制水。甘澜水音，取其不助肾邪也。

黄芩汤  ***************************
治太阳与少阳合病，自下利者，此方主之。
黄芩（三两）　芍药　甘草（各二两）　大枣（十二枚）
上四味，以水一斗，煮取三升，去渣，温服。
〔汤议〕
议曰：太阳与阳明合病，自下利者，为在表，与葛根汤汗之；阳明与少阳合病者，为在里，与承气汤下之；太阳与少阳合病者，自下利为在半表半里，与黄芩汤以和解之。故与黄芩为君，以解少阳之里热，苦以坚之也。芍药为臣，以解太阳之表热而行营气，酸以收之也。以甘草为佐，大枣为使，以辅肠胃之弱而缓中也。

黄芩加半夏生姜汤  ***************************
治太阳与少阳合病，自下利而呕者。
黄芩汤中加半夏、生姜各三两。
右如法。
〔汤议〕
议曰：太阳与少阳合病，自下利者，属黄芩汤，已见于前议矣。若下利又更乾呕者，故加半夏之辛以散逆气，加生姜之辛以和其中而止呕也。


卷之七  ——————————————————————————————————————————————————————————————————————————————————————————

四逆汤  ***************************
治下利清穀，三阴厥逆，恶寒，脉沉而微者，此方主之。此乃温经救阳之峻药也。
附子（生，一枚）　乾姜（一两半）　甘草（二两）
上三味，以水四升，煮取三升，去渣，温服。
〔汤议〕
议曰：病在于表之阳者，葛根汤、麻黄汤可汗之；病在于表之阴者，桂枝汤、麻黄附子细辛汤可汗之。病在于里之阳者，大小水气扬、大柴胡汤皆可下之；病在于里之阴者，四逆汤、白通汤、真武汤皆可温之。今此四逆汤，乃治病在于里之阴者用也。且下利淆谷，脉沉无热；四肢厥逆，脉微；阳气肉虚，恶寒脉弱；大吐、大下，元气内脱；若此谙证，但是脉息沉迟微涩，虚脱不饮水者，皆属于阴也。必以附子为君，以温经济阳。以乾姜为臣，辅佐之。甘草为佐为使，以调和二药而散其寒也。《内经》曰：寒淫于内，治以甘热。又曰：寒淫所胜，平以辛热。乃附子之热、乾姜之辛、甘草之甘是也。
〔四逆汤证〕
少阴病，脉沉者，急温之，宜四逆汤。
大汗，若大下利而厥逆，以四逆汤主之。
大汗出，热不止，内拘急，四肢疼，反下利，厥逆而恶寒者，四逆汤主之。
下利，腹胀满，身疼痛者，先温其里，乃攻其表。温里宜四逆汤，攻表宜桂枝汤。
吐利，复汗出，发热恶寒，四肢拘急，手足厥冷者，四逆汤主之。
吐利，小便复利而大汗出，下利清穀，内寒外热，脉微欲绝者，四逆汤主之。
脉浮而迟，表热里寒，下利清穀者，四逆汤主之。
少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，乾呕者，不可吐也，急温之，此属四逆汤。
自利不渴，属太阴，以其脏寒故也，宜四逆汤。
伤寒，医下之，续得下利清穀不止，身疼痛，急当救裹；后身疼痛，清便自调者，急当救表。救裹宜四逆汤，救表宜桂枝汤。

四逆加人参汤  ***************************
治霍乱，恶寒脉微，而复利，利止，亡血也，此方主之。
四逆汤加人参一两。
右如法。
〔汤议〕
议曰：霍乱后，尚恶寒而脉微，又复利者，阳虚阴盛也。若利止，则津液内竭，故云亡血。与四逆汤以温经复阳，加人参以生津液也。

当归四逆渴  ***************************
治手足厥寒，脉细欲绝者，此方主之。
当归　桂枝　细辛　白芍药（各三两）　甘草　通草（各二两）　大枣（二十五枚）
右七味，以水八升，煮取三升，去渣，温服。
〔汤议〕
议曰：阴血内虚，则不能荣于脉；阳气外虚，则不能温于四末，故手足厥寒，脉细欲绝也。故用当归为君，以补血。以芍药为臣，辅之而养营气。以桂枝、细辛之辛，以散寒温气为佐。以大枣、甘草之甘为使，而益其中，补其不足。以通草之淡，而通行其脉道与厥也。

当归四逆加茱姜汤  ***************************
治手足厥寒，脉细欲绝，其人内有久寒者。
当归四逆汤中加吴茱萸三雨，生姜八两。
右如法。
〔汤议〕
议曰：手足厥寒者，阳气外虚，不温四末。脉细欲绝者，阴血内虚，不荣于脉。故与当归四逆汤，以养血固阳。若内有久寒之证者，加茱萸以散寒，生姜以温经行阳气也。

四逆加猪胆汁汤  ***************************
治吐已利止，汗出而厥，四肢拘急，脉微欲绝者。
四逆渴中加猪胆汁半合。
右如法。
〔汤议〕
议曰：霍乱病，吐已利止，津液必内竭，则不当汗出，令又汗出而厥，四肢拘急不解，脉微欲绝者，乃阳气大虚也，阴气独盛也。若纯与阳药，恐为阴气格拒，或呕躁不能下咽，故加猪胆汁之苦，入通心气，而和肝胆，平阴阳，无使格拒也。《内经》曰，微者逆之，甚者徒之，此之谓也。

通脉四逆渴  ***************************
治少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，此方主之。
附子（一枚，生（　乾姜（三两）　甘草（炙，二两）
此即四逆汤加乾姜一两半。右三味，以水三升，煮取一升，去渣服。
〔加减法〕
面赤色者，加葱九茎。（味辛能通阳也。）
腹中痛者，加白芍药二两。（能安中补血，行荣止痛。）
呕者，加生姜二两。（生姜之辛，能止呕散气。）
咽痛者，加桔梗一两。（能利嚥下气。）
利止脉不出者，加人参二两。（利止脉不出者，亡血也。加人参益气行血。）
〔汤议〕
议曰：下利清穀，手足厥逆，服微欲绝，为里寒也。身热不恶寒，面色赤，为外热。此阴盛于内，格阳于外，不能相通，故用四逆渴中加乾姜，以通内外之阳气也。

茯苓四逆渴  ***************************
治发汗若下之，病仍不解，烦躁者，此方主之。
附子（生，一枚）　乾姜（一两半）　甘草（二两）　人参（一两）　茯苓（六两）
此即四逆渴中加人参、茯苓也。右如法。
〔汤议〕
议曰：发汗若下之，病当解，若不解，发汗外虚阳气，后若下之，内虚阴气，阴阳俱虚，邪独不解，故生烦躁也。与四逆汤以复阳气，加人参、茯苓以复阴气也。
〔疑问〕
问曰：四逆汤加减者共七方，皆用乾姜、附子为主，独当归四逆汤皆不用姜、附何也？
答曰：诸四逆汤中用姜、附者，皆治其阳虚阴盛之证，独当归四逆汤治阴血虚微，手足厥寒，脉微欲绝者，故用当归为主，不用姜、附，此乃自阳而传阴厥逆者之用也。

白通汤  ***************************
治少阴病下利者，此方主之。
附子（一枚，生）　乾姜（一两）　葱白（四茎）
右三味，以水三升，煮取一升，去渣，温服。
〔汤议〕
议曰：少阴者，肾水也。若脉沉微，下利无热证者，乃少阴客寒，不能制肾水，故自利也。以附子为君，温经散寒。加乾姜之辛热，温中益阳。加葱白之辛，而通阳气也。以此三味之剂，而治下利，若非内寒阴盛者，不可用也。

白通加猪胆汁汤  ***************************
治少阴病，下利脉微者，与白通利不止，厥逆无脉，乾呕而烦者，此方主之。服汤已，脉暴出者死，脉微续者生。
白通渴中加猪胆汁一合、童便五合。
右如法，汤成，内猪胆汁、童便，和令相得，温服。
〔汤议〕
议曰：少阴病，下利脉微者，与白通汤，服之利当止。若利不止，厥逆无脉，乾呕烦者，乃寒气太甚，内为格拒，使阳气逆乱也。故加猪胆汁、童便二物，以和其阴。《内经》曰：逆而徒之，则格拒解也。

附子汤  ***************************
治少阴病一二日，口中和，其背恶寒者，当灸之，宜此方主之。
附子（二枚）　芍药　茯苓（各三两）　人参（二两）　白术（四两）
右五味，以水八升，煮取三升，去渣，温服。
〔汤议〕
议曰：少阴之气，上通于舌下，若有热，则口燥舌乾而渴。口中和者，是无熟也。背为阳，阳虚阴盛，则背恶寒也。经曰：背恶寒者，发于阴也。当灸之，宜灸背俞。与附汤服之，以附子为君，温经散寒。茯苓为臣，而泄水寒之气。以白术、芍药为佐，而益燥其中。以人参为使，而补其阳，以益其无气而散其阴邪也。

乾姜附子汤  ***************************
治下之后，复发汗，昼日烦躁不得眠，夜则安静，不渴不呕，无表证，脉沉微，身无大热者，此方主之。
附子（生，一枚）　乾姜（一两）
右二味，以水三升，煮取一升，去渣，温服。
〔汤议〕
议曰：大汗则表虚，大下则里虚，既汗又下，表里皆虚。阳主于昼，则阳虚不能胜邪，正邪交争，故昼日烦躁不得眠。阴主于夜，阳虚不能与之争，是夜则安静。不呕不渴者，里无热也。身无大热者，表无热。又无表证，而脉沉微，知阳气大虚，阴寒气胜。故用附子为君，以温经复阳。乾姜为臣佐，以辅之也。经曰，寒淫所胜，平以辛热，此汤是也。

术附汤  ***************************
治伤寒八九日，风湿相搏，身体烦疼，不能自转侧，不呕不渴，脉浮虚而涩者，桂枝附子汤主之。若其人大便鞕，小便自利者，此方主之。
桂枝附子汤中除桂枝，加白术四两。
右如前法。
〔汤议〕
议曰：此方即桂枝附子汤中之法用也。已议在前，十九条中详矣。若其人大便难，小便自利者，此为风湿之证，故就本方中去桂枝，加白术主之，以治其湿也。考之《金匮》方中，止名术附汤，此以正之。

真武汤  ***************************
治少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便自利，或呕者，此方主之。
又太阳病发汗，汗出不解，其人仍发热，心下悸，头眩，身瞤动，振振欲擗地者，此方主之。
附子（一枚，炮）　茯苓　芍药（各三两）　白术（二两）　生姜（三两）
右五味，以水八升，煮取五升，去渣，温服。加减见后。
〔汤议〕
议曰：少阴者肾也，真武者北方之正气也。肾气内虚，不能制水，故以此方主之。其病腹痛者，寒湿内胜也。四肢沉重疼痛者，寒湿外甚也。小便不利，又自下利者，湿胜而水穀不别也。或咳或呕者，水气在中也。故用茯苓为君，白术为臣，二者入脾走肾，逐水祛湿。以芍药为佐，而益脾气。以附子、生姜之辛为使，温经而散寒也。又发汗，汗出不解，其人仍发热，邪气未解也。心下悸，头眩，身瞤动，振振欲擗地者，为真气内虚而亡其阳，亦用此汤正气温经，而复其阳也。
〔加减法〕
若咳者，加五味子半升，细辛、乾姜各一两。（气逆咳者，五味子之酸，以收逆气。水寒相搏则咳，细辛、乾姜之辛，以散少阴之水寒也。）
若呕者，去附子，加生姜，足前成半斤。（气逆则呕，附子补气故去之，生姜散气故加之。呕家圣药是生姜也，故此多用。）
若下利者，去芍药，加乾姜三两。（芍药酸能泄气故去之，乾姜辛能散气故加之。）
若小便利者，去茯苓。（小便利者，则无伏水，故去茯苓之渗也。）


卷之八  ——————————————————————————————————————————————————————————————————————————————————————————

栀子豉汤  ***************************
治发汗吐下后，虚烦不得眠，反覆颠倒，心中懊憹者。
肥栀子（十四枚）　香豉（四合）
右二味，以水四汁，先煮栀子，减二升，内豉，取一升半，去渣，分二服。温进一服，得吐，止后服。
〔汤戒〕
凡用栀子豉汤，病人旧微溏者，乃里虚而寒在下也，虽烦则非蕴热，不可与服之。
〔汤议〕
议曰：汗吐下之后，邪热不散，结于胸中，烦热郁闷不得眠，谓之虚烦也。心恶热，热甚则必神昏，剧者反覆颠倒而不安，心中懊憹而愦闷，又非结胸痞证之比而可下，此乃必用吐之而散也。经曰，其高者，因而越之是也。故用栀子为君，其性苦寒，以涌宣其上膈之虚烦也。淡豆豉性平，能吐、能汗者，用之为臣佐，以吐胸中之邪也。《内经》曰，气有高下，病有远近，证有中外，治有轻重是也。瓜蒂散吐胸中实邪，栀子豉汤吐胸中虚邪者也。
〔栀子豉汤证〕
发汗吐下后，虚烦不得眠，若剧者，必反覆颠倒，心中懊憹，栀子豉汤主之。
发汗若下之，而烦热，胸中窒者，栀子豉汤主之。
伤寒五六日，大下之后，身热不去，心中结痛者，未欲解也，栀子豉汤主之。
阳明病下之，外有热，手足温，不结胸，心中懊憹，飢不能食，但头汗出者，栀子豉汤主之。
下利后更烦，按之心下濡者，为虚烦，栀子豉汤主之。
阳明病下之，胃中空虚，客气动膈，心中懊憹，舌上胎者，栀子豉汤主之。

栀子厚朴渴  ***************************
治伤寒下后，心烦腹满，卧起不安者，此方主之。
栀子（十四枚）　厚朴（四两）　枳实（四两）
右三味，以水三升，煮取升半，去渣，分温服，得吐，止后服。
〔汤议〕
议曰：下后但腹满而不心烦，即邪气入里；若心烦而不腹满，即邪气在胸中，属栀子豉汤。今又烦而且腹满，乃邪气在胸腹之间也。烦而不能卧，满而不能坐，故卧起皆不安。故用栀子为君，以吐其烦。厚朴为臣，枳实为佐使，二者之苦，以泄腹满也。

栀子乾姜汤  ***************************
治伤寒，医以丸药大下之，身热不去，微烦者主之。
栀子（十四枚）　乾姜（二两）
右二味，以水三升，煮取升半，去渣，温服。得吐者，止后服。
〔汤议〕
议曰：丸药下之，损正气，不能除热，邪气反乘虚留于胸中而未深入，故身热不去而微烦。故用栀子为君，以吐虚烦。用乾姜为臣佐，以安中正气也。

栀子生姜豉汤  ***************************
治栀子豉汤证中，若加呕者，此方主之。
栀子豉汤中加生姜汁一两。
右如前法。
〔汤议〕
议曰：心烦懊憹等证？与栀子豉汤吐之则已也。若又呕者，为热气搏逆不散，加生姜之辛，以散其气，以止其呕也。

栀子甘草汤  ***************************
治栀子豉汤证中，若少气者主之。
栀子豉汤中加甘草半两。
右如法
〔汤议〕
议曰：懊憹心烦等证，属栀子汤，已主之矣。若其人少气者，为元气虚乏，热搏不能固也。加甘草之甘，以缓中而补气也。

栀子柏皮汤  ***************************
治伤寒，身发黄，发热者。
栀子（十五枚）　甘草（一两）　黄柏（一两）
右三味，以水四升，煮取二升，去渣，温服。
〔汤议〕
议曰：伤寒发黄者有数等，已载前二十二条中详矣。今此身黄发热者，为表里有热。其热未实，不可汗之。故与栀子为君，能泻相火，去胃热，利小便。黄柏为臣，能去郁滞之热。甘草为佐、为使，能缓其中以泻经中之热也。

厚朴姜夏草参汤  ***************************
治发汗后，腹胀满者，此方主之。
厚朴　生姜（各半斤）　半夏（二两）　人参（一两）　甘草（炙，二两）
右五味，以水一斗，煮取三升，去渣，温服。
〔汤议〕
议曰：吐后腹胀满者，为实，属调胃承气汤。下后腹胀痛者，为有燥屎，属大承气汤。今此汗后腹胀满者，为津液不足，气滞不通，壅而为满，为脾胀也。故用厚朴之苦，以泄腹满为君。生姜、半夏之辛，以散滞气为臣。人参之甘，生津液补不足。甘草之甘，以缓其中者也。

旋覆代赭石汤  ***************************
治汗吐下解后，心下痞鞕，噫气不除者，此方主之。
旋覆花（三两）　生姜（五两）　甘草（三雨，炙）　人参（二两）　代赭石（五两）　大枣（十二枚）　半夏（二两）
右七味，以水一斗，煮取六升，去渣，再煎，取三升，温服。
〔汤议〕
议曰：汗吐下后，大邪虽解，胃气已弱而未和，虚气上逆，故心下痞鞕而噫气不除者。与旋覆花下气除痰为君。以代赭石为臣，而镇其虚气。以生姜、半夏之辛，而散逆气，除痞散鞕以为佐。人参、大枣、甘草之甘，而调缓其中，以补胃气而除噫也。

赤石脂禹馀粮汤  ***************************
治伤寒服汤药，下利不止，心下痞鞕。服泻心汤已，复以他药下之，利不止，医以理中与之，利愈甚。理中者，理中焦，此利在下焦，此方主之。复利不止者，当利其小便。
赤石脂　禹馀粮（各一两）
右二味，以水六升，煮取二升，去渣，温服。
〔汤议〕
议曰：理中汤乃治中焦之泄也，今此下利，由气下而中虚，下焦滑也，故用之不应。必与赤石脂之涩为君，以固其滑，涩可去脱也。以禹馀粮之重镇，固下焦为臣佐使，重可去怯也。以此二味配合为方者，乃取其固涩，以治滑泄也。凡下利，以固涩之不止，乃下焦清浊之气不分，固当利小便，以分其气也。

吴茱萸汤  ***************************
治厥阴病，乾呕，吐涎床，头痛者主之。
又少阴病，吐利，手足逆冷，烦躁欲死者主之。
又食谷欲呕者，属阳明也，吴茱萸汤主之。得汤反剧者，属上焦也。
吴茱萸（四两）　人参（三两）　生姜（六两）　大枣（十二枚）
右四味，以水七升，煮取二升，去渣，温服。
〔汤议〕
议曰：乾呕，吐涎沫，头痛者，厥阴之寒气上攻也。吐利，手足逆冷者，寒气内甚也；烦躁欲死者，阳气内争也。食谷欲呕者，胃寒不受食也。此以三者之证共用此方者，以吴茱萸能下三阴之逆气为君，生姜能散气为臣，人参、大枣之甘缓，能和调诸气者也，故用之为佐使，以安其中也。

猪苓汤  ***************************
治渴欲饮水，小便不利，脉浮发热者主之。
猪苓　茯苓　泽泻　阿胶　滑石（各一两）
右五味，以水四升，煮取二升，去渣，内阿胶烊消，温服。
〔汤议〕
议曰：猪苓汤与五苓散二方，大同而异者也。但五苓散中有桂、术，兼治于表也。猪苓渴中有滑石，兼治于内也。令此脉浮发热本为表，又渴欲欲水，小便不利，乃下焦热也。少阴下利，不渴者为寒。今此下利渴，又咳而呕，心烦不得眠，知非虚寒，乃实热也。故用猪苓为君，茯苓为臣，轻淡之味，而理虚烦、行水道。泽泻为佐，而泄伏水。阿胶、滑石为使，镇下而利水道者也。
〔汤戒〕
阳明病，汗出多而渴者，不可与猪苓汤，以汗多胃中燥，猪苓汤复利其小便也。


卷之九  ——————————————————————————————————————————————————————————————————————————————————————————

甘草附子汤  ***************************
治风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，此方主之。
附子（一枚，炮，为君）　甘草（炙，为佐）　白术（一两，为使）　桂枝（一两，为臣）
右四味，以水六升，煮取三升，去渣，温服一升，日三服。初服，得微汗则解。能食，汗出复烦者，服五合，恐一升多者，宜服六七合为妙。
〔汤议〕
议曰：风则伤卫，湿流骨节，风湿相搏，两邪乱经，故骨节疼烦，掣痛不得屈伸，近之则痛剧。风胜则卫气不固，汗出短气，恶风不欲去衣，为风在表也。湿胜则水气不行，小便不利，或身微肿，为湿气内搏也。故用附子为君，除湿祛风，温经散寒。桂枝为臣，祛风固卫。白术去湿为使。甘草为佐，而辅诸药，疏风去寒湿之方也。

甘草乾姜汤  ***************************
治误汗烦躁，吐逆而厥者主之。
甘草（四两，炙，为君）　乾姜（二两，炮，为臣）
右二味，以水三升，煮取升半，去渣，温服。
〔汤议〕
议曰：脉浮，自汗出，恶寒者，为中风。今此又兼小便数者，心烦，脚挛急，为阴阳之气虚，不可发汗。反与桂枝汤误汗之，得之便厥，咽中干，烦躁上逆也。此乃不可汗而误攻其表，荣卫之气虚伤所致也。故与甘草为君，乾姜为臣，二者之辛甘合之，以复阳气也。

芍药甘草汤  ***************************
治误汗伤血，则厥逆脚挛急主之。
白芍（四两，为君）　甘草（四两，炙，为臣佐）
右二味，以水四升，煮取二升，分温服。
〔汤议〕
议曰：大汗则伤血，若阴虚之人，汗之则误也，必烦躁吐逆，四肢挛急。此乃不当汗者，汗之则阴虚血少所致也。故与白芍为君，而补营血。炙甘草为臣，合而用之，以补阴气也。

甘草汤  ***************************
治少阴病二三日，咽痛者主之。
甘草（二两）
右一味，以水三升，煮取升半，去渣，温服。
〔汤议〕
议曰：少阴之脉，循咽而止。寒熟相搏不散，而成咽痛，故与甘草一味，以泄咽膈之气也。

炙甘草汤  ***************************
治伤寒，脉结代，心动悸者主之。
甘草（炙，四两）　生姜　桂枝　麻子仁　麦冬（各三两）　人参　阿胶（各二两）　生地汁（六合）
大枣（十二枚）
右九味，以水八升，酒七升，同煎，取五升，去滓，内胶烊，温服。
〔汤议〕
议曰：脉按之来缓，而时一止复来者，名曰结。又脉来动而中止，更来小数，中有还者反动，名曰结阴也。又脉来蔼蔼，如车盖者，名曰阳结也。又脉累累，如循长竿者，名曰阴结也。此皆仲景所言结脉，炎邪气留结，其气虚散，阴阳郁结，不能相荣也。脉来动而中止，不能自还，因而复动，名曰代阴也，此真气衰极，脉不能自还，因其呼吸，阴阳相引复动。心中悸动，因脉结代，故知为真阴气虚少，阴气虚败。故与炙甘草为君，人参、大枣为臣，以补无气之不足者。以桂枝、生姜之辛，而益正气为佐。以麦门冬、阿胶、麻子仁、地黄之甘，润经益血，而补其阴为使。以清酒为引而能通，以复脉者也。

芍药甘草附子汤  ***************************
治发汗，病不解，反恶寒者，虚故也，此方主之。
白芍（君）　甘草（臣，炙，各三两）　附子（佐使，一枚，炮）
右三味，以水五升，煮取二丹，去渣，分温服。
〔汤议〕
议曰：发汗后病解，则不恶寒，病不解，表实亦不恶寒。今此大汗出，又反恶寒，其脉微弱者，为荣卫虚者也。若非大汗出而又恶寒，其脉沉微无热证者，不可服也。

茯苓甘草汤  ***************************
治伤寒，汗出而渴者，五苓散主之；不渴者，此方主之。
茯苓（君）　桂枝（各二两）　甘草（一两）　生姜（三两）
右四味，以水四升，煮取二升，去渣，分温服。
〔汤议〕
议曰：伤寒，汗出不恶风，渴而饮水者，属人参白虎汤。若汗出而渴，脉浮，小便不利者，属五苓散。今此汗出而不渴者，为邪不传里，但在表而表虚也。故与茯苓为君，而益津和中。甘草为臣辅之。以桂枝为佐，生姜为使，二者之辛，而固卫气者也。

黄连汤  ***************************
治伤寒胸中有热，胃中有邪气，腹中痛，欲呕吐者，此方主之。
黄连　甘草　乾姜　桂枝（各三两）　人参　半夏（各三两）　大枣（十二枚，擘）
右七味，以水一斗，煮取六升，去渣，温服。此即半夏泻心汤加桂枝也。
〔汤议〕
议曰：湿家下后，舌上如胎者，以丹田有热，胸中有寒，是邪气入里，而为上热下寒也。此伤寒邪气传里，而为下寒上热也。胃中有邪气，使阴阳不交。阴不得升为下寒，故腹中痛；阳不得降为上热，故欲呕吐也。故与半夏泻心汤中加桂枝，升降阴阳之气也。为下痛，故去黄芩。经曰：上热者，泄之以苦，下寒者，散之以辛。故用黄连为君，以治上热。乾姜、桂枝、半夏，以散下寒为臣。人参、大枣、甘草之甘，以益胃而缓其中也。

黄连阿胶汤  ***************************
治少阴病，得之二三日以上，心中烦不得卧者主之。
黄连（四两）　阿胶（三两）　芍药（二两）　黄芩（一两）　鸡子黄（二两）
右以水先煮三物、减半，去渣，内胶烊尽，小冷，内鸡子黄，搅令相得，温服。
〔汤议〕
议曰：少阴病三日以上，心中烦不得卧者，乃寒极变热也，熟烦于内而然。故用黄连为君，黄芩为臣，以除内热。而阳有馀，以阿胶、鸡子黄之甘，以补阴不足为佐。芍药之酸，以敛阴气而泄邪热为使也。

乾姜黄连人参汤  ***************************
治伤寒本自寒下，医复吐下之，寒格，更逆吐下，若食入口即吐者主之。
乾姜　黄芩　黄连　人参（各三两）
右四味，以水六升，煮取三升，去渣，温服。
〔汤议〕
议曰：伤寒本自寒下，其人下虚也。医复吐下之，寒格更逆，损伤正气，寒气内为格拒，则阴阳不通，食入口即吐也。寒格，更逆吐下者，是医不知又复吐下，则重虚而死也。故用乾姜为君，以散逆气而调其阳，辛以散之也。以黄连为臣，而和其阴；黄芩为佐，以通寒格，苦以泄之也。以人参为使，而和其中，补益真气，甘以缓之也。


卷之十  ——————————————————————————————————————————————————————————————————————————————————————————

桃花汤  ***************************
治少阴病，下利，便脓血者，此方主之。
又少阴病二三日，腹痛，小便不利，下利不止，便脓血者主之。
赤石脂（一斤，半煎，半末）　乾姜（一两）　粳米（一斤）
右三味，以水七升，煮令米熟，去渣，内石脂末，分温服。
〔汤议〕
议曰：阳明病，下利脓血者，为协热也，属白头翁汤。少阴病，下利，便脓血者，为下焦不约而里寒也。故用赤石脂为君，而固肠胃，涩可去脱也。乾姜为臣，散寒温气，辛以散之也。粳米为佐使，以补正气而安其中，甘以缓之也。

猪肤汤  ***************************
治少阴病，下利咽痛，胸满心烦者主之。
猪肤（一斤）　白蜜（一斤）　白粉（五合）
右以水一斗，煮取五升，去渣，内蜜、粉，熬香，和得所，分温服。
〔汤议〕
议曰：少阴之脉循咽，若阳经之邪传于少阴者，则必咽痛。乃阴虚客热所结也，故胸满心烦而自下利。故与猪肤为君，入少阴之经而解客热也。以白粉为佐，白蜜为使，润燥除烦而止利也。

桔梗汤  ***************************
治少阴病咽痛者，与甘草汤不差者，与桔梗汤。
桔梗（一两）　甘草（二两）
右二味，以水三升，煮取一升，去渣服。
〔汤议〕
议曰：少阴咽痛者，与甘草汤。若不差者，是邪气结甚，甘草不能下也。故用枯梗为君，桔梗能浮而治上焦，利肺姜，为众药之舟楫也。以甘草为臣佐，合而治之，其气自下也。
〔议咽痛可刺〕
议曰：少阴之脉，与阴蹻合而行之。少阴之气上结于咽，则阴蹻之脉亦下结于踝也。下结不通，纵服药而无效，亦必须于阴蹻照海针之则已也。

苦酒汤  ***************************
治少阴咽中伤生疮，不能言语，声不出者主之。
苦酒　半夏（十四枚）　鸡子白（一枚）
右三味，内鸡子壳中，安火上，令三沸，去渣，少少含咽之。不差者，作三剂。
〔汤议〕
议曰：少阴客热所暴，则伤于经络乾涩，使咽中生疮，不能言，声不出。故用苦酒为君，酸以敛疮。半夏为臣，辛以散结。鸡子为使，以缓咽痛而润其燥也。

白头翁汤  ***************************
治热利下重，及下利慾饮水者主之。
白头翁（二两）　黄连（臣）　黄柏（佐）　秦皮（使，各三两）
右四味，煎服。
〔汤议〕
议曰：大利后，津液少，热气不散，则广肠燥涩而下重也。下重者，欲下不出之意。今此厥阴条中所载热利下重，渴而欲饮水者，乃阴虚生热之盛也。亦必用苦寒之剂治之方已，非可作阴虚而用温剂也。故用白头翁为君，黄连为臣，黄柏为佐，秦皮为使。以此四味寒苦之剂，而治下利之证者，知其热盛于内，苦以泄之也。

半夏散及汤  ***************************
治少阴咽中痛者主之。
半夏　桂枝　甘草（等分）
右三味，以水三升，先煮半夏，减升半，内二味，煎取一升，小冷，少咽之。
〔汤议〕
议曰：甘草汤治少阴客热也，桔梗汤治少阴寒热相搏也；半夏散及汤治少阴客寒也。三者皆主咽痛，各分所用也。此以半夏为君，桂枝为臣，辛以散之也。甘草为佐使，甘以缓之也。

枳实栀子汤  ***************************
治大病瘥后，劳复者主之。若有宿食者，加大黄。
枳实（二枚）　栀子（十四枚）　豉（一升）
右三味，以清浆七升，空煮，取四升，内枳实、栀子，取二升，下豉、更煮五六沸，去渣，分温服。覆取微汗。
〔汤议〕
议曰：大病新瘥，未满百日，气血未平，若妄劳力而又发热者，为劳复；食肉太早，过伤穀气发热者，为食复。今此方通主之者，以枳实为君而下气，以栀子为臣而散劳热，以豉为佐而泄热。若有宿食者，加大黄以利之也。此本栀子豉汤加枳实，则应吐，今反取汗者，乃热聚于表，苦以发之也。

竹叶石膏汤  ***************************
治伤寒解后，虚羸少气，气逆欲吐及虚烦客热不退者主之。
竹叶（二把）　石膏（一斤）　半夏（半升）　人参（三两）　麦门冬（一升，去心）　甘草（二两）　粳米（半升）
右七味，以水一斗，煮取六升，去渣，内米，取米熟，去米，温服。
〔汤议〕
议曰：伤寒解后，虚热不尽，则少气，气逆欲吐也。故用竹叶为君，石膏为臣，以解虚热内客也。以半夏为佐，以治逆气欲吐者。以人参、粳米、甘草、门冬四者之甘，以补不足而缓其中也。

茵陈蒿汤  ***************************
治阳明病，发热汗出，此为热越，不能发黄也。但头汗出，身无汗，剂颈而还，小便不利，渴欲饮水浆者，此为瘀热在里，身必发黄，此方主之。
又伤寒七八日，身黄如橘子色，小便不利，腹微满者，此方主之。
茵陈蒿（六两）　栀子（十四枚）　大黄（二两）
右三味，以水一斗，先煮茵陈，减二升，内二味，煮取三升，去渣，分温服。
小便当利，如皂角汁状，一宿腹减，黄从小便出也。
〔汤议〕
议曰：阳明者，显胃之土，其色黄。若发热汗出者，为热气得越，不能发黄也。但头上汗出，剂头而还者，乃热气不得越也。小便不利，渴欲饮水浆者，乃热甚于胃，津液内竭，瘀结为黄也。故用茵陈为君，能治黄。栀子为臣，栀能治黄，寒以治热也。以大黄为佐使，以下泄瘀热而除其黄也。

蜜煎导方  ***************************
治阳明病，自汗出，若发汗，小便自利者，此为津液内竭也，大便虽鞕，不可攻之，当须自欲大便，宜蜜煎导而通之。若土瓜根及与大猪胆汁，皆可为导也。
〔蜜五合〕
右将蜜于铜器内，微火煎之，稍凝似饴状，搅之勿令焦，滴水中坚凝可用，蘸皂角末捻作挺，以猪胆汁或油润穀道，内之，少顷，欲大便乃去之。又猪胆汁方，以猪胆汁一二枚，以小竹管插入胆口，留一截，用油润，内入穀道中，以手将胆捻之，其汁自内出，一食顷，当大便下。又用土瓜根削如指状，蘸猪胆汁，入内穀道中，亦可用。
〔汤议〕
议曰：大便不通者，必用下之。有下之而不得通者；有津液内竭，肠胃乾燥，大便因鞕，不可通者，此非结热也。故立是法而用之。

猪胆汁方  ***************************
见上同。


卷之十一  ——————————————————————————————————————————————————————————————————————————————————————————

五苓散  ***************************
治发汗后，烦渴欲饮水者主之。
茯苓　猪苓　白术（各二两）　泽泻（二两）　桂枝（半两，去皮）
右五味，为末，以白汤调服，多饮暖水，出汗愈。
〔汤议〕
议曰：发汗俊，烦渴饮水，脉洪大者，属白虎汤。发汗后，烦渴饮水，内热实，脉沉实者，属承气汤。今此发汗后，烦渴欲饮水，脉浮，或有表，小便不利者，属五苓散主之。五苓散乃汗后一解表药也。此以方中云覆取微汗是也。故用茯苓为君，猪苓为臣，二者之甘淡，以渗泄水饮内畜，而解烦渴也。以泽泻为使，咸味泄肾气，不令生消渴也。桂枝为使，外能散不尽之表，内能解有馀之结，温肾而利小便也。白术为佐，以其能燥脾土而逐水湿也。故此五味之剂，皆能逐水而祛湿。是曰五苓散，以其苓者令也，通行津液，克伐肾邪，号令之主也。
〔五苓散戒〕
阳明自汗引饮，则五苓散不可轻进。且阳明自汗者，则津液燥，为急下之证，若更利其小便，则误也。
〔五苓散证〕
太阳病发汗，大汗出，胃中干，烦躁不得眠，欲得欲水者，少与之饮，令胃气和则愈。若脉浮，小便不利，微热消渴者，五苓散主之。
发汗已，脉浮数，烦渴者，五苓散主之。
中风发热，六七日不解而烦，有表里证，渴欲饮水，水入则吐者，名曰水逆，五苓散主之。
本以下之，故心下痞，与泻心汤不解，其入渴而口燥烦，小便不利者，五苓散主之。
霍乱病，头疼发热，身痛热多，欲饮水者，五苓散主之。
〔疑问〕
问曰：五苓散方中皆治里证，又曰覆取汗何也？
答曰：五苓散乃汗后一解表药也。且伤寒发汗后当解，今此不解者，为有内热。烦渴饮水，又加余表不能尽解也。若与桂枝汤，又干内热：若与白虎汤，又兼有表，故与五苓散，中用桂枝，取微汗以两解也。且白虎汤亦曰汗俊一解表者，乃表实自汗出，不恶风，而烦渴引饮者所设也。
问曰：五苓散中有用桂者，亦用桂枝者何也？
答曰：此两用也。若兼表者，用桂枝；若专利水饮者，却用桂也。

四逆散  ***************************
治少阴病四逆，其人或咳或悸，或小便不利，或腹中痛，或泄利下重者主之。
甘草　枳实　柴胡　芍药（等分）
右四味，为细末，白饮和服。
〔汤议〕
议曰：四逆者，乃手足不温也。四厥者，乃寒冷之甚也。四厥为阴寒之邪，四逆为传经之邪，自阳热已退，邪气不散，将若传阴而未入也。此只属阳，故与凉剂以治之。用甘草为君，以和其中，而行其四末。以枳实为臣，而行结滞。以芍药为佐，而行荣气。以柴胡为使，而通散表里之邪也。
〔加减法〕
若咳者，加五味子、乾姜各五分，并主下痢。（肺气逆则咳，加五味子之酸以收逆；加乾姜之辛以治寒。兼痢同用也。）
若悸者，加桂枝五分。（气虚不能通行心气，则心下筑筑而动悸也。桂枝入心，故加之。）
若小便不利，加茯苓五分。（茯苓能渗泄而利小便也。）
若腹中痛者，加白芍药五分。（古金镜方中用白芍药，以其能止痛，后人改作附子。）
若泄利下重者，先以水五升，煮薤白三升，煮取三升，去渣，内散五分，再煮取一升半，分温服。（加薤白以升下焦之滞气也。）

瓜蒂散（一百四）  ***************************
治病如桂枝证，头不痛，项不强，寸脉微浮，胸中痞鞕，气上冲咽喉，不得息者，此为胸中有寒也，当吐之，宜瓜蒂散。
瓜蒂（二钱）　赤小豆（三钱）　豉
右二味，各捣焉末，合治，取一钱匕，以香豉一合煮取汤，和散温服之。不吐，少加，得快吐乃止。
〔瓜蒂散戒〕
诸亡血家、血虚家，皆不可吐也。昏愦者，亦不可吐。
〔汤议〕
议曰：发热，汗出恶风，病如桂枝汤证也。今此头却不痛、项不强，寸脉微浮，胸中痞鞕，气上卫咽喉，不得息者，此非桂枝证，乃寒邪客于胸中，而不在表也。故用瓜蒂为君，味苦寒；赤小豆为臣，味酸寒；淡豉为佐为使，三者之酸苦，合而用之，以吐其上膈之实也。经曰，酸苦涌泄为阴，此其用焉。

文蛤散  ***************************
治病在阳，应以汗解之，反以冷水潠之。若灌之，其热被劫不得出，弥更益烦，肉上粟起，意欲饮水，反不渴者，服文蛤散。若不瘥者，与五苓散。寒实结胸，无热证者，与三物小陷胸汤，白散亦可服。
文蛤（五两）
右一味，为末，以沸汤调一钱服。

白散  ***************************
桔梗　贝母（各五钱）　巴豆（一钱，去皮心，熬黑，研如脂，上和二味）
右三味，相合，以白饮和服，量虚实用之。病在膈上必吐，在膈下必利。不利，进热粥一杯；利过不止，进冷粥一杯。
〔汤议〕
议曰：病在阳者，为邪在表，法当汗出而解。反以冷水潠之，或灌洗，其热被寒水所却，外不得出，则反攻其裹也。弥更益烦，肉上粟起者，乃寒水之气客于皮肤也。意欲饮水者，里有热也。反不渴者，寒在表也。故与文蛤一味，以散表中水寒之气。若不瘥者，是水热相搏，欲传于里也。故与五苓散发汗以和之。若心下鞕满者，乃水寒之气结而成寒实结胸也。故与小陷胸汤破之；如不应，与白散利泄也。若咽膈阻塞者，与枳实理中丸，亦可取功也。

烧裩散  ***************************
治偿阳易。
右取男女中裩近阴处，剪烷灰，以水和服方寸匕，日三服。小便即利，阴头微肿则愈。
〔汤议〕
议曰：大病新瘥，气血未复，馀热未尽，强合阴阳，故曰易也。易者，如换易也。故与裩中阴处烧灰服之，以复其气也。男病用女者，女病用男者，此以阴阳复易之义也。

牡蛎泽泻散  ***************************
治大病瘥后，从腰以下有水气者主之。
牡蛎　泽泻　栝蒌根　蜀漆　商陆根　葶苈　海藻（等分）
右七味，为末，白饮和服。小便利，止后服。
〔汤议〕
议曰：大病瘥后，脾胃气虚，不能制约肾水，水溢下焦，腰以下为肿也。故当利其小便，以牡蛎为君，泽泻、海藻为臣，三味之咸，能入肾而泄水气。以葶苈、商陆为佐，以苦坚之。以栝蒌根之苦寒，蜀漆之酸寒为使，酸苦以泄其下而降湿肿也。


卷之十二  ——————————————————————————————————————————————————————————————————————————————————————————

理中丸  ***************************
治霍乱病，嗝吐泄利，寒多不饮水者。
人参　白术　甘草　乾姜（各三两）
右四味为末，以蜜丸，弹子大，沸渴调服。若只㕮咀，用水煎服。
〔加减法〕
若脐上筑者，肾气动也，去术，加桂枝四两。（脾虚则肾气发动，故脐上筑也。术能壅气，故去之。桂泄奔豚气，加之。）
若吐多，去术，加生姜三两。（生姜止呕，辛以散之也。呕家不喜术，故去之也。）
若下多者，加白茯苓三两。（茯令之甘淡，能利水止泄也。）
渴欲得水者，加参、术各一两半。（内虚则渴，加人参以补之。不止者，加黄芩、芍药则止。）
寒者加乾姜一两半。（寒淫所胜，平以辛热。）
腹满者去术，寒甚者加附子一枚炮。服汤后，如食顷，啜热粥一升许，微自汗，勿发揭衣被。（胃虚则腹滞气壅，甘令中满，故去术。加附子以补阳。若脉微，手足厥逆，恶寒内甚者，加附子。）
〔方议〕
议曰：霍乱者，乃一时之间，挥霍闷乱，上吐下泄者是也。若头痛发热，身疼痛，热多欲饮水者，邪生于阳也，属五苓散与外台和中汤以散之。若脉微小，寒多不用水者，邪发于阴也，属理中丸、汤，甚者加附子主之。经曰：脾欲缓，急食甘以缓之。故用人参为君，补中正气。以甘草为臣辅之也。以白术为佐，正气固中。以乾姜为使，温脾散寒。经曰，寒淫所胜，平以辛热是也。

乌梅丸  ***************************
治伤寒，脉微而厥，至七八日，肤冷，其人躁无暂安时者，此为脏厥，非蛔厥也。蛔厥者，其人当吐蛔。今者静而复时烦，此为脏寒。蛔上入膈，故烦，须臾复止，得食而呕又烦者，蛔闻食臭出，其人当吐蛔。蛔厥者，此方主之。
乌梅（五十个）　细辛　附子　桂枝　黄柏　人参（各一两）　当归　川芎（各七钱）　黄连（二两）　乾姜（一两）
右十味，各捣筛，合治之，以苦酒渍乌梅一宿，去核蒸之，捣烂，和药令相得，内桕中，加蜜，杵千馀下，丸如桐子大，空心饮汤服三十丸，加至五十丸。禁生冷物恶臭。
〔方议〕
议曰：蛔厥者，乃多死也。其人阳气虚微，正元衰败，则饮食之物不化精气，反化而为蛔虫也。蛔为阴蛊，故知阳微而阴胜。阴胜，则四肢多厥也。若病者时烦时静，得食而呕，或口常吐清水，时又吐蛔者，乃蛔病也。又腹痛，脉反浮大者，亦蛔证也。有此，当急治，不治杀人。故用乌梅为君，其味酸能胜蛔。以川椒、细辛为臣，辛以杀虫。以乾姜、桂枝、附子为佐，以胜寒气而温其中。以黄连、黄柏之苦以安蛔，以人参、当归之甘而补缓其中，各为使。以其蛔虫为患为难，比寸白虫等剧用下杀之剂，故用胜制之方也。

大陷胸丸  ***************************
治结胸澄，项亦强，如柔痓状，下之则和，此方主之。
大黄（一两）　芒硝　葶苈　杏仁（各四两，去皮）
右四味，捣筛，外以杏仁、芒硝和如泥，别捣甘遂末一钱，和匀，以少熟蜜共丸，如弹子大，以沸汤调服。一宿乃下，不下更服，取下为效，禁如药法。
〔方议〕
议曰：结胸之证，亦载大陷胸汤中祥矣。今此大陷胸丸者，与方议同，但加杏仁、葶苈二味。以蜜为丸者，取其缓也。若证急者用汤，缓者用丸也。

抵当丸  ***************************
治伤寒有热，少腹满，应小便不利；今反利者，为有血也，当下之，宜抵当丸。
抵当汤中减水蛭十条。
右四味，另捣水蛭、虻虫外，将杏仁浸去皮捣烂，和三味，加少熟水和匀，丸如弹子大，每一丸以水一升煮之，取七合服，当取下血，不下更服。
〔方议〕
议曰：抵当汤治证之急者用之，抵当丸乃治证之缓者用之。今此虽是血证，为无身黄屎黑、喜忘发狂，未至于甚，故只用抵当丸。减水蛭，为末作丸予之，取其性之缓也。

麻仁丸  ***************************
治趺阳脉浮而涩，浮则胃气强，涩则小便数，浮涩相搏，大便则难，其脾为约，此方主之。
麻子仁（四两）　杏仁（六两）　芍药　枳实（各二两）　厚朴（三两）　大黄（八两）
右六味，为末，以杏仁浸去皮捣烂，加蜜，杵千馀下，丸如桐子大，熟水下五十丸。
〔方议〕
议曰：趺阳脉者，乃脾胃之脉也。脉不当浮，令反浮者，若非胃气虚，则胃气强也。浮而涩者，为胃气燥，大便则难，其脾为约，约者束也。此必汗出多，走亡津液，胃气燥涩，大便不得通也。趺阳脉浮者，虽大便难，尤不可以用大承气等汤下泄之者，仲景故配以麻仁丸方，以润导之也。故用麻仁为君，杏仁为臣，二者能润燥也。以枳实、厚朴能调中散结气为佐。以芍药之酸能敛津液，大黄之苦能泄能下，二者为使，以通导而引润下也。


附  ——————————————————————————————————————————————————————————————————————————————————————————

内台用药性品制  ***************************
性大热，温经回阳卫气者：附子，回阳者炮用，去皮脐；解急者生用，不去皮脐。乾姜，治寒者炮，解急者生。桂枝，削去粗皮，解肌表，中风用，又能止汗。桂，厚者削去皮，温经通气，利小便用。吴茱萸，汤炮七次，去黄水，再日乾用。
性热，温中破气，散湿逐痰饮者：生姜，常用薄片同药煎，急用捣取自然汁。白术，生，洗净用。厚朴，去皮，㕮咀。每一斤用生姜一斤捣汁浸炒。半夏，汤煮，再用水去涎，㕮咀，日乾用。蜀椒，微炒汗出，去目及合口者。旋覆花，洗净，生用，必须棉布滤过。细辛，洗净，去土用。
性温，补中益气而缓者：人参，洗净用。甘草，治阴病者炙，治阳病者生。胶饴，即饴糖。大枣，去核用。黄耆，蜜炙。阿胶，治热病者生用，治补者炒成珠。鸡子，或用黄，或用白。猪肤，雄猪皮肤。白蜜，白糖炒。蜂蜜，慢火熬。米粉，即粳米粉。
性轻而温，能发汗者：麻黄，去根节，汤煮一顷，再洗用。葱白，去青，用白。通草。
性轻而凉，发汗利水道者：葛根，生用。　猪苓，生用。竹叶，生用。荛化，生用。
性凉，能入营气者：芍药，赤者泻热病用，白者补虚用。
性温，能补营气者：当归，头止血，身养血，尾破血。
性温味辛，能利气润燥者：杏仁，水浸，去皮尖。桃仁，去皮尖。薤白，去青。麻仁，取净。
性温，能破结利气者：茯苓，去皮，白补，赤泻。
性平，能安中利水道者：柴胡、黄芩、知母、升麻、萎蕤，俱洗净，生用。
性寒，能治诸热在里者：黄连、黄柏、白头翁、秦皮、茵陈，俱洗净，生用。生地黄，洗净，生捣汁用。栀子，去壳。猪胆，取汁。栝蒌根，生用。石膏，研碎，生用。麦门冬，去心。
性寒，能治诸热在上者：葶苈，研烂。桔梗，生用。栝蒌实，捣碎，生用。天门冬，去心。
性寒，能治诸热在下者：连轺，洗，生用。蜀漆，即常山。梓白皮，去皮，生用。商陆，生用。赤小豆，生用。
性寒，能泄水气者：海藻，洗，生用。泽泻，生用。文蛤，生用。
性寒，能下泄热气者：大黄，有炮，有生。芒蛸，去泥土。
性烈，能下泄水气者：芫花，洗净，水煮乾用。大戟，水煮，再去心木。甘遂，面里煨。巴豆，去壳皮心，研。
性烈，能破血者：水蛭，洗，炙。虻虫，洗。
性涩，能止固津液者：牡蛎，煅成粉。龙骨。石脂，生用。
性重，能下镇坠者：代赭石，煅。鈆丹，煅。禹馀粮，煅。
性寒味苦，能宣吐者：瓜蒂。淡豆豉，江西出者佳。
性酸，能收敛者：乌梅，去核。五味子，生用。苦酒。
性平，能下肺气者：贝母，去心。

用药加减法  ***************************
有汗，不得服麻黄汤。
无汗，不得服桂枝汤。
无汗喜渴，不得用白虎汤。
阳明自汗引饮，不得用五苓散。
太阳自汗数尿，勿妄投桂枝渴。
诸脉浮者，不得用大黄并下法。
诸脉沉者，不得用发汗法。
诸阳脉，不得用姜、附。
燥渴者，除半夏加栝蒌根。
腹痛者，减黄芩加芍药。
动气者，去术加桂。
小便不利者，加茯苓。
小便数者，去桂、茯苓，加芍药。
中满者，去甘味。
下利者，勿发汗。
病人旧微溏者，勿用栀子豉汤。
呕家，勿用建中汤。
伤寒诸下法，不得用丸子。
服下泄药后，不得用补药。
伤寒病已愈后，虽四肢虚弱无力，不得用补药。

论分两  ***************************
伤寒方中，乃古分两，与令不同，详载之。
㕮咀：㕮咀者，即令之判如麻豆大也。
散：散者，即今之为末也。
铢：曰铢，二十四铢四一两。
两：曰两，古之三两为今之一两。
分：曰一分者，即今之二钱半也。
升：曰水一升，即今之一茶盏也，如半夏、五味子一升，即今之一两，古之三两。
个：曰杏仁七十个，乃今之七钱半。
匕：曰一匕者，用小钱挑一字上为法。


跋  ——————————————————————————————————————————————————————————————————————————————————————————

跋  ***************************
寒科一证，传变极速，医者不易轻投药饵。长沙著说立方，后世皆奉以为师。但古人之文，句约而理赅，读之者猝难畅晓。故启元子、成无己诸名肾，出而释之，犹经传之有注疏矣。迨后注释家日多，此中原有补前人未备之义，实可讚叹。得未曾有，而诳世欺人者，复亦不少。今许建安不释长沙之文，而议长沙之方。书中设问答，以启发后学。明晰条达，虽草莽医人，亦能悉解。但其分两稍异他本，虽採《千金方》之说，然临期酌用为宜，毋得拘泥。至方中药性稍备，以便翻阅耳。惜无刊本，故付之梓人。以为杵叔微之子，误也。
乾隆五十九年六月古吴程永培跋于六醴斋中
