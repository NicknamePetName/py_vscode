
序言  ***************************
先儒有云：一命之士，心存仁爱，于人必有所济。余服膺斯言，每思勉行一二。无奈德薄才疏，命运微蹇，荏苒一生，惟与青毡相终始。求其实能有济于人者，曾几何也？每诵先儒之言，辄以自愧。近岁以来，老病日增，两耳失聪倍甚；与世暌隔，块处穷庐，无复一事可为矣。夫壮盛之年，尚不能有济于人，况兹日薄西山，又复何望？然而济人之心终未敢忘也。
去秋，家人多为二竖所厄。因思人之至苦者，莫如病；病之急需者，莫如医。顾或穷乡僻壤，欲延医而限于地；或食贫处约，欲延医而限于资。即不为二者所限，而或以迫不及待之病，时值暮夜，则虽有慈父孝子，亦不免立视其危而束手无措。此亦宇宙间一缺陷事也！
夫医则诚难急致，而古今良方，其夫为与病适合者，往往而有，特患散见诸书，仓卒难检用。是不揣鄙陋，特为搜辑成编。方必求其昔人已验，稍涉疑似者勿登，方中之药，必求其贫家易办，寻觅艰难者勿录。宁慎毋滥，宁简毋冗。以类分为四卷，而颜之曰：《灵验良方汇编》。庶几有所限而不能延医与迫于时而不及延医者，可以开卷一览而即得治病之方焉。虽未知其与人果有济与否，而衰朽无能之人，聊以此寓济人之心于万一，或亦先儒所不鄙也。
余姻友沉子铭三，素以仁爱为志，曾採《神验灵方》一册，见闻所及无不备载。兹编之成，实藉为蓝本，所神良多。余甥戴纶宣，外孙沉子周、吴圣谟皆与余有同心，今于是编校订精详，不遗馀力，襄余匪浅，是皆不可以不志，因并及之。
皇清雍正七年己酉菊月山阴田间来是庵自序

养生妙诀  ***************************
皆杜病于未萌之法，但择其浅显易明者录之于下。
《老子》云：虚关心，实其腹。解云：心多妄想，甚是为累，故欲其虚。腹漏精液，何以能久！故欲其实。
《洞神正经》云：宠辱不惊，肝木自宁。动静以敬，心火自定。饮食有节，脾土不泄。调息寡言，肺金自全。恬静无欲，肾水自足。
《白玉蟾》云，薄滋味以养气，去嗔怒以养性，处卑下以养德，守清静以养道。
《元关杂记》云：口中言少，心头事少，肚中食少，夜间睡少。依此四少，神仙事了。或疑睡与食皆以养生，何以反欲其少？不知惟用力劳瘁之人，二者不厌其多。若安逸之人，须食少睡少，则饮食皆化为精神以供人用；若食多睡多，则反须精神去化饮食而疲倦潜滋矣。至于少年之人，醉饱熟眠易于遗漏，故尤以少为贵也。
●身劳心逸论
古云：养生之道，身欲其劳，心欲其逸。盖身劳则饮食易化，气血流动，诸病不生。如流水不腐，户枢不蠹，此理固无可疑。至于心逸之说，或疑劳心劳力各任其一，如何可逸？不知逸非怠情，安肆之谓也。天与人以心，原以供人之用，但仅足供人正用，而不足供人妄用。何谓正用？如研求义理，经营事业等，虽殚日夜之劳，而初无致病之虞，以其心存而不放，专而不杂，则劳心即所以养心也。何谓妄用？如七情过度，则终日固结而不解。憧憧往来，则终日纷扰而不宁。甚至梦寐之中亦无停息之时，譬如一物昼夜被火煎熬，何以能久！故无病之人以此而精神暗耗，易衰易老。若有病之人，则万般滋补药食皆难取效，而与死日近矣。所以养生之法，必须将一切妄念，如追忆已往，期望将来，计较人我，争竞得失等项尽情扫除，使心常等太虚。则无病者长生可几，而有病者亦旦夕可愈。所谓一心疗万病，不假药方多也。第人心最是活物，顷刻之间思想百出，若强制使逸则愈不逸。昔人有身劳则心逸之说，尤为至论不刊。盖身劳于一事，则心无暇他及而自逸。每见有病之人，因身不能劳而谢事将息，不知心因閒暇而思想愈多，劳反愈甚。凡虚弱病之难痊，往往由此。是故养病之法，除困惫已极，必不能劳者，无可如何；若苟可小劳，则莫若就意所喜为之事，勉强劳动。即不能劳动，或弹琴，或观閒书，或听人歌曲，总使心有所奇而思想不萌，得以安逸，则病可不药自愈。窃以是为治病最妙之方。而中年以后，养生之法亦莫善于此。其为补益，殊胜于参、苓等百倍也。余盖历试之，而实见其然，爰即昔人之说而畅言之，以公诸同志云。
●养气论
人赖气以生，犹鱼赖水以活。气充足则康强，气微弱则衰惫，气耗尽则身亡矣。故道家以气为至宝，而有运气之法。然非得明师传授而强行之，则不惟无益而反有损。莫如守心以养气，则人人可行，有益无损。《孟子》云：志为气帅。故气常随乎心，心驰于外则气亦散而不收矣。心动于中则气亦扰而不宁矣。故养气之法莫如守心，而心又易驰易动，极难把握。欲求守心之法，莫如两目回光返照。昔人云：目之所至，心亦至焉；心之所至，气亦至焉。目定而心自定，心定而气自定矣。故或以目视三田（泥丸为上丹田，心为中丹田，脐为下丹田），或视山根（鼻为山，鼻之上为山根），或视鼻端白（朱子调息箴内尝言之），此皆以目定心，以心定气之法。道家所谓若要长生，先须久视，意正如此。以之修仙、则不足，以之养生，却亦有馀也，顺与高明共质之。
●十二段锦
一叩齿：齿为筋骨之馀，常宜叩击，使筋骨活动，身神清爽。每次叩击三十六数。
二咽津：将舌抵上齶，久则津生满口，便当咽之，嚥下泪然有声，使灵液灌溉五脏，则火自降矣。咽数以多为妙。
三浴面部：将两手自相摩热，覆面擦之，自颈及发际如浴面之状，则鬚发迟白，颜如童矣。
四鸣天鼓：将两手心掩耳窍，以食指弹脑后两骨二十四次。
五运膏育穴：此穴在肩上背心两旁，药石、针灸不到之处。将两肩扭转七次，能散一身诸症。
六托天，将两手握拳，以鼻收气运至泥丸，即向天擎起，随放左右膝上。如前法，每行三次。
七左右开弓，此法要闭气，将左手伸直，右手作弯弓状，两眼稍相随右手运转。其右手伸直亦如之，左右各行三次，以泻三焦之火。
八擦丹田（脐也）：此法将左手托肾囊，右手擦丹田三十六次。后将右手换转，亦如前法行，数多更妙（此法于戍亥时行之，极治遗精。《金丹秘诀》曰：一擦一兜，左右换手，九九之数，真阳不走。擦毕后，目视泥丸而睡，则精自固矣）。
九摩内肾穴：此穴在尾闾之上，右为命门，左为肾府，俱贴近背骨。摩时要闭气，将两手搓热，各擦三十六次。
十摩夹脊穴：此穴在内肾之上，背脊之下，统会一身之血脉。摩之，运之，大有利益，摩运之法与内肾同。
十一擦涌泉穴：此穴在足底心，用左手抱住左脚，右手擦左脚心三十六次。换转如前。
十二洒腿：足不运则气血不和，行动不能爽健。须将左脚立定，右脚提起洒七次，后换右脚立定，如前行。
上坐功按摩之法，仙师所传，简约显易。行时须两手握固，万缘放下，一念不动。逐段行去，不拘早晚，间暇便可为之。久而不怠，有病者得以痊瘥，无病者得以延生，甚是有益。忙冗之人不暇全行，择其中尤得力者，日行数段，亦多寡有益。
凡人饮食，常宜乘热，不宜迟至寒冷。宜适中，不宜太饱。食后宜略行动，不宜即卧。食热物后，不宜即食冷物（如西瓜、冷茶等）。食冷物后，不宜即食热物，冷热相激，最不养人。五味不宜偏多，多则于脏腑各有所伤。咸多伤心，甘多伤肾，辛多伤肝，苦多伤肺，酸多伤脾。饮酒后，不宜饮冷水、拎茶，被酒引入肾中，停为冷毒，易致腰膝沉重、水肿、消渴、挛臂等症。以上饮食失宜，少年壮盛之时恣意不觉，养成病根，暮年发出，侮己无及。每食细嚼多咽，送气入腹，最是养人。
凡人寒暑衣服，宜以渐而增减。寒来不宜骤多，暑来不宜骤少。冬畏寒而取热太甚，春必多病。夏畏热而取凉太甚，秋必多病。慎之。
凡人形气，当使运而不滞，久偏于一，不免有伤。久卧伤气，久视伤血，久立伤骨，久行伤筋，久坐伤肉，皆所宜防。
凡人睡时，宜闭口，口开即失元气。或有不能闭者，当著意习之，习久则白闭矣。爱小儿者，见渠睡时口开，即宜以手捺之使闭。仰卧久则神气易于涣散，故以侧身曲卧为佳。夜眠以被覆首，则多受浊气，易致损寿，须使首露被外，以受天地清气。昔人传为长寿妙方，临睡时，须将万缘放下，一心注在鼻准，则气不涣散，最是养人。
凡人或患睡不熟，皆由杂念纷起，心不能静之故。人苦杂念难绝，佛门教以数息之法。王龙溪云：数息又不如调息。一部《参同契大旨》只是「心息相依」四字尽之。盖以心依息则心不妄动，以息依心则气不外散。就此法而精用之，可以成仙；就此法而浅言之，只在调息。入惟细细，出惟绵绵，绝不有意强制，亦不无意而忘，则息自调而渐长矣。凡人一吸一呼谓之息，一昼夜有一万三千五百息。能使息渐长而省一息，即有一息之受用。工夫积久，而长日加，其益无穷。止于睡时略得纤毫之益，亦睡熟裕如矣。
昔人云：上士异房，中士异床，下士异被。服药千颗，不如独卧。故杜病之源，在于寡欲，不待言矣。然寡欲中，又有不可不知者。凡人慾念不萌，则精气散于三焦，荣华百脉。及欲念一起，欲火炽燃，虽不交会走泄，而精气已暗损而阴消矣。故寡欲者，尤以寡其欲念为要。又有房事禁忌，不可不知。古云：凡大寒大热、大风大雨，日月薄蚀，雷震地动等，皆天忌也。山川、神祗、杜稷，井灶之处，皆地忌也。凡大祭之前及父母讳日，与夫大劳大病、大忧大醉之后，皆人忌也。犯忌行房，召祸致病甚烈，不可不戒。行房百里者病，百里行房者死，二语人皆知为必然。所谓百里者，即上所谓大劳中之一端也。然农贾等人，习于行走者，则百里始为大劳；若土人之平昔安逸者，则仅行三、四十里，亦同于农贾之百里而为大劳矣。此亦不可不知。


卷之一·内科  ——————————————————————————————————————————————————————————————————————————————————————————

治头痛  ***************************
●上清散　治头痛、眉骨痛、眼痛不可忍者。
川芎　郁金　白芍　荆芥穗　芒硝（各五钱）　薄荷叶（一钱）　片脑（五分）
共为细末，每用三分，鼻内搐之。一方有乳香、没药。
●川芎茶调散　治伤风上攻，鼻塞声重、偏正头痛。
薄荷叶（一两）　川芎　荆芥穗（各五钱）　羌活　白芷（各二钱）　甘草　细辛　防风（各一钱三分）
共为细末，每服二钱，食后茶清调下。
●硝石散　治风邪犯脑，患头痛不可忍。
硝石　人中白（等分）　冰片（少许）
共为末，用二、三分吹入鼻中。
●选奇汤　治眉稜骨痛。
防风　羌活（各二钱）　黄芩（酒炒）　甘草（炙，各一钱）
水煎热服。
●点头散　治偏正头痛。
川芎（□两）　香附（炒，去毛，四两）
共为末，每服二钱，食后茶清调服。
●当归酒　治血虚头痛欲裂。
当归（一两）　酒（二碗）
煎八分服。
治半边头痛：
蓖麻子（五钱，去壳）　大枣（十五枚，去核）
共捣如泥，绵裹塞鼻中，甚效。
●又方　用生萝卜捣汁一蚬壳，仰卧注鼻孔，右痛注左。左痛注右，左右俱痛，两孔俱注。能使数年之患即愈（此方系宋神宗传与王荆公，甚效）。
又治半边猪头风奇验方　细条鱼胶剪碎。炒，研末。日服三钱，不至一斤即可全愈，虽眼睛痛瞎者，亦可复元。
●清震汤　治头痛、面起核块，或头中如雷鸣，名曰雷头风。
升麻　苍术（米泔浸，各三钱）　青荷叶（一大片）　水二盅
煎八分，食后服。
治大头瘟：此乃天行瘟疫之气，其症则喉痛、头项俱肿，甚有头大至斗者。俗人呼为大头瘟，又名卢鷀瘟，又名虾蟆瘟。此湿热壅盛，最凶之候。东垣制方，名曰普济消毒饮，专治此症。百发百中，活人甚多，当时皆称为天方。
黄芩（酒炒）　黄连（酒炒，各五钱）　桔红　玄参　生甘草　桔梗　柴胡　牛蒡子（各二钱）　薄荷叶　连翘（去心）　板蓝根　马屁勃（各一钱）　白殭蚕（炒）　升麻（各七分）
上共为细末，半用汤调，时时服之。半用蜜丸，噙化。服尽无有不愈。如大便秘，用酒蒸大黄一、二钱以利之。《景岳全书》载此方，有人参三钱。若有力之家，可增用之。
●又方　治头忽然肿大至项。硫黄二钱，磨烧酒擦之，数次愈。
●又方　治头颈强侧，不能转头。南星为末，以醋调敷即效。
●又方　治项肿。大蚌壳粉和醋捣烂，敷之即消。
●又方　黑豆五钱，半生半炒，共为末。作两次服之，茶清下。

治眼方  ***************************
●万金膏　治烂弦风赤眼。此药之效如神，若能合起备用，兼以施人，价廉功倍，所济甚大。
文蛤　黄连（去毛净）　防风　荆芥穗（各五钱）　苦参（四钱）　铜绿（五分）
上为极细末，用簿荷煎汤作丸，弹子大。临用时，以热水化开，乘热洗眼。日三次，神效。一方有当归、川芎各四钱。
●清凉膏　治眼目赤肿不能开，痛闷热泪如雨。
生南星　脑荷叶　荆芥　百药煎如无（即用文蛤）。
上各三钱为末，井水调成膏，贴眼角上，自然清凉。
●点眼方　用黄连切碎，少加生白矾，以人乳浸蒸，频点眼角，大效。
●又方　朴硝置豆腐上蒸之，待流下者，盛以瓦器，点眼甚妙。
●又方　五倍子研末，调敷患处。
去星：凡胡椒、韭菜根、桔叶、菊叶之类，皆可杵烂为丸，用绵裹塞鼻中触之，过夜则星自下。
已上皆外治之方，至于内服之药，则须随人证候。大抵初起者宜于清凉，患久者不宜多用苦寒之剂。而其要则尤在于清心静养，寡思虑，节嗜欲，爱护目力，自然速愈而不遗后患，非可徒恃药力也。今择一通行可用之方于下。
●蝉花散　治肝经风热，毒气上攻。眼目赤痛及一切内外翳障。
蝉蜕　甘菊　穀精草　羌活　防风　白蒺藜（炒去刺）　草决明　蜜蒙花　荆芥穗　川芎　蔓荆子　木贼　甘草（炙）　黄芩　栀子（炒）
上等分为末，每服三钱，茶清调下。若欲取速效，则即将此方煎服亦可。若火重者，则加黄连、龙胆草。有胃火，则加石膏。若畏寒凉者，则去黄芩、栀子。若患久者，则加生地、麦冬，或熟地、枸杞，或当归、白芍俱可。
凡眼目打伤青肿，以生半夏为末，水调，涂之即愈。
●治鸡盲眼方　夏枯草连根洗净，晒燥研为末。每日早晨用羊肝一个煮熟，以夏枯草末拌匀同吃，用酒数杯，一月即愈。
●又方　揭羊肝一具，不要下水，用竹刀割开，入穀精草四两，煮熟食之。

治耳  ***************************
●枯矾散　治聤耳流脓。
枯矾　龙骨（各二钱）　黄丹（钱半）　麝香（一分）　干胭脂（七分）
上为细末，先以棉杖拭去脓，后以鹅毛管盛药放入耳中。如无干咽脂，止用上四味亦可。
●又方　枯竹蛀粉五分、冰片、麝香各一分，照上式，放入耳中即愈。
●又方　用石菖蒲根洗净，捣取汁。亦先拭去脓，后将汁罐入耳中荡洗，数次即愈。
●杏仁膏　治耳卒痛或脓出。
用杏仁去皮尖，炒焦为末，以葱涎和为丸，绵裹塞耳中，日三、四次易之。
百虫入耳：用猫尿滴入耳中即出（用生姜擦猫鼻，则猫自撒尿），或以麻油滴入耳中亦出。
蜈蚣入耳：用姜汁滴入，或韭汁，或鸡冠血，滴入俱好。
暴聋灸法：用苍术一块，长七分，一头削尖，一头截平。将尖头插入耳内，平头上用艾灸之，至十四壮或什一壮，觉耳有热气则效。
●又方　用磁石（要顶活者，如豆大一块）、穿山甲（烧存性，为末）二味共用绵裹，塞患耳内。口中含生铁一块，觉耳内如风雨声即通。
●又方　于大葱内入小蚯蚓一条，加麝香少许。过夜蚓渐化为水，以此水滴入耳中，数次即愈（其葱即于原盆处入蚓，过夜方摘葱取水，但防夜中蚓于葱根中钻出，须于日中管此蚓将死，已不能动方好）。

治鼻方  ***************************
●苍耳散　治鼻流浊涕不止。名曰鼻渊，亦名脑漏。
苍耳子（炒，二钱半）　辛夷仁　薄荷叶（各五钱）　白芷（一两）
共为细末，每服二钱，葱汤调下，食后服。
●脑漏秘方　治鼻中时时流臭黄水，甚者脑亦时痛，俗名控脑砂，有虫食脑中。
用丝瓜藤近根三、五尺许，烧存性为细末，酒调服之即愈。
●又方　用黄牛角取尖，煅存性，研细末。饱肚服五分，白汤下，一日服二次愈。
●又方　藿香一两研末，用雄猪胆汁熬膏为丸。每服二钱，三服即愈。如日久虚痃，宜服补中益气汤、六味地黄丸以滋化源，始得断根。
●菖蒲散　治鼻内室塞不通，不得喘消，
菖蒲　皂角（等分，为细末）
每用一钱，绵裹塞鼻中，仰卧片时。
●轻黄散　治鼻中息肉。
轻粉　杏仁（去皮尖，各一钱）　雄黄（五钱）　麝香（少许）
上四味，先研杏仁如泥，后入雄、麝、轻粉，同研极细，磁器收贮。于卧时用筷头蘸少许点息肉上，隔日一点，半月见效。
●简易息肉方　用枯白矾为末，以绵胭脂裹，塞鼻中，数日内随落。
治鼻衄（鼻出血曰衄）：龙骨煅为细末，吹入鼻中少许即止。凡九窍出血者，用此皆能止之。
●又方　用乱头发烧灰，吹入鼻中即止。胎发灰更妙。
止鼻衄歌：石榴花瓣可以塞，萝卜藕汁可以滴，火煅龙骨可以吹，水煎茅花可以吃。
又歌：墙头苔薛可以塞，车前草汁可以滴，火烧莲房可以吹，水调锅煤可以吃。
●又方　凡衄血甚多，不能止者，用大蒜捣如泥，作饼如钱大，厚一、二分，贴脚心。左衄贴右，右衄贴左。两孔俱出者，左右俱贴即止。

治口舌  ***************************
●甘露饮　治口舌生疮，咽喉肿痛，牙龈肿烂，时出脓血，大有神效。
枇杷叶（拭去毛）　生地　熟地　天冬　黄芩　石斛　山豆根　犀角屑　枳壳（各一钱）　甘草（五分）
水二盅，煎七分，食后服。此方治黄疸病有茵陈、麦冬各一钱，无山豆根、犀角。治身面皆黄，或身热而肿。甚效。
治舌出血不止（名曰舌衄）：黄柏涂蜜，慢火炙至微焦为末。每服一钱，米汤调下。或用蒲黄炒焦为末，敷之亦可。或炒槐花为末，擦之亦可。若火甚者，仍须内服药以清火。
●金花煎　活舌上出血如簪孔。
黄柏（一两半）　黄连（二钱半）　栀子（十枚）
以水浸一宿，煮三沸，去渣顿服。酒量好者，以酒浸煮亦可。
●冰柏丸　治口疮、舌疮。
薄荷叶　黄柏（各一两）　硼砂（三钱）　冰片（二分）
共为末，生蜜丸，弹子大。每服一丸，噙化。
●绿云散　治口舌烂，久不愈。
黄柏　青黛（等分，为末）
临卧时，用少许掺舌咽津，甚妙。此方加人中白、蒲黄，等分为末，即名柳华散，亦是良方。
●孙真人治口疮方　单用朴硝含之，甚良。
●应手散　治伤寒舌出寸余，连日不收。
用梅花、冰片为末，搽舌上，应手而收。重者，冰片须用至一钱方收。
●飞矾散　治木舌肿大满口。
白矾（飞）　百草霜（等分，为细末）
捻槽茄自然汁调服。如口噤，灌之妙。舌下肿出如舌，谓之重舌；忽肿，木而硬者，谓之木舌；皆上焦热壅故也。若舌忽肿起如猪胞，或硬如木舌，不能出声，胀满塞口，则闭闷杀人。但看舌下有如蝼蛄，或如卧蚕者，急于肿突处砭去其血。仍用百草霜以井花水调之，厚敷血出处。如不甚者，单以此敷之亦愈。
正传治舌肿大塞口，不通饮食经验方，用生蒲黄一味，频刷舌上，其肿自退。再以黄连煎浓汁，细细呷之，以泻心经之火则愈。

治齿牙  ***************************
●牙疼方　用霜打老丝瓜，烧存性为末，擦痛处立止。
●又方　用瓦上青苔，洗净煎汤，入盐少许，频频漱之，吐出。
●又方　防风、荆芥、细辛、升麻各二钱，煎汤，饱后汩痛处，徐徐嚥下，甚妙。
●又灸方　若左边牙疼，于左耳钉上，用米大艾圆灸七壮即愈。右亦如之。耳钉穴「□」。
●如神散　治风牙、虫牙，政蛀疼痛，连颊浮肿。
川椒（炒出汗）　蜂房（炙，等分为细末）。
每用二钱，水煎数沸，乘热漱之，痛即止。
●一笑散　治牙虫痛不可忍。
用川椒为细末，以巴豆一粒同研匀，用饭为丸如蛀孔大，绵裹安于蛀孔内，其痛即止。此药不宜嚥下，恐巴豆善泻故也。
●又治虫痛方　用韭菜连根捣烂，同人家地板上泥和匀，安痛处蛀孔内，又将纸贴痛处孔上。二个时辰取下，纫细虫见于泥上，病根可除。一方以韭子煎浓汤漱之，虫自出。一方用韭子一撮，以碗足盛之，用火烧烟。外用小竹梗将下截劈为四开，以纸糊如嗽叭样，引烟燻其蛀齿。屡熏之，虫自死尽。又方用天仙子烧烟，照上熏法，其虫即死。
●槐盐散　治食甘甜过多牙痛。大抵甜食吃多，最能坏齿。每见酒量好者，虽至老年，犹能齿啮坚硬之物。盖嗜酒之人，必恶甜食故也。又见持斋者齿多不全，以素斋清淡，必喜吃甜食故也。然害止齿牙犹是小事，至于小儿，甜食过多则百病皆从此而生，甚至有性命之忧。而小儿之性，定是酷爱甜食，为父母者，减爱小儿，不可不力为搏节也。
食盐（四两）　青盐（二两）　槐枝（一斤，切断，用水四碗，煎至半碗）
将二盐先炒，然后入槐枝浓汁拌匀，炒至乾燥，用铅盒盛之，擦牙固齿最妙。
●又方　用川椒四两煎浓汁，拌二盐炒乾擦牙，永无齿疾。即以漱水洗面目，亦无疾，此方极妙。
●又简便方　每日洗面，用生白矾一块置在茶盅内，入汤半盅，用以漱口，即以漱口之水洗拭眼目，皆大有益。盖矾性极能坚齿杀虫，可免齿疾。又能收敛眼光，使眼不花。日日用之，勿令间断。其白矾、茶盅不必更换，直至将尽添人，最为省便，而于齿与眼皆有不见之功。即矾水吐不尽而稍有嚥下，亦能豁痰，诚良方也。
●马鸣散　治走马疳良方。
人中白（火煅，如自盐色乃佳，五钱）　五倍子（生者一钱，另用一钱同矾煅之）　蚕退纸（火烧过，二钱半）　白矾（二钱，即用五倍子一钱，入矾于内，煅枯）
共为极细末，先以米泔水洗口疮，后以此敷之立效。
●三仙散　治走马牙疳，一时腐烂欲死。
铜绿（三分）　麝香（一分）　妇人溺桶中垢（白者，一钱，火煅）
上为极细末，敷齿上，不可太多
●又方　治走马牙疳。
鸡肫黄皮，不可下水，焙乾，同枯矾一钱为末，搽之立效。并治一切口疮。
取牙不犯手：草乌　荜拨（各钱半）　川椒　细辛（各三钱）
共为细末，每用少许点在患牙内外，一时其牙自落。

治咽喉  ***************************
肿于喉之两旁者为双蛾，肿于一边者为单蛾，其形必圆突如珠，乃痈疖之类结于喉间。若脓未成者，治之自可消散。若势甚而危者，必须砭出其血，庶可速退。若缠喉风，则满片红肿，多不成脓，亦不必出血，但使火降，其肿自消。甚者咽喉肿闭，牙关紧急，言语不清，痰壅气急，则为脸症。
●清咽利膈汤　治积热咽喉肿痛，痰涎雍盛及乳蛾喉痈，重舌木舌等症。
连翘　黄芩　甘草　桔梗　荆芥　防风　栀子　薄荷金　银花　黄连　牛蒡子（炒、研）　玄参（各一钱五分）
水二盅，煎一盅，食远服。大便闭者，加大黄、朴硝各二钱；胃火盛者，加生石膏五钱。咽喉多是火症，大概宜从此方增减。又有隔阳喉痹，由火不归元，则无根之火客于咽喉，其证则上热下寒，全非火症。或因色欲伤精，或因泄泻伤肾，或以前过服寒凉以伤阳气，宜速用八味地黄汤、理中汤等剂。甚者以人参一味浓煎，少加竹沥，徐徐饮之，或用蜜附子含咽亦妙。若再用寒凉，必致不救。
●蜜附子　治隔阳咽闭，吞吐不通及脏寒闭塞等症。
用大附子一枚，泡去皮、脐，切作大片，用蜜涂炙令黄，含口中咽津，甘味尽再涂蜜炙用。又用附子研为末，以唾津调，涂脚底心更妙。
●桐油钱　治急喉风手足厥冷、气闭不通，危在顷刻者。
用汤半碗，入桐油三、四勺调匀，用硬鸡毛蘸油水探入喉中，连探四、五次，其痰必壅出，再探再吐，以人甦醒声高为度，再服清喉利膈之药。
●玉钥匙　治风热喉痹及缠喉风。
月石（五钱）　牙硝（一两五钱）　白殭蚕（一钱，炒）　冰片（二分）
共为细末，每用五分，以笔管吹入喉中即愈。此方加雄黄二钱，即名金钥匙。
●又方　治急喉风。
白矾　殭蚕（炒，去丝嘴）　月石　皂角（炙至烟尽）
共为细末，每用少许吹入喉中，痰出即愈。
●又方　以枯白矾炒殭蚕，等分为细末，每服二、三钱，以生姜蜜水调下，细细饮之，名开关散，治急喉风气息不通。
●又方　以独叶一技花之根，用井水磨服最效。
●又方　生萝卜杵汁，加玄明粉，徐饮大效。
刺少商穴：喉闭、痰涎壅塞、气急，口禁难开，宜刺少商穴。穴在手掌外侧，去大指甲角约二分。刺入二分许，以手自臂勒至刺处出血，喉痛自消。
●土茯苓汤　薛立斋治一妇人咽间作痛，两月后溃而不敛，遍身筋骨亦痛，诸药不应。教以土茯苓四两煎汤，不时服之，数剂而敛。更以四物汤倍加土茯苓，黄耆，二十馀剂，诸症悉愈。按此本是治杨梅疮之方，然其味甘而利，善去湿热，和血脉，所以诸疮毒往往用之甚效。
●烧盐散　治喉中悬痈，垂长妨碍。
用炒盐、枯矾等分，和匀研细，以箸头蘸点即消。
●治双蛾单蛾方　用巴豆一粒，去壳研烂，入绵茧壳内。蛾在左喉塞左鼻，在右喉塞右鼻。双蛾，两鼻俱塞。相传气绝者得此即苏。

治咳嗽  ***************************
●六安煎　治风寒咳嗽及初感痰滞气逆等症。
半夏　茯苓（各二钱）　陈皮（一钱）　杏仁（去皮尖研碎，一钱）　白芥子（七分）　甘草（七分）
水一盅半，加姜三片，煎七分，食远服。凡外感风邪而寒气盛者，宜加北细辛一钱。若头痛鼻塞者，加川芎、白芷、蔓荆子皆可。若兼肺胃之火者，加黄芩一钱，甚者加知母、石膏。
●杏仁膏　治久嗽及老人喘急、睡卧不得，服此甚效。
杏仁（去皮尖）　胡桃肉
等分研为膏，加炼蜜丸如弹子大。每服一丸，食后细嚼，姜汤下。
●贝母丸　消痰热，润肺止渴，或肺痈、肺痿，及治标之妙剂。
贝母（一两五钱，去心为末）
蜜丸圆眼大，或噙化，或嚼服，甚效。若欲劫止咳嗽，每贝母一两加蓬砂、天竺黄、文蛤（醋炒）各一钱更妙。
●杏仁萝卜子丸　治气奎痰盛咳嗽。
杏仁（去皮尖）　萝卜子（炒，各一两）
粥糊丸，桐子大。每服五十丸，白汤下。
●宁肺散　治新久咳嗽，肺气不通，咯唾脓血。自汗咳嗽，当年不愈者，服之立止。并治坐卧不安，语言不出等症。
乌梅肉（七分）　罂粟壳（去筋蜜虀，二钱）
共为细末，乌梅汤调下。此方加北枣三枚，水煎服，名三妙汤，亦治久嗽。
●罂粟丸　治一切久嗽、痨嗽，一服即愈。
罂粟壳，新者一半，去蒂切，焙乾；陈者一半，泡去筋膜炒，各一两。共为末，蜜丸弹子大，临睡嚼服一丸。
●一方　用罂粟子半斤，淘净焙乾，炒黄，研为末，沙糖丸，弹子大。每服一丸，临卧绵包含化。
●蛤粉散　《圣惠方》白蚬壳煅为粉，米饮调，治咳嗽不止。《海藏》曰：肾经血分药。宋徽宗宠妃病嗽，面肿不寐。李防御治之，三日不效，当诛。李技穷忧泣，忽闻市人卖嗽药，唱云：一文一帖，吃了今夜得睡。李视其药色淡碧，恐药犷悍，先自试，觉无害，遂并三帖为一以进。是夕寝安嗽止，面肿亦消。帝大悦，赐直万金。李不知其方，惧得罪，饲得市人，重价求之，及蚌壳煅粉，加少青黛也。以淡虀水加麻油数滴调服。
●灵宝烟筒　治一切寒喘咳嗽。
黄蜡　雄黄（各三钱）　佛耳草　款冬蕊　艾叶（各一钱）
先将蜡溶化涂纸上，次以艾铺之。将三味细研匀掺，捲成筒，用火点一头，吸菸吞之，清茶送下，甚效。

治失音  ***************************
失音之病，当知虚实。实者其病在标，因窍闭而暗也；虚者其病在本，因内夺而暗也。窍闭者，有风寒、有火热、有气逆，皆实邪之易治者也。内夺者，或色欲之伤其肾也，或忧思之伤其心也，或大惊大恐之伤其胆也，或饥馁疲劳之伤其脾也，此非各求其本而大补元气，安望其嘶败者复完乎？此皆虚邪之难治者也。难治者必须及早调理，更戒色欲，稍迟则无药可挽矣。
●简易六方
●一方　用萝卜捣自然汁，入姜汁少许，时时细饮之。
●一方　用皂角一条，去皮及子，同萝卜三个煎服数次，声即出。
●一方　治无故声音不出。用橘皮五两、水五碗，煎一碗，顿服效。
●一方　治猝哑。用杏仁三两，去皮煎熬，别杵桂末一两，和捣如泥。每用弹子大一丸，绵裹噙口中，细细嚥之，日三夜五。
●一方　用密佗僧为极细末，每服一钱，点茶饮之，声即出。
●一方　用白矾炼蜜为丸，服之效。
以上六方，皆治标之法。凡瘁暗轻浅者，可以取效。若系根本之病，则藉此不得。
百合丸　治肺燥失声不语。
百合　百药煎　杏仁（去皮尖）　诃子　薏苡仁
上等分为末，蜜丸，弹子大，临卧噙化，或用鸡子清和丸，胜于蜜。

治呃逆  ***************************
张景岳曰：偶然之呃，原不必治，唯屡呃为患。及呃之甚者，必其气有大逆，或脾肾元气大有亏竭而然。然实呃不难治，唯元气败竭者，乃最危之候也。大抵呃逆有三种：一曰寒呃，一曰热呃，一曰虚脱之呃。寒呃可温可散，寒去则气自舒也。热呃可降可清，火静而气自平也。惟虚脱之呃，诚危殆之症，速宜用大补之剂以挽回之，得全实为万幸。
●丁香柿蒂散　丁香、柿蒂（各二钱）
加生姜五片，水煎服。此治寒呃通用方。有就此方加炙甘草、良姜者，有加青皮、陈皮、半夏者。若食滞而呃，则宜加山楂、白芥子、乌药等。至于虚寒之甚，则须加人参、桂、附等药。盖呃逆虽寻常时有之症，然至七、八声相连，收气不回者难治。
●安胃饮　治胃火上冲，呃逆不止。张景岳曰：呃逆似属寒症，然察其脉见滑实，而形气不虚，胸膈有滞，或大便坚实不行者，皆其胃中有火，所以上冲为呃。但降其火，其呃自止。惟此方为最善，余尝治愈多人，皆此方也。
陈皮　山楂　麦芽（炒）　木通　泽泻　黄芩　石斛（各一钱）
水盅半，煎七分，食远服。如胃火热甚，可加石膏。
●呃逆简易方　治呃逆久不愈者。
用生姜捣汁一盅，加蜜一匙，温热服。
嗅法　治呃逆服药不效者。
用硫黄、乳香等分，以酒煎，令病者以鼻嗅之敛。
一方用雄黄一味煎酒嗅。
灸法　两乳穴，治呃逆立止。取穴法，妇人以乳头垂下，到处是穴。男子以乳头下一指为率，与乳头相直骨间陷中是穴。男左女右，灸一处。艾炷如小麦大，著火即呃止。

治霍乱  ***************************
上吐下泻，反复不宁，而挥霍撩乱，故曰霍乱。
●诃子散　治老幼霍乱，一服即效。
诃子（炮，去核）　厚朴（姜制）　乾姜（炒）　神麴（炒）
良姜（炒）　麦芽（炒）　茯苓　陈皮　草豆蔻　炙甘草
等分为末，每服二钱，用白滚汤入盐少许服之。
●冷香汤　治夏秋水湿。恣食生冷，阴阳相干，遂成霍乱，脐腹刺痛，胁肋胀满。或感瘴虚热，胸膈不利。或呕或泻井宣。
良姜　白檀香　草豆蔻（面裹煨）　附子（制）　炙甘草（各一钱）　丁香（七粒）
水一盅半，煎七分。用井水浸冷，于呕吐时服之效。
●木瓜汤　治吐泻不已，转筋扰乱。所谓转筋者，足腹之筋拘挛急痛，甚至牵缩阴丸，痛迫小腹。必于大吐大泻之后乃有此症，气血俱伤之候也。
木瓜（五钱）　茴香（微炒，一钱三分）　吴茱萸（二钱半）　炙甘草（一钱）
加姜五片，紫苏十叶，空腹煎服。痛甚者可加肉桂、厚朴。
又治转筋法　男子以手挽其阴，女子以手揪两乳。此《千金》法也。
●霍乱简易三方　（治霍乱泻利不止，转筋入腹欲死者）
●一方　用生姜三两捣烂，入酒一升，煮三、四沸，顿服。
●一方　用胡椒四十粒略研，以饮汤吞之。
●一方　以艾一把，水三碗，煎一碗，顿服。
治乾霍乱张景岳曰：上欲吐而不能出，下欲泻而不能行，胸腹绞痛、胀急闷乱、呕恶不止者，谓之乾霍乱，最为危候。此必内有饮食停沮，外有寒邪闭遏。盖邪浅者易于行动，故即见吐利。邪深者阴阳格拒，气道不通，故为此证。若不速治，或致暴死。宜先用盐汤探而吐之，以去其滞隔，通其清气。但使清气得升，然后浊气得降，从泻而出，斯不致害。药宜排气饮加减主之，或神香散亦可酌用。
●排气饮　治气逆食滞、胀痛等症。
陈皮（一钱五分）　木香（七分）　藿香（一钱五分）　香附（炒，二钱）　枳壳（一钱）　泽泻（二钱）　乌药（一钱五分）　厚朴（一钱）
水二盅，煎七分，热服。如食滞者，加山楂、炒麦芽各二钱。如寒滞者，加乾姜、吴茱萸、肉桂等。如气逆之甚者，加白芥子、槟榔、沉香等。如呕而兼痛者，加半夏、丁香等。如痛在小腹者，加小茴香。
●神香散　治胸胁、胃脘逆气难解，疼痛呕哕，胀满，痰饮膈噎。诸药不效者，惟此最妙。
●丁香　白豆仁（或砂仁亦可）
等分为末，清汤调下六、七分，日数服不拘。寒甚者，姜汤送下。
●乾霍乱简易方　用薤叶煎一碗，服三次立愈。
●又方　用盐一两、生姜五钱捣同炒，令色变，水一碗煎，热服。

治吐血  ***************************
张景岳曰：凡吐血不能止者，惟饮童便最效。或捣侧柏叶，以童便二盅、酒一盅和而温饮之，大能止血。
●双荷散　治卒暴吐血。
藕节（七节）　荷叶顶（七个）
擂细，入蜜一匙、水二盅，煎八分，温服。或为末，蜜汤调下二钱亦妙
●又方　用正三七磨服极效。
●侧柏散　治内损失血，口鼻皆出血如涌泉，须臾不救，服此即安。
侧柏叶（蒸乾，一两五钱）　人参（一钱）　荆芥穗（烧灰，一钱）
共为末，每服三钱，八飞罗面三钱（炒）拌匀，新汲水调服。
●黑神散　治一切吐血，但声未失，无有不效。
百草霜（烧木者不用）
研细，每服二钱，糯米汤下。凡皮破出血，或灸疮出血，以此渗之即止。
●四生丸　治吐血、衄血。阳乘于阴，血热妄行。
生荷叶　生艾叶　生侧柏叶　生地黄
等分捣烂，如鸡子大丸。每丸水二盏，煎一盏，滤去渣服。

治反胃噎膈  ***************************
反胃者，食犹能入，入而反出。大抵朝食暮吐，故曰反胃。噎膈者，隔塞不通，食不能下，故曰噎膈。须臾即吐名噎，良久吐出名膈。
●甘露汤　又名观音应梦散。治反胃呕吐不止，饮食减少。常服之，快利胸膈，调养脾胃，进饮食。
干饧糟（六两，可索之饧糖店，用头窄者）　生姜（四两）
二味和匀，捣烂作饼，焙乾，加炙甘草二两同研为末，每服二钱，用沸汤入盐少许调服，甚效。
●反胃简易方　甘蔗汁二碗、姜汁一碗，和匀温服，随意多寡。每日服三次，则吐自止。
●紫苏子饮　治嗝噎上气咳逆，或怒未定便夹气饮食，或饮食毕便怒，以致食与气相逆，遂成嗝噎之候。
正苏子　诃子（煨）　萝卜子（微炒）　杏仁（去皮尖炒）　人参（各一钱）　青皮　炙甘草（各一钱五分）　木香（五分）
上水盅半、姜三片，煎七分服。
●枇杷叶煎　治五噎立效。
枇杷叶（拭去毛尖）　橘红（各三钱）　生姜（五钱）
水盅半，煎七分，作二次温服。
●五膈宽中散　治七情四气伤于脾胃，以致阴阳不和，遂成膈噎。一切气逆并治。
青皮　陈皮（各五钱）　香附（童便浸炒）　甘草（炙）　厚朴（姜汁炒，各六钱）　白豆蔻　砂仁　丁香　木香（各一钱）
共为细末，每服二钱，姜、盐汤下。
●鹅血治噎方　献花寺僧自究病噎，百药不效。临殁谓其徒曰：我毒罹此患，胸臆必有物为祟。死后为我剖去，我感汝无尽矣。其徒如教，得一骨如簪，取置经案，久相传示。适有武官寓寺，从者杀鹅，未断其喉。偶见此骨，取以挑刺，鹅血喷发，而骨遂消减。其徒亦素病噎，因悟鹅血可治，遂数饮而愈。遍以此方授人，无不验者。此事与昔人患症癖死，遗言开腹取之，得病块如石。后偶置三稜中，石消成水，因知三稜可治症癖，事正相类。
●柿饼方　柿饼烧灰存性，酒服一钱，数服即效。李士材云：昔有人三世死于反胃，至孙传得一方，用柿饼同乾饭食之，绝不用水，亦勿以他药杂之，旬日而愈。
●又方　驴尿热服半盅，日服二次，即不吐
●又方　千叶白槿花，阴乾为末，老米泔调送一钱，日服三、四次效。
●又方　芦根五两、水二杯，煎一杯，温服。时时呷之，尤效。
●红豆丸　治呕逆反胃吐食。
丁香　胡椒　砂仁　红豆（各二十粒）
为细末，姜汁糊丸弹子大，每服一丸。以大枣一枚去核填药，以面裹枣，煨熟去面，细嚼枣药。白汤下，日三服。

治心痛  ***************************
世所谓心痛，皆胃脘痛也。若正心痛，必手足冷至节，爪甲皆青，朝发夕死，不治之症也。胃脘痛有虚实、寒热之不同，宜详察而治之。大抵可按者为虚，不可按者为实。久痛者多虚，暴痈者多实。得食稍可者为虚，胀满畏食者为实。痛徐而缓者多虚，痛剧而坚者为实。大抵实者宜攻，虚者宜补。然或宜攻中兼补，或宜补中兼攻，又不可拘执。
朱丹溪曰：治心痛当分久暂，初起或因寒、因食，宜温散。久则郁而成热，若专用温剂，或反助痛。古方多用炒栀子为君，以热药为之嚮导，则邪易伏。凡因寒、因食而痛者，虽日久不食不死，若痛止而食稍骤，即能复发，故必须以渐而进。
张景岳曰：凡痛在上焦者，或因停滞不易行散，而痛极难忍，欲其速效，莫如吐之为妙。用萝卜子捣粉，以温汤和搅，徐徐饮之，少顷即当吐出。即有吐不尽者，亦必从下行矣。一法用盐少许，炒至红色乃入以水，至将滚未滚时饮之，自能发吐。
●治九种心疼方
当归　香附　石菖蒲　槟榔　艾叶　高良姜（各一钱）
加姜三片，水煎服即愈。
●丁香止痛散　治心痛不可忍。
丁香（一钱）　高良姜（四钱）　茴香（炒，二钱）　甘草（一钱）
上共为末，每服二钱，沸汤点下。
●游山方　治心气痛，兼治腹气痛。
延胡索　五灵脂　草果　没药
上等分为末，每服二、三钱。此方去草果、没药，加桂枝、当归，名胜金散，治卒心痛。
●排气饮　治气逆胀痛，兼治腹痛。
陈皮（一钱）　木香（七分）　藿香（一钱）　香附（炒，一钱五分）　枳壳（炒，一钱）　泽泻（一钱）　乌药（一钱）　厚朴（一钱）
水煎服。如气逆之甚者，加白芥子、槟榔、沉香。如食滞者，加山楂、麦芽。如有火邪热郁者，须加栀子、黄芩（俱酒炒）。
●简易三方　凡胃脘痛，或气或寒，触而即发者。用荔枝核烧微焦，每核一钱加木香七分，共为末，以白滚汤下。数服可以除根，屡试神效。
●又方　凡胸膈胃脘大痛，察有邪滞，诸药不效者，但用牙皂角以微火烧，烟甫尽即取起为末，用烧酒调送一钱，共效如神。
●又方　治久心痛，十年五年者随手效。
用小蒜，以好醋煮熟，顿服，此后再不发。
●芜荑散　治大人、小儿蛔咬心痛不可忍，或吐青、黄、绿水涎沫，或吐虫出。此蛔心痛也，宜此方治之（蛔音为）。
芜荑　雷丸（各五钱）　乾漆（捶碎，炒至烟尽，一两）
上为细末，每服三钱，用温水调服。小儿每服五分。

治腹痛  ***************************
（以前吐法及游山、排气诸方，皆兼治腹痛，可採择而用）
一歌：腹胀脾疼怎抵当，椒姜之外有丁香，三般等分罗为末，调入白盐与白汤。
二歌：水磨乌药治脾疼，每服须教一盏浓，一片陈皮一苏叶，再煎浓服有神功。
三歌：心与脾疼有妙方，良姜切片等槟榔，两般同炒研为末，米饮同调服亦良。
括沙治法　张景岳曰：余荆妻年及四旬，偶因暴雨后中阴寒沙毒之气。忽于二鼓时，上为呕恶、下为胸腹搅痛，势不可当。时值暮夜，药饵不及，因以盐汤探吐之，痛不为减，遂连吐数次，其气愈升，则其痛愈剧。因而上塞咽喉，甚至声不能出，水、药毫不可入，危在顷刻间矣。余忽忆曾得秘传括沙法，乃用热汤一盅，入麻油一、二匙。择一光滑细口磁碗，将碗口入油汤内，令其暖而且滑。于病者背心轻轻向下括之，以渐加重。碗干而寒则再浸再括，良久，觉胸中胀滞渐有下行之意，稍见宽舒，始能出声。顷之，忽腹中大响，遂大泻如倾，其痛遂减。得睡一饭顷，复通身瘙痒之极，随发出风饼如钱大者不其数。至四鼓而消，遂以平复。细穷其义，盖五脏之系咸附于背，故向下括之，则邪气亦随而降。凡毒气上行则逆，下行则顺，改逆而顺，所以得泻而愈。近时有两臂括沙之法，亦能治痛。然毒深病急者，非背不可也。至若风饼之由，正以寒毒之气充塞表里，经脏俱闭，故致危剧。今其脏毒即降，然后经气得行，而表里俱散也。效日后，有魏姓者亦于二鼓后患此症，治不得法，竟至五鼓痛极而毙，益见荆妻之幸以括沙而活也。
治满洲沙肚痛、浑身碎痛：用生盐将背上擦，并遍身擦之，即愈。
●又方　治绞腹沙痛。
用明矾末，滚水、冷水各半调服。
●又方　若阴沙腹痛，则手足冷，身上有红点。以灯草蘸油点火，于红点上淬之，即安。若阳沙腹痛，则手足暖，以针刺其大手指近爪甲处一分半许，出血即安。先自两臂捋下恶血，令著指头，然后刺之。
●又治诸般腹痛方　（唯缩脚斑沙忌用）
苏叶（三钱）　广皮（三钱）　明矾（三钱）
上用长流水煎好，俟少温，徐服，取吐即愈。百发百中，神效无比。最重者，二服无有不效，诚神方也。

治腰痛  ***************************
补骨脂（炒）　杜仲（炒断丝）　胡桃肉（各八两）
上将上二味为末，胡桃肉捣烂，和匀，加山药糊为丸，桐子大。每服七、八十丸，淡盐汤下。

治风痛  ***************************
●史国公浸酒方　治诸风五痹，左瘫右痪，四肢顽麻，口眼歪斜，骨节痠疼。诸般寒湿风气，效难尽述。
秦艽（去芦，三两）　防风（去芦）　萆薢　羌活　牛膝（去芦，各二两）　杜仲（炒）　当归　苍耳子（捶碎，各三两）　甘枸杞（五两）　油松节（捶极碎，三两）　鳖甲（炙，二两）
虎胫骨（酥炙，二两）　晚蚕沙（炒，二两）　干茄根（饭上蒸熟，八两）
用无灰酒一斗五升，绢袋盛药入酒内，封十日可服。取饮时，不可面向坛口，恐药气冲入眼目。每饮一、二杯，不可有一日间断。酒饮完，可将药渣晒乾为末，米糊丸，桐子大，空心酒下五十丸。忌发风动气等物。
●豨莶丸　治四肢麻痹、筋骨冷痛、腰膝无力、风湿疮疡。
以五月五日、六月六日、七月七日、九月九日採取豨莶草，洗净，去粗茎留枝叶、花实，酒拌蒸晒，必须九次，炼蜜为丸，桐子大。每服三钱，酒下，甚效。或捣汁熬膏，以生地、甘草、炼蜜三味收之，酒调服，尤妙。忌葱蒜及发气等物。
熏洗痛风法　治手足冷痛如虎咬。
用樟木屑一斗，置浴桶内，以急流水一担煮沸泡之。令病者先以凳坐桶上，熏患处，俟汤稍温即洗之。以避风为要，勿令汤气入眼，恐坏眼。
●除湿蠲痛汤　治风湿痛痹。
苍术（二钱，米泔浸炒）　白术（米泔浸炒）　茯苓　泽泻　羌活（各钱半）　陈皮（一钱）　甘草（炙，三分）　威灵仙　桂枝（各钱半）
水二锺煎八分，加姜汁、竹沥名二匙。痛在下者加牛膝钱半。
●秦艽地黄汤　治风热血燥，筋骨作痛（前除湿汤不效者，宜服此方）。
秦艽　生地　当归　白芍（炒，各钱半）　川芎　防风　荆芥　升麻　白芷　蔓荆子　大力子（燕）　羌活（各一钱）　甘草（炙，五分）
水煎服。

治诸虫  ***************************
张景岳曰：虫之为病，其类不一，或由渐而甚，或由少而多。及其久而为害，则为腹痛食减，渐至赢瘠而危者有之。只虫痛症，必时作时止，或呕吐青、黄、绿水，或吐出虫，或大痛不可忍，面色或青、或黄、或白，而唇则红。痛定则能饮食者，便是虫积之症，速宜逐之。
●扫虫煎　治诸虫上攻，心腹作痛。
青皮（一钱）　小茴香（炒，一钱）　槟榔　乌药（各一钱五分）　细框肉（三钱，敲碎）　吴茱萸（一钱）　乌梅（二个）　甘草（三分）
上用水一盅半，煎八分去渣。再将朱砂、雄黄各五分，研极细末，入药中煎三、四沸，搅匀，徐徐服之。如恶心作吐者，可加炒乾姜二钱。
●直指芜荑散　取诸虫。此方加雷丸、乾漆、使君子、乌梅俱可。
鸡心槟榔　芜荑（各三钱）　木香（一钱）
上为末，以酸石榴根煎汤，调药温服。
徐东皋云；治虫之方固多，而用之者不知其法，则亦不能下虫。如丹溪云：上半月虫头向上易治，下半月虫头向下难治。然虫证甚急，安能必待上半月？惟用香饵引之，则下半月亦必向上。若虫得食则不食药，亦不能下虫。故必先半日不食，而使虫饥，次早五更，用油煎肉嚼之，良久仍复吐出。使虫闻香，头皆向上而欲食，然后服药以下之，则虫无不下矣。俟下尽后更以补剂调理脾胃，使元气日强，非惟虫不能留，亦不复生矣。
●榧子煎　治寸白虫，神效。
用细榧子四十九枚，去壳，以砂糖水一盏，砂锅煮乾。平旦空心服七枚。七日服尽，虫尽化为水。能食者，一日服尽四十九枚，隔日再服四十九枚，其效更神。
●神授散　治传尸痨瘵，血气未甚虚损者。不必多方，只以此药早服，则虫自不能为患，无有不愈。
川椒（二升，去合口者，略炒出汗，研为细末）
酒煮米粉为丸，桐子大，每服三、四十丸。

治癫狂  ***************************
●灵苑辰砂散　治风痰诸痫，狂言妄走、精神恍惚、思虑迷乱、乍歌乍哭、饮食失常、疾发仆地、吐沫戴眼、魂魄不守。
辰砂（光明佳者，八钱）　枣仁（微炒）　乳香（明者，各五钱）
共为细末。先令病人随量饮至沉醉，但勿令吐，居静室中。将前药都作一服，用温酒一盅调匀，令顿服之。如量浅者，但随量取醉，服药讫，便令安卧。病浅者半日、一日，病深者卧两、三日。只令人潜伺之，切勿唤觉，亦不可惊触致觉，必待其自醒，则神魂定矣。若由惊寐，则不可复治。吴正肃公少时心病，服此一剂，卧至五日方寤，遂瘥。
●朱砂滚痰丸　治五痫（痫即癫也）
朱砂　白矾　硝石　赤石脂
等分为细末，研蒜膏为丸，绿豆大。每服三、五十丸，荆芥汤下，食后服。
●简易方　治狂邪触发无时，披头大叫，不避水火者。
用苦参为末，蜜丸，桐子大。每服五、七十丸，白滚汤下。
●又方　用无灰酒二碗，麻油四两同煎。用杨枝二十条，每条搅一、二下，换遍杨枝。煎至油酒如膏，约七分。狂者强灌之，令熟睡，或吐或不吐，觉来即不狂矣。
●又方　治狂痫不欲眠，妄行不休。
用雄鸡二只煮熟，五味调和作羹，令食之。
灸法　两手足大拇指，以二指并缚一处，灸爪甲角七壮。须于甲肉之半，令其四处著火，灸毕即愈。所谓四处者，每指两处，甲一处、肉一处，两指并缚，则是四处矣。四处俱著火，方得正穴。

治疝气  ***************************
●神应散　治寒疝诸疝，心腹痛不可忍。
延胡索　胡椒　小茴香
等分为末，每服二钱，酒调下。
●胡芦巴丸　治小肠气、蟠肠气、奔豚疝气，偏坠阴肿，小腹有形如卵，上下来去，痛不可忍。或绞结绕脐，攻刺呕吐者。
胡芦（巴炒，一两六钱）　大巴戟（炒）　川乌（泡去皮，各六钱）　川楝子（去核炒，一两八钱）　小茴香（二两）　吴茱萸（汤浸五次，炒，一两）
上共为末，酒糊丸桐子大，每服十五丸至二十丸。
●丹溪治疝神方　其病甚，至气上冲，如有物筑塞心脏欲死，手足冷者，二、三服除根。
陈皮　荔枝核（为末，炒至焦黄）　硫黄（用铜杓熔化，即投水中去毒）
上三味等分为末，饭丸，桐子大。每服十四、五丸，酒下。
●暖肝煎　治肝肾阴寒，小腹疼痛，疝气等症。
当归（三钱）　枸杞（三钱）　茯苓　小茴香（各二钱）　肉桂（一钱五分）　乌药（一钱）　木香（一钱）
水二盅加生姜五片，煎八分，食远服。如寒甚者，加吴茱萸、乾姜。再甚者加附子。
●加减柴苓汤　此和肝肾、顺气、消疝治湿之剂。
白术　茯苓　猪苓　泽泻　柴胡　甘草　山栀（炒）　山楂　半夏　荔枝核（煨，研碎，各等分）
水二盅、姜三片，煎八分，食前服。
●守效丸　治㿗疝主要药。阴囊肿缒如升如斗，不痛不痒者，名曰㿗疝。
苍术　南星　白芷　川芎　山楂　半夏　橘核
上七味等分为末，姜汁糊丸，桐子大。每服七、八十丸，盐汤下。此方或加荔枝核、青皮，如有寒加吴茱萸，有热加栀子（炒）。
灸法　令病者合口，以草横量两口角为一折，照此再加一折，共为三折，如「△」。将上角安脐中心，两角安脐中两旁，当下两角处是穴。左患灸右，右患灸左，左右俱患即两灸之。艾炷如麦粒，灸寸四壮或二十一壮即安。又外陵穴，在脐左右各开一寸五分，灸亦立效，永不再发。
熨法　用盐一斤，炒极热，以帛包熨痛处。
又法　用葱白为饼，烘热置脐上，用艾灼之。
又法　以葱白一束，切为寸厚葱饼，烘热置脐上，再用熨斗熨之。
又法　用靳艾、苏叶、川椒各三两，拌匀炒热，以绢袋盛之。夹阴囊下，勿令走气，冷即易之。
凡疝症最忌杨梅，发时误食之，不救，平时不食更佳。

治梦遗淋浊  ***************************
人之精虽藏于肾，而主宰则在心。故精之蓄泄，无非听命于心。凡少年初省人事，精道未实者，苟能不为人诱，心不妄动，则精力强健，终身受用不尽。然每见聪明怜俐之人，多有遗浊诸病。而田野愚鲁之人则无之，总由心之动静而已，此少年未病之前所当知也。及其既病而求治，则尤当以持心为主，必不使欲念无故妄动，然后随证调理，自无不愈。使徒恃药饵，而欲念仍然不时妄动，则虽亲遇仙人，而授以灵丹，亦恐难以奏功。古所云：一心疗万病，不假药方多。诚至言也。
●固精丸　治肾虚有火，精滑，心神不安。
黄柏（酒炒）　知母（酒炒，各一两）　牡蛎（煅）　龙骨（煅）　莲蕊　芡实　山茱萸　远志（甘草制）　茯苓（各五钱）
上为末，山药糊丸，桐子大。每服五、六十丸，空心酒下。
●水陆二仙丹　治精脱肾虚，梦遗白浊等症。与补阴药同用，甚有奇效。
金樱膏一斤、芡实净粉一斤，共为丸，桐子大。每服百丸，空心，淡盐汤下。
煎金樱膏法　金樱子霜降节方成熟可採，又以未经霜打为妙。採得，用粗麻布袋擦去毛刺净，舂碎，入瓦罐内煎取浓汁，去渣，将汁再熬成膏。
●柏子养心丸　治心劳太过，神不守舍，阁眼即患梦遗。
柏子仁（捡鲜白不油者，用纸压去油）　茯神　枣仁（炒）　生地　当归身　五味子　辰砂（细研）　犀角（镑）　甘草（各五钱）
上为末，炼蜜丸，弹子大，金箔为衣，临卧时津嚼一丸。
●苓木菟丝丸　治脾肾虚损，不能收摄，以致梦遗滑精。
茯苓　白术（炒）　莲肉（去心，各四两）　五味子（酒蒸，二两）　杜仲（酒炒，三两）　甘草（炙，五钱）　菟丝子（淘洗极净，酒浸一日。煮极烂，捣为饼，焙乾为末，十两）
上为末，用山药糊为丸，桐子大。每服百丸，空心下。
●五淋散　治膀胱有热，水道不通，淋沥不止，脐腹急痛，或尿如豆汁，或如沙石。膏淋尿血并皆治之。
茵陈　淡竹叶（各一钱）　木通　滑石　甘草（各钱半）　栀子（炒）　赤芍　赤茯苓（各二钱）
水二盅，前一盅，食前服。
●独圣散　治石淋。黄蜀葵一两，花子俱用，炒研为末。每服一钱，食前米饮调服。
●鹿角丸　治膏淋。
鹿角霜、茯苓、秋石各等分为末，糊丸。每服四钱，米饮下。
●萆薢分清饮　治正元不足，下焦虚寒。小便白浊，频数无度，澄如膏糊等症。
益智仁　川萆薢　石菖蒲　乌药（各一钱五分）
水盅半，煎七分，食前服。一方加茯苓、甘草。
●五子丸　治小便频数，时有白浊。
菟丝子（酒蒸）　家韭子（炒）　益智仁　茴香（炒）　蛇床子（去皮炒）
上等分为末，酒糊丸，桐子大。每服七十丸，盐汤下。
●经验猪肚丸　治梦遗泄精，进饮食，健肢体。此药神应，瘦者服之自肥，莫测其理。
白术（面炒，五两）　苦参（白者，三两）　牡蛎（左扇者，煅研，四两）
上为末，用雄猪肚一具，洗净以磁罐煮极烂，石臼内捣如泥，和药末，再加肚汁捣半日，丸如桐子大。每服四、五十丸，日进三服，米饮送下。久服自觉身肥而梦遗永止。
以上诸方，治梦遗淋浊等症，颇为详备矣。然予曾见一友，年十六、七即思此病。至二十岁外，日甚一日。百计医治，无药不试，总无一效。旁观者咸谓其必不能久，后有人授以上视泥丸之法，行之数日，其病如失。自后不必服药，永无前患。所云泥丸者，在头顶心，道家谓之上丹田。教人久视乎此，可得长生，非以治遗浊之病也。而予友乃以之治病立效者，盖遗浊皆由元气下陷而然。《孟子》言：志为气之帅。故气未有不随乎心者，今视泥丸，则心、目皆注乎此，气方随心而至于头顶之上，岂复有下陷而为遗为浊者乎？此所以诸药皆历久不效，而是方独数日即效。以此益信所谓一心疗万病，不假药方多者，诚确当不易之至论也。愿与天下共宝之。
凡男女交媾将毕之时，即以目视泥丸，则精气自然收住，不至一泄无馀。若不俟将毕而早用此法，则纵中有收，非但自己留余，亦可兼採阴助滋补，不可胜言，最是养生妙术。
道书云：若欲长生，先须久视。所谓久视者，在乎久视三田。三田者，泥丸为上丹田，心为中丹田，脐为下丹田。若患元气下陷，则宜久视上丹田。若患思虑纷杂，则宜久视中丹田。若患气不归元，则宜久视下丹田。行之精专，实实可以长生。即不能精专，而留意分毫，亦可收分毫之效。就如场闱点进之夜，苦于纷扰难睡，若以目视心、脐，则自然睡去，此亦分毫之效也。

治小便不通  ***************************
此系至危之症，有虚实寒热之分。内治常服之药，自须切脉按证，非可轻议。今採听传简易良方，投则获效如神，不投亦无所损，或可稍备急需。
●独蒜通便方　独蒜一枚，栀子七枚、盐少许，共捣烂摊油纸上，贴脐良久即通。未通，涂阴囊上立通
葱熨法　用葱三斤，慢火炒香熟，以绢帕裹，更替熨脐下即通。或用盐炒热，熨脐下，冷则再易，亦能通
●白菊方　凡小便不通，危急之甚。诸药不效者，速寻白菊花根捣烂，用生白酒冲和取汁，温而饮之，神效。或白花之菊一时无觅，即不拘何色，但以家菊根代之，亦效。
●又方　以朴硝为末，每服二钱，空心，煎茴香汤下。
●葱白汤　治外便卒暴不通，小腹胀急，气上冲心，闷绝欲死。此由暴气乘膀胱，或因惊扰，气无所伸，冲逆胞系，郁闭不流。
陈皮（三两）　葵子（二两）　葱白（三茎）
用水浓煎，分三次服。
●地髓汤　治死血作淋，痛不可忍，及五淋小便不通，茎中痛甚欲死。
牛膝（一两）
用洒浓煎，入麝香少许，空心服。
●又方　田螺七个捣烂，入麝香二分，塞脐内立效。大便不通，亦此方甚效。如无麝香，或入盐少许亦可。

治大便不通  ***************************
治大便不通，用猪苦胆一个，将苦胆头塞在细竹管内，将竹管塞进穀道内一、二寸，然后将胆沛之，或加醋少许，胆汁入肚即能通解。须令病人睡倒治之，甚效。
●又方　蜜四两，用铜器微火熬，频搅勿令焦。候凝如饴，捻作挺子，头锐如指，掺皂角末少许，乘热纳穀道中，用手抵住，欲大便时去之。或于蜜挺加盐少许亦可。通大便，莫如大黄、芒硝、巴豆等剂。然虚弱之人或受不起，唯此外导等方，人人可用，不可不知。津液枯者，宜蜜导。热邪盛者，宜胆导。
●又方　用猪肺一个，去心，将砂罐放清水煮熟，撇净浮油，将汤吃下即解（不可用盐）。伤寒大便不通，亦用此方。
●济川煎　凡病涉虚损而大便闭结不通，则硝、黄攻击等剂必不可用。若势有不得不通者，宜此主之。此用通于补之剂也，最妙。
当归（三钱）　牛膝（广钱）　肉苁蓉（酒洗去盐，二、三钱）　泽泻（钱半）　升麻（五分）　枳壳（七分，虚甚者不必用）
水煎，食前服。如气虚者，加人参无碍。如有火，加黄芩。如肾虚，加熟地。
●皂角散　治大小便关隔不通，经三、五日者。
大皂角（烧存性）
为末，米汤调下。
●三仁丸　治大肠有热，津液燥，大便涩。
柏子仁　松子仁　火麻仁（各一两）
研匀，用黄蜡半两，溶化和丸，桐子大。每服二十丸，食前米饮下，未快，加数服之。

治脱肛  ***************************
用五倍子三钱、明矾二钱，俱研为末，水二碗，煎汤热洗立收。若脱至三、五寸者，依上法洗后，再用赤石脂为末，以油纸托上，四围皆掺之，甚妙。若脱更长者，以两床相併，中空尺许，以磁瓶盛汤，令病人仰卧浸瓶中。久则易汤，以收尽为度。
●又方　用桑叶、桃叶煎汤，入矾末，洗之则愈。
●又方　用蓖麻子捣膏药，贴头顶心，即不下脱。
●又方　用石灰炒热，以帛包裹，令患人坐其上，冷则易之。
●涩肠散　治久痢大肠滑脱。
诃子　赤石脂　龙骨
等分为末，以茶少许和药，掺肠头上，用绢帛揉入。
●又方　用鳖头煅存性，入枯矾少许，如上揉入。
以上皆外治之法，若入而复脱，积久不愈，则须服药。今採二方备用。
●凉血清肠散　治大肠血热脱肛。
生地　当归　白芍（各钱半）　黄芩　黄连　防风　荆芥　升麻（各一钱）　香附　川芎　甘草（各五分）
水煎服。
●参术芎归汤　治泻痢、产育气虚脱肛。
人参　白术　川芎　当归　黄耆（酒炒）　山药（炒）　白芍（炒）　白茯苓　升麻（各一钱）　甘草（炙，五分）
加姜二片，水煎服。若治泻痢虚滑甚者，须加制附子、肉豆蔻方效。

治便血  ***************************
●约营煎　治血热下血。无论脾胃、小肠、大肠、膀胱等症，皆宜用此。
生地　白芍（炒）　续断　地榆　黄芩　槐花（各二钱）
荆芥穗（钱半，炒焦）　甘草（一钱）　乌梅（两个）
水煎服。如下焦火盛者，可加炒栀子、黄连、龙胆草之类。如气虚者，可加人参、白术。如气下陷者，可加升麻、防风。
●椿皮散　治肠风下血神效，兼治赤痢。
椿根白皮　枯白矾（各一两）　槐角（二两）　甘草（炙，五钱）
上为细末，每服三钱，米饮调下
●乌梅丸　治大便下血如神。
乌梅肉（一两）　殭蚕（炒，八钱）
醋糊丸，每服二钱。
●棕灰散　旧棕烧灰存性四钱、槐花一两共为末。每服二钱，盐汤下。
●小乌沉汤　治气逆便血不止。
乌药（一两）　香附（四两，醋炒）　炙甘草（二两）
为末，每服二钱，酒下。

治溺血  ***************************
文蛤一两，炒为末，以乌梅肉浸烂捣膏，为丸，桐子大。空心，酒下五十丸。
治小便不禁、遗尿不觉
牡蛎（三两，火煅半日，研为末）、赤石脂（三两，捣碎，醋拌于锅内慢火炒乾，研为粉）共用酒糊丸，桐子大。每服五十丸，空心盐汤下。

治泄泻  ***************************
●大健脾糕　茯苓　白扁豆（炒去壳）　山药（炒）　莲子（去心）　芡实（去壳净炒，各八两）　麦芽（炒，四两）
砂仁（四两）　广皮（二两）　甘草（炙，四两）　米（五升，半糯米，半晚米，炒至老黄色。同上诸药磨为粉）
饥时，用白滚汤加白糖调服。此方既大健脾而又味皆可口，毫无药气。老人、小儿脾胃虚弱者，用此作点心，功效不可胜述。若欲常服省费，则茯苓、砂仁不用亦可。磨成粉后，须停三日，使火气尽出方可服。
●二神丸　治脾胃虚寒，泄泻不止。
肉豆蔻（生用，二两）　补骨脂（炒，四两）
共为末，用红枣四十九枚，入生姜片四两同煮，以枣烂为度。去姜，用枣肉捣药为丸，桐子大。每服五、六十丸，白滚汤下。此方若加吴茱萸（炒）一两、五味子二两，名四神丸，亦有名良方。张景岳曰：四神丸不宜用枣，但以姜汁煮面糊为丸更佳。
●车前方　欧阳公尝患暴下，国医不能治。夫人云：市医有此药，三文一帖，甚效。公曰：吾辈腑赃，与市人不同，不可服。夫人阴买置国医药中进之，一服而愈。厚遗之，求其方，但用车前子二钱为末，米饮下。云：此药利水道而不动气，水道利则清浊分，泻自止。

治痢  ***************************
●香连丸　治湿热侵脾，里急后重，赤白脓血。
黄连（一两，切如豆大）　吴茱萸（五钱）
以热水与黄连拌和，置热汤中顿一日，取出同炒，至黄连紫黄色为度。去茱萸不用，另用木香三钱，共为末，醋糊丸，桐子大。每服七十丸，空心，米饮下。
●秘传斗门方　治毒痢脏腑撮痛，脓血赤白，日夜不息。及噤口恶痢，里急后重，他药不能治者，此药神效。
乾姜（炒焦，二钱）　罂粟壳（蜜炙，四钱）　地榆　甘草　白芍（炒，各一钱五分）　黑豆（炒去皮，五钱）
水三盅。煎一盅，食远服。
●治痢简易方　用薤白一握，细切煮粥食。或以葱一握，煮粥食。
●又方　用鸡子先煮，去壳。再以醋煮极熟，空腹食之，治久痢赤白。
●又方　用于姜炒至黑，存性，磁碗中闭冷为末。每服一钱，米饮调下。
●又方　治血痢久不已。用当归、黄连各二钱，乌梅三个，水煎服。
●又方　木香、砂仁等分为末。红痢，乌梅汤下。白痢，姜汤下。
●又方　治赤白痢垂死者。罂粟花未开时，外有两片青叶包之，花开即落地，收取阴乾，研为细末。米饮调下一钱，神效。
●又方　治噤口痢，饮食竟不下者。黄连三钱、人参钱半，加姜三片，水煎服。
●又方　生姜三钱、芽茶三钱、白糖三钱，水二盅，煎一盅，露一宿。空心温服，立止。
●又方　陈皮五钱、艾叶五钱，水二盅，煎一盅，露一宿，加六一散少许温服。
●又方　雄丁香三粒、番木鳖子一个、麝香三釐，共捣如泥为一丸。入脐中，外用暖脐膏封之，过半日即放屁而愈。
●又方　用萝卜捣汁，吃数次即愈。
●又方　宋孝宗患冷痢，一医用新米、藕节细研，以热酒调服而愈。
●又方　治暑中痢疾。用乾姜、乌梅、甘草三味，浓煎一碗，服之即止。

治疟  ***************************
●初起通用方　柴胡（一钱）　黄芩（一钱）　山楂（研碎，十五粒）　麦芽（炒焦，一钱五分）　广皮（一钱）　半夏（一钱）　茯苓（一钱）　甘草（炙，三分）　苏叶（三分）　羌活（一钱）
加姜三片，水煎服。虚弱者，可加当归一钱五分。寒多者，加桂枝。
●牛膝煎　凡邪散已透而血气微虚者，用此大效。
牛膝（二钱）　当归　陈皮（各三钱）
好酒一盅，浸过夜，次早加水一盅，煎八分服。
●如神散　凡气血已虚，久疟不止，用此神效。
何首乌（制，一两）　当归（三钱）　陈皮（二钱）　煨生姜（五钱）
水煎服。如邪尚未净，宜加柴胡一钱。力饶者，加人参二钱更妙。
●截疟简易方　常山二钱，酒浸一宿，炒透，乌梅四个
临发日，五更煎服，不吐不泻，神效（常山善发吐，而制过则不吐，但愈后须忌鸡百廿日，方不复发）。
●一方　用独蒜头加黄丹，于端午日午时，共捣烂为丸如蚕豆大，晒乾收藏。患疟者于临发日五更时，用桃枝一寸长者七段，煎汤，对东方吞一丸即愈。服时男人左手捏，女人，右手捏。勿令四眼见之，鬚发过两次后用此药。
●一方　用桃仁去皮尖，与独蒜等分捣烂，入黄丹。如端午不合得，则临时合成，依上法吞之亦效。
●又方　名为一粒金月，于端午日午时合成。
巴豆（去壳，压去油净，五钱）　明矾（五钱）　雄黄（一钱）　青黛（五钱）　肉桂（五钱）　白芷（二钱）　硫黄（五钱）　川乌（三分）　麝香（一分）
共为细末，用五家粽子取尖，为丸如胡椒大，朱砂为衣收藏，勿令出气。患疟者，临发日用绵裹药塞鼻内。男左女右，对东方自塞。不可使四眼见之。忌鸡、鹅、猪，鱼发物等半月。
●又方　鳖甲醋炙黄为末，乌梅肉为丸。每服三钱必效。

治黄疸  ***************************
张景岳曰：黄疸一证，古人多言为湿热，殊未足以尽之。黄之大要有四，曰阳黄，曰阴黄，曰表邪发黄，曰胆黄也。阳黄证因湿成热，热则成黄。其病必身热烦渴，躁扰不宁，或消穀善饥，或小水热痛赤涩，大便秘结等症。治之宜清火邪，利小便。湿热去而黄自退，甚无难也。阴黄证则全非湿热，而总由血气之败。其病必喜静恶动，喜暗畏明，神思困倦，言语轻微，畏寒少食，四肢无力，皆阳虚之候。与湿热发黄者，相反如冰炭。治之须速救元气，温补脾肾。或先以茵陈五苓汤加减用之，而终必以四君子汤加姜、附等为宜也。表邪发黄即伤寒症也。伤寒汗不能透，而风湿在表者，有黄症。或表邪不解，自表传里，而湿热郁于阳明者，亦有黄证。依伤寒治法，或汗或下，清其徐热，自无不愈。胆黄证每因大惊大恐而致。其证则无火无湿，其人则昏沉困倦，其色则正黄如染。皆由伤胆，则胆气败而胆液泄，故为此症。治法大概宜与阴黄症同，以大用甘温，速救元气为主。
●茵陈饮　治黄疸湿热闭涩。
茵陈　栀子（炒制）　泽泻　青皮（各钱半）　甘菊（一钱）　甘草（七分）
水二盅，煎八分服。
●柴胡茵陈五苓散　治伤寒湿热未除，遍身发黄，此方甚效。
柴胡　茵陈　白术（炒）　茯苓　猪苓　泽泻（各钱半）　车前子　木通（各一钱）
加灯草十茎，水煎服。
●小茵陈汤　治发黄，脉沉细，四肢及遍身冷。
附子（制，钱半）　茵陈（三钱）　甘草（炙，一钱）
水煎服。一方加白术、茯苓、广皮、半夏。虚甚者，加人参。

治臌胀  ***************************
●推车丸　治臌胀、单腹胀、水肿、气肿。
上沉香　广木香　胡椒（炒）　巴霜（去油净，各一钱）
共为极细末，黑枣肉为丸，梧子大。每服三四十丸。第一次消上部，葱白汤下。第二次消中部，陈皮汤下。第三次消下部，牛膝汤下。待得行三、五次大恭，不补止（原本云：不补止。然窃意饿至正久，则自须进粥饭矣）。
●治腹胀危急神效方　巴豆（四两，以纸压去油）　正水银粉（二钱）　生硫黄（二钱）
共为细末，研成饼。先以新绵一片铺脐上，次以药饼敷在脐上，外用绢缚定。半日后，自然泻出黄水。泻三、五次后，除去药，以温粥补之。久患者，隔日再治，其胀即消。
●又治水肿方　以甘遂为细末，厚敷肿处，内服浓煎甘草汤，其肿立消。二物相反，正取其相反，以立功也。
●又方　用大戟、芫花、甘遂、海藻各四两为细末，用好醋调面和药摊于绵上，贴肿处，仍以软绵裹住。口中含甘草，嚼汁嚥下，甚效。
谨按：治臌胀方，多用消伐峻利之药。窍意内服者，须量老少、虚实，斟酌用之。此二方与前巴豆方俱是外敷，则必有益无损，人人可用。但宜及早用之，迟则病深，恐已无及。

治诸水蛊  ***************************
黑丑（取头未用，四两）　芫花（醋炒，五钱）　甘遂（五钱）　大戟（五钱）　泽泻（五钱）
共五味，研为细末，每服二钱。第一次取黄水，葱汤下。第二次取白水，陈皮汤下。第三次取四肢水，鲫鱼汤下。四次取五脏水，胡椒汤下。五次取六腑水，绿豆汤下。六次取小肠水，砂仁汤下。七次取遍身水，枳壳汤下。服过七次后，再服七次，俱用白滚汤下。临卧时，又要服五皮散。
●五皮散方　茯苓皮、地骨皮、陈皮、大腹皮（洗净）青皮、槟榔、泽泻、姜黄、猪苓，等分为细末。每服二钱，临卧，白滚汤调下。
谨按：此方则消伐峻利矣，固宜审人虚实用之。然沉痼之疾，实有寻常五道药全然不动者，亦不得不用此方。书所谓若药不瞑眩，厥疾不疹也。病除后，以补药调理，并起居加意谨慎，当不复发。
●又方　治气、血、水三样蛊胀。
用老大蟾一只，入磁缸内饿一日，吐尽口内白沫，剖开。以去壳砂仁研碎，装满蟾腹，用苎线缝口。将泥做碗大泥坛一个，放蟾于坛中，更加泥封坛口。用炭火架于坛之周围，烧至坛通红为度。取出研末，每服三钱。饮酒者酒服，不饮酒者滚水服。服至三、四日，则水蛊下水，血蛊下血，气蛊放屁，而病愈矣。
●又方　蟑螂一个焙乾，萝卜了一撮，炒为末，好酒吞，十日全愈。
●又方　蝼蛄焙乾为末。用上半节能消上身之水，用下半节能消下身之水，甚效。
●治皿臌方　绞漆绵子，烧灰存性，每服止可用三分，好酒调服，自愈。

治积聚  ***************************
酒积：葛根、神麴、白豆蔻、黄连。
气积：木香、橘红、厚朴、枳壳。
血积：桃仁、红花、归尾、赤芍药、牡丹、乾漆。甚者，大黄、穿山甲。
痰积：轻者，半夏、瓜蒌。甚者，滚痰丸。痰在皮里膜外，白芥子。老痰，海石、瓦楞子即蚌壳。
水积：轻者，五苓散，重者，商陆、甘遂、芫花。
茶积：轻者，姜黄、芝麻。甚者，吴茱萸、椒、姜。
癖积：轻者，三稜、蓬术。甚者　巴霜、大黄。
肉积：轻者，山楂、阿魏。甚者，硇砂、硝石。
蛋积：白豆蔻、橘红、红豆豉、姜汁。
菜积：丁香、肉桂、麝香。
面积：萝卜子、姜，酒煎。
鱼鳖积：紫苏、橘皮、木香、姜汁。
虫积：雄黄、槟榔、雷丸、榧子、使君子、芜荑、锡灰。
疟积：鳖甲、草果。
●香砂枳术丸　破滞气，消宿食。
木香　砂仁（各五钱）　枳实（麸炒，一两）　白术（米泔浸炒，二两）
共为末，荷叶裹烧饭为丸，桐子大。每服五十丸，白术汤下。此方去香砂加陈皮、半夏各一两，名橘半枳术丸。去香砂加赤芍二两、陈皮一两，名芍药枳术丸。皆治食积痞满，及小儿腹大胀满、时常疼痛，脾胃不和等症。脏寒者，可加炒乾姜。气虚者，可加人参。
●三圣膏　贴积聚症块。
石灰十两，筛过极细，炒红，用好醋熬成膏。入大黄末一两、官桂末五钱，搅匀以磁器收贮。用柿漆纸摊贴患处，火烘熨之。

治痞块  ***************************
用猪马蹄肝一块（不可落水）以竹刀剖开，入巴豆一钱（去壳）于肝内，饭锅蒸熟，去巴豆不用，将肝淡食，用好酒空心送下。过三日后，服古钱方除根。用极古钱三个，以无声者为上。其钱秤得若干重，用荸荠、胡桃肉，各照钱分两同入磁罐内，加小半碗水，慢火熬至钱研得碎为度。三味共捣烂如泥，以原汁为丸，分作三丸。每日服一丸，一丸又分三次服。初次空心服，第二次食远服，第三次食后服。宜先备六荤之物，恐心[飠曹]故。药尽自然除根，不必再服矣。
熨痞方第一层，用麝香二、三分掺肉上。二层，阿魏二钱。三层，芒硝二两，俱匀铺于上。先用荞麦面和成条，量痞大小围住，铺药于内，以青布盖之。随烧热砖四、五块，轮流布上熨之。觉腹中气行宽快，即是痞消之兆，以手烘热摩之亦妙，内须服调养气血之药。

治脱力黄胖  ***************************
绿矾八两，先用猪油炒过，次用米醋制酥，加大红枣半斤，蒸熟去皮、核，同捣如泥。再入平胃散半斤，共和为丸如桐子大。每服三钱，空心，白滚汤下，一料服完全愈。
●平胃散方　陈皮、苍术（米泔水浸洗，炒）、厚朴（炒，各二两）、甘草（炙，一两）。

罨伤寒结胸法  ***************************
凡病伤寒结胸，有中气虚弱，不堪攻击内消者，须以此法外罨之，则滞行邪散，其效如神。
葱白头（三两）　生姜（三两）　生萝卜（三两），如无。以子代之。
上共捣烂炒热，用白布包作大饼，罨胸前胀痛处。此药须分二包，冷则轮换罨之。无不即时开通，汗出而愈。
又法　用大蒜数十个，捣烂摊薄绢上，贴于胀处，少顷即散。用治一切胀痛，无不神效。


卷之二·外科  ——————————————————————————————————————————————————————————————————————————————————————————

治痈疽  ***************************
●仙方活命饮　治痈疽发背，一切无名肿毒。未成者即消，已成者即溃，此止痛消毒之圣药也。
穿山甲（蛤粉炒黄）　白芷　防风　花粉　赤芍药　归尾　乳香　没药　贝母　皂刺　甘草（各一钱）　金银花（三钱）　陈皮（二钱）
水、酒各一碗，煎八分。疮在上者食后服，疮在下者食前服。药渣捣烂，加秋芙蓉叶细末一两，白蜜五匙，同渣调敷疮上，一宿自消。若火盛大便闭者，可加大黄二、三钱。
●托里消毒散　治痈疽已成，不得内消者，宜服此药以托之。则已成者即溃，腐肉易去，新肉易生。此时不可用内消、泄气、寒凉等药致伤脾胃为要。
黄耆　当归　白芍　川芎　白术　茯苓　甘草　金银花　角刺（各一钱）　白芷　桔梗（各五分）
水一盅，煎八分。随病上下，食前、后服之。若疮已溃流脓，则角刺宜去之。若脓多虚乏者，则宜加人参、熟地、井耆、术、归、芍，分量皆宜加重。
神仙隔蒜灸法　凡一切痈疽疮毒，或大痛，或不痛，或麻木，皆宜隔蒜灸之。用蒜切片约三分厚，安于疮头上，用艾壮于蒜上灸之，三壮一换蒜片。或疮漫肿无头者，用湿纸贴肿处，必有一点先干处，即是疮头，可置蒜其上。若疮正大，片蒜不足者，可将蒜捣烂，多铺疮上，以艾多铺蒜上，点火灸之，蒜败再换。凡初灸觉痛，必灸至不痛而止。初灸不痛，必灸至知痛痒而止。盖用大蒜，取其辛而能散；用艾炷，取其火力能透，拔引郁毒、透通疮窍，使内毒有路而外发。未成者即消，已成者亦杀其大势，不能为害，诚为疮科首节第一法也。但贵早灸为佳，势重者，宜再服托里之剂，以尽其毒。又有禁灸数处，不可不知。头乃诸阳之首，纯阳无阴之处，不可再加艾火。面生疔毒亦然。又有肾俞一穴，乃内肾命根所繫之处，亦忌艾火。又有病人元气虚极，精神惫极者，亦非所宜。除此数种处，则艾火甚为有益。或灸少而不应，有灸至百壮外者。或顽痼之甚，则有竟不用蒜，而直用艾灸者。
愚按：直用艾灸。或须慎重。若隔蒜而灸，则是和平之法。所以薛立斋云：处贫居僻，一时无药，莫如隔蒜灸法为便。盖一能使疮不开大，二能使内肉不坏，三能使疮口易合，见效甚神。
神效葱熨法　治流注结核、骨痈鹤膝、肢体肿块，或痛或不痛。或风寒袭于经络，流注肢体，筋挛骨痛。或跌扑损伤，止痛散血，消肿之良法。若先用隔蒜灸法，而余肿末消，最宜用葱熨，以助气血而行壅滞，其功甚大。
用葱头细切杵烂，炒热敷患处，冷即易之，易至数次，肿痛即止，其效如神。或不炒，而直将生葱捏为薄饼，置患处用热物熨之，或铺艾灸之俱可。但亦以将葱屡易多熨为妙，或用葱煎汤，熏洗患处亦妙。
●神仙熏照方　雄黄　朱砂　血竭（真者）　没药（各二钱）　麝香（四分）
上五味研细末，用绵纸卷为粗捻，约长尺许。每捻中入药末三分裹定，以正麻油润透，点灼疮处。须离疮半寸许，火头向上，自红晕外周围，徐徐照之，以渐将捻收到疮口，所谓自外而内也，更须将捻猛向外提，以引毒气。此药气从火头上出，内透疮中，则毒气随散，自不内侵脏腑，初熏用三条，渐加至五、七条，疮势渐消，可渐减之。每次熏罢，随用后敷药（敷方载在后）。
广陵李杜云：背疮所患，唯内攻与旁溃耳。症属火毒酝酿所成，不能外散，势必内攻，不能中出，势必旁溃。医者往往以凉药围解，多罹此二患。又阴疮不起发者，止有隔蒜灸一法，然亦未易皆效。此方初用药捻熏照，以火引火，毒气外散，可免内攻。后用药敷围，追脓止痛，毒从孔窍及疮顶中出，可免旁溃。阴疮一照即起红晕，状如蒸饼，变为阳证，可保无虞，此其奇中大略也。娟法每日一次，初次用捻三、四根，次日用四、五根，再次渐至六、七根止。大率看疮轻重，酌捻多寡。重者不过六、七日，腐肉尽化为脓，从疮口中陆续涌出，新肉如石榴子，累累而生。此时不必再照，围药终始如一，随疮势大小，渐渐收入。凡照时须先用猪蹄汤澄清（方载在后），洗去围药，如法熏照。待疮势大愈，肉生将满，始可用生肌散，或护以太乙膏。平复后，膏药犹不可遽离，此其始末细微也。内服者，大要不出护心散、托里散等方（方载前后），最忌寒凉，恐伤胃气。熏方初止治背疽，其后一切肿毒无不收功。盖法无定则，医贵变通，神而明之，存乎其人耳。
曲梁聂云翰云：戊戍春暮，余病疽京邸，直据背中，前与心对。初发微若黍粒，搔之痛痒关心，寒热发作。甫十日，大若升。再十日，大若斗。食逆便结，匝月不一瞬。医方所载诸死候，业已十犯八、九，两绝复甦，自分必死，手条后事。偶从杨楚璞得此仙方，如法熏敷。越二日，毒浙解，乃有起色，不易方而竟就痊，距初发浃廿旬。归家出以试人，轻仅逾月，重亦不出百日，靡不起者。顾念非此异方，不能起余，必死异证。非余起死回生，不能白此方之神异，余以此方活，安忍天下人以此证危，因赘数语，以为此方之引。
咸林王维英云：丙午端阳日，余左臂患疽，其大如拳。余欲俟破后熏之，不识其初亦可熏也。客有备言可熏者，因即熏十条。疮顶高收，四围色白，夜间毒肉从边化为稠脓，徐徐内溃，黏同胶鳔，每日如法熏照、洗贴。五、六日，中尖毒肉脱落一条，疮外一指许，旁串三孔，且痛且痒，即极力照之。初出黄水，次出稠脓，后流清浆，遂即收口，并不再串。长安中苦不产豨莶、五龙二草，止用金银花三色敷之，护以太乙膏，月馀尽痊。当此疮将愈，左臂又患一疽，正对无二，即依前法照之。三日，顶破脓出，不痛不痒，其毒尽散。同时有患别疮者，余付此药熏之，随熏即散，乃知是方正仙方也。余恐世人但知疮破后可照，不识照初发者尤易散，又恐敷药不全，并弃照方，不识但用三色敷亦可也。故备述始终，以神此方之用。
●敷药方　车前草　豨莶草　金银花　五爪龙草
上四味鲜草共捣烂，加陈米粉（即日常糨衣者，愈陈愈好）。及飞盐少许，共调为稠糊。敷疮上，中留一顶，拔脓出。若冬月无鲜草，则用干叶为末，陈醋调敷亦可。
陈实功曰：若冬月，并干叶亦无处觅，则以如意金黄散代敷亦效。
●如意金黄散　治痈疽发背，诸般疔肿，跌扑损伤，湿痰流毒，大头时肿，漆疮火丹，风热天泡，肌肤赤肿，乾湿脚气，妇人乳痈，小儿丹毒。凡一切诸般顽恶肿毒，随手用之，无不应效，诚为疮家良便方也。
天花粉（上白，十两）　黄柏（色重者）　大黄　姜黄　白芷（各五两）　紫厚朴　陈皮　甘草　苍术　天南星（各二两）
以上共为咀片，晒极乾燥，春为末，要极细，用磁瓶收贮，勿令出气。凡遇红赤肿毒，发热未成脓者，俱用茶汤同蜜调敷。如大疮已成，欲作脓者，俱用葱汤同蜜调敷。如漫肿无头，皮色不变，湿痰流毒，附骨痈疽，鹤膝风症等病，俱用葱酒煎调。如天泡，火丹，赤游丹，黄水漆疮，恶血攻注等症，俱用大蓝根叶捣汁调敷，加蜜亦可。汤泼火烧，皮肤破烂，用蜜调敷。
●猪蹄汤　治一切痈疽诸毒。已溃流脓时，用此汤洗。消毒气，去恶肉，润疮口，止痛散风，消肿。杖疮溃烂，亦可用此汤洗之。
白芷　当归　赤芍药　独活　生甘草　露蜂房　白矾（各等分）
上为片，先将雄猪前蹄一只水煮熟，取汁滤清，吹去汁上油花，用前药片一两，煎数十沸去渣。将软绢蘸汤淋于疮上，轻手挹去瘀脓腐肉。洗讫以绢挹干，随用膏药贴之。洗时切忌风寒为要。
●又洗方　当归　独活　白芷　甘草（各二钱）　葱头（五个）
背疮轻易者，以此代猪蹄汤亦效。
●乌金膏　治发背。中央肉死，涂之即腐；末死，涂之即生。若初起肿痛，用点数处，则解毒顿消。若瘀肉腐黑，涂之即溃。若恶疮、顽疮，元气无亏，久不收敛者，内有毒根，须以纸捻蘸此药纫其内。有等发背，因元气虚弱，或因克伐亏损，毒气散漫，中黯外赤、不腐不溃，须内服大补之剂，又涂此药三、四寸许。至五、六日间，赤黯之界自有裂纹如刀划之状，中央渐溃渐脱，庶能收敛。若妄用刀、针，去肉出血，则元气愈伤。或涂凉药，则毒气不解，非徒无益，适以害之矣。
其方用巴豆去壳炒黑，研为膏。点肿处，或涂瘀肉上，则自消化。或加乳香少许亦可。如涂疮内，或加麻油少许，调稀可用。
●替针丸　治脓成不溃。
白丁香　硇砂（另研）　正乳香　正没药（各一钱）
糯米四十粒，先以矿灰拳大一块置碗内，入井水少许，待热气将息，以米排入灰中。良久，候米如水晶状，取出用之。如米未就，再用灰制。上各为末极细，然后和匀收贮。用时以饭丸如麦粒大，每用一粒。水湿，黏疮头上，其脓自出。若附骨疽及紧要之地，当及时针砭出之为善。
蜞针法　凡痈疡势焮毒盛，血凝不散者，宜用此法，以杀其势。痈初起时，以笔管一个，入大蚂蝗一条，以管口对疮头，使蚂蝗吮，恶血得去，其毒即散。如疮大，须换三、四条。若吮著正穴，蚂蝗必死矣，屡试屡效。若出血不止，以藕节上泥涂之即止。若疮头未明，以并边泥涂上，先干处即是头。
●护心散　治疮毒内攻。口乾烦燥，恶心呕吐者，宜用此药。
绿豆（研末，一两）　乳香（净末，三钱）　朱砂（一钱）　甘草（一钱）
上共研极细，每服二钱，白滚汤调服，早晚二次。
●千金化毒丸　治诸恶毒，尤治疔疮。凡初起未成脓者，服之神效。
用白矾三钱，研末糊丸，以葱头七个煎汤送下，则肿痛俱退。再服神授卫生汤二剂，以去馀毒。一方士治疮疽不问肿溃，先用此药二、三服，后用消毒药，甚效。治刍荛之人，或用此即退，不用托里药亦愈。此药托里固内、止泻，解毒排脓，不动脏腑，不伤气血，有益无损。其药易得，其功甚大，偏僻之处，不可不知。
●牛胶散　治痈疽。使毒不内攻，不传恶证，有益无损。
牛皮胶（四两，广中明者）
用酒重汤煮化，加酒服至醉。不能饮者，加白滚汤。
●降痈散　治痈疽诸毒，消肿止痛，散毒。未成者即消，已成者速溃可愈。若阳毒炽盛，而疼痛势凶者，宜先用此方。其解毒、散毒之功，神效甚速。若坚顽深固者，宜用后方。
薄荷（用叶，约三、四两）　野菊花（连根叶，一握）　土贝母（约二两）
上药乾者可为末，鲜者可捣烂，同研匀。外用茅根一大握煎浓汤，去渣，调前药敷患处。仍留所剩汤顿热，不时润于药上，但不可用冷汤，冷则不散不行，反能为害。约半日，即宜换之。张景岳曰：此敷药中第一方也。
●后方　凡疽毒坚顽深固及结核痰滞，宜用此方。
生南星　土贝母　朴硝（各等分）　脑荷（倍用）　石灰（风化者，比脑荷更加倍）
上共为末，用盐卤调，杵稠黏，敷患处。干即易之，不必留头。若脓已成者。留头亦可，或用麻油调，或用热茅根汤调亦可。若欲止痛速效，加麝香或冰片少许更妙。
●百草煎　治百般痈毒，诸疮损伤疼痛，腐肉肿胀；或风寒湿气，留聚走注疼痛等症，无不奇效。
百草（凡田野、山间者，无论诸品，皆可取用。然尤以山草为胜，大抵辛香者佳。冬月可用于者，须予为收採之）
上不论品数，取以多，煎浓汤乘热熏洗患处。仍用布帛，蘸熨良久，务令药气蒸透，然后敷贴他药。每日二、三次不拘，频数更好。盖其性之寒者可以除热，热者可以散寒，香者可以行气，毒者可以解毒。无所不用，亦无所不利。汤得药性，则汤气无害；药得汤气，则药力愈行。凡用百草以煎膏者，皆此义也，此诚外科中最要、最佳之法，亦传之方外人者。若洗水臌鼓胀，每次须用草二、三十斤，煎浓汤二、三锅，用大盆盛贮，以席箪遮风，熏洗良久，每日一次或二次。内服廓清饮、分利等剂，妙甚。凡洗皆以避风为最要。
●螵蛸散　治湿热破烂、毒水淋漓等疮，或下部肾囊、足股肿痛，下疳诸疮，无不神效。
海螵蛸（不必浸淡）人中白
上为细末，先以百草多煎浓汤，乘热熏洗，后以此药掺之。如疮乾者，以麻油调敷，或蜜水亦可。若肿而痛甚者，加冰片少许更妙。若湿疮脓水甚者，加密陀僧等分，或煅制炉甘石更佳。
●肥皂方　治一切无名肿毒初起时。
用生肥皂去子及弦与筋，捣烂，好醋和敷即愈。不愈再敷，神验。贫人僻地，仓卒无药者，用此最便，不可忽之。
●加味太乙膏　一切疮疡并宜贴之。光用隔蒜灸，更服活命饮，以收全功。
当归　生地　赤芍　元参　大黄　白芷　甘草（各二两）
用麻油二斤，入诸药煎至黑，去渣，仍将油慢火熬至滴水不散，离火片时，投黄丹八两。
●神异膏　治痈疽、疮毒及收口，甚效。此疮疡中第一方也。
黄耆　杏仁　元参（各一两）　蛇蜕（五钱）　男发　蜂房（各一两，子多者佳）　麻油（二斤）
先将黄耆、杏仁、玄参入油煎至将黑，乃入蛇蜕、男发、蜂房同煎至黑，去渣，如前熬法，徐徐投入黄丹十二两。
●神效当归膏　治一切疮疡。汤火疼痛等证，去腐肉，生新肉，其效如神。凡洗拭换膏，须予备即贴，新肉畏风故也。
当归　生地　黄蜡（各二两，若用白蜡更好，止须，一两）　麻油（六两）
将当归、生地入油内煎至黑，滤去渣，再将油熬至滴水不化，乃入蜡，溶化搅匀即成膏矣。用涂患处，以油纸盖之。如有死肉，须用利刀剪去，则生肌尤速。
神效桑枝灸：治发背不起，或瘀肉不溃。
用桑枝长七寸，如指大，一头燃著，向患处灸之，灸尽再换，每次灸五、六条，以助肿溃。若腐肉已去，新肉生迟，宜灸四畔。其阴疮、瘰疬，流注、臁疮、恶疮久不愈者，亦宜灸之。大抵此法，未溃则解毒止痛、消瘀肿；已溃则补阳气，散馀毒，生肌肉。若阳证肿痛甚，或重如负石，初起用此法，出毒水即内消。其日久者用之，虽溃亦浅，且无苦楚。惜患者不知有此，治者亦不肯用此也。
●黑末子　治疖毒。
用羊角烧存性为末，酒调三钱服之，疮可散。立斋曰：此秘方也，尝治面上或身卒得赤斑，或痒或瘭毒，此而不治，亦乃杀人。以毅羊角烧存性，研为极细末，以鸡子清调涂之，甚效。本草亦云然。
●生肌散　治疮口不合。
木香　轻粉（各二钱）　黄丹　枯矾（各五钱）
上为细末，用猪胆汁拌匀、晒乾，再研细掺患处。立斋曰：此方乃解毒、去腐、搜脓之剂，非竞自生肌药也。盖毒尽则肉自生。尝见患者，往往用龙骨、血竭之类，以求生肌。殊不知馀毒未尽，肌肉何以得生？反增腐烂耳。若此方诚有见也。
●收口掺药　李氏云：曾见有患背疽者，大溃，五脏仅隔膜耳，自谓必死。有人教以用鲫鱼去肠，实以羯羊粪，烘燥为末，乾掺之，疮口自收。此出洪氏方，屡用有效，须俟脓少，欲生肌时用之。

治肺痈  ***************************
大抵咳嗽吐脓，痰中有血，胸膈，两胁作痛，口燥喉干，烦闷多渴，或吐臭浊，则已成肺痈症。下六方可择而用之。
●宁肺桔梗汤　桔梗　贝母　当归　瓜蒌仁　枳壳（麸炒）　米仁　甘草节　桑白皮　防己　黄耆　百合（各一钱）　杏仁（去皮尖）　五味子　甜葶苈　知母　地骨皮（各五分）
水二盅，煎八分，不拘时服。一方无五味、葶苈、知母、骨皮。如身热，加柴胡、黄芩。大便闭，加蜜炙大黄一钱。小便涩滞，加灯心、木通。烦躁兼血。加白茅根。痛甚加人参、白芷。
●四顺散
贝母（去心）　紫苑（去毛）　桔梗（各一钱五分）　甘草　杏仁（去皮尖，各七分）
水盅半，煎七分，食远服。或共研为末，白汤调服三钱。
●合欢皮散　用合欢皮（即槿树皮）　白蔹二味等分煎服。
●如圣柘黄丸　拓黄（一两）　百齿霜（即梳垢，二钱）
共为末，用糊丸，桐子大。每服三、五十丸，米饮下。肺痈之病虽多方，唯此方功效甚捷，不可忽之。柘黄乃柘树所生，其色黄，江南最多，北方鲜有。
●宁肺丸　乌梅（蜜拌蒸，取肉八钱，捣膏）　罂粟壳（去膜，蜜拌炒，研为末，一两）
上二味加生蜜少许为丸，每服二钱，乌梅汤下。
●金鲤汤　治肺痈。或已成，或未成，胸中隐痛，咯吐脓血者服之。
金色活鲤鱼（一尾约四两重）　贝母（去心，一钱）
先将鲤鱼剖去肚肠，勿经水气，连鳞用。将贝母研细末，掺在鱼肚内。用童便大半碗（上白者佳），将鱼浸入童便内，重汤顿熟，去鳞、骨。将净鱼肉同童便热服，一日食尽，功效甚捷。

治瘰疬（共六方）  ***************************
夏枯草六两，水三碗，煎七分，食远服。
此生血、治瘰疬之圣药，瘰疬未溃，已溃及日久成漏者，俱宜服之。或煎浓膏服，并涂患处，多服益善。虚甚者，兼服十全大补汤，加香附、贝母、远志尤善。
●又方　夏枯草（二两）　当归（三钱）　茯苓　桔梗　生地　陈皮　柴胡　白术（炒）　甘草　贝母（去心）　白芍（炒）　香附（各一钱）　白芷　红花（各三分）
先将夏枯草、水三碗煎至二碗，去渣，入诸药煎至八分，食后服。二汁照上煎法，临睡时，入酒小半盅和服。
●香附饼　治瘰疬流注肿块，并治风寒袭于经络，结肿成痛。
用香附研末，酒和，量毒大小作饼，覆患处，以热熨斗熨之。未成者内消，已成者自溃。若风寒湿毒，宜用姜汁作饼。
●紫霞膏　治瘰疬初起未成者，贴之自消；已成未溃者，贴之自溃，已溃核存者，贴之自脱。并治诸色顽疮，臁疮。湿痰湿气。新久棒疮，疼痛不已者并效。
明净松香（一斤）　铜绿（净末，二两）
用麻油四两，铜锅内先熬数滚，滴水不散方下松香熬化，次下铜绿，熬至白烟将尽，其膏已成。倾入磁罐，用时汤内顿化，旋摊旋贴。
●酒药方　治年久瘰疬结核，串生满项。顽硬不穿破者服之效。
鹤蝨草（半斤）　忍冬藤（六两）　野蓬蒿（四两）　野菊花（四两）　五爪龙（二两）　马鞭草（一两五钱）
上药俱切碎，用老洒十五斤，袋贮药浸于酒内，封口，煮三枝香取起，水顿，浸一周时。初服尽醉，出汗为效。此后随便饮之，一料酒完，病愈不发。
●如神散　治瘰疬已溃，瘀肉不去，疮口不合。
松香（一两）　白矾（三钱）
共为细末，麻油调搽。

治瘿瘤  ***************************
瘿瘤乃五脏瘀血、浊气痰滞而成。瘿者阳也，色红而高突，或蒂小而下垂；瘤者阴也，色白而漫肿，亦无痒痛，人所不觉。瘤有筋瘤、血瘤、肉瘤、气瘤、骨瘤之分。瘿有筋瘿、血瘿、肉瘿、气瘿、石瘿之异。《外科正宗》内辨之甚详，患者宜细考之。通治瘿瘤，用海藻玉壶汤，或六军丸。选而服之，自然缩小消磨。切不可轻用针刀掘破，出血不止，多致伤人。又有粉瘤、黑砂瘤，发瘤等，则宜针刺。
●海藻玉壶汤　治瘿瘤初起，或肿或硬，或赤或不赤，但未破者，俱宜服之。
海藻　贝母　陈皮　昆布　青皮　当归　川芎　半夏　连翘　甘草节　独活（各一钱）　海带（五分）
水二盅，煎八分。病在上，食后服；在下，食前服。凡服此门药，必须断厚味大荤，尤须绝欲清心方妙。
●六军丸　治瘿瘤已成未溃者，不论年月新久，皆宜服之。
蜈蚣（去头足）　蝉蜕　全蝎　殭蚕（炒，去丝）　夜明砂　穿山甲
上等分为细末，神麴糊为丸，粟米大，朱砂为衣。每服三分，食远酒下。忌大荤、煎炒、房事，日渐可消。
●《肘后》治瘿方　凡项下卒结囊欲成瘿者，用海藻一斤，洗去盐，浸酒饮之，不可间断。须时饮二、三杯方妙。
●枯瘤方　治瘤初起，成形未破者，及根蒂小而不散者可用之。
白砒　硇砂　黄丹　轻粉　雄黄　乳香　没药　硼砂（各一钱）　斑蝥（二十个）　田螺（大者，去壳切片，晒乾，三个）
共研极细，糯米粥调和，捏作棋子样，晒乾。先灸瘤顶三炷，随以药饼贴之。上用黄柏末水调，盖敷药饼，候十日外，其瘤自然枯落，次用敛口药。
●秘传敛瘤膏　治瘿瘤。枯药落后，用此搽贴，自然生肌完口。
血衄　轻粉　龙骨　海螵蛸　象皮　乳香（各一钱）　鸡蛋（十五个，煮熟用黄，熬油一小盅）
上药各研末极细，共和匀，入鸡蛋油内。每日早、晚先将甘草汤洗净患处，次将鸡毛蘸涂膏药盖贴。
去瘤药线，兼去鼠奶及痔；用芫花根净洗，不得犯铁器，于木石臼杵捣汁，用以浸线一宿，将线系瘤即落。如未落再换线一、二条系之，自落。落后以龙骨、诃子共为末，效疮口即合。如芫花根无处觅，即用芫花五钱、水一碗，同线慢火煮至于为度。凡瘿瘤及痔疮蒂小而头面大者，俱宜用此线，系其患根自效。张景岳曰：患大者可用线二根，双扣繫于根蒂，两头留线，以便日渐紧之。又有蛛丝缠法更妙。予尝见一人，腹上生一瘤，其大如胡桃，取蛛丝捻成粗线，缠扎其根；数日，其丝渐紧，其根渐细，屡易屡细，不十日竟尔脱落，诚奇法也。可见诸线日松，惟蛛丝日紧，物理之妙，有当格者如此。然亦缠治宜早，若形势既大，恐不宜也。又有灸法，亦可酌用。一人于手臂生一瘤，渐大如圆眼，其人用小艾于瘤上灸七壮，竟尔渐消，亦善法也。或用隔蒜灸之亦可。或有以萝卜子、南星、朴硝之类，敷而治者，亦可暂消，然欲拔根不如前法。大抵瘿瘤，定是夙业所致，唯有修善，可以消业。业消，则医治自然见效，而瘿瘤必消。否则虽有良方，未易见效。故修善为治病第一要务，而腰瘤尤其显然者也。

治痔疮  ***************************
凡人患痔，须及早服药内消，兼用药汤熏洗，更用敷药，自然消去。此最省力，若不及早医治，至于不能内消，则须用枯痔之方，则费力矣。又甚而至于日久成漏，须用针刀、挂线，则更为费力，且易损人，故断以及早使消为上策。
大概药方用槐角、地榆以凉血，用芩、连、枳、柏以清热，用秦艽、防风以祛风湿，用芎、归、生地以和血、生血，用枳壳以宽肠，用升麻以升提，皆痔疮对症妙药，及早择而用之，自可内消。若大便结者，可加大黄三钱。若脓血出多而虚弱者，可加参、耆等补药。
●熏洗方　地骨皮（八两，寻得鲜者更佳）　槐角（八两）
共煎汤，乘滚热置小浴盆中，坐盆上熏片时，即以汤淋洗痔疮。其汤可三次热之，一日熏洗三次，然后另换地骨皮、槐角煎用。
●又方　鱼腥草　苦楝根　朴硝　马齿苋　瓦楞花（各一两）
共煎汤，同上法熏洗（鱼腥草形三角一边，其叶若荇菜，多生佛殿阴处，臭与鱼腥相近者是）
●又方　枳壳（三两）　癫虾蟆草（一名荔枝草，四季常有，面青背白、麻纹累累者是，三两）
共煎汤，同上法熏洗。洗后即搽后药，自然消去。
●田螺水　大田螺一个，用冰片五釐，以尖刀挑起螺盖，将冰片入内。平放片时，待螺渗出浆水，用鸡毛蘸涂患上，勤勤扫之，其肿痛自然消散。
●羊胆膏　腊月，取羊胆一个，入冰片一分，置风处挂干。用时以凉水化开，频敷患处，甚效。若得熊胆，同冰片入羊胆内更佳。此方兼治下疳疮。患眼痛者，点之尤效（田螺水同）。
●水银枣子膏　治虫痔痒不止。
水银（一两）　枣肉（二两）
共研至水银不见星为度，捻如枣核状，薄绵裹，纳肛门牛，明日虫出。若痛，加韶粉三分，凡纳之。
●蜗牛膏　蜗牛（一个，负负壳有角者）
研烂，入冰片、麝香各少许，用磁器盛，次早取汁，敷痔上极效。
●猪脏丸　治大便痔漏下血。
用雄猪大脏一条，以槐花炒为末，填入脏内，两头扎定，瓦器内米醋煮烂，捣和，再加糕糊为丸，桐子大。每服六、七十丸。食前当归酒下或米饮下。
●胡连追毒丸　治痔漏穿肠，粪从孔出者。先用此丸追尽脓毒，再服后黄连闭管丸最稳。
胡黄连（一两，切片，姜汁拌炒）　刺蝟皮（一两，炙，切片，再炒黄为末）　麝香（二分）
软饭为丸，麻子大。每服一钱，食前酒下。服药后脓水反多，是药力到也，勿惧之。
●黄连闭管丸　胡黄连（净末，一两）　川山甲（麻油内煮黄色）　石决明（煅）　槐花（微炒，各末五钱）
炼蜜丸如麻子大。每服一钱，空心，清米汤送下，早、晚日进二服。至重者，四十日而愈。此方不用针刀、挂线，不受苦楚，诚起瘤疾之良方也。如漏之四旁有硬肉突起者，加蚕茧二十个，炒末和入药中。此及遍身诸漏皆效。
以上二方，皆《外科正宗》内专为治穿肠久漏而设。
●痔漏神验方　木馒头（即做木连豆腐之物，用皮不用子。有一种名石连，无子者更妙。晒乾，四两）　乾姜（二两）　百草霜（即锅煤，须出自烧柴草之家者方好，一两）　血馀（即女人发，一两）　扁柏叶（晒乾，一两）　乌梅（一两）　陈年棕（一两）
以上除百草霜不用煅，余俱贮瓦罐内煅存性，即研为末，再加桂心四践、白花一两，亦研为末，同前药末和匀，用炒糯米粉，以醋调糊为丸，桐子大。每服三钱，空心时米汤下，神效。如患至重者，服至两料，无有不愈。大抵愈后须忌房事一百日方好。极轻者，亦须忌一、二月，否则易于复发。生姜最能发痔，有痔病者，易戒之。槐米最能凉血，有痔病及肠风病者，可以当茶多服。

治下疳  ***************************
●清肝导滞汤　治肝经湿热，玉茎肿痛。小水涩滞、作痛者服之。
萹蓄（四钱）　瞿麦（三钱）　滑石（一钱）　甘草（一钱）
如大便闭，加大黄二钱。水二盅，灯心二十根，煎八分，空心服。
●清肝渗湿汤　治阴囊、玉茎湿肿如猎肚，小水不利、坠重作痛。
苍术　白术　茯苓　山栀　厚朴　泽泻　陈皮　木通　花粉　昆布（各一钱）　甘草（五分）　木香（三分）　川芎　当归（各六分）
水二盅，煎八分，空心服。
●珍珠散　治下疳皮损腐烂，痛极难忍；及诸疮新肉已满，不能生皮。又汤泼、火烧，皮损肉烂、疼痛不止者，俱可用之。
青缸花（五分，如无，用头刀靛花，轻虚色翠者代之，终不及缸花为妙）　珍珠（一钱，不论大小，以新白为上，入豆腐内煮数滚，研为极细无声，方用）　正轻粉（一两）
上三味共研千转，细如飞面，方入罐收。凡下疳初起，皮损搽之即愈。腐烂疼痛者，甘草汤洗净，用猪脊髓调搽。如诸疮不生皮者，用此乾掺，即可生皮。又妇人阴蚀疮亦用此搽，极效。
●疳疮简便方　用油罗缎旧帽沿烧灰，杭粉瓦上煅黄色，各等分，共研极细。先用红枣十五个、甘草三钱，煎汤湿洗患上，挹干搽药即效。
●又治下疳久不愈方　橡斗子二个，合盛黄丹令满，以乱发厚缠定，烧至烟尽为度，研为细末。先以葱白热浆水洗疮脓尽，次上药，甚者不过三次，如神。
又槐米治下疳　张景岳曰：下疳一证，本肝肾湿热证也。若无外因而病者，不过去其湿热，或滋真阴，其疮自愈，无足虑也。惟感触淫毒而患者，每不易愈。如毒甚者，或至便毒广疮发出而下疳始愈。余尝治一少年，因偶触秽毒，遂患下疳。始溃龟颈，随从马口延入尿管，以渐而深，直至肛门，逐节肿痛，形如鱼骨。每过夜则脓结马口，胀不得出。润而通之，则先脓后尿，敷洗皆不能及，甚为危惧。遇一山叟，传得槐米方。槐米三钱，清酒吞下，每日服三次，因以治之。不十日而茎根渐愈，半月后即自内达外，退至马口而全愈。疳愈后即见些微广疮，复与五加皮饮十馀剂而全愈。
●治鱼口便毒方　左为鱼口，右为便毒，总皆精血交错，生于两胯合缝之间结肿是也。近之生于小腹之下，阴毛之旁结肿，名曰横痃，又名外疝是也。大抵由人房忍精不泄，或欲念已萌，停而不遂，以致精血走动凝滞，结而为肿。治当散滞行瘀、通利大小便，山甲内消散是也。若已出脓者，十全大补汤服之，庶易收敛，迟则恐生别症难愈。
●山甲内消散　治鱼口、便毒、横痃、骑马痈等症，初起未成脓者。
当归稍　甘草节（各二钱）　穿山甲（炒，三大片）　大黄（二钱）　殭蚕（一钱）　黑牵牛（一钱）　土木鳖（五个）
水、酒各一碗，煎八分，空心服。渣再煎服。大便行三、四次，方吃稀粥，饮食俱宜淡味。若劳倦虚弱之人，不甚焮痛，大小便不闭者，则牵牛、木鳖宜去之。
●百五散　治鱼口初发三、五日。
五倍子（炒黄为末，入百草霜，以醋调敷患处，一日一夜即消）
●又方　治便毒初起。
何首乌半斤（米泔浸一夜，竹刀切片，用酒半斤煮熟）
将酒不拘时服，略睡片时，有微汗即消。
●黄耆内托散　治鱼口、便毒、横痃等证，已成不得内消者服之。
黄耆　当归　川芎（各二钱）　白术　金银花　天花粉　皂角针（各一钱）　甘草　泽泻（各五分）
水二盅，煎八分，食前服。

治悬痈方  ***************************
悬痈乃三阴亏损，湿热结聚而成。此穴在于穀道之前，阴器之后，又谓海底穴也。初生状如莲子，少痒多痛，日久渐如桃李，赤肿焮痛，欲溃为脓。破后调理不慎，轻则成漏，重则沥尽气血，变为痨瘵不起者多矣。利去湿热，亦有可消者，十中三、四。如十馀日后，肿势已成，不得内消，宜托里消毒散（方见前加山甲，皂角刺，服之自破）。如肿高光亮，脓熟不破者，用针急破之，秽脓一出，其患易安。脓出之后，朝服六味地黄丸，午服十全大补汤加丹皮、泽泻，温补滋阴。脾弱者，补中益气汤，以滋化源。日久成漏者，炙甘草膏化汤，吞服蜡矾丸。若误服寒凉药，损胃伤脾，以致患口渐开，秽脓不止，定成虚痨难愈。
●滋阴八物汤　治悬痈初起，状如莲子，红赤渐肿，悠悠作痛者。
川芎　当归　赤芍　生地　丹皮　花粉　甘草节（各一钱）　泽泻（五分）　如便闭，加大黄（二钱，蜜炒）
水二盅，灯心二十根，煎八分，空腹服。
●炙粉草膏　治悬痈。未成者即消，已成者即溃，既溃者即敛，诚良方也。
大粉草用长流水浸透，炭火上炙乾。再浸再炙，如此三度，切片。三两加当归身三两，水三碗，慢火煎至一碗，去渣，再熬至稠厚为度。每服三钱，无灰好酒化膏，空心服之最妙。

治臀痈方  ***************************
臀痈生于小腹之后，位远僻奥，气亦罕到、血亦少来。凡生此者，湿热凝滞，结聚乃成。治之须使其毒外发，庶不内攻。宜仙方活命饮（方见前）通利积热，外以膏贴疮顶，四边以如意金黄散（方见前）敷之。拔出瘀脓紫血，内兼托药，自愈。若专外敷凉药，气血冰凝，毒气不得外发，反致内攻。其疮头软陷无脓，根脚平散不痛，内热口乾烦躁，谵语痰喘，恍惚不宁者，俱为不治。薛立斋曰：凡治此者，毋伤脾胃，毋损脾气，当以固根本为主。肿硬痛甚者，隔蒜灸之，更服仙方活命饮。不作脓者，托里为主。不溃或溃而不敛者，俱托里为主，或「六君子」加芎、归、黄耆，或六味丸加五味子，或补中益气汤，或十全大补汤，可随症择而用之。若灸后大势已退，馀毒未消，频用葱熨，以补其气，以消馀毒为善。

治杨梅疮方  ***************************
张景岳曰：杨梅疮一症，以其肿突红烂，状如杨梅，故尔名之。其在西北人则名为天泡疮，东南人又谓之广疮。凡毒轻而小者，状类茱萸，故名茱萸疮。毒甚而大者，泛烂可畏，形如棉花，故名棉花疮。大抵此证必由淫毒传染而生。盖此淫秽之毒，由精泄之后，气从精道乘虚直透命门，以灌冲脉。所以外而皮毛，内而骨髓，凡冲脉所到之处，无所不到。此其为害，最深最恶。设或治失其宜，随至败烂殒命者，盖不少矣。或至二、三十年之后犹然发为疯毒，或至烂头，或至烂鼻，或四肢幽隐之处臭烂不可收拾，或遗毒儿女。其恶如此，嗟乎！片时快意，为乐几何？而受害无穷，悔之奚及。苟非至愚之人，亦当早知畏避矣。亦有不因淫毒传染，偶中湿热而患者，此不过在皮毛、肌肉之间，清去湿热，自当全愈，无足虑也。
治此疮法：凡其初起而元阳未伤，宜速用清利，使从小便利去其毒。或久而不愈，或元气素弱，或因克伐致虚，但见有正不胜邪之势，则当酌其轻重，或以纯补元气为主，务使元气无损，则正能胜邪，虽毒无害。尝见有大用攻击、峻利等药，多致邪毒未除，而元气先败。或成痨瘵，或即殒命，或愈久愈甚，不能收敛，不可不慎。凡生此疮者，宜服槐花蕊至二、三升，则毒从小便泄去，可免终身之患，正神方也，已于下疳中详言之。此疮有谓宜忌口者，有谓不宜忌口而任其发透者，二说不同，余尝论之。此疮初染时，只宜清利，使毒渐消。若食发物则愈发愈乡，而毒愈盛矣！此则宜忌之时也。若疮毒己久，元气已弱，脓汁既多，血气既耗，斯时非药食滋补则日见消败，何以收效？此则不宜忌之时也。宜忌不宜忌，亦犹药之宜补不宜补一般，当因时因证而辨之。此疮欲其速愈，但用点药，则二、三日可以脱落，亦神妙者也。但此推治标之法耳，欲其永断，则服药自不可少。
●秘方仙遗粮汤　治一切杨梅疮，不拘始终、虚实，皆可取效。
土茯苓（即仙遗粮，又名土萆薢，忌铁）
用鲜者二两洗净，于木石臼内槌碎，水三碗，煎二碗，去渣入后药煎服。
当归　生地　防风　木通　米仁　金银花　黄连　连翘（各一钱）　白藓皮　白术（各七分）　皂刺（六分）　甘草（四分）
加灯心二十根，用遗粮汤二碗，煎一碗，食远服。
●五加皮饮　治杨梅棉花疮，百发百中。亦可煮酒，以治结毒。
当归　木瓜　生地　熟地　羌活　米仁（各一钱）　防风　荆芥　赤芍　苦参　大枫藤（各七分）　甘草　殭蚕（各五分）　五加皮（二钱）
上每服入土茯苓四两、猪肉四两，用水二大碗，煎一大碗，空腹服。渣再煎，连肉食之。忌生冷、鱼腥、沙气、牛肉、茶、醋。若治疯毒，口服此外，以此药煎膏，用丹收，贴患处甚妙。
●结毒紫金丹　治杨梅结毒，筋骨疼痈，日久腐烂，臭败不堪闻者；或咽喉、唇鼻破坏，诸药不效者，俱宜服此。
龟板（放炭火上炙焦，用酒浆蘸涂，反复涂炙至三次，以焦黄为度，研末，二两）　石决明（用九孔大者，煅红，童便内浸一次。再煅，研末，六钱）　朱砂（捡明亮者，六钱）
共研极细，烂米饭为丸，麻子大。每服一钱，量病上下，食前后服。治筋骨疼痛则酒下，治腐烂则土茯苓汤下。至重者，四十日而愈。此方功力胜于五宝散。
●点药方　杏仁（四十九粒，去皮尖）　雄黄（一钱）　轻粉（一钱）
先将杏仁研极细，加雄黄、轻粉细末，再研匀。雄猪胆汁调敷，二、三日即愈。百发百中，天下第一方。
●解毒膏　治杨梅结毒，腐烂作臭，诸药不效者。
用细块矾红、明净松香各一斤，共碾极细末，麻油调稠。先将疮用葱、艾、甘草等汤洗净，搽上此药，以软布条扎之至紧，毋令血行。三日一换，至效。又治诸毒、顽臁等疮俱神效。
●鹅黄散　治杨梅疮溃烂成片，脓秽多而痛甚者，宜用之。
石膏（煅）　轻粉　黄柏（炒）
三味等分，为极细末，乾掺烂处，即可生疤。再烂再掺，毒尽乃愈。此解毒止痛、收于之良药也。

治肠痈方  ***************************
凡肠痈生于小肚角，微肿而小腹隐痛不止者是。若毒气不散，渐大，内攻而溃则成大患，宜急以此药治之。先用红藤一两，以好酒二碗，煮一碗，午前一服，醉卧。午后用紫花地丁一两，亦如前煎服，服后痛必渐止为效。然后服下末药方除根，神妙。
当归（五钱）　蝉蜕　殭蚕（炒，各二钱）　天龙　大黄（各一钱）　石螬蚆（五钱，此草药也）　老蜘蛛（二个，捉来放新瓦上，以酒盅盖定，外用火煅干存性）
上共为末，每空心用酒调一钱送下，日逐渐服，自消。
●又方　薏苡仁汤　治肠痈腹中疼痛，或胀满不食，小便涩滞。妇人产后多有此病，纵非痈，服此方尤效。
薏苡仁　瓜萎仁（各三钱）　丹皮　桃仁（去皮尖，各二钱）　白芍（一钱）
水二盅，煎八分，空心服。

治脏毒方  ***************************
●黄连除湿汤　治脏毒初起，湿热流注，肛门结肿疼痛，小水不利，大便闭结，身热口乾，脉数有力，或里急后重。
黄连　黄芩　川芎　当归　防风　苍术　厚朴　枳壳　连翘（各一钱）　甘草（五分）　大黄　芒硝（各二钱）
水二盅，煎八分，空心服。
●内托黄耆散　治脏毒已成，红色光亮。已欲作脓，不必内消，宜服后药以溃脓。
川芎　当归　陈皮　白术　黄耆　白芍　穿山甲（炒黄）　角刺（各一钱）　槟榔（三分）
水二盅，煎八分，食前服。
●珍珠散（方在下疳门）　治肛门肿泛如箍，红紫急胀，坚硬痛极。
本方加冰片，研极细。猪脊髓调涂患处，早晚二次。
●应用方　神灯照法、仙方活命饮、补中益气汤（方俱见前，可随宜择用）。

治疔疮  ***************************
《外科正宗》曰：毒气发于心经者，生为火炳疔。其患多生唇口、手掌指节间。其发初生一点红黄小泡，抓动痒痛非常，左右肢体麻木；重则寒热交作、头晕眼花、心烦发躁、言语昏愦，此等出于心经之病也。毒气发于肝经者，生为紫燕疔。其患多生手足、腰胁筋骨之间。初生便作紫泡，次日破流血水，三日后串筋烂骨，疼痛苦楚；重则眼红目味、指甲纯青、舌强神昏、睡语惊惕，此出于肝经之病也。毒气发于脾经者，生为黄鼓疔。其发初生黄泡，光亮明润，四边红色缠绕；其患初生口角、腮颧、眼胞上下，及太阳正面之处，发之便作麻痒，绷急强硬，重则恶心呕吐、肢体木痛、寒热交作、烦渴乾哕，此出于脾经之病也。毒气发于肺经者，生为白刃疔。其发初生白泡，顶硬根突，破流脂水，痒痈骤然、易腐易陷；重则腮损咽焦、毛耸肌热、咳吐浓痰、鼻掀气急，此出于肺经之病也。毒气发于肾经者，生为黑靥疔。其患多生耳窍、胸腹、腰肾偏僻软肉之间。其发初生黑斑紫泡，顽硬如疔，痛彻骨髓；重则手足青紫、惊悸沉困、软陷孔深，目精透露，此出于肾经之病也。又有红丝疔，起于手掌节间。初起形似小疮，渐发红丝，上攻手膊，令人多作寒热，甚则恶心呕吐。红丝自手长至胸前即能坏人。若起于足者，长至小腹即能坏人。急须于红丝初起时，两头俱将红线缚住，两头俱用针挑出毒血后，嚼浮萍草敷之自愈。此外又有疔名数种，形状纷纷，不能尽录。大抵疔症治之宜早，初起即治者，十人十全；稍迟者，十全五、六；失治者，十全一、二。初生在项上者，必先用针刺入疮心四、五分，挑断恶血，庶毒不攻内。至于艾灸，则无益有害。初生在项下者，必先艾灸，以杀其势，庶不侵良肉。若灸之不痛，亦须针刺，以去恶血。
●消疔简便方（即千金化毒丸，初起未成脓者，服之神效）
白矾末（三钱）　葱白（七茎）
二味同捣极烂，分作七块，每块用热酒一杯送下。服毕用厚被盖卧，再吃葱白汤一盅，少顷汗出如淋，其病若脱。
●又方　用苍耳子连根、乾烧灰，加醋煅如泥，涂患处。干则更换，不过十次即拔出根。
●又方　用白梅肉、荔枝肉同捣成膏，捻作饼子，依疮大小安上，其根即出。
●又方　用甘菊莲叶一把，捣汁一盏，服之甚效，无菊花时。用根亦可。
●化疔内消散　治疗疮初起，或已针、已灸之后服之，能令内消。
角刺　金银花　知母　贝母　花粉　穿山甲（炒）　白芨　乳香　赤芍　半夏　甘草　紫河车（各一钱）
水，酒各一盅，煎八分，量病上下，食前、后服。
●疔毒回生汤　治疔疮走黄，头面发肿，毒气内攻，烦闷欲死者。
牡蛎（煅）　栀子　金银花　木通　连翘　牛蒡子　乳香　没药　角刺　花粉　大黄　地骨皮（各八分）
水，酒各一盅，煎八分服。脉实，便闭者，加朴硝。
●铅粉散　治冷疗生于脚上，初起紫白泡，疼痛彻骨，渐至腐烂深孔，紫黑血水，气秽，经久不瘥，用此方神效。
黑铅（四两，铁杓煎化，倾入水中，取起再化，如此百遍，以铅尽为度，去水，用澄下者。三钱）　松脂（一钱）　黄丹（飞炒，五分）　轻粉（五分）　麝香（一分）
共研极细，先用葱汤洗净疮口，随用麻油调涂，油纸盖之。
●又方　治对口疗疮。
鲫鱼一尾去鳞，连肠捣烂，入头垢三钱，再加白蜜，伺捣极匀。从外围入里面，留一孔以出毒，如干再换。若疮已成，有头，将出毒，他药不治者，此方可治，外围此药，内服定痛饮立效。
●定痛饮　木香　黄耆　人参　紫苏　厚朴　甘草　桔梗　官桂　乌药　当归　白芍（炒）　川芎　白芷　防风　乳香　没药
加姜三片、枣二枚，水二盅，煎八分服。

治臁疮  ***************************
《外科正宗》曰：外臁宜多服四生散，内臁宜多服六味地黄丸。
●三香膏　治臁疮初起，多疼少痒者。
乳香　松香　轻粉
等分共为细末，以麻油调稠。用油纸以针密刺细孔，将药匀搽纸内，又以油纸一张盖之。将疮先用葱汤洗净，遂以油纸有孔一面对疮贴之，一日一换，自效。忌房事，煎炒等件。
●隔纸膏　治臁疮神效。
黄耆（五钱）　轻粉　乳香　没药（各一钱）　银碟（一钱）　血竭（五分）　铜绿（一分）
共为细末，用麻油调成膏。摊油纸上，将针密刺细细孔，如前三香膏法贴之，一日一易，神效。贴在疮上，或恐燥而脱落，则用绸条缚之。若不脱落，则不必缚也。
●又方　用石膏（煅）、枯矾等分研细末，用桐油调成膏，如前隔纸膏法贴之，亦效。
●又方　用石灰、蜜陀僧、百草霜等分为末，桐油调涂疮上，亦效。
●四生丸　治外臁及血风顽疮骨节疼痛，不能举动，或行步不前，或浑身搔痒，或麻痹不仁，并效。
地龙（去土）　殭蚕（炒，去丝）　白附子　五灵指　草乌（去皮尖泡）
上各等分，共为细末，米糊丸，桐子大。每服三、四十丸，食前酒下。
●蜈蚣贱　治臁疮多年，黑腐臭烂作痛，诸药不效者。
独活　白芷　甘草　蜈蚣（去头尾，各一钱）
入桐油二两内煎滚，先将疮上洗净，用白面水调作圈，围在疮之四边，毋令泄气走油。将脚放平，以茶匙挑油，渐渐乘热加满，良久取去。其疮腐肉风毒，自必脱下，再用解毒膏（方见杨梅结毒门）搽上，纸盖绢扎，二日一换，自愈。愈后忌发物、煎炒一年。

治大麻风  ***************************
●行药方　大黄　白牵牛　槟榔（各一两）　甘草（三两）　轻粉（五钱）
上共为末，每服二钱。用白蜜三匙、姜汁二匙，五更时调服。服后或遍身麻木如针刺，头目、齿缝俱痛，此药寻病之功已达。行出大小便，或青、白、黑、黄，又或红虫之类，此乃病根也。病势重者，七日行一次；稍轻者，半月一次；轻者，一月一次，或二十日一次。以三、五遍为度。若齿缝出血，则宜用贯众、黄连二味煎汤漱之，其血自止。忌动风、油腻等物。
●白花蛇丸　丹阳金上舍得大麻风疾，一僧治而愈，以数百金求其方，秘不肯传。馆客袁生窥知藏袖衣领中，因醉之而窃录焉，用者神效。
白花蛇（一条，去头尾，连骨生用）　乌梢蛇（一条，去头尾，生用）　蝉蜕（去土）　防风（去苗）　枸杞子　金银花（去叶）　槐花　苦参　生地（各二两）　全蝎（醋浸一日，去盐味）　黄芩　黄连　栀子　黄柏　乌药　牛膝　川芎　牛蒡子　何首乌（不犯铁）　连翘　花粉　白蒺藜　威灵仙　荆芥穗　细辛　蔓荆子　金毛狗脊　胡麻子（炒，各一两）　漏芦（半斤，洗净去苗，取四两）
上为末，米糊丸，桐子大。每服五、六十丸，茶清送下。空心，午前、临卧各一服。
●防风天麻丸　此方亦是仙传，初服偶有呕吐，切不可疑，服而得愈，其效如神。
防风　天麻　升麻　白附子（炮）　定风草　细辛　川芎　人参（去芦）　元参（去芦）　丹参（去芦）　紫参（去芦）　苦参　蔓荆子　威灵仙　穿山甲（炒）　何首乌（各一两）　蜈蚣（一条）
共为细末。外用胡麻五斤，淘净晒乾，炒熟，另为细末。同前药拌匀，炼蜜为丸，每丸四钱。每服一丸，细嚼，无灰酒送下，不拘时候，每日三服。宜食淡白粥一百二十月，略佐以菜，切忌房事及诸发物、油腻。
●七珍汤　浴洗大麻风。
青蒿　艾叶　忍冬藤　苍耳子　桑条（槌碎用，槐、柳洞）　槐条　柳条（约各一斤）
共煎水一桶、入炒盐半斤。间日一洗浴，洗出汗为妙。最要避风，须密室，周围簟遮，不过十次可愈。
●敷大麻风方　雄黄　硫黄　白矾　草乌　蛇床子（炒黑存性）
上等分为细末，用麻油调敷患处。

治破伤风  ***************************
破伤风者，因皮肉损破，被外风袭入经络，渐传入里，其患寒热交作、口禁咬牙、角弓反张、口吐涎沫，甚则顷刻发胀，乃至危之症。所谓皮肉损破者，或痈疽出毒，或跌打，或金刃，或蛇、犬所咬。皆须加意避风，否则易成破伤风，不可不慎。
●玉正散　治破伤风，牙关紧急、角弓反张，甚则咬牙缩舌。
南星（汤泡七次，如急不及待，则以湿纸裹煨）　防风　白芷　天麻　白附子　羌活
上等分为末，每服二钱，热酒调服，更敷伤处。若势重者，每服三钱，用童便调服，虽内有瘀血亦愈。至于昏死，心腹尚温者，连进二服，亦可保全。若疮口破伤，及疯犬咬伤，须用热童便洗净，随以生南星为末渗之。南星末或用水调。
●镇风散　治破伤风，诸药不效，事在危急者，用之必应。
鳔胶（切段炒）　杭粉（炒黄）　皂矾（炒至红色，各一两）　朱砂（三钱，另研）
上为细末，每服二钱，热酒调服。如猪、羊等疯，发来昏倒，不省人事者，每服三钱。二服即愈，不发。
●豨莶酒　凡因破损伤风者，或顷刻发胀，迟则不救。速用豨莶草二两，酒煮服。被盖暖卧，少顷即可消散。
●养血汤　治破伤风，气血俱虚、发热头痛。服此以养气血，驱风邪。不拘新旧，并可治之。
当归（酒拌）　熟地（各二钱）　白芍　川芎　防风　藁本　白芷　北细辛（各一钱）
水二盅，煎一盅，食远服。

治白虎丹  ***************************
发则头面、四肢、眼目俱肿，惟额上、两耳、指尖不肿，及不见赤色者，方是其症。先将马桶洗净，川沸汤倾入，盖少顷，倾出盆内浴之，如此数次即退。再用车前草、九里香、马蹄香、枸杞苗即雁稜菜同捣烂，和麻油，自上而下擦之（不可倒）。大忌鸡鱼、生冷、炙煿、日色、火光、灯烟、汤气，极须谨慎。洗时擦时，尤须避风。
●又方　生香附为末，冷茶调服一、二钱即愈。
●又方　擩绿豆水去渣，饮一、二碗，甚妙。

治天泡疮  ***************************
●石珍散　治天泡红肿发热，急胀膝痛，用针挑破，掺此药；或日久□烂，疼痛不已，脓水淋漓者，先用甘草汤洗净，以此药掺之，自愈。
石膏（煅）　轻粉（各一两）　青黛　黄柏（各三钱）
共研细末掺之。

治漆疮  ***************************
杭粉（一两）　石膏（二钱）　轻粉（五钱）
共为末，用韭菜汁调敷，纸盖，数次即愈。
●又方　用麻油调铁锈涂之。
●又方　用杉木煎汁洗之。
●又方　或成红斑烂疮，用生蟹黄涂之，数次即愈。昔有一州牧，以生漆涂囚眼，使盲或教囚觅生蟹捣碎，取汁滴眼内，漆当随汁流散，疮即愈矣。如其言用之，目睛果愈，略元所损。

治坐板疮  ***************************
用紫苏、艾叶煎汤洗之，即愈。
●又方　用青布一块，裹松香在内，放菜油中一周时，灯上烧，滴油在磁器内，搽疮即愈。
●又方　用磁瓦锋戳出疮血即愈。
●又方　治肿痛多脓者，用蜜陀僧，生矾，大黄等分，为极细末，敷之甚效。
●又方　用川蜈蚣一条，雄黄涂身，纸裹，麻油浸透，烧滴，冷敷。任甚自落，永不再生。

治紫癜、白癜风  ***************************
歌曰：紫癜白癜两般风，水银轻粉最成功。捣取生姜自然汁，只须一擦永无踪。
又歌曰：紫癜白癜一般风，附子硫黄最有功。姜汁调匀茄蒂擦，若经三度久无踪。

治诸疥顽疮  ***************************
油核桃　大枫子　樟脑　水银
共研匀擦之，治有虫者大效。
●又方　松香、水银、硫黄、枯矾、　樟脑、麻油，先将松香、水银加麻油少许研如糊，后入三味研如膏，擦之神效。

治脓窠疮  ***************************
先从水泡作痒，后变脓泡作疼。
蛇床子　大枫肉　松香　枯矾（各一两）　黄丹　大黄（务五钱）　轻粉（三钱）
共为细末，麻油调搽。如疮湿烂者，乾掺之。

治鹅掌风  ***************************
猪胰一具去油，勿经水，花椒三钱，用好酒温热，将二味同浸二、三日。取胰不时擦手，微火烘之，自愈。

治汗斑方  ***************************
大黄（二钱）　枯矾　椒红（各五分）
共为末，以猪油、沙糖同捣烂。俟浴起，以细麻布包，擦至痛而止，数次即愈。
●又方　用硫黄三钱，入麻油研如糊，浴时用麻布蘸擦，数次即愈。

治雀斑  ***************************
●玉肌散　一切风湿雀斑、酒刺、白屑风，皮肤作痒者并效。
绿豆（半升）　滑石　白附子　白芷（各三钱）
共为细末，每用三匙。早晚洗面时，汤调洗患上。

治酒渣鼻  ***************************
大黄、朴硝等分为末，用津涂鼻上。
●又方　硫黄、轻粉各一钱，杏仁五分，共为末，用蜜酒调。卧时涂上，早洗去，效，兼治粉痣。
●又方　白矾、硫黄、乳香等分为末，绵裹擦之。或用茄汁调敷更妙。

治面疮  ***************************
面上暴生疮：用生杏仁捣烂，以鸡子清调如饼，夜洗面敷之，旦洗去，数十次愈。
凡指甲抓破面，用生姜自然汁调轻粉敷破处，无痕。
治人面卒得赤黑丹：不急治，延至遍身即死。用鹿角烧灰，猪脂调和涂上。附：疮如人面者，贝母可治。
治牛皮癣，极痒抓烂：用牛脚爪烧灰存性为末，麻油调涂，立效。
●又方　用五倍子一两、醋一斤，慢火煮乾为末。临用，醋调上。
治桃花癣；用绿矾火上炼至红紫色为末，锈铁钉研，醋调搽。
●又方　烟胶一两、硫黄五钱，研末，烛油调搽。
治梅花癣：用谷树叶置癣上，将手搭至叶出水方止，数次即愈。
治癞头疮：用杏仁百枚炒为炭，存性，入葱白、蜂蜜共捣烂。先用花椒煎汤，将头洗净，然后用此药搽之。新旧癞疮皆可用，但勿见风方好。
●又方　大枫子仁　木鳖仁　蛇床子（各五钱，研为末）　水银（三钱，研散药末内）
先以刀刮去疮痂，花椒汤洗净，用麻油熬成朱，调药敷之，八日即愈。
●又方　用猪骨髓和轻粉捣烂罨之，过夜即愈。
●又方　慈孝竹箬煅灰存性，莱油调敷即愈。

治狐腋气  ***************************
蜜陀僧（四两）　枯白矾（二两）　轻粉（三钱）
共为细末，频擦两腋，擦至半月见效，半年全愈。
●又方　治阴开鸦臭，两腋下臭，不可与人行。
枯白矾　蜜陀僧　黄丹（各二钱半）　麝香（五分）
共于乳钵内研细，以醋于手心内调药搽腋下，经两时许，即以香白芷煎汤洗之，一日一次。
●又方　用热蒸饼一个劈作两片，各掺蜜陀僧细末一钱，急挟在两腋下，睡片时，候冷弃之。张景岳云：曾亲见有人用此方，其患如失。
●又方　单用枯矾研极细末，以绢袋盛之，常以扑于腋下即愈。
●治休子方　天南星研末，醋调，搽数次自落。
●冶脚气第一方　不问男女皆可服。如感风湿流注，脚痛不可忍，筋脉浮肿者，并宜服之，其效如神。
槟榔（七钱）　橘红　木瓜（各一两）　吴茱萸　苏叶（各三钱）　桔梗　生姜（各五钱）
用水三大碗煎至碗半，取渣，再用水碗半煎至七分，二汁和匀，五更时分作三、四次服之。如服不尽，留次日五更服完亦可。服药后，至天明当下黑粪水，即是肾家所感寒湿之毒气也。至早饭时必痛住肿消。但宜迟吃饭，使药力作效。
●敷脚气方　芥菜子、白芷等分为末，姜汁和敷肿处。
●椒艾囊　治脚气极效，及避一切风气、毒气。
艾叶（揉碎，半斤）　川椒（一斤，拣净）　川乌（二两，为粗末）
上三味和匀。甩布袱铺如绵褥，裹足底及足胫，用微火烘之。使药气得行，自然寒湿、风毒诸气皆得消散，立能止痛。痛止后，仍夜卧包之，达旦去之，使久而断根。
治脚上疮，并裙腰疮、臁疮俱甚效。
黄蜡（一两）　麻油（一两）　猪胆汁（三钱）　头发（三钱）　葱白（一两）
上五味同熬，以葱头黄色为度，滤去渣滓，离火，徐下药末和匀。
龙骨（煅）　血竭　阿魏　没药　乳香（箬焙化，以上，各一钱）　赤石脂（五分）　白芷（三分）　黄柏（二分）　轻粉（二分）
俱为细末，同上和匀，盛磁器内。用时摊油纸上贴之，每日换一个。须先以葱、花椒煎汤，入盐少许，将疮洗净，然后贴之。
治脚疮：或因修甲伤肉，或因损足成疮溃烂。
用绿矾置铁板上煅沸，色赤如溶金色者为正。沸定，取出研末。以盐汤洗而搽之，甚效。
治脚胫骨上生疮，久烂黑臭，秽不可近：用蜒蚰十条，竹签穿定，瓦上焙乾为末，正清油调敷即效。
●又方　松香、猪脂油、葱白连根，共捣匀成膏贴之，日换一次。皆须先将疮洗净，数次即效。
治脚趾缝烂疮：鹅掌黄皮焙乾，烧存性为末，掺之甚效。
治烂腿疮久不愈方　用饴糖以碗盛之，于饭锅内蒸化。先用花椒、荆芥、防风等药煎汤，洗疮净，乃以饴糖摊疮上。外以软竹箬盖定，用绢缚之。数日即愈，神效。
治天蛇缠：红蛇缠，用柿漆搽之，或黄鳝血亦可。白蛇缠，用酒脚搽之，或用凤尾草捣烂，取自然汁敷之，立效。
治一切恶疮不收口：用瓦松阴乾为末，先用槐枝、葱白煎汤洗过，掺之立效。灸疮久不收口，亦可用此方。
治阴囊湿痒；搔之则汁水流珠，用此方极验。
牡蛎（醋煅，一两）　雄黄（一钱）　枯矾　硫黄　苦参　蛇床子（名二钱）
上共为细末，先用苍术、椒、盐煎汤洗过，后用此药掺上。


卷之三·女科  ——————————————————————————————————————————————————————————————————————————————————————————

女科方  ***************************
●千金保孕丸　治孕妇腰背痛，易于小产。服此可免堕胎之患。
杜仲（四两，同糯米炒　断丝，米不用）　川续断（二两，酒洗）
共为末，山药糊丸，桐子大。每服八、九十丸，空心，米饮下。忌酒、醋、恼怒。
●四圣散　治胎漏下血。
条芩　白术（炒）　砂仁　阿胶（各等分）
共为细末，每服二钱，艾汤调下。一方有白芍，无阿胶。此方或改为煎药亦可。
●安荣散　治孕妇小便涩少，遂成淋沥，名曰子淋。
麦门（冬去心）　木通　滑石　当归　灯心　甘草　人参　细辛（各等分）
水煎服。
●紫苏饮　治妊娠失调，胎气不安，上㽲（音朽，病也）作痛，名曰子悬，并治临产气结不下等症。
大腹皮（须多洗数次）　川芎　白芍　当归　陈皮　苏叶　香附（炒，各一钱）　甘草（五分）
水二盅，加姜、葱，煎八分服。若脾气虚弱而不安，宜加「四君子」。
●天仙藤饮　治妊娠三月之后，足趾发肿，渐至腿膝，饮食不甘，状似水气，或脚趾间出黄水，名曰子气。
天仙藤（即青木香藤，略炒）　香附（炒）　陈皮　甘草　乌药
上各等分，加生姜、木瓜各三片，紫苏三叶，水煎。食前服，日进三服。若因脾胃虚弱，宜兼「六君子」。
●鲤鱼汤　治妊娠腹胀，胎中有水气，遍身浮肿，小便不利，或胎死腹中，皆效。
当归　白芍　白术（各一钱）　茯苓（钱半）　橘红（五分）　鲤鱼（一尾，不拘大小）
先将鲤鱼去鳞、去脏，白水煮熟，去鱼　用汁，盅半入药，加生姜五片，煎一盅，空心服。当见胎水下，如水未尽，胎死腹中，胀闷未除，再制一服，水尽胀消乃己。
●羚羊角散　治妊娠虚风，颈项强直、筋脉挛急、语言蹇涩、痰涎不利、不省人事，名曰子痼。
羚羊角（镑）　川独活　枣仁　五加皮　米仁（炒）　防风　当归　川芎　茯神　杏仁（去皮尖，各一钱）　炙甘草　木香（各二分）
加姜五片，水煎服。
●治孕妇咳嗽　将贝母去心，用麸皮炒令黄，去麸皮，将贝母为末，砂糖拌匀，为丸如鸡豆大。含化一丸，神效。
●治孕妇忽腹绞痛　用枣子十四枚，烧焦为末，童便服。
●冶孕妇下赤白痢，绞刺疼痛　用鸡子一个，乌鸡生者尤妙，头开一窍，倾出白，留黄在内。入黄丹一钱，打令相匀，以厚纸裹之，黄泥封固，炭火上炙热，焙乾为末。每服二钱，米饮调下。一服愈者是男，两服愈者是女，奇效不爽。
●治孕妇小便不通　孕妇胎满压胞，多致小便闭塞，宜升举其气，或以补中益气汤探吐，或令稳婆手入产户，托起其胎，则小便自通。然不如令孕妇眠于床上，将床倒竖起，胎即不压而便即通，胜于手托多矣。
●滑胎煎　胎气临月，宜服此数剂以保易生。
当归（三钱）　川芎（七分）　杜仲（炒，二钱）　熟地（三钱）　枳壳（七分）　山药（二钱）
水二盅，煎八分，食前服。如便实多滞者，加牛膝一，二钱。
●脱花煎　凡临盆将产者，宜先服此药催生最佳，并治产难经日，或死胎不下，俱妙。
当归（一两）　川芎　牛膝（各二钱）　车前子（钱半）　肉桂（一钱）
水二盅，煎八分，热服。服后用酒一杯，妙。若气虚困剧者，加人参随宜。若阴虚者，加熟地三、五钱。
●生化汤　此钱氏世传治妇人者。
当归（五钱）　川芎（二钱）　甘草（炙，五分）　乾姜（炒至焦黑，三分）　桃仁（十粒，去皮尖）
水二盅、枣二枚，煎八分，温服。
凡妇人临产及产后，皆宜此药，或随症加减。凡胎衣不下，或血冷气闭、血枯气弱等症，连服生化汤二、三剂即下，或用此送益母丸，一丸即下。盖益母草行血养血，性善走而不伤人者也。凡血晕、虚晕，加荆芥穗六，七分。凡血虚，加熟地三、四钱。气虚、气脱，加人参、黄耆。阳虚厥逆，加附子、肉桂。气壅有痰，加陈皮、竹沥。血燥便结，加麻仁、杏仁，肉灰蓉。多汗不眠，加茯神、枣仁、黄耆。烦热，加丹皮、地骨皮。恶露未尽、身发寒热、头痛胁胀、小腹胀痛，加红花、丹皮、肉桂各四分，延胡索一钱。内伤饮食，加山楂、陈皮、砂仁，或神麴、麦芽。外伤寒湿，加苍术、白术。

治难产  ***************************
产时胞浆未下，但只稳守无妨。若胞浆破后，一、二时辰不生，即当服催生等药，如滑胎煎、脱花煎、益母丸之类。盖浆乃养儿之生，浆干不产，必其胎元无力，愈迟则愈干，力必愈乏，所以速宜催之。
●一方　令产妇以自己发含于口中，恶心欲呕即下。（此方亦治胎衣不下）。
●又方　用蓖麻子去壳研烂，敷产妇手心，足心即下。下后须立时去之，不去则肠不能收矣。如患肠不收，即以此药置头顶心便收（此方亦治胎衣不下）。
若胞破而水血乾，产路涩，则儿难下，宜急用大料催生药助其气血，并浓煎葱汤或紫苏汤熏洗产户，使其暖而气达，自当顺下。若迟久力乏，自己耗涸，则愈危矣。当用八珍汤一斤、益母草四两浓煎，不时饮之，亦有得生者。
●经验滑石散　凡水下胎干，胎滞不生，用此最效。
滑石（一两，飞过）
白蜜、麻油各半盏，慢火熬熟，掠去沫，调滑石末，顿服。外以油、蜜调于产妇脐腹上下摩之，立效。
●又方　治水乾力乏难生。
用赤小豆二升煮熟取汁，入正阿胶一两同煎片刻，服之，多服愈善（双生，第二子有迟至周日者，不必用药）。

治逆生倒产  ***************************
用蓖麻子研烂，涂产妇顶心上。须臾觉腹中提正，速速刮去，即于脚底心涂之，自然顺生。
●又方　用蛇退一条，蝉蜕十四个、头发一握，俱烧为灰。每服二钱，温酒调下。仰卧霎时，儿即顺生。
●又方　治逆生、横生，诸药不效，但灸右脚小趾尖头。艾壮如小麦大，下火立产。

治胞衣不出  ***************************
有以气血疲弱，不能传送而不出者，其症但见无力而别无痛胀。治当补气助血，宜速用决津煎、滑胎煎等方。前所云口含头发、足底心涂蓖麻子二方，俱可用之。若血渗胞中，停蓄既久，而为胀为痛，或喘或急，则非逐血破血不可也。宜速用夺命丹或失笑散，以热酒调服，使血散胀消，其衣自下。
●夺命丹　治瘀血入胞，胀满难下。急服此药，血即消，衣自下。
附子（制，五钱）　乾漆（碎之，炒至烟尽）　丹皮　当归（各一两）
共为细末，另用大黄末一两、好醋一升，熬成膏，和前药为丸，桐子大，温酒吞五、七丸。
●失笑散　治妇人心痛气刺不可忍，及产后儿枕蓄血、恶血上攻疼痛。并治小肠气痛。
五灵脂（拣净）　蒲黄（等分，俱炒）
为末，每服二、三钱，用酒煎热服（按：此方若用以止痛，蒲黄宜减半。若用以止血，则宜等分）。
●决津煎　治妇人血虚经滞，不能流畅而痛极者，宜用此汤。此用补为泻之神剂也。
当归（三钱）　泽泻（钱半）　牛膝（二钱）　肉桂（一钱）　熟地（二钱）　乌药（一钱，如气虚甚者，此味不用亦可）
水二盅，煎七分，食前服。如呕恶者，加乾姜二钱（炒焦）如气滞而痛胀者，加香附一、二钱，或木香七、八分。如血滞、血涩者，加酒炒红花一、二钱。如小腹不暖而痛极者，加吴茱萸一钱。如大便结涩者，加肉苁蓉二、三钱。

治产后血晕  ***************************
猝时昏晕，药有未及，宜烧秤锤令赤，携至床前，以醋沃之。或以醋涂产妇口鼻，令酸气入鼻，收神即醒。或烧旧漆器，或用乾漆烧烟燻之，使鼻受其气皆可，此法惟轻而暴晕者所宜。若胸腹胀痛上冲，此血逆症也，宜失笑散。若痰盛气粗，宜二陈汤。如无胀痛气粗之类，则属气虚，宜大剂芎归汤、八珍汤之类主之。

治子死腹中  ***************************
凡子死腹中者，多以触伤，或犯禁忌，或以胎气薄弱，不成而殒；或以胞破血乾，持久困败。但察产母，腹胀舌黑，者，其子己死。若非产期而觉腹中阴冷、重坠，或为呕恶。或秽气上冲而舌见青黑者，皆子死之症，宜速用下死胎方下之。下后察其虚实，随加调补，自愈。若唇、舌、面色俱青，则母子皆危之兆也。
下死胎方用当归一两、厚朴三钱、陈皮二钱，入酒、水各一碗，煎至一碗。去渣，加朴硝三、五钱，再煎十馀沸，热服，死胎自下。
●一方　用红花，以酒煮汁，饮二、三碗即下。或止用脱。花煎亦妙。

治子宫不收而外坠  ***************************
宜内服补中益气汤，外以黄耆煎汤熏洗。
●一方　用荆芥、藿香、椿根白皮，煎汤熏洗，神效。
●一方　用枳壳、诃子　五倍子、白矾，煎汤熏洗。若不收，再灸顶心百会穴数壮即收。
●一方　用蓖麻子研烂，涂头顶心即收。收后须即洗去。
●泽兰汤　治劳怯经闭。
泽兰叶（二钱）　当归　白芍（各一钱五分）　甘草（五分，炙）
用水煎服。
●柏子仁丸　治血虚有火，月经耗损，渐至不通，日渐赢瘦而生潮热。慎勿以毒药通之。宜用此丸或泽兰汤。
柏子仁（炒）　牛膝　卷柏（各五钱）　泽兰叶　续断（各二两）　熟地（三两，酒蒸烂，捣膏）
共为末，入熟地膏，加蜜丸。每服三钱，米饮下。
●牛膝散　治月水不利、脐腹作痛，或小腹引腰、气攻胸膈。
牛膝（酒炒）　当归（酒浸）　赤芍　肉桂　桃仁（去皮尖）　延胡索（炒）　丹皮（各一两）　木香（三钱）
共为末，每服二钱，酒调下。
●克应丸　治赤白带下。
熟地（酒蒸，捣膏）　赤芍　当归　赤石脂（煅醋淬）　龙骨　茯苓　丹皮　川芎　牡蛎（煅，酒淬）　艾叶（醋制）
共为末，醋糊丸。每服三钱，白汤下。
●固下丸　治赤白带下。
樗皮（即臭椿树去粗皮，两半）　白芍（五钱）　良姜（炒黑）　黄柏（炒黑，各三钱）
共为末，米糊丸。每服二钱，米饮下。
●启宫丸　治子宫脂满不能孕育。妇人肥盛不孕者，以脂满，子宫壅塞，故不受胎。此方治之甚效。
川芎　白术（炒）　半夏曲（各一两）　香附（醋炒，一两）　茯苓　神麴（各五钱）　橘红　甘草（各二钱）
共为末，米糊丸。每服三钱，白汤下。
●四制香附丸　调经养血、顺气受孕。
当归（酒洗）　熟地（酒蒸）　白芍（酒炒）　川芎（各四两）　香附（八两，分为四制，酒、醋、童便、米泔各浸二两。浸至一宿，晒乾用）　白术（炒）　泽兰叶　陈皮（各三两）　黄柏（酒炒）　甘草（酒炒，各一两）
上为末，酒糊丸。每服三钱，空心，白汤下。禀寒者，去黄柏，加艾四两（醋煮为饼，烘乾研末）同入上药。
●益母丸　治月经不调、赤白带下，及胎前产后诸般奇痛，无所不疗。
益母草：方梗，对节生叶，叶类火麻，四、五月间开紫花者是，白花者非。採取晒乾，连根、茎、叶勿犯铁器，磨为细末，炼蜜丸如弹子大。每服一丸，以热酒和童便化下。或随症用汤引送下。或以此为末，每服二钱亦可。或採取捣烂，以布滤取汁，用铜器熬成膏，如黑砂糖色为度，入磁罐收贮，每服用二、三匙，甚妙。产时或仓卒未合，只用生益母草捣汁，入蜜少许服之，其效甚大。
●槐榆散　治血崩，兼治男人肠风下血。
槐花　地榆（等分）　俱炒
用酒煎服。
●如圣散　治血崩，三服全愈。
棕榈子　乌梅肉　乾姜（俱烧存性，等分）
共为末，每服二钱，空心，乌梅汤调服。
●龙骨散　治血崩不止。
龙骨（煅）　当归　香附（醋炒，各一两）　棕毛灰（五钱）
共为细末，每服四钱，空心，米汤调下。忌油腻、煎炒。
●又治血崩方　棉花子以铜锅炒黑，为末，黄酒调下二、三钱，数服即愈。
●又方　陈槐花一两、百草霜五钱共为末，每服二钱，烧红秤锤淬酒服。
●又方　白扁豆花（红者勿用）焙乾为末，入盐少许，米汤下。
●栝蒌散　治吹乳。因儿饮乳，为口气所吹，致今乳汁不通、壅结肿痛，宜速服此散。外以南星为末敷之，更以手揉散之。
栝蒌（一个）　乳香（二钱）　用酒煎服。
●治乳痛简易方　用蒲公英连根带叶二两捣烂，好酒煎服，睡去即安，其效甚捷。或加忍冬藤汁更好。
●又方　鹿角尖三寸，炭火内略煅微焦，碾末。每服三钱，酒调下。乳痛末成者，一再服必消。
●又方　用猪牙皂角去皮，蜜炙为末，一钱加蛤粉五分。酒调服。
●又方　用萱草根擂酒服之，以滓敷患处。
●连翘金贝煎　治乳痈并治一切痈毒在脏腑、肺膈、胸间者。
金银花　蒲公英　土贝母　夏枯草（各三钱）　红藤（七八钱）　连翘（七钱）
用好酒二碗，煎一碗，服后卧片时。火盛者，加天花粉三钱。
●又方　治乳痈烂穿心者。
用猫儿腹下毛，炒黑存性，为末乾掺或清油入轻粉少许调敷。
●猪蹄汤　治乳少。
猪蹄一只、木通一两，同煮食。或加漏芦一两更好。
●附方　薤似蒜，治妇人乳开裂，疼痛出血，取菩头捣烂敷之。
●清肝渗湿汤　治妇人肝经郁滞，邪火妄行，致阳肿痛，或风热作痒。
川芎　当归　白芍（炒）　生地　栀子　黄连　连翘　龙胆草（各一钱）　银柴胡　泽泻　木通（各六分）　滑石（二钱）　芦荟（五分）　甘草（三分）　防风（八分）
水二盅，加淡竹叶、灯心各二十，煎八分，食前服。
●银杏散　治妇人湿热下注，阴中作痒及内外生疮。
杏仁（去皮尖，研）　轻粉　水银（铅制）　雄黄（各一钱）
上各为细末，共和匀，每用五分，枣肉一枚舂烂和丸，用丝绵包裹。先用塌痒汤患处熏洗，随将药绵安入阴内，留一绵条在外，以便取出，一日一换。重者只四、五枚痊愈，仍兼服前药。
●塌痒汤　苦参　威灵仙　蛇床子　当归尾　狼毒（各一两）　鹤蝨草（二两）
用河水十碗煎数滚，滤清贮盆内，乘热先熏，待温后洗。临洗，入雄猪胆汁二、三枚同洗更妙。
●雄黄藜芦散　治妇人阴中突出如蛇，或似鸡冠菌样。雄黄（二钱）　葱管藜芦（二钱，研细）　轻粉　鳖头（煅黄色，各一钱）
以上各研极细末，和匀再研。先用芎归汤煎洗患处，随后搽药，早、晚二次，其患渐收。
●芎归汤　川芎　当归　白芷　甘草　胆草（各五钱）　煎汤浴洗。
●附治婴儿撮口脐风（俗名七日脐风）　脐风者，父母先天之毒也。凡遇此病一起，先视其脐下，必有青经一条，直冲脐间。如经到脐，则无救矣。未到脐时，先用银刀挑断（首饰花脚磨快可用）当头灸三壮，后用药。
全蝎梢　殭蚕　栀子　蝉蜕　南星（各五分）　白附子（四分）　川连（八分）　川蜈蚣（一条）　防风（六分）　甘草（二分）
加灯心煎。

小儿科  ***************************
●稀痘丹　贝麻子（去壳、去油，四十粒）　朱砂（一钱）　麝香（三釐）
共捣烂，应端午午时敷小儿头顶心，并两太阳、两手心、两手弯、两足心、两足弯。连敷三年，然后种痘，痘必少。
●又方　凡婴儿无论男女，用肥大光洁川楝子　臼内捣烂（忌用铁器），取新砂锅放水煎浓，倾入盆内，于无风处将新稀布一方蘸水，自头至足，遍身洗擦，不留余空，仍将布拭乾，避风片刻。凡洗擦，须自五月至八月择七个除日，洗七次非但不出痘，且免疮疖。若一处不洗，出痘时聚于一块矣。川楝子按岁递加，一岁至三岁者，用七个，三碗水煎。四、五岁者，用九个，五碗水煎。六，七岁者，用十五个，七碗水煎。八岁至十岁者，用二十个，九碗水煎。十一岁至个五岁者，用三十个，十五碗水煎。上二方新增。
●保和丸　治饮食停滞胸膈，痞满腹胀。
神麴（炒）　陈皮　半夏（制）　茯苓　山楂肉（蒸，各一两）　萝卜子（炒）　连翘（各五钱）
共为细末，粥丸，绿豆大。每服三十丸。
●治垫舌　舌下重厚也。银针挑破，少出毒血可愈。
●银白散　治胃虚吐泻。
糯米（炒）　白扁豆（炒，各二两）　白术（炒，一两）　甘草（炙）　丁香　藿香（各二钱）
共为末，每服二、三钱，米饮调下。
●钩藤饮子　治一切惊风潮搐、目视昏迷。
钩藤钩　防风　独活　天麻　天竺黄　羌活　川芎（各一钱）　升麻　甘草（炙）　龙胆草　麻黄（各五分）　蝉退（五个，去头足）
加姜二片、枣一枚，水煎服。
●治慢谅风诀　一釐朱砂一乌梅，麝香少许一同擂，再加几点生人血，见了阎王也放回。
●甘草汤　治撮口。
生甘草一钱浓煎，以棉球蘸之，令小儿口吮，出痰涎，却以猪乳点入口中即瘥。
●星苏散　治诸风口噤不语。
南星（略炮，切片，七分）　紫苏（五叶）　姜（四片）
水煎，入雄猪胆汁少许，温服。
●止汗散　治睡而自汗。
旧蒲扇烧存性，为末。每服二钱，酒调下。
●七味肥儿丸　治小儿食积五疳，颈项结核、发稀成穗，发热作渴、消瘦等症。
黄连（炒）　神麴（炒）　木香　槟榔（各一两）　使君子（酒浸）　麦芽（炒，各二两）　肉豆蔻（煨，一两）
而糊丸，麻子大。每服三、五十丸，米饮下。
●大芦荟丸　治小儿肝脾疳积、发热体瘦、热渴、大便不调，或瘰疬结核、耳内生疮、牙腮蚀烂、目生云翳等症。
胡黄连　黄连　芦荟　白芜荑（炒）　白雷丸（破开，赤者勿用）　木香　鹤蝨草（微炒）　龙胆草（各一两）
共为末，米糊丸，麻子大。每服一钱，白汤下。
●治小儿疳症屡验神效方（归安姚毅斋刻是方广施）　用雄猪马蹄肝一（不可落水），将竹刀切厚片，入碗内加百草霜二钱（即锅底心煤，研细筛净）　穀精子二钱（买连根者，去梗用子）同拌匀，再加酒浆一茶杯，放饭锅内蒸熟。将肝在原酒内去药末服之，其酒汁用绵滤去渣，加真海粉四钱同顿服之，两、三服必全愈断根，百试百验。愈后忌油腻、生冷、面食、甜食一月。
●搽牙散　治痘后馀毒攻牙生疳，一日烂进一分，急用此搽之。
雄黄　五倍子　枯矾　胡黄连　北细辛　乌梅（火煅存性）　铜绿
等分为末，搽之。
●吹口丹　治疳。
黄连　青黛　儿茶　片脑
等分为末，吹入。
又治走马牙疳三方，已载在治齿牙门，俱可採用（详内科）。
●绵茧散　治疳蚀疮，脓水不绝。亦总治疮毒脓水淋沥。
出蛾绵茧　生白矾（入茧内，以炭火煅枯）
共为细末，乾掺疮口。
●治伤风鼻塞，不能吮乳　用天南星为末，以生姜自然汁、叶和作薄饼，置小儿头顶心处，片时即通。
●治小儿丹毒　此毒多生头面四肢，色赤，或肿，游走不定。甚者宜用砭法，将细磁器击碎，取有锋芒者一块，以箸一根，劈开头，夹定，用线缚住。两指轻捏箸梢，令磁锋正对毒顶，悬高寸许，另用一箸轻击筋头，令毒血遇刺而出。更以黄柏、草乌炒研细末，入麻油少许调敷，入内服荆、防羌、柴等药。若使毒气入腹则不治，皆因母食辛辣、炙爆，以致内热，宜令其母忌口、服药为要。
●治小儿鹅口　凡小儿口内白屑满口者，为鹅口疮，不能饮乳。用发或软绢缠指，蘸茶拭之使净。若屑不能脱，浓煮慄木汤，以绵缠箸头拭洗，却用飞过黄丹搽之。
●治小儿口角烂　用头发灰、燕窝泥同捣敷之。
●治小儿满身发癞　用土大黄新鲜者，捣烂，加砂糖少许，擦之即愈。
●治小儿夜啼　蝉退下半截研末，煎薄荷汤，入酒少许调服，则不夜啼矣。
●又方　用朱砂写「甲寅」二字，贴床头即止。
●治小儿虫积腹痛　用巴豆一粒去壳，压去油净，朱砂一分同研匀。用鸡子一个开顶，微去白，入药在内搅匀，仍将纸餬口，于铜构内水煮。须用草圈围定，勿令跌倒流出。俟熟令儿食之，即打下虫积，效甚捷。
●治小儿遗尿　取龟尿灌脐中即止。将龟放铜盆中，用镜照之，龟见自影即尿甚多。

治疹  ***************************
疹之称名有异，北直曰疹子，苏松曰沙子，浙江曰醋子。发热之初，与伤寒相似，而疹自有可验之法。初热一日至次日鸡呜时，止存五心微热，渐见咳嗽喷嚏、面肿腮赤、眼中多泪、鼻流清涕，或腹中作痛、饮食渐减。到申酉之间，其热复盛，如此者三、四日。至五日而其热不分昼夜。六日早时，其疹出在两颊下，细细红点。至午时，两手背及浑身密密皆有红点。七日普遍掀发，其鼻中清涕不流，喷嚏亦不行。七日晚，两颊颜色渐淡。此大概验疹之法。
辨吉凶：或热或凉，五、六日而后出者轻。透发三日而渐没者轻。淡红滋润，头面匀净而多者轻。头面不出者重。红紫黯燥者重。冒风没早者重。黑黯乾枯，一出即没者不治。鼻青粪黑者不治。
大概治法：疹子将出时，古法多用升麻汤表散毒邪，亦佳。若发热六，七日后，明是疹子，却不见出，此必皮肤坚厚、腠理闭密，或为风寒所袭，或曾有吐泻，皆能伏也。急用托里散表之剂，如麻黄汤去杏仁，加蝉退，升麻，外用胡荽酒之类。若发出连绵，三、四日不收者，乃阳毒大盛，宜大青汤，或用荆芥、牛蒡子、元参、石膏、桔梗、甘草主之。
●升麻汤　解散疹毒。
升麻（去须）　葛根（去皮，各一钱）　白芍（酒浸，二钱）　甘草（炙，一钱）
水一盏，煎五分，食远服。
●透邪煎　万氏谓疹子初热，五日内不宜用药。然解利得宜，则毒必易散，此方最为妥当。
当归（二钱）　白芍（酒炒，二钱）　防风（八分）　荆芥（一钱）　炙甘草（五分）　升麻（五分）
水盅半，煎服。
●大青汤　解斑疹火毒良方。
生地　石膏　元参　地骨皮　知母　木通　甘草　青黛　荆芥（各等分）
水盅半，加淡竹叶十二片，煎服。
●麻黄汤　麻黄　桂枝（各二钱）　甘草（七分）　杏仁（去皮尖，七分）
水二盅，先煮麻黄片时，去沫，后入诸药同煎七分服。
●胡荽酒　用胡荽一把，以好酒二盏煮数沸，令乳母含一二口喷儿头面，再于房中烧胡荽香，以辟除秽气，皆能使疹出快。
●麦门冬汤　治表邪内热，咳嗽甚者。
麦门冬（去心）　葛根（去皮，各一钱）　升麻（去须，五分）　赤芍　茯苓（各六分）　石膏（煅，钱半）　炙甘草（四分）　水煎服。
●透斑中和汤　治疹泄泻。
升麻　乾葛　猪苓　泽泻　陈皮　半夏　川芎　茯苓（各七分）　前胡　桔梗（各一钱）　柴胡（一钱）　甘草（三分）
水二盅，加姜三片，煎七分，幼小者作两次服。
疹禁忌：凡疹发表之后，切戒风寒、生冷。如一犯之，则皮肤闭密，毒气壅滞，反至内攻，欲出不出，危亡立至，不可不慎。又忌鸡鱼、炙爆、酸醋、甜食、五辛之类，直过七七之后，方可食之，惟宜食淡，不可纵口致生他疾也，即盐物亦不可食。若误食鸡鱼，则终身皮肤粟起如鸡皮之状，或遇天行出疹之时又至重出。误食猪肉，则每岁凡遇出疹之月多有不利。误食酸醋，致咳嗽不已，则每岁遇出疹之月必多咳嗽。误食五辛，则不时多生惊热。误食甜物，则热毒收于牙龈，重则变为走马疳，极是险症。
疹饮食：凡出疹者，多有五、六日不饮食，此胃为邪气所侵，亦为邪气所养，故不食亦不妨，切不可著意治之，只宜治疹。疹出尽，毒气渐解，即思饮食。尤不可与面食，虽粥亦每次只可少与，候气清神爽、全身不热，渐渐加添。
疹腹痛：凡疹初热一日至五、六日之间，多有腹痛之症，此大肠之火郁于皮窍之中，故作腹痛。不可认作伤食，用消导之药或以手揉，俱能致害。但解疹毒，毒散则腹痛自止。
疹后调养宜慎：疹后馀毒入胃，久而不散，以致牙龈黑烂，臭气冲人者，名为走马疳，马鸣散主之。甚者急用人中白、芦荟、使君子、龙胆草、黄连、五灵脂，为丸服之，以清胃火。若不早治，而至于齿脱鼻坏则无及矣。疹后饮食如常、动止如故，乃卒然心腹绞痛，遍身汗出如水者，此因元气虚弱，失于补养，外虽无病，里实虚损，遂为恶气所中，谓之中恶，多至不救。故疹虽比痘稍轻，而亦为生死所关，不可不加意谨慎也。

附麻疹  ***************************
痘之外有疹，疹之外又有麻疹，亦疹之类。但正疹则热至五、六日而后一齐涌出，大者如苏子，次者如芥子，小者如蚕子，粒粒成疮，非若麻疹之皮红成片也。且麻疹之出，则不拘三、四日以火熙之。遍身如涂朱之状，此将出之兆。出则细碎皮红如蚊、蚤之迹者，即麻疹也。亦或有六日始出，出而又没，没而又出，不过一周时许。世俗谓一日三出，三日九出，后方齐出透彻。然亦有不拘者，只三日间从面至胸背、手足，虽随出随没，然只要出透，以遍身红润者为美。重者遍身膨胀，眼亦封闭，色有赤、白、微黄不同，只要红活，最忌黑陷，发不出而喘者即死。又有遍身但红而绝无斑点者，调之火丹，亦其类也。总皆热毒所攻，治法大略相同。
●绿萼梅　治瘄闭不发。
千层白梅花蕊绿蒂者
将开时收下，阴乾。用时取一撮，清水略煎，服之神效。
●蚱蜢汤　治小儿急惊风。
每服三个，用滚水半盅，重汤煎服，立效。每年应白露时辰收来，阴乾。若放在空床数日，而摘于帐上者尤妙。


卷之四·救急门  ——————————————————————————————————————————————————————————————————————————————————————————

暴死  ***************************
凡人涎潮于心，卒然倒仆，急扶人暖室，用火炭沃醋，使醋气冲入病人鼻中，良久自苏。或捣韭汁灌鼻中，或用皂角研末吹鼻中，得嚏即醒。或仓卒无药，急于人中穴及两足大拇趾离甲二分，各灸三、五壮即活。
凡人卒然昏倒、身冷无痰，此名气厥，亦名叶气，身温有痰者，则名中风。俱用上法治之，令得醒转。
又须分别闭与脱二症明白。如牙关紧闭、两手握固，即是闭症，可用苏合丸、牛黄丸之类灌之；若口开手撤、眼合遗尿，汗出如珠，即是脱症，须用大剂理中汤灌之，及灸脐下一寸穴，可救十中一、二。若误服「苏合」等丸，必不救矣。
贾似道《悦生随钞》云：凡中风者，用荆芥穗三钱为末，以酒调下立愈。

中寒  ***************************
凡冬月中寒，卒倒、身强口噤，手足厥冷，当浓煎姜汤灌之。凡冻死有气者，以灰炒热，盛囊中，熨其心头，冷即易之，或用姜、热酒各半温服亦好。切忌遽以火烘，冷与热争必死，浴以热汤亦死。

中暑  ***************************
凡人暑月行路，中暑卒死，以路上热土围脐，令人溺尿其中即活。或姜汤，或童便，乘热灌之；或置日中，或令近火，以热汤灌之，即活。切勿饮以冷水及卧冷地，正如冻死人若速近火即死。
●又方　取路上热土并大蒜同研烂，水调，去渣灌下。

缢死  ***************************
急用手裹衣物，紧塞穀道，徐徐抱起解绳，切不可将绳索割断，安被卧之。以一人用脚踏其两肩，手搀其发，常令弦急，勿使缓纵。以一人揉其项痕，捻圆喉管，并按其胸上，数击动之。以一人摩其手足屈伸之。若已强直，但渐屈之，并按其腹，以两人用管吹气入其两耳中，又刺鸡冠热血滴其口中，男用雌鸡，女用雄鸡。若气不接，将腰轻打三、四拳，或以皂角末擦鼻，虽得气从口出，呼吸眼开，仍须如上按摩不住，俟灌汤能咽乃止。大抵自旦至暮，虽身冷皆可救活。若自暮至旦，或阴气盛而难救些，然救之得法，亦可活也。

溺死  ***************************
急倒提出水，用牛一头令横卧，以腹合牛背上，牵牛徐行，使吐出腹中之水，以老姜擦牙即活。口噤者搅开，横一筷于牙间，使水得出。如一时无牛，以锅覆地，将溺人脐对锅脐俯卧，以手略托其头，使水流出即活。或俯卧凳上，脚后稍高，蘸盐擦其脐，待其水自流出。或用皂角研末，绵裹塞其粪门。须臾出水即活。切忌火烘，逼寒入内不救。凡冬月落水冻死，微有气者，即脱去湿衣，解活人热衣包之，用大米炒热熨心上，冷即换之，以热酒、姜汤灌之即活。

魇死  ***************************
凡夜睡魇死者，如原有灯则可，如原无灯。切不可点灯去照，但痛咬其脚跟，或咬大拇指，多唾其面。初闻时，切不可遽前呼唤，但少移动其卧处，徐徐唤之。或用皂角研末，吹入鼻中，得嚏即醒。

论诸毒  ***************************
《风俗通》曰：禽兽自死者，俱有毒，不可食，而牛为尤甚。猪羊心肝有孔者，大毒。狗悬蹄者，食之立死。兔死而闭眼者，食之害人。鱼无腮者有毒，腮大者亦有毒。鳖目凹、独目、头足不能缩、赤足、三足者，俱大毒；腹下有红纹者，皆火练蛇所变，最毒。桃、杏双仁者，大毒。鸡养至年久者，其头甚毒，不宜食。鳗昂首无腮、背有黑点，重二、三斤者，食之杀人。虾无须、肚下通黑，煮之反白，不弯而直者，食之令人生疔不救。鳝项下有白点、通身浮水面并黑色者，食之立死。蟹独螫独目、腹下有毛、背有星点者，食之令人眼生翳膜，内障外障。夏月，酒在铜、锡器停久则有毒。夏月饮食过宿，防有毒虫食之，则饮食亦毒。昔有食过夜炒鸡而骤死者，遂成命案，幸遇廉明之官，再以炒鸡试放原处，夜有尺余长蜈蚣来食，方知骤死由此，命案得白，故夏月宜谨防之。炊汤过夜，饮之有毒。屋漏水有毒，令人腹胀。荷花缸中水大毒。昔有留客过夜，客醉后发渴，不欲惊主索茶，而畅饮荷花缸中水，遂至骤死，亦成命案，幸遇博物之官，素之此水能杀人，究出原由而命案得释。泽中死水有毒，饮之令人生瘕。土菌上有毛，下面无，仰卷赤色者，大毒。

治中毒  ***************************
凡中蛊毒，令尝白矾，不涩而反甘，嚼黑豆不腥气，即是中蛊毒。可浓煎石榴皮汁饮之，当吐出恶虫而愈，或米饮调郁金末三钱下，亦好。
●一方　明矾，芽茶等分为末，水调服三钱。
●解毒散　治蛊毒及一切蛇虫恶毒所伤。重者毒气入腹，则眼黑口噤、手足强直，此药平易，不伤元气，大有神效，不可以易而忽之也。
用明矾、甘草为末，每服二钱，冷水下，亦可敷患处。
凡中砒霜毒，急饮以人溺及人粪汁，或刺羊血或鸭血热服；或以生绿豆半升擂粉，入新汲水搅和，去渣取汁饮之最良。又或以地浆水顿服，若吐出又服。所谓洗尽腹中毒，全凭地上浆也。其法掘地成坑，以水灌注，搅成混水，是谓地浆。或稍澄片时服。
凡中盐卤毒，宜纵饮生豆腐浆以解之。若妇女服多垂危者，急取活鸭或鸡，斩去头，将颈塞其人口中，使活血灌入可解，或一只不足，须用至数只。
凡食牛、马中毒，用甘草擂碎，酒服。当吐泻，或渴者不可饮水，饮水必死。
●一方　淡豆豉擂人乳服之即解。
解食鳝、鳖、龟、虾蟆等毒：淡豆豉半升，新汲水浓煎，温服可解。然如前所云异形鳝、鳖等，恐不可解也。
●解食鱼毒　用陈皮浓煎汁，服之即解。
●解河豚毒　五倍子、白矾等分为细末，水调服之。若一时困殆，仓卒无药，急以清油多灌之，使毒尽吐出即愈。
●解蟹毒　用紫苏叶浓煮汁饮之，或用苏子亦可。或捣藕汁，或捣蒜汁饮之俱可。
解面毒：以生萝卜捣汁服之。或用大蒜，亦善解面毒。
解章毒：用忍冬叶（即金银花），生啖之，或煎浓汁饮之。

治人咬伤  ***************************
凡被人咬，人牙最毒，不可忽视，甚或至于腐烂，痛彻连心。初咬一日，宜多用热小便浸伤处，洗净牙黄、瘀血，随用龟板烧灰为末，麻油调涂，或用鳖板亦可。若初咬失治至于脓血淋漓、臭秽腐烂，则须以葱白二两、甘草五钱，浓煎汤，每日洗尽伤处脓血，然后以龟板灰调涂，或用玉红膏搽之更好。

治虎伤  ***************************
解虎伤毒：麻油一碗，饮之即无妨。仍用葛根汤洗伤处，绵拭于，麻油调明矾涂之。再以青布作条，燃火入竹筒中，放烟熏伤处。口渴者，砂糖调水饮之。或以生冬瓜瓤敷伤处，时刻换之亦好。

疯狗咬伤  ***************************
伤得重者，九死一生之症，急于无风之处令人吮出疮口恶血。如无血，则以针刺出血，用小便洗净，用麻油调雄黄、少加麝香敷之，内服糯米散。用番木鳖半个切碎，斑蝥七个去头、翅，足，若过一日，加一个，糯米一撮，三件慢火同炒至略焦，以米出赤烟为度。去斑蝥、木鳖，取米研末，冷水入麻油少许调服，以二便利下恶物为度。多日凶者，头上有红发三根，拔去之。若仍凶，腹内有狗声者，再加木鳖一个、斑蝥甘一个，如前制法，取米与服，后以黄连甘草汤解之。百日不可听锣鼓声，终身不得食羊、犬肉及近苎麻地，犯之再发则不治。
●一方　斑蝥与糯米炒黄同服。张景岳曰：每见犯诸忌而复发者不救，又见服斑蝥而死者亦有之。盖斑蝥至毒，止用糯米同炒，以取其气，犹宜预备黄连、甘草以解其毒。若竞服斑蝥，岂不危险，慎之。
●又方　天南星、防风、乌糖等分，煎水洗咬处，又将南星，防风为末敷上，又将二味多服煎即愈。切勿轻服斑蝥等药。
凡遇恶犬伤，如仓卒无药，即以百草霜，麻油调敷，或用葱捣烂贴之，或以牛粪敷之，或蚯蚓粪敷之，或用米泔水洗净，虎骨煅灰敷之，或口嚼杏仁极烂敷之，皆可救急。若稍延缓，恐毒气入经为害。此段敷法，遇常犬咬亦可用。

恶蛇伤  ***************************
急于伤处上下扎缚，使毒不散走，随用针刺伤处出血，用雄黄等药敷之，仍须中留一孔，使毒气得泄，乃内服解毒散（方见前）。
●又方　五灵脂一两、雄黄五钱，共为末，酒调服三钱，又以敷患处。
●又方　贝母三钱为末，尽醉饮之。少顷，酒自伤处为水流出，候水尽，再以贝母末敷疮上，垂死可活。
●又方　细辛、白芷各二钱，雄黄、麝香各少许，共为末，以好酒调服二钱。
●又方　用青木香煎服，其痛即止。
●又方　用三七捣烂置之，毒即消散，神效无比。

诸伤灸法  ***************************
凡恶犬、蛇、蝎、蜈蚣诸伤痛极危急，或因伤受风而牙关紧急、腰背反张，不省人事者，速切蒜捣烂，置伤处，隔蒜灸之，或二、三十壮，或四、五十壮，无不应手而愈，取效多矣。故《本草》谓蒜疗疮毒，有回生之功也。夫积在肠胃尚为难疗，况四肢受患，经络隔远，药不易及。古人有淋洗、灸刺等法，正为通经逐邪、导引气血而设耳。

马咬伤  ***************************
毒气入心则危。马齿苋捣烂，煎汤服，外以粟子嚼敷。

蜈蚣毒  ***************************
以盐擦咬处，或盐汤洗伤处，痛即止，再以鸡涎或鸡粪涂之。若觉毒重者，取大蜘蛛放伤处，自能吸去其毒。觉吸去毕，即投蜘蛛于水中，以全其命。

壁虎咬  ***************************
用桑柴灰水煎数沸，滤浓汁，调白矾末涂之。

蝎子螫  ***************************
用自矾、半夏等分为末，醋调涂之。
又：蝎怕胆矾，被螫肿痛，用胆矾擦之立消。《外台》曰：凡遇一切毒物，不得起恶念向之，尤不得杀之，若辄杀之，后必受此物之害，慎之。

鼠咬  ***************************
猫毛烧存性，入麝香少许，麻油调敷伤处，即不害。

蜘蛛咬毒  ***************************
姜汁调胡粉敷疮口，或用清油涂之。重者宜内饮羊乳。《本草》云：蜘蛛咬人，令人一身生丝，惟饮羊乳可解。昔有人被咬，腹大如孕，有僧教饮羊乳，数日而平。

中蚯蚓毒  ***************************
石灰泡热水，俟凉洗患处，久浸之则愈。小儿多受蚯蚓毒则阴囊肿如水泡，用鸭血涂之，或以鸭口含少时即消。
●一方　用盐汤温洗之亦效。

误吞水蛭  ***************************
昔一人夜间饮水，误吞水蛭入腹，经停日久，内生水蛭，食人肝血，腹痛不可忍、面目黄瘦、不能进食几死。传得一方，用田中泥一块，小鱼三尾，同猪膏溶，捣匀，再用巴豆十粒去油，同上捣匀，为丸如绿豆大。用田中冷水吞下，大人五、七丸，小人三丸。须臾泻下，水蛭尽，却用八珍汤调理。
●又方　初吞时，食蜜，即化为水。

误吞铜铁金银  ***************************
但多食肥肉或青菜，自从大便出。服金屑未死者，以鸭血灌之可活。误吞铜者，食荸荠、茨菰即化。误吞针者，煮蚕豆同韭菜食，针自与韭同从大便出。
●又方　取田鸡眼乌珠一对，冷水囫囵吞下，少顷呕出，其针两头穿珠，立验。

骨鲠  ***************************
凡鱼骨鲠，食橄榄即下。如无鲜者，用橄榄核磨水饮之（橄榄木作舟揖，鱼触著即死，物之相畏，有如此者）。
又：猫涎亦能下鱼骨鲠。
凡鸡骨鲠，用野苎麻根捣烂，如龙眼大，鸡汤化下。
诸骨鲠，用犬吊一足，取其涎，徐徐嚥下。或用硼砂，井水化下。或醋煎威灵仙嚥下，或鸡冠子煎汤嚥下（凡治鲠之法，可以类推，如獭掌治鱼鲠，磁石治针鲠，虎、犬肉治骨鲠，发灰治发鲠，皆各从其类也）。

竹刺鲠喉  ***************************
用老丝瓜灰三钱，酒下立消。

吞发绕喉不出  ***************************
取自己乱发烧灰，白汤调下一钱即消。

针刺折肉内  ***************************
凡针刺折在肉内，用瓜蒌根捣烂敷上，一日换三次立效。

竹木刺深入  ***************************
凡竹木刺深入难出者，用牛膝捣烂罨之即出。纵疮口合，刺犹自出。
又方用蝼蛄捣烂，涂刺处一时许，自然吐出。

颊车开不能合  ***************************
醉之，睡中用皂角末吹其鼻，嚏透自合。

治跌打损伤  ***************************
苏木（槌碎）　红花　当归稍（各三钱）
用酒三碗，煎碗半，空心服，散其瘀血即无后患。跌重者，须服此方二、三帖。苏木细条误入喉间，最难得出，须细绢滤净方妙。
●天下第一神方　治打伤筋骨、遍身青肿、紫血不行。欲死不救、诸药不效，服此立愈。
白芷（一两）　甘松（三钱）　三奈（一钱）　麝香（三分）
上共为末，每服三钱，好酒下。尽量一醉，卧一夜浑身皆安。
●复元活血汤　治跌打损伤，瘀血流于胁下作痛，或小腹作痛，或痞闷。
柴胡（一钱半）　花粉　穿山甲（炒）　当归（酒拌）　大黄（酒炒，各一钱）　红花　甘草（各七分）　桃仁（二十个，去皮尖，研碎）
上水锺盅，入酒半盅，煎八分，食前服之，以利为度。
薛立斋曰：凡打扑坠堕，皮肉不破，肚肠作痛者，必有瘀血在内，宜以复元活血汤攻之。老弱者，四物汤加红花、桃仁、穿山甲，补而行之。若血已去多而烦躁，此血虚也，宜补其血。如不应，当以独参汤补之，不可概行攻下，致成败症。凡损伤不问老弱及瘀血有无，俱宜服热童便加韭汁，以酒佐之，推陈致新，其功甚大。若胁胀作痛，或发热烦躁，惟饮热童便一瓯，胜服他药。他药虽亦可取效，但瘀血有无，恐不能尽识，反致误人，惟童便不动脏腑，不伤气血，万无一失。尝见覆车被伤者七、八人，仆地呻吟，甚者或至晕去，予俱令以热童便灌之，皆得无恙。又尝问诸营操军有坠马被伤者，何以治之？俱曰：惟服热童便。此其屡试之验亦明矣，惟胃虚作呕及中寒泄泻者不可服。
●花蕊石散　治打扑损伤，腹中瘀血、胀痛欲死。服之血化为水，其功不能尽述。
硫黄（明者，四两）　花蕊石（一两）
共为末，和匀入一瓦罐中，用纸筋和盐泥将瓦罐四围上下封固，约半寸厚。俟泥乾燥，将罐安在砖上，虚书八卦方位，用炭三十斤煅之。煅毕，俟罐冷将药取出，再研细末。每服一钱。童便调下。
薛立斋曰：凡被伤已甚，元气亏损，内有瘀血，不胜疏导者，用此药一服，其血内化又不动脏腑，甚妙，甚妙。
罨跌闪肿痛用生姜、葱白同捣烂，和面炒热罨之。如热而痛者，用栀子研碎加面炒热罨之。
●一方　专用葱白细切、捣烂、炒热敷患处，葱冷再易，神效。
●一方　以三七捣烂罨之，神效。
●一方　生姜、陈酒糟各半斤，同捣烂、炒热罨伤处，神效（此方兼可罨夹棍伤）。
损伤敷夹法凡损防折骨者，先须整骨使正，随用川乌、草乌等分为末，以生姜汁调贴之，夹定，然后服药，庶可再续。

治杖疮  ***************************
凡杖后肉不破者，须用针刺出脓血，然后用药敷之。
生半夏、松香等分为末，蜜水调成膏贴之，勿令见风。如干燥去，再换一个即愈。
●又方　川大黄一两为末，加冰片二分另研细和匀，凉水调如糊，摊杖处，即时止痛，一日后换膏药贴之。此方或加甘草一两亦可。
●又方　紫霞膏（方见治瘰疬门）治新久棒疮，疼痛不已，甚效。
●又方　大黄、白芷、生半夏各七钱，共为末，以姜汁调敷。干即再敷，以黑处血红为度，即换贴膏药。
●大成汤　治杖后瘀血内攻，肚腹膨胀、恶心便闭。
陈皮　当归　苏木　木通　红花　厚朴　甘草（各一钱）　枳壳（二钱）　大黄（三钱）　朴硝（二钱）
上水二盅，煎八分服。服后二个时辰不行，渣再煎服，入蜜三匙亦妙。

治拶伤  ***************************
凡拶伤手指者，用皂矾二两，水四，五碗，砂锅内熬滚，将手熏洗良久即止痛活血，不致溃烂。熬水忌铜铁器。

治夹棍伤  ***************************
白松香二两、豆腐一块共煮熟，捣如泥，敷上即愈。

预治夹打  ***************************
●预治夹打血不奔心方　木耳炒黑存性，为末，酒调三钱服之，任其夹打无恙。
●铁布衫丸　治事出无奈，度来重刑不免，预服此丸可以受刑不甚痛，保全性命。
自然铜（煅，红醋淬七次）　当归（酒洗）　无名异（洗去浮土）　木鳖子（麻油涂壳上，焙燥，用肉）　乳香　没药　苏木　地龙（去土晒乾）
上八味等分为细末，炼蜜丸如鸡豆子大。每服三丸，酒调下，虽重刑可保无虞。

治金疮  ***************************
●桃花散　治刀斧所伤，出血不止。
用石灰半升，将大黄一两五钱切片同炒，至石灰变桃红色为度。去大黄，将石灰筛细掺伤处，纸盖绢扎，其血自止。
●又方　用石灰入牛胆内研匀，掺之即止。
●又方　用石膏（煅过）、大黄等分研匀，掺伤处。
●又方　用石膏（煅过）、黄丹等分研匀，掺伤处。二方皆甚佳，兼治一切恶疮。
●又方　单用三七捣烂，敷之神效。
●又方　用荔枝核研细末，干敷上即止痛生肌，屡试验。
●又方　用葱白、砂糖等分研烂，敷之疼立止，且无痕。
●又方　用五倍子为末，干敷上，甚效。
箭伤并头折在肉内，象牙屑以水和敷之即出。

治火烧汤泡  ***************************
凡被火烧切不可用冷水激，恐使火气内攻，必致溃烂。饶后即取酒洗之，以拔其毒，或用冷烧酒浇淋更妙。内服童便半碗，烧重者一碗，然后以麻油调石膏细末敷之，即止痛不烂，汤泡亦然。
●又方　初被汤火所伤，速用冷柴草灰一、二升，入盐少许，以水调如稀糊，厚摊伤处，觉热则易之。连易数次，则火毒皆拔于灰中，必肿痛随散，易于结痂，诚妙方也。
●又方　大黄、芒硝等分为末，用鸡子清搅匀调敷之，即止痛结痂矣。或用黄柏为末亦可。
●又方　取墙上青苔烘燥研末，用麻油调敷，止痛即愈。
●又方　侧柏叶烧存性研末，用鸡子清调敷，甚妙。
●又方　治伤重肉烂赤痛。
赤石脂、寒水石、大黄等分为末，麻油调敷。
●又方　治伤重危急。
昔有锦衣杨永兴，厨下夜间回禄，凡睡此房者或已死，或将死，灌以生萝卜汁，良久悉愈。此诚救急神方，百发百中，不可不知。
●四顺清凉饮　治火烧汤泡，热极逼毒入内，或外被凉水所激，火毒内攻，致生烦躁内热、口乾、大便闭实。
连翘　赤芍　羌活　防风　当归　栀子（炒）　甘草（各一钱）　大黄（炒，二钱）
水二盅、灯心二十根，煎八分，食远服。


续编  ——————————————————————————————————————————————————————————————————————————————————————————

续良方  ***************************
同志君子惠示良方，不敢自私，谨为续入。
●孙真人五汁膏　治老年痰火神效。
蔗汁　梨汁　藕汁　萝卜汁（各一碗）　姜汁（半碗）
上五味共煎成膏，加白蜜三两再煎片时，加川贝母一两、薄荷叶三钱，俱研为极细末，拌入膏中，磁器收藏，勿令出气，服时用白沸汤调下。火重者，姜汁可再减半。畏寒者，姜汁增至一碗。
●透顶神功散　治杨梅毒疮，初起已结毒者，服此药七、八日即愈；未结毒者，服此药半月即从手、足心发出痘疮数粒，两、三日乾净，永无后患。
鹿茸（蜜炙，一钱）　穿山甲（蛤粉炒成珠，一钱）　贝母（四钱）　白芷（四钱）　殭蚕（三钱）　大黄（先用五钱同前药煎熟，再加五钱，只煎一、二滚）
上药七味用好酒二大碗、水二大碗，煎至二小碗，去渣，露一宿，后加乳香（去油）一钱、没药（用箬叶焙乾）一钱、麝香一分，三味搅匀温服。俟大便二、三次，其毒即尽（其大便处须于空地掘坑，便后即用土掩之，恐他人闻此毒气而受害也）。
●治肠风下血神效方　六味地黄丸加地榆、槐角、当归各一钱，白芍七分，水煎服。
●治刀疮方　风化石灰二斤、韭菜一斤，拌匀捣烂，晒乾研末，用之神效。
●八仙丹　治暑天沙肚痛及腹松等症。
紫苏　菁蒿　薄荷　大蒜子　生姜　青梅（并取自然汁，等盅）　甘草（一两）　滑石（六两，并研极细末）
以前六汁浸丸如蚕豆大，每服二，三丸，冷茶送下（可先嚼碎）。此丹须于端午日或夏至日办之，用银黄或朱砂为衣尤佳，每岁办送最善。

卫生歌  ***************************
天地之间人为贵，头象大兮足象地，父母遗体宜保之，箕畴五福寿为最。卫生切要知三戒，大怒大欲井大醉，三者若还有一焉，须防损失真元气。欲求长生先戒性，火不出兮神自定，木还去火不成灰，人能戒性还延命。贪欲无穷亡却精，用心不已走元神，劳神散尽中和气，更复何能保此身。心若太费费则竭，形若太劳劳则歇，神若太伤伤则虚，气若太损损则绝。世人慾识卫生道，喜怒有常嗔怒少，悲哀无热思虑除，因事莫惊生烦恼。春嘘明目夏呵心，秋呬冬吹肺肾宁，四季常呼脾化食，三焦喜却热难停。发宜多梳气宜炼，齿宜频叩津宜咽。子欲不死修崑崙，双手揩摩常在面。春月少酸宜食甘，冬月宜苦不宜咸，夏要增辛聊减苦，秋辛可省但加酸，季月少盐略戒甘，自然五脏保平安。若能全减身康健，滋味过多无病难。春寒宜放绵衣薄，夏月汗多宜换著，秋冬衣冷渐加添，莫待病生才服药。惟有夏月难调理，内有伏阴忌冰水，瓜桃生冷宜少餐，兔致秋来生疟痢。心旺肾衰切宜忌，君子之人守斋戒，常令充实勿空虚，日食须当去油腻。大饱伤神肌伤胃，大渴伤血多伤气，饥餐渴饮莫失过，免致膨亨损心肺。醉后强饮饱强食，未有此生不生疾，人资饮食以养生，去其甚者将安逸，食后徐行百步多，手摩脐腹食消磨。夜半灵台濯清水，丹田浊气切须呵。饮酒可以陶性情，太饮过多防有病。肺为华盖倘受伤，咳嗽劳神能损命。慎勿将盐去点茶，分明引贼入人家。下焦虚冷令人瘦，伤肾伤脾防病加。坐卧切防风入脑，脑内入风人不寿，更兼醉饱卧风中，风才一入成灾咎。雁有序兮大有义，黑鲤朝北知臣礼，人无礼义反食之，天地水官俱不喜。养体须当节五辛，五辛不节善伤身。莫教引动虚阳发，精竭容枯疾痛萦。不问在家并在外，若遇迅雷风雨至，急须端肃敬天威，净几焚香宜少避。恩爱牵缠不自由，利名牵绊几时休，放宽些子自家福，免致中年早白头。顶天立地非容易，饱食暖衣宁不愧，思量无以报洪恩，早晚焚香谢天地。长生不老事如何，胸中平兮积善多。惜气惜身兼惜命，请君熟玩卫生歌。
●萧山桃源汪元字录

《心经本义》约参  ***************************
●萧山孔迥亭原注
般若（般般若是，皆也）波罗（如波之清、如罗之张，天也）蜜多（无物不有，无时不然，理也）心经（人心常道，皆天理也）观（洞觉）自在（在己不在人）菩萨（释称君子，作者隐释，故云），行（躬行）深（深造）般若波罗蜜多时（功至皆天理时），照（昭著）见（发见）五蕴（五内）皆空（私欲净尽），度（超脱）一切苦厄（私欲累心，无非苦厄，能皆天理，超脱一切。此段作经大旨）。舍利子（无欲之人），色不异空（不滞于有），空不异色（不沦于无），色即是空（费而隐也），空即是色（微之显也），受（取受）想（思想）行（行事）识（识见），亦复如是（一以贯之。此段言心之用）。舍利子，是诸法空相（喜、怒，哀、乐之未发），不生不灭（无形无影），不垢不净（无非无是），不增不减（无过无不及。此段言心之体）。是故空中无色，无受、想、行，识（寂然不动，二句存养），无眼、耳、鼻、舌、身、意（不为气禀所拘），无色、声、香、味、触法（不为物欲所蔽，二句省察），无眼界（不为眼、耳等所域也，独言眼者，省文，抑诸缘多从眼起，此省察之深），乃至无意识界（不自知其所以然也，此存养之密）。无无明（无不明也），亦无无明尽（无不尽明也，二句知之至），乃至无老死（不知老之将至，修身以候死），亦无老死尽（加倍言之，二句，行之尽）。无苦集灭道（慎无苦求汇集寂灭之道），无知（无知之人），亦无得（无得于心），以无所得故（灭道无得于天道也。四句勉众人戒异说。凡十六个「无」字，一气贯注，其中静存动察、致知力行、先后浅深、警戒劝勉，无所不包，真化工也，功夫全在此段）。菩提萨（即菩萨）捶（铸金之器，象形惟肖，以心印心，有模范也）依（不违之谓）般若波罗蜜多，故心无窒碍（无所执滞）无窒碍，故无有恐怖（自无忧惧）、远《道不远人人自远之）离（道不可离，人自离之）颠倒（反复错乱）梦想（痴心妄想）。究竟涅槃（漆皂之器，黑暗之象，言终生不明也。君子不敢远离，反言以明之。此段言君子之学）。三世诸佛（三代圣人），依般若波罗蜜多，故得阿（语辞）耨（指地）多罗（指天）三藐（指人与天地参，藐然中处）三菩提（即三世诸佛，圣人依乎天理，故得与天地参，而为成位乎中之圣人，此段言圣人之德，两段与前舍利子两段文体相配）。故知般若波罗蜜多是大神（神化之极），咒（语也）是大明咒（明通之至），是无上咒（无以复加），是无等等咒（莫可等伦），能除一切苦（应度一切苦厄），真实不虚（至诚无妄，非虚语也，总结上文）。故说般若波罗蜜多咒（作经继咒犹作赋继诗，长言不足而嗟叹之），即说咒曰：揭（举也）谛（真诠）揭谛（叠举真义而诠解之），波罗揭谛（言天道也），波罗僧（民也，大民也）揭谛（言人道也），菩提萨婆（婆心，即仁心）诃（训责君子有救世婆心，故作经以训责），摩（渐摩）河般若波罗蜜多（君子于天理渐摩既熟，然后作经训责，有诸己而后求诸人，亦即上文「捶」字之义，经以此始，咒以此终，始终皆天理，其旨深矣）。
一片好心，万全良药。有原起，有前偶，有中幅，有后偶，有总结，有咏叹，绝妙一篇文法，而字句奇特，意思深切，道理圆足，气魄浑成，三代下不多得之艺也。迥亭先生，讳傅远，字友尚，萧山学贫生。年十四失估恃，越二年，训蒙富阳范如也，每夜梦侍老人讲，月馀不辍乃悟。老人曰：汝功名在四六。后果验（乾隆乙已入洋，年四十六岁）。又曰：为我注《心经》（自后不复梦见）。先生素不信佛，阅《心经》恍然知为隐者之言，注凡五千馀字，号曰《心经本义》。自为序，韩湘阳为跋，余为后序，兹特约参之（梦声附识）。
闻先生之父葬先人，遇古扩，止而埋好，故老人报德，托注《经》时曰：无有恐怖句，宜留心。后以内省不疚，夫「何忧何惧」题入泮。又先生善医，亦有神助（并识）。

戒口过文  ***************************
自福善祸淫之理明，而积德累功之士出，固已人皆好德，世有善人矣。然而香山还带，事出偶然，岂尽拾遗金于道左？闭门却婢，原非邀誉，何须遇暗室之云鬟？惟有现前阴骘，贫贱能为，不费金钱，福缘最大者，莫如戒口过。犯口过者，于己无益，而损人最多；戒口过者，于己无损，而益我不浅。乃油淡毒谑既市井之习成，而嬉笑诙谐亦通人之切病，彼不过快一时之便捷，不知造百世之孽根。诨名出而子孙受其羞，隐恶彰而终生露其耻。高谈风月，听者因而导淫；妄论闺门，好事从而吠影。说贫穷人之陋态，如芒刺其心胸，谈富贵人之微时，似刀削其皮面。聆两人愤诉之词，一涉论而争端我起；当彼此不知之事，一相闻而嫌隙我开。好谈滋味之美，是教天下之杀机；喜言逞恶之能，明引人心之刻薄。一詈人而辱及其先世，殊太毒矣；一怒人而咒艺及其子孙，何太忍乎？凡言说之出入，即祸福之攸关，苟在我为快心，即在人为拂意。神说云：淫杀口过，丝粟有报，舌锋所及，怒触鬼神。人何苦以俄顷之虚谈，积终身之罪累乎？至于偶然谑浪，似谓大德无亏，不至各斗机锋，常至微言起衅。甚有以翁媳夫妻为戏谈，弟兄姊妹为取笑，习者既已不觉，试想得无可羞？非为雅道有亏，抑且伦理有愧。若夫离骨肉、唆争讼、陷成功，仁人君子谅属口不忍言；而编淫书、谱艳曲、造歌谣，学士文人亦望心为共鉴。更能推类及微，反是加勉，垂救世之书、开活人之口，表扬忠孝、广劝贤愚，为德愈深，获福愈大矣。
余读《勉行集》得此文，不忍去手，其意切，其词显，其文法更宜古宜今，录而刻之医书后，人谓不伦。余曰：病从口入，祸从口出。入者治之，出者尤须救之，此不伦而伦，且服药于未病也，识者鉴焉（备跋）。

俞净意公遇灶神记  ***************************
明嘉靖时，江西俞公，讳都，字良臣，多才博学。十八岁为诸生，每试必高等。年及壮，家贫授徒，与同庠生十馀入结文昌社。惜字放生，戒淫、杀，口过，行之有年。前后应试七科，皆不中。生五子，四子并夭。其第三子甚聪秀，左足底有双痣，夫妇宝之。八岁戏于里中，遂失去，不知所之。生四女，仅存其一。妻认哭儿女故，两目皆盲。公潦倒终年，贫窘益甚，自反无大过，惨膺天罚。年四十外，每岁腊月自写黄疏，祷于灶神，求其上达。如是有年，亦无报应。至四十七岁，时除夕，与替妻一女夜坐，举室萧然，凄凉相吊。忽闻叩门声，公秉烛视之，见一角中皂服之士，鬚发半苍，长揖就坐，口称姓张，自远路而归，闻君家愁叹，特来相尉。公心异其人，执礼甚恭。因言平生读书积行，至今功名不遂，妻子不全，衣食不继，且以历焚灶疏为张诵之。张曰：余知君家事久矣，君意恶太重，专务虚名，满纸怨尤，渎陈上帝，恐受罚不止此也。公大惊曰：闻冥冥之中，纤善必录。余誓行善事，烙奉规条久矣，岂尽属虚名名乎？张曰：即如君规条中惜字一款，君之生徒与知交辈，多用诗文、旧册裹物糊窗，甚至以之拭桌。且藉口曰：旋污而旋焚之。君日日亲见，略不戒渝一语，但遇途间字纸拾归付火，有何益哉？社中每月放生，君随班奔逐，因人成事，倘诸人不举，君亦浮沉而已。其实慈悲之念，并未动于中也。且君家虾蟹之类，亦登于庖，彼独非生命耶？若口过一节，君语言敏妙，谈者多倾倒于君，君彼时出口，心亦自知伤厚，但朋谈圆熟中，随风汕笑，不能禁止。舌锋所及，怒触鬼神，阴恶之注，不知凡几。乃犹以简厚自居，吾谁欺，欺天乎？淫邪虽无实迹，君见人家美子女，必熟视之，心即摇摇不能遣，但无邪缘相凑耳。君自反身当其境，能如鲁男子乎？遂谓终身无邪色，可对天地鬼神，真妄也。此君之条规誓行者尚如此，何况其它！君连岁所焚之疏，悉陈于天。上帝命日游使者察君善恶，数年无一实善可纪。但于私居独处中，见君主贪念、淫念、妒嫉念、偏急念、高己卑人念、忆往期来唸、恩仇报复念，憧憧于胸，不可纪极。此谓种种意恶，固结于中，神注已多，天罚日甚，君逃祸不暇，何犹祈福哉？公惊愕惶悚，伏地流涕曰：君既通幽事，定系尊神，愿垂救度。张曰：君读书明理，亦知慕善为乐。当其闻一善言时，不胜激劝；见一善事时，不胜鼓舞。但旋过旋忘，信根原自不深，恆性是以不固。故生平善言善行，都是敷衍浮沉，何曾有一事著实。且满腔意恶，起伏缠绵，犹欲责天美报，如种遍地荆棘，痴痴然望收嘉禾，岂不谬哉！君从今后，凡有贪、淫、客气、妄想诸杂念，先具猛力？一切屏除。收拾乾乾净净一个念头，只理会善一边去。若有力量能行的不图报，不务名，不论大小、难易，实实落落耐心去行。若力量不能行的亦要勤勤恳恳，使此善意圆满。第一要忍耐心，第二要永远心，切不可自情，切不可自欺，久久行之，自有不测效验。君家事我，甚见虔洁，特以此意极之，速速勉持，可回天意。言毕即进公内室，公急起随之，至灶下忽不见，方悟为司命之神，因焚香叩谢毕。即于次日元旦拜祷大地，誓改前非，实行善事。自别其号曰净意道人，志除诸妄也。初行之日，杂念纷乘，非疑则情，忽忽日时，依旧浮沉。因于家堂所供观音大士前，叩头流血，敬发誓愿：善念真纯，善力精进，倘有丝粟自宽，永堕地狱。每日清晨，虔诵大慈大悲宝号一百声，以祈阴相。从此一言一动、一念一时，皆如鬼神在旁，不敢欺肆。凡一切有济于人、有利于物者，不论事之钜细、身之忙閒、人之知不知、力之继不继，皆欢喜行持，委曲成就而后止。随缘方便，广植阴功，而且以敦伦勤学，守藏忍辱。与夫因果报应之言，逢人化导，惟日不足。每月晦日，即计一月所言所行者，就灶神处为疏以告之。持之既熟，动则万善相随，静则一念不起，如是三年。年五十岁，乃万历二年。甲戌会试，张江陵为首辅。撤闱后，访于同乡，为子择师。人交口荐公，遂聘赴京师，公挚眷以行。张敬公品德，为援例入国学。丙子赴京乡试，遂登科，次年中进士。一日谒内监杨公，杨令五子出拜，皆其觅诸四方以娱老者。内一子，年十六，公若熟其貌。问其籍，曰：江右人，小时误入粮船，犹依稀记姓氏、闾里。公甚讶之，命脱左足，双痣宛然。公大呼曰：是我儿也！杨亦惊愕，即送其子随公还寓。公奔告夫人，夫人抚子大恸，血泪进流。子亦啼，捧母之面面舔其目，其母双目复明。公悲喜交集，遂不愿为官，辞江陵回籍。张高其义，厚赠而还。公居乡，为善益力。其子娶妻，连生七子皆育，悉嗣书香焉。公手书遇灶神并实行改过事，以示子孙，身享康寿八十八岁。人皆以为实行善事，回天之报云。
虽曰意恶大重，若非有意为善，何能感格神明，活现至此，读之令人毛骨俱竦。口过为阳症，意恶为阴症。裘南章兄既刊《戒口过文》，俞锦章兄又刊此记，尤足起人膏育。其净意道人之遗意与！夫医者意也，意深哉梦岩附识。


附  ——————————————————————————————————————————————————————————————————————————————————————————

《胎产要诀》  ***************************
山阴天乐张岱宗先先生原本
张暘谷公所著，公之弟宏所公五世孙岱宗先生手录，前经萧山俞文起先生校阅，周翰林石公先生撰公本传，具言公通歧黄，制产科书。传曰：
公讳日初，字暘谷，世居天乐，有名所谓岳山张也（即杜家弄）。
公性至孝，自幼丧母，及长哀号，时庐于墓侧。家素丰，好施与；兼通歧黄，制产科书。有求治者不拒，亦不受所酬。种德读书，世其家。配陈太君，举丈夫子三。幼君以目疾废学，其两君皆登文学，名噪诸生。至文孙特起科第，联绵历膺，内外显要。曾元英英秀露，玉润珠含，其所就又局可量也！（余与公之诸孙兰岑。进士公。同举丁西乡荐，及余先售南宫与修史馆，公之诸孙云生太守公适任刑部郎官，官馀暇日，每叙世谊，颂世德，必三覆于公之为人。余因喟然叹曰：人不能侧身修行而欲冀炽昌其后也，曷不以暘谷先先为鉴！公事事可传，而余辈所服膺者，尤在至性过人，治谋不匮焉尔。
公墓在清化小甲山，余尝登临，闻为公所自筑，郁葱佳气，其锺灵未有艾云。
赐进士翰林院日讲官通政司参议年家眷世侄孙周之麟拜


卷之上  ——————————————————————————————————————————————————————————————————————————————————————————

总论  ***************************
男女异形而同体，饮食起居，寒暑痛痒，妇人与男子无异，惟胎产、崩淋、经带有不同耳。大抵妇人郁气偏重，比男子似难调理，故曰莫治一妇人也。
盖妇人冲任之脉，为十二经之会海。苟能谨于调护，则冲任和平，气血宣行，月水如期而孕。若脾胃虚弱，冲任亏损，则荣卫不足，月水不调，而难于子息。甚者带下、崩淋，致有症癖之患。纵或成孕，难免堕产之忧。
冲脉起于二阴之中，直冲上面至胸，为十二经脉之海；任主胞胎。妇人系胎于肾心，胞胎虚则风寒乘之，故不孕。腹痛曰疝，块痛曰症，聚散无常曰瘕，皆血病也。
脉之难明，古今所病也。至虚亦有盛候，大实亦有赢状，疑似之间，便有死生之异。故凡欲诊病者，当问病人从来气禀盛衰、居处苦乐、所伤何物。若产后，须问坐草难易、饮食迟早、恶露多少、生子存亡。盖伤形伤血之不同，补气补血而有异。饮食失节宜调中，生子不存兼开郁。
妇女尺脉盛而右手脉大，皆其常也。若有肾脉微涩，或左手关后尺内脉浮，或肝脉沉而急，或尺脉滑而继续不匀，皆经闭不调之候也。
妇人之脉，三部浮滑，而别无它病不行经者，孕也。又尺数而旺者亦然。左尺洪大为男，右尺洪大为女（一曰右尺沉实为女）。
凡女子天癸未至之时，属少阴；既行，属厥阴；已绝，属太阴。故胎产之病，皆从厥阴。
妇人寸、关脉皆调而尺脉绝不至者，或来而断续者，皆主月水不利。常患小腹以至腰痛、气滞，上攻胸臆也。
妇人崩漏血下，脉来急数者死，迟缓者生。
妇人症瘕积聚，脉来弦急者生，虚微者死。
胎前六、七个月，脉来实大、牢强者生，沉细者死。

论经血  ***************************
经，常候也；血者，水穀之精气也。饮食入胃，精气输之于脾，脾气上归之于肺，调和五脏、洒陈六腑。在男子则化为精，在女子上为乳汁，下为月水。脉属冲任，冲为血海，任主胞胎，二脉流通，经血渐盈，应时而下，三旬一见，以象月盈则亏也。太过、不及，俱为不调。
行经之际，最宜谨护，一有郁抑，宿血必停。走于腰胁，注于腿膝，遇新血繫缚则疼痛不已。散于四肢则麻木不仁，入于血室则寒热不定，或怔忡而眩晕，或烦闷而狂言，或涌上出，或归大肠，诸病杂出矣。如先期而至者，血之热也。后期而至者，血虚也。将行作痛者，气滞也。行后作痛者，血虚也。紫者为风，黑者为热，淡者多痰，如烟尘水者血不足也。大要不出肝脾两经，肝藏血，脾统血，恚怒伤肝，劳役伤脾，经水所由病也。
临经之际，切不可用苦寒、辛散之剂。
●逍遥散　治脾经血热，或往来潮热等症。
当归（五钱）　芍药　茯苓　白术（各一钱）　柴胡（八分）　甘草（六分）
加丹皮、陈皮、栀子即加味逍遥散，治血热发热，或潮热、晡热、自汗、头痛、口乾、腹痈，或水道涩痛等症。
●归脾汤　治脾经郁火，或失血，盗汗，或惊悸怔忡，或肢体作痛等症。
人参　白术　黄耆　茯苓　当归　远志　龙眼　枣仁　木香　甘草
加柴胡、山栀即加味归脾汤，治失血过多、发热有汗，或怔忡惊悸、妄言妄见、睡卧不安等症。
●小柴胡汤　治怒火伤肝等症，或发热，或结核肿痛，或晡热。
柴胡　黄芩　人参　半夏　甘草
加丹皮、栀子即加味小柴胡汤。
●加味四物汤　治血分有热等症。
当归　川芎　芍药　熟地　柴胡　栀子　丹皮
●补中益气汤　治元气虚损，恶寒发热、倦怠少食、烦渴等症。
黄耆（二钱）　甘草（五分）　陈皮（七分）　柴胡（三分）　升麻同白术（一钱）　当归（二钱）
姜、枣、人参煎服。
●人参养荣汤　治脾经血虚，兼治溃疡寒热、少食短气。
人参　白术　陈皮　黄耆　当归　白芍　甘草　茯苓　熟地　远志　肉挂　五味　姜　枣
●六味地黄汤　此壮水制火之良剂，治肾虚发热作渴、小便淋秘、痰壅失音、咳嗽吐血、眩晕、眼花耳聋，咽口疮、自汗盗汗、便血。几肝经不足之症，尤当用之，盖水能生木故也。此水泛为痰之圣药，血虚而热之神剂电。
熟地（八两）　萸肉（四两）　山药（同）茯苓（三两）　丹皮　泽泻（同）
加肉桂能补肾，引火归源。加附子即「八味」，治命门火衰，不能生土，以至肾胃虚寒而患流注等症。《经》云：益火之源，以消阴翳。即此方也。再加当归、生地，五味子即肾气丸，治热渴、月经不调等症（附子用童便浸数日，火煨透，切开无白星为度）。
●桂枝桃仁汤　治气血郁滞、经水不行、肠中作痛，渐积成块，脐下如覆钵。
桂子　生地（各二钱）　芍药（一钱）　桃仁（七粒）　甘草（七分）
●温经汤　治风冷客于血室，以致凝结作痛，其脉沉紧。
当归　川芎　桂心　蓬术　芍药　丹皮　牛膝　人参　甘草
●交加丸　治经水不调、血块气痞、肚腹肿痛。
生地（一斤）　川芎（一两）　延胡（同）　当归（二两）　芍药（一两）　木香（五钱）　没药（一两）　香甜（四两，醋煮）　老姜（一斤）
生地、老姜各捣汁，以姜汁浸生地，以生地汁浸姜渣，汁尽为度。同诸药为末，米醋糊为丸，空心，姜汤下。
●八珍汤　治气血虚弱、脾胃亏损、恶寒发热、烦躁作渴等症。其汤即「四物」合「四君子」。
妇人行经，色淡如黄浆，心腹嘈杂汪洋，此脾胃湿痰故也。以「二陈」合「四物」加细辛、苍术，数服而愈。
妇人经事欲行，脐腹绞痛，临行血涩。以四物加延胡、槟榔、香附、青皮，数服而愈。
行经后小腹作痛，此气血俱虚也。用八珍汤加砂仁、延胡，数服而愈。
经水下如黑豆汁，此络中风热也。以「四物加黄芩、川连、荆芥穗、蔓荆子，数服血清色转。
行经时著恼，瘀血作痛。以「四物」加桃仁，红花、延胡、莪术、青皮，数服血通而愈。若以气治而用香燥止痛之剂，非也。
经水适来适断，寒热往来。以小柴胡汤二服，寒热即止。后以「四物」调理而安。
少妇行经时，因饮食多汗，用冷水抹身，即得伤寒似疟，谵语狂乱。医投双解散，汗如雨，反如风状，脉弦而大。不知此症因冷水外闭其汗，内阻其血，邪热入血室，经血未尽、血得邪热，乍静乍乱、寒热谵语，掉眩类风。用玉烛散下之，谵语即定，次以四物、小柴胡汤而愈。
妇人气盛血少、火旺痰多，因事不遂意，得怔忡之患，心惕然而惊，时发时止。每服镇心金石之药，愈不安，左手脉弦而大，右手浮滑不匀，此是血少火旺，气盛痰多故也。须用温胆汤加苏子、海粉，数服而安。后用安神丸全愈。
经水过时，行后复行，面色痿黄。身倦无力。用「四物」加荆芥、续断（炒）、乾姜、炙草而愈。
错经妄行，上出于口鼻者，火载血上，气之逆也，当治以滋阴降火、顺气调经。此症脉必芤涩，久则成痨，宜用「四物」加丹皮、犀角、阿胶、茯苓、黄耆、栀子、麦冬之类。
经水先期而来者，血虚有热也。治当补血清热，「四物，加黄芩、黄连、知母、黄柏、阿胶、甘草之类。
经水过期不来作痛者，血虚有寒也。治当温经养血，宜「四物」加桃仁、红花、香附、肉桂、莪术、木通之类。
经水将来作痛者，血实气滞也。治当行经顺气，「四物」加香附、桃仁、延胡、丹皮、红花、莪术、黄连之类。
经水久不行发肿者，瘀血渗入脾经也，治当活血、健脾、行气，「四物」加桃仁、红花、丹皮、肉桂、厚朴、木香、牛膝、乾姜、玄胡、香附之类。
若脾胃无亏，暴怒气逆，或生冷所伤，阴血凝滞，月水不通者，宜用通经丸。若脾胃虚弱，不能自生血者，宜用「六君子」。若脾火内郁，损耗其血者，宜用归脾汤。若肝脾虚热，气血受伤，而经水不通者，宜加味逍遥散。若脾胃虚寒，阴血不足，气逆发热，月经不调，至胎气不成者，宜用艾叶丸。若肝肾亏损，阴虚发热，月经不调，或崩漏带下，或便血吐衄，小便淋沥，或晡热内热，寒热往来，或盗汗自汗，不对发热，宜用六味丸。若兼气不足，饮食不思，佐以「六君子」。若脾经血燥发热，月经不调，宜用四物汤。若脾经虚热，为肝经怒火所致，宜「四君子」，佐以加味逍遥散。若脾经气虚血弱，兼晡热内热者，宜八珍汤加柴胡、丹皮。若元气下陷而致有诸症，又宜补中益气汤。
胎动不安，元气无亏者，宜用参苏饮。若脾气虚弱，宜用「六君子」加紫苏。郁结伤脾，宜「四君子」加柴胡、栀子、苏梗。若郁怒伤肝脾者，宜「六君子」加柴胡、栀子、枳壳。
达生散，厚味安逸者宜用，刍荛劳役者不宜。

论经闭  ***************************
女子十四，肾气方足，冲任流通，血经应期而下。其或禀气不足，阴血犹未充，月水不行者，只宜养血益精，其经自行。若或欲速效，而用通经等丸，乃剽悍之剂，阴血得之虽妄行，而脾肾得之则愈耗，渐致减少，延绵不收者有矣。他如室女，积思过想，以致血逆，月水渐闭。夫过思则伤心，伤心则脾失所养，脾虚则肺无所滋。自此而发嗽，肾水竭，木气衰，四肢干痿，遂成痨怯。此等切莫用凉血、行血之药，只益阴血以制虚火为主。若产后乳子，周岁经不通者，其常也；半载而经行者，血有馀也。一、二年之间，经血不行，无病，不必服药。如肢体稍瘦，饮食减少、口吐清沫、腹中胀满、日夜寒热，是血病也。或因劳役伤脾，或因恚怒伤肝，或因思虑伤心，或肾竭不能生肝，或肺虚不能生血，或误食生冷，感触而致，皆令经闭。然有血枯。、隔之分。血枯者，宜养其血，大补阴亏也；血隔者，宜通其血，消补兼行也。不然血积于内，变为症瘕；血水相併，变为水肿，祸不浅矣。
脾胃虚，宜「六君子」。郁火所伤，宜归脾汤。怒火伤肝，宜「四物」合小柴胡汤。肺虚者，补脾胃，宜「六君子」。肾虚者，补脾肺，宜补中益气汤。
寿碧溪室，经不行者三月，疑为孕，渐见肢体消瘦、面色痿黄、食欲减少。陈一愚以血隔治之，不效。予用八珍汤大补阴虚，数十贴复孕。

论血崩  ***************************
妇人血崩，与血淋不同，只与小产少异，脉来浮动、虚细者生，实数者重。经曰：阴虚阳搏谓之崩。阳络伤，则血外溢；阴络伤，则血内溢。此症，有虚，有寒，只大补气血为主。或因劳役过度。脾胃虚损，不能约束而崩。或因肝火炽盛，经血沸腾，忽然暴下而崩。小腹急满者难治，内有瘀血故也。他如腹胁作痛、手足俱冷者，脾胃虚寒也；饮食不进、发热烦闷，气血烦燥也；急宜温补，缓则不救。大抵虚寒必用参、耆调摄，血热必须凉血、补血，若泥痛无补法，而纯用上血降火之剂，误矣。
寿生甫室患血崩，其脉弦而数，乃血分之热也。余用当归、川芎、芍药、怀生、黄芩、栀子、升麻、甘草、丹皮。二帖而愈，如痰，加竹沥、姜汁。
周青阳女，血崩，其脉微沉几绝，是血脱而气随之脱也。余用人参（七分）　麦冬（一钱）　五味子（十五粒）　当归（二钱）　芍药（一钱）　升麻（八分）　枣仁（一钱）　川芎（一钱）　圆眼肉（七个），数十贴而愈。
又有王魁门室、周定吾室俱患血崩，其脉微弱，余用前方而愈，人参只用一钱。
崩漏有新久、虚实不同，初起属热，治宜凉血；稍久属虚热，治宜养血、清火；日久属虚寒，治宜温补。

论肿胀  ***************************
肿胀有血分、水分之候，盖肾与膀胱相为表里，肾主水，而膀胱主津液。妇人饮食起居失宜，六淫七情相感，以致风湿客于皮肤、传于膀胱，则津液壅滞、肾水停蓄，脾土衰而不能御之，流入肌肉，遂成肿胀。先小便不利、四肢浮肿，后至经水不通者，水化为血，名曰水分，肿消经自行矣；若经水先闭，后至小便不通、四肢浮肿者，此血化为水，名曰血分，经通肿自消。
●人参丸　治月水不利，血化为水，四肢浮肿。
人参　当归　大黄　桂心　瞿麦　赤芍　白茯苓　葶苈
蜜丸，米饮下。
●葶苈丸　治小便不利，水化为血，身面浮肿。
葶苈（炒，研，五钱）　续随子（去壳，五钱）　干笋末（一两）
各为末，枣肉为丸如桐子大。每服七丸。煎匾竹汤下。大便利者，续随、葶苈各只一钱，加白术五钱。

论血淋  ***************************
妇人月水不断，淋沥腹痛者，或因气血劳伤而损冲任；或因临经不谨，以致外邪滞于血海；或肝脾亏损，无以生发元气，或郁闷伤脾，不能摄血归源。大抵此症，非血分之热，则脾气之虚故也。治者只调养元气，则病邪自愈。若攻其邪，则元气损矣，慎之。
白荷花　藕节　粟梗（去皮）　当归　芍药　白鸡冠花（治血淋）　石榴皮（酒炒）
老年及虚弱人，加人参、蒲黄。血淋不止，加鹳柞树根（洗净晒乾，每帖一两）；又不止，加槿树花一握（酒煎）。

论血瘕  ***************************
妇人脏腑调和，经脉循环，月水以时，受孕之象也。若饮食失调，血气劳伤，或胎产、行经风寒相搏，或恚怒伤肝，或郁结伤脾，以致月经不行，积聚成块，久则瘀滞盘牢，腹胁作痛，而为症瘕矣。治法当专扶脾胃，佐以消导，则元不损而病可去。古云：养正积自除也。倘求速效，妄投峻剂，鲜不失矣。又《方经》曰：凡遗溺闭癃、阴痿浮痹、积滑白淫，皆男子之疝也。血痼月事不行，小腹有块，或时移动，前阴突出，后阴痔核，皆女子之疝也。但女子不谓之疝，谓之瘕，小便不利谓闭癃。又经曰：气主嘘之，血主濡之，血不流则凝而为瘕也。瘕者，中虽硬而忽聚忽散，多因六淫七情、起居饮食，动伤脏腑而成，治者切不可复伤元气。大凡腹痛，手不可按者，内有瘀血也。其形体如常，是病气、元气俱实，可用桃仁承气汤下之。
一痛而肢体倦怠者，脾胃受伤也。是病气有馀，元气不足，当用当归散调之。
一痛而手可按腹，形体怠倦者，是病气、元气俱不足，宜用六君子汤加炙姜、川芎、当归补之。
●桃仁承气汤　治瘀血，小便急痛，大便不利、发热谵语，或血结胸中，痛不可逆。
桃仁（五钱）　大黄（一两）　甘草（二钱）　肉桂（一钱）　姜（二片）
水煎。
●当归散　治血积，小腹瘀痛，或气逆，月水不行等症。
当归　赤芍　没药　枳壳　延胡　刘寄奴
为末，酒下一钱。
●又方　治经水日久不行，腹胁有块作痛。
当归　川芎　砂仁　木香　小茴香　乳香　枳实　厚朴　桃仁　红花　丹皮　牛膝　延胡　肉桂　香附
加人参服之，万全无失。

论带下  ***************************
妇人带下，或因六淫七情，或醉饱房劳，或因膏粱厚味，或因多服燥剂，以致脾胃亏损，阳气下陷，或湿痰下注，渗入膀胱而成也。治法当壮脾胃、升气血为主。古方谓白属气而寒，赤属血而热。于理未通。丹溪论带，总是血化而成痰也。若经水同来包痰者，必腰痠目昏，可兼痰治；或夹经水紫黑而来，小腹必冷，喜食热物，可治以辛温之药；若胃浊下陷，须补胃升提；若是湿热，须清凉解利；若是虚损，须兼补气血，不可如淋沥，用止涩之剂也。
●升阳胜湿汤　柴胡　羌活　苍术　黄耆　防风　升麻　独活　当归　蒿本　甘草
●双白丸　治白带。
陈石灰（一两）　白茯苓（二两）
为末，水丸如桐子大。空心，白滚水下三十九丸。
●止带丸　当归　川芎　白术　人参　山药　杜仲　牡蛎　续断　破故纸　椿根皮（滔炒，此味大治白带）　香附　青黛
蜜丸如桐子大。空心，米饮下，每服六十丸。冬加炙草，乾姜，夏加黄柏。腹痛及饱闷，去参加砂仁。
●收带六合丸　治赤白带下、肚腹疼痛，和脾胃，燥中宫之湿，提下陷之气，化痰清火。
白术（米泔浸，炒）　苍术（如前制）　当归　白芍（酒炒）　熟地　白茯苓（各二两）　陈皮（去白）　甘草（各一两）　半夏　椿根皮（酒焙，各一两五钱）　丹皮　黄柏（各一两二钱）　防风　升麻（各八钱）
●加味五积散　治带下属虚寒者。
五积散加香附、小茴香、萸肉。
●固精丸　治带下属虚热者。
白术　白芍（酒炒，各七钱半）　败龟板（二两，酒炙）　黄柏（一两，酒炒）　萸肉（五钱，酒蒸）
米糊丸，桐子大。空心，清汤下七、八十丸。如湿重者，加椿根皮（酒炒）、苦参各五钱、贝母，乾姜（炒，各二钱）
●加味八物汤　治带下属气血虚者。
「八物」加山药、杜仲、香附，姜枣煎。肥人，加半夏。腹痛，加玄明、小茴香。腹饱，去人参。茴香性燥，补肾、命门，治寒疝。
●加味二陈汤　治带下属湿痰者。
「二陈」加苍术三钱、白芷、黄芩各二钱、黄连、黄柏各钱半、白芍、椿根皮（炒）、萸肉各二钱半。

论种子  ***************************
世俗种子方，以香附为主。不知香附性燥，用之则横行胸臆间，大损气血。久之令人气少腰痛，反成痼疾，终身不育。间有服交加散而偶孕者，亦因少壮之妇多恚怒，服此抑气谐荣，幸中耳。凡妇人无子，多由少血不能摄元，或犯堕胎失血，或犯行经作痛，或子宫虚寒之故。必须修制大造丸，以扶助阴血。孕成，按月服安胎饮。
●济坤大造丸　益气血，温子宫，种子神方也（男亦可服）。
紫河车（儿胞也，取诸壮妇无病者，水洗血尽，用砂罐盛酒一碗，先格蔑数片，置胞不著酒，蒸熟）　当归（二两）　人参　山药　杜仲　天冬　麦冬（各一两）　熟地（二两）　黄柏（八钱，酒炒）　或加五味子（五钱）
行经腹痛，加牛膝一两（酒浸，炒）、玄明五钱。脾弱，加白术一两，或再加莲肉二两（二味兼治泻）。潮热或汗，加黄耆、知母各一两、地骨皮八钱。血少惊悸，加枣仁一两（炒）、龙眼肉一两，或二两。
上各为末，同紫河车捣匀为丸。
凡人无子，多是气血清冷，或禀赋薄弱。间有壮盛者，亦是房劳过度，以致肾水欠旺，不能直射子宫，岂可徒咎母血之不足哉？当服固本丸，兼之寡欲养神，不患其无子也。
●固本丸　菟丝子　蛇床子（炒，去壳）　续断（各两半）　鹿茸（一对，蜜制）　山药　白茯苓　牛膝（酒洗）　杜仲（姜汁炒）　当归　五味子　苁蓉（酒蒸）　远志（甘草汤浸，去心）　益智仁（各一两）　熟地　萸肉（酒蒸）　枸杞（各三两）　巴戟（二两，酒浸，去骨）　人参（二钱）
各为末，蜜丸，淡盐汤下，

论受胎  ***************************
乾道成男，坤道成女，父精母血，因感而会。子宫两歧，精胜于血，受气于左，则成男胎；精不胜血，受气于右，则成女胎，受胎之初，曰胚，属足厥阴肝经。二月为胎，属足少阳经。三月血脉成，属手厥阴心包络经。四月形体具，属手阳明三焦经。五月筋骨立，属足太阴脾经。六月毛发生，属足阳明胃经。七月动左手，属手太阴肺经。八月动右手，属手阳明大肠经。九月三转身，属足少阴肾经。十月百神备，属足太阳膀胱经（受气于左，男精从左注也，受气于右，男精从右注也，此虽自然之数，然其中亦有妙术，人工可以为之）。
妇人经水三月不行，欲验有胎，用川芎二钱为末（不见火），浓煎艾叶汤（方名探胎饮），空心送下，腹中微动，知有胎也（脐之下动者，血瘕也；不动者，血凝也，病也）。

论胎漏  ***************************
气因劳乏，血因耗损，冲任脉虚，经不依时，孕后月水淋沥，名曰胎漏。盖孕妇经血，蓄以养胎，若下淋，则本气衰而不能约于经也，胎干则子损矣。若因血热，用逍遥散。肝火，用柴胡山栀散。脾火，则加味归脾汤。又有脾气虚而不能摄血者，宜补中益气汤。
●柴胡山栀散　丹皮　柴胡　山栀　川芎　当归　芍药　甘草　牛蒡子　白术
妇人漏血，面黄或赤，时觉腰间、脐下痛、四肢困倦、两胁如刺，脾胃亏损、元气下陷，与相火、湿热下迫所致。用补中益气汤加防风、芍药炒黑、黄柏，兼服归脾汤而愈。
通贞子曰：胎之漏者，或食动胎之物，或热毒之气侵损，或入房劳。损轻则漏轻，损重则漏重，血尽则死。王叔和云：血下如同月水来，须用加减保元丸。
●加减保元丸　当归（三两）　川芎　陈皮（各一两）　熟地　白术　杜仲（各四两）　阿胶　条芩　益母草　续断　香附（酒、醋、盐水、童便各浸三日，各二两）
各为末，枣肉丸，米饮下。
凡受胎三月而堕者，虽因气血不足，乃中冲脉有伤。冲脉即阳明胃经，供应胎孕。至此时，必须节饮食、戒怒、绝欲，庶免小产之患。

论堕胎  ***************************
堕胎之症，皆因气血不足。气不足则胎无所荣，血不足则胎无所养，荣养失宜，犹枝枯而果落也。不宁唯是，妇人性偏恣欲，或纵口辛热，暴伤冲任，亦致堕胎。医者不明气血虚实、热冷之因，妄投芎、归、胶、艾之剂，则堕胎之患永为定例，可胜言哉！治法只以安胎饮，按月随症加减，而孕妇当自避忌，庶可保耳。至济阴保灵丹、艾附丸是温热之药，助火消阴之剂，凡安胎者，断不可用。
●千金保命方　杜仲（黏米饮浸过，炒，去丝，八两）　续断（酒浸，三两）　山药（六两）
糊为丸，米饮下。
●十圣散　治妇人气血两虚，妊娠无所荣养，或有堕胎之患者。
人参　白术　黄耆（炙）　川芎　白芍　续断（各一钱）　熟地　当归（各二钱）　砂仁（四分）
按：小产重于正产，而人多轻忽，死于是者众矣。治法与正产同。凡孕妇胎气逼下，升举即安，如落胎则损母矣，非正治也。因母病以动胎，但治母病，其胎自安矣。因胎动以致母病，但治胎则母自痊。

胎前调理  ***************************
大抵后天之修短，本于先天之厚薄。故凡男女，脾胃壮而精血充，不但受妊而胎安，抑且生子而多寿，若脾胃弱而精血衰，则不但孕成数堕，且生子而不寿，非用药扶之不可也。故老夫得壮妇，须寡欲以候经期；壮阳遇衰阴，必频药以全胎力，正为此耳。丹溪安胎饮方，专治元气不足、胎气不安等症，随症加减，皆可按方取用。初受胎有恶阻者，非因胃气怯弱，则或中脘停痰。果出禀弱，本方酌量增入参橘饮；若系禀厚，再加竹沥、姜汁。下血不止，名胎漏，胎漏宜凉，须兼用生、熟地；小便坠痛，名胎痛，胎痛宜温，少加壳砂。跌仆动胎下血，胶、艾为佐；怒气冲胎上逆，木香为使。小便淋沥，乃子沥之症，安荣汤治之固宜；小便出血，乃膀胱之热，逍遥散疗之则可。全生白术散治遍身浮胀之子肿，竹叶茯苓汤治心惊胆怯之子烦。两足浮肿，病名子气，天仙藤散可医，虚人偌加人参；项强筋搐，病名子痫，羚羊角散可疗，痰盛再加竹沥。小便淋闭，乃脾胃气虚而胎压尿胞也。法适探吐、升提，可服安胎饮。胎气上攻，心腹胀满。乃子悬之候，非紫苏汤治之不可；便秘、胸满，遍身作胀，乃胎水不利也，必鲤鱼汤治之始安。柴胡、梅、连，疗骨蒸之劳热；当归、六黄，治盗汗之虚烦。孕在六月之前，其胎尚未转运，茯苓性降，岂宜多用？黄耆肥胎，不可常加。香附能降气定喘，虚人用之反害，砂仁可止呕定痛，多则动血行胎。丹溪安胎饮方，以补为主，而佐以顺气、清凉之味，不易之方也。
●安胎饮　治孕妇胎气不安，或腹痛、腰痛，或饮食不羡等症。又治孕妇屡产，生子无气，或生而不寿，或妊而数堕者，俱照前症，按月服之。
人参（二钱）　当归　白术　熟地（同）　川芎（八分）　甘草（四分）　紫苏　陈皮（同）　条芩（一钱）
加枣煎。如泄泻，减熟地加莲肉十粒、壳砂数分。如渴，加麦冬一钱。如惊悸，加枣仁、益智仁各一钱。如怒气，磨木香三分。
●加味大造丸　治妇人血弱，不能摄元，或成胎屡堕，或孕后虚热、盗汗，少食，带多等症。
紫河车　人参　山药　当归　熟地　天冬　麦冬　五味子　杜仲　牛膝（洒浸一宿，炒）　黄柏（盐水炒，泄泻不用）　蜜丸。
一恶阻者，恶心阻其饮也，须用参橘饮。
●参橘饮　治成孕两、三月，恶阻呕逆、恶食、头眩、倦怠等症。
人参　橘红　白术　半夏　当归　藿香（五分）　甘草　砂仁（四分）　加茹香（一分）
肥人加竹沥四、五匙、姜汁二匙，水煎。
一子淋者，小便短涩，心烦意闷，乃膀胱、小肠虚热也。虚则不能制水，热则不能通利，故淋。心与小肠相表里，故烦闷。亦有因房劳，内伤胞门，冲任虚者，宜八珍汤并肾气丸。
●子淋安荣丸　此手太阴，足太阳、少阴药也。陈来章曰：虚热宜补，故用人参。淋闷宜通，故用木通、灯心之渗。肺燥则天气不降，而麦冬能清之；肾燥则地气不升，细辛能润之，血燥则沟读不濡，当归能滋之也。
人参　白术　茯苓　麦冬　通草　灯心（一团）
有痰宜清肺，加黄芩。
一子肿者，两目虚浮也。胎中挟湿，水与血搏，湿气流溢，故令面目、肢体浮肿，亦名曰胎水。原因烦渴，引饮过多；或泄泻损伤脾胃，脾虚则不能制水。五、六个月多有之，此属足太阳、太阴也。水病当令上、下分消，苏叶、陈皮，辛而能散，使水从毛窍而出；腹皮、苓皮，淡而能泄，使水从溺窍而出。水盛由于土衰，故用土木之甘温，以扶脾土而提防之，不致氾滥也。
●全生白术散　治孕妇面目虚浮、四肢有水气。
土白术　人参　当归　川芎　苏叶　甘草　大腹皮　陈皮　茯苓皮
一子烦者，心神闷乱也。心惊胆怯，受胎四、五个月，相火用事，或盛夏君火大行，俱能乘肺，以致烦躁，胎动不安。亦有停痰积饮滞于胸膈，致令烦躁。此必用太阴、少阴药也。竹叶清烦，黄芩消热，麦冬凉肺，茯苓宁心，人参补虚。妊娠心闷，固多虚也。
●竹叶茯苓汤　此是治心肺虚热也；或积痰于中，宜用二陈汤加白术、枳壳。
茯苓　条芩　麦冬　防风　人参　竹叶
一子气者，两足浮肿也。妇人冲任素受血风，因妊娠而足肿，喘烦妨食，甚则脚趾出黄水，病名子气，非水也，此必用手足太阴药也。天仙藤之苦温，疏气活血，能解血中之风气。乌药、香附、陈皮之辛温，以行郁气。紫苏、生姜之辛温，以疏表气。甘草之甘缓，以和正气。加以木瓜，消除湿热，利筋骨，调荣卫也。
●天仙藤散　治足趾缝出水。
天仙藤（即青木香藤，洗净，略炒）　香附（炒）　陈皮　甘草　乌药　木瓜　紫苏　姜皮
虚人，加人参、当归、白术。脾气虚弱，宜补中益气汤。
一子病者，目吊口噤也。阴主静，阳主动，风阳邪也。诸风眩掉，皆属肝木，故有搐溺、眩冒、反张之症。
●羚羊角散　治孕妇口噤项强、手足挛搐、语言蹇涩、痰涎壅盛、不省人事，真中风邪等症。若无痰，言语如常，又有血燥类风，不可概以中风治之。
羚羊角　川独活　川芎　薏苡仁　枣仁　茯神（各一钱）　防风（五分）　当归（二钱）　杏仁（十粒）　木香（二分）　五加皮（八分）　甘草（四分）
虚人，加人参一钱。有痰，加竹沥、姜汁。脾弱，加白术。盖此足厥阴之药也。羚羊之辛凉，以平胆火。防风、独活之辛温，以散风邪。茯苓、枣仁以宁神，当归，川芎以活血，杏仁、木香以利气，薏仁、甘草以调脾也。
一子悬者，心胸胀满也。由下焦气实，相火旺盛，举胎而上，上逼心胸也。胎气不和，凑上胸腹，腹满头痛，故名子悬。紫苏汤宜之，此盖手足太阴、厥阴药也。陈来章曰：芎、归、芍药以和其血，苏、橘、大腹以顺其气，气顺血和，则胎安矣。既利其气，复以人参、甘草养其气，顺则顺其邪逆之气，养则养其冲和之气也。
●紫苏汤　治孕妇胎冲腹痛，面不赤、舌不青者，子悬也。
紫苏　人参　当归　川芎　白芍（炒，各一钱）　大腹皮（黑豆水浸，同）　甘草（五分）　陈皮（八分）
如孕妇坐草太早，心怀忧惧，累日不下者，乃气结而血不行也，一服便产。
●鲤鱼汤　治胎水不利
白术　茯苓　当归　芍药
先用鲤鱼汁两盏入药，加姜七片，陈皮几分，水煎服，脾胃弱，加人参。
●加味安胎饮　治孕妇脾胃气虚，而胎压水胞，或脐腹作痛、小便淋沥。
人参　白术　陈皮　甘草　川芎　当归　柴胡　升麻　半夏　生地
●当归六黄汤　当归　生地　黄耆　黄柏　黄芩　黄连盗汗，加人参、白术。血不足，加枣仁。
●加味逍遥散　治孕妇过食炙、爆等物，大小便带血，宜清膀胱之火。
当归（二钱）　芍药　茯苓　柴胡　丹皮　山栀（各一钱）　白术（钱半）　炙草（五分）
一孕妇元气壮实，受孕后尚有血来，无妨，乃血盛也。若腰腿不痠痛，不必眼药。如过虑，可用安胎饮
一孕妇疟疾，寒多热少。
半夏（七分）　草果（三分）　青皮（同）　乌梅（一个）　人参（一钱）　白术　当归（各二钱）　黄芩　苏叶　甘草（各四分）　藿香（五分）
一孕妇热壅，心烦口渴。
人参　知母　麦冬　栀子（炒）　甘草　条芩　犀角　天花粉
夏加竹沥、姜、枣，水煎。
一孕妇患失血、口噤、项强、背直，类中风症。
人参　当归　白术　熟地　陈皮　甘草　条芩　天麻　麦冬　防风　荆芥
一孕妇骨节疼痛，不急治则落胎。
安胎饮加葛根、石膏、升麻、前胡、青黛。如有痰，加竹沥、姜汁。
一孕妇胎动不安，兼漏血，宜胶艾汤治之。
●胶艾汤　当归（五钱）　芍药（炒）　地榆（炒，各一钱）　熟地（八钱）　川芎（二钱）　阿胶（炒，三钱）　艾叶（五分）　甘草（四分）
一孕妇热病，呕吐、胸中烦躁。
以胶艾汤加葛根、芦根、栀子、知母、麦冬、人参、竹茹一丸，葱白三寸。

临产调理  ***************************
孕妇临月，当安神静虑，时常步履，不可多睡、饱食、过饮。若见胞水来，腰腹痛甚，是胎离其经也。必使产母仰卧，令儿顺转。见有不顺，令稳婆轻轻推人，候儿自顺，方可用药催生。勿早服催生药，及产妇用力过之，致贻横产、偏产之祸。
凡胞胎早破，血水先干，交骨不开，停胎不下者，急煎大助气汤，不时与服，以协济之，其胎自下。又有盘肠难产，或子肠先出，产后不收者，急用喷面搐鼻之法（见后）。盖产户不闭，子宫不收，皆元气不足之故。先服生化汤，后加参以补之，敛之。
临盆时，痛阵未紧，交骨未开，胞水未破，不可轻用稳婆试水，产户虽开，儿头未正，总不可早服催生月并滑胎、败血等方。
临盆时，稳婆须择老练。倘有生息不顺，只说未产；或是双胎，只说胞衣未下，恐惊则气散，愈难生息故也。小儿落地，有无气者，脐带不可剪，以油纸燃烧断，接补其阳气可也。儿下而胞衣不下，宜生化汤送益母丸，外用热衣暖腹。
胞衣不下，由产母才送儿出，无力送衣；或经时久，冷气外乘，则血道凝涩而胎不下；或胎前素弱，血气枯涸而衣停，三者速服大料生化汤两贴，斯血旺腹和而衣自下也。产妇不可睡倒，须先断脐带，以草鞋带坠之；寒月火笼被中，时换热衣暖腹。至朴硝虽下胞神效，弱人慎之。又济坤丹，一名回生丹，取其催生、下胞、消血块也。但多用醋煮大黄、苏木豆汁为主。虽有落胎、下胞、定痛之捷，其产妇新生之血，岂得宁留耶？服之而成虚症者固矣。
临盆产母，面赤舌青者，子死，面青舌赤、吐沫者，母死；唇、口俱青，两边沫出者，子母俱死。
王叔和云：欲产之妇脉离经（临产脉六至，号离经），沉细而滑也同名，夜半觉痛应分娩，来日日午定知生。身重体寒舌又频，舌下之脉黑复青，反舌上冷子当死，腹中还遣母归阴。面赤舌青细寻看，母活子死愈应难。唇口俱青沫又出，母子俱死总不失。面青舌青沫出频，母死子活定知真。
露脚为逆生，露手为横生（皆产妇用力预逼之故，故临产切不可预逼），当以锈针微刺儿手足心，用盐略擦，轻轻送入，儿痛缩转，便即回顺。若产门已露头发而儿未得下者，恐是脐带绊住儿肩，令稳婆分开即生。
盘肠献花者，分娩时产肠先出，儿即随下。俗用冷水噀面，恐虚弱人因惊成病，或即脱绝，旧以蓖麻子四十粒，研涂脑顶，自然收上，收即以水洗去麻子。又有久而肠为风吹乾，不能收者，可将糯米泔水或磨刀水，火上温过，以润养之，自收。
临盆，胞水来数斗，痛声开口者危。
小儿落地后，产母口、鼻黑如尘垢，及鼻衄不止，内热阴燥，冷汗如油、喘息不休者，乃气虚血散，胃绝肺败，不治之症也。急用参苏饮，间有生者（鼻准属脾土，胃脉夹口，鼻孔属肺金，绕承浆）。
产毕未可上床，且两人扶住，一人从心下轻轻按揉至脐腹间，五、六次。此后虽睡，时时按之，庶恶露不滞，腹中常换热衣暖之。虽暑月，不可单被。
●滋荣易产汤（即滑胎方）　临月服。
川芎　当归　人参　茯苓　甘草　陈皮　白术　怀生大腹皮
●大助气血汤　治胞水来而产门不开、停胎不下者。
当归（四两）　川芎　人参　熟地　益母草（各一两）　甘草（一钱）　滑石（二钱）　茯苓（五钱）
●催生散　治横产、逆产。候儿顺产门方煎服，若未正先服，反催偏生。
百草霜　白芷　滑石（各等分，为末）
煎芎归汤送下二钱。
●催生兔脑丸　治横、逆难产，神效。
腊月兔脑髓　丁香（一钱）　乳香　麝香（各三分）
和兔髓为丸如芡实大，阴乾、蜜封，用时温酒化一丸。
横生、逆产，用伏龙肝为细末，酒调下一钱。
●益母丸　治孕妇诸症，可以常服。
益母草（四两）　白术（一两）　条芩（八钱）
有气，加木香。胸膈不舒，加紫苏，陈皮。蜜丸，弹子大，清汤下。虚人，安胎饮下。
●益母佛手散　临月之时可常服。
川芎（一钱）　益母草（忌铁器，二钱）　白归身（酒洗，去芦，七钱）
虚，加人参。
●霹雳夺命丹　临产未产时，目翻口噤、面黑唇青、口中沫出，命在顺臾。若两脸微红，子死母活，急用此方。
蛇蜕（瓶煅）　蚕故纸（烧灰）　发灰（胎发更好）
乳香汤下。
●加味芎归汤　治产门不开、子宫不收。
人参　当归（各二钱）　川芎　白术　黄耆（各一钱）　五味子（十五粒）　升麻（八分）　甘草（四分）
再不收，加芍药（醋炒）、半夏（各八分）
喷面法：用醋半盏、水半盏、和匀，喷产妇面。
搐鼻法：用大纸燃润麻油，点灯吹灭，以烟燻产妇鼻。
●下死胎方　用麝香五分、官桂一钱为末，酒下；或红花，酒煎服；或伏龙肝为末，酒下；或朴硝、童便和酒下二钱。
才产不可多饮酒，酒能散血入四肢，且脏虚，力不胜也。


卷之下  ——————————————————————————————————————————————————————————————————————————————————————————

产后总论  ***************************
王叔和云：新产之脉缓滑吉，实大弦急死来侵，若得重沉小者吉，忽若坚牢命不停；寸口涩疾不调死，沉细附骨不绝生；审看此候分明识，常须诵唸此心经。
凡妇人新产，荣卫俱虚，一有感触，俱能发寒热，身疼腹痛，不可妄投发散退热之剂。又如产后脾胃虚，遂成停食，以致身热、气口脉盛，世人因见身热，便为外感，遽然行凉发汗，胃气转伤，速其死矣。
凡病起于血气之衰、脾胃之虚，而产后之血气、脾胃虚衰尤甚，是以丹溪论产，必当大补气血为主，虽有他症，以末治之。此三言者，深得医产之旨矣。夫产后气血暴虚，腠理不密，或冒风寒，或伤饮食，或恶露欠通，或血行过度，诸病百出，医者不可不审于用药也。如有气，无专耗散；有食，无专消导。热不可用芩、连，寒不可多桂、附。寒则血块停滞，热则新血流崩。至若虚中外感，见三阳表证之多，似可汗也，然产后而用麻黄，则大虚元气；多食伤脾，致痞块满闷之症，似可下也，然产后而用「承气」，则重亡阴血。耳聋胁痛，乃肾虚恶露之停，休用柴胡；谵语汗出，乃元弱似邪之症，毋同胃实。厥由阳气之衰，难分寒热，非大补不能回阳而起弱；痉因阴血之亏，毋论刚柔，非滋荣不能舒筋而活络。乍寒乍热，发作有期，症类疟也，若以疟治，迁延难愈；神不守舍，言语无伦，病似邪也，若以邪治，危亡立待。去血多而大便燥结，苁蓉加于「生化」，非润肠「承气」之能通；妄汗多而小便短涩，「六君」倍用参、耆，必生津助液而可疗。「加参生化」频灌，救产后之危，「长生活命」屡用，苏绝谷之症。阴疝脱肛，多是气虚下陷，「补中益气」无疑；口噤拳挛，乃系血燥类风，「加参生化」则可。产户入风而痛甚，服宜羌独养荣汤；产门伤冷而不闭，洗须床、兔、萸、硫黄。怔忡惊悸，生化汤加定志药；似邪恍惚，安神丸与归脾汤。因气而满闷虚烦，「生化」加木香为佐；因食而嗳酸恶食，「六君」加曲麦为良。苏木、稜蓬大能破血，青皮、枳壳最消胀满。一应耗气破血之味，汗吐宣下之方，止可施于少壮，岂宜用于胎产？大抵产后用药，先问血块何如。块痛未除，漫用耆、参、白术；腹中痛止，「补中益气」无疑。至若阳亡脱汗，气虚喘促，频灌「加参生化」是从权也，阴亡大热，血崩厥逆，速煎「生化」原方乃救急也。此虽未尽产证之详，亦未必无小补云尔。虽然生产有难易，血气有盛衰，不可执一论也。
●生化汤　因药性、功用而立名也。产后血块当消，新血当生。考诸药性，芎、归、桃仁三者，善破旧血，能生新血，佐以炙黑姜炭，引三品入于肺肝，则行中有补，化中有生，产后之圣药也。
当归（八钱）　川芎（三钱）　桃仁（去皮尖，十粒）　姜炭（四分）
水二盅，煎七分，加酒六、七匙，两贴共三煎。胞水一破，速煎一帖，候儿下地即服。在一、二时辰之内，未进饮食之先，相继频服，则下焦恶露行而新血骤长，无晕厥之患矣。
生化汤治产后危症，妙在频服。若感寒，血块凝结作痛，加肉桂三、五分。

产后危急十症  ***************************
一儿下血晕，连服生化汤两、三帖即安。
一胎妇产前虚症，产毕昏脱，急服生化汤一帖，第二帖就加人参二、三钱以救其危。
一分娩后汗出、气短神昏，速服生化汤一帖，就加人参以救其急。
一产后血崩、昏脱，其身、心温暖，挖开口，急灌生化汤救之。
一产后气脱，烦躁不宁、目瞋似邪、言语不正，急服生化汤一帖，随服益气滋荣定志汤。
一产后日久不食、服药即吐，须独参二，三钱，米一大撮，姜三片煎服。
一七日内未服生化汤，血块未除，不可遽加人参，耆、术，仍用生化汤以捎血块。
一儿下而胞不下，要盖护产母下部。冬月，火笼被中，常用热衣暖腹。凡产后血块痛时，生化汤为主；血块不痛，加参生化汤为主。大抵产后，宜先补血，次加气分，无失。若偏补气而专重参、耆，非治之善也。
一暑月产后，照前服生化汤，以除血块，外用热衣暖腹。若失盖护，块不易消矣。
一凡产后血晕血崩、形脱汗脱、足厥冷、气短促、作渴烦躁等症，俱可以生化汤加人参。或三、四钱，危症加至一两，从权以救其急也。
汗，加黄耆、麻黄根，冷厥，加附子。胃气寒，加肉桂三分。肌肉伤，加山楂或独用，酒煎服。渴，加麦冬、五味子。烦躁，加竹茹。饱闷，加广皮四分，痰，加竹沥、姜汁、天花粉。大便燥结，加肉苁蓉。

产后用药十误  ***************************
一因气不舒而误用耗气、顺气等药，反增饱闷。陈皮不可用至五分。
一因伤食而多用消导，反损胃气，甚至绝谷。
一因身热而误用芩，连、栀、柏，必致损胃增热。
一三日内未曾服生化汤，毋用人参、耆、术以致块痛不消。
一毋即用地黄以滞恶露。
一毋独用枳壳、牛膝、枳实以消血块。
一便秘，毋用大黄、芒硝以起泻，或成臌胀。
一毋用苏木、稜蓬以行块，而反损新血。芍药酸寒，能伐发生之气，故亦不用。
一毋轻用济坤丹以下胞、下胎。
一毋独用山楂汤以攻块定痛。

产后血晕  ***************************
分娩儿下，眼见黑花，眩晕不省人事，谓之血晕。其因有三：一因劳倦甚而气竭神昏，二因血大脱而气欲绝，三因痰火乘产泛上面神不清。三者皆魂不随神往来而机运几息也。当急服生化汤以化旧生新，即时血渐长而气转神清，心有主矣，始见芎、归有化生之功也。若误为恶血抢心，而径用散剂，认为痰火当消而不行补法，鲜不失之。
劳倦甚而晕、血崩气脱而晕，并宜速灌生化汤两帖。如见形脱、汗脱，即加人参两，三钱，决不可疑参为补而缓之也。痰火泛上而晕者，生化汤加橘皮四分。虚人亦加人参，肥人不加参，但加竹沥、姜汁。以上三症切不可用破血之剂，如不脱，不须用参。
临盆时，预烧称锤，候儿下地，急服生化汤两帖，共三煎，枕边行投锤醋瓶之法，保无晕症（预烧称锤通红，候儿下地，即投锤醋瓶中，使产母鼻闻酸气）。产后晕厥，牙关紧，此血崩气脱而昏乱将绝也，速煎生化汤灌之。如气欲绝，灌药不下，将鹅毛插喉，用酒盏盛而灌之。如灌下而腹渐温暖，不拘帖数，可活。外用热手，在单衣上从心揉至腹，常换热衣暖之。
●清神返魂汤　治产后血晕。
川芎（二钱）　当归（四钱）　桃仁（十粒）　姜炭（四分）　荆芥阿人参（一钱）　肉桂（三分）
汗多，加黄耆。两手脉伏，加麦冬、五味。灌药得苏而块痛未除，减参、耆，仍服生化汤；块痛除，加参、耆、减桃仁、肉桂。

产后血块  ***************************
产后恶露，有块作痛，名曰儿枕，乃孕成余血之所积也。产儿下地，气血暴虚，无力送胞，送块；或调护之际，腹欠温暖，故致凝结成块，留滞作痛。若补之则瘀血反滞，攻之则新血不宁，必行中带补，能化能生可也。须频服生化汤几帖，以助血行血。外用热衣暖腹，则自然块消痛止而神复矣。若妄论血上抢心而误投峻剂，或多饮姜椒艾酒，则过伤、太热而新血之损失者多矣。
尝观时俗，其治血块，有用红花、生地以行之，苏木、牛膝以攻之。其治气胀，有用乌药、香附以顺之，枳壳、厚朴以舒之。甚有用枳实、青皮、苏子以降气定喘，芩、连、栀、柏以退热除烦。至于血枯、便实，反用「承气」下之而愈结。汗多溺涩，反用「五苓」通之而愈秘。所谓实实虚虚者，正此类也。
产后补虚，用参、耆、芎、归、白术、陈皮、炙甘草。如发热，轻则以茯苓淡渗之，其热自除，重则加乾姜。或云：大热而用姜，何也？曰：此热非有馀之邪热，乃阴虚生内热耳。盖乾姜能入肺分、利肺气，又能入肝分，引众药生血，然必与补阴血药同用之。
产后恶寒发热、腹痛者，当去恶血；若腹不满者，非恶血也。
产后发热恶寒、或口眼歪斜等症，皆血气虚甚，当以大补为主。如左手脉不足，补血药多于补气药；右手脉不足，朴气药多于补血药，切不可用「小续命」等表散之剂。

产后厥  ***************************
产后用力过多，劳倦伤脾，孤脏脾也不能注于四傍心、肝、肺、肾也，致足逆冷而厥也。《经》曰：阳气衰于下，则为寒厥是也。非急方不能举气以归源，非大补不能回阳而复神，岂钱数参、归照常一日一帖而能救耶？必生化汤倍参连服，斯血旺而神安矣。若服而又渴，另煎生脉散，多参以代茶，助津液而救脏燥也。虽四肢逆冷，类伤寒阴症，决不可用四逆汤，必用「加参生化」少加附子，以回阳止逆，行参、归之功也。
●加参生化汤　块痛未除时用（寒厥不可用四逆汤，热厥不可用白虎汤）。
●滋荣益气复神汤　块痛已去时用。
人参　当归　川芎　甘草　白术　黄耆　麦冬　米仁　怀生　陈皮　五味
手足冷厥，加附子（制）四分、乾姜（炙）四分。妄言见，加益智仁、柏子仁、龙眼肉。汗，加麻黄根、浮小麦。大便闭，加苁蓉、麻仁（切不可用大黄）。泻，加肉果，茯苓。伤食，加麦芽。饭面，加山楂、砂仁。肉食多痰，加竹沥、姜汁。渴甚，煎独参汤以代茶。

产后晕厥  ***************************
产后晕、厥，二症相类，皆气血暴竭而元神几息者。但晕在临盆，一时血脱而气不能主，急症尤甚于厥，宜频灌生化汤，先补血分之亏，则血旺而神安矣。若无形脱（手足冷）、汗脱（汗多）、气脱（气喘急）等状，参，耆不必加也。厥在娩后，气血两竭，宜用倍参生化汤兼补气血之乏，止厥而神复焉，又非偏补血分之可疗也。晕当块痛之时，耆、术末可遽用，厥在块消之后，耆、术地黄并用无疑。
产后气喘此孤阳绝阴，十死一生之候。
肺受脾土之养而运气、生血脉、通水道、顺呼吸、肃清上下、和调荣卫者也。产后血大崩而形气脱、呼吸短促、言语不相接续，盖危症也。难论块痛，从权速煎加参生化汤以救危急。若妄认痰火而用散气化痰之方。误矣。虽外感风邪，有头痛、发热、恶寒等症，惟当重产，大补气血为主。
●加参生化汤　孩儿下地即患气喘者，枣水加酒煎，连服两、三帖。
人参　川芎（各二钱）　当归（四钱）　桃仁（去皮尖，十粒）　乾姜（炙，四分）　炙甘草（五分）
有血块，不加耆、术。
●续气养荣汤　血块不痛可服。
当归（四钱）　人参（三钱）　川芎　怀熟（各二钱）　黄耆　白术（各一钱）　炙草　陈皮　姜炭（各四分）
渴，加麦冬一钱，五味十粒。汗，加麻黄根一钱、浮小麦一撮。伤面饭，加神麴炒，一钱、麦芽炒，五分。伤肉食，加砂仁五分、山楂五个。大便不通，加麻仁一钱、苁蓉二钱。
竹林寺僧以火痰治产后气喘，而用枳壳，青皮、香附、芩、柏等药，误人多矣。
产妇昏乱将绝，或晕厥、牙关紧，速煎清神返魂汤灌之。如气欲绝，灌药不下，急将鹅毛插喉，渐渐灌之，不拘黏数可活。
●清神返魂汤　当归（四钱）　川芎（二钱）　人参（一钱）　桃仁（十粒）　炙草　荆芥　焦姜（各四分）　肉桂（三分，两服即去）　枣（二枚）
如两手脉伏，或右手脉绝，加麦冬，五味子。

产后妄言见  ***************************
人心藏神主血，而言乃心之声也。心有血而神存，则口不妄言。肝藏魂、藏血，而目乃肝之窍也。目得血而司视，则眼不妄见。产后气血大虚而精夺神昏，故心神失守，言语无伦，肝魂无依，目昏妄见。轻则睡中呢喃，重则醒亦恍惚。夫心为一身之主，目乃百脉之宗，虚证见于心、目，则十二官各失其职矣。治法当论产期血块有无，如血块未除，先服宁神生化汤。块痛既除，即当加人参，或补中益气汤，或安神定志丸。屡治此病，用药至十馀帖方效。若认为邪崇，喷以法水，惊以法尺，多至不救。
●宁神生化汤　血块痛时服，后用滋荣益气复神汤（详产后厥）。
川芎　当归　桃仁　乾姜　甘草　茯神　益智仁　陈皮　柏子仁　人参　枣（二枚）

产后血崩等症  ***************************
产后血崩则血脱，气喘则气脱，妄言见则神脱，三者虽有血阴气阳之分，其精神之散去则一也。凡此危症，非急方频服，失之者多矣。如血块不痛，去血不止，宜升举大补汤，少佐黄连降心火，以治血脱，宁血归经也。如气急喘促，宜补中益气汤，少加附子以治气脱，摄气归源也。如妄言见，宜滋荣益气复神汤，少佐痰剂以清心火，宁君主之官。若误用气实、痰火等药，祸不旋踵矣。
此症虚极，服药但宜平稳，未易见速效，俟药力足，二十帖后自然顿除诸症。朱乃钦室患此，人参加至一两五钱。

产后汗（附产后盗汗）  ***************************
汗本亡阴。阴亡则阳亦随之而亡，故曰：汗多亡阳。汗乃心之液，荣于内为溅血，发于外为汗。产妇失血之后，神虚不能镇守其液，故溅然而出也。经曰：阳加于阴则发汗，阳偏胜也。汗多则形色俱脱，不须即加敛汗之剂，只宜健脾胃而散水穀之精干肺，益荣卫而嘘脏腑之血归源，则神宁而汗自止矣。杂症虽有自汗、盗汗之分，其当归六黄汤不可治产后之盗汗也，宜加参生化汤，或补中益气汤。若服参、耆而汗多不止，或出头汗而不至腰足则危。又云：汗出两手，拭不及者不治。产后汗出、气喘等症，虚之极也，不受补者难治。
●麻黄根汤　当归　人参（各二钱）　黄耆（钱半）　白术（无块，方用）　牡蛎（各二钱）　甘草（炙）　桂枝（各四分）　麻黄根（一钱）　浮麦（一撮）
虚脱，手足冷，加附子、乾姜炙，四分。渴，加麦冬一钱、五味子十粒，熟地二钱（血块不痛，方可加入）。痰，加竹沥、姜汁。小便不通，因汗多而亡津液也，毋用利水药。寒热往来，不可用柴胡。头痛发热，不可用麻黄、芩、柏，毋多用风药。热而多渴，禁用半夏、生姜。
●八味地黄丸　山茱萸　茯苓　山药　泽泻　丹皮　怀生　五味子　黄耆
●又方　治产后盗汗。
人参　当归（各二钱）　麻黄根（钱半）　怀熟（三钱）　黄连（酒炒，四分）　浮麦（一大摄）

产后发热类伤寒  ***************************
产后七日，内外发热、头痛、恶寒，类伤寒太阳症；发热、头痛、胁痛、类伤寒少阳症。不知二者，皆因气血两虚、阴阳不和而类外感者。治者慎勿用麻黄汤以治太阳症，勿用柴胡汤以治少阳症。盖产妇失血之后而重发其汗则虚，虚之祸有不可胜言者。仲景云：亡血家不可汗。丹溪云：产后不可发表。两先生非谓产妇真无伤寒也，非谓柴胡、麻黄等汤真不对病也，诚恐后学轻产而发表耳。亡血禁汗，虽明知感冒风寒，不可发表，只生化汤中芎、姜亦能散之。
●加味生化汤　川芎（钱半）　当归（二钱）　桃仁（十粒）　乾姜（炙）　甘草（炙）　防风　羌活（各四分）
两帖未安，加白芷八分、细辛五分。头痛如破，加连须葱头五根。

产后潮热有汗、大便不通等症  ***************************
产后潮热有汗，大便不通，类伤寒阳明症：口燥、咽乾而渴，类伤寒少阴症；腹满干大便秘，类伤寒太阴症。三者皆由劳倦伤脾而运化稽迟，气血枯竭而肠液涸燥，乃虚症类实，当补之症也。治者不可妄用「三承气」，以治类三阻之症。盖亡血禁下，世有因妄下而反成臌胀者，岂胜后日之悔哉。
●养正通幽汤　川芎　当归　桃仁　麻仁　苁蓉　甘草　陈皮
汗，加人参，黄耆、麻黄根。渴，加人参、麦冬。便实、腹满、嗌乾，加枳壳、麦冬、人参。汗出、谵语、便实，宜养血安神，加枣仁、柏子仁、远志、黄耆、人参。
以上三等大便不通之症，俱宜大料芎，归以补血。

产后大便久不通  ***************************
产后大便日久不通，用芝麻一升研末，和米二合，煮粥食之，肠润即通。
●麻仁丸　产后去血过多，津液枯竭，不能传送，大便秘结，宜多服生化汤，加麻仁丸以润之。
麻仁　人参　枳壳　杏仁
研末，蜜丸，米饮下。
丹溪云：产后不可汗下，叔和以仲景治伤寒法，用承气、小柴胡等方，欲退产后之热，恐非至到可法之语。
《妇人良方》云：产后大便秘，若计其日期，饮食数多，即用药通之，祸在反掌，必待腹满觉胀，欲去不能者，乃结在直肠，宜用猪胆汁润之。若日期虽久，饮食如常，腹中如故，亦只用补剂而已；若服苦寒以疏通之，反伤中气，通而不止，或成痞满，误矣。

产后败血不散  ***************************
产后败血不散，亦能作寒作热，何以辨之，曰：时有刺痛者，败血也；但寒无他症者，阴阳不和也。治血刺痛，用当归，乃和血之药。若因积血而刺痛者，用桃仁、红花、归尾之类。

产后类疟  ***************************
产后寒热，每日应期而发，寒来股慄，汤火不能温；热如燔炭，冰水不能寒；或日轻夜重，或当晡往来，准所见症与疟疾同，切不可用截疟方治之也。经曰：阳不足，则先寒后热；阴不足，则先热后寒。产后气血两虚，则阴阳俱乏而寒热并作。柴胡青皮饮等方，不宜轻用，惟调补气血，则寒热自除。如有汗，急当止汗，若头出汗而不及腰足，乃孤阳绝阴，危症也，难治。须用地黄、当归之剂。其或真感风寒，头痛无汗，又宜生化汤加羌活、防风、连须葱根、老姜以散之。
●滋荣益气扶正汤　治产后寒热，每日午后发者，兼有汗。
当归　川芎　人参　甘草　黄耆　白术　怀生　麦冬　陈皮　麻黄根
●加减养胃汤　治产后寒热、头痛。
川芎　当归　藿香　甘草　茯苓　苍术　人参　半夏
●参术膏　治久疟。
白术（一斤，泔浸一宿，剿焙）　人参（一两，用水六碗，煎汁二碗，如法再煎二次，共计六碗，再熬至一碗，则成膏矣）
空心，米汤化半酒盅，（一说用陈酒化下）。
妇人胎前，或患伤寒，或患疟疾，热久必至堕胎，堕后愈加增热。盖初因热消阴血，而又继产失血故也。治者慎勿妄谓伤寒、疟疾未除，误投芩、连、柴胡等药。虽往来潮热，大小便秘，五芩、承气等方断不可用，只重产轻邪，大补气血，频服生化汤。如形脱、汗脱、气脱，加生脉散以防晕厥。盖川芎味辛散邪，乾姜能除阴虚大热，虽有便秘、烦渴等候，只多服生化汤，自然津液生而二便通矣。若执用寒剂，愈虚中气，误之甚也。

产后渴、小便不利  ***************************
日用水、谷纳诸胃，而脾肺则散至精之气为津液，其气通于心，受火色则化为血，下行膀胱而为小便；妇人产后失血，而又多汗，且劳倦伤脾，不能为胃行津液。是以生化之气不运，渗泄之令不行，上无津液而有咽乾之患，下气不和而有闭涩之若。治当助脾益肺，升举气血，则气化流行，阴升阳降，自然津液足而小便利矣。若认咽乾为火升，而用芩，连、栀、柏以降之；认便涩为水滞，而用五苓等方以通之，皆非也。
●生津利水饮　人参　麦冬　黄耆　怀生　五味　当归　葛根　升麻　甘草　茯苓
渴甚，以生脉散代茶，无用利水药。
●又治渴方
人参　麦冬　茯苓　天花粉　竹叶　小麦（一撮）　大枣（二枚）
如大渴，加芦根。痰，加竹沥。禁用半夏。

产后食伤  ***************************
新产劳倦，脾胃俱伤，必须损膏梁、节厚味，食粥茹蔬，乃切务也。不善调摄之家，惟虑产妇之虚，本不思而强与，餍足而复伤，以致脾运稽迟，停食痞塞，反嗳酸而恶食矣。治当健脾助胃，以温补元气；审伤何物，佐以消导。如神麴，麦芽以消面饭之伤，山楂、砂仁以消肉食之伤，茱萸，肉桂以消冷物之伤。如此消补并行，无有不安。若不重产虚而专用消导，则反伤其气，益增满闷，甚至绝谷者有之。如块痛未除，只以生化汤去桃仁，加消食药。
●健脾生化汤　块不痛用。
川芎（一钱）　当归　人参（各三钱）　白术（钱半）　甘草（五分）
加消食药。
●长生活命丹　治误服消导而绝谷者。
人参（名长生草，用二、三钱）　饭锅焦（名活命丹，研粉，五、六匙）
水二盅，煎参汁一盅，调锅焦粉，渐渐服之，引开胃口（煎参不可药罐，以胃气虚，闻药气要呕）。

产后怒伤  ***************************
产后愤怒气逆、胸膈不舒、血块又痛，宜生化汤磨木香三分服之，则块消而气散矣。若轻产而重气，偏用乌药、香附、枳壳、砂仁等药，则元气反损、满闷愈增，非善治产者也。又如怒后即食，胃弱停滞，当审何物，用药消之，无有不安；决不可用木香槟榔丸，流气饮等方，以重虚产妇也。盖顺气调气，则郁怒散而元不损；健脾消导，则停食行而胃思谷，此洽产后怒伤，食伤之正法也。若疑人参大补而多服耗散之剂，必致绝谷，慎哉。
●健脾化食散气汤　当归　白术　陈皮　炙姜　炙草　人参　川芎
如伤面饭，加神麴、麦芽。伤肉食，加山楂、砂仁。伤冷物，加吴茱萸、肉桂。如块痛未除，只服生化汤加木香、陈皮。

产后怔忡惊悸  ***************************
心得血而养，故血气充足则心神安静。产后劳倦伤血，所以神气不守，心中躁动不宁而怔忡，惕然如人来捕而惊悸。二者惟当调养心血。如三日内、血块未除，只用生化汤以助血行块，则血旺而神宁；如三日外，块消痛止，则加减养荣汤、安神定心丸皆可用矣。
●加减养荣汤　川芎　当归　茯神　枣仁　人参　麦冬　远志　黄耆　白术　陈皮　炙草　龙眼肉
虚烦，加竹茹。痰，加竹沥、姜汁。
●安神丸　黄连（酒炒）　淮生（各二钱）　当归（三钱）　炙草（五分）
蒸饼糊丸，辰砂为衣。

产后泻  ***************************
饮食入胃，必因于脾，方散于肺而通调水道、乃能致气于四脏。产后劳倦伤脾，则脾失轮输之职，而冲和之气不运。是以或成餐泻、洞泻、寒泻、热泻，诸症出焉。大率气虚、食积与湿也，虚宜补之，积宜消之，湿宜燥之。但血块未除不可遽加耆、术。血块不痛，可用参、耆、白术以补气，砂仁、肉蔻以温胃，苍术以胜湿，茯苓，泽泻以利水，升麻、柴胡以引胃中之清气，斯上策也。
血块末消，生化汤加茯苓、莲肉。小水不利，泻亡津液也，毋利水。
●健脾利水汤　白术　茯苓　泽泻　肉果　陈皮　甘草　川芎　当归
寒痛泻水，加砂仁、炙姜。热痛泻，加黄连。泻久脱肛，加升麻。水泻、完穀不化，加砂仁、麦芽。积食而泻，加山楂、砂仁、麦芽。
●加味生化汤　治产毕即泻。
当归　人参（各二钱）　川芎　茯苓（各钱半）　桃仁　莲子（各十粒）　炙乾姜（五分）　制肉果（一个）　诃子皮（一钱）　糯米（一撮）
血块不痛，加白术二钱，陈皮三分。

产后痢  ***************************
产后痢疾，最为难治。欲调气行血而推荡痢邪，诚恐产后之元虚；欲盖气滋荣而大补产弱，又恐痢初之邪盛。其行不损元，补不助邪，惟生化汤减乾姜而加木香、茯苓，则善消恶露，兼行痢积，并治而不悖也。再服加味香连丸可保无虞。产至七日外患虚痢，即当加补至二十日外。如禀厚者，芩、连、厚朴等药可并用矣。
●加味香连丸　治痢疾，赤白脓血，里急后重、腹痛。
黄连（五两，切片，用吴茱萸七钱，水二盅，煎汁一盅，浸黄连，炒燥用）　厚朴（姜制，六钱）　陈皮（六钱）　木香（一两）　甘草（四钱）
各研匀，米醋糊丸，米饮下。如患腹痛后重，先服两次，复将合成之末分二两，加生大黄六钱，研末，酣糊丸，服之痢减即止。

产后臌胀  ***************************
产后臌胀者，大率因伤食而误专消导，因气郁而误专顺散，或多食冷物而停滞恶露，或血枯便秘而误下愈胀。盖产妇素禀既弱，临产又劳，气血两虚之地，中气多不足，胸臆多不舒，胃虽纳穀，脾运稽迟之时也。俗医但知伤食当消，气郁当散，恶露当攻，便秘当下，是以误投耗剂，胃气反伤，愈增满闷，气不升降，湿热助积，久之遂成臌胀。若佐消导于补汤中内。则脾胃强而积郁自散，大便通而恶露亦行矣。屡见误服耗药以致绝谷者，用长生活命丹救之立验。
●误耗益气汤　治中气不足微满，或受气作饱，二症误服耗药，致成臌胀者。
人参（二钱，虚人四钱）　白术（二钱）　茯苓（钱半）　川芎　大腹皮（各八分）　当归（三钱）　陈皮　厚朴（各四分）　木通　苏梗　莱菔子（各五分）　木香（磨，二分）
●误消健脾汤　治产后伤食，误消成臌胀者。
白术　人参（各二钱）　茯苓　芍药　川芎（各八分）　陈皮　大腹皮（各四分）　当归（钱半）　神麴（一钱）　砂仁（腹胁痛用五分）
●养生化滞汤　治产后便秘，误用大黄下之成臌胀者。
当归（四钱）　川芎　人参（各二钱）　芍药（一钱）　桃仁（十粒）　苁蓉（钱半，洒洗）　白术（三钱，胀甚五钱）　陈皮（四分）　香附　大腹皮（各五分）
误用大黄多者，参、归服至半斤，而后大便通，肿胀除也。
以上三方，俱遵丹溪治胀加减，可以通用。

产后水肿  ***************************
《经》曰：诸湿肿满，皆属于脾。产后脾土衰弱，运化失职，所以清浊混淆，郁而为水，渗透经络，浊郁之气窒碍津液，久久灌入隧道，血亦化水而成肿矣。治法只宜补养脾土，使全运化之职，然后肺气下降，渗道开通，导其败浊之气。稍清者，复转而力气、为血、为津液；其败浊者，上而为汗，下而为溺，各渐分消矣。
●健脾利水补中汤　人参　白术　茯苓　白芍　陈皮　木瓜　紫苏　苍术　厚朴　大腹皮
若因寒邪、湿气伤表，无汗而肿，宜用姜皮、半夏，紫苏加于补中汤内表汗。
胎前水肿不须治，产后大补气血为主。
●五皮散　治风湿客伤脾经，气血凝滞，以致面目虚浮、四肢肿胀、气喘。
五加皮　地骨皮　大腹皮　茯苓皮　生姜皮（各二钱）
水煎。
一云：产后恶露不尽，停留包络，致令浮肿。若以水气治之，投以甘遂等药误矣，但服调经散，则血行而肿自消也。
●调经散　没药　琥珀（各一钱，俱另研）　当归（酒洗）　赤芍（各一两）　肉桂（不见火）　炙草（二钱）　麝香　细辛（各五）
分上为细末，每服半钱，姜汁、温酒各少许调服。

产后霍乱（附呕逆不食）  ***************************
产后劳伤气血，脏腑虚损，不能运化饮食，及触冒风冷，以致阴阳升降不顺，而清浊乱于肠胃，冷热不调，正邪相搏，上吐下泻，名霍乱也。
●生化六和汤　块痛时服。
川芎　当归　乾姜　甘草　砂仁　陈皮　霍香　茯苓
姜水煎。
●附子散　治霍乱，手足逆冷、块不痛用。
丁香（四分）　当归（二钱）　乾姜　附子（各五分）　白术　人参　甘草（各一钱）
为末，米饮下。
●藿香正气散　治外感风寒，内伤饮食，寒热头痛，霍乱吐泻。
茯苓　白术　甘草　陈皮　厚朴　白芷　藿香　桔梗　紫苏　半夏曲　大腹皮
姜、枣水煎。
●理中丸　治脾胃虚寒，吐泻腹胀。
人参　白术　乾姜　甘草
米糊丸如弹子大，白汤下一丸。
●安胃行血汤　治产后七日内，胃气不和，呕逆不食者，当重血块，生化汤加人参、藿香、砂仁。
●加减六和汤　治产后血块、呕吐不止、不纳穀食。
川芎　当归　乾姜　扁豆　藿香　山药　陈皮　白豆蔻　茯苓　甘草　人参

产后胁痛  ***************************
胁痛属肝经，在产后乃血虚气滞之故。气滞，用「四君」加青皮、柴胡。血虚，用「四物」加柴胡、参、术。若概用香燥之剂，则反伤清和之气而血益无所主矣。
●补肝散　治胁痛。
山莱萸　当归　五味　山药　黄耆　川芎　熟地　木瓜　白术　独活　枣仁

产后小腹痛、头痛、腰痛  ***************************
小腹痛乃恶露停滞或血虚之故，若恶露停滞，用延胡索做。痛可按揉而止者，血虚也，生化汤加熟地。
●延胡索散　延胡索　肉桂（各一钱）
为末。酒送下。
●茶调散　治偏正头痛。
薄荷　川芎　荆芥　防风　甘草　细辛　羌活
为末，食后茶调下。
●青娥丸　治腰痛。
胡桃仁（廿枚）　破故纸（八两，酒浸，炒）　杜仲（一斤，姜汁炒，去丝）
为末，蜜丸。空心，酸醋汤下。

产后恶露日久不散  ***************************
分娩儿下而恶露随下，则腹不痛而产自安。若腹欠温暖，或伤寒冷物，以致恶露凝结成块，日久不散，则虚症百出矣。或身热骨蒸、食少赢瘦，或五心烦热、月水不行，其块在两胁、动作雷鸣，嘈杂眩晕，发热似疟，时止时作等症。治法，丹溪云：欲泻其邪，先补其虚。必用补中益气汤兼送三消丸，则元不损而恶露可消。
●加味补中益气汤　人参　当归　白术　黄耆　芍药　陈皮　甘草
●三消丸　治妇人死血，食积痰饮。
黄连（一两，内五钱，用吴茱萸三钱煎汁浸，炒燥。又五钱，用益智仁五钱同炒，拣去益智仁）　莱菔子（一两五钱，炒）　川芎　桃仁　山栀子　麦曲（并酌用）　莪术（醋煮）　三稜（醋炙，各五钱）　香附（童便浸，炒）　山楂（各一两）
蒸饼糊丸，食远，补中汤送。

产后流注  ***************************
产后劳役，损伤气血，以致恶露流于腰肾、腿足之间，或漫肿，或结块，久则肿起作痛，肢体倦怠。急用葱熨方以治外，内服参归汤以散滞血，则末成者自消，已成者自溃。若肿起作痛，起居饮食如常，是病气有馀，形气未损，易治。若漫肿微痛，即起居倦怠、饮食少思，是形气、病气俱不足，最为难治。未成脓，或成脓不溃，气血虚也，宜八珍汤。憎寒畏寒，阳气虚也，宜「十全大补」。晡热内热，阴血虚也，宜「四物」加参、术。呕逆，胃气虚也，宜「六君」加焦姜。食少体倦，脾气虚也，宜「补中益气」加茯苓、半夏。四肢逆冷、小便频数，肾气虚也，宜「补中」加益智仁。此症若不补气血，不慎起居，不节饮食，末有得生者。
葱熨法　葱一握，炙热，捣烂作饼。贴患处，上用厚布两、三层，以熨斗火熨之。
●益气养荣汤　治郁痰流注，日晡发热。
人参　黄耆　白术　茯苓　当归　芍药　贝母　熟地　川芎　香附　陈皮　桔梗　甘草
●参归生化汤　当归　川芎　人参　黄耆　肉桂　马蹄香　甘草

产后乳疯、吹乳、生痈  ***************************
乳头属足厥阴肝经，乳房属足阳明胃经。若乳房忽壅肿、结核、色红，数日外，痛溃稠脓，脓尽而愈，此胆胃热毒、气血壅滞，名曰乳痈，易治。若初起内结小核，不红不痛，积之岁月，渐大而巉岩，崩破如石榴，或内溃而深洞，血水滴沥，此肝脾郁怒，气血亏损，名曰乳岩，难疗。治法：肿痛寒热，宜发表邪。痛甚，宜疏肝清胃。脓成不溃，用托里散。肌肉不生、脓水清稀，宜补脾胃。脓出反痛、恶寒发热，宜补气血。饮食不迸，或作呕吐，宜补胃气。乳岩初起，用益气养荣汤，或加味归脾汤，间可内消。若用行气破血之剂，则速其亡矣。
●瓜蒌散　乳痈未成脓时服，兼治一切痈疽并胎前乳痈。
瓜蒌（一个，研烂）　生粉草　乳香　没药　青皮（各五分）　白芷（一钱）　当归　金银花（各三钱）
加酒煎服。
●回毒散　乳痈未溃时服，毒从大便出，虚人不宜用。
大黄（三钱）　白芷（六钱）　木香　没药　穿山甲（拌蛤粉炒）　木香（各五分，另研）　人参（二钱，煎汤，调前药末下）
切不可轻用外科，攻击太过。
●十全大补汤　治乳痈溃后虚甚者。
「四君」、「四物」加黄耆、金银花。泄泻，加莲子、肉果。渴，加麦冬、五味子。
一单方
香附（一两，研末）　麝香（三分）　蒲公英（三两）
酒水煎，服完自消散。其渣仍以酒调敷患处。
草药方　遍地香　三白草根
陈酒煎服。
初起乳疯方　白芷　贝母（各三钱）
研细，作二服。食饱后，酒送下。未愈可再三服，成毒则不必服。
吹乳乃小儿饮乳口气所吹，乳汁不通，壅结作痛，不急治则成痈。速服瓜蒌散，更以手揉散之（外以南星末敷之）。
产后生痈，寒热类疟，只作虚治。

产后嗽  ***************************
产七日内外，感风冒冷，以至鼻塞声重、恶寒，乃真外感也，不可用麻黄以动汗；或嗽而胁下痛，不可用柴胡以疏肝。盖半月之前，只宜重产；半月之后，如有痰火，方可用寒凉也。
●宁肺生化汤　治产半月内，感风寒而嗽、鼻塞声重。
川芎（一钱）　当归（二钱）　杏仁（十粒）　知母（六分）　甘草　乾姜（炙）　桔梗（各四分）
痰，加大花粉八分。虚人有汗，加人参一钱。不可偏重散寒之药。
●加味四物汤　治产半月外，干嗽、有声无痰。
当归　生地（各二钱）　川芎　芍药　诃子皮　瓜蒌仁（各一钱）　知母（八分）　款冬花（六分）　桔梗　兜铃　甘草（各四分）

产后不语  ***************************
产后恶血停蓄于心，故心气闭塞，舌强不语也，用七珍散。
人参　石菖蒲　川芎　怀熟（各一两）　细辛（一钱）　防风（五钱）
上为末，每服一钱，薄荷汤调送。
如因痰气郁滞，闭目不语者，用好明矾一钱，沸汤调下。

产后阴户痛  ***************************
产后起居太早，阴户感风作痛，衣被难近，用祛风定痛汤。
当归（三钱）　生地（二钱）　川芎　茯苓（各一钱）　独活　防风　肉桂　荆芥（各五分）　枣（二枚）
●又方　用萝卜种根煎洗，可愈。

产后口鼻黑  ***************************
产后气消血败，荣卫不理，散乱入于诸经，不得还元，故口鼻黄起，乃变鼻衄。此因产后蕴热，变成此症，胃绝肺败，十不救一。
产后口鼻黑气起，兼鼻衄者，胃绝肺败，虚热所致也，不可治疗。急取红线两条系产妇顶心发，两条系两中指上节即止，亦厌禳之法也

阴蚀五疳  ***************************
妇人阴户中生疮，名曰慝疮，或痛或痒，如虫行走，脓淋不止，阴蚀几尽。由心肾烦郁，胃气虚弱，致气留滞而成。《经》曰：诸疮痛痒，皆属于心。宜补心养胃，以药熏洗。
川芎　当归　芍药　地榆　甘草
以水五升，煎二升，去渣熏洗，日三夜一。
●又方　取东南向桃枝打碎头，裹以绵，敷以硫黄末。另截竹筒，先纳防户，燃桃枝向筒口熏之。
●附老鸡丸　治妇人五心烦热、食少、下元气虚、子宫冷、赤白带下、经水不调。
胡黄连　银柴胡　人参　黄耆　熟地　川芎　远志　肉苁蓉　秦艽　甘草　当归（各一两）　山药　白术　五味（各五钱）　天冬　麦冬（各一两二钱）
上为末，用老鸡一只去油蒸烂，同药捣千馀下，细极无骨渣，入炼蜜为丸如桐子大。每服八、九十九，空心，米饮下。
●又方　用老鸡照前制，男子服。治元气虚弱，精血不足，子息艰难者。
●人参　熟地　黄耆（各两半）　当归　枸杞（各二两）　川芎　茯苓　牛膝　杜仲　黄柏　甘草　知母　萸肉　天冬（各一两）　巴戟（去心）　陈皮（各五钱）
