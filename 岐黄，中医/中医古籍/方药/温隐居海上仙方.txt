
海上仙方序  ***************************
余家世南京，高祖因宦游寄迹四明。所谓医书奥旨，初得医师王承宣心传之妙，更历三世，至先君制干，随侍魏丞相入都城，遂以儒医名于时。余读父书，密受奥旨。自淳熙改元始续先业，遍游京邑，才七八年，因已出入士大夫之门，而朝野以是草木知己。迨今四十馀载，备见先辈后辈，初学末学，兴废不一。盖由用药治病侥倖于目前，故福善祸淫，报应于身后，吁！可悯也！馀日迫桑榆之景，心弃利名，隐居求志，恨无以惠人，辄取五世家传名方，并生平行医应效圆散，与夫古今圣贤诸方，历学请问四方名士，海上良法，集为一册，计诗七十七首。的有起死还生之效，活人以代耕。设或私藏，则所济者狭矣。谨录施以传，非惟世人有疾者一展卷而识之，得此者亦可以自助，岂曰小补之哉？
保义郎差充殿前司提点诸班医药饭食兼和剂局监收买药材官温大明谨序


正文  ——————————————————————————————————————————————————————————————————————————————————————————

新刻温隐居海上仙方  ***************************
〔第一证〕
中风气逆有痰涎，苏合姜调灌下咽，
次用省风兼续命，多增木麝二香煎。
往往中风之证，多因喜怒不常，或饮食停滞，或怒气伤神，思虑过多，损于心脏。用《局方》苏合香丸三粒，生姜自然汁化开，灌下咽喉。次用《局方》省风汤、小续命汤，各加麝香、木香，依法煎服。
〔第二证〕
疮毒年深变癞风，眼圆鼻陷遍身红，
风油恶使乌沉和，两月调停有大功。
切详大风，或年深疮疾，或鼻梁崩倒，头面生疮，不能已者，《局方》乌沉汤五贴，真大风油一两半，用微火化大风油成汁，和乌沉汤，又用麦面糊为丸，如梧桐子大。每服三十丸至四十丸，食后茶清吞下，空心临睡服之。一月二月必见神效。
〔第三证〕
中寒中气厥而僵，术附加煎苏合香，
惟有老人多气弱，须吞养正助元阳。
中寒中气之候，四肢厥逆，口噤，牙关紧急，痰涎壅盛，如中风状者，用《局方》术附汤一贴，生姜二十片，水二盏，煎八分，去滓后调苏合香丸二粒，并进二服。或气短头晕，手足厥逆，未远者，可送养正丹五十粒至百粒，奇效必愈。
〔第四证〕
风中须将气饮详，姜调苏合橘皮汤，
省风续命徐徐进，二药仍须入木香。
往往中风之证，多因心肾亏虚，喜怒不常，或服食停饮，或怒气伤神，过虑损心之所致也。先用《局方》苏合香丸，姜汁调数丸，分为三服，却用陈皮汤点服之。次服省风汤、小续命汤、那木香，依法煎服之。
〔第五证〕
口眼喎斜是中风，筋痛烦热遍身中，
急煎五七加芍药，苏合香丸速有功。
风寒湿气留滞经络，忽然手足顽麻，口眼喎斜，项强筋疼，遍身烦热，未可，便用风药，宜煎《局方》三五七散，加芍药三钱，用水三盏，生姜十片，煎取一盏半，去滓，作三次，调苏合香丸三粒，服饵，留滓再煎。
〔第六证〕
肺风赤鼻最难医，我有良方付与之，
但用硫矾为细末，调涂茄汁甚为奇。
肺风赤鼻者，乃是酒渣之病也。其病最难治疗。但用硫黄、白矾二味，等分为末，用水茄子汁调涂鼻上。如无水茄子汁，将水茄子焙乾为末，同煎药，用水调涂患处。
〔第七证〕
老病之人脚无力，补虚滋养能何益，
不如术附木瓜香，送下震灵有功绩。
治老少久病，弱人行步乏力，筋寒骨痛冷疼者，可用术附汤二贴，木瓜、木香一块，用刀剉碎，用水三盏，生姜二十片，煎取一盏半，去滓，分二次下震灵丹五丸至十丸，食前服之。如脚重疼者，又加白芍药二条，约二寸，剉碎，同煎为妙。
〔第八证〕
老人心肾俱不足，下部痿衰阳气促，
黑锡丹交定志丸，却将附益煎汤服。
老人心肾亏虚，膀胱既寒，下部痿弱，用《局方》黑锡丹三百粒，定志丸二百粒，同研为末，再用糯米糊为丸，如梧桐子大，阴乾。每用附子半只，炮，去皮尖，分作二服，每用益智二十粒，入盐少许，同煎，取八分，去滓，送下前药三十丸加至四十丸，服之甚妙。
〔第九证〕
背肩手足痛如搥，湿在脾经故若斯，
四物汤加乌沉木，更兼蓬术最为奇。
脾经受湿，令人走注疼痛，肩背手足俱疼。《局方》四物汤一贴，加蓬术二块，如钱大，搥碎，木香、乌药、沉香各一钱，细剉，用水三大盏，生姜十片，同煎，取一盏二分，去滓，分作二服，留滓再煎，亦作二服。如药味苦涩，加甘草二寸，剉，同煎为妙。
〔第十证〕
喘满生痰治疗难，诸医用药未能痊，
须将滑石同半夏，皂子生姜立便安。
切详喘满，皆因肺气不利，气道上逆，令人喘满不安，膈脘生痰。可用滑石、半夏片各一两，同为细末。每服三钱，水二盏，入皂荚子三个，锉作六段，入生姜十五片，煎至八分，去滓，入蜜少许，再煎，令化服之。
〔第十一证〕
积年痰饮渐成风，口眼喎斜语不通，
苏合香涎调半盏，青州丸子有神功。
久年痰饮停滞胸膈，忽然痰涎壅盛，手足头体口眼喎斜，言语不正，用《局方》麝香苏合香丸三粒，用生姜汁调开，送下《局方》青州白丸子五十丸。如不能吞，将丸子乳细，灌下为妙。
〔第十二证〕
脑寒头痛有风痰，昼夜呻吟不得安，
白芷太阳同碾末，水调贴上胜灵丹。
脑寒之病，皆因风邪攻于上焦，令人头疼，昼夜引痛，不能安宁。用《局方》太阳丹一贴，加香白芷末半两，用水调涂患处。
〔第十三证〕
痰饮气[囗曷（囗内加曷）]及结胸，顽涎停滞不能通，
银朱矾石熔为剂，姜汁调咽大有功。
饮结气结结胸，皆因邪痰停积，胸满气噎。方用银朱、白矾二味等分，熔化作剂，每服一丸，如弹大，用生姜自然汁化下。
〔第十四证〕
劳心胆冷夜无眠，枣柏仁加定志丸，
研和再为梧子颗，更加朱乳甚相安。
劳心胆冷之病，夜卧不能阁眼者，每用《局方》定志丸一贴，次用酸枣仁半钱，炒，去壳用仁，又用柏子仁半钱，亦炒熟，二味为末，和定志丸，如梧桐子大，朱砂、乳香为衣，每服五十丸用枣汤送下，不以时候。
〔第十五证〕
胸满生痰要早看，克教咳嗽肺伤残，
白矾半夏加罂壳，姜汁为糊可作丸。
风痰邪痰，令人胸膈痞满，噎塞不通。方用半夏、白矾、粟壳三味，等为细末，用生姜自然汁打糊为丸，如梧桐子大，每服三十丸，姜汤送下，食后临睡服之。
〔第十六证〕
白浊遗精最损人，茯苓益智煮乌沉，
生姜一片水一盏，煎服何忧岁月深。
白浊之病，皆因心气不足之所致也。每用《局方》乌沉汤一贴，益智二十枚，茯苓一钱，水二大盏，生姜五片，煎八分，去滓，空心食前，日进二服。
〔第十七证〕
心肾虚成消渴患，水浆昼夜浑无筭，
连胶八味和为丸，数服须教减一半。
消渴之病，皆因肾气虚弱，又因少年服乳石过度，其病大渴引饮。方用黄连阿胶丸一贴，乳为末，八味丸二贴，合和为丸，如梧桐子大。每服三十丸至四十丸。煎莲肉、北枣、粟壳、陈木各二钱，重用水一大碗，煎至七分碗，去滓，分作四五服，送下前合丸子。若病久，胃虚饮食减少，更加陈皮二片，砂仁二十粒，捶碎，同煎取滓，再煎尤妙。
〔第十八证〕
腹胀脾疼怎抵当，椒姜之外有丁香，
三般等分罗教细，次入些盐点白汤。
脾疼之病，皆因寒气停滞，积于胸膈，或时呕吐酸水，不思饮食。用胡椒、良姜、丁香三味，等分为细末，每服一大钱二钱，入盐少许，白汤点服，不拘时候。
〔第十九证〕
湿气周游腿脚疼，香苏饮煮鹭鷀藤，
木香芍药仍增入，功效如神不可言。
且如湿气之证，腿脚痠疼，足面赤肿，步履不能。用《局方》香苏饮一贴，加鹭鷀藤、木香、赤芍药各二钱，用水四盏，入生姜十片，煎至二盏，去滓，分为四服，食前二服，食后二服，其效如神。
〔第二十证〕
多年脚气不曾安，膝痛筋寒步履难，
术附宣瓜同南木，煎汤送下石南丸。
久年脚气，或年老膝疼，不能行步者，可用《局方》术附汤，倍用附子，加南木香一钱，水三盏，生姜五片，宣木瓜三片，煎取一盏二分，去滓，送下《局方》石南丸五十粒，数服立愈。或元气弱者，煎前饮子送下震灵丹十粒为妙。
〔第二十一证〕
脾黄腹胀服连翘，酒食红圆始可消，
并煮香苏来送下，更加草果自和调。
如患食积酒积，胸满刺痛，脾疼，可食者，煎《局方》香苏饮一贴，加草果二个，灰火炮，细剉，用水三盏，生姜十片，同煎，取一盏半，分为三次，送下红丸子，数服。或腹胀脾黄，可食，中满恶心，用前项饮子送下连翘丸尤妙。
〔第二十二证〕
脾疼腹胀恼心肠，痞闷多因食气伤，
快取缩砂三和散，煎汤调下理中汤。
久患腹胀脾疼，中满痞闷，可食，大小便或涩，小腹胀急，可用《局方》三和散二贴，缩砂仁二十粒，搥碎，用水三大盏，生姜十片，灯心十茎，同煎，取一盏，去渣，分为三次。每用煎药调理中汤末半贴，立效。
〔第二十三证〕
腹痛多因脾积干，元来大小便艰难，
治中加缩吞神保，诸证无忧立见安。
腹痛之病，皆因寒气停积，连旬不已，大便虚涩，小便赤急痛者，用《局方》治中汤加缩砂仁二十颗，搥碎，水二大盏，生姜十片，同煎，取八分，去渣，分作二服。先用四分盏送下《局方》神保丸十粒。少顷，更量病人虚实，加减神保丸，服之立愈。
〔第二十四证〕
脾肾俱虚寒气坚，胸间腹下痛相连，
多因食饱伤飢得，须用乌沉送正丸。
脾肾气虚，脐腹下疼，或胸膈满闷，用《局方》小乌沉汤一贴，秀王府正元丹一贴，次用乌沉汤半贴，却用盐汤点乌沉汤，送下正元丹五十粒，如心胸痛者，嚼胡椒十粒，同服甚妙。
〔第二十五证〕
多时泻痢腹中寒，昼夜应须数十番，
但把缩砂并粟米，煎汤送下驻车丸。
连月腹痛，泻痢频并，不能安迹，或病后肚疼，泄痢不止，可用《局方》驻车丸一贴，分作二服煎，搥碎，缩砂二十粒，粟米约二百粒，陈皮一片，生姜十片，北枣二个，水三盏，同煎，取一盏半，分作二服，送下驻车丸五十粒。如病不颇深，连进数服，其效必愈，不必尽述。
〔第二十六证〕
久痢肠虚腹痛时，局方有药可修治，
缩砂陈米陈皮煮，一盏汤调赤石脂。
下痢之病，皆因肠胃虚弱，或时腹痛，用《局方》赤石脂汤二贴，分三服煎。缩砂二十粒，搥碎，陈皮一大片，陈米百馀粒，生姜十片，大枣二枚，水二大盏，煎取一盏半，去滓，分作三次，调赤石脂汤，立效。
〔第二十七证〕
喘嗽何忧远近年，橘皮半夏紫苏煎，
更加罂粟七枚壳，气急痰涎日下痊。
凡喘嗽之病，皆因肺感寒邪，气道不利，上迫喘嗽，或时喘急，可用《局方》橘皮半夏汤一贴，加罂粟壳七个，制法依四味汤方，水二盏，生姜十片，乌梅一个，同煎，取八分，去滓，临卧服。
〔第二十八证〕
老人病喘治尤难，半夏汤吞养正丹，
更用紫苏并粟壳，服时须把重轻言。
如老人及宿病喘满，气道不通，痰涎壅盛者，可用《局方》橘皮半夏汤一贴，加赤茯苓一钱，水二盏，生姜十片，乌梅一只，紫苏二叶，同煎至八分，去渣，一服分作二次，送下养正丹五十粒，连进二三服。又方，甚者，煎前方半夏汤，加罂粟壳，煎汤送下养正丹，妙。
〔第二十九证〕
感风感冷思昏沉，寒热痠疼力不禁，
半夏姜茶煎五积，浑身清健值千金。
风寒伤于形体，令人头目不爽，寒热俱发，百节痠疼，可用《局方》五积散一贴，半夏曲一块，如钱大。搥碎，生姜一大片，水一盏半，煎至八分，去滓，温服。头痛甚者，临时入江茶少许。或小便亦，加灯心十茎，乌梅二个，煎。
〔第三十证〕
伤风微嗽声还重，发热头疼身又痛，
白芷姜汁调消风，或涂或服双行用。
伤风之病，令人头疼声重，发热微嗽，可用《局方》消风散一贴，分为二服，用香白芷二块，煎汤调服。如头疼发热，用姜汁一蛤壳调消风散，却用白汤八分盏点服之。如头疼甚者，用姜汁调消风散成膏子，涂两太阳尤妙。
〔第三十一证〕
身疼体倦感寒邪，口渴头昏热更加，
面赤须煎和解散，仍添赤芍病须瘥。
感寒发热，头痛体痛者，可用《局方》和解散一贴，加赤芍药二钱，水三盏，生姜五片，乌梅二个，煎取一盏半，去滓，作二次服之。如头疼甚者，临时入江茶少许服之。
〔第三十二证〕
月候不调缘恚怒，食少腹中常痛楚，
四物乾姜并橘皮，缩砂甘草为同侣。
妇人经候不调，可用《局方》四物汤一贴，加乾姜一块，用灰火炮，甘草寸半，微炙，剉，同四物汤烣粟二大盏，入生姜三片，煎取八分，去滓，服之。如腹痛甚者，加乾姜一块如小钱大，陈皮、缩砂同煎服之。
〔第三十三证〕
粟草加煎四物汤，更兼香附与乾姜，
月经若要调匀好，减半川芎与地黄。
妇人月候颇多，如崩状者，用《局方》四物汤一贴，炒香附子三钱，灰火微炮，乾姜一块，甘草一寸，粟米百馀粒，水三大盏，煎取一盏半，去滓，分为二次，空心食前服之。
〔第三十四证〕
月经已过不曾通，四物汤中减半芎，
蓬术乾姜仍添入，连煎数服有神功。
妇人经月不通，皆因寒搏于内，宜服《局方》四物汤，加蓬术一块，剉碎，乾姜一块，灰火微炮，剉。如室女退半乾姜，妇人全用，水二盏，生姜三片，同煎，取八分，去滓，空心食前温服。
〔第三十五证〕
妇人冷病没人知，面色痿黄力渐微，
牡蛎乾姜并芡壳，同和龙骨赤石脂。
妇人冷病乃是赤白带下也。一方用赤石脂二两，火煅牡蛎一两，火煅乾姜一两，灰火微炮，龙骨一两，鸡头壳一两，如无鸡头壳，以鸡头代之。上件五味併为细末，酒糊为丸，如梧桐子大，每服五十丸，用艾醋汤送下，食前服。
〔第三十六证〕
乍寒乍热渐成痨，膈噎胸迷食不消，
乐令建中加草果，连进数服自和调。
虚劳寒热之病，皆因形体亏虚，血气不足，可用《局方》乐令建中汤二贴，草果二个大者，灰炭微炮，剉碎，用水三大盏，生姜十片，乌梅、北枣各三个，同煎，取一盏半，去滓，分作二次服之。
〔第三十七证〕
病后伤脾胸膈满，老人强食气虚短，
虽然可食又恶心，草果频加五积散。
病后伤动脾经，致令胸满气短，每用《局方》五膈宽中散二贴，草果二个，灰火炮，剉，用水一中碗，生姜十片，同煎，取半碗，去渣，分作三四次服之。
〔第三十八证〕
或寒或热定无准，体倦身疼渴思饮，
半夏门冬果与柴，加煎四物能安寝。
寒热之病最难治疗，但用四物汤二贴，加柴胡，去芦头、橘皮、半夏、麦门冬去心、草果，各一钱，用水三大盏，生姜十五片，乌梅、北枣，各二个，同煎，取一盏半，去滓，分作二服，留滓再煎服。
〔第三十九证〕
脾冷不磨停水穀，腹痛膈满胀心胸，
但将五膈煎三服，可下寻常小理中。
脾脏主磨于水谷，令脾气虚弱，饮食停滞，胸膈痞满，可煎《局方》五膈宽中散二贴，作二服，送下小理中丸半贴，其效甚速。
〔第四十证〕
口乾心躁小便急，邪热攻人要水吃，
姜梅芍药与门冬，冷点五苓其病释。
邪热攻心，令人小便赤，渴欲饮引，可用《局方》五苓散加白芍药三寸，三段，剉碎，用麦门冬五十粒，去心，水三盏，生姜五片，乌梅一个，煎取一盏半，去渣，作三服。每用五分盏，调五苓散半服，留滓再煎服。
〔第四十一证〕
身疼体倦感寒邪，口渴头晕热更加，
面赤藿香和解散，仍添赤芍病须瘥　。
感寒发热，头疼体痛者，可用《局方》和解正气各半贴，赤芍药三段，二寸长，以水三盏，入生姜五片，乌梅二个，煎取一盏半，去渣，一服二次。如头痛甚者，临时入江茶少许，在药内合匀服之。
〔第四十二证〕
感风头痛体昏沉，寒热痠疼力不禁，
一块茯苓加五积，茶姜灯草黑梅煎。
风寒伤于形体，令人头目不爽，寒热俱发，百处痠疼，可用《局方》五积散一贴，赤茯苓一块如钱大，搥碎，生姜十大片，水一盏半，煎至八分，去滓，温服。头疼甚者，临时入江茶少许服之。或小便赤，加灯心十一茎，乌梅二个，煎服。
〔第四十三证〕
脾肾俱虚冷气奔，冲心绞痛体无温，
更兼下部都穿注，青木香丸智散吞。
脾肾虚而心腹疼甚者，可煎《局方》益智散一贴，水二盏，生姜五片，入盐少许，同煎，取八分，去滓，食前送下《局方》青木香丸四十粒，连进二服。
〔第四十四证〕
肉桂乾姜同荜茇，良姜四味研为丸，
腹疼冷泄能收效，和剂方名大已寒。
大治男子妇人，腹肚冷疼，泄泻不已者，用《局方》续已寒丸一贴，依法服饵，果见神效。
〔第四十五证〕
气弱脾虚呕且吐，才吞粥药难留住，
胡椒鸡舌送灵砂，纵使胃翻无忧惧。
往往脾虚胃冷，呕吐不止，诸药不效者，用胡椒五十粒，鸡舌香十粒，如无鸡舌香，以母丁香代之，二味併为细末，白汤半盏，浸药，送灵砂数粒，立便愈。
〔第四十六证〕
暑中妙剂孰为宜，官局方中有缩脾，
甘草乾姜加草果，乌梅煎冷服何疑。
切详暑月之际，天气炎隆，暑邪侵犯，宜用《局方》缩脾饮三贴，加乾姜三块，如小钱大，灰火炮，甘草三寸，微炙，水二碗，生姜二十片，同煎，取大碗，去滓，分为五六次，随意冷热用，果有奇效。
〔第四十七证〕
血海崩来是几年，诸般调治不能痊，
炒香附子烧连壳，搃下震灵一十丸。
往往妇人血崩不止，以香附子二两，炒令赤色，连壳五个，烧灰存性，二味併为细末，每服三钱，陈饭饮汤调送《局方》震灵丹十丸。重者，三五服。
〔第四十八证〕
人参荆芥入门冬，半夏乾姜亦有功，
能疗妇人寒热病，更除痰嗽快心胸。
妇人寒热，多因经候不调所致也。可用《局方》荆芥散一贴，加乾姜一块，如小钱大，灰火炮，麦门冬二十粒，去心，半夏曲一块，如钱大，用水三盏，生姜十片，乌梅一个，同煎，取一盏半，去滓，分作二次服之，留滓再煎。妇人有孕不宜服之。
〔第四十九证〕
气闭能令血不通，那堪寒热遍身中，
柴胡蓬术兼甘草，四物同煎立有功。
大凡室女血闭不通，或寒或热者，用四物汤二贴，蓬术一块如小钱大，柴胡去芦头一钱，甘草三寸，炙用，水三盏，生姜五片，同煎，取一盏半，分二次，食前服之。
〔第五十证〕
胞胎忽动是劳伤，或痛或疼用早防，
但取局方胶艾服，更加乌药与乾姜。
妇人胎动不安，皆因胞络劳伤，宜服《局方》胶艾汤一贴，乾姜二块如小钱大，乌药一块如钱大，并剉为饮，以水二盏，生姜十片，煎至八分，去滓，食前服之。如身热体痛，更加当归半钱，速效。
〔第五十一证〕
小儿疮疹最难医，红润分明不必疑，
若见数枚黑点子，酒煎紫草灌孩儿。
小儿疮疹，发时根红活者为妙；如发时，间有黑点者，乃邪毒归内也。可用紫草茸三二钱，醇酒半盏，煎至三分，可滤去滓，灌入儿口，待发出为妙。
〔第五十二证〕
久吐婴儿不易医，多因痰嗽及伤脾，
但加十粒丁香子，半夏汤中煮橘皮。
往往小儿最不可吐，如有吐者，每用《局方》橘皮半夏汤一贴，加丁香十粒，槌碎，生姜七片，甘草一寸半，微炙，水二盏，煎取八分，去滓，令乳母食后服之。次留一小蛤壳药，令儿作五次服，或调青州白丸子一二粒，或调《局方》来复丹一二粒，更量儿大小加减服之。
〔第五十三证〕
面黄童子身常热，多是乳孃食不节，
常宜降气及乌沉，免得婴童生病孽。
切详小儿之病，多是乳母百日周岁内，欲心太炽，酒肉乱食，或喜怒忧郁，皆从脉而行，致小儿不能转化，乳母宜服《局方》乌沉汤，降气调匀乳脉，致小儿异日无病也。
〔第五十四证〕
小儿冷热成泄痢，乳食不消何曾睡，
缩砂粟米送香连，更有橘皮方可意。
小儿泄痢，可于《局方》中小儿香连丸二十粒至二五十粒，量儿大小用缩砂十粒，捣碎，粟米约二百馀粒，橘皮三片，剉碎，水二盏，生姜五片，北枣二个，同煎，至一盏，分为数服，送下《局方》香连丸，度长幼服。
〔第五十五证〕
虚热攻人口发疮，舌间腐烂满涎囊，
江茶细末同甘草，掺入疮疡清且良。
口疮之候，因服热过度，或虚热上攻，满口生疮，疼痛不已，方用江茶末、甘草末，等分和匀，掺入口中。又方更加好矾，入内尤佳，奇效如神。
〔第五十六证〕
热毒多因酒麴伤，咽喉肿痛口生疮，
白梅须把江茶和，噙化多番便复常。
往往咽喉口疮，非是小病，但用白梅数个，去核，以江茶末和为丸，如圆眼大，每服一丸，食后含化服。
〔第五十七证〕
连夜不眠病宿眼，见灯强视眶淫烂，
但将汤浸当归洗，血气调和无此患。
往往连旬不睡，强视灯烛，目损光明，眼眶赤烂。盖目者，五脏六腑之精华，一身之珍宝，若用服药，多令目昏者，十有八九。今按《道藏经》云：当归活血。今用当归一寸，泡汤洗眼，奇效甚妙。先洗去土用之。
〔第五十八证〕
盗汗多因心体虚，防风牡蛎术耆麸，
同煎姜枣调香散，补助身心乐有馀。
盗汗之候，皆因心神不足，形体亏虚，可服《局方》妙香散一贴，分作二服，煎防风、牡蛎、白术、黄耆各二钱，麸皮炒用黄色，水二盏，生姜五片，枣三枚，同煎，至一盏半，去渣，分二次，调妙香散为佳。
〔第五十九证〕
脏寒膨胀是脾虚，丁木槟榔等分拘，
卜子牵牛同研末，丸如梧子病能除。
腹胀之病，皆由脾胃虚寒，其证面目虚浮，时时腹胀者，是也。可用《杨氏家藏方》消胀丸，内用木香、槟榔、黑牵牛、萝卜子，加丁香五粒，等分，滴水为丸，每服十五丸，煎紫苏汤送下，食前服之。
〔第六十证〕
腿痛腰疼属老人，骨寒髓冷最难禁，
鹿茸炮附棠梂子，为饮为丸病自轻。
老人腰痛，皆因阳气衰弱，肾脏虚寒之所致。用鹿茸半两，涂酥炙，附子，炮烈，去皮脐，一只，棠梂子，名山果子五十粒，并剉碎，每服三钱，水二大盏，生姜十片，煎取八分，去滓，温服。如作丸子，併为细末，用姜汁糊为丸，如梧桐子大，每服三十丸，温酒、盐汤送下，甚有奇功。
〔第六十一证〕
不伏水土忽寒热，似疟不似证难决，
姜调苏合少黄丹，连进数盏精神悦。
不伏水土者，皆因脾胃虚弱，触冒寒邪，致令寒热发作如疟状，用姜汁一蛤壳，调黄丹半钱，更用《周方》麝香苏合香丸三粒，用白汤浸服之，必获愈矣。
〔第六十二证〕
鼻衄从来最损人，皆因热毒蕴心经，
蒲黄青黛匀平秤，水和为膏贴耳边。
鼻衄之候，皆因热毒蕴积心经，不能已者，宜用蒲黄、青黛各半两，水调成膏子，贴耳后，立愈。
〔第六十三证〕
鼻衄无时整桶流，祈神问卜遍哀求，
但用南康真蛤粉，半涂半服便无忧。
鼻衄发作，整桶流出不能自已，但用南康真蛤粉二两为细末，冷白汤调下，用少许涂入鼻中，立效。
〔第六十四证〕
多年鼻衄不曾休，凉药无功热药投，
养正神丹同黑锡，更兼三里艾丸烧。
鼻衄之病久不得已，但取凉药而不止者，可用《局方》养正丹、黑锡丹依法服，更兼灸三里二十一壮。
〔第六十五证〕
妇人室女血山崩，冷热未分何治决，
荆芥莲蓬烧作灰，汤调一剂偏奇绝。
妇人室女但崩中下血，不论冷热之病，可用荆芥、莲蓬，二味各等分，烧为灰，研为细末，每服二大钱，空心用米汤调服，立应。
〔第六十六证〕
急慢惊风有等差，蛇头蝎麝及辰砂，
防风滴乳蜈蚣炙，更入星乌效特嘉。
小儿惊风多有等殊，或急或慢，或虚或实，或吐或泻，以致生惊者，但用花蛇头一枚，烧作灰用，如无花蛇，以乌蛇代之，全蝎二钱，麝香一字，辰砂一大钱，防风、乳香各半钱，赤脚蜈蚣一条，用火炙，南星一钱，灰火炮，川乌尖半钱，生用，上件併为细末，水煮枣肉为丸，如鸡头大，阴乾，每服一丸，薄荷汤下。
〔第六十七证〕
暑月炎蒸不可当，婴童发搐意慌忙，
抱龙丸子三五贴，金银薄荷煎作汤。
小儿发搐在于夏月，皆因暑邪入心，不能已者，可于《局方》抱龙丸三五粒，用金银薄荷汤化下。所有金银薄荷者，猫儿薄荷，又有龙脑薄荷者，是也。
〔第六十八证〕
疳病尫羸是小儿，保童丸内入芜荑，
更兼苦楝并君子，等得孩儿日渐肥。
小儿疳病，令儿日渐羸瘦，饮食不为肌肤，可于《局方》内五疳保童丸五贴，加芜荑三大钱，苦楝根三钱，使君子三钱，同保童丸为细末，面糊为丸，如梧桐子大，每服三十丸，用米饮送下，甚有功效。
〔第六十九证〕
老人肾弱齿浮疼，凉药频施不断根，
肥皂藏盐烧煅黑，揩牙常用白如银。
老人齿痛，皆因肾气虚弱，或因常凉药揩于牙根。但用肥皂一枚，去核，入盐在内，用铁线扎合，以盐泥固封于炉内，火煅令黑，研为细末，每日于晨朝，常用揩牙，固齿定疼，效如神。
〔第七十证〕
牙齿浮疼肾气虚，每回发作不能除，
[牛庸]君黑锡排风送，固齿牢牙痛却祛。
牙齿浮疼者，皆因血气衰弱，阳明脉虚，用《局方》排风汤一贴，水二盏，入生姜三片，煎至一盏，去滓，分作二服，送下《局方》黑锡丹半贴，其效有若神功矣。
〔第七十一证〕
风热攻冲眼目暗，神方火煅石炉甘，
细末黄连同合和，热汤浸洗便为良。
夫眼者，五脏六腑之精华，一身之珍宝。风热攻冲，令人眼目昏暗，可用炉甘石二两，火烧一昼夜，须是真者，研令极细，又用黄连二两，拣净同为细末，每用白汤浸药洗眼，更用青末搐鼻，列之于后。
〔第七十二证〕
目赤头风疼且痒，藿香晋矾各一两，
朴硝香麝及螺青，搐入鼻中痛必减。
头风之病，皆因风邪注于脑户，令人眼目昏疼，羞明怕日，或肿或痒。每用晋矾、藿香各一两，螺青、朴硝各三钱，同为细末，入麝香半钱，又研令匀，每用少许搐入鼻中，其效必减。又方，又良姜三钱，甚妙。
〔第七十三证〕
冷泪眸昏多脑寒，先因凉药损于肝，
每朝洗面汤揩捊，豁眼胜将妙药餐。
老人目昏者，皆因先用凉药过度，损于肝经，以致眼目昏暗，脑冷寒泪，可于每日洗面之水，先用汤豁眼，自然明亮，此法胜如服药，更难尽述。
〔第七十四证〕
口疮发热肿连喉，百法医之病不瘳，
烂细自然萝卜汁，吐涎频漱病难留。
咽喉口疮之病，皆因热邪熏于上焦，肿痛不止，但用萝卜研烂细汁，频嗽吐涎，用之甚妙。
〔第七十五证〕
五痔皆因肠癖生，忽然疼痛不能行，
全蝎三枚烧香饼，烟燻患处必去根。
痔疾之病，皆因肠间癖结，其证有五，若有斯证，但用全蝎三个，香饼一个，桶一个，先盛灰一半，后烧香饼红井全蝎入在内，烧烟燻痔，此方百发百中，其效果然颇异。
〔第七十六证〕
金疮出血涌如泉，龙骨黄连功未全，
一味紫苏为细末，用时封扎自安痊。
金疮出血，有如涌泉，不能止者，但用多年陈紫苏为末，在患处后用帕儿封扎为妙。
〔第七十七证〕
风寒冷冻损皮间，脚裂开皲步履难，
五倍为末加牛髓，万人传了万人安。
脚裂之患，因风寒吹裂皮肤，用五倍子半两，为末，牛骨髓调成膏子，傅患处立愈。如无牛髓，往做梳儿处回买为妙。
