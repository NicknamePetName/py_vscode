
女科第一  ***************************
（千金宝要列妇人门于第一，殆易始乾坤、诗首关睢之义也，兹仿其例）
●带下　带下，女子生而即有，津津常润，天赋之恆，或至太多，是病也。然古以妇人隐疾统名带下，今人但知白带、赤带等名耳，病因非止一端。属阴虚者，六味地黄丸。每晨淡盐汤送服三钱。怯弱人多阴虚，肥白者多湿，坚瘦者多火。
属湿盛者，松石猪肚丸，每早淡豆腐浆送服三钱。
火盛者，黄柏、乌贼骨等分研末，女贞子煎浓汁，法丸绿豆大，砂仁一钱研末泡汤，早晨送服三钱。
旱莲草　野苎麻根（各四两）　十大功劳（一两）　酒水各半煎服。如治血崩，加木耳炭（一钱五分）　血馀（一钱）　共研细末调入服。
●调经　人参　甘草　桑寄生（酒炒）　丹参（各二两）　制白术（八两）　黄芩　当归（各六两）　牡蛎（煅飞）　杜仲（盐水炒）　茯苓　菟丝饼　枳壳　白芍（各四两）　川芎　泽泻（各三两）　十五味为末，炼蜜丸，每重钱半，以一丸空心开水调服。治气虚血少，经事不调，赤白带下，腰痠胎滑，或不受孕皆效。一方去丹参、人参加西洋参、制香附、陈艾（醋炒炭，各一两）　尤为保胎要药。凡胎气易滑者，每交三五七月，频服之甚效。或不用蜜丸，每服散药一钱二分，开水下亦可，并治胎前恶阻亦验。
●秦氏养胎法　妊娠二月，气血不足，胎气始盛，逆动胃气，恶阻呕吐不食，半夏汤主之。半夏（制）　橘红（盐水炒）　茯苓（各一钱）　酒芩　麸炒枳壳　紫苏（各八分）　炙甘草（五分）　生姜（一薄片）　煎服。
野云氏曰：腹中脏腑，各有定位，受孕则多了一日长夜大之活物，脏腑觉其逼仄而不安，气血为之窒碍而不调，不但痰饮渐生，甚或不能客谷，病名恶阻，以其呕恶而阻纳也。治以通气化痰，固为扼要；若脾气素弱者，用缪氏资生丸，培运兼施，更为妥妙。此丸兼治大人小儿胃强能食，脾虚少运，飢饱失时，致生诸证，及病后老年，膏粱安逸，气机窒滞，思虑伤脾等恙，神妙不可殚述，在善用者，神明其意耳。
抑青丸，三月前十日服，川连（三两）　姜汁炒三次为末，米糊丸绿豆大，每三四分，或七八分，煎前方半夏汤送服。
和气饮，四月倦卧不安，或口舌头痛，脚弱及肿者。白术（土炒，一钱五分）　盐橘红（一钱）　盐香附（二钱，研）　茯苓（八分）　炒白芍　酒芩（各一钱）　川芎　炙草（各五分）　酒归身（一钱六分）　煎服，热多加栀炭（一钱）。如无恙可勿服。按各月皆然，不仅此方也　汪谢城曰：妊娠无疾，不宜服药丸，无故服药，名曰保胎，适使堕胎。富贵之家，虽劝停药，必不肯信，真庸人自扰也。盖无病不必服药，凡人皆然，岂独妊娠哉。
养胎饮，五月胎长，腹重睡卧不安者，酒洗归身　酒芍　盐泽泻（各一钱）　土炒白术（一钱五分）　酒芩　麸枳壳　川芎（各八分）　炙草（四分）　煎服二剂。
如胜饮，六月胎气不和，或腹痛胎动不安。归身（二钱）　焦白术（一钱五分）　酒芩　酒芍　炒砂仁　茯苓　酒蒸续断（各一钱）　炙草（五分）　煎服，六日进一剂。
万全饮，七月腹大重坠者。阿胶　熟地　酒芍　酒芩（各一钱）　酒蒸续断　土炒归身　川芎（各一钱五分）　炒茯苓　炒荆芥（各八分）　炙草（五分）　煎服二剂。
调气饮，八月喘肿，不拘有无外感皆治。炒橘皮（二钱）　酒芩（一钱五分）　土炒茯苓　焦白术（各一钱）　麸枳壳（八分）　炙草（三分）　煎服二剂，七日再服。
顺胎饮。九月虽无病，宜顺气和中，使无难产。归身（二钱）　焦白术（一钱五分）　酒芩　滑石末　酒苏梗　酒芍　酒洗腹皮（各八分）　煎服二剂，八日进一剂。
滑胎饮。临月服，一三日进一剂，娩而止。茯苓　归身（各一钱五分）　焦白术　煨川芎　制香附　广皮（各二钱）　苏梗（八分）　酒芩（五分）　炙草（五分）　煎服，气虚加人参（一钱），胎肥加麸枳壳（一钱五分）。按素患堕胎，及难产者，逐月按方服之，可保无虞。
●孕妇心腹痛甚　盐少许炒赤，取一撮淬酒服立止。
●胎气上顶　好酱油如常瀹汤饮即安。
●日月未足欲产　全蛇蜕一条，绢囊之绕繫腰间。
●保产催生　大黄（酒蒸）　益母草（酒醋姜炒）　艾（另研，酒醋姜炒）　生地（酒蒸，各二两）　莪术（醋炒）　赤芍　延胡（醋姜酒炒）　乌药（醋酒炒）　冬葵子（炒）　蒲黄炭　人参　川芎（酒炒）　刘寄奴（酒炒）　香附（姜酒醋炒）　苍术（泔水浸炒）　黄芩（酒炒）　白芍（酒炒，各一两）　当归（一两一钱）　三稜（醋炒）　青皮（炒）　枳壳（麸炒）　丹皮　乾姜（炒黑，各八钱）　肉桂（六钱）　二十四味，为末炼蜜丸，每重一钱二分，以一丸开水调下，能保产催生，行瘀生新。临产服之，可免诸病，按亦惟气血有馀，或奉养太过者宜之。检方者，能量体裁衣，斯用无不效矣。如气郁血滞，而经不调者，亦可治之。
●胎衣不下　黑大豆二三合，洗净炒香，入醋一碗，煎数沸去豆取汁，分二次服，立下，并治死胎。
山奈（二片）　含口中，津生嚥下自落。
●产后鼻衄　（若口鼻有黑气，乃不治之证，）急取红线一缕，并本妇顶心发二茎，紧缚中指上，以冀万一。
●产后昏晕　清澈童溺，乘热灌之即苏。
铁器烧红，于床内淬醋中，俾醋气冲入鼻间自醒。此法兼治男妇神魂不敛，诸证神效，并辟邪祟，禾人名曰醋箭。
●产后呃逆不止　陈壁钱（即喜儿窠，三五个）煎汤呷下立止。
●乳不通　白殭蚕末（二钱）　酒下。
老丝瓜（连子）　烧存性，研末酒下，被盖出汗自通。
麻仁　漏芦　穿山甲　鹅管石（各三钱）　麦冬　王不留行（各六钱）　六味为末，每三钱七釐，牡猪蹄煎汤调服，其乳如泉。

儿科第二  ***************************
●初生不啼　鲜石菖蒲杵汁，灌入口即生。
●初生溺闭　芸薹（即油菜一株）　葱管（五寸）　煎汤熏洗。
●胎毒鹅白痰盛　郁金（皂荚水煮乾，焙切）　绿豆粉（各五钱）　炙甘草　马牙硝（各一钱）　共研细。以生地汁，对蜜煎成膏和丸，用时磨浓汁，鹅翎扫入口内，方名黄地膏。
白矾　朱砂（各二钱五分）　牙硝（五钱）　共研极细，先拭净口，每二分半，水调涂口舌上，名保命散。
●脐受风湿臭水时流　枯矾（六钱）　牡蛎（煅，三钱）　海螵蛸　白螺壳（各二钱）　白芷（一钱五分）　冰片（一分）　为末掺之。半日后，用热水绞乾布拭去，再掺二日。
●断脐后外伤风湿唇青口撮多啼不乳口出白沫　全蝎（二十一个，去头尾，酒涂炙研）　麝香（少许，另研）　和匀，每一分金银花汤，或麦冬汤调服，名宣风散。
●噤口撮口脐风　蜈蚣（一条，酒炙）　蝎梢（四条）　殭蚕（七条）　瞿麦（五分）　共研细，以一字吹鼻中取嚏，啼哭可治，仍用薄荷汤，调一字（二分半也）服。名益黄散。
汪谢城曰：古人所云一钱，钱者量也。以钱一文，取药末堆满钱上为一钱，钱半之为半钱，钱又半之为一字，盖钱文有四字，故以四分之一，为一字也。今人所云十分为一钱，十钱为一两者也，每一钱为二铢四累与一钱钱大异，此乃以二分半释一字，是衡量不分矣。
生地　生姜　葱白　莱菔子　田螺肉　杵烂，涂脐四围一指厚，抱住泄屁即瘥，名五通膏。
●脐疮不瘥风传经络欲变痫证　黄连（二钱五分）　胡粉　龙骨（煅，各一钱）　各另研，再合研，每少许敷脐中，名金黄散。
●诸惊　辰砂（三钱）　蓬砂　牙硝（各一钱五分）　明粉（二钱）　全蝎　珍珠末（各一钱）　麝香（二分半）　共研细末，和枣肉杵，自然成膏。每一豆许，金银花薄荷汤下。潮热，甘草汤下，月内婴儿，乳汁调涂奶上，令吮下，名辰砂膏。
天竹黄　飞辰砂（各一钱五分）　雄黄（一钱）　牛黄（四分）　真珠　麝（各三分）　冰片（二分）　制巴豆霜（四十九粒）　八味研细，用钩藤钩（一两）　糯米（一撮），煎汤共丸，如绿豆大密储，每一丸，鲜竹叶汤调下。
附制巴豆霜法，取新川巴豆四十九粒，同生南星　生半夏（各一两）　用水煮，至南星、半夏极烂，取出巴豆，以大枣七枚去核，将巴豆包入枣内，外以陈酒调面糊厚，放饭上蒸三次，去面枣，将巴豆研，去油作霜。
●痰热痉厥（俗名急惊风）　生石膏（十两，研细）　辰砂末（五钱）　研匀。三岁内者服一钱，七岁内者钱半，十二岁内者二钱，十六岁内者二钱五分。大人痰厥类中风者，三五钱，均用生白蜜调下，一服即安。
●杜惊稀痘　生川大黄　生粉甘草（各三分）　辰砂（一分）　共研细，以赤沙糖（一钱）　开水调烊，入药末，再调匀。凡小儿落地后一周，特用茶匙，徐徐匀作两日内隔水顿温灌下，永杜惊风之患，日后出痘必稀。若未服此，至五七日之间，已动惊风，用此一服即愈。
●稀痘　橄榄核（拭净打碎）　连仁晒乾研细，用瓶收起，每逢水闭日，将末挑二三茶匙，加糖霜少许，开水调服，至多次，痘可不出，即出亦稀，并治鱼骨鲠喉。
●痘出珠内　麦冬（一两五钱）　杵烂如泥，如干加无根水数滴成饼，左目贴右足心，右目贴左足心，其痘自落。
●痘疮倒陷毒甚便血昏睡　孵退鸡卵壳（去膜）　新瓦焙研，熟汤调服五分。月内婴儿，酒调抹唇上，并涂胸背，及风池穴更妙。穴在胸萎骨下软处，左右皆是，救急便方，活人无算。
●痘疔　凡痘中数粒不起，变黑而痛者，痘疔也。或紧黑而大，或黑坏而臭，或中有黑线，此十死八九之证。急用豌豆（俗名寒豆，豆圆如珠，其味甜，熟于孟夏，四十九粒，煅存性）　真珠（一分，入豆腐内煮过）　头发灰（三分）　各研细末，先以簪挑破疔，咂去恶血，点药少许，即时变为红色，名四圣丹。
●胎疮满头　水边乌桕树根，晒燥研末，入雄黄少许，生麻油调涂。
●胎癫　明矾　松香（各五钱）　葱白（七茎）　饭锅上蒸熟，待冷研细，加东丹（三钱）　冰片（三分）　研匀，麻油调敷。
松香（二两）　黄丹（一两）　无名异（炒，二钱）　铅丹（炒，一钱）　轻粉（炒，三钱）　五味研细和匀，入原株葱管内，葱尖之口，用线扎，入锅水煮熟，去水。晒乾去葱，再研细，凤凰油或麻油调涂。
土朱（二两）　乳香（炙）　甘草　没药　川连　牛黄（各一钱）　六味研细。每五分，金银花汤调服，治一切恶痏脂水淋漓，沿及遍体，乍痒乍疼，外用制甘石研细，浓煎川连调搽即愈。
●胎剥　两大腿近小腹处生疮，若皮脱开近小腹则不救，此名胎剥。先用猪胆汁抹之，再用黄柏炙研敷，或加伏龙肝末等分，唾湿患处掺之。
●湿疮疳癣　黄连　黄柏（各五钱）　黄丹（水飞一两）　轻粉（一钱）　麝香（二分半）　研匀。洗净患处，掺之。名金华散。
●走马牙疳　蛔虫瓦上焙乾，研极细，加青黛、冰片各少许，研匀吹之。
屋楞上干猫屎（以硬白结燥者佳）　研细末。每一钱加冰片一分，研匀童便调敷。
蛇床子（炒黑）　黄丹　地龙（炒黑，各五钱）　青矾（煅，一分）　共研细，揩牙龈上，日三次，名紫金散。
●口舌生疮　薄荷叶　荆芥穗（各五钱）　青黛　明粉　蓬砂（各二钱五分）　百药煎　甘草（各三钱）　研细，每二分半至五分点舌上，令自化，或新水入蜜调点舌上，亦治大人，名绿袍散。
黄柏（蜜涂，晒十数次）　甘草（各一两）　研细掺，或用麦冬汤调点，名黄金散。
●口内多涎涎不流出乳食不下　此脾胃蕴热也。朱砂　半夏　胆星（各一两）　茯苓（五钱）　石膏（六钱）　飞金（二十页）　俱研极细，生姜汁丸，黍米大，每十丸，枇杷叶汤下，名金珠丹。按小儿不能吞丸药，调烊灌服为宜。
●咽喉痹痛不能吞嚥　蓬砂　冰片　雄黄　朴硝等分研细掺入。名立效散。
●喉肿而痛，气塞不通　朴硝（一两）　生甘草（二钱五分）　研细吹入之。
●久嗽　生西瓜子，煎浓汤常服。亦治大人，兼治吐血。
●诸疳（肚大黄瘦及腹痛，虫积痰热风痉等证）　雄黄（三钱）　胆星（二钱）　全蝎（去足炒）　殭蚕（炒，各一钱）　麝香　巴豆霜（各五分）　俱秤净末，神麴糊丸菜子大，飞辰砂为衣，每一丸白汤下。
●疳积便泻　皮硝（三钱）　杏仁　生栀子　红枣（各七枚）　连须葱白（七茎）　飞面（三钱）　酒酿或浑酒脚，和捣如泥，摊贴腹上，以布缚之。腹露青黑色，五日一换，以腹白为度，重者三作必愈。
莲子　山药（各五钱）　史君子肉（生熟各半，四钱）　川连　胡连　神麴　楂炭　麦糵（各三钱）　青皮（炒二钱）。九味，研细水法丸，每服一钱五分，开水送下。
●疳膨食积虫气上攻至晚不能视物目生翳障等证　鸡肝（一具不落水）　竹刀切片，用牡蛎粉八分，辰砂少许水飞研细拌匀，糁入肝内，饭上蒸熟食之。如此十次，翳障退净。服药时忌茶汤油腻。
●目闭不开不赤不肿不能用药　黄连煎浓汁，涂足心。
●无辜卒死　葱白杵烂，纳入两鼻孔，及下部，气通有嚏即活。

养生第三  ***************************
养生之道，不必旁求。大易云：慎言语，节饮食，岂非不刊之论。应休琏诗云：量腹节所受，斯得其旨矣。
孔子曰：食无求饱。随园诗话云：无求便是安心法，不饱真为却病方。
无病平人，饮食宜节，体稍不适，尤勿强食。病之初来，未必甚剧，不慎口腹，遂至结轖。变证多端，不能尽述，非遇明眼，贻误莫识。凡在病中，慎口须知，猪羊鸡鸭，外感忌之；坚硬壅滞，诸病不宜；姜萸椒蒜，热证勿施；瓜果生冷，寒病休窥；产妇痘后，发物毋沾；沉疴痼疾，禁例同严。正衰邪尽，补食宜餐，胃弱忌苦，脾困喜酸，滑涩辛甜，各有宜忌。物性多偏，不可专嗜，病从口入，膏粱莫及，厚味腊毒，古训须识，澹泊能甘，病奚能肆。撙节得宜，病愈必易，无如愚人，罕明食性，当禁不禁，禁非所禁，倒行逆施，反以加病，彼此贸贸，甚至殒命，我见实多，弊难笔竟，聊赘俚言，以为世镜。

虚劳第四  ***************************
●童劳　鲜百合　鲜地骨皮　红枣　藕　白粳米等分，砂甑蒸露，常服代茶，百日自效。童栻卢云：此方不但童幼适口，且无败土之虞，真妙法也。治经多人，历有成效，按大人内热津虚者亦治。
黑大枣　猪肉（各一斤）　地骨皮（四两）　煮食。薛瘦吟极言其效，按大人羸瘦内烦者亦治。
●虚弱　蛤壳（煅飞，五两）　滴乳石（水炼飞）　飞青黛（各一两）　参贝六贤散（一两五钱，方见后）。共研细，秋石汤调五六分。治虚火上炎，气升咳逆，时吐涎沫，为保肺清金，而不碍脾胃之要药。
生地（三两）　茯神（三两五钱）　紫石英（煅飞）　远志　枣仁（炒，各二两）　当归（一两五钱）　人参　麦冬　丹参　制半夏（各一两）　石菖蒲（八钱）　胆星（四钱）　琥珀（三钱）　川连（二钱）　十四味研细，用连血猪心一个，入辰砂（三钱）　煮烂打丸，如干加炼蜜，或独用炼蜜亦可。每丸重一钱五分，辰砂为衣，空心枣汤，或盐汤化服，每服一丸，名通神补血丸，专治神虚血少，惊悸健忘，不寐怔忡，易恐易汗等证。
金毛狗脊（去毛）　王不留行（各四两）　冬虫夏草　十大功劳（各五两）　紫花地丁（六两）　沙苑蒺藜（八两）　八角金盘（十两）七味，以甘泉桑柴火砂锅，或铜锅，煎至味尽去渣，熬膏将成。入黑驴皮胶（三两）收。另用八达杏仁（去皮尖，一斤）研末和捣为丸，如莲子大，飞金为衣，名清金养血丹，治男妇虚劳，夜热咳嗽，痰喘胸闷，咯血肠红，并治血不养心，夜不安寐，手足拘挛，步履艰难，及老年喘逆，胃闭溲短便泄等证。每服二丸，丝瓜络煎汤，或藕汤送下。小儿减半，孕妇忌服，或并八达杏仁熬膏服亦可。
西洋参（龙眼肉同蒸透）　沙蒺藜（盐水炒）　萸肉（酒炒）　茯苓（人乳拌药，各二两）　直生地　直熟地（炒仁末拌砂）　白术（土炒，各四两）　杞子（酒蒸五次，一两五钱）　肉苁蓉（焙，五两）　血馀（一两二钱）　虎胫骨（酥炙，一对）　十一味为末，用羯羊肉（四斤，剔净油膜，取纯精者）酒水炙，取浓汁打丸，桐子大，每服四钱，淡盐汤下。治下元虚弱，腰足软，神疲色瘁，劳怯损伤诸症，神效，名培本丸。
●解佚（精虚髓竭也）　辰砂（飞）　乳香（去油，灯心同研，各一两）以鸡卵二枚，打一孔去其黄白，将二味各装鸡卵壳内，纸糊七层，青绢袋盛之。令精壮妇人，贴肉怀于脐间，常使温暖。辰砂怀三十五日，乳香先十四日备怀，四十九日取出，各再研细。另用茯神　赤石脂　川椒（去目及闭口者，微炒出汗，各二两）　三味，预为细粉，与砂乳粉和匀，以蒸熟红枣肉杵丸，绿豆大，每三十丸，空心参汤或温酒下。一月外，加至四十丸，名遐龄万寿丹，又名五老还童丹，须甲子庚申夜，幽静处修合，忌妇人鸡犬见之。
●阳衰　胡椒（五粒）　母丁香（三粒）　黄丹（三分）　生矾（一分）　共研细，醋调涂脐中，外以膏药封之，名健阳膏。
生附子　甘草　大蒜　青葱　甘遂（各二两）　海马　川椒　紫梢花　沙苑子　蛇床子　狗胆　良姜　故纸　鹿茸　木鳖子　狗头骨　山奈　五味子　大茴香（各一两）　海螵蛸　韭子　木香　地龙　胡椒　穿山甲　锁阳　全蝎　当归　蛤蚧　蜈蚣　蜂房（各五钱）　三十一味，用麻油四斤浸。（夏五日，冬半月，春秋一旬）煎枯去渣，熬至滴水成珠，以铅丹收，待温搅入后十三味：肉桂（二两）　公丁香（一两）　鸦片　阳起石　石硫黄　乳香　朱砂　干安息（各五钱）　元精石　蟾酥　麝香（各三钱，以上俱研极细）。苏合油（五钱）　丁香油（三钱）　并徐徐搅入即成。治阳气虚弱，腰软脚痠，溺冷便溏，神衰痿惫等证，以此摊贴涌泉、肾腧、丹田等穴，甚有效，名黍谷回春膏。杜仲　归身　乳香（各五两）　丁香　甘草　川芎　半夏　苍术　黄耆　檀香　木香（各三两）　附子　大茴　洋参（各二两）　芸香　降香　薄荷　甘松　桂枝　巴戟　杷子　山奈　辛夷　锁阳　乾姜　益智　独活　五味子　干安息（各一两）　沉香（六钱）　三十味研细，或加海马一对，拌入苏合油、琼玉膏（各三两）　丁香油（二两）　和匀收储，每一剂用药四两五钱，配艾绒（八钱）　加肉桂、鹿茸、冰片（各一钱）　麝香（五分）　研细拌匀，铺于绵上，阔二寸半，长三尺余，再用红布包而缝之。外包以绵绸或湖绉。长四五尺，线行为带，可繫于腰，名暖脐带，或作肚兜式，系之亦可，故一名暖脐兜。治阳虚体弱，食少便溏，气滞血寒，结成症痞，男妇内疝，腹痛腰疼，诸证极效。但止宜繫于冬令，春时即当解下，略焙藏锡器中，勿泄气，则一剂可用二三年。男子阴虚火盛，女子血虚内热者勿用。
●唾血　甘梨（六十个，去心，打取汁二十锺，酸者勿用。）　生藕汁　白茅根汁　生地汁（各十锺）　麦冬（煎浓汁，五锺）　生芦菔汁（五锺）　上汁合和，重滤去渣，缓火煎之。入炼蜜（一斤）　饴糖　柿霜（各八两）　生姜汁（半小杯）　再熬如稀糊，收起，去火气，每挑服三五匙，日三不拘时。
●咳血　天冬　麦冬（各二钱五分）　生地　薄荷（各二钱）　川贝（去心）　茯苓（各一钱）　桃仁（去皮尖）　犀角　羚羊角（各五分）　水八杯，煎至三杯去渣。入梨汁　藕汁　芦菔汁　青蔗汁　白人乳各二杯。熬成膏，加炼白蜜二两收，重汤再顿半日，服法如前。按前方名元霜紫雪膏，此名五汁膏，所用取汁之物，或非全有之日，则竹沥芦根汁之类，易一二味可也。
●火嗽　梨汁　藕汁　芦菔汁　鲜薄荷汁（各二杯）　入酒炒枯芩细末一两，白糖霜一两，细火熬成膏，服如前法，名化痰膏。
●干嗽　直生地（二斤）　八达杏仁（去皮尖）　白蜜（各四两）　生姜（洗净，二两）　共捣如泥，饭上蒸七次，每五更挑三匙嚥下，名补肺膏。
●久嗽　直生地　直熟地（并酒浸）　天冬　麦冬（各二两）　川黄柏（盐酒炒）　白芍（酒炒）　茯苓　山药　杞子　元参　生苡仁　川贝（去心）　陈皮（各一两）　北五味（七钱）　甘草（五钱）　各研细，白蜜丸，弹子大，空心噙化，名滋化丸。
天花粉（一斤，用清水浸洗，刮去粗皮，切片晒乾，磨细末，筛过，取极细者，盛绢袋内，于清水中揉洗出浆，去渣澄清换水，如此五七次，芳味去尽，晒燥，取十二两）　绿豆粉（水漂三五次晒乾，四两）　二粉共一斤，用薄荷一斤，入瓶内，叶层层间隔，装好，封瓶口，入锅内，隔水煮三炷香，取起冷定。开瓶，筛去叶取粉，配入：白檀香　白石英　白蓬砂（各五钱）　白豆蔻仁　元明粉（各一两）　白石膏（二两煅）　柿霜（三两）　白糖霜（八两）　同研细末，和二粉密盛瓶内，每以一二匙噙化。消痰止渴，凉血滋阴，明目安神，涤烦解渴，醒酒辟秽，名白玉丹。
好道地橘皮（陈而色红者，米泔水洗净，略去白，锉，大片晒乾，一斤）　初用枳壳四两，去穰净，用水六碗，浸一宿，煎浓汁二碗，拌橘皮浸透一夜，次日蒸透晒乾　次用甘草三两去皮，照前汤浸蒸晒乾　三用款冬花，去芦根，净四两，用水照前煎浸晒乾　四用桔梗去芦，净四两，用水浸一宿，煎浓汁二碗，去渣入白蓬砂、元明粉、青盐各四钱化开，照前拌晒，浸一宿，蒸透晒乾　五用竹沥浸拌，照前蒸晒　六用梨汁浸拌，照前蒸晒　七用生姜汁、芦菔汁浸拌，照前蒸晒，名七制陈皮，能消食宽中、化痰顺气配以百药煎。五倍子不拘多少，敲如豆瓣大，拣净，用白酒糟拌匀，置暖处，候发过不涩酸为度，晒乾研末，名百药煎　天花粉制过者尤佳　人参　细茶叶红者勿用，亦勿太陈　半夏（制）　乌梅肉　薄荷叶　山楂末（各一两）　沉香　檀香（各一钱）　北五味　白蓬砂（各五钱）　共研极细，加白糖霜（十两）　炼白蜜（十两）　和匀，捣千杵，印成小饼子，名清金丹。降火生津，临卧或火升涎嗽之时，噙口中化咽。
制半夏（四两）　元参　甘草（各三两）　姜制南星（二两）　青盐（十两）　陈皮（一斤，去白，略煎去辣味）　六味，以好泉水同煮，候乾晒燥为细末，以：西洋参　川贝母（去心，各二两）　蛤壳（煅飞，六两）　俱研细和匀，每用五六分，不拘时开水调下，名参贝六贤散，去蛤粉以叭哒杏酪。丸如龙眼核大，临卧噙之口中，听其自化，渗入咽中，尤涤痰治嗽良法，并治胸膈不舒，痰多食少极效。
●中虚久嗽　饴糖（二两）　淡豆腐浆，一碗，煮化频服。
●郁痰久嗽　川贝（去心，一两）　叭哒杏仁（去皮尖，五钱）　青黛（飞，五钱）　共研细，生姜汁和匀，白糖霜丸，樱桃大，噙化，名清化丸。
●吐血　蚕退纸煅存性，研蜜丸，芡子大，含化咽津。
丹参一味，饭锅上蒸熟，日日泡汤代茶饮。
荆芥穗烧过，盖地下存性研末，陈米汤调服二钱，数服即效，兼治下血。今人治血证，专用补法，是一隅之见也。
白芨（炒炭，四两）　丹参（炒）　黑驴皮胶（蛤粉炒，各二两）　大黄炭（一两四钱）　百草霜　三七（焙）　丹皮炭　桑皮（蜜炙）　蒲黄炭（各一两）　艾炭（六钱）　血馀炭（五钱）　炙草（四钱）　十二味，共研细，每八分童便或茅根汤调下。治吐血不止，冲逆欲绝者大效，甚者以此药一钱，拌入琼玉膏三钱，侧柏叶汤下。
若吐血兼有臭脓者，内有痈也。用花粉　桔梗（各一钱）　地榆（八分）　炙甲片　皂角刺　连翘（各七分）　银花（六分）　丹皮　黄芩（各五分）　甘草（四分）　十味，芦根汤煎服历验。
●传尸劳　朱砂　雄黄　雌黄　硫黄　麝香（各五分）为末，烧酒调拥患者背上膏肓穴，分作三次，用布盖之。将熨斗盛火自下熨上，其虫从口出，预制小口纱袋一只，中撑竹丝，令病人以口就袋口，使虫入袋内，杀之勿令脱逃。若非传尸等证，内本无虫，不可擅用此法，恐阴虚内热之损怯证，误用必致动血。
烹一鸡置小盒内，晚间令病人馁腹就睡，以盒置床头半启其盒，使鸡香近鼻，如病人睡醒，急将盖罨好，紧闭而封之。明日启视，必有小虫，当以火燎之。如此引数次，虫尽病自愈，按误食蜈蚣子入腹者，亦可用此法引出。
人参　赤茯苓　远志　鬼箭羽　石菖蒲　白术　苍术　当归（各一两）　桃奴（五钱）　雄黄　朱砂（各三钱）　牛黄　麝香（各一钱）　十三味为末，酒糊丸，龙眼大，飞金为衣。每一丸，临卧木香汤下，更以绛囊盛五七丸，悬床帐中，诸邪不敢近，并治邪祟疫疠，精魅蛊惑诸病甚效，名避邪丹。

哮喘第五  ***************************
●热哮　（俗名痰火，口渴苔黄，小溲短赤是）　莱菔子（二两）　风化硝（一两）　共研，蜜丸芡子大，每一丸噙化。
陈海蜇（漂淡，荸荠洗净一两，劈开，二两，无则用芦菔）煎至海蜇烊尽为度，频饮自愈，久服除根。但须忌油腻，生痰诸物，此方兼治胸腹饮癖，及肝火郁结，胃气壅滞，腹中大痛，疳膨食积，滞下瘀停，痢后腹胀，诸证并效。病重倍用，或四倍八倍均可，以皆是食品虽有殊功，而不伤正气也。方名雪羹，王晋三制以清肝热，余为引申触类，应变无穷，凡用成方，皆须识此，自然法古意新。
甘草一二钱煎汤，煮芦菔一二两，候熟下白糖霜，生石膏末各二钱，再滚数沸，连汤吃尽，永不再发，冷哮禁用。
甜熟大枇杷（十斤，去核皮）　白糖霜（二斤）　同入砂罐内密封，置静处一月，清澈如水，每饮一杯，连服即愈。
●冷哮　姜汁和蜜少许，煎温服，火证忌施。
●实哮　莱菔子蒸晒一两，牙皂烧存性三钱，共研生姜汁和竹沥，丸芡子大，每一丸噙化，名清金丸。
多年不愈受寒即发，痰气壅塞不能著枕之证　生石膏（六两）　桂枝（去皮）　麻黄（去节）　甘草　细辛（泡）　白芍　五味子（焙打，各一两）　制半夏（一两五钱）　乾姜（泡二次，炒，七钱）　共研末收储，病发时，用二钱加入生姜（四钱）　北枣（劈，二枚）煎去渣，临卧服。二三剂即愈。
川大黄（四两，用竹沥一两，姜汁一钱，朴硝三钱，拌蒸三次）　蒌仁（去油）　蛤壳（煅飞）　橘红（炒，各四两）　茯苓　陈胆星（姜制蒸）　茅术（炒，各三两）　天麻（煨）　浮石（煅飞）　蓬莪（酒炒）　白芥子（炒，各二两）　薄荷叶（一两六钱）　石菖蒲　沉香　青黛（飞，各一两）　制半夏（竹沥姜汁炒，六钱）　川黄连（姜汁炒，五钱）　天竹黄　白蔻仁（各三钱）　冰片（一钱）　二十味为细末，以竹沥九分，姜汁一分泛丸，绿豆大，再用煨石膏（五钱）　牛黄（二钱）　辰砂（一钱）　三味，研细为衣，每一二钱，开水下，治饮食化痰，胸膈迷闷，气逆咳呛，及哮喘中痰诸证。
●醋哮　（醋抢喉管，哮嗽不止，诸药无效者）　生甘草二两作二段，刮去皮，以猪胆五枚取汁，浸三日取出，火上炙乾为末，蜜丸绿豆大，临卧清茶下四五十丸。
●痰喘　胡桃肉（一两）　细茶末（五钱）　白蜜和捣，如弹子大，噙化忌葱。
儿茶　白檀香　白豆蔻　麦冬　蛤粉　川贝（去心，各一两）　天冬　薄荷叶（各五钱）　桔梗　木香（各三钱）　麝香（一钱）　冰片（五分）　共研细，以甘草四两熬膏。丸芡子大，每噙化一丸。

反胃及痛噎隔第六  ***************************
●翻胃　大甜梨，以银簪搠孔，插入丁香十五枚，箬包好火煨熟，去丁香，日啖一枚。
文蛤（煅，二两）　白玉兰　二贤散（各一两）　生大黄（六钱）　紫玫瑰（五钱）　沉香（三钱）　共研细，每一钱八分，淡姜汤调下，兼治肝郁气逆，胃气不和，食少痰多，时欲呕恶。
附二贤散方。橘红（一斤）　甘草（四两）　青盐（五钱）　水煮烂，晒乾研末。
附开胃止吐法。钱塘陈云柯中丞口传。凡病久饮食不沾，诸药不受者，仙制半夏　陈皮（各四两）　用砂锅好水，在病榻前煎之。令病人闻其香气，俟味尽去渣，将汁仍于病榻前熬成膏，盛入碗中，去火气，以小匙频挑入病人口中，即能止吐纳饮，试之皆验，此因痰阻膈中也。又野云自验中虚呕吐，饮食不纳者，干莲子（略敲）一二十粒，煎清汤呷之。
胃虚嘈杂吐水（脉弱神疲，不渴能食，二便如常者）生首乌肥鸡食之。
●胃火嘈杂吐水　黄连（姜汁炒，三分）　苏叶（二分）　半夏（制）　竹茹（各一钱）　茯苓（钱半）　厚朴（八分）　煎服。火盛加栀炭一钱。
●胃痛　病发时，用艾叶（十斤）　揉碎在铜杓内炒。不住手以筋拨动，将盐卤（须不搀水者）半小钟倾入，候炒乾取出，研末，用烧酒一杯送服。候腹内作响，或降气或吐清水即愈。但此方须现制现服，隔夜即不效，又忌见鸡犬孕妇，服后戒鲜肉茶茗三日，愈后逢初二、十六日再送一服，淡盐汤下，永不再发。按此治积寒停饮，胃脘作痛者，其效如此；若痛时口苦或渴，小溲短热者，乃火郁，宜服雪羹立效，忌投此剂。凡传单方，或效或不效者，病因不同也。
汪谢城曰：反胃胃痛，因热者甚多，近人一概用温燥，正与病反。
苍术（十两，泔水浸，脂麻酱拌炒）　茯苓　制半夏（各二两）　蒸透西洋参　蛤壳　猪苓（各二两）　葶苈（炒，一两五钱）　白芍　泽泻（各一两）　沉香（六钱）　蓬莪（酒炒，八钱）　橘红（盐水炒，七钱）　郁金　乾姜（泡，各五钱）　公丁香　小川连（各三钱）　十六味研细，竹沥二分，姜汁一分泛丸，绿豆大，名触饮丸。盖脘痛因胃寒蓄饮者多，凡饮食畏冷，恶甜吞酸吐水，心下时痛，此方主之。
制半夏　苍术（蜜炙，各二两）　杏仁霜（炒）　蒌仁霜（炒）　乌梅肉（炒）　五灵脂（炒，各一两）　乾姜（泡）　甘草　木香　青皮　乳香（炙，各五钱）　沉香　丁香　没药（炙，各三钱）　十四味，研末蜜丸，每重一钱，辰砂为衣。以二丸淡姜皮汤服，治胃脘痛之兼虫注血瘀者。
苍术（脂麻制，二钱）　蛤壳（煅，三钱）　西洋参（制）　川连　茯苓　制半夏　制大黄（各一钱）　甜葶苈　乾姜（泡炒焦，各五分）　丁香（三分）　十味为末，水泛丸，如绿豆大，治脘痛之有痰囊者历验。
文蛤（煅，一两五钱）　紫玫瑰　陈香橼（各四钱）　白玉兰　白芍（各三钱）　槟榔（二钱五分）　沉香　郁金（各二钱）　调中散（方见后泄泻条，二两）　共研细，每一钱开水下，治胃痛因于肝郁气滞，以致呕胀便溏，吞酸嗳气者。
辰砂（九钱）　鸦片（三钱）　沉香　木香（各一钱）　百草霜（五分）　当门子（一分二釐）　六味研细，寒食面丸，每重一分四釐，陈酒或开水下，名紫者丸，治肚腹诸痛，久治各药不效者，历验如神。
汪谢城曰：此即一粒金丹之变法，鸦片之入中国，本为药品，一粒金丹其祖方也。急救如神，但救平之后，仍须善为调理服药，勿使再发为妙。若专恃此方急救，久之必仍无验，并他药亦不能治矣，近人因胃痛吸鸦片，以致成瘾，而胃痛益甚，驯致不治，病皆坐此。
●噎隔　糯稻根，或芦根浓煎饮，酒隔最效。
初起者用北沙参（三钱）　川贝（一钱）　茯苓（一钱五分）　砂仁壳　广郁金（各五分）　荷蒂（二枚）　杵头糠（五分）　水煎频服甚效，名启膈散。
凤凰衣四五个，煅存性研末酒下。
陈久竹蒸架，劈开炙为末，加金针菜十条煎服，酒隔尤验。
初生小鼠。新瓦上焙乾为末，醇酒冲服立愈。
油透旧木梳一具，煅存性研末酒调下。
川贝　竺黄　檀香　枳实　沉香　胆星　仙夏　蓬砂　青盐等分，九味煎汁，吸入乌梅肉内收干，以一枚含口中咽汁历验。
文蛤粉（一两）　制半夏（五钱）　羚羊角　沉香　制滴乳石　花蕊石　倭琉（各三钱）　琥珀　郁金　辰砂　狗宝（各二钱）　牛黄　蓬砂　山羊血　冰片　麝香（各一钱）　金箔　银箔（各五百张）　大黄（分两酌用，以巴豆去油拌蒸，去巴豆用此二味，虚证勿用）共研细收储，每一分放舌上，竹沥姜汁调下，或竹沥姜汁丸如绿豆大，开水送下一二十丸，胃痛加丁香，痰稠加天竺黄。
川黄连（去毛细切，二两，以水九碗煎至六碗，再加水六碗煎至三碗，下赤金、纹银各一锭，每重二两，浸汤内）　大田螺（五十个，洗净仰置盘中，以黄连汁挑点螺靥，顷刻化水，用绢滤收半碗）　将田螺水，同黄连汁、金银共入瓷锅，煎至碗半，下芦菔汁小半碗，（无芦菔时，以芦菔子煎取浓汁用）煎至碗半，下韭汁小半碗，次下侧柏叶汁小半碗，次下甘梨汁小半碗，次下竹沥小半碗，次下莹白童便小半碗。俱以煎至碗半为候，将金银取起，下醲白人乳一大碗，次下羊乳一大碗，次下牛乳一大碗。俱以煎至一碗为候，成膏入瓷罐内，封口埋土内，服时每用一茶匙，开水调服。极重者三服必愈，如汤水不能进者，将膏挑至舌上，听其渗入咽喉，自能饮食，但愈后须食糜粥一月，方可用饭。此方清火消痰，去瘀下气，养营润燥，系京口何培元家秘传，能挽回垂绝之症，故顾松园《医镜》名曰再造丹。
人参汁　人乳　牛乳　龙眼肉汁　蔗汁　梨汁　芦菔汁七味等分，加生姜汁少许，隔汤熬成膏，微下炼白蜜，徐徐点服，治血枯噎隔如神。

痞积第七  ***************************
●诸治　风化石灰（八两，研细，瓦器炒令淡红色，提出令热稍减，再入）　大黄末（一两）　就炉外炒，候热减，再入桂心末五钱略炒入米醋熬成膏，厚纸摊贴，名三圣膏。
朴硝　大黄（各一两）　麝香（五分）　为末，大蒜杵膏，和匀作饼贴之。名硝黄膏。
葱白杵烂，蜜调匀，摊布贴之。熨斗隔布微熨。
独蒜　穿山甲（洗净，瓦上炙炭）　陈艾等分为末，同杵入蒜内，摊成薄饼，照痞大小，贴一炷香时。
水红花子（二钱）　朴硝　大黄　山栀　石灰（各一钱）　酒酵鸡子大一块，按当时酒麴共杵成膏，用布摊贴患处，再以汤瓶熨手帕勒之。三日后揭起，肉黑如墨，是其验也。名琥珀膏。
巴豆　乾姜　良姜　白芥子　硫黄　甘遂　槟榔等分研末，饭丸如中指大，侵早先以椒汤洗手，麻油涂手中，握药一丸，少时即泻。欲止泻，以冷水洗手，名洗手丸。
臭椿树皮（一大枣，在土中者佳）去粗皮，止用白皮二斤（切碎）　入锅水煎，滤去渣，文武火熬成膏，薄摊标布上，先以姜擦去患处垢腻，后以膏烘热，微加麝香贴之。初微痛，半日后即不痛，俟其自落即愈，永不再发。贴后或周围破烂出水，水尽自瘥，兼治胀满腹硬，一二张亦痊，惟孕妇忌之。
制香附　当归（各二两）　黄芩　瓦楞子（煅）　桃仁（各二两）　鳖甲（炙，四两）　制半夏　三后（酒姜醋炒）　雷丸（酒炒）　胡连（酒炒，各一两五钱）　柴胡　制大黄　蓬莪（酒姜醋炒）　葶苈（炒，各一两）　丹皮（一两二钱）　元明粉（五钱）　肉桂心（三钱）　硇砂（研提二钱）　乾漆（炒净，八分）　十九味为末，水泛丸，或神麴糊丸，梧子大。每一二十丸，米饮下，虚人酌以补剂辅之。若加入百草霜（一两）　炼蜜丸可代鳖甲煎丸。
大黄　半夏　番木鳖　南星（各三两）　穿山甲（二两）　官桂（一两）　独蒜（三十枚打）七味，用麻油（二斤）　浸（春五日，夏三日，秋七日，冬十日）煎枯滤清，熬至滴水成珠，入铅丹收成，随加阿魏（三钱）　硇砂　冰片　麝香（各二钱）　四味，研细搅匀。凡诸痞攻动作痛，腹胀如鼓，摊贴之。
●痰酒食积　乌梅肉　生姜（各四两）　白矾　半夏（各二两，捣匀，以新瓦夹炭火焙三日夜）　神麴　麦芽　青皮　陈皮　蓬莪　丁香皮　大腹子（各一两）　共研细，酒糊丸，姜汤下三五十丸，名乌白丸。
●嗜药成积　胡桃壳隔（炙存性）　生榧肉等分研，每二钱，沙糖汤下，三月朔服起，旬日可愈。
●疟痞　胡桃壳隔（煅存性，三两）　木香（八钱）　共研细，每二三钱，好酒下，三五服愈。名香桃散。
●血症　豶猪肝（十两）　以巴豆五十粒去皮，扎肝内，醋三碗煮肝极烂，去巴豆入荆三稜末，杵和丸，绿豆大，每五丸食前酒下。
秦艽　三稜　蓬莪　黄柏　当归（各五钱）　大黄（三钱）　全蝎（十四个）　穿山甲（十四片）　蜈蚣（五条）　木鳖子（七个）　共入菜油二斤四两，内浸两日夜，煎黄色去渣熬略冷，入炒紫黄丹一斤二两，不住手搅，黑烟起，滴水不散。离火下阿魏（一两）　乳香　没药（各五钱）　风化硝（三钱）　琥珀末（一钱）　收之。拔去火气，临贴加麝香少许，兼治马刀瘰疬。朝天结成石榴（一枚，无些微损伤者，连枚蒂摘下）用新砂锅一只，新木杓一柄，米醋（十斤愈陈愈佳）陆续入锅，煮榴极透，将杓底擦滚，石榴令其皮烂，俟醋完熬，至色黑如胶，榴渣尽化作膏，起锅瓷瓶收盛。试以猪血，或羊血凝块者，置碗中，以金银簪挑榴膏一块，滴于血上，即透至血底，俱化为水，足验药力。每一二钱，开水化服，去瘀化积，而不伤新，故足珍也。

肿胀疸疟第八  ***************************
●水鼓　白茅根　赤小豆　煮汁频饮，溺畅肿消。
轻粉（二钱）　巴豆（四钱）　生硫黄（一钱）　研匀成饼，先用新绵铺脐上，次铺药饼，外以帛紧束之。约人行五七里许，自然泻下恶水，待下三五次，即去药，以温粥补之。一饼可治一二十人，久患者隔日取水。
乌牛溺一升，微火煎如饴，空心服枣许，当鸣转病出，隔日再服之。
雄猪肚（一具，洗净）　入蟾蜍（一只）　胡椒（按病人年纪，每岁一粒）　砂仁（二钱）　以酒煮烂，去蟾蜍、胡椒，但徐徐服完酒肚，其肿自消。
西瓜（一个，切去盖）　以大蒜（按病人之年，每岁一囊）　插入瓜内，仍将瓜盖好，用竹钉扦牢。入瓮内以糠火四面围，煨一昼夜取出。去瓜但食蒜即愈。愈后食淡百日，不再发，顾雨田传。
腹大有声，而皮黑者。用山豆根末，酒服二钱。
诸药不效，延久欲死者。猪獾肉作羹啖。
蛤壳粉（煅，一钱五分）　厚朴　槟榔（各一钱）　桑皮　大戟　葶苈　陈香橼　陈皮　胡芦　防己　沉香（各五分）　黑丑（四分）　麻黄　芫花　甘遂（各三分）　十五味为末，用朴硝化水丸，黍米大，每服十丸，重证加至二十丸，小儿服八丸为止，以冬瓜皮赤小豆，煎汤送下。汪曰：赤小豆，乃赤豆之小种，俗以相思子半红半黑者为赤小豆，大误，余故改称小粒赤豆，以免矇混。治鼓胀腹大脐凸，青筋遍绕，气逆如喘之危证。
汪谢城曰：白茯苓二两，土炒白术一两，小粒赤豆一两，大麦芒五钱，（无则以麦糵代之）　大罐煎之。须一昼夜尽一剂，三日连服三剂，治水肿如神，如分两减轻，或两日服一剂即不效，或少加枳实、神麴、车前草等亦可。
●气鼓　白杨东枝（去粗皮，避风，细锉五升，炒黄）以酒一斗淋之，渣盛绢袋，还浸酒中密封再宿，每饮一合，日二合。
五穀虫洗净，炒黄色，研黄米饭杵丸，绿豆大，开水服三钱，日二服。此方兼治疳膨黄瘦。芦菔一枚，周围钻七孔，纳巴豆七粒，入土种之，待其结子，取以再种。待芦菔成，仍钻七孔，纳巴豆七粒再种，如此三次，至第四次，开花时，连根拔起，阴乾待用。每一枚槌碎煎汤服，重者再服必愈。
●黄疸　清米泔频饮。
头番苋菜（系经割过者）阴乾，遇病以砂锅煎汤，大碗频服。按冬月淡风芦菔叶亦可用。
生南瓜蒂研烂，绢包塞鼻孔。（男左女右。）又用布围病人两肩，待黄水流尽即愈。或以干蒂炙存性，研末搐鼻亦可。
陆定圃曰：袁州杨蕉隐云：黄疸诸药不效者，以活卿鱼数尾，剪其尾，贴脐之四围。（当脐勿贴）须臾黄水自脐出，鱼尾当渐干，更剪贴之，以愈为度。
汪谢城曰：青壳鸭蛋，上敲一孔，入朴硝数粒。（宜多不宜少。）饭锅上连壳蒸熟，去壳日食一二枚，轻者十日，重者一月必愈，虽黄疸入腹，将成膨胀，亦可治。或疑药猛不敢服，或服数枚即止，不知药不瞑眩，厥疾不瘳，俗所谓有病则病当之也。余体素虚，患黄疸入腹，诸法不效，因服至四十馀枚始愈，此实治疸第一神方。痴仙按：此攻补兼施之法，并非猛剂，虽疳膨鼓胀，亦可取效。（《愿体集》有牛肉朴硝治鼓胀法，抚剿兼施，皆为正虚邪锢者设也。）
●酒疸　萱花根　白茅根等分煎服。
●黑疸　鲜栝蒌根捣汁饮。
●黄病　飞面（一斤）　皂矾（八两，和作饼，火上煨焦）　苍术（泔浸）　厚朴（去皮，姜汁炒）　陈皮　甘草（各六两）　川椒（去闭及目，十两）共研末，用大枣（三斤，去皮核煮熟）　胡桃（三斤）　同杵成膏丸，梧子大，每七八十丸酒下，初服觉香，病愈则闻臭矣。
●疟　荜茇一粒研细，置暖脐膏上，贴脐中，治寒疟甚效。
野云曰：疟因于寒者，特其一端耳。世俗不知治疟，多用温热之剂，以致绵延难已。非馀邪留恋，或饮食失调，或传布单方，试辄罕效。惟邪尽正虚者，可以温补收功，否则累月经年，仍宜按证设法也。

颠狂痫厥疫第九  ***************************
●久颠　活壁虎（一只，剪去四足，细研）　冰片　麝香　朱砂（各少许）　共研匀，先用礞石滚痰丸，下其痰涎，次用薄荷汤，调此作一服下，名活虎丹。
●狂　雄黄　朱砂（各一钱五分）　白附子（一钱）　共研细，猪心血丸，绿豆大。另以朱砂为衣，每五丸，或七丸或九丸，人参菖蒲汤下，无参用黄耆亦可，名雄朱丹。
甘遂末（一钱）　猪心血和匀，将猪心挑开，入药于内，线扎紧，皮纸湿包煨熟，取药出，入朱砂末（一钱）研匀，分作四丸，每一丸，以所煨猪心煎汤下，如大便下恶物，即止，后药不下，再服一丸，名甘遂丸。按此方治痰迷心窍实证，挟虚者宜前方。
细茶叶（红者勿用，亦勿太陈）　白矾（各三钱）　研匀饭杵丸梧子大，飞朱砂一钱为衣，每三钱竹沥或梨汁或芦菔汁送下。
汪谢城曰：白龟壳屑，治狂神效，余尝亲见之。惜白龟难得耳，如留心访求，未必不可得也。
●癫痫　皂角（二两，打碎，用水半碗浸透，採汁去渣，加白矾二两，煎乾）　白附子（五钱）　半夏　南星　乌蛇　全蝎（各三两）　蜈蚣（半条）　殭蚕（一两五钱）　朱砂　雄黄（各一钱五分）　麝香（三分）　各研和匀，姜汁糊丸，绿豆大，每三十丸，白汤下。
●诸痫　人参　茯苓　麦冬　犀角　朱砂（各二两）　牙硝　地骨皮　桑皮　甘草（各一两）　冰片　牛黄　麝香（各三钱）　飞金（二十页，为衣）　研细蜜丸，芡子大，蜡匮，每一丸白汤下，日三丸，名安神丸。按此方治虚证，前方治实证。检方者，须量体裁衣也。
痰涌，气逆不省人事，手足厥冷者亦实证也。用苦参　细茶（各二十两）　郁金　白矾（各八两）　广木香　薄荷（各四两）　共研细末，橄榄（二斤）　打烂，绞取汁丸，如桐子大，略以朱砂为衣，每五钱，分早晚开水下。
远志　茯神　当归　象牙屑　胆星　橘红　苦参　白芍（各二两）　元明粉　明矾　生军　川芎　法制半夏　石菖蒲　青黛（各一两）　杏仁霜（一两二钱）　沉香（五钱）　川连（三钱）　十八味为细末，以连血猪心一枚，入飞辰砂（五钱）　煮烂，再以橄榄三斤打汁熬膏，皆打入药内为丸，如干加白蜜，每丸重一钱，每一丸灯心汤化服。
象牙屑　天竹黄　远志　生大黄　胆星（各三钱）　犀角　川贝　龙齿（煅）　安息香　郁金　乳香　石菖蒲　制半夏　礞石（煅，各二钱）　飞辰砂　川连　琥珀（各一钱）　麝香（五分）　冰片（二分）　青黛（一钱五分）　二十味研细，用橄榄膏加炼蜜杵丸，黍米大，牛黄为衣，每服钱许，竹叶汤送服。
飞辰砂　白芍（酒炒）　川芎　远志　当归　杏仁（去油）　生地　茯神　元明粉　石菖蒲　川贝母　胆星（各五钱）　川连　橘红　青黛（各三钱）　牛黄（五分）十六味研末，以猪心一个煮烂，加蒸饼糊丸，如黍米大，食后灯心汤，送服二钱，或加皂荚炭、娄仁霜、制半夏作大丸亦可。
皂矾（煨红）　鱼鳔（面炒）　铅粉（炒黄，各一两）　辰砂（飞三钱）　四味为末，每数分空心酒调下。
皂角（取干圆肥好不蛀者，去皮弦子，捶碎）　以清净酸浆水一碗，春秋浸五日，夏浸二日，冬浸七日，搓揉去渣，澄用瓷器文武火，熬成膏药相似，摊新夹纸上阴乾。凡惊邪风痫，心迷狂乱，积热痰涎上冲，及破伤风搐，牙关不开等证，无问远年近日，但取此膏掌大一片，以温浆水化于瓷碗内，将病人扶坐，用竹管或带筒装药水，吹入左右鼻孔内，扶定良久，涎出即愈，名来苏膏。
●痰厥　明矾（一两）　黄丹（五钱）　共研，每取末一匙，入瓷器内熔化，乘热丸，樱桃大，薄荷汤下一丸，名鹤顶丹。
●尸厥　犀角（五钱）　朱砂　麝香（各二钱五分）　各研和匀，每二钱新汲水调灌。名米犀散。
朱砂　雄黄　玳瑁　麝香　白芥子等分各研细，安息香熔化为丸，黍米大，每服五分，名返魂丹。
虎颈骨（二两）　朱砂　雄黄　鬼臼　芜荑　藜芦　鬼箭羽　雌黄（各一两）　共研蜜丸，弹子大，绛纱囊一丸，男左女右，系臂上，并于病室内焚之。兼治尸疰鬼交疫疠，名辟邪丹。
凡暴厥卒中痫魇，及跌坠晕仆诸病，其身中气血扰乱未定，切勿张皇喧鬨，妄为移动，以致气绝不返。总宜在原处，量证设法，可以得生。如闭证宜取嚏，服玉枢丹、苏合丸之类以开之。虚证用炭醋熏之，或令人系挽以口接气，再灌以参汤、姜汤、童便之类，按证施治，候其甦醒，然后移归卧室可也。世俗不知，往往扶掖他徙，多致不救，总由不知古法，赘此以冀仁心为质者，传播于世也。
●辟疫　羚羊角（一角）　雄黄　白矾　鬼箭羽（各七钱五分）　为粗末，三角绛囊盛，一两带心前，并挂户上，或以青布裹少许，中庭烧之，亦治尸厥，名流金散。
红枣（一斤）　茵陈（切，四两）　大黄（锉，八两）　合一处焚之。如加麝香烧更妙。
雄精以水磨浓，盐洗后及临卧时，涂鼻孔内。

中毒第十  ***************************
●辟蛊　大荸荠切片晒乾为末，每晨空心白汤下二钱，入蛊家不能为害，客游宜备，或袖中常带当归亦妙。
●烟毒　沙糖调水服。
青蔗浆恣服。（以下鸦片毒）
生南瓜捣汁服。
一味甘草膏凉开水化服。
●煤毒一时晕倒　清水灌之。
生芦菔汁灌之。
●闷香　床头置清水一盆，临卧时啖枣一二枚，或含口中。
●飞丝　紫苏叶嚼之。
●银黝　带皮绿柿连啖数十枚，冬春多食柿饼亦可。
●铅粉　服地浆一碗。
海蜇（漂淡）　荸荠（切）同煮服。
●硇砂　生绿豆煎清汤，冷饮二三碗，并治诸药毒，烧酒毒。
●硫黄　黑铅煎汤服。
●砒霜　上白糖霜　靛花　甘草　淡豆豉等分研匀，冷水调灌，虽闭口垂危可活，并治铅粉毒。
●藤黄　多食海蜇自愈。

头面七窍病第十一  ***************************
●卒然头痛　白殭蚕（去丝）　研末二钱，白汤下。
●头痛欲死　焰硝研末吹鼻中。
白芷（炒研）将米粉蒸熟，和末乘热贴患处，包头扎紧，次日必愈，甚者三贴必愈。
川芎　羌活（各一两）　薄荷　甘草（各二两）　殭蚕（每岁一条）煎汤熏洗，日三次，重者三日必愈，忌见风。
●头风　地龙（去土，焙）　乳香等分末之。每二分半作纸燃灯上，烧烟燻之，名龙香散。
全蝎（二十一只）　地龙（六条）　土狗（二个）　五倍子（五钱）　共研，酒调贴太阳穴，名蝎龙膏。
北细辛（二茎）　瓜蒂（七个）　丁香（三粒）　糯米（七粒）　研细，入冰片　麝香（各分半）　研匀，每用豆许，随病左右，搐鼻中，良久出涎愈，名透顶散。陈艾（一团，如胡桃大）　生半夏（研细末，少许）以绵料纸一方，将艾铺纸上，半夏末洒艾上，卷如小指粗，左痛塞右鼻，右痛塞左鼻，一宿以流出清涕为度，重者二次必愈。
斑蝥（一个，去头翅足）隔纸研细，筛去衣壳。取末少许，点膏药上，左痛贴右太阳穴，右痛贴左太阳穴，轻者足三时取下，重者足六时取下，永不再发。久贴恐起疱也。正痛者，以手揿头上何处最痛，用笔圈地，用斑蝥末放患处，盖以小蚬壳一枚，用帕扎紧，过一宿起小疱，刺出黄水，其病如失。
白胡椒　官桂　吴萸（各一钱）　白芷（二钱）共研末，掺膏药上，贴患处。
●头旋脑晕　清明取松花并藁五六寸，形如黄鼠尾者。（切蒸，六两）　以绢袋盛，浸陈酒六斤，隔汤蒸逾五日频饮。
●头目不清　花粉　荸荠粉（各一两）　人乳粉　真珠粉　飞辰砂　人参（西洋参可代）　玫瑰花　檀香　木香　降香　伽南香　安息香（以上二香如无，可用山奈一钱代之）　沉香　琥珀（各二钱）　薄荷　西牛黄　生大黄　蓬砂　丁香（各一钱）　破故纸（六分）　甘松（五分）　麝香（三分）　冰片（四分）　甘草（八分）　煨石膏（量用合色）　共研极细粉，瓷瓶或银瓶装储，以蜡封固，勿使泄气，每日嗅鼻二次，大清头目，辟秽驱风，除邪醒酒，益人神气。并治头疼头晕，真妙药也。若加龙涎香二钱更妙。
●脑风不可忍　远志肉（二钱）　为末吹鼻内。
●面上雀斑粉刺酒滞　皂角（一斤）　升麻（二两六钱五分）　楮实（一两六钱五分）　白芷　白芨　花粉　绿豆粉（各三钱三分半）　甘松　砂仁　白丁香（各一钱六分半）　樟脑（二钱）　糯米（三合半）　共研细令匀，常于洗面时擦之。
●抓伤面皮　生姜自然汁，调轻粉涂无痕。
●目昏　陈海蜇（漂淡，一斤）　入砂瓶煮，化成糊，再入黑大豆一升，煮乾晒燥收藏，每日食之，老眼常明。
●目障　冬至日取大芦菔一枚，开盖搂空，入新生头窠紫壳鸡卵一个在内，盖即嵌好，埋净土中，约深四五尺，到夏至日取出，用女人衵衣包裹，藏瓷瓶内，否则防遇雷电，龙即取去也。谨之。卵内黄白俱成清水，名赛空青，乃神方也。点睛消障。
●瞽目重明　胆矾（三钱五分）　白菊花　花椒（各三钱）　铜绿　青盐（各二钱五分）　乌梅（一个，去核）　新绣花针（七枚，以丝线穿好）　前药六味，研碎以清水拌匀，盛入深碗内，针放药底，再加水两碗，线头露出碗沿以大盘盖好，隔水放锅内盖好，煎六个时辰，木炭火旺不失候，锅中时时添水，针化丹成，以净绢挤出药汁，瓷瓶装好，放阴地上一日，即可用，久藏不坏。每少许，搽外眼眶内、眼角少闭，片时翳障即开，而能视物矣。但须诚心洁室，静制针化丹成，始能有效，如煎至六时，而针不化者勿用，须另制也。名七针丹。余见秀水吕君慎庵之高弟，曹蟾客制成治人甚效。
鸡胆一枚，入白蜜半匙，以线扎好，入猪胆内，挂通风无日处，二十一日去猪胆。先用人乳点患处，忍之少顷，以骨簪蘸鸡胆点上，遍身透凉，泪流汗出，二次即明。忌茶百日，採霜降后桑叶，煎汤代之。
●目翳　冬青叶脑（七个）　五倍子（三钱杵）　煎汤一碗，乘热将舌尖拖出，浸于汤内，片时频热，频浸自愈。
辰砂一块，频磨擦之。
●翳痛　鸡肝一具不落水。木芙蓉叶（一钱）　龙胆草（七分）　肉果霜（五分）　共研末入肝内，饭上蒸熟食之。
葱一株将熟去头取浆点之。
蛴螬汁滴目中并炙食之立效。
●风毒上攻赤肿流泪羞明畏日涩痛难开翳障诸证　野荸荠粉（五钱）　制炉甘石（一两）　蕤仁霜（三钱）　蓬砂（一钱五分）　飞辰砂　真珠（各一钱）　冰片（四分）　西黄（三分）　共研极细无声，瓷瓶密储，临卧以簪脚，蘸唾沫沾药，点两眼角，名八宝保睛丹。
制甘石（五钱）　飞珊瑚　蓬砂　川连（各三分）　飞玛瑙　熊胆　琥珀　真珠（各二分）　血竭　飞辰砂（各一分半）　炙乳香　炙没药　冰片（各一分）　麝香（五釐）十四味共研极细无声，治证同前，取效尤捷。名聚宝光明丹。
不论远近，或痒或痛，及胞生风粟，翳膜遮睛，目眶赤燥，或疹痘后，风眼涩痛，膜障等证，白蒺藜（三两）　石决明（煅飞）　炙甘草　防风　栀炭　羌活　茯苓　蔓荆子（各二两）　当归　川芎　赤芍（各一两五钱）　苍术（泔水浸一夜）　花粉　甘菊　茺蔚子（各一两）　淡黄芩（八钱）　蝉衣　蛇蜕（各五钱）　十八味共研末，每服二钱，空心开水调服，小儿减半，名云开散。
●拳毛倒睫　木鳖一个去壳，为末绵裹，左患塞右鼻，右患塞左鼻，数夜自愈。
●斑疮入目生赤翳白障　绿豆皮　穀精草　白甘菊等分为末，每一钱用柿饼一枚，米泔一钱煎乾，不拘时，啖柿饼七八次愈。
痘疹目涩昏睡或喘嗽　蒲公英（二两）煎服即愈。
●眼伤青肿　生半夏为末，水调涂。
●竹木刺入目　白颈蚯蚓掐断，滴血入目，刺即出。
●鸡盲　鲜合欢皮两许煎服，以愈为度。
●耳卒聋　椒目　巴豆仁　石菖蒲　松脂（各五分）　为末，以蜡熔化和匀，作筒子样，绵包纳耳中，日二次，名透耳筒。
全蝎（一个）　土狗（一个）　地龙（二条）　雄黄（五分）　生矾　枯矾　麝香（各二分半）　研末，以葱白蘸药入耳中，闭口面壁坐一时，一日三次，名通神散。
由于跌仆损伤头脑，愈后耳聋者，巴豆（一粒，不去油）　斑蝥（三个）　麝香（少许）研匀，以葱涎蜂蜜，和捻如麦粒形，丝绵裹，置耳中，必响如雷鸣。不必惊惧，待二十一日，耳中脓水流出，去药即聪，名导气通瘀锭。
●耳卒鸣　蝎梢（七钱）　穿山甲（一大片，蛤粉同炒赤）　麝香（少许）　为末，麻油化蜡和。
●耳脓　黄柏（猪胆汁炒）　红花（酒炒）　等分，冰片共研吹。
白螺蛳壳（四钱）　柿叶炭　煅龙骨　石首鱼头中白石（煅，各三钱）　橄榄炭（二钱）　灯心炭（一钱）　冰片　麝香（各五分）　八味研末，时吹耳内。
大北枣（四枚，劈开，每嵌入豆大明矾一粒，煅存性）　肉桂　冰片　轻粉　麝香（各一钱）　五味共研细储，频吹极效。汪谢城曰：蛇蜕为末，频掺即愈，愈后其药末，结成一块，满塞耳孔，以指撮出可也。
●耳疮　屠肉几上垢敷之。
●耳痒　甘遂根杵汁滴之。
●耳聤　野猪脚爪（切）　千年石灰（杵）以人粪拌匀，用大蚌壳全个，装满合好，外以铁丝扎紧，黄泥封固，于炭火上煅，至青烟起，置泥地上，出火气，研细末，瓷瓶秘藏，凡耳烂流水，各药不效者，敷之立效。此耳科秘方也，用治一切外证之溃烂不已者，亦神效无比。
●鼻衄　火漆（紫针汁染绵为胭脂渣，名火漆）研极细末，时闻鼻中。
●鼻渊　漆绵（漆铺内绞漆用过者）　白鸽翅（去硬管，用两边之毛，各一两）将鸽翅卷在绵内，煅存性，每一钱加冰片七釐研匀。令病人仰卧，轻轻吹入少许，若吹稍重，恐喷嚏打去药也。每夜吹一吹，四五次愈，戒房事百日。
●鼻笋　白矾　蓬砂等分为末吹，一化水而消。
明矾（一两）　白梅肉（五钱）　麝香（三分）　篦麻仁（七粒）共研烂绵包，再用纸裹塞鼻，男左女右。
●口渴　白糖霜　乌梅肉　薄荷叶　柿霜　蓬砂等分，研细蜜丸噙之。
●口臭　前方加白檀香　白豆蔻（此二味分两减半）共研细，以枇杷叶（去毛）煎浓汁，和蜜丸，樱桃大，临卧含口中。
●脱颏　生南星末姜汁调涂两耳前牙⿰骨穴处
●牙疼　龙骨　生黄柏　生黄芩（各五钱）　生栀子仁（三钱）　以后三味，铜锅内熬出汁去渣，煮龙骨干研末，再用铅粉五钱、麝香三分并龙骨末研细粉，放碗内，加黄蜡一两，坐滚水内顿化拌匀，以连四纸铺火炉盖上，将药刷在纸上，剪为狭条，名玉带膏，卧时贴痛处即愈，次早取出，有黑色可验。
牙硝（一钱）　明矾　雄黄（各三分）　冰片（一分）　共研细，以半分擦患处，流涎自愈。
冰片　生石膏（各二分）　青黛（一分）　共研末搽。（以上治火证）　川椒　生石膏（各一钱）　荜茇（二钱）　青盐（八分）　共研细点，名椒石散。
马牙硝　蓬砂（各三钱）　明雄黄（二钱）　冰片（一分半）　麝香（五釐）共研细收储，以少许抹患处。
瓜硝珠黄散（一两，方见下卷咽喉方法）　紫雪（一钱）　飞辰砂（二钱）　杜蟾酥（五分）　冰片（三分）　共研细收储，凡风火牙痛，诸药不效者，以此掺膏药中，贴痛处颊上立愈。（以上治风火证。）橄榄炙炭研末搽。
松脂烘软塞鼻孔内，虫黏脂上，梅树上蛓蝥窠（盐泥包煅）　冰片　麝香（各四分）　牛黄（二分）　紫雪（二钱）　蟾酥丸（二十粒）　共研细，掺膏药中，贴之。（以上治虫痛。）
●牙疳　石菖蒲根磨，凉水常漱浣。
●牙宣　元明粉研掺。
五倍子烧炭擦。
炒蒲黄研搽。
●重舌木舌　白直殭蚕为末吹之。吐痰愈。
辰砂（七钱）　雄黄（一钱五分）　蓬砂（三钱）　研末，鲜薄荷汁调敷，兼治发颐，名朱黄散。
●舌出不收　巴豆仁（一粒，杵碎）　绵包塞鼻孔内。
●舌咬伤出血不止　黄麻皮烧存性，研敷。
●舌尖咬去　蟹壳烧存性，研极细掺，渐长完全。
●咽肿龈烂　朴硝（三钱）　蓬砂（二钱）　朱砂（一钱五分）　乳香　没药（皆去油，各三分）　共研吹搽，名小灵丹。
●误吞竹丝　银杏肉（去衣）生嚼十二枚，咽汁自消。
●钱卡咽喉　生大蒜塞鼻中，自然吐出，如已下咽，用面筋置新瓦上，煅作炭研细，开水调温服，从大便下。倘未下咽，服此亦从口出也。

风痹脚气转筋鹤膝第十二  ***************************
●风痹痛　由风寒湿踞于经络，以致手足麻木，屈伸不利，筋骨疼痛，畏风怕冷也　鱼胶（四两）　姜汁秘熬膏摊布贴。
老生姜　凤仙子　川椒　共捣，拌菜油擦之。
汾酒放烈日下晒熬，以手蘸摩患处，旬日一作，三五次愈，三伏时尤效。虽积年锢疾，诸药不应者，可刈病根。凤仙子煎汤频洗。
独蒜汁　韭汁　艾汁　姜汁　葱汁（各四两）　滴花烧酒（二十两）　同煎滚，入麻油（四两），熬至汁枯滤清，用丹收成，加入冰片、乳香摊贴患处，兼治箭风极效，名捉虎膏。
五茄皮　防己　独活　木瓜（炒）　川芎　天麻（酒炒）　秦艽　淡附子　桂枝　防风（各一两）　黄耆　当归　制半夏（各二两）　红花（二两二钱）　生地（酒炒，四两）　豨莶（酒蒸，三两）　甘草　白芥子（各六钱）　十八味为细末，炼蜜打丸，每重二钱，空心酒化一丸服。
川乌　故纸　乾姜　淡附子（各一两）　草乌　官桂　川椒　樟脑　香附　杜仲　木香　乳香　大茴　南星　防风　川芎　安息香　半夏　大黄　桃仁　当归（各五钱）　丁香　芸香（各四钱）　沉香　檀香　硫黄　冰片　甘松　山奈　雄黄　没药　艾叶　羌活　白芥子（各三钱）　麝香（二钱）　三十五味研细，用苏合油或丁香油，或麻油拌匀，打热收藏。用时先将手搓热，以药摩患处，俟皮肤香透，将药放开，但以手按皮肤，徐徐摩擦，此药一两，可用十馀次。专治风寒湿邪，踞于经络，凡筋骨疼痛，四肢拘挛、麻木，腰膝畏寒等证，皆病在躯壳，服药不能速效，宜以此药摩之最妙；兼治男妇寒疝攻痛，寒湿腹痛、肠鸣，阴寒霍乱转筋，及寒湿凝滞，而结成肿毒者皆效。
按风寒湿三气为痹，俗呼风气痛是也。治法总以辛温通逐为事，但经热则痿，络热则痹，是痹证亦有属热者。且六气都从火化，若其人体质多火，或素嗜膏粱，总受风湿，易于化热，临证时，必察其有无苔黄口渴小便短赤之兼证，始可治如上法。否则当从虚劳门，清金养血丹之例矣。痹证属热者，陈海蜇（漂净，四两）　凫茈（即荸荠，二两，劈开）煎至蜇化为度，频服，外以朴硝泡汤，乘热熏洗，或盐卤煎热，淋洗亦妙。
●脚气　冬瓜皮（三两）　葱（一两）　煎汤频洗。
鲜鱼骨炙研末，菜油调涂。
凤仙花叶根，同紫苏叶煎汤频洗。
海桐皮　防己　片姜黄　蚕砂（各三钱）　苍术（一钱）　煎汤熏洗，日三四次。朴硝煎浓汁汤，淋洗，日数次，勿间断，可除根不发。或每日以盐卤煎热淋洗亦妙。
一味黄柏酒炒焦研末，蚕砂汤为丸，绿豆大，每晨后，盐汤服三钱，久服自痊。
金银花为末，酒调服，再用金银花、猫儿眼草、露蜂房等分，煎汤洗足，冲心者可愈。
●转筋　滴花烧酒一碗，汤热入斑蝥末搅匀，乘热熨患处，并须数人更迭，蘸酒于转筋处拍之，冷则更易，直至小便通，转筋自止。若仅用烧酒，则力缓矣。
●鹤膝　无名异　地骨皮（各一钱）　麝香（三分）　没药　乳香（各去油三钱）　共研。以车前子打汁入黄酒和涂患处，三日即痊，名异香散。

前阴病第十三  ***************************
●遗溺　雄鸡翅毛，煅存性研，酒调二分半服，日三。
龙骨（另研，三两）　透灵朱砂（水飞过，二两）　诃子肉　砂仁（各一两）　共研末，糯米糊丸，梧子大，每三钱淡盐汤下。
●不禁　麦秆穗（三十个）　龙眼肉（三十枚）　煎服。
●遗精　卧时以袜带扣左曲膝头，须不紧不松，永无梦遗。
●赤白浊　寒食插檐柳，煎汤代茶。
琥珀（三钱）　木通（一钱）　萆薢　象牙屑（酒炒，各三两）　滑石（飞，四两）　海金沙　萹蓄（各二两）　槐米　甘草梢　黄柏（盐水炒）　瞿麦（各一两）　十一味研末，每二钱，淡竹叶汤调服。治膀胱经热，毒火癃闭，结痂发肿，马口腐烂之证。
粉萆薢　荷叶蒂　槐米　黄柏（盐水炒，各三两）　海金砂（二两五钱）　象牙屑（酒炒）　萹蓄（各二两）　滑石（飞，一两五钱）　甘草梢　赤苓（各一两）十味为末，用车前子五两煎汤法丸，梧子大，每三钱，土茯苓汤送下，开水亦可。治肾家经火，败精阻窍，内热溺艰，结痂淋浊等证，名通府保精丸。
●溺血　川黄柏（二两六钱，木）　知母（一两四钱，水）　破故纸（二两八钱，火）　胡桃肉（一两二钱，金）　砂仁（五钱，土）　共研蜜丸，空心盐汤下，三五十丸，名太极丸。
●血淋　芭蕉根　旱莲草　车前子　水煎服。
●小水不通　麻骨一两浓煎服。
●阴袭　（肾囊坚硬，小水不通，属寒证）　胡椒（二钱）　研末，盛碗内，以鸡子清二枚调匀，即将肾囊置碗中，将碗捧住，初未觉暖，已而渐热，则坚痛渐消，至热不可耐，然后去之，愈不再发。
紫苏　艾叶（各一两）　防风（五钱）　三味煎滚，倾脚盆内，四面围紧熏之，候温洗之。重者两次可消。
吴萸（半斤，一分酒浸，一分醋浸，一分童便浸，一分白汤浸，并焙乾）　泽泻（二两）　共研，酒面糊丸，黍米大，空心下三五十丸，名夺命丹。
延胡　川楝　全蝎（炙）　小茴　等分末之。名一捏金散，此二方兼治奔豚寒疝。
●疝　橘核炒去衣为末，每晨酒送一二钱，初起服之，不成锢疾。
●阴囊扯落　睾丸悬挂未断，痛苦难熬，须慢慢拓上，多取壁钱（即蟢子窠）敷贴伤处。囊可如故。

后阴病第十四  ***************************
●暴泻不止　车前子（炒，四五钱）　末之，米饮下。官桂　厚朴等分为末，姜汁丸，如豆大，安脐中，膏药封之。
●久泻　五倍子（五钱）为末，醋熬成膏，布摊贴脐间。
●寒泻　丁香（四分）　肉桂（二分）　二味研末打丸，如豆大，安脐内，以膏药贴之。治阳虚气弱，腹痛肠鸣。畏寒泄泻之证。
●胀泻　白术（炒，八两）　陈皮　厚朴（各四两八钱）　枳壳（一两六钱）　炙甘草（二两四钱）　制半夏（一两二钱）　神麴（炒焦）　木香（各五钱）　八味为末，每一二钱空心开水调下，名调中散，治脾弱胃滞，泄泻不飢，腹满痞积等证。
●泻痢　土木鳖（半个）　母丁香（四粒）　麝香（分半）共研细，唾津丸，如芡子大，以一丸安脐中，封以膏药。凡小儿不能服药者，用外治法最妙。
●赤白痢　木香（四两）　苦参（六两，酒炒）共研，以甘草一斤，熬稀膏，丸如梧子大。每二三钱，陈米汤下，名香参丸。
糖霜　细茶　绿豆　胡桃肉（各三钱）　煎，连汤并桃豆食之，重者三服必愈。
生大黄　制大黄（各二两）　乌药　槟榔　苍术（各四两）　羌活（八两）　杏仁（百粒，去尽油）　七味研细，每服六分，小儿减半，陈米汤调下，治实痢如神。
大黄（侧柏叶拌蒸三次）　枳实（炒，各三两）　南楂炭（三两五钱）　厚朴（硝水制）　地榆荚　神麴（炒焦，各二两）　黄芩（二两五钱）　乌药　槟榔（各一两）　莱菔子（炒，一两五钱）　甘草（五钱）　川连（三钱）　十二味为末，每一钱六分，稻根鬚（五钱）　煎汤，或开水调下，治时邪毒痢，瓜果食积，腹痛后重，五色并见诸证。
生苍术　生厚朴　炙甘草　炙鸡金　砂仁壳　炒橘皮　丁香柄等分研末，陈米汤调服三钱，小儿减半，名玉屑丹，治瓜果过度，致痢久不愈，及便血年久无火证者皆极效，或作丸服亦可。
●鱼脑痢　陈台鲞头煎汤服。
●噤口痢　芭蕉　嫩心，入麝香揉软，塞鼻孔。
芥菜子半合，陈醋浸擂碎，摊油纸上，阔五寸许，贴脐上，以帕系定，渐觉收痛，忍过方去，徐以白粥食之。木鳖子末和面作饼，贴脐间。
铁器烧赤，淬醋中，令吸其气。
田螺一个，或水蛙一只，连肠杵烂亦可，并加入麝香少许，罨脐间，引邪热下行，即思食。
●久痢　柿饼一枚，入白矾一块，煅存性研，黄酒下，三服愈。
●酒伤血痢　老丝瓜络，炙研末酒下。
●血痢日久　木耳炙研末，姜汁和醋调服。
海蜇（漂淡）芦菔醋拌频食。
小蟹七只，菜油沸枯淡食，或酒送。兼治便血。
●休息痢　醋炙豆腐频食。
梅叶三十片（洗净）水煎代茶。
●肠红　生地炭（三两）　黄芩炭　南楂炭　粟壳炭　棉花仁炭　槐米炭　柿饼炭　地榆炭（各二两）　莲房炭（一两五钱）　百草霜　黑驴皮胶（蛤粉炒，各一两）　艾绒炭（一钱）　炙黑甘草　炮姜炭（各六钱）　枳壳炭　白芍炭（各一两二钱）十六味研细，每一钱，用参三七，或红枣或稻根鬚煎汤调服。治痔血肠红，便血久治不瘳，面黄皮肿等证。或加胡桃壳炭、瓜子壳炭（各三两）名罗汉散。
●便血　乾柿（二枚，煅存性研）　大蒜（二枚，蒸九次）同杵丸，梧子大，香菜送二十丸，日二以愈为度，永绝病根，且无所患。
●脱肛　蝉蜕研末，菜油和敷。
砂仁　黄连　木贼等分为末，米饮下。
小儿脱肛，及大人之不因热陷，而因于气虚者，用不落水猪腰子一个，破一缺如荷包形，入以升麻，涩纸厚包煨熟，去升麻，但吃腰子，药性到，以温水洗肛自收。

外科第十五  ***************************
●肿毒初起　杏仁不拘甜苦，剖分两瓣，择边稜齐全者数枚，涂以溏鸡屎，加麝香些须。罨患处，即吸住不脱，移时毒聚，则杏仁迸起，再换杏仁如前罨之。候毒渐减，至一触即脱而止，毒尽自愈。
明矾（五钱）　研碎放瓷盘内，入水化开，浸粗草纸一张，盖疮上，干则易，十馀张而消。
白芨为细末，温水搅之，澄清去水，绵纸摊贴，名水澄膏。
葱白杵烂，蜜和围之自消。
玉精炭（即蜒蚰，煅存性）　生大黄（各四两）　五倍子　白芨（各三两）　生半夏　白蔹（各二两）　百草霜　矾红　生南星　陈小粉（炒）　草乌（各一两）　熊胆（一钱）　共研末，以广胶（化烊）　鲜芙蓉叶（绞汁）　醋量和捣成锭丸，热毒痈疡，发于阳分，盘硬疼肿色赤者，醋磨浓涂四围，使其不大，最为要旨。名束毒围。
五倍子（炒黑）　陈小粉（炒黄黑，各五斤）　龟板（煅）　白芨　白蔹　朴硝　榆树皮（各十二两）　白芷梢　大黄　南星　黄柏　半夏（各八两）　黄连　牙皂　蓖麻子（各四两）　共研醋调，砂锅内慢火熬成膏，拔去火气。临用加醋蜜猪胆汁三味，和匀围之。中留一孔，绵纸贴之，纸干以抿子刷上。凡一切痈疽发背，便毒吹乳横痃，及风湿疼痛，小儿热毒火丹，无名肿毒，初起即散，已成即生头出脓，定痛散毒。
凤仙子　大黄　五倍子（各十两）　共研细，配以朴硝（一两五钱）　小粉（三年陈者，十二两）　入锅同炒，至黄黑收起，用时以米醋调围，名全箍膏。明矾研细，擂饭为丸，绿豆大，好酒送下，尽醉汗出即愈。凡恶毒疮疡初起，并宜亟服。
牛黄　狗宝　血竭　乳香（炙）　没药（炙）　飞辰砂　蓬砂　葶苈　飞雄黄（各二钱）　真珠　沉香　冰片（各一钱）　琥珀（六分）　十三味研细，以熊胆（六分）　人乳化为丸，每重一分，金箔为衣，每服一丸，陈酒调下。重者二三丸，治内外一切痈疽疔毒，能护心止痛，消毒化脓，在外者，可使表散，在内者，可使便泄，真外科之圣药也。名灵宝香红丸。汪曰：此定痛神方，每服一丸，可一周时不痛，亦称狗宝丸。
生大黄　天竹黄　乳香（炙）　没药（炙）　阿魏（炒）　血竭　三七　儿茶（各二两）　雄黄　牛黄　冰片　麝香（各二钱五分）　十二味研细，用藤黄（二两，乌羊血或子羊血不见水者，拌晒五次，再以山羊血拌，水乾为度）　化烊杵丸，如干加蜜，每重三分，陈酒化服一丸。治一切痈疽发背，疔毒肺痈，及血积虫蛊，恶蛇狾犬毒虫诸伤，并跌打筋断，骨折刀箭杖伤，瘀阻发晕，内服外涂皆妙。服后忌油腻发物，名黎洞丸。
明矾（一两）　象牙屑　乳香（炙，各三钱）　血竭　雄黄　辰砂　琥珀（各二钱）　没药（炙，一钱五分）　牛黄　冰片（各五分）　十味研极细，每药末一两，配黄蜡五钱，加麻油少许烊化，丸如黍米大，每服三五分，陈酒下，能护心消毒，名三黄八宝丹。
真珠　牛黄　乳香（炙）　没药（炙）　飞辰砂　蓬砂　葶苈（炒）　雄黄（各一钱）　血竭　沉香　冰片（各五分）　熊胆　麝香（各三分）　十三味研极细，人乳丸，每重一分，银箔为衣，名珠黄紫香丸，可代灵宝香红丸之用。汪曰：定痛与灵宝香红丸同。
陈茶叶　炙甲片　当归　绵茵陈　儿茶（各五钱）　五味，水酒各半煎。上身加川芎，下身加牛膝。温服。治一切肿毒，睡一寣即消。名一寣全消散。
西牛黄　梅片（各四钱）　熊胆　蓬砂　蟾酥　乳香（去油，各五钱）　当门子　血珀　真珠（各六钱）　劈砂　腰黄（各一两二钱）　千金霜　山慈菇　文蛤（各一两三钱）　红芽大戟（一两六钱）　十五味，各研极细，烧酒量化，蟾酥杵丸，每重四分，治无名肿毒，一切疔疽皆效，及疔毒走黄，垂危可救，名梅花点舌丹。
●无名肿毒　鹅毛一把，铜锅炒焦研，豆腐衣包一钱，酒吞下，内消极效。
芙蓉叶、赤小豆共捣末，鸡子清和涂。
青黛　黄柏（各一两）　藤黄（五钱）　共研，醋和涂，名一笔消。
●肿毒痛极　山药（一两）　大黄　白糖霜（各四钱）　研细敷。
●焮肿木硬　乳香　蟾酥（各一钱）　研匀，人乳和如泥，瓷盒收藏，用时以津调些少，贴肿处，膏药贴之即消，即发亦轻。
●痈疡属阳　白芨　姜黄　铜绿　南星　甲片（土炒）　樟脑（各四钱）　轻粉　胆矾（各三钱）　青黛（漂）　梅片　当门子（各二钱）　择吉日静室诚制。先将各药研细，再研匀，瓷瓶密收，勿使泄气。一切阳分肿毒初起，照所患脚地大小，糁膏药贴之，数日即消，名阳毒内消膏。
●疽毒属阴　樟脑（四钱）　轻粉　川乌　甲片（土炒）　阿魏（瓦上炙去油）　腰黄（各三钱）　乳香　没药（皆去油）　牙皂　当门子（各二钱）　良姜　丁香　白胡椒　肉桂（各一钱）　吉日静室诚制，先各药研细，再研匀，瓷瓶密收，勿使泄气，一切阴分疽毒初起，如对口发背，瘰疬乳癣便毒之不红肿焮热者，照脚地之大小，掺。膏贴之。如患处已有脓亦可贴，名阴毒内消膏。
●痈疡初破　西瓜硝（一两）　雄黄　石膏（煅，各六钱）　地榆（炒）　蓬砂（各五钱）　藜芦（炒）　乌梅肉（炒炭，各三钱）　殭蚕（炒，二钱）　冰片　牛黄（各一钱）　十味研粉收储，凡外疡初破，毒未化者，四围以围药围之。将此药用麻油调涂疮孔，外以提脓化毒膏贴之，早晚一换。此拔毒之圣药也？名瓜硝拔毒丹。
●提脓化毒　象皮　穿山甲（各六两）　男发（洗）　桃枝（切）　柳枝（切）　桑枝（切）　槐枝（切，各四两）　生山栀（六百枚，杵）　八味，用麻油（十斤）浸（春五日，夏三日，秋七日，冬一旬）煎至枯，滤去渣，熬至滴水成珠，以炒丹铅收之。待少温，入后三味，净硇砂（四两）　血竭（二两）　儿茶（一两二钱）　均研细，搅入成膏收储，专治一切外疡，毒未尽者。照疮形大小，摊贴，一日二次甚效，名提脓化毒膏。凡油一斤，收丹七两为老膏，四两为软膏。此方若加入收口药熬之，可治一切疮口不合之证。
●诸疔　先寻脊骨上，有紫黄色瘰点，用银针挑破出血。其毒即泄。
细看腿弯间。即委中穴。有紫黑筋，用银针刺出血即愈。
雄黄（研，一钱）　乌梅肉（三枚，杵烂）　蜒蚰（二条）　共捣烂涂之，根即拔出。
初起饮真麻油一碗，虽毒重无性命之虞。（并治血疔血出不止）再用肥皂杵烂，和沙糖调匀围之。
大斑蝥（去翅软米制，六钱）　全蝎（炙，三枚）　血竭（二钱）　没药（炙）　乳香（炙，各一钱）　冰片　麝香（各六分）　元参（四钱，泥固煨去泥用）　八味。于端午午时，制研收藏，掺膏药上贴之，拔疔最妙。
生南星　生半夏　五倍子　慈石（煅）　陈小粉（炒，各一两）　明矾　生军（各二两）　东丹（六钱）　铁锈　瓷粉（各五钱）　雄黄　蟾酥（焙，各四钱）　熊胆（二钱）　山白煤（一两四钱）　共为末，猪胆汁打锭。专治疔疮初起，根脚不收，坚硬发麻，用醋磨涂四围。名疔围。
活鲫鱼（一尾）　杵烂。入研细辰砂拌匀围之，渐围渐小，其疔自拔。治面疔屡效。
辰砂（二分八釐）　蜈蚣头（炙）　雄黄（各二分四釐）　轻粉（制）　白丁香　蓬砂　蟾酥（各一分四釐）　乳香（一分）　麝香（四釐）　金顶砒（七釐或以铁锈代之）　十味研细，用烧酒蟾酥和丸，或扁或尖均可，即古方立马回疔法，以之拔疔甚妙，目前用以代刀亦佳。
●鱼脐疔　疮头黑破出黄水　蛇蜕一条，烧存性研，鸡子调涂之。
韭菜　丝瓜叶　连须葱白　同杵烂取汁，热酒和服。病在左手，渣贴右腋下，病在右手，渣贴左腋下，病在左脚，渣贴右胯，病在右脚，渣贴左胯，在中贴心脐，以绵缚定，候肉下红浅处，皆白则散矣。须令人抱住，恐其颠倒，则难救矣。
●水疔痛极　白梅肉　荔枝肉　共捣贴易数次愈。
●暑疡　生芋片贴之。
●诸恶疮　白蜜搽。
●诸疮臭烂　白矾　雄黄等分煎洗。
●诸疮不敛　先以槐枝葱白汤洗净，复以瓦松阴乾研掺，三黄制甘石（五两）　白螺壳（煅飞三两）　白蜡（一两五钱）　葱制轻粉（六钱）　人参　牛黄（各二钱）　真珠（一钱五分）　冰片（一钱）　八味研极细，无声为度。治一切大小痈疽，流毒已多，久不收口，用麻油调涂疮孔，外以象皮膏盖。如眼细而深者，将绵纸合线蘸此药，插入亦妙。若方中加凤凰衣更佳。
血竭（三钱）　乳香（炙）　没药（炙）　赤石脂　雄黄（各一钱五分）　轻粉（制，一钱）　冰片　麝香（各一分）　八味研细。以无声为度。
制甘石　煨石膏　赤石脂（煅，各三两）　大蚌壳（煅去黑衣）　陈年吐丝渣（煅）　儿茶（各一两）　血竭（三钱）　冰片（二钱五分）　研如前。上二方，皆主生肌长肉，平口收功，均极神效。以上三方，并有八宝丹之名，审宜择用可也。余如人指甲、人脚皮、三七、龙骨之类，亦可随证加入。
●诸疮出血　灯心炭　百草霜　黄牛矢（煅炭，各三钱）　花蕊石（煅）　龙骨（煅）　参三七（各六钱）　琥珀（一钱五分）　陈墨　川连（各一钱）　儿茶（五分）　十味研细，以无声为度，治一切疮口出血不止，以绵絮蘸而按之。
●恶疮淫火恶肉朽骨　枯白矾（一两）　枯绿矾　雄黄　乳香　远志肉　胭脂（各一钱）　研细。蜜水或麻油和敷。名消蚀散。
●恶疮年深不敛　白芷（一两）　川芎（二两）　白芍（三两）　轻粉（三钱）　研掺疮。口深者紝之。名搜脓散。
●恶疮去毒生肌　滑石（一两）　铜绿（五钱）　轻粉（二钱）　冰片　麝香（各三分）　粉霜（二分半）　研匀，紝疮口，以膏封之。名翠霞散。
●疮疡毒尽　白芨　白蔹　黄柏　黄连　黄丹（洗净炒）　乳香（另研）　麝香等分，研末掺疮口，二三日，即生肌平满。名桃花散。
●诸漏　或一处，或周身不等，并治诸疮年久不愈　人牙　油头发　雄鸡䏶胵等分，煅存性研，加麝香轻粉少许，麻油和敷。
象牙屑（八钱）　蝟皮（一张）　带子大蜂窠（二个，同蝟皮新砂锅内焙黄色）　明雄黄（七钱）　朱砂（六钱）　瓜儿血竭　白矾（各五钱）　儿茶（去油净，四钱）　乳香（去尽油）　没药（去尽油，各三钱）　共研细，熔黄蜡丸，梧子大，每二十四丸，槐花煎汤，和黄酒空心下。忌醋荤腥恼怒，名甘露丸，兼治瘀停脘痛。
鹅毛管，火上炙存性，同鹿角研细，敷孔内，以膏盖贴。
水银（三钱）　雄黄（一两）　以烧酒二斤，渐煮渐添，酒尽为度，研细末，取大蟾蜍一只（去肠留肝肺）　将药末纳入缝好，另用银硝　明矾（各一两）　入阳城灌。加水半茶锺，放火上熬干，于底取起，置地上，入蟾于内，升文火二枝，中火一枝，武火一枝候足，开看刮下灵药，以杜蟾酥丸如芥子大，凡管以一丸放管口、外盖膏药，力能至底，虽弯曲必达，软管自化，老管自退，七日见效。如不全退，再一丸，无不除根，名金蟾化管丸。
●霉疮　以艾火灸先起第一疮五壮，每日空心服麻油一杯，其疮自愈，永不结毒，最妙简效方也。
龟甲（酒炙，四两）　石决明（童便煅，二两）　朱砂　甘草（各四钱）　四味研细，用土茯苓（四两）　煎汤泛丸，梧子大，每二钱空心土茯苓汤下，治霉疮结毒，疮形腐烂，筋骨疼痛，遍体发疮等证，名珠龟丸。
●疠风　遍身肿烂，眉发堕落者是，与霉疮同为淫毒之气所酿也　大蟾酴（一只）　泥裹煨熟去泥。以大碗盛之，小碗盖好。入热酒半碗，隔水煮一刻，尽吸之，取汗为度。
煨大黄　皂角刺（各一两）　为末，每三钱空心酒下，泻恶物如鱼脑，未泻再服。所下之虫，如乱发然，待虫尽止服。
豨莶（六两）　生地（四两）　羌活（三两）　当归（二两）　天麻（煨，一两二钱）　块红花　防己　防风　木瓜（酒炒）　白蒺藜（炒去刺，一两）　蛇蜕（酒洗）　蝉衣（酒洗）　甘草（各五钱）　十三味为末，另用豨莶（三两）　煎汤泛丸，绿豆大，每三钱临卧开水下，凡蛇皮癞，紫云风，皆其类也。
●脓窠疮　旧倾银罐子研粉，麻油和涂。
最旧龌龊鞋（一双）　最旧用久丝绵絮筋俱烧成灰，候冷，再用大枫子肉为末，合成一处，菜油调敷，两日必愈。如未能干燥，即以二物之灰掺之甚效。
门档上尘　黄丹　松香　胡椒炭　生大黄　生白芷　蚕豆壳炭　煨石羔　枯矾枣（红枣明矾同煅至炭，研末也）　九味等分研末掺，乾者麻油调搽。
厨房倒挂尘（三钱，煅伏地气）　松香　茴香　花椒　硫黄（煅）　乾蟾　枯矾　苍术　白芷　朱砂（各一钱）　共研细，以鸡卵一个，挖一小孔，灌药于内，纸封固，幽火中煨熟，轻去壳存衣。另用生猪脂，和药蛋捣烂，葛布包之，时擦患处。
松香（一两）　雄黄（一钱）　共研，竹纸卷条，菜油浸一宿，灯上烧之，取滴下油频搽。先以车前草浓煎洗净，并治肥疮。
煨石膏（二两）　寒水石　炙乳香（各五钱）　胆柏（一两）　（胆柏未详）四味研末，凡脓窠疥疮，延久不愈，以致身热恶食，惊搐不安，先用甘草木瓜煎汤洗净，后以此药麻油和涂患处。能润肌化毒，拓脓杀虫止痒，内须服紫霞丹四五分，灯心汤下。
●疥疮　真老松香（四两）　葱汁（一饭碗）　入瓷锅内熬烊，煎至滴地即凝，加东丹（一两）　调匀，候冷研末，麻油调搽。
风化石灰，和醋浆调涂，随手而减，或以石灰汁淋洗。
枯矾　滑石（各五钱）　硫黄（二钱）　共研末，猪油调搽。
生矾（三钱）　硫黄　蛇床　樟脑（各二钱）　共研，鸡子清调和，再加熬熟菜油搅匀，饭上蒸过敷。久不愈者，金蛇蜕烧存性研，猪油调搽。
鲜首乌（一两）　川萆薢（五钱）　每日煎服，匝月必愈。
大枫子肉（五钱）　桕烛油　川连（各三钱）　明矾（一钱五分）　川椒（一钱）　水银（五分）　六味共研，至水银不见星，加猪油调相得。绢包擦疥疮痛痒效。
●癣　白矾炒极干为末，猪油和涂。
初起以海螵蛸一块，时常擦之。
白芨（二钱）　土槿皮（八分）　二味研末，少加白糖霜，百滚水搅如糊，用棉纸摊贴阴癣效。
●烂癣　臭硫黄　生大黄　土茯苓（等分）　明雄黄（减半）　明矾（再减半）　共研，裹草纸内捲成筒，用桐油浸透，灯上烧之，瓷盘接取其油，候冷，以鹅翎蘸涂，一二次即效。
●瘤　竹刺拨开瘤上薄皮，不必见血，研铜绿置其上，膏药封之。以上通治一身诸证，以下上中下三部证。
●秃疮　紫苏以麻油熬成膏。涂之。
生羊肉切大厚片，如常炙熟，乘热遍贴，俟虫出著羊肉上。若不尽，再作取尽，以盐汤沐之，再用雄黄末和猪胆汁涂之。
黄豆炒黄研末，菜油和涂。
黄柏　血丹　胆矾　烟胶等分，研麻油调匀，剃头后，敷之三四次愈，疮湿者乾掺亦可。兼治耳内脓水等患，名四平散。
榆皮为末，米醋调敷。
吴萸研细。以陈蜡烛油烘烊调厚。剃头后，擦敷数次愈，愈后忌食海鲜一年，犯者必发。
●蟮⿸疒贡头　照其肿之大小，用枳壳半个（去瓤）以生飞面调糊，涂在枳壳沿上，如道冠样，戴在毒上，其毒水自能钓出。候其脱下，肿处自小，再用小些枳壳半个，如前涂覆，水渐钓干，俟其自脱，不过六七日，肿平而发茸矣。此证在顶心肿起，先白后红，如不治愈，⿸疒贡愈多，旁添小者，如百乌朝王一般，既在顶心，不能开刀，即溃脓亦不净，惟此方简效无比。
●肥疮　黄牛皮烧存性研，菜油调搽。
松香　明矾（各二钱）　花椒（四钱）　东丹（一钱）　加猪网油，共杵烂，卷在五寸真青细布内，在火上熏出油，以碗接之。去火气，涂患处效，加轻粉一钱效更速。
皂荚烧灰，菜油调敷。
●蒲桃疮　黄柏（一两）　乳香（二钱五分）　研细，槐花煎浓汁调涂。
●面疮　黄连　黄柏（炙）　胡粉（炒）　等分研。猪油调涂。
●肺风疮　黑脂麻（去皮）　红莲子（水浸软去衣不去心）　每早食之。
●鬓疽　陈石灰、葱白同捣敷。
龟板煅研，桐油和敷。
●腮肿　大黄末和葱汁，调匀围之。
●上疳　（喉疳、牙疳、口疮之类）　轻粉（三分）　冰片（二分）　雄黄（二釐半）　朱砂（七釐）共研细，先以薄荷汤漱口，吹入或敷。
生大黄（三钱）　绿豆粉（二钱，炒）　丁香（十粒）　研匀，开水调涂两足心。
●颈疬　旧明角灯，煅存性研，菜油调涂。
制甘遂　红芽大戟（各二两）　白芥子（八钱）　麻黄（四钱）　生南星　姜制半夏　殭蚕　藤黄　朴硝（各一两六钱）　以麻油一斤，先入甘遂、南星、半夏熬枯捞出，次下大戟，三下麻黄、殭蚕，四下芥子，五下藤黄，逐次熬枯捞出。六下朴硝，熬至下爆，用绢将油沥净，再下锅熬滚。徐投入炒透东丹，搅匀丹之多少，以膏之老软酌用。夏宜稍老，冬宜稍软膏成，乘热倾冷水盆内，扯拔数十次，以去火毒，即可摊贴，宜厚勿薄，名消核膏。吾乡许君辛水方也，兼治乳核流注，及各种结核，甚著奇效。许君附其方于《重订外科正宗》，余与参校，蒋君寅昉慨付枣梨，甫刻竣，即遭兵火。许君又云：膏之老软，各有所宜，凡溃疡诸证，膏勿太软，总以贴之即黏，揭之易落为度；摊勿过厚，软而过厚，则揭时非带脱皮肉，即黏住皮肉。凡热疖本可无瘢，而或生妒肉或如蟢镜者。非黏伤其肉，即膏粱不忌也。独消核膏，宜少软，但令贴时勿烊塌而已，摊须极厚，盖此膏本以代敷药，软而厚，则药气浓郁，而能深入，又其皮肉如常，无虑带脱而黏住可洗也。即煎膏亦有法度，药物坚脆不齐，若一同投入，则脆者先枯，坚者实未熬透，虽铢两较重，而味终未出也。推之诸膏，皆须准此，余按颈疬结核诸证，无非痰患，故许君以控涎丹为君，而加行气散结为佐，宜乎施之辄效也。
田中蚂蝗，杵烂围之即散。
雄猪胆约百个取汁，入夏枯花（三两）　锅内。同熬去渣，收至滴水成珠，加入沉香末（三钱）　砒霜（三分）　和匀，收入瓷罐内，摊贴患处，已溃者涂四围。
大[魚脊]鱼二尾破净，入独核肥皂十馀枚，以瓦两张合好，两头泥封之。火煅至青烟起为度，取出研细，每早醇酒调服三四钱。忌煎炒姜椒发物，愈后终身忌食[魚脊]鱼、栗子。
夏枯草末六钱，甘草末一钱，研匀，每二钱茶清下。
生山药一块，蓖麻子三粒各去皮，研匀摊贴。
草本白玉簪花软叶，以米醋浸一宿，饭锅上蒸熟，扯如膏贴之。
蛤壳（煅，四两）　元参（三两）　象牙屑　黄耆　土贝　昆布（各二两）　海藻　制半夏（各一两五钱）　制西洋参　炙草　川贝（各一两）十一味研末，夏枯草（四两）　忍冬藤（五两）　煎浓汤泛丸，绿豆大，每二三钱，空心开水服。治虚痰滞络，结为瘰疬，不论已破未破，此方最良。
丹雄鸡全骨一副（生取）　千里奔（即驴马骡修下蹄甲也，五钱）　紫降香（五两）　当归　生甘草（各一钱）　槐树枝（三十寸）　先以鸡骨。入麻油锅内微火煎枯，入后药，亦用微火煎枯去渣。二油一丹，收成膏，浸冷水中，拔去火气，不论已破未破，量大小贴之。以愈为度，兼治乳岩亦效。
蓖麻仁（二百粒杵）　番木鳖　生半夏　生大黄　牙皂（各四两）　斑蝥（一百个）　巴豆仁（五十粒杵）　穿山甲（二两）　甘遂（一两）　九味，用麻油（二斤）浸。（冬半月，夏五日，春秋一旬）　熬至药枯去渣。再熬至滴水成珠，以炒铅丹收之，俟稍温，入后十一味，真硇砂（另研）　雄黄（各五钱）　乳香（炙）　没药（炙，各四钱）　樟脑　蓬砂　真番硇（此西藏名产，不易得，勿用亦可，不过药力较逊耳，各三钱）　蟾酥　麝香（各二钱）　阿魏　冰片（各一钱）　各研细，和匀搅入成膏收储，治痰串瘰疬诸核如神。用时摊膏贴患处，膏之中央，须剪一细眼为要，并治一切外疡，坚硬不消，空头代围药贴之，其块渐化。
野云曰：此证善窜，故俗名疬串，与流注相似，皆肝热生痰，风激入络，结而成核。毛氏主控涎丹，徐氏主大活络丹，一治实痰，一治虚痰，用者酌之。余执其两端，而用其中，每以指迷方茯苓丸，治瘰疬流注辄效，初起者应手而瘳。盖茯苓丸，原主痰流手臂。推广其义，颠痫类中诸病之属于痰入络者，余亦屡收奇绩。死方活用，在人之善悟耳。
●白蛇缠　颈上周围细白泡者是　白芨末柿漆调敷。
丝瓜藤杵汁搽，或以乾者煅研，菜油和涂。
●天泡疮　锦纹大黄，磨水频搽。
铁锈钉醋磨汁搽，并治蟢儿疮。
蚯蚓泥，或风菱壳煅存性研，井水调涂。
小麦炒黑为末，桐油和敷。
莲蓬壳煅研，并水调涂。
丝瓜叶，杵汁涂。
鲜蚕豆外壳炒黑研，麻油调敷。
●担肩　生蒜切片，较患处大些，安患处，艾灸三壮。
五倍子　糯米　鸡卵壳　石灰等分研掺，乾者菜油调搽。
●对口　鰟鮍鱼。连肠骨杵烂敷。
姜汁磨陈墨围两边，以白梅肉打烂，猪胆汁和涂疮口。
顶大肥皂一条（去子弦）　妇人篦下头垢（三钱）　生山药（三寸）同捣敷。不论初起腐烂，频敷自愈。
芭蕉根（四两）　洗净杵烂，热酒冲服，渣敷患处。
大[魚脊]鱼一尾（去鳞肠）　入瓷罐内杵烂，加头垢二三两拌匀敷上，中留一孔，以纸贴之。一二日愈。以上二方，初起即愈。
生橄榄核，瓦上炙成性，研极细，桐油调匀，鸡毛蘸刷四围，露出头，勿令药干，干即再围。
●发背　凡人中热毒，眼花头晕，口苦舌乾，心惊背热，四肢麻木，觉有红晕在背者，即用槐子（五两鲜者更佳）拣净。铜杓内炒褐色，泥地摊去火气，以好酒一碗，煎滚去渣服，出大汗即愈。未退，再服即消，已成者，三四服即减轻，渣杵烂敷患处，兼治鱼口便毒亦效。
陈石灰　东丹　铜绿等分研细，加西牛黄一分和匀，鸡子清调成膏，以旧黑伞纸摊夹，用银铁于伞纸上刺数眼，扎缚患处，如干易之。甚者三四次必愈。
海马（一对）　雄黄（三钱）　朱砂　穿山甲（炙，各一钱）　冰片　麝香（各少许）　六味研细，再入水银（一钱）研不见星收藏。凡遇危急之症，日以少许点患处，兼治疔疮。
栝蒌（五枚，取子）　乳香（枣大五枚）　各研细，沙糖熬膏。每三钱温酒下，兼治胸腹生痈。
宫粉（一两）　轻粉　银朱　雄黄　乳香（去油）　没药（去油，各二分半）　共研细听用。先将好茶叶，煎浓汤洗患处，后将豶猪腰子切开掺药五分于上，盖患处，待药如蒸，良久取去，一日一次，拔毒减痛，溃出秽脓，不可手挤。轻者二次愈，重者七八次愈，兼治对口，及一切痈疡溃烂。
当归（二两）　白芷（五钱）　甘草（一两二钱）　紫草（二钱）　麻油浸七日，然后入锅煎，至药枯，去渣再熬，至滴水成珠，下白蜡二两搅匀，再入血竭（研细，四钱）　待冷，再下轻粉（四钱）　搅匀，待成膏，盖好听用。陈久愈佳，勿轻加减，兼治对口，及一切痈疽大毒，腐去疮孔深而洞见膈膜者。用此填塞疮口，自能生肌长肉收口，乃外科圣药也。名玉红膏。
巴豆仁　白芨（切）　番木鳖（切）　川乌（切）　草乌（切，各五钱）　商陆（切片，十两）　漏芦　闹羊花　全归（切）　穿山甲（切）　元参（切）　虾蟆皮乾（须新取收干，各二两）　蓖麻仁　白蔹（切）　川大黄（切）　雄鼠矢（各三两）　苍耳子（四两）　黄牛蹄甲（敲研）　猪蹄甲（敲研，各一两）　乌羊角（一对，敲研）　[魚脊]鱼（二尾，重十二两以上者）　凡二十二味，入大广锅内，真麻油三斤八两，浸三日，熬至各药焦黑，滤渣再熬沸，入飞净血丹二十四两，以槐柳条，不住手搅，熬至滴水成珠，息火待冷，再入上肉桂心（五钱）　乳香　没药　上芸香（各去油）　上轻粉（各四钱，此五味并研细，徐徐掺入）以铜箸搅匀，待凝冷覆地上，十馀日，拔尽火毒，凡一切痈疽疔毒，皆可用以箍脓，未成即消，已成即溃，不至大患，名巴[魚脊]膏。
●肺痈　其证初起，咳嗽即两胁疼痛　元参（八两）　天冬（四两）　桔梗（二两）　炙甘草（一两）　水十碗，煎至二碗，入蒲公英、金银花（各五钱）　煎至一碗，徐徐服之。初起即消，久者亦愈。
甘草　土贝（各二两）　乳香（炙）　没药（炙）　槐米（各一两）　炙山甲（八钱）　沉香　血竭　葶苈　血馀（各六钱）　雄黄（飞，五钱）　十一味研末，水法丸如绿豆大，牛黄为衣，每一丸开水下，名内消神效丸。治一切内痈初起，未溃脓者，服之即消。
●乳痈　芙蓉花杵烂，敷上，疱起即消，如干花瓣以鸡子清，或醋调涂。凡芙蓉开时採，浸盐卤中备用，贴诸痈疡皆妙。
芙蓉根切片，醇酒煎，尽量饮即消。如掘鲜者杵汁，酒冲服，睡醒即消，其痛如失。
白蜡一钱酒化服。
蚶壳煅存性，研末，醋调涂。
芭蕉叶杵汁，生白蜜酒和服，渣敷。
●乳疖　陈半夏　连须葱白　共杵烂，绢包如指大，左患塞右鼻，右患塞左鼻。
●乳吹　用朱笔，书十一地支于本妇所戴簪上。本命属不书戴之。无论内外吹，初起极验。
象牙屑　棉花仁（炒去油）　葫芦芭　石决明（煅）　土贝母（各二两）　蒲公英　鬼馒头　橘叶　莲房（各一两五钱）　炙草　花粉　鹿角屑　麦糵（各一两）　乳香（炙，五钱）　小青皮　十五味研末，每一钱六分，橘核煎汤调下，治内外吹，乳癖乳疬皆良。
●乳癖（正名乳裂）　上川连（三分）　制甘石（二钱）　黄柏（五釐）　牛黄（三釐）　四味研细，麻油调敷。
●乳岩　大栝蒌一个（半生半炒）　酒三锺，煎一锺，食后服。
生蟹壳砂锅内焙焦为末，每日二钱酒下，勿间断，以愈为度。
橘核一两。炙存性研，分三服酒下。
甘草（水洗净，二钱）　白蜡（三钱）　酒煎去渣，服五七次效。
圆蛤壳研末，加皂荚末少许，醋煎去火气敷。
此证初起，不痛不痒，坚硬如岩，必数年始溃，溃后难愈，始觉即用活壁蟢，以针扦住，乘活用竹纸包作小球，食后白汤下，日一服，不过数日，患处即痒，如蟢行之状，坚块自消。
初起以葱白寸许，嵌入梅花点舌丹一粒，另用旋覆花三钱煎汤，和醇酒少许吞下，日服一粒，不旬而愈。
●拓盘疽　溏鸡屎涂。
●穿掌心毒　新霜叶研烂涂，忌食鹅。
●鹅掌风　银杏仁　猪[月臣]。共杵烂敷。
●手背肿　丝瓜叶，或芙蓉叶，蜜拌蒸捣敷。
●天蛇头　荔枝肉，同脂麻嚼涂。
蒲公英　苍耳草（各五钱）　醋煮频洗。
陈柿饼一个，雄黄末一钱，捣烂敷。
●代指　乌梅肉醋浸研涂。
●手指瘭疽　初生如麻，渐如桃李，肿痛出血，见骨发狂　南星　半夏　白芷　共研，菜油调搽。
●指甲根溃烂　松香　黄蜡化烊作筒，套七日愈。
●赤蛇缠　腰间发如红绳一条者，是俗名缠身龙　大麦炒焦研，菜油和敷。
陈墨磨浓，和雄黄末敷。
旧粪桶箍，煅存性研，菜油调敷。
●大小肠痈　大肠痈右足缩，小肠痈左足缩　地榆（一斤）水十碗，煎至三碗，入生甘草（二两）　金银花（一两）　煎至一碗，空心一服即消，虽久亦不须两服，但忌房事，余无所禁。按辛热炙敷，亦不可食。
冬瓜子　土贝母（各二两）　甘草（一两五钱）　黄耆　栝蒌　枳壳　殭蚕（制）　肥皂（炒，各一两）　炙甲片（五钱）　牛黄（三钱）　乳香（炙，七钱）　十一味为末，水法丸，如绿豆大，每二钱开水下，专治大小肠痈，二便下脓，名涤肠丸，兼治肺肝肾诸内痈。
老马兰头煮熟，饱啖可治诸内痈。
●鱼口　瓦松焙乾，鸡子清和涂。
五倍子以陈醋于瓦器内，熬成膏，摊布贴之。干即易，数次愈。
●便毒　鱼胶（麸炒成珠）　研末，空心好酒下，外以芭蕉根米醋磨涂。或葱白杵烂，蜜和敷立消。按二证俗虽两名，其实治法不殊，毋庸拘泥。
雄黄　乳香（各二钱）　黄柏（一钱）　共研。新汲水和涂。
●囊痈　凤凰衣　黄连　轻粉等分研，熟麻油和敷。
已溃者。用黄连、青黛等分研掺。
●茎痈　炙鳖甲研末，鸡子清和涂。
●妒精淫疮　银杏仁（七枚）　铅粉（二钱）　拌匀入铜杓内炒深黄色，除去银杏仁，以铅粉去火气。研敷，旧绸包扎。
●下疳　软儿茶研细，米泔洗净敷。
甘草（三两）　老葱（三株）　黑大豆（一合）　槐枝（一把）　水三升，煮豆熟为度，滤清汁，乘热淋洗，如冷再热，再淋洗一二时，名甘豆汤。
蜜陀僧（别研，去渣，砂锅内火炮）　白矾（各五钱）　白垩（二钱）　黄丹（淘）　乳香（各五分）　麝香（二分半）共研。先用葱白甘草槐枝煎汤，淋洗一二时，拭乾掺之。名博金散。
儿茶（钱半）　珍珠（五分）　乳香　没药（各二分）　冰片（一分）　丝线（烧存性，七分）　共研，先洗如上法，掺此药，须如钱厚，以纸裹缚，俟结痂而已，如出水再洗掺，名丁泥散。
六一散（一钱）　橄榄核（煅炭，五钱）　冰片（一分）　三味研匀，麻油调涂，名冰六散。
●痔疮　朴硝（五钱）　开水冲熏洗。
腊月取羊胆一枚，入冰片一分阴乾，用时以凉水化开涂之。
蚕茧内装满人指甲，外以胎发缠裹，煅存性研，蜜和敷。
大枣三枚（割开去核）　入铜绿合住，外以净黄土，和泥包好，煅红取起，去土研，麻油调敷。
朝东杨树上蕈。煎汤频洗。
唾调木鳖子末涂之。若以醋磨搽，能治一切痈疽。
蝟皮（四两）　猪悬蹄（二十五只）　牛角腮（三两）　乱发　败棕（各二两）　槐角（一两五钱）　苦楝根（一两二钱）　雷丸　脂麻（各一两）　锉碎瓷器内，煅存性为末，入乳香（去油，五钱）　麝香（二钱）　和匀，酒糊丸，先嚼胡桃肉一枚，温酒送三五十丸，空心食前服，三服除根，名黑玉丹。兼治肛门虫痒。
犀角尖　川连　白矾（各二钱）　三味研细，用龙眼肉（四两）杵丸，如桐子大，每一钱开水下，名龙犀丸。
●痔漏　大松树皮（老者愈佳，八两）浓煎一大碗，收至一小碗，乘热服二次即愈，兼治脱肛。
象牙屑（二斤）　研细。每晨以熟鸡子二个蘸食，或调入粥内吃亦可，服完必愈。
田鸡皮（炙炭）　血馀（煅存性）　黄明广胶（蛎粉拌炒）　等分研末，每早服二钱，管自消化。
夏枯草（八钱）　甘草节　连翘壳（各四钱）　共研。以金银花一斤，煎浓汁丸，梧子大，侵晨淡盐汤下三钱。年久者一料化尽。
当归（酒洗）　川连（酒洗）　象牙屑（各五钱）　净槐花　小川芎（酒洗）　乳香（去油，各三钱）　露蜂房（一个，微火炒）共研，以黄蜡二两熔化入药丸，梧子大，每五六十丸，空心煎漏芦汤下，至五日，漏孔内退出肉管，待二三指长，用剪剪去，再出再剪，肉管尽出，然后从内生肌而愈。蜂房以槐树上者佳，椒树次之。
不拘远年近日，脓血通肠者，用坎炁（三条，即男子脐带，瓦上焙存性）　陈棕（年久者佳，煅存性）　槐角子（肥大者，瓦上焙存性，各五钱）　象皮（四钱，醋炙）　蝟皮（醋炙）　地榆（晒乾，各三钱）　西牛黄（三分）　共研细，酥油丸，蚕子大。若难丸，加糯米糊少许，每七丸空心开水下，三日化管止痛，七日平满，血清脓净，十日除根。
黄耆　槐米（炒，各五两）　西洋参（蒸透）　胡连　苦参（蜜炙）　地榆（各一两）　炙草（二两）　蜣螂（去翅足炒，六钱）　象牙屑（酒炒）　石决明（煅，各五钱）　十味研细，用甘草（四两）　煎汤泛丸，绿豆大。每二三钱，空心开水下，专治肛痈痔漏，脏毒日久成管，脓水淋漓，时发时止之证。
人指甲（炙炭，二钱）　蜒蝣（炙炭，一两）　甘石（制，五钱）　鸡内金（炙）　蜣螂（炙）　白螺壳（各三钱）　甘草　殭蚕（炙）　蜂房（炙）　冰片（各一钱）　西牛黄（五分）十一味研细，麻油调。以绵纸合油线蘸药，打疮孔内，用象皮膏盖。一日二换，专治肛门诸漏，脓水不止，口光眼细，乍溃乍敛等证。
沉香（五钱）　伽南香　母丁香　真珠（各一钱）　四味研细，用鸦片烟膏（一钱）　杵丸。如黍米大，每五七丸，开水下。治痔漏甚良，名鸦珠丸。
●坐板疮　绿矾一把，开水冲浸洗，俟痒定坐草上待乾，数次愈。
紫背浮萍，芙蓉叶，均可煎洗。
●臁疮　水龙骨研，桐油调敷。
柿叶烧存性，同川椒研敷。
老母猪屎烧灰，桐油和涂。
鲜芦菔阴乾，一二日其皮可剥，以皮贴上，俟干再用牛蹄甲烧炭，菜油和搽。
蒜杆槐炭，菜油调涂，此治寒湿证甚效，热胜者不宜。
棉花子一碗炒脆为末，先将患处洗净，以药填满疮孔，油纸包紧，三日一换，二次即愈。
先以甘草汤洗净拭乾，用画家石青（水漂净，三钱）　加麝香（二分）　再研极细敷之。包过夜，即收水生肌。
梨叶百片，鲜猪油二两，拌叶上，入锅炒热，再以白蜡二两，研拌叶上，又用盐二两，亦拌叶上，勿令叶熟烂取起，待冷贴之。若治女人裙边疮尤妙。
川椒（一两，另研末筛净）　松香（八两，以米醋葱汁煮透）　黄丹（二两）　枯矾（二两五钱）　轻粉（七钱五分）　共研，先以猪油汤洗净，菜油调涂，或乾掺，兼治黄水疮，亦名玉红膏。
黄芽葱二十六茎，麻油二十四两。先将麻油熬熟，入葱茎，煎枯取出再入一茎，如法煎完三十六茎，滤清再煎，至滴水成珠，入炒杭粉十二两收膏，去火气摊贴。
真菜油四两，入连须葱白三枚，川椒十四粒。熬枯去渣，入黄蜡白蜡各二钱。熔化离火，俟沸定，入东丹三钱，急搅匀。倒在碗内，于阴地上去火毒，一日夜。用时先以生矾五六分，滚水泡一碗，将疮洗干洁，涂药如钱厚，油纸盖之。外加揉软粗纸添盖好，束以绢帛，每日一洗一涂，缚扎如法，数日必愈。但疮虽愈，四边必多水疱极痒，切勿爬搔，若搔破，必又成疮。故虽愈，仍将药照旧洗涂，并水疱要涂在内，如是三五日，全愈不痒矣，名二蜡膏。
猪板油（去膜）　葱白（各一两）　潮脑（五钱）　共杵烂，先用防风甘草金银花煎汤，淋洗患处，拭乾后，厚敷之，薄油纸裹好，加棉花扎紧，每日二换，勿见风，忌发物数日即愈，兼治杖疮，及跌打皮肉损伤。
年久不愈者，用乳香　没药　象皮（各五钱）　铅粉　蜜陀僧（各二两）　轻粉（四两）　俱研细，各自包开，先用真桐油一斤，滚透去沫澄清，先入蜜陀僧末搅匀取起，复入黄蜡二两白蜡五钱熔化，候油稍温，再入馀五味，搅三百馀遍，瓦器收之。用时量疮大小圆长，以绵纸摊贴。初贴时，疮中毒水流出，药变黑色，再换新者贴之。名白玉膏。
白柏油（四钱）　黄蜡　菜油（各八钱）　大枫子（去壳研五钱）　番木鳖（二钱）　黄连　黄柏（各三钱）　同煎去渣，再研入枯矾　轻粉（各三钱）　蜜陀僧（另研五分）　拌匀候凝，随疮口大小，先以浓茶洗净，做薄饼，簪刺十数小孔贴之。包束如法日易，名长肌膏，兼治年久诸烂疮。
制甘石（四两）　甘草　胆矾（各六钱）　轻粉（五钱）　冰片　麝香（各四分）　六味为细末，治新久臁疮，血风疮，以及抓伤不愈，钉鞋草履打伤等证，麻油调涂，或乾掺之。
黄蜡（二两）　生矾　铜青（各一两研）　菜油五两煎沸，入蜡化烊，离火渐入二末搅匀，作夹纸膏，治臁疮甚效。若有腐，以枯矾（六钱）　樟脑（四钱）　研末掺上，后用膏盖平薄，二日一换，热甚者。加掺熟石膏末更良。
铜青（二钱）　黄丹　白蜡（各一钱）　樟脑（八分）　冰片（五釐）　五味研末，用生猪油捣作膏，夹纸贴臁疮大妙。
巴豆（杵）　蓖麻仁（各十二两）　虾蟆（五只各冲入发一团）三味，用麻油（五斤）浸三日，再取活鲫鱼十尾入油内，同煎至枯去渣，熬至滴水成珠，待温收入铅丹四十两搅，入乳香末五钱成膏，夹油纸针孔摊贴。臁疮久不合口，一日一换，贴时先以臭梧桐煎浓汤，洗净患处，此方最奇，用之极效。
●沿皮蛀　蜜陀僧　樟脑等分，二味研末，麻油调涂。
白煤　枯矾　黄丹　烟膏等分，四味研末，桐油和敷。
●脚背疮　旧草鞋去泥，烧灰敷，乾者菜油和涂。
治烂至胫者，多年屋上旧瓦，刮取瓦屑，研细，菜油调搽。
●脚背肿块疼痛　旧麦秆凉帽水煎频洗。
盐卤频洗即愈，或冷或热，酌宜而用，兼治诸脚疾。若无病男妇，终身用之，则一生无脚患。
●脚跟擦伤或膝腿磕破久烂　野鸡脚（雌雄成对者）瓦上煅研细末，瓷瓶收之，敷上即痂。
●脚䏖（脚底红肿也）　大蒜杵烂敷一宿，即消。
痒极者，醋浸枇杷叶贴敷。
溺缸中频浸之最良，按盐卤亦可浸也。
●脚蛀　铅粉　白螺壳（各八钱）　雄黄（五钱）　象皮（酒炙）　轻粉（制）　松香（制各二钱）　甘石（制四钱）　胆蘖（二钱）　冰片（二分）　九味为末掺。
炉甘石（六钱）　象皮　龙骨（各三钱）　冰片（一钱）　轻粉（三分）　升药底（少许）　共研细掺。
乌柏叶贴之。
●冻瘃　立冬日，用蒜杆，煎浓汤浸洗，每年用之，永无此患，并不畏冷。患于手者，亦可预洗，以杜绝也。太和张逊侯司马敷。
●脚上冷疔（初起紫疱，疼痛彻骨，渐腐烂深孔，紫黑血水肿秽，日久不愈）　黑铅四两，以铁杓熔化，倾水内，再熔再倾，如此百遍，以铅尽为度，去水取澄下者三钱。松脂（一钱）　黄丹（水飞炒）　轻粉（各五分）　麝香（一分）共研，先用葱汤洗净患处，以麻油和涂疮口，油纸盖之。
●脚桠臭疮　黄蜡（一钱）　熟鸡子黄（一枚）　同熬油搽，兼治寒湿疮。
●鸡眼肉刺　枯矾　黄丹　朴硝等分为末搽，次日濯之，数次即愈。
蓖麻仁研极细末搽之。二三时刺出，痛立止。

伤科第十六  ***************************
●跌打损伤　小麦叶　芦菔叶　青松毛（各一大把）　共捣烂，遍贴伤处，以被紧裹，尽量饮醉，睡醒即平。
冬瓜子研末，温酒下三钱，日二。
豆腐切指厚，锅内炙热贴之，冷即易，数次青肿即消。
桂枝　灵仙（各五钱）　当归　木瓜（各三钱）　荆芥　红花　防风　续断（各二钱五分）　乌药　木香（各二钱）　十味，以酒煎洗患处。
干冬瓜皮　真牛皮胶（各一两）　锉入锅内，炒存性研，每五钱酒下，再饮酒至醉，厚盖取微汗，一寤而愈，名二皮散。
白蜡（一两）　藤黄（二钱）麻油熔化涂，即止血定痛。
轻粉　血竭（各三钱）　樟脑（二钱）　乳香（去油）　没药（去油各一钱五分）　冰片（三分）　麝香（二分）　共研细，以黄蜡一两，猪板油一两二钱熔化，调成膏，涂患处，昼夜流水，凡重证昏迷不醒，及死血郁结，呃逆不食，兼治夹伤内烂，皆可起死回生。
苏木白麻皮　细木耳（各二钱）均于瓦上焙焦。（木耳更要焦）研末，黄酒同赤糖和服，醉卧避风，昏迷即醒。
煨熟鸡子黄（一个）　麻油（八两）　共煎化尽，再入头发。（三钱，翦一寸长）　以筋顺调化尽，改用文火，再入朱砂（水飞）　雄黄（各一钱）　黄蜡（六钱）　搅匀，掇锅在地，放一夜收起用，时以翎毛涂患处，名朱砂膏。兼治汤火伤。
血流不止，用黄蜡或白蜡研细敷，或以飞面敷包，勿见风。或飞面和姜汁罨之，或莲房烧存性研敷。
麻油（五两）　白蜡（六钱）　黄蜡（五钱）　同化烊离火，入藤黄末（三钱）搅匀冷定，下冰片（一钱）　再搅匀任用。名西域黄灵膏。兼治金刃伤，及痈疽疔毒，臁疮血风疮。如治杖夹伤，加银朱末一钱五分，青鱼胆五分。
白附子（十二两）　天麻　白芷　羌活　防风　生南星（各一两）　各晒燥，研细，共研匀，青肿者水调敷，破处则掺之。凡跌坠殴压，马踢刀箭诸伤，虽肾子压出可治，立能止血止痛。重证黄酒调服数钱，兼治破伤风，故用此药者，并不忌风，真伤科第一个效方，价廉功大，地方官须预配合，如遇斗殴伤重，可以保全两命。家居亦宜备之，可应急需。
气绝不能言者，以韭汁和童便灌一钱。或以白蜡三钱研末，好酒调灌即苏。随用脂麻秆，陈年黄麻毛竹根，俱烧存性研，沙糖调酒尽量饮，被盖出汗，即痛止而愈。
凡跌打损伤，而脑子偏者，不能活，其证头晕呕吐，立不直，亟将病人头扶起立直，用细带一条圈头，看偏在或左或右，何边大即偏在何边，扶直人身，以余带约三四尺长，繫于柱上，用细棍敲带之中，一时即正而愈。此蒙古所传，即时救急良方也。按偏左似宜敲右，偏右似宜敲左，方内未注明，用者须知。汪谢城曰：敲带之中，谓余带三四尺之中也。既云何边大，即偏在何边，则必偏左敲右，偏右敲左，不待更言矣。
当归　红花　桃仁　续断　杜仲（各五钱）　羌活　独活　秦艽（各三钱）　食盐（二两）　牛骨髓（三两羊骨髓亦可用）　奶酥油（二两五钱）　好酒（一斤）　水煎浓汁，如在下部加牛膝三钱。滤渣，再入乳香　没药（各三钱）临用，加麝香一钱和匀，以新布三块长二尺，同煮热，将布绞乾，于痛处更换拓，并以手揉之。凡跌扑闪挫，筋缩骨出臼不入，及一切风湿痛强，并小儿龟胸鳖背，初起亦可治也。
糯米一升，皂角半升切碎铜钱百枚同炒焦黑，去钱研末，酒调涂贴，治筋断骨折。
大蟹一只（无大者用小蟹数只）杵烂热酒冲服，醉卧一宵即愈，或用蟹盖壳，新瓦上煅存性研，每一钱，黄酒下，以醉为度，并能接骨。
丝瓜开花时，早晨带露摘取，不老不嫩，肥厚之叶，阴乾为末，治跌打损伤，及金疮恶疮恶疖。掺敷皆妙。
人中白醋淬为末，每五分酒下，治闪挫跌仆，伤骨极重者大效。
白芨末二钱，酒调下，治折骨效。
仙桃草，四月间生麦田中，叶绿茎红，实大如椒，形如桃，中有一小虫者，即是。宜小暑节前，夏至后取之。盖夏至前虫未生，小暑后虫飞去，惟此半月之间，趁未坼採之。烘乾研末，藏瓷瓶内，专治一切跌打损伤，服一二钱，可起死回生，兼治三疟久延不愈，以红枣同酒煎服亦效。
●闪挫疼痛　橘核，一岁一粒，研末酒服。
山楂末　木耳炭（各三钱）　研酒下。
木香（一钱）　麝香（三分）研细，左患吹右鼻，右患吹左鼻，以手上下和之。
痛至不能俯仰屈伸者，用牙硝　雄黄　麝香（各半釐）　研细，以少许点入口内，令人扶患者周围行数转，其病如失，未效再点，疼止为度。
诸药不效，延久未愈者，葱白杵烂，炒热擦痛处，随用生大黄末，姜汁调涂，能饮酒者，尽量一醉，睡醒霍然。
●金刃诸伤　急以自己小便淋伤处，伤重者，旁人即以溺淋之。或将伤处浸溺盆中，口渴切勿饮水，但食肥润之物为宜，若啜热粥，血必沸出，慎勿犯之。外以花乳石研敷。
葱白炒热罨之，冷即易，或葱白沙糖等分研封，愈后无痕。
苎叶研末掺。宜端午、夏至日各採等分晒乾，俟霜降日研末备用。　何首乌、白芍药，皆可研敷，并能止血定痛。柿饼杵烂涂，血止口合。
晚蚕蛾　归头　白芷　陈石灰等分研末敷之。止血定痛生肌，一上即愈。
红桴炭研细，乘热敷，并可接指。
黄荆脑捣烂敷。一日一易，虽臭烂者，五日即收口。
生糯米于清明前，一日一换水浸，至穀雨日晒乾研，凡金疮久烂者敷之。
刘寄奴　当归　生地　熟地　合欢皮　男子黑发（洗净，各一两）　麻油四两，煎至发化去渣，入黄蜡　白蜡（各八两）　不住手搅，离火仍搅，至温入乳香　没药　血竭（各三钱，研）　龙骨（童便煅，一钱，研）　慢慢投之。搅匀候冷，瓷器收藏，兼治杖疮，涂敷皆妙，以帛包裹，不可见风，此戚少保保志膏也。
●破伤风　莲房烧存性研细敷，再以酒调服。
杏仁泥　飞面等分，水调成膏。涂肿处，即消肿退热。
手足十指甲，麻油炒黄研细，黄酒冲服，汗出即愈。
●人咬　龟板　鳖甲等分，煅存性研，菜油调敷。
●蛇狗咬　真雄精　火硝（漂，各一两）　当门子（三钱）　冰片（一钱）　先将雄精研细筛净，再研四五十天，余药亦须研极细，至五月五日午时，焚香斋戒沐浴，一人修合，不与四眼见，更忌妇人。以上四味和匀，研至无声为度，凡毒蛇猘犬咬者，男左女右，以竹挖耳点药于大眼角内，一日一二次，不可多。蛇伤者，患处不必另用别药，任其流出毒水，止用淘米泔水洗之。或乾燥，用自己唾涎涂之。忌食赤豆百日，最为至要，猘犬伤者，忌食羊肉发物，伤处亦不必用药，但以糯米饮洗之。点此丹，俟小溲内有丝解出，即无妨矣。此丹合成盛瓶内，以蜡封固，勿使泄气，可以立刻止痛，名追毒丹，亦治痧证闷死，时疫发斑不出，并可点之。按萧山韩氏方，火硝止三分，冰麝雄精各一钱，更有九制炉甘石一钱，名五圣丹。治同。
●蜈蚣咬　向花枝下泥上，书田字，勿令人见，取其泥擦患处。
●蜈蚣入腹痛不可忍　急以鸡子清数枚灌之，良久痛稍定，随用生油与咽，其蜈蚣即与鸡子缠束而吐出也。此前明吴县张汁虚先生方。

祛虫害物第十七  ***************************
●祛蜈蚣　头发烧烟燻，凡厨房床下尤宜祛之。
●祛蚊　鳖甲（打碎土炒）　芫花　苦参　藜芦　川乌共研，枣肉杵丸胡桃大，每晚焚之。
●祛臭虫　螺壳烧烟燻。
青盐煎水浇洗床帐。
●祛鼠　椿树叶　冬青　丝瓜根叶并晒乾，四季烧烟，熏于室中，胜于畜猫以戕物命也。
●马病　白凤仙花连根叶熬膏，不论何证，抹其眼四角，即汗出愈。
●牛瘟　枇杷叶十馀张去毛。韭菜　青木香　银花根（各一钱）　煎汤灌下，立效。忌生水。
●猪牛时病　朴硝　青矾　雄黄（各五分）　冰片（二分）　麝香（一分）　共研。竹管吹其鼻内，兼治猫犬病。
