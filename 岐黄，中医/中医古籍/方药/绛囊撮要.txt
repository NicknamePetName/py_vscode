
序  ***************************
物何灵，人为灵。灵何寄，寄一耳。耳也者，自后天而纽合先天者也。先天以灵明为主，后天以血气为用。用不流行，则灵明且为之窒塞，用是轩岐家闵焉，以为先天不立，皆由后天失用之故。血气者得正平则得用，失正平则失用。由失用而返之得用，非藉琼芝瑶草不可。而琼芝瑶草，又非人间可以猝得，不得已而思其次，有借树根草皮为生活计者。夫树根草皮，得天地之灵秀而毓，只是一树根一性味，一草皮一性味。不善用之，非失之刚，即失之柔。善用之则刚者济之以柔，柔者济之以刚，有不得正平而与彼更生者，未之前闻也。作是说于萍翠山房，山房中有客闻而善之曰：然则如何而可得正平之良剂乎？予曰：是不难。语云药虽出于医手，方多传于古人，只取轩岐家已经经验于世者，遍告同人，岂不一举而万善骈臻。客即应声曰：是是。于是向绛囊中取撮要一册以授客，客受而怀之。怀之也何居？曰：将以问世也。即付之梓，是为序。
乾隆九年岁次甲子仲夏之月十有三日云川道人识

正文  ——————————————————————————————————————————————————————————————————————————————————————————

内科  ***************************
●牛胆星丸
治一切厥逆，猝不省事，口流涎沫，手足拳挛诸症。
陈极牛胆星（一两五钱）　天竺黄（一两）　白芥子（五钱）　香犀角尖（一两）　羚羊角尖（一两）　金箔（三十页）　生龙齿（七钱）　辰砂（三钱）
共为细末，用陈米饮汤为丸，如椒目大，每服二十一粒，老弱减去十粒，用开水送。
●牛黄清心丸
专治痰厥，昏晕不醒，口噤痰喘，及小儿惊风发搐，五痫等症。
陈胆星（一两，姜汁炒）　白附子（一两，煨）　郁金（五钱）　川乌（一两，面包煨）　半夏（一两，皂荚汤泡五次，矾汤泡一次，皮硝汤泡五次，晒干为末）
上五味研细，用腊月黄牛胆三个取汁和药，仍入胆内，扎口挂风檐下，次年取胆内药，每药一两四钱重，加度过芒硝、水飞辰砂、硼砂各一钱，冰片、麝香（各一分）。照分配就，研极细末，稀糊为丸，如黄豆大，金箔为衣，姜汤化下。
（附：合牛胆星法
腊月用黄牛胆，取出，汁配入天南星、川贝母等分，极细末，将汁拌匀，仍入胆壳内。扎口，挂风檐下。次年再觅牛胆，将前胆壳内药研拌汁，仍装入，扎口挂檐下，如是做二三年后，常挂檐下，越陈越好。合后须防天暖汁臭。有志济世者，可多备应用。凡牛胆圆者，黄牛，茄子式者，水牛。）
●艾灸法
治一切中风，中痰，中寒，中恶，神验无比。
将两手中指对合，以绳缚定，用艾丸灸两指中间，三四壮即愈。再灸百会穴（在头顶中心）、中脘穴（脐上四寸）、气海穴（脐下一寸五分）。凡灸取寸法，量男左女右手中指中一节横纹处，为一寸。
●吴茱萸熨
治阴毒伤寒，四肢逆冷。
吴茱萸（一升）
酒拌湿，绢袋二个，分贮包蒸极热，互熨心胸及足心，候气透痛即止。
●葱姜熨
治伤寒结胸。
葱姜，不拘多少，捣烂炒热，布包频换，熨胸甚效。
●七鲜汤
治时疾厥逆。
鲜藿香（一钱五分）　鲜首乌（一钱五分）　鲜荷叶边（三钱）　鲜生地（五钱）　鲜佩兰叶（一钱五分）　鲜建兰叶（七瓣）　鲜水梨（七钱，连皮）
上药和匀，打汁滤清，用温开水冲服。
●辰砂益元散
治一切中暑热之圣药。
滑石（六钱水飞）　生甘草（一钱）　辰砂（五分）
研极细末，用冷水或冷鲜藿香汤，调服即安。
●四汁散
治痰火。
天花粉（一斤）　用梨汁　姜汁　萝卜汁　竹沥（各一钟）
次第拌晒干为末，每服一钱好茶下。
●咳嗽神方
桔梗（六分）　川贝母（一钱）　白菊花（七朵）　水梨肉（五钱连皮）
日泡汤服即愈。
●痰哮方
川楝子（一两）　江枳实（五钱）　制香附（一两）　生牡蛎（七钱）　生地栗（一两）　方青盐（三钱）
水泛为丸，每朝开水，送三四钱。
●治疟方
真川贝母（六钱，去心，研极细末）　半夏（四钱，研细末，炒微黄）
须于五月五日午时虔合，瓷瓶收贮，每服一分五厘，姜汁两三匙，拌，隔水炖热。疟来前一时服，重者两服。忌食芋艿、南瓜、鸡、鸭蛋等发物百日。
●三日疟方
鳖甲（炙灰）　青蒿（等分）
每服三钱，或酒或茶，清晨送下。
●治疟初起方
平胃消痰，理气除湿，轻者二三剂即愈。如稍减未全愈，接服第二方。
陈皮（一钱五分）　半夏（一钱五分，矾制）　茯苓（一钱五分）　威灵仙（一钱五分）　苍术（一钱二分，米汁浸）　厚朴（一钱二分，姜制）　柴胡（一钱）　黄芩（一钱二分）　青皮（一钱）　槟榔（八分）　炙甘草（五分）　加姜（三片）
井水河水对半煎服，如头痛加白芷一钱。
●第二方
虚实得宜，即极弱之人，数剂后即愈。
何首乌（四钱，生用）　广皮（一钱）　柴胡（八分）　茯苓　黄芩　白术（炒）　威灵仙　鳖甲（各一钱五分）　当归（一钱）　知母（二钱）　炙甘草（六分）　加姜（三片）
井水河水各半，煎滚加酒半钟，再煎滚服。
●治白痢方
橘饼（一只，切碎）　黄糖（三钱）　普洱茶（一两）　水姜（五钱）　白糖（三钱）
煎汤当茶服愈。红痢不宜。
●参香丸
治红白痢极效。
苦参（六钱）　木香（四钱忌火）　甘草（五钱）
为末饭捣丸，重一钱。红痢，甘草汤下。白痢，姜汤下。红白痢，米汤下。噤口痢，砂仁莲肉汤下。水泻，苓泽泻汤下。
●晨泻散
治老人脾虚，五更泄泻，其效如神。
老黄米（三合，炒）　莲肉（二两）　白术　干姜（各二钱）　木香（一钱）　沙糖（一两）
共为细末，每服三钱，空心白汤下。
●霍乱绞肠痧方
服此方者，先宜按穴刮透。
明矾末（二三钱），水调服，立效。
●香圆丸
治一切气逆，不进饮食，或即呕哕，神方。
陈极香圆皮（二两）　真川贝（三两去心）　炒黑当归（一两五钱）　白通草（一两，或烘或晒）　甜桔梗（三钱）　陈西瓜皮（一两，须隔年预备，晒干）
共为细末，煎浓白檀香水泛为丸，如梧子大。每服开水送三钱。大虚者酌用。
●柿饼饭
治反胃神方。有人三世死于反胃者，得此方愈。
柿饼切细，杂干饭内，同蒸食，不用水，亦勿以他药杂之。久服自愈。
●甘露汤
专治反胃噎隔。朝食暮吐，曰反胃。须臾即吐，曰噎。良久吐出，曰隔。
干饧糖（六两，在糖坊中卖头榨者）　生姜（四两）
二味和匀捣烂，作饼焙干，加炙甘草（二两），同研为末，每服二钱，用沸汤入盐少许，调服甚效，常服之快利胸膈，调养脾胃，能进饮食。
●反胃简易方
甘蔗汁（二碗）　姜汁（一碗）
和匀温热，随意饮之。每日三次，则吐自止。
●消痞神膏
治积年恶痞，至重贴两张可消，
密陀僧（六两）　阿魏（五钱）　羌活　水红花子（各一两）　穿山甲（三钱）　香油（斤许）
火候照常熬膏法，膏成时下麝香一钱，用布照痞大小摊贴。
●鸡金散
治臌胀如神。
鸡内金（一具）　沉香　砂仁（各三钱）　陈香橼（五钱，去核）
共为末，每服一钱五分，姜汤下。
●水臌方
地枯蒌（即萝卜）　生於术（各等分）
煎汤服。
●蟾砂散
治气臌神方。
大蟾蟆（一个）　砂仁（不拘多少）
为末，将砂仁装入蟆内令满，缝口，用泥周身封固，炭火煅红，候冷，将蟆研末，作三服，陈皮汤送下。俟下气一通为效。二三服全愈。
此方杀生救命，不可轻用，不得已用之。须立愿多放生命为是。
●葫芦散
治腹胀黄肿。
切颈葫芦（莲子烧存性）
为末，每服一个，食前温酒下，或白汤下，十余日见效。
●独妙丹
治黄疸奇方。
毛脚芹（捣烂）
涂男左女右臂大肉上，用蚬子壳盖定，绢扎牢，起小泡即愈，忌食发物大荤一月。
●茵陈菜
治疸圣药。
茵陈蒿
或作菜，或作羹，或蒸麦饭，日日食之，三五日愈。茵陈新者切细，干者为末，煮姜汤食之。
●轮回酒
专治吐血不止。
用足纹银约五六钱重，放碗底，早起小便，如色黄者不可用。先吃白糖汤一碗，少顷便成纯白，去头尾撒在碗内，乘热饮下，数日后即便止矣。忌酒酸辣煎炒等物，能永戒更妙。愈后将银倾化，已轻而奇臭，盖溺骚气，被纹银收去也。
●吐血除根奇方
真童子鸡（一只，男用雌，女用雄）
先择无人走动处，掘一地潭，用竹刀将鸡在潭内杀之。血滴潭中，干挦毛剖开，肠杂收拾干净，毛屎亦放潭中，不可狼藉，一点俱不可经勺水，只用干布拭净肚内，用六月雪草，每病人一岁，摘头一个，同肠杂仍放在肚内。将新净平底瓦钵一个，以鸡放入盖好，用面糊封口，放干灶锅内，亦盖好封固，烧柴草把三个，约缓热茶时许取出，鸡已熟矣。去六月雪，空口淡吃，一顿净尽。将鸡骨亦放潭内，泥盖捶结，重物压住，永不可开。重病吃两次可除根。勿以草把三个，隔锅钵干烧为疑，已试过，果然。
●白凤膏
治久虚发热，咳嗽吐痰咳血，火乘金位者。
黑嘴白鸭（一只），取血入温酒量饮，使直入肺金，以润补之。将鸭干挦去毛，胁下开窍，去肠拭净，入大枣（二升，去核），参苓平胃散（一升，锉碎），扎好，沙锅内，用炭火慢煨，将陈煮酒一瓶，作三次，添入以干为度，取起食鸭及枣，或捣丸服。
●乌鸡丸
治男妇，血气虚劳，咳嗽吐血，骨蒸潮热，梦遗失精，赤白带下。
人参（三两，或以西党参四两代之亦可）　大生地（三两，忌铁，酒炒）　大熟地（三两，忌铁，酒炒）　青蒿子（三两）　四制香附（三两）　炙鳖甲（三两）　白术（二两，土炒）　枣仁（二两，炒黑）　枸杞子（二两，酒炒）　大麦冬（二两，去心烘脆）　白茯苓（二两，晒脆）　地骨皮（二两）　丹皮（一两五钱，酒炒）　大白芍（二两，酒炒）　白归身（二两，酒炒黑）　川芎（一两，酒炒）　炙甘草（一两）
上药如法制好，磨为细末，用白毛乌骨鸡（一只，男用雌，女用雄，约重一斤外者），闷绝去毛，竹刀破开，去肠杂并去头翅足，煮极烂，取出骨，新瓦上炙脆，研细末，和入药末内，即用鸡汤酌和，捣千椎为丸，如椒子大，空心淡盐汤下三四钱。
●血余散
治血症妙药。
少壮人头发（水洗净，晒干，火烧熄，存性）
绢包煎汤服之。
●治鼻血不止方
用煮酒顿热，将两足浸入，俟温洗之，即止。酒可用二三次，用毕倾入河内，服后煎方。
●鼻血不止煎方
真犀角尖（一钱五分，镑）　细生地（四钱）　粉丹皮（三钱）　白芍（一钱五分，炒）
上药四味煎汤服。重者四五剂自平。
●煮猪肠
治便血。
木耳（不拘多少）
入净猪肠内，煮食自愈。
●治肠红方
石木耳（瓦上炙，存性）
研末，每服二钱，开水送下，常服除根。
●柿饼丸
治肠风下血，
棉花核（炒黑去壳，三两）　侧柏叶（炒黑，四两）　槐米（炒，一两）
柿饼蒸烂捣丸。清晨滚汤下四五钱。
●车莲饮
治溺血屡验。
旱莲草　车前草
捣汁各半茶杯和匀，空心温服。如无鲜者，各用三钱，煎浓汤服。
●橄榄膏
治癫痴立效，兼治肝火上逆之症。
橄榄（十斤）
砂锅内煮数滚，去核入石臼捣烂，仍入原汤煎腻出汁，易水再煎，煎至无味去渣，以汁共归一锅，煎浓成膏。用白明矾（八钱），研细入膏和匀。每日早晚各取膏三钱，开水送服。或初起轻者，取橄榄咬破一头，蘸矾末入口，味美易食，至愈乃止。
●橘饼汤
除嗝止消。
橘饼
细嚼滚水过下，勿以易而忽之。
●清浊饮
赤白浊秘方。
木通（七钱）　滑石（三钱）　粉甘草（四钱）　蔓荆子（一钱）
水煎，空心服，立止。
●二仙饮
治溺时痛如刺。
甘草　木通（各一两）
水煎，空心服愈。
●隔葱熨脐法
治二便不通。
葱白头（一斤）
捣烂炒热，以布匀两包，更换互熨脐下立通。
●治头风神方
冬桑叶（一两）　黄菊花（五钱）　黑山栀（三钱）　独活（一钱）　明天麻（一钱）
煎滚熏洗患处，避风立愈。加秦艽（一钱），更妙。
●头风痛膏方
此病甚则害眼，左痛贴右太阳，右痛贴左太阳，两首痛俱贴。
青黛　决明子　黄连　黄芩　桑叶　归身　红花　细生地　防风　紫苏叶　加川贝母（去心。各等分）
除青黛外，为粗末，油煎，用朱砂十分之三，红丹十分之七，同青黛末收膏，青布摊贴。再另用黄菊花晒干为细末，收贮。用时将菊花末少许，掺膏上贴之。
●熨衣方
治骨内风寒湿气。
川乌　草乌　南星（等分）
为末，视疼处大小，每药五钱，配广胶（一两），姜汁（一钟），盛瓷碗内盖好，绵纸封口，入锅中顿化调匀，敷疼处，铺旧衣数层，熨斗火运之。能饮者尽量饮，熨时觉痒即愈，重者再熨，以效为度。
●二妙汤洗法
治一切风痹瘫痪，筋骨疼痛，并大麻恶风，无不神效。
甘草　威灵仙（各切片，一斤）
水约担外，将药煎五六滚，入大缸内，用板凳坐其中，周围用席圈定，熏之待水温，方浸洗，令浑身汗透淋漓，谨避风寒，即愈。
●治面上疯方
蚂蚁草（不拘多少）
捣烂，俟睡时涂患处，四五夜可愈，兼治火丹。（此草多生城垣及墙阶间，叶如豆瓣对节。）
●治风疹块方
白鸡冠花，煎水洗之愈。
●金蟾酒
治大麻风，全身肿烂，头发眉毛俱脱落而腐烂，立效。
大虾蟆（一只）
用泥裹煨熟，去泥，以大碗盛蟆，小碗盖住，冲热黄酒，再隔水煮一刻，只服酒，取汗为度。前有二妙汤洗法，亦可兼用。
●疠风煎
此方神验，千金不易。
桑皮　大黄　芒硝（各一撮）
水煎，无风处日洗一二次。如有虫，加鸽屎同煎。如烂，用琥珀末搽患处。
●洗疠风恶疮便方
浮萍草或地肤子，煎汤，日洗俱效。
●六黑丸
专治虚目疾。
夜明砂　望月砂　晚蚕砂　野马料豆（另研。各四两）　真徽州黑芝麻（八两）
俱勿见火，晒干研末，用大黑枣子（八两），煮烂去皮核，连汤捣和为丸。每朝用开水送服二钱。
●猪肝方
治夜不见物，名曰鸡宿眼。
不落水猪肝，割一方块，饭锅上蒸熟，露一宿，明晨淡冷食，食六七日愈。
●弦烂风赤眼洗方
其效如神，制以施人，价廉功倍，阴德甚大。
五倍子（炒）　黄连（去净毛）　防风　荆芥穗（各五钱）　苦参（四钱）　铜绿（五分）
为细末，以薄荷煎汤丸，如弹子大。以热水化开，乘热洗眼。冷则重汤温之，日洗三次。
●烂眼皮方
炉甘石（三钱）　小川连（一钱五分）　天花粉（三钱）
共为极细末，以磨油调匀，候卧熟后，轻轻敷之。或以川连，花粉，煎浓汁，制炉甘石，研极细，用亦可。
●眼药方
治肝虚生障，
炉甘石（一钱）　天花粉（一钱）　小川连（五分）　木贼草（三钱）　谷精子（一钱）
煎浓汤，收成膏，点眸子畔，每日三次。
●眼内堆起肉翳方
向屠家多取猪鼻头上尖，沿边一道皮，煅研为末。用好黄酒，每早服三钱，两三日退净。
●眼中起星不消方
顶高丁香（二分，研末）　黑枣（一枚，去皮核）
同捣为丸，蚕豆大。如左目有星，塞右鼻，右塞左鼻，自清晨塞至夜星斗上时去之。如未退净，次日再用一丸。
●治拳毛倒睫神方
木鳖子（一个，去壳）
为末，绵裹塞鼻中，左眼塞右，右眼塞左，一二夜其睫即分上下，切不可摘去毛，摘后重出，毛硬而更拳，将为终身之累。
●治时行赤眼熏洗方
当归　黄连　红花　桃仁（各二钱）　胆矾（三钱）　皮硝（五钱）
水三碗，煎三四沸，连渣倾入瓷盆内，以黑帛罩面，蘸水乘热洗之，立愈。真神方也。
●龙骨散
治耳内出脓。
枯白矾　龙骨（水飞）　黄丹　杭州胭脂（炙存性。各一钱）　五倍子（一钱）　麝香（少许）
共为末，先用棉杖子，捻去耳中脓水，以药用芦管，或纸卷，轻轻吹入效而止。
●三仙方
治耳腮疳疮。
海螵蛸　白及　轻粉（各三钱）
为末敷患处。
●治耳内出血方
龙骨
为细末吹入即止。如无真者，以牡蛎粉代之，或以蒲黄（炒黑为末）吹之愈。
●治耳内肿痛方
金丝荷叶草（洗净）
捣汁滴入。有脓加枯矾（少许），立愈。
●辛夷散
治鼻流浊涕，名曰鼻渊。
白芷（一两）　苍耳子（炒）　辛夷（各二钱五分）　薄荷（五分）
为末，每服二三钱，葱茶汁调，食后服。
●治脑漏方
广藿香为末，吸鼻内小匙许，立止。
●治酒渣鼻方
紫薇花为末，和密陀僧末，唾调敷上立愈，再以天花粉（三钱）、龙胆草（一钱），煎服三四剂。
●蜘丝线
专治口舌生菌。迟治菌大，塞满不能饮食，而死。
先做一小竹弓，弓口约三寸许，于荒野间，觅极大蜘蛛一个，将蛛丝盘在弓口上，盘尽，丝，蜘蛛放去，即以丝搓作线一条，打圈套在菌根上，其丝自渐收紧，收至极痛耐定菌自落。血出，用止血散敷之立愈。已效。过落后，服清血热煎剂妙。
●绿衣散
治舌忽硬肿即时气绝，名曰痿舌。
绿矾（不拘多少）
新瓦上煅红，放地上凉透研细，将牙刷脚撬开牙关搽舌上，立愈。
●二妙散
治舌肿出血。
蒲黄（炒黑）　海螵蛸（等分）
为细末涂之，另用石膏（三钱），薄荷（五分），煎汤含之。
●治牙疼方
雄黄精（三分）　明矾（三分）　梅花冰片（一分）　牙屑（一钱，烘脆）
共为末，擦患处。
●又方
治虚火牙疼。
冬桑叶　黑山栀
二味煎汤，含漱愈。
●平时擦牙散
永无牙病，至老坚固。
青竹（一根）
逐节留节，一头截断，将食盐装实，湿粗纸塞口，每段用湿粗纸二层裹好，放灶中，煮饭后火灰中煨透，取出去纸及竹灰，将净盐研细，再装入新竹中，如法再煨，共三次，出火气，研细每朝擦牙甚效。
●烧白散
牙疳神方。
大红枣（去核）　人中白
填满枣内，烧焦为末，入麝香（二厘），搽之立愈。
●牙缝出血不止方
丝瓜藤（炙灰）
敷立止。
●二妙散
治虚火牙咬肿痛。
宣州木瓜（一两，陈酒拌一宿）　干丝瓜络（五钱）
瓦上各炙灰存性，研末和匀。卧时敷患处，含一夜吐出，即愈。
●丹痧喉烂神效煎方
（煎剂吹药并用，虽极重者，服之无不神效，勿忽。）
生大黄（五分）　熟大黄（五分）　连翘心（一钱）　土贝母（二钱）　生甘草（五分）　苦桔梗（一钱五分）　桑叶（三钱）　灯草心（三钱）
用净腊雪水一大杯，和入长流水煎服，重者两服。
●丹痧喉烂吹药效方
兼治口疳。
陈极牛胆星（三钱）　真西牛黄（五分）　真大珠（三钱）　人中黄（五钱）　生甘草（三钱）　干橘叶（三钱）　白菊花叶（三钱）　陈佛手干（三钱）　水飞块滑石（三钱）　冰片（五分）　射干（二钱）
上药日晒，研极细末。药料须择道地者，预备分两不可增减，瓷瓶装贮。用管吹入患处立愈。
●珠黄散
专治口疳喉痛。
西牛黄（五分）　冰片（五钱）　珍珠（六钱）　煨石膏（五两）
共研极细末，盛瓷瓶内，勿令泄气。用时吹入立愈。
●喉蛾散
不论双单蛾最效。
墙上喜蛛窠
以箸夹住烧灰存性，为末，加冰片（少许），吹入喉即愈。
●乳蛾方
土牛膝根（洗净）
捣烂取汁，和酒慢咽。
凡生乳蛾者，头顶发内必有血泡一个，用银针挑破出血，毒泄治之更效。
●烂喉痧方
红枣（四两，去核，带皮炙灰）　雄黄（七钱五分）　铜绿（二厘）　煅明矾（二厘）　冰片（二分）　麝香（二分）　真西黄（三厘）
共为细末，吹患处一夜即愈。
●治喉痹将绝方
黑鱼胆点入少许即瘥，重者水调灌之。
●金锁匙
治牙关紧闭，不能进药神方。
巴豆压油于纸上，即取纸捻成条子点旺吹灭，以烟气熏入鼻中，一时口鼻流涎，牙关自开。
●万金散
治乳蛾喉闭神效，真万金不传之秘方。
猪胆（五六个）　黄连　青黛　薄荷　僵蚕　白矾　朴硝（各五钱）
腊月初一日，取胆将药装入胆内，青纸包固，挖地方深各一尺，以竹棒横悬此胆在内，盖好，候至立春日，取出待风吹干，去胆皮青纸，研末密收。每吹少许神效。
●治肺痈肺痿神方
陈芥菜卤
每日温服愈。
●又方
每日煮卤半杯，冲豆腐浆服，服则胸中一块塞上塞下，塞至数次，方能吐出恶脓，日服至愈。肺痈肠痈皆吐臭痰，辨法：将棉花卷竹片上，蘸油点火，使患者视之。若肺痈看火头是两个，肠痈火头只一个。
●治胃气痛方
陈干香圆（一只）
切开盖，去穰，连盖秤见重若干，配阳春砂仁亦若干，装入香圆内，原盖盖好，井泥围涂，在阴阳瓦上炙见浓青烟尽为度，取出去泥，凉透研细。每朝开水拌服二三钱，极重者，亦可除根。虚者服半料，接服二贤散愈。
●二贤散
治肝气痛，常服除根。
盐水炒橘红　生甘草（等分）
为末，每朝开水服二钱，日日服无间而愈。
●疝气初发方
生姜（四两）　葱（十茎）　大蒜（一枚，去衣）
共打烂敷患处，将麸皮炒极热，烘于药外。
●治疝气神方
雄猪大腰子（一对），不落水，去膜及血，切作片，大茴香、小茴香（各一两，炒为粗末），同腰子拌匀，入猪尿胞内，扎紧，用无灰酒，（两大碗），砂锅内悬猪尿胞于酒中，煮至酒存小半碗收起，一并切碎，焙干为末，即将存酒打和为丸，桐子大。每服十丸，空心陈酒下。
●闪挫腰痛神方
真橙子核（一钱五分）　制香附（一钱）
炒研为末，酒下三钱即愈。
●治湿气阴囊肾子肿大方
灶心土（三升）
砂锅内炒热，加川椒、茴香各一两，研末拌匀，隔裤将阴囊坐在上面，冷即再换，三次即愈。
●治漏肩风方
穿山甲（炙）　生半夏　生南星（各一钱）　肉桂（三钱）
共为末，好醋调匀，为饼如钱厚，晒干。将口涎粘药于痛处，用艾灸之，轻者一壮，重者三壮，勿贴膏药，可无疤痕。
●五圣散
治鹤膝神方，有患此症五年者，敷药三日即愈。
乳香　没药（各一钱五分）　地骨皮（五钱）　无名异（五钱）　麝香（一分）
为末，车前草捣汁入煮，酒调敷患处。
●螃蟹散
治手指缝肿痛不可忍，若不早治，即烂入手。
鲜螃蟹
捣烂敷上，即愈，如无鲜者，以蟹黄蜜调涂。
●木瓜酒
治脚气肿痛。
木瓜（不拘多少，为末）　杉木屑（少许）
好酒调敷患处，立止。
●又方
葱　姜　艾叶（等分）
捣烂布包，蘸极热烧酒擦患处，以痛止为度即愈。
●治鹅掌风方
雄黄　穿山甲（等分）
为末，卷筒火熏之，数次自愈。
●治手足裂缝方
沥青（二两）　黄蜡（一两）
熬膏敷之愈。
●又方
牛骨髓（不拘多少）　五倍子（炙，少许）
为末，捣和填入缝内即合。
●伤寒截足方
樟木（一段，劈碎）
煎浓汤调，远年溺桶砂末（一两），陈小粉（酌用）敷在大热痛处，有夺命之功。
●治脱肛方
五倍子末（三钱）　白矾（一块）
水一碗，煎汤洗之。再用木贼草烧灰，搽肛上即收。
妇人科  ***************************
●加味芎归汤
治一切横生倒产，沥浆生，交骨不开，子死腹中等症，大剂连服即产下，极神效，此真救急方也。
当归（一两）　川芎（七钱）　龟板（一个，酥炙研末）　生男妇人发（一握，瓦上焙，存性）
水二碗，煎一碗服，如人行五里许即生。
●胞衣不下
无名异（三钱，为末，此漆匠煎油筌子）
以鸭蛋白，调匀碗贮，次用老醋（一茶杯）热滚和药同服，胎衣即缩如秤锤样下来，如不下，再服一剂。
●保生无忧散
治气虚胞衣不下，腹中不痛者。
当归　芎　白芍　枳壳　木香　甘草（炙，各一钱五分）　乳香（另研）　血余炭（各五分）
水煎绢滤，入乳香末，和匀服。
●益母丸
治妇人虚劳经闭，胎前产后，一切百病无不神效，
益母草（八两，不犯铁器，摘碎风干，为末）　当归　川芎　赤芍　木香（忌火）　清陈阿胶（各一两，蛤粉炒）
为末炼蜜丸，如弹子大。照后汤引化下一丸（或将此方煎膏亦妙）。胎前腹痛，胎动下血不止，用米汤下。寒热往来，状如疟疾，米汤下。胞衣不下，炒盐汤下。产后中风，无灰酒下。气喘恶心，两胁疼痛，温酒下。身热手足顽麻，百节疼痛，温米汤下。眼黑血晕，青盐汤下。腹有血块，童便酒下。产后痢疾，米汤下。泻血，枣酒下。白带，胶艾汤下。血崩，糯米汤下。
●安胎便产神方
专治一切产症，怀孕不拘月数，偶伤胎气，腰酸腹痛，甚至见红，势欲小产者，并一服即安，再服全愈。又或临产，交骨不开，儿死腹中，横生逆产，至六七日不产，命在须臾，服此无不神效。但临月多预服三五剂，即无难产之患，真济世神方也。药料炮制宜精，分两须准，不可增减草率，以自误。即俗名十二味，产后不可服。
蕲艾（醋炒）　厚朴（姜汁炒。各七分）　当归（酒洗）　川芎（各一钱五分）　白芍（酒炒，一钱二分，冬月只用一钱）　川贝母（去心净）　菟丝子（拣净，酒泡，各一钱）　荆芥穗（八分）　生黄芪（八分）　川羌活　甘草（各五分）　枳壳（麸炒，六分）
生姜三片，水碗半，煎八分。（预服者，空心服。若遇临产及胎动不安，皆随时热服。）
●黄杨头汤
临月服之，宽胸瘦胎易生。
黄杨头（七个）　白糖（一撮）　真阳春砂仁（一粒，研细末）
冲和，朝晨服，不拘次数。
●千金保胎丸
凡受孕三月而胎堕者，虽气血不足，乃中冲脉有伤，中冲脉即阳明胃经。供应胎孕至此时，必须节饮食，绝欲，戒怒，兼服此药，庶免小产之患矣。
白术（土炒）　生地　杜仲（俱姜汁炒。各四两）　当归　续断（俱酒炒）　阿胶（蛤粉炒）　益母草　炒条芩（各二两）　四制香附末　陈皮　川芎　艾叶（各一两）　炒砂仁（五钱）　老苏梗（三钱）
共为末，枣肉为丸，空心每服二钱。
●醋熏法
治产后血晕如神。临盆时，须预备，虽健妇顺产，亦必不可缺，常令醋气不断为妙。
以好醋置房门口，投以火红秤锤，令醋气满房，每日三四次，产后即行之，三日可止。
●葱白熨
治乳痈吹乳，登时立消，此方奇而稳，神效。
葱白
连根洗净，捣烂铺患处，用平底瓦罐盛火灰熨葱上，葱热蒸乳上，汗出即愈。或以葱捣烂炒热敷上，冷即换再炒亦可。
●独妙散
治乳岩未破。
螃蟹壳（焙焦）
研细末，每服二钱，黄酒温下。隔半日再进，调气交通阴阳之法，如是行之，以消尽为度。
●半夏丸
治一切乳毒初起。
生半夏（一个）
为末，葱白半寸，捣和为丸。绵裹塞鼻，左乳塞右，右塞左，一夜即愈。
●香附丸
治乳疬效方。
鲜橘叶（一两，石臼内捣烂）　童便制香附（五钱）　夏枯草花（五钱，切碎）　青皮（五钱）　川贝母（五钱，去心）　蒲公英（五钱）
先将青皮、香附晒干为末，后入捣烂橘叶拌匀，再晒极干碾细，陈米饭为丸。不拘时，开水日服，以消为度。
●乳疖方
鸡蛋壳（炙）　百部（炒。等分）
研末，水泛为丸，如桐子大，每服三钱，用福珍酒，空心送下。
●又方
鲜芙蓉叶捣烂敷上，泡起即消，如干叶用鸡子清醋调和围上，即消，兼治一切外症。
●又方
用生生膏加真沉香末贴之效。（生生膏方在通治门）
●二陈摄本散
治血崩不止。
陈棕榈（烧灰存性）　陈阿胶（等分）
为末，每服三钱，酒下即止。
小儿科  ***************************
●小儿马牙方
口腭牙根生白点，不能食乳。
用银针挑破出血，以薄荷汤磨好金墨，手指蘸墨遍擦。勿令食乳，待睡一晌方可。
●小儿吐乳方
白蔻仁　砂仁（各七粒）　炙甘草（五分）　生甘草（五分）
为末，常搽入儿口中，或少入蜜，抹乳上，令食之。若直出不停留者，炒麦芽（三钱），橘红（一钱），丁香（三分），水煎服立止。
●脐孔出水方
牡蛎粉　川贝母粉　云母粉　生甘草粉　陈壁土粉（等分）
掺脐中立愈。
●撮口脐风方
西牛黄（三分）　薄荷（六分）
水半钟，煎浓汁灌下七八匙，即愈。
●小儿赤游方
粪坑底砖研末，麻油调涂，即愈。或用鳝鱼血，涂之立效，须兼服煎药。
●煎方
天花粉（一钱）　生大黄（五分）　川通草（五分）
水煎服。
●又方
黄柏（三钱）　黄连（一钱）　大黄（三钱）　冰片（三分）
为末，将猪苦胆一个，调敷患处，软绢扎好，并治猴狲疳神效。
●小儿雪口方
陈腊雪水，煎生甘草（一钱），用新软青布，蘸擦口内愈。
●小儿口中百病一切热毒方
牛黄　片脑　硼砂（各一分）　雄黄　辰砂　青黛（各二分）　朴硝（一分五厘）　黄连　黄柏（各八分）
为极细末，吹少许立效。
●走马牙疳腐烂不堪方
人中白（火煅，一钱）　铜绿（三分）　麝香（五厘）
为末，敷，先用米泔水洗净，然后上药。
●走马牙疳方
真西黄（一分）　风茄（炙存性，二钱）　珍珠（三分）　冰片（一分）　象牙屑（炙存性，一钱）
同研极细末，以无声为度，搽患处。
●又方
大枣（一枚，去核）　坑砂（放满枣子，内用泥裹，再将湿草纸包好在火炭内煨透，去泥草纸，单用枣子、坑砂，研细为末）　入麝香（少许）
擦疳上即愈。
●猴狲疳方
水飞滑石（三钱）　青黛（一钱）　赤石脂（三钱）　生石膏（三钱）　冰片（二分）　白蜡（一钱）　穿山甲（五分）
为末撒上愈。
●抱龙丸
治小儿惊吓，伤心肝二经，唇青四肢摇动，起卧不安。
陈胆星（七分）　天竺黄（三钱）　明天麻（一钱七分）　赤芍（一钱）　川贝（一钱七分，去心）　薄荷叶（三钱，晒脆）　防风（五钱）　桔梗（三钱）　钩勾（三钱三分，磨细末）　枳壳（三钱）　陈皮（三钱）　茯神（二钱）
共为细末，炼蜜丸，如芡实大，水飞朱砂为衣。每服一丸，开水下。有外邪，淡姜汤下。
●治急惊风方
石菖蒲（洗净）
连根捣汁，少许饮之。用通关散吹鼻中取嚏愈。
●通关散方
兼治大人中风不省人事，牙关紧闭，有嚏可治，无嚏难治。
生南星　生半夏　猪牙皂角（各等分）
研细末，吹鼻内。
●惊风神方
白颈曲蟮（一二条）
用竹刀切断，加麝香（五厘），和捣烂涂脐内，加贴太乙膏扎紧，周时而愈。
●八宝丹
治疳积，脾胃怯弱，不长肌肉，实者可用，虚者宜忌。
五谷虫（一两，洗净焙干）　大虾蟆（一个，黄者佳）　山楂肉（蒸熟）　莲肉（去心。各二两）　青黛（三钱）　胡连（五钱）　使君子肉（五钱）　麦芽（一两）
共为细末，砂糖拌匀，捣为饼。任儿食之效。
●治疳膨食积方
五谷虫　大麦芽　青皮　使君子（四味各等分）　山楂肉　肉果（二味减半）
为末，开水送三钱。
●愈疟散
治小儿疟疾，无计可施，惟此最效，切忌入口。
代赭石（五块，烧红醋淬）　朱砂（五分）　砒霜（一豆大）
用纸包七重，打湿煨干，入麝香少许为末，香油调。一分涂鼻尖上，及眉心，四肢效。
●治虫便方
使君子肉（十四个，半生半炒）
捣末空心拌红糖吃，虫从大便出。若未尽，频服以尽为度。
●治天泡疮方
莲房壳（二枚，煅存性，研末）
井泥调敷。
●又方
白荷花瓣（不拘）
晒干研末，香油调搽。
●异传不出天花方
天麻子（拣肥大者三十粒，去壳衣）　透明朱砂（一钱）　麝香（拣真当门子，五厘）
上药三味，先将朱砂、麝香研极细末后，入天麻子共研成膏，于五月五日午时，擦小儿头顶心（不可误涂囟门）、前心、背心、两手心、两脚心、两臂弯、两脚弯、两胁共十三处，俱要擦到，不可短少，擦如钱大，勿使药有余剩，擦后不可洗动，听其自落。本年擦过一次，出痘数粒，次年端午再擦一次，出痘三粒，再次年端午又擦一次，永不出痘。如未周岁之小儿，于七月七日，九月九日，依法擦之，更妙。男女治法皆同，传方之家不出天花，已十三代矣。爰是刊布，以公于世。
●又方
凡婴孩无论男女，于五月起，至八月有除日七个，每遇除日，用川楝子，拣肥大光洁不蛀不油者，于石盆内捣烂，新砂锅煎浓，倾入木盆内，无风处将新白布一方，蘸水自头至足，遍身洗擦，不留余隙，仍将布拭干，避风片时。一岁至三岁，用七个，水三碗。四五岁用九个，水五碗。六七岁用十五个，水七碗。八岁至十岁，用二十个，水九碗。十一岁至十五岁，用三十个，水十五碗。照前捣烂煎浓，洗擦。捣药忌铁器。非但不出痘，且免疮疖。若不信，或手或足留一处，出时必聚在一块。此系神方，毋忽。
●急治小儿闷痘及毒重痘方
小儿出痘三四朝时，或系闷症，或系火重，甚至二便下血，危急之至者，急觅活蟾蜍，至少四五十只，将小儿脱尽着身衣服，盖好被内，赤身侧卧，轻轻将蟾蜍推至前后心，以次排放至下身，蟾蜍得温气，自能将头向小儿身上顶住。小儿得蟾酥开窍，自然渐次痘点透发。不要惊动，安放一昼夜，然后取出，将蟾蜍冷水频浴之，以解蟾蜍受痘之毒，即以保全物命。（此方得自异传，经验已久，录出布告，共相备急。倘遇严冬，蟾蜍无处觅取，可在野间向阳桑树根头掘下三四尺深即可得之蟾蜍。虾蟆，俗名癞团。）
●三豆汤
专治痘毒。
赤豆　绿豆　黑豆
三味煎汤频服。（不可多煎，因豆之功俱在皮也。）外用豆腐渣，加冰片（少许），研和涂患处，即消。
●预防痘入目最妙法
牛蒡子，捣涂儿囟门，则痘可不入目。
●又方
白芥子（研末，蜜调）
涂两足心，引毒下行，目不出痘。
●痘出眼中
新象牙磨水滴入眼中，其痘自退，可免眼瞎。
●痘疹湿烂不结痂方
干绿豆粉（五钱）　天花粉（减半）
敷之愈。
●痘疳方
雄牛屎尖（烧存性）　为末，每一钱，加冰片，（二分）
研细，吹患处立愈。
●痘溃脓水淋漓方
多年盖屋草，洗焙为末，掺之。痘后不收脓亦效。
●痘烂生蛆方
嫩柳叶铺席上卧，蛆尽出即愈。
●神灯照法
川椒　艾叶　红枣（去核）　芫荽　茵陈　乳香　白芷梢　陈香圆　安息香
共为细末，作纸捻熏照，虽痒塌之痘，火到痒除。
●痘后齿病方
专治小儿痘疹余毒，牙龈破烂出血，或成走马牙疳，并治大人牙烂，口舌破碎，
人中白（一钱）　铜绿（一分五厘）　麝香（一分三厘）
共研末，先将浓茶洗净口牙，后用指头蘸药敷，立愈。
●痧痘后口疳方
生半夏　生香附（等分）
瓦上焙为细末，加梅花冰片（少许），用鸡蛋白，在男左女右脚心中涂圈，然后将药末填放圈内，用布扎紧，俟香从鼻孔出，疳即愈，此方甚效。
●松香油
治小儿秃疮。
松香（研细）
裁尺余青布条裹之，以线扎条子，蘸香油烧旺，其滴下之油，以碗接之。搽疮神效。
●胎癞方
紫甘蔗皮（炙灰，存性）
研末，加铜绿（少许），白糖（一撮），磨油调搽立效。
●蟮贡头方
杏仁（三钱）　葱制松香（二两）　轻粉（一钱）　蓖麻子肉（五钱）　铜绿（二钱）
杵成膏，青布摊贴。
●又方
用制过铜杓罐子，研极细末，菜油调敷即愈。
●小儿手指湿毒方
此症因弄晒热之水，及檐漏水，湿热所变。重者身发寒热，饮食不进。
青松头，烧烟熏之。指中出水无数，立刻干瘪，若熏三次，永不复发。
●花叶膏
治火丹。
鲜侧柏叶　瓦花
共打烂，加大黄末和匀，醋调敷愈。
●鬼脸火丹方
满面频出脓血，发痒难禁者。
炉甘石（二钱火煅入黄连汁内淬三次）　轻粉（一钱）　熟石膏（二钱）　宫粉（七分）　冰片（一分）　天竺黄（一钱）
共为末，掺上。
●蚂蚁火丹方
大黄末　穿甲末
用木鳖子，磨汁调涂。
●㾦子火丹方
腹内有块，身发寒热者。
薏苡仁根（一两）
打烂酒水各一盏煎，空心服两次愈。
●抱头火丹方
先砭去恶血，以炒黑山栀、大黄、雄黄（等分）、为末，水调敷，或以鸡蛋白，调雄黄末敷亦效。
●水蛇火丹方
用伏龙肝（即灶心土），水磨涂之。少顷水气干后，药上重新潮湿，乃是泡中之毒水也。拔完即愈，如先已挑穿者，再加入六一散（等分），敷之，即结疤。
外科  ***************************
●肿毒初起治法
一切肿毒恶疮初起，即用大蒜（去皮），切如两钱厚，安疽头上，中通一孔，用枣核大艾炷于蒜上，灸之蒜熟，频换。或疽有数头，生一处者，将蒜捣烂，摊疮头上，铺艾灸之。此灸不论壮数，只以痛者，灸至不痛，不痛者灸至痛，为度。有难辨头者，先以湿纸覆其上，先干处，即是疽头。喉间肿毒忌用。
●葱矾酒
治一切疔毒恶疮初起走黄，无不神效。
白矾（三钱）　葱白（七茎）
同捣烂，分作七块，用热白酒送下。吃完盖暖，出汗，再饮葱白汤，催之汗出淋漓，待停一二时，从容去被，其患如失，大忌风寒。
●赤豆散
贴一切肿毒。
赤小豆
为末，和鸡蛋白一半，调敷疮之四围，数次即消。
●又方
猪牙肥皂（去弦筋及子）
捣烂，好醋调敷即愈，屡敷更妙。
●葱蜜膏
贴痈疽发背，疔疮恶毒。有脓者，不可用此药，切不可入口中。
葱白（七茎）　生蜜（一两）
捣匀敷患处，日换三四次，立消。先列数方，简便之极，人若能初起早治，无不应手取效。
●紫玉散
专围痈疽肿痛，大小一切外症。
白及（八钱）　黄柏（四钱）　大黄（四钱）　姜黄（三钱）　南星（四钱）　东丹（五钱）　矾红（二钱）　土贝（四钱）　血竭（一钱）
共为细末，用井水调敷，留头，火纸摘碎盖上，干则连纸自落，再敷不必水洗，并不可用天落水调。
●又方
芙蓉花（或叶，或根皮）
或生捣，或干研，和白蜜调涂四围，中留头，干则频易。
●当归膏
专治发背痈疽，汤火伤，去腐生新，其肉搽至渐白方始毒尽。如外肉焮干，爬连好肉皴揭作痛，用之即愈。并治一切湿毒臁疮，头面疳疮，脓窠疮毒，小儿胎毒疮癞。凡腐烂不堪之症，无不效验。
当归（一两）　大生地（一两）　黄蜡（五钱）　白蜡（五钱）　真麻油（五两）
先将当归、生地浸油内一宿，煎至枯浮，用绢滤去渣，次以黄白蜡入油熬化，搅匀成膏，瓷罐收贮用。
●黎洞膏
治痈疽初起，及热疖瘰疬，俱效，并治痄腮发颐，一切风毒之症，
象贝（一两）　穿山甲（二两五钱）　川贝（一两，去心）　紫花地丁（一两）　蒲公英（二两）　生甘草（一两五钱）　赤苓（一两）　川萆薢（二两）　稀莶草（一两五钱）　苦参（三两）　陈橘核（五钱）
用大麻油浸煎熬成膏，以东丹酌收，油纸照症，摊贴神效。
●气毒流注未溃方
葱白（不拘多少）
捣烂堆患处，以熨斗火隔纸运之愈。
●松香膏
治瘰疬结核，已穿未穿俱效。
白嫩松香（熔化，置生布内绞去渣，入水杓内顿滚，扯拔至松脆为度，净末，一两）　蓖麻子肉（五钱，研烂）　铜绿（一钱）　麝香（一分）
杵和摊贴，内服犀黄丸愈。
●犀黄丸
治乳岩瘰疬，痰核流注，横痃肺痈，小肠痈，一切腐溃阴疽，神效。
乳香　没药（各一两）　麝香（一钱五分）　犀黄（三分）
共为细末，取黄米饭（一两），捣烂研和为丸，如卜子大，晒干忌烘，每服二钱，热陈酒送下，患生下部，空心服，上部临卧服。
附制乳香没药法：每药一斤，用灯草心四两，摘寸段，同炒至圆脆可粉为度，扇去灯心，磨粉用。
●替针丸
追脓去腐止痛。
雄麻雀屎　乳香（去油）　没药（去油。各三分）
为末，飞面丸，黍米大，晒干用。利针拨破疮头，粘上膏药，盖之即破。
●神效生肌散
乳香　没药　血竭　儿茶（各一钱）　珍珠　龙骨（各五分）　冰片　象皮（各三分）
为极细末，贮瓶塞口用。
●加味太乙膏
治一切疮口不收，贴之生肌长肉。
香麻油（一斤）　当归（二两）　生地（一两）　生甘草（一两）
三味入油内熬枯，以丝绵滤去渣，再入净锅煎熬，至滴水不散，入炒飞黄丹（八两），又慢火熬滴水成珠，取起少顷再入白蜡、黄蜡（各一两），微火再煎，离火少定，入乳香、没药（去油，各五钱），搅匀出火，摊贴。
●生肌红玉膏
治一切疮不收口，用之呼脓，长肉，外科圣药也。
白芷（五钱）　归身（二两）　紫草（二钱）　粉草（一两二钱）　血竭（四钱）　白蜡（二两）　真麻油（一斤）
先以前四味，入油内浸三日，慢火熬药枯黑，去渣入铜杓内，煎滚，下血竭化尽，次下白蜡亦化尽，倾入碗内，候少顷，将研细轻粉（一钱），投下搅匀。用时将抿子脚挑药搽肉上，外以太乙膏贴之。
●治疮成管方
大蒜硬梗烧灰存性，研搽患处，其管自消。或觅梅树上簑衣虫，炙灰存性，研末搽之亦消。
●翠霞锭子
治年深冷漏，日久恶疮，有歹肉用之。
铜绿　寒水石（煅）　滑石（各三钱）　明矾　腻粉　砒霜　云母石（各一钱二分五厘）
上研细末，糊为锭子，如席草粗。量疮口深浅，纴之。修合，宜择晴天。
●治疔毒初起方
人中白（少许）　益母草连茎叶（炙）
存性为末。先用银刀，十字划开，去恶血掺末在内，其根自出，可保无虞。重者连上五六次，诸毒可拔，不特此也。
●又方
不拘何疔，虽已走黄，但看心头未满者可治。
用远年粪坑内黑砖几块，带水磨细，同甘草煎浓，收去渣服。服后用净桶一只，候解出黑水即愈。
●又方
用水煤研细，酒调服，服后照前，用净桶候解毒水立愈。解后，用稀粥汤调补，真治急神方也。
●拔疔方
地鳖虫（一个）
以湿草纸包数重，瓦上炙，俟草纸成灰，剥出研末，黑糖油调敷。依根盘围起，围至疔边，空出疔头，两个时辰，其疔自出。
●菊花酒
治疔毒恶疮，小水不利。
白菊花连根茎叶捣烂，入微水绞汁，热酒温服，渣敷患处，即止疼消肿。
●治指上蛇头疔方
干蜈蚣（一条）
瓦上焙，酒浆滴七次，焦枯连瓦放地上，至脆为末，加雄黄（一钱），鸡蛋（一个），挖孔去黄留白，将药末入蛋内，指套蛋中，薄绵纸蘸面糊，塞满空处，使不走气，一周时效。痛极者，一日换四五次即效。
●治红丝疔方
手足间有黄泡，即起红丝一条，走入心腹，令人闷乱，不救。皆因大喜大怒，气血逆行所致，急用银针或碗锋，于红丝所到处，挑透挤出恶血，再细嚼浮萍草，敷之立愈。
●散疔膏
专敷一切疔毒，红丝疔，蛇头疔，及诸疽毒，其效如神。
的乳香　没药　真血竭　人言　儿茶（各二钱）　飞净青黛　蟾酥　象皮（瓦焙。各一钱）　当门子（六分）　梅花冰片（四分）
上药各秤准为细末，用大枣（十余枚，去皮核），和药入乳钵内，石捶打极匀为丸，如芡实大，另研极细，飞过朱砂（二钱）为衣，瓷罐收贮，勿令泄气，每用一丸，加白蜜少许，调和极匀，涂于毒顶，以绵纸盖之，一宿全消。如毒盛未尽，明日再涂一次。如有因寒热口渴便秘等症，再服梅花点舌丹一丸，盖暖取汗，无不应手而愈。
●梅花点舌丹
治一切疔毒，恶疮初起，天行瘟毒，咽喉肿痛等症。
梅花冰片（五分）　明雄黄（七分）　当门子（五分）　乳香（去油）　没药（去油）　飞净朱砂　硼砂（各一钱）　真西黄　血竭　沉香末　蟾酥（火酒化开和药）　葶苈（各七分）　熊胆（五分）　珍珠净末（四分）
上药各研极细无声，并用无病人乳汁和捣，再入蟾酥捣至极匀，丸如麻子大，外用金箔为衣。凡用一丸，含于舌底，不住运动，否则舌下起泡，待药化完，临卧，再以温酒送下一丸，被盖暖俟汗出即愈。
●凤仙膏
治痈疽发背，杖疮蛇伤。
凤仙花连根茎叶，捣烂敷患处，一日一换。
●悬痈饮
在肛门前阴根后交界处，初起如松子大，渐如莲子粗，十日后如桃李样，此方治之甚效。
甘草　金银花（酒炒。等分）
浓煎空心服。或即将此二味煎膏，晨用开水点服更妙。
●紫苏散
治肾子烂出。
苏叶（焙干）　老杉木（烧灰。等分）
为末敷，干以香油调敷。如囊无皮烂出者，以苏叶或荷叶包。
●通仙五宝散
治杨梅结毒，此方古今第一。
钟乳石（三分）　朱砂　琥珀　冰片（各五厘）　珍珠（二分）
入炒飞面分半匀十二服，每日用土茯苓（一斤）水煎十二碗，清晨一碗，入药一服温服。其茯苓汤一日服尽，不可别饮汤水及茶。明日，再煎汤如法服，重者再服一料，无不愈者，忌酒色荤辣诸物。
●紫金丹
治杨梅结毒，疼痛腐烂，甚至咽喉唇鼻破坏，不拘久近神效。
龟板（酒炙三次焦黄二两）　石决明（煅红童便淬）　朱砂（各二钱）
为末，烂米饭丸，如麻子大，每服一钱，量病上下，食前后服之。筋骨疼痛酒下。腐烂土茯苓汤下。至重者四十日愈。
●鱼口便毒
左为鱼口，右为便毒。生于两胯合缝之间结肿是也。近之生于小腹之下，阴毛之傍，结肿名曰横痃，又名曰外疝，治宜散滞行瘀，通利大小二便。如口溃则大温补之，不然恐生别症。
栝蒌（烧存性）
为末，黄酒下。（此治鱼口初起。）
●便毒奇方
地榆（四两）　川通草（一两）　白酒（三碗）
煎一碗，空心服愈。
●横痃神方
鸡蛋（一个）　白蒺藜（一合）
好酒煮蛋熟去壳服立愈。
●内消方
治痔神效。
黄芩（五钱）　苦参（六钱）　防己（五钱）　天花粉（五钱）　连翘（五钱）
水二大钟煎八分，初起者，服即见功。
●治痔方
老甘草（一斤）　青盐（半斤）
为末，水泛丸，桐子大，每朝服三四钱即愈。
●洗痔汤
治肛门肿痛，下坠，无论新久，痛止肿消。
枳壳　天名精（各二两。一名地菘）
以河水三瓢煎数滚，先熏后洗，甚者三次即愈。
●护痔膏
用此药围护四边好肉，方上枯痔散。
白及　石膏　黄连（各三钱）　冰片　麝香（各三分）
研末，鸡蛋白调成膏，涂好肉上。
●枯痔散
自有此药，世上断无不愈之痔，真神方也。
红砒（不拘多少，放旧瓦上火煅，白烟将尽，取起）　枯矾（各一钱）　乌梅（烧存性，二钱）
研极细末，用时以口津湿手，蘸药于痔身痔头上搓捻。一日二次，初敷不肿，五六日出臭水尽，其痔干枯，不用上药。轻者七八日全愈，重者半月收功。
●治管漏方
象牙屑（焙黄）
为末，每早用热鸡蛋三个，蘸食五六钱，或入稀粥内吃，约服二斤自愈。
●又方
用田螺大者煅灰存性，入冰片少许，涂之。
●治管中有虫痒极神方
白杨树皮
白楝树皮煎汤，入新净桶内坐上，熏虫即出。
●甘草蜜
治阴头生疮。
甘草
为末，白蜜调敷愈。
●合掌散
专治癞疥，阴囊疮效方。
硫黄（一两）　铁锈（一钱）　红砒（六分）
共研极细如面，取葱汁调和，涂入粗大碗内，勿使厚薄，以碗覆于瓦上，取艾置碗下熏药，药得熏干，敲药碗声同空碗无异为度，取药再研极细。每遇满身疥疮，及绣球风，用药一钱，可敷数次全愈。临用以右手中指罗门粘满香油，然后蘸药，涂入左手心，合掌而摩，只有药气，不见药形，将两手擦疮，每日早晚擦二次，三日扫光。再擦三四日不发。
●洗疮方
不论脓窠癞疥俱效。
白果树叶
不拘多少，先在石臼内捣烂，煎浓汤浴洗，重者五六次即愈。
●疮药方
治癞疥脓窠俱效。
大蜈蚣（二条）　白苦参（二两）　川萆薢（一两五钱）　白归身（一两）　穿山甲（一两）　金银花（三两）　生白术（二两）　土贝母（二两）　生甘草（二两）　生香附（一两）　大麻油（一斤）
煎膏加入小麻油（三两），调和擦搽周身愈。
●治癣虫方
川槿皮　肥皂
水浸，时时搽之，或浸汁磨雄黄尤妙。
●又方
白及（切片焙）　槿皮（炒。各等分）
为末，陈醋调，先放饭锅上蒸熟，厚涂粘肌难脱，净去随愈。
●白秃疮方
松香（三两，葱汁煮白）　白芷（二两）　川椒（一两）　东丹（一两）　枯矾（一两）
为末，菜油调搽。
●黄香油
治秃疮肥疮。
松香（一两）　雄黄（一两）
为末，放竹纸上卷成条子，用菜油浸一宿取出，倒吊烧之。用一粗碗盛滴下之油，搽上立愈。
●独圣膏
治臁疮妙方。
煅过炉甘石（不拘多少）　猪骨髓油调搽。凡敷药，先以防风，荆芥，银花，甘草汤洗净，然后敷之。
●治湿毒臁疮方
石膏（一两五钱）　黄柏（一两）　半夏（一两）　赤石脂（五钱）　枯白矾（二钱）　绯丹（二钱）
共为末掺，如裙风湿毒痛痒者，更效。
●烂腿疮膏方
陈棕榈皮　生甘草粉　生地榆　川萆薢　青木香（各一两）　青防风　黄柏末　稀莶草　细生地（各二两）　侧柏叶（一两五钱）　蛇壳（一条）　五倍子屑（五钱）
用大麻油浸煎，如法用飞丹收成膏，油纸摊贴。
●治蚁漏验方
生项颈间，刺破水出，不能收口。缘食物中偶食蚁故患之。
穿山甲
烧存性为末，敷之立愈，干用猪脂调敷。
●蚁入耳中
穿山甲
烧研，水调灌入。
●治粉渣瘤方
天花粉（一两）　东壁土（五钱）　穿山甲（三钱）　川贝母（三钱，去心）
为末和匀，掺现成太乙膏上贴之，即穿出渣而愈。
●治瘿瘤初起方
樱桃核（醋磨）
敷之消。
●二黄散
治坐板疮屡效。
大黄　黄柏
为末入猪油，共捣匀搽即愈。
●蟹黄散
治漆疮圣药。
蟹黄（晒干）
同滑石研末，白蜜调涂。先以老杉木屑煎汤洗。
●治冻疮方
生姜（不拘多少）
捣绞汁，铜杓内熬浓，涂患处，觉热辣难当愈。
●地榆散
治汤火伤，拂上立刻即愈。
生地榆（晒干）
为末，香油调敷，破烂者干搽。伤重者，再用生萝卜，捣汁一碗，灌下良久愈。
●蛇缠腰方
牛膝（一两）　黄柏（五钱）　知母（五钱）
水酒煎服效。
●白蛇缠方
白及（八钱）　水龙骨（粪舡板上者佳）
研末，水调搽。
●螃蟹酒
治浑身打伤，并治接骨。
生螃蟹（大者一只小者三只）　石臼内捣碎，滚黄酒冲服，其渣罨伤处，骨内谷谷有声，其骨自接，即打伤者，一夜即愈。
●土鳖酒
治伤接骨神方。
地鳖虫（十余个，生捣）
绞汁，用滚黄酒冲服效。
●止血散
金枪第一方。
陈石灰（八两）　大黄（四两，切片）
同炒至石灰桃花色，去大黄碾细收贮。遇伤敷上，即时止血。
●蓖麻膏
治竹木入肉。
蓖麻子
捣涂痛止即出，出即洗去。
●治刀斧伤血不止方
紫降香（瓷瓦镰刮下，石碾研细，忌铁）
敷上即止，又无瘢痕。
●又方
天南星　血竭（等分）
研细末，敷即止。
●烂脚丫方
白蔻仁　砂仁　泽泻（各三钱）
研极细末，撒患处愈。先用甘草煎汤洗净。
●又方
烂甚发肿作脓，寸步难行者。
苍术（一钱）　枯白矾（五分）　小川连（五分）　生甘草（三分）
焙干研极细末，加入冰片（一分），先用甘草煎汤，洗净患处，将新棉花蘸药末些少掺上，一日三次愈。
●疯狗咬方
急于无风处取出恶血，如无血以针刺出血，小便洗净，外用香油调雄黄少加麝香敷，或即以麻油调百草霜敷。再用番木鳖半斤切碎，糯米一撮，斑蝥七个，去头翅足，若过一日，加一个，三样以缓火同炒，至米出烟为度，去木鳖斑蝥，取米研末，冷水入麻油少许调服，以二便利下恶物为度。多日势凶猛者，头上有红发三根，拔出去之，如仍凶腹内有狗声者，再加木鳖一个，斑蝥廿一个，如前法制，取米调服。后以黄连甘草汤解之，百日不可听锣鼓声，终身不可食牛犬肉，及近苎麻之地，犯之再发则不治。
●又方
用斑蝥七个去头翅足，糯米四十九粒同炒，拣去斑蝥，将米研末，黄酒调服，毒从小便内出，有衣膜似血即是下也。后用滑石六钱，大甘草一钱，煎汤服之而愈，总不可吃狗肉，忌一百日不出门，犯之其害更甚。又忌大荤、鸡鱼面食等物，及芝麻、赤豆、茄窠麻地。如新夏布擦破伤处，用杏仁去皮尖捣烂涂之愈。口嚼碎亦可。
张景岳云：每见犯诸忌复发者不救，又见服斑蝥而死者亦有之。盖斑蝥至毒，只用糯米同炒以取其气，犹宜预备黄连甘草解其毒。若竟服斑蝥，岂不危险，慎之慎之。以上之方皆宜急救，若稍迟缓恐毒气入经，为害不浅。
通治  ***************************
●寸金丹
乌药　防风　羌活　前胡　川芎　砂仁　厚朴　藿香　半夏　木香　紫苏　薄荷　苍术　香附　赤苓　白芷　陈皮（各一两）　枳壳　炙草（各一两五钱）　白蔻仁（二两）　草果仁（一两）
为末，另用神曲（二十四两），多捣生姜汁拌糊为丸，以水飞朱砂（二两）为衣，每重一钱二分，阴干。大人一二丸，小儿半丸，以愈为度。
治男妇老幼，中风中寒中暑，口眼歪邪，牙关紧闭姜汤下。伤寒时疫，头疼脊强，恶寒发热葱姜汤下。霍乱绞肠痧，吐泻腹痛姜汤下。初疟久疟，桃枝汤下。泻痢脓血，肚痛饱胀木香汤下。伤食生冷，饱闷嗳气，不服水土，姜汤下。途间中暑，眼黑头痛，凉水调灌即解。小儿伤寒伤食，发热不解，清米饮下。
●太乙紫金丹
解诸毒，疗诸疮，山峦瘴气，烟雾疠疫，利关窍通治百病。
山慈菇（二两，有毛者可用，须将四两洗净，除毛切片，晒干，焙研，方得净末二两）　千金子净霜（一两）　五倍子（拣净，晒焙净，二两）　红牙大戟（白者不可用，洗净砂土，湿布盖一，时去皮切片，晒焙，研净末，一两五钱）　明雄黄（水飞三次，晒干，研净末，三钱）　辰砂（水飞三次，晒干，研净末，三钱）　麝香（拣真当门子，黄色者，去毛研净，三钱）
择黄道日先期齐戒，将大戟、山慈菇、千金霜、五倍子秤准上磨磨三次，绢筛筛三次，将朱砂、雄黄、麝香和匀，以糯米煮汤打和为锭，每重一钱，晒干收贮，勿令泄气。轻者服一锭，病重者连服二锭。凡遇天行疫症，相传遍染，用桃根煎汤，磨浓涂鼻中，次服少许，或再佩带，任入病家，永不传染。
●太乙救苦辟瘟丹
麻黄（十六两，去根节，晒取净末，一两五钱）　杜苏叶（二十两，晒取净末一两五钱）　升麻（五十两，焙取净末三十两）　桔梗（五十两，焙取净末三十两）　广藿香（五十两，不见火，晒取净末三十两）　明雄黄（三十四两，老坑者佳，水飞，晒干，取净末三十两）　广皮（四十两，新会者佳，焙取净末三十两）　金银花（四十五两，晒取净末三十两）　锦纹大黄（四十两，炒取净末三十两）　香附（二十六两，炒取净末二十一两）　山慈菇（四十五两，处州产而有毛者真，去毛，焙取净末二十一两）　川五倍（二十七两，焙取净末二十一两）　广木香（十九两，不见火，取净末十五两）　苍术（二十四两，真茅山者佳，米泔浸三日，晒取净末十五两）　山豆根（二十四两，去芦根，焙取净末十五两）　大半夏（二十两，滚水泡七次，姜矾制晒干，净末十五两）　饭赤豆（七十五两，焙取净末六十两）　紫丹参（一百十两，焙取净末六十两）　鬼箭羽（一百六十两，炒取净末六十两）　劈砂（十一两，辰州产瓜仁面佳，水飞净，晒，干取净末，十两）　千金子（五十两，新者佳，去壳去油，取净霜十二两）　红牙大戟肉（去净骨，十七两，杭州产者佳，焙取净末十二两）　雌黄（十四两，千叶者佳，水飞，净取净末十二两）　北细辛（二十四两，去叶泥净，不见火，取净末十二两）　川乌（五十两，煨去皮脐，晒干，焙取净末十二两）　滑石（十四两，水飞净，取净末十四两）　真麝香（三两一钱，研去皮渣，不见火，取净末三两）
以上二十七味，选上好道地者，俱磨极细末，逐样另自包好，择天德月德黄道龙虎上吉日，斋戒盛服精心修治。将药末逐件兑准分两，不可以己意增减改换，拌匀再筛极细，和置石臼中，以糯米粉糊和之。杵千下，勿令妇人鸡犬孝服并不修容止之人见之。用范子印成，每锭重一钱，作三次用之。凡遇天行疫症，以一锭用绛囊盛之，悬之当胸，或系左肘，诸邪退避，虽与疫之人同床共处，永无传染之患。如邪已中人，伏藏未发，略见寒热恍惚喉躁，昏迷狂闷头痛，服之即安。瘟疫阴阳二毒，伤寒心闷，狂言乱语，胸膈壅滞，邪毒发越，急服此丹。霍乱腹痛，绞肠痧等症，或汗或吐，或下，可保平安。中蛊腹痛，狐鼠恶毒，恶菌河豚，死牛马肉，鸟兽诸毒。小儿急慢惊风，五疳五痢，瘾疹疮瘤，并昏愦不醒，牙关紧闭。（以上诸症皆用薄荷汤磨服。）中风中气，口眼歪邪，言语謇涩，牙关紧急，筋脉挛缩，骨节风肿，手脚疼痛，行步艰难，妇人腹中结块，并月经过期不至，腹内作痛，或为邪所交，腹中作痞，但有孕不宜服。男妇急中颠邪鬼气，狂乱喝叫奔走，并失心羊头诸颠等风。（以上诸症皆用好酒磨服。）头疼太阳疼，用酒磨入薄荷细末，涂太阳穴。疟疾临发时，取东流水，煎桃柳枝汤，磨服。传尸痨瘵，并女子为尸虫所噬，用清水磨服。病起仓猝，中风五痫中恶，溺缢压魇，胸口尚热，及怪迷死未隔宿者，皆用冷水磨灌。赤痢痢血，凉水磨服，白痢姜汤磨服。心脾痛酒磨服，或淡姜汤磨服。牙疼酒磨涂患处，及含少许吞下。诸痔便毒，坚硬未成脓者，若痛大小便难者，清水磨服。痈疽发背，无名肿毒，对口天蛇头等，一切恶疮，诸风瘾疹，赤肿诸瘤，未破时皆用淡酒磨服。及用冷茶磨涂疮上，日夜各数次，已溃不宜服。汤火伤，虎伤鼠伤，蜈蚣伤，蛇伤，皆用水磨涂，并用酒磨服。凡饮食中毒，瘴气邪疟，恶痢，用桃柳枝汤磨服。妇人鬼胎鬼气，用红花汤磨服。此药乃卫身至宝，万勿火烘泄气，盐滓汗污秽触，孕妇血痨忌用。
●蟾酥丸
治诸般痧症神效。
上西黄（一钱）　蟾酥（五钱）　真茅术（一两）　飞净朱砂（五钱）　明雄黄（五钱）　麝香（一钱六分）　丁香（五钱）
共为极细末，端午日水泛为丸，如肥芥子大。轻者一粒，重者二粒，噙于舌底，化完立愈。
●黎洞丸方
续筋接骨，疏风活络，及一切外症，内服外敷效。
西牛黄（一两）　参三七（十两）　冰片（二两二钱）　麝香（二两二钱）　天竺黄（去石，净末，十一两）　锦纹大黄（净末，十一两）　明雄黄（去石，净末，十一两）　的乳香（去油净，九两）　没药（去油净，九两）　顶陈血竭（去渣净末，十两）　儿茶（去渣净末，十两）　上阿魏（用童便煮，十一两）　藤黄（乌羊血九制，净十六两）
上药十三味，用白蜜四斤为丸，每重一钱五厘，白蜡为壳。如遇跌打损伤，用酒送下。余俱用茶及开水送服，并磨涂患处。
●一粒珠方
全穿山甲（一具，一足用好醋制，一足用松萝茶制，一足用麻油制，一足用苏合油制）俱连一边身子，如鳞甲有不全处，须再取一具，视取原缺处者补全，同炙淡黄色为度，焦黑不可用。
犀牛黄（三钱）　珍珠（三钱）　大劈砂（四钱）　明雄黄（四钱）　原麝香（四钱）　梅花冰片（四钱）
共研极细末，加入蟾酥（一钱二分，人乳化，饭锅上蒸）再量入苏合油，打和为丸，每丸干重三分。专治一切无名肿毒，对口搭手，痈疽发背等症。已成即溃，未成立消，用人乳化开，真陈煮酒冲服一丸，量佳不妨多饮。盖暖患处，重症倍服。小儿惊风，用陈胆星（一分），钩藤（三分），橘红（三分），煎汤化服一丸。闷痘初起，用白芦根汤，化服一丸。（怯弱、吐血、疔症孕妇忌服）
●生生膏方
生大黄（六两）　当归　丹皮　白芍　元参　白芷　地黄　升麻（各四两）　肉桂（二两）　用大麻油（八斤）
煎成膏，东丹收，或纸或布摊贴。治一切外患，奇疡初起，加上好冰片（少许）于膏上，贴之立消。已溃加天花粉，可拔老脓。将愈加真川贝，可生肌。治劳伤内症，加真沉香末，（少许）立效。治三阴疟疾，加胡椒（七粒研细）贴颈脊第三骨即愈，忌食一切发物。
●朱砂膏方
专贴一切无名肿毒，横痃乳疖，恶疽疔毒。未成者即消，已成者即溃，真神方也。
用葱五六十斤，捣极烂绞汁，放锅内投入嫩松香（五斤），微火熬至葱汁滚，松香化，取下俟稍冷，即以手在汁中揉松香几百揉，然后再放火上再烊再揉，如此五六次，揉至松香色白无油为度，配入后药。
当门子（五钱，即顶高麝香）　樟脑（十二两）　梅花冰片（一两）　蓖麻子（一斤，去壳研如泥另贮）　乳香　没药（各三两五钱俱用灯心草炒去油）　朱砂（六两水飞）
上除蓖麻子，余皆为极细末，将制好松香放于瓷钵内，隔水烊化取出，即以前药末并蓖麻子泥一并投入，搅和摊贴。如干可酌加蓖麻子油，好摊为度，摊用柿漆单张，桑皮纸不可着火。
●观音大士救苦神膏
大黄（一两）　香附（七钱）　三棱（一两）　羌活（八钱）　白芷（八钱）　芫花（七钱）　蜈蚣（十条）　桃仁（七钱研）　生地（一两）　厚朴（七钱）　槟榔（七钱）　黄柏（八钱）　大戟（八钱）　蛇蜕（五钱）　巴豆（八钱）　皂角（八钱）　杏仁（七两研）　细辛（七钱）　肉桂（八钱）　麻黄（八钱）　黄连（五钱）　甘遂（二两）　川乌（一两）　莪术（一两）　枳实（八钱）　独活（七钱）　防风（七钱）　全蝎（七钱）　草乌（七钱）　元参（七钱）　蓖麻子（二两研）　木鳖子（一两研）　穿山甲（七钱）　天花粉（七钱）　五倍子（七钱）　当归（一两五钱）　密陀僧（四两）　飞过黄丹（二斤四两）
选道地药材称准，用大麻油（六斤），浸瓷盆内五日，然后熬摊。熬膏时忌妇人鸡犬冲破。
——偏正头风，左患贴左，右患贴右，正患贴印堂，兼卷条塞鼻孔中，口含甘草汤咽之。
——眼科七十二症，赤肿将耳上角，针刺血出贴上，星胀翳膜眷毛倒睫，迎风流泪等症，卷条左患塞左，右患塞右鼻，常服甘草汤。
——喉咙三十六症，单蛾双蛾，喉闭喉风，贴喉上，口含甘草汤，要速效，将膏口含化下，不服甘草汤。
——两颐浮肿，风火牙疼，贴上即止。
——诸般腹痛，胃口痛，丹田痛，即于痛处贴之，服甘草汤。
——中风瘫痪，左患贴左，右患贴右，服甘草汤，不省人事，痰声如锯，作丸如豆大，每服七粒，清汤送下，其痰立下，若口关紧闭，用铁箸撬开，将水灌下，或再作条插鼻孔中，真有起死回生之功。
——痨瘵病，贴夹脊穴，尾闾穴，肚脐，饮甘草汤，七日，痨虫尽死，咳嗽吐痰，贴前后心，仍服清痰降火补药，此膏能攻病，不能补虚，不可吞服。
——臌胀水臌气臌血臌，俱贴脐下丹田，不可饮甘草汤。
——噎膈气膈，食膈痛膈，俱贴胃口肚脐，常饮甘草汤，如喉塞不咽，即贴喉外，口含甘草汤，如要速效，作丸服之，不必服甘草汤。
——哮喘咳嗽诸症，俱贴前后心，饮甘草汤，如痰盛气塞不通，或作条塞鼻孔，或作丸吞服，不可服甘草汤。
——大小便闭，俱贴肚脐，饮甘草汤自通，如数日不通，危在旦夕，作丸送下，小腹用葱汁甘草汁调敷，立下，勿服甘草汤。
——伤寒时疫，贴肚脐，饮甘草酒，一醉汗出即愈，如五六日不便，作丸吞下便解而愈矣。
——疟疾一日二日三日，俱贴肚脐，饮甘草汤，如发过四五次者，作丸早一时服下，饮热酒数杯，即日便止，不可饮甘草汤。
——赤白带下，贴脐下丹田，常服甘草汤。
——各种痢疾，俱贴胃口肚脐，四五日不愈，红用圆眼壳核七个打碎，煎汤送丸下，白用荔枝壳核七个打碎，煎汤送丸下，赤白兼者用圆眼荔枝壳核，各七个打碎，煎汤送丸下，不必服甘草汤。
——难产逆生，胞衣不下，作丸热酒送下，立刻便产，产门小腹，煎甘草汤水频洗不可服。
——小儿惊风，目翻上，气喘痰壅不通，作条塞鼻孔，贴一膏于脐上，如急极作丸服之，勿饮甘草汤。
——小儿诸疳症，贴脐上，口疳贴牙床，口疳不必饮甘草汤。
——经闭不通，贴丹田，如病久，作丸服之，小腹上，用甘草末调敷，葱汁涂之，不可服甘草汤。
——血块痞积，贴脐上，并贴痞上，饮甘草汤，人健壮者，作丸日服，便泄为上。
——外科疔疮，内服外贴，勿饮甘草汤，背疽一切痈疖毒，俱贴患处，日饮甘草汤作丸服，兼贴肺俞穴，勿服甘草汤。
——臁疮脚气，针孔反贴上，盖以纸带缚定，一日洗换，十日愈矣。
——肠风下血，梦遗白浊，俱贴肚脐，饮甘草汤。
——痔漏，内则卷条插入，外则贴之。
——跌打损伤，贴患处，饮甘草汤。
——吐血鼻血，贴两脚心，饮甘草汤。孕妇忌用。
●法制清宁丸方
锦纹大黄或十斤或百斤，米泔水浸半日，切片晒干，入无灰酒浸三日，取出晾大半干。
第一次将大黄入甑内，用侧柏叶垫底，蒸一炷香，取出晒干。每次俱用侧柏叶悉要换过。
二次绿豆熬浓汁，将大黄拌透晒干，蒸照前晒干。
三次大麦熬浓汁，将大黄拌透晒干，蒸照前晒干。
四次黑豆熬浓汁，将大黄拌透晒干，蒸照前晒干。
五次槐叶熬浓汁，将大黄拌透晒干，蒸照前晒干。
六次桑叶熬浓汁，将大黄拌透晒干，蒸照前晒干。
七次桃叶熬浓汁，将大黄拌透晒干，蒸照前晒干。
八次鲜车前草熬浓汁，将大黄拌透晒干，蒸照前晒干。
九次每大黄一斤，用厚朴一两，煎汁拌透晒干，蒸照前晒干。
十次每大黄一斤，用新会皮一两，煎汁拌透晒干，蒸照前晒干。
十一次每大黄一斤，用半夏一两，煎汁拌透晒干，蒸照前晒干。
十二次每大黄一斤，用白术一两，煎汁拌透晒干，蒸照前晒干。
十三次每大黄一斤，用香附一两，煎汁拌透晒干，蒸照前晒干。
十四次每大黄一斤，用黄芩一两，煎汁拌透晒干，蒸照前晒干。
十五次用无灰陈酒，拌透晒干，蒸照前晒干。
以上如法制度磨为细末，每末一斤，加黄牛乳二两，童便二两，姜汁二两，拌匀捣千下，丸如弹子大，每干重一钱，小儿酌减，照后开病症，依法服下。
头痛不发热，口渴薄荷汤下。两太阳疼，藁本、白芷、石膏，各三钱，煎汤送下。头时眩晕，灯心草汤送下。眼初起疼痛，菊花汤送下，久不愈，归身菊花汤送下。鼻生红疮点，桑皮灯心汤送下。耳暴聋，灯心汤送下。耳鸣，淡盐汤送下。牙痛，石膏、升麻，各三钱，煎汤送下。咽喉肿痛，桔梗、甘草汤送下。吐血，红花一钱，煎汤入童便半杯，送下。嗽血，麦冬汤送下。鼻血不止，灯心汤送下。跌阳蓄积在内，苏木煎汤和童便送下。溺血体壮，灯心汤送下，体弱淡盐汤送下。溺血倾如鱼虾，牛膝汤送三钱。营中作痛，麦冬汤送下。大便下血，槐花地榆煎汤送下。白浊淋症，灯心汤送下。胃脘作痛，姜汤送下。伤寒出汗，不退热，白滚汤送下。伤风咳嗽不止，姜汤送下。久嗽无痰，麦冬汤送下。痢疾初起，红者槟榔汤送下，白者姜汤送下。久痢，甘草汤送下，红白相间，姜皮灯心汤送下。胸中时痛，口吐酸水，橘饼汤送下。肥人忽然昏沉如醉，姜汤送下。噎膈，姜汤送下。胸膈饱满，姜汤送下。中暑，姜皮汤送下。中热，香薷汤送下。伤酒，甘菊汤送下。阴阳不和，霍乱，姜汤送下。哮喘，大腹皮汤送下。盗汗，浮麦汤送下。惊悸，怔忡，石菖蒲汤送下。小便不通，灯心汤送下。肺痈，苡仁一合煎汤送下。老年大便结燥，当归汤送下。筋骨疼痛，不能举动反侧，木通一两煎汤送服四钱，三服即愈。大肠痈，槐米汤送下。黄疸，茵陈汤送下。妇人经水不调，四物汤送下。骨蒸发热，地骨皮汤送下。胸膈不宽，香附汤送下。有孕小便不通，灯心草汤送下。遍身发肿，大腹皮汤送下，产后头晕，四物汤送下，行经紫色作痛，苏术煎汤冲姜汁送下，产后大便不通，归身红花汤送下，乳不能，王不留行汤送下。产后恶露不尽，腹中作痛，益母草苏木煎汤，入童便半杯，送下。产后小便不通，灯心汤送下。行经时，遍身作痛，益母草汤送下。潮热盗汗，浮麦汤送下，胸有痰涎，姜汤送下。