
序  ***************************
余既为莫枚士先生序《研经言》。阅五年，先生复邮寄所撰《经方例释》示余，且属为序。余于斯事，未之能信，而先生意气勤恳，屡以所学相质证，视当世若舍余，无可言医者，余又安得不赘一言乎？大抵医药之兴，其始所用皆单方也。其后，生事日繁，嗜欲日侈，病之变化愈多，方之配置愈备。于是，有用数味至数十味为一方者，有合一二方或数方为一方者，有师古方之意，而大小轻重于其制者，踵事而增华焉，随宜而施治焉。方之义脱胎于古，而方之数则倍蓰于古。粗工视之，茫然不识其端绪。其悍者，且创为古方不可治今病之说，以自文其陋。嗟乎！方例之不明，医学之失传也久矣，先生此书，方以类聚，大率以本方建首，而以加减诸方隶之，更取《千金》《外台》及他方书之可採者，连类而疏证之，考名称、辨药品，较分两之多寡。于古今方书参互合併，变通脱化，釐析移易之，故抉幽明微，豁然开朗，尤精者，则能弥古书之残阙，辟异说之荆榛，炼娲石以补苍穹，决龙门而驱洚水。灵胎有灵，尚当执贽请业，况其下焉者乎？余犹记先生《研经言》有云：读仲景书，而穷源于《灵枢》《素问》，人知之。读仲景书，当竟委于《千金》《外台》，人不知。由今观之，成氏之注《伤寒》，穷源者也。先生之释方例，竟委者也。其有功于医学，一也。仲景往矣，二千年后，升堂而入室者，非先生其谁欤？
光绪甲申春二月元和陆懋修拜撰


经方通例  ——————————————————————————————————————————————————————————————————————————————————————————

经方用名例  ***************************
一、服：亦曰饮，分汗、吐、下、和四法。桂枝、麻黄，汗也；瓜蒂、栀豉，吐也；承气、陷胸，下也；白虎、四逆、理中、柴胡，和也。
二、含：口、齿、喉、舌宜之，苦酒汤宜也。
三、灌及吹：卒死、窍闭宜之，猪胆汁、狼牙汤是也。
四、导亦曰内：孔窍宜之，蜜煎导、土瓜根导、猪胆汁寻、膏发煎、矾石丸、狼牙汤是也。
五、摩：经络宜之，头风摩散是也。
六、熨：皮肉宜之，盐熨、枳实熨是也。
七、熏：窍理宜之，雄黄熏法、小儿疳熏法是也。
八、洗及渍：皮肉宜之，矾石汤、苦参汤是也。
九、噀：近世谓之喷，皮肉宜之，冷水是也。
十、粉：亦曰扑，汗出、疮烂宜之。温粉、黄连粉、王不留行散是也。

经方制法例  ***************************
一汤：亦曰饮，治轻浮之疾。其为汤也，有酒煮者，栝蒌薤白汤、麻黄醇酒汤是；有水煮者，桂枝汤、麻黄汤等是；有酒水合煮者，胶艾汤是；有取自然汁和熟汤漉之。不煮者，食犬肉不消方、走马汤是。其用汤也，有服者，桂枝汤、麻黄汤等是；有洗者，矾石汤、苦参汤是；有渍者，矾石汤是有熏者，苦参汤是；有灌者，狗屎汁是；有噀者，冷水是有含者，苦酒汤是。其变也，有以汤为煎者，大乌头煎是。
二煎：亦曰膏，治沉重之疾。其为煎也，有酒煎者，鳖甲煎是；有蜜煎者，蜜煎导法是。其用煎也，有服者，败蒲煎是；有导者，蜜煎、膏发煎是。其变也，有以煎为丸者，鳖甲煎丸是；有以煎入汤者，乌头桂枝汤是。
三散：亦曰屑，治虚结之疾。其为散也，有别捣合治者，牡蛎泽泻散是；有合捣治者，四逆散、五苓散是。其用散也，有服者，四逆散、五苓散是；有粉者，温粉、王不留行散是；有摩者，头风摩散是；有吹者，菖蒲屑、桂屑是。其变也，有以散为汤者，陷胸汤、防己黄耆汤是。
四丸：古名圆，治留著之疾。其为丸也，有如梧子大者，小丸也，但服之；有如弹丸大者，大丸也，煎服之。其用丸也，有服者，抵当丸、陷胸丸是；有导者，矾石丸是。其变也，有以丸为散者，理中丸是；有以丸为汤者，抵当丸是。

经方煮汤用水例  ***************************
一、水：煮药通用。
二、东流水（水万折必东）：除饮达下也。寇宗奭《衍义》云：取其性顺疾速，通膈下关也，惟泽漆汤方用之。
三、潦水（淫雨为潦）：去湿除热也。成氏曰：取其昧薄，而不助湿气，利热也。
四、泉水：除热利溺也。
五、井花水（平旦新汲水）：通窍解热也。
六、劳水（甘澜水）：益脾益肾也。
七、麻沸汤（即百沸汤）：通经泄热也。
八、泔水：解热助胃也。
九、浆水：开胃消食也，有清浆水、酸浆水一曰醋浆两种。王子接说：浆水，乃秫米和曲酿成，如醋而淡。今人点牛乳作饼用之，或用真粉作，内绿豆者尤佳。《纲目》引嘉谟云：炊粟米熟，投冷水中，浸五六日，味酸，生白花色类浆，故名此。古说可从，若王说，直是酒浆矣。近人说为泔淀，非。治食啖蛇、牛肉中毒方中自有泔水，不云浆水。
十、酒：行经络、速药势也。有清酒、醇酒、白酒、苦酒四种。他方或水酒并煮，独栝蒌薤白汤之用白酒，红蓝花酒之用清酒，麻黄醇酒汤之用醇酒，苦酒汤、饮食中毒烦满治之方之用苦酒，皆专用酒。

经方和药有定例  ***************************
一、大枣：和百药，利诸经也。
二、蜡：缓药势，趋下焦也。有与阿胶同用者，调气饮是。
三、白蜜：缓药势，益脾气也。
四、胶饴及沙糖：缓里急，缓药势也。有与枣同用者，建中汤是。
五、酒：行药气，利荣气也。
六、苦酒：除里热，泄三阴也。
七、粳米及白粉：和胃气，利卫气也。有与大枣同用者，附子粳米汤是；有与蜜同用者，甘草粉蜜汤、猪肤汤等是。
八、阿胶：趋下焦，化痰沫也。
九、鸡子黄：和阴气，息里热也。有与阿胶同用者，黄连阿胶汤是。
十、生姜汁：和丸用。

经方服丸散方例  ***************************
一、沸汤
二、白饮
三、酒
四、浆水
五、大麦汁
六、麦粥

仲景用药与《神农本经》异同考  ***************************
古谓：《神农本经》为出华佗、仲景辈。今并考其异同著于篇，以俟明者择焉。
术　《本经》止言术，而仲景书有术，有赤术。后人于凡用术方，悉加白字于术上。《脉经》无白字可证也。但以赤术推之，故加白字耳。《图经》文以苍术为正，而曰：凡古方云术者，皆白术也，非今之术矣，据此，是仲景用术，苍、白分别与神农异。
芍药　《本经》止言芍药，而仲景书独芍药甘草汤方有白字。据《玉函经》录此方无之。则《伤寒论》文，后人增也，与神农同。
茯苓　《本经》止言茯苓。仲景书独肾气丸方有白字，则余皆赤茯苓也。陶注《本草》云：白色者补，赤色者泻，此之谓矣，与神农异。
地黄　《本经》以干地黄为主，云：生者尤良，是干、生别而不别也。仲景书肾气、复脉用干者，防己地黄汤用生者，与神农异。
姜　《本经》以干姜为主，云：生者尤良，是干、生别而不别也。仲景书于温中用干者，治呕用生者，与神农异。理中加减法曰：吐多者，去术加生姜二两。通脉加减法曰：呕者，加生姜二两。二方有干姜，而必加生姜以治呕吐，是干姜不治呕吐也。真武加减法曰：下利者，去芍药加干姜二两。真武有生姜，而必加干姜以治利，是生姜不治利也。大约生姜温上，干姜温中，高下之分。生姜泻心则生姜、干姜并同，以有干噫、下利故耳。
豆　《本经》大、小豆同条，而仲景书治中毒方用黑豆，赤豆当归散用赤豆，与神农异。


经方例释上  ——————————————————————————————————————————————————————————————————————————————————————————

甘草汤方（《伤寒论》《玉函经》）  ***************************
治伤寒少阴病，咽痛；亦治伤寒脉结代，心动悸。
甘草（二两。《纲目》录此有蜜水炙三字。二两，神农秤也。当今秤一钱分二釐，其法详后「古方权量考」。下仿此。）
上一味，以水三升，煮取一升半，去滓，温服七合，日二服。（《证类本草》录此作五合，日三服，义长。三升、一升半、七合，古药升也。三升，当今量二合零一抄；一升半，当今量一合；七合，当今量四勺七抄。其法详后」古方权量考」。下仿此。）
〔案〕此诸方之祖。此方不独治少阴咽痛也。《外台·十一》《千金》云：甘草汤，主天下毒气，山川雾露毒气，去地风气瘴疠毒，其方即此。成注：甘草汤，治少阴客热。依例推之，凡有热毒者，皆主之，必效，以此方治。凡服汤，呕逆不入腹者，先服此，然后服余汤，是止吐也。《得效方》以治小儿遗尿；《至宝方》以治小儿尿血；《圣济方》以治舌肿；《千金》以蜜炙甘草治阴头生疮；李楼以蜜煎甘草涂汤火疮，皆取清热解毒之用。后人变其法为膏，以治悬痈、喉痈等症，名国老膏，为疡科必备之药。今喉科家治咽喉痛，用金锁匙，即甘草中之细者，其味苦，俗名苦甘草，此咽痛用甘草汤，当兼金锁匙而言。
●又汤方（《玉函经》附遗）
治小儿中蛊，欲死者。
甘草（五钱。《纲目》引作半两。）
水一盏，煎至五分，去滓，作二服。当吐出。点儿口中。（《玉函》一盏作二盏，脱「去滓」作「二四」字。今从《证类》。
●又汤方（《玉函经》附遗）
治小儿撮口，发噤。
甘草二钱半，细锉。
水一盏，煎至六分，去滓，温服。令吐痰涎后，以乳汁点儿口中。（六分谓于一盏减四分。）
●又汤方（《金匮要略》）
治食牛肉中毒及误食水茛，狂乱，状如中风或吐血。
甘草煮汁，饮之即解。
●又丸方（《玉函经》附遗）
治小儿羸瘦。（《证类》引瘦下有「缀缀」二字）
甘草（三两，炙焦《千金》五两。《证类》二两。）
上杵为末，蜜丸，如小豆（《证类》作绿豆）大，每温水下五丸，日三服。（《千金》每服十丸。）
〔案〕附遗三方，《证类》引《金匮玉函方》并有之。甘草五方，后人师其法而变用之。《直指》师第二方，以治蛊毒、药毒。《百一选方》师第三方，吐初生小儿，以预解痘毒。《千金》师第四方，治食牛、马肉中毒，以甘草煮饮，或酒煎服，取吐或下，如渴不可饮水，饮水即死。《外台》以小便煮甘草数沸服，治大人羸瘦。《广利》以甘草作散，调入小便中服，治肺痿、久嗽、烦闷、寒热、涕唾多者。《圣惠》以猪胆汁浸而丸之，治小儿热嗽。《幼幼新书》以甘草作散，用猪胆汁炙，和米泔服，治小儿目涩。皆师第五方而小变之也。

桂枝甘草汤方（《伤寒论》《玉函经》）  ***************************
治发汗过多，其人叉手自冒心，心下悸，欲得按者。
桂枝（四两）　甘草（二两）
上二味，以水三升，煮取一升，去滓，顿服。（顿服作一顿服。）
〔案〕成注谓：亡阳心虚，以此汤和血脉，此虽本《本经》为说，然《本经》利血脉之意，亦谓发汗邪去则血脉自和，非别有利血脉之长也。此症自是虚其心阳，卫邪深入心下，故专用桂枝以解肌，实诸桂枝汤之祖方。《外台》一方有大枣，即此也。如甘麦大枣汤之比，玩桂枝汤方，则原方或当如《外台》，特因仲景不用，故后人不知耳。仲景用桂，不独太阳病为然，即使邪已入里，而表分有一分未净者，必用之。故虽于建中补气，复脉补血方中，亦皆用一味桂枝，以达馀邪。下此如桃仁承气汤、黄连汤、桂枝人参汤、当归四逆、乌梅，并皆用桂。且也太阴病用桂枝汤；少阴病四逆散中加桂，是三阴用桂也。柴胡桂姜汤以治少阳；而阳明病亦有宜桂枝汤；是三阳亦用桂也。《金匮》用桂方亦多，是杂病亦用桂也。总之，不论阴阳，但邪未净者，并宜此方。近王氏晋三作《古方选注》，妄谓桂枝为太阳经药，何其泥也？有邪必用桂枝者，为是书治寒，故未可概之湿热病之邪也。

甘草麻黄汤方（《金匮要略》）  ***************************
治皮水。
麻黄（四两，《千金》三两）　甘草（二两，《千金》一两）
上二味，以水五升，先煎麻黄，去上沫，内甘草，煮取三升，温服一升，重覆汗出；不汗，再服。慎风寒。
〔案〕依全书通例当云麻黄甘草汤，此方不专治水，实则治喘之专方。《要略》防己黄耆汤加减法曰：喘者，加麻黄二两，此明证也。大抵水肿与喘，皆是气结所生，故此方治两症皆效。《千金·卷廿一》以此方治气急，积久不差，遂成水肿。诸皮中水攻面、目、身体，从腰以上肿，以此发汗，其煎服法同，此用最合经意。《外台·卷一》《小品》鸡子汤，以此方麻一两，甘一分，水煎，加鸡子白，令置水中合和令匀，内药，复搅令和，上火煎之勿动，煎至一升，适寒温，顿服取汗，治伤寒发汗后，二、三日不解，头痛肉热。此乃借治热气，故加鸡子。

桔梗汤方（《伤寒论》《玉函经》，后世名甘桔汤）  ***************************
治伤寒少阴病，咽痛。
桔梗（一两）　甘草（二两）
上二味，以水三升，煮取一升，去滓，分温再服。（崔氏云：分两服，吐脓血。）
〔成注〕甘草汤主少阴客热咽痛，桔梗汤主少阴寒热相搏咽痛。
〔泉案〕甘草治热，桔梗治寒。通脉四逆汤加减法：咽痛者，去芍药加桔梗二两，是此方所由制也。《千金》治上焦虚寒，短气，语声不出，有黄耆补中汤，方用桔梗、甘草，盖以肾寒结于上焦，故合用此方，以散其寒。《外台》引救急治喉中气噎方，用桔梗、甘草，取此为引申义。刘守真有诃子汤，治失音不能言语，即此方加诃子，以敛肺气。诃子合桔梗，为一敛一散，犹干姜、五味合用之义也。然不独喉症宜之，且为诸排脓之要方。《外台》引《集验》桔梗汤治肺痈，《录验》治肺痈经时不差，桔梗汤方皆取此。《纲目·卷一》桔梗汤治肺痈条引《金匮》文，其症则尽与桔梗白散同，其方乃此方。《小儿直诀》以此方治肺热喉痛，有痰者，甘草炙、桔梗泔浸一夜，煎服，又加阿胶。盖此桔梗专主伤寒之咽痛，若冷痰，亦可用。肺既有热，当非所宜，故须泔渍，又加胶以润下之耳。
此方后人以治凡咽喉病，或于他方加入此二味者，以咽痛为少阴标病，少阴之本在肾，其标在肺，此治标方，故不论肺、肾，凡在咽喉，皆得通用。咽痛何以别之？大抵脉沉者，少阴病；脉浮者，太阴病。

大黄甘草汤方（《金匮要略》）  ***************************
治食已即吐。
大黄（四两）　甘草（一两，《外台》二两，炙）
上二味，以水三升，煮取一升，分温再服。
〔案〕此诸下方之祖。加芒硝为调胃承气汤，必效。以此治胃反、吐水及吐食神验。论云食已即吐，当兼水食言。

甘草干姜汤方（《伤寒论》《玉函经》《金匮要略》）  ***************************
治吐逆，亦治肺痿，吐涎沫，不咳，遗尿，小便数。
甘草（四两，炙，《玉函》二两）　干姜（二两，炮）
上二味，㕮咀，以水三升，煮取一升五合，去滓，分温再服。
〔案〕此诸温中方之祖。加附子为四逆汤，加参、术为理中汤，是四逆、理中皆此方之属。依全书通例当云干姜甘草汤。经方例凡经误下者，皆用干姜，不独治烦、吐也。《备急》正作干姜甘草汤，姜二分，甘一分，治吐逆、水米不下神验。

芍药甘草汤方（《伤寒论》《玉函经》）  ***************************
治两胫拘急。
芍药（四两，《成本》有白字）　甘草（四两，炙）
上二味，㕮咀，以水三升，煮取一升五合，去滓，分温再服。
〔案〕此为血痹之主方。许叔微《伤寒九十论》云：仲景桂枝加减法，十有九证，但云芍药。《圣惠》皆称赤芍药，尚药皆云白芍药，然赤者利，白者补。《本经》称：芍药，主邪气腹痛，利小便，通顺血脉，利膀胱、大、小肠、时行寒热，则全是赤芍药也。又桂枝第九证云，微恶寒者，去芍药，盖惧赤芍药之寒也。惟芍药甘草汤一证云：白芍药，谓其两胫拘急，血寒也，（血当为恶字之误。）故用白芍药以补之，据此似此方芍药是白者也。芍药甘草附子汤祖此，亦似当是白者，然以他方本此方者推之，恐未必尽然。何以言之？本方加柴胡、枳实，为四逆散；加黄芩，为黄芩汤；四逆自利，未必皆为血寒之属虚者，非与柴、芩大戾乎？窃谓：拘急本血痹所致，赤芍正治血痹主药，何必以养阴为说，而指为白芍乎？此后尚可用承气，何独畏赤芍乎？白字断当为浅人加也。且拘急者，以营气内收也。四逆散症所以致四逆者，以营气被寒所抑，不得外达而内收；故黄芩汤症所以致自利者，以少阳半表之邪，将从半里而内收；故即芍药甘草附子汤症所以致恶寒者，亦以汗后营气已虚，不得外畅，复以不解，而寒留于表，遂致内收，故皆与两胫拘急，用赤芍同义，以其为血痹则一也。由是乌头汤、甘遂半夏汤等方皆通矣。

甘麦大枣汤方（《金匮要略》）  ***************************
治妇人脏躁，喜悲伤欲哭，象如神灵所作，数欠伸。
小麦（一升）　甘草（三两）　大枣（十枚）
上三味，以水六升，煮取三升，分温三服。亦补脾气。
〔案〕此为诸清心方之祖，不独脏躁宜之。凡盗汗、自汗皆可用。《素问》：麦为心谷。《千金》曰：麦养心气。《千金》有加甘竹根、麦冬二味，治产后虚烦及短气者，名竹根汤。又有竹叶汤、竹茹汤，并以此方为主，加入竹及麦冬、姜、苓，治产后烦。夫悲伤欲哭，数欠伸，亦烦象也。依全书通例，此方当名小麦甘草汤，或麦甘大枣汤亦得。

甘草荠苨汤方（《金匮要略》）　凡诸毒，皆是假毒以投无知时。宜煮甘草荠苨饮之，通除诸药毒。  ***************************
〔案〕此为诸解毒方之祖。《外台·卷三十一》云：诸馔食直尔，何容有毒，皆是以毒投之耳。既不知是何毒，便应煮甘草荠苨汤治之。又《证类》及《纲目》，皆引《金匮》方曰：治误饮馔中毒者，未审中何毒，卒急无药可解，只煎甘草荠苨汤服之，入口即活。此文今《玉函》《要略》并逸，《千金》猪肾荠苨汤，治强中，生于石药毒者，亦将此方参入白虎汤中。《肘后》云：一药而兼解众毒者，惟荠苨汁浓饮二升，或热嚼之，亦可作散服。此药在，诸药中毒皆自解也。正与《别录》解百药毒合。

紫参汤方（《金匮要略》）  ***************************
治下痢，肺痛。（《纲目·卷十二》，无肺痛二字。）
紫参（半斤）　甘草（三两），《纲目》（二两）
上二味，以水五升，先煮紫参，取二升，内甘草，煮取一升半，分温三服。
〔案〕《本草》紫参，味苦辛寒，无毒，主心腹积聚，寒热邪气，通九窍，利大小便。《别录》云：疗肠胃大热。是此方所主之痢，亦热痢也。且《别录》又云：治肠中聚血。甄权云：散瘀血。据此诸说，当是治热在血分之痢。考仲景列病，皆取形体易见者言，无言某脏病、某腑病者，今此肺痛二字，不合全书通例；而下痢，本为通利，与《本经》利大便，义亦相乖。疑肺字当为肿字，草书肿字，脱去右旁下半，故误也。以此下痢，由血闭肿痛，正是不通合用利药，与热痢下重，用白头翁同义。《圣惠》以紫参治吐血不止，又或加阿胶于此方中，治吐血不止，皆此意也。岂吐血，亦必肺痛乎？必不然矣。《普济》五参丸，与《千金》并以沙参易紫参，治酒刺，刺亦瘀血所生，酒中湿热也，与此相参。
《吴普本草》紫参，一名牡蒙。陶注《本草》云：紫参，今方家呼为牡蒙，用者亦少，是梁时已鲜用之。

甘草粉蜜汤方（《金匮要略》）  ***************************
治蛔虫之为病，令人吐涎，心痛，发作有时，毒药不止。
蜜（四两）　甘草（二两）　粉（一合，一作白粉一两，《千金翼》作白粱粉一升）
上三味，以水三升，先煮甘草，取二升，去滓，内粉、蜜，搅令和，煎如薄粥，温服一升，差即止。
〔案〕此诸和胃方之祖。白粉、白粱粉也。古者，九穀贵粱，故直称粱米，为米，犹直称甘瓜为瓜之比。其云粳米者，乃稻米也。《外台·卷三十一》治一切药毒方：甘草三两炙，以水五升，煮取二升，内粉一合，更煎二、三沸，内蜜半两，分服，以定止。又《千金》及《翼》治一切药毒不止，解烦闷方：甘草一两，炙，切，白粱粉一升，蜜四两（《千金》甘、蜜各四分），上三味，以水五升，煮甘草，取二升，去滓，内粉，汤中搅令调，下蜜，煎令熟如薄粥，适寒温，饮一升。据此二文，粉为米粉明矣。近世因经文治蛔虫，误以白粉为铅白粉。然考仲景书中云粉者，俱是米粉。此方与猪肤汤法同，而《伤寒·少阴篇》猪肤汤方，猪肤一斤，以水一斗，煮取五升，去滓，加白蜜一升，白粉五合，熬香，和令相得，与此皆系粉、蜜同用，皆先煎主药，后调粉、蜜而成。彼注：白粉益气断利。彼方为米粉，以彼例此，亦当如是。即如大青龙方下云：汗出多者，温粉扑之。《论》无粉扑方，《明理论》载之，白术、藁本、川芎、白芷各等分，入米粉和匀扑之，无藁本亦得。是温粉亦米粉也。铅粉之说，其谬显然。盖此方服于已服毒药之后，胃气必伤，是以蛔益不安，故仲景易以安胃和中为治。若铅粉即是毒药，何庸以毒继毒乎？必不然矣。或曰：毒药不止，当作药毒不止，药毒谓百药毒，百药毒能伤胃，故蛔虫不安。甘草、粉蜜解百药毒方也。此说与《千金》《外台》併合甚精。若作毒药杀虫，而虫痛不止，则岂甘草、粉、蜜等甘和之药，功反烈于毒药，而毒药所不能杀者，杀之以平药乎？必无此理也。仲景书文义简奥，卒不易知，求之之法，有当即方定症者，有当即症定方者。此条则兼之也。

茯苓杏仁甘草汤方（《金匮要略》《外台》称茯苓汤。）  ***************************
治胸中气塞、短气。
茯苓（三两）　杏仁（五十枚）　甘草（一两）
上三味，以水一斗，煮取五升，温服一升，日三服。（三服当为五服。）不差，更服。
〔案〕此治肾逆犯肺之主方。所以然者，以足少阴之脉，支者从肺出，络心故也。《千金·三十五》治有瘀血，其人善忘，不欲闻人声，胸中气塞短气方：茯苓二两，杏仁五十枚，甘草一两。盖以此专治胸塞短气，不治瘀血所致之症。其兼治瘀血者，另有一方，亦取此方三味，加入破血行血者，其症并与此同。由是推之，此方之治胸痹，特治其气塞、短气耳，非胸痹之正治，犹小半夏，大黄硝石二方之于黄疸例也。《外台·心腹胀急门》有《广济》茯苓汤，治鼓胀，上下肿，心腹坚强，喘息气急，连阴肿，坐不得，仍下赤黑血汁，日夜不停。方中苓、杏并用，即师此方意也。又有郁李仁丸，治心腹胀满，腹中有宿水，连两胁满闷，气急冲心，坐不得方，亦苓、杏并用。此方以治短气为主，虽以茯苓、杏仁并主方名，然苓止三两，当今二钱三分，杏用五十枚，当今三钱强，是以杏为主也。杏仁主短气，茯苓、杏仁合用，亦仲景之一例。苓抑肾，杏开心，心肾利，则短气息矣。

麻黄汤方（《伤寒论》《玉函经》《金匮要略》名还魂汤，《外台》引《备急》名小投杯汤）  ***************************
麻黄（三两，去节）　杏仁（七十枚，去皮尖）　桂枝（二两，去皮）　甘草（一两，炙，《成本》二两）
上四味，㕮咀，以水九升，先煮麻黄，减二升，去上沫，内诸药，煮取二升半，去滓，温服八合。温覆出汗，（《成本》作缓取微汗，不合全书通例。今从《玉函》。）不须啜粥。余如桂枝法。（《成本》法下，有「将息」二字，今从《玉函》删。）
〔成注〕《本草》有曰：轻可去实，即麻黄、葛根之属是也。实为寒邪在表，皮腠坚实，荣卫胜，津液内（内当作禁）固之表实，非腹满、便难之内实也。《圣济》经曰：汗不出而腠密，邪气胜而内蕴，轻剂所以扬之，即麻黄、葛根之轻剂耳。麻黄味甘苦，用以为君者，以麻黄为轻剂，而专主发散，是以为君也。桂枝为臣者，以风邪在表，又缓而肤理疏者，则必以桂枝解其肌，是用桂枝为主（此主字或作臣，非。）寒邪在经，表实而腠密者，则非桂枝所能独散，必专麻黄以发汗，是当麻黄为主，故麻黄为君，而桂枝为臣也。《内经》曰：寒淫于内，治以甘热，佐以辛苦者，兹是类与。甘草味甘平，杏仁味甘苦温，用以为佐使者，《内经》曰：肝苦急，急食甘以缓之，肝者荣之主也。伤寒荣胜卫固，血脉不利，是专味甘之物以缓之，故以甘草、杏仁为之佐使。且桂枝汤主中风，风则伤卫，风邪并于卫，则卫实而荣弱。仲景所谓：汗出恶风者，此为荣弱卫强是矣。故桂枝汤佐以芍药，用和荣也。麻黄汤主伤寒，寒则伤荣，寒邪并于荣，则荣实而卫虚。《内经》所谓：气之所併为血虚，血之所併为气虚是矣。故麻黄佐以杏仁，用利气也。若是之论，实处方之妙理，制剂之渊微。该通君子，熟明察之，乃见功焉。
〔泉案〕此桂枝甘草汤减二之一，加麻、杏以治喘也。桂、甘主腠实，麻、杏主肺实，肺合皮腠，此方兼治之。惟麻、杏治喘，故后世治喘诸方，如《摄生》定喘汤之类皆宗此。夫麻黄汤所以能发汗者，以有桂枝。故试以麻杏甘石汤例之，麻杏甘石汤治有汗而喘；麻黄汤治无汗而喘，二方治喘则同，而所异在石、桂二味，有石膏，则宜于有汗，有桂枝，则宜于无汗，足见麻黄之专主疏滞，不专主发汗，而桂枝有汗止汗，无汗发汗之说，不攻自破矣。《外台》引《备急》小投杯汤，治上气。《千金》名此为还魂，治中恶。中恶症，多胀急，与上气皆气病。是亦治喘之引申也。
补加减法：《经》无，今以《备急》小投杯汤加减法补。冷多者，加干姜三两；淡唾者，加半夏三两（淡，古痰字。）

麻黄加术汤方（《金匮要略》）  ***************************
治湿家烦疼。
即麻黄汤原方加术四两。煎服法同。
〔案〕此所加当是苍术。今《经》于方中衍白字，疑后人加。

甘草附子汤方（《伤寒论》《玉函经》《金匮要略》）  ***************************
桂枝（四两，《外台》一方三两）　甘草（三两，炙，《玉函》《外台》并三两）　附子（二枚，炮）　白术（三两）
上四味，以水六升，煮取三升，去滓，分为三服，温服一升，日三服。初服，得微汗出即解。能食汗出复烦者，将服五合以上，恐一升多者，宜服六七合为始。（各本脱误，今从《外台》。）
〔案〕此桂枝甘草汤加术、附也。以其风湿相搏，故以桂枝甘草汤之去风为主，而加术、附，走皮中，逐水气以除湿，当名白术附子汤。《外台·卷十五》正然，此嫌与术附子汤同名，故别之。但甘草最轻，不得专方名。《外台》作四物附子汤，义长。（《外台》又或无四物二字。）本《论》术附子汤方下云：法当加桂，以其人大便紧，小便自利，故不加桂也。夫术附子汤加桂，即此方矣。以此症小便不利，故《外台》于术附子汤方下注云：此本一方二法，以其人大便紧，小便自利，故去桂也。若其人大便溏，小便不利者，当加桂。所谓小便不利加桂者，正谓此方。所以小便不利加桂者，以此小便不利，为湿邪阻肺，肺主皮毛，桂能泄之故也。

天雄散方（《金匮要略》）  ***************************
治男子失精。（从《纲目》。）　
天雄（三两，炮）　白术（八两）　桂枝（六两）　龙骨（三两）
上四味，杵为散，酒服半钱匕，日三服。不知，稍增之。
〔案〕《要略》有方无论。《外台》于失精候引《要略》，夫失精家，少腹弦急，阴头寒，目眩，发落为证。又复引范汪天雄散隶之，检《范汪方》，较此止少龙骨一味。而注中引张文仲有龙骨。是天雄散，实失精之专方也。但必寒湿致痿者宜之。又东洋本《外台》术八分，桂六分，据此知今《金匮》术、桂下二两字，皆分字之误。依此推之，则龙骨亦当三分，惟天雄三两。《外台》正同。其得专方名者此欤。湿令人痿，故以天雄之长于治湿治之。三建之别，附子主寒为多，乌头主风为多，天雄主湿为多，细绎本经自知。

茯苓桂枝甘草大枣汤方（《伤寒论》《玉函经》《千金》名茯苓汤）  ***************************
治悸。
茯苓（半斤）　桂枝（四两，去皮）　甘草（二两，炙）　大枣（十二枚，擘，《玉函》十五枚）
上四味，以甘澜水一斗，先煮茯苓，减二升，内诸药，煮取三升，去滓，温服一升。日三。
〔案〕此桂枝甘草汤加茯苓也。为诸苓、桂并用方之祖。苓、桂并用者，即《内经》开鬼门，洁净府之意。苓洁净府，桂开魄门，魄门即汗空，一名元府。《经》鬼字，魄之剥文。此方治发汗后，脐下悸者，以肾气动也。苓伐肾邪，故重倍于桂。理中加减法、小柴胡加减法并曰：悸者加茯苓，即此方所由立。

茯苓甘草汤方（《伤寒论》《玉函经》）  ***************************
治伤寒汗出不渴及伤寒心下悸。
茯苓（三两，《成本》二两）　生姜（三两，一法二两）　桂枝（二两）　甘草（一两）
上四味，以水四升，煮取二升，去滓，分温三服。
〔案〕此桂枝甘草汤减原分之半，加苓、姜各三两也，为治心下悸之主方，此与苓桂甘枣汤同，为桂枝甘草汤加苓。又同治悸，而心下、脐下，位之高下不同，心下高于脐下，则疑于表，故复加生姜以散之，而与苓同分。脐下下于心下，则疑于里，故专重苓，而不加生姜。此法以膈为主，膈上为阳，膈下为阴也。《千金》治冷痰，胸膈痰满，有茯苓汤，即此方去甘草，加半夏，为小半夏加苓桂方。悸、呕并作者宜之。
详其加味之意，盖湿在气分之治法也。故亦治伤寒汗出不渴。

茯苓泽泻汤方（《金匮要略》）  ***************************
治吐而渴。
茯苓（半斤）　泽泻　生姜（各四两）　白术（三两，《千金》《外台》或作半夏四两）　桂枝（《千金》《外台》姜、术、桂各三两）　甘草（各二两，《千金》《外台》一两）
上六味，以水一斗，煮取三升，内泽泻，再煮取二升半，温服八分，日三服。
〔案〕此合茯苓甘草汤、泽泻汤二方，以茯苓、泽泻命名者，各举其方之主药也。茯苓甘草汤，本治不渴而汗出，此取以治渴者，渴、不渴虽异，其为停饮则无异。且泽、术本治停饮之渴也。方中苓、术、桂、泻自五苓来，五苓本治渴之方，其加生姜，乃为吐耳，则谓此方为五苓去猪苓加生姜也可。且方中桂、泻，一表一里，与五苓法同，其治渴亦宜。

苓桂术甘汤方（《伤寒论》《玉函经》《金匮要略》）  ***************************
茯苓（四两）　白术（三两）　桂枝（三两）　甘草（二两，草当作遂）
上四味，以水六升，煮取三升，分温三服，小便即利。
〔案〕《脉经》录此作甘草汤。小注：草一作遂，是谓甘遂汤也。方虽未见，当即此方以甘遂易甘草者。《经》以此方治心下有饮，胸胁支满，目眩及短气，有微饮二症。支满与短气，为病虽异，而其结于胸膈则同。甘遂半夏汤治心下坚满，于留饮欲去之时，尚须甘遂，则此饮未欲去而结甚者，益当用甘遂可知。若不用甘遂，则方中无治满之药，而反以甘草益其痰，恐无此理也。推此以论伤寒吐、下后，逆满气冲，头眩、脉沉紧，为邪全入里，但尚带表证。医以其带表，复汗之致振摇，则里邪之结，因发表而益甚，岂可无以治其满乎？且此症若脉浮缓，自当专治表，今既沉紧，更非术、甘所宜，断当以甘遂去下后所结之水（眩为痰水，沉紧为结。）桂以散表中未净之邪，苓、术以抑肾扶脾为合。

桂苓五味甘草汤方（《金匮要略》）  ***************************
治咳逆倚息不得卧，服小青龙汤已，多唾口燥，寸脉沉、尺脉微，手足厥逆，气从少腹上冲胸咽，手足痹，其面翕热如醉状，因复下流阴股，小便难，时覆冒者。
茯苓（四两）　桂枝（四两，去皮，《千金》《外台》并一两）　甘草（三两，炙）　五味子（半升）
上四味，以水八升，煮取三升，去滓，分温三服。
〔案〕此苓桂甘枣汤去枣加五味子也。仲景之例，凡治咳皆五味、干姜并用。此专取五味者，以服青龙发泄之后而气冲，故专于敛收也，为肺肾同治之法。肺挟风以陷肾，则尺微；肾散水以冲肺，则寸沉。故少腹、胸、咽，皆被抑逆而面为之赤。桂以宣肺，而苓以抑肾，味以纳肾，则治肾重而治肺轻也，为苓、味同用之法尔！《雅》谓五味为荎蕏，蕏从猪，猪之言潴，犹蓄也。

苓甘五味姜辛汤方（《金匮要略》）  ***************************
治咳、胸满。
茯苓（四两）　甘草（三两）　五味子（半升）　干姜、细辛（各三两）
上五味，以水八升，煮取三升，去滓，温服一升，日三服。
〔案〕此桂苓五味甘草汤去桂，加姜、辛也。为寒咳之主方，专治少阴。

苓甘五味姜辛半夏汤方（《金匮要略》）  ***************************
治不渴，呕冒。
即前方加半夏半升。煎服法同。
〔案〕加半夏，则治少阳，呕冒，少阳症。

射干麻黄汤方（《金匮要略》）  ***************************
治咳而上气，喉中水鸡声。
射干（十三枚，一法三两）　麻黄　生姜（各四两）　紫菀　款冬花　细辛（各三两）　五味子（半升）　半夏（八枚，一法半升）　大枣（七枚）
上九味，以水一斗二升，先煮麻黄一两，沸去上沫，内诸药，煮取三升，分温三服。
〔案〕此小半夏加细、味、菀、款、射、麻也。深师麻黄汤，治上气脉浮，咳逆，喉中如水鸡鸣，喘息不得，呼吸欲绝。麻黄八两，去节，先煮去沫，射干二两，甘草四两，炙，大枣三十枚，四味水煎服。《千金·卷二十二》泽漆汤治水肿。其加减法曰：咳嗽加紫菀、细辛、款冬花。是三味，本治水气上浮之咳，与本方合，同射干为治肺饮之法。其细辛、半夏、五味，治少阴者也。麻黄治太阳者也，必治太阳、少阴者，以咳而上气故也。然则此症，乃肺饮而兼太阳表、少阴里也。此方除治二经外，则射干、菀、款，乃为喉鸣设，此方主药也。

苓甘五味姜辛半夏杏仁汤方（《金匮要略》）  ***************************
治形肿。
茯苓（四两）　甘草　干姜　细辛（各三两）　五味子　半夏（洗）　杏仁（去皮尖，各半升）
上七味，以水八升，煮取三升，去滓，温服一升，日三服。
〔案〕依例当作苓甘五味姜辛半夏汤去半夏，加杏仁。方无半夏，方与《经》水去呕止义合。

厚朴麻黄汤方（《金匮要略》）  ***************************
治咳而脉浮。
厚朴（五两）　麻黄（四两）　石膏（如鸡子大）　小麦（一升）　杏仁（去皮夹）　五味子　半夏（洗，各半升）　干姜　细辛（各二两）
上九味，以水一斗二升，先煮小麦熟，去滓，内诸药，煮取三升，温服一升，日三服。
〔案〕此苓甘五味姜辛半夏杏仁汤，去苓、甘，加朴、麻、石、麦四味也。《外台》录深师投杯汤治久逆上气，胸满，喉中如水鸡鸣。其方厚朴、麻黄、石膏、杏仁、小麦、五味水煎服，分两并与此同。方下云：咳嗽甚者，加五味子、半夏、干姜，较此仅无细辛为异。《千金翼·卷十八》治噫止唾血方，即此方去干姜、细辛加生姜，是即投杯汤易干姜为生也。此又以麻杏石甘汤去甘，加朴、麦、半三味，治上气喉鸣，其用小麦者，与麦甘大枣汤同，为润燥之法。而与朴并用者，盖此咳是肺气燥逆所致，与喘家朴、杏同用例合。若不咳者，只须如此，为心肺同治之法也。若咳者，则入五味、姜、辛，仲景小柴胡之旧例也。以《外台》法参看，故知之石、半同用，竹叶石膏汤之法也，与小青龙加石膏、越婢加半夏之治咳逆同意。六味中朴、麦一类，麻、杏一类，石、半一类，而后半方三味又一类也。或当朴、杏一类，如喘家作桂枝之例；麻、半一类，如心下悸之例；石、麦一类，如《千金》竹叶汤治烦之例。其法又以大青龙合小青龙，麻、杏、石自大青龙来，治太阳也；干、半、辛、味自小青龙来，治少阴也，其朴、麦则新加，以治水饮之上泛，脉之浮，其以此欤。《外台》引《必效》小麦汤，用小麦一升，朴四两，参、姜、甘、苓、茹七味，治呕吐，亦取其平逆也。

苓甘五味姜辛半夏杏仁大黄汤方（《金匮要略》）  ***************************
治面热如醉。
茯苓（四两）　甘草　干姜　细辛（各三两）　五味子　半夏（洗）　杏仁（去皮尖，各半升）　大黄（三两）
上八味，以水八升，煮取三升，去滓，温服一升，日三服。
〔案〕此饮发于少阴，而涉及膀胱、胃腑者宜之。观五方加法，盖此症之饮，先发于少阴，次及少阳，次及太阳，还入阳明者也。阳明无所复传，乃止也。

桂枝甘草龙骨牡蛎汤方（《伤寒论》《玉函经》）  ***************************
龙骨　牡蛎（熬）　甘草（各二两，《玉函》各三两）　桂枝（一两）
上为末，以水五升，煮取二升，去滓，温服八合，日三服。
〔案〕此桂枝甘草汤减桂四之三，加龙骨、牡蛎也。龙骨、牡蛎主精神不守，故此方为诸虚惊方之祖。仲景书中，柴胡加龙骨牡蛎汤治烦惊；桂枝去芍药加蜀漆龙骨牡蛎救逆汤治惊狂，卧起不安；桂枝加龙骨牡蛎汤治失精、梦交，并以此方为腔拍，故主治亦相近。要之，龙骨善入，牡蛎善软，欲其搜剔半里之邪故也。《外台》以此去龙骨，加李根白皮一斤，桂用八两，名牡蛎奔豚汤，治奔豚气，从少腹起撞胸，手足逆冷。盖奔豚之状，本云如事所惊，如人所恐，则亦治惊之引申义也。

半夏散及汤方（《伤寒论》《玉函经》）  ***************************
治咽喉痛。（论作咽中，今从《外台》。）
半夏（洗）　桂枝（去皮）　甘草（炙，各等分）
上三味，各别捣筛已，合治之。白饮和，服方寸匕，日三服。若不能散服者，以水一升，煎七沸，内散一两方寸匕，（《成本》作两方寸匕，上脱一字。《玉函》作一二方寸匕，是。）更煎三沸，下火令小冷，少少咽之。
成注：治少阴客寒咽痛。
〔泉案〕《本草》：半夏治喉咽肿痛，桂枝治喉痹。此乃咽喉属寒者之正治。今喉科家几禁用矣。方从桂枝甘草汤加半夏，故半夏得专方名。《外台》有治冷痰方，即此方加生姜一斤，方名同，想生姜为半夏设也。《活人书》以此治伏气之病。

防己地黄汤方（《金匮要略》）  ***************************
治风家，病如狂状，妄行，独语不休，无寒热，其脉浮。
生地黄（二斤，《千金》五斤）　防风（三分，《千金》三两）　防己（一分，《千金》二两）　桂枝（三分，《千金》三两）　甘草（一分，《千金》二两）
上四味，以酒一杯，浸之一宿，绞去汁；生地黄，㕮咀，蒸之如斗米饭久，以铜器盛其汁；更绞地黄汁，和，分再服。（杯下当有水一升三字。如当为五。久当为下。汁下当有饭熟二字。和下当有前药汁三字。今本脱误，故与《千金》不合。）
〔案〕徐氏《轨范》曰：此方他药轻，而生地独重，乃治血中之风也。此等法最宜细玩。凡风胜则燥，又风能发火，故治风药中，无纯用燥热之理。泉谓妄行独语，正是狂症，狂症有热，脉不浮。今脉浮，无寒热，故不正言狂，而以如狂状之。云如狂状者，专治风眩也。此方专于风眩宜，非可治一切风。徐说泥，非是。徐嗣伯《风眩方·第十之二方》下云：上五味，㕮咀，以水一升，渍一宿，绞汁著一面，取滓，著竹箦上。以地黄著药滓，于五斗米下蒸之，以铜器承取汁，饭熟以向前药汁合，绞取之，分再服。治言语狂错，眼目霍霍，或言见鬼，精神昏乱，此制法较《金匮》为明。

竹皮大丸方（《金匮要略》）  ***************************
治妇人乳中虚，烦乱呕逆。
甘草（七分）　生竹茹　石膏（各二分）　桂枝　白薇（各一分）
上五味，末之，枣肉和圆如弹子大，饮服一圆，日三夜二服。有热者倍白薇，烦喘者加柏实一分。（徐评《金匮》读本改柏为枳。然《别录》谓柏实疗虚损吸吸，亦未尝不合。）
〔案〕此乃竹叶石膏汤之变法。不用治呕药者，以因烦致呕，治烦而呕自止也。竹叶石膏症有气逆欲吐，与此相似，彼方亦治虚烦，亦与此相似，但彼用半夏者，逆自里来，此用桂枝者，逆自外寒来，且因逆而吐，与因呕而逆不同。此亦桂、石并用之分，与桂枝白虎相似。
徐评《金匮》读本云：产后之病，因乳而患者甚多，盖养胎之血，三日上而成乳，变态不一，不可不知。然《纲目》录此，乳作产。考《素·通评虚实》妇人乳子，亦谓产子，非谓哺子。

尸蹶　脉动而无气　气闭不通　故静而死也　治之方（《金匮要略》）  ***************************
桂屑著舌下。

蜀椒闭口者有毒　误食之　戟人咽喉　使不得出气　便欲绝　或吐下白沫　身体冷痹　急治之方（《金匮要略》）  ***************************
肉桂煮汁饮之。
〔案〕《肘后·卷三》治中风不语，亦以桂屑著舌下咽之，缘冷风入肺，与尸厥为病同，故方同。《千金》治钩吻毒困欲死，面青口噤，逆冷身痹方，煮桂汁饮之，症与中椒相似，故方同。又《金匮》乌头桂枝汤方下云：桂枝汤五合解之，是以桂汤下乌头煎也。如治胸痹方，用橘皮汤下之法，寒疝绕脐痛，故以桂。《千金》有酒煮之桂汤，治产妇小腹痛，有酒服之桂散，治妇人血瘕痛。《备急》亦以酒服之桂散方寸匕，治心痛。是桂汤善治痛也。

蜘蛛散方（《金匮要略》）  ***************************
治阴狐疝气者，偏有小大，时时上下。
蜘蛛（十四枚，熬焦）　桂枝（半两）
上二味，为散，取八分一匕，饮和服，日再服。蜜丸亦可。
〔案〕《别录》蜘蛛：微寒、有小毒，主大人、小儿㿉及小儿大腹丁奚，三年不能行者。盖此乃差㿗之专方也。亦下法之一。小儿㿗多因食得之，大人亦有于房劳过度，及举重后即行饮食，而未定之气因躽成㿗者，故《别录》云云。

桂枝汤方（《伤寒论》《玉函经》《金匮要略论七篇》及《千金》名阳旦汤、《脉经》一名阳明汤）  ***************************
桂枝（三两，去皮，《玉函》无去皮二字，今从《成本》）　芍药（三两）　生姜（三两，切）　甘草（二两，炙）　大枣（十二枚，擘）
上五味，㕮咀三物（《成本》无三物二字，今从《玉函》），以水七升，微火煮取三升，去滓（滓下《成本》衍适寒二字，今从《玉函》删，）温服一升。服已（服已二字《玉函》无，今从《成本》，）须臾，饮热稀《玉函》无稀字，今从《成本》）粥一升余，以助药力。温覆令汗出，（汗出二字《成本》无，今从《玉函》），一时许，遍身漐漐微似有汗（遍身以下八字《玉函》无，今从《成本》）者益佳，不可令如水流漓，病必不除。若一服汗出病差，停后服，不必尽剂。（不可令以下二十五字《玉函》无，今从《成本》。）若不汗，再服如前。又不汗，后服当小促役（《玉函》无役字，今从《成本》）其间，令半日许三服尽。若病重者，一日一夜服，晬时观之。服一剂尽，病证犹在者，当复作服。若汗不出者，服至二三剂乃解。禁生冷、黏滑、肉面、五辛、酒酪、臭恶等物。
成注：《经》曰：桂枝本为解肌，若其人脉浮紧，发热汗不出者，不可与也。当须识此，勿令误也。盖桂枝汤本专主太阳中风，其于腠理致密，荣卫邪实，津液禁固，寒邪所胜者，则桂枝汤不能发散。必也皮肤疏凑又自汗，风邪干于卫气者，乃可投之也。仲景以解肌为轻，以发汗为重（此成氏之误）。是以发汗、吐下后，身疼不休者，必与桂枝汤，而不与麻黄汤（此以亡津液，卫气不和故）。以麻黄汤专于发汗，其发汗、吐下后，津液内耗，虽有表邪而止可解肌，故须桂枝汤小和之也。桂枝辛热，用以为君。桂犹圭也，宣导诸药，为之先聘，是辛甘发散为阳之意。盖发散风邪，必以辛为主，故桂枝为君也。芍药味苦、酸、微寒，甘草味甘平，二物用以为臣佐者，《内经》所谓：风淫所胜，平以辛，佐以苦，以甘缓之，以酸收之。是以芍药为臣，而甘草为佐也。生姜味辛温。大枣味甘温。二物为使者，《内经》所谓：风淫于内，以甘缓之，以辛散之。是以姜、枣为使也。姜、枣味辛甘，固能发散，而此又不特发散之用，以脾主为胃行其津液，姜、枣之用，专行脾之津液而和荣卫者也。麻黄汤所以不用姜、枣者，谓专于发汗，则不待行化，而津液得通矣。用诸方者，为熟究之。
〔泉案〕解肌发汗，初无轻重之别。仲景以脉浮紧，汗不出者，忌与桂枝者，以桂枝汤中有芍药故也。芍药酸、酸者收，故无汗者忌之。实则桂枝汤即发汗方，故经于诸可发汗者。皆云与桂枝汤，犹麻黄汤为发汗方，而《外台》亦称解肌汤也。且《论》云桂枝本为解肌者，谓肌表为寒风所解。《灵枢》：风者，起毫毛，开腠理是也。与《千金》《外台》诸解肌汤之解肌微别。为读去声，言桂枝汤本为风解其肌而设，故必见汗出，脉浮缓者宜之。若脉紧无汗，则肌本不解，自忌芍药，故不中与也。若以解肌作发汗论，则《论》当云桂枝本以解肌，不得云桂枝本为解肌也。桂枝乃和卫之方。《经》曰：病常自汗出者，此为荣气和，荣气和而外不解，此卫气不和也。复发其汗，卫和则愈，宜桂枝汤（此引从《脉经》《千金》，成本舛误。）是也。若麻黄汤，则以麻黄治里，桂枝治表，为荣卫俱实之治法，与专和卫之桂枝汤不同，故不可与，与之则喘必加甚。成以解肌发汗为说非是。《外台》引范汪说。黄帝问于岐伯曰：当发汗，而其人适失血及大下利，如之何？岐伯对曰，数少与桂枝汤，使体润，漐漐汗才出，连日如此，自当解也。汪，晋人。必有据，是桂枝汤，黄帝时方也。一名阳旦汤者，以《伤寒》《玉函》皆有证象。阳旦之说，旦明同义，故一名阳明汤。《脉经》录《要略·妇人篇》阳旦汤症云：阳旦汤方，在伤寒中桂枝是也，是叔和固以阳旦即桂枝也，近世始有以桂枝加黄芩为阳旦者。然考《千金方·发汗汤篇》，阳旦汤方云：治伤寒中风，脉浮发热，往来汗出，恶风头项强，鼻鸣干呕。又云：若脉浮紧，发热汗不出（原文脱「汗不出」三字，今从《经》补）者，不可与之。桂枝汤方下亦录《伤寒》此文，是孙真人固谓阳旦即桂枝也。《发汗汤篇》又有阴旦汤方，即桂枝汤加黄芩，以干姜易生姜。云：治伤寒肢节疼痛，内寒外热，虚烦。夫内寒用干姜，外热用黄芩，确有精义，与阳旦主治大反，浅人见误本《外台》阳旦有黄芩，因以此为桂枝别，殊不知《外台》文悉同《千金》，独有黄芩一味不同，明系写《外台》者，涉阴旦而误衍，非本有之也。桂枝汤法，桂枝主发热，芍药主汗出，生姜主干呕，甘枣和诸药，井然有条，而芍药、生姜合用，则主身痛之由于亡津者，亦一例也。何以言之？人参新加汤方、桂枝加芍药、生姜各一两，以治发汗后身体疼痛，其明证也。以《本经》芍药、生姜皆云治血痹故尔。桂枝汤除芍药、生姜，即为桂枝甘草汤，以人参新加汤论之，足见桂枝汤从桂枝甘草汤来无疑。又桂枝汤，桂姜并用，以发太阳。太阳主表、主上焦，故桂治表之热，姜治上焦之呕，葛洪葱豉汤，葱豉并用，以发少阴，少阴脉行于胸中，而主下焦，故葱以通下焦之阳，豉以治胸中之窒。伤寒之新寒袭于太阳，则宜桂枝汤。温病之宿热藏于少阴，则宜葱豉汤。引申之栀子豉汤，治胸中窒；白通汤，治少阴下利，犹桂枝甘草汤，治一切表热；小半夏汤，治一切呕也。故学者习桂枝汤，不可不习葱豉汤，恐妄作解，人误以桂枝治温病之发热，致生口烂、舌干、咽疳、目赤诸疾，往往不救。太阳桂枝症，自汗而用桂枝发之，犹少阴承气症，自利而用大黄下之，皆为通因通用也。元、明人不得其说，妄谓桂枝止汗，而伤寒全论，不可通矣。又桂枝汤，桂、芍、姜三味同用也，有去其一者，如桂枝去芍药汤、苓甘汤，用桂、姜而不用芍，耆芍桂酒汤，用桂、芍而不用姜，亦经方之一例。又桂枝与芍、姜同分，而得主名当是。古经方有以芍、姜、甘、枣四味为一方者，加桂枝则以桂枝一味名之。凡方从加味得名者甚多，亦其一侧。《千金》以此方去枣，酒煮服，治小户嫁痛，云神效。此交接逾时过度，风寒入小户者宜之。桂枝，《经》云去皮，不云去木，明是箘桂，以本无木可去也。徐洄溪说：最的若牡桂，而云去皮，则用木矣，焉得有如《本经》功效，此望文可知也。近世多脱去皮二字，幸有魏荔彤《金匮衍义本》可据，余别有桂说，详所著《神农本经校注》可参证。
补加减法，《经》无，今以《千金·发汗汤篇》，阳旦汤方加减法补。若汗多，去桂枝加附子一枚，炮；渴者，去桂加栝蒌根三两；利者，去芍药、桂枝，加干姜三累，附子一枚，炮；心下悸者，去芍药加茯苓四两；虚劳里急，正阳旦主之，煎得二升，内胶饴半升，再服（此即小建中法，但经方倍芍药。《千金》不言者，浑举之耳。）
〔案〕桂枝善发汗，见津少症者，忌之。故加减法之去桂，一汗多、二渴、三利，皆亡津之症。

桂枝加桂汤方（《伤寒论》《玉函经》《金匮要略》）  ***************************
桂枝（五两）　芍药　生姜（各三两）　甘草（二两，炙）　大枣（十二枚）
上五味，以水七升，煮取三升，去滓，温服一升。
〔案〕此即桂枝汤，而以加桂二两，另立一方于此，见经方分两之例之严，桂枝加芍药汤仿此。奔豚在肾，其道远，桂枝三两不足以发之，故用五两，以示在表易发，在里难发之例。

桂枝加芍药汤方（《伤寒论》《玉函经》）  ***************************
芍药（六两）　桂枝　生姜（各三两）　甘草（二两，炙）　大枣（十二枚）
上五味，㕮咀，以水七升，煮取三升，去滓，温服一升。本方桂枝汤，今加用芍药。
〔案〕此桂枝汤原方倍芍药也，为治风寒腹痛之专方。痛而不实，其病在脉，故不用大黄；痛而不急，其营不虚，故不用胶饴。

桂枝加大黄汤方（《伤寒论》《玉函经》）  ***************************
芍药（六两）　大黄（三两）　桂枝　生姜（各三两）　甘草（二两，炙）　大枣（十二枚）
上六味，以水七升，煮取三升，去滓，温服一升。
〔案〕此桂枝加芍药汤加大黄也。依例当云桂枝加芍药加大黄汤，大实腹痛较重，于痛故于加芍药外，复加大黄以泄实。或疑为桂枝汤原方加大黄不倍芍药者，不知经方之妙用者也。不言加芍药者，犹茯苓四逆汤，从人参四逆汤来，不言加人参也。

小建中汤方（《伤寒论》《玉函经》《金匮要略》）  ***************************
治腹中急痛。
胶饴（一升）　芍药（六两）　桂枝　生姜（各三两）　甘草（二两，炙，从成本，《玉函》三两）　大枣（十二枚）
上六味，以水七升，煮取三升，去滓，内胶饴，更上微火消解，温服一升，日三服。呕家不可服，以甘故也。
成注：《内经》曰：脾者，土也。应中央、处四脏之中，为中州。治中焦，生育荣卫，通行津液。一有不调，则荣卫失所育，津液失所行，必以此汤温建中脏，是以建中名焉。胶饴味甘温，甘草味甘平，脾欲缓急，食甘以缓之。建脾者，必以甘为主，故以胶饴为君，甘草为臣，桂辛热，辛散也、润也。荣卫不足，润而散之。芍药味酸微寒，酸收也，泄也。津液不逮，收而行之，是以桂、芍药为佐，生姜味辛温，大枣味甘温。胃者，卫之源；脾者，荣之本。《黄帝针经》曰：荣出中焦，卫出上焦（上字从《灵枢》改）是矣。卫为阳，不足者，益之必以辛；荣为阴，不足者，补之必以甘，辛甘相合，脾胃健而荣卫通，是以姜、枣为使。或谓桂枝汤解表，而芍药数少，建中汤温中，而芍药数多，殊不知二者远近之制，皮肤之邪为近，则制小其服也。桂枝汤，芍药佐桂枝同用散，非与建中同体尔。心腹之邪为远，则制大其服也。建中汤，芍药佐胶饴以建脾，非与桂枝同体尔。《内经》曰：近而奇偶制小其服，远而奇偶制大其服，此之谓也。
〔泉案〕此桂枝加芍药汤加胶饴也。为治腹中急痛之专方。急为津血少、寒多，故用胶饴以缓之。《外台》或名此为芍药汤，此方胶饴君，芍药臣，桂、姜、甘为佐使，又芍六两以收营，桂、姜合六两以散卫。其主治手足痠疼，烦热，咽干口燥云云，正上焦卫气怫郁之证，桂、姜主之。其主治里急，腹中痛，梦失精，芍药主之。

黄耆建中汤方（《金匮要略》）  ***************************
治里急，诸不足。
胶饴（一升）　芍药（六两）　桂枝　生姜（各三两）　甘草（二两，炙）　大枣（十二枚）　黄耆（一两半）
上七味，以水七升，煮取三升，去滓，内胶饴，更上微火消解，温服一升，日三服。气短胸满者加生姜；腹满者去枣，加茯苓一两半；及疗肺虚损不足，补气加半夏三两。
〔案〕此建中汤加黄耆也。依例当云建中加黄耆汤，与耆芍桂酒汤、黄耆桂枝五物汤、桂枝加黄耆汤，併为耆、芍、桂三味同用，皆是风虚治法，而轻重不同。耆芍桂酒汤，耆五两，重于桂、芍五分之二，虚多风少也。以黄汗汗多，汗多则津亡，故虚多汗，多则邪泄，故风少。黄耆桂枝五物汤，耆三两，同于桂、芍，风虚相半也。以骨弱汗出逢风，故相半。桂枝加黄耆汤，耆二两，轻于桂、芍三分之一，风多虚少也。以黄家脉浮，当以汗解，故用耆之补托以助桂枝，宜少少用。此方耆一两半，轻于桂枝之半，芍药四分之三，非虚少风多之谓，盖佐胶饴以缓急。《内经》所谓：脾欲缓，急食甘以缓之是也。然有风则血燥，血燥则急，少用耆者，亦未始非助桂去风之意。数方皆耆、桂、芍三味合用，亦有去其一者，如桂枝汤诸方，用桂、芍而不用耆；防己茯苓汤，用耆、桂而不用芍；乌头汤，用耆、芍而不用桂，亦经方之一例。《千金》以此方去耆加当归，名当归建中汤，治妇人产后虚羸里急、掣痛，与此同意。方下云：若去血过多，崩伤，内衄不止加地黄六两，阿胶二两，是此方亦可加入养血者也。

桂枝加芍药生姜人参新加汤方（《伤寒论》《玉函经》）  ***************************
芍药　生姜（各四两）　人参　桂枝（各三两）　甘草（二两，炙）　大枣（十二枚）
上六味，㕮咀四味，以水一斗一升，煮取三升，去滓，温服一升。
〔案〕此桂枝汤加芍、姜各一两，人参三两也。为亡津疼痛之专方。《本经》芍、姜二味下皆云：主血痹疼痛。生于血痹故主之。人参补虚以主亡津，如白虎加人参之例。

大陷胸汤方（《玉函经》）  ***************************
栝蒌实（一枚，去皮）　甘遂　桂枝　人参（各四两）　大枣（十二枚）
上五味，以水七升，煮取三升，去滓，温服一升，胸中无坚，勿服之。
〔案〕此新加汤去芍、姜、甘，加栝蒌、甘遂也。为大、小陷胸二方所自出。栝蒌，小陷胸之主药；甘遂，大陷胸之主药。《小儿直诀》有栝蒌汤，治慢惊方，用栝蒌二钱，白甘遂一钱，炒，为散煎，麝香薄荷汤调下，即用此也。慢惊亦有兼结胸者，以痰结胸中，故为惊也。奈俗本《直诀》，栝蒌实作栝蒌根，致后人莫识所由，岂知慢惊非尽亡津之症，专用栝蒌根之清滋，且与甘遂同用，不适助其泻乎？决当为结胸设也。白甘遂乃蚤休。《玉函》有此方，而《伤寒》无之。窃谓既有方，必有论也。伤寒次症，以类相从，疑结胸论中小有潮热方论所用之大陷胸即此方，何以言之？小潮热是未甚结实之象，又有心胸大烦（从《千金》详《伤寒论笺证》），邪犹在高处，方中桂枝正宜。胸烦之用栝蒌实，法在小柴胡加减中尤可取证。夫此症舌上燥渴，原与热实之结胸不同，立法自当微别。仲景次此方论于热实结胸之大陷胸下；小结胸之小陷胸上，足见此方之用，介乎彼两方之间。于甘遂、栝实同用之义合。方中人参一味，与白虎人参生津之例合。

桂枝加附子汤方（《伤寒论》《玉函经》）  ***************************
治四肢拘急及脉浮大，两胫拘挛。
桂枝　芍药　生姜（各三两）　甘草（二两）　大枣（十二枚，擘）　附子（一枚，炮，去皮，破八片）
上六味，㕮咀三物，以水七升，煮取三升，去滓，温服一升。
〔案〕《本草衍义·卷三》云：有人年五十四，素羸多中寒，近服菟丝有效；小年常服生硫黄数斤，脉左上二部、右下二部弦紧有力，五七年来，病右手、足筋急拘挛，言语稍迟，遂与仲景小续命汤，加薏苡仁一两，以治筋急；减芩、参、芍各半，以避中寒，杏仁只用一十（今本十误作百）五枚。后云尚觉太冷，因令尽去参、芍、芩三物，却加当归一两半遂安。今人用小续命汤者，比比皆是，既不能逐证加减，遂至危殆，据此知小续命亦仲景方，唐人恆用之者，正以此耳。寇氏必有所据，故显著仲景二字，其方即此方去枣，加麻、杏、芎、防、参、己、芩七味，为十二味。寇氏用治拘挛，与此论适合。

桂枝加葛根汤方（《伤寒论》《玉函经》）  ***************************
治项背强，汗出恶风。
葛根（四两）　桂枝（三两）　芍药（二两）　生姜（切三两）　甘草（二两，炙）　大枣（十二枚，《成本》此方有麻黄三两）
上六味，以水九升（《成本》一斗），先煮葛根减二升，去上沫，内诸药，煮取三升，去滓，温服一升。覆取微似汗，不须啜粥，余如桂枝法。
〔案〕成注：反汗出恶风者，中风表虚也，与桂枝汤以和表，加麻黄、葛根以祛风，且麻黄主表实，后葛根汤证云：太阳病，项背强几几，无汗恶风，葛根汤主之。药味正与此方同。其无汗者，当用麻黄，今自汗出，恐不加麻黄，但加葛根也。成说甚善，《玉函》亦无，今并从之。窃意《伤寒论》本无此方，何以明之？论文于此论上二条、下六条俱论桂枝汤主治，至六条以下，始论桂枝加减诸方，而此论反夹出诸桂枝汤条中间，古人必无此章法。考《玉函》录此论，原无加葛根三字，直作桂枝汤主之，则于论文上下诸桂枝汤条次合。《千金翼》录此，亦无加葛根三字，更足以资证明。今《玉函》又云：论曰桂枝加葛根汤主之，此是林校语，是北宋时《伤寒论》本已误矣。盖论本已衍之，后浅人检无其方，因取葛根汤妄当之，故药味与葛根汤并同，分两亦同。《玉函方》虽无麻黄以示别，终当是后人因成说为之，非本有是方也。

栝蒌桂枝汤方（《金匮要略》）  ***************************
治痉。
栝蒌根（二两，二当为四）　桂枝　芍药　生姜（各三两）　甘草（二两，炙）　大枣（十二枚）
上六味，以水九升，煮取三升，分温三服，取微似汗。汗不出，食顷，啜热稀粥发之。
〔案〕依例当云桂枝加栝蒌汤，而如此者，与黄耆建中汤同例。

桂枝加黄耆汤方（《金匮要略》）  ***************************
治黄病，脉浮。
桂枝　芍药　甘草（各二两）　生姜（三两）　大枣（十二枚）　黄耆（二两，《千金》《外台》并五两）
上六味，以水八升，煮取三升，温服一升，须臾，饮热稀粥一升余，以助药力，温覆取微汗；不汗，更服。
〔案〕痘疹家以此方去芍、姜、枣，加人参为保元汤。治虚寒之痘者，谓体虚而中寒，以遏毛孔，致痘不起，故用桂以去寒，用参以助虚也。庸医不察，概施之火毒内陷之痘，是助之焰也。

黄耆桂枝五物汤方（《金匮要略》）  ***************************
治身体不仁，阴阳俱微。
黄耆　桂枝　芍药（各三两）　生姜（六两）　大枣（十二枚）
上五味，以水六升，煮取二升，温服七合，日三服。一方有人参。
〔案〕此桂枝汤去甘草，倍生姜加黄耆也。为耆姜并用之法，盖发散之力大矣。脉左右俱微而身不仁，其风留著于络、遏其营气，莫此为甚，自非桂枝汤所能治。

黄耆桂枝芍药苦酒汤方（《金匮要略》）  ***************************
治黄汗、身肿，发热而渴，脉沉。
黄耆（五两）　桂枝　芍药（各三两，《千金》桂二两）
上三味，以苦酒（一方作美生醯即此）一升，水七升，和，煮取三升，温服一升。当心烦，服至六、七日乃解；若心烦不止者，以苦酒阻故也。
〔案〕此方当与土瓜根散同列。经曰：湿淫所胜，平以苦热，佐以酸辛；湿上甚而热，治以苦热，佐以甘辛。此症水入汗孔，为湿家多汗，故以黄耆桂枝之甘辛以去上湿；以芍药之苦酸以收其汗，酸收也，亦泄也，苦酒之酸，以泄内热。

防己茯苓汤方（《金匮要略》）  ***************************
茯苓（六两）　防己　黄耆　桂枝（各三两）　甘草（二两）
上五味，以水六升，煮取二升，分温三服。
〔案〕此桂枝加黄耆汤去芍、姜，加防己、茯苓也，故以防己茯苓名方，以不关营分，故去姜、芍。《外台·水气篇》录此，有白术、芍药、生姜三味，是以防己黄耆汤加桂、芍、苓、桂、芍俱在本方加减法中，故止以茯苓为主，名防己茯苓也。

桂枝加厚朴杏子汤方（《伤寒论》《玉函经》有论无方）  ***************************
桂枝　芍药　生姜（各三两）　甘草（炙）　厚朴（各二两）　杏仁（五十枚，去皮尖）　大枣（十二枚）
上七味，煮服法同。
〔案〕喘家气虚易升，忌辛散，故加朴、杏。

桂枝加龙骨牡蛎汤方（《金匮要略》）  ***************************
龙骨　牡蛎　桂枝　芍药　生姜（各三两）　甘草（二两）　大枣（十二枚，擘）
上七味，以水七升，煮取三升，去滓，分温三服。
〔案〕徐氏《轨范》云：经曰脉极虚芤迟，乃为虚寒之症，故用桂枝及建中等汤。若嗽血而脉数者，乃阴虚之症，与此相反，误用必毙。泉谓：此方
《外台》名龙骨汤，治梦失精，诸脉浮动，心悸，少急，隐处寒，目眶疼痛，发脱，然则脉浮动者亦宜之，不独虚芤迟也。大法虚而有风者皆宜用。徐氏非也。深师名桂心汤，治同《小品》，亦名龙骨汤。曰：虚羸浮热汗出者，除桂加白薇三分，附子三枚，炮，故曰二加龙骨汤。

葛根汤方（《伤寒论》《玉函经》《金匮要略》）  ***************************
治项背强，无汗，恶风。
葛根（四两）　麻黄（去节）　生姜（各三两）　桂枝（去皮）　芍药　甘草（炙，各二两）　大枣（十二枚）
上七味，㕮咀，以水一斗，先煮麻黄、葛根，减二升，去上沫，内诸药，煮取三升，去滓，温服一升。取汗，不须啜粥，余如桂枝法将息及禁忌。
〔成注〕《本草》曰轻可去实，麻黄、葛根之属是也。此以中风表实，故加二物于桂枝汤中也。

葛根加半夏汤方（《伤寒论》《玉函经》）  ***************************
治如前症而呕。
即葛根汤原方加半夏半升，洗，其煎服法同。

桂枝去芍药汤方（《伤寒论》《玉函经》）  ***************************
桂枝（去皮）　生姜（切，各三两）　甘草（炙，二两）　大枣（十二枚，擘）
上四味，㕮咀，以水七升，煮取三升，去滓，温服一升。

桂枝去芍药加附子汤方（《伤寒论》《玉函经》）  ***************************
即桂枝去芍药汤原方加附子一枚，炮，煎服同。

竹叶汤方（《金匮要略》）  ***************************
治妇人产后发热，面赤，喘而头痛。
竹叶（一把）　生姜（五两）　葛根（三两）　防风（二两，从《千金》）　桂枝　桔梗　人参　甘草（各一两）　附子（一枚，炮）　大枣（十五枚）
上十味，以水一斗，煮取二升半，去滓，分温三服，温覆取汗出。颈项强，用大附子一枚，破之如豆，入前药，扬去沫；呕者，加半夏半升，洗。《千金》四两。
〔案〕此生姜甘草汤加桂以御寒，附以温经，竹、葛以除热，防、桔以宣郁也。生姜甘草汤本治唾沫、咽燥不渴，是主肺寒液少者，此方加此六味，为风遏卫气化热之治，则知此所主，盖肺素虚寒而风壅化热之症，若误用麻黄汤，则立败。此又以桂枝去芍药汤为本，而加参、附以助气，竹、葛、防、桔以平逆而散邪也。桂枝、甘草视原方加减大半，则生姜五两，当除一两五钱，为桂枝汤之所本有，馀三两五钱，当合葛根三两，为发散之用。与奔豚汤生干葛五钱，生姜四两同法，所以然者，奔豚至腹痛，邪入已深，而尚有气上冲心症，则邪犹连表，与此症面赤，为表邪被抑同义，义同故法同也。葛根汤亦葛、姜同用，推此而防、桔当自为一类。防治头痛中风，桔治胸胁痛如刺，皆升散之药也。甄权桔梗治肺热气促，大明、朱肱皆云下气，与侯氏黑散防十分，桔八分略同，以彼症四肢烦重，心中恶寒，为表邪乘里虚之候，而产后亦里虚，中风亦表邪，故所以防其乘者如此，葛升姜平，防升桔平，一阴一阳之义。参、附自为一类，与续命同法。独腠竹叶一味，为治喘之用，所以得主方名。《本经》竹叶，治咳逆上气，故移以治喘。此头痛，当是液少空痛，于头项强之由干急者近，故同用附子欤。头风磨散，本用附子。（赵良仁说：附子在加减法方中，误衍一味。）
《千金》将此方去葛、防、桔、枣四味，加归、芍、术、橘、小麦五味，以治霍乱吐利，已服理中、四顺等汤，热不解者，亦名竹叶汤，即此方之变也。

桂枝去芍药加蜀漆龙骨牡蛎救逆汤方（《伤寒论》《玉函经》《金匮要略》）  ***************************
牡蛎（五两，熬）　龙骨（四两）　蜀漆（三两，洗去腥）　桂枝　生姜（各三两）　甘草（二两）　大枣（十二枚，擘）
上七味，㕮咀，以水八升，先煮蜀漆，减二升，内诸药，煮取三升，去滓，温服一升。本方桂枝汤，今去芍药，加蜀漆、龙骨、牡蛎。一法以水一斗二升，煮取五升。（成本止载后法，五升作三升。）
〔案〕蜀漆善吐，龙骨善入，牡蛎善软，此方三味同用，为去积、散结、软坚诸法之祖。积去、结散、坚软，则神安矣。故为安神方之所自出。亦有去其一者，桂枝甘草龙骨牡蛎汤、桂枝加龙骨牡蛎汤，柴胡加龙骨牡蛎汤三方，皆用龙、牡，而不用蜀漆。如蜀漆散，用蜀漆、龙骨，而不用牡蛎；如牡蛎汤，用蜀漆、牡蛎，而不用龙骨。此方惟火逆者宜，余逆不可用，何言之？凡误皆各有见症，各有法度，其误于吐及下者，伤在肠胃；误于温清者，伤在气分，并不涉于心；若误于汗者，始伤及心肺，但汗之伤心，未及包络，且其弊在去其津液，而非鼓其津液，不能成涎，故复其津液，即无妨。独火之为用，与心同气，故由火逆者，火气必伤包络，包络先受火邪，津液必至黏腻而为涎，故发惊狂，非通剂不足以提之。方用蜀漆，正与夏伤于暑之疟同理，疟法包络受暑蒸而为涎以发，所谓无痰不成疟也。火邪与暑邪同气，其入于包络亦同义，则制方亦同意，经方之妙，非深思参互，不足以知之。成注但以辛散为词，未了龙、蛎，亦治疟所需。

大青龙汤方（《伤寒论》《玉函经》《金匮要略》）  ***************************
麻黄（六两，去节）　桂枝（二两，去皮）　甘草（一两，炙）　杏仁（四十枚，去皮尖）　生姜（二两，切）　大枣（十枚，擘）　石膏（如鸡子大，碎，绵裹约一升）
上七味，以水九升，先煮麻黄，减二升，去上沫，内诸药，煮取三升，去滓，温服一升。覆令汗出（成本作取微似汗。汗出今从《玉函》）多者，温粉扑（成本作止）之。一服汗者，停后服。若复服汗多，亡阳遂虚（一作逆），恶风烦躁，不得眠也。
〔成注〕青龙，东方甲乙木神也。应春而主肝，专发生之令，为敷荣之主，万物出甲、开甲则有两歧，故肝有两叶以应木叶，所以谓之青龙者，以发散荣卫两伤之邪，是应肝木之体尔。麻黄味甘温，桂枝味辛温，寒则伤荣，必以甘缓之；风则伤卫，必以辛散之；此风寒两伤，营卫俱病，故以辛甘相合而为发散之剂，表虚肤缓者，则以桂枝为主，此表实腠理密，则以麻黄为主，是以先麻黄后桂枝，麻黄为君，桂枝为臣也。甘草味甘平，杏仁味甘苦，若甘为助，佐麻黄以发表；大枣味甘温，生姜味辛温，辛甘相合，佐桂枝以解肌；石膏味甘辛、微寒，风，阳邪也，寒，阴邪也，风则伤阳，寒则伤阴，荣卫阴阳为风寒两伤，则非轻剂所能独散也，必须轻、重之剂，以同散之，乃得阴阳之邪俱已，荣卫之气俱和，是以石膏为使，石膏为重剂，而又专达肌表者也。大青龙汤，发汗之重剂也。非桂枝汤之所同用之，稍过则又有亡阳之失。《经》曰：若脉微弱，汗出恶风者不可服，服之则厥逆，筋惕肉瞤，此为逆也。又曰：一服汗者，停后服。若复服汗多，亡阳遂虚，恶风烦躁不得眠也，即此观之，剂之轻者可见矣。用者宜详审焉。
〔泉案〕此桂枝去芍药汤合麻杏石甘二方为之。中风脉浮紧者，发热恶寒，疼痛无汗，烦躁，为表寒里热。伤寒脉浮缓者，但身乍重，无少阴症，为表寒将入里。二症轻重不殊，故方法亦同。近张氏璐注《千金》，则以成本为误，欲改脉浮缓者当用小青龙，是未达其旨，盖浮缓之脉，见身重之症，近于瘫痪，故必以大青龙发之，正中风用续命之祖。小青龙用桂芍，是从桂枝汤来；大青龙用麻杏，是从麻黄汤来。《外台》录验治春中风，有青龙汤即桂枝汤加麻黄方，为二青龙所自出。小青龙即青龙去生姜，加干姜、五味子、细辛、半夏四味，青龙合苓甘五味姜辛半夏汤也。以先伤寒，后则津液因寒停止，覆被寒冒，即为有饮而咳，故引申之小青龙，为新寒引动宿寒之治。大青龙即青龙去芍药，加杏仁、石膏二味，青龙合麻杏石甘汤也。以先中风，后伤寒，热被寒遏，阳气怫郁，故引申之大青龙，为新寒引动宿热之治。《金匮》溢饮症，大、小青龙并主之。以溢饮，外有寒遏，内有饮也。凡宿受热，外被寒束，欲出不得者，皆从大青龙脱胎。《千金》治温病之萎蕤汤，《外台》治中风之录验续命汤，皆是续命汤，方下云：并治但伏不得卧，咳逆上气，面目浮肿。彼症即支饮之寒热错见者，风胜则浮，面目浮肿，即面肿曰风之谓，可见先伤寒而后中风者，亦宜大青龙也。

续命汤方（《金匮要略》附方）  ***************************
治中风痱，身体不能自收持，口不能言，冒昧不知人，不知痛处，或拘急不得转侧。
麻黄（《外台》三两）　桂枝　当归　人参　石膏　干姜　甘草（各二两）　川芎（一两五钱）　杏仁（四十枚）
上九味，以水一斗，煮取四升，温服一升，当小汗。薄覆脊，凭几坐，汗出则愈。不汗更服。无所禁，勿当风。并治但伏不得卧，咳逆上气，面目浮肿。
〔案〕《外台·卷十四》录此方。范汪说云：是仲景方。范，晋人。必曾见《金匮》善本有此论治，故林亿据之，以入附方，且此方治中风之专方。《金匮》此篇所载黑散、风引、防己地黄汤，皆非正治。不应独无主方，良以王诛本多残阙故耳。此大青龙汤去姜、枣，合理中去术加芎、归也。以有不仁症，故加芎、归。如《本事方》以佛手散治产后郁冒之比，即如奔豚汤，亦以芎、归治气上不收与冒。尤近芎当胶艾汤，亦以芎、归治下血不收，不收与不仁，微甚之别，同为缓也。
又以有不收持症，故加参、姜，不仁属血，不收属气也。大建中汤，以参、姜治气逆不收；姜连芩参汤，以参、姜治气泻不收，皆与此可参。所以，以大青龙合理中者，风病至不收不仁，是邪乘太过而急，正气不足以摄之，而反见缓象，故既以大青龙治其外，复以此理中固其中，然芎、归犹是行动之剂，病势至此，而欲补犹行，于此可悟处诊之诀矣。其方下云：治但伏不得卧云云，即小青龙治咳逆之意。凡咳逆甚者，皆不得卧，则喜伏，伏则前缓，其咳较舒耳，正气上不收也。其拘急与缓反，而治同者，以急为寒，此方温散寒邪故也。《外台》录验有续命汤方，以此方去当归、干姜，加芍、姜、二防、附、芩六味，则表实甚，而里足摄者也。

复脉汤方（《伤寒论》《玉函经》《金匮要略》）  ***************************
治伤寒脉结代，心动悸。亦治虚劳汗出而闷，脉结，心悸。
生地黄（一斤）　麦门冬（半升，去心）　麻子仁（半升）　甘草（四两）　桂枝（三两）　阿胶　人参（各二两）　生姜（三两）　大枣（三十枚）
上九味，以酒七升，水八升，煮取三升，去滓，内胶烊尽，温服一升，日三服。
〔案〕此桂枝去芍药汤倍甘、枣，加生地、麦冬、麻仁、人参、阿胶五物，以生津血。地黄为君，《本经》地黄主络脉绝伤，此方君地黄，故名复脉。《本经》麦冬、麻仁，亦皆主续绝伤，是以三味并能复脉，故以麦、麻佐地黄为用也，此方人参、阿胶同用，后世人参阿胶汤，取此为正虚而风寒未净之专方。徐氏《轨范》谓：治血脉空竭，方义未周匝。《成本》名炙甘草汤，以甘草主方名，非全书通例。凡方药多，而专取一药名方者，皆其主药。此方甘草四两，止得地黄四分之一，不应反得主名也。或仲景另有炙甘草汤而逸，后人误以此方当之耳。《证类》引《伤寒类要》云：治伤寒脉结代者，心动悸方：甘草二两，水三升，煮取半升，服七合，日二。然则成本之误可知矣。据《类要》即用少阴篇甘草汤方也，彼所据是古本可从。且《玉函》次方，以论文先后为次，而甘草汤，即次炙甘草汤之后，疑经文本当云：伤寒脉结代，心动悸，炙甘草汤主之；复脉汤亦主之，且二方互可并治。《外台·卷十》录仲景《伤寒论》云：肺萎涎唾多，心中温温液液者，炙甘草汤主之。即复脉汤。录《千金》云：肺萎涎唾多，心中温温液液者，甘草汤主之（即甘草一味者）。以彼同病异方，与此《类要》相符，正二方通用之证。温温液液，即《说文》熅熅郁郁之声，借将作心悸之兆，虚逆上炎也。

厚朴七物汤方（《金匮要略》）  ***************************
厚朴（半斤）　枳实（五枚）　大黄　甘草（各三两）　桂枝（二两）　生姜（五两）　大枣（十枚）
上七味，以水一斗，煮取五升，去滓，内大黄，煮取四升，温服八合，日三服。呕者，加半夏五合；下利，去大黄；寒多者，加生姜至半斤。
〔案〕此亦桂枝去芍药汤，差其分，复加生姜二两，而合小承气汤也。以其症发热脉浮，故取桂枝汤；腹满脉数，故取承气汤，乃太阳、阳明病治法也。《纲目·三十五》腹痛胀满，厚朴七物汤方，药与此同。

桂枝去芍药加麻黄附子细辛汤方（《金匮要略》《外台》名附子汤）  ***************************
桂枝　生姜（各三两）　甘草（二两）　大枣（十二枚，擘）　麻黄　细辛（各二两）　附子（一枚，炮）
上七味，以水七升，先煮麻黄，去上沫，内诸药，煮取二升，分温三服。当汗出，如虫行皮中，即愈。
〔案〕此桂枝去芍药汤合麻黄附子细辛汤为一方也。桂枝汤，治太阳病；麻黄附子细辛汤，治少阴病，二经合病宜此方。

桂枝生姜枳实汤方（《金匮要略》）  ***************************
桂枝　生姜（各三两）　枳实（五枚，尤本、东洋本并五两）
上三味，以水六升，煮取三升，分温三服。
〔案〕此桂枝去芍药汤去甘、枣加枳实也。《千金》曰：心下痞，诸逆悬痛，桂枝三物汤主之。其方则此方无枳实，有胶饴半升，义与《经》异。考《外台》引此经作心下痞，诸逆心下悬痛，大虚者，此方主之。云大虚则宜用胶饴。《千金》不为无。据《肘后·卷一》治心下牵急懊痛方，与此全同。且云：亦可加术二两，胶饴半斤（斤当为升），是此方本有加胶饴之理，故《千金》如此欤。又《卷二》以此方加厚朴四两，名厚朴汤，治霍乱，烦呕，腹胀，是合用承气之半也。《外台》引延年，以此方加参、术，治风痰、饮气逆满，恶心不能食，是合用理中之半也。

治胸痹方（《肘后》）  ***************************
（三书无，今据《肘后》补。）
桂枝　枳实（等分）
上捣末，橘皮汤下方寸匕，日三服。
〔案〕此方出《肘后·卷四》次橘枳姜汤。后云：仲景方，神效。是《金匮》逸文也。此法是汤、散合服，与食蒜，饮以地浆同法。

小青龙汤方（《伤寒论》《玉函经》《金匮要略》）  ***************************
麻黄（三两，去节）　桂枝（三两，去皮）　芍药（三两）　甘草（二两，炙）　五味子（半升）　细辛（三两）　干姜（三两）　半夏（半升，洗）　《玉函》（八味各半升）
上八味，以水一斗，先煮麻黄，减二升，去上沫，内诸药，煮取三升，去滓，温服一升。渴者，去半夏加栝蒌根三两；微利，去麻黄加芫花，如鸡子，熬，令赤色；噎者，去麻黄加附子一枚，炮；小便不利，少腹满者，去麻黄加茯苓四两；喘者，去麻黄加杏仁半升（《玉函》方下云：芫花不治利，麻黄定喘，今语反之，疑非仲景意。《外台》同。盖林亿校语也，不解经意耳！）
〔成注〕青龙象肝木之两歧，而主两伤之疾，中风见寒脉，伤寒见风脉，则为荣卫之两伤，故以青龙汤主之。伤寒表不解，则麻黄汤可以发：中风表不解，则桂枝汤可以散，惟其表且不解，而又加之心下有水气，则非麻黄汤所能发，桂枝汤所能散，乃须小青龙汤，始可祛除表里之邪气尔。麻黄味甘辛温，为发散之主，表不解，应发散之，故以麻黄为君；桂味辛热，甘草味甘平，甘辛为阳，佐麻黄表散之用，二者所以为臣；芍药味酸微寒，五味子味酸温，二者所以为佐者，寒饮伤肺，咳逆而喘，则肺气逆，《内经》曰：肺欲收，急食酸以收之，故用芍药、五味子为佐，以收逆气；干姜味辛热，细辛味辛热，半夏味辛微温，三者所以为使者，心下有水，津液不行，则肾气燥，《内经》曰：肾苦燥。急食辛以润之，是以干姜、细辛、半夏为使，以散寒水；逆气收，寒水散，津液通行，汗出而解矣。心下有水气，散行则所传不一，故又有增损之证：若渴者，去半夏加栝蒌根，水畜则津液不行，气燥而渴，半夏味辛温，燥津液者也，去之则津液易复，栝蒌根味苦微寒，润枯燥者也，加之则津液通行，是为渴所宜也。若微利，去麻黄加芫花，水气下行，渍入肠间，则为利下，利者不可攻其表，汗出必胀满，麻黄专为表解，非下利所宜，故去之。芫花味苦寒、酸苦，为涌泄之剂，水去利即止，芫花下水，故加之。若噎者，去麻黄加附子。经曰：水得寒气，冷必相搏，其人即䭇。又曰：病人有寒，复发汗，胃中冷，必吐蛔，噎为胃气虚竭。麻黄发汗，非胃虚冷所宜，故去之。附子辛热，热则温其气，辛则散其寒，而噎者为当，两相佐之，是以祛散冷寒之气。若小便不利，少腹满，去麻黄加茯苓，水畜在下焦不行，为小便不利，少腹满。凡邪客于体，在外者可汗之，在内者可下之，在上者可涌之，在下者可泄之。水畜下焦，渗泄可也，发汗则非所宜，故去麻黄，而茯苓味甘淡，专行津液。《内经》曰：热淫于内，以淡渗之。渗溺行水，甘淡为宜，故加茯苓。若喘者，去麻黄加杏仁，喘为气逆，麻黄发阳，去之则气易顺，杏仁味甘苦温，加之以泄逆气。《金匮要略》曰：其人形肿者，不内麻黄，乃内杏子，以麻黄发其阳故也。喘逆形肿，标本之疾，加减所同，盖其类矣。
〔泉案〕此桂枝汤去生姜、大枣，合半夏麻黄丸，加干姜、细辛、五味子也。凡外有风寒，内有痰饮，动而喘嗽者，此方主之。若内有痰饮，外无风寒者，麻、桂不得妄用。风寒在表而连肺，桂、芍、麻主之；痰饮在里而连肾，干、半、辛、味主之。后人内饮治肾，外饮治肺之说祖此。《经》于大青龙云：无少阴证者宜用，则小青龙为有少阴证矣，或为之证是也，故大青龙无干、半、辛、味，而小青龙有之，则干、半、辛、味，少阴治法也。溢饮并宜两方者，以渴暴多饮之，水或由上焦而半溢于肌表，于大方宜；或由上焦而半溢于中、下焦，于小者宜。其必由上焦，则同上焦肺之部，故麻、桂从同，而余药则异。夫表里俱病，必经于中，方中甘、半，未始不兼及之。

小青龙加石膏汤方（《金匮要略》）  ***************************
治咳上气喘，烦躁，脉浮。
麻黄（去节）　桂枝（去皮）　芍药　细辛　干姜　甘草（各三两）　五味子　半夏（洗，各半升）　石膏（二两）
上九味，以水一斗，先煮麻黄，减二升，去上沫，内诸药，煮取三升，去滓，温服一升，日三服。强人服一升，羸者减之。小儿服四合。
〔案〕此以脉浮、烦躁，与大青龙症相似，故加石膏，则大半变为大青龙汤矣。

当归四逆汤方（《伤寒论》《玉函经》）  ***************************
治手足厥寒，脉细欲绝，及下利，脉浮革，肠鸣。
当归　细辛　桂枝　芍药（各三两）　通草　甘草（各二两）　大枣（二十五枚，枣以和药，无取太多，疑当作一十五枚）
上七味，㕮咀，以水八升，煮取三升，去滓，温服一升，日三服。
〔成注〕脉者，血之府也。诸血皆属心。通脉者，必先补心益血。苦先入于心，当归之苦，以助心血；心欲缓，急食酸以收之，芍药之酸，以收心气；肝苦急，急食甘以缓之，大枣、甘草、通草之甘，以缓阴血。
〔泉案〕此桂枝汤去生姜加当归、细辛、通草也。归、辛并用者，归行血，辛散寒，为血结挟寒之正治。《外台》引许仁则疗疟方云：疟病，头角骨痠疼，手足逆冷，口鼻喉舌干，喜饮水，毛耸，腰背强欲反拗，小便赤，但先寒后热，发作有时，服鳖甲五味散，后宜服当归六味散。方中用当归五两，细辛四两。又引《广济》当归汤，治心腹绞结痛，仍似有蛔虫者，方中用当归、细辛各四分，并取此。通草，即木通。《本经》木通主脾胃寒热，通利九窍、血脉关节，令人不忘，去恶虫。此方取其通利血脉之功也。《外台》有通草汤，治伤寒下利，脉微，手足厥冷，用通草一两。又有通草汤，治鼓胀气急，用通草三两，脉胀亦血脉不利所致。二方之义，取此通草与防己相似，故功用相近。此方木通与当归同用，导赤则木通与生地同用。此方木通、桂枝同用，（原阙，）则木通与柴胡同用皆变法也。

当归四逆加吴茱萸生姜汤方（《伤寒论》《玉函经》）  ***************************
当归　细辛　桂枝　芍药（各三两）　通草　甘草（各二两，《玉函》各三两）　大枣（二十五枚）　吴茱萸（二升，《玉函》二两，别本半升）　生姜（半斤，《千金》五两，别本三两。）
上九味，㕮咀，以水四升，清酒四升（《成本》俱六升，）和，煮取三升（《成本》五升，）去滓，温服一升（《成本》作温分五服），日三服。
〔成注〕茱萸辛温，以散久寒；生姜辛温，以行阳气。
〔泉案〕此即本方合吴茱萸汤去人参也。《千金》名为四逆汤，云治多寒，手足厥冷，脉绝。（多当为久之误。）方下云：旧方枣二十五枚，今以霍乱，法多痞，故除之。又云：此方治阳邪陷阴，手足厥冷，脉细欲绝者。泉谓：阳邪陷阴，是此方的解。

桂枝芍药知母汤方（《金匮要略》）  ***************************
桂枝　防风　知母　白术（各四两，《东洋本》白术五两）　生姜（五两）　芍药（三两）　麻黄　附子（炮）　甘草（各二两）
上九味，以水七升，煮取二升，温服七合，日三服。
〔案〕此桂枝汤去大枣，合麻黄附子甘草汤，加防风、白术以治眩，知母以治酒热也。为防、术并用者之祖。《局方》取此法，加黄耆名玉屏风散。本论侯氏黑散、薯蓣丸，二方皆防风、白术同用，亦皆治眩。薯蓣丸治眩见《千金》、徐嗣伯《十方》说。黑散治眩详本方下。其分则散：防、术各十分，丸：防、术各六分，无如此汤方之重也。疑古必有以知母、防、术、姜、附、麻、甘七味为方，名知母汤者，其方以麻黄附子甘草汤为本，而加姜、知，一凉一温以平之；加防、术，一散一守以固之，极有法纪也。今加桂、芍，故作此名耳。《古今录验》此方无麻黄。《千金》防风散方，以此方去麻、附，加杏仁、半夏、芎藭，治同。

麻黄升麻汤方（《伤寒论》《玉函经》）  ***************************
治大下后。脉沉迟，手足厥逆，咽喉不利，唾脓血，下利不止。
麻黄（二两半，去节）　升麻（《外台》《小品》三分）　当归（各一两六分）　黄芩　萎蕤（《千金》校云：一作菖蒲）　知母（各十八铢）　石膏（碎、绵裹）　桂枝　芍药　干姜　白术　茯苓　麦门冬（去心　成本作天门冬，今从《玉函》）　甘草（炙，各六铢）
上十四味，㕮咀，以水一斗，先煎麻黄一两沸，去上沫，内诸药，煮取三升，去滓，分温三服。相去如炊三斗米顷，令尽。汗出愈。（《玉函）相去以下十字，作一饭间当四字。）
〔成注〕《玉函》曰：大热之气，寒以取之；甚热之气，以汗发之。麻黄、升麻之甘以发浮热；正气虚者，以辛润之，当归、桂、姜之辛以散寒；上热者，以苦泄之，知母、黄芩之苦，凉心去热；津液少者，以甘润之，茯苓、白术之甘，缓脾生津，肺燥气热，以酸收之，以甘缓之，芍药之酸，以敛逆气；萎蕤、天冬、石膏、甘草之甘，润肺除热。
〔泉案〕此肺痿、厥利合治之专方。麻黄发汗为君，升麻、当归并用，为化脓行血之专法。阳毒升麻汤症亦咽喉痛、唾脓血，亦升麻、当归并用，彼升麻二两，当归一两，以阳毒毒盛，故升重于归也。赤豆当归散症，亦有脓，故亦用当归，无咽喉症，故不用升麻。黄芩、萎蕤、知母三味相合，为清热生津除烦之法。《千金》《外台》诸治消渴方皆祖此。石膏、麦冬并用，为生津之法。《千金》《外台》诸治虚烦方皆祖此。本论竹叶石膏汤同法。甘草、干姜并用，为治厥逆之法；亦因大下故也，本论有专方；茯苓、白术并用，为治泄利之法，真武汤症，亦下痢，亦用苓术；桂枝、芍药并用，为和表之法。论谓厥逆泄利是厥利也；咽喉不利，唾脓血，是肺痿也；二症并见，故作此法。若但肺痿，无厥利者，当去甘、姜、苓、术，乃为肺痿之专方。又此方以肾著汤为本者，以此泄利由误治来，乃最要也。合而言之，一方备诸方之用。麻、桂发表，升、归排脓，芩、芍和血，萎、麦润燥，知、膏除热，苓、术治湿，姜、甘治利，分七类以比之，病杂而药亦杂，真神技也，为六经合治之法。《千金·脚气第一》麻黄汤，即麻黄升麻汤去萎、知、石、干四味，加杏仁、防风、川芎、大枣四味，以彼不下，故不须生津扶阳，而宜芎、防散风，杏仁下气也。又大鳖甲汤十七味中，有麻、升、归、术、苓、知、芍、石、甘、萎、冬十一味，无桂、姜、芩。

土瓜根散方（《金匮要略》）  ***************************
治妇人带下，经水不利，少腹满痛，或经一月再现。（成字从《纲目》增。）　
土瓜根　䗪虫　芍药　桂枝（各三分）
上四味，杵为散，酒服方寸匕，日三服。亦治妇人阴㿗。（亦治句从《纲目》增。）　
〔案〕此桂枝汤去姜、甘、枣，加土瓜根、䗪虫也。徐大椿说：治瘀血伏留在卫脉之方。泉谓用土瓜根，与阳明病导燥屎法同义。《本经》土瓜作王瓜，云苦寒无毒，主消渴，内痹瘀血，月闭，寒热痠疼，益气愈聋，注家不一其说，而《礼·月令》孟夏王瓜生。郑注：以为菝葜。考菝葜，郑樵《通志》谓之王瓜草。《别录》菝葜根，甘酸平温、无毒，治腰背寒痛，风痹，益血气，止小便利。大旨亦相近也。菝葜即萆薢之别，疑亦可以萆薢代土瓜。《千金》以此方去桂、䗪虫加当归，治小儿气㿗。

桂枝茯苓丸方（《金匮要略》）  ***************************
治妇人妊娠下血。
桂枝　茯苓　丹皮　桃仁（去皮尖，熬）　芍药（各等分）
上五味，末之，炼蜜丸如兔屎大，每日食前服一丸。不知，加至三丸。
〔案〕此桂枝汤去甘、姜、枣，加茯苓、桃、丹三味。苓抑肾，桃、丹治瘀，与大黄牡丹汤治肠痈同意。此等病所以用桂枝者，以仲景书为伤寒作，其妇人诸病亦因于寒者也。

桂枝麻黄各半汤方（《伤寒论》《玉函经》）  ***************************
桂枝（一两十六铢，去皮）　芍药　生姜（切）　甘草　麻黄（去节，各一两）　大枣（四枚，擘）　杏仁（二十四枚，汤浸去皮尖及双仁者）
上七味，以水五升，先煮麻黄一二沸，去上沫，内诸药，煮取一升八合，去滓，温服六合。

桂枝二麻黄一汤方（《伤寒论》《玉函经》）  ***************************
桂枝（一两十七铢，去皮）　甘草（一两六铢）　麻黄（十八铢，去节）　生姜（一两六铢，切）　杏仁（十六枚，去皮尖）　甘草（一两二铢，炙）　大枣（五枚，擘）
上七味，以水五升，先煮麻黄三沸，去上沫，内诸药，煮取二升，去滓，温服一升，日再。
〔案〕林亿云：桂枝汤取十二分之五，麻黄汤得九分之二合方，于桂枝二越婢一汤方云：桂枝汤得四分之一，越婢汤得八分之一合方。泉谓：林说虽于分两已准，要于二一两字不合。当云：桂枝汤得五分之二，麻黄汤得五分之一，桂枝汤得八分之二，越婢汤得八分之一，方合命名之义。又此二方，皆以两方合为一方，照方三分之，则桂枝汤方之品，分得其二，麻黄汤方之品，分得其一，推之，越婢亦然。若照五分、八分计之，当每味各增一铢。

桂枝二越婢一汤方（《伤寒论》《玉函经》）  ***************************
桂枝（去皮）　芍药　甘草（各八十铢）　生姜（一两三铢）　大枣（四枚，擘）　麻黄（十八铢，去节）　石膏（二十四铢，碎，绵裹）
上七味，㕮咀，以水五升，先煮麻黄一二沸，去上沫，内诸药，煮取二升，去滓，温服一升。本方当裁为越婢汤、桂枝汤，合饮一升，今合为一方，桂枝二越婢一。
〔案〕此石膏、生姜相辅法，为辛甘发散之剂。

柴胡桂枝汤方（《伤寒论》《玉函经》）  ***************************
治心腹卒中痛。
柴胡（四两）　黄芩　人参（各一两半）　半夏（二合半）　桂枝　芍药　生姜（各一两半）　甘草（一两）　大枣（六枚）
上九味，以水七升，煮取三升，去滓，温服一升，日三服。
〔案〕此合小柴胡汤，桂枝汤二方，而各减其半也。其二方同者，姜、甘、枣三味，例不重出。《外台·卷七》于柴胡桂枝方下煎服法毕，后有又云人参汤，作如桂枝法，加半夏、柴胡、黄芩，复如柴胡汤法，今著人参作半剂，卅字义不可晓。泉谓：又云乃又方之误，今乃令之误。盖此方合柴胡桂枝二方，各减其分两之半，而其药除与桂枝汤方同者，止柴、苓、半、参四味。又一方以理中合柴胡汤方中之半夏、柴、芩三味。人参汤即理中别名，其合如桂枝汤合柴胡汤方中之三味，故云：又方人参汤，作如桂枝法，加半夏、柴胡、黄芩也。又以人参汤，药皆三两，今亦用其半，故云复如柴胡汤法，令著人参作半剂也。据此知《金匮》原文，当有柴胡人参汤方，其药则柴胡四两，黄芩一两半，半夏二合半，人参、白术、干姜、甘草各一两半，为七味，乃与《外台》合。盖寒疝腹中痛，亦两歧之症，故出两歧之治。其表证多者，当用柴用桂枝汤；其里证多者，当用柴胡人参汤。而不离一柴胡者，为其在半表半里者也。《外台》义极精，惜知者少耳。然则经文当云：寒疝心腹卒中痛者，柴胡桂枝汤主之；柴胡人参汤亦主之。

乌头桂枝汤方（《金匮要略》）  ***************************
治寒疝腹中痛，逆冷，手足不仁，若身疼痛，灸刺诸药不能治者。
乌头（大者五枚，熬，去皮，不必㕮咀）
上一味，以水二升（《东洋本》作蜜二斤，）煎减半，去滓，以桂枝汤五合解（解当作和之），令得一升后（《千金》作许，）初服二合；不知，即服三合；又不知，复加至五合，其知者如醉状，得吐者为中病。
〔案〕此桂枝汤合大乌头煎为一方也。经方自有合二方为一方之例。如桂枝麻黄各半汤、桂枝二麻黄一汤、桂枝二越婢一汤，三方皆以原方分两相配合者；桂枝去芍药加麻黄附子细辛汤、柴胡桂枝汤、厚朴七物汤，三方皆以原方药味相配合者，此方则二方另煎，煎成后相配合者，为经方之三大例。《外台·卷七》录仲景此方，既云：乌头、白蜜、桂枝三味，且云：桂枝四两，复于前煎服法毕后，另列桂枝汤，原方且云：五味煮，去滓，和前乌头蜜，前后相戾，义不可晓。复于前煎服法毕后注云：范汪同。后煎服法毕后注云：《千金》同。今以校之《千金》则云：桂枝汤方在伤寒中，且无桂枝四两之文。而云以桂枝汤五合解之，与《外台》合，而《外台》别　范汪原方，则无桂枝五味之语。当是《外台》所据《金匮》原文，实有二方，前方以乌头煎加桂一味，后方合乌头煎、桂枝汤二方为一方，二方中间当有又方二字，另行传写，脱去，故至戾也。《金匮》赵本于前方无桂枝四两之文，于后方无和前乌头蜜，似所谓水二升半煎桂者，即谓后方桂枝五味矣，与《外台》又戾，想是林亿校时所改也。然仲景书，本有一方二法之例，此亦其一，盖此条症列两歧，故两出治，前方治逆冷不仁之意，多为里证也：后方治腹满身痛之意，多为表证也。经义何等周匝，幸有《外台》可证。此为乌头桂枝合用之祖方。《外台》七引《肘后》卒心痛方，桂心一两，乌头一两，炮，捣细，蜜和丸如梧子大，服三丸，此即前方小变之也。《千金》乌头汤，治寒疝腹中绞痛，贼风入腹攻五脏，拘急不得转侧，叫呼发作有时，使人阴缩，手足厥逆方。乌头十五枚，桂心六两，生姜一斤，芍药四两，甘草二两，大枣十枚。上六味，㕮咀，以水七升，煮五味取三升，去滓，别捣乌头，去皮四破，蜜三升，微火煎，令减五六合，内汤中，煮两小沸，去滓，服一合，日二，间食。强者三合，心如醉状为知；不知增之。是直用桂枝汤加乌头也，而分两又不与原方同，此即后方小变之也。

桂枝去桂加苓术汤方（《伤寒论》《玉函经》）  ***************************
芍药　生姜（各三两）　甘草（二两）　大枣（十二枚，擘）　茯苓　白术（各二两）
上六味，㕮咀，以水七升，煮取三升，去滓，温服一升，小便利，即愈。
〔成注〕头项强痛，翕翕发热，虽经汗下，为邪气仍在表也。心下满微痛，小便利者，为欲成结胸。今外症未罢，无汗，小便不利，则心下满微痛，为停饮也。与桂枝汤以解外，加苓术利小便，行留饮。
〔泉案）翕翕发热，无汗，正桂枝之的，治不应反去之，此方去桂者，以汗下并用，表里俱伤，不任发泄故也。大法芍、姜治表，苓术治里。

真武汤方（《伤寒论》《玉函经》一名元武汤）  ***************************
治腹痛，四肢沉重疼痛，小便不利，吐利。
生姜（三两，切）　芍药（三两）　茯苓（三两）　白术（二两，《外台》亦三两）　附子（一枚，炮，去皮脐，作八片。《外台》二枚，是亦三两）
上五味，以水八升，煮取三升，去滓，温服七合，日三服。（七合，日三服，三七止二升一合。经文三字当为二之误。）若咳者，加五味子半升，细辛、干姜各一两；若小便利者，去茯苓；若下利者，去芍药，加干姜二两；若呕者，去附子，加生姜，足前成半斤。
〔成注〕真武，北方水神也，而属肾，用以治水焉。水气在心下，外带表而属阳，必应发散，故治以真武汤。青龙汤，主太阳病，真武汤，主少阴病，少阴肾水也，此汤可以和之，真武之名得矣。茯苓味甘平，白术味甘温，脾恶湿，腹有水气，则脾不治。脾欲缓，急食甘以缓之。渗水缓脾，必以甘为主，故以茯苓为君，白术为臣，芍药味酸微寒，生姜味辛温。《内经》曰：湿淫所胜，佐以酸辛，除湿正气，是用芍药、生姜酸辛为佐也。附子味辛热，《内经》曰：寒淫所胜，平以辛热，温经散湿，是以附子为使也。水气内渍，至于散则所行不一，故有加减之方焉。若咳者，加五味子、细辛、干姜，咳者水寒射肺也。肺气逆者，以酸收之，五味子酸而收也。肺恶寒，以辛润之，细辛、干姜辛而润也。若小便利者，去茯苓，茯苓专渗泄者也。若下利者，去芍药加干姜，酸之性泄，去芍药以酸泄也；辛之性散，加干姜以散寒也。呕者，去附子加生姜，气上逆则呕，附子补气，生姜散气，两不相损，气自顺矣。增损之功，非大智孰能贯之。
〔泉案〕此桂枝去桂加苓术汤，去甘、枣加附子也。以其症属寒湿，故加附子。又以其腹痛，故附、芍并用。四逆汤加减曰：腹中痛加附子。柴胡汤加减曰：腹中痛，加芍药是也；以小便不利，故加茯苓。柴胡汤加减曰：小便不利者，加茯苓是也，以吐利，故加生姜。理中加减曰：吐多者，加生姜是也，以沉重疼痛，故用术。《经》云：湿家身烦痛，可与麻黄汤，加术四两是也。芩、术一类，芍、附一类，附、姜一类，井然有条。然苓、芍、附皆在可去之列。独术、姜不去，姜又重于术。凡水气，是津液因寒所郁而成者，以姜辛散寒，术甘胜水，故姜为君，而术为臣，为诸治寒湿者之祖方。姜、苓并用，与茯苓甘草汤治水同义。姜、术既为此方不去之品，则以治沉重疼痛为要，当从《外台》术亦三两，是成氏君苓，误也。此方五味，独生姜、白术不去，而术实与苓相济，为治小便不利之用，伤寒定例如是。再除附与芍相济，为治疼痛及腹痛之用，止生姜一味矣。经方生姜多以治吐，则此经文自下利者，下字当为吐字之误。何以言之？下利在或症中云加干姜，若先言自下利，不嫌于复乎？且何以正方中无干姜也，故知下字误矣。或曰理中加减法云吐多者，去术；下多者，还用术。今方中有术，其为下，不为吐明甚。应之曰：吐多去术，吐少不去术，况术本与苓同，治小便不利，安可去乎？吐成于胃，而生于冲脉，水寒上抑，胃不得申，则冲脉之气逆而为吐，生姜治吐，正其主药矣。姜性虽轻，得术、附以鼓之，亦猛然顿起也。观加减法中，呕加生姜，足前成半斤，益信。

麻黄连轺赤小豆汤方（《伤寒论》《玉函经》）  ***************************
生梓白皮（《千金》二升）　赤小豆（各一升）　连轺　生姜　麻黄（去节，各二两）　杏仁（三十枚，去皮尖，从《玉函》。成本四十枚。）　甘草（二两）　大枣（十二枚，擘）
上八味，以潦水一斗，先煮麻黄一二沸，去上沫，内诸药，煮取三升，去滓，分温三服，半日服尽。（分温以下八字，《玉玉》作温服一升。）
成注：《内经》曰：湿上甚而热，治以苦温，佐以甘平。以汗为、故止，此之谓也。又煎用潦水者，亦取其水味薄，则不助湿气。
〔泉案〕此大青龙去桂、石加梓、豆、翘三味也。《本经》梓白皮苦寒，主热毒。《肘后》治时气温病，头痛壮热。《外台》引《小品》温病，热未除，重被暴寒，寒毒入胃，热结不散，变啘，单煮梓皮饮之。温病积饮冷，冷结胃中，热入肾中，变壮热大啘者，服梓皮，温啘得止也，是梓白皮善解热结，故以之为君。《本经》小豆酸平，主下水。陶隐居云：小豆性逐津液，久服令人枯燥。《证类》引《小品》治疸初作，以赤小豆末，醋傅之消，是赤小豆善解湿结也。赤豆当归散，以之为君者，与此同法。连轺，小注连翘根也。（宋·郭雍本根作房，是成本误也。）《图经》曰：连翘一名连苕，苕、轺同召声，连翘当一名连轺，非根之专名，从《千金》为是。《本经》连翘味苦平，主结热。陶隐居曰：连翘，今用茎及花、子，以其主结热，故合小豆为臣，梓、豆、轺三味并用，为解湿热结之大剂。

风引汤方（《金匮要略》附方）　除热瘫痫。  ***************************
紫石英　滑石　赤石脂　白石脂　寒水石　石膏（各六两）　大黄　干姜　龙骨（各四两）　桂枝（三两）　甘草　牡蛎（各二两）
上十二味，杵，粗筛，以韦囊盛之，取三指撮，井花水三升，煮三沸，温服一升。巢氏云：脚气宜风引汤。
〔案〕《外台·十五》录深师紫石汤方，与此药味同，惟六石各八两为异，煎服法小异大同。注云：此本仲景《伤寒论》方，是林亿附此方者据此也。此以桂枝甘草龙骨牡蛎汤合备急丸，去巴豆加六石也。考《本草》紫石，镇心除邪，滑石利小肠除热，赤石、白石亦分治心肺，但主泄利。赤白要之，赤入血分，白入气分，与二石英皆治惊悸也。寒水石、石膏、滑石皆除热利小便，石膏、石脂皆取其润散者，为膏凝者，为脂凝者，重为散者，故石膏但能清热，石脂则能攻积，以二石脂推石膏、寒水石，自当以软石膏为寒水石，硬石膏为石膏；石脂用赤白以分治气血；则石膏用硬软以分清气血，气清血浊。石膏硬则入血分，寒水石软则入气分，可例推也。经方自是白石脂作英者，误。盖经意以紫石与滑石同用者，以紫石入血治心，滑石入气治小肠，一脏一腑之义也。二膏治热，二脂攻积，六石共为君；大黄、干姜，一泄一守为臣；龙骨、牡蛎，一入一软为佐；桂枝、甘草治惊悸为使。风引之病，既由于风，故方从桂枝来。引者，一缓一急之谓。缓故用龙、蛎之收，急故用姜、黄。风则生热，故用四石及大黄之寒以清之，热则生痰，故用二脂、滑石以攻之，二脂承紫石来，二膏承滑石来；风性善壅逆，故用紫石之重以治逆，滑石之利以治壅，此方之妙如此。近徐大椿说：此乃脏腑之热，非草木之品所能散，故以金石重药清其里，似尚于方义未周。《千金·卷十四》紫石散方，药味制法并与此经同，惟甘草、桂心，牡蛎各五两为异。据《千金》及《外台》，则此方当名紫石散及汤，不名风引也。另有风引汤，皆各异。《千金》又将此方除石膏、滑石、紫石、赤石四味，治少小中风，状如欲绝者，亦不名风引。《衍义·卷四》及《纲目·卷八》紫石英下皆载有张仲景风引汤，治风热瘛瘲及惊痫瘛瘲，药味不与此同。

麻黄附子甘草汤方（《伤寒论》《玉函经》《金匮要略》名麻黄附子汤）  ***************************
治少阴表证。
麻黄（二两，去节）　甘草（二两，炙）　附子（一枚，炮，去皮，破八片）
上三味，以水七升，先煮麻黄一二沸，去上沫，内诸药，煮取三升，去滓，温服一升，日三服。
〔成注〕麻黄、甘草之甘，以散表寒；附子之辛，以温经气。
〔泉案〕此温阳散寒之专方。凡附子，炮补、生散，通例如此。

麻黄附子细辛汤方（《伤寒论》《玉函经》）  ***************************
治发热，脉沉。
麻黄（二两，去节）　细辛（二两）　附子（一枚，炮，去皮，破八片）
上三味，以水一斗，先煮麻黄减二升，去上沫，内诸药，煮取三升，去滓，温服一升，日三服。
〔成注〕《内经》曰：寒淫于内，治以甘热，佐以苦辛，以辛润之。麻黄之甘，以解少阴之寒，细辛、附子之辛，以温少阴之经。
〔泉案〕此麻黄附子甘草汤去甘草加细辛也。为温散寒湿之方，但较重于彼，以其卫气为湿所困，不得发越，故加细辛以透之，细辛善透阻遏之气，故仲景于陈寒二饮皆用之。气之阻遏者，则恶甘味之壅补，故去甘草。二方本自一法，但一则仅为寒湿在表，故无发热症，而不妨用甘草；一则重为寒湿所郁，故有发热症，而必用细辛之辛以透之。

三黄汤方（《金匮要略》附方）  ***************************
治中风，手足拘急，百节疼痛，烦热心乱，恶寒。经曰：不欲饮食。
麻黄（五分）　独活（四分）　黄芩（三分）　细辛　黄耆（各二分）
上五味，以水六升，煮取二升，分温三服。一服小汗，二服大汗。心热加大黄二分；腹满加枳实一枚；气逆加人参三分；悸加牡蛎三分；渴加栝蒌根三分；先有寒加附子一枚。
〔案〕此方
《金匮》本之《千金》《千金》于此方标曰：仲景三黄汤，《千金翼》亦云此仲景方，是孙氏所据《金匮》足本有之，林亿因据补耳。此麻黄附子细辛汤去附子，加独活、黄芩、黄耆也。心乱不欲饮食，胃热也。《本经》黄芩治诸热，《别录》黄芩治胃中热。甄权云：黄芩治关节烦闷是也。拘急疼痛，卫虚也，细辛、独活主之。《本经》细辛，治百节拘挛，风湿痹痛。烦热恶寒，表实也，麻黄黄耆主之。此主治乃里热表寒之症，故加减法有加大黄、加附子者，各随其偏重者治之，方中五味为表胜设，方下加减为里胜防，惟先有寒者，表寒大胜，故须生附，乃全用少阴方也。又此方辛、耆同分，为助气散寒之一法，当归四逆，辛、归併用，为行血散寒之一法，合之，则归、耆为后世归耆建中之祖。

大黄附子汤方（《金匮要略》）  ***************************
治胁下偏痛，发热，其脉紧弦。
大黄（三两）　附子（三枚，炮）　细辛（二两）
上三味，以水五升，煮取二升，分温三服。强人煮取二升半，分温三服，服后如人行四五里，进一服。
〔案〕此麻黄附子细辛汤去麻黄加大黄也。此偏痛是风湿痹著，故用细辛；紧弦为寒实，故用大黄以下闭，附子炮以温中。凡发热者，为邪气散漫不结，不应紧弦，且痛反如是者，寒结于是而抑其卫气也，与发痈之脉数，身热有痛处法同，胁下为半表里之分，寒结于是，不能全发于表，故以炮附拓之，与薏苡附子败酱散同法，其用大黄，又与大柴胡同法。

还魂汤方（《金匮要略》）　救卒死，客忤死。  ***************************
麻黄（三两，去节，一方四两）　杏仁（去皮尖，七十个）　甘草（一两，炙）
上三味，以水八升，煮取三升，去滓，分三服，（各本无三服二字，今从《外台》补。）令咽之，通治诸感忤。
〔案〕此麻黄甘草汤加杏仁也。《证类》引《药性论》云：杏仁能治腹痹不通，发汗，主温病，治心下急满痛，除心腹烦闷，疗肺气咳嗽，上气喘促。而《病源》释客忤之状，与此主疗相当，故此方能治客忤。《千金》云：此方主卒忤，鬼击飞尸，诸奄忽气绝复觉，或已无脉，口噤不开，去齿下汤，汤入口不下者，分病人发左右，足踏肩引之，药下复增取一升，须臾立愈。是此方能治一切中恶也。《千金》此方无甘草，有桂心二两，则用麻黄汤亦可也。《肘后》有甘草，又有桂心二两，则全是麻黄汤方可矣。《局方》名此为三拗汤，近张氏璐谓：即治风水，杏子汤亦通。泉谓：此治喘之主方，后世定喘诸方皆祖此。《摄生方》载银杏散，用银杏十个，麻黄二钱半，甘草炙，二钱，水煎服。即此方以银杏易杏仁也。古者杏与银杏有可通用者，如下疳、狗咬皆用银杏嚼涂是也。要之，此方治一切气病，重则奄忽闷绝，轻则痹急满痛皆主之。其治喘者，喘亦气病之一也。然须气病在膈上者宜之，若在膈下者弗效。本方加桂枝为麻黄汤，治伤寒，以桂枝主发汗也；加石膏为麻杏石甘汤，治有汗，渴，以石膏主救津也。麻黄汤：麻三两，杏七十个，与此同；麻杏石甘汤：麻四两，杏五十个；大青龙：麻六两，杏四十个；厚朴麻黄汤：麻四两，杏半升；麻杏苡甘汤：麻四两，杏二两；文蛤汤：麻三两，杏五十个。

麻黄杏子甘草石膏汤方（《伤寒论》《玉函经》《千金》名甘草汤）  ***************************
石膏（半斤，碎，绵裹，依例当为半升）　麻黄（四两）　杏仁（五十枚）　甘草（二两，炙《玉函》一两，误）
上四味，以水七升，先煮麻黄减二升，去上沫，内诸药，煮取二升，去滓，温服一升。
〔案〕此还魂汤加石膏也。法自麻黄、白虎二方合用来，以外无热，故用麻黄汤，而去桂枝；以内无烦渴，故用白虎汤，而去知母，各有精义。以此方视越婢，主治大同，但此喘则加杏仁，彼不喘自无杏仁。经方用药之例，其严如此。

文蛤汤方（《金匮要略》）  ***************************
治吐后大渴，及脉紧头痛。
文蛤　石膏（各五两）　杏仁（五十枚）　麻黄　生姜　甘草（各三两）　大枣（十二枚）
上七味，以水六升，煮取二升，温服一升。汗出，即愈。
〔案〕此大青龙去桂枝，合文蛤散二方也。《本经》文蛤咸平无毒，主烦满。盖吐后微渴者，液子虚常也；吐后大渴者，痰之壅热也；脉紧头痛，而体痛无汗者伤寒也；脉紧头痛，而心下硬有汗者伤食也。今俱无，故知为痰热之壅，文蛤善治热痰，故主之，痰热之聚，必因于风，故石膏与蛤同分。麻黄得石膏，则止为宣热之助，生姜得石膏，则止为平逆之助，皆不嫌以热济热也，况又有文蛤咸降，以领之平。

越婢汤方（《金匮要略》）  ***************************
治风水恶风，一身悉肿，脉浮不渴，续自汗出，无大热者。
石膏（半斤）　麻黄（六两）　生姜（三两）　甘草（二两）　大枣（十二枚）
上五味，以水六升，先煮麻黄，去上沫，内诸药，煮取三升，分温三服。恶风加附子一枚。
〔案〕此亦甘草麻黄汤之加法也。与麻杏甘石汤同体，故亦治汗出，无大热之症。但彼喘，故用杏仁；此不喘，即不用杏仁，为治风热壅气之主方。《外台》以治肉极热，则身体津脱，腠理开，汗大泄，属风气，下焦脚弱所主。虽身热不同，其为有热，汗出，则同。风水之无大热，热盛于里也。肉极之身体热，热蒸自里也，故治法同。此与桂枝症同，为汗出恶风之治，且脉浮不渴，无大热亦相似，而一则桂、姜，而以芍敛之，一则麻、姜，而以石平之，全在肿不肿之别，不肿则气不热壅，其汗出，作寒散论，故芍敛之；肿则气热壅，其汗出，作热泄论，故石平之。《外台》有治多汗方，用石膏、甘草者本此。

越婢加半夏汤方（《金匮要略》）  ***************************
治咳上气，喘，目如脱状，脉浮大。
石膏（半斤）　麻黄（六两）　生姜（三两）　甘草（二两）　大枣（十二枚，原作十五枚，今正。）　半夏（半升）
上六味，以水六升，先煮麻黄，去上沫，内诸药，煮取三升，分温三服。
〔案〕此方加半夏者，与小青龙加石膏同法。彼方治咳上气喘，烦躁脉浮，与此主治相似，俱为胃热犯肺之病。小青龙方中有半夏，而无石膏；越婢方中有石膏，而无半夏。观二方加法，则胃热犯肺者之治，当半夏、石膏并用也。竹叶石膏汤症，虚烦气逆，亦半夏、石膏并用。徐大椿说：此方与小青龙加石膏汤，为治喘之主方。泉谓：肺受风寒而喘者；麻黄、杏仁并用，治在肺；肺受胃热而喘者，半夏、石膏并用，治在胃，又皆卫分之治法也。厚朴麻黄汤，麻、杏、半、石合用，是肺分既受风寒，复受胃热者之治法。凡欲穷经方，必合数方以治一方，始瞭然于圣人用意之精矣。又《局方》玉真丸，以石、半合硝、硫，治肾厥之头痛，亦平胃之意，故亦用石、半，其硝、硫，特因肾有大寒故也。

越婢加术汤方（《金匮要略》）  ***************************
治皮水。
即越婢原方加白术四两，煎服法同。
〔案〕术、石并用者，为《本事方》苍术、白虎之祖。古人用术，不分苍、白也；术、麻并用者，与麻黄加术汤同意；术、姜并用者，与茯苓泽泻汤同意。

麻黄杏仁薏苡甘草汤方（《伤寒论》《玉函经》《金匮要略》）  ***************************
治身疼，发热，日晡剧。
薏苡（半两，《外台》半升）　麻黄（半两，去节，汤炮，《外台》四两）　杏仁（十枚，去皮尖，炒）　甘草（一两，炙，《外台》各二两）
上锉麻豆大，每服四钱匕，水一盏半，煎取八分，去滓，温服。有微汗，避风。
〔案〕此还魂汤加薏苡也。以此身疼至日晡，肺王克肝之时而剧，知为肝病，肝主筋，则此疼是筋急所致，薏苡善缓急，故主之。其必用还魂汤者，以其身疼兼发热，总属表证耳。

牡蛎汤方（《金匮要略》附方）  ***************************
牡蛎（四两）　麻黄（四两，去节）　甘草（二两）　蜀漆（二两）
上四味，以水八升，先煮蜀漆、麻黄，去上沫，得六升，内诸药，煮取二升，温服一升。若吐者，勿更服。
〔案〕此麻黄甘草汤加牡蛎、蜀漆也。考《外台·卷五》引张仲景《伤寒论》曰：疟多寒者，名为牡疟，牡蛎汤主之。是王焘所据《金匮要略》善本，固有此方，林亿亦据《外台》而附之。此治心下有痰之疟之专方。牡蛎善软痰结，蜀漆善越痰气。

麻黄醇酒汤方（《金匮要略》附方）  ***************************
治黄疸。
麻黄（三两，去节）
上一味，以水美清酒五升，煮取二升半，顿服尽。冬月用酒，春月用水。
〔案〕《外台》及《证类》引仲景《伤寒论》并有此方及论。林亿取入附方本此，此方似当专以麻黄汤为名。云：冬用酒，春用水，则非一定用酒也。录者嫌与四味之麻黄汤同称，故连醇酒命之欤？独提冬、春二季者，以见馀二季，当如本方。

排脓汤方（《金匮要略》）  ***************************
桔梗（三两）　甘草（二两）　生姜（一两）　大枣（十枚，擘）
上四味，以水三升，煮取一升，温服五合，日再服。
〔案〕此桔梗汤之正方也。仲景以生姜戟喉，大枣滞气，皆与咽痛不宜，故《伤寒论》少阴病，去此二味为桔梗汤方，犹桂枝去芍药汤，即桂枝甘草汤之正方也。为疡科诸排脓方之祖。腹内痈欲成脓者，皆可用之。近世用甘草排脓者，皆取节。

排脓散方（《金匮要略》）  ***************************
枳实（十六枚，疑误）　芍药（六分）　桔梗（二分）
上三味，杵为散，取鸡子黄一枚，以药散与鸡子黄相等，揉和令相得，饮和服之，日一服。
〔案〕此桔梗去甘草合枳芍散方也，为肠痈成脓者之专方。《要略》于枳芍散方下云：并主痈脓。谓产后瘀血滞气，变生肠痈也，法与此合。用鸡子黄者，所以治热疮，与苦酒汤同意。

白散方（《伤寒论》《玉函经》《金匮要略》一名桔梗白散）  ***************************
治寒实结胸，无热症者。
桔梗　贝母（各三分，《玉函》各十八铢。）　巴豆（一分，去皮心，熬黑研如脂，《玉函》六铢。）
上三味为散，内巴豆，更于臼中杵之，以（《玉函》及《外台》无内巴以下十字）白饮和服，强人半钱匕（《玉函》脱匕字），羸人减之。病在膈上必吐，在膈下必利，不利进热粥一杯，利过不止，进冷粥一杯（《外台》吐下有脓血二字，冷粥作冷水，义长。）
〔成注〕辛散而苦泄，桔梗、贝母之苦辛，用以下气，巴豆之辛，用以攻实。
〔泉案〕此桔梗汤去甘草，加贝母、巴豆也。贝母能散气结，肺主气，故于肺痈宜。《外台》引仲景《伤寒论》曰：咳而胸满振寒，脉数，咽干不渴，时出浊唾腥臭，久久吐脓如粳米粥者，为肺痈，桔梗白散主之是也。盖肺痈亦胸中结实，得寒乃成，与寒实结胸症异因同，故治同，此方用桔梗，又与少阴咽痛同义。少阴咽痛，亦寒结胸中所致，但彼为虚结，一桔梗足矣，此为结实，则桔梗不足以散之，而又不能离桔梗以为治，故于桔梗汤去甘草，加巴、贝以泻实。《外台》范汪大甘遂丸，治悬饮方中，用贝母、巴豆取此。又走马汤，巴、杏并用，此方巴、贝并用，皆所以治心胸间痰，除巴豆从同外，则杏仁、贝母，为后世杏、贝并用，治肺之祖。


经方例释中  ——————————————————————————————————————————————————————————————————————————————————————————

承气汤方（《伤寒论》《玉函经》《金函要略》，一名调胃承气汤。仲景书中凡但言承气汤者，即此。胃气以通行为平调，实则不通，结则不行，硝善解结，黄善泄实，结解实泄，则胃调矣，故一名调胃承气汤。近吴江徐氏作《伤寒类方》，以大承气汤建首，而此方属之，未免倒置，今不取。）  ***************************
芒硝（半升，成本及《千金》半斤，误）　大黄（四两，去皮，清酒浸）　甘草（二两，炙）
上三味，㕮咀，以水三升，煮取一升，去滓，内芒硝，更上火微煮令沸，少少温服。
〔成注〕《内经》曰：热淫于内，治以咸寒，佐以苦甘。芒硝咸寒以除热，大黄苦寒以荡实，甘草甘平，助二物推陈而缓中。
〔泉案〕此大黄甘草汤加芒硝也。以消为君，故能调胃，以消制结热，胃恶热喜通故也。为诸承气之祖，亦为解热结方之祖。徐氏曰：芒硝善解热结之邪。大承气用之解已结之邪，此方用之解将结之邪。
大黄硝石汤、硝、黄并四两。疗鱠症方，硝、黄并二两。大陷胸丸，硝五分、黄八两，汤硝一升、黄六两。大承气，硝五合、黄四两。桃仁承气，硝二两、黄四两。据此，诸方除并重外，硝皆轻于黄，此方亦尔。《千金》有大承气汤，即此方加枳实五枚煎服，不与此同，虽曰同名，自是别方，当即大承气所自出之方。《伤寒论》调胃承气凡九症，言谵语者三，言烦者再，言热者三，言满者一，皆是热气瀰漫，将结实也。小承气凡四症，言汗、吐、下者各一，言脉滑疾者一，皆是损津致实，非自结也。大承气凡三十馀症，或言燥屎，或言便坚，或言干燥，或言潮发，皆是已结实也。三方之分如此。

大陷胸汤方（《伤寒论》《玉函经》）  ***************************
治心下至少腹硬痛。　甘遂（一钱匕，《玉函》一钱。考古一钱，准今七釐六毫，古一钱匕，准今五分六釐。轻重悬殊，今从《伤寒》。）　芒硝（一升）　大黄（六两，去皮）
上三味，以水六升，先煮大黄取二升，去滓，内芒硝，煮一两沸，内甘遂末，温服一升，得快利，止后服。
〔成注〕结胸由邪在胸中，处身之高分，邪结于是，宜若可汗。若所谓结者，若繫结之结，不能分解者也。诸阳受气于胸中，邪气与阳气相结，不能分解，气不通，壅于心下，为硬为痛，是邪气固结于胸中，非虚烦膈实之所同，是宜攻下之剂可理。低者举之，高者陷之，以平为正。结胸为高邪，陷下以平之，故治结胸，曰陷胸汤。甘遂味苦寒，苦性泄，寒胜热，虽曰泄热，而甘遂又若夫间之，遂直达之气，陷胸破结，非直达者不能透，是以甘遂为君；芒硝味咸寒，《内经》曰：咸味下泄为阴。又曰：咸以软之。气坚者以咸软之，热胜者以寒消之，是以芒硝为臣；大黄味苦寒，将军也，荡涤邪寇，除去不平，将军之功也。陷胸涤热，是以大黄为使。利药之中，此为駃剂，伤寒错恶，结胸为甚，非此汤则不能通利之，剂大而数少，取其迅疾，分解结邪，此奇方之制也。《黄帝针经》曰：结虽久，犹可解也。在伤寒之结，又不能久，非陷胸汤，孰可解之？
〔泉案〕甘遂名遂者，取行水之义。《周礼·地官》遂人凡治野夫问有遂。注：遂，田首受水小沟。《考工记》广二尺，深二尺，谓之遂。遂为水行之道，故成氏取譬焉。错杂也，错恶，谓诸恶症也。结胸之水，非病于水，究是因病饮停，故以主黄而臣以硝，使去结热，而佐以甘遂行水，故其分独轻，观方下煎法自明。成注未免倒置。

大黄甘遂汤方（《金匮要略》）  ***************************
治妇人少腹满，小便微难，不渴，在产后者。
大黄（四两）　甘遂　阿胶（各二两）
上三味，以水三升，煮取一升，去滓，顿服，其血当下。
〔案〕此以大黄治血，甘遂治水，而阿胶则引其下行也。即大陷胸汤去硝加胶，实大陷胸汤所由出也。

大陷胸丸方（《伤寒论》《玉函经》）  ***************************
大黄（半斤）　芒硝　葶苈（熬）　杏仁（各半升，去皮尖，熬黑）　甘遂（一钱匕）　白蜜（二合）
上六味，捣筛二味，内杏仁、芒硝，合研如脂，和散，取如弹丸一枚；别捣甘遂末一钱匕，白蜜二合，水二升，煮取一升；温，顿服之。一宿乃下；如不下，更服，取下为效。禁如药法。
〔成注〕大黄、芒硝之苦咸，所以下热；葶苈、杏仁之苦甘，所以泄满；甘遂取其直达，白蜜取其润利，皆以下泄满实物也。
〔泉案〕此大陷胸汤增大黄二两，减芒硝半升，加葶苈、杏仁也。汤方硝、黄同分，意在泻胃实；丸方黄重硝轻，又加葶、杏泻肺，意在泻胸实，二方分际如此。《外台》引《广济》大黄丸，治胸胁妨闷，胃中客气，大便苦难，其方即将大承气加葶苈、杏仁二味者，即此方加枳、朴也。范汪大甘遂汤、治悬饮方，用葶苈、杏仁。延年旋覆花丸方，亦用葶苈、杏仁。《肘后、卷四》治水肿，有专用葶苈、杏仁二味者，皆取此。凡大黄、甘遂并用之方，此最峻。

己椒苈黄丸方（《金匮要略》）  ***************************
治腹满，口苦干燥。
防己　椒目　葶苈（熬）　大黄（各一两）
上四味，末之，蜜丸如桐子大，先食饮服一丸，日三服。稍增，口中有津液。渴者，加芒硝半两。
〔案〕《肘后·卷四》治水肿方，有用防己、葶苈、甘草三味作汤者，本此，为肺肾并泻治法。《普济方·十九》代卅钱防御命孙兆诊之，脉得沉紧数，其证目下鼻准皆肿，唇色紫，腹大肿，外阴器大如升；案之如石，告曰：病名石水，方以此丸主之。据此知是方即治石水腹满者，即石水症。

十枣汤方（《伤寒论》《玉函经》《金匮要略》）  ***************************
治伤寒中风，下利呕逆，其人漐漐汗出，发作有时，头痛，心下痞坚满，引胁下痛，干呕短气及悬饮，咳唾引胁下痛。
芫花（熬）　甘遂　大戟
上三味，等分，各别捣为散，以水一升五合，先煮大枣肥者十枚，取八合，去滓，内药末，强人服一钱匕，羸人半钱，平旦温服之；若下少病不除者，明日更加半钱。得快下后，糜粥自养。（三书所载文不同，今参正。）
〔案〕三书中，有青龙、白虎、真武三汤，而无朱雀汤，此即是也。《外台》癖饮方，引深师朱雀汤，疗久病癖饮，停痰不消在胸膈上，液液时头眩痛，苦挛，眼睛、身体、手足、十指甲尽黄，亦疗胁下支满，饮辄引胁下痛，其方即十枣汤。然则唐以前，固有名十枣为朱雀者，适与青龙等方同法，四宿盖古义也。此治胁下有水气之专方。芫花治水气下利。小青龙加减法曰：若下利者，去麻黄加芫花是也。甘遂治水气在胸，故陷胸汤二方及丸方，并主甘遂。《要略》甘遂半夏汤症，亦以下坚满也。大戟主水气在腹，腹满急痛，吐逆头痛，三味并用，为行水之峻剂。《外台》范汪方，大甘遂丸，用芫花、甘遂、大戟三味，以治悬饮取此，《三因方》控涎丹，以此方去芫花加白芥子，变汤为丸，亦下痰之峻剂。芫花云熬者，《宣明方》云：仲景乡俗异语云炒作熬。凡言熬者，皆干炒也。

大承气汤方（《伤寒论》《玉函经》《金匮要略》）  ***************************
厚朴（半斤，炙，去皮）　枳实（五枚，炙）　大黄（四两，酒浸）　芒硝（三合）
上四味，以水一斗，先煮二物取五升，去滓，内大黄，更煮取二升，去滓，内硝，更上微火一两沸，分温再服。得下，余勿服。
〔成注〕《内经》曰：燥淫所胜，以苦下之。大黄、枳实之苦，以润燥除热。又曰：燥淫于内，治以苦温。厚朴之苦，下结燥。又曰：燥淫所胜，治以咸寒。芒硝之咸，以攻蕴热。又曰：承顺也。伤寒邪气入胃者，谓之入府，府之为言聚也。胃为水穀之海，荣卫之源，水穀会聚于胃，变化而为荣卫，邪气入于胃也，胃中气郁滞，糟粕秘结，壅而为实，是正气不得舒顺也。《本草》曰：通可去滞，泄可去邪，塞而不利，闭而不通，以汤荡涤，使塞者利，而闭者通，正气得以舒顺，是以承气名焉。王冰曰：宜下必以苦，宜补必以酸，言酸收而苦泄也。枳实苦寒，溃坚破结，则以苦寒为之主，是以枳实为君。厚朴昧苦温，《内经》曰：燥淫于内，治以苦温，泄满除燥，则以苦温为辅，是以厚朴为臣。芒硝味咸寒。《内经》曰：热淫于内，治以咸寒。人伤于寒，则为病热，热气聚于胃，则谓之实，咸寒之物，以除消热实，故芒硝为佐。大黄昧苦寒。《内经》云：燥淫所胜，以苦下之。热气内胜，则津液消而肠胃燥，苦寒之物以荡涤燥热，故大黄为使，是以大黄有将军之号也。承气汤下药也。用之尤宜审焉，审知大满、大实、坚有燥屎，乃可投之也。如非大满，则犹生寒热，而病不除，况无满实者，而结胸痞气之属，由是而生矣。是以《脉经》有曰：伤寒有承气之戒。古人亦特谨之。
〔泉案〕此调胃承气汤去甘草加朴、枳；厚朴三物汤，加芒硝也。朴君枳臣，成注非是。《外台》有将此方去朴加杏入，改作丸方者，亦可审症用之。近年希尧曰：大承气汤，痞、满、燥、实四症全治，大黄主实，芒硝主燥，枳实主痞，厚朴主满。小承气汤，治痞、满、实而不燥者；调胃承气，治燥、实而不痞、满者，年说极精。俗医以元明粉烊化，炒枳实，盖师此。《千金》曰：大承气汤，治正阳阳明，脉迟汗出，不恶寒，身重短气，腹满而喘，有潮热者。《伤寒论七篇》曰：正阳阳明者，胃家实是也。注：邪自阳明经传入府者，谓之正阳阳明。经曰，阳明病，脉迟，虽汗出，不恶寒者，其身必重，短气腹满而喘，有潮热者，此外欲解，可攻里也。手足濈然而汗出者，此大便已硬也。大承气汤主之，即是正阳阳明，胃家实也，然则大承气乃正阳阳明之专方也。《论》又曰：太阳阳明者，脾约是也。注：邪自太阳经传入府者，谓之太阳阳明。经曰：太阳病，若吐、若下、若发汗后微烦，小便数，大便因硬者，与小承气汤。即是太阳阳明脾约症也，然则小承气乃太阳阳明之专方也，故脾约丸即此方加芍药、二仁为之。《论》又曰：少阳阳明者，发汗利小便已，胃中燥烦实，大便难是也。注：邪自少阳经传入府者，谓之少阳阳明。经曰：伤寒脉弦细，头痛发热者，属少阳，少阳不可发汗，发汗则谵语，此属胃，即是少阳阳明病也。《活人书》曰：少阳受病，口苦咽干，目眩，宜小柴胡汤以解表，不可发汗，发汗则谵语，谵语属胃，胃和则愈，胃不和则烦而躁，宜调胃承气汤，然则调胃承气乃少阳阳明之专方也。三承气分主三阳明，正阳阳明病最重，故大其制；太阳阳明病次重，故少其制；少阳阳明病最轻，故又小其制。三方皆用大黄，以皆实也，正阳阳明兼满且结，故硝、枳、朴并用；太阳阳明但满不结，故用枳、朴，不用硝；少阳阳明但结不满，故用硝，不用枳、朴，此为三承气主治之例。近张氏璐谓小承气主少阳阳明，调胃承气主太阳阳明，误。《普济方·卷十》秦职赵令仪忽患吐逆，大小便不通，烦乱，四逆，无脉，凡一日半，与大承气汤一剂，夜半大便通，脉渐生，翌日乃愈。此关格病，极难治，兆所见者，唯此一人。

桃仁承气汤方（《伤寒论》《玉函经》）  ***************************
桃仁（五十枚，去皮尖）　大黄（四两）　芒硝（二两）　桂枝（二两，去皮）　甘草（二两，炙）
上五味，以水七升，先煮四味，取二升半，去滓，内芒硝，更上微火，沸，下火，先食温服五合，日三服。当微利。（《伤寒》《玉函》煮法互有详略，今参正。）　
〔成注〕甘以缓之，辛以散之。少腹急结，缓以桃仁之甘；下焦蓄血，散以桂枝之辛，大热之气，寒以取之。热毒搏血，故加二物于调胃承气汤中也。
〔泉案〕《经方》用硝者，独此最重。以其血结下焦，血结为有形，下焦为最远，不比胃家实之，燥屎在中焦也。

大黄牡丹汤方（《金匮要略》）  ***************************
治肠痈，小腹肿痞，小便数如淋，发热，汗出恶寒，脉迟紧。
大黄（四两）　牡丹（一两）　桃仁（五十枚）　瓜子（半升，尤本作冬瓜仁。《千金》有作芥子者，疑芥即俗苽字之误）　芒硝（三合）
上五味，以水六升，煮取一升，去滓，内芒硝，再煎沸，顿服之。有脓当下；如无脓，当下血。
〔案〕此桃仁承气汤去桂枝、甘草，加丹皮、瓜子也，为肠痈之专方。此方丹皮、桃仁同用者，即与桂枝茯苓丸方同义。以丹皮能治瘀血内漏故也。瓜子或作冬瓜子。然《本草》白瓜子，主治与肠痈大殊。惟苏恭引《别录》云：甘瓜子，主腹内结聚，破溃脓血，最为肠胃、脾内壅要药（脾当为腹。腹内壅，即腹内痈也。壅古痈字。）甘瓜即甜瓜。苏恭所释，主治与此方意合，是此方瓜子，甘瓜子非冬瓜子明矣。又《纲目·三十三》录《圣惠方》云：肠痈己成，小腹肿痛，小便似淋，或大便难，涩下脓，用甜瓜子一合，当归炒一两，蛇退皮一条，㕮咀，每服四钱，水一盏半，煎一盏，食前服，利下恶物为妙，是甘瓜子之治肠痈，又章章矣。《圣惠》当即本之此方，以此推之，《千金》治多年损伤不差，熬瓜子末，温酒服之。《炮炙论》序曰：血泛经过，饮调瓜子，皆即甘瓜子，亦明矣。仲景立文瓜子、瓜蒂同直称瓜，则瓜子之瓜，自是瓜蒂之瓜，瓜蒂既为甜瓜蒂，则瓜子自当为甜瓜子，循文求义，亦可无疑。苇茎汤瓜瓣，亦当与此方同。

败蒲煎方（《金匮要略》）  ***************************
治坠马及一切筋骨损（《要略》经文倒置，今正。）　
大黄（一两，切，浸，捣成汁）　甘草（如中指节，炙，锉）　桃仁（四十九枚，去皮尖，熬）　败蒲席（一握三寸）　乱发（如鸡子大，烧灰）　绯帛（如手大，烧灰）久用炊单布（一尺，烧灰）
上七味，以童子小便量多少煎汤成，内酒一大盏，次下大黄，去滓，分温三服。先锉败蒲席半领煎汤，浴，衣被盖覆，须臾通利，数行痛楚，立差。利及浴水赤，勿怪，即瘀血也。
〔案〕此桃仁承气汤去桂、硝，加蒲、发、帛、布四味也。甄权云：败蒲席，治从高坠下损，瘀在腹，刺痛。《说文新附》绯帛赤色也。古者，染赤多用茜，茜善治血，绯帛盖取治血去瘀之意。《拾遗》绯帛，治诸疮本此。《百一选方》云：有人开甑热气熏面，即浮肿、目闭。一医取久用炊单布为末，随傅随消，以此物受汤火之气久，故用此引出汤毒。

抵当汤方（《伤寒论》《玉函经》《金匮要略》）  ***************************
水蛭（三十枚，熬）　虻虫（三十枚，熬，去翅、足）　桃仁（二十枚，去皮尖，《千金》二十五枚）　大黄（三两，酒浸，论作酒洗）
上四味，为末（为末二字，成本作剉如麻豆大。《千金》作㕮咀，）以水五升，煮取三升，去滓，温服一升。不下，再服。

抵当丸方（《伤寒论》《玉函经》）  ***************************
水蛭（二十枚，熬）　虻虫（二十五枚，《千金》二十枚）　桃仁（三十枚，去皮尖，《千金》二十五枚）　大黄（三两）
上四味，杵为末，蜜和合，分为四丸。以水一升，煮一丸，取七合，顿服之。晬时，当下血；不下，更服。成本脱「为末，蜜和合，顿」六字，今从《千金》正。
〔案〕此一方二法也。汤法以散为汤，丸法以丸为汤，为合丸、散于汤之法。二方为一切瘀血内结之总治，故以治妇人经闭，腹痛大效。《千金》荡胞汤，亦祖此。

百劳丸方（仲景）  ***************************
（三书无。《古方选注》云：许州陈大夫流传，出自仲景，今据补。）
治一切劳瘵积滞，未经药坏者。
大黄（四钱）　桃仁（去皮尖）　水蛭　虻虫（各十四枚）　人参（二钱）　当归　乳香（去油）　没药（去油，各一钱）
上为细末，炼蜜为丸，桐子大都作，一服可百丸，五更用百劳水下，取恶物为度，服白粥十日。
〔案〕此抵当丸加参、归、乳、没四味也。《别录》乳香，微温，无毒，去恶气，伏尸开宝；没药苦平，无毒，主破血。是乳香利气，没药利血，故能治瘵。外科取此二味为末，名海浮散，为一切疡症要方。又劳虫皆尸所为，故去伏尸者，能杀劳虫。李珣说：二物皆波斯国松脂。

大黄䗪虫丸方（《金匮要略》）  ***************************
治羸瘦，腹满不能饮食，内有干血，肌肤甲错，两目暗黑。
干地黄（十两）　芍药（四两）　大黄（十分，蒸）　甘草（三两）　黄芩（二两）　桃仁　杏仁　虻虫（各一升）　蛴螬（百枚）　䗪虫（半升）　水蛭（百枚）　干漆（一两）
上十二味，末之，炼蜜丸如小豆大，酒服五丸，日三服。
〔案〕此抵当丸之加法也。近徐大椿说：血干则结而不散，非草木所能下，必用食血之虫以化之，此方专治瘀血之症。瘀不去，则正气永无复理，故去瘀即所以补虚也。泉谓：此治近世所谓干血劳最宜。大黄最轻，不应专方名。《纲目·四十一》蛴螬发明下颂云：张仲景治杂病，大䗪虫丸方中用之，取其去胁下坚满也。据此知此方本名大䗪虫丸，俗本衍黄字耳。《千金》有治月水不通，脐下坚，大如盘，发热往来，下利羸瘦，方用生地黄三十斤，取汁，内干漆，为末一斤，微火煎，令为丸，每服酒下如梧子大三丸，即取此。

下瘀血汤方（《金匮要略》）  ***************************
治妇人产后腹痛。
大黄（二两）　桃仁（二十枚）　䗪虫（二十枚，去足，熬）
上三味，末之，蜜和为四丸，以酒一升，煎一丸，取八合顿服之，新血下如豚肝。
〔案〕此用抵当之法。即抵当丸去蛭、虻，加䗪虫也。《纲目》亦名大黄䗪虫丸，以丸作煎。

小承气汤方（《伤寒论》《玉函经》《金匮要略》）  ***************************
大黄（四两）　厚朴（二两，炙，去皮。《要略》三两，误）　枳实（大者三枚，炙）
上三味，以水四升，煮取一升二合，去滓，分温二服。初服汤，当更衣；不尔，尽饮之。若更衣，勿复服。
〔成注〕大热结实者，与大承气；小热微结者，与小承气；以热不大甚，故于大承气汤去芒硝。又以结不至坚，故亦减厚朴，枳实也。
〔泉案〕此大黄甘草汤去甘草，加朴、枳也。《千金》枳实去穰毕，以一分准二枚，三枚当古平九铢，当今平二分七釐五毫。今枳实大者，重一钱五分，盖未去穰也。此方朴重于枳五分之四，枳特佐朴，以泄气耳！

麻仁丸方（《伤寒论》《玉函经》《金匮要略》一名脾约丸，俗谓之脾约麻仁丸。）  ***************************
麻仁（二升）　大黄（一斤）　杏仁（一升，去皮尖，熬，另作脂）　厚朴（一尺，炙，去皮）　枳实（八两，炙）　芍药（八两，一本麻仁二斤，杏仁一斤；一本麻仁二斤，杏仁半斤；《要略》枳实一斤；《外台》麻仁一升；《金匮》《玉函》杏仁、厚朴俱一斤；一本芍药六两，今从《正脉本》及《成本》录此，盖脾约症，津枯肠燥，自当以麻仁润肠为主，故专主方名。杏仁既用一升，麻仁自当倍为二升。若二斤则太多，经方药例极重，不过一斤作二斤者误。补以尺计，与厚朴大黄汤同，经方固有此例也。）
上六味，为末，炼蜜为丸，桐子大，饮服十丸，日三服；渐加，以知为度。
〔成注〕约者，结约之约，又约束之约也。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，是脾主为胃行其津液者也。今胃强脾弱，约束津液，不得四布，但输膀胱，致小便数而大便硬，故曰：其脾为约。麻仁味甘平，杏仁味甘温。《内经》曰：脾欲缓急，食甘以缓之，麻仁、杏仁润物也。《本草》曰：润可去枯，脾胃干燥，必以甘润之物为之主，是以麻仁为君，杏仁为臣。枳实味苦寒，厚朴味苦温。润燥者必以甘，甘以润之；破结者，必以苦，苦以泄之；枳实、厚朴为佐，以散脾之结约；芍药味酸微寒，大黄味苦寒，酸苦涌泄为阴，芍药、大黄为使，以下脾之燥结。肠润结化，津液还入胃中，则大便可，小便少而愈矣。
〔泉案〕《论·八篇》云：太阳阳明者，脾约是也。注：邪自太阳经传入府者，谓之太阳阳明。经曰：太阳病，若吐、若下、若发汗后，微烦，小便数，大便因硬者，与小承气汤。即此太阳阳明脾约病也。据此小承气，亦治脾约病；脾约丸，特脾约病中之一治，非专治也。惟小承气治脾约，故脾约丸，亦自小承气来。

厚朴大黄汤方（《金匮要略》）  ***************************
治胸满。
厚朴（一尺）　大黄（六两）　枳实（四枚）
上三味，以水五升，煮取二升，分温再服。

厚朴三物汤方（《金匮要略》）  ***************************
治痛而闭。《千金》云：治腹满气胀。
厚朴（八两）　大黄（四两）　枳实（五枚）
上三味，以水一斗二升，先煮二味，取五升，内大黄，煮取三升，去滓，温服一升，以利为度。《千金》云；腹中转动者，勿服；不动者，更服一方，加芒硝二两。
〔案〕三物，即大承气之去芒硝者，分两悉与彼方同，乃腹满痛、便闭之主方。小承气与此同品，而不主腹满痛者，以小承气，大黄为君，朴为臣，枳为佐；厚朴大黄汤，黄为君，枳、朴为臣；三物朴为君，大黄为臣，枳为佐，不同其法。《纲目·三十五》腹胀脉数，厚朴三物汤，转动更服，不动勿服。张仲景《金匮要略》考，今《金匮》无腹胀脉数，厚朴三物主之之文。而李言之，凿凿可见。今《金匮》脱略不少。所云勿服，更服者，与《千金》反。《千金》云：一方加芒硝，即大承气。《千金》列厚朴大黄汤方于痰饮云：治支饮胸满。

四逆汤方（《伤寒论》《玉函经》《金匮要略》）  ***************************
治四肢逆冷，发热恶寒。
甘草（二两，炙）　干姜（一两半）　附子（一枚，生去皮，破，《伤寒》作破八片，今从《玉函》《千金》附子去皮毕，以半两准一枚）
上三味，以水三升，煮取一升二合，去滓，分温再服。强人可大附子一枚，干姜三两。
成注：四逆者，四肢逆而不温也。四肢者，诸阳之本，阳气不足，阴寒加之，阳气不相顺接，是故手足不温，而成四逆。此汤申发阳气，却散阴寒，温经暖肌，是以四逆名焉。甘草味甘平。《内经》曰：寒淫于内，治以甘热，却阴扶阳，必以甘为主，是以甘草为君。干姜味辛热。《内经》曰：寒淫所胜，平以辛热，逐寒正气，必先辛热，是以干姜为臣。附子味辛大热。《内经》曰：辛以润之，开发腠理，致津液通气也。暖肌温经，必凭大热，是以附子为使，此奇制之大剂也。四逆属少阴，少阴者肾也，肾肝位远，非大剂则不能达。《内经》曰：远而奇偶，制大其服，此之谓也。
〔泉案〕方云强人云云，即通脉四逆汤方也。盖本一方二法，彼方独称大者，可见泛称附子者，皆其小者也。凡用附子，炮则缓肌温经，生则散寒发表，亦仲景之定例。成注犹未分别。

人参四逆汤方（《伤寒论》《玉函经》）  ***************************
甘草（二两，炙）　干姜（一两半）　附子（一枚，生用）　人参（一两）
上四味一方有㕮咀二字，以水三升一方作五升，煮取一升二合，去滓，分温再服。

茯苓四逆汤方（《伤寒论》《玉函经》《千金》一名四顺汤）  ***************************
治汗。若下后烦躁，即人参四逆汤方，加茯苓四两，煮服法同。
〔案〕此方不言加人参者，与桂枝加大黄，不言加芍药一例。《本草》茯苓，主逆气烦满，故以为君，此救误之方。《广济》于四逆汤方下云：若吐后，吸吸少气，及下而腹痛者，加人参一两。

通脉四逆汤方（《伤寒论》《玉函经》）  ***************************
干姜（三两，强人可四两）　甘草（二两，炙）　附子（大者一枚，生用去皮，破八片）
上三味，以水三升，煮取一升二合，去滓，分温再服。其脉即出者愈。面色赤者，加葱九茎；腹中痛者，去葱加芍药二两（《玉函》无去葱二字）；呕者，加生姜二两；咽痛者，去芍药加桔梗二两（《玉函》无去芍药三字。《伤寒》二两作一两，今参正）；利止脉不出者，去桔梗加人参二两（《玉函》无去桔梗三字）。　
〔成注〕葱味辛，以通阳气；芍药之酸，通寒利。腹中痛，为气不通也，辛以散之，呕为气不散也，咽中如结，加桔梗则能散之；利止脉不出者，亡血也，加人参以补之。经曰：脉微而利止，亡血也，四逆加人参汤主之。脉病皆与方相应者，乃可服之。
〔泉案〕此与四逆汤药味同，而干姜特倍之，故主治异。四逆症，里寒而外亦恶寒，阳气虽虚而不大甚，故制轻。通脉症。里寒而外有热，为阴盛格阳于外，阳气将脱，危亡立见，故制重。且干姜主里寒，附子生者，主外寒。四逆症，外内皆寒，故姜重于附，而甘又重于姜；通脉症，里寒外热，故姜重于附，而甘转轻于姜。且据干姜下云：强人可四两，是四逆以甘草为君；而通脉以干姜为君，二方之别以此。

通脉四逆加猪胆汁汤方（《伤寒论》《玉函经》）  ***************************
干姜（三两）　甘草（二两，炙）　附子（大者一枚，生用）　猪胆汁（四合）
上三味，以水三升，煮取一升二合，去滓，内猪胆汁，分温再服。如无猪胆，以羊胆代之。《玉函》无后法。

理中汤方（《伤寒论》《玉函经》《金匮要略》名人参汤；《千金》名治中汤；钱乙名调中汤。）  ***************************
人参　白术　甘草（炙）　干姜（各三两）
上四味，捣筛为末，蜜和丸，如鸡子黄大，以沸汤数合，和一丸，研碎，温服之，日三服，夜二服。腹中未热，益至三四丸，然不及汤。汤法以四物依两数切，用水八升，煮取三升，去滓，温服一升，日三服。若脐上筑者，肾气动也，去术加桂四两；吐多者，去术加生姜三两；下多者，还用术；悸者，加茯苓二两（《外台》引范汪有茯苓，理中汤有木瓜无术；）渴（《外台》渴上有先是时三字）欲得水者，加术，足前成四两半；腹中痛者，加人参，足前成四两半；寒（《外台》寒上有若寒二字）者，加干姜，足前成四两半；腹满者，去术加附子一枚（经不言炮，系用生者。（《外台》枚下有炮，去皮，破六片六字，误衍。）服汤后，如食顷，饮热粥一升许，微自温，勿发揭衣被。
〔成注〕心肺在膈上，为阳；肾肝在膈下，为阴，此上下藏也。脾胃应土，处在中州，在五藏日孤藏，属三焦曰中焦，自此焦独治在中，一有不调，此丸专治，故名曰理中丸。人参味甘温。《内经》曰：脾欲缓，急食甘以缓之，缓中益脾，必以甘为主，是以人参为君。白术味甘温。《内经》曰：脾恶湿，甘胜湿，温中胜湿必以甘为助，是以白术为臣。甘草味甘平。《内经》曰：五味所入，甘先入脾，脾不足者，以甘补之，补中助脾，必先甘剂，是以甘草为佐。干姜味辛热，喜温而恶寒者，胃也，胃寒则中焦不治。《内经》曰：寒淫所胜，平以辛热。散寒温胃，必先辛剂，是以干姜为使。脾胃居中，病则邪气上下左右，无所不至，故又有诸加减焉。若脐上筑者，肾气动也，去术加桂，气壅而不泄，则筑筑然动，白术味甘补气，去白术则气易散，桂辛热，肾气动者，欲作奔豚也，必服辛味以散之，故加桂以散肾气，以辛入肾，能泄奔豚气故也；吐多者，去白术加生姜，气上逆者，则吐多，术甘而壅，非气逆者之所宜也。《千金方》曰：呕家多服生姜，此是呕家圣药。生姜辛散，是以吐多者加之；下多者，还用术。气泄而不收则下多，术甘壅补，使正气收而不泄也。或曰：湿胜则濡泄。术专除湿，是以下多者加之；悸者加茯苓，饮聚则悸，茯苓味甘，渗泄伏水是所宜也；渴欲得水者，加术，津液不足则渴，术甘以补津液；腹中痛者，加人参，虚则痛。《本草》曰：补可去弱，即人参、羊肉之属是也。寒多者，加干姜，辛能散寒也；腹满者，去术加附子。《内经》曰：甘者令人中满，术甘壅补，于腹满家则去之。附子味辛热，气壅郁腹为之满，以热胜寒，以辛散满，故加附子。《内经》曰：热者寒之，寒者热之，此方谓也。
〔泉案〕此方自甘草干姜汤来，虽参术并重，而经方例，凡主药皆不去。加减法中云：去术者三，则术非主药可知，独人参不言去，是人参为主药，故得专方名也。理中主治之症，皆系因虚生寒，虚胜于寒，故以人参补虚为主。或曰：经方主药必重于他药，今此方等分，何以知人参为主？曰：小青龙汤方亦等分诸药，皆在减例，独干姜、五味子、细辛不去，小青龙能治饮，持此三味即为主药，以彼例此自明。腹满者，去术加附子。即《外台》之四顺汤也，与四逆汤相对，延年有理中加麦芽丸，治宿食不消之霍乱最宜。《广济》有理中加高良姜桂心丸，治转筋之霍乱最宜。而方加附，不去术，为附子理中丸及汤；悸者加茯苓，依此去姜为四君子丸及汤。《千金》于方下云：若转筋者，加石膏三两，此可见古方用药，恆不嫌寒热杂见。成注于方下加减云：去术者，皆以甘补壅气释之，云加术者，皆以甘补释之。然揆之方义殊不然也。参、甘之甘补且不去，何独去术？参甘之甘补未尝加，何独加术？窃谓古方本，但云术无白字，《脉经》术附子汤可证也。此方当是苍术。《本经》于术云：苍者尤良，知古人并不分苍白，犹芍药、茯苓之不分赤白，临用以意消息耳。苍术性升散，脐上筑则肾气逆，吐多则胃气逆，皆不宜于升，故去之。其加桂、加生姜者，正以平散也。若腹满，则里寒已结，不可复升散，升散则实实虚虚，必益其满，故去术也，其加附子，正以温中也。下多者，脾为寒湿所陷，正须苍术以升散之。云还用术者，承上吐多，去术言也。渴欲得水者，精液为寒湿所搏，聚而不布，故口燥欲得水。云欲得者，非果能饮也，但须升散之，则肺气畅，而水道调，即不渴，故加术，以为此方之主药。若是白术生津，则与经文寒多不用水者，用理中汤意相背矣。以不用水合欲得水观之，则非果能饮也，明甚。推之，五苓散方，术亦当是苍术，苍术升脾散湿。此方用之者，上以助桂枝之解表，下以助四苓之渗里，为中权转运之枢，实胜于白术之仅仅培脾也。术附子汤方，术亦当是苍术，与桂枝去桂加茯苓术汤同意。《千金方》于脉虚浮上，有下己二字，仿宋本大便坚，小便自利，作脐下、心下坚，知术附子症，因下后，风湿与寒并陷于心腹间，与桂枝去桂加苓术症，因下后，风寒陷于心下，为满者一例，故二方相似也。然则彼方亦当是苍术，而凡苓术并用，诸方皆仿此矣。麻黄加术汤，越婢加术汤，两方术亦当是苍术。麻黄加术，与术附子汤同法，皆逐湿也。越婢加术，与五苓散同法，皆胜湿，以布津液也。经文亡津液，故令渴一语，极宜细玩。理中之治霍乱，惟于伤寒为宜，他如哺食变生之霍乱，当于消导及吐下诸方中求之。《外台》许仁则说：干霍乱，以备急丸为主方是也，治以理中，必速其死。伤寒之霍乱，表实里虚；哺食之霍乱，表虚里实，以此别之。而本方加减法之为用可推矣！余别有理中、四逆方义解，详所著《研经言》。

桂枝人参汤方（《伤寒论》《玉函经》）  ***************************
治协热，利不止，心下痞坚。
桂枝（去皮）　甘草（炙，各四两）　人参　白术　干姜（各三两）
上五味，以水九升，先煮四味，取五升，去滓，内桂更煮，取三升，去滓，温服一升。日再，夜一服。（《伤寒》无两，去滓字，今从《玉函》。）　
〔成注〕表未解者，辛以散之；里不足者，甘以缓之。此以里气大虚，表里不解，故加桂枝、甘草于理中汤。
〔泉案〕此理中汤合桂枝甘草汤为一方也。桂枝为主药，例当四两，甘草亦四两，何也？盖此条太阳外症未除，医反下之，里全无邪，下所不当下，为重虚其里，此痞坚，虚气所结，于甘草泻心症心下痞同。彼论云：此非结实。（实字从《千金翼》引，今本作热。）但以胃中虚，客气上逆，故使硬也，甘草泻心汤主之。彼方甘草四两，此方盖用彼方法也。近徐大椿说：桂独后煮，欲其于治里症药中越出于表，以散其邪也。泉谓：治里药宜多煮；治表药宜少煮，桂独后煮，取少煮也。故煮四味，水减大半，煮一味，水减少半。

胶姜汤方  ***************************
（《金匮要略》缺方，今补。）
治妇人陷经漏下，黑不解。
干姜（三两）　阿胶
上二味，以水五升，取马通汁一升，合煮，取一升，分温再服。
〔案〕此为血出不止之主方，下血尤宜。后人以炮姜止血取此，柏叶汤，取此方加柏叶，故以命方名。有彼方不得不有此方，故依例并依名补之。又《千金》治妊妇欲痢，辄先心痛腹胀，日夜五六十行，方中胶、姜各三两。

柏叶汤方（《金匮要略》）  ***************************
治吐血不止。
柏叶　干姜（各三两）　艾（三把）
上三味，以水五升，取马通汁一升，合煮，取一升，分温再服。
〔案〕《外台·卷二》录此方下云：一本有阿胶无艾。泉谓：无艾有胶者，即胶姜汤方；有艾无胶者，《要略》此方也。仲景止血药例，多以胶艾并用。《千金》有于芎、归、胶、艾四味方中，入马通汁一升者，治妊娠伤胎下血数升，然则胶、艾、马通三味为主。彼方加入芎、归，为行血之用，此方加入柏、姜，为守血之用，故柏、姜等分欤。《纲目·十五》艾，不录此方，三十四柏叶云吐血不止。张仲景柏叶汤，用青柏叶一把，干姜二片，阿胶一撮，炙。上三味，以水二升，煮一升，去滓，别绞马通汁一升，合煮，取一升，绵滤，一服尽之。此与《外台》云一本正同，而分两、煎法，不与今《金匮》同，疑李所据为善本，然姜用二片，不合全书通例，但方以柏叶名，终当是胶姜汤方加柏叶也。柏叶善治风寒。《别录》柏叶苦、微温，无毒，主吐血、衄血、利血、崩中赤白。甄权主小便血，是柏叶主一切血出也，故以之为君。仲景以金疮亡血，王不留行散方用干姜，而于此吐血亦用之，后世炮姜，主吐血取此。吐者，胃必虚寒，故以干姜为臣。《千金》以干姜，治吐血不止，为末，和童便服。又以干姜削尖煨，纳鼻中止衄，皆取此。《别录》艾苦，微温，无毒，止吐血，下利，妇人崩血。陶止伤血。甄止崩血，肠痔血。《圣惠》止鼻血，是亦通治血出之药，故以之为佐使。《别录》马通微温、无毒，主吐血，下血，鼻衄，金疮出血，妇人崩中。《千金》《外台》治吐血及衄血方，皆有专用马通者，故以为引。考此方皆用温药治血病者，以其书为伤寒之杂病也。

大建中汤方（《金匮要略》）  ***************************
治心腹大寒痛，呕不能食。
干姜（四两）　人参（二两，一方一两）　蜀椒（二合，去汗）　胶饴（一升）
上三味，以水四升，煮取二升，去滓，内胶饴，微火煎，取一升半，分温再服。如一炊顷，可饮粥二升，后更服。当一日食糜，温覆之。
〔案〕此胶饴为君，干姜为臣，人参、蜀椒为佐使，乃辛甘发散之大剂，故有温覆之法。所以名建中者，有胶饴也，与小建中命名同意。此方专治心腹寒急之症，故《外台》引《小品》当归汤，治心腹绞痛，诸虚令气满。方用干姜四两，人参三两，蜀椒一两半，即师此也。

乌梅丸方（《伤寒论》《玉函经》《金匮要略》）  ***************************
治吐蛔，心痛及久痛。
乌梅（三百个）　黄连（一斤）　干姜（十两）　附子（炮一云八两）　细辛　桂枝（去皮）　人参　黄柏（各六两）　当归　蜀椒（炒，去汗，各四两）
上十味，异捣筛，合治之。以苦酒渍乌梅一宿，去核，蒸之五升米下，饭熟取捣成泥，和药令相得，内臼中，与蜜杵二千下，丸如梧桐子大，先食饮服十丸，日三服。稍加至二十丸，禁生冷、滑物、臭食等。
〔成注〕肺主气。肺欲收，急食酸以收之，乌梅之酸，以收肺气。脾欲缓，急食甘以缓之，人参之甘，以缓脾气。寒淫于内，以辛润之，以苦坚之，当归、桂、椒、细辛之辛，以润内寒。寒淫所胜，平以辛热，姜、附之辛热以胜寒，蛔得甘则动，得苦则安，黄连、黄柏之苦以安蛔。
〔泉案〕此黄连汤去甘、枣、半，加梅、柏、附、辛、归、椒六味也。亦自泻心来，梅、连并用，为酸苦泄热之法。《肘后》有黄连乌梅丸，治下利。《外台》诸治诸痢不欲食者，亦梅、连并用祖此。附、辛并用，与少阴病方同；归、椒并用，为温经除痹之法。阳毒升麻汤症，赤斑是胃烂，与此胃寒同理，故彼方归、椒各一两，亦并用法也。乌梅君也，姜、连臣也，诸六两者佐也，四两者使也。

肾著汤方（《金匮要略》一名甘姜苓术汤）  ***************************
茯苓　干姜（各四两）　甘草　白术（各二两）
上四味，以水五升，煮取三升，分温三服，腰中即温。
〔案〕此干姜甘草汤倍干姜，加苓、术也。但仲景于苓、术并用者，俱系脾虚肾侮之小便不利。今肾著小便自利，而亦用此法者，以水之著于外，与著于内症虽不同，其为水著则一，正如太阳病有汗，太阴病无汗，皆得用桂之例。又以肾病多，故苓倍于术。

干姜附子汤方（《伤寒论》《玉函经》）  ***************************
干姜（一两）　附子（一枚，生用，去皮，破八片）
上二味，以水三升，煮取一升，去滓，顿服之。
〔成注〕寒淫所胜，平以辛热。虚寒大甚，是以辛热剂胜之也。
〔泉案〕此方姜倍于附，而附用生，乃表里俱虚寒之治法也。干姜温胃，附子散寒。仲景于误下后，亡其胃阳者，多出干姜；于误汗后，亡其卫阳者，多用附子。特补卫之附炮，而泄卫之附生，以此为别。此症昼剧夜差，是里虚甚于表虚，而表分犹带寒邪，故制方如此。其烦躁者，正以卫虚被寒所抑，而不能自振也，生附所以托之。

白通汤方（《伤寒论》《玉函经》）  ***************************
治下痢，脉微，及表热内寒，脉浮滑。
葱白（四茎）　干姜（一两）　附子（一枚，生用，去皮，破八片）
上三味，以水三升，煮取一升，去滓，分温再服。
〔成注〕《内经》曰：肾恶燥，急食辛以润之。葱白之辛，以通阳气；姜、附之辛，以散阴寒。
〔泉案〕此干姜附子汤加葱白也。通脉四逆加减法曰：面色赤者，加葱九茎，但言葱者，青白并用，通下焦之阳也。此去青用白，泄下焦之阳也。以少阴有寒故尔，引申之为少阴发汗之用，如《肘后》葱豉汤方是也。

白通加人尿猪胆汁汤方（《伤寒论》《玉函经》）  ***************************
治下利，厥逆无脉，干呕烦者。
葱白（四茎）　干姜（一两）　附子（一枚，生用，去皮，破八片）　人尿（五合）　猪胆汁（一合）
上前三味，以水三升，煮取一升，去滓，内人尿、胆汁，和令相得，分温再服。无胆亦可用。
〔成注〕《内经》注曰：若调寒热之逆，令热必行，则热物冷服，下嗌之后，冷体既消，热性便发，由是病气随愈，呕哕皆除，情且不违，而致大益。此和人尿、猪胆汁咸苦寒物于白通汤热剂中，要其气相从，则可以去格拒之寒也。
〔泉案〕用尿、胆者，取咸入肾，善走骨之义。凡引火归元，无过人尿直透骨髓，无过胆汁、白通，葱白与生附同为发散少阴之用，犹恐寒邪已深入里，葱、附不足以达，故取咸苦相济，以泄而渗之，所以搜剔少阴部中邪藏之处者至矣，此方义奥如此。注家仅以为热药为寒病所拒，以同气相求之法诱之，非也，不然《纲目·五十》录《拾遗》方，有治瘦病咳嗽者，用猪胆和人尿、姜汁、橘皮、诃子皮同煮饮。彼症无厥逆，并无格拒之足虑，何用尿、胆相和乎？又《图经》治伤寒劳复，身热大小便赤如血色方，胡黄连、栀子、蜜三味，以猪胆汁为丸，生姜汁、乌梅、童便浸半日，去滓，服。此当治女劳复。又瑞竹堂方，治骨蒸方，用猪胆、童便，与柴、前、连、梅、韭及猪髓为方神效。详见还魂汤方，虽与此症寒热不同，其为渗泄至阴之邪则同，所以肾部贵咸苦渗泄者。观王太仆注《素问》，盐之味咸者，其气能令器津泄。及赵以德注《金匮》，肾水，阴下湿如牛鼻汗。两处文义即知之。又鸡、鱼等物杀时，挖破其胆，即全肉皆苦，顷刻之布其散速矣。《普济方》治疔肿，用干猪胆和生葱捣敷，乃葱、胆并用之义。崔元亮海上方，治骨蒸热鬼气，以童便五大斗，带子青蒿五斗，同煎至三斗，去滓，再煎至二斗，入猪胆一枚，同煎至一斗，欲服时，取炙甘草二、三两，以煎和捣干，杵为丸，服二十丸，渐加至三十丸止。又《十便良方》治骨蒸烦热，以青蒿一握，猪胆汁一枚，杏仁四十枚，以童便一大盏，煎五分，温服。此猪胆、人尿同用者也。《纲目·十二》郑氏家传消渴方，粉草二两，以猪胆汁浸，炙人参一两，脑子半钱，丸如芡子大，每服一丸。又甘草下引《圣惠》方，治小儿热嗽，以甘草二两，猪胆汁浸五宿，炙研蜜丸如绿豆大，每服十丸。《幼幼新书》以此方为末，米泔调，婴儿用汤灌之，此单用猪胆者也。

附子汤方  ***************************
（《金匮要略》有论无方，今补。）
治妇人怀妊，发热腹痛，少腹恶寒如扇。
附子（三枚，炮）　生姜（三两）　甘草（二两，炙）　大枣（十二枚）
上四味，以水六升，煮取三升，去滓，分温三服。
〔案〕此方三书所无。但桂枝附子汤、术附子汤，二方皆从此方来，既有所生之方，不应反无所由生之方，且此方与桂枝去芍药汤、排脓汤二方一例作法，自是古经方有之，故或加桂枝为桂枝附子汤；或加术为术附子汤，与瓜蒌桂枝汤、桂枝人参汤二方命名一例，以彼例此自应有之，特以仲景论列不详，仅见于《要略·妇人妊娠篇》，而又失其方，故后人不知也。此方以附子主腹痛，少腹寒如扇；生姜主发热恶寒，与症相符，铢锱不爽，无复疑也。近张璐说：即《伤寒论·少阴篇》之附子汤，则人参、白术、茯苓、芍药四味，于症不相主，当古人名同实异之方极多，不可牵合。

桂枝附子汤方（《伤寒论》《玉函经》《金匮要略》）  ***************************
桂枝（四两，去皮）　附子（三枚，炮，去皮，破八片）　生姜（三两，切）　甘草（二两，炙）　大枣（十二枚，擘，《玉函》十五枚）
上五味，以水六升，煮取一升，去滓，分温三服。
〔成注〕风在表者，散以桂枝、甘草之辛甘；温在经者，逐以附子之辛热；姜、枣辛甘行荣卫，通津液，以和表也。
〔泉案〕此与桂枝去芍药加附子汤同法，皆桂重于附，桂为主，故仍治桂枝症，而附子但能温经也。此方特大其制耳。

术附子汤方（《伤寒论》《玉函经》《金匮要略》）  ***************************
白术（四两）　附子（三枚，炮）　生姜（三两，《玉函》二两）　甘草（二两，炙，《玉函》三两）　大枣（十二枚）
上五味，以水六升，煮取三升。各本作二升，今从《外台》。去滓，分温三服。一服觉身痹，半日许再服，三服都尽，其人如冒状（赵本冒作蝟，而其注云：阳虚不胜夫邪，药之相逐而然，则仍是冒字之义，疑蝟字为传写之讹。）　勿怪，即是附子与术并走皮中，逐水气，未得除，故使之耳。法当加桂四两，其人大便坚，小便自利，故不加桂也。（东洋本药水各减半。）
〔案〕术附子汤四字《玉函经》《脉经》《外台》《近效方》并如是作。今《伤寒》《要略》二书，作白术附子汤，然古人用术，不分苍白，犹芍药、茯苓之不分赤白也。《近效》以此方，治风虚头重眩，苦极不知食味，暖肌补中。

防己黄耆汤方（《金匮要略》一名汉防己汤，《外台》名防己汤）  ***************************
治脉浮身重，汗出恶风。
黄耆（一两一分，去芦）　防己（一两）　白术（三分）　甘草（二分，炙）
上锉麻豆大，每抄五钱匕，生姜四片，大枣一枚，水盏半，煎取八分，去滓，温服；良久再服。喘者，加麻黄半两；胃中不和者，加芍药三分；气上冲者，加桂枝三分；下有陈寒者，加细辛三分。服后当如虫行皮中，从腰下如冰，坐被上，又以一被绕腰，温令微汗，差（《要略》本方论云：腹痛者，加芍药。）
〔案〕此术附子汤去附子加防、耆也。故以防、耆为主名，方有差等，防己视黄耆五分减一，白术视防己四分减一，甘草视白术三分减一，每物减法有差等，此一方所独也。此亦以散为汤之法，而不尽依方用亦一法。诸方加减皆言症，此方除喘外，皆不言一定之症，亦变例也。气上冲加桂枝者，为邪甚于上，欲传于里，而里不受也，故以桂枝汤发之。伤寒太阳病下之，其气上冲者，可与桂枝汤。《外台·风水篇》防己汤，防己、白术各四两，黄耆五两五乃二之误，甘草、生姜、大枣与桂枝汤同，其防己作木防己。风湿篇作汉防己，是用木、用汉可随宜也。术四两，则仍原方之旧，明系自术附子汤来。《要略》煎服法如彼者，或一方二法耳。《千金》汉防己四两，黄耆五两，术、姜各三两，甘二两，枣十枚，以治风痹是此方，乃痹之主方。

黄土汤方（《金匮要略》）  ***************************
治下血，先便后血。
灶中黄土（半升）　干地黄　甘草　阿胶　黄芩　白术　附子（炮，各三两）
上七味，以水八升，煮取三升，去滓，分温三服。
〔案〕此术附子汤加土、地、胶、芩四味也。土、胶并用，为近世土炒阿胶成珠之所本，盖以血分有湿，脾土虚弱，故于温补法中兼清滋也。经但云灶中黄土，不言灶心黄土，是凡在灶中者，皆是后世用伏龙肝义实祖此。胶、地并用者，取之复脉汤；胶、芩并用者，取之黄连阿胶汤；术、地并用，为《局方》黑地黄丸之祖。御药院方，土蒸地黄法取此。《别录》伏龙肝，辛、微温，治妇人崩中，吐血，止咳逆血。陶注及《广济》，历皆以伏龙为灶神之称。言肝者，贵之也。或谓：砌灶时，纳猪肝于灶中，俟其日久与土为一，乃取用之。虽本之，《纲目》恐太泥。《千金》录此有干姜，无附、地。方下则云：仲景有干地黄八两，据此似经方，无附子也。又以此方去胶、术、附，加芎、归、芍、竹四味，治吐衄血。《千金》崔氏黄土汤，即此方去术、附，加发灰、牛膝，槲皮、干姜四味。《外台》深师黄土汤，即此方去阿胶、术、附，加青竹皮、桂心、芍药、芎、归五味，治鼻衄，主五脏热气结所为，或吐血者。

芍药甘草附子汤方（《伤寒论》《玉函经》）  ***************************
附子（一枚，炮）　芍药　甘草（各一两）
上三味，㕮咀，以水三升，煮取一升五合，去滓，分温三服。
〔案〕此芍药甘草汤减原分四分之一，加附子也。以恶寒为表虚，故加附子以温经，为真武汤之祖。此方与桂枝加附子汤，相似而不同，何以言之？太阳病发汗，遂漏不止，小便难，其人恶风，四肢微急，难以屈申者，桂枝加附子汤主之，是表不解而恶寒者，当用桂枝加附子汤，以桂枝治表热，附子治恶寒。此方仿桂枝加附子汤大意，而不用桂枝，是知病虽不解，而表已无邪也。桂、附同为辛热之物，而经方茯、芍并用，与桂、芍并用大反。阳旦汤桂、芍并用，表实有邪也；此方附、芍并用，表虚无邪也。

附子汤方（《伤寒论》《玉函经》）  ***************************
治口中和，背恶寒，及体痛，手足寒，骨节痛，脉沉者。
附子（二枚，去皮，破八片）　白术（四两）　茯苓　芍药（各三两）　人参（二两）
上五味，㕮咀，以水八升，煮取三升，去滓，温服一升，日三服。
〔成注〕辛以散之，附子之辛以散寒；甘以缓之，茯苓、人参、白术之甘以补阳；酸以收之，芍药之酸以扶阴。所以然者，偏阴偏阳则为病，火欲实，水当平之，不欲偏胜也。
〔泉案〕此真武去姜加参，以不吐，故去姜；以津虚，故用参。此外附、芍一类，苓、术一类，以恶寒、体痛，故用附、芍；以脉沉、肢寒，故用苓、术，为后世四君子汤之祖。术附汤症，身体疼痛，与此亦合，况此方附重于芍，术重于苓，合之，正是术、附合用法，其不言小便不利，而用苓者，以口中和，脉沉，皆是湿象故也。于此可悟此方为寒湿搏于津液之治法。又新加汤症，体痛、脉沉迟，参、芍并用，与此亦可参。但彼方参、芍与姜并用，而此不用姜者，以背恶寒，手足厥为阳虚，不可更发散其气也。真武汤症无表寒，故附用炮者，此有表寒，故附用生者，经方意义之深奥如此。又桂枝去桂加苓术汤，苓、术、芍、姜同用者，以彼有翕翕发热一症，故宜于发散也。

乌头汤方（《金匮要略》）  ***************************
治疼痛，不可屈伸。
乌头（三枚，㕮咀，以蜜二升，煮取一升，即出乌头。东洋本乌头五枚）　麻黄　黄耆　芍药　甘草（炙，各三两）
上五味，㕮咀四味，水三升，煮取一升，去滓，内蜜煎中更煎之，服七合。不知，更服之（徐大椿云：其煎法精妙可师，风寒入节，非此不能通达阳气。）
〔案〕此以芍药甘草汤为主，而合大乌头煎，加麻黄、黄耆也。或曰：是麻黄附子甘草汤，加黄耆、芍药，即耆芍桂酒汤之意，然按分两非是也。《千金》以此方，乌头易以附子，去芍加姜、枣为大枣汤，盖从此脱胎也。此治寒入骨节之主方，不独治厉节脚气也。凡疼痛不可屈伸者，皆宜之。麻黄、黄耆并用，实始于此。

四逆散方（《伤寒论》《玉函经》）  ***************************
治四逆。
甘草（炙）　柴胡　芍药　枳实（炙，各十分，当云二两十二铢）
上四味，捣筛（二字从成本补）为散，白饮和，服方寸匕，日三服。咳者，加五味子、干姜各五分，并主下利（《玉函》作久痢）；悸者，加桂枝五分；小便不利者，加茯苓五分；腹中痛者，加附子一枚，炮令拆；泄痢下重者，先以水五升，煮薤白三升，取三升，去滓，以散三方寸匕，内汤中，煮取一升半，分温再服。
〔成注〕热淫于内，治以甘苦，以酸收之，以苦发之。枳实、甘草之苦甘，以泄里热，芍药之酸，以收阴气，柴胡之苦，以发表热。肺寒气逆则咳，五味子之酸，收热气；干姜之辛，散肺寒。并主下痢者，肺与大肠为表里，上咳下痢，治则颇同。悸者，气虚而不能通行，心下筑筑然悸动也。桂，犹圭也。引导阳气，若执以使。茯苓味甘而淡，用以渗泄。里虚遇邪则痛，加附子以补虚。泄痢下重者，下焦气滞也，加薤白以泄气滞。
〔泉案〕四逆散，治寒湿痹于胸中，上焦不开致成四逆者，故多用荡涤破积之药，四味半皆苦寒者，经曰攻里不远寒是也。成氏谓：热邪传入少阴，果尔，则加减法中，何以反用姜、附、桂、薤等热物耶？其误明矣。此方之制，截取大柴胡之半，加甘草为之。以腹痛，故去黄芩；以不呕，故去半夏、生姜；以泄痢，故去大黄，是此方乃大柴胡之减法也。《局方》以此去枳，加归、苓、术为逍遥散，治抑郁不乐。又《局方》黑地黄丸，以五味子、干姜二味，同术、地用。《外台》以此合栀豉汤，名薤白汤，治伤寒下痢，如烂肉汁，赤白滞下。

甘遂半夏汤方（《金匮要略》）  ***************************
治脉伏，自利，心下坚满。
甘遂（大者，三枚）　半夏（十二枚，以水一升，煮取半升，去滓）　芍药（五枚）　甘草（如指大，一枚）
上四味，以水二升，煮取半升，去滓，以蜜半升，和药汁煎取八合，顿服之。
〔案〕此芍药甘草汤，加甘遂、半夏也。故以二味主方名，甘遂行水，半夏泻水，为治伏水之专方。此症用此方者，后人有为之。魏之琇《续案·二十一》，吴孚先治西商王某，病留饮，得利反快，心下续坚满，鼻色鲜明，脉沉，以为留饮欲去不尽故也。即以此全方服之，痊。其芍药用白者，蜜用五匙。徐氏轨范曰：甘遂、甘草同用，下饮尤速。

黄芩汤方（《伤寒论》《玉函经》）  ***************************
治下痢。
黄芩（三两）　芍药（当作桂枝）　甘草（炙，各二两）　大枣（十二枚）
上四味，以水一斗，煮取三升，去滓，温服一升。日再，夜一服。
〔成注〕虚而不实者，苦以坚之，酸以收之，黄芩、芍药之苦酸，以坚敛肠胃之气；弱而不足者，甘以补之，甘草、大枣之甘，以补固肠胃之弱。
〔泉案〕此芍药甘草汤加黄芩也。近徐大椿说：黄芩汤，治热痢之主方，信然。张璐说：黄芩汤，本治温病之方，未当。《千金》加葛根、麻黄，为解肌汤。此方芍药当作桂枝，何以言之？经曰：太阳与阳明合病，必下利，与葛根汤。若呕者，葛根加半夏汤主之（不加生姜者，以本方已有。）又曰：太阳与少阳合病，自下利者，与黄芩汤。若呕者，黄芩加半夏生姜汤主之。二文病证相似，俱自太阳来，入阳明，则主葛根，入少阳，则主黄芩，二方之主药一例。葛根汤既以桂枝汤为本，则黄芩汤亦当取桂枝，若以芍药易桂枝，为桂、甘、枣三味，即桂枝汤去芍、姜也。以呕者，加半夏、生姜例之，则黄芩汤，实以桂枝去芍药汤为本，所以然者，以二症皆自太阳来，故皆当主桂枝。若芍药，虽桂枝汤中用之；要自为治太阴病之专药。论曰：太阳病，医反下之，因而腹满时痛者，属太阴也，桂枝倍加芍药汤主之。观彼条意可以晓然矣。馀证见后方。

黄芩加半夏生姜汤方（《伤寒论》《玉函经》《金匮要略》）  ***************************
治呕、利并作。
黄芩（三两）　芍药　甘草（各二两）　大枣（十二枚）　半夏（半升）　生姜（三两）
上六味，以水一斗，煮取三升，去滓，温服一升。日再、夜一服。
〔案〕《外台》录此方，芍药作桂枝，由是推之，则黄芩汤，芍药亦桂枝也。芩、桂并用，与经文太阳与少阳合病义合，疑《伤寒》及《玉函》皆误，当从《外台》《要略》泽漆汤，即黄芩加半夏生姜汤去大枣，加泽漆、人参、紫菀、白前四味者，亦有桂枝无芍药，亦足证。《外台》之有据矣。本论黄芩人参汤，亦芩、桂并用，无芍药，增人参、干姜、半夏，是以黄芩汤合干姜人参半夏丸方，与此方异流同源。近王士雄说：黄芩加半夏生姜汤，乃热霍乱之主方，信然。

小柴胡汤方（《伤寒论》《玉函经》《金匮要略》《千金》《外台》或名黄龙汤）  ***************************
治往来寒热，胸胁满，默默不欲饮食，烦呕。
柴胡（半斤）　黄芩（三两）　半夏（半升，洗）　生姜（三两，切）　人参（三两）　甘草（二两，炙）　大枣（十二枚，擘）
上七味，以水一斗二升，煮取六升，去滓，再煎，取三升，温服一升，日三服。若胸中烦不呕者，去半夏、人参，加栝蒌实一枚。若渴者，去半夏，加人参，合前成四两半，栝蒌根四两。若腹中痛者，去黄芩，加芍药三两。若胁下痞坚者，去大枣，加牡蛎四两。若心下悸，小便下利者，去黄芩，加茯苓四两。若不渴，外有微热者，去人参，加桂三两，温覆微发其汗（《伤寒论》无温覆以下六字，今从《玉函》。）若咳者，去人参、大枣、生姜，加五味子半升，干姜三两。
〔成注〕伤寒邪气在表者，必渍形以为汗；邪气在里者，必荡涤以为利；其于不外不内，半表半里，既非发汗之所宜，又非吐下之所对，是当和解则可矣。小柴胡为和解表里之剂也。柴胡味苦平、微寒，黄芩味苦寒。《内经》曰：热淫于内，以苦发之。邪在半表半里，则半成热矣，热气内传，攻之不可，则迎而夺之，必先散热，是以苦寒为主，故以柴胡为君，黄芩为臣，以成彻热发表之剂。人参味甘温，甘草吐甘平，邪气传里，则里气不治，甘以缓之，是以甘物为之助，故用人参、甘草为佐，以扶正气而复之也。半夏味辛，微温，邪初入里，则里气逆，辛以散之，是以辛物为之助，故用半夏为佐，以顺逆气而散邪也。里气平正，则邪气不得深入，是以三味佐柴胡以和里。生姜味辛温，大枣味甘温。《内经》曰：辛甘发散为阳。表邪未已，迤逦内传，既未作实，宜当两解，其在外者，必以辛甘之物发散，故生姜、大枣为使，辅柴胡以和表，七物相合，两解之剂当矣。邪气自表未敛为实，乘虚而凑，则所传不一，故有增损以御之：胸中烦而不呕，去半夏、人参，加栝蒌实。烦者，热也；呕者，气逆也。胸中烦而不呕，则热聚而气不逆，邪气渐成实也。人参味甘为补剂，去之使不助热也。半夏味辛为散剂，去之以无逆气也。栝蒌实味苦寒，除热必以寒，泄热必以苦，加栝蒌实，以通胸中郁热。若渴者，去半夏，加人参、栝蒌根，津液不足则渴。半夏味辛且燥，渗津液物也，去之，则津液易复。人参味甘而润，栝蒌根味苦而坚，坚润相合，津液生而渴自已。若腹中痛者，去黄芩，加芍药，宜通而塞为痛，邪气入里，里气不足，寒气壅之，则腹中痛。黄芩味苦寒，苦性坚，而寒中去之，则中气易和。芍药味酸微寒，酸性泄，而利中加之，则里气得通，而痛自已。若胁下痞坚，去大枣，加牡蛎。《内经》曰：甘者令人中满。大枣味甘温，去之，则坚浸散，咸以耎之；牡蛎味酸咸寒，加之，则痞者消，而坚者耎。若心下悸，小便不利者，去黄芩加茯苓。心下悸，小便不利，水蓄而不行也。《内经》曰：肾欲坚，急食苦以坚之。肾坚，则水益坚，黄芩味苦寒，去之，则蓄水浸行。《内经》曰：淡味渗泄为阳。茯苓味甘淡，加之，则津液通流。若不渴，外有微热，去参加桂。不渴，则津液足，去人参，以人参为主内之物也。外有微热，则表证多，加桂以取汗，发散表邪也。若咳者，去人参、大枣、生姜，加五味子、干姜。肺气逆则咳。甘补中，则肺气愈逆，故去人参、大枣之甘。五味子酸温，肺欲收，急食酸以收之。气逆不收，故加五味子之酸。生姜、干姜一物也。生者温，而干者热。寒气内淫，则散以辛热，盖诸咳皆本于寒，故去生姜加干姜。是相假之，以正温热之功，识诸此者，小小变通，触类而长焉。
〔泉案〕此黄芩加半夏生姜汤，去芍药，加人参、柴胡也。后世人参柴胡汤取此。《千金》有栝蒌汤，治伤寒中风五、六日以上，但胸中烦不呕（不呕，原作干呕。干呕不应，去半夏，明是误字，今以意正），用栝蒌、黄芩、柴胡、生姜、甘草、大枣六味，亦本此。

柴胡去半夏加栝蒌根汤方（《金匮要略》附方）  ***************************
治疟病渴，亦治劳疟。
柴胡（八两）　栝蒌根（四两）　人参　黄芩　甘草（各三两）　生姜（二两）　大枣（十二枚，擘）
上七味，以水一斗二升，煮取六升，去滓，煎取三升，温服一升，日三服。

柴胡桂枝干姜汤方（《伤寒论》《玉函经》）  ***************************
柴胡（半斤）　栝蒌根（四两）　牡蛎（熬，四两）　黄芩　桂枝（各三两）　干姜　甘草（炙，各二两）
上七味，以水一斗二升，煮取六升，去滓，再煮取三升，温服一升，初服微烦；复服汗出愈。
〔案〕此小柴胡本方中加减法也。法云：若渴者，去半夏，加人参、栝蒌根四两；若胁下痞坚者，去大枣，加牡蛎四两；若不渴，外有微热者，去人参，加桂三两；若咳者，去人参、大枣、生姜，加五味子、干姜二两；以柴、芩、参、半、甘、姜、枣七物，去半夏、大枣、人参、生姜四物，加栝蒌根、牡蛎、桂枝、干姜四物，则如是也。实与小柴胡无异，无咳症，而用干姜者，以下后也，下后用干姜，仲景之定例。下后阳虚，不可发散，故去生姜。彼法曰：小便不利者，去黄芩，加茯苓四两，疑黄芩即茯苓二字之误。

柴胡加龙骨牡蛎汤方（《伤寒论》《玉函经》）  ***************************
治胸满烦惊，小便不利，谵语，一身尽痛，不可转侧。
柴胡（四两）　黄芩　人参（各一两半）　半夏（二合半）　生姜（一两半）　大枣（六枚）　龙骨　牡蛎（熬）　黄丹　桂枝（去皮）　茯苓（各一两半）　大黄（二两）
上十二味（《伤寒》无黄芩作十一味），以水八升，煮取四升，内大黄，更煮取二升，去滓，温服一升（《伤寒》作内大黄，切如棋子，更煮一二沸，去滓）。本方，柴胡汤内加龙骨、牡蛎、黄丹、桂、茯苓、大黄也。今分作半剂（详此文，是方中应有甘草，为十三味也）。
〔成注〕柴胡汤，除胸满而烦，加龙骨、牡蛎、铅丹，收敛神气而镇惊；加茯苓以行津液，而利小便；加大黄以逐胃热，定谵语；加桂枝以行阳气，而解身重错杂之邪，所由悉愈矣。
〔泉案〕此小柴胡汤去甘草，减原分之半，加龙骨、铅丹、大黄三味，其茯苓、桂枝、牡蛎三味，元在本方加法中。

大柴胡汤方（《伤寒论》《玉函经》《金匮要略》）  ***************************
柴胡（半斤）　黄芩（三两）　半夏（半升，洗）　生姜（三两，切）　大枣（十二枚，擘）　枳实（四枚，炙）　芍药（三两）
上七味，以水一斗二升，煮取六升，去滓，再煎，温服一升，日三服。一方加大黄二两。若不加，恐不名大柴胡汤。（《玉函》有大黄二两。云一方无大黄，然不加不得名大柴胡汤也。成本无大黄，一方以下十六字，恐是后人误加。《外台》以经方大、小柴胡汤二方，改作大、小前胡汤，诸药皆同，其大前胡汤方，亦无大黄，又散剂须用生姜，下剂不须生姜。成本生姜五两太重，无取，作三两，则仍小柴胡之旧为得。）
〔成注〕虚者补之，实者泻之。此言人所共知，至如峻缓轻重之剂，则又临时消息焉，大满、大实、坚有燥屎，非駃剂则不能泄。大、小承气汤峻，用以泄坚、满者也。如不至大坚、满，邪热甚，而须攻下者，又非承气汤之可投必也，轻缓之剂攻之。大柴胡汤缓，用以逐邪热也。经曰：伤寒发热七、八日，虽脉浮、数者，可下之，宜大柴胡汤。又曰：太阳病，过经十馀日，反二、三下之，后四、五日柴胡证仍在者，先与小柴胡。呕不止，心下急，郁郁微烦者，为未解也，可以大柴胡汤，下之则愈。是知大柴胡，为下剂之缓者也。柴胡味苦平、微寒，伤寒至于可下，则为热气有馀，应火而归心，苦先入心，折热之剂，必以苦为主，故以柴胡为君；黄芩味苦寒。王冰曰：大热之气，寒以取之。推除邪热，必以寒为助，故以黄芩为臣；芍药味酸苦、微寒，枳实味苦寒。《内经》曰：酸苦涌泄为阴。泄实折热，必以酸苦，故以实枳、芍药为佐；半夏味辛温，生姜味辛温，大枣味甘温，辛者散也，散热气者必以辛，甘者缓也，缓正气者必以甘，故半夏、甘草、大枣为之使也。一方加大黄，以大黄有将军之号，而功专于荡涤，不加大黄，恐难攻下，必应以大黄为使也。用汤者，审而行之，则十全之功可得矣。
〔泉案〕此小柴胡去人参、甘草，合枳实芍药散方也。以人参、甘草味甘。甘者令人中满，非除满实者所宜，故经方以用甘草为定例，独至攻下之剂罕有用甘草者，况人参为尤补乎？《外台·卷一》集验方，有加知母、萎蕤二味用之者。

柴胡加芒硝汤方（《伤寒论》《玉函经》）  ***************************
柴胡　黄芩　人参　甘草　生姜　半夏　大枣（俱如原方）　芒硝（六两）
上八味，以水一斗二升，煮取六升，去滓，再煎取三升，温服一升，日三服。不解，更作服。
〔案〕《成本》不列此方，但于加减方中载之。今依其义衍之如此。《玉函经》载此方，作柴胡二两十六铢，黄芩、人参、甘草、生姜各一两，半夏五枚，大枣四枚，芒硝二两。上七味，以水四升，煮取二升，去滓，分二服，以解为差；不解，更作服。所详药分及水分，减《伤寒论》三分之二。《外台》载此方，并与《玉函》同，独芒硝二合为异。云：或作半夏二十铢，芒硝二两，是别本。《外台》芒硝亦同《玉函》也。孙奇校曰：出《玉函经》一方，芒硝三合，桑螵蛸五枚，大黄四分，煮取一升半，温服五合，微下愈。本云柴胡汤，再服以解外，取愈（一方取愈一方当作取馀一分）外加芒硝、大黄、桑螵蛸是也。孙此校甚精，惟大黄四分，于今《玉函》止得四分之一为异。然柴胡君药尚止二两，则大黄自当减半。孙所据《玉函》系善本，较今何义门刊本为长。

柴胡加芒硝大黄桑螵蛸汤方（《玉函经》）  ***************************
柴胡（二两，当有十六铢三字）　黄芩　人参　甘草　生姜（各十八铢，当云各一两，甘草十六铢）　半夏（五枚）　大枣（四枚）　芒硝（三合）　大黄（四分）　桑螵蛸（五枚）
上前七味，以水四升，煮取二升，去滓，下芒硝、大黄、桑螵蛸，煮取一升半，去滓，温服五合，微下即愈。本方柴胡汤，再服以解其外，馀一服，加芒硝、大黄、桑螵蛸。（本上当有一字。本方二字，当从《外台》。孙校作本云馀一服三字，《外台》作一方，《外》方字即分字之误，馀一份即馀一服之谓，外字属下读。）
〔案〕此柴胡加芒硝汤，复加大黄、桑螵蛸也。方中诸药各具分两，既不同小柴胡汤，原方又不同柴胡加芒硝汤。本方于诸加法方为别，是一法，盖古人用方，皆无一定分两，当是临症酌夺耳。仲景三书，经方虽俱注定分两，当亦是专取其症之宜用是分两者也。若症减，则分两亦当减，理固如是。观仲景之用桂枝汤，或加桂为五两，或倍芍为六两，或加芍、姜为各四两，或去其一味为四味，或加一味为六味，其大方如小柴胡、小青龙、真武、理中、通脉诸方，俱有加减，是药味且可多之少之，况分两乎？观于此方，盖益信矣。经云：煮取一升半，温服五合，是分三服也。而云本方柴胡汤，再服以解其外，馀一服加芒硝、大黄、桑螵蛸，是于三服中，分前二服，照原方柴胡八两，以下诸药之在柴胡者后，一服始入三味，于去滓，煮取二升之药中，再煮取一升半，仍分三服也。且本方以下二句，即《伤寒论》先宜小柴胡汤以解外，复以柴胡加芒硝汤之别法，非别有柴胡加芒硝、大黄、桑螵蛸汤症也。故《玉函》有方无论耳。此症胸胁满而呕，微利，则小便不利，可知利不可止，而小便不利，则当通桑螵蛸温养肾水，于小便利者能止之，如《千金翼》以桑螵蛸一味，治妇人遗尿是也。于小便不利者能利之，如《圣惠》以此味合黄芩，治小便不通。《产书》以一味，治妇人转胞，小便不通，及此经是也。《圣惠》螵、芩同用取此。《本经》桑螵蛸咸甘平，主伤中疝瘕、阴萎、益精生子，女子血闭，腰痛，通五淋，利小便水道，此经所本也。而利小便者，宗之《别录》治遗尿。甄权止小便利，此《千金翼》所本也，而止小便者。宗之要之，不利为涩，利者为虚，惟温养肾气者，能使涩者润而利，利者煖而节也。

鳖甲煎丸方（《金匮要略》）  ***************************
治久疟不差，结为症瘕。
鳖甲（十二分，炙，如此大剂，主药太少，当从《千金》作十二片）　赤硝（十二分）　柴胡　蜣螂（熬，各六分）　芍药　牡丹（去心）　䗪虫（熬，各五分）　蜂巢（四分，炙）　乌扇（烧）　黄芩　鼠妇（熬）　干姜　大黄　桂枝　石苇（去毛）　厚朴　紫葳　阿胶（各三分）　瞿麦　桃仁（各二分）　葶苈（熬）　半夏（洗）　人参（各一分，《千金》无鼠妇、赤硝，有海藻三分，大戟一分，虻虫三分，义长。）
上二十三味，为末，取锻灶下灰一斗，清酒一斛五斗，渍灰，候酒尽一半当是斗字之误，著鳖甲于中，煮令泛（泛字无义，当从《千金》作令烂泯泯）烂如胶漆，绞取汁，内诸药，煎为丸，如梧子大，未食（二字《千金》改）服七丸，日三服。苏颂称此为大鳖甲丸。
〔案〕此小柴胡去甘、姜、枣三味，合桂枝茯苓丸，去苓加诸药也。煅灶灰，本草主症瘕坚积，去邪恶气。陶注：即今锻铁灶中灰尔，兼得铁力，以疗暴症，大有效，本方所用即是也。《证类》以百草霜当之，然百草霜《图经》谓：即灶额上墨。今人多取铛下墨用之，虽无定说，要非锻灶灰也。《卫生宝鉴》云：凡鳖甲，以煅灶灰一斗，酒五升，浸一夜，煮令烂如胶漆用佳。桑柴灰尤妙，然则此方，用煅灶灰者，为煮鳖甲设《宝鉴》酒五升太少，当有脱字。紫葳、瞿麦并列，根、子俱用也。非如《唐本草》以紫葳为凌霄华，亦非如近人以紫葳为鼠尾草。《圣济·三十五》名此为鳖肉煎丸，鳖甲作生鳖肉半斤，治如食法。《圣惠》亦以鳖肉，酒煮治痃癖积块。但李九华云：鳖肉主聚，鳖甲主散，自当用甲为是。《肘后》以酒调鳖甲末，治老疟取此。《脉经》谓：治疟之法，但得虚其津液，故本方多用发汗，利小便之药。余自咸丰三年秋，病疟后得大聚，至光绪四年未消，中历廿馀载，遍检方书治积之方，无过此方之纯。余于已正未末，及临卧分三服，每服照此加三粒为十粒，辄至次早，食下搁住不行，余思其故，乃临卧时服丸，即卧丸，即停留上焦，剥削上焦阳气，积久阳虚，故食不下也。余两服，即于食无妨者，以昼日行动，药即直趋下焦病所耳。后裁去临卧时一服，次早食渐下，其已未两服，偶遇食迟，即觉腹中攻动有性，若次早服之，即无此性，为食所杂故也。方下未食两字有以也。服古方须知节度，故附记于此。

王不留行散方（《金匮要略》）  ***************************
治金疮。
王不留行（十分，八月八日採）　蒴藋细叶（十分，七月七日採）　桑东南根白皮（十一分，三月三日採）　甘草（十分）　川椒（三分，除目及闭口，炒去汗）　干姜（二分）　厚朴（二分）　黄芩（二分）　芍药（二分，甘草十分，十乃六之剥文。《纲目》作八分，八亦六之剥文。周本作十八即六字之误分为二字者，缘此方药以六为杀，六六三十六，故椒举成数为三分，三六十八，故姜以下皆举成数为二分，必甘草六分，乃上下诸药皆合）
上九味，桑根皮以上三味，烧灰存性，勿令灰过，后六味（三字从《纲目》补。）各别杵筛，合治之为散，服方寸匕。小疮即粉之，大疮但服之，产后亦可服。如（如当为慎）风寒，桑东根勿取之。前三物皆阴干百日。
〔案〕《证类·卷七》曰：张仲景治金疮，八物王不留行散，小疮粉其中，大疮但服之，产妇亦服。苏所据方止八味，今方九味，未知衍何味也。《本经》王不留行苦平，无毒，主金疮，止血，逐痛，出刺。甄云：治风毒，通血脉。蒴藋即陆英，苦寒、无毒。《别录》主风瘙瘾疹，身痒，可作浴汤、甄权于陆英正亦云然。盖陶、苏、甄三家，皆谓陆英一名蒴藋故也。梅师以蒴藋，治一切风疹，云无不差。《千金》以治五色丹毒及痈肿恶肉，云能去痣疵，皆本《别录》。盖蒴藋似藜，《左传》藜藋并称藜灰，能去痣蚀肉。故《千金》云云。《别录》桑根白皮甘寒、无毒，可以缝金疮，即《本经》崩中绝脉之引申义。《广利》以此一味，治金刃伤疮。云：烧灰，和马粪，涂及煮汁饮，皆可。《本经》甘草虽主金疮，但此方下云：前三物，则甘草必不与王、蒴、桑同分，疑云十分者误也。《本经》蜀椒，逐皮肤死肌。《外台》治疮肿作痛，以椒同荞麦粉，醋和傅之。韦宙独行方，以生椒和面裹煨，罨疮，治诸疮中风，令汗出取此。《本经》干姜止血，而扶寿方，以生姜嚼敷刀斧金疮，勿动，次旦即生肉甚妙，是椒、姜并用，防金疮中风而溃也。《本经》芍药除血痹，止痛。《别录》散恶血。甄云：能蚀脓。《广利》以治金疮血出。黄芩主恶疮，疽蚀，火疡，大明排脓。李楼以治灸疮血出。厚朴除血痹。甄云：去宿血，是三味皆理血中之气，故合椒、姜为佐使，九味之中，不专主金疮者，多可见甘草，止作和药用，或以之生肌耳。

当归散方（《金匮要略》）　妇人妊娠，宜常服。  ***************************
当归　芎藭　黄芩　芍药（各一斤）　白术（半斤）
上五味，杵为散，酒服方寸匕，日再服。妊娠常服即易产，无疾苦。产后百病悉主之。
〔案〕此黄芩汤去甘草，加归、芎、术也。一法作丸，名安胎丸，后人以芩、术为安胎圣药本此。《千金》有治妊娠腹中满痛。又心不得饮食方，用白术六两，芍药四两，黄芩三两，煎服，令易生，月饮一剂为善，即此方去芎、归也。

当归芍药散方（《金匮要略》）  ***************************
治妇人妊娠，腹中㽲痛。
芍药（一斤）　泽泻（半斤）　茯苓　白术（各四两）　芎藭（三两）　当归（三两，此方分两递减半，芎、归宜二两）
上六味，杵为散，取方寸匕，酒和，日三服。
〔案〕此方当归止三两，不应反冠芍药一斤之上，命名疑当归二字衍。此当归散去芩，加泻、苓也。去芩者，以腹痛，故小柴胡之旧例也。㽲痛，由肾气之上僭，故以泻、芩泄而抑之。

胶艾汤方（《金匮要略》）  ***************************
治妇人妊娠，腹中痛。
干地黄（六两）　芍药（四两）　当归　艾叶（各三两）　芎藭　阿胶　甘草（炙，各二两）
上七味，以水五升，清酒三升，合煮取三升，去滓，内胶，令消尽，温服一升，日三服。不差，更作。一方加干姜（一方以下五字，从东洋本补。）
〔案〕此为诸血疾之总治。凡补血、行血之药荟萃于此，辛甘发散为阳，故以为血痹之专方。《千金》录此方云：胶艾汤，治妊娠二、三月至七、八月，其人顿仆失踞，胎转不下，伤损腰腹，痛欲死。若有所见，及胎奔上抢心，短气，是此方所主。腹中痛，因伤胎而致也。《千金》以此方去芎，治产后下赤白，腹中㽲痛。《外台》治折跌损伤，亦用此方。《千金》治妊娠二、三月以上至八、九月，胎动不安。腰痛已有所见者，以此方去地、芍二味用之。又有治妊娠腰腹痛方，即前方去艾，加竹茹。张璐说：虚寒用艾，烦热用竹，然则此方艾叶可易也。《局方》取此方中地、芍、归、芎为一方，名四物汤，治一切血热、血虚、血燥诸症。以《千金》两言有所见及下赤、白，参之可见仲景治瘀血法，已下者，用此，其未下者，用下瘀血汤，故此方不用桃仁。

黄芩汤方（《金匮要略》附方，《玉函》有方无论）  ***************************
治干呕下利。
黄芩　人参　干姜（各三两）　桂枝（一两，《外台》二两）　半夏（半升）　大枣（十二枚）
上六味，以水七升，煮取二升，去滓，分温再服。
〔案〕《外台》录深师黄芩人参汤，有生姜、甘草，无干姜、半夏，治伤寒吐下后，内外有热，烦渴不安。《千金》阴旦汤，以此方去人参、半夏，加芍药、甘草，与此三方大体相似，论法当以深师方为正。深师方，即桂枝去芍药汤，加芩、参，取加味为名，故曰黄芩人参汤，此方即彼方去生姜、甘草，合半夏干姜散方也。《外台·卷六》杂疗呕吐方，录张仲景《伤寒论》有曰：干呕下利，黄芩汤主之，此正林亿附入《金匮》之所本。但彼但称为黄芩汤，无人参二字，有者，深师方名也。

泽漆汤方（《金匮要略》）  ***************************
治咳而脉沉。
泽漆（三斤，以东流水五升，煮取一斗五升）　白前　柴参　生姜（各五两）　半夏（半升）　甘草　黄芩　人参　桂枝（各三两）
上九味，㕮咀，内泽漆汁中，煮取五升，温服五合，至夜尽。
〔案〕此即黄芩人参汤以生姜易干姜，加泽漆、白前、紫参三味。《本经》泽漆味苦、微寒，主皮肤热，大腹水气，四肢浮肿。是泽漆能泻水，于脉沉义合，故以为君。《别录》白前味甘、微温，主胸胁逆气，咳嗽上气，呼吸欲绝，是白前能降气。紫参《本经》味甘、微寒，主心腹积聚，寒热邪气，通九窍，利小便。是紫参能治心腹积聚，白前、紫参与生姜并用，为能散寒、降气、破积，故以为臣。半夏、人参、甘草，甘辛为佐；桂枝、黄芩，苦辛为使。紫参一作紫苑。《本经》紫苑味苦温，主咳嗽上气，胸中寒热结气，主治较紫参为切。《外台·卷二十》有白前汤，白前、泽漆根、紫菀、半夏四味，治水肿之咳，其方即用此方之半，而亦为紫菀，是《要略》别本作紫苑，由来旧矣。《外台》百部根饮竹叶、饮羊肺汤，深师白前汤，诸方并作紫苑，以《外台》方推之，则此方乃以黄芩人参汤去枣，合白前汤全方也。泽漆即大戟苗。《外台》云：用根则即大戟也。故白前汤，或直作大戟。仲景云：泽漆者，以根全治里，而苗犹及半表，于咳之上出尤宜。

侯氏黑散方（《金匮要略》）  ***************************
治大风四肢烦重，心中恶寒不足者。
菊花（四十分）　白术　防风（各十分）　桔梗（八分，《外台》无桔梗有锺乳）　黄芩（五分）　细辛　干姜　桂枝　茯苓　当归　芎藭　牡蛎（熬）　矾石（如马齿者，烧令汁尽）　人参（各三分）
上十四味，杵为散，酒服方寸匕，日一服。初服二十日，温酒调服。禁一切鱼肉、大蒜，常宜冷食（一本食作服，今从东洋本正冷食为食，一切冷物非冷饮，此药也）六十日止，即药积在腹中不下也，热食即下矣，冷食自能助药力。
〔案〕此石发家服食之方也。《病源·寒食散发候》云皇甫云：寒食药者，世莫知焉。或曰华佗，或曰仲景，考之于实，佗之精微，方类单省，而仲景经有侯氏黑散，紫石英方，皆数种相出入，节度略同，然则寒食草、石二方，出自仲景，非佗也。据此知侯氏黑散，乃服食之药，故有冷填肠胃之说，所以然者，石药性热，热极生风，故经以黑散入之中风门，大约服石之风，开于汉季，盛于隋唐，故仲景出治而后。《外台》一书，用此方者，尤不一也。自宋以来，服石者鲜，此方几乎息矣。近喻昌说：中风主方踵之者，见其药不对症，专取菊花一味，以为本之仲景，而此方之义湮，幸有《病源》可考，用者审诸云侯氏者，侯姓所传也。其人盖在仲景以前，《伤寒论》序所谓：博採众方者，此类是也。《千金》无此二方，有寒食锺乳散，与此二方相似。此当为治风眩之方。《本经》菊花治风眩，菊本作[馬蒙]，从鞠，鞠，藭也，言能穷治风邪也。《金匮》续命黑散，风引、防己、术附方，皆治风眩。续命、风引、防己，徐嗣伯说：术附经有明文，惟黑散未经。人道本方以菊花为主，重于他药十倍。《本经》甘寒，治风眩是也；术、防风，亦治风眩。术补防泻以为臣，风善壅气，桔梗、黄芩，一温一寒以为佐；风性挟寒，细辛、干姜，一开一守；风善生痰，牡蛎、矾石以治痰，一软一收；以风之所壅在荣卫也。而人参以补，其虚而托之，桂枝、茯苓以治气，一升一降；当归、芎藭以治血，一行一散，九味皆为之使，治风之法尽之矣。其用术、防治眩，与桂芍知母汤同；其用桂、芩、归、芎治血气，与奔豚汤同；其用辛、姜、桂、苓治痰水，与饮家方同；其用蛎、矾治痰水，与《千金》治口喎方同；其用桔梗、桂枝、姜、防，与紫石散同；而人参、桔梗，又为疏补并济法，与薯蓣丸同，意绪之周无过于此，经文当云：风眩四肢烦重，心中恶寒不足者，侯氏黑散主之。烦重者，气血寒痰之壅也；恶寒者，风邪之内迫也。不足，故用参、姜、术、苓，合理中法，其用菊、术、防、芎、参、桂、茯七味者，与徐嗣伯天雄散同，是半皆治眩晕倒旋也，不离桂、术、防三味。徐嗣伯治眩十方，八方用防风，是防风风眩要药也。

黄连汤方（《伤寒论》《玉函经》）  ***************************
治腹中痛，欲呕吐。
黄连　桂枝（各三两）　人参（二两）　半夏（五合）　干姜　甘草（炙，各一两）　大枣（十二枚，成本《伤寒》连、桂、甘、姜各三两，参二两，《玉函》连、桂、参各二两，姜、甘各一两，今参正）
上七味，以水一斗，煮取六升，去滓，分五服。日三服，夜二服。（成本作温服一升，日三夜二服。以煮取六升计之，日三夜二，止服五升，何以独剩一升不服，明为误也。今从《玉函》。）
〔成注〕上热者，泄之以苦，黄连之苦以降阳；下寒者，散之以辛，姜、桂、半夏之辛以升阴；脾欲缓，急食甘以缓之，人参、甘草、大枣之甘以益胃。
〔泉案〕此黄芩人参汤去黄芩，加黄连，从其所易为名也。《千金》以此方去姜、半、人参三味，加生地、竹叶、赤石脂，名生地黄汤，治产后著寒、热下痢，是此方本治有寒有热之症。彼病在肠，故用地、脂涩之；此病在胃，故用参、姜，意义略相似。后世有进退黄连汤，即此方而以连、桂、姜等，为增损者。此风寒在半表里间，而将又下陷者，以在半表里，故不分风寒，而混称邪气，古人称谓之。例如此胸中热半表也，腹中痛是邪气下陷，欲呕吐是胃尚能拒邪，故既以桂枝治表，连、干和胃，而复以参、甘填中，以助其拒而不使陷，方义之精如此，而连、半并用，合小陷胸法，又藉以荡涤胸胃；姜、参并用，合大半夏及半夏人参汤法，往复回环，妙难言尽。

奔豚汤方（《金匮要略》）  ***************************
治奔豚气上冲胸，腹痛、往来寒热。
甘李根白皮（一升）　生葛（五两）　半夏　生姜（各四两）　黄芩　芍药　芎藭　当归　甘草（各二两，《外台》无芩、芎，有桂枝、人参。一作无芍药，有茯苓，似皆较此为长。黄芩非腹痛所宜，当即茯苓二字之误，而桂于气上冲胸宜，参于邪陷之腹痛宜）
上九味，以水二斗，煮取五升，去滓，温服一升。日三，夜二服。
〔案〕此黄芩加半夏生姜汤去大枣，加李、葛、芎、归四味也。亦即葛根加半夏汤，去麻、桂、枣，加李、芩、芎、归。李下气，葛散邪，芎、归理血，姜、半理气，以病在气分多，血分少，故姜、半倍芎、归、芍，主腹痛，芩主往来寒热，井然有条。《别录》李根白皮大寒无毒，主消渴，止心烦逆，奔豚气。考李根皮，本治瘀血热冲之病，故此方以之为君，实奔豚之正治也，合而言之，乃半表半里之邪，内搏于肾，而成奔豚者宜之。腹痛者，邪所结也，寒热半表邪也，邪搏于肾而成奔豚者，犹邪搏于肺而成息奔。俗医谓：喘有治肺、治肾之别者，正息奔，奔豚之谓也。在中者，即支满、即痞气也，三者皆气积也。若肥气为血积，故鳖甲煎丸方多用食血之虫，伏梁为食积，故《病源》屡言食不消成伏梁。此方治伤寒所致之奔豚也。若惊恐奔豚，与忧思奔豚，不可全用此方，当有以消息之。余曾病忧思奔豚，深悉其状，气霍霍振起者，是故曰如豚之奔。

猪肤汤方（《伤寒论》《玉函经》）  ***************************
治下利后，咽痛，胸满心烦。
猪肤（一斤）
上一味，以水一斗，煮取五升，去滓，加白蜜一升，白粉五合，熬香，和令相得，温分六服。
成注：猪，水畜也，其气先入肾。少阴客热，是以猪肤解之。白蜜以润燥除烦，白粉以益气断利。
〔泉案〕此甘草粉蜜汤之变法也。彼方主甘草，则和脾；此方主猪肤，则益肾，为润燥缓急之方。或曰：肤当为膏字之误。《外台》治伤寒咽痛，有用猪膏者，无用猪肤者，惟《证类》引《圣惠》录此同。《千金》治产难，血气上抢心，母面无颜色，气欲绝方，即此方去粉，加酒二升者，亦作猪膏，须成煎者，与此方熬香，令相得同义。其方下又云：治产后恶血，上抢心痛烦急者，以地黄汁代酒。然则此方，治肾气上抢急切，少阴病之咽痛，亦当是肾气逆者，故烦满欤。《千金》阴疮膏，以猪膏与粉同熬。其膏蜜同熬者，如《千金翼》治产后虚汗，猪膏、蜜、姜汁各一斤，酒五合，煎三上三下，服方寸匕。《千金》治口疮塞咽，用猪膏、蜜各一斤，黄连末一两，令煎取汁熬稠，每服枣许，日三服。万氏治肺热暴瘖，猪脂炼过，入蜜一斤，再炼少顷，滤净，冷定，不拘时挑服一匙即愈。无疾，常服亦润肺。此数方，似从此方化出，而万氏方尤相合。《千金》云：凡云猪膏一斤者，一升二合。又《千金·卷五》治小儿口疮不得吮乳方，用腊月猪脂一斤，蜜二斤，甘草如指大三寸，三味合煎，含咽，与此只差甘草一味。

酸枣仁汤方（《金匮要略》）  ***************************
治虚烦不得眠。
酸枣仁（二升，深师四升）　知母　茯苓　芎藭（各二两）　甘草（一两，炙，深师有干姜二两，又方有麦冬、干姜。《证类》引《图经》云：一方更加桂二两。各本、《金匮》分两不同．今从《图经》正）
上五味，以水八升，先煮枣仁，取六升深师以水一斗煮枣，取七升，内诸药，煮取三升，分温三服。
〔案〕此茯苓甘草汤去桂、姜，加枣、芎、知三味也。《神农本经》酸枣主邪结气聚，不言治不眠。《别录》始言烦心，不得眠，而自此经已下，诸治烦不得眠者，皆用仁，是《本经》用实，《别录》用仁不同也。然甄权云：筋骨风，炒仁煎汤服，与《本经》治四肢痠疼、湿痹合，则实与仁性用亦等。大抵皆散结破聚，烦不得眠，当是寒热结聚所为。凡仁又专能散透，故得主此症也。苏恭、寇宗奭之论，未为当矣。又《图经》云：今医家用之，睡多，生使，不得睡，炒熟，生、熟便尔顿异。而胡洽振悸不得眠，有酸枣仁汤；深师治虚不得眠，烦不可宁，有酸枣仁汤，二汤并生用，疗不得眠，岂便以煮汤为熟乎？泉谓：雷斆《炮炙论》凡使酸枣仁，取叶拌黄半日了，去皮尖了，任研用，是用酸枣仁，皆宜取熟者。此经虽无熬及蒸字样，其为熟者，自明。后医始有用生者，故《证类》引《简要济众方》曰：胆风毒气，虚实不调，昏沉多睡，用酸枣仁一两，生用，合姜、茶为散，服是也。要之，邪气结聚于鬲上，则不得眠；于鬲下，则好眠。枣仁既散结聚，自然不得眠与好眠者皆治，原不分生、熟。正如桂枝治风，卫实无汗者，得之风行而汗出；卫虚有汗者，得之风尽而汗止。凡药自有以相反为用者也，知酸枣之所以治眠、不眠，而方中芎、知并用之义瞭然矣，知寒芎温，所以用芎者，白术散加减法曰：心下毒痛倍芎藭，毒痛正邪气固结也。若知母能降上炎之火，其治烦，与白虎汤同义。即苓亦治烦，知清肺，苓抑肾，所以去心之克我，与我克者尔，此与深师异者，深师治吐、下后，心烦乏气不眠。以吐下后，故加干姜。如仲景诸下后方，皆用干姜之例，以乏气，故加麦冬，如竹叶石膏汤，以麦冬治少气之例，古人之重于加减如此。胡洽以此方去知、芎，加参、术各二两，生姜六两，名同，治振悸不眠。《简便方》以此方去知、芎、甘，加参为散，治睡中汗出。可见知、芎相联也。胡洽用参、术，是四君子加姜、枣，以其有振悸，故与真武同义。《简便》以汗出，故用参。据《图经》所云：一方及胡洽方推之，本方即不去桂、姜亦得。

生姜半夏汤方（《金匮要略》）  ***************************
治胸中似喘不喘，似呕不呕，似哕不哕，心中愦愦无奈。
半夏（半升）　生姜汁（一升）
上二味，以水七升，煮取二升，内生姜汁，煮取一升半，小冷，分四服。日三夜一服。止，停后服。
〔案〕此诸用半夏者之祖方。其用生姜倍于半夏者，一是制半夏毒；一是治病，与小半夏用生姜不同，煮法先煮半夏，后内姜汁，明是两用也。《千金》曰：呕家多服生姜，此是呕家圣药，是散其逆气也。《要略》曰：呕者用半夏，以去其水，水去呕则止，是下其痰饮也。合彼二文观之，此方之义瞭然矣。

干姜人参半夏丸方（《金匮要略》）  ***************************
治妇人妊娠，呕吐不止。
干姜　人参（各一两）　半夏（二两）
上三味，末之，生姜汁糊丸，如梧子大，饮服十丸，日三服。
〔案〕此半夏汤合大建中之半，变法为丸也，故以所加为主名。宋·朱端章《卫生家宝产科备要·卷六》人参丸方，妇人妊娠呕吐不止，名曰阻病，或以寻常治呕吐药治之，非也，宜服此方。出仲景《金匮》极妙，其方用半夏粬炒，干姜炮，别一方三味各一两，不用生姜汁，糊丸为异。

小半夏汤方（《金匮要略》）  ***************************
治呕。
半夏（一升，《外台》五两）　生姜（半斤）
上二味，以水七升，煮取一升半，分温再服。再当为三。
〔案〕此为治呕之专方，亦主方也，为诸半夏、生姜同用之祖。其用生姜者，以为呕家之圣药，非是制半夏毒使然，与生姜半夏汤不同。凡心下痞，肠鸣，呕吐等症，并皆宜之。仲景之例，以里虚而气逆者，半夏、人参并用，人参补虚故也；邪陷而气逆者，半夏、生姜并用，生姜散寒故也，此半夏汤之所以有大、小也。仲景于邪在卫而气逆者，生姜与半夏同用；若邪在营而气逆者，生姜与紫苏同用，半夏厚朴汤是也。盖以生姜散邪，半夏主卫逆，紫苏主营逆，皆于散中寓降。《外台》有小半夏汤，即此汤原方加桂枝，治胸满有气，心腹胀，中冷。《千金》云：有人常积气结而死，其心上温，以此汤少许，汁入口遂活。盖即扁鹊半夏吹鼻之法，由斯以推，知半夏汤乃散气、下气之方，所以能治饮者，以津随气行故也。

小半夏加茯苓汤方（《金匮要略》）  ***************************
即小半夏汤，原方加茯苓（四两，）煎服法同（四两或作三两。）
〔案〕此化痰水为溺之方。

半夏厚朴汤方（《金匮要略》）  ***************************
治咽中如有炙脔。
半夏（一升）　生姜（五两）　茯苓（四两）　厚朴（三两）　干苏叶（二两，《千金》五两）
上五味，以水七升，煮取四升，分温四服。日三，夜一服。
〔案〕此小半夏加茯苓汤加厚朴、苏叶也，为下气降痰之主方。痰随气升者宜之。《千金》以此方治妇人胸满，心下坚，咽中帖帖如有炙肉，吐之不出，咽之不下，主治较详，《三因》减生姜名四七汤，亦名七气汤。凡半夏、苏叶同用诸方，如《外台》引《广济》柴胡厚朴汤、紫苏汤是也。《易简方》参苏饮，从《广济》紫苏汤来，《局方》苏子降气汤，即此方去茯苓，加前胡、陈皮、当归、沉香、甘草五味为之。

赤丸方（《金匮要略》）  ***************************
治寒气厥逆。
茯苓　半夏（各四两，洗，一作桂枝）　乌头（二两，炮）　细辛（一两，《千金》作人参）
上六味，末之，内真朱为色，炼蜜丸如麻子大，先食，酒饮下三丸，日再夜一服；不知，稍增之，以知为度。
〔案〕此与苓甘五味姜辛半夏汤同体，但彼以咳，故用五味，姜；此以厥逆，即用乌头，亦与寒疝乌头煎同义。《外台》将此方去细辛，加人参、附子，名神丹丸，即依《千金》此方加附子也。此方药止四味，而方下云：上六味，各本如此，当是久有脱者，考《千金》，此方有附子二两，射罔如枣大一两，与六味数合。《别录》射罔苦、有大毒，主尸注症坚，及头中风痹。真朱，近世谓即矾红。然《别录》丹砂下注云：作末者，名真朱。知古以真朱为丹砂，此经当同，为后世朱砂为衣之祖。

半夏干姜散方（《金匮要略》）  ***************************
治干呕，吐逆，吐涎沫。
半夏　干姜（等分）
上二味，杵为散，取方寸匕，浆水一升半，煎服七合，顿服之。
〔案〕此生姜半夏汤，变汤为散，加干姜也。上焦有寒，其口多涎，故用干姜温中。徐氏轨范云：此治胃寒之吐。

大半夏汤方（《金匮要略》）  ***************************
治胃反呕吐。
半夏（三升，洗完用）　人参（三两）　白蜜（一升，《千金》有白术一升，生姜三两）
上三味，以泉水（各本脱泉字，今从《外台》补）一斗二升，和蜜扬之二百四十遍，煮药，取二升半，温服一升，余分再服。
〔案〕此生姜半夏汤加人参也。胃反属胃虚，故用人参以补虚，而以蜜助之，尤妙在用甘澜水。

人参辛夏汤方（《本草纲目》）  ***************************
（三书无，今据《本草纲目》补。）
治食入即吐。
半夏（一两五钱）　人参（一两）　生姜（十片）　白蜜（三合）
上以水一斗，以杓扬之二百四十遍，取三升，入白蜜三合，煮—升半，分服（水一斗，取三升，当是专用有珠者。）
〔案〕此方三书并无。《纲目·卷十二》食入即吐，人参半夏汤，张仲景《金匮》方。今《要略》无者，传写脱之，此与前方只多生姜一味，而分两悬殊，当非大半夏之异文，乃别方也。此方姜、蜜同用，为辛甘发散阳剂。甄权云：或以姜汁同蜜各一合，水和，顿服。常服，面如花红。孟诜云：白蜜与姜汁熬炼，治癞甚效。《外台·卷六》引仲景《伤寒论》云：呕，心下痞坚者，大半夏汤主之，当即《金匮》之逸文。以此心下痞坚，乃虚气上逆，与甘草泻心症同法。甘草泻心汤不用生姜，以彼准此，知大半夏与人参半夏汤二方之不同矣。

半夏麻黄丸方（《金匮要略》）  ***************************
治心下悸。
半夏　麻黄（等分）
上二味，末之，炼蜜丸如小豆大，饮服三丸，日三服。
〔案〕徐大椿说：此治饮在心下者。泉谓：心下悸者，气分被水所塞也，故以生半夏之散水，麻黄之疏壅治之。《本经》二味皆破坚积，此方用麻黄，与皮水用麻黄甘草汤，同为治水结坚积之法。

附子粳米汤方（《金匮要略》）  ***************************
治腹中寒气，雷鸣切痛，胸胁逆满，呕吐。
附子（一枚，炮）　半夏（半升）　粳米（半升）　甘草（一两）　大枣（十枚，《千金》有干姜）
上五味，以水八升，煮米熟，汤成，去滓，温服一升，日三服。
〔案〕此亦泻心之类。以《内经》半夏秫米汤为主，以粳米易秫米，佐以甘、枣，如诸经方之例，古经方必有以半夏、粳米、甘草、大枣四味为方者，此方即加附子为之耳。诸症皆半夏主之，附子特治中寒之因；何以言此为泻心类也？半夏泻心汤，除干姜、黄连、黄芩、人参四味自成一汤外，适半夏、甘草、大枣三味，故知为同类也。方以附子粳米命名，亦以此。《外台》引张仲景《伤寒论》曰：霍乱四逆，吐少呕多者，附子粳米汤主之，此《伤寒论》逸文，义与此同。又引《小品》解急蜀椒汤，主寒疝气，心痛如刺，绕脐腹中尽痛，白汗出欲绝，即此方加蜀椒、干姜，是合用大建中之半也。此与麦门冬汤，竹叶石膏汤，三方皆主气逆，故并以半夏秫术汤为主；麦门冬汤，治虚气逆；竹叶石膏汤，治热气逆；此方治寒气逆，三方分际如此。

麦门冬汤方（《金匮要略》）  ***************************
治大逆上气，咽喉不利。
麦冬（七升，《千金》二升，去心）　人参（二两）　半夏（一升）　粳米（三合）　甘草（二两）　大枣（十二枚）
上六味，以水一斗二升，煮取六升，去滓，温服一升。日三，夜一服（温服一升，日三夜一是四升也，当云取四升，作六升，则当夜三服方合。）
〔案〕此附子粳米汤去附子，加麦冬、人参也。为里虚浮逆之上气治法。后世参、麦并用者取此，《千金》或专取麦冬、粳米二味治上气。

竹叶石膏汤方（《伤寒论》一名竹叶汤）  ***************************
治虚羸少气，气逆欲吐。
竹叶（二把）　石膏（一斤，碎）　麦冬（一升，去心）　人参（三两）　半夏（半升，洗）　粳米（半升）　甘草（二两，炙，此方竹叶二把，当为一把，石膏一斤，当为一升。《千金》有治伤寒虚羸少气呕吐方，石膏、麦冬、半夏各一升，竹叶一把，人参一两，煎服法与伤寒同。方下云：一方有生姜三两。又有竹叶汤云，治汗后虚烦不可攻，用石膏亦一升，亦有生姜，据此二文，竹叶一把，石膏一升当矣。以病后热少，不应用一斤之多，故知《成本》斤、升形近之误也。《外台》引此方，竹叶亦一把，有生姜四两）
上七味，以水一斗，煮取六升，去滓，内粳米，煮米熟，汤成，去米，温服一升，日三服。
〔案〕此麦门冬汤去大枣，加竹叶、石膏也，故以竹叶、石膏二味主方名。《千金》《外台》引华佗说名竹叶汤，云诸虚烦热者，与伤寒相似，然不恶寒，身不疼痛，故知非伤寒也，不可发汗；头不痛，脉不紧数，故知非里实也，不可下；如此内外皆不可攻，而强攻之，必遂损竭，多死难全也。此虚烦，但当与竹叶汤，伤寒后虚烦，亦宜服此汤。然则竹叶石膏汤，乃虚烦之主方。仲景用以治伤寒余疾者，引申之义也。又此以热伤气而少气，热上逆而呕吐，故用竹、石治热，参、麦治少气，半、米治呕吐。《外台》引范汪茱萸煎方加注曰：少气加麦冬取此，此方引申之，亦治伤暑发渴、脉虚。《千金》加小麦、知母、栝蒌、茯苓、黄芩，名竹叶汤。羸用石膏者，独孙真人知其义，故于无比山药丸方下云：欲肥者，加炖煌石膏。《外台》治脾热口干方，亦竹、石同用。宏景曰：张仲景竹叶汤，所用淡竹。

白虎汤方（《伤寒论》《玉函经》《金匮要略》）  ***************************
知母（六两）　石膏（一斤，碎）　甘草（二两，炙）　粳米（六合，本方
《千金》作石膏一升。《外台》亦云：石膏、粳米各一升，一升适如鸡子大也。成注：不君石膏，而君知母，恐成本原作一升，传写误作一斤）
上四味，以水一斗，煮米熟，汤成，去滓，温服一升，日三服。
〔成注〕白虎，西方金神也。应秋而归肺，热甚于内者，以寒下之；热甚于外者，以凉解之；其有中外俱热，内不得泄，外不得发者，非此汤则不能解之也。夏热秋凉，暑暍之气，得秋而止，秋之令曰处暑，是汤以白虎名之，谓能止热也。知母味苦寒。《内经》曰：热淫所胜，佐以甘苦。又曰：热淫于内，以苦发之。欲彻表热，必以苦为主，故以知母为君；石膏味甘、微寒，热则伤气，寒以胜之，甘以缓之，热胜其气，必以甘寒为助，是以石膏甘寒为臣；甘草味甘平，粳米味甘平，脾欲缓，急食甘以缓之，热气内馀，消烁津液，则脾气燥，必以甘平之物缓其中，故以甘草、粳米为之使。
〔泉案〕《本经》知母，主消渴热中，除邪气，肢体浮肿，下水。《大明本草》谓：其通小肠。是知母能消水也。《本经》石膏，主中风寒热，心下逆气，惊，喘，口干舌焦不能息，腹中坚痛又硬。石膏利小便，是石膏亦能消水也。合观二药所主症，皆水气所致，故皆利水，使小便清长，可知白虎亦治渴后水多之方也。第其义与猪苓汤则异，彼方渗泄近燥，是治水停于已然者，此方滋清近润，是防水停于未然者，但以白虎为解渴方，犹浅也。观经文于汗后，渴用之，必加人参，益可思矣。又经云：大渴欲饮水者，其腹必满，而自汗出，小便利，其病欲解，此意正白虎所由制欤。

白虎加人参汤方（《伤寒论》《玉函经》《金匮要略》近名人参白虎汤）  ***************************
知母（六两）　石膏（一斤）　甘草（二两，炙）　粳米（六合）　人参（三两）
上五味，以水一斗，煮米熟，汤成，去滓，温服一升，日三服。
〔案〕此白虎汤加人参也。人参用三两，取诸理中汤方。

白虎加桂枝汤方（《金匮要略》）  ***************************
治身热，骨节烦疼，时呕。
知母（六两）　石膏（一斤）　甘草（二两，炙）　粳米（六合）　桂枝（三两，去皮）
上锉，每五钱，水一盏半，煮至八分，去滓，温服，汗出愈。
〔案〕此白虎汤加桂枝也。桂枝用三两，取诸桂枝汤方。《外台·卷五》温疟门录《千金》此方，方下云，《伤寒论》云：用秕粳米，不熟稻米是也，《玉篇》秕恶米也，秕粳米谓粳米之青腰白脐者，故以恶米称之。据《外台》此文则论文白虎汤及此汤，皆当粳米，上有秕字，浅人不解删之耳！秕粳米与《千金》麦奴丸，麦奴同义，取消饮食之滞也。又青腰白脐，乃米之伤于风者，故于中风病为宜。
温经汤方（《金匮要略》）
治妇人曾经半产，下血，唇口干燥。
麦门冬（一升，去心）　半夏（半升，从东洋本）　生姜　吴茱萸（各三两）　桂枝　芍药　当归　芎藭　人参　阿胶　丹皮　甘草（各二两）
上十二味，以水一斗，煮取三升，去滓，分温三服。亦主妇人少腹寒，久不受胎，兼治崩中去血，或月水来过多，及至期不来。
〔案〕此麦门冬汤去米、枣，合吴茱萸汤去枣，又合胶艾汤去地、艾，加桂、丹二味也。而桂、丹并用，又为桂枝茯苓丸下症之法，殆妇人方中之大剂欤，故为调经，崩中漏下，带下之总方。《本经》麦冬，主心腹结气。近徐大椿说：此结气为燥结之气。泉谓：唇口者，胃之部，唇口干燥，则燥结之气在胃。麦门冬主胃络绝伤，是润胃之药，合半夏散结平逆，为润降之法，故二味为君。吴萸、生姜能散久寒，而味辛，辛亦润也，故以二味为臣。参、桂、芍、丹、芎、归、胶、甘八味等分者，参、桂治气，一补一泄，芍、丹、芎、归治血，芍、丹去瘀，芎、归生新，胶、甘为和药，趋下之用，故八味为佐使。又桂、芎、胶息风，血畏风也，芎、归辛润，血恶燥也。参甘甘而补脾，脾统血也。丹又除热，血畏热也，芍除痹，血恶滞也。诸法无所不备，而治血之药已尽之矣。

猪肚黄连丸方（《玉函经》附遗）  ***************************
治消渴饮水。
黄连（末五两）　栝蒌根　白梁米（各四两）　知母（《心镜》三两）　麦门冬（各三两，《心镜》二两，河间各四两）
用雄猪肚一枚，入诸药，缝定蒸熟，捣丸如梧子大，每服三十丸，米饮下。
〔案〕此白虎汤去石、甘，合小陷胸去半夏，加麦冬也。《千金》名猪肚丸，有茯神，云七味捣为散，内肚中，线缝，安置甑中蒸极烂，捣为丸，若硬加少蜜，和丸如梧子大，饮汁下三十丸，日再渐加至四、五十丸。《外台》同。又凡《千金》《外台》所录诸治消方，无不自此脱胎，则此乃消渴之专方也。《证类》引《图经》云：张仲景有猪肚黄连丸，名与此方同，而不详其法。《纲目·卷五十》引《食医心镜》云：张仲景猪肚黄连丸，治消渴，其方药悉与此合。《儒门事亲》刘河间治三消方，有此方，不言仲景方，无梁米，治同，栝蒌无根字，是合用小陷胸之半也。《肘后》治霍乱吐下后，大渴多饮，以黄梁米五升，水一斗，煮得三升，澄清饮之，勿饮馀饮，是梁米治渴也。

半夏泻心汤方（《伤寒论》《玉函经》《金匮要略》）  ***************************
半夏（半升，《外台》五两。《千金》云：半夏一升，洗毕称五两为正，必此方本用一升，故《外台》作五两，与《千金》说正合，经文半升疑误）　干姜（三两）　黄连（一两）　黄芩（三两）　人参（三两）　甘草（三两）　大枣（十二枚，擘，《外台》作桂心三两）
上七味，以水一斗，煮取六升，去滓，再煎，取三升，温服一升，日三服。
〔成注〕凡陷胸汤，攻结也；泻心汤，攻痞也。气结而不散，壅而不通为结胸，陷胸汤为直达之剂，塞而不通，否而不分为痞，泻心汤，为分解之剂，所以谓之泻心者，谓泻心下之邪也。痞与结胸，有高下焉。结胸者，邪结在胸中，故治结胸，曰陷胸汤；痞者，留邪在心下，故治痞，曰泻心汤。黄连味苦寒，黄芩味苦寒。《内经》曰：苦先入心，以苦泄之。泻心者，必以苦为主，是以黄连为君，黄芩为臣，以降阳而升阴也。半夏味辛温，干姜味辛热。《内经》曰：辛走气，辛以散之。散痞者，必以辛为助，故以半夏、干姜为佐，以分阴而行阳也。甘草味甘平，大枣味甘温，人参味甘温，阴阳不交曰痞，上下不通为满，欲通上下，交阴阳，必和其中，所谓中者，脾胃是也。脾不足者，以甘补之，故用人参、甘草、大枣为使，以补脾而和中。中气得和，上下得通，阴阳得位，水升火降，则痞消，热已而大汗解矣。
〔泉案〕方既以半夏主名，则当君半夏，以生姜泻心，甘草泻心二方例之。可见成君，黄连盖误。

生姜泻心汤方（《伤寒论》《玉函经》）  ***************************
治心下痞，干噫食臭，腹中雷鸣，下痢。
生姜（四两）　半夏（半升，洗）　黄芩　人参　甘草（炙，各三两）　干姜　黄连（各一两）　大枣（十二枚）
上八味，以水一斗，煮取六升，去滓，再煎，取三升，温服一升，日三服。
〔案〕此半夏泻心汤减干姜，加生姜为君也。以加生姜，故减干姜。

甘草泻心汤方（《伤寒论》《玉函经》《金匮要略》）  ***************************
治下痢日数十行，穀不化，腹中雷鸣，心下痞坚满，干呕，心烦。
甘草（四两）　半夏（半升，洗）　黄芩　干姜（各三两）　黄连（一两）　大枣（十二枚，本方
《要略》有人参三两。林亿校《伤寒论》云：当有人参）
上六味，以水一斗，煮取六升，去滓，再煎取三升，温服一升，日三服。
〔成注〕前以汗后胃虚，是外伤阳气，故加生姜；此以下后胃虚，是内损阴气，故加甘草。
〔泉案〕此半夏汤合姜芩连参汤加甘草一两也。生姜泻心汤症，经云：胃中不和，不和是挟实，故加生姜以散之。甘草泻心症，经云：胃中虚，虚则急而逆，故加甘草以缓之，人参补虚有者是也。

旋覆代赭汤方（《伤寒论》《玉函经》）  ***************************
旋覆花（三两）　代赭（一两）　生姜（五两）　半夏（半升）　人参　甘草（各二两）　大枣（十二枚，擘）
上七味，以水一斗，煮取六升，去滓，再煎，取三升，温服一升，日三服。
〔案〕此生姜泻心汤增生姜一两，去芩、连、干姜，加旋、代也，故二味得主方名。方以生姜、旋覆为君。《本草》生姜温中下气，旋覆花治结气，胁下满，温中下气。然则此方乃治气虚寒结之症，与肝著同义。又以其挟食[垂夬]气，故加代赭以治噫。或曰：此噫依《证类》当为癔，乃病声，非嗳气也。考《外台·三十五》紫丸方，用代赭治小儿癖。紫双丸方，芒消紫丸方，亦用之治同，是古多以代赭治食积也。以此论之，噫气未始，非嗳气也。谓噫字通癔，则可，谓噫为即病声之癔，则不可。又《本草》代赭苦寒，主贼风，腹中毒，邪气。《别录》谓：其除五脏血脉中热。然则此方用之者，以伤寒馀邪留胃，故合旋覆，为除散已结之邪也。邪结则得食不消，所以又关饮食欤。其用人参者，所以敌结邪也。《论》于凡邪从表入里之症，多用人参以托之，乃其定例，并不分寒热。

厚朴生姜半夏甘草人参汤方（《伤寒论》《玉函经》《千金》名厚朴汤）  ***************************
治腹胀满。
厚朴　生姜　半夏（各半斤，半夏当半升）　甘草（二两）　人参（一两）
上五味，㕮咀，以水一斗，煮取三升，去滓，温服一升。日三服。
〔案〕此旋覆代赭汤去旋、赭、枣，加厚朴，故《千金》以厚朴专方名。《普济·卷十一》殿中丞郭中妹病胀，兆案《甲乙经》。三焦胀者，气满于皮肤中，谷然不坚，遂与仲景此汤，是从伤寒而引申之，以治他病也。

生姜甘草汤方（《金匮要略》附方）  ***************************
治肺萎，咳唾涎沫不止，咽燥不渴。
生姜（五两）　人参（三两）　甘草（二两，炙）　大枣（十二枚，擘）
上四味，切，以水五升，煮取一升半，分再服。忌海藻、菘菜。
〔案〕此亦林亿所附。然考《外台秘要·卷十》肺萎门，录此方称集验，而注云：仲景《伤寒论》同是。王焘所见，《金匮》固有此方，林之附其据此欤。又集验一方，无人参，余同。

吴茱萸汤方  ***************************
《伤寒论》《玉函经》《金匮要略》　治食谷欲呕，及呕而胸满，及吐利，手足逆冷，烦躁欲死，及干呕吐涎，头痛。
吴茱萸（一升，洗）　生姜（六两）　人参（三两）　大枣（十二枚，《千金》茱，姜皆减半，参云一两，则本作二两也。经云三两当误。《图经》录人参一两，枣十二枚，义长）
上四味，以水七升，煮取二升，去滓，温服七合，日三服。
〔成注〕《内经》曰：寒淫于内，治以甘热，佐以苦辛。吴茱萸、生姜之辛以温胃；人参、大枣之甘以缓脾。
〔泉案〕此生姜甘草汤去甘草，加茱萸也，故名吴茱萸汤。经曰：辛甘发散为阳。此方辛甘相合，为治呕吐之专方；亦治久寒之专方。吐利谓吐之利者，如下之利者称下利也。《伤寒论》当归四逆汤加法，若其人内有久寒者，当归四逆加吴茱萸生姜汤主之，是茱萸、生姜专主久寒也。《要略》温经汤，亦吴茱萸、生姜并用，主妇人少腹寒，久不受胎，是亦久寒之症故也。《外台》引《小品》竹叶汤，治霍乱，加减法曰：上气加吴茱萸，以吴茱萸主寒气上逆故尔。然仲景治久寒有二法，在上焦以此方为主；在下焦，则又用乌头细辛赤石脂丸，治寒气厥逆是也。防己黄耆汤方下亦曰：下有陈寒者，加细辛，此其明证。《肘后·卷四》以此方，治食后噫醋及醋心。《千金》亦治噫而酢咽。又治卒心痛方，以此方去参、枣，加豉、酒，煎服。

九痛丸方（《金匮要略》附方，《千金》名附子丸）  ***************************
治九种心痛。
附子（三两，炮，去皮。《千金》二两）　狼毒（炙香《千金》四两，生）　巴豆（去皮心，熬，研如脂《局方》炒，取霜）　人参　干姜（炮，《千金》二两）　吴茱萸（各一两，汤炮，《外台》引《千金》六味各一两，各本狼毒作狼牙。考《本经》狼牙，不治心痛，惟狼毒破积聚宜之。今从《千金》及《和剂局方》改正。《纲目》狼毒下录《和剂局方》狼牙，下不录此方，知明本《金匮》尚不误）
上六味，末之，炼蜜丸如梧子大，酒下。强人初服三丸，日三服；弱者二丸。
〔案〕此吴茱萸汤去姜、枣，合备急丸去大黄，加附子、狼毒二味也。包罗万象之方，渐开《局方》《圣济》一派。《千金》《外台》以此方治卒中恶，腹胀痛，口不能言。又治连年积冷流注，心胸痛，并冷气上冲，落马，坠车、血疾等皆主之，忌口如常法。《肘后》治心腹连痛作胀，用狼毒二两，附子半两，捣筛，蜜丸梧子大，一日服一丸，二日二丸，三日三丸止。又从一丸至三丸止，以差为度，即取此。又治腹中疼痛，水穀阴（阴乃古癊字，即近世所谓瘾也。古以瘾为瘾疹，故以癊为瘾）结，心下停痰，两胁痞满，按之鸣转，逆害饮食，即将前方加旋覆花为丸。又治阴疝，丸缩入腹，急痛欲死，即将前方加防风为丸，并皆祖此。据《肘后》当狼毒重于附子也，分两当如《千金》为准。《肘后》云：各减半耳。

又　还魂汤方（《金匮要略》）  ***************************
治同前还魂汤。
韭根（一把）　乌梅（二七枚）　吴茱萸（半升，炒）
上三味，以水一斗煮之，以病人栉内中，煮三沸，栉浮者生，沉者死，煮取三升，去滓，分饮之（《纲目》作分三服。）
〔案〕韭与薤同类。凡方用葱白、薤白、韭白者，皆取滑利，韭根即韭白也。气涩则闭，闭则死，故用滑物以开之。乌梅敛津，津敛则滑矣。茱萸辛，辛亦润也，此方之义如是。乌梅之酸也，有邪则搜邪，无邪则敛津，治疟方用之者，以搜邪也，邪被搜而散，所谓酸泄也。后人思食丸用之者，以敛津也，津被敛而渍，所谓酸收也。乌梅往往兼此二用。《千金》以生韭汁，治食百物中毒及漏脯，亦取其滑利而下也。《外台》疗米症羸瘦方，用葱白、乌梅二味为饮，取此。《局方》疗温疟、劳疟方，有乌梅引子，亦葱白、乌梅并用。《肘后·卷四》治胸痹，已差，复发用韭根五斤，捣，绞汁取饮，乃仲景栝蒌薤白汤之变法。《瑞竹堂方》治骨蒸，用猪髓及胆一枚，童便一盏，柴胡、前胡、胡连、乌梅各一钱，韭白七根，同煎七分，温服，不过三服，神效。正此方去茱加味者。

橘皮竹茹汤方（《金匮要略》）  ***************************
治哕逆。
橘皮（二升或作二斤）　竹茹（二升）　生姜（半斤）　人参（一两）　甘草（五两）　大枣（三十枚，擘）
上六味，以水一斗，煮取三升，去滓，温服一升，日三服。
〔案〕此生姜甘草汤加橘皮、竹茹也，故以二味主方名，为哕逆之主方。《外台》以此方去甘、枣，加朴、术，治妇人妊娠呕吐不下食，一则脾虚，故倍甘、枣；一则脾不虚，故去甘、枣，不下食，朴、术主之。

调气饮方（《玉函经》附遗）  ***************************
治赤、白痢，小腹痛，不可忍，下重，或面青，手足俱变者。
黄连（末，五钱）　阿胶（三钱，用黄蜡三钱同溶化，入黄连末），搅匀，分三次热服，神妙。
〔案〕此乃黄连、阿胶并用者之祖。血热者宜之。《外台》必效方，黄连二两，阿胶四片，二味以酒二升，合黄连，煎十五沸，去滓，然后内阿胶，令烊，温服三升，即将此方小变之也。《千金》将此方加当归、黄柏、陈米，名胶蜡汤，治产后下痢，《局方》龙脑鸡苏丸，即以此方为本，合小柴胡去姜、半、枣，加地、冬、薄荷、木通、蒲黄五味，地、木又即导赤也，治一切血中之热。《肘后》将此方去蜡，加龙骨、艾，治休息痢。范汪将此方去腊，加苦参，治得病羸劣，服药不愈，因作肠滑，下痢脓血，日数十行，腹中绞痛，身热如火，头痛如破，其脉如涩。延年驻车丸，将此方去蜡，加当归、干姜，治赤、白冷热痛，腹痛。《证类·卷十六》引《图经曰：《续传信》方，著张仲景调气方云，治赤、白痢，无问远近，小腹㽲痛不可忍，出入无常，下重痛闷，每发面青，手足俱变者，黄连一两去毛，好胶手许大，碎蜡如弹子大，三味以水一大升，先煎胶，令散，次下蜡；又煎，令散，即下黄连末，搅相和，分为三服，惟须热吃，冷即难吃，神妙，此胶功用，皆谓今之阿胶也。此即附遗所本，而分两、煮服皆殊，未详。然《续传信》实较附遗为密。《纲目·卷三十九》录此方，悉与附遗同。李氏但注出《金匮》。苏颂曰阿胶，以阿县城北井水作者，为真造之。阿井水煎乌驴皮，如常煎胶法，其井宫禁，真胶极难得，都下货者甚多，恐非真寻方书所说，所以胜诸胶者，大抵以驴皮得阿井水乃佳耳。又今时方家用黄明胶，多是牛皮。《本经》阿胶，亦用牛皮，是二皮亦通用。然今牛皮胶，制作不甚精，但以胶物不堪入药。据此诸文，是唐、宋以来，始有以阿井水煎驴皮者。陈苏谓：其胜于诸胶，然详苏说，亦有以阿井水煎牛皮者，不尽用驴皮。古阿胶，即近世黄明胶。陶所谓：厚而清者是也。其用驴皮胶者，独《外台》《广济方》疗瘫缓风，及诸风手足不遂，腰脚无力者，一方余不多见，蜜与蜡同物，而蜜主润肠，蜡主下痢。相反者，时珍所谓，味甘者，性缓质柔；味淡者，性涩质坚也。陶隐居《本草注》云：出东阿，故曰阿胶。凡三种清薄者，书用厚而清者，名为盆覆胶，作药用，皆火炙，丸散须极燥，入汤微炙尔。浊厚者可，胶物不入药用，用一片鹿角即成胶，不尔不成也。据此则阿胶为牛皮胶之总名。并无取阿井水，以黑驴皮煎造之说，与今法大殊。今法自《拾遗》《图经》始。陈藏器云：阿井水煎成胶，人间用之者，多非真也。诸胶皆能疗风，止泄补虚，驴皮胶，主风为最。

大黄黄连泻心汤方（《伤寒论》《玉函经》一名大黄泻心汤）  ***************************
大黄（二两）　黄连（一两）
上二味，㕮咀，以麻沸汤二升渍之，须臾，绞取汁，分温再服。
〔案〕林亿校《伤寒论》云：此方当有黄芩一两。经曰：心下痞，按之濡，其脉关上自浮，大黄黄连泻心汤主之；若心下痞，而复恶寒汗出者，附子泻心汤主之；盖恶寒汗出，阳虚之症，故加附子以固阳，而其方除附子、大黄、黄连外，尚有黄芩，若大黄黄连泻心汤中本无黄芩，则恶寒汗出后，不应反加黄芩，自是此方本三味，故附子泻心汤以此方加附子，即为四味，其迹显然，林校是也。且诸泻心汤方，皆君芩佐连，不应此方专用连，不用芩，且论文于此汤，或省称泻心汤，如本以下之，故心下痞，与泻心汤是也。而《要略》泻心汤，亦有黄芩，尤为明证。今《伤寒》《玉函》皆无之者，传写脱之耳。以此论之，古必有以黄连、黄芩二味名泻心者，故此方加大黄，《玉函》名为大黄泻心汤也。证之他方，如葛根芩连汤，以芩连加入葛根、甘草。姜芩连参汤，以芩、连合用理中之半，似皆以芩连汤为本者。《宣明方·卷六》伤寒门，录大黄黄连泻心汤有黄芩，彼书虽不尽据仲景，然既是伤寒门之大黄黄连泻心汤，自是本之仲景也。又许叔微《伤寒九十论·第四十五》称此为泻心汤，尤足证此方，即《金匮》泻心汤方也。刘又以此治消渴。

黄连黄芩汤方  ***************************
（三书无，今以经验方补，说见前方案语。）
治暴赤、白痢，如鹅鸭肝者，痛不可忍。
黄连　黄芩（各一两）
上二味，以水二升，煮取一升，分三服。热吃，冷即凝矣。
〔案〕此为诸泻心方之祖。依例定名为黄连黄芩汤，黄芩治胸中之热，黄连治心中之热，是泻心当以黄连为主也。此方加葛根、甘草，为葛根芩连汤；加大黄，为大黄泻心汤；加人参、干姜，为姜连芩参汤。又此为心腹痛之因热者之专方。若但痛在腹者，去芩。观仲景于胃中有邪气，腹中痛，欲呕吐者，用黄连汤及柴胡汤。方下加减云：腹中痛者，去黄芩云云可见也。古者于寒痛用附子，热痛用黄连。若寒热互受之痛，则附子泻心去芩，可推而知也。于寒痛属气者，用木香；热痛属血者，用黄连；若气血不和，寒热错出者，则木香、黄连并用，《局方》香连丸之所以为良方也。此症既云痛不可忍，则当去芩，而不去者，以下血如鹅鸭肝，则血因热瘀矣。芩正治此瘀血耳。

葛根黄芩黄连汤方（《伤寒论》《玉函经》）  ***************************
治太阳、阳明合病，自下利。
葛根（半斤）　黄芩　黄连（各三两）　甘草（二两，炙）
上四味，㕮咀，以水八升，先煮葛根减二升，内诸药，煮取二升，去滓，温分服。
〔案〕此方名冠以葛根，古必有以芩、连二味为一方者。大黄泻心汤，亦即其方加大黄。此以芩、连治痢，葛根治喘，为表里两解法，乃阳明经邪入府之专方。用葛根，与太阳、阳明合病，自下利，葛根汤主之同义；用黄芩，与太阳、少阳合病，自下利，与黄芩汤同义；用黄连，与胃中有邪气，与黄连汤同义，且据此方知芩、连，盖治上焦所致之热痢也。宋本伤寒，于太阳、阳明合病下云：用前第一方，一云用后第四方。夫后第四方乃此方，非七味葛根汤方。《绎经》云：合病，自当太阳、阳明二经同治，非如并病之可专治外一经也。七味葛根汤，是专治太阳，绝不治阳明，与论实未合，惟此方葛治太阳，芩治少阳，连治阳明最合，盖太阳既与阳明合病，则必借迳少阳，此方于此症，无一味不切，宋本是也。此论既是此方，则下论葛根加半夏汤方，亦当是此方加半夏也。且据宋本，则此汤亦本称葛根汤。仲景自有同名异实之方，如二黄芩汤，二大陷胸汤，二甘草汤皆是，无足为异。郭维本太阳与阳明合病者，必自下利，葛根汤主之。一云用葛根茯苓黄连汤，云方未见，疑即葛根黄芩黄连汤。泉谓：用茯苓甚合。黄芩二字，与茯苓相似致误。盖古说原有以此证用葛根黄芩黄连汤者。

葛根加半夏汤方  ***************************
（据宋本《伤寒论》补，说见前方案语）
治下利，且呕（成本作不下利，但呕。误，今从《脉经》。）
葛根（半斤）　黄芩　黄连（各三两）　甘草（二两）　半夏（半升，洗）
上五味，煎服法同。
〔案〕此呕，乃太阳末发之汗，停于半表所为，故从泻心法，即于半夏泻心中去姜、参、枣，加葛根，实非麻桂之所宜，亦非生姜所宜，后人泥干姜、半治呕，见此方有半，七味葛根方有姜，遂致张冠李戴耳！

泻心汤方（《金匮要略》）  ***************************
治心气不足，吐血、衄血。
大黄（二两）　黄连　黄芩（各一两）
上三味，以水三升，煮取一升，顿服之。
〔案〕此方伊尹名三黄汤，仓公名火齐汤，许叔微名三黄汤。云治三焦实热，一切有馀火症。大便秘结者，后人亦有以蜜作丸，名三黄丸；加栀子，为大金花丸；本方去大黄，加黄柏，名金花汤，作丸名三补丸；本方去大黄，加栀子，名黄连解毒汤；作丸名金花丸。本方去大黄，加栀子、黄柏，名栀子金花汤，并治热毒内蕴；本方合栀子豉汤，名三黄栀豉汤，治热病时疫，头痛壮热。近世用此方，精详如此。《千金》以此方改作丸，名加减三黄丸，疗男子五劳、七伤、消渴，不生肌肉。妇人带下，手足寒冷者。春三月黄芩四两，大黄三两，黄连四两；夏三月，黄芩六两，大黄一两，黄连七两；秋三月，黄芩六两，大黄二两，黄连三两；冬三月，黄芩三两，大黄五两，黄连二两，三物随时别捣下筛，蜜丸大如乌豆，米饮服五丸，日三。不知，稍增七丸，服一月，病愈。久服行及奔马。近频有验，是此方亦治劳热。《千金》犀角地黄汤，治蓄血。方下云：喜妄如狂者，加大黄二两，黄芩三两，是大黄、黄芩合用，可治如狂也。王隐君以二味加礞石、沉香，治狂癫，名礞石滚痰丸，本此。

附子泻心汤方（《伤寒论》《玉函经》）  ***************************
大黄（二两）　黄连　黄芩（各一两）　附子（一枚，炮，去皮，破，别煮取汁）
上四味，㕮咀三味，以麻沸汤二升渍之，须臾，绞去滓，内附子汁，分温再服。
〔案〕此大黄芩连泻心汤加附子也。近徐大椿说：附子用煎，三味用泡，扶阳欲其熟，而性重开痞；欲其生，而性轻也。泉谓：此症虽寒痞并见，而痞经大下，仅为余疾不尽，故三味但泡不煎，欲其不甚著力耳。恶寒至汗出，阳虚已甚，故附子独煎之者，用正法也。方义止此，不必深求。

干姜黄芩黄连人参汤方（《伤寒论》《玉函经》）  ***************************
干姜　黄芩　黄连　人参（各三两）
上四味，以水六升，煮取二升，去滓，分温再服。
〔成注］辛以散之，甘以缓之。干姜、人参之甘辛以补正气；黄芩、黄连之苦以通寒格。
〔泉案〕此以本自寒下，故加干姜；以医吐之，故加人参，乃救误之方。其法合理中之半为之也。错综之，则姜、连自三泻心来；芩、参自黄芩人参汤来。

黄连阿胶汤方（《伤寒论》《玉函经》）  ***************************
治心中烦，不得卧。
黄连（四两）　芍药（二两）　黄芩（一两）　鸡子黄（二枚）　阿胶（三两）
上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。
〔成注〕阳有馀，以苦除之，黄芩、黄连之苦，以除热；阴不足，以甘补之，鸡黄、阿胶之甘，以补血；酸，收也，泄也，芍药之酸，收阴气而泄邪热。
〔泉案〕此芩芍汤去甘、枣，合调气饮去蜡，加鸡子黄也。用鸡子黄者，恐其生热疮也。

白头翁汤方（《伤寒论》《玉函经》《金匮要略》）  ***************************
治热痢下重。
白头翁（成本及《千金翼》二两）　秦皮　黄连　黄檗（各三两，《纲目》各二两）
上四味，以水七升，煮取二升，去滓、温服一升。不愈，更服一升。
〔成注〕《内经》曰：肾欲坚，急食苦以坚之。利则下焦虚，是以纯苦之剂坚之。
〔泉案〕白头翁形似柴胡，其杪与茵陈相类，当是蒿种。凡蒿种性必发散，此热利用白头翁，疑是发热而利，非协热利也，故用白头翁以散之。

白头翁加甘草阿胶汤方（《金匮要略》）  ***************************
治妇人产后下利，虚极。
白头翁汤原方加甘草、阿胶各二两，以水七升，煮取二升半，内胶令消，分温三服。
〔案〕《本经》白头翁味苦温、无毒，主温疟，狂[犭易]，寒热，症瘕积聚，瘿气，逐血，止腹痛。《别录》止鼻衄。陶注：止毒痢，此方合用调气饮方。


经方例释下  ——————————————————————————————————————————————————————————————————————————————————————————

猪苓散方（《金匮要略》）  ***************************
治湿家，小便不利。
猪苓（去皮）　茯苓　白术（各等分）
上三味，杵为散，饮服方寸匕，日三服。
〔案〕《证类·十二》引《图经》曰：张仲景治黄疸病及狐惑病，并猪苓散主之。猪苓、茯苓各等分，杵末，每服方寸匕，与水调下。苏氏所据《金匮》，此方无白术，疑传写脱之。猪苓散治狐惑，见《脉经·卷八》云：狐惑病者，猪苓散主之，盖《要略》之逸文。若猪苓散治黄疸，则未闻所出。又《图经》于呕而思水者，主猪苓散，而云即五苓散。是古《金匮》五苓散、猪苓散二方，并作猪苓散。后人以意别之耳！《千金》以此方治呕而隔上寒，三物各三两，且云渴者多饮水。《陶注本草》，猪苓黑如猪屎故名。时珍云：猪屎曰零，苓与零通取块，块零落。泉谓：苓取零落，小便亦零也。猪之言潴，潴，蓄也。谓蓄水为苓也。茯从伏，伏犹制也。谓制水便为苓也。

五苓散方（《伤寒论》《玉函经》《金匮要略》）  ***************************
治湿家小便不利，有表证者。
泽泻（一两六铢）　茯苓　猪苓（去皮）　白术（各十八铢）　桂枝（半两，去皮）
上五味，捣为散，以白饮和，服方寸匕，日三服。多饮暖水，汗出愈。如法将息。
〔成注〕苓，令也。犹号令之令，通行津液，克伐肾邪，专为号令者，苓之功也。五味之中，茯苓为主，故曰五苓散。茯苓味甘平，猪苓味甘平，甘虽甘也，终归甘淡。《内经》曰：淡味渗泄为阳，利大便曰攻下，利小便曰渗泄，水饮内畜，须当渗泄之，必以甘淡为主，是以茯苓为君，猪苓为臣。白术味甘温，脾恶湿，水饮内畜，则脾气不治，益脾胜湿，必以甘为助，故以白术为佐。泽泻味咸寒。《内经》曰：咸味下泄为阴，泄饮导溺，必以咸为助，故以泽泻为使。桂味辛热，肾恶燥，水畜不行，则肾气燥。《内经》曰：肾恶燥，急食辛以润之，散湿润燥，可以桂枝为使，多饮暖水，令汗出愈者，以辛散水气外泄，是以汗润而解也。
〔泉案〕此猪苓散加桂、泻也。桂以散太阳之经邪，泻以行膀胱之府水，为太阳病经府同治之法。近吴又可《温疫论》曰：五苓散，以太阳表证未罢，併入膀胱，用四苓以利小便，用桂枝以解表邪，为双解法，即如少阳并于胃，以大柴胡合表里而治之。今人但见小便不利，便用桂枝，何异聋者之听宫商，斯论是矣。详太阳从经入府之途二，入膀胱者，主五苓散，其症渴而小便不利；入胃者，主麻仁丸，其症不渴而小便利数，（渴而）小便不利，疑于上消；不渴而小便利数，疑于下消，故引申之。二方恆以之。治三消。）一则津停，一则津竭。津停者，病在肺，而治在膀胱，以肺通调水道，下输膀胱故也。肺之外候有邪，故用桂。津渴者，病在脾，而治在胃，以脾主为胃行其津液故也。津液在脾，故用芍药，皆不离乎？桂枝汤之意，此桂枝汤所以兼治表里虚实诸症也。太阳经邪入膀胱之故，亦二风伤卫而延及膀胱者，主五苓散，膀胱有停津也，卫主气，气帅液故也；其寒伤营而延及膀胱者，主桃仁承气汤、抵当汤，膀胱有瘀血也，营主血故也，皆不离乎？桂枝一味，凡邪留于太阳，从经入府之，次则病狂，故抵当症如狂。而五苓引申之，亦治狂躁。《千金》云：五苓散主时行热病，但狂言、烦躁不安、精彩言语，不与人相主当者，此正因病热时，饮水过多，所生之狂也，与瘀血发狂同一部位。凡桂、泻并用之方，皆取此。《外台》引《集验》有大半夏汤，小泽泻汤，皆桂、泻并用者。本方加滑石、寒水石、甘草三味，为桂苓甘露饮，本方去桂为四苓散。《要略》录此方，泽泻一两一分，茯苓、猪苓，白术各三分，桂二分。考古以二十四铢为一两，六铢为一分，十八铢适三分，一两六铢适一两一分，半两适二分，文异义同。苓、术等视，泽泻减五分之二，桂视泽泻减五分之三，视苓、术等减三分之一。五苓与小青龙同为外有邪，内有饮之治，但小青龙之饮，因寒得之，故多用温药，寒在上，故为咳；五苓之饮，因风得之，故多用渗泄。风在下，故为狂。《证类·卷十二》引《图经》称：五苓散为猪苓散，与猪苓、茯苓、白术三味者同名。而云冬时寒嗽如疟状者，亦与此。泽泻善治伏水，当为此方主药，故独重，成氏君茯苓恐非，苓与猪、术皆为臣，而桂枝为佐使，何以言之？泽泻味咸寒，咸味之物润。《内经》云：盐之味咸者，其气能令器津泄，泽润也，泻泄也，名义相符矣。经又曰：咸味渗泄为阴，故泄。停水者，必以咸为主，是知泽泄为君也。茯苓以下，当如成说。

茵陈五苓散方（《金匮要略》）  ***************************
治黄疸。
茵陈蒿（末十分）　五苓散（五分）
上二味和，先食饮服方寸匕，日三服。
〔案〕经方中，以成方配余药用者二，一乌头汤，以桂枝汤和服，一此方。

泽泻汤方（《金匮要略》）  ***************************
治冒眩。（《纲目》引颂说及附方中，大书皆无眩字。）
泽泻（五两）　白术（二两）
上二味，以水二升，煮取一升，分温再服。
〔案〕此以《素问》泽泻术麋衔散去麋衔也。为治伏水之法。《外台》引深师《肘后·卷四》，皆以此方治心下有水，盖水不下行则上逆，故治冒眩。与治小便同法。其原由于脾弱肾僭，故术培脾、泽抑肾。《本经》泽泻甘寒消水。《别录》云：逐膀胱、三焦停水。《纲目·十九》引苏颂曰：张仲景治杂病，心下有支饮，苦冒。有泽泻汤治伤寒，有大、小泽泻汤，五苓散辈，皆用泽泻行利停水，为最要药。据此知泽泻，利停水也。第大、小泽泻汤，两方今佚。

猪苓汤方（《伤寒论》《玉函经》《金匮要略》）  ***************************
治发热，渴欲饮水，小便不利。
猪苓（去皮）　茯苓　泽泻　滑石　阿胶（各一两）
上五味，以水四升，先煮四味取二升，去滓，内胶消尽，温服七合，日三服。
〔成注〕甘甚而反淡，淡味渗泄为阳，猪苓、茯苓之甘，以行小便。咸味涌泄为阴，泽泻之咸，以泄伏水，滑利窍，阿胶、滑石之滑，以利水道。
〔泉案〕此五苓散去术、桂，加滑石、阿胶也。滑石利大、小肠，阿胶下达，为治小便不利之专方。故汗出，渴者禁用。然必邪结于里，而其馀气外传者方合。若但外传，而不结里者，勿用。其邪甚于表而内传者，不可用此，当用五苓。阳明病，其脉浮紧，咽燥口苦，腹满而喘，发热汗出，不恶寒反恶热，身重，若下之脉浮，发热，渴欲饮水，小便不利者，猪苓汤主之，此全是《金匮》消渴五苓症。而用猪苓者，以此误下，邪陷下焦，反射上、中焦症，故以治下为主，与五苓症之由表入里者不同。此但治小便不利，而不治渴，即治渴而亦竟不治热也，滑石、阿胶并用者，利下焦也。《千金》滑胎令易产方，亦滑、胶并用，取此。《纲目·三十七》引张仲景方云：伤寒口渴，邪在脏也，猪苓汤主之，呕而思水者亦主之，此亦伤寒逸文。第呕而思水者，《图经》主猪苓散，非此汤。

食鱼后中毒面肿（中毒面肿旧误作食毒两肿，今从《肘后》《千金》正。）烦乱，治之方（《金匮要略》）  ***************************
橘皮浓煮汁，服之即解。
〔案〕此为胸中瘕逆之专治，亦主方也。《肘后》以橘皮三两煮服，治卒食噎。又以五两煮服，治卒失声，声咽不出。《证类》引《食医心镜》云：主胸中大热，下气，消痰化食。橘皮半两，微熬作末，如茶法煎呷之。又方治卒食噎，以陈皮一两，汤浸去瓤，焙为末，水煎热服。又方治吹奶，不痒不痛，肿鞕如石，以青橘皮一两，汤浸去瓤，焙为末，温酒下，神效，皆取此而变其法也。又引孙尚药方，治诸吃噫。橘皮二两，汤浸去瓤，锉，以水一升，煎取五合，通热顿服，更加枳壳一两，去瓤炒，同煎之，服效，即此方加枳壳也。《肘后》治胸痹方，桂枝、枳实等分，橘皮汤下，见本书卷上。

橘皮汤方（《金匮要略》）  ***************************
治干呕、哕，若手足厥者。
生姜（半斤）　橘皮（四两）
上二味，以水七升，煮取三升，温服一升，下咽即愈。
〔案〕此食鱼后中毒面肿烦乱治之方加生姜也。生姜治干呕，哕，橘皮治厥，于厥知其有瘕逆在胸故也，此治哕之变法。哕者，欲噫不得也。亦曰干噫。《外台》名此为小橘皮汤，又有大橘皮汤，即此加入参、甘草。

橘皮枳实生姜汤方（《金匮要略》）  ***************************
治胸痹，胸中气塞，短气。
橘皮（一斤《肘后》半斤）　生姜（半斤）　枳实（三两《肘后》四枚）
上三味，以水五升（《肘后》四升，）煮取二升，分温再服。
〔案〕此橘皮汤加枳实也。为胸中塞之主方，胸中塞，俗名气闷，与胸中瘕逆同意。故橘倍于姜，其甚者胸中满，满则不止于塞而已。又当以厚朴生姜半夏人参甘草汤为主方，于此见橘、朴轻重之分，以胸中塞，故气为之短，枳实治短气，故能治胸中塞。今人多以枳壳代之，往往不效。《外台》引《广济》槟榔汤，治心头冷，坚结痛下气，其方即此方加槟榔、木香、大黄、甘草，是合用华佗、仲景三方为一也。气郁，故合用华佗方；以中满，故合用仲景大黄甘草汤方，加法精密。此方与桂枝生姜枳实汤大同，而所差止桂、橘之分。心中痞用桂，胸中塞用橘，橘薄而桂厚也。然桂姜枳汤方，桂、姜等分，而枳实五枚，约重二分半。是桂、姜为君，而枳为臣；橘枳姜汤方，姜重于枳，橘倍于姜，是橘为君，姜为臣，枳为佐使，故止二分，二方相似而迥别。

茯苓饮方（《金匮要略》附方）  ***************************
治心胸中有停痰宿水，自吐出水后，心胸间虚，气满不欲食，消痰气，令能食。
生姜（四两）　茯苓　白术（各三两）　人参　枳实（各二两）　橘皮（一两半）
上六味，切，以水六升，煮取一升八合，去滓，分温三服，如人行八九里进之。忌酢物、桃、李、雀肉等。
〔案〕此方惟见于《外台·卷八》痰饮门。云出《延年》，于方末注云：仲景《伤寒论》同，是王焘所见仲景书有是方，林亿之附本此。此以橘枳姜汤为主，加参、术、苓，是合用理中也。苓本在理中加减法中，第此方生姜最重，则意在散寒，大率为治吐设也。苓、术减之，以此吐由于饮也。参、枳又减之，以吐之后，虚且满也。橘皮又减之，以此满是下气乘上焦之被吐血虚，与胸中瘕逆义合，乃此症之所波及，非其本病，且又非本病甚扰之所为故也。观于此方，而本末、轻重之治法可知已。虽自橘枳姜汤来，而大旨相悬，彼症不吐，故姜轻于橘一半；彼症无痰饮之实邪，故枳最轻，能将经方参稽比例，其有不善于治者仅矣。停痰宿水四字非平列，痰即淡字之俗，谓停其淡薄之宿水也。

四时加减柴胡饮子方（《金匮要略》）　退五脏虚热。  ***************************
柴胡　白术（各八分）　桔梗（七分）　陈皮　生姜（各五分）　大腹槟榔（四枚，并皮子用）
以上冬三月，柴胡稍多；春三月比冬减白术加枳实；夏三月比春多甘草，仍用白术；秋三月同冬，唯陈皮稍多。
上各㕮咀，分为三帖，一帖以水三升，煮取二升，去滓，分温三服，如人行四五里进一服。如四体壅，添甘草少许，每帖分作三小帖，每小帖以水一升，煮取七合，温服。再合滓为一服，重煮都成四服。
〔案〕柴胡、白术并用，佐以大腹子皮，以破湿浊之积结。桔梗散寒，以湿为寒属也，陈皮、生姜并用，以利气消痰，此方乃治瘴之专方。其法以橘皮汤为本，加柴、术、枳槟四味、以逐湿气也。柴、桔一类，术、槟一类。钱乙有前胡汤，即仲景桔梗汤加前胡者，治四时风热犯肺，正取此经。《外台·卷七》有柴胡汤，治胸膈间伏气，不下食，脐下满，其方即此方去桔、橘，加枳实、甘草也。以《周礼》橘逾淮而北为枳例之，则彼方与此方，仅差桔、甘二味，实相似也。彼症亦当为瘴湿所致。又当归生姜羊肉汤方下云：痛多而呕者加陈皮，又治哕，橘皮汤，是陈皮正治胸膈间伏气也。白术白字，后人所加。经但云术，当为苍术。

鱠食之在心胸间不化、吐复不出、速下除之、久成症瘕治之方（《金匮要略》）　  ***************************
大黄（二两）　朴硝（二两）　橘皮（一两）
上三味，以水一大升，煮至一小升，顿服，即消。
〔案〕此食鱼后中毒面肿烦乱治之方，合调胃承气汤去甘草也。以在心胸，则胸中瘕逆，故用橘皮；以欲成症瘕，故用硝、黄。

治食六畜鸟兽肝中毒方（《金匮要略》）  ***************************
水浸豆豉，绞取汁，服数升愈。

治食蜀椒中毒及食蒜或躁方（《金匮要略》）  ***************************
浓煮豉汁，饮之解。
〔案〕此诸方可名豉汤，为心胸结窒之正治，亦主方也。加瓜蒂、赤豆，为瓜蒂散；加栀子，为栀子豉汤；加杏仁，为治食马肉中毒欲死方。《肘后》以此汤加葱白，名葱豉汤，治伤寒发热。《必效方》，以豉合黄连治赤痢。上二味，以水一斗半，浸豉一日，滤取汁，碎黄连，薄绵裹豉汁中，煎取半升强，空服，顿服，即止。《肘后》又以豉合伏龙肝二味，熬、捣，蜜丸如梧子大，每服十四丸，饮下治咳嗽。由是观之，豉汤不专主饮食中毒也。凡心胸结而窒者，并宜用之，其所以能主饮食毒者，亦以饮食之毒，结于心胸故也。《外台》变其法为散，治赤、白痢，无问新久，入口即断，其法：香豉心，谓合豉。其中心者熟而且好，不是去皮取心，勿限用之一味，　煿令干香，捣为末，壮者以一大升，分四服；小儿量减。《肘后·卷三》以此方治寒热疟，云得大吐便差。《千金》以豉三升，煮汁治哕。

栀子豉汤方（《伤寒论》《玉函经》《金匮要略》）  ***************************
栀子（十四枚，擘）　香豉（四合，绵裹）
上二味，以水四升，煮栀子，取二升半，去滓，内豉，更煮取一升半，去滓，分二服，温进一服。得快吐者，止后，服。
〔成注〕《内经》曰：其高者，因而越之；其下者，引而竭之；中满者，泻之于内；其有邪者，渍形以为汗；其在皮者，汗而发之。治伤寒之妙，虽有变通，终不越此数法也。伤寒邪气，自表而传里，留于胸中，为邪在高分，则可吐之，是越之之法也。所吐之证，亦自不同，如不经汗、下，邪气蕴郁于膈，则谓之膈实，应以瓜蒂散吐之。瓜蒂散，吐胸中实邪者也。若发汗、吐、下后，邪气乘虚留于胸中，则谓之虚烦，应以栀子豉汤吐之。栀子豉汤，吐胸中虚烦者也。栀子味苦寒。《内经》曰：酸苦涌泄为阴，涌者吐之也。涌吐虚烦，必以苦为主，是以栀子为君，烦为热胜也。涌热者，必以苦，胜热者，必以寒。香豉味苦寒，助栀子以吐虚烦，是以香豉为臣。《内经》曰：气有高下，病有远近，证有中外，治有轻重，适其所以为治。依而行之，可谓良矣。
〔泉案〕栀豉症，一曰烦热胸中窒；一曰身热不去，心中结痛；一曰反覆颠倒，心中懊憹，其馀栀子干姜汤症、栀子厚朴汤症，皆无心胸结痛，即无豉。是栀子治烦，豉治心胸结窒，分别截然。栀子豉汤，治懊憹不得眠，盖胆经治法也。不寐属胆热，故《外台》泻热栀子煎治胆府实热方，亦用栀、豉。近徐大椿说：古方栀子皆生用，故入口即吐。今人作汤，以栀子炒黑，不复作吐，全失其意，然用之于虚烦症亦验，想其性故在也，终当从古法生用为妙。又徐说：此剂分两最小。凡治上之药皆然。《千金》以栀子豉汤，治少年房多，短气。《外台·卷二》张文仲以栀子豉汤，治吐下后，虚羸欲死。又《肘后》治大病差后，虚烦不眠，懊憹者，用此方以乌梅代栀子。方下云：无乌梅用栀子，是乌梅可代栀子。以经云，凡用栀子汤，及《外台》录栀子生姜豉汤，称栀子加生姜汤。推之则作栀子豉汤者，后人衍豉字，二味称一者，亦取所加为主，《千金》正称栀子汤合例。

栀子甘草豉汤方（《伤寒论》《玉函经》）  ***************************
栀子（十四枚）　豉（四合，绵裹）　甘草（二两）
上三味，以水四升，先煮栀子、甘草得二升半，内豉，煮取一升半，去滓，分为二服。温进一服，得快吐，止后服。

栀子生姜豉汤方（《伤寒论》《玉函经》）  ***************************
栀子（十四枚）　豉（四合，绵裹）　生姜（五两）
上三味，以水四升，先煮栀子、生姜得二升半，内豉，煮取一升半，去滓，分为二服，温进一服。得快吐，止后服。
〔案〕此栀子豉汤加甘草、生姜也，各随证加。《外台》作栀子加生姜汤合例。

枳实栀子豉汤方（《伤寒论》《玉函经》）  ***************************
治大病差后，劳复及酒疸，心中懊憹或热痛。
枳实（三枚，《要略》五枚）　豉（一升，绵裹）　栀子（十四枚《要略》及《千金》均有大黄三两）
上三升，以清浆水（《千金》作酢浆水）七升，空煎取四升，内枳实、栀子，煮取二升，内豉，更煮五、六沸，去滓，分温再服。覆取微汗出。若有宿食者加大黄，如博棋子大五六枚。
〔案〕此栀子豉汤，重豉加枳实也。诸栀子豉汤服之皆吐，此方服之则汗，可见栀主吐，豉主汗，分别截然。

栀子大黄汤方（《金匮要略》）  ***************************
方见前。
〔案〕《千金》以治伤寒食少，饮多痰结发黄，酒疸，心中懊憹而不甚热，或干呕。又凡心中热疼懊憹皆主之。《千金》云：食饱不消，劳复脉实者，宜栀子香豉鼠屎大黄汤。孙氏必本此经，而有鼠屎，无枳实，以功用相近故也。

治客忤方（《肘后》）  ***************************
（三书无，今据《肘后》补。）
栀子（十四枚）　豉（五合）　生姜（三两）　桂枝（一两）
上捣，以酒三升，搅，微煮之味出，去滓，顿服取差。
〔案〕此栀子生姜豉汤加桂也。方出《肘后》，称仲景方，是栀子汤合桂枝汤法也。

栀子黄柏汤方（《伤寒论》《玉函经》）  ***************************
治身热发黄
栀子（十四枚，《伤寒》十五枚，擘）　黄柏（二两十六铢，《伤寒》二两）　甘草（一两，炙）
上三味，㕮咀，以水四升，煮取一升半，去滓，分温再服。
〔案〕此栀子甘草豉汤去豉加黄柏也，为治诸蕴热之专方。《本草》柏皮，散脏腑结热，黄疸。

大黄硝石汤方（《金匮要略》《千金》名大黄黄柏汤，《外台》名大黄黄柏栀子硝石汤）  ***************************
治身黄腹满，小便不利而亦。
大黄　硝石（《脉经》《千金》皆作芒硝）　黄柏（各四两）　栀子（十五枚）
上四味，以水六升，煮取二升，去滓，内硝，更煮取一升，顿服。
〔案〕此栀子柏皮汤，合调胃承气汤去甘草也。栀、柏治黄，硝、黄治满。小便赤涩，为成黄之由，四味不治之治耳。

栀子厚朴汤方（《伤寒论》《玉函经》）  ***************************
栀子（十四枚，擘）　厚朴（四两，姜炙）　枳实（四枚，水浸去穰，炒）
上三味，以水三升，煮取一升半，去滓，分为二服，温进一服。得吐，止后服。
〔案〕此枳实栀豉汤去豉，加厚朴也。故以栀子厚朴名方，而不及枳实。是栀子汤合小承气法也。

栀子干姜汤方（《伤寒论》《玉函经》）  ***************************
栀子（十四枚，擘）　干姜（二两）
上二味，以水三升，煮取一升，去滓，分为三服，温进一服。得快吐，止后服。
〔案〕此栀子豉汤去豉加干姜也。加干姜者，以下后，故全书例列汗、吐后，用人参，下后用干姜。《外台》或以此方加饴糖，治咳嗽，当亦治咳嗽之虚寒者，乃合用大建中之半也。

茵陈蒿汤方（《伤寒论》《玉函经》《金匮要略》）  ***************************
治黄疸、腹满。
茵陈蒿（六两）　栀子（十四枚，擘）　大黄（二两，去皮）
上三味，以水一斗二升，先煮茵陈蒿，减六升，内二味，煮取三升，去滓，分三服。小便当利，尿如皂荚汁状，色正赤。一宿腹减，则黄从小便去也。
〔成注〕王冰曰：小热之气，凉以和之；大热之气，寒以取之。发黄者，热之极也，非大寒之剂，则不能彻其热。茵陈蒿味苦寒，酸苦涌泄为阴，酸以涌之，苦以泄之。泄甚热者，必以苦为主，故以茵陈蒿为君，《心法》南方火而主热。栀子味苦寒，苦入心，而寒胜热，大热之气，必以苦寒之物胜之，故以栀子为臣；大黄味苦寒，宜补必以酸，宜下必以苦，推除邪热，必假将军攻之，故以大黄为使；苦寒相近，虽甚热大毒必祛除，分泄前后，复得利而解矣。
〔泉案〕此栀子大黄汤去枳、豉，加茵陈蒿，故以名其方，蒿之属甚多，大约不外青、白二种。茵陈蒿乃白蒿之属，《广雅》作因尘马先也。今《本经》茵陈入上品，马先入中品，则非一物。《尔雅》蔚牡蒿注，即蒿之无子者。《陆机诗疏》云：牡蒿也，一名马新蒿。而本草家，皆以马新即马先，是马先乃青蒿之牡者，属青蒿，自与茵陈属白蒿不同，窃疑马先取义于先，与因陈义合，马新取义于新，与因陈义本不合。凡物白黄色入气分，赤色入血分，青色入液分，马新治带下，破淋，自非治黄所需。又茵陈是蒿类，则此方乃栀子汤合大柴胡汤法也。柴胡名芸蒿，与茵陈同类故也。《脉经》录伤寒结胸，有柴胡栀子汤，是栀子汤合小柴胡法也。《千金》《外台》诸治黄方十馀种，皆以此方为主。

治食马肉中毒欲死方（《金匮要略》）  ***************************
杏仁（三两，《千金》二十枚）　豉（二两，《千金》二百粒）
上二味（《千金》有㕮咀二字，）蒸之食顷（之食顷，《千金》作五斗米下饭，）熟杵之，服日再。（服日再，《千金》作再服令尽。）
〔案〕此即豉汤三方变其法加杏仁也。杏仁治马肉中毒与犬肉中毒方法同。以此知杏仁，利下之力矣。《外台》必效方，变其法以治咳。杏仁一百二十枚，去皮尖，双仁熬黄，豉一百粒，枣一百二十枚，去核，三味合捣为丸，如枣大，含之，无不差。《外台》一方加椒三百粒，治上气三十年者；一方杏、豉各半合，加蜀椒一合，款冬花小半合，四味捣，蜜丸。晚间不食，含一丸如弹子大，含一丸即知验。十年者，五、六日知良。

救卒死方（《金匮要略》）  ***************************
大豆二七粒，以鸡子白并酒和，尽以服之。

治黍米中藏干脯食之中毒方（《金匮要略》）  ***************************
大豆浓煮汁，饮数升，即解。亦治诸肉漏脯等毒及食诸菌中毒，闷乱欲死。

鸟兽有中毒箭死者其肉有毒治之方（《金匮要略》）  ***************************
大豆煮汁服之，解射䒽也。
〔案〕以上诸方，可名大豆汤。《　肘后·卷三》以此方治中风不语。《千金》变其法，炒豆五升，极热，以酒一斗沃之，为大豆柴汤，治一切风湿之症，神良。又能消血安胎，皆自救卒死方来。

赤豆当归散方（《金匮要略》）  ***************************
治下血，先血后便，及脉数，无热，微烦，默默但欲卧，汗出，初得之三、四日，目赤如鸠眼；七、八日，目四皆黄黑，能食。
赤小豆（三升，浸令牙出，晒干）　当归（三两，一作十分）
上二味，杵为散，浆水服方寸匕，日三服。
〔案〕《嘉祐本草》曰：浆水解烦去睡。麻黄连轺赤小豆汤用之者，亦取除湿热之意。《千金》以赤小豆为末，酒服治妊娠数堕胎，及妊娠数月，月水尚来者，是赤豆能治血中热也。又以赤小豆为散，东流水服方寸匕，治产后运绝。又以赤小豆二升，阿胶二两，水煮，治产难，累日气乏不得生，是宿有病者，皆此意。又小牛角鳃散方，治带下、五崩，亦赤小豆、当归并用，正与此经同。今疡科以赤豆为末，敷肿疡，亦取此。此与桔梗甘草汤同为排脓之法，必欲别之，则卫病多者，用彼方；荣病多者，用此方。此方赤小豆下注云：浸令芽出，晒干，是用小豆卷也。《本草》大豆黄卷条所称：赤小豆正是蒙上黄卷之省文，其称下水肿，排痈肿脓血者，乃示小豆卷之功，如此仲景亦取此意。

食犬肉不消　心下坚　或腹胀　口干　大渴　心急发热妄语如狂　或洞下治之方（《金匮要略》）  ***************************
杏仁（一升，合皮熟研，用《证类》及《梅师方》，去皮）沸汤三升，绞取汁，和，分三服，利下肉片，大验。
〔案〕此可名杏仁汤，为宽中下气之专方。故能消一切食，不独犬肉。本论食马肉中毒方，亦以豉汤合此方也。《外台》治食索粉积方，以紫苏合此方变其法，用杏仁泥盖索粉，近杏仁则粉烂，物性相制也。《证类》引《伤寒类要》治温病，食劳，以杏仁五两，酢二升，煎取一升，服之取汗，差，是杏能消一切食。所以消犬肉者，以《本草》云：杏仁杀狗毒，其两仁者可以毒狗。又梅师方云：狗咬杏仁，去皮尖，杵，傅之，研汁饮亦佳，是杏仁能制狗毒，故于食犬肉不消为尤宜。沸汤即麻沸汤也。梅师方杏仁一升，去皮，水三升煎沸，去滓，取汁，分为三服。下肉为度，即此沸汤，但文详略不同耳。《纲目》引《伤寒类要》用水七碗，烧锅，令赤，投水于内，取起，再烧再投，如此七次，名沸汤。泉谓：即今滚汤可用，不必如《类要》所云。仲景取此水，二泻心汤以之煎药，此方以之和药。本论《水气篇》水之为病，脉浮者，为风水，宜杏子汤。又《脉经·妇人篇》妇人藏肿如瓜，阴中痛引腰痛者，杏仁汤主之；此亦《要略》逸文。而王氏引之，然二方并佚。

蛟龙病治之方（《金匮要略》）  ***************************
治面青、腹满，痛不可忍。
硬饧二三升
上一味，日两度服之，吐出如蜥蜴三、五枚，差。（《纲目．卷二十五》引作发则似痫，面色青黄，每服寒食饧五合，日三服，吐出蛟龙有两头可验。吐蚘者，勿用。）

附硬糖方（《外台》云：蛟龙子生在芹菜上，食之入腹变成龙子，须慎之。治之以此方。）  ***************************
杏仁　乳饼　粳米　饧
上四味，煮粥食之三升，日三服，吐出蛟龙有两头，其证也。
〔案〕硬糖即寒食饧也。《千金》云：开皇六年，有人正月食芹得病，发似痫，面色青黄，服寒食强饧二升，日三服，吐出蛟龙有两头，可验。孙氏即据此经所云，强饧即硬糖之谓，古无糖字，止有饧字故也。或谓硬当为粳，粳糖谓粳米，饧糖于义不周，从古说乳饼，嘉祐名乳腐，以牛乳煎醋熬成之，甘微寒，主润五藏，利大、小便，是亦下法也。仲景书有胶饴，有硬饧。刘熙释名餹之清，曰饴形怡，怡然也；稠者曰饧，强硬如锡也。《陶注本草》方家用饴，乃云胶饴。是湿餹如厚蜜者，其宁结及牵白者，饧餹不入药用。泉谓：《金匮》今作硬饧，而《纲目》引作寒食饧。又作硬饧，疑用硬饧者，非古也。

走马汤方（《金匮要略》附方）  ***************************
治心痛腹胀，大便不通。
巴豆（二枚，去皮心，熬）　杏仁（二枚）
上二味，以绵缠槌，令碎，热汤二合，捻取自然汁，饮之当下。老、小量之。
〔案〕《外台》以此为张仲景《伤寒论》方。是唐本《金匮要略》固有此方也。孙奇校《要略》，以此方附寒疝后本此。此食犬肉不消方，变其法加巴豆也。《外台》录张文仲方，主唯腹大，动摇水声，皮肤黑，名曰水蛊。巴豆九十枚，去皮心，熬，令黄，杏仁六十枚，去皮尖，熬，令黄，二味捣丸如小豆大，水下一丸，以利为度，勿饮酒，是此方又治水蛊也。张文仲以治卒疝，少腹及阴中相引绞痛，白汗出，欲死。又云有尸疹者，常蓄此药用验。《宣明方》有杏仁丸，治一切赤白泻利，腹痛，里急下重者，即此方变其法，烧存性，研细，腊丸如桐子大，每服一、二丸，日一服。《外台》引范汪大甘遂丸治悬饮方，用巴、杏合捣如膏，本此意也。《千金》中候黑丸，治癖饮停结闷满目暗方，赤用巴、杏，兼用桔梗，是以此方参白散也。《千金》以此方加赤石脂，代赭石，名紫丸，钱乙改为紫霜丸。今都中雅观斋薛氏保赤万应散即此，每服五釐，即《千金》每服五丸也，一丸重一釐。陷胸葶苈、杏仁同研用，主治之位尚高，且治水积。此巴、杏同研用，主治之位较下，且治食积。《纲目》引杨氏方，治一切食停气满，用红杏仁三百粒，巴豆三十粒，同炒，色变去豆不用，研杏为末。橘皮汤调下，此用仲景方之变法。

备急丸方（《金匮要略》）  ***************************
治心腹胀满，大便不通。
大黄　干姜（各二两）　巴豆（一两，去皮心，熬，研如脂）
上药，各须精、新，先捣大黄、干姜为末，研巴豆，内中合，治一千杵，用为散，蜜和丸如豆大（三字从《外台》增）亦佳，密器贮之，莫令泄气。主心腹诸卒暴百病，若中恶客忤，心腹胀满，卒痛如锥刺，气急口噤，停尸卒死者，以煖水若酒服大豆许三、四丸，或不可下，捧头起灌，令下咽，须臾，当差；如未差，更与三丸，当腹中鸣，即吐、下便差。若口噤，亦须折齿灌之，或化从鼻孔用苇管吹入，自下于咽。
〔案〕徐大椿说，此温下之法。口噤不能服药者，亦是一法。许仁则以此方变其分，用巴豆百枚，大黄五两，干姜三两，为丸如梧子大，以饮下，初服三丸，不利更服一丸，治干霍乱，大小便不通，烦冤欲死。《千金》云：巴豆去皮心称之，以一分准十六枚，则百枚乃一两半也。此方一两，当六十四枚，许专作丸，此经散、丸并可作，故云亦佳。全书通例下者加干姜，欲下加大黄，本相反也。今并用之，意在攻消，不在下，不下也。

瓜蒂汤方（《金匮要略》）  ***************************
治夏月发热，身疼重，而脉微弱。
瓜蒂（二十七枚，或作二十枚）
上锉，以水一升，煮取五合，去滓，顿服。
〔案〕《外台·卷四》删繁，以此方治天行热毒，通贯藏府，沉鼓骨髓之间，或为黄疸、黑疸、赤疸、白疸、谷疸，马黄等疾，喘息，须臾欲绝。考古所谓，天行热毒，即冬温之毒也。

瓜蒂散方（《伤寒论》《玉函经》《金匮要略》）  ***************************
治胸中烦满，气冲咽喉不得息。
瓜蒂（熬黄）　赤小豆（各六铢，《要略》豆三分）　香豉（一合，《要略》七合，成本一分）
上二味，各别捣筛为散，已合治之，取一钱匕，以香豉一合，用熟汤七合，煮作稀糜，去滓，取汁和散，温顿服之。（或作以豉七合，煮取汁和散。）不吐者，少少加，得快吐乃止。诸亡血虚家，不可与瓜蒂散。
〔成注〕华佗曰：四日在胸，则可吐之，此迎而夺之之法也。《千金》曰：气浮上部，填塞心胸，胸中满者，吐之则愈，此随证治之之法也。大法伤寒四、五日，邪气客于胸中之时也，加之胸中烦满，气上冲咽喉不得息者，则为吐证具，乃可投诸吐药，而万全之功有之矣。瓜蒂味苦寒。《内经》曰：湿气在上，以苦吐之，寒湿之气，留于胸中，以苦为主，是以瓜蒂为君。赤小豆味酸温。《内经》曰：酸苦涌泄为阴，分涌膈实，必以酸为助，是以赤小豆为臣。香豉味苦寒，苦以涌泄，寒以胜热，去上膈之热，必以苦寒为辅，是以香豉为使，酸苦相合，则胸中痰热，涌吐而出矣。其于亡血虚家，所以不可与者，以瓜蒂散为駃剂，重亡津液之药，亡血虚家补养则可，更亡津液，必不可全，用药君子必详究焉。
〔泉案〕《外台》引救急瓜蒂散，凡是心强气急不得卧者，服此汤，吐即差。此亦膈实之症也。瓜蒂为凡吐之方，此方所以治伤寒膈实者，以有豉也。栀子豉汤症，一日烦热，胸中窒；二日身热不去，心中结痛；三日反复颠倒，心中懊憹，其馀栀子干姜汤症、栀子厚朴汤症，皆无心胸结窒，即无豉，是豉专主心胸结窒，心胸结窒乃膈实，虚烦之所同，故皆有豉。

治食郁肉及漏脯中毒方（《金匮要略》）  ***************************
生薤汁，饮三升（《备急方》薤作韭。）

救卒死方（《金匮要略》）  ***************************
薤捣汁，灌鼻中（《食医心镜》薤作韭。）

救卒死而目闭者方（《金匮要略》）  ***************************
捣薤汁，灌耳中，吹皂荚末鼻中，立效。
〔案〕以上三方，可名薤汤，所以灌鼻及耳者，亦以口噤，故即备急丸化，从鼻入之义。《肘后》治苦呕不息方，取薤白一虎口，水煮服，不过三度。凡方用薤者，皆取其滑，滑以致利，是亦下法也。用薤皆用白。《别录》薤白辛苦温，除寒热，去水气，温中散结气。卒死，亦气结甚而闭者，故主之。《肘后》卒死，或先病，或平居寝卧，奄忽而死，皆是中恶，以薤汁灌入鼻中便省，盖取此。经治肉脯用之者，以其滑利，能下耳。《肘后》郁肉脯毒，杵薤汁，服二三升良，亦取此。其治诸鱼骨鲠，误吞钗鐶诸方，皆此义之引申。齐谐志以治饮症，亦取滑利下之。

栝蒌薤白汤方（《金匮要略》）  ***************************
治喘息咳唾，胸背痛，短气。
栝蒌（一枚，捣）　薤白（半升，各本作半斤，今从《纲目》）　白酒（七升）
上三味，同煮，取三升，分温再服。
〔案〕此食郁肉及漏脯中毒方加栝蒌也。栝蒌善解痰结，此方用之为君者，与小陷胸同法。小结胸症所以心下痛者，以中有黄涎胸痹症；所以胸背痛者，以外有咳唾症，虽小异，其为痰结则无异。故二方俱以此为君，薤白滑利，善通阳气，此方用之为臣者，与四逆散加减法，泄利下重者，加薤白同义。四逆症，因邪结胸中，而气滞于下，为泄利下重；胸痹症，因邪结胸中，而气滞于上，为咳唾短气，咳与泄同类。《素问》云：肺感于寒，微则为咳，甚则为泄利是也。唾与利同类瘀津，上出为唾，下注为利也；短气与下重同类滞气，上甚则短气，下甚则下重也，部虽不同，其为卫实则大同，故二方俱用之为臣，此方以白酒载之上行，故治胸痹。《千金》白酒作白酨浆，《说文》酨，酢浆也。《周礼》四饮有浆注：今之酢浆也。此正酢浆称酒之证，酢浆即酸浆水，非今之白酒。俗医用此方者，皆误《伤寒论》横条云欲饮水，《玉函》作欲饮酢浆，是酢浆即酸浆水。《外台》录此经称：仲景《伤寒论》及《千金》录此方，并有半夏、生姜、枳实三味。而方下云：张仲景《伤寒论》无生姜、枳实、半夏三味，前后不符。方下云云当是王焘校语。《纲目》录此方，云加半夏半升尤良，是合下方为一方也。

栝蒌薤白加半夏汤方（《金匮要略》原本脱加字，今从通例增）  ***************************
治胸痹不得卧，心痛彻背。
栝蒌（一枚，捣）　薤白（半升）　半夏（半升）　白酒（七升）
上四味，同煮，取三升，分温再服。
〔案〕此栝蒌薤白汤加半夏也。以不得卧，故取半夏，取《灵枢》半夏秫米汤之意，此方与小陷胸汤同体。彼用黄连，此用薤白者，以结胸、脉浮滑为阳症，故用苦寒；胸痹脉沉迟、紧数为阴症，故用辛温。经方一味不苟如此。

小陷胸汤方（《伤寒论》《玉函经》）  ***************************
治伤寒心下坚，按之痛。
黄连（二两，《伤寒》一两）　栝蒌实（一枚，捣）　半夏（半升）
上三味，以水六升，先煮栝蒌取三升，去滓，内诸药，煮取二升，去滓，分温三服。一服未知，再服，微解下黄涎便安也。（一服以下十四字，各本无。今从《伤寒》《类方》增）
〔成注〕苦以泄之，辛以散之，黄连、栝蒌之苦寒以泄热，半夏之辛以散结。
〔泉案〕此栝蒌薤白半夏汤去薤白，加黄连也，结胸是热实，薤白辛温故去之。徐大椿说：承气下燥屎，大陷胸下蓄水，小陷胸下黄涎，涎者，轻于蓄水，而未成水者也。审病之精，用药之切如此。又小柴胡加减法，胸中烦而不呕者，去半夏、人参，加栝蒌实一枚，胸中烦者，热结在胸也，故亦用栝蒌实，此小结胸介乎痞与结胸之间，故仍用半夏，正结胸不按亦痛，心下痞并不痛，此则按之而痛，故云介乎二者之间也。

枳实薤白桂枝汤方（《金匮要略》）  ***************************
治胸痹心中痞，胸满，胁下逆抢心。
枳实（四枚）　厚朴（四两）　桂枝（一两）　栝蒌（一枚，捣）　薤白（半升）
上五味，以水五升，先煮枳实、厚朴，取二升，去滓，内诸药，煮数沸，分温三服。
〔案〕此栝蒌薤白汤加枳、朴、桂也。枳主痞，朴主满，桂主逆。仲景治例，凡逆气不自肝肾来者，并用桂，如气上冲者，可与桂枝汤是也。以其逆，是外邪内入，内气不受，拒而出之之象，桂治一切外邪，故治一切逆气。此逆其脉寸、关必浮，至下气上逆者，其脉尺浮大，寸沉或绝，则五味茯苓症也。《金匮》桂苓甘五味汤症，以下逆而上。又本有寒冒，此汤症以上逆，而中又自有痰实也。仲景于相兼分数辨之独详，又其逆在上而无表证者，则吐之，瓜蒂散症之胸中痞，气上冲咽是也。其逆在上无表证而多里证者，则下之，而兼汗之，此方是也。枳实四枚，乃半两，得厚朴八分之一。

旋覆花汤方（《金匮要略》）  ***************************
治病人常欲蹈其胸上，先未苦时，但欲饮热，及妇人脉革，半产漏下。
旋覆花（三两）　葱（十四茎）　新绛（少许，《古方选注》作尺许）
上三味，以水三升，煮取一升，去滓，顿服。
〔案〕此亦食郁肉及漏脯中毒方加旋覆、新绛也。葱、薤同类，不云去白。是青、白全用。近吴医用此方，去白非葱，善通阳去寒。旋覆散结温中，新绛行血去瘀，合用为血分有寒气结积之主方。惟寒气结积，故于脉牢为宜也。《要略》谓妇人三十六病，千变万端，无不因虚、积冷、结气三者而成，故用旋覆花散结气，葱开积冷，新绛补虚，惟近年新绛多杂，洋红染成不可用，当以茜根代之。徐大椿《金匮》评注云（未刊本）：欲蹈形容得重物搥撞之象最妙，血微气滞，外欲按而内喜热，病情确系如是，此等症颇多，最宜留意。又云：此方通血中阳气。

诃黎勒散方（《金匮要略》）  ***************************
治气痢。
诃黎勒十枚（面裹，煨灰火中煨之，令面黄熟，去核细研。《要略》本作十枚，煨三字不详，且但云：煨似不止用皮，然考古用诃子，无不去核取皮，今从《证类》所引《图经》、引张仲景方改正）
上一味，为散，粥饮和，顿服。
〔案〕此为下气之专方，气痢之主方也。古人凡但言气者，皆谓上气。气痢者，下痢而上气也。或以气痢为气虚下陷之痢，非。诃子性降非性升。《本草》诃黎勒味苦温，无毒，主冷气，心腹胀满，下食。寻此主疗相当，故专任之。《外台》有将此散，酒和服者，治一切风痰及霍乱，食不消，大便涩。诃黎三枚，捣取皮，和酒顿服三五度良。又有改为丸者，《广济》治呕逆不能食。诃勒皮二两，去核研为末，蜜和丸，如梧桐子大，空心服二十丸，日三服，此蜜丸也。《集验》治水痢，以诃黎勒三颗，面裹炮赤，去面取皮，捣为末，饭和丸，米饮，空腹下三七丸，此饭丸也。孙真人又有以此方，为含咽者云：治常患气，以诃黎勒三枚，湿纸裹，煨纸干，即剥去核，细嚼，以牛乳一升下之，日三服。又方治一切气，宿食不消。诃黎勒一枚，入夜含之至明，嚼咽是也。又有改为水研者，《子母秘录》治小儿霍乱。诃黎一枚，末，沸汤，研一半，顿服，未差，再服是也。又有改为汤者，《食医心镜》下气消食，并茶，青色诃黎一枚，打碎为末，银器中水一大升，煎三两，沸后，下诃黎，更煎三五沸，候如麴尘色，著少盐服是也。又华佗《中藏经》有方，以此方加槟榔，以消食滞，故《外台》心腹胀急门，引《广济》鳖甲丸，紫苏汤必效，青木香诸方并用之。

青木香丸方（《玉函经》附遗）　主阳衰，诸不足。  ***************************
崑崙青木香　六路诃子皮（各二十两，疑十字当为大）
捣筛，糖和丸梧子大，每空腹酒下三十丸，日再。其效尤速。
〔案〕此诃黎勒散加青木香也，为气滞上壅之专方。陶隐居说：青木香即木香，据此则此方所用青木香，非今所谓青木香也。云崑崙青木香者，《证类·卷六》引海药云《山海经》曰：青木香生东海，崑崙山是也。诃子皮必用六路者，《雷斆炮炙论》云：凡使勿用毗黎勒，罨黎勒、榔精勒、杂路勒。若诃黎勒文只有六路，或多或少，并是杂路勒，毗黎勒箇，箇毗杂路勒皆圆，露文或八路至十三路号曰：榔精勒，多涩，不入用。是六路者，为真诃黎勒，经方恐人误以他勒当之，故著之。《外台》引近效诃黎勒丸，治气胀不下食，又除恶气，亦诃黎、木香并用，即祖此。又《必效》青木香丸，亦诃黎、木香并用。考诃黎勒，亦槟榔之类。《中藏经》有木香槟榔散方。《证类·卷六》引《图经》云：续传信方，著张仲景青木香丸，主阳衰、诸不足，用崑崙青木香，六路诃子皮各二十两，筛末，沙糖和之。驸马都尉郑某忘其名，去沙糖加羚羊角十二两，白蜜丸如梧子大，空腹酒下三十丸，日再，其效甚速。然用药不类古方而云仲景者，不知何从而得之，此即附遗所本也。但续传信方，以沙糖和者，为仲景方；蜜和者，为郑某方。今附遗有如梧子大云云，是合彼二文为一也。近效方亦以沙糖和丸，云治气胀不下食，尤除恶气，名诃黎勒丸。二味等分，气甚者，每服八十丸，日再。稍轻者，每服四五十丸则得。性热者，以生牛乳下；性冷者，以酒下，不问食之前后，即此方变法也。

诃黎勒丸方（《金匮要略》）  ***************************
宜长服。
诃黎勒（煨）　陈橘皮　厚朴（各三两，《证类》引《图经》作各三大两）
上三味，捣筛（《要略》作末之，）蜜丸如梧子大，酒饮（《图经》无酒饮二字），服二十丸，加至三十丸。
〔案〕此诃黎勒散加橘皮、厚朴也。为气拥上逆之专方，所以宜长服者。《证类》引《广异记》曰：高仙芝于大食得诃黎勒，长五寸，初置抹肚中，便觉腹中痛，因大利十馀行，初疑诃黎为崇，待欲弃之，后问大食长老，云此物人带，一切病消，利者，出恶物耳。据此知诃黎勒功专除病，能出恶物，故以橘、朴佐之，为固正驱邪之剂，是以可长服也。

蒲灰散方（《金匮要略》）  ***************************
治小便不利，及厥而皮水。
蒲灰（七分）　滑石（二分，《外台》、文仲方
《肘后》方，二味并一分）
上二味，杵为散，饮服方寸匕，日三服。
〔案〕《纲目·卷三十八》蒲席下附方，载《金匮》此方。蒲灰作蒲席灰，而香蒲下不载此方，则古本有席字，今脱也，其败蒲煎方，亦作败蒲席。《别录》败蒲席平，主筋益恶疮。宏景云：蒲席惟船家用之，状如蒲帆，人家所用席，皆是菅草，而荐多是蒲也。时珍云：吴人以龙鬚草为席，是蒲席亦当详审用之。盖硬席茎圆者，龙鬚草；所为软席茎扁薄者，蒲所为也。甄权云：单用破血，此症当是血瘀塞其溺管，故用此物。《千金》夜卧尿床，本人荐草烧灰，水服，立差。亦取此，但浑言荐草，不必定是蒲所为。苏恭所谓：席荐以得人气为佳者也。厥亦血病，厥而肿胀者，小便必不利，故同法。诸家释蒲或不同，《纲目拾遗》称为蒲包草是也。湖俗亦尔，其萼即水蜡烛。今人以治刀伤，其萼上粉即蒲黄，其中心白如匕柄，生啖之甘脆者，即蒲笋。《周礼》谓之蒲葅。时珍曰：蒲似莞而褊，有脊而柔，八、九月收叶以为席，亦可为扇。软滑而温，此皆与经单称蒲之义合，不得以他蒲当之。

桃花汤方（《伤寒论》《玉函经》《金匮要略》）  ***************************
治下痢，便脓血。
赤石脂（一斤，一半全用，一半筛末）　干姜（一两）　粳米（半升，从《纲目》各本一升）
上三味，以水七升，煮米令熟，去滓，温服七合，内赤石脂末方寸匕，日三服。若一服愈，余勿服（煮米令熟，当作煮令米熟，谓与全用之。赤石脂半斤，及干姜并煮，而赤石脂末，随每服调下耳。）
〔成注〕涩可去脱，赤石脂涩以固肠胃；辛以散之，干姜之辛以散里寒，粳米之甘以补正气。
〔泉案〕此温中收湿之主方。石脂善固骨髓。《千金》无比山药丸，用之取其固骨髓也。《外台》引崔氏治伤寒后，赤白、滞下无数。阮氏桃花汤方，赤石脂八两，冷多白滞者加四两，粳米一升，干姜四两，冷多白滞者加四两，较此为善。《千金》以此方去米，用蜜和丸。《和剂》以此方去米，用蒸饼和丸，皆变汤为丸者。《千金》又以此方，合附子理中加归、芍、龙、蛎，名大桃花汤。《千金翼》以此方，加椒、艾、乌梅，名椒艾丸。《纲目》引斗门方，治久泄久痢。白石脂、干姜等分，百沸和面为稀糊，米饮下三十丸，即此方之变法。以白易赤，以面易米。此方名桃花者，以古赤石脂，与桃花石不分也。陶注《本经》曰：赤石脂出义阳者，状如㹠脑，鲜红可爱，是明以桃花石，当赤石脂也。苏恭不知，而妄非之，曰是桃花石。但恭释桃花石，曰桃花石似赤石脂，但舐之不著舌者是也。然则赤石脂、桃花石自是一种，特黏不黏之别耳！时珍云：桃花石，即赤石脂之不黏舌，坚而有花点者，非别一物也，故其气味、功用皆同石脂。张仲景治痢用赤石脂，名桃花汤。《和剂》治冷痢，有桃花丸，皆即此物，此方命名之义如此。

赤石脂丸方（《金匮要略》）  ***************************
治心痛彻背，背痛彻心。
赤石脂　干姜　蜀椒（各一两，《千金》半两，《纲目》各四分）　附子（二分，炮）　乌头一分（泡，《千金》六铢）
上五味，末之，蜜丸如梧子大，先食服一圆，日三服。不知，再加。
〔案〕此桃花汤去米加椒、附、乌，变法为圆也。为治肾寒上攻之专方。一名乌头赤石脂圆。《外台》录此方，乌头、赤石脂、干姜各二分，蜀椒、附子各一分。范汪方无附子，有桂心等分。崔氏方有桂心二两，为六味，乌头、附子、赤石脂各三两，椒、姜各二两。范汪方无附者，当是与崔氏同，为六味而脱其一耳。本论大建中汤方，姜、椒亦并同，其治心胸中塞痛，亦与此治同。椒本治血痹，或以蚘动言之，浅也。《肘后》治苦呕不息方，干姜茱萸汤加减法，下不止，手足逆冷，加椒百粒，附子一枚炮，是椒、附治肾寒气逆也。《本事方》有椒附丸，止椒、附二味，治肾气上攻之膂痛，与此义合。

赤石脂禹馀粮汤方（《伤寒论》《玉函经》）  ***************************
赤石脂　禹馀粮（各一斤，碎）
上二味，以水六升，煮取二升，去滓，分温三服。
〔案〕此乃塞小肠之法。利在下焦者，有膀胱病，有小肠病，故塞小肠而不愈，易为利膀胱也，所以然者，以小肠中水，不从膀胱化出则痢，非小肠不固，即膀胱不治，二者必居一耳，于䘌利为宜。考《宋本》于此方，禹字上有太一两字。《本经》禹馀粮，与太一禹馀粮俱列上品。于禹馀粮云：甘寒无毒，主咳逆，寒热烦满，下赤白，血闭，症瘕大热；于太一禹馀粮云：甘平无毒，主咳逆上气，症瘕、血闭，漏下，除邪气，肢节不利，二物功用相近。《别录》但以所出池泽、山谷别之。近世多以禹馀粮之精者，为太一禹馀粮，当不谬也。李氏入此方于禹馀粮下，与《宋本》反，以屡下后胃虚，宜平药，不宜寒药之理推之，则《宋本》长。

芦根汤方（《玉函经》附遗）  ***************************
治五噎吐逆，心膈气滞烦闷，不下食。
芦根（五两，锉），以水三大盏，煮取二盏，去滓，温服。
〔案〕《证类·十一》引《金匮》《玉函》有此方，正附遗所本。《千金》及《千金翼》以此治呕哕。《录验》以此治噎，必效。以童子小便一两合，和服义同。

治食马肉中毒欲死方（《金匮要略》）　亦治食鯸鲐中毒，芦根煮汁，饮之良。  ***************************
〔案〕苏诗云：蒌蒿遍地芦芽茧，正是河豚欲上时。鯸鲐即河豚，而此用根治之，是根、芽性用相近。芦芽即《本经》雚菌，详《泉本集》。

苇茎汤方（《外台》）  ***************************
（三书无，今据《外台》补。）
治肺痈。
苇叶（切，二升）　薏苡仁（半升）　瓜瓣（二升）　桃仁（五十枚）
上四味，㕮咀，以水一斗，先煮苇，令得五升，去滓，悉内诸药，煮取二升，分再服。当吐如脓。
〔案〕此方
《外台·卷十》录《录验》苇茎二升，作锉苇一升。方下注云：仲景《伤寒论》云，苇叶切二升。《千金》、范汪同，是《千金》、范汪作苇茎，与《录验》同；仲景作苇叶，与《录验》异。若仲景《金匮》无此方，则王焘之言云何也。今补录且依王焘言，则方名当作苇叶汤，先煮苇，下亦当有叶字，荻为小芦，故芦为大芦苇之言，犹伟也。古者用苇，其茎叶不甚分别，观方下云煮苇，《外台》云锉苇，义可见已，《干坤秘韫》治发背溃烂，陈芦叶为末，以葱、椒汤，洗净敷之，神效。此正用苇叶，而《纲目》则浑云茎叶，治肺痈烦热。《圣惠》又推此方之意，以苇叶治霍乱、烦渴，腹胀。《肘后》又将荻茎叶烧灰，以敷蚀痈疽恶肉。《圣济》又以苇灰傅秃疮，皆从此脱胎。瓜瓣即甜瓜瓣。《嘉祐》云甘寒滑，有小毒，止渴除烦热，利小便，通三焦间壅塞气。盖肺痈是上焦壅塞气，故以此治之。

矾石汤方（《金匮要略》）  ***************************
治脚气冲心。
矾石（三两，从《千金翼》《要略》二两），以浆水（《千金翼》无浆字，以下方例之是也）一斗五升，煎三五沸，浸洗脚良。（《要略》无三五沸及洗字，今从《千金翼》）

治卒死而壮热者方（《金匮要略》）  ***************************
矾石半斤，以水一斗五升，煮消，以浸脚，令没踝即得苏也（《要略》浸为渍，无即得苏也四字。今并《肘后》。）　
〔案〕二方实一方也。治脚气方，恐是校《金匮》者所附，非其本有。《证类》引此二方，一标《千金翼》，一标《肘后》，而《肘后·卷一》于卒死，称为张仲景方，此正阴盛格阳于外之症，故壮热用矾之酸涩，从外治以收摄其阳，卒死壮热之格，以横言脚气冲心之格，以竖言其义同。故其法同。总之，阳气为内所逐，危亡立致，不得不作此一时救急之方，以示权宜俟。阳气稍摄，即当究内实之何因？以攻之，原非专恃此方，谓足已斯疾也，切须知之。后世独参汤，亦一时权宜之方也。

矾石丸方（《金匮要略》）  ***************************
治妇人经闭不利，脏坚僻不正，中有干血，下白物。
矾石（三分，烧）　杏仁（一分）
上二味，末之，炼蜜丸如枣核大，内脏中，剧者，再内之。
〔案〕此矾石汤，变汤为丸，加杏仁也。子脏不正，用矾石内之者，与《千金》治口戾，用矾石涂颊同意。别本不正作不止，僻不止，谓筋脉时时偏扯也。

硝石矾石散方（《金匮要略》）  ***************************
治日晡发热恶寒，少腹满急，身黄，额黑，足下热。
硝石　矾石（烧，等分，《千金》各半两）
上二味为散，以大麦粥汁，和服方寸匕，日三服。病随大、小便去，小便正黄，大便正黑，是其候也。
〔案〕此矾石汤变汤为散，加硝也。为肝肾实热之专方。又《肘后》交接劳复，卵痛或缩入腹，痛欲绝，矾一分，硝三分，为末，大麦粥，清服方寸匕，日三服。热毒从二便出也，正用此方。《别录》及元寿皆云：石硫黄是矾之液，则此硝、矾并用者，即硝、硫并用之意。济生二气丹，治伏暑伤冷；普济如神丹，治头痛、头风，皆硝、硫等分为丸，皆祖此。又丹房鉴源造铅丹法，以硝、硫同铅熔化，醋点。今人以作铅粉，不尽者，用硝石、矾石炒成丹。据此知硝、矾与硝、硫，大小之分也。人身肝脏合铅，肾病必及肝，少腹满急，亦肝部病，硝、矾炒铅，犹此方治此病也。后世升降吊方皆祖此。《本经》芒硝，一名硝石。《千金》以此方，硝石易为滑石，治湿疸。盖湿疸湿热在肾，虽非由于女劳，亦其类也，故制方相似，而轻重悬殊。其云下血如㹠肝者，矾石亦能去瘀，余病下血后，得漏水病一日，以枯矾敷之。疼痛一周时，吊出血甚多可证，其故由矾石善于搜剔，有痰即搜痰，有血即搜血，无二理也。《圣济总录·七十七》玉液丹，治休息痢。肠风痔漏方，用枯白矾二两，硫黄、硝石各半两，和研却入砂瓶子内，以炭火熔成汁，取出，候冷，更研令细，和面糊为丸如绿豆大，每服十丸，空心米饮下，彼方视此尤重，硫、矾并用，实一气也，为治寒湿凝固之峻方。又有七味丹粉丸，治休息痢。方中亦有矾、硝，其云面糊，即此经所谓麦粥，大麦取其消积。

枳术汤方（《金匮要略》）  ***************************
治心下坚。
枳实（七枚）　白术（二两）
上二味，以水五升，煮取三升，去滓，分温三服。腹中软即散。
〔案〕此枳实芍药散去芍加术，变法为汤也。枳实治一切痞坚，故加芍药，则治血痞；加白术，即治水痞。张元素以此汤变法为丸，治食滞。《外台》有将此方加柴胡者，名破癖汤，癖亦水饮所作，与经同义。

枳实芍药散方（《金匮要略》）  ***************************
治产后腹痛，烦满不得卧。
枳实（烧，令黑，勿太过）　芍药（等分）
上二味，杵为散，服方寸匕，日三服。并主痈脓，以麦粥下之。
〔案〕此芍药甘草汤去甘草加枳实，变汤为散也。芍药治血痹，枳实治气实，合用为气滞血凝之治，故于腹中痛为主方，热结太阴者宜之，大柴胡以小柴胡去参、甘之补，合用此方者，以心中坚满，腹痛为内实，故是热结少阳者亦宜之。四逆散，以大柴胡去芩、半、姜、枣之苦辛发散，合用此方者，以胸中结实，故是热结少阴者亦宜之。排脓散，以桔梗汤去甘草之壅，合用此方者，以肠痈、脓血结实，故与此并主痈脓，合所以并主痈脓者，以此产后，瘀血不下，变成肠痈，故肠痈亦少阳病也。总之，不论何经，凡气滞血凝者，皆主之。四逆散，枳、芍等分，脾约枳、芍各半斤，大柴胡枳四个，芍三两。《千金》有将此方加羚羊角，烧存性，治产后下血不尽，烦闷腹痛。

木防己汤方（《金匮要略》）  ***************************
治喘满，心下痞坚，面色黧黑，脉沉紧，曾经吐下者。
木防己（三两）　石膏（如鸡子大）　十二枚（凡云如鸡子者，皆谓如鸡子黄也。王氏《古方权量考》云：鸡子黄，与弹子大相等。此方石膏太多，恐大十二字为黄大二字之误。）　桂枝（二两）　人参（四两）
上四味，以水六升，煮取二升，分温再服。
〔案〕色黑带黄，脉紧且沉，是肾家有蕴热矣。喘满者，肺气被水饮所抑而不宣也。桂枝、石膏以宣肺，防己以清肾中不结之热，故曰虚者即愈。若结则用硝，故别之言实，上寒下热则中壅，而用人参者，以经吐下，故其痞坚者，正如甘草泻心症之心下痞，由于胃虚肾逆比也，喘以吐致，痞以下致。《本经》防己辛平，治风寒温疟，热气，诸痫，除邪，利大、小便。《别录》谓：其治水肿、风肿，去膀胱气。陶宏景云：防己是疗风水要药。又《十剂》云：通可去滞，通草、防己之属是也。泉谓：防己与木通性近，故《十剂》并称之。李杲谓：防己治湿热，宜于下焦，不宜于上焦者，当是也。此方与防己茯苓汤，同为防己桂枝并用法，为肺肾两治之用，彼症水气外著，则加黄耆；此症水气内郁，则加石膏为异。

木防己去石膏加茯苓芒硝汤方（《金匮要略》）  ***************************
治木防己汤症，属实者。
木防己（三两）　桂枝（二两）　人参（四两）　茯苓（四两）　芒硝（三合）
上五味，以水六升，先煮四味，取二升，去滓，内芒硝再煎，分温再服。微利则愈。
〔案〕《千金》治痰饮方，有用苓、硝者，取此，宋指迷茯苓丸，亦取此。特指迷以芒硝太峻，变其法为风化硝。

百合地黄汤方（《金匮要略》原列百合滑石代赭汤后，今以之建首）  ***************************
治百合病，不经吐、下、发汗，病形如初。
百合（七枚，擘）　生地黄汁（一升）
上先煮百合，如前法了（前法谓如百合知母汤法），内地黄汁，煮取一升五合，分温再服。中病，勿更服。大便当如漆。（如漆二字，《千金》《外台》并作去恶沫为验也六字。）
〔案〕《本经》百合甘平，无毒，主邪气腹胀，心痛，利大、小便，补中益气。《别录》除浮肿，胪胀，痞满，寒热，通身疼痛，及乳难，喉痹，止涕泪，是百合乃利气之品，故百合病用之，此为百合病之正方。

百合知母汤方（《金匮要略》）  ***************************
治百合病，发汗之后，更发。
百合（七枚，擘）　知母（三两）
上先以水洗百合，渍之一宿，当白沫出，去其水。别以泉水二升，煮取一升，去滓，别以泉水二升煮知母，取一升，后合，煮取一升五合，分温再服。

百合滑石代赭汤方（《金匮要略》）  ***************************
治百合病下之后，更发。
百合（七枚，擘）　滑石（三两，碎，绵裹）　代赭石（如弹丸大一枚，碎，绵裹，《千金》一两）
上先煮百合，如前法，别以泉水二升，煮滑石、代赭石、去滓，取一升，后合，重煮取一升五合，分温再服。

百合鸡子汤方（《金匮要略》）  ***************************
治百合病吐之后。
百合（七枚，擘）　鸡子黄（一枚）
上先以水洗百合，渍之一宿，当白沫出，去其水，别以泉水二升，煮取一升，去滓，内鸡子黄，搅匀，煎五分，温服。（《纲目·卷二十七》引作：以泉水浸一宿，明旦更以泉水煮，然后入鸡子黄，是始渍百合，已用泉水。）
〔案〕以上三方，为百合病因症加减之方，汗后津液少，而卫气被发，嫌地黄滞，故去之而加知母，以生津除烦；下后小便少，而蕴邪被攻，故加滑石以利小便。《本经》滑石，治泄澼，利小便是也，加赭石以平蕴邪。《本经》代赭，治腹中毒邪气。《别录》治五藏血脉中热是也。吐后阳气虚，而蕴邪一升，恐其散为恶疮，故加鸡子黄以平之。《本经》鸡子黄，主热疮是也。其去地黄，均与百合鸡子汤同义。而知母、滑石、鸡子黄，皆利小便，赭石亦主沃漏、带下、遗溺，是亦与小便相关之义。又与百合病，诊在小便相印，其精思，当三复之。

百合散方（《千金》《外台》）  ***************************
（三书无，今据《千金》《外台》补。）
治百合病，腹中满痛。
百合根随多少，熬，令色黄，捣筛为散，饮服方寸匕，日三服。满消痛止。
〔案〕《要略》无此方。《千金》《外台》于百合病篇，俱取《要略》诸方，论不别採，而有此方，则《要略》无之者，脱也。且百合病诸变症，《要略》既详论之，不应独缺腹满痛变症，方论今据补。

百合洗方（《金匮要略》）  ***************************
治百合病，经月不解，变成渴。
百合根（各本无根字，今从《千金》补）一升，以水一斗，渍之一宿，以洗身。洗已，食煮饼，勿与咸豉也。
〔案〕《千金》于治百合方，俱用百合，独此方，及百合滑石散、百合散三方，俱用百合根，分别甚严。《要略》无根者，脱也。百合根，当是百合蒜下之如须者，煮饼，白汤饼也。《外台》正作白汤饼，粳米、小麦，皆可作之。併除热止渴，故食之咸豉、酱豉也。咸走血，能增渴，故禁之。

百合滑石散方（《金匮要略》）  ***************************
治百合病变发热，一云治小便赤涩，脐下急痛。
百合根（一两，炙，各本脱根字，今从《千金》补）　滑石（三两）
上为散，饮服方寸匕，日三服。当微利，利止，勿复服，热即除。
〔案〕此百合散加滑石也。《本经》滑石利小便，荡胃中积聚寒热。《赵氏衍义》云：若变热者，乃因脉塞，郁而成热，以消石通利佐之。消石性凉，又可治热血之积塞者，自微利而出，放热除矣。据此似《赵本》有消石一味，义较胜。

薏苡附子散方（《金匮要略》）  ***************************
治胸痹而急。
薏苡仁（十五两）　大附子（十枚，炮）
上二味，为散，饮服方寸匕，日三服。
〔案〕《本草》薏苡仁，主筋急拘挛，不得屈申。是薏苡仁治急，不治缓。经文缓急二字谓：缓其急耳，或说或缓或急，非是，此寒气成急之专方。

薏苡附子败酱散方（《金匮要略》）  ***************************
治身无热，脉数。
薏苡仁（十分）　附子（二分）　败酱（五分）
上三味，杵为散，取方寸匕，以水二升，煎减半，顿服，小便当下。
〔案〕此薏苡附子散加败酱也。《本草》败酱，一名苦菜，治暴热火疮，排脓破血药也，故以之为君，此为腹内痈之专方，不专主肠痈。《千金》苇茎汤，治肺痈，苇茎、薏苡仁、桃仁、瓜瓣四味。有薏苡瓜瓣汤，治肠痈，即苇茎汤，去苇茎加丹皮，二方例明，则苇茎为肺痈之主药，丹皮为肠痈之主药，而薏苡则肺、肠二痈皆用之，其为腹内痈。总方无疑。

栝蒌瞿麦丸方（《金匮要略》）  ***************************
治小便不利而渴。
薯蓣　茯苓（各三两）　栝蒌根（二两）　瞿麦（一两，《纲目》引作二钱半）　附子（一枚，炮，《纲目》附子作大鸡子，然方下不云调搅法，疑误。以腹中温推之，附子是也。）
上五味，末之，炼蜜丸如梧子大，饮服三丸，日三服。不知，增至七八丸，以小便利，腹中温为知。
〔案〕此肾气丸之减法也。蓣、苓、附三物，自肾气来，栝蒌、瞿麦二物，是加，故得主方名。为治，上消之一方，盖有水气，而成消渴者宜之，若有火，如石发房劳所致之上消，切忌。《本经》瞿麦苦寒、无毒，主关格，诸癃结，小便不通，出刺，决痈肿，明目，去瞖，破胎堕子，下闭血。《别录》养肾气，逐膀胱邪气，是瞿麦乃利气、破血之品。薯蓣、茯苓同为降肾，而一补一泻；蒌根、瞿麦同为泄闭，而一止一宣。《别录》蒌根止小便利，是蒌根虽有荡涤垢腻之长，而不能利小便也。所恃附子，温运中气以除湿，则上下皆应耳。此为肾虚，而湿浊下堵之病。《儒门事亲》以薯、苓二味为方，治小便频多，亦取一补一泻之意。以频多，则非堵塞，故不用蒌、瞿，张意与仲景反，而法同，知经方之用在义，不在症也。

肾气丸方（《金匮要略》一名八味丸）  ***************************
治腰痛，小腹拘急，小便不利及短气，有微饮（第六，第十二），消渴，小便多（第十三），妇人转胞不得溺，（第二十二），脚气上入，少腹不仁。
干地黄（八两，九蒸为度，捣膏）　干山药　山萸肉（各四两）　丹皮　白茯苓　泽泻（各三两）　桂枝　附子（炮，各一两）
上八味，末之，炼蜜和丸梧子大，酒下十五丸，加至二十五丸，日再服。
〔案〕《本草》干地黄甘寒，主伤中，逐血痹，填骨髓，长肌肉。作汤除寒热积聚，除痹，所主皆血虚而痹之病，故《别录》谓其通血脉。溺血同类溺之涩，血之虚也，故以为君。凡《本草》通溺之药，半利血脉可推也。山药甘温，主伤中，补虚羸，除寒热邪气，补中益气力，长肌肉，强阴，所主皆气虚之病，故《别录》谓：其下气，除烦热；阳气虚逆生烦热，则不下化溺，因不利。山茱萸肉酸平，主心下邪气，寒热，温中，逐寒湿痹，所主皆风湿气。而《别录》云：通九窍，止小便利，是去邪水，以敛正水也。山药、山萸并用，酸甘化阴，故以之为臣。丹皮辛寒，主寒热中风，瘛瘲，惊痫邪气，除症坚瘀血留舍肠胃，是丹皮主血热，血热则瘀，溺血同类，溺之涩，血之热也。凡利溺之药，半多去瘀可推矣。泽泻甘寒，主风寒湿痹，乳难，养五脏，益气力，肥健、消水。《别录》谓其主消渴，淋沥，通膀胱、三焦停水，是治水之功大矣。茯苓甘平，主胸胁逆气，忧恚、惊邪恐悸，心下结痛，寒热烦满，咳逆，口焦舌干、利小便。《别录》主消渴，伐肾邪，是茯苓能治肾逆乘脾及肺之溺涩也。丹、泻、苓三物并用，辛甘发散为行阳之法，阳化则溺出，故以之为佐。陶隐居说：茯苓白补赤泻，故此方用白者，取其补正水，以泻邪水也。桂、附并辛温除寒，附生发炮补，此方用炮者，桂逐寒，附补虚，合用为行阳之法，故以之为使，此方君一臣二佐使五，大制也。由是血脉利，肾气下，扶阳而火不升，壮水而阴不翳，所以小便多者能止之，少者能利之也。制方之妙，固非一端。明·赵养葵以此治大概之病，失之远矣。《外台》引崔氏以此方，治脚气上入少腹不仁者，亦是肾虚所生之脚弱，古通名为脚气者，非风毒，竹沥汤症之脚气也，少腹冲脉所过，云不仁则血痹，可知干地黄正相主当，故崔氏用此方以治之。近人以崔氏曾用，因谓为方出崔氏，大误，崔氏即崔文行，在仲景后。《济生》以此方，加车前子、牛膝各一两，治肺肾虚，腰重脚轻，小便不利，或肚腹肿胀，四肢浮肿，或喘急痰盛已成蛊症。钱乙以此方，去桂、附，为六味地黄丸，治肾阴不足，发热作渴，小便淋闭，气壅痰嗽，头目眩晕，眼花耳聋，咽干舌痛，齿牙不固，腰腿痿软，自汗盗汗，便血，诸血，失音，水泛为痰，血虚发热等症。《千金》无比山药丸，杨氏还少丹，并以此方为本。此方四补四泻，地补太阴，苓泻之；蓣补少阴，泻泻之；萸补厥阴，丹泻之；附补三阳，桂泻之。阴多阳少，故以治阴脉空竭，寒湿内著之病。又此方分两以次减半，泽、苓、丹各三两，三当为二、三味，合为六两，并桂、附各一两，为八两。当地黄之分，萸、薯合八两，亦当其分，皆所以辅地黄也。干地黄用九蒸即开。宋后用熟地黄之先，近有驳地黄用熟之非者，不知其出自仲景也。

苦参汤方（《金匮要略》）  ***************************
治狐惑，咽干。
苦参（一升）
上一味，以水一斗，煮取七升，去滓，熏洗，日三。

饮（食中毒烦满治之方  ***************************
《金匮要略》）
苦参（三两）
上一味，以苦酒一升半，煮三沸，三上三下，服之，吐食出即差。或以水煮亦得。
〔案〕《肘后·卷二》《千金·卷七》治时气垂死破棺。《千金》煮汤，苦参一两，酒二升半。旧方用苦参酒煮，令得一升半，去滓，适寒温，尽服之。当间苦寒，吐毒如溶胶便愈。又《肘后》《千金》以此饮食中毒烦满治之方，依法煎取八合，治卒中恶，心痛。《本经》苦参苦寒、无毒，治心腹结气，症瘕积聚，黄疸，溺有馀沥，逐水，除痈肿，补中，明目止泪。《别录》谓：其平胃气，令人嗜食，醒酒，除伏热，皆取除湿热内蕴之功也。其所以能探吐者，以酒煮载之上行故也。梅师以此方，吐鱼、肉、菜等毒。《外台》以此方，治伤寒结胸满痛，壮热。《肘后》以此方，治上下诸瘻，皆是取吐也。《子母秘录》以此方，治小腹热痛，色青黑或赤，不能喘者。其洗方，《外台》以浴小儿身热，《直指》以洗下部漏疮。《集验》煮酒，以治热毒、足肿，痛如脱者。

当归贝母苦参丸方（《金匮要略》）  ***************************
治妇人妊娠，小便难，饮食如故。
当归　贝母　苦参（各等分，东洋本各四两）
上三味，末之，蜜丸如小豆大，饮服三丸，加至十丸。男子加滑石半两。（男子以下七字，从东洋本补正。）
〔案〕此苦参汤变汤为丸，加当归、贝母也，故取所加之味，以冠本方，如桂枝附子汤、白术附子汤之例，为治热结血气之专方，不独于妇人宜也。

薯蓣丸方（《金匮要略》）  ***************************
治虚劳诸不足，风气百疾。
薯蓣（三十分，《千金》二十八分）　甘草（二十八分，《千金》二十分）　大枣（百枚，捣膏）　干地黄　当归　桂枝（《千金》七分）　曲　大豆黄卷（各十分，《千金》七分）　人参　阿胶（七分，《千金》用鹿角胶，古诸胶不别也）　芎藭（《千金》五分）　芍药　白术　防风　麦门冬（《千金》各六分）　杏仁（各六分，《千金》五分）　柴胡　桔梗　茯苓（各五分）　干姜（三分）　白敛（三分或作二分，误，本方
《千金》有黄芩六分）
上二十一味，末之，炼蜜和丸如弹子大，空腹酒服一丸，日三，百丸为一剂。
〔案〕此风虚劳之主方。风虚劳病，原有论，此方从柴胡桂枝汤来，而差其分两，方中参、术、苓、草为《局方》四君子丸之祖，芎、归、地、芍为《局方》四物汤之祖，合之又为八珍汤之祖。薯、甘、枣为补脾之主药，三味为君，此方重薯蓣，故以名方。《本草》薯蓣，治风眩。徐嗣伯治眩十方中有此方。凡《千金》《外台》用山药，如大小三五七诸方，皆取此。胶，取其下达，参、地、桂、归、曲、卷六味等分者，参桂以去风，归、地治血，一补一行，曲、卷助运，一消食，一除湿，六味为臣。芎、芍、术、防、麦、杏六味等分者，以气不下，则逆而不生血，得风则燥而不润，湿食相搏，则困而不健，故以芎、芍佐地、归以和血，视归之行血加甚矣。术、防佐桂以和气，视桂之行气加甚矣。麦、杏佐曲、卷以化湿食，视曲捲加甚矣。为逐血痹，驱风气，续绝伤，利滞气之法。六味为佐。柴、桔、苓三味等分者，柴、桔开泄肺气，肺为脾之子，实则泻其子也。苓抑肾邪，肾为脾之妻，防其侮以伸己权也。或曰桔梗开心，心为脾之母，用桔者，虚则补其母也。心为阳，以升发为补，亦通。姜善温中，敛散结气，合柴、桔、苓、五味为使，此一方补脾之法尽之矣。即补脾之药，亦尽之矣。

蜀漆散方（《金匮要略》）  ***************************
治疟多寒。
漆蜀（洗，去腥）　云母（烧二日夜）　龙骨（等分）
上三味，杵为散，未发前，以浆水服半钱匕。温疟加蜀漆半分，临发时服一钱匕。（《千金》未发前下，有一炊顷三字，浆上有酢字义长，临发时服一钱六字，在温疟上无两匕字。）
〔案〕《本经》蜀漆辛平，主疟及咳逆寒热，腹中症坚痞结，积聚邪气，蛊毒鬼注。《别录》云：疗胸中邪结气，吐出之，是邪结胸中，蜀漆主之，故以之为君；性平，故寒疟、温疟并宜之。龙骨性善入，此方为蜀漆、龙骨并用法也。《本经》云母甘平，主身皮死肌，中风寒热，如在车船上，除邪气。是亦除痰之品，故以之为臣。深师方治痰饮头痛，往来寒热。云母粉二两炼过，恆山一两为末，每服方寸匕，汤服取吐，正与蜀漆、云母并用义同，亦正除疟痰之证。《外台》校云：云母亦作云实。东洋本同。《本经》云实辛温，去邪恶结气，止痛，除寒热。《图经》云：云实治疟多用。《外台》别本亦有至理，然功在杀虫，与此方未协，非也。唐本注云：俗谓云实苗为草云母，此云母所由，误为云实欤？且《千金》亦同，此经自存旧论，为当温疟治法。白虎加桂，与此相悬。张璐《千金》注云：蜀漆性专逐湿追痰，稍增半分于本方中，则可治太阴湿疟，湿为阴邪，亦必多寒少热，此方尤合作温者，谬也！张说亦通。

升麻鳖甲汤方（《金匮要略》）  ***************************
治赤斑，咽喉痛，唾脓血。
升麻（二两，《外台》二分）　鳖甲（如手指大一片，炙，《外台》无指字）　甘草（二两，《外台》二分）　当归（《外台》二分）　蜀椒（炒，去汗，各一两，《外台》一分）　雄黄（半两，研《外台》一分）
上六味，以水四升，煮取一升，顿服之。老、小再服，取汗。

升麻鳖甲去雄黄蜀椒汤方（《金匮要略》）  ***************************
治面、目青，身痛如被杖，咽喉痛。
经不列方。
〔案〕《脉经》《肘后》《千金》《外台》于阳毒升麻汤名同。而阴毒方云甘草汤，视此经止无雄黄为异。其升麻汤方，《肘后》《千金》有桂心，无鳖甲。《外台》有桂心、栀子为八味。考六朝名方，多本仲景，诸家同，而此经独异，误在此经，且两方而止详其一，不合全书通例，当如《千金》为正，二方皆升、归、甘三味为主。麻黄升麻汤症，以有咽喉不利，唾脓血，而升、归等分，亦有甘草，与此症治并同，是提营分毒邪之方也。阳毒面赤有斑，吐血下利（据《千金》《外台》诸书，）营分之毒尤甚，故加雄黄，蜀椒，以助升、归之力。雄黄化血为水，当亦能排脓，以治疮毒推之可知也。椒疏肾气，非止下气，陈风贻我握椒，犹周南之採，採芣苡，皆男女相悦之需可见也。二味合而治咽喉脓血之力殊矣。阴毒无脓血症，自当去雄，然阴毒亦少阴所发，故有咽喉不利一症，则椒不当去。《千金》等是也。若鳖甲则治症瘕阴毒，心下结强固宜，而阳毒心下烦闷，亦是将结之势，用之无妨，不用亦得，可两从也。夫二毒，乃邪毒杂糅之象与败症。近《千金》《外台》，治败伤寒八九日不差方，升麻、鳖甲同用，盖升麻以提阳中之毒，鳖甲以破阴中之毒耳。若于壮热，皆止用升麻合栀子，其用栀子，又与《千金》合矣。疑当阳毒升麻汤方无鳖甲，为五味，阴毒甘草汤方，升、归、椒、甘、鳖为五味。徐大椿《金匮》评本未刊本谓：去字当改作加字，其意以为阳毒方，当升、鳖、归、甘四味，而为传写脱去者，因误以阴毒方之六味，错列首方下也。《本经》雄黄、蜀椒，皆治死肌（即肌字）。死肌者，皮肉不仁也，与身痛如被杖正合，亦可为阴毒之去二味，当为加字之误，而阳毒方应无之也。

葵子茯苓散方（《金匮要略》）  ***************************
治妇人妊娠有水气，身重，小便不利，洒淅恶风，起则头眩。
葵子（一升）　茯苓（三两，《千金》各一两，《纲目·三十七》此方用赤苓）
上二味，杵为散，饮服方寸匕，日三服。小便利则愈。（《纲目》愈下有「若转胞者，加发灰，神效」九字）
〔案〕《千金》有将此方去茯苓加榆白皮，水煮服，治妊娠小便不利。亦有单用葵子及根一味者，治同。

紫石寒食散方（《金匮要略》）  ***************************
治伤寒，令愈不复。
紫石英　白石英　锺乳（煅，一作碓炼）　赤石脂　太一馀粮（烧）　栝蒌根　防风　桔梗　文蛤　鬼臼（各十分）　干姜　附子（炮去皮）　桂枝（去皮，各四分）
上十三味，杵为散，酒服方寸匕。
〔案〕此与黑散同为寒食方。而仲景以黑散治中风，此散治伤寒。虽各当其病，要之，不可轻用方意。紫石散治风寒为君，故专方名。白石英、锺乳以下九味为臣，石英、锺乳皆温补为一类。凡唐人书所云：乳石者，乳即锺乳；石即白石英。古者石英重白者也。赤石、馀粮温涩为一类。栝蒌根、文蛤同用者，亦栝蒌牡蛎散方之意。《本经》鬼臼辛温、有毒，杀蛊毒，鬼疰精物，解不祥，逐邪，解百毒。《别录》疗风邪烦惑。甄权主殗殜劳疾。然则此方用之者，恐其留风作注也。与桔梗、防风，同为排气解毒之用，以风能壅滞故也。姜、附、桂为佐使。鬼臼者，南星之别种，无鬼臼，可用南星。

当归生姜羊肉汤方（《金匮要略》）  ***************************
治寒疝，虚劳不足，及产后腹中㽲痛。（《纲目·卷五十》劳作羸，㽲作痤，痤即疝之误义长）。
羊肉（一斤，肥者）　生姜（五两）　当归（三两）
上三味，以水八升，煮取二升，温服七合，日三服。（《纲目》作水一斗，煮汁八升，入当归五两，黄耆八两，生姜六两，煮取二升，分四服，标出《金匮要略》。又云胡洽黄耆。《千金》有芍药，则《金匮》本有黄耆也，与《外台》合，但彼四两差少耳）。若寒多者加生姜成一斤；痛多而呕者加橘皮二两，白术一两。如加生姜等者亦加水五升，煮取三升二合，服之。
〔案〕经曰：精不足者补之以味，形不足者补之以气，此方兼用之。丹溪虎潜丸，以此方为本。凡寒气在经之腹痛，归、姜并用。《外台》引《广济》当归汤，治卒心腹痛，气胀满，不下食，欲得泻三、四行，方用当归、生姜。又引《广济》紫苏汤，治气发心腹胀满，两胁气急，方亦用当归、生姜，皆取此。《千金》加芍药二两，名当归汤。《外台》以此方，加黄耆四两，名羊肉当归汤，补加减法，《外台·卷三十四》许仁则云：产后虚弱腹痛，羊肉当归汤。若觉恶露不尽，加桂心三两；恶露下多，觉有风加芎藭三两；觉有气加细辛二两；觉有冷加吴茱萸一两；觉有热加生地黄汁二合。《千金》有羊肉汤，即此方加地、芍、芎、桂、甘草五味，治同，亦可与许论互参，详许论，虚弱之弱字，可为寒疝，虚劳当从《纲目》作虚羸之一证。《孟子·梁惠王下》，老弱转乎沟壑，膝文公上作老羸，是羸弱一也。

葶苈大枣泻肺汤方（《金匮要略》）  ***************************
治不得息。
葶苈（熬，令黄色，捣丸如弹子大）　大枣（十二枚）
上二味，以水三升，煮枣取二升，去枣，内葶苈，煮取一升，顿服之。
〔案〕葶苈本治心水，故《千金》十水丸，用以治赤水之从心肿者，而仲景以治喘不得卧之肺病，非以葶苈治肺也。以心系肺下，人卧则肺迫于心，心不舒则喘甚，从其见症之藏言之故尔。《外台》治上气，以此方加桑白皮亦佳。宋·钱乙作泻白散、桑白皮、地骨皮、甘草、粳米四味，全取此方，而变而轻之。桑、骨轻于葶苈，甘、米轻于大枣。近人以泻白，治不得正立之症，与泻肺治不得正卧意亦相近。仲景方有越婢、肝著、肾著、泻心，与此泻肺诸汤方，为五藏治法也。若谓胃为六府治法也。六府不分者，胃为六府之长耳。《千金》又有温胆，以胆之清净异于五府。《普济·卷十一》著作郎雷道矩病睡多，坐顷间，已及升余，兆，令服仲景此方。

皂荚丸方（《金匮要略》）  ***************************
治咳逆上气，时时唾浊，但坐不得卧。（《纲目·三十五》无时时但坐四字，眠作卧义长）。
皂荚（八两，刮去皮，酥炙）
上一味，末之，蜜丸如梧子大，以枣膏和汤服三丸，日三夜一服。

救卒死而目闭者方（《金匮要略》）  ***************************
吹皂荚末鼻中，立效。（亦见薤方类。）
〔案〕《千金翼》鬼魇不寤，皂荚末一刀圭吹之，能起死人。是此经卒死目闭，即鬼魇也。鬼魇以因言卒死，目闭以症言。又以皂荚五两，捣筛，三年陈醋，和涂口目喎斜，亦所以治痰也。《本经》皂荚辛咸温，小毒，主风痹，死肌邪气，风头泪出，利九窍，杀精物。《别录》除咳嗽、囊结，可为沐药，不入汤。雷斆云：每荚一两，用酥五钱，反复炙透，擂去子弦。皂言其包荚者，夹也，谓壳也。云荚则不必复言子矣，故但言去皮，不言去子。《本经》云：如猪牙者良，则用今牙皂荚也。《纲目》亦入此方于皂荚中，不入肥皂荚中。《必效》。以此方治牙病喘息，云取微利为度，不利再服，是亦下法也。凡用皂荚，取不蛀者。

治自死六畜肉中毒方（《金匮要略》）  ***************************
黄柏
上捣屑，水和，服方寸匕，未觉，再服差。
〔案〕《本经》黄柏苦寒、无毒，治五脏肠胃中结热，黄疸，肠痔，所主皆膏梁蕴生湿热在府之症，以治此毒者，以得毒则府中结热，故仍以治膏梁结热者治之。

食鱠多不消结为症瘕治之方（《金匮要略》）  ***************************
马鞭草，捣绞取汁，饮一升，即消。（各本外误，今从《外台》改正）
〔案〕《千金》云：凡食鱼鱠及生肉，在胸膈不化成症瘕，马鞭草捣汁，饮一升即消。陈藏器云：马鞭草苦微寒、无毒，治症瘕、血瘕、久疟，破血杀虫。《千金》又以此方，汁五合，和酒三合，分三服。治疟无问新久者，亦治症瘕之意。马鞭草乃《本经》蛇衔之别种，而主治不同，此经云云者，与黄柏治自死肉毒例同，皆以症不以因也。又《本事方》云：肉积宜硇砂，而硇砂难用，不若此方之稳，若浓茶，但能助消肉之不停者，不能去已结之肉积。《证类》及诸家《本草》无姜叶，治鱠症之说，独《纲目》有之，云出张机，是据误本为之。

土瓜根导方（《肘后》）  ***************************
（《伤寒》有论无方，今据《肘后》补。）
治伤寒阳明病，津渴大便坚，土瓜根捣汁，入少水解之，筒吹入下部，小便不通者，如此；大便不通，吹入肛门内，二便不通，前后吹之取通。
〔案〕此方出《肘后》《伤寒论》蜜煎条云：若土瓜根及大猪胆汁，皆可为导。而方中有猪胆汁导法，无土瓜根导法。此云大便不通，吹入肛门，正土瓜根导法也。葛氏必据《伤寒论》，成本传写脱之耳。《本经》土瓜根苦寒，主消渴，内痹瘀血，月闭，寒热痠疼，益气愈聋。《别录》治诸邪气热结，妇人带下，不通下乳汁，止小便数不禁，逐四肢、骨节中水。是土瓜根除热结，疏水气，亦是润药，故以治便闭之由液少者。《圣济总录》以湿土瓜根，削半寸，塞耳内，以治聋，盖取此。《图经》以此方作服法，治小儿发黄，及黄疸变黑。《千金》以此方作傅法，治一切漏疾。《肘后》以此作散，浆水和，涂面上癍㾦，皆取除热结之意。考土瓜，乃瓜蒌之一种。郭注《尔雅》谓之，钩藤即栝蒌二字之声转。又《千金翼》有寒水石散，治小便白如泔者，寒水石、知母、栝蒌根、白石脂、菟丝子、桂心六味，乃合用白虎之半也。《卫生宝鉴》小变其方，去寒水，知母加牡蛎粉，而以土瓜根易栝蒌，症治同，是二瓜可通用也。

钩吻与芹菜相似误食之杀人解之方（《金匮要略》）  ***************************
荠苨（八两）
上一味，以水六升，煮取二升，温分五服，日三夜二。凡煮荠苨，惟令脓佳。
〔案〕钩吻古无定说。仲景于食芹菜忌独出此与下水莨两条，以警人之误食，皆以其相似也。经云：水莨叶圆而光，则钩吻之为毛莨灼然矣。此可循文而知者。荠苨即桔梗之一种，《本经》桔梗一名荠苨是也。《别录》始出荠苨。《图经》谓之杏参，救荒谓之杏叶沙参。《纲目》一名甜桔梗，俗呼空沙参。《吴普》谓：沙参为白参。而张璐说：人参即沙参之佳者。参陶宏景荠苨似人参之论，然则人参、沙参、荠苨、桔梗一种四类，人参最厚，主补；沙参次厚，少补；二桔梗最薄，主散，可见人参亦是托补，非蛮补，与黄耆相似耳，所以称桔梗者，取桔开梗塞为义；所以称荠苨者，取接济尼正为义。《别录》苨荠甘寒，解百药毒，盖药毒塞其气遂则死，开其塞，则毒解，理固如是。《千金翼》治疔肿。《小品方》治蛊毒。《图经》解五石毒，皆以此方，生捣汁服，亦变法也。《千金》以荠苨一分，蓝并花二分，捣，水服方寸匕，日三，治药毒。

大乌头煎方（《金匮要略》一名乌头汤）  ***************************
治腹满绕脐痛，发则白津出，手足厥冷，脉沉紧。
乌头大者五枚，熬，去皮，不必咀，以水二升，煮取一升，去滓，内蜜二升，煎令水气尽，取二升，强人服七合，弱人服五合，不知，明日更服，不可一日再服。
〔案〕此方开后世诸蜜煎方之祖。如《肘后》以蜜煎升麻，治痘疮。《千金》以蜜煎生地，治血症。《外台》以蜜煎甘草，涂阴头疮皆是。《本经》乌头辛温，有大毒，主中风，恶风，洗洗汗出，除寒湿痹，咳逆上气，破积聚寒热。《别录》治胸中冷痰，食不下，心腹冷，脐间痛，不可俯仰，是乌头为寒风之主药，故寒疝用之。《纲目·十七》范汪东阳方，治寒疝，心痛三十年者，用射网食茱萸，蜜丸麻子大，酒下二丸，即此方之变法。射网即乌头晒作之，据此二方，此方之乌头，正近世之川乌头，即附子母，古无草乌头。《纲目》始有之误也。川乌头，今以附子统之。《千金》云：乌头去皮毕，以半两准一枚，此方五枚，约三两。又云蜜一斤，有七合，此方二升，约三斤，乌头得蜜重十五分之一。

红蓝花酒方（《金匮要略》）  ***************************
（酒，为汤字之误。仲景书以酒煮之方，不一併称汤，如栝蒌薤白汤、麻黄醇酒汤，并专用酒，不用水，亦称汤也。）治妇人六十二种风，兼（兼字从《图经》补）腹中血气刺痛。
红蓝花一大两，分为四分，以酒一大升，煎，强半顿服之，不止再服（《要略》作一两无大字，及分为四分四字，强作减顿服之作顿服一半。泉谓：酒既用大升，则药当为大两，古方权量相配，大率如此。《千金》《外台》用大两、大升者甚多，不外此例。今《要略》本传写脱之耳。从《证类》引《图经》录此经，正分为四分四字未详，恐是上为细末之误。）
●又　丸方（《证类》《纲目》）
（三书无，今据《证类》及《纲目》补。）
治同上。
红蓝子一升，捣碎，以无灰酒一大升二合，（《纲目》无二合两字）。拌了，暴令干，重捣筛，蜜丸如桐子大，空腹酒下四十丸。
〔案〕《要略》无此方。《证类》及《纲目》并有之，并称为张仲景方。《纲目》且有血气刺痛四字标目。据此，二文是唐李所见《要略·妇人篇》，此条固有汤丸二方矣。今本无者，写者脱之，或曰是异文。然唐李二书，并列汤丸二方，明是脱文，非异文也，今据补。但《脉经》录《要略·妇人篇》无此条方论，恐是晋后人增，故用大两、大升欤。方药用大升、大两者，盖自晋以后始，详《古方权量考》。红蓝花即今红花，以其叶似蓝，故有蓝名。始见于宋《开宝》，云：辛温无毒，主产后血运口噤，腹中恶血不尽，绞痛，胎死腹中，并酒煮服。苏颂云：子功与花同。《外台》治一切肿疾，花捣汁服。《广利》治喉痹，壅塞不通，花绞汁服；干者，水浸绞之。女子中风，血热烦渴，子熬捣，水煎服。《子母录》治产后血运闷绝，即此酒方，皆本此，以血运喉痹，皆风入血脉故也，与此经合。又《开宝》云：红花自西番来，后汉时恐未必有此。考徐广《史记》货殖传注：茜，一名红蓝花，其花染缯赤黄。陆玑《诗疏》：茹藘，茅蒐也，蒨草也，一名地血。齐人谓之茜。盖古人染红，惟用此草。而仲景书又喜用别名揆之。《本经》及《别录》曰：华主治相当。此方所指当即茜草之花子，茜亦蓝别种也。诸蓝皆解毒，故茜亦解毒。

蛇床子散方（《金匮要略》）  ***************************
治妇人阴寒。
蛇床子（《东洋本》及《纲目》子下有仁字）
上一味，末之，以白粉少许，和令相得，如枣大，绵裹内之，自温。
〔案〕白粉，《纲目》引作白矾，矾能杀痒，故《集简方》以此方治阴痒。《外台》以此合狼牙汤，煎洗，治阴痒。《本经》蛇床子甘平，主妇人阴中肿痛，除痹气，利关节，恶疮。《别录》温中下气，令妇人子藏热，有子。《儒门事亲》以蛇床子、枯白矾等分为末，醋面和丸弹子大，胭脂为衣，绵裹纳之，如热极，再换，日一次，取此。

狼牙汤方（《金匮要略》）  ***************************
治妇人阴中疮蚀烂。
狼牙（三两）
上一味，以水四升，煮取半升，以绵缠筋如茧，绞汤沥阴中，日四五遍。
〔案〕狼牙，《本经》主疥瘙，恶疡疮痔，去白虫，阴中疮烂，蛲虫所生，故此主之。《外台》治寸白诸虫方，用狼牙五两，捣末，蜜丸麻子大，隔宿不食，明旦以浆水下一合，服尽即差。是狼牙汤功专杀虫，可汤可丸也。《千金》以狼牙三两，配水五升，煮取一升，洗、治阴中痒入骨。

统治痈疽方顾世澄（《疡医大全》称此为张仲景统治痈疽方，姑录之。）  ***************************
金银花（二两）　当归　蒲公英　甘草（各一两）　乳香（去油）　黄芩（各一钱）
上以水五碗，煎一碗，调乳香末，服之。
〔案〕此方疑非仲景所为，与他经方不相类，水用碗量，亦非古法，未详顾氏所本。

蜜煎导方（《伤寒论》《玉函经》）  ***************************
治津液内竭，大便硬。
蜜七合，内铜器中，微火煎，候凝如饴状，勿令焦，俟可丸，乘热捻作挺，令头锐，大如指许，长二寸许，候冷即硬，内穀道中，以手急抱，少顷，即通也。欲大便时，乃去之。（从《纲目·三十九》参订。）

猪胆导方（《伤寒论》《玉函经》）  ***************************
大猪胆一枚，泻汁，和醋少许，以灌穀道中，如一食顷，当大便，出宿食恶物。
〔案〕陈藏器法，以苇筒著胆，缚一头，由下部入三寸，灌之入腹立下。梅师以蜜一斤和猪胆一枚，作如蜜煎法，纳下部，治肛门生疮肿缩。又以此方，治热病，䘌虫上下，煎沸服，虫去出。《拾遗》以此方加姜汁，灌下部，令醋气上至咽喉乃止，当下五色恶物及虫。

雄黄散方（《金匮要略》散字从东洋本）  ***************************
治狐惑，蚀于肛外。
雄黄一味，为末，筒瓦二枚合之烧，向肛熏之。
〔案〕《千金》以雄黄三片，稍置瓦瓶中，炭火烧，向肛熏之，并服汤也。义似较明。

小儿疳虫蚀齿方（《金匮要略》）  ***************************
雄黄　葶苈（等分）
上二味，末之，取腊月猪脂鎔，以槐枝绵裹头四五枚，点药烙之。

治阴汗方（《本草纲目》）  ***************************
（三书无，今据《本草纲目》补。）
没食子烧灰，先以汤洗了，布裹灰扑之，甚良。
〔案〕此方三书皆无。《本草纲目·三十五》无食子发明下引唐·李珣说，张仲景用治阴汗云云，当是《金匮》逸文。没食子治阴汗，亦见马志，盖苦温杀疳，收湿之品。

食蟹中毒治之又方（《金匮要略》）  ***************************
冬瓜汁饮三（《千金》三作二）升，食冬瓜亦可。
〔案〕《别录》冬瓜甘微寒，主小腹水胀，利小便，止渴。陶宏景云：捣汁服，止消渴烦闷，解毒。《孟诜食疗》，治积热消渴。《千金》又以治小儿渴利，兵部手集，治水病危急皆取此。而不言煮食，似用生者。《子母秘录》治婴孩寒热。《袖珍方》治痔疮肿痛，亦皆取此。而一则炮熟绞汁，一则煎汤洗，则皆用熟者。此经不言煮，当是生瓜也。蟹性已寒，而以甘寒之物解其毒，未详其义，当是去中蟹毒后，烦闷胀渴之症，使其从小便出耳。非必专主蟹毒。

食蟹中毒治之方（《金匮要略》）  ***************************
亦治凡蟹未经霜者多毒，亦治诸餚馔中毒。
紫苏煮汁，饮二三升（《纲目·卷十四》作饮二升）。子（各本作紫苏义复非也，今从《纲目·卷十四》正）　捣饮之，亦良。（《纲目》捣作煮，是用熟子也。）
〔案〕《别录》紫苏辛温，下气除寒中，其子尤良。甄权云：杀一切鱼肉毒，并与此合。蟹之毒，亦令人寒中，且鱼属也。《肘后》以治伤寒气喘不止。《永类钤方》以傅伤损，血出不止，令无脓及痕，除寒之引申义也。又以治卒啘不止，及霍乱胀满，未得吐下，用生者，捣汁饮佳；干者，煮汁，亦可除寒杀毒，合用之引申义也。经用苏者，惟半夏厚朴汤，治咽中如有炙肉与此症，要之，皆为下气之用。苏之类甚多，香薷曰石苏，爵床曰香苏，荆芥曰假苏，胡薄荷曰海苏，龙脑薄荷曰鸡苏，亦曰水苏，荠宁曰臭苏，而荏曰白苏，此桂荏曰紫苏，亦曰赤苏，皆取柔苏为义，盖气逆则坚，顺则柔，此下气之药，所以多称苏也。《说文》苏杷取禾若也。段氏云：禾若散乱，杷而取之。礼乐记注苏更，息曰苏玉篇，苏，息也，死而更生也。取乐记注为说，是苏稣同为乱而复治也。人死则气乱，苏则复治，同一义也。据玉篇知稣即甦字。凡苏皆治乱之药，故恆于霍乱为宜，食蟹中毒，亦霍乱之类也。

食苦瓠中毒治之方（《金匮要略》）  ***************************
黍穰煮汁，数服之解。
〔案〕此治中苦瓠毒之专方。《风俗通》云：烧穰可以杀瓠，或曰蓄瓠之家不烧穰，种瓜之家不焚漆，物性相畏也，皆但言穰不言黍穰。《千金》治妇人妊娠尿血，以黍穰烧灰，酒服方寸匕，日三。盖苦瓠善利人，黍穰性必收涩，故主之。治尿血与之同意，亦止之也。

尸蹶脉动而无气、气闭不通故静而死也治之方（《金匮要略》）  ***************************
鬄取左角发方寸，烧末，酒和，灌，令入喉，立起。
〔案〕此可名发灰汤。本《素问·缪刺篇》为之也。彼文云：邪客于手、足少阴，太阴，足阳明之络，此五络者，会于耳中，上络左角。五络俱竭，令人身脉皆动，而形无知也，其状如尸，或曰尸厥。以竹管吹其两耳，鬄其左角之发方一寸，燔，治饮。以美酒一杯，不能饮者，灌之立已。注左角发，是五络血之馀，酒者，所以行药。鬄又炎上，而内走于心，心主脉故也，是此方之义也。凡用发之方，虽不必尽在左角，要皆取此，以发之利血脉则同。故凡血脉不利，以致小便难者，并能治之。下膏发煎、滑石白鱼散、及《纲目》引葵子茯苓散云：若转胞者，加乱发是也。凡血脉不利，以致大便难者，亦治之。如《伤寒·阳明篇》之用膏发煎是也。凡血脉不利，以致难产者，亦治之。如《本事方》开骨散方是也。盖见症虽殊，其为血脉不利则一，是发灰汤，乃利血脉之专方。

猪膏发煎方（《金匮要略》）  ***************************
治诸黄及妇人阴吹。
猪膏（半斤）　乱发（如鸡子大三枚）
上二味，和膏中煎之，发消药成，分再服。病从小便出。治阴吹，以膏发煎老，捏作指大一条。内入穀道中。
〔案〕此为风胜血燥之专方。燥屎填满肠中者宜之。《千金》曰：史脱家婢病黄，服此，胃中燥屎下，便差，神验。《外台》引《近效》曰：男子、女人黄疸，医治不愈，身目悉黄，饮食不消，胃胀，热生黄衣，盖胃中有燥屎，使病尔以成。煎猪膏一小升，温服，日三，燥屎下去乃愈。胀热者，风所致也，故有燥屎，阴吹亦由风胜血燥，故亦有燥屎也。其成燥屎者，以有食。故《外台》于黄疸云：饮食不消。《脉经》于阴吹云：喜噫吞酸，皆食伤屎燥之由也。惟有燥屎塞肠，故气不通于肠，而从前阴溢出，为如吹之声。二病形殊因同，故治法同，于此可悟经方之用法。《千金》有治鼠瘻瘰疬五白散方，以此方为本，涂上神验。亦取润利血脉之义之引申，水儿燕口疮同。

滑石白鱼散方（《金匮要略》《纲目》但称白鱼散）  ***************************
滑石　白鱼　乱发（烧，各二分，《纲目》作等分）
上三味，杵为散，饮服半钱匕，日三服。
〔案〕此治尸厥方加滑石、白鱼也。故二味得专方名。《本经》衣鱼咸温，主小便不利，一名白鱼，一名蟫鱼，此气化之虫，故藉以治气不化之疾。《素·灵兰秘典》曰：膀胱者，州都之官，津液藏焉，气化则能出矣。是不出为气不化明矣。范汪方治小便不利，以二七枚作丸，顿服，本此。《千金》方，治小便转胞不出，纳衣鱼一枚于茎中。《证类》引《图经》曰古方主小儿淋闷，取以摩脐及小腹，溺即通。取此。《外台·卷十五》治风癫方亦用之。参观之，盖白鱼乃治风热之药也。近张璐说：滑石白鱼散，治消渴，小便不利，小腹胀痛，有瘀血。

治食六畜鸟兽肝中毒方（《金匮要略》）  ***************************
服头垢一钱匕，立差。食马肝中毒未死者，服方寸匕，佳。
〔案〕《本草》头垢，有取头上白屑者，有取梳下垢者，有煮头巾取垢者，皆同其性能，有噎疾，亦滑利之物也。陶宏景曰：头垢浮汁，取其肥腻者，当是煮巾取之者。《小品》云：凡野菜、诸脯马肝、马肉毒，以头垢末核大，含之咽汁，能起死人；或白汤下亦可。此后，遂有用耳垢、齿垢、膝垢、身汗垢者。

治食啖蛇牛肉欲死方（《金匮要略》）  ***************************
以泔水洗头，饮一升愈。
〔案〕此三方俱用头垢，前二方犹散也，此一方犹汤也。泔水，《纲目》谓之淅淅泔，亦曰渖米，即淘粳米汁，第二次者可用，故名淅淅泔，泔，甘水也，渖汁也，善解热。

治食啖蛇牛肉欲死方（《金匮要略》）  ***************************
饮人乳汁一升，立愈。食酱肉及漏脯者，服之亦良。
〔案〕《别录》人乳，解独肝牛肉毒，合浓豉汁服之，神效。《千金》又以此方，治中牛马毒。

食诸菌中毒闷乱欲死治之方（《金匮要略》）  ***************************
人粪汁，饮一升。

救卒死而四肢不收失便者方（《金匮要略》）  ***************************
马屎一升，水三斗，煮取二升，以洗之。又取牛洞一升，温酒和，灌口中。
〔案〕洞即古胴字。《肘后》云：胴者，稀粪也。症治并同。且云：或以湿者，绞取汁，亦可。此扁鹊法也。此经用之，亦搏採众方之一例。《圣惠》以治霍乱，吐下不止。《必效》。以治疳、痢垂死，皆此治失便之义引申。《肘后》以马矢一丸，烧灰，水服，治久痢，亦取此。

救小儿卒死而吐利（《证类》作霍乱）不知是何病方（《金匮要略》）  ***************************
犬屎一丸，绞取汁灌之。无湿者，水煮干者，取汁。
〔案〕犬屎，《肘后》作马矢。亦云扁鹊法。《千金》以此方治食野菜及马肝、马肉、诸脯肉毒，变为服法，云立愈。

治食郁肉及漏脯中毒方（《金匮要略》）  ***************************
烧犬矢，酒服方寸匕。

治食马肝中毒未死方（《金匮要略》）  ***************************
雄鼠粪二七粒，末之，水和服，日再。
〔案〕《别录》两头尖甘微寒，治疳疾，大腹。宏景云：两头尖者，牡鼠矢也。张仲景用之，盖鼠善穿，其屎能穿通一切食滞，中马肝毒，亦食滞之一也。《外台》以此方加豉，治劳复亦取此。《普济》以此傅脐中，治大小便秘，乃引申义。

鸡屎白散方（《金匮要略》）  ***************************
治转筋入腹。
鸡屎白一味，为散，取方寸匕，以水六合，和，温服。
〔案〕此以《素问》鸡屎醴方变为散，为消食之专方。《外台》引《广济》治米症其疾，常欲食米，若不得米，则胸中出清水。方用鸡屎一升，白米五合，捣散，用水一升，顿服，即祖此也。《千金》变为煮法，治小儿口噤。云赤者，心噤；白者，肺噤。凡屎皆能解毒，消食。《千金》治食猪肉中毒方，亦用猪屎，烧为末，水服方寸匕。

食诸果治之方（《金匮要略》）　亦治马肝漏脯等毒。  ***************************
猪骨（烧过）
上一味，末之，水服方寸匕。
〔案〕诸家本草无有以猪骨治诸果伤者。《千金》《外台》以此方，治食诸菜、肉脯中毒，疑经文果字系菜字之误。在诸菜条中，果或书作菓，草书与菜字相似，浅人因误据，移于诸果条下。《千金》作治食野菜及马肝、马肉、诸脯肉毒方。

救卒死又方（《金匮要略》）  ***************************
猪脂如鸡子大，苦酒一升，煮沸，灌喉中。
〔案〕凝者曰脂，散者为膏。经于猪膏发煎用膏，而于此用脂，自有分别。湖俗称膏为释油，释读如舍。称脂为板油，盖膏第取其润，脂则取其滑，故儒书有膏润，膏泽及脂滑、脂腻之词。卒死由于气窒，故取至滑之物以利之。孙思邈谓：其破冷结，散宿血，则猪脂之滑利大矣。《纲目》引《肘后》云：卒中五尸，仲景用猪脂一鸡子，苦酒一升，煮沸，灌之，即指此也。据彼文知此卒死，乃中五尸死也。陶宏景云：项下膏，谓之负革肪，入道家炼五金用。《普济方》误吞铁钉，猪脂多食，令饱自然裹出。《千金》以治关格闭塞，皆从此方引申，苦酒亦泄闭之用。《千金》以治食百兽肝中毒及陈肉毒，顿服猪脂一斤。《千金》治中恶方，猪脂二升，温顿服之。又方车轴脂，如鸡子大，酒服，第二方颇似此经之文。《开宝》亦云：车轴，治中恶，卒心痛，以热酒服之。中风发狂，取膏如鸡子大，热醋绞消服，亦似本此。陈藏器云：去鬼气。而《千金》治霍乱，转筋入腹，以此涂足心。少小腹胀，以如弹丸大，吞之，立差。及妊娠难产，小儿惊啼，皆取滑义。

治啖蛇牛肉食之欲死方（《金匮要略》）  ***************************
牛肚细切，以水一斗，煮取一升，暖饮之，大汗出愈。
〔案〕煮法减水十之一，以牛肚难熟故也。其治蛇毒，别无他证。《纲目》引孟诜云：牛胃甘温、无毒，主消渴，风眩，补五藏。又胃之厚处日膍。藏器云：膍主热气、水气，治痢，解酒毒、药毒、丹石毒，发热，是牛肚之扶正解毒固也。或食⿺鼠⿱田豕蛇牛后，其人有消渴、眩热诸症，故欤。又藏器云：牛独肝者，有大毒，食之令人血痢而死，是亦治痢之义之引申。牛独肝者，即啖蛇。

獭肝散方（《金匮要略》附方）  ***************************
治冷劳及鬼疰，一门相染。
獭肝（一具，炙干）
上末之，水服方寸匕，日三服。
（案〕《证类》引《图经》说：以此为仲景方。《别录》獭肝甘温、有毒，治鬼疰虫毒，止久嗽，除鱼鲠，并烧灰酒服之。苏颂谓：治传尸劳。崔氏治九十种虫注、传尸、骨蒸、伏连、殗殜、猫鬼毒，疠疾，有獭肝丸。《千金》以此方，治鬼鬾。考《本草》獭肝，每月生一叶，十二月十二叶，后每月退一叶，乃灵物也。故藉以驱鬼灵之气。云：一门相染，即传尸也。鬼由风来，风生虫，故鬼疰，亦有虫。本草杀鬼疰，蛊毒，恆并举。

救卒死又二方  ***************************
●救卒死又方（《金匮要略》）
雄鸡冠，割取血句管，吹，内鼻中。
●救卒死又方（《金匮要略》）
鸡肝及血涂面上，以灰围四旁，立起。（《肘后·卷一》鸡肝作鸡冠，疑经本作鸡冠，割取血，传写误冠为肝，又脱割字，误取为及故耳。）
〔案〕《肘后》治卒死，或寝卧奄忽而绝，皆是中恶，用雄鸡冠血涂面上，干则再上，仍吹入鼻中，并以灰营死人一周。彼方明据此经二方而作鸡冠。考《纲目》于鸡肝引《别录》，孟诜及时珍已说，并无治卒死字样，其附方中，亦不录此。经疑李氏所见《金匮》，亦同《肘后》。又谭氏《小儿方》，小儿卒惊，似有痛处，不知疾状，用雄鸡冠血少许，灌口中妙。此亦从前一方来。《肘后》卒缢垂死，心中犹温者，勿断绳，用鸡冠血滴口中，以安心神，男用雌，女用雄，亦取此。

文蛤散方（《伤寒论》《玉函经》）  ***************************
文蛤（五两）
上一味，为散，沸汤和，服方寸匕。
〔案〕《宣明方》有海蛤玉粉散，治血痢；解藏中积毒热方，用海蛤为末，入蜜，冷水调下。《纲目》谓：文蛤、海蛤为一类二种。《拾遗》谓：文蛤，即海蛤之有花文者。考《本经》海蛤，主咳逆上气，喘息烦满，胸痛寒热，不与此经烦粟欲饮之症义合。若文蛤之主恶疮，蚀五痔，转与此经症情合，何也？恐其热郁作疮故也。缘《本经》以海蛤为瓦楞子。《吴普》说同仲景，于渴不止贪饮者用文蛤，于渴不差用牡蛎，是蛎、蛤可通。用文蛤者，必如仲景法，所以然者，渴不止由于热结。蛤、蛎皆咸寒，咸软坚，寒除热也。热与津结则为痰。故亦治痰，许慎始以海蛤为文蛤，而别称海蛤为魁蛤，此犹空言，无与于医。近世则谓文蛤、海蛤为一，而以本草海蛤主治为文蛤主治矣。

栝蒌牡蛎散方（《金匮要略》）  ***************************
治百合病变成渴，百合洗之不差者。
栝蒌根　牡蛎（熬，等分）
上为细末，饮服方寸匕，日三服。
〔案〕柴胡桂枝干姜汤，栝蒌、牡蛎并四两，以小柴胡加减法曰：渴者，加栝蒌根四两；胁下坚者，加牡蛎四两；故渴而胁下坚者，宜此方。牡蛎泽泻散方，亦栝蒌、牡蛎同用。《卫生宝鉴》治小便如泔，有土瓜根散，土瓜根、牡蛎粉各一两，亦即此方之变法。此经紫石英散，栝蒌根、文蛤同用，与朱丹溪海蛤散，栝蒌、海蛤同用，皆取此牡蛎，乃燥湿之品。蒌根亦荡涤之品。合之，为湿热蒸腐者之治法。

牡蛎泽泻散方（《伤寒论》《金匮要略》）  ***************************
治腰以下有水气。
牡蛎（熬）　泽泻　栝蒌根　蜀漆（洗去腥）　葶苈（熬）　商陆根（熬）　海藻（洗去咸，各等分）
上七味，异捣，下筛（《玉函》无此四字）为散，更入臼中治之（《玉函》无此六字，）白饮和，服方寸匕，小便利，即止。（《伤寒论》小便利止后服，日三。文倒，今从《玉函》。）
〔案〕此治痰水之方。大病差后，早食油腻，致生黏痰，因而胃热，关门不利，溺涩蓄水者最宜。何以言之？牡蛎、栝蒌根，《金匮》百合病，渴不止症专用二味，取其除邪留胃，热生腻致渴之力，则知其能治黏痰也。蜀漆功专破痰，与蛎、栝相济，去痰尤速。葶苈泻胸中水，商陆泻腹中水，泽泻、海藻皆味咸，即泻肾中之水结，由是三焦之水不能停矣。而牡蛎又能消宿水，故方以牡蛎泽泻名。光绪丁未，余因小便屡涩，日少夜多，又好食肥浓，咯出腻痰，日夜百馀口后，遂腰以下脚趺大肿，服此方甚效。惟是七味半，皆峻药，须量病投之。余去商陆，以素大便难，年老病久故。蜀漆善吐疟痰。腰以下水气，恐非所宜。蜀字当为泽字之误。泽漆即大戟苗，正下水之品，医者费涵说。

白术散方（《金匮要略》）　妇人妊娠养胎。  ***************************
白术　芎藭　牡蛎（各二分）　蜀椒（三分去汗，原本术三分，蛎四分，今从东洋本正）
上四味，杵为散，酒服一钱匕，日三夜一服。但苦腹痛加芍药；心下毒痛倍芎藭；心烦吐痛不能饮食，加细辛一两，半夏大者二十枚，服之后，更以清浆水服之。若呕以醋浆水服之，复不解者，小麦汁服之，已后渴者，大麦粥服之，病虽愈，服之勿置。
〔案〕芎藭主心痛者。《别录》芎藭辛温、无毒，主心腹坚痛。《纲目·卷十四》孙氏集验方，治一切心痛，用大芎一个为末，烧酒服之。一个住一年，两个住两年。牡蛎，《本经》主惊恚怒气，除拘缓，女子带下赤、白。《别录》除留热在骨节、营卫，虚热去来不定，烦满心痛，气结，止汗止渴，除老血，皆与养胎义合。术健脾，椒抑肾。大凡胎之不安，恆由脾虚，不能消食，致生水穀之湿。肾虚上逆，风气阻痹，结热蕴畜而然，此方四味分主四因，亦通治法也。四因之中，尤重治脾。观方下加法自知，白术专主方名，其以此欤。又观方下云云，都系虑其痛症。而《丹溪心法》载心脾气实，痈有痰者，牡蛎煅粉，酒服二钱，与此大合。

蜀椒闭口者有毒误食之　戟人咽喉　使不得出气便欲绝　或吐下白沫　身体冷痹　急治之方（《金匮要略》）  ***************************
多饮冷水一二升，解。
〔案〕此汤液之祖。犹酒醴之于明水也。上古有明水，而后有酒醴，则亦有水，而后有汤液，可测而知也。仲景以此为救渴之专方。故三书中，屡言欲饮水者，少少与之。《外台；卷六》必效方，热霍乱则渴，烦欲得冷水，则宜恣意饮之及土浆取足。定止易云：净万物者，莫善乎水，故以治毒气不净之渴。

治食生肉中毒方（《金匮要略》）  ***************************
掘地深三尺，取其下土一升，以水五升，煮数沸，澄清汁，饮一升，即愈。
〔案〕此是黄土汤，非地浆也。地浆即土浆。陶宏景云：掘黄土地作坎，深三尺，以新汲水沃入，搅浊少顷，取清用之，故曰地浆。若黄土，则藏器云：三尺以上曰粪，三尺以下曰土。又云：取干土，水煮三五沸，去滓，暖服一二升，解中肉毒、合口椒毒、野菌毒。彼文全据此经，则与地浆异也。然其为用则相通，故亦主椒、菌毒。

食诸菌中毒闷乱欲死治之方（《金匮要略》）  ***************************
土浆，饮二升。
〔案〕《肘后·卷一》以此方，治尸注及卒腹痛，必效；以治霍乱之热者，烦渴。

蜀椒闭口者有毒　误食之　戟人咽喉　气闭欲绝　或吐下白沫　身体冷痹　急治之方（《金匮要略》）  ***************************
或食蒜，饮地浆解。（或上当有脱文）
〔案〕《千金·卷二十四》蜀椒毒，用蒜汁、土浆解之。是暗据此经也，此经当是脱汁字耳。《纲目·卷五》引此经，闭口椒毒，吐白沫，身冷欲死者，地浆饮之。无或食蒜三字，于小蒜下，不言蒜制闭口椒毒，疑漏。

治咽喉塞、鼻中疮出、干呕头痛、食不下方（《外台》《广济》）  ***************************
（三书无，今以《外台》《广济》方补。）
生鸡子一枚，开头取白去黄，著米醋拌，煻火顿沸起，擎下沸定，更顿三度，成就热饮，酢尽不过一二差。
〔案〕此乃诸用苦酒和鸡子方之祖。陈藏器以治产后血闭。《肘后》以治心痛，不用沸。《古今录验》治蛔虫，攻心腹如刺，口吐清水，鸡子一枚，开头去黄，以好漆内壳中，令和，抑头吞之，虫出。《千金》有猪胆汤方，治伤寒五、六日斑出，即此加猪胆汁也，酢用五合。《千金》又云：凡除热解毒，无过苦酢等物，故此方以之为君。《千金》又有治胞衣不下方，以鸡子一枚，苦酒一合，和饮之，乃此方之变法。

苦酒汤方（《伤寒论》）  ***************************
治少阴病，咽中生疮，声不出。
鸡子（一枚，去黄内苦酒著壳中）　半夏（洗，破如枣核大十四枚内著苦酒中。《千金》如枣核大，十四枚，洗破。成本无如枣核大四字，则是原半夏十四枚洗破矣，太多非也。）
上以鸡子壳，置刀钚中，安火上，令三沸，去滓，少少含咽之。不差，更作一剂服。
〔案〕此治声不出之专方。以半夏为君，以鸡子清为臣，苦酒为佐使，优家以鸡子清，润歌喉，本此。其用半夏，与惑病声嗄，用甘草泻心汤同法。刀钚，刀上之钚，如今剪刀柄是也。以其形园，便于安鸡子，故用之，别无取意。近徐大椿疑为古之禁方，求之过深，三沸，三上三下也。

贪食食多不消、心腹坚满痛、治之方（《金匮要略》）  ***************************
盐一升，以水二升，煮令盐消，分三服。当吐食出，便差。
〔案〕此探吐之法。《千金》以此方，治霍乱、蛊毒、宿食、心腹痛、冷气、鬼气。云霍乱心腹暴痛，宿食不消，积冷烦满者，热饮一升，以指刺口，令吐宿食使尽，不尽再刺吐讫，复饮之，吐住静止，此法大胜。凡有此疾，即须先用，亦可为外治。《外台》疗转筋方，以盐一升，水一升半作汤，洗渍良。苏颂曰：元和十一年十月得霍乱，上不可吐，下不可利，出冷汗如雨，气即绝。河南房伟传一方，用盐一大匙，熬令黄，童子小便一升，合和温服，少顷，吐下即愈。此药入口即吐，绝气复通，此以盐为散也。经验方及《本草衍义》并以此方，治蚯蚓所中，亦用浸法，亦取解湿毒之义。蚯蚓有毒，而居湿地故也。

头风摩散方（《金匮要略》）  ***************************
大附子（一枚，炮）　盐（等分，《纲目》作食盐）
上二味，为散，沐了，以方寸匕，摩疢（《纲目》疢），作囟，义长上，令药力行，或以油调稀，亦可日三上（或以下十字，从《纲目》增）。
〔案〕或疑此为孙奇等附，非仲景方。考《脉经·卷二》有摩治风膏，摩治伤寒膏，摩茱萸膏三方，虽不见其摩，为古法自可互证。凡摩方亦可令汗出，此方盖患头风者之摩法。《千金翼》仿此，有取葶苈子、吴茱萸等一味为摩者，亦佳，亦有变摩为贴者。《纲目·三十九》附方，有治头风者，以盐半斤，和蜡一斤，溶令相入，捏作一兜，鍪可合脑大小空（空字）当误头至额，其痛立止，即此方之变也。

茯苓戎盐汤方（《金匮要略》）  ***************************
治小便不利。
茯苓（半斤）　白术（二两）　戎盐（一枚弹丸大）
上三味，以水五升，先煮茯苓、白术，取三升，入盐，再煮，分温三服。（尤本作先将茯苓、白术煎成，入戎盐再煎。）
〔案〕此诸苓术并用之祖方。《内经》曰：热淫所胜，以淡渗之，故以茯苓为君。水畏土，土嗜甘，故以白术健脾抑肾为臣。《内经》曰：咸先入肾，故以戎盐为佐使。猪苓散、五苓散二方，苓、术并十八铢。桂枝去桂加参术汤，参、术各三两；当归芍药散，苓、术各四两，理中加茯苓汤，苓二两，术三两；附子汤，苓三两，术四两；真武苓三两，术二两；苓桂术甘汤，肾著汤，并苓四两，术二两；茯苓泽泻汤，苓八两，术三两，或同分，或偏重，随症所宜也。《本经》戎盐咸寒，去蛊毒。《别录》治心腹痛，溺血。大明除五脏症结，此方用之，乃湿热内结之治法。如石淋、膏淋之类。

烧褌散方（《伤寒论》《玉函经》）  ***************************
治伤寒阴阳易。
上取妇人中褌近隐处，剪烧灰，以水和服方寸匕，日三服。小便即利，阴头微肿则愈。妇人病，取男子褌，当烧灰。
〔案〕此易病之专方。《千金》治女劳复。师其意，取女人月经赤帛烧，取方寸匕，一取所交接妇人衣服，以覆男子，立愈。皆取此。


附录  ——————————————————————————————————————————————————————————————————————————————————————————

缺方  ***************************
●禹馀粮丸方
《伤寒论》曰：汗家重发汗，必恍惚心烦，小便已阴疼，与禹馀粮圆。林亿校《伤寒》《玉函》并云缺。
●葶苈丸方
《金匮要略》曰：又与葶苈圆，下水当时如小差。林亿校云：方未见。泉谓：恐是以泻肺汤，方改为圆。
●杏子汤方
《金匮要略》曰：水之为病，脉浮者，宜杏子汤。林亿校云：方缺。近张璐说：谓即麻杏石甘汤方，妄也。
●黄连粉方
《金匮要略》曰：浸淫疮，黄连粉主之。林亿校云：方未见。泉案此方，疑即一味为散者。
●藜芦甘草汤方
《金匮要略》曰：病人常以手指、臂肿动，此人身体瞤瞤者，　藜芦　甘草汤主之。林亿校曰；方缺。
●胶姜汤方
《金匮要略》曰：妇人陷经漏下，黑不解，胶姜汤主之。林亿校云：方缺。恐是胶艾汤。《千金》录胶艾汤，有干姜，或可取用。
●附子汤方
《金匮要略》曰：妇人怀妊六七月，脉弦发热，其胎逾腹，少腹恶寒，寒著少腹如扇之伏，所以然者，子脏开故也，当以附子汤温其脏。林亿校曰：方未见。近张璐说：即伤寒附子汤，妄也。今依例增。
●湿粉方
《伤寒论》大青龙汤方下云：汗出多者，温粉扑之。今《伤寒》《玉函》并无其方。成氏《明理·药方论》有之。
●土瓜根导方
《伤寒论》曰：阳明病，自汗出，若发汗，小便自利者，此为津腋内竭，虽硬不可攻之，当须自欲大便，宜蜜煎导而通之。若土瓜根及与大猪胆汁，皆可为导。是有土瓜根导方也。今《伤寒》及《玉函》方，止列蜜煎导、猪胆汁导二方，而无土瓜根导方，盖脱。今据《肘后》补。
●犀角汤方
《金匮要略·二十五》治饮食中毒方下云：或以犀角汤饮之。案：方无考，恐是以犀角，煮汁饮之也。
●柴胡栀子汤方
《脉经·卷七》云：若不结胸，但头汗出，其馀无有齐颈而还，小便不利，身必发黄，属柴胡栀子汤。案：属柴胡栀子汤六字，《伤寒》《玉函》及《脉经》，何刻宋板本，吴刻正脉本、元泰定本，居敬堂本并无，惟袁校本有之。观汤名二味，极与症协。袁校必有所据，全方无考。
●盐熨方
《金匮玉函经·卷六》下利，穀道中痛，当温之，宜熬末，盐熨之。一方炙枳实熨之。案此二方，《玉函》皆不详，其炙熨之法，无考。
●枳实熨方
见上。泉案：此方亦熨积痢，脱肛及痔肿，并见《本草》。
●五毒诸膏散有巴豆者方
《金匮要略·二十三》云：救卒死而张口反折者方，灸手足、两爪甲，后各十四壮了，饮以五毒诸膏散有巴豆者良。是仲景固有五毒膏、五毒散，及膏与散，有无巴豆者，不一其方。今并之。

逸方  ***************************
●红蓝子丸方
出《证类本草》引《图经》说；即在《金匮要略》方妇人篇，红花酒方后，而赵本、正脉本并无。明·时珍《本草纲目》红花条，方中并採酒及丸二方，是李氏所据《要略》善本不脱。
●百劳丸方
出王晋三《古方选注》云：许州陈大夫流传，出自仲景方，治一切劳瘵、积滞，未经药坏者。据此，则知此方当在《金匮要略·虚劳篇》大黄䗪虫丸方后，而赵本、正脉本并无。
●人参半夏汤方
出《本草纲目·十二》。当在今《金匮》大半夏汤之后，而逸者。或曰：今大半夏汤方，脱去生姜一味，故与此不同，实即大半夏汤也。然二方主治虽大同，而方名、煮法、分两既各殊，自是别方。李所据《要略》善本不脱。
●治客忤方
出《肘后备急方·卷一》《肘后》列仲景治客忤方凡四，其第三云，又方桂一两，姜三两，栀子十四枚，豉五合，捣，以酒三升，搅，微煮之，味出，去滓，顿服，取差。在韭根、乌梅、茱萸三味方后，是今《金匮》脱文，葛氏所见，当可据。
●治胸痹方
出《肘后·卷四》。又方桂、枳实等分，捣末，橘皮汤下方寸匕，日三服。仲景方，神效云云，在橘枳姜汤方后，是亦《金匮》逸文也。

节录《素问》藏气法时论及至真要大论  ***************************
《素·藏气法时论》：肝色青，宜食甘；心色赤，宜食酸；肺色白，宜食苦；脾色黄，宜食咸；肾色黑，宜食辛。辛散、酸收、甘缓、苦坚、咸耎。又肝欲散，急食辛以散之，用辛补之，酸泻之；心欲耎，急食咸以耎之，用咸补之，甘泻之；脾欲缓，急食甘以缓之，用苦泻之，甘补之；肺欲收，急食酸以收之，用酸补之，辛泻之；肾欲坚，急食苦以坚之，用苦补之，咸泻之。肝苦急，急食甘以缓之；心苦缓，急食酸以收之，脾苦湿，急食苦以燥之；肺苦气上逆，急食苦以泄之；肾苦燥，急食辛以润之，开腠理，致津液通气也。
又《至真要大论》：诸气在泉。风淫于内，治以辛凉，佐以苦，以甘缓之，以辛散之；热淫于内，治以咸寒，佐以甘苦，以酸收之，以苦发之；湿淫于内，治以苦热，佐以酸淡，以苦燥之，以淡泄之；火淫于内，治以咸冷，佐以苦辛，以酸收之，以苦发之；燥淫于内，治以苦温，佐以甘辛，以苦下之；寒淫于内，治以甘热，佐以苦辛，以咸泻之，以辛润之，以苦坚之。又司天之气，风淫所胜，平以辛凉，佐以苦甘，以甘缓之，以酸泻之；热淫所胜，平以咸寒，佐以苦甘，以酸收之；湿淫所胜，平以苦热，佐以酸辛，以苦燥之，以淡泄之；湿上甚而热，治以苦温，佐以甘辛，以汗为故而止；火淫所胜，平以酸冷，佐以苦甘，以酸收之，以苦发之，以酸复之；热淫同燥淫所胜，平以苦温，佐以酸辛，以苦下之；寒淫所胜，平以辛热，佐以甘苦，以咸泻之。又风司于地，清反胜之，治以酸温，佐以苦甘，以辛平之；热司于地，寒反胜之，治以甘热，佐以苦辛，以咸平之；湿司于地，热反胜之，治以苦冷，佐以咸甘，以苦平之；火司于地，寒反胜之，治以甘热，佐以苦辛，以咸平之；燥司于地，热反胜之，治以辛寒，佐以苦甘，以酸平之，以和为利：寒司于地，热反胜之，治以咸冷，佐以甘辛，以苦平之。又风化于天，清反胜之，治以酸温，佐以甘苦；热化于天，寒反胜之，治以甘温，佐以苦酸辛；湿化于天，热反胜之，治以苦寒，佐以苦酸；火化于天，寒反胜之，治以甘热，佐以苦辛；燥化于天，热反胜之，治以辛寒，佐以苦甘；寒化于天，热反胜之，治以咸冷，佐以苦辛。

王绳林考正古方权量说  ***************************
（绳林，字朴庄，江苏吴县人，恩贡生。）
古方自《灵》《素》至《千金》《外台》所集汉、晋、宋、齐诸名方，凡云一两者，以今之七分六釐准之，凡云一升者，以今之六勺七抄准之，谨考定如下：
权量皆起于律，黄帝律尺九寸，夏尺加一寸为十寸，今木工曲尺是也。
《千金方》论述针穴分寸云：其尺用夏家古尺。司马法六尺为步，今江淮吴越所用，八寸小尺是也，据此即今曲尺无疑，知此尺即黄帝律尺寸者，以药升之龠积与尺度考得之，详见《律学净闻》。
以曲尺之寸度作方径一寸六分，上下相等，深七分八釐强，其积二千分，即古药升之容积。
《千金》论药升方，作上径一寸，下径六分，深八分，当作上下径一寸六分，深八分弱，按《管子》云：釜鏂不得为侈弇，且计其容积，仅五百廿二分，不应如此之小，故知传写之误也。升口自乘得二百五十六分，以深七分八釐强，乘之得二千分为容积。云深八分者，言成数也。
药升，一升容黄钟两龠之实，以秠黍二百四十粒为一两，但秠黍之重，今无可考。依《千金》论蜜一斤，得药升七合，及《灵台》仪象志水，与蜜同积异重之比例，若二十与廿九而次第以准测之，古一两即今七分六釐也。
古律龠容一千二百八十秠黍。《千金》论一撮者，四刀圭也（六十四黍为圭，半之为一刀圭），十撮为一勺（勺即龠也），两勺为一合（合乃升字之误，一升其二千五百六十黍也，李时珍沿两勺为一合之误，更增十合为一升，则误以传误矣。幸《千金》及《外台》原方具无此五字可证），知二百四十黍为一两者。《千金》云：十黍为一铢（张介宾《图翼》谓十黍当作百黍，非也，）六铢为一分，四分为一两，十六两为一斤，此则神农之秤也。
考正古权之法，先做药升满，曲尺两千分中容井水秤重一两二钱，而推得其同积异重之比例，假如水与蜜各贮一盏中，容积相等，而水轻蜜重，水若二十两，则蜜必二十九两，以此推算，一药升之水重一两二钱者，则一药升之蜜必一两七钱四分，明矣。
以三率明之
（蜜二十九，水一两二钱）　相乘得数为三十四两八钱，以水二十为法除之，得数为一两七钱四分，即一药升之蜜数。
既得蜜一药升之重，以三率重测之，如法乘除，得蜜七合之重。药升一升蜜合重一两七钱四分，药升七合蜜合重一两二钱一分八釐。
夫此七合之蜜，今重一两二钱一分八釐者，即古蜜十六两之数也，依上法重测之，得古一两今若干之数。
古十六两今重一两二钱一分八釐，古一两今重七分六釐强。
以古方参之：麻黄汤，麻黄三两，准今二钱三分，分三服，中病即止，每服止七分六釐。小柴胡汤，柴胡八两，准今六钱，分三服，每服止二钱。承气汤，大黄四两，准今三钱，分再服，中病即止，每服止一钱半。白虎汤，石膏一斤，准今一两二钱，分三服，每服止四钱。
药升之容积二千分，以今仓斛积寸推之，古一升，今六勺七抄也。
立方算法，满千分为一寸。曾一仓斛计之，今曲尺之寸度，积一千四百九十七寸，为今五斗，则知曲尺二寸，为六勺七抄。
以古方参之：半夏秫米汤，半夏五合，准今三勺三抄半；秫米一升，准今六勺七抄；甘澜水五升，准今三合三勺；煎取升半，准今一合，分三次，每服一小杯。（杯如抔饮，约可手掬，今比此尤小，故曰小杯。）四逆散，每服方寸匕，准今一钱；其泄利下重者，加薤白一升，末药少，而一升之薤，其少亦可知。
方寸匕者，做匕正方一寸，依曲尺之寸度为之。钱匕者，以五铢钱为之开元钱，亦可皆抄散取不落为度。古人用散药，以刀圭抄取之，匕亦刀圭之意也。准前论一刀圭为三十二黍，方寸匕者，十刀圭也。立方一寸，积千分三除之，得三百三十三分，为方一寸匕之实，容一千二百黍，准今一钱。药之轻重不同，今但就黍计之，以得其大概。
《千金》论钱匕者，以大钱上全抄之，若云半钱匕者，则是一钱抄取半边耳，并用五铢钱也。钱五匕者，今五铢钱边五字者，以抄之，亦令不落为度。按：五铢钱与开元钱径相同，准曲尺九分，其薍六十三分，以九分乘之，得五百六十七分，三除之，得一百八十九分，为一钱匕之实。乃以三百三十三分为首率，重一钱为次率，一百八十九分为三率，得重五分六釐为四率，是一钱匕之重也。半钱匕者，准今二分八釐，钱五匕者，准今一分四釐也。
以古方参之：五苓散、四逆散等方，每服方寸匕，准今一钱。桃花汤，赤石脂末半斤，每服方寸匕，日三服，每方寸匕，准今之二钱，石药性重也。烧褌散，每服方寸匕，日三服，灰性必轻。大陷胸汤，甘遂一钱匕，分二服，每服是半钱匕，准今二分八釐。十枣汤，强人服一钱匕，准今五分六釐。文蛤散一钱匕，药性较轻。
一撮者以三指为度
《千金》论一撮者，四刀圭也，得一百二十八黍，准今四分。
以古方参之：泽术麋衔散，药共二十五分，准今四钱七分五釐，以三指撮，为后饭每服四分，日三服，三日后病瘳，药亦尽矣。风引汤，药共五十五两，准今四两一钱八分，取三指撮，井水煮服，石药性重，每服八分，以五十馀日为度。
凡丸药如梧子大者，准药末一分。如弹丸及鸡子黄者，准药末一钱。
《千金》论刀圭者，十分方寸匕之一，准如梧桐子大也。一方寸匕散，以蜜和，得如梧桐子十丸为定。如弹丸及鸡子黄者，以十梧桐子准之。准前论刀圭容三十二黍，应重一分，方寸匕加十倍，应重一钱。
以古方参之：已椒苈黄丸，药共四两，准今三钱，蜜丸如梧子大，饮服一丸，日三服，每日三丸，每丸一分，蜜在外，十日而瘳可知也。薯蓣丸，药共百七十八分，准今三两三钱八分，大枣百枚为膏，和蜜丸如弹子大，空腹酒服一丸，一百丸为剂，每丸药末当重三分四釐，因有大枣百枚及蜜，故得如弹子大也。弹子大者，或较小于鸡子黄，然亦不甚相远耳。理中丸药共十二两，准今九钱一分，蜜和丸如鸡子黄大，以沸汤数合，和一丸，研碎，温服之，日三四服，夜二服。腹中未热者，益至三四丸。每丸药末一钱，当得九丸，然不及汤。汤法以四物依两数切，用水八升，煮取三升，去滓，温服一升，日三服。作汤者，即用此九钱一分之药煎之也。寇宗奭疑丸药少，汤药多，妄谓古方如鸡子黄大者，应是大丸。李时珍宗之，遂于古法如弹丸及鸡子黄。十梧子者，奋笔增为四十梧子，谬也。备急丸，每服大豆许三、四丸，未差，更与三丸。按《千金》十六黍为一大豆，合七丸计之，不过百十二黍之重，准今三分半。
凡药有云大升、大两者，以神农秤三两为一两，药升三升为一升。
《千金》论隋人以三两为一两，权三倍，故量亦三倍。以古方参之：《外台》载广济方，蒜煎主冷气，用牛乳五升，准今三合四勺，纳剥净蒜肉二升，煎，候蒜消尽，下牛膝一大斤末，准今三两六钱，煎成，酒和两匙服之。乳经煎蒜后，约存一合，配三两六钱，煎而调和之，其末必不可复多矣。《外台》载录验方，杏仁煎疗咳气，杏仁一升，捣以水和，研取三大升汁，准药升九升，煎取一大升，酒服一匙，日三。以水九升，研杏仁一升，其水亦不可复多矣。
凡煮汤，大略古药二十两，今一两五钱；用水一斗，今七合；煮取四升，今二合八勺，匀二、三次服之。
上药皆㕮咀，如豆大，必水乘气热，方始透入药中，既而药乘水沸，乃始溢出汁，间，然且火欲其微沸，欲其小，绞，以两人助，以尺木澄去泥浊，而后服之。全欲得其气之清，而不欲多水，以耗其气，读《千金》论自明。
至于《千金》论诸药权量互求之法，往往不合，则古今用药不合故也。即如蜀椒、吴茱萸、地肤子、蛇床子，古取阴干，今皆晒爆，爆则药性为之轻，轻则各有差等，而权与量不相合矣。又如附子以一枚准半两，古取其土中自养，形癯神足者。枣有大小，以三枚准一两，古以八月採，爆干，尚皮不尚肉（《别录》云：枣皮利，肉补虚，唯十枣汤取肥者十枚用之），今并不如法，宜与古不相符也。惟巴豆治净，以一分得十六枚颇合（《千金》云：巴豆先去心、皮毕，秤之，曾如法修治，其薄衣务尽去之，约十六枚重分九釐。）苛能于古方中、绪论中求之蛛丝马迹，非不可寻也。
以古方参之：《千金方》历节诸风，百节痠疼不可忍，用松脂三十斤，准今三十六两，炼五十遍，少亦须二十遍，服方寸匕，日三，百日差。方寸匕，容三百二十黍，准今一钱，此最足据者，每日服三钱，百日须三十两也。以松脂炼去六两，适合百日之用，则古一斤为一两二钱，更无疑矣。《千金》治结气冷症，积在胁下，及脚气，上入小腹，腹中胀满，大蒜去心三升，捣令极热，以水三升和调绞汁。更捣，以水三升和绞，去滓，更以水三升和之，共成九升，滓可桃颗大，弃却。三升蒜肉研汁后，滓仅如桃颗大，升小可知。以微火煎取三升，下牛乳三升，合煎至三升，旦起空腹，一顿温服令尽。三升蒜汁可一顿服，升小可知。至申时食，三日服一剂，三十日服十剂止。（蒜汁最辛劣，全不虑及，而频作服之，升小可知。）
宋·林亿以古三两为今一两，古三升为今一升，庞安常亦云，然此误以汉之权量为凭耳，于古方。不相涉也。（秦汉之量，每一斗为今之二升。见阎百诗四书释地，及沉彤《周官禄同考》附识于此。）前明张介宾惑于郑世子之乐书，定为古方一两，今之六钱，古方一升，今之三合三勺者，尤为大谬。
