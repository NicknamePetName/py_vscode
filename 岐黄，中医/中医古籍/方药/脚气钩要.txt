
序  ***************************
脚气晋宋以前，名为缓风，晋宋呼为脚中，见王羲之及羊欣书，至脚气之称，盖始见梁武帝书曰，数朝脚气，转动不得是也，唐人或谓之软脚病，论其病因，孙王二家之言为至备，而其最古而尽者，唯左氏为然，曰沃饶而近盐，土盐水浅，于是乎有现溺重腿之疾，盖此疾不于山冈起伏，水泉湍急之境，而必于滨海衍沃水泉重浊之际，不于攻苦食淡之徒，而必于安坐玉食之人，唐人称为江南之疾，韩昌黎曰，是疾也，江南之人，常常有之，柳子厚之贬永州也，亦曰昏眊重腿，意以为常，孙氏论脚气曰，魏周之代无此疾，魏周皆在江北故也，太史公称楚越之地，烹海为盐飰稻羹鱼地势饶食不待贾而足以故呰窳说者曰，呰弱也，窳病也，羸弱而足病也，则江南之多脚气，秦汉既然，而左氏之言，于是乎益验矣，其在我也，唯江户称最多此疾，而京摄次之，意者江户地势，大较与江南相类，而士民之众，鱼盐之饶，百货之富，盖有过无不及也，此则地势之偶相类，乃患状之所以相同也欤，夫江户既称脚气最多，则我辈为人之司命者，不宜不讲明之于平日也，是今村祇卿之所以有钩要之选也耶，至如其论药性方意，颇有与吾所见不能相一者，盖人心如面，各行其所得，谁谓不可乎，姑书其尝所考证辨之简端云。
文久纪元龙集重光作平夏五月朔江户侍医法眼棠边丹波元佶撰

凡例  ***************************
余初疗脚气，未曾得其要领，然病家或谬谓，有所得，乞治者殊多矣，以故每遇危笃之症，刓精穷虑，沉思涵泳，详其状，察其证，咀嚼唐宋方法，作方投之，有年于兹，尝疑古之脚气，与今之脚气，迥然不同，乃欲据孙王之成法笼罩之，则方枘圆凿，不相符者有焉，思时变之所然耶，殊域之所然耶，抑病异其因耶，一日恍然悟之，专遵治水毒之法，处方试用，往往似奏奇勋，因不自揣，就长沙方中，及唐宋诸家，择其精妙者，照症授之，确然效功者，三十馀方，自谓不无小补于脚气，遂揭之于兹，使子侄取准云。
余家治脚气之方，不过三十，盖方不简则不精，不精则不验，药品亦然，不过数种，取敏捷也，此病猛厉非缠漫弥日者，须单刀直入毙元帅，可疏则疏之，可镇则镇之，务拔毒为主，旁症细故，不暇顾也。
欲治病者，须先原其所由，既知所由，须审求其治法或同状异因，或同因异状，一症必有主方，一方必有主药，一药必有主能，虽病千变万化，法有一定之矩，井然不乱，如长沙之方是也，局方以降，家立方，户异说，一一难论及，撮取其主治而已，如出入加减，录之原方之后，并附鄙见于其下。
凡事有古未明，而后人发之者，如日食有定数，秦汉以前，不能详之，及至后世，推步精诣，上下数千年，可坐致焉，脚气痘疮霉毒，古昔未明，而后世孙王之于脚气，聂魏之于痘，陈实功之于霉毒，皆能阐发秘蕴，济世不少，岂得非病随世有变化乎，然而今之时师，墨守成法，不通机变，束手无策，纵其猖獗，仁术安在，岂不耻古人哉，是兹书所由作也。
此病盛行于隋唐之世，以是支法存仰道人深师胡治苏恭之徒，创其论治，孙王二子，最极精密，赵宋之间，圣专圣济，并有方论，严用和陈无择张从政楼全善王肯堂，亦各有说，但功过相半，刘李朱张，为末疾略之，余乃以古方为准则，旁採摭诸家，以备参校，今举所起之因，与所病之机，以内外并括之，因从外来者属外，因从内生者属内，因与诸病合者，属并病，犹魏直痘书，立顺逆险之三症，而便于诊候。
此篇所举，药量水率，以适宜为度，大较周汉一升，当今一合有奇，魏晋以降，每代渐变，至明与古迥异焉，千载之远，数代之变，虽索征乎遗编，取准乎古器，不过见大概，安果得其详密，故至分两之重轻，则在视人之强弱，从病之剧易，临时斟酌用之，是所以不载剂量也。
方今罹此病者，比比继踵，鄙意急于济救，因集录之，藏诸家，比青毡，浅学孤陋，文义不通者，固有，而考据不至者，亦不无焉，大方君子，孰不同济生之志，蒭荛之言，万有取则幸甚。
文久元年辛酉暮春　今邨亮志


卷上  ——————————————————————————————————————————————————————————————————————————————————————————

总论  ***************************
脚气之病，创见于宋齐梁隋之世，而诸家所论，或为风毒，或为湿痹，或缓风，或脚气，或厥，或瘟，详其治法者，虽莫孙王二氏如焉，犹无有定论矣，所谓千方易得，一效难求，得其要，则一方可治百病，不得其要，则百方不可治一病，虽多亦何益，盖此病者，一种之水毒，地气所生，而非风寒暑湿所干涉，其发必始于夏，终于秋，希有涉冬矣，予尝谓，暑月阳气泄外，伏阴在内，运输不健，水道不利之所致，而原其所由，则有从外因而来者，有从内因而致者，有与诸病併发者，验之于患者，大抵由内因者，十之八九，由外因者，十之二三，与诸病併发者，十之五六，夫王侯贵官，出则肥马华轿，入则高堂大厦，未尝履地，其多患此病者，无他，膏腴过分，酒食越度，因以致之，是生于内因者也，田夫奴隶，负重涉远，冒雨蹈淖，坐卧湿地而得之，是发于外因者也，伤寒中风，鼓胀疟痢，寒疝霉毒，娩产之后，皆婴此患，是与诸病併发者也，然而症有缓急，质有坚脆，不可执一而论焉，浮肿见于外者，比之于不见者，其毒较轻，千金方曰，脚不得一向以肿为候，亦有肿者，有不肿者，其小腹顽痹不仁者，脚多不肿，三五日令人呕吐者，名脚气入心，死在旦夕，水毒发于外者，尚延日，然至冲心则无异矣，又曰，食饮嬉戏，气力如故，唯卒起脚，屈弱不能动，又曰，脚气未觉异，而头项臂膊，已有所苦，有诸处皆悉未知，而心腹五内已有所困，风毒之中人也，或见食呕吐，憎闻食臭，或有腹痛下利，或大小便秘涩不通，或胸中冲悸，不欲见光明，或身体冷，疼烦发班蚊迹，以此相貌，须认阴阳经来路，又曰精神昏愦，或喜迷妄，语言错乱，或壮热头痛，或身体酷冷疼烦，或觉转筋，或脚胫肿，或不肿，或䏶腿顽痹，或缓纵不随，或百节挛急，或小腹不仁，此皆脚气状貌也，又曰，风毒脚气之候也，其候难知，当须细意察之，不尔必失其机要，一朝病成，难可以理，以予视之，是徒论派症，而似遗源本，虽症有数候，其要在于呼吸小便之何如耳，呼吸促迫，则毒侵心之兆，小便赤涩，则毒蓄之内，而渐加之，自汗呕吐，肩息气逆，其死不旋踵矣，内经曰，治病求于本，又曰，治之极于一，余家治之，以利水为急，夫人之水气渗出肠胃，留潴膀胱，下出为溺，此其常也，今患者失常，欲利所畜之水气，自非严禁盐味，猛制膏粱，服药无效矣，肠胃分泌水穀，譬如漉浊水，桶底穿穴，从宜纳砂乎其中，则水沥沥而出，若使砂盛满，则水道壅塞而不出，是同一理，不禁盐膏，则犹纳砂盛满矣，乃治此病，初不问其由，严禁滋味盐气，使之啖红豆碎麦，乃淡薄之品，而后对症施治，取效极易，是舍其见症，而极于一，求于本之典训也，症重者，固勿论，虽轻者，菲饮食，戒帷房，节行步，慎喜怒，而灸腰脚，是其大较也，杨大受曰，脚气壅疾也，用宣通之剂，王德肤曰，无补法，有利性，勿漫用补药，是医之大禁，二子者，可谓有所见，然犹未为得深诣，凡用峻药行泻下，病势虽摧，元气从损，元气从损，则虽病不增进，而溘然遂至死者，比比有焉，此皆驶药攻伐所使然也，许仁则论乾湿，苏长史五种，王宇泰属肺，张戴人吐法，罗天益地势，张景岳内外因之说，各不无自出机杼发挥妙理者，然长短得失互有之，要不过于欲炫己说夸张偏见耳，圣惠圣济，颇胜于诸子，而亦拘泥繁琐，后世医人，眩惑名义，而不寻讨本源，徒因袭践迹，不通活法，抑可叹矣。

原因  ***************************
脚气之为恙，系水毒之所为，其毒剽悍猛烈，外之则[疒/帬]痹不仁，内之则呕吐冲心，侵入血隧，壅塞水道，毙人于数日之间，其猛可畏矣，盖水性润下，湿就于卑，自然之理也，故支法存仰道人辈，见其自下起，而上冲心胸，遂下脚气之名焉，盖永嘉丧乱，公卿徒跣跋涉，侵江南之蒸气，不习水土，饮食亦异，脆弱之质，为脚弱为肿满，比比相毙，支仰之徒，留心经方，偏善治术，晋室仕望，多获全济，不唯功于当时，令后人倚赖，孙氏亦有瘴毒之说，盖岭南瘴烟卑湿之地，炎蒸毒雾不可行，感之则病，此不过表其所起之地，今不限南北，不分都鄙，所在皆行，则不止地气卑湿，瘴炎毒雾所致，而人身所自招可知矣，余漫游诸州，熟视此病，江户最多，京师浪华次之，僻陬地方希见，是似病从都鄙为之差，而其实则出于都人饱昇平之泽，而游惰纵欲焉，贵人固也，下至贾竖，轻暖薰身，雉膏染唇，倦于淫乐，困乎过饮，精神为之虚，形体为之萎，酿一种之水毒于阳气外泄之间，此其本源也，故呕吐肿满冲心气逆，其候可以推其毒矣，乃观其毙者，非死于脚气，而死于水毒，瘳亦非脚气之愈，而生于水毒之除，使毒遏住于脚部，而不奔腾于心胸，则岂见暴死之患哉，盖水毒者本，而脚气者标也，为医者，通此理而救之，则守御驰驱之策，可运诸掌上矣。

肿满  ***************************
毒见于外者，其病属轻，然水气充于内，而溢于外，则亦有暴速之变，所谓湿脚气是也，须预虑焉矣，其毒莫不内外贯通，表里环会，与水肿病之引日弥月者，迥异焉，治方仿治水之例，非所及也，泛然事利水，肿虽消，毒仍滞，遂有冲突丹府之变，比比所目击也，拘泥水肿，而不审水毒之因，何如决流，或决之，津液枯涸，不能回生也，鉴之之要，在于胸动呼吸小便，此三者须细察之，古人事于内者顾外，专于外者顾内，不辨之于始，症轻者亦难复汤，医审此治之，如禹之行水，莫有不救者矣。

麻痹  ***************************
水毒有壅塞表气，使血气不宣通者，谓之麻痹，所谓乾脚气是也，至其甚者，搔皮肤如隔衣，谓之不仁，有机关缓纵，筋络弛解，不能收摄者，谓之嚲曳，又血气相搏疼痛者，屈弱不能起者，转筋挛急者，虽证候有等，并系水毒所为，今验之患者，脚弱而麻痹强者，多不为肿，小便不利者，虽发肿气，无有及周身，足胫大肿者，麻痹及少腹少，麻痹强者，肿气必少，其脉滞缓，皮肤枯瘦者，亦属轻症，脉沉而实者，则水道闭塞，而其肿填满一身，是其初起，辨痹与肿之大较也，又有麻痹渐逆，入少腹，过膻中迫心肺者，其脉必数急，动气奔腾，呕吐不止，呼吸短息，肩息烦闷，是冲心之兆，死在旦夕，不可一刻失治也。

候脉  ***************************
脉者，医门之法律，浅深缓急系焉，安危存亡判焉，不可不最详也，夫血之在于心脏，出者为经，入者为络，人身中血气所注，经脉所输，外则皮毛肌肉，内则藏府关节，凡腠理之所通会，犹张网罗，会合环回，上下来往，自有生之初，至衰老之终，昼夜运行，无有间断，神气虽睡，血气无睡，是肺藏开阖之机所然也，乃人身有病，则经脉不顺利，或沸腾，或凝泣，或缓或急，或实或虚，必征诸脉行而知焉，古来诊脉者，专于薄肉处候之，曰三部，曰扶阳，曰人迎，按方寸之地，切微末之动，而决生死者，似近诬，然古人往往百不失一，何也，人之所以生，因饮食，其要以胃气为本也，素问云，平人之常气，禀于胃，胃者人之常气也，人无胃气曰逆，逆者死，盖脉者，血之体而气之用也，活泼流动，得中土之精英，得者生，失者死，故气之盛者，血行疾而脉强大，气之衰者，血行迟而脉弱小，是故生机熄，则脉亦绝矣，是所以胃为原也，中藏经曰，脚气之病，传于心肾，则十死不治，入心则恍惚忘谬，呕吐食不入，眠不安，口眼不定，左手寸脉，乍大乍小，乍有乍无者是也，入肾则腰脚俱肿，小便不通，呻吟不绝，目额皆见黑色，气时上冲胸腹而喘，其左右尺中脉绝者是也，又千金举三品之脉，曰病人脉浮大而紧駃，此是三品之最恶脉，或沉细而駃者，此脉正与浮大紧者，同是恶脉，浮大者，病在外，沉细者，病在内，治亦不异，当消息以意耳，外台引苏长史曰，脚气脉三种，以缓脉为轻，沉紧为次，洪数者为下，自三十年，凡见得此病者数百，脉沉紧多死，洪数者并生，缓者不疗自差，余亦屡验之，脚气不论乾湿，缓为吉，急为凶，短促为险，沉伏为死，须量人之少长肥瘠，与病之缓急剧易而救疗之，至生死存亡之机，应手得心，不可笔以传，不可言以说，存之于其人。

候膻中  ***************************
人身中，莫不有动气，而动气亦察病之一端，独于脚气，动气之候居重矣，夫心与肺互相应，心以出纳血脉，肺以橐籥呼吸，俱系至贵之地，水毒冲之，生机即绝矣，膻中者，经血二脉之大干，出自心藏，而达周身之本，乃候膻中者，察血之本也，诊手足者，候血之标也，标本相照，源委互参，决死生判剧易，莫切于此矣，夫水毒潜匿心胸，阻阂血隧，则血往而无所还，逆行而逼心，值此之际，动跳筑筑然，见于膻中，譬犹奔泉之激石，洪流之触洲，水怒浪翻，所以水之迫心胸，可征矣，又方其初起，有忽然见跳动者，是尤急候，其祸不可测，又虽有短息呕吐心胸烦闷等恶候悉备焉，而膻中无动者，必无冲心之虞，宜甄别之，而决死生于其初矣。

诊法  ***************************
水毒之发，冲心者为必死矣，不论肿不肿也，而冲心之验，医非逆察而处之，则何得救，譬阴云密布，而雨渐来，人预知之，晴天忽变，风雨骤至，非候天气者，不能预察之，察冲心之候，专在动气，动气得于手，而应于心，则死生判于一诊，是我门之真诀，动筑自膻中上云门，腾骧有势，而气息促迫者，其死不旋踵，小便短少，烦渴满闷者，水毒伏于丙之候，遂至冲心，心下暴闷，气逆呕吐不止者危候，言语声气不足者凶候，项颈或手足，或胸间，突然发肿气者，可甚怖之候，肿气不满周身，而聚于一偏者，为水毒凝结，冲心之候，小便赤涩，大便溏泄者，属不治，服利水剂，小便虽通，肿满不减者，亦不治，指头及口鼻气冷者死候，肿气坚者难治，软者易治，坚者肉间之水也，软者皮下之水也，是诊法之大较，如其蕴奥，则不易缕述焉。

治法  ***************************
病因有三道，如前所说，鬚子细寻来路，自外因者，宜发泄表气之剂，自内因者，宜开泄壅滞之剂，与诸病併发者，宜随证之主客，而斟酌疗之，是其大概也，来路虽异，末节一归于奔腾，小便秘涩者，胃元失权也，宜从事淡渗，下脘衰惫者，专从滋补水毒不泄，势必冲突，宜瓜茱槟朴之类，至烦闷呕吐上气冲心，则非灵铁镇坠之方，不能奏伟勋于顷刻之间，杨大受云，脚气之疾，自古尚疏下，为壅疾故也，然不可太过，太过则损脾胃，使运营之气，不能上行，反下注为脚弱，又不可不及，不及则使壅气不能消散，要之体质之强弱，病势之剧易，水毒之宽猛，尤宜甄别而施治，不明此理而求速效，则补其所不当补，攻其所不当攻，参差错乱，不能奏效，故虽良方，用之不中，则反致害，甄别之诊，其可忽哉，古谓药不贵执方，而贵合宜，方即兵家之法略，匠氏之规矩也，法可以授人，而不能使之必取胜，矩可以授人，而不能使之必取巧，运用之妙，存于其人矣。

补泻  ***************************
补泻者，治疗之大纲，死生之所繫，最不可苟且卤莽也，盖脚气之为恙，系精虚邪实之症，泻之则速死，补之则促命，二者不可行之，其故何，盖水毒不在肠胃，在于膜外，而混淆血脉，环回百体，终上腾于心肺，其候为胸胁满闷，下气喘急，呕吐中心，若误下之，一旦虽减其势，反激生卒然不测之变，治之，惟当以渐分泌水毒，输之尿道，其意与水肿忌下药正同，夫尿者，膀胱之津液，血之所化也，故尿之通塞，必征之于气血之流动，昧者不达此理，孟浪贪效，妄施攻击，不止害胃气，速其死更急，若误补之，水毒愈郁，经脉愈闭，胸胁胀满，心烦呕逆，助上奔之势，蹙命期，古人以为壅疾，虽补泻殊途，其害性命者则同焉，难经有虚虚实实之戒，亦以此尔，故漫用补泻，不至杀人者，虽有寡焉，千金方说补泻甚简，圣惠方敷演为说，颇为精确，录备参考，曰夫脚气病者，虽虚羸，不可多服补药，补药令人心腹胀气实便死，非泻不瘥，又不可见虚而不泻也，见气实而死者甚众，十中无一人服药致虚而殂者，纵甚羸，亦须微微通泄，亦宜时取汗也，其有太虚者，微用补药助之。

食戒  ***************************
人之所以生，因饮食，滋养身体，以饵为主，然此病禁粱肉滋味，不可不最严也，其故何也，膏粱者，其性油腻，平时多吃，犹胶滞血液，沮其宣布，况其婴病，药力难达，毙命必矣，病者能守禁忌，断乎无有不效之药，严断膏滋，淡泊摄养，古来以为良策，其可吃者，不过红豆碎麦平淡渗通之品，患者犯戒，责效于草根树皮则非也，凡人好良膏滋，不能中土为之分布，肠胃阜敦，身体肉胀，是以豪家多病，而荜门少患，王公贵人，身无操作之劳，体有暖饱之佚，不唯荜屋之宴安，更拥衽席之翠珠，颐养过厚，体力软脆，以故患脚气水肿者，十居七八，藜藿之家，则吃蔬取劳，以坚筋骨，以运气血，病之难犯，不外于此也，东坡蔬食三益之说有云，宽胃以养气，病家能晓此理，省膏滋，而服药石，何忧其不瘳，此不特疗脚气，戒之乎平生，则摄生保寿必可期矣。

外因  ***************************
外因，得之于侵雨涉水，或坐卧湿地，或劳勩中风，或饥饱不时，若大兵之后，若凶慊之时，盖系壅塞表气，凝滞气血之所致也，灵枢曰，虚邪不能独伤人，必因身形之虚而客之，正谓之也，盖气血者，如车轮，邪或乘之，心者血之主，肺者气之主，气主嘘之，血主濡之，灌溉筋脉，升降有常，自然运行，今邪犯肌肉，是以水血否涩，而郁蓄成毒，内则浸渍藏府，外则流溢皮肤，古谓之缓风，又谓之湿痹，谓之脚气，其状貌有麻痹不仁者，有挛筋疼痛者，有心腹胀急者，有寒热烦渴者，有小便短少者，有惊悸迷乱者，有足胫浮肿者，其末路，遂并归于冲心，然较之乎由内者，其势稍缓，治法皆取之于发泄表气运动水血之剂，风湿血痹，虽稍异其因，至其情机，则同焉，是所以须桂麻术附之品也。
史载脚肿，今拈出证由外因者，梁武帝大通三年，侯景围建康，闭城之日，男女十馀万，擐甲者二万人，被围既久，人多身肿气急，死者什八九，隋炀帝大业元年刘方征林邑，士卒肿足，死者什四五，后梁纪，会阴雨积旬，黄泽道险，堇泥深尺余，士卒援藤葛而进，皆腹疾足肿，死者什二三，医宗金鉴，载青腿牙疳门，北路随营医官陶起麟，言其治法，内地人，初居边外，得此症，十居八九，盖中国人，不耐边外严寒，更坐卧湿地，致腿青肿，内体顽硬，步履艰难，又缘缺少五穀，多食牛羊等肉，胃火上熏致下疳，按如此症，古所未闻，思亦后世，因地气寒湿，发此种毒，因想，方今江户士人，多充北营，恐亦婴此患，庶几令其土医人预虑治方。
●乌头汤（金匮）　治脚气疼痛，不可屈伸。
麻黄　甘草　川乌　黄耆　芍药
右五味，内蜜煎中，更煎之，　案，此方用之于外因脚气，闭塞表气者，治关节疼痛，肌肉顽痹，君以麻黄通表气，开痹著，臣以芍药，缓和筋络，黄耆逐水固表，助以乌头雄烈，驱寒燥湿，且甘蜜之和润，可濡血养液，五味相合，其势翕翕，行于肌肉关节之间，如此而外之凝滞者行，内之冷结者去，是长沙化工之妙手。
●麻黄加术汤（金匮）　湿家身烦疼，发其汗为宜。
麻黄　杏仁　桂枝　甘草　术
上五味，　案，此方表气壅滞，血凝气阴，不快于运行，故麻桂以达表，杏术以逐水，绸缪失治，必变浮肿，至壅滞较深者，则可用麻黄杏仁薏苡甘草汤。
●桂枝芍药知母汤（金匮）　诸肢节疼痛，身体尫羸，脚肿如脱，头眩短气，温温欲吐。
桂枝　芍药　甘草　麻黄　生姜　知母　术　防风　附子
右九味，　案，此方治历节之剂，今用之脚气，能治痛痹转筋不仁，盖人之气血，得温则流动，遇寒则凝冱，淫溢于肌肉，拦阴表气，是以桂麻防风之辛燥，开表行气，知芍戮力，调和血液，于其间加附子，走湿邪于经隧中，助桂麻为驱逐，术能祛表里之水，姜以其辛温，使诸药宜行也，名护屋丹水曰，今脚气痛风，及鹤膝风，舍之用独活寄生汤，当归拈痛汤剂，其效力甚钝，谁知之用之耶，呜呼，当时医道未辟，丹水发此言，可谓卓识矣。
●六物附子汤（三因方）　寒湿脚气，疼痛不仁，两尺脉来沉细者。
附子　桂枝　防己　术　茯苓　甘草
右六味，　案，此方即仲景甘草附子汤，加防己茯苓者，孙氏四物附子汤，方后云，体肿者，加防己，悸气小便不利者，加茯苓，七味附子汤，方后云，湿痹缓风，身体疼痛，欲折肉，如锥刺，湿缓异名，其为脚气则一也，陈氏概谓之痹症。
●蠲痹汤（杨氏家藏方）　治风湿相搏，身体烦疼，项臂痛重，举动艰难，及手足冷痹，腰腿沉重，筋脉无力。
当归　羌活　姜黄　芍药　黄耆　防风　甘草
右七味，入姜枣，　案，此方治痛痹之套法也，归黄能入血分，和经遂，羌防耆姜，逐水气，敛肌表，芍甘缓筋络，利关节，众味凑合，通畅血气，羁持经络，或加附子薏苡，其力更捷。
●矾石汤（金匮）　治脚气冲心。
案此方渫脚之法也，以其出金匮，姑附于斯，然非仲景原方，千金论脚气云，魏周之代，无此疾，出后世，可以证矣，脚气涉日者，间有效，属冲心者，实非此方所及也。

内因  ***************************
此病近世所行者，系一种水毒，其毒酷厉峻烈，淫血脉，则为麻痹痿弱，溢水道，则为尿少浮肿，下注则膝脚不仁，上奔则冲心闷绝，与淡饮之水，迥然不同，如淡饮，其气渗澹，纵为腐败，不过胸痛嘈杂恶心呕吐心痛腹满下利愦愦闷闷等症，至死亡者，断无而仅有焉，水毒则甚峻，请详论之，盖昇平日久，人人游惰，奉身饱暖，处形安逸，加之膏腴过分，房闱越节，自耗其元气，元气已耗，则脾胃不健，气血不行，因酿一种之水毒焉，抑情欲成病居多，岂止脚气，不可下猛戒也，男子春心未动，女子情窦未开，并不睹发脚气，老人还童，欲念既断者亦复然，则可以证其由内因者，而其证属重，亦可征焉，盖其水从肠胃，直趋膜外，内而脏腑，外而经络，凡冲脉所行之地，无处不到，駸駸乎将迫心藏，心藏为之沸戾激拒，发见于胸间，谓之心跳，至其剧，毒气贯心，闷绝即毙，谓之冲心，近日所见，愈多愈重，可知天下之病，随时随地，变化无穷，乃自非照气化之厚薄，察时世之体性，而知病不必出于天，人人自招之，何以治之，墨守古人之成法，治今之脚气，所谓胶柱刻舟，不能为用也，要之须先知古人立方之意而处变，妄自处方，亦我所不取也。
●木防己汤（金匮）　膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之，虚者即愈，实者三日复发，复与不愈者，木防己去石膏，加茯苓芒硝汤。
木防己　石膏　桂枝　人参
右四味，　案，水毒奔腾于上，呼吸息迫，胸膈满闷，心下石硬，烦渴喘急，动气如澜，是为冲心之兆，须用此急救矣，防桂并能行水散结，石膏清热，人参滋液，其虚者，外虽痞坚，内无结聚，水去气行而愈，其实者，复聚，仍依前方，减石膏，加芒硝之咸寒，峻开郁寒，以茯苓之渗利，直输之水道，未有不愈者，吁，配合之妙，非后世所及也。
●吴茱萸汤（伤寒论）　食谷欲呕者，吐利手足厥冷，烦躁欲死者，呕而胸满者，乾呕吐涎沫，头痛者。
吴茱萸　人参　大枣　生姜
右四味，　按，脚气呕吐，率属危险，不可轻视，其变起于不虞，检之于古经，长沙治呕吐之方，不过十四方，其中虽有兼寒兼热夹食夹蛔数症，大要不出于驱逐水饮之剂，当水毒冲心之时，无有抗其势者，独此方直入奏功，呜呼伟矣，然须察势之剧易，症之慢紧，而审可为之机，且勿拟定一方。
●十枣汤（伤寒论千金同外台圣济宣明论丹溪心法分量互有异同）
芫花　甘遂　大戟
右三味为散，煮大枣，去滓内药末，服之，　案，此方利水饮之猛剂，深师所谓朱雀汤是也，脚气上入，胸痛烦闷，喘息自汗，气欲断，非此方，不能抵当其势，如逡巡失治，则祸在反掌，不可嫌其峻，坐待毙也，概施攻击之法，无不危矣，医者不察于此，急于获效，病者喜利药，求通快，不知暂时取快，真气愈伤，去死不远也，亦不哀哉，但其机可以言传，非笔之所及，临处之际，须仔细甄别尤审之，徐彬曰，甘遂性苦寒，能泻经隧水湿，而性更迅速，大戟性苦辛寒，能泻脏腑之水湿，而为控涎之主，芫花性苦温，能破水饮窠囊，故曰破癖，须用芫花，合大枣者，大戟得枣，即不损脾也。
●三花神佑丸（宜明论）　治一切水湿肿满。
甘遂　大戟　芜花（各半两）　牵牛（二两）　大黄（一两）　轻粉（一钱）
右六味为丸，温水下，至快利，病去为度，　按，儒门事亲，载神佑丸，无轻粉，玉机微义，作宜明三花神佑丸，此方当以刘氏为祖，盖此方及舟车丸，皆自十枣汤，而变化之者。
●越婢加术汤（金匮）　里水者，一身面目黄肿，其脉沉，小便不利，里水主之。
麻黄　石膏　大枣　甘草　生姜　术
右六味　按，微寒热，舌上有苔而渴，小便不利，脚弱肿满，是此方之正候也，又案，金匮里水越婢汤主之，外台引古今录验，作皮水，于义似稳，然如皮水，当以甘草麻黄汤为正对，盖人身之于血气，莫所不贯通环会，固不可论表里内外也，盖麻石同队，则行水驱饮，其力稍胜，麻杏甘石汤，越婢加半夏汤，厚朴麻黄汤，小青龙汤，虽各有所主，至其逐水之功则同矣，要在临病之际，随其浅深，而斟酌之耳，又案，千金脚气门所载，越婢加术汤，加附子，外台亦同，盖从胡洽方也，此方加附子，其功更峻，用流走之性，逐周身之水，犹川有堤防，水由地中行矣，为医者，玩索方意，运用得宜，亦如禹之行水，圣惠方，麻黄散，治风水遍身肿满，骨节痠疼，恶风脚弱，皮肤不仁，即本方加甘草防己桑根。
●小半夏汤（外台）　文仲疗脚气入心，闷绝欲死。
半夏　生姜
上二味，　愚常用此汤，吐仍不止者，加铁砂，屡取功，赵以德曰，半夏之味辛，其性燥，辛可散结，燥可胜湿，用生姜，以利其悍，孙真人云，生姜呕家之圣药，呕为气逆不散，故用生姜散之。
房侍中疗苦脚气攻心，此方甚散肿气，极验，（外台）
大槟榔　生姜　橘皮　吴朱萸　紫苏　木瓜
上六味，　案，此方为治脚气正对之方，驱逐水毒，涣散郁塞，槟榔能分泌水血，导之尿道，木瓜能渗入血液，收敛汗浊，茱萸温中降气，苏橘芬香行气，众味合力为功，实为温利水毒之良方，推其立方之意，则亦足以知脚气所起之理，散肿气极验五字，方中骨子，岂可不深味乎，案此方后人增减颇多，今牵聊，录之下方。
苏恭寻常气满，三日两日服一剂汤，于本方，去紫苏木瓜，加厚朴，又苏恭肿满小便少者，紫苏汤，于本方，去吴茱萸木瓜，加甘草，又许仁则曰，但觉脚肿疼闷沉重，有时缓弱，乍冲心腹满闷，小腹下不仁，有时急痛，吴茱萸汤，于本方，去木瓜，加桂心，圣惠，治脚气心腹胀满，烦闷喘息，槟榔散，于本方，去吴茱，加猪苓桑根白皮，朱氏集验，加桔梗，名鸡鸣散，治脚气第一只药，不问男女，皆可服。
文仲脚气冷毒闷，心下坚，背膊痛，上气欲死者，（外台）
吴茱萸　槟榔　木香　犀角　半夏　生姜
上六味，　案，此证有瘀血，与水毒相结，聚心下，迫背膊，故方中伍犀角。
方下云，冷毒，方后云，破毒气尤良，立方之意，可推知矣。
广济疗脚气急上冲，心闷欲死者方，（外台）
槟榔子　生姜　童子小便
上三味，搅顿服，须臾即气退，　案，人尿性温味咸，又主收敛，降逆气，伤寒论，用之于下利不止，厥逆无脉者，褚氏遗书，用诸咳血杀人之症。
●茱萸汤（苏长史方千金）　治脚气入腹，困闷欲死，腹胀方。
吴茱萸　木瓜
上二味，进一服，或吐或汗，或大热闷即差，此起死人方，　按，至脾气冲心，无药可疗，只此二味，较之诸汤，其效尤峻，足以奏功乎燃眉之际，千金赞之云，此起死回生之方也，殆不诬矣，外台毒气攻心，手足脉绝，此亦难济，不得已作此汤，十愈七八，于本方，加青木香犀角，圣惠治脚气冲心，闷乱不识人，手足脉欲绝，于本方，加槟榔生姜，三因茱萸丸等分为末，酒糊丸，即本方。
●崔氏疗脚气遍身肿方（外台）
大豆　桑根白皮　槟榔　茯苓
上四味，　案，此方渗利之良剂，治遍身洪肿，烦悸殊甚者，愚每以水四合，先煮黑豆二两，减二合，内诸药及郁李去壳一钱，取一合，日三剂，今加郁李仁，据圣济。
●犀角旋覆花汤（千金）　脚气之病，先起岭南，稍来江东，得之无渐，或微觉疼痹，或两胫肿满，或行起涩弱，或上入腹不仁，或时冷热，小便秘涩，喘息气冲喉，气急欲死，食呕不下，气上逆者。
犀角　旋覆花　橘皮　茯苓　生姜　大枣　香豉　紫苏茎叶
上八味服之，以气下小便利为度，崔氏名小犀角汤，如其不下，服后大犀角汤，即本方，加白术桂心防己黄芩前胡桑白皮。
●降气汤（元和纪用经）　定上气息鸣卒喘，便欲绝者，入口气下，万金不传。
吴茱萸　桑白皮
上㕮咀，分四处，每一，以水二升酒一升，煮三沸取清汁，作三服立验，每煮成，入生姜汁一匙匕，煮一沸为准，自神龙致仕孟伊阳传云，用无不效，　案，医心方引葛氏方，生姜同煮，不用汁，并无方名，又万安方，引可用方降气汤，治气虚喘促，及大病后虚喘，于本方，加五味子，盖降气之名，以元和纪用为蓝本，和田泰纯，于此方中，加犀角茯苓，名豁胸汤，专治脚气上冲欲死者，又合之于沉香降气汤，治心下急迫尤甚者，曾闻泰纯长于诊候，决死生于一视，盖踵事刓精之所得也，然如其药方，率属浮泛，难以为准，独此方不失古意，其力最峻，可以奏功于切迫之际。
●紫苏子汤（千金方）　治脚弱上气，昔宋湘东王在南州，患脚气困笃，服此汤大得力。
紫苏子　半夏　前胡　厚朴　甘草　当归　橘皮　大枣　生姜　桂心
上十味，　案，脚气痰喘上气者，宜此方，方下云，困笃服此汤，今试之，此方不能敌因笃，古人之言，不可悉信也，局方易简方，名之曰苏子降气汤。
●沉香降气汤（局方）　患脚气人，毒气上冲，心肠坚满，肢体浮肿者，尤宜服之。
沉香　香附子　甘草　缩砂
上四味，盐少许，沸汤点服，　案，此剂皆辛温，解郁开壅，下气散滞，故能治脚气迫于心胸者，盖此三方，其旨趣相均，缓急稍异，要在临床之际，随其剧易处置之耳。
●小柴胡汤（伤寒论）　治脚气胸胁痞塞，寒热如疟者。
柴胡　黄芩　半夏　大枣　人参　甘草　生姜
上七味，　按本方加常山，更觉有验，千金常山甘草汤，可并攻。
●杉木汤（证类本草本事方今据兰台轨范）　唐柳柳州云，元和十二年二月，得脚气，夜半痞绝，胁有块，大如石，且死，困塞不知人三日，荣阳郑洵美杉木汤，服半日，食顷大小便三次，气通块散。
杉木节（一大升）　橘叶（一升无叶以皮代之）　大腹槟榔（七个合子碎之）　童子小便（三大升）
共煮一升半，分二服，若一服得快利，停后服，　案，此煎法不明，恐有脱字，愚以意酌量，吴崐曰，杉木节质重而气芳，质重则能达下，气芳则能疏壅，橘皮味苦而厚，过于青皮，槟榔质实而重，等于铁石，味厚则泄，质重则降，故能令邪气大下，童便咸寒物也，咸则能引邪气，以走浊阴，寒则能平热气，使不上逆，活人书，槟榔散，即此方变方，余尝验杉木，肉色红者，为油杉堪用，白色者无效。
●风引汤（金匮）　巢氏云，脚气宜风引汤。
大黄　乾姜　龙骨（各四两）　桂枝（三两）　甘草　牡蛎（各二两）　寒水石　滑石　赤石脂　白石脂　紫石英　石膏（各六两）
上十二味，杵粗筛，以韦囊盛之，取三指撮，井花水三升，煮三沸，温服一升，徐灵胎曰，此乃脏腑之热，非草木之品所能散，故以金石重药，清其里。
灵砂（局方）　治上盛下虚，痰涎壅盛，最能镇坠，升降阴阳，和五脏，助元气。
水银（一升）　硫黄（四两）
上二味，用新铁铫，炒成砂子，或有烟焰，即以醋洒，候研细，入水火鼎，醋调赤石脂，封口，铁线扎缚，煞干，盐泥固济，用炭二十斤，煅如鼎子，烈笔醮赤石腊，频抹其处，火尽为度，经宿取出，研为细末，糊为丸，如麻子大，每服三丸，空心枣汤，米饮，井花水，人参汤任下，量病轻重，增于五七丸。
案，此镇坠之要药，脚气呕吐，或上冲，或动气甚者，皆用之，有殊验，东坡有灵砂说，文繁不录，宜阅。
●（附）凡呕吐不纳药者，最难救疗，药入即吐，安能见功，胃口愈逆愈翻，万难处分，记安政戊午，自夏涉秋，暴泻流行，其症洞泻倾盆，须臾发呕吐，上翻下出，急者一二时，缓者一二日，脉绝即毙，时师以其不纳，种种怪药，强灌之，而一吐倾囊，束手俟死，愚偶阅幼幼集成，载灵砂止呕治验，因试之多得功，其法仿局方，丸灵砂，如梧子大，初服三丸，次服五丸，久之服十丸，冷水送下，胃口已安，候不复吐，始用对症之药，脱人于困卮不少，真扶危济死之神丹也。
●紫雪　崔氏疗脚气，毒遍内外，烦热口中生疮者方，活人书曰，大烦躁者，紫雪最良，　案，千金翼与外台分量不同，局方全据千金异，兰台轨范，减二消，用十分之一，黄金百两，以飞金一万页代之，吾师家据外台，拟定剂量，精核的当，屡得伟功，因录告后学。
黄金（煮汁六合）　寒水石　石膏　滑石　磁石（各六钱六分三釐五毛四丝）
上五味以水一升五合，煮取六合。
玄参　升麻（各二钱二分一釐一毛八丝）　羚羊角　犀角　沉香　木香（各六分九釐一毛二丝）　丁子（一钱三分八釐二毛四丝）　甘草（一钱一分五毛九丝）
上八味（八钱四分三釐四毛八丝）　以前煮汁（合一升二合）煮取四合五勺入消石（一合二芍）　芒消（二钱一分一釐八毛四丝）
上煎欲凝，入朱砂，（四分六釐八丝）　麝香（一分七釐二毛八丝）　搅调令匀，磁器收藏，药成霜雪紫色，水调下，外台，又曰服紫雪，强人一服二分，弱者一服一分，和水服，当利热毒，按此方，药品太杂，似无法度，用之伤寒中风惊痫脚气等，其功殆不可言，盖除祛热毒，鼓荡神气，要清凉之剂，非此方，不能达大症，信医家必备之药也。
●养正丹（局方）　疗元气虚亏，阴邪交荡，正气乖常，上盛下虚，气不升降，呼吸不足，头旋气短，及中风涎潮，不省人事，阳气欲脱。
水银　硫黄（研细）　朱砂（研细）　黑锡（去滓枰与水银结沙各一两）
上用黑盏一只，火上熔黑铅成汁，次下水银，以柳杖子搅匀，次下朱砂，搅令不见星子，放下少时，方入硫黄末，急搅成汁，和匀如有焰，以醋洒之，候冷取出，研如粉，极细，用糯米粉，煮糊为丸，如绿豆大，每服二十粒，加至三十粒，盐汤下，此药升降阴阳，既济心肾，空心食前，枣汤送下，神效不可具述，易简方曰，脚气之患，入腹冲心，或见呕吐之证，无法可疗，千金以大黄利之，大黄性寒，病既深入，必难导达，是速其呕吐也，不若用养生丹，或黑锡丹，来复丹之类，煎降气汤，嚥下，更须多服，以大便通利为度，脚气无补法，此有利性，即非补药，服之无疑。
案，脚气顽痹不仁，缓纵不随，行动难涩，转筋屈倒，是其常态，不足大畏，但膻中动剧者，大可畏，须决意救疗之，不论乾湿，胸胁逆满，气上急迫者，其变起于不测，宽者犹延日，但动气奔腾，毒气迫心，气喘不停，自汗数出，其脉短促沉伏，呕吐不止者，皆属死候，方此之时，非草根木皮可衡抗，非金石猛厉，咄嗟之间，何能奏凯，不可惮其峻，束手待毙也。

并病  ***************************
脚气与诸病相併者，伤寒痢后，疟后产后，往往发之，盖五内未调，气血不健，而生一种水气者是也，宜照合前款，审病之浅深缓急，而为之处疗，此编所举者，盖缓治之策也，然忽之，则命亦忽诸，溺之之责，我得辞哉。
●崔氏八味丸（金匮）　治脚气上入，少腹不仁。
地黄　山茱萸　薯蓣　泽泻　茯苓　桂枝　牡丹皮　附子
上八味，　案，盖此方据苏长史脚气因于肾虚之说，则当编之于内因中，然功力迂慢，非猛制水毒之剂，仍收入于兹，又案，此方和血渗湿之剂，加以附子之健悍，行地黄之濡滞，使颓惰之气，斡旋于经坠之中，施之于诸病后，少腹顽痹，腰胫委弱，带肿气，淹留弥日者，每见殊效，如脚气上入，毒气撞心，恐非此万所对也，又案，此方仲景所制，而治脚气上入者出于崔氏所传，故标以崔氏，崔氏名知悌著纂要方十卷，见旧唐书经籍志，吴昆方考载，汉武帝病渴，仲景为处此方进之，无稽之谈，不足信，又王海藏医垒元戎，引易老云，八味丸，益火之源，以消阴翳，壮水之主，以制阳光，此语原繫于王大仆素问注语，薛己专取此语，附会八味六味二丸，为补肾益精之说，遂开诲淫诱欲之路，此药元无壮阳之效，且非所制之本意，甚矣其为惑也。
又按，严氏于本方中，加牛膝车前子，名加味肾气丸，治肾虚腰重脚肿，小便不利，又张璐玉本方加沉香，治脚膝枯瘦色淡，小腹不仁，腹急疼痛，上气喘急。
●千金一方　治脚气气血凝滞者。
大黄　木香　生姜　槟榔　枳实　橘皮　甘草
上七味，　案，此方原千金方，山胁氏加桂枝紫苏，治脚气兼痞积者，尤有验。
●苏恭防己汤（外台）　主通身体满，小便涩，上气上下，痰水不能食，食则胀者。
桑白皮　大豆　防己　橘皮　茯苓　麻黄　生姜　旋覆花　杏仁　紫苏茎叶
上十味，小便利，肿气消，下冷多，加茱萸，热多加玄参。
●乌苓通气汤（万病回春）
乌药　当归　芍药　香附　糖球　陈皮　茯苓　白术　槟榔　玄胡　泽泻　木香　甘草　生姜
上十四味，恶寒加吴茱萸，　案，此方，疝家患脚气，腰脚麻痹，或下部带肿气者，殊有功。
●三和散（局方）　治脚气上攻，胸腹满闷，大便不通。
大腹皮　紫苏　独活　沉香　木瓜　川芎　白术　木香　甘草　槟榔　橘皮
上十一味，　案，此方原出于传家秘宝，名大三脘散，治三焦气逆，解大便秘滞，下胸胁满胀，沉陈苏槟开滞破郁，川芎散血滞，独活逐水湿，木瓜利筋络，术甘调和脾胃，夫气血壅滞，则筋脉不利，三焦不和，则运输不健，一用此汤，郁滞开而三焦通，所以有三和之名也。
●泽漆汤（圣济）　治痢后肿满，气急喘嗽，小便如血。
泽漆叶　桑根白皮　郁李仁　杏仁　人参　白术　陈橘皮
上七味，　案，本草泽漆味苦微寒，主大腹水气，四肢面目浮肿，凡精气衰惫，峻猛之剂，恐不能堪，故不得不取之于渗利。
●实脾散（本事方）　治阴水。
木香　果仁　大腹子　附子　茯苓　乾姜　甘草
上七味，　案，严氏济生方所载，实脾散，治水肿，比此方，多厚朴白术茯苓木瓜，盖严氏原于本事，加四味，医学纲目实脾散，同本事，严氏一时太医，后世以为实脾之祖者谬。
●导水茯苓汤　治水肿遍身如烂瓜，喘满倚息，不能转侧。
茯苓　麦门冬　泽泻　白术　紫苏　槟榔　桑白皮　木瓜　陈皮　砂仁　木香　灯草　大腹皮
上十三味，愚每用之于水肿脚气混淆者，加郁李仁更效，然未详出于何书，姑据方贤奇效良方，并录于此，证治准绳，医宗必读，医灯续焰，毕载此方，称其功。
●主脚气大便涩方（千金月令）
大黄（五两）　大麻（三两）
上二味，罗大黄为末，和麻仁，以蜜为丸。
●红豆煎（家方）　治水肿，严断米粟专食菽麦，令疏通水毒，本林一一乌秘方。
●起废汤（家方）　脚气日久，腰脚瘦削，或挛急，或麻痹，或骨痿嚲曳，一切虚羸，用之滋养。
●针砂丸（家方）　治胃虚一身洪肿者，余家每用钢铁，（铁家所磨鑢细末）
季仲南永类方云，肿药用铁蛾及针砂，入丸子者，一生须断盐，盖盐性濡润，肿者再作，不可为矣，此说信然。
●高蜜丸（家方）　治肿满。
丝瓜（十匁烧存性）　巴豆（一匁去皮熬研如脂）
右二味，炼蜜丸如梧子大，强人初服五分，弱者半之，此方原出香祖笔记，元鲜于伯机，记杭医宗会之者，善治水蛊，以乾丝瓜一枚去皮，剪碎入巴豆，黄色为度，去巴豆用丝瓜，炒陈仓米，如丝瓜之多少，候米黄色，去丝瓜研之，为末，和清水为丸，如桐子大，每服百丸，皆愈，宗言巴豆逐水，丝瓜象人脉络，去而不用，藉其气以引之也，　予试之，洞泻如倾，用之于水肿膨胀，间觉有效，但脚气忌巴豆之说，见于后条。
●化毒丸　治痿癖不能起者。
薰陆（一匁）　大黄　鸡冠雄黄　乱发霜（各三匁）　生生乳（一匁）
右五味糊丸，　此药刚烈，慎勿过用，二三分至四五分，服后有发赤疹者，有为发热者，皆中肯綮也，宜止后服，若服后觉瞑眩者，宜饮冷水吃冷粥，立定。
友人浅田识此曰，此方原出陈司成霉疮秘录，癸字化毒已字化毒之类耳，山胁氏拔其精英，为五味，治诸顽痼沉滞之病，案，生生乳奇功灵验，不可胜纪，然未详其所始，盖起于天宫疡医欤，凡疗疡以五毒攻之，郑玄注云，五毒者，五药之有毒者，今医方有五毒之药，作之合黄堥，置石胆丹砂雄黄礜石磁石其中，烧之三日三夜，其烟上著，以鸡羽扫取之，以注创，恶肉破骨则尽出，是乃生生乳之祖，陈氏曰，如水银一物，得云母礜石同炼，其毒即解，不比粉霜轻粉之酷烈也，配风药而治大麻风，配痨药，而治传尸痨，配虫药而治诸虫疾，配膈药而治噎塞翻胃，配疮药而治顽毒顽癣久漏骨痛，种种奇效，不独治广疮毒气之圣药也。

针灸  ***************************
灸治刺血者，非拔本之法，然称湿痹缓风者，随症时用亦可，孙真人王焘，专用炳灸，盖取之于耸动经脉，宣通壅寒，如[疒/帬]痹麻木痿癖缓纵拘急转筋者，宜灸其腰脚，凡灸而不觉热者，其毒深也，乃至觉热益佳，加多无妨，待身体轻利，然后可休矣，杨大受则以砭针出血为第一，各有所见，如其灸法，千金外台载之甚详，用者当照看原文，兹揭其穴名。
千金灸穴
风市　伏兔　犊鼻　膝两眼（在膝头骨下两傍陷者宛宛中是）　三里　上廉　下廉（以上五穴阳明胃经）　绝骨（少阳胆经）
外台灸穴　
风市　膝目　绝骨　阳陵泉　阳辅（三穴少阳胆经）　上廉　条口　下廉　犊鼻（四穴阳明胃经）　崑崙　委中　承筋　承山（四穴太阳膀胱经）　大冲　复溜　涌泉（三穴少阴肾经）　曲泉　中都（二穴厥阴肝经）　三阴交　阴陵泉（二穴太阴脾经）　少阳维（在内踝后一寸动筋中）　太阴（在内踝上八寸骨下陷中）　太阴跷（在内踝下向宛宛中是）
余家别有打脓之术，施之于三里三阴交，及腰腿肉隙骨间，酿疮泄毒，凝者散，滞者通，其功优于灸治，屡验。

备案  ***************************
一商人患脚气，已历诸医，又请余，气急喘闷，上攻已极，气息奄奄，殆无脉，告不治而归，家人遮留，曰生死命也，请贶一剂，残喘尚存，何忍束手视死，余乃再候之，惟面目神光，犹似存生机，手足既厥，线息欲断，与茱萸汤，入童便如法，告曰，服之，厥回汗出，或得活路，不然，虽司命，亦地奈之何，因宿其家，屡起诊之，及晓大汗出，大热闷，顷之厥回脉出，困闷颇安，余喜曰，得之矣，既而气渐复，神渐旺，仍护前方，兼养生丹，调理五日，危候始稳，微喘未除，因转方，投沉香降气汤，服之旬有五日，得奏全绩，顾幸矣，非余之功，病家之命数未尽也，初当告不治之际，岂知有今日哉。
一妇人娩后十馀日，恶露不下，心胸满闷，烦渴微呕，前医以为瘀血，用桃核承气汤，下利日三四行，瘀血不下，小便益短少，脚腿壅肿，麻木不仁，延予诊之，心胸坚满，动气泄衣，每动摇，自汗息迫，予谓水毒使瘀血不下，盖水毒为之源，而瘀血则委也，于是作木防己汤与之，兼服针砂丸，严戒盐味，小便通，瘀血下，经二旬而愈。
一沽竖年二十三，形质肥胖，染疫，舌上黄褐色，其脉弦大，谵语潮热，时时蹙频，时时呕吐，按腹，若腹痛者，用大柴胡加芒硝汤，大下之数日，续下利，里急后重，肠垢杂下，二十行至三十行，饮啖少进，热势大减，始自告所苦，转芍药汤，诸候向安，一日忽息迫，不能坐卧，膻中动气如奔马，予知其变于脚气，急叠用苏长史吴茱萸汤及甘遂大戟之类，不及而毙，按，此症初而疫邪，中变痢，终变脚气，固虽属危险，非无可救之术，盖攻伐屡用，胃元顿虚，遂生水毒，然复以駃药劫之，我速其死必矣，今而思之，不能无赧然于怀。
一商人年四十馀，患脚气，其症足胫麻痹屈弱，时不能起，按之有微肿，脉数而有力，膻中无动，小便短涩，至夜微呕，昼则神色如平，投唐侍中一方，加旋覆花，间三日往诊，状貌依然，又间三日诊之，呕止小便通，如报善候者，但口鼻气冷，以指候之，舌心愈冷，意谓呼吸者，元气所通，知是水毒伏心，神机竭于内之候，盖异症也，大怖辞去其家招一医，医来诊曰，此脚气常态，口鼻气冷者，胃中有寒饮，温之即愈矣，家人大喜曰，荷再造之恩，服药一日，小便不通，呕吐复发，冲心而死。
一士人上自头脑面部，下至心腹脐下，麻痹不仁，呼吸逼迫，言语蹇涩，小便赤少，腰腿以下如常，时时颠踬不能起，家人大骇，招一友某，某至诊不能详其因，简余议焉，余往察之，脉紧而有力，膻中生动，有跳腾之势，谓某曰，病候甚似风痹状，然非风也，盖脚气也，某曰，何以征之，曰膻中有动，呼吸息迫，小便赤涩，是不水毒难伏于内，而逼心肺耶，麻痹不仁，腰脚屈弱，是不水毒淫于外，而壅塞表气耶，是病涉表里者必矣，曰何药处之，曰以麻黄加术汤，发泄其表郁，可使气血通畅周行，兼以木茱汤，收其水而输之尿道，则内外并行无相悖矣，经曰，清阳出上窍，谓呼吸也，浊阴出下窍，谓二便也，盖体之变异，必征之于此二者，呼吸与二便，其出入关窍，所以为生之要，曰善矣，乃投所拟，不日而痊。
一士人年强仕，职居繁剧，初觉脚重短息，以鞅掌无暇，置而不疗，肿渐增，气愈急，请余诊之，心下坚满，膻中筑筑然，余曰，是脚气也，慊请之迟，趁早疗之，何至此，与唐侍中一方，兼服禹功丸，小便快通，诸候殆安，一日召同僚，会饮，犯禁饕餮，息迫复发，小便闭塞，涓滴不泄，小腹膨胀，苦楚喊叫，抬首撷项，不能安卧，家人吃惊，走仆邀余，至则呼吸短息，时时冲心，作大黄甘遂汤，一瀹投之，庶几穀道幸开，尿道从通，频服前方，须臾稀溏数行，呼吸平稳，冲心稍安，然尿道未通，技殆穷矣，其家相议，延兰医，医至，用导溺管，犹不能通一滴，无复策可出，又召二医，兰医曰，实芰海葱疏之，汉医曰附子温之，或曰，大黄荡之，议论坌出，乱投调停者，十馀日，全躯洪肿，短气息迫，虚里如奔马，自心下，至少腹，膨脝[鼓/空]然，青筋如贯索，阴囊斗大，阳茎没其中，又会众医商议，而纷然不决，余谓众曰，今水路填塞，不泄一滴，渗出之水，不能入脬，氾滥百体，为此洪肿，犹川渎壅塞，水溃于野，势将里山，一旦冲丹府，死不旋踵，用慢药坐待毙，岂如投駃药乎，或回生于万一，引本经，证斑蝥利水之效，将用之，众医犹疑，余奋曰，孤注视病者，有时不得不敢，执柯伐柯，前贤所验，余亦数试用，纵不利于病，必不至裂肝碎肠，决策遂投，其夜溺初通三夕，翌一合五勺，于是用木防己加茯苓汤，仍兼服斑蝥，如是两三日，小便日通一升五合，既见建瓴之势，洪肿渐减，气急亦弛，尚护前方，止斑蝥，饮啖少进，精气日旺，家族欣然，始动喜色，自初病起，至此凡五十七日，病已除十之九矣，此役也，凡自通利分消之药，至攻击推搬之品，遍用不遗馀力，卒无影响，然一虫能建奇勋，岂不伟乎，姑录告同志，使知治法随时处剂，而不可拘于常套，但大患重恙，变起不测，不可不惧而戒也。
药者毒也，不可轻用，盖养胃莫粱肉若焉，攻病莫药石若焉，粱肉犹礼乐也，药石犹攻伐也，人有病，不得已用药，无病而服之，必惹利害，崔置政论有云，盖为国之法，有似理身，平则致养，疾则攻焉，夫刑罚者，治乱之药石也德教者，兴平之粱肉也，以德教除残，是以粱肉治疾也，以刑罚治平，是以药石供养也，近坊富家之子某，其质娇软，年甫十九，乃翁太锺爱焉，时属仲秋，某游郊，带醉散步，渴多饮水，明日胫生微肿，而其所亲狎医某，不学无术，奉承为业，视之曰，脚气肿满之渐，杂药乱投，腹满微呕，医骇曰，恐为冲心，于是，家人煌惑，招数医乞治，余亦见延，诊之，其脉缓，气息如平，膻中无动，又无麻痹，但腹中有饮，按之漉漉然，盖肠间之水耳，无脚气可征，余曰，是汤液过饮所致，盖软脆之质，不惯行步，烦渴饮水，因发微肿，今吐水者吉兆，胃恶湿，欲排泄之耳，红豆粥代药，不出数日，应自愈矣，翁阳诺阴疑，余亦不强而去，众医日夜环守床褥，甲曰，宜逐暑邪，乙曰，宜渗利，丙曰，宜温补，争欲效功，前药未行，后药继至，各陈臆说，汤液丸散，种种怪药，叠进频服，嗟呼，软脆肠胃，何堪多药之毒，某遂毙于药，可怜也哉，要是出于医人贪利之不仁，而世俗不解药之为毒之过也，富家死于药，往往有焉，况王公贵人，为臣子者，可不鉴戒哉。


卷下  ——————————————————————————————————————————————————————————————————————————————————————————

药能  ***************************
语曰，工欲善其事，必先利其器，器不利而善成其事者，未之有也，医欲治病，须先审药性之功能，而应病证之变迁，病之阳，投之以阴，病之阴，投之以阳，阴不至于涸，阳不至于亢方症相当，则其治必矣，或反之，阴者死于阴，阳者死于阳，恶乎救焉，然而神农本经，说药能不纯粹，诸家之说亦庞杂，驰多岐焉，陷邪迳焉，伥伥眛眛，愈读愈迷，或拘寒热气味，或谬补泻刚柔，说是而药非，方可用而论不中，毙习沉痼，其害非浅也，是以药[木戈]之能，非取征于张氏方中及孙王之说，则不足信焉也，夫治疗之道，以法为师，以药为器，器既利，法从活，刃可游也，苟获其要，则数种而足，苟不获其要，则百药不能奏功，药益繁而理愈眛，说益奇而术愈疏，老子曰，少则得，多则惑，医之于药亦然，故郭履道有云，药之为用，不过六十四品，如易爻流传，运用不穷，褚澄曰，用药如用兵，善用兵，徒有车之功，善用药者，姜有桂之能，华元化处方，亦不过数种，古人于药，识之精，而用之简，犹能肉骨者，相望于简册，非如今之支离烦碎，为用之少也，挽近匪学者，读蛮土夷域之书，探深山幽谷之[木戈]，竞採异药，争炫新奇，且刳死体，检脏腑，配当药品，以琐末之学，制奇怪之药，自称为穷理，顾夫理也者，造化之妙，形而上之物，可得诸心，非目可睹也，则岂得言穷之，不止自欺，使后学守局，不知处活物之机变，抑可叹矣，凡人食谷续命，谷不过数种，饮药治病，药亦不贵多，在处方之何如耳，今揭其验于脚气者若干种，为用药之标的，庶几乎不背张氏孙王之意焉。
●石膏
张长沙，用石膏数方，其症显著，无有疑惑，而后人妄开窦迳，陷荆棘，不可不辨也，白虎汤条曰，表有热，里有寒，又曰，脉滑者，里有热也，加人参汤条口，服桂枝汤，大汗出，大烦渴，又曰，时时恶风，大渴，舌上乾燥而烦，欲饮水数升，又曰，渴饮水，口乾舌燥者，加桂枝汤条曰，身无寒但热，大青龙汤条曰，不汗出而烦躁者，又曰，无少阴症者，又曰，溢饮者，越婢汤条曰，风水一身悉肿，加术汤条曰，一身面目黄肿，因是观之，则长沙隧伍之妙，较然明晰矣，白虎之为症，凶焰暴疟，侵入皮肤，烁熬胃中，与承气相近，而其所异者，系热之聚散已，大青龙者，表气壅塞，紧束骨节，压迫营卫之所使，是以身体疼痛，无汗烦躁，是麻黄之症，而进一等者也，越婢者，水道壅阏，溢满肌肉，遂为肿满者，犹流水不归川渎，氾滥原野，以为民害也，据此，数条，则石膏之为效，一则可以清热，一则可以泄汗，一则可以利尿，其雄戈伟勋，固可以与乌喙将军，骈䮽而并骋也，长沙之道，不语隐怪，不涉奇僻，正大明实，如青天白日然矣，后之医者，不由正路，不履实学，为邪说所惑，不觉坠窠臼，所谓一盲引众盲终载胥及溺，哀哉。
●人参
人参之说，载在历代本草，人所共知，而其说暧曃不明，要之，不过补虚益气之说耳，予初好使用韩产，试之者数百人，其中有害而无益者，十居七八焉，于是检伤寒论，论中用人参者，二十有七方，而治心下痞硬者十一，治呕吐涎沫者十一，是其彰明较著者也，而其量最多者，木防己汤，主用之者，人参汤，其证曰，支饮喘满，心下痞坚，又曰虚者即愈，实者三日后发，复与而不愈者，去石膏加茯苓汤，所谓虚者，非体气衰惫之谓也，实者，非体气盛旺之谓也，用木防己汤，三日复发者，邪热既深也，乃非用荡刷，则不能除之，故曰，加茯苓芒硝汤主之，是人参芒硝，分治心下痞硬与痞坚也，古人立方，可谓精微矣，赤石脂禹馀粮汤条曰，理中理中焦，此利在下焦，此为粗工，被攻击，遂致下肠滑脱，以故用赤石脂禹馀粮之品，固涩收敛之也，又曰喜唾不了了者，理中丸，大病差后，胃中未复，转输未健，水饮停滞为痞者，此汤所宜也，因是观之，参之主治，冲痞缓硬，行水生津者，可推知也，乃改旧辙，专用官莳人参不经蒸焙者，其味初苦后甘，是盖参之正味，而试之于患者，其功效，与论中所举相符，桐雷二氏之论，不我欺也，且性力敏捷，大胜于韩产，闻韩人贪利之甚，用粪滋之，且多方极制造，然则今商舶所输，皆脱真味，何存排闼直入之力，然而尊崇之甚，比之金玉，使人徒费资财耳，夫自甄权始唱补虚，后医荧惑，牢不可解，至薛己张介宾李时珍王肯堂张石顽之辈，主张其说，以为续命者，果然则朝饔夕飧，当保数百年而不死，此决无之理，三尺童子犹知之矣，药者毒也，以偏气救变，无病饵之，其生害必矣，久患长恙，元气衰惫，及薄禀渐虚之人，岂人参所能使壮哉，越人曰，攻病以毒药，养精以穀肉果菜，有病服药，固可也，无病则常饵穀肉，省思虑，节饮食，慎起居，远帷幄，或可以充元气而壮弱体也，余尝意，寓内之大，坤舆之广，不睹人参之国必有之，而患者未必皆死，则虽无此物，亦不为阙事也，陶隐居曰，人参与甘草同效，孙思邈曰，无人参，以茯苓代之，据二子之言，则参亦一裨将，岂有统帅之戈乎，故曰小寇可拒，大敌非其所当，是诚知参者，可谓获我心矣，金元已降，延命长寿之说，盛行于世，而蔓延于我邦，乃今有病之家，每遇危笃，不问可否，必饵之，医亦容悦用之塞责，终至于使正气日蹙，自招其死，不亦痛欤，呜呼，苟志于济生者，忍乎为之，司命之职，宜猛省焉。
●地黄
古方所用，生与干已，其称熟者，亦不过于用酒灌焙，而后世九蒸九暴，以酒气损其性，是出于庸医过凿，既失真味，岂中于用乎，此物春生苗，其叶毛茸皱文，似车前草而无光泽，花如胡麻，其色有黄红紫之别，黄者为真，大抵茎长数寸，连皮肉皆黄，根发黄色，则结实，形如小麦粒，质重实，投水即沉，为黑色者，系腐败耳，凡草木堪寒气者，其性属寒，而地黄则怯寒，遇霜即死，故种者用稿裹里之，置火于其上，取暖俟春，由是观之，神农经及本草，言性寒者，不足信也，味甘质润，经久不干，其能渗入血中，养血液，营运行，夫血液亏乏，按脉无力者，系虚候也，其脉细数者，为濒死之候，非地黄之力，不能挽回矣，案，茎叶毛皱无泽者，盖以其气专锺于根蒂也，故虽滋润，涩而不滑，能治吐血衄血下血，且调妇人产后亡血，以其滋血液导运行也，芎归胶艾汤，可以见其效能，妇人在草蓐，发露得风，四肢苦烦，宜三物汤者，以君地黄，臣苦辛，黄芩解其烦也，虚劳腰痛，少腹拘急，小便不利者，宜八味丸，转胞亦用八味丸，以地黄滋润，利血中水气也，又治脚气入腹，小腹顽痹，痛痒不觉，短气有微饮，当从小便去，则苓桂术甘汤主之，而兼用八味丸，要之，血水同道而并行，故主地黄，伍茯苓泽泻之渗利，男子消渴，亦以此治之，是仲景氏妙手段也，钱仲阳八味丸中去桂附，称六味丸，以疗小儿，夫小儿血气未厚，故脉多疾数，乃用地黄丸，其治五迟五软等证，其方虽失古意，可谓能知地黄之能者矣，薛己始唱补虚益精之说，后医信其妄，不惟举之于口，又笔之于书，遂使此草药为恣欲诲淫之媒，何其冤乎。
●大黄
神农经曰，大黄味苦寒无毒，荡涤肠胃，推陈致新，夫荡涤肠胃者，大黄之所主，而推陈致新者，人身之天机也，喻如竹木刺入肉，知痛者神气而非皮肉也，所伤生脓，则自拔，是天机尔，乃助天机者，一切治疗之要纽也，大黄能入肠胃，扫除诸恶液，是所以逐症瘕留饮宿食诸邪气，自大便下之，其性腻速渗透血中，以故服之，小便带黄色，大便从泻下，配之乎枳实，利甚急，合之乎甘草，利较缓，所以大承气与调胃承气有差别也，合黄连黄柏栀子等，则泻心胸，清瘀热，配水蛭虻虫桃仁等，则下瘀血，与甘遂，则泻水气，明医录云，治女子寒血闭胀，小腹痛，诸老血留血，诚然矣，其治诸疮疡，亦以有解毒之能也，用之泄泻下利，解热逐毒，毒尽则自止，治食已即吐者，及痢病后重，并以疏涤恶液，健运肠胃也，可谓药中之将军矣。
●附子
天雄，乌头，附子，侧子，漏篮子，详于本草纲目，而其种本一物，因年历多少，异名焉耳，而仲景氏，独用乌附者，盖取力之优者，犹如芋魁于侧子也，余少时，渍附子于水，减其盐，经宿洗之，手指触毒热痛，后洗土芝，指甚痒已，于是悟附子辛热，自毛孔渗入发痛，而土芝莶气，自汗孔渗彻发痒，二物固并有毒，然附子则宿根所生，经寒暑而成，故其毒猛烈，土芝则春种秋熟，其质软脆，不堪寒暑，且系食料，故毒亦从薄，功能之别可推知矣，乌附气味雄悍，驱寒冷，补衰弱，开达表气，以温百体，乃服之过度，必生瞑眩，至其甚，脉绝大吐水，是与纵饮之人，不堪酒气剽悍，发呕吐，同一理，仲景氏附子去桂加术汤条曰，一服觉身痹，三服都尽，其人如冒状，又乌头桂枝汤条曰，如醉状，皆言其暝眩之状，所谓药不瞑眩，厥疾不瘳是也，然其气猛悍，难施之于元气衰漓之人，不可不戒者也，大凡肠胃生寒，而血液败，则藏府为之拘挛掣痛，或绕脐而痛，或腹中绞痛，或雷鸣切痛，或手足厥冷，其治举属于乌头，大乌头煎条曰，治寒疝绕脐痛，脉沉眩者，乌头桂枝汤条曰，寒疝腹中痛，逆冷，附子粳米汤条曰，腹中寒气，雷鸣切痛，案，阳气壅塞，则身体郁滞，生败液，经脉为之乖戾，从其毒之所在而发痛，是痛风脚气之因，发浮肿，亦属乌附主治，故乌头汤曰，风湿相搏，身体疼痛，不能转侧，是用乌附，除败液，豁滞气也，又发汗，病不解，反恶寒者，其人虚也，芍药甘草汤主之，发汗遂漏不止，其人恶风小便难，四肢微急，难以屈伸者，桂枝加附子汤主之，是并亡阳之症，非附子，不能治也，阳穷生阴，人天一理，乃渐甚，则玄武四逆白通等，随症投之，但人身虚实不同，寒热异途，而邪气亦不一，则或直见少阴症，麻黄附子细辛汤，麻黄附子甘草汤，附子汤，玄武汤，此皆附子所主治也，脉沉，沉小，沉微，沉紧，浮而涩，是皆系寒冷所致，人为寒气所袭，血气不和，运行从阻，譬如鱼肉汁，遇寒凝结，非附子辛热，何以得溶解之哉，伤寒金匮，所载药方二百有馀，而乌头附子配合者二十九，乌附功能居多可知矣，夫切于人身者，无如水火，而其为害者，亦无如水火，火者热也，水者寒也，乃治热用寒药，治寒用热药，是固理所然，虽然术存乎其人，果得奏效，岂易易也哉。
●牛膝
此物有脂腻之气，渗彻血中，清净瘀液，开散郁塞，疏通水道，神农经曰，主寒温痿痹，四肢拘挛，不可屈伸，盖此品，虽有养血营筋之力，非以之治四肢拘挛，膝痛也，尝试之，为拘挛踡曲者，以关节含废液滞血也，医苟不达此理，则药属徒用，且此物，能引诸药下行，乃腰腿之疾，不可缺之品也。
●术
逐水止泻，熯湿除痰，术之用，得桂枝附子，则治小便自利，得麻黄石膏，则治面目黄肿，小便不利，配桂枝人参，则治利下不止，在真武汤，治四肢沉重疼痛，在茯桂术甘汤，治心下有痰饮，古唯谓术，无苍白之别，陶氏方分两种，自宋以来，始言苍者苦辛气烈，白者苦甘气和，自此世人，多贵白贱苍，盖苏颂作之俑也，今试之，性功不甚相远，其质多脂且气烈，故能渗透血肉，宣通水道，此为渗利之专剂矣，猪苓泽泻，亦疏通之品，因队伍各异其使用，宜类推取验矣。
●芍药
伤寒论中，用芍药十八方，主腹痛者七方，主体痛者八方，腹痛头痛，身体不仁，脚挛急，皆系筋络拘急，而芍药之功居多，且用之广，合术苓则逐水气，合藭归则走血脉，合桂枝则开腠理，其他效用极博，故经验方，用之于风毒骨痛，事林广记，用之于脚气肿痛，古今录验，用之于衄血咯血，圣惠方，用之于血崩带下，详载愚著药能考，今不复赘焉。
●薏苡仁
神农经曰，治筋急拘挛，不可屈伸，筋急拘挛者，系风湿痹，乃仲景氏治风湿相搏，身体疼痛者，用麻黄杏仁薏苡甘草汤，可以知其然矣，此方去薏　苡，加石膏，治喘急，古人立方之意，不忽诸也，薏苡附子汤，治胸痹缓急，而败酱散，则于此方中，加败酱，以治肠内痈肿，马援在交趾时，饵薏苡仁，言轻身资欲，又胜瘴气，其避湿邪，可心征焉。
●橘皮
吕氏春秋曰，果之美者，江浦之橘，云梦之柚，是则名产取对耳，孔安国禹贡注，小者为橘，大者为柚，神农经曰，主治胸中瘕热逆气，利水穀，按橘橙柚柑拘橼之属，性功相似，时珍说其功，甚精细，然不足尽信也，往初垂仁帝，命田道间守，求非时香于海外，按寒天万果皆坠，然橘独存，非时之名，盖取之于此，又圣武帝时，播摩直弟兄，始齎甘子，自唐归，甘子即柑，今则所在繁殖，其皮不乏药用，青陈之别，因採时老嫩耳，非二物也，其功能开胃驱痰，和中焦，故仲景氏伍之大黄芒硝汤，治胸间宿滞，如橘皮竹茹汤，则专主橘皮治哕逆，芳芬之气，开豁肺胃也。
●厚朴
张元素曰，厚朴之用有三，平胃一也，去腹胀二也，孕妇忌之三也，试之，二者果如其言，在孕妇不必然也，按，是见承气汤中有枳朴，便谓枳朴大泄元气，甚可恐，是所以为是说，吠声之徒不察，概为泻泄之物，而不知其辛温提滞气，治腹胀也，平脾胃者，健运营也，以故仲景氏，大小承气汤，厚朴七物汤，配之于大黄，以荡涤肠胃，后世平胃散，伍之于苍术橘皮，以主消导，非专主泻也。
●防己
防己别汉术，而为二种者，出于后世外台云，汉中木防己，出汉中为上好，苏颂曰，折其茎，一头吹之，气从中贯，如木通然，因知其功，透胸间肠胃，达四肢，开闭塞，泌水气，实利水之仙药，无可代之者，故用木防己汤，治膈间支饮，其为喘为痞者，皆因水气也，防己茯苓汤，治四肢为肿者，祛水气也，他如防己黄耆汤，治身重，己椒历黄丸，利肠间水，要与木通渗泄之剂同焉。
●枳实
按，枳即橘柚之属也，故其形状似橘，其叶似橙，多刺，周礼云，橘逾淮而北，为枳是也，时珍不辨之，别载于灌木条者误矣，七八月採者，称枳实，八十月採者，呼枳谷，寇宗奭曰，枳实枳壳一物也，小则性酷而功速，大则性详而功缓，宋开宝本草，始出枳壳条，香川太仲非之，谓不解壳实字义，但唐人诗，处处春风枳壳花，採尽高山枳壳花，然则壳实二字，古不必差别，后世实壳分为二，乃说主治亦异途，可谓泥矣，此方出萨州者，臭橘而非真枳也，凡橘柚柑枳之类，皆有刺棘，而枳最多，因知其性直入肠胃，冲荡滞畜之汗物，资食物消化之机，故古人譬之于冲墙倒壁，可谓善喻矣，仲景氏治心下坚，大如盘，边如旋杯，用枳术汤，盖此证，胃中瘀液滞潴之所为，乃枳实术俱戮力，冲破结实，使之疏通，四逆散亦配合枳芍，以治胸胁苦满，心下痞塞，腹痛泄利，产后腹痛，烦满不得卧者，用枳实芍药散，是配酸味收敛之[木戈]，以消导瘀血也，如排脓散亦然，大黄枳实合力，则荡涤肠胃，最猛烈，是以大小承气，大柴胡汤，皆并用之，调胃承气汤，除枳实，用芒硝，加甘草，以主缓绥，因此观之，则破结塞，消胀满，逐停水，止下重者，皆取功于枳也。
●茯苓
气味甘淡性涩涩，带脂气，故渗入血肉，涩涩水气聚之输送尿道，通利小便，是以仲景氏，用之于茯苓四逆汤，治汗下后之烦躁，又用之于真武汤，治心下悸，头眩身瞤动，筋惕肉瞤之症，若冲脉激动，而为悸者，则桂枝甘草汤，所主治也，桂枝条可并见焉，小便不利，厥而心下悸者，茯苓甘草汤所主也，葵子茯苓散，主头眩小便不利，茯苓桂枝白术甘草汤，主心下逆满头眩，二方俱水气之所为，茯苓渗湿之功，可推知矣。
●麻黄
此物纤细劲直，外黄内赤，中空有节如竹，形宛似毛孔，故有疏通之功，因知其气入肠胃，透彻血脉，遂达肌表，发越闭塞，令邪从汗出焉，又至肌表怯弱，汗自出者，则还收敛其汗，是资表阳之气，使之适宜也，外感之邪，猛悍剽疾，壅塞表气，直逼于骨节，为身体疼痛，逼于肺，为喘为咳，用麻黄汤，发泄郁阳，则疼痛咳喘爽然而痊，麻黄汤症，而壅塞尤剧者，为大青龙汤症，治无汗烦躁，本方加麻黄六两石膏鸡子大，其峻烈可推知矣，桂枝麻黄各半汤，桂枝二越婢一汤，桂枝二麻黄一汤，并系缠滞之邪，小青龙汤之兼饮，麻杏甘石汤之兼喘，葛根汤之兼项背强急，此属太阳病之治例也，踡卧恶寒，脉沉小者，麻黄附子并用，以鼓舞表阳，是为麻黄附子细辛汤，麻黄附子甘草汤之症，此属少阴病之治例也，盖汗之与尿，俱津液所化，故麻石同合，则驱水，越婢汤，文蛤汤，厚朴麻黄汤，可以见焉，麻桂同配，则逐汗，小青龙汤，葛根汤，麻黄加术汤，桂芍知母汤，可以证焉，盖仲景氏用麻黄之法，虽有数方，大率无出此范围，扩充而运用之，则病之宜发汗，又宜利水，皆不得不取法于此矣，或曰，木贼，灯心草，接续草等，皆中空，而仲景氏何独用麻黄，曰木贼外皮糙涩不滑，灯心内有白穰，并少透彻之力，接续轻浮，固不堪药用也，古来说麻黄之功者曰，治卫实无汗，又曰，肺经专药，后人因更为说，附会不足取，予经验似有所得，是所以与昔人之解不同也，又案，仲景氏煎法曰，先煮麻黄，去上沫，内诸药，陶弘景曰，沫使人烦，陶说恐非也，予当观世之捣红花制胭脂，初则色淡，去滓之后见浓红，麻黄去沫，正与之同，去上沫得纯精，所以逞其功也，葛根亦同，瓜蒌根水飞，以为天花粉，则极有功，牡蛎亦烧之，治败液，其他经制而见功者多，不可不知也。
●木瓜
尔雅曰，楙者木瓜也，郭璞注，木实如小瓜，味酢可食，二月花红色，其实小而似瓜，故谓之木瓜，味极酸，故渗入血肉中，收敛血液，绞出津液，弛筋脉牵缩，故晋唐方书，多用之于脚气，又治转筋，疝亦缩脚筋，故用之见功，又治霍乱烦渴，陶隐居曰，木瓜最疗转筋，如转筋时，但呼其名，及书上，作木瓜字，皆愈，按呼名作字，理所可疑，然呼青梅，口生津，人心感物，此理不可谓必无矣，雷斅曰，凡使木瓜，勿犯铁器，以铜刀削用，凡药有专长，有专忌亦不可不知者也。
●吴茱萸
茱萸有三种，药用者，以其出吴地，故冠吴字，其味辛温，神农经曰，温中下气，仲景氏用吴茱萸汤，治吐利厥逆，又治呕而胸满者，及乾呕涎沫头痛者，是其气质之力，豁胸膈，止呕吐，温胃中，治烦乱，孙真人半夏汤之外，皆用之于疝气风气脚气冲心者，取辛温推下之能也。
●沉香
沉香，杨亿谈苑，范成大桂海志，张郎正倦游录等，辨之甚精，但就薰香而隲之耳，至服用之功，置不论焉，按此物生蕃国，本草所载，亦不能无疑矣，其伍药方者，盖昉千金五香汤，历代运用极广矣，予试之患者，降气祛痰，开豁闭塞，其质坚硬镇坠，香气芬芳所致也，且治水肿，疗喘急，检之取少许投水，其沉者为良，沉香之名，可谓一言蔽之也。
●槟榔子
质坚硬，味涩而苦辛，治水毒逆抢心下者，与铁石之沉重，能坠诸液，至于下者正同焉，分泌水血，通大小便，是以消穀逐水，除痰去癖者，如本草所载，且治水肿积聚，止痢之后重，又能下虫截疟，其他功能见于古人经验中，罗氏寉林玉露云，岭南人，以槟榔代茶御瘴，朱晦庵槟榔诗云，挝病收殊效，修真录异功，亦足以证其能焉。
●大腹皮
时珍曰，大腹皮与槟榔同功，又曰大腹皮槟榔子皮也，今碎视之，总有筋丝，盖其线质渗入血肉，开泄闭塞，驱逐水气，故局方五皮汤，泄膜外之水，入门大腹皮汤，亦能逐水气治脚气，伍紫苏和气饮，为产前通治之方，且疗恶阻胎动，时珍曰，健脾开胃，消肌肤中水气浮肿，是也。
●牵牛子
气味辛辣，逐水利气，用之少，则动大便，多则泻下，刘守真张子和之徒，专表其功能，至今为通用下药，莅用碎之，配他药者，恐气脱也，或言其色黑者属水，而破血中之气，白者属金，而泻气分湿热，是附会之说，不足辨也。
●半夏
性辛温有莶气，能消顽痰，止呕吐，治咳逆，利咽喉，按饮食过度，留滞胃中，渐成积聚，胃不能堪任，郁结为黏痰，为败液，而恶心呕吐併发，半夏能散结聚，以输停水，泻出败液，呕吐从止，故仲景氏大小半夏汤，半夏乾姜汤，专治呕吐，附子粳米汤，及半夏泻心汤，皆伍半夏，治呕吐下利，其功可以见，如半夏苦酒汤盖属外衬，亦半夏之一活用也。
●苏
古昔单称苏，后世有白苏，故加紫字别之，犹陶氏辨术之苍白，其紫色者，气极香，味辛温，略类桂，有行气利膈之功，故仲景氏，配半夏厚朴汤，治咽中如有炙脔，后世伍香苏散参苏饮，治感冒微邪，又配正气天香汤苏人汤，开散愁郁，又伍紫苏和气饮，治产前诸患，其辛温芳香，开排闭塞发扬表气，是以三和散之治疝气，正气散之逐风邪，槟苏散之疗脚气，苏子降气汤之下气，除喘鸣，消痰饮之类，极见奇验，扬虽轻浮，岂可弃之哉，採葑之咏，可以推焉。
●桂枝
凡爱好香，而嫌恶臭者，情之所然也，嗅之快，则饮之亦快，理之所然也，是知桂枝气味芳烈辛温，其香鼓舞精神，助衰微，运营卫，故伤寒论中，发汗过多，其人叉手自冒心，心下悸，欲得按者，用桂枝甘草汤，又发汗后，脐下悸者，欲作奔豚者，苓桂甘枣汤主之，按其悸虽异心脐，其源一耳，何则，人身中，有一大干在于腹底潜伏运行，以掌心血下行，内经谓之冲脉，难经谓之肾间动脉，为发汗所激生悸，但在心下者，与桂枝甘草汤，在脐下者，与苓桂甘枣汤，是仲景微旨也，其悸惕惕然跳动者，精神之衰弱已，其剧者，曰奔豚气，桂枝加桂汤所之也，桂枝善爽精神，顺血运行，故镇动气，伤寒金匮中诸方，多出于桂枝汤变方，桂枝者，可谓众药之长矣。
●犀角
犀有三种，山犀为上品，时珍曰，角者精灵之所聚也，胃为水穀之海，饮食药物，必先受之，故犀角能解诸毒，能疗诸血及惊狂斑痘之证，按时珍解毒之说，原于金匮犀角汤，疗血之解，据千金犀角地黄汤，今试之，其功凉血热，而旁利水毒，是以犀角地黄汤，治诸血妄行，医学纲目犀角汤，治伤寒伏热在心，怔冲惊悸不得眠者，千金月令，崔氏旋覆花汤，延年茯苓饮等，治脚气，皆用之以理血分，豁胸膈，通小水也。
●甘遂
舶来为佳，味辛烈性剽悍，泄水之圣药也，凡水毒结胸中，非此不能破之，其气直透所结处，故攻决为用，十枣汤，大陷胸汤，甘遂半夏汤，大黄甘遂汤，凑合之妙，可心观矣，但其有毒不可轻用，凡駃药除病，其功速然有弊，如甘遂之烦，桃花之渴，营实之下重是也，王璆百一选方，用甘遂，治脚气上攻者，是亦可以备一时之需，犹戒之于脾胃虚羸之人。
●大戟
味辛烈入肠胃，逐水气，淮南子缪称训曰，大戟去水，葶苈愈胀，用之不节，反为病，宜临症斟酌矣。
●芎藭
字典，营香草又作芎，引本经注云，人头穹窿，高天之象，此药上引专治头痛诸疾，故号芎藭，仲景方中，虽无治头痛之文，此物气味芳烈，而脂质，因推其理，能入血分，顺血行，开气郁，案古方大抵芎归併用，伍当归芍药散，治腹中急痛，合胶艾汤，治漏下，其单用者，为酸枣仁汤白术散，一曰虚烦不得眠，儱酸枣仁，治血液枯燥不能眠，一曰心下毒痛，倍加芎藭，乃知藭不特调血分，又有破气止痛之功，奔豚气用芎，亦不外于此义，又案，归甘平主和柔，芎辛温主排散，犹仁与义相依，而全其德也，香川太仲，以气味论优劣，恐不当矣。
●木香
产于蕃不能详其形状，味苦辛气芳烈，因知温暖脾胃，鼓荡神机，开气郁，散血滞，故用之霍乱呕泻，痢疾里急后重，及积聚血痛，要以香窜之气，逞宣通之功也，与沉香俱属气剂，同途异辙。
●姜黄
李时珍曰，姜黄郁金蒁药三物，形状功用皆相近，古方五痹汤，用姜黄治风寒湿痹手臂痛，戴氏要诀云，入手臂，治痛。
●香附子
李时珍曰，此乃近时日用要药，而陶氏不识，诸注亦略，乃知古今药物，兴废互有，则本草诸药，亦不可以今之不识便废弃之，遂至为之说，曰气病之总司，女科之主帅，愚尝熟检此物，叶如老韭而硬，如剑背有稜，根大如羊枣而两头尖，是知此草，备功能于形状，入胃中，助消化之机，透血分，祛污浊之液，开愁郁，舒气血，使运动得其宜，小便通，月水调，故配之香砂平胃散，治食伤，资消化，主沉香降气汤，开壅滞，顺升降，又用之脚气冲心，方后云，常服则开胃消痰，散壅思食，时珍盛举候沙之功，旁引精密，然皆他物之功，而非本分之所有也。
●缩砂
缩砂白豆蔻益智草果，大抵形状相似，性功亦相似，但各有专长，果之于疟，蔻之于醒，缩益之健脾胃，散郁塞，盖皆取乎其芳香气烈之性，世有用伊豆缩砂者，此物系高良姜实，以其名红豆蔻，遂混用谬人，宜辨别。
●乌药
乌药，辛温香窜，能散诸气，温冷痛，伍乌药顺气散，则治半身不遂，配四磨汤，开七情郁结，合乌沉汤，祛一切滞气，曾闻享保中，嘱商帆，齎天台乌药，种之于诸州，熊野山最繁殖，土人窄油为灯火，充之药料，芳气淡薄，不中用，盖地气令然也。
●郁李仁
尔雅所称，棠棣即是，碎核取仁，味微酸，本草曰，主治大腹水肿，面目浮肿，愚数试之，盖似收敛血液，而输之尿道者，利水之功，殊优于诸药，若过量则泻下。
●独活
本经曰，独活一名羌活，以出羌地为上品，坊间宿根为独活，新根呼羌活，盖旧者其气薄，新者其气烈，生切浸水，则脂浮水面瞥瞥然，其茎叶有毛茸，可知其质含脂膏，故透彻关节，止疼痛，资阳气，配之三和散，治疝气，合羌活导滞汤，治脚气，君沉香天麻汤，治痫症，儱小品葛根汤，治子痫，是皆由队伍之功，又入膀胱，则利小便，入子宫，则除污浊，用时宜选舶来上好，邦产力稍劣。
●桑白皮
其功渗入肺中，治咳嗽喘满，又治水气填体中，发喘满者，陶氏所谓利水道也，外台崔氏，治脚气遍身肿满方，君桑根，圣济桑白皮汤，治痢后身肿胀满，颇有验。
●杏仁
李杲曰，散结润燥，此说得之，思夫无脂腻，不能润燥，无尖质不能散结，合桂枝，则透彻汗管，开毛窍，能发汗，伍麻黄石膏，则渗入肺中，治喘急息迫，又能驱停饮，消肿气，配薏苡，则治风湿，并麻仁，则润燥，本经曰，主咳逆上气雷鸣，盖今之哮喘。
●柴胡
人皆知石膏大黄附子之多功用，而不知柴胡亦然也，盖柴胡之用，征诸先哲配合之旨，则主治邪滞于胸胁，而热为往来者，圣惠圣济，用之于脚气，治心胸满闷，杨仁斋用之于血热，薛铠用之于镇肝，东垣取之升提，圣济合之虚热，其功甚博，他如补中益气汤及逍遥散之类，升发精气，开豁郁塞，皆不离小柴胡汤之旨，世医或安其平稳，不问得失，滥用谬误，不可不审焉也。
●黄耆
耆之功，大端有二矣，一则逐表湿，黄耆桂枝五物汤，乌头汤，耆芍桂酒汤，桂枝加黄耆汤，皆能祛濡滞之邪，陶氏所谓风水家要药是也，一则托内虚，黄耆建中汤，治里虚，张元素所谓壮脾胃补诸虚是也，盖此物健血液之运行，资水道之通利，此其所专长也，故能治为痹，为肿，为黄汗，为历节疼痛，为卫虚漏汗者，然其性和缓，非配燥热之品，则不能奏效，故得桂术附酒之嚮导，而逞运行之力，长沙配合之微旨可察焉矣，因队伍，各异其能，非一味兼众功，顾在于用之如何耳，后世不达此意，裒合柴胡升麻，逢虚人必用黄耆，专于补虚，所以久服必生偏胜之害也。
●铁
本经载金石之功，多涉于方士服食致长生之说，至药能，则略焉，不能征之于此，按铁之为物，顽块刚戾，无味，又无臭气，素问始说治狂疾惊痫之功，历世遵用，其功显然，予尝用之乎脚气及水肿，颇策伟勋，盖其性镇坠，功属收敛，故能入血脉，泌别水气，镇动悸，降上攻，又有资运行之功，又助饮食消化之机，凡藏府及诸产，纵缓萎衰，而发水肿胀满者为之要药，但用之者，非得肯綮而执枢机，不能著其功，详之于药能考，不复赘焉。
●旋覆花
仲景治心下痞硬，噫气不除，用旋覆代赭石汤治妇人用旋覆汤，胡洽治痰饮在两胁胀满，用旋覆花丸，皆取驱饮，甄权曰，主水肿，逐大腹，开胃止呕逆，不诬也。
●羚羊角
此物邦产虽与汉产少异形状，性功则同，先辈既辨之，本经逢原曰，诸角皆能入肝，散血解毒，而犀角为之首，盖以精锐之气，破郁结之毒，故用之镇痫，又用之眼疾，又用之利水饮，观其队伍，可知其功能焉，或云所舶之羚羊角者，山驴之角也，本草云，其角长尺余有节，特起环绕，如人手指握痕，得二十四节者，尤有神力，今所见即此物，盖非山驴也。
●巴豆
其性辛热大毒，扰乱肠胃，荡涤水穀，走马汤，白散，备急丸，紫丸之属，药阵中无有争锋者，乃大用之，则有斩关夺门之功，少用之，则有抚绥调中之妙，以故消坚摩积，通肠泄水，不可一日无者，然用之于脚气，服后枯渴津液，耗疲天真，变症转生，快药之害，不可不畏而戒也。
古人以医术，比军术，诚然矣，病者敌也，不可不攻，而病势有强弱，病候有虚实，或合或并，或缓或急，其症多端，乃应证处方，犹临敌设谋，辨性用药，犹命将攻敌，大黄附子巴豆石膏，则其性雄猛绝伦，即戡乱之将也，如汉高用韩彭，而功可取矣，否则，不止不能成功，或为大害矣，陈皮茯苓紫苏黑豆，则其性平淡，不过督卒伍充防御之役，然将卒相待，君臣相资，可以奏其全功，卒岂可阙焉哉，要之，善用将，则敌可陷，善用药，则病可治，且药石之于病，有单捷奏功者，有参伍成功者，有众味戮力致功绩者，是亦所谓知彼知我而可战也，医人非知病知药，安得奏捷，摧陷廓清，策功于千载，其可不期乎哉。


跋  ——————————————————————————————————————————————————————————————————————————————————————————

后序  ***************************
温热疟痢，非不厉，然一匙可起，膈胀瘵疠，非不恶，然其毙有渐，唯脚气则不然，寝啖如故，神色依旧，一朝冲心而绝者，比比有之，况于其误治者乎，然则病之尤可畏，医之尤可慎者，孰加于此，余平生于脚气，无能治愈，百方研究，未得其肯綮，盖古今名一而病而异，和汉证齐有因不同，是以处治无统，众说纷纭，特吾邦山胁东门林一乌磐濑玄策等，所论述，差为庶几，但其学浅薄，其书鄙俚，不足传信，每以为憾矣，吾友了庵今村君，以三世之学颖饱之才，深悯世之死于斯病者伙，著书以公于世，其辨论若犀之烛渊，若电之破暗，惜不使起前数子刮目称快也，呜呼临至险之病，施至当之治，苟非能运古法，而应机变，出新奇而不离规矩，则未易臻此域也，馀风尘碌碌，爱莫助之，姑书所感以返之。
文久元年辛酉三月　浅田惟常识此
