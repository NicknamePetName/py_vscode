
医方证治汇编歌诀  ***************************
通治方（虽云通治，亦当细切病情，不得笼统施用也。）
六味地黄（丸，钱仲阳因仲景肾气丸，减去桂、附，以治小儿，今通治大小证。）平补剂，（六味不寒不热，为平补足三阴之剂。）酸苦甘辛咸淡比，（六味之名以此。曰“地黄”者，重补肾也。）地黄（八两味苦）萸（山萸四两味酸）药（山药四两味甘）苓（茯苓三两味淡）泻（泽泻三两味咸）丹，（丹皮三两味辛）肝肾阴亏洵堪倚。（治肝肾阴亏火浮诸证）腰膝酸疼仲（杜仲）膝（牛膝）添，（名六味加杜仲牛膝丸）溲数去泻（泽泻）加益智。（名六味去泽泻加益智丸，治小便频数。）崔氏八味（丸）加附（子）桂（肉桂），阳虚益火消阴翳。（“益火之源，以消阴翳”，尺脉弱者宜之。）又有知（母）柏（黄柏）八味丸，壮水制阳功克济。（“壮水之主，以制阳光”，尺脉旺者宜之。）明目地黄（丸）多菊（花）杞（子），（补肾明目）左慈（丸）磁（石）牡（蛎）柴胡寄。（治肾虚目昏耳聋）八仙长寿（丸）麦（冬）味（五味子）参，除冬（麦冬）名为都气丸。（二方均治虚热劳嗽）此皆六味加减方，出入变化当参汇。
六味（丸）原从肾气（丸）裁，肾气（丸）即是热八味。《金匮》肾气（丸）治转胞，妇人转胞系了戾。（“了戾”与“缭戾”同，胞中之气不顺也。）饮食如故不得眠，烦热倚息溺不利。（《金匮要略·妇人杂病篇》云：“妇人病，饮食如故，烦热不得卧，而反倚息者，此名转胞，不得溺也。肾气丸主之。”）又治消渴饮水多，饮一溲一病之谛。（《金匮要略·消渴篇》云：“男子消渴，小便反多，以饮一斗，小便亦一斗，肾气丸主之。”《素问·气厥论》云：“心移寒于肺，肺消，肺消者饮一溲二，死不治。”此饮一溲一，故犹可救。喻嘉言《医门法律》曰：“肾水下趋则消，肾水不上腾则渴，舍肾气丸安从治哉。”旭高按：消渴本为火病，宜清之；此因小便反多，知其肾中阳虚，邪水反胜，故用肾气丸蒸动肾阳，以驱水邪。）少腹不仁脚气冲，（脚气即阴气，少腹不仁即冲心之渐，用肾气丸以逐阴邪也。）虚劳腰痛均同例。（《金匮要略·血痹虚劳篇》云：“虚劳腰痛，少腹拘急，小便不利者，肾气丸主之。”徐灵胎《兰台规范》曰：“肾气丸专利小便，水去而阴不伤，扶阳而火不升，制方之妙，固非一端。但近人以此一方治天下之病，则又大失此方之义也。”）《济生》肾气（丸严用和《济生方》）加膝（牛膝）车（前），（于《金匮》肾气丸中加牛膝、车前。）阳虚蛊胀功堪诣。小便不利大便溏，（水反侮土）喘满痰鸣（水泛为痰）脉沉细。（阳衰水盛）或君附子或茯苓，嘉言有论还须记。（喻嘉言《医门法律》曰：“按此方《济生》以附子为君，薛新甫以茯苓为君。然肾之关门不开，必以附子回阳，蒸动肾气，其关始开，胃中积水始下，以阳主开故也。关开即不用茯苓、牛膝、车前，而水亦下。关闭即茯苓、车前用至无算，亦莫如之何矣。用方者，将君附子乎？抑君茯苓乎？”）
七宝美髯（丹）补精血，首乌（赤白各一斤，去皮切，黑豆拌蒸晒。）当归（酒洗）茯（苓乳拌）牛膝（酒浸），菟（丝子酒浸）杞（子酒浸蒸）故纸（黑脂麻拌炒）蜜为丸，（各半斤。一方破故纸用四两。）血宜润泽精宜涩。（此补肝肾血虚之主方。）
黑地黄丸（治脾肾不足，房室虚损，形瘦无力，面色青黄。此补肾健脾之剂也。）术（苍术泔浸一两六钱，炒黑。熟地一两六钱，炒黑存性。）味（五味子八钱）姜，（淡干姜炒，春七分，夏五分，秋七分，冬一钱。）燥脾滋肾并臻长。（经言“脾寒则湿，肾热则燥”，故治脾恶润剂，治肾恶燥剂。许学士云“用术则有碍于肾，用地则有碍于脾”，今以二者炒黑，乃去其味留其气，庶可两擅其长。）上咳下利称良剂，（治上咳下利，脉至细数者，颇有效。）脱血脾寒真圣方。（汪讱庵《医方集解》引张洁古云：“此血虚久痔之圣药。”徐灵胎《兰台规范》曰：“此脱血脾寒之圣方也。”）
还少丹方出杨氏，脾肾虚寒功颇著。地黄（二两）山药肉苁蓉，仲（杜仲）膝（牛膝）杞（枸杞）萸（山萸）复远志，小茴（香）巴戟（天）五味子，楮实茯苓（各一两）石菖蒲（五钱）。一加续断苓易神，（茯苓换茯神）方名打老儿丸是。丹溪滋阴大补丸，还少丹中除去楮（实），或云此剂交心肾，水火平调不偏倚。（汪讱庵《医方集解》曰：“此阴阳平补之剂。”）
虎潜丸治筋骨痿，（治肾阴不足，筋骨痿弱，不能步履，及骨蒸劳热。）知（母）柏（黄柏）地黄（各三两）虎骨（炙一两）龟，（龟板酥炙四两）锁阳（酒润）归（当归各一两）膝（牛膝三两半）陈皮（七钱半）芍，（芍药一两半）羊肉为丸味补之。（羯羊肉煮烂捣丸。冬月加干姜五钱。羊肉味厚补精。）痿躃多因脏热起，潜阳壮水此方推。（《素问·痿论》曰：“五脏因肺热叶焦，发为痿躃。”王晋三《古方选注》曰：“脏阴不藏，内热生痿者，就本脏分理，以伏藏其阴。”旭高按：此方治脏热生痿，最为合度。盖痿证皆属于热，经有明文，后人以温补治痿，则相反矣。然痿证又有属痰湿风寒外邪者，此方又非所宜。）龙虎济阴丹即此，惟加龙骨泄精司。（加龙骨固涩精窍）补益丸亦治痿弱，虎潜（方中）再加混沌皮，（即紫河车）苓（茯苓）术（白术）姜（干姜）甘（草）菟（丝子）五味（子），阴虚湿热痿相宜。（按：补益丸丹溪所加者，阴虚湿热生痿，可取法焉，故录之。）
三才丹用天（冬二两）地（黄二两）人，（人参一两）能补三焦精气神。封髓丹中砂（仁一两半）柏（黄柏三两）草，（甘草炙七钱半）遗精火旺妙无伦。（方中砂仁甚妙，经曰“肾苦燥，急食辛以润之”是也。黄柏得砂仁，清相火更捷。）三才封髓（丹）二方合，降火益水滋阴精。（滋阴养血，润而不燥。喻嘉言《医门法律》曰：“于三才丹中，加黄柏入肾滋阴，砂仁入脾行滞，甘草以少变天冬、黄柏之苦，俾人参建立中气，以伸参两之权。”）
大造丸方吴球造，晋三加减尤臻奥，上滋金水下肾肝，潜阳固阴颇周到。（王晋三《古方选注》曰：“吴球宗丹溪之旨，创立大造丸，世咸遵之，第药品配合，未臻玄奥，余即参丹溪潜阳之法而为损益焉。上能金水相生，下可肝肾同治，潜阳固阴，功倍原方。夫是谓之大造，庶得曰可。”）生熟地黄（熟地用砂仁、茯苓拌，酒煮晒干二两。生地一两半。）肉苁蓉，（漂淡去甲七钱）天冬（七钱）五味（七钱）黄柏炒，（七钱盐水炒）杞（子一两半）归（身七钱）锁（阳七钱）膝（牛膝七钱）杜仲生，（生研一两）为丸煮烂河车捣。（河车一具，用米泔浸一夜，再用清水洗极净，入川椒汤内一过，以铅罐封固，隔汤煮烂，和上药捣丸。）丹溪补天丸意同，配合不及此方好。（补天丸亦治虚劳，方用河车、黄柏、龟板、杜仲、牛膝、陈皮，冬加干姜，夏加五味。附吴球原方：河车、龟板、黄柏、杜仲、牛膝、天冬、麦冬、人参、熟地　　旭高按：吴球因丹溪之法而加减，王晋三又从丹溪与吴球之法化裁，毕竟青出于蓝，后来居上。故取王而弃朱、吴，仍附其方，以见作者之大范，不没其功也。）
人参固本（丸）治虚劳，肺肾阴亏火热熇，二地（生地熟地）二冬（麦冬天冬）丸以蜜，（人参二两，余各四两。）或加介属或阿胶。（此方金水同治，尤借人参固其元气，洵为肺肾阴亏，发热咳嗽之良图。每见叶氏案中，或加龟甲、牡蛎以潜阳，或加阿胶、甘菊以熄风，借治阴液枯槁，风阳上扰之证，甚有道理，并附及之。）
《道藏》天王补心丹《其方有四，惟此《道藏》者通。）补心之用神自安，（补心者，补心之用也。心藏神，而神之所用者，魂魄意智精志也。补其用而心能任物矣。）静宁补魄味（五味子）天（冬）麦，（麦冬各一两）流动补魂归（当归一两）柏（子仁一两）丹，（丹参五钱）参（人参五钱）茯（苓神五钱）调中补意馁，地（生地四两）玄（参五钱）填下补精残，远（志肉五钱）桔（梗五钱）补志枣（仁一两）补智，补心之义如斯观，（此补心之主方）怔忡（思虑过度，心血不足。）盗汗（汗为心液，心虚有火，故多盗汗。）宜常服，（多服常服见效）便秘时溏一例看。（心血虚而有火，故大便燥秘；或时溏者，心火乘脾，热迫下泄也。）或益菖蒲（一方有菖蒲，通窍豁痰。）或连（川连）草（甘草），（一方有上二味，泻心火。）证兼痰火可加餐。（蜜丸，朱砂为衣，临卧灯心汤下。）
孔圣枕中（丹）治善忘，龙骨龟板远（志）菖蒲。（各等分）镇肝（龙骨）补肾（龟板）通心窍，（菖蒲远志）久服聪明记忆强。（借二物之阴阳，以补吾身之阴阳，假二物之灵气，以助吾身之灵气，佐远志通肾交心，菖蒲利窍除痰，则聪明开而记忆强矣。）
大补阴丸知（母盐水炒四两）柏（黄柏盐水炒四两）地，（熟地酒蒸六两）败龟板（六两酥炙）与猪脊髓，（和蜜丸）水亏劳热火炎宜，（治肾虚劳热，水亏火炎，脉洪大者。）直折龙雷（相火也）暂调济。（知柏苦寒，直折相火，暂时调济之法。）肾肝虚呃用此丸，参术汤吞崇胃气。（朱震亨《丹溪心法》曰：“呃逆属于肝肾之虚者，其气必从脐下直冲，上出于口，而作声也。”第肝肾之气，在下相凌，左肾属水，不能自逆，而右肾为相火所寓，相火炎上，挟其冲气，乃能上逆为呃，经言“逆气而里急，冲脉为病”也。用此丸直折相火，以滋化源，伏藏冲任之气，则呃自止。以参术汤下之者，人之阴气，依胃为养，胃土损伤，则木挟相火，直冲清道而上，此土败于相火之贼，当崇土以制龙雷之火也。旭高按：此丸治虚火呃逆甚为至当，若气呃、寒呃，又大非所宜。）世谓丹溪善补阴，立法不无偏执弊，苦寒久服反伤阴，后人因此多訾议。（丹溪谓“阳常有余，阴常不足”，故立此丸。孰知苦寒久服，反伤阴气。景岳书中，谆谆訾议丹溪之偏，不为过也。）
通关丸（又名滋肾丸）著东垣氏，为治关阴因制此。（关阴者，不得小便也。）下焦热壅肾膀虚，口不渴而小便秘。（热在下焦血分，故不渴而便秘。）阴火上冲为格阳，（阴火者，冲任相火也。格阳者，吐逆也。）呃喘咽痛皆堪饵。足心如烙胫股疼，热伏阴中亦足理。（叶天士每用此搜阴中伏热，甚为有见。）知（母酒炒一两）柏（黄柏酒炒二两）味厚大苦寒，寒因热用桂（肉桂一钱）为使。无阴则阳无以生，此方独窃轩岐秘。若是阳虚不化阴，又当肾气丸为治。（李东垣《兰室秘藏》曰：“关则不得小便。”小便者膀胱所主，而肺为水之上源，若肺有伏热，口渴而小便不通者，宜用气薄淡渗之药，泻火而清肺，滋水之化源也。若热在下焦血分，不渴而小便不通者，是塞其流也，须用气味俱厚，阴中之阴药治之。王善夫病小便不通，渐成中满，腹坚如石，腿裂出水，夜不得眠，不能饮食。请余诊治。因思《素问》云：“无阳则阴无以生，无阴则阳无以化”也。又：“上为呕哕”，内关外格之证悉具，死在旦夕矣。遂处此方与服，须臾前阴如刀刺火烧，溺如瀑泉，肿胀遂消。此证一在上焦气分而渴，一在下焦血分而不渴，二者治各不同，不可不辨。”汪讱庵曰：“若膀胱阳虚，阴无以化，又当用肾气丸治之。”）
斑龙（丸）鹿角胶（八两）霜（鹿角霜八两）柏，（柏子仁八两）熟地（八两）菟（丝子八两）苓（茯苓四两）兼补骨。（补骨脂四两）搬运精髓填骨空，归就肾膀通督脉。（凡入房竭精，耗散其真，形神俱去，虽温之以气，补之以味，不能复也。故以有情之品，专走督脉；复以少阴、太阳之药，治其合，乃能搬运精髓，填于骨空，大会于督脉之囟会，而髓海充盈；使以茯苓，性上行而功下降，用以接引诸药，归就少阴、太阳，达于督脉，上朝髓海，而成搬运封固之功。）青囊原方无茯苓，（茯苓王晋三加入，其义颇通，当遵之。）澹寮方有阳起石，鹿茸附子肉苁蓉，归（当归）芪（黄芪）酸枣（仁）辰砂入。（亦名斑龙丸）
龟鹿二仙（膏）治精极，（五劳之外，又有六极，谓气极、血极、精极、筋极、骨极、肌极六者也。）虚羸少气梦遗泄。（皆精气两虚）人参（一斤）枸杞（二斤）共熬膏，（先将鹿角十斤，龟板五斤，桑柴火熬胶，再将参杞膏和服。）气血精神交补益。（李时珍《本草纲目》曰：“龟首常藏向腹，能通任脉，故取其甲，以补心补肾补血以养阴也。鹿首常返向尾，能通督脉，故取其角，以补命补精补气以养阳也。”同用可以补神者，精气足则神自旺也。）
青娥丸治虚腰痛（《素问·脉要精微论》曰：“腰者肾之府，转摇不能，肾将惫矣。”）故纸（十两酒蒸）胡桃（二十两去皮研）蒜（四两）姜（四两）仲。（杜仲一斤）虚寒喘嗽郑相（国）方，（肺肾虚寒，为喘为嗽。）除蒜姜仲（除去三味）加蜜送。（破故与胡桃同用，补养气血，有水火相生之妙。气足则肺不虚寒，血足则肾不枯燥，久服利益甚多，不独上疗喘嗽，下强腰脚已也。古云“黄柏无知母，破故无胡桃，犹水母之无虾也。”按：水母，海也。）又有观音梦授散，人参（三钱）胡桃（紫衣胡桃一两，连皮、鬲。）连皮用。乳子痰喘一服效，（溧阳洪辑幼子，病痰喘将危，凡五日不乳食，此方一服即愈，盖以乳汁凝于膈间也。）食酸苦咳还堪供。（王晋三《古方选注》曰：“《日华子本草》云：“食酸齿齼，细嚼胡桃即解。病有多食梅子，敛痰饮于膈，酸寒之性，搏激于肺，令人苦咳声哑，惟胡桃可解膈内之痰饮，膈间痰化而嗽止声清。连皮能收肺经耗散之气，连鬲能通命门之火。”若去皮、鬲，但润燥养血而已。）
二至（丸）女贞（子）旱莲草，强阴补肾乌须好。
扶桑丸（一名桑麻丸）即桑叶（一斤）麻，（黑脂麻四两）泽血疏风颜不老。（炼蜜丸。除风湿，又能明目养血。）
资生丸取坤元义（《易》曰：“至哉坤元，万物资生。”）四君（人参三两，茯苓二两，云术三两，甘草一两。）扁（豆一两半）药（山药二两）芡（实一两半）连（黄连四钱）苡，（薏苡仁一两半）蔻（仁八钱）砂（仁一两半）藿（香一两）曲（神曲二两）桔（梗一两）楂（肉一两半）陈，（陈皮二两）莲子（去心二两）麦芽（二两）蜜丸饵。（弹子大，每服二丸，米饮下。）妊娠气阻或滑胎，兼消兼补和脾胃。（此方治妇人妊娠气阻呕恶，或胎滑不固，亦系脾虚气滞，用兼消兼补法，意亦可取。）外科牙漏（牙漏由胃中湿热而成，加苦参服效。）幼科疳，（疳积多由脾虚积滞，故此方亦治之。）易饥易饱俱堪使。（饥能使饱，饱能使饥，神妙难述。徐灵胎《兰台规范》曰：“今人不论何因，为总治脾胃之药，则失制方之义矣。药味太杂，全无法度，姑存之以备一格。”旭高按：三焦五脏生生之气，全资脾胃而输化。此方补脾胃而仍分理三焦，以之治脾虚气滞者颇宜，正未可轻讥之也。）
无比山药（丸，孙思邈《千金要方》）摄肾气，（此收摄肾气之方，最为稳妥。）都气丸中重五味，（五味子六两，熟地、茯苓、山萸、泽泻各三两，山药二两。）减去丹皮（都气丸去丹皮）加石脂，（赤石脂三两）苁蓉（四两）菟（丝子三两）仲（杜仲三两）膝（牛膝三两）巴（戟肉三两）汇。驻颜健体响音声，（诸药炼蜜丸，服一钱，加至钱半，温酒下。服后令人身健体润，面光音响为验也。）久虚百损劳伤慰。（孙思邈《千金要方》云：“丈夫久虚百损，五劳七伤，头痛目眩、支厥，或烦热，或脾疼，腰臗不随，饮食不生肌肉，或少食而胀满，体无膏泽，阳气衰绝，阴气不行，无比山药丸主之。”）此药通中入脑门，脑鼻酸疼慎勿畏。
羊肾（丸）地（熟地）芪（黄芪）仲（杜仲）膝（牛膝）丝（菟丝），斛（石斛）断山药五加皮，沉香肉桂煅（醋淬）磁石，（各一两，为末，用雄羊肾两对，以葱、椒、酒煮烂杵丸。）降纳肾气（此降纳肾气之方）肾劳宜。（男子面色黑，腰脊痛，梦惊悸，小便不利而短气者，名肾劳也。）
元精丹专补肾血（诸品皆色黑，专补肾血。）首乌（同黑豆拌蒸九次一斤）血余（四两）生熟地，（二地同煮八两）破故（纸四两）胡桃（肉二两研膏）旱（莲草熬膏四两）女贞，（女贞子四两）脂麻（蒸晒净八两）桑（椹子取汁熬膏四两）枣（研膏二两）槐角实。（入牛胆内百日，四两。以药末和诸膏，加炼蜜丸，酒下。北方黑色，入通于肾，开窍于二阴，其味咸，其类水，其藏精，其病在骨，元精丹主之。此治便后脱血之良方也。）
益血润肠（丸）麻（仁）杏仁，（各三两均捣膏）苁蓉（一两半）枳壳（二两）地（熟地六两捣烂）归（当归二两半）陈，（陈皮去白二两半）阿胶（一两半烊）苏子（一两）兼荆芥，（一两，共为末，炼蜜丸。）老弱津枯便秘珍。（治津液亡、大便秘，老人虚人皆可服，并祛风养血。此脾约丸之变法。）
玉霜（丸，《太平惠民和剂局方》）龙骨（一斤，水飞，用黑豆蒸一伏时，晒干。）肉苁蓉（二两），牡蛎（三两）磁（石）朱（砂）斛（石斛各二两）鹿茸，（半两浸酒中炙）牛膝（二两）菟丝（三两）兼泽泻（二两），茴香（一两）韭子（炒五两）与天雄，（十两，酒浸七日，掘一地坑，以炭烧赤，速去火，以醋二升沃于坑，候干，乘便投天雄在内，以盆合土拥之，经宿取出，去皮脐。）肉桂（一两）紫梢（花，如无，以九香虫代之，三两。）巴戟肉（二两），涩精纳气壮阳功。（此药涩精纳气，肾中阳虚者最宜，亦丹方也。）
肾损骨痿（刘完素《素问病机气宜保命集》云：“肾损骨痿，不能起于床者，宜益精。”）金刚丸，萆薢苁蓉杜仲（等分）抟。煨肾丸（刘完素《素问病机气宜保命集》云：“肾肝损及脾，损谷不化，宜益精缓中消谷。腰痛不起者，甚效。”）中加菟（丝子）膝（牛膝），防风白蒺（藜）桂枝攒，芦巴（胡芦巴）故纸（破故纸）猪腰子，（煮熟，和药捣丸）。脾损肾痿均可安。
叔微（普济本事方》）杜仲续断丸，羌（活）防（风）萆（薢）薏（仁）仲（杜仲）膝（牛膝）断（川断），五加（皮）生地木瓜膏，（木瓜煎膏，杵丸）。风湿脚气痛能缓，小便余沥腰脊疼，肝肾风虚同例缵。（许叔微《普济本事方》曰：本方“治肝肾风虚气弱，脚膝不可践地，腰脊疼痛，风毒流疰下行，行止艰难，小便余沥”。下焦风湿脚气亦主之。）
羌活补髓（丸，孙思邈《千金要方》）牛（髓）羊髓，（各一升）酥（一升）及芎（川芎三两）归（当归三两）桂心（二两）诣，人参（四两）枣肉（一斤研脂）大麻仁，（二升研脂）脑痛胆寒均克济。（孙思邈《千金要方》云：“髓虚脑痛不安，胆腑中寒者，羌活补髓丸主之。亦治虚劳。”）
苁蓉鹿茸韭子丸（一名家韭子丸）地（熟地二两）桂（心一两）归（当归二两）姜（干姜一两）仲（杜仲一两）膝（牛膝二两）抟，石斛（一两）菟丝（子一两半）巴戟肉（两半），助阳固肾暖胞寒，阳衰白浊遗精妙，老幼遗尿一样看。（此方治老人遗溺，及阳气衰败，白浊遗精。小儿遗尿者，多因胞寒，亦阳气不足也。）
威喜（丸）黄蜡（四两溶化）白茯苓，（四两，以猪苓四钱拌煮二十余沸，去猪苓，晒干用，即以蜡丸弹子大，空心细嚼，口生津咽下。）本治斫丧遗浊证。后人借此治痰火，久嗽肺虚颇得令。（抱朴子云：“茯苓千岁，上生小木，状如莲花，名威喜芝。”今以茯苓之年深质结者，制以猪苓，导出前阴，黄蜡性味缓涩，有续绝补髓之功，专调斫丧之阳分，理溃乱之精，故治元阳虚惫而为遗浊带下者。若治肺虚痰火久嗽，茯苓不必结，猪苓亦可不用。）
松石刘子猪肚丸苦参（三两）白术（四两）牡蛎（四两，用猪肚一具洗净，煮烂丸。）抟。瘦劳湿热遗精者，（刘松石云：“不但治遗，即劳瘦者亦能肥也。”厚胃泄湿坚阴安。（此治肥人湿热遗精之方也，即《三因》黄连猪肚丸之义。盖肥人嗜鲜美，饮醇醪，久之脾胃酿成湿热，留伏阴中，夜为梦泄。治以水畜之肚，为水中之土，能厚胃泄水；以白术健脾胜湿，截其病之所从来；苦参泄脾湿而坚肾阴；佐以牡蛎咸寒胜热，固涩止遗。又先于其湿之所往也，泄
其邪，固其正，则虽有梦而不遗矣。夫遗滑变证虽多，不越乎有梦、无梦、湿热三者之范围。从此推之，可如庖丁之导窾矣。瘦劳善食而瘦，亦因胃中湿热，故能治之。）
固精丸治无梦遗（治无梦之滑精）鹿茸（一具）鹿角霜（分两同茸）阳起，（阳起石五钱）茯苓（五钱）巴戟（肉五钱）肉苁蓉（一两），韭子（一两）附子（炮五钱）五味子（五钱），青花龙骨（煅）赤石脂，（煅各五钱）提阳固气堵精髓。（夫房劳过度则精竭阳虚，阳虚则无气以制其精，故寐则阳陷而精道不禁，随触随泄，不必梦而遗也，与走阳不甚相远。治之必须提阳固气，乃克有济，独用补涩无益也。并治阳痿。）
四君子汤（《太平惠民和剂局方》中和义，参（人参）术（白术）茯苓（各二钱）甘草（一钱）比。脾气虚衰百病生，（脾为中土，贯四脏而统六腑，脾虚则百病丛生。张璐曰：“病久不愈，惟有补脾、益肾两途。”此要诀也。旭高按：久病虚羸，胸无痞满者，宜补肾；胸有痞满者，宜补脾，亦要诀也。许叔微曰“补脾不如补肾”，孙思邈曰“补肾不如补脾”，皆是也，但未说出要诀尔。）脉来细软须当视。（脉来细软者，脾气虚也，宜此汤。若细数者，脾血虚也，宜归脾汤。）益以夏（半夏）陈（陈皮）名六君（子汤），祛痰补气阳虚饵。（二陈除痰，四君补气，脾弱阳虚有痰者宜之。）除夏（半夏）名为异功散，（钱乙《小儿药证直诀》调理脾胃。）或加香（木香）砂（仁）胃寒使。（名香砂六君子汤，治虚寒胃痛。）四君（加）酸枣生姜汤，（汪讱庵《医方集解》引胡洽方）振悸不眠服之美。（水停心下则悸，故加生姜行水；虚烦则不得眠，故加枣仁安神。）六君（加）姜汁竹沥汤，（朱震亨《丹溪心法》）半身不遂痰厥主。（右半身不遂属气虚，宜此汤；左半身不遂属血虚，宜四物汤。然亦不可拘泥。若陡然暴死，喉中痰鸣，名痰厥证。又有气厥中风中恶，与此相同，各有治法。）
参苓白术（散）扁豆陈（皮），山药甘（草）莲（心）砂（仁）薏仁，（诸味补脾利气）桔梗上浮（戴药上浮）兼保肺，（恐燥药上僭）枣汤调服益脾神。（治脾胃者，补其虚，除其湿，行其滞，调其气而已，此方得之。）
十味人参（散）用六君，（参、苓、术、草、半夏、陈皮）。更加柴（胡）葛（根）芍（药）黄芩。脾虚倦怠时潮热，（治虚热潮热，身体倦怠。）补气升阳复益阴。（六君子汤补气除痰，柴、葛升阳，黄芩退热，白芍益阴。）
七味白术（散）四君（子汤）全，（参、苓、术、草。）藿香干葛木香添。补脾（四君之功）化浊（二香之功）生津液，（参、术、干葛皆能生津。）酒积（酒积呕哕大效）脾虚泻渴煎。（治脾虚泄泻作渴效）
三白（汤）虚烦渴泻饵，（白术、白芍、白茯苓，故名“三白”。）术（白术）芍（白芍）茯苓甘草使。又有参（人参）胡（前胡）三白汤，内伤外感均堪倚。（为调理内伤外感之奇方）四顺汤治脾虚冷，四君（子汤）除茯（苓）干姜进。（加干姜）腹中疼痛怕光明，脉沉无热为阴证。（王肯堂《证治准绳》云：“阴证脉沉无热，不欲见光，腹痛不和，四顺汤治之。”又曰：“如阴阳未辨，姑与服之。若阳厥便热，阴证则无热。”）
幼科又有六神散（治小儿表热去后，又发热者。）表热去后续热饮。足知四君（子汤）功用深，虚寒虚热咸堪任。（四顺汤治虚寒，六神散治虚热，皆从四君加减。）六神散即四君（子汤）增，山药扁豆粳米订。（四君加山药、扁豆、粳米，生姜、大枣煎。）和其胃气热自除，医家当此宜知省。（陈无择《三因极一病证方论》曰：“小儿热止复热，世医到此，尽不能晓。或再用凉药，或再解表，或谓不治。此表里俱虚，气不归元，而阳浮于外，所以再发热，非热证也。只用六神散入粳米煎，和其胃气，则收阳气归内而身凉矣。”方内粳米不可少。）六神（散内）再加银（柴）胡芩（黄芩），银白汤治续热盛。（热甚者，加银柴胡、黄芩，名银白汤。）
健脾（丸）参（人参）术（白术）与陈皮，枳实山楂麦（即麦芽）随。曲糊作丸米饮下，消补兼行胃弱宜。（参、术土炒各二两，陈皮、麦芽炒各一两，山楂一两半，枳实麸炒三两。）枳术丸（李东垣《内外伤辨惑论》引张洁古方）亦消兼补，（白术二两，枳实麸炒一两。）荷叶烧饭上升奇。（荷叶包陈米饭煨干为丸，引胃气及少阳甲胆之气上升。）但煎枳术（丸）为汤饮，心下痞坚水饮施。（《金匮·水气篇》云：“心下坚，大如盘，边如旋杯，水饮所作，枳术汤主之。”枳实七枚，白术二两，煎汤温服。腹中耎，即当散也。）
补中益气（汤，李东垣《内外伤辨惑论》）芪（黄芪蜜炙一钱）术（白术土炒）陈，（陈皮留白）升（麻）柴（胡各三分）参（人参）草（甘草炙各五分）当归身（三分）。（加姜、枣煎。　　汪讱庵《医方集解》引李东垣曰：“升、柴味薄性阳，引脾胃清气行于阳道，以滋春气之和，又引参、芪、甘草上行，充实腠理，使卫外为固。凡补脾胃之气，多以升阳补气名之者，此也。”）劳倦内伤功独擅，（旭高按：饥饱劳役，内伤脾胃之气，则众体无以禀气而皆病矣。其证身热心烦，头痛恶寒，有似外感，而懒言气短，肢体困倦，脉洪大而虚，此可辨也。又外感发热，热甚不休；内伤发热，时热时止。外感则鼻息气粗，内伤则鼻息气微。外感之头痛恶寒，须表邪传里方罢；内伤之头痛恶寒，乍作乍止。详见东垣《内外伤辨》，宜细阅之。）亦治阳虚外感因。（汪讱庵《医方集解》引李士材曰：“虚人感冒，不任发散者，此方可以代之。”或加辛散药。）恶食懒言肢体倦，（皆脾虚证）畏寒发热（阳虚则外寒，阴虚则内热。）汗溱溱。（卫气不固故多汗。汪讱庵《医方集解》曰：“阳虚自汗，宜补中益气汤加麻黄根、浮小麦，升、柴俱宜蜜水炒过，欲其引参、芪至表，故又不可缺。”）心肝肺损俱堪治，肾脉衰微切莫循。（按：本方虽为劳倦伤脾之主剂，然心、肝、肺三经阳气不舒亦可服，《难经》曰：“损其肝者缓其中，损其肺者益其气，损其心者调其营卫也。”惟不宜于肾，柯韵伯曰：“阴虚于下者不宜升，阳虚于下者更不宜升也。”陆丽京曰：“倘人之两尺虚微，或是癸水消竭，或是命火衰微，若再一升提，则是大木将摇而拔其本也。”）疟痢（经久不愈）脱肛小便数，（小便频数，气虚下陷。）脾虚阳陷妙无伦。全无寒热还须忌，（旭高按：补中益气汤原为外感中有内伤一种者设，所以补伤寒之未及，非补虚方也。今人于外感中毫不敢用，而于内伤辄任意用之，则失东垣之遗意矣。虽曰补气而非发汗，然实有不散而散之意，故于劳倦感寒，或气虚痎疟，及脾气下陷等证，则最所宜也。若全无表邪寒热，而但中气衰弱者，则升、柴之属，大非所宜。虽升、柴能引清气上升，然惟有邪者固可因升而散之，设或无邪，宁不因散而愈耗其中气乎！夫东垣之方，无论内伤外感，一概以升提中气为主，想当时司天运气使然尔，今则不可不审也。）若见痰喘勿误遵。（上焦痰热为喘为呕者，忌服。）山药地黄易芪（黄芪）术（白术），补阴益气（煎）张介宾。（去黄芪、白术，加山药、熟地、生姜，名补阴益气煎。张介宾《新方八阵》。）阴虚外感真奇效，变化陈方法转新。（张介宾曰：“此补中益气之变方也。凡属阴气不足，而虚邪外侵者，用此升散，无有不效。”）木香苍术易归（当归）术（白术），调中益气汤（李东垣《脾胃论》）畅脾。
当归补血（汤）东垣著，黄芪一两归（当归）二钱。（吴鹤皋《医方考》曰：“黄芪多于当归数倍而云补血者，盖有形之血不能自生，生于无形之气故耳。经曰‘阳生阴长’，是之谓也。”）证象白虎烦渴甚，脉大而虚宜此煎。（《卫生宝鉴》云：“男妇血虚发热，面赤烦渴引饮，证象白虎，脉来洪大而虚，重按则微者，当归补血汤主之。”此补气血之方也，误服白虎则死。）
四物（汤，《太平惠民和剂局方》）地（生地）芍（白芍）与归（当归）芎（川芎），血家百病此方通。（此血病之主方）八珍（汤）合入四君子，（参、苓、术、草。）气血双疗功独崇。（四君补气，四物补血。）再加黄芪（助阳固卫）与肉桂，（引火归元）十全大补（汤）补方雄。（为补方之雄冠。汪讱庵《医方集解》引王海藏曰：“气血俱衰，阴阳并弱，法天地之成数，故曰‘十全’。”）十全（大补汤）除却芪（黄芪）地（生地）草（甘草），加粟（米百粒）煎之名胃风（汤，张洁古方。）风入肠中成飧泄，脾虚血痢治相同。（徐彦纯“玉机微义”曰：“此方治风入肠胃，飧泄完谷。方名胃风，而实非治风之药，补血和胃，使风自除。脾虚血痢而挟湿者，实可倚仗。”）
人参养营（汤）即十全，（即十全大补汤除川芎，加五味、陈皮、远志、姜、枣。）除却川芎五味（子）联，陈皮远志加姜枣，心脾气血补方先。（原方云治脾肺气血两虚。喻嘉言《医门法律》曰：“按方中诸品，为心脾二脏之药，于补肺殊不甚切，方下所注肺虚，误也。”）气血两虚诸变证，但投此剂悉能痊。（薛立斋云：“气血两虚，变现诸证，莫能名状。勿论其病其脉，但服此汤，诸证悉退。”）
归脾汤（严用和《济生方》）用术（白术）参（人参）芪（黄芪，各二钱半）归（当归一钱）草（甘草五分）茯神（二钱半）远志（一钱）随，酸枣（仁一钱）木香（五分）龙眼肉，（二钱半）煎加姜枣益心脾。（补脾有二法：一补心以生脾血，一补肾以壮脾气。此方乃心脾同治之法。）怔忡健忘俱可却，肠风崩漏总能医。（皆补益心脾营血之功）欲归脾血先调气，（归脾者，调四脏之气，皆归向于脾也。方内木香不可缺，香先入脾，总欲引血归脾耳。凡思虑过度，劳伤心脾之病，此方允称良剂。）取坎填离道在斯。（道书云“戊己为媒妁”，故取坎填离者，所以必归之于脾也。）
养心汤用草（甘草一钱）芪（黄芪蜜炙一两）参，（人参二钱半）二茯（茯苓茯神）芎（川芎）归（当归各一两）夏曲（半夏曲一两）寻，柏子（仁）远志（肉）桂（心）五味，（各二钱半）再加酸枣（仁炒二钱半）总宁心。（按：归脾汤与养心汤，一补脾血，一养心血，其药大段相同。一用白术、木香引入脾经，一用桂心、五味引入心经，各有至理，不可易也。）
大补元煎（张介宾《新方八阵》）为首尊，（补阵第一方也）人参熟地草（炙草）萸（肉）存，杞（子）归（当归）杜仲兼山药，精气俱伤妙可吞。（旭高按：景岳新方灵动者少，呆滞者多，但于精气两虚之证，补阴补阳之理，则此老一生颇有创获，姑录数方，以为补精气阴阳之一助也。本方治男妇血气大虚，精神失守危剧等证，与右归饮出入互用。）
左归（饮）萸（肉）地（熟地）药（山药）苓（茯苓）丛，杞（子）草（炙草）齐成壮水功。
（此为壮水之正法，不用苦寒泻火，独任甘温补阴，可师可师。）若使为丸除茯（苓）草（炙草），更加龟鹿二胶同，菟丝（子）牛膝还宜用，精血能充效莫穷。（本方去茯苓、甘草，加菟丝子、牛膝、龟板胶、鹿角胶，名左归丸。张介宾《新方八阵》曰：“真阴肾水不足，不能滋养营卫，渐至衰弱。凡精髓内亏，津液枯涸等证俱，速宜壮水之主，以培左肾之元阴，而精血自充矣。”）虚火上炎阴失守，去其枸（杞子）鹿（角胶）益贞冬。（如真阴失守，虚火上炎，宜用纯阴之剂，于本方去枸杞、鹿角胶，加女贞子、麦门冬等。）
右归（饮）附（子）桂（肉桂）兼山药，杞子地黄炙草联，杜仲山萸不可缺，益火之源效莫先。
（此益火之剂，即附桂八味之变方也。意甚平平，然平稳而不杂，尚属可取。）若然除草（炙草）鹿（角）胶入，菟丝（子）当归饮改丸。（于本方去甘草，加鹿角胶、菟丝子、当归，名右归丸。张介宾《新方八阵》曰：“真阳不足者，必神疲气怯，或心跳不宁，或四体不收，或眼见邪祟，或阳衰无子等证，速宜益火之源，以培右肾之元阳，而神气自强矣。”王旭高曰：左归是育阴以涵阳，不是壮水以制火；右归是扶阳以配阴，不是益火以消水。与古方知柏八味、附桂八味，盖有间矣。虽壮水益火，所用相同，而绾照阴阳，尤为熨贴。改饮为丸，皆除甘草。强精益髓，并入鹿胶。补下治下，不欲留中。加味去味，取舍有法。非达道者，其孰能之。按：肾有两枚，左阴右阳，故有左归、右归之名。）
济川（煎）归（当归）膝（牛膝）肉苁蓉，泽泻升麻枳壳从。便结病虚难下夺，用通于补法堪宗。
〔凡病涉虚损，而大便秘结不通，难用硝、黄下夺，而势又不得不通者，用此通之。甚妙！甚妙！此用通于补之剂也。旭高按：济川煎、玉女煎（方见《类方歌注·白虎汤类》）二方、一寓通于补，一寓补于清，皆景岳超出之方也。通灵活变，足可为法。〕
保元汤（魏桂岩《痘疹全书博爱心鉴》）里参（人参二钱）芪（黄芪三钱）草，（甘草一钱）肉桂冬多春夏少。（春夏二、三分，秋冬六、七分。）气血虚寒咸可凭，痘疮白陷功非小。（此宋人之方，故肉桂只用二、三分，以为气分引药。气血虚寒之证，皆可用之。纯虚寒之痘，正顶陷灰白浆不起者，用之引毒外出，即能行浆，大妙。）
秘方补心（丸）治手振，（血虚有痰）参（人参五钱）茯（苓七钱）芎（川芎一两）归（当归一两半）地（生地一两半）远（志二两半）菖，（菖蒲六钱）柏（子仁三两）枣（仁三两）胆（星五钱）朱（砂五钱为衣）金（箔二十片）珀（琥珀三钱）麝，（麝香一钱）心神恍惚有痰尝。（一方有甘草。此心恍惚而有痰者宜之。）
青州白丸（子《太平惠民和剂局方》）星（南星三两）夏（半夏七两）并，白附（子二两）川乌（半两）俱用生，（各生研）晒露糊丸姜薄（荷）引，（四味宜水研取浆，澄粉晒露七日，元米粉糊丸，姜汤下；瘫痪，温酒下；惊风，薄荷汤送下。）风痰瘫痪小儿惊。（此治一切风痰之要药，宜预备之。）
《指迷》茯苓丸（茯苓二两）半夏，（一两生研澄粉）风（化）硝（二钱半）枳壳（五钱麸炒）姜汤下。（姜汁丸，服三十丸，姜汤下。）中脘停痰肩臂疼，脉来沉细留心把。（治中脘有留痰伏饮，臂痛难举，或肩背酸痛，脉来沉细者是也，此丸主之。喻嘉言《医门法律》曰：“痰药方多，惟此立见功效。”痰饮流入四肢，令人肩背酸痛，两手罢软，误以为风，则非其治，宜导痰汤加木香、姜黄各五分。轻者指迷茯苓丸，重者控涎丹。又有血虚臂痛，宜蠲痹四物汤。）
控涎丹（陈言《三因极一病证方论》）治痰之本，痰涎变证悉能医，走注麻痹牵引痛，胸背腰项或四肢。（人忽患胸背手足，腰项筋骨，牵引钓痛，走注不定，或肉中结核如瘰疬，此痰涎随气升降为病，非风证也，宜控涎丹。）脏腑水湿大戟（去皮，水浸去绿色，晒。）泄，经隧水湿甘遂（去心）推，皮里膜外消痰气，芥子之功信甚奇。（各等分，姜汤下。李时珍《本草纲目》曰：“此乃治痰之本。痰之本，水也，湿也。得气与火，则凝滞而为痰、为饮、为涕、为癖。大戟泄脏腑之水湿，甘遂行经隧之水湿，白芥子散皮里膜外之痰气，惟善用者，能收奇功也。”）
三子养亲（汤，韩懋《医通》）苏（紫苏子）芥（白芥子）菔（莱菔子），老人痰气堪煎服。痰多气盛暂消之，气虚喘满非宜逐。（李士材曰：“此方若气虚者，非所宜也。”）导赤（散，钱仲阳《小儿药证直诀》）生地与木通，草梢竹叶（等分）四般攻。口糜淋痛小肠火，引热同归小便中。（此泻心火从小肠中出也。）
加减思食丸苓（茯苓）草，（甘草各二钱半）麦芽（炒黄二两）神曲（炒黄二两）瓜（木瓜半两）梅（乌梅四两）好。酸收胃气甘和脾，脾虚胃反恶心保。（此收纳胃气之方，用乌梅、木瓜甚巧。）
补火丸方治冷劳，硫黄末（一斤）入猪肠熬。（熬烂取出，蒸饼糊丸，服十丸。）金液丹治诸阴证，硫黄赤石脂和烧。（硫黄十两研末，瓷盆盛水，和赤石脂封口。盐泥固济，煅七日，取出蒸饼丸。）玉壶（丸）一味硫黄制，寒水臌胀功殊饶。（制法详见王晋三《古方选注》，虚寒臌胀奇效。）玉真丸治肾（厥）头痛，硝（石）硫（黄）半夏并石膏。（许学士《普济本事方》治肾厥头痛之圣药。）《局方》来复（丹）治霍乱，硫黄五灵（脂）玄精（石）硝（石），青皮橘皮醋丸服，理阴阳以通三焦。（夏暑啖食生冷，暑热内伏，为霍乱吐泻，此药通利三焦，分理阴阳效。）半硫丸（半夏硫黄）方出《和剂》，虚秘冷秘通治疗。（治老人虚秘冷秘，甚验。）灵砂（丹）水银与硫（黄）炼，（水银一斤，硫黄四两，用铁铫炒成砂子。）镇坠痰涎所必邀。（治上盛下虚，痰涎壅盛。此药最能镇坠，升降阴阳。）黑锡（丹）硫黄结砂子，（黑锡与硫黄炒成砂子）镇坠更比灵砂高。（黑锡镇坠之功胜于灵砂）大黑锡丹加桂（肉桂）附（子），胡芦巴与骨脂（补骨脂）标，金铃（子）肉（豆）蔻沉（香）茴（香）木（香），功倍原方信不嚣。（其功较小黑锡丹降逆泄浊更捷）返阴（丹）硝（石）硫（黄）玄精石，附子姜（干姜）桂（心）为同僚，阴毒脉伏须用此，（治阴毒脉伏，及阳脱无脉，厥冷不醒。）破阴丹法同此条。（同返阴丹）要知硝（石）硫（黄）与汞（水银）锡（黑锡），用济阴阳玄著超。（硝石、硫黄、水银、黑锡，皆禀阴阳精灵之气而成，用以交济水火，升降阴阳，超超玄著，妙不容言矣。）聊举成方八九道，说与心头切记牢。
玉屏风散黄芪（炙）防（防风各一两）表虚自汗真奇良。（治气虚表弱，自汗不止者；风邪久留而不散者亦宜。）芪（黄芪）得防风功益大，能引真气周身翔。（李东垣曰：“黄芪得防风而功益大，乃相畏而相使也。”王晋三《古方选注》曰：“黄芪性钝，防风性利。钝者受利者之制耳。惟其受制，乃随防风周卫于身，而固护表气耳。”）中风（口噤）煎此熏床下，气通风去病如失。加入白术作汤服，久风飧泄脾虚匡。（名白术防风汤，治飧泄。）
柴胡四物（汤，川芎、当归、白芍、生地各一钱半，柴胡一钱。）参（人参）芪（黄芪）草，（甘草各三钱。一方有半夏。）和卫调营达少阳。日久虚劳有寒热，脉沉而数（沉数为热在里，阴尚未亏，故用此汤调和营卫，以散其热；若脉细数，则当全用滋阴壮水矣。）最相当。（柴胡加入补药，俱不相合，独此为宜。柴胡疏通少阳，调和营卫，非专于散风也。）
当归六黄（汤）治汗出，（治阴虚有火，盗汗发热。）芪（黄芪加倍）柏（黄柏）芩（黄芩）连（黄连）生（地）熟地。（各等分）泻火固表复滋阴，加麻黄根功更异。（李时珍《本草纲目》曰：“麻黄根性能行周身肌表，故能引诸药外至卫分而固腠理。”徐灵胎《兰台轨范》曰：“凡止汗方中，皆可加浮麦、大枣也。”）或云此药大苦寒，胃弱气虚在所忌。（李士材曰：“阴虚则元气有降而无升，而复此苦寒肃杀之剂，得无虚虚之警戒乎！惟火实气强者宜之。不然，苦寒损胃，大忌。”）
麦门冬汤（陈言《三因极》一病证方论》）治漏风，俗名头汗为蒸笼。（不论冬夏，头汗自出，谓之“漏风”，俗名“蒸笼头”也。因上焦伤风，开其腠理，上焦之气，剽悍滑疾，遇开即出，经气失道，邪气内著，故有是证。夫上焦之气，肺气治之。此方益胃中之津气，以供于肺，是虚则补母之义，俾调得上焦之气循经，则邪却而汗止。）麦冬芦（根）玉（竹）茹（竹茹）姜（生姜）米，（陈粳米）前药加入异功（散）中。（人参、茯苓、白术、甘草、陈皮。）甘凉益胃生津气，病后虚烦（上中二焦有留热）可建功。胃虚呕呃还堪用，降逆和中加半（夏）通。（加半夏降逆和中止呕。）
温胆汤方即二陈（茯苓、甘草、半夏、陈皮。）竹茹枳实枣（大枣）姜（生姜）循。少阳胆热移于胃，胃热蒸痰是病因。呕苦痰涎不得寐，涤痰泄热以宁神。（二陈和胃涤痰，竹茹清上焦之热，枳实泄下焦之热。治三焦而不及于胆者，以胆为生气所从出，不得以苦寒直伤之也。命之曰“温”无过泄之戒辞，非以胆寒而温之也。）伤寒病后多斯证，（虚烦呕恶，口苦不眠，伤寒病后最多此证。）杂病烦惊悸亦遵。（皆痰热扰乱心神）或益黄连或参（人参）枣（酸枣仁），心虚烦热可加匀。（心虚神怯加人参、枣仁，名人参温胆汤。烦热甚者加黄连，名黄连温胆汤。）心为君主出乎震，胆气清宁神自驯。（旭高按：心为君主而出乎震，震位东方，在人属胆，胆为甲木，生心丁火，是以胆气怯者，心神必虚，胆气壮者，心神多旺。然则心者，虽为君主之官，而实听命于胆，故《素问·五脏生成论》曰：“凡十一脏，皆取决于胆也。”）
逍遥散（《太平惠民和剂局方》）用当归（酒拌）芍，（白芍酒炒）柴（胡）苓（茯苓）术（白术土炒各一两）草（炙草五钱）煨姜薄。（加煨姜、薄荷煎。）散郁除蒸功最奇，调经八味丹（皮）栀（山栀）著。（本方治肝家血虚火旺，头痛目眩，颊赤口苦，倦怠烦渴，抑郁不乐，寒热往来，及骨蒸潮热。薛立斋加丹皮泻血分郁热，山栀清气分郁火，名八味逍遥散，治妇人经水不调，脉弦大而虚，其理颇通。）郁虽有六思虑多，（六郁：气、血、痰、火、湿、食也。夫郁为情志之病，丹溪虽论六郁，然思虑怒致郁者多。）思虑伤脾肝作恶。（思虑则气郁结而伤脾，脾伤则肝木乘胜而为病。）此方疏达肝与脾，（此疏达肝脾之方）无伤正气逍遥却。（“逍遥”，《说文》与“消摇”通。此方消散其气郁，摇动其血郁，却无伤正气，故名“逍遥”。）丹溪用治干咳嗽，（朱丹溪曰：“干咳嗽极为难治，此系火郁之证，惟用逍遥散以发之，继服补阴清肺可愈。”）养葵用治伤寒疟。（赵养葵治伤寒、疟疾、温疫，咸以此汤出入加减，无不获效。）外感多从郁证看，木郁解而诸郁削。（赵养葵《医贯》曰：“凡外感证，皆宜作郁治，古方如小柴胡汤、四逆散，俱是此意，然总不若逍遥影响也。”又曰：“方中柴胡、薄荷二味最妙，盖木喜风摇，寒即摧萎，温即发生，木郁则火郁，火郁则土郁，土郁则金郁，金郁则水郁，五行相因，自然之理也。予以一方治木郁，而诸郁皆解，逍遥散是也。”）风以散之雨润之，郁平继以滋阴药。（逍遥散，风以散之也。六味地黄汤，雨以润之也。昔赵养葵、高鼓峰辈，往往用逍遥散后，继以六味丸收功。）
平胃散（《太平惠民和剂局方》）是苍术（米泔浸五斤）朴，（厚朴姜汁炒五十两）陈皮（去白五十两）甘草（炙三十两）姜枣煎。除湿散满驱岚瘴，（治湿淫于内，脾胃不能克制，有积饮痞膈中满者，及山岚瘴气，不服水土等证。）调胃诸方从此扩。（凡湿淫脾胃之证，皆可从此方加减。）或合二陈（名平陈汤，治痰。）或五苓，（名胃苓汤，治泻。）硝（芒硝）黄（大黄）麦（芽）曲（神曲）均堪著。（加麦芽、神曲消食，加大黄、芒硝泻积。）若合小柴（胡汤）名柴平（汤），煎加姜枣能除疟。又不换金正气散，即是此方加夏（半夏）藿（香）。（治证同）对金饮子益桑（白）皮，（平胃散一两加桑白皮一两，名对金饮子。）黄肿喘呼好斟酌。若将苍术易干姜，呕多胃弱医无错。术能动呕故除之，和胃饮从景岳索。（和胃饮，景岳新方也。凡呕吐等证，多有胃气虚者，一闻苍术之气，亦能动呕，故以干姜代之。）
二陈汤（《太平惠民和剂局方》）用半夏（姜汁制二钱）陈，（陈皮去白各五两）益以茯（苓三两）草（甘草）加姜煎。利气调中兼去湿，一切痰饮此为珍。（李士材曰：“二陈为治痰之妙剂，其于上下左右，无所不宜，然止能治痰之标，不能治痰之本，痰本在脾、在肾，用者详之。”）或益芩（黄芩）连（黄连）或楂（山楂）曲（神曲），热痰食积（痰）可加均。（热痰加黄芩、黄连，名二陈加芩连汤；食积痰加山楂、神曲，名二陈加楂曲汤。）燥痰渴饮贝（母）易（半）夏，（名二陈去半夏加贝母汤，朱丹溪曰：“有痰而渴，宜去半夏，代以贝母。”吴鹤皋曰：“渴而喜饮，易之；不能饮水，虽渴宜半夏也。”）经络痰涎竹沥臻。（痰在经络四肢者，加竹沥，名二陈加竹沥汤。）气郁生痰砂（仁）附（香附）入，（加砂仁、香附，利气畅郁，名二陈加砂仁香附汤。）风痰头痛菊（花）芎（川芎）循。（加菊花、川芎，上行散风，名二陈加菊芎汤。）气虚不摄多（吐）涎沫，补泻须加益智仁。（名二陈加益智仁汤，气虚不能摄涎，多吐涎沫者，加益智仁摄之；虚甚者，更加参、术。）导痰汤内加星（胆星）枳（实），（加胆星以助半夏，加枳实以成冲墙倒壁之功。）顽痰胶固力能驯。（顽痰，老痰也。）金水六君（煎，张景岳方）加归（身）地（熟地），阴虚挟湿（痰）嗽宜遵。（归身、熟地补阴，二陈祛痰去湿。）除陈（皮）名为消暑丸，醋制半夏妙绝伦。（半夏用醋制，能摄胃气以散水。合茯苓、甘草，利湿和中，名消暑丸，是消暑在消其湿也。）
润下丸即二肾散，盐制陈皮甘草纯。（陈皮盐水煮八两，甘草二两，蒸饼丸。名“润下”者，盐能润下也。为末即名二肾散。并治膈间痰饮。）散水和脾消暑（丸）好，（散水以和脾也）祛痰利气二肾（散）尊。（利气以祛痰也。）