
愿体医话良方序  ***************************
舅氏俞公桂庭，虽不业医而喜读轩岐之书，捐馆后雄于遗箧中检得《愿体医话》一卷，绎之皆时医药石之言，多急救全生之法，惜其简略，疑非完书，庋而藏之者二十年矣。前年许子领三以搢臣先生原稿持赠，乃知本无残阙，先舅氏仅删阴证一条，尤为有识，增补诸方，亦皆精妙。夫《肘后》《鸡峰》世人罕读，病来仓卒，医辄茫然。近惟《种福堂选方》《养生经验》二书，最称善本，海内风行，兹编虽简，颇有补二书所未及者，胡敢秘耶。爰付攻木之工，以公于世。忆昔在婺，舅氏尝遗书训雄曰：凡病治愈，须存底稿，雄遵而行之。迨癸卯冬，故人周君光远选刻拙案二卷，曰《回春录》，甲辰之案，张封翁信堂题曰《仁术志》，至庚戌踵成八卷。今春杨大令素园重为删定，详加评点，慨捐鹤俸，合梓于宜黄县署，总题曰《王氏医案》，凡十卷，而舅氏皆不及见，且雄才识疏庸，不能深造，将何以慰曩时之属望耶？校此遗编，能无于邑。
咸丰纪元辛亥闰月王士雄谨识于潜斋


正文  ——————————————————————————————————————————————————————————————————————————————————————————

校订愿体医话良方  ***************************
人之嗜好，各有不同。余每遇装金塑像，心知好事而踊跃不前，见疾病之人，则周旋图救，而富厚者虽得沉疴，不甚关切，遇贫寒者，纵系微疾，俨如身受。盖富厚者延医有资，购药有力，主病有人，驱使有仆，何难拯救；至若贫人以身觅食，一朝染病，不但医药无资，甚且饘粥莫继，病愈沉重，心愈焦劳，往往延挨莫救，与言及此，为之堕泪，但恨力薄，不能施济，聊继前志，延医诊脉送方，扬城施药，不乏其人。然或诗书子弟，素封后人，一时落魄而故旧满目，体面犹存，不肯入药局当施舍二字，隐忍而不赴局者有之。余设法体帖，使雅俗咸宜，常署其门曰：人之最苦，无如疾病，呻吟痛楚，非药莫愈。夫病不患无良药，而患无良方，每见药饵误投，反增其病。愚久怀送药之心，因无送药之力，数年以来，自五月起至九月止，延请明医，分暇半日，诊病切脉，内外大小，对证立方奉送，但诸公就视，非为省其医资，庶可免于错误。如肯惠然而来，每日午前接教，将此刊刷，遍贴通衢，又虑真正贫人，得方不能措药，乃制丸散膏药数种，再察其衣不蔽体而带飢容，多寡量助，惟恨不能亲为吮疽煮药耳。家人哂余婆心过切，不惮劳苦。余曰不然。人无贵贱同归土，吾非斯人之徒与而谁与。如丁巳年间，扬境瘟疫甚行，一时当事以及好义者，多捐资施药，余因慨叹。就医者，皆两城附近之人，其穷乡僻壤，何能远涉？纵或父兄子弟代为取讨，无论未经切脉，不无有误，且有并无亲人之鳏寡孤独，以及举室染病之家，汤水无人接递，况远来求药乎？且风俗日浇，每遇时疫，辄虑传染，虽骨肉亦有视如陌路者，余闻之愤激，邀医同行，令仆从肩药，并带药引等类。每至一村，几无烟火，推柴扉虚掩，守犬空鸣，召人诊视，方扶携而至，皆蓬头垢面，蹙頞呻吟。全家病者，即就卧榻切脉，撮药各置枕下，以钱呼邻，烦其煎服，日涉数十里，然余固无恙也。有相爱者，谓余太轻身，余因曰嗜好不同，吾亦行吾之所好耳。虽然，天下不无同此志者，幸勿惑于传染之妄言而废其初心，即以余验之，可知其妄矣。
俞桂庭曰：天下第一好事，莫如救人之命。医者存心济世，即为救命之人。救穷人一命，功胜救富人十倍。盖富者原是养尊处优之体，而穷人趁工度日，病一日则少一日柴米之资，焉能有馀钱以延医服药乎？故误药以杀穷人，其罪亦浮于误药以杀富人。富人虽死，其家尚温饱也，穷人死后，必致父母无养，妻儿离散。医者不察，往往视贫病而疏忽，见富贵而慎重，殊不知贫病尤当慎重也。搢臣先生之话，真蔼然仁者之言，切中时弊之论，惟望有力者，仿其夏秋设局。如遇时疫流行之岁，齎药赴乡，沿门施诊，更望为医者，实心详慎，出心与出力，阴德相侔。吾乡向有常年施诊之局，而延请名医，务宜崇实，勿图脩俸之廉，勿尚虚名之辈，当求实有学识而敦品行者，庶不虚其利济之功。若当道者能身先倡率，广为劝募，妥立章程，行诸遐迩，仁民之政，端在斯欤。
一病有一药可治，一证有一方可疗，常见有病者而难遇其方，有方者而不遇其病。余谓天下奇方，颇多经验者，纵有济世之心，焉能逢人说项。吾意择一庙宇，书其门曰：施药不如施方。凡有效验药方，劝其抄写明白，实贴庙内，使有方者，得以利济，而有病者，可免沉疴。久而秘方汇集，人人皆知某处有方，对证检用，未必非恤人疾痛之一端耳。此谬竭一得之愚，不过休慼相关之念。倘有同心，设法举行，亦惠而不费之事也。
俞桂庭曰：搢臣济世之心，可谓无微不至矣，如此求方，其法甚妥。而最可鄙者，得一良方，秘而不露，忍使灵丹湮没，坐看奇病危亡，昧理丧心，无逾此极。更有藉此谋利，需索重酬，市井之徒，固不足怪，号已儒者，亦尔效尤，富病尚可求生，贫病使之待毙，抚心自问，罪可逃乎？宜鉴斯言，亟为造福。纪文达公云：南皮疡医某，艺颇精，然好阴用毒药，勒索重资，不餍所欲则必死，盖其术诡秘，他医不能解也。一日其子雷震死，今某尚在，亦无敢延之者矣。或谓某杀人至多，天何不殛其身而殛其子，有佚罚焉。夫罪不至极，刑不及孥；恶不至极，殃不及世。殛其子，所以明祸延后嗣也。又云：歙人蒋紫垣，善解砒毒，因秘其方以索重价，致遭冥谴，皆可为医鉴也。
尝闻有是病，即有是药，但些小之恙，自可药到病除。一遇疑难之证，认为寒者，投热而不应；认为热者，投寒而不应；认为虚者，投补而不应；认为实者，投泻而不应。虽广延诸医，而主见各异，此际吉凶反掌，令人茫无适从，万不得已，惟有不服药一著，听其自然，看其动静，再为斟酌，然又孰肯坐视不救，而竟委之大数哉？势必朝秦暮楚，遇药则投，直至气绝人亡而后已。兴言及此，不胜扼腕。有饰其词曰：古人浑朴，其疾显浅易治；今人尖巧，病证幻出难图。余曰不然。从古及今，医圣医贤，无理不阐，无书不备，总由后人学识未到，审证未真，若肯以外貌应酬之工，用于内求诵读之际，推寻奥妙，研究精微，审医案，搜脉理，一思百虑，感而遂通，则鲜有不能取效之证。今僭创一议，无论内外大小，一年之中，岂无一二奇证，若怀之胸臆，则近于秘道不传；若登之枣梨，又碍于少难成帙，何不于三五知己中，每于岁底，各出所治奇病，现何证，服何药，如何疗，如何愈，共成一卷，以为医案，每年增广，亦是不朽之举，庶使后人有迹可循，而无识认不真之憾，其功不在卢扁下也。然近日又有一种时弊，凡遇疾病危险，诸医会集，其中学术平常者，不过轻描淡写而已，识见高明者，若欲另立意见，惟恐招人妒忌，万一不效，又虑损名，瞻前顾后，亦是大同小异了事。殊不念上天赋我聪明才智，若临证之际，不费一番思索，不用一番心血，代天宣化，救济苍生，止于此中求富贵，顾声名，以他人性命痛痒无关，生死听天。清夜思之，能无自愧！
俞桂庭曰：王载韩云，前医用药未效，后之接手者，多务翻案以求胜之，久寒则用热，久热则用寒，久泻则用补，久补则用泻，以为取巧出奇之计。然而脉与因故在也，苟据脉审因，确见前医识力未到，自当改弦易辙以正其误；若不据脉审因而妄生歧论，只图求异于人而网其利，竟置病人吉凶于度外，其居心不可问矣。
又按：古云不服药为中医。不遇良医，莫若弗药。盖医理深微，非上智不能讨究，以百人习医，无十人成就，成就之中，无一人精通，得一明医，谈何容易！然事在人为，贵乎自立。如王甥孟英之锐志于医也，足不出户者十年，手不释卷者永夜，迩年在婺，屡起危疴，藉有声名，后生可畏。余每闻而喜跃，所有历年治验，曾令其须存底稿，而搢臣先生亦有此话，可谓先得我心。世之为医者，遵史氏之格言，效吾甥之苦志，出而问世，必可加人一等也。
一本草虽有别名，而取用贵乎通俗，若图务博矜奇，令人模糊费解，危急之际，误事不浅，且书有急救良方、简便奇方之称，皆欲速取其效以救也，若反用疑难名色，岂不与救急之意相悖乎？余谓不独字义务要浅近，而药品之似是而非者，亦当辩别。即如象贝类川贝、姜黄类郁金之类，难以悉举。更有伪杂，如採树枝充桑寄，升樟脑入冰片，染松脂以代血竭，炼白盐以乱秋石之类，若不察真伪而误服之，岂能疗病？又如药引中生姜几片，灯草几茎之类，余意须下分两为是，盖片有厚薄，茎有短长，过与不及，均难取效。再如煎药，宜各药各铫，不可同他人混杂，恐彼煎攻伐，我煎补益，彼煎温热，我煎清凉，岂不大有相反？譬如酒壶冲茶，虽不醉人，难免酒气。又《本草蒙诠》云：医药贸易，多在市家。谚云：卖药者两眼，用药者一眼，服药者无眼。可不慎欤？
俞桂庭曰：陈文恭公云：史君饱谙世故，曲体人情，其言质直而透彻，智愚易晓。余谓惟有大学问，故能曲体人情；凡是大文章，无不智愚易晓。顾雨田亦云：国家征赋，单曰易知；良将用兵，法云贵速。我侪有工于草书者，医案人或不识，所繫尚无重轻；至于药名，则药肆中人岂能尽识草书乎？孟浪者，约略撮之而贻误；小心者，往返询问而羁延，凡我同人，书方之字，必须清爽，庶免他虞。
酒能伤人，好饮者，每每视为迂说。余观战国信陵君，得罪于魏亡赵，度不能自免，终日饮醇酒，近女色，以求速殒。可见古人藉酒自敝，其为伤人可知。今人不察，终日酕醄，夙酒未醒，新卮又进，漏尽方休，午余复集，甚至废寝忘餐，腹中微有糟粕，其不为腐肠之药也几希。
俞桂庭曰：宋刘元城先生云：余初到南方，有一高僧教余，南方地热而酒性亦热，今岭南烟瘴之地，更加以酒，必大发疾。故余过岭，即阁家断饮，虽遍历水土恶劣，他人必死之地，余阁家十口皆无恙，今北归十年矣，无一患瘴者，此其效也。苏文忠亦云：器之酒量无敌，今不复饮矣。按此，则酒惟北方或严寒之令，可略饮以御寒气，世人误谓可以辟瘴疫，是抱薪救火矣。又凡造酒麴者，必取诸草汁以和米糵而成，其草初出之两叶尖者属阳，性烈而味辛，可以造麴；初出之两叶圆者属阴，性凉而味或酸或苦，皆不中用也。故酒性纯阳，大冷不冰，有助欲火，烁真阴，昏神明，酿湿热之四大弊。又《吹剑录》云：《易》惟四卦言酒，而皆在险难。需，需于酒食；坎，樽酒簋贰；困，困于酒食；未济，有孕于饮酒。可见酒乃人生之至险也，可不戒哉！
焚香品茶，称为韵事。余按本草茶性苦寒，销厚味，解宿酲，有克无补，故能化积滞，膏粱之辈，原宜藉以宣清，藜藿之肠，曷以当其锋镝，伐胃伤脾，久饮必伤元气，驯至饭食渐减，胸腹虚膨，积饮停痰，渐成锢疾，深沉日久，无药可瘳。在西北之地，以茶疗疾，因贵重而饮之者甚少，惟江浙一带，既为出产，人多好之，闻有不饮者，即诮为俗人。而大户女流，喜吃碗儿茶，汁未饮而渣先啖，上行下效，仆妇使女，不论老幼，尽皆酷嗜，以致面色如金，将润泽容颜，变作焦黄面貌，岂非消耗脂膏之明证乎？但人止知酒能困人，而不知茶亦伤人，故戒茶之说，从来未有。余特敢为世告，愿尊生者知茶之为害，薄其味而不过饮，俾脾胃不伤，未必非保生之一法也。
俞桂庭曰：既称韵事，仅可偶尔为之，人人而癖之，旦旦而饮之，有何韵哉？况其为用也，专为解渴，渴因于火，或暑热之外烁，或五志之内燔，或膏粱之过度，或劳役之火升，藉以消烦，何妨暂饮，苟为耽嗜，后悔徒然。
世间惟财与色，最是耗人精气，速人死亡，而方士之言曰：金银可点化以济寿，少女可採补以延年。既快嗜欲，又得长生，何惮而不为耶？试以情理度之，恐无此太便宜事，不敢信也，不可惑也。
俞桂庭曰：死生有命，富贵在天，皆不能以人力谋也。既富贵矣，又欲长生，一念之贪，方士得以售其术，古来惑于炉火者，无不倾家；惑于採补者，无不丧命，愚夫接踵，可不哀哉！《吕氏春秋》云：所谓长生者，非能短而续之也，毕其数也。欲毕其数者，惟积德其庶几乎？点化採补，皆损德之事，其得祸而速死也宜矣。
独宿之妙，不但老年，少壮时亦当如此。日间纷扰，心神散乱，全藉夜间安睡以复元气。若日里心猿意马，控制不定，及至醉饱，又复恣情纵欲，不自爱惜，如泥水一碗，何时得清？
俞桂庭曰：此从来却病保生延寿之第一仙方也。此外并无丹药，别求秘诀，皆是愚人。
服金石酷烈之药，必至殒命，即坐功服气，往往致疾损目，人能清心寡慾，无暴怒，无过思，自然血气和平，却疾多寿，譬如火炉，置风中则易灭，置静室则难烬，此是定理。
俞桂庭曰：《阅微草堂笔记》云：金石燥烈，益以火力，亢阳鼓荡，血脉偾张，故筋力似倍加强壮，而消烁真气，伏祸亦深。观艺花者培以硫黄，则冒寒吐蕊，然盛开之后，其树必枯。盖郁热蒸于下，则精华涌于上，涌尽则立藁耳。《参同契》炉鼎铅汞，皆是寓名，方士转相附会，贻害无穷，而不知神仙惟有丹诀，无丹方也。观此，则《本草经》之长生不死云云，皆后人附会也。
人知参能补人，不知亦能害人。贵介之家，平日淫欲，事所时有，一当病发，即疑为虚，重投人参，大寒大热俱伏在内，始而以参治病，既而用药治参，病可治，参难治，是两病也。虽有扁鹊，莫措其手，慎之慎之。
俞桂庭曰：药之弊，莫甚于参，富贵人之不死于参者鲜矣。史君之话，可谓洞见症结。
粪清值钱，不过以其岁月久耳，人多略而不置，使每年收贮数坛，待澄清之日，广行利济，在受者不虚其假，与者不伤其惠，亦何惮而不为耶？于是在小庄收藏数十坛，每年腊月，以新易旧，取用源源，不独痘门热证之要药，更救一切服毒，以此推广，不费之惠，岂止一端。今将奉送金汁小引附刻于后，愿同志者仿而行之。引曰：金汁一种，痘门热证，在所必需，服毒垂危，尤难猝办，临时即用，重价购求，尤恐真伪莫辨，难以取效，岂不误事？无力之家，偏僻之处，更难剋期应用，不佞曾于小庄埋制数坛，愿以济世，凡遇贫而难觅者，幸为指引，以便相赠，但为数有限，望嘱其量证多寡取用，庶不致浪掷可惜耳！此乃惠而不费之举，非敢博利济之功也。
俞桂庭曰：史君孳孳为善，体贴入微，读其书，可想见其为人。惜馀生也晚，不能负笈从游，然千载之后，犹可闻风而与人之善心焉。所云不费之惠，岂止一端，他如胆星亦属易制，冬月醃芥卤亦可坛埋，野菊花与木芙蓉之叶，年年可採，龙眼之核，随时可蓄，不费钱而又不费力，皆可以治大证。诸如此类，仁者识之。
仓卒救人方药，凡友人相传用之有效者，刊之惟恐不速，惟愿见余书者，广为告布，虽客程旅舍，亦宜抄而黏壁，使人人知有救急之法，必有因此而全活者矣，传方者岂无功乎？


方药  ——————————————————————————————————————————————————————————————————————————————————————————

解砒霜毒  ***************************
粪清灌之最妙。
真绿豆粉、净黄泥（各四两，俱细筛），生鸡子清九个，三共一处，以浸绿豆冷水和稀服。若有黑羊血，再合碗许更妙。
凡服砒之人，不可令其睡卧，恐毒流四肢难治，愈后百日内，忌菸酒姜椒煎炒一切辛热之物，方无后患。
俞桂庭增补：
南天竹子四两，擂水服之立活。如无鲜者，用乾子煎汤冷服亦可，或以防风一二两，煎汤浸冷灌之。
鸡子一二十个打散，入明矾末三钱，搅匀，灌下即吐出。
大黄（二两）、生甘草（五钱）、白矾（一两）、当归（三两），水煎数碗冷饮之，立时大吐或大泻而生，否则毒入于脏而死。
黑铅（四两），用井水于石上磨出黑汁，随磨随灌，候吐尽方无患。

解银铕水毒  ***************************
乌梅煎浓汤服，即解。
俞按：铕，银脚也。一作釉，或作黝。性主腐烂皮肉，今人每用以去痣，点之即落。此物入肠胃，非比砒药诸毒之酷烈，并无唇齿豁裂，七窍流血之外伤可以覈验，系黏著肠胃，渐渐腐烂，令人如患病状，或半月一月而死，仍无伤痕可据。《洗冤录》中如此说。
生羊血灌之，吐尽即解。
黄泥水服二碗可解。
每日用饴糖四两作小丸，不时以真麻油吞下，亦可泻其毒出，须患者服过百日外，方无虑。

解盐卤毒  ***************************
宜先捣肥皂汁，和水灌之即吐。如吐未尽，灌熟豆腐浆，少顷即吐如腐形而愈。
鸡蛋一二十个打散，入生大黄末五钱搅匀，徐徐灌下，以利下即愈。（以下俞增。）
白糖霜多吃即解。

解河豚鱼毒  ***************************
多服金汁即解，或以香油灌之，吐出即愈。
橄榄煎浓汤服。（以下俞增。）
槐花煎服。

解野蕈毒  ***************************
多服金汁即解，或以地浆灌之。
橄榄捣为泥食之。（以下俞增。）
甘草汁磨紫金锭服。

附解鸦片毒  ***************************
自鸦片烟之毒流行，而于水、火、刀、绳、砒、卤之外，更添一速死之途，且近今之烟，无地无之。其死于此者，反较水、火、砒、绳为尤众也。殊不知此物虽毒，而向吸其烟者，久已与脏腑之气相习，即素不吸此而体气坚强，或服烟尚少，毒不甚重者，治之得法，竟可复甦，故凡服烟而死者，虽气绝亦多可救。迩来广东新刻套板《洗冤录》内，明著救治方法，曰轻者心中发躁，但用活鸭血或粪汁，或酱油，或凉水，或明矾、雄黄研末，若服皂煎汤，灌之无弗愈者。若服多毒重，身冷气绝，似乎已死，但肢体柔软，则藏府经络之气仍是流通，实在未死，速将尸安放阴冷无太阳之地。（一经日照，即不可救。）撬开牙齿，用箸横在尸口，将金汁或凉水频频灌之，再以冷水在胸前摩擦，仍将头发解散，浸在冷水盆内，自然渐活。曾目击救愈多人，凡七日之内，身不僵硬者，切弗棺敛云。夫《洗冤录》为官中验用之书，非无稽传说可比，倘肯广为流播，实今世活人第一要事，试思未死活埋之苦，则传播之心不能已矣。（辛亥秋月存心堂补。）
雄按：身不僵硬，切勿棺敛一语，凡一切卒死之证，皆宜遵此，未死而误敛者，岂独服生烟之人耶？噫！再按：观《洗冤录》救治之法，则鸦片烟性之热毒，等于砒鸩，故一经日照，即不可救，而世人谓其性冷，岂不妄乎？
附解鹤顶鸩羽毒，糯米煮粥捣烂，过量啜之，极效。

鱼刺鲠喉  ***************************
多食橄榄即下，橄榄核磨服亦可。
大蒜一瓣，切去大头，鲠左塞右鼻，鲠右塞左鼻。（以下俞增。）
南硼砂一块，含化咽汁。
象牙屑一钱，蜜水调下，并治诸刺鲠喉，即诸刺入肉者，水调敷之立出。
凡鲠某鱼之骨，即取某鱼生眼珠，以腐皮裹之，吞下即愈。

诸骨鲠  ***************************
醋煎草果、泽泻，饮之即下。
砂糖煎威灵仙亦可。
砂糖和马屁勃服之亦可。

竹刺鲠喉  ***************************
老丝瓜烧灰，酒服三钱立消。（以下俞增。）
食干饴糖亦可。
稻芒著喉，顿食饴糖即愈。
木屑抢喉，以铁斧磨水灌之。
发绕喉，以自己乱发烧灰一钱，白汤下。

误吞金银铜锡  ***************************
先饮生鸭血杯许，再多食炒蚕豆，不切炒韭菜，其物从大便而下。（误吞铁亦用此方。）
误吞钱。多食凫茈即化。（凫茈即荸脐，一名地慄。）
艾蒿一把，水五升，煎一升，顿服便下。（以下俞增。）
鸡骨炭，研末三钱，砂糖调服。
羊胫骨烧灰，研服二钱，地慄汁调下。
误吞铁物，剥新炭皮研末，调粥三碗食之，自下。
误吞水银，麻油八两顿服之，或拌饭食，自能解出。

救缢死  ***************************
凡自缢之人，若绳细痕深者，最称难救。又云：旦至夜者易救，暮到天明者难治，须急令人抱住，将结解开，切勿割断绳子。将尸安放平地，令一人坐于头前，脚踏其两肩，揪发向上，不可使头低下，揉其颈痕，拈圆气管，摩按胸腹，令一人以膝盖，或手厚裹衣服紧紧塞住穀道，妇人拼抵其阴户，勿令泄气，若手脚已经僵直，须为屈伸摩按，再以两管吹气入耳内，以一人口对缢人之口接其气，研生半夏末，或皂角末，吹鼻中。以针尖刺人中穴，以艾灸足心涌泉穴，男左女右各三壮；刺鸡冠血滴入口中，以安心神，男用雌，女用雄。再以生姜汤化苏合丸灌之，如无苏合丸，以浓姜汤灌之。其一切治法，必待气从口出，呼吸眼开，方可歇手。甦醒后，只宜少饮粥汤润其咽喉，不可骤与饭食，依此拯救，虽身冷者，亦可十全二三。如有真山羊血二三分，研极细，酒调灌下立活。

救刎死  ***************************
自刎之人，食管断可治，气管断难治。盖人之食管居前，气管居后，刎之太深，则二管俱断，故必死。若止食管断，气管微破者犹可救全。要知觉早，乘其气未绝，额未冷，急将其头扶住，用熟针穿丝线，缝于刀口皮内之膜上，往回间花缝。据方书用桃花散、降香末、松香末糁治，奈一时不能即得。仓卒之际，延医莫及，急将活雄鸡一二只，扯下热鸡皮，（冷则无用。）将线缝刀口周围缠护，外用软绢帛并棉花扎之，再用女人旧布裹脚周围缠五六转，勿使泄气，其中自然合而为一。令患者仰卧，以高枕枕之，使刀口不开，冬夏避风，衣被盖暖，若气能以口鼻通出，进糜粥及参汤接补元气，再请明医诊视，待后如何解洗换药，如何收口调治。如玉红膏、生肌散，总听医家酌用，方不备载，载亦不易修合也。
俞按：桃花散，用石灰二升，大黄四两切片，同炒，俟灰至桃红色，去大黄，将灰细筛，收贮瓶内，过月馀，去火气，方可应用。此散最能止血，为金疮圣药，价廉功敏，极宜制送。刎喉者，缝口即糁，后若日渐溃烂，以葱汤洗去之，贴以象皮膏自敛。
又按：凡杀伤不透膜者，用乌鰂骨或龙骨为末敷疮口上，血立止即苏。内膜末损者，急取葱白捣烂，热锅炒熟，遍敷伤处，冷则再换，虽气绝者，犹可救活。
刎伤能咳一声者，喉未断也，慎勿用膏药等物，止以旧毡帽边烧灰傅之，晚间用茶洗去脓秽，自然渐愈。

救溺死  ***************************
溺死者，夏月易救，冬月较难。捞起时用牛一只，将溺人横覆牛背之上，两边使人扶住，牵牛徐行，腹中之水自然从口中及大小便而出，以生姜擦牙即活。口噤者，撬开横一箸于牙关，使可出水，再以竹管吹其两耳，研生半夏末吹其鼻中，皂角末绵裹纳入下部，苏合丸或生姜汁灌入口内。若无牛，以活人仰卧，将溺人横覆于活人身上，令活人微微摇动，水亦可出。若活人不能为之，可用水缸倾侧，将溺人横覆缸上，轻轻摇动其缸，水亦易出。或覆釜于地，以溺人脐对锅脐俯卧，令人手托其头，水亦可出。如在冬月，急将湿衣解去，一面炒盐，用布包熨脐，一面厚铺被褥，取灶内无火草灰，多多铺于被褥之上，将溺人覆卧灰面，腹下以棉枕垫之，仍以草灰厚盖于浑身，然后再加盖被褥，但勿使灰迷于眼内。其撬口衔箸，吹耳鼻灌药等治，俱照前法治之。夏月醒后，宜少饮米汤；冬月醒后，宜少饮温酒，速令生人脱贴身衣服衣之，宜暖盖，忌火烘。

救冻死  ***************************
凡冻死之人，切忌热水火烘，急用大锅炒灰，盛布袋内，放在心口，并熨脐腹之间，袋须数个，冷即更换，灌以温酒姜汤，或用厚棉被将冻人捲住睡卧，使二人推来转去，俟血脉和通，一身渐温则活。如无被，草蓆亦可。

救热死  ***************************
中暑昏闷，途中热死者，不可与冷水吃，不可令卧冷地，当急移阴处，用大蒜捣烂，加路上热土和水，去渣灌之，再掬路上热土拥脐作窝，令众人尿于其中，使暖气透脐即活。

救压死  ***************************
摧压跌打，从高坠下，落马扑车，竹木所磕损伤者，皆瘀血凝滞，其大小便通者轻，不通者重，可用淡豆豉一合煎汤饮之，或用生姜汁同麻油和匀温服之，再将净土五升蒸热，以旧布重裹，分为二包，更换熨之，不可太热，恐伤破肉，痛止则已。若骨节打折脱离，捣生蟹极烂，用热酒倾入，任量饮之，即以蟹渣敷患处，如无生蟹，干蟹烧灰，酒服亦可；或用大蟾蜍，捣如泥缚定，其骨自合；或用雄鸡一只，立刻去毛净，以刀剖腹，装五加皮六两，五脏一毫莫去，乘热速速捣烂敷患处，用棉裹暖，则血脉流通，如此一周时，即去敷药，务要切记时辰，若迟去，则敷处反生多骨而带疾矣。如气绝沉重，取药不及，擘开口，以热尿灌之，用半夏末吹鼻，以艾灸脐，再将患人盘足坐住，将发提起，使气从上升，则可活矣。
凡手足肩背压重打伤，或青肿紫赤，血痕疼痛。不致内伤，用苏木煎汁，磨降真香涂之。忌见水，涂数日渐愈。（以下俞增。）
生半夏、松香（或煮或压去油）等分为末，不拘金石木器及骡马咬伤见血，敷上即封口止痛。
堕扑损伤，瘀血在内烦闷者，用蒲黄末三钱，温酒调下。《本事方》云：苏合香丸研化，灌入即苏。
半夏一钱八分，大黄一钱，冰片五釐，共研敷之，并治夹棍刀斧伤。
野苎根一两捣碎，好酒煎，尽量饮醉。
青松毛、陈酒糟等分，捣烂敷患处，治跌打损伤。
望江青，一名天脂麻，捣汁冲酒服，渣罨伤处。
榆树皮，捣烂敷之亦妙。
十一月採野菊花，连根叶阴乾，每服一两，童便、醇酒各一碗煎饮，渣罨患处，濒死者可活，神效无比。
跌坠殴压马踢刀箭诸伤，虽肾子压出者可治，立能止血止痛，并不忌风。用白附子十二两，白芷、天麻、防风、羌活、生南星各一两，各研极细末，就破处敷上，伤重者黄酒浸服数钱，青肿者水调敷之立愈，价廉功大，地方官须预配合，如遇斗殴伤者，可全两命。
跌打骨已断者，用十字路口来往多人出小便处砖一块，入火内烧红，再将童便一碗，以红砖投入便中，再取砖烧红，又入便中，如此九次，将砖研细末，每服五分，生酒冲服。酒尽量饮即效。（将砖预浸尿缸内数年，可预煅备用。）
市上乞儿破鞋底一只烧灰，飞罗面焙黄，等分，好醋调成糊，敷患处，以绢束之，杉片夹定，须臾痛止，骨接有声为效。
凤仙花叶杵烂，频频涂上。
白芦菔杵烂如泥，敷患处裹紧，过夜即瘥。
蜜和葱白杵匀，厚敷患处立效，脑破者亦可用。
坠堕打扑，扭闪出骱诸病，用蚕砂、绿豆粉（炒黄）各四两，枯矾二两四钱，共为末，醋调敷之，绢包缚定，换三四次即愈，产妇避之。
又张兰渚中丞云：晋人尚气，每有事甚细微，一语不合，辄即斗殴刃伤，较他省为多，又不善于调治，动致毙命。今访有秘方，屡试屡验，神效异常，特行刊发，有牧民之责者，亟须捐资慎选真实之药材，如法制备，一有报伤之案，无论跌打损伤，金刃他物，骨折骨碎，立即给药，照方医治，勿卧热炕，定有奇效。州县仁心为质，遇有命案，往往执罪疑惟轻之论，不肯严办。然与其曲为开脱，以致死者含冤，何如速加拯救，俾两命俱得保全，功德岂不更大乎？方开于下：
●十宝散
冰片　麝香（各一分二釐）　辰砂　乳香（去油各一钱二分）　子红花　雄黄（各四钱）　血竭（一钱六分）　儿茶（二分四釐）　归尾（一两）　没药（一钱四分）　
共为细末，贮瓷瓶，黄蜡封口，勿使泄气。（炳按：子红花皆伪造，此方可易片红花。）
一治跌打损伤，皮肉青肿未破者，用陈醋调敷患处，肿消即愈。
一治刃伤并各器械伤，皮破血出者，以药糁上，包裹勿见风，血止立愈。
一治内伤骨碎，或骨已断折，先将骨节凑准，以陈醋调药厚敷患处，用纸裹，外加老棉絮包好，再用薄板片夹护，将绳慢慢捆紧，不可移动，药性一到，骨自接矣。须静养百日，如犯房事，必成残疾。
一治刃伤深重，未致透膜者，先用桑皮线缝好，多糁药末于上，以活鸡皮急急贴护，如前骨损养法。
一跌打昏迷不醒，急用少许，陈酒冲服，自然醒转，即便调治。
此方神奇，虽遇至重之伤，鲜有不起生者。
开通元宝钱一枚，烧而醋淬，研末酒下，能治折骨。
桃花散亦治跌损。狗咬者，用真麻油调敷。
堕车落马，筋骨疼痛，用元胡索为末，酒服二钱，日二次。

救魇死  ***************************
卧室原有灯者则存，本无灯者，切不可点，令人咬患者大拇指并脚后跟，频频呼唤其名，啐唾其面，再灌以姜汤，用生半夏末，或皂角末，或雄黄末，或韭菜汁，吹入鼻孔，或取梁尘如豆大纳鼻中，以艾灸人中穴，并两脚大拇指离指甲二三分，摇动骨节处，各三五壮。有用乌骨鸡冠血，或雄鸭血滴口中者，有用尿尿其面者，有用竹筒吹其下部者，听其随便用之。
俞按：苏合丸调灌亦可。

救吓死  ***************************
凡惊怖死者，以温酒灌之即活。
俞按：姜汁、苏合丸皆可用。

救中恶  ***************************
尸丧邪气，古庙坟塚，空房冷寓，废署荒园，鬼神坛场，祈祷祠社，池沼苔藓，酝湿藤萝，树木阴森，一经感触，卒然昏迷，名曰中恶。急将病人移于宅内东方，以醋炭薰之，用姜汤化苏合丸灌之，或玉枢丹亦可，再用葱尖刺入病人耳内，出血即活，无血者重，若大吐大泻，口鼻流血者，最称难治。
又视其上唇内沿有泡如粟米粒者，以针挑破，出血即活矣。（以下俞增。）
又卒死暴疾，及中恶客忤鬼打，面青口噤，奄忽气绝，用备急丸三粒，温酒或温水化而灌之，方用大黄、乾姜、巴豆霜各一两，为末，蜜和捣千杵，丸如小豆大也。

汤火伤  ***************************
汤泡火烫，急觅水中大蚌，放瓷盆中，将其口向上，少顷其口自开，预备冰片、麝香等分同研，投入蚌内，其口即合，少顷蚌肉尽化为浆，流于盆内，用鸡翎扫伤处，即能止痛，恐将愈之时毒水不干，即以蚌壳烧灰，碾筛极细，加冰麝少许糁之，盖以绵帛，外加穰纸数层，渗去毒水即瘳。日服宁心败毒之剂，以除其烦，无不奏效。无蚌之处，以柏油调杭粉扫之亦可，或金汁亦可，总不若用人之干粪烧灰，麻油调搽为妙，但人嫌秽污，多不肯用耳。
石灰一升，入水数碗，候灰化澄清，以纸拖去水面浮油，取灰水一杯，再以香油一杯，同入碗内搅数百遍，即成糊浆，用鹅翎扫患处，即痛止肿消，三四日自愈，名清凉膏。如皮肉已破者，加猪毛烧灰、生地、熟地（各切片烧炭），等分研末，调入清凉膏内搽之甚效。（以下俞增。）
生大黄研末，糁汤泡，鸡子清调涂火伤，止痛无瘢。
龙眼壳洗去姜黄，煅存性为末，桐油调涂，止痛无瘢。
生芦菔捣烂涂之。
荞麦面炒焦，油调涂极妙。
夏月收老南瓜瓤，连子贮瓶内，久而弥佳，敷上即愈。
多年陈酱，缓缓涂之甚良，惟愈有黑疤。
秋葵花瓣，以箸攫取浸麻油内，涂上即效，兼治湿火浸淫疮。
鳖甲煅存性，为末糁，或用菜油调搽。若皮肤臭烂者，以蛇蜕烧存性为末，麻油调搽，二三次即愈。
火伤者，若因痛用冷水浸，则火毒入内，不易治矣。须用温酒洗泼，热毒自出，再以不化石灰研末，不拘麻油、菜油，调匀涂之，破烂者，以杉木炭研末涂之。
最好以煮酒一二坛入缸中，将患人浸入，虽极重不死。
热油浇伤，白蜜涂之。
爆竹火冲眼，令人以小便溺之，即痛定，徐用自己小便常洗自明。

金刃伤  ***************************
刀割伤者，切勿见水，用图书粉石糁之，滑石粉亦可，大黄炒黑研末亦可。或韭菜汁拌陈石灰阴乾研糁，或用坚实细炭，并老松香等分研筛细末，以韭菜汁拌阴乾，再筛细末糁之。若急用，不用韭菜汁拌亦可。
细辛、黄柏等分，研末敷。（以下俞增。）
茶叶研末敷。
菸草研末敷之。
壁钱，即俗名喜儿窠者，敷贴即愈。囊伤睾丸脱出者，托上，用此厚贴亦效。
鲜桑叶捣烂裹之，冬月用桑根白皮亦可。
红枣肉捣如泥，封之。
口嚼灯心揜之，立能止血。
龙眼核去光皮，研细末糁疮口，即定疼止血，并治磕跌伤，愈后无瘢。
端午日收野苎麻叶阴乾晒燥，搓熟取白绒收藏，凡金刃伤者，敷上止血，且不作脓。
刀割斧砍，夹剪枪箭诸伤，独壳大慄，或土贝母，或生半夏，研末敷之，止血收口。
断指者，以真苏木为末敷之，外以蚕茧包固。
中枪血出如箭，原蚕蛾炒研末，敷之立效。
治箭镞不出，陈年腊肉去皮骨捣烂，再以象牙末、人手指甲末各一钱，均研极细，同腊肉拌匀，厚敷箭镞四围，即出。
俞按：或以蝼蛄捣取汁，滴上三五次即出，象牙末水敷亦良。
凡铳砲铅子入肉，以水银灌入伤处，铅子即化，从水银自患处流出。
中毒矢者，煮芦根汁饮三升，或葛根汁亦可，外以雄黄末敷之，并纳盐脐中灸之。
竹木刺入肉者，刮人手指甲末，同红枣肉捣烂涂之，或嚼生栗子涂之。
瓷锋嵌脚，以三角银杏仁去衣心，菜油浸透，捣饼贴之，烂多年者，四五贴必瘥，并治针刺入肉，日久而诸药不效者，以此油灌患处即出，验过。（俞增。）

破伤证  ***************************
凡疮疖溃烂，并刀枪所伤，最忌冒风染湿。冒风者，即角弓反张，痰涎涌盛，人事昏溃，则为破伤风，然伤有不同，初则在表，次则半表半里，再则竟入里矣，证候不一，方难预定；而染湿者，即遍身肿痛，昏不知人，则为破伤湿，可用白术一两，酒二碗，煎一碗，热服之。如万不能饮酒者，以水煎亦可。无论伤风、伤湿，二者最称难治，惟先用蜗牛捣烂，涂其伤处，内服之药，须明眼随证施方。
被殴伤风致死，在保辜限内者拟抵，有一方可全二命，以荆芥、黄蜡、鱼鳔（炒黄）各五钱，艾叶三片，入无灰酒一碗，重汤煮一炷香，热饮之，汗出即愈，惟百日内不可食鸡。（以下俞增。）
黑鱼头，阴阳瓦上煅焦研末，每三钱，砂糖热酒调服。
病人耳垢，并刮其爪甲末，唾调傅之。
新宰猪肉，乘热割片贴患处，三易必愈。
蝉蜕研末，葱涎调敷破处，即出恶水而平。
何首乌末敷之，血止肿平。
白面、烧盐各一撮，研，新汲水调涂。
盐藏杨梅，连核捣如泥，捏成锭子，以竹筒收之，凡遇破伤，研末敷之，止血生肌无瘢，甚效。
玉真散最为妙剂，可敷可服，不但去风，亦能去湿，屡试屡效。按：南星真妙品也。痈毒瘰疬，眼疱痰核，均研末醋调，磕伤打伤，臁疮烂足之肿，合黄丹石膏皆可参用。（蒋附。）

人咬  ***************************
即用热尿洗去牙黄瘀血，以蟾酥丸涂入孔内，或嚼生栗子涂之。如肿痛，用麻油纸拈火焰薰之，或用干人粪装荔枝壳内，安放患处，加艾圆灸之，以不痛为度。
蚌肉敷患处亦效。（以下俞增。）
豆腐店内架上淋下积成浆垢，刮下敷之甚效。

虎咬爪伤  ***************************
蚕豆叶捣敷，无叶时以干蚕豆水浸软，连皮捣敷。（俞增。）

猴爪伤  ***************************
金毛狗脊焙研末糁之，或麻油调搽。（俞增。）

马咬  ***************************
鸡冠血涂之，牝马雄鸡，牡马雌鸡。（俞增。）

猪咬  ***************************
龟板烧研，香油调搽。（俞增。）

疯狗咬（即猘犬也）  ***************************
疯狗者，乃朝夕露卧，为四时不正之气所侵，阴阳肃杀之气所感，舌出流涎，头低耳垂，目赤尾拖，急走无定，多见于春末夏初之交，亦曰癫狗，亦曰癫狗，人被咬伤，即烦躁口乾，小便涩痛，最称难治。其人顶中必有红发数茎，急须拔去，轻者用天南星、防风为末，各一钱五分，以酒调服；重者用斑蝥五个，去头尾足翅，以糯米一合，同炒黄色，去米，将蝥为末，酒一盏煎半盏，空心温服，从小便中下去恶物如小狗状，必待皮色清白，方为毒尽，如毒未尽，须再服之。咬处轻者以生栗子嚼敷，或紫苏叶嚼敷，重则必用男人热粪敷之，冷即更换，待大势平定，则用干人粪烧灰，麻油调敷。
俞按：毛达可云：疯狗咬者，最怕七日一发，发时形状，天本无风，病者但觉风大，要入幔矇头躲避，此非吉兆，过三七之日，无此畏风情形，方为可治。如被咬时，即于无风处以冷水洗净齿垢，涂以杏仁泥，即服韭菜汁一碗，隔七日，再服一碗，四十九日共服韭汁七碗，再于疮口灸之更妙，须忌盐醋百日，忌猪肉鱼腥一年，忌狗肉蚕蛹终身，方得保全，否则十有九死。徐木斋谓此方亲见有效，若服斑蝥以致小便疼痛，俗云产小狗，此等无稽之谈，万不可信，欲解斑蝥毒，以冷水调六一散三钱，服三次，痛止而愈。
常犬咬者，亦须洗去牙垢，挤尽恶血，斫桑树自然汁涂之。
蚕豆叶捣烂罨之。
杏仁嚼烂傅之。
大蒜衣烧灰，菜油调敷，再以大蒜衣贴灰上。
柿饼嚼烂封之。
白沙糖同大葱白捣涂。

蛇咬  ***************************
蓝叶捣汁，调雄黄末敷之，或用雄黄、生矾杓内熔化，以箸头蘸药点患处，冷则易之，连点七次，或捣黄豆叶敷之。若毒走肿痛者，以麻油焰薰之，再用玉枢丹一钱，酒磨服之，取汗，或用半枝莲捣烂，取汁三两，热酒四两和服取汗，渣涂患处更妙。或用阴乾苍耳草五钱，水煎一碗，热服取汗。
人粪厚涂患处，牛粪亦可用。（以下俞增。）
捣大蒜和胡粉敷之。
扁豆叶杵烂绞汁，酒冲服，渣敷患处，冬间以燥叶酒煎服亦可。
明矾、麝香共研末糁上，以艾灸之即愈。
金丝荷叶草打汁涂之。
劈烟管，取其中烟膏涂伤处，菸叶末敷之亦可。
咬伤看伤处，有窍是雄蛇，无窍是雌蛇，以针挑破伤处成窍，然后以野苎麻嫩头捣汁，和酒服三盏，绞渣敷疮口，毒自窍中出立愈，将渣弃水中，永不再发。
急饮麻油一碗，免毒攻心，再用土贝母五钱研末，热酒和服，再饮酒尽醉，安卧少时，酒化为水，从伤处喷出，候水尽，以渣敷疮口，垂死可活。
万年青捣涂之。
鲜梧桐叶嚼烂涂亦良。
毒蛇咬伤，急以利刀割去死肉为要。若伤在手足，用绳绢扎定，勿使毒气蔓延至入心腹，再令人口含米醋或烧酒吮伤处，吸去其毒，随吮随吐，随换酒醋再吮，以红淡肿消为度。吮者不可误咽入腹以致中毒，患者急饮麻油一二杯护心解毒。
五灵脂一两，雄黄五钱，酒煎服，渣涂咬处。
白荷花须晒研末，酒调服一钱，再以丝瓜藤汁调搽患处。

蜈蚣咬  ***************************
鸡冠血涂之，梳篦上头垢涂之。
又蜘蛛一个，安患处，使吸其毒，吸完掷蜘蛛于水内吐出毒气，蜘蛛仍活。
旧竹箸，火中将头烧黑，取下少许研细，敷患处立愈。（俞增。）
蜒蝣涂之立效。
烟油涂之亦妙。

壁虎咬  ***************************
壁虎，即蝘蜓也，一名守宫，被咬者，以青苔涂擦，再用败毒之剂加青苔三钱煎服。
俞按：刺毛螫者，以伏龙肝酸醋捏成团，在痛处搓转，其毛皆出，最妙。

百虫入耳  ***************************
宜闭口勿言，以纸塞耳鼻，止留虫入之耳，用麻油滴窍内，或出或死。如蜈蚣、蜜蜂、大虫入耳，以肉炙香安耳边，其虫闻香自出；或用猫溺滴入即出，取猫溺以生姜擦鼻即溺。如虫夜间暗入者，切勿惊慌叫喊，逼虫内攻，宜正坐点灯，光向耳窍，其虫见光即出，对面有人，其虫不出，或以桃叶作枕，一夕自出。
雄黄研水灌之。（以下俞增。）
稻杆煎浓汁灌之。

断肠草毒  ***************************
（一名野葛，一名雷公藤，俗名菜虫药）
用鸡抱雏卵擘破，以清油调匀灌之；或服生鸡子二三枚；或服热羊血碗许。总宜吐尽方苏。

误吞水蛭  ***************************
水蛭一名蚂蝗，用田中泥，或山黄泥丸梧子大，每服二三钱，空心开水送下，随泥解出而愈。或用蜜半杯，调水服亦可。
俞按：误吞蜈蚣者，热鸡血灌之即出；或用生鸡子调匀冲酒服，服后再用生大黄末和香油饮之，顷刻泻出。

烧酒醉死  ***************************
解散其发，浸于新汲井水内，用热豆腐切片遍身贴之，冷即更换，再煎葛根汤饮之；或取锅盖上气汗水三杯，徐徐服之，醒后宜饮清绿豆汤。

火薰闷绝狼烟煤炭毒  ***************************
生芦菔捣汁灌之，重者以热溺灌之。

喉蛾  ***************************
轻者以杜牛膝根捣汁，加人乳些须，令病人仰卧，滴鼻孔内一二匙，不可嚥下，随即起来，吐去痰涎即愈；重者用杜牛膝根汁入醋漱喉，吐去痰涎立愈。
喉痹（音秘）用真郁金一钱，巴霜三分，明雄黄二钱，共为细末，水调为丸，如芥子大，每服十二丸，用熟水些须送下即开，迟则难效。
俞按：初起用食盐自搓手心，盐干再易新盐，片时即消。
又极效方：断灯心数茎缠指甲，就火薰灼俟黄燥，将二物研细，更用火煏臭虫十个，一併捣入为末，以银管吹之。
青鱼胆腊月收挂风乾，以少许放舌上，含化立效，万年青根水煎滴醋少许服之。
巴豆一粒研碎，或布或绢包好，左蛾塞右耳，右蛾塞左耳，如双蛾，用巴豆二粒，左右并塞，一刻头顶有泡，挑破即愈。
净毛猪尾一茎，煮一滚，取其不硬不软，徐徐插入喉内，触破胀大之蛾，吐出脓血，再服解毒药，此急救妙法。
芒硝研细一钱五分，胆矾、雄黄、明矾各八分，俱研极细，和匀吹之。
火硝一钱五分，官蓬砂五分，冰片三釐，共研细和匀，鹅管、芦管、银管俱可吹入，即吐痰涎而愈，亦可从鼻孔吹入。
喉闭以鸭兊、胆矾研细，酽醋调下，吐出胶痰即愈。或以牙皂捣烂，醋调灌入四五匙，痰亦即吐。
又方：紫金片一钱，薄荷汤磨，缓缓灌下即通。
又方：巴豆七粒去油，用纸包裹缚眉心上即开。
又方：白矾末五分、乌鸡子一个，同调匀，灌入即效，甚验。
又明矾二钱熔化，入巴豆仁七粒，烧至矾枯，去巴豆，研细吹入，即流涎而开。
又雄黄、芒硝各一钱，研细，以鹅管吹之，数吹即散。
咽喉戳伤不能饮食者，鸡子一个钻一小孔，去黄留白，入生半夏一个，入微火煨熟，以蛋白服之立愈。

牙疳  ***************************
走马牙疳，若无故起者，多由于膏粱厚味所致。亦有起自痧痘毒盛，或伤寒热壅未经清解，火积于胃，涎流口臭，牙龈腐烂，甚至齿落者，急吹此药于患处，再服清胃汤加黄连、芦荟，迟则难救。若腮穿皮破者，更难救矣。吹药用人中白五钱（煅），陈蚕茧二钱五分（煅存性），五倍子一钱（打碎），囫囵五倍子一钱，装入明矾一钱（煅枯），川黄连末五分，芦荟末五分，真牛黄三分，青黛五分，冰片四分，陈壁钱窠十七个（煅存性）。共研细末，先用河蚌煮汤漱口，后以此吹患处。
俞按：此证亦有因多服温补药而致者。

霍乱  ***************************
凡人伤暑，腿肚转筋者，名暑霍乱；伤寒腿肚转筋者，名寒霍乱；伤食腿肚转筋者，名食霍乱，皆上吐下泻，虽称危急，究是邪从吐泻而出，尚属可治。独有气机闭塞，不吐不泻，转筋入腹，痛不可言，名乾霍乱，若冲至心不可救矣，速用木瓜、吴茱萸各一钱，食盐五分，水二锺，煎一锺，服之即愈。
俞按：霍乱转筋一证，既有寒暑之分，亦有暑伏于内而寒束于外者，故服药最宜审慎。乾霍乱，俗名绞肠痧，固由气闭使然，亦有见转筋者，史君所主之方，洵为妙剂。若转筋入腹，多属下元虚弱之人，寒暑杂受，深入阴经，宜用倭硫黄、肉桂、母丁香、吴茱萸各一钱，麝香当门子三分，各研极细，和匀，密贮小瓷瓶内，每用二三分，以葱汁调置脐中，外以膏药封之，一时即愈。即吐泻太多而元气欲脱者，亦可贴以回阳，因名曰回阳膏。若内治之法，既猝难分别证候之因寒因暑，况多利亡阴，血液已夺，虽可投热药者，亦恐刚烈劫阴，终于不救。此方药虽猛峻而仅取其气由脐入腹，自能温通脏腑以逐寒邪，不致伤阴，诚为善策。但近年此证甚多，仓卒之间，惟恐制药不及，愿将此方广为传播，冀有力之家，预行修合，以应危急之需，则造福无涯矣。然药味猛烈，止宜外治，断不可吃，怀孕者并不可贴也。
又三圣丹：木香一两（不见火），雄黄二两，明矾三两，共研细末，用鲜荷叶、橘叶、藿香叶各二两捣汁，丸如梧子大，每服九分，治寒湿霍乱如神，重者再服。
又生芋艿治绞肠痧甚效，患此者食之味美，垂危可救。
乾霍乱者，俗名乌痧胀，人多不识，但北方患此者甚少，独南方妇女及庄村农人，略染风寒暑湿之邪，则必刮痧，一刮即愈，其应如响，遂成惯病，此亦风土习俗，竟为医药捷经，凡乡妪老温，是其手段，用齑汤一碗，或白水入香油数匙亦可，以麻蘸之，所刮之处，乃胸、脊、两臂弯、两膝弯、眉攒、颈下等部，所现之色，有紫、红、黄、黑之分，飢、饱、寒、热之别，重者必刺去恶血而后可。人若四肢无力，胸腹闷痛，凛寒困倦，眩晕呕恶者，此即痧之将发也，宜速刮之，迟则气机壅塞而竟有胀死者，余亦未解其故也。
俞按：痧胀有兼腹痛者，乾霍乱则腹痛如绞，证有分别，病源则一也，然须分别论治矣。郭右陶著《痧胀玉衡》一书，论之甚详。若急痧欲死之证，须将病人之口撑开，看其舌底有黑筋三股，男左女右，以竹箸嵌碎瓷锋，刺出恶血一点即愈。

鼓胀  ***************************
其证有二：因虚寒所致者，金匮肾气丸主之；湿热所致者，用鸡矢白炒沉香色，研筛细末一升，盛瓷瓶内，浸好酒二斤，密封煮三炷香，定清，随意顿温服之。或用真黄牛肉一斤，以河水煮极烂，加皮硝一两，随意食之，二三日其肿自消，至重者再一服，则愈矣。百日之内，忌酸、盐、生冷、面食、荤腥、油腻、黏硬之物。（雄按：牛肉、皮硝，消补并用之妙法也。杨素园大令尝云：昔年治一肿证，始用温补，而右半之病已愈，继用芒硝三钱而左始消，与此暗合。）
气虚中满，用米铺中破巴斗，去竹边，将柳条连糠垢炙灰，每日送服一汤瓢，服三具即安。（以下俞增。）
气鼓用陈年大麦须水煎汤服，泄气即消。
又方：陈香圆四两（去瓤），人中白三两，共为细末，每一钱，开水空心服，忌盐百日甚效。
石菖蒲一斤为末，每二钱白汤下。
活乌背[魚脊]鱼一尾，愈大愈佳，再用独核肥皂一个去子，同前鱼捣烂，围贴脐上，脐虽平而有纹影者，其气自入，轻者贴一二日，重者贴三五日才应，气蛊下泄，水蛊血蛊下泻即愈。
水肿，以草屋上陈年稻草，煎汤倾盆内，先薰，俟温，沃其腹，小便随下黄水，二三次即愈，不复发。
又隔年西瓜一个，生芽满腹者佳。将瓜切去盖，用大蒜数十个去衣，装入瓜内，仍盖好，盐泥封固，掘土深一尺，将瓜埋于土内，离土二三寸，上用炭火烧一昼夜，取出去火气，以大蒜与病人食完即愈。
绿豆煎汤洗浴，并治黄疸甚效。
又西瓜一个，开盖挖去子瓤，加鸡内金不落水者四具，车前子四两，入瓜内盖好，瓜外遍涂烂泥，放瓦上炙存性，去泥研末，每服一钱，少加黄糖拌之，开水调服。
又干丝瓜一条，去皮剪碎，入巴豆十四粒同炒，以巴豆黄色为度，去巴豆用丝瓜与陈仓米同炒，（米如丝瓜之多。）候米黄色，去丝瓜，研米为末，水法丸如桐子大，每百丸开水下，此元时杭州名医宋会之方也。宋言巴豆逐水，丝瓜象人之脉络，去而不用，藉其气以引之，米则养胃以辅正，培土而胜水也。
又有食积停痰而肿者，以蟾蜍一只，纳胡椒一钱于其口内，外包洗净猪肚一具，缝好煮烂丸服。

小水不通  ***************************
新象牙末一钱，河水煎汤下立效。
俞按：此方久服可愈痔瘻，以象牙能消管也。
又向日葵根一两，白酒煎汤服，外用葱三斤切，炒热分两包，互熨少腹。
又麝香五釐，牙皂末一分，研匀，唾调涂溺孔上，再搐鼻取嚏即通。
又大田螺一个，鲜车前草一握，（无则以大蒜代之。）捣烂加麝香二三分，贴脐下水分穴，以帛束之，通即解去。尿梗病，以甘蔗青梢叶一两，生酒煎服。

疡科  ***************************
（雄按：徐灵胎所批《外科正宗》《疡科选粹》等书，习疡医者皆宜究心也）
痈疽宜灸，疔毒宜针，明疔易治，暗疔难疗。生于口耳眉目颧鼻者，显而易见；生于身体四肢者，隐而难察。及至发作，每易混作伤寒，半日不治，毒必走黄入心，人即昏瞶，若知觉早者，急用铍针或瓷锋刺入二三分许，挤去恶血，当插立马回疔丹于针孔之内，恐此丹猝不能得，可用蜗牛连壳捣烂敷之，或家菊花根叶捣烂敷之，俱内服梅花点舌丹，或蟾酥丸一二服，用菊花根叶汁和热酒送下，出汗即愈。屡见患者怕痛拒针，殊不知一染疔毒，皮肉即僵，虽针不觉其疼，须放胆速针，切勿迟延而误时刻也。雄按：徐灵胎曰：痈疽阳毒及生头面者忌灸，疔疮忌铁，必用金针，或银针为稳。
立消疔疮膏
松香（以桑柴炭煎汁澄清，入松香煮烂，取出纳冷水中少时，再入炭水内煮，以色白如玉为度，）二十两；
白蜡二两，切为粗末；
黄蜡十两，刮为粗片；
明乳香三两，研极细末；
没药三两，研极细末；
铜绿五两，研细过绢筛，再研至无声为度；
百草霜（先将刮净锅底，专烧茅柴百草取烟煤，如以别种柴烟煤用入则不验）研细过绢筛，再研至无声为度，五两；
麻油六两。
先选吉日，择净室焚香斋戒，虔诚修合，忌妇人鸡犬及孝服人见，用桑柴火将麻油煎滚，次下松香，候稍滚三下白蜡，候稍滚四下黄蜡，候稍滚五下乳香，候稍滚六下没药，候稍滚七下铜绿，候稍滚八下百草霜，滚过数次，于锅内冷透，搓成条子，丸如龙眼核大，贮净瓷瓶内，用时以一丸放水壶上炖软，捻扁贴患处，顷刻止痛，次日肿消即愈，已走黄者，亦可回生。贴后忌荤腥、辛辣、沸汤、大热、食生冷、发物、面食、豆腐、茄子、黄瓜、酒，忌水洗，忌恼怒、忧闷、房事。（以下俞增。）
又方：生矾二钱，研极细末，用软腐皮裹好，葱头汤吞下即愈。兼治发背、鱼口、无名肿毒。
又活蜒蝣数十个，洗去浮黏，用清水一併吞下，三服即愈。
又甘菊花连根叶捣烂，热酒冲服，渣敷患处，亦解牛肉毒。
指头疔，宜先刺破，用猪胆一枚，剪去胆柄，倾去胆汁一半，加雄黄末二分，蜈蚣炙末一分，黄灵三仙丹五分，共研匀，入胆内搅匀，套指札根，数日即愈。
翻唇疔，多至七个者，名七星赶月，头肿如斗，以蛔虫捣烂涂之，顷刻疮口流黄水而愈。如无蛔虫，以五穀虫熯末一钱，白矾三分，蟾酥三分，酒化烊，共调涂，即流毒水而安。
凡唇疔，即看大腿弯有紫筋起者，急用银针刺出血愈。
诸疔以蟾蜍舌一个研烂，蟾皮盖贴，其根即拔。
雄黄末一钱，乌梅肉三枚，蜒蝣二条，共捣烂涂，疔即拔出。
老南瓜蒂数个，焙研为末，麻油调涂，露顶。
灶上蟑螂杵烂敷之，其根立拔，亦可酒和内服，红丝疔诸肿毒皆治。
鰟魮鱼一个，杵烂涂之，疔即出。
诸疔误食猪肉走黄。法在不治，急捣芭蕉根汁服之立效。误食羊肉者，浓煎栗子壳汤饮。
红丝疔走臂直上，用食盐少许，从上擦下，待浮肤微损，红丝旁散即愈。或更以小溲灌之尤妙。蒋附治验。
痔疮痛楚难忍者，用梓桐树枝叶煎汤洗之，或豨莶草连根煎汤洗。（雄按：徐洄溪曰：此证切忌刀针砒卤线坠及三品一条枪等药，误用多致伤生，戒之！）
麒麟菜一两，洗净，天泉水煮烊，加白糖食之。（以下俞增。）
荞麦面以猪胆汁丸如绿豆大，吞服，以愈为度，极验。
每日啖生荸荠三个，淡腐浆送。
常以柿饼汤代茶，兼能愈噎嗝。
丝瓜络瓦上炙存性，研末，加冰片少许，麻油调搽。
韭菜不拘多少，先用盆盛热汤，盆用有孔木盖一个，投韭菜于汤中，却以肛门坐对盖孔，令热气薰之，候温，用水洗疮，不数次，肿消血止。
烂石榴四个，皮硝五钱，地骨皮、乌梅、槐花各一两，煎汤薰洗。
翻花痔，木瓜研末，鳝鱼身上黏涎调涂，以纸护之。
痔瘻，草本水杨柳根煎洗，有虫出即愈。
又万年青叶捣汁搽。
又棉花子仁、乌梅肉各六两，共杵烂，丸梧子大，早晚三钱开水下。
唤痔去痔神方：如痔生肛内，以草乌研末，唾调搽肛门，痔即翻出向外，乃用花蜘蛛丝缠定，一时辰后略觉胀急，亦好忍，不甚疼，少顷反觉轻松，却用大黑蜘蛛于瓶中煅枯为末，唾津调搽，渐觉作痒，以熟汤洗之，再搽，则痒定矣。如此七日，痔枯无患。
对口未成时，内服蟾酥丸，外用荔枝肉捣烂熬膏敷之，或调鸡粪同极细胡椒末，入蜜些须调敷，或桑根白皮加桐油捣烂敷之，俱要不时更换，使药力内达，即可消矣。
鲜茄蒂七个，鲜何首乌轻重等分，水二锺，煎八分，一服出脓，再服收口。（以下俞增。）
对口一名枭疽，俗名落头疽，用青蔗渣、白狗矢焙燥，为末和匀，将竹管一个，稀绢包竹管头，入药筛膏药上贴之，垂死可活。
活金[魚脊]鱼一尾，带鳞肠胃，加山药二三两，同捣如泥，敷即渐消。
鳝鱼四五斤置小盆内，以白糖霜糁鱼上，则鱼身之涎流聚一处，取而涂之，随涂随小而愈。
象贝母研末敷立效。
发背膏药一方，余得之甚难，不惟去其资斧，而礼下于人者至再，设法购求，方能得之，及合药送人，无不取效，今刊布广传，倘有同志修合济人，乃余苦心求方之幸也。
滴乳香（箬包烧红，砖压去油）四两；
净没药（制同上）四两；
白色儿茶　上好银朱　鲜红血竭　杭州定粉　上好黄丹各四两　上好铜绿三钱。以上俱各碾至无声，筛极细末，和匀，瓷瓶密贮，临用照患之大小，用夹连四油纸一块，以针多刺小孔，每张以药末五钱，真麻油调摊纸上，再用油纸一块盖上，周围用线将二纸合缝一处，贴患上即止痛化腐生新。过三日，将膏药揭开，浓煎葱汤将患上洗净，软绢拭乾，将膏药翻过，用针照前刺小孔贴之。因药品甚贵，取其又得一面之药力也。无火之人，内服十全大补汤；有火之人，减去肉桂、姜、枣，兼以饮食滋补，无不取效。至重者用膏二张，百无一失。
发背初起，用生白矾三钱，大黑枣四枚（去核），同打为丸如桐子大，每服二钱，好酒下。（以下俞增。）
又五倍子末二两，藤黄二钱五分，研细末，醋调围之，一切肿毒皆治。
又龟板一味，去肋，涂黄蜡炙透，内服外敷有奇效。
背疽恶疮，收口长肉，用青蔗渣晒燥，煅存性，研极细，以小竹管如疮口大者一个，稀绢包其头作筛，筛药末填满疮孔，膏药盖之。
背痈及一切大毒，用大蟾蜍一个，剥取全身之皮，针刺数孔，将皮之外面向患处贴之，大能拔出毒气，且包住疮口不令长大。指头疔亦可包，而瘰疬溃后口不敛者，及痘后回毒亦著奇功，但切记不可将皮里面著肉，恐咬牢不可揭也。
湿痰流注，初起疼痛，漫肿无头，皮色不变，久而不治，则发热作脓，溃烂成漏，知觉早者，于未破头时，急服此药十馀剂，即能内消，医治多人，最称灵验，不信服者，纵有他药，无出其右。若虚弱之人，误用行药，元气一亏，更难医治。方用：
土茯苓（瓷锋刮去皮，木棒打碎）四两，真胆星、橘红、秦艽、防风各二钱，真川贝、殭蚕（炒去丝）、净银花、槐花（炒）、五倍子（研碎）各三钱，木通一钱，防己八分，白甘遂（刮去皮碎末）七分，鲜皂角子（打碎）九个，鲜肥皂子（打碎）十个。体虚者加石斛二钱，苡仁三钱；患在头项胸者，加夏枯草二钱；在脊背者，加羌活五分；在胁肋者，加柴胡五分；在肚腹者，加赤芍二钱，泽泻一钱；在臀者，加独活五分；在腿足者，加木瓜二钱，牛膝一钱五分。每剂用河水九碗，砂锅内煎至去渣三碗，每日早、中、晚各热饮一碗，虚弱人一剂分为二剂，极虚人分为三剂，小儿分为四剂。忌食盐、酱、茶、醋、猪肉、鱼腥、鸡、鹅、鸡子、一切发物、煎炒、姜、椒、烟、酒、生冷。再方中有白甘遂与甘草相反，恐别样丸散内有甘草者切不可犯。凡已破头者，止服此方四五剂，使气血调活，不致流串他处，随服十全大补汤，加川贝一钱五分，石斛二钱，煅过滴乳香四分，须服数十剂，方能全愈。若素属多火之人，大补汤内减去姜、桂勿用。
俞按：此证俗呼流注串毒，而不知因痰湿入络所致，外科皆不善治者此也。毛达可先生极推控涎丹之功，亦取其有走络涤痰之甘遂等药也。与史君此法若合符节，而煎剂尤易见效矣。
霉疮治不得法，不但一身为害，而且殃及妻儿，甚有不嗣之虞。其治法各有不同，有遏抑其毒而不令其出者，有重用行药而行去其毒者，有升生之剂而发出其毒者，有用解托之药而败去其毒者。四者之中，惟升生解托可从。至于遏抑不出，将来必至结毒，重用行药，势必大伤元气。余有一方，药止数味，既非行抑，更觉平和，且无论新久，不二十剂而能收功，不独永除后患，亦复无碍生育，但恐收功之后视为容易，又恐恣情纵欲，岂非助纣为虐，是谁之过欤？依我狂言，当痛改前非，力行善事，挽天地之恶绝，保父母之遗体，免自己之罪孽，培子孙之福寿，所得不益多乎？方用：
当归五钱，净银花、防风、荆芥、何首乌（不经铁器、木棒打碎）各三钱，肥皂子（打碎）九个，土茯苓（瓷锋刮去皮，木棒打碎）四两，猪胰一具。
上以河水六碗，砂铫内煎至三碗，每早、中、晚，各食远温服一碗，忌盐、酱、醋、茶、鸡、鱼、鹅、鸭、虾、蛋、鲜物，荤则止宜土茯苓煨猪肉，素则止宜白菜及豆腐，他物皆有所忌，茶则以土茯苓汤代之。
又方：猪胰、土茯苓各二两，芭蕉根一两，雪里红五钱，银花、五加皮各二钱，角刺、木瓜、蝉蜕、白藓皮各一钱，炙殭蚕七分，皂荚子（打碎）、独核肥皂仁（切片）各七粒，水三大碗，煎一碗，飢时服。年久力衰者，加苡仁五钱，绵黄耆三钱，甘草节、怀生地、西洋参各二钱；久不愈加胡黄连三钱，胡麻仁二钱，全蝎七个。（以下俞增。）
又方：棉花子仁研如泥，入研细生槐花末，和丸如绿豆大，每四钱，空心及午后吞。
结毒方用极木，一名十大功劳，一名猫儿残，黑子者是，红子者名枢木，亦可用，取其叶泡汤，或为末，不住服。兼治积年虚劳痰火，且能健脾进食。
结毒喉烂蒂舌落，上齶穿破，用极大蜗牛（煅）五个，儿茶二钱，活松树皮（煅存性，勿沾灰尘）二钱，冰片七分，各研细粉，和匀吹之，名咽喉至宝丹。
