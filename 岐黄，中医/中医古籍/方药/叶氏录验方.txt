

上卷  ——————————————————————————————————————————————————————————————————————————————————————————

治诸风  ***************************
●灵宝丹
治一切诸风：中风、瘫痪、伤风等疾。（林统制传）
没药（一两半）　川乌（三两，去皮尖，略炮）　胡椒（一两）　五灵脂（三两）　木香（一分）　朱砂（一分，别研细为衣）　麝香（一百钱，别研细，和朱砂为衣）　乳香（一分，研）
上件七味，生为末。以乳香择辰日辰时，取东方井花水细磨成膏，约调上件药为丸，如此大。每服一丸，生姜二片，同药细嚼，茶酒任下，不拘时候。盖遇伤风、头痛则服此。如胎风，荆芥汤下。
●万金丹
治一切风：左瘫右痪，筋脉拘急，手足顽麻，头旋目眩，皮肤瘙痒，遍身生疮，及风毒走注，肢体浮肿，或暴中贼风，口眼喎斜，并暗风交脑，偏正头痛及妇人血风等疾，并皆治之。
藿香叶　踯躅花　天南星（洗）　麻黄（不去节）　蔓荆子　甘草（炙）　香白芷　甘松（去土。以上各一两）　草乌头（七两，生用）　川芎（二两）　何首乌（二两）　五灵脂（一两，酒浸一宿，去沙石）　白胶香（一两，令研）　没药（三钱，令研）　麝香（二钱）　蛤粉（一两，为衣）
上件除蛤粉用为衣外，十五味捣罗为末。糯米粉一盏，无灰好酒一升，煮糊为丸（料剂，每两作二十丸。）　不得焙，不得见日，窨干。每服一丸或二丸，茶酒嚼下。忌热食，少时，不拘时候。若牙关紧急者，用酒磨灌下。
●万金散
治风补虚，顺荣卫，通气血，及治腰膝沉重，脚弱无力。医官杜壬以此治手足风，累验。（其婿孔宣传）
续断　杜仲（去粗皮，炙香切）　桂（去粗皮，取有味处，不见火）　防风　牛膝（酒浸，焙）　细辛（华阴者）　白茯苓　人参　当归（切焙）　甘草（炙。以上各一两）　川芎　独活　秦艽（去土）　熟乾地黄（以上各半两）
上为粗末。每服五钱匕，水二盏，煎至一盏，滤去滓，不拘时候。但腹稍空，热服。文潜云：予尝病，左臂不随，后已痊平，而手指不便，无力。试诸药不验，遂服此药，方才半剂即愈。
●梦仙备成丹
治卒中急风，左瘫右痪，口眼喎斜，语言不正，不省人事。一切风证皆治。
川乌（一两，炮微黄色）　乳香（一钱，研）　五灵脂（取净，半两）　没药（一两）
上四味为细末。炼蜜丸，如弹子大。每服一丸。如服药时，先以酒一盏，生姜七片，薄荷心七枚，同煎至七分。去滓，候温，入脑子一字，细嚼药一粒，窨气少时用。先煎酒送下，临卧服。切忌动风及湿面等。如空心，兼服升降气药助之。此方传于前福建巡辖王舜臣。王云镇江刘节使家方也。
●透骨丹
治诸般风疾，左瘫右痪，口眼喎斜，脚手无力，四肢沉重。
乳香（一两，研细）　没药（一两，研细）　川乌（一两，去皮尖）　草乌（二两，去皮尖）　破故纸（一两，瓦上炒）　川芎（一两）　晚蚕沙（一两，酒炒）　荆芥穗（一两）　海桐皮（一两，去粗皮）　自然铜　赤小豆
上为细末，酒糊丸，如梧桐子大。每服十丸至十五丸，茶酒任下，食后临卧服。
●心安丹
治瘫痪，及寻常些少风气，妇人血风并宜服之。
没药（二两，研）　蝎（酒浸，焙）　羌活　虎骨（酥炙）　独活　防风（去须）　芎藭　川乌头（一两，炮，去皮脐）　当归（洗）　薏苡仁（炒）　前胡（各二两）　橘红（一两）　半夏（二两，姜汁制一宿）　天麻（一两）　白术（半两）　麝（一钱）　脑子（半钱）　白花蛇（一两，酒浸一宿，去皮炙，去骨）　雄黄（一两，研）　枳壳（一两，去瓤，麸炒）　细辛（一两，去苗）
上件为末，汤浸蒸饼，候冷，济去水。丸如弹子大，朱砂为衣。每服一丸，荆芥茶嚼下。累有瘫痪人服之如神。
●万灵丹
治一切风及头面诸风，皮肤不仁，多生瘾疹，手足顽麻等疾。服诸风药不差者，曾得效。
大川乌头（炮，去皮脐）　黑附子（炮裂，去皮尖）　新罗白附子（炮裂。以上三味各二两）　五灵脂（一两）　白殭蚕（炒，去丝，一两）　白蒺藜（炒，去刺，一两）　没药（研，半两）　朱砂（研，半两）　乳香（研，半两）　防风（半两）　天麻（半两）　白矾（枯，研，半两）　细墨（三钱）
上件前六味同为末，后七味修事了一处，同合和匀，用井花水一大碗研，墨尽为度，将汁搜和入杵臼内，捣五百杵了。丸如弹子大，窨干。每服一粒，用生姜半两去皮擦，取自然汁，将药于汁内磨化尽，以无灰酒一盏同浸化。温服后，能以酒投之，以助药力尤佳。食后稍空，临卧服。
●十华丸
治诸风，湿气相搏，两臂沉痛。
附子（三两，生用，不去皮脐）　大川乌头（一两半，生用，不去皮脐）　白术（四两一分）　羌活（四两一分，炒）　黄耆（四两一分，蜜炒）　肉桂（四两一分，去皮，不见火）　桔梗（四两一分）　乾姜（八两半，炮裂）　陈皮（八两半，洗去尘土，不去瓤）　甘草（八两半，炙）　五加皮（八两半）
上为细末。取宣州木瓜，去皮瓤蒸烂，研细，和上件末，丸如梧桐子大。每服二十丸或三十丸。空心，温酒，盐汤下。如未知药力，渐加丸数服，以知为度。
●石膏丸
治偏正头疼，恶心痰逆。
石膏（四两，水飞，细研）　川乌头（一两，生去皮脐）　硝石（一两半，细研）　太阴玄精石（二两，细研）
上四物研匀如粉细，生姜自然汁煮糊为丸，如梧桐子大。每服十丸至十五丸。荆芥穗煎汤下。重者不过三服，大效。
●趁痛丸
大治臂痛。
金毛狗脊（一两，炮，去毛）　川乌头（一两半，炮，去皮脐）　川萆薢（一两）　乳香（三钱，研）　没药（半两，别研）　防风（一两）　五灵脂（一两）
上各事持秤，捣为细末，一处匀和，以醋糊为丸，梧桐子大。每服三五十丸，食后，荆芥茶下。
●天真丸
治男子、妇人半身不遂，手足顽麻，口眼喎斜，痰涎壅塞，及一切风气他药不能疗者。小儿惊风，大人头风，妇人血风并宜服之。
天南星（三两，洗净切）　白附子（三两，生去皮切）　川乌头（三两，生去皮尖，秤切）　半夏（五两，汤泡洗七次，去皮切）　全蝎（一两，炒）　乌梢蛇（酒浸，取肉，炙乾，半两）　白花蛇（酒浸软，取肉，炙乾，半两）　白殭蚕（直者，一两炒）　麝香（半钱，别研）　朱砂（三钱，研，作衣）
上件焙乾为细末，入麝香研匀，用生姜自然汁煮面糊为丸，如梧桐子大，朱砂为衣。每服二十丸。食后，临睡，温酒或好茶吞下。此方是长安路上有人患风瘫痪，手足不遂，遇一黄衣道士，云：何不服青州白丸子，加四肉药。患者云：已服白丸子，不效。何名四肉药？因告曰：二蛇、一蚕、一蝎。因与方，得效，故名。此方道正名清迪传方，乃卢至道洞臻之高弟。
●醒风汤
治诸风痰作，头目眩晕。
天南星（去皮脐，生用，四两）　防风（去苗，二两）　甘草（一两，炙）
上为㕮咀。每服五钱。水两盏，姜十片，同煎七分，去滓，温服，不拘时候。气不和者，加木香二钱半。头面如虫行者，加全蝎一钱。
●活血丹
治诸风伤损。
草乌（二两半，生去皮）　地龙（去土，半两）　木鳖子（二十一个，去壳及去油用）　川芎（半两）　五灵脂（一两半）　荆芥穗（二两半）　真没药（一两）　通明乳香（一两）　白胶香（一钱重）　麝香（半两）
上为细末，以麝香滴水为丸，如弹子大。每一丸分为四服，以生姜自然汁及薄荷汁同好酒磨化下。
●六神散
治一切头风，无问三五十年证，患者一服立效。（许尧臣方）
白术　白芷　苍术（洗）　甘草（炙）　川乌　草乌（各生用，亦不去皮尖，各等分）
上件慢火焙乾，为细末。每服一字。食后，以腊茶点下。此药宜先合下，一月以外方好服。（此关居士得之李纯庆《御药神妙方》）
●五将丸
治寒湿脚气，脚膝浮肿，脚弱沉重抬不动，服之立效。
仙灵脾（和枝叶用，一两，细锉）　牛膝（去须，一两半，酒浸一宿，焙乾）　生木瓜（两个，刮去瓤）　萆薢（一两半，锉）　金毛狗脊（一两，去毛锉）
上除牛膝外，用糠醋一碗，浸前四味，逐旋倾入锅内，炒至醋尽为度。候乾为细末。再以醋同浸牛膝，酒煮面糊为丸，如梧桐子大。每服三十丸，冷酒吞下，空心，食前服之。（许尧臣方）
●行气木香散
治脚气，风气，走注风寒，湿气并皆治之。脚生细黄泡疮，形如湿癣，汁不干者极妙。
黄耆（半两，蜜炙黄）　桑白皮（半两，蜜炙）　木通（半两，细锉）　白术（一钱半）　木香（一钱半）　黑牵牛（一两，生）
上为细末。每服一钱，五更初以温酒调下。随老弱人加减服之，乍苦此疾，一服见效。（许尧臣方）
●七生丸
治头风，头昏，痰眩诸风，喉闭涎潮等疾。
川乌（半两，去皮）　天南星（洗）　半夏（洗）　乾姜　乾葛　白附子　白殭蚕（去嘴。以上各一两，并生用）
上为末，生姜自然汁为丸，如梧桐子大。蛤粉为衣。每服十丸至十五丸。生姜汤下，食前。
●大醒风汤
治一切诸风卒中，涎潮痰厥，神昏语涩。（李唐佐字尧卿传）
大附子（生用，一两）　天南星（生用，一两）　全蝎（半两）　防风（二钱半）　川芎（二钱半）
上㕮咀。每服三大钱，水三盏，姜七片。煎至八分，温服。
●十味四介丸
治肝肾气虚，腿膝无力，行步艰难，状如脚气。一切风气冷痹并宜服之。
牛膝（酒浸一宿）　天麻　宣木瓜　肉苁蓉（酒浸一宿。四味各一两）　虎胫骨（半两。锉作片子，涂酥炙，令焦黄色）　川乌头（半两，炮裂，水浸，去皮脐）　乳香（半两，别研入）　没药（半两，别研入）　五灵脂（半两）　麝香（一钱，别研入）
上件将七味为细末，入别研药，一处和匀，酒煮面糊为丸，如梧桐子大。每服三十粒至四十粒，用温酒送下，食空，临睡服。
●通顶散
初中风口噤，人事不省者，先用此药。搐之令醒，方用下项药。及治伤风，头疼，昏眩妙。
踯躅花（一分，黄者）　水磨雄黄（一分，研飞）　细辛（半两）
上三味为细末，入雄黄同研匀。不省人事时，挑一字搐入鼻中即醒。涎出口开，便下一粒，金丹醒风汤等依次第对症投之。
●蝎附散
治头风，头皮肿痛，两太阳穴疼，及头旋眼晕。
香附子（炒，去毛，一两）　大川芎（一两）　桂（去粗皮，半两）　蝎梢（二钱半）
上件同为细末。每服二钱，水一盏，葱白二寸，山茶少许。煎至七分，食后服。
●香芎饼子
治诸风。头痛，憎寒，拘急，脑昏掉眩，旋运欲倒，肢体疼痛，鼻塞声重，呵欠多嚏。又治目昏冷泪，赤脉弩肉，及面黑䵟疵，头痒多白屑。（赵良实传）
天麻（一两，去须）　芎藭（五两，净刷去尖）　吴白芷（二两）
上捣罗为细末，炼蜜为丸，每一两分作三十饼子。每服一饼，茶汤任下，不拘时候。
●十味锉散
治臂痛，连筋及骨，举动艰难。此药亦补心益血，养筋生力。
当归（二两，去土洗净，切焙乾）　黄耆（二两，炙）　白芍药（二两）　芎藭（一两半，不见火）　防风（一两半）　附子（三两，炮裂，去皮脐）　白术（一两半）　茯苓（七钱半）　熟乾地黄（七钱半，略洗净，用少酒熬，令乾，焙之）　肉桂（一两，去粗皮，不见火）
上件并修制了毕，然后秤之。㕮咀，每服四钱重，水一大满盏，生姜七片，枣子三个，擘开同煎至七分，去滓。通口服，食后，临卧。日三服，须温覆厚衣，畏寒去处。
●大防风汤
专治上巅肿痛，乃是风寒气相搏克。
川芎（一两）　防风（一两，炙）　附子（重八钱者二枚，炮裂，去皮脐用）　天南星（一个，大者约重二钱半，生用）　白术（二钱重）　甘草（三钱重）
上件为粗散，每服重四钱。水一大盏半，姜七片，枣二枚，去核，葱白三茎，煎及七分，去滓，温服。日进二三服，不拘时候。
●治风痫方
久年癫狂，羊声倒地，不省人事。或狂走持刃不禁。此摧伏肝邪。
蛇含石，不以多寡，火煅九次，醋淬至酥，研令极细。用狗胆取汁，丸如龙眼大。男子用雄狗胆，女子用雌狗胆。如过发时，以一粒人参煎汤磨下。每日服一粒。
●四时加减续命汤
麻黄（去节）　川芎　白芍药　羌活　杏仁（去皮尖，麸炒。各一两）　附子（炮，去脐皮尖，半两）　防风（一两半）　川乌（炮，去皮尖）　甘草（炒）　人参（焙）　肉桂（去粗皮，不见火）　黄芩（以上各三分）　当归（四两，酒浸一宿，切焙）
上为粗末。每服二大钱。姜钱三片，枣一枚，水一盏半，煎至七分。通口服，不以时候。春加麻黄一两，夏加黄芩三分，秋加当归四两，冬加附子半两，风虚加川芎一两，失音加杏仁一两，燥渴加麦门冬子、乾葛各一两，脚弱加牛膝、石斛各一两，身疼痛加秦艽一两，上气浮肿喘急加防己一两。
●虎骨轻脚丸
治肝肾不足，经络受邪，腰脚重痛，手臂不仁，一切脚气之疾。（石仲虚大夫方）
威灵仙（洗去土，秤二两）　苍术（二两，洗焙）　虎胫骨（二两，酥炙）　没药（一两，研）　草乌头（二两，汤浸两宿，焙乾，以盐二两炒令黑色，筛去盐）
上五味同为末，以筛下盐同打面糊为丸，如梧桐子大，酒下三四十丸，不拘时候。
●太阳丹
治头痛感风，气积，偏正夹脑。一切头痛，风壅痰盛，咽膈不利。（石大夫方）
石膏（二斤，别研）　脑子（二两，别研）　川乌（大者一斤，炮去皮脐）　川芎（一斤）　白芷（一斤）　甘草（一斤，炙）
上为末，水面糊丸，一两做十八粒，矾红为衣。每服一丸，细嚼。用荆芥、薄荷茶送下。食后，夜卧，各一服。
●蝎附丸
治风气壅盛，痰咳不已，半身不遂，头目昏重，神思不清。
半夏（二两，汤洗）　天南星（一两）　白附子（半两）　白矾（半两，生）　蝎梢（二钱，不炒）　朱砂（一钱，细研为衣）
上为末，姜糊丸，如梧桐子大。食后，熟水下十五、二十粒。
●治风七灸法
凡中风，孙真人防风汤用麝香、竹沥煎者尤佳。可于《千金方》中检之。盖治风不服续命汤，不为治风之法也。仍须访寻砭灸之法者治之益佳。治风之法有七穴：
一、百会穴，二、耳前发际穴，三、肩井穴，四、风市穴，五、绝骨穴，六、曲池穴，七、三里穴。
若有能针砭人，须会流注法，补泻方始有功。如不能，莫如且著艾灸七穴，依铜人经法点穴灸之。灸气海，不若灸关元三寸。盖少阴、太阴、厥阴三经，皆属关元。少阴，肾之经；太阴，肺之经；厥阴，肝之经。一穴灸了三经，所以胜于他穴也。
又石先生云，此是脚气，亦令灸三里、绝骨之类，一年三次灸为佳。常令降气向下。或居僻无医，但于痛处灸之。更宜合《千金翼》脚气门中治风青丸，常服之佳。青丸，乃后面乌头、附子、麻黄三味是也。
●治风青丸
治风冷痹，腰脚疼痛，四肢无力，及筋骨拘急，不能行步。青丸方。（石先生传）
附子（三两，劈破作三段，炮裂）　川乌头（二两，依上炮）　麻黄（去节，四两）
上同为末，炼蜜丸，如梧桐子大，每服三二十丸，加至三四十丸，酒或米饮下，不拘时候。
●木香松节丸
治下焦风虚，腰脚疼痛，冷痹不任行李。（石先生方藏用）
羌活（一两）　防风（三分）　五加皮（三两）　牛膝（一两）　桂（去皮，三分，不见火）　木香（三分）　附子（一两，炮）　酸枣仁（一两）　威灵仙（三分，酒浸）　丹参（三分）　虎胫骨（一两，涂酥炙）　萆薢（一两）　当归（一两）　松节（一两，锉）　川乌头（一两，炮）
上件同捣为末，炼蜜和丸，如梧桐子大。每服三五十丸，酒下，空心，食前。
●木瓜丸
治脚气。（鼓山升老）
好木瓜一只，切去盖，除却子与瓤。透明乳香一两为末，入在木瓜内。将盖盖了，四边用竹针插定，银器盛放，饭上蒸烂为度，瓷钵研细，入臼捣千百下。丸如梧桐子大。每服三十丸，空心，盐汤吞下，日两三服。
●洗脚气方
治脚膝无力，肿痛，脚跟如砂石隐痛，或不能久立。宜用此淋洗药，神妙。（石先生方）
蔓荆　荆芥　苦参　臭橘（各半两）
上件宜处以水一桶子，浓煎上半桶子，每用先露出两脚趾，不得湿著。用荆芥把子蘸药汁，自膝而下，淋煠至脚跟，候冷热得所后，用手淋。稍冷，即以厚衣盖覆。甚者不过三，上立便愈。
●神仙活络丹
治中风瘫痪，手足难举，筋脉拘挛，不能舒仰，口眼喎斜，语涩神昏，经络凝滞，肌肉偏枯，四肢麻痹，时时抽掣。（林巢先生）
草乌（十两，黑豆一升，同醋煮熟，去豆不用，日乾）　白芷（八两，焙乾）　木鳖（四两，去壳，细锉）　黑牵牛（八两，炒）　白胶香（六两，研）　吴茱萸（四两，汤洗拣，炒）　五灵脂（四两，槌破，酒淘去砂石，慢火熬成膏子）
上为末，酒煮稀糊，同五灵脂膏子搜和为丸，如梧桐子大。每服十丸至十五丸，空心，食前，温酒或盐汤下。
●预备续命汤
诸风预备续命汤治大风风邪入心，心痛连背，牵痛达心，前后痛，上下往来。或大腹胀满微痛，一寒一热，心中烦闷，进退无常，面或青黄。皆是房室太过，虚损劳伤，交会后汗出，汗出未除，或因把扇，或因当风而成劳，五俞大伤，风因外入下有水，因变成邪。虽是如此，然于饮食无退，坐起无异，至卒不知是五内受邪气故也。名曰行尸，宜预备此方。（石大夫方）
麻黄（六分，去节）　桂心　防风（去芦）　细辛（去苗）　芎藭　甘草（炙）　芍药　人参　秦艽　独活（去土）　黄芩　防己　附子（炮，去皮）　白术（各三分）
上十四味切、焙，为粗末。每服五大钱。水二大盏，姜五片，肉枣二个，煎取八分，温服，日三服。忌生葱、海藻、菘菜、猪肉、冰水、桃李、雀肉等。
●天麻丸
治偏头痛夹脑风攻注，眼目肿痛昏暗，及头目眩晕，起坐不能。（郎中于革方）
天麻（一两）　附子（一两，炮裂，去皮尖）　半夏（一两，滚汤荡洗九次，去滑，焙）　荆芥穗（半两）　木香（半两，不见火）　乳香（一分，研入）　桂（一分，去粗皮，不焙）　川芎（半两）
上件为细末，研匀，滴水为丸，如梧桐子大。每服五丸至十丸，腊茶下，日三服，食前。
●天香散
治头风。（福首座方）
半夏（汤洗滑令尽，切）　天南星（洗切）　川芎（去皮，切）　香白芷（洗切）
上等分为末。每服抄四钱，水三盏，煎去一半，入生姜汁半盏，煎至八分，温服。此药专治远年头风，甚者只一两服，永除根本。忌房事。
●醒风汤
治左瘫右痪，口眼喎斜，筋脉拳挛，手足无力，行步艰难。
附子（一只，生用，去皮脐，切作棋子片）　天南星（生用，切作棋子片，秤半两用）　白术（半两）　木香（半两）　乌药（三钱）　白附子（半两，生用）　当归（洗，半两）　防风（半两）　白芍药（半两）
上同为粗末，每服四钱。水一盏半，生姜七片，煎至八分，去滓，温服，不计时候。
●乳香木瓜丸
治一切脚气疼痛，脚膝缓弱，行步艰难，不能屈伸。常服二料，其效如神。（徐侍郎方）
宣州大花木瓜（一个，切下顶子，如瓮儿相似，取核瓤）　乳香（半两）　熟艾（半两）　茴香（半两）　青盐（三钱）
上件药除木瓜外，其馀四味一处捣成细末，入在木瓜内，盖定，使竹钉合，用炊饼剂裹定，甑内蒸，令熟。取出，不用面皮子。入砂钵内，再捣极细匀，看乾湿得所，用好酒打稠面糊为丸，如梧桐子大。每服四五十丸，温盐酒下，空心服，日二服，盐汤亦得。
●丹方治破伤风
治破伤风、中风欲倒者。
上以大鱼胶，不以多少烧灰，细碾为末。每服二钱。热酒一盏调药灌下。虽身体强直，手足厥冷，口内涎出，药到则亦能苏。
●七乌丸
治风疾。
川乌　草乌（各三两，去皮脐尖，切作火片）　乌药（去心）　何首乌（各二两，洗净）　乌豆（八两，净拣）　乌梅（五十个，去核）　皂角（五条，汤泡，去皮、核，不蛀者妙）
上件锉碎，用好无灰酒二大升，好米醋二大升，浸一宿。用瓷铫以慢火煮，候至川乌通红为度，如川乌未至通红，再添酒醋煮，晒焙乾为细末，醋煮面糊为丸，如梧桐子大。每服三十丸。食后，茶酒任下，渐加至四五十丸。
●香芎散
治头风药。
木香（不焙）　麝香（旋入）　人参　芎藭　羌活（洗）　脑子（旋入）　薄荷（去梗）　白芷　真细辛（去苗）　乾姜（炮）　甘草（炙）
上十一味併为细末。此药无分两，目击其修合，只是旋得度，大率芎、羌活、细辛、白芷为多，木香、人参、甘草、薄荷粗少。自前四味一分之二，乾姜得其二分而已。脑子、麝香随意，但有芎辛十分之一。记得合得十馀服，只买米脑二百金，麝香如之。每服几抄四五钱，腊茶一钱同调下。
●附子煎丸
专治手臂无力，麻痹不仁，手足不遂，风湿相搏，筋骨诸疾，痛不能举。
大附子（一个八钱重，慢火炮裂，去皮脐尖，切作十片，同生姜、米泔淹一宿，去姜薄片，切焙乾）　防风（一两）　骨碎补（半两，去毛炒）　汉防己　白术（三味各半两）　乳香（二钱研，旋入）
上为细末，入乳香匀拌，好酒煮糊，丸如梧桐子大。每服二十丸，加至三十丸。空心，食前，温酒吞下。日三服。
●没药丸
治诸风攻刺，骨节疼痛，及手足顽痹，举动无力。久患风人常宜服此，大效。
蚕沙（半两）　虎骨（酥炙黄色，半两）　蜈蚣（一分，酥炙）　木鳖（十四个，去壳，去油）　天麻（半两）　当归（一分，酒浸一宿）　牛膝（半两，去须）　乳香（一分，别研）　没药（半两，别研）　乌药（一分）　白胶香（一分）　川芎（半两，炮，去皮尖）　乾蝎（一分）
上为细末，法醋做糊丸如此大，茶酒送下，七八十丸，不拘时候服。
●川乌防风汤
治诸风。湿痹攻注，骨节疼痛，手臂或肘痹痛无力。
独活（二两半）　半夏（二两，汤泡七次）　乾葛（二两）　甘草（一两，炙）　桂（二两）　乾姜（一两，略炮）　防风（一两半）　川乌（二两，炮，去皮尖）
上为粗末。每服三钱。水一盏半，生姜五片，同煎至八分，去滓，温服，食前，日可二服。
●乌荆散
治风虚，化痰，养五脏，除偏废，手足无力。
苍术（半斤，米泔水浸一宿，切片，微炒）　乌头（二两，汤炮，去皮尖）　半夏（二两，二味生为末，极细，姜汁制过一宿，日乾）　荆芥穗（二两）　枳壳（三两，麸炒，去瓤）　当归（二两，洗烧）
上各为末，用北枣一斤，捣生地黄汁浸一宿，入灯心一小把，取汁于饭上，蒸三次，去皮同核并灯心，研枣膏为丸，如绿豆大。每服四十粒，薄荷、葱白、灯心点热茶下。
●蝎附丸
治口眼喎斜。
附子（六钱，生制）　泽泻　牛蒡子　川芎　羌活（去须）　半夏（各半两，生姜一两，同附子制两次）　龙脑薄荷（去梗，一两）　白殭蚕（三钱，炒，去丝嘴）　全蝎（三钱，去毒，醋洗，瓦上炒）　甘菊（三钱）
上为末，炼蜜为丸，如弹子大。每服一粒，葱白、薄荷、热茶嚼下。
●芎羌汤
调顺荣卫，去风正气。（罗汉长老传二方）
人参　白术　白茯苓　甘草（炙）　当归（酒浸一宿，焙）　川芎　熟地黄（酒浸一宿，焙）　白芍药　羌活　独活　细辛（去苗）　秦艽（去土）　桑寄生　牛膝（酒浸一宿，去须）　杜仲（姜汁炙）　防风（去须）　桂心（去粗皮）　薏苡仁（炒）
上等分，碾为粗末。每服三大钱。水一盏半，姜三片，枣二枚，煎至八分。去滓，通口服，不拘时候。日三服，或食前。
●川独活汤
蠲除寒邪，益养血气。
川独活（去芦头，鬚子羌活中拣是色黄者、节劲者是）　当归（去芦头，水洗净，焙乾）　白芍药　川附子（大者，炮裂，去脐皮，切作片）　白茯苓（去黑皮）　人参（去芦头）　桂心（去粗皮）　川芎　白术（以上各一两）　甘草（炙，七钱半）　防风（去芦头，一两半）
上细锉，将附子拌匀。每服秤三钱，生姜八片，以水一盏半煎至八分，去滓，空心，食前，带热服之。
●沉香酸枣仁汤
治肝血少，不能涵养筋脉，手足无力，或麻木不仁。
沉香（镑）　酸枣仁（炒熟）　人参（去须）　白芍药　防风（去须，并叉枝者）　附子（炮去皮脐）　五加皮（以上各半两）　黄耆（去须）　当归（洗，去须。各一两）　牛膝（去须。酒浸一宿）　虎胫骨（酥炙，黄色。各七钱半）　桂肉（去粗皮）　甘草（炙。各三钱）
上为粗末。每服三大钱。水一盏半，姜钱五片。煎至七分，去滓，空心，食前服。
●小防风汤
治手足麻木不仁。
防风（去须并叉枝者）　秦艽（去苗并土）　羌活　附子（炮，去皮脐。各一两）
上为粗末。每服三大钱。水一盏半，姜钱三片，煎至七分。去滓，入生地黄汁两合，再煎数沸服。空心，食前。
●星附汤
治风虚痰作，头目眩晕，神昏语謇，及痰厥头痛。
天南星（一个，大者重及一两以上佳，炮）　大附子（一个，重九钱左右者，生去皮脐，切）　人参（一两，好者）
上三味并锉，分作九服。每服水二盏，姜钱十片，煎至八分，温服。
●破痰镇心丹
治风痰及痫疾神昏，言语错乱，忽然倒地。
黑附子（炮，去皮脐）　白附子（炮）　半夏（汤洗七遍，切成片，姜汁浸炒）　天南星
上件等分为细末。每一两末入细研朱砂半两，猪心血为丸，如梧桐子大。每服三粒或五粒，浓煎人参生姜汤下，食后，临卧。
●大圣镇风丹
治中风瘫痪，涎潮不语，手足麻痹，痛痒不知并皆治之。
川乌头（炮，去皮脐，四两）　附子（炮，去皮脐，四两）　晋矾（坩埚内用炭火熬成汁，倾在砖上，候凝，取二两）　白蒺藜（炒，去刺，二两）　防风（四两）　五灵脂（二两）　白附子（四两，生用）　白殭蚕（炒去丝，二两）　朱砂（研细，半两）　没药（二两，别研）　全蝎（一两，去毒，生用）　麝香（半两，别研）
上件为末，熟汤细磨京墨成浓汁，和匀为丸，如小弹子大，风乾。每服一丸，姜汁磨化，用好酒一盏，温服，不拘时候。此药用金箔为衣。
●白附子丸
治风痰厥，头痛目眩，悸语讷胸，膈痰不快。
白附子（炮）　天南星（炮）　半夏（汤洗七次）　旋覆花（去梗）　甘菊花（去梗）　天麻　川芎　陈橘皮（去白）　白殭蚕（去丝嘴，炒）　乾姜（炮。以上各一两）　蝎（半两，去毒，炒）
上为细末，用生姜半斤取汁，打稀面糊为丸，如梧桐子大。每服五十丸，荆芥汤下，食后，临卧服。
●寸金散
治风虚痰作，头痛不止，服之立效。
川芎　香白芷　藿香叶　防风　天麻　人参（以上各半两）　雄黄（三钱，研）　地龙（去土秤，一分）　甘草（炙，一分）　蝎（炒一分）
上为细末。每服半钱，用茶清调下，食后服。
●锡蔺脂丸
治风寒湿痹，腿膝骨节沉痛无力，筋脉拘挛，手足缓弱，及治诸风瘫痪并宜服之。（刘郎中传）
天雄（一对，炮，去皮脐）　大附子（一对，炮，去皮脐）　糯米灰（一两）　乳香（一两，研）　锡蔺脂（火煅七次，醋淬，一两）　自然铜（火煅七次，醋淬，一两）　没药（一两，研）　萆薢（一两，酒浸）　防风（一两）　胡芦巴（一两，炒）　破故纸（一两，炒）　白殭蚕（一两，炒）　草乌（一两，炮，去皮脐）　五灵脂（一两）　骨碎补（三两，炮，去毛）　白胶香（一两，研）　白附子（一两，炮）　天麻（一两）　天南星（一两，炮）
上为细末，酒面糊为丸，如梧桐子大。每服二十丸，用温酒下。如疾在腰以上，即食后服。如疾在腰以下，空心，食前服。
●七宝散
治手臂脚膝痛不可忍，举动艰难，履地不得。去诸风。（夏参议方）
藁本（去土）　荆芥穗　漏芦　蒴藋　斛叶　蔓荆子　荷叶（各等分）
上件为粗末。每用二匙煎汤淋洗。如脚疼，洗了用衣盖之。
●渗湿汤
除风冷，渗湿气，补脾肾，治四肢逆冷，手足麻痹，头项拘急，腹胁满闷，不思饮食。
苍术（水浸，去黑皮）　陈皮（去白）　华阴细辛（去苗）　厚朴（生姜制）　缩砂仁　肉桂（不见火）　附子（炮，去皮脐）　乾姜（炮裂）　肉豆蔻（面裹，煨熟，去面不用）
上件等分为粗末。每服三钱。水一盏半，生姜五片，枣二枚，煎至一盏。去滓，空心，通口服。如走注疼痛，先嚼核桃，次服药，大有神效。
●沉香虎头骨散
治风寒暑湿之毒，因虚所致，将据失理。受此风邪，经脉凝滞，血气不行，畜于骨节之间，或在四肢，或在腹背项下，肉色不变。其疾而昼静夜发，发即彻骨痠痛，乍歇乍作，如虎之啮，名曰白虎病也。此药治之，止痛妙甚。
犀角屑　当归　赤芍药（各七钱半）　牛膝（去须）　沉香　青木香　虎头骨（醋炙三四遍。以上各一两）　檞叶（一两）　麝香（一钱半，别研）
上件同捣罗为细末。每服五大钱。水二盏，煎至一盏，更别入麝香少许，再煎少时，澄清，温服，不拘时候。如人行五里，又进一服。日三服为佳。忌生菜、热面、荞麦之类。
●九炼神圣夺命活血丹
治男子、妇人扑打伤损，坠驴落马，内碎骨折，蛇伤狗咬，左瘫右痪，腹中瘀血，刺肋筑心，及血风劳，产后败血，攻注四肢，作种种疾。血块、血鳖、水肿、痔漏、杖疮，一切疼痛并宜服之。
杉曲节（三十二两，醋浸一季，炒令紫色）　松曲节（三十二两，醋浸一季，炒令紫色）　桑柴炭（三十二两，火烧二寸许，留性入醋蘸）　乌豆（三十二两，不见火）　川乌　草乌（各十两，慄草火炮）　当归（八两，酒浸一两）　慄枻（一斤）　乳香（二两）　没药（二两）　蝎（脚手全者二两）　地龙（二两，去泥）
上为末，以上等好酒和药为丸，每丸六钱重，每服一丸。乳香一粒，黑豆、大无灰红旧酒半升同磨，煎两三沸，倾出碗中，揲盖出汗，温服。仍以痛处就床而卧，以衣被盖出汗，忌一切毒物。女人诸疾入当归末一钱。此药久宜防家，以纱葛袋盛挂净处。孕妇不得服。
●蝎梢散
治臂痛。
白殭蚕　麻黄（去节）　蝎梢（各一分）　蝉壳　防风　当归（各半两）　川乌头（二个，一个去皮脐生用；一个烧存性）
上为细末，水调，鹅毛敷痛处。
●木瓜丸
治肝肾风虚攻注，脚膝肿痛，或腰膝痛，立不得。
牛膝（去须）　苁蓉　乾木瓜　何首乌　绵黄耆（去须）　明天麻
以上六味各十两，除何首乌外，各薄切。用无灰酒一斗，浸七日。吃酒尽，焙乾。何首乌于木石臼内捣，其馀碾为细末。为何首乌不犯铁器。
金毛狗脊　川续断　萆薢（以上三味各二两，日晒为细末）　青盐（二两，研细）　大木瓜（三枚，重二斤上下者，去皮瓤）
上将大木瓜切开，作盖子，除瓤，入青盐末，用纸裹，烂蒸，研成膏子，拌前九味药末，丸如梧桐子大。每服温酒、盐汤吞下三十丸。食前，空心，二服。如有年纪人，入黑附子四两尤佳。此药无毒，平补性温。常服通三焦，利五脏，益血补气，已服见效。如木瓜膏子少，即入炼蜜凑和丸之。
●解气丸
治手脚顽麻，状如风候。（李郎中传常州吴登仕方）
续断（净洗，焙乾）　黄耆（去芦头，净洗，作片子，焙乾）　杜仲（削去粗皮，横绞，细锉，炒）　茴香（拣净，略炒）　羌活（去芦头，洗净，焙乾秤）　附子（炮裂，去皮脐）　陈橘皮（水浸半日，揉洗净，焙乾秤，不去瓤）　木香（细锉，不得焙，俟末后旋入）　乾木瓜　川楝（锉，取肉，去核，炒令微焦）
上十味各净用一两，碾罗为细末。酒煮面糊，候冷，搜和成剂，丸如梧桐子大，慢火焙乾。每服四十丸，米饮下，食前。一方增乳香、没药各半两，别研入芎、独活各一两。
●天麻酒浸药
治脚痛。
黄耆（去芦头）　天麻　防风（去芦头）　熟乾地黄　当归（去芦头）　桂（去皮）　萆薢　牛膝（去芦头）
上并㕮咀，各秤一两，用生绢袋中盛讫，置清酒一斗内。春秋浸七日，冬十日，方可取饮。每温饮一两盏，空心，食前。其药袋只顿在酒缸内，候饮件酒尽方不用，准前别事持新药上再浸服。（李举之同陈元抠出疆传，陈用之颇效。）
●法炼皂角煎丸
治丈夫、妇人一切风毒，麻风瘙痒，白癜风，涕唾稠黏，游风瘾疹，遍身疮癣，疥痨不绝，肾脏风毒，攻注生疮，痛痒不止。但是风毒并皆治之。如年老风秘五脏，结涩不通即用。多服常服，流行经络，搜风顺气，明耳目，润皮肤，四季不生诸风、疥痨等疾。
何首乌（一斤）　皂角（去皮弦用酥炙不蛀者）　苦参　荆芥　白鲜皮（去心。以上各半斤）　草乌头（半斤，用黑豆半升，水浸煮，令乾为度，去黑豆，切作片子焙乾）　防风　蔓荆子　天麻　皂李子　丹参　白牵牛　黑牵牛（炒。以上各五两）　大瓜蒌　槐角（用蜜炒）　赤芍药　菊花（以上各四两）　家薄荷　川羌活　独活　新罗白附子　川芎　防己
上二十三味焙乾为细末，用醋糊为丸，梧桐子大。每服三十丸至四十丸，茶酒任下。忌发风毒物。
●放杖丸
治男子肾脏搏风邪，以致下注脚膝生疮，痒痛不可忍。或有脓水，皮肤渐黑，转甚入脑户，令眼暗漠漠，视物不明，渐至浑身瘙痒，寝卧不安。兼治痔漏下血，脚气等疾。（陈都承）
仙灵脾（一两半，连根细锉用）　白萆薢（一两半，白色乃雄者）　木瓜（一两）　金毛狗脊（一两半，去皮净秤，脊有骨而成节者乃是雄）
上件四味，用糟醋半升煮，令乾为度。取出焙燥，捣罗为末。醋糊为丸，如梧桐子大。每服四五十丸，茶汤或温酒、米饮、熟水下，不拘时候。此药无所忌，久服令人乌髭明目。
●延年夺命丹
治风疾，无故四肢不举。顷有李判官，自潭州弋阳得疾，庞共叔传此药，服之。一日，左手举；二日，右手举。顿服之乃能起。至今常服，病更不发，大有神效。中年以上宜服，永无风疾。
木香（炮）　附子（去皮脐）　川芎　人参　当归　防风　甘草（炙）　麻黄（去节）　独活　黄芩　芍药　细辛　沉香　桂心　杏仁（去皮尖）　川乌头（炮，去皮脐）　生乾地黄　熟乾地黄
上十八味，等分，同粗末。每服三钱，水一大盏，生姜五片，同煎至七分，温服，空心，食前。

伤寒（中暑附）  ***************************
●神捷解肌汤
解利四时伤寒及初觉，不问阴阳二证，皆可服。（季驻泊方）
紫苏（四两，去梗）　陈皮（四两，洗）　香附子（四两，去毛炒）　甘草（四两，炙）　苍术（四两，米泔浸，炒）　川升麻（四两）　乾葛（四两半）　芍药（四两）　柴胡（四两半，去须秤）　藁本（四两，去须秤）　厚朴（四两，以生姜三两制）　桔梗（四两）　桂枝（四两半）
上十三味㕮咀。每服三钱。水一大盏，姜五片，葱连须二根，同煎七分。去滓，通口服，不拘时候。如伤风、发热、头痛，连进三服。
●六和汤
治中暑、伤冷、霍乱、吐泻、烦躁多渴。暑月宜服。
白茯苓　木瓜　半夏（汤洗七次）　厚朴（姜制）　白扁豆（炒）　杏仁（去皮尖，炒）　紫苏叶　香薷　甘草　缩砂仁
上十味，等分为锉末。每服三钱。用水一盏半，姜钱三片，枣一个，擘破同煎至七分。去滓，食前服。
●地骨皮散
治丈夫、妇人百劳寒热，及四时伤寒，壮热。大人、小儿骨蒸，寒热进退，并皆治之。加减服食。
地骨皮（去土併骨）　枳壳（汤浸，去瓤切，麸皮炒）　知母（切）　秦艽（去须）　柴胡（去苗）　鳖甲（去裙，醋炙黄）　川当归（切）
上件七味等分，好酒浸一宿，焙乾为粗末。每服二钱。柳枝取二寸，乌梅一个，生姜二片，水一盏，煎七分。去滓，空心服。
●神术散
治伤寒，风邪所乘，头疼，四肢拘急。
苍术（一斤，米泔浸一宿）　藁本（四两）　甘草（四两）　川芎（四两）
上为末。每服二钱。水一盏，生姜三片，同煎七分，汤点亦得。才觉头疼，连进三二服，被盖出汗立愈。
●生熟饮子
治寒热。
厚朴（方圆二寸）　草豆蔻（二个）　甘草（二寸）　肉豆蔻（一个）　生姜（二块）
上件以上半生半熟分作二服。水一大碗，煎至一盏。临发日服，未效，再于当发日进一服。
●真武汤
专一发散四时不正之气及伤寒，未分症候，疮疹欲出未出并宜服之。又疗脾寒似疟，潮热往来，状如骨蒸，久而耳暗唇青，面色黧黑，口苦舌乾，四肢倦怠，饮食无味。（许尧臣传高宗卿舍人方）
苦桔梗　荆芥穗　薄荷叶　紫苏叶　乾葛　甘草节　瓜蒌根　牛蒡子（各等分）
上八味，并无制度，同为粗末。每服三钱。水一盏，煎至七分。去滓，不拘时候。温服，日进三五服。
●辨沙病论
江南旧无，今东西皆有之。原其症，医家不载。大凡才觉寒慄似伤寒，而状似疟。但觉头痛，浑身壮热，手足厥冷。乡落多用艾灸，以得沙为良。有因灸脓血迸流，移时而死者，诚可怜也。有雍承节印行此方，云：初得病，以饮艾汤试吐即是。其症急，用五月蚕蜕纸一斤，碎剪，安碗中，以碟盖密，以汤泡半碗许，仍以纸封碟缝，勿令透气。良久，乘热饮之，就卧，以厚衣被盖之，令汗透便愈。如此，岂不胜如火艾，枉残害人命。敬之，信之。（许尧臣方）
●羌活散
治阴阳伤寒，两证未辨，身热或不热，遍身有汗无汗，拘倦沉重，少力恍惚，此症风虚也。羌活散主之。
羌活（一两）　防风（去须，半两）　川芎（半两）　牡丹皮（半两）　当归（去须，半两）　汉防己（半两）　甘草（炙赤锉，半两）
上㕮咀。每服三钱。水一盏半，生姜三片，煎取八分一盏。去滓，温服，不拘时候。忌荤三日，阳症忌荤半年。
●普救散
石家普救散，解利夏月伤寒，及治中暑、霍乱、吐泻并皆宜服。
苍术（五两）　制厚朴（三两，炒）　香薷（去土，三两）　陈皮（三两）　甘草（炙，一两半）
上为细末。每服三钱。入姜枣，水一盏，煎至七分。温服，盐点亦可。
●劫劳散
治男子、妇人浑身劳倦，肢体疼痛，伤风头疼，鼻塞，举止无力。如欲发汗，添麻黄，去节同煎。服之有汗出立效。
粉草（一十五两）　陈橘皮（一斤，去瓤）　苍术（一斤半，米泔浸一宿，切，以麸炒）　前胡（一斤，洗，锉焙）　桔梗（一斤半，锉焙）　京芎（半斤）　麻黄（五两，连节用，去根）　白芷（一斤，锉焙）　白姜（半斤，炮切）　桂（半斤，不见火）　葛粉（一斤）　茴香（六两，炒）　羌活（三两，锉焙）
上件为末。每服二钱。入乌梅半个，水一盏，煎六分，不拘时候。
●冰玉散
治中暑极妙。
白面（八两）　甘草（一两，炒）　生姜（四两，切作骰子段。将白面一处拌匀，晒乾，炒，略黄）
上为细末。冷水或热汤调下。
●香茸散
治心经搐伏暑气，时觉烦躁面热。
白茯苓（半两）　人参（半两）　香茸穗（三分）　甘草（半两，炙）　紫苏（半两）　陈皮（去白，炒，半两）　山药（半两）　木瓜（半两）　白术（一分）　泽泻（一分）　大半夏（百沸汤泡数遍，切作片子，用生姜自然汁煮软，焙，半两）
上件捣为粗末。每服五钱。水一盏半，姜五片，枣子一个，煎至八分。去滓，温服，不拘时候。
●谢直阁知四明施疟丹
附子（一两，炮，去皮脐）　朱砂（半两）
上为细末和匀，以半夏曲末为糊丸，如梧桐子大。发日，面东取气一口，以井花水吞下一丸，默想药至丹田。
●青蒿饮子
治中暑，心中躁闷，身体发热，烦渴及疟疾。但热不寒并宜服。
青蒿子　恆山（酒浸一宿，慢火炒乾）　赤芍药　乌梅肉　甘草（生。以上各半两）
上为粗末。每服三钱。水两盏，煎至七分盏。去滓，温服，空心。日午、临卧各一服。如是疟疾，空心一服，须是隔夜煎了，露一宿，来日空心服。

治气  ***************************
●沉香饮子
治一切气疾。
紫苏叶（一两）　人参　白术　白茯苓（各半两）　甘草（三钱，炙）　木香　陈橘皮（去白秤。各一分）　沉香　诃子肉　半夏曲（各半两）　荆三稜（三钱，火煨，切）
上㕮咀。每服三钱。水一盏半，姜、枣同煎至八分，热服。两服滓并煎一服，不拘时候。
●人参平胃散（石仲虚大夫方）
人参（一两）　茯苓（一两）　厚朴（半两，制炒）　陈皮（三两）　苍术（三两，炒）　甘草（一两，炙）
上同为细末。每服二钱。水一盏，生姜三片，枣子二枚，同煎至七分。热服，空心，食前。
●木香分气丸
消食化气坠痰，治中酒恶心，胸膈不快。（石大夫方）
木香（一两）　姜黄（一两）　缩砂仁（一两）　白豆蔻（一两）　白附子（一两二钱，炮）　丁香（一两半）　甘草（四两，炙）
上同为细末，水浸，蒸饼，丸如鸡头大。每服一两丸，细嚼白汤下。
●思食大人参丸（石大夫方）
吴白术（二两半）　人参（二两）　白乾姜（半两，炮）　附子（炮去皮，一两）　乾山药　甘草（一两半，炙）
上为末，蜜丸如鸡头大。每服三丸，水一中盏，入枣子二个擘破，同煎至六分。温服，空心，食前服。
●附子荜拨丸
治脏寒脾泄，腹痛肠鸣，水穀不化。（石大夫方）
荜拨（六两）　乾姜（六两，炮）　附子（五两，炮，去皮脐）　良姜（六两）　胡椒（二两）　肉豆蔻（四两，煨）　诃子（三两）　桂（三两，去皮）
上为末，醋糊丸，如梧桐子大。每服三十丸，用米饮下。
●人参开胃汤
即《全生指迷》中腹胀门调中汤。顷石大夫润肠汤乃是此方，内加大黄少许，煨熟入用。治腹胀，两胁刺痛，大便不利，心胸痞闷。
厚朴（八两，炒）　枳壳（六两，炒）　桂（四两）
上同㕮咀，每服三钱。水一盏半，煎至八分。去滓，通口服，不拘时候。又一方，用半夏四两，甘草二两。
●荜澄茄散
治中寒胃冷，胸膈不快，心腹撮痛，泄泻，及治脾虚，面目浮肿。
荜澄茄（一两）　厚朴（一两，姜制）　陈皮（半两，去白）　甘草（一两半，炙）　茴香（半两，炒）　乌梅（一两，取肉）　神麴（一两半，炒）　藿香（一分）　丁香（一分，不见火）
上为细末。每服二钱。水一盏，生姜三片，同煎至七分。热服，空心。入盐汤点服亦得。
●翻胃汤
治反胃呕吐，胸膈不快，食即经宿吐出酸臭。（石大夫方）
茯苓（二两）　厚朴（二两，炙）　陈皮（一两半）　白术（一两）　人参（一两）　吴茱萸（一两，炒）
上㕮咀。每服五钱。水二盏，姜、枣煎至八分，去滓。通口服，不拘时候。
●丁香神麴散
健脾和胃，消酒进食，宽胸快气。（石大夫方）
神麴（五两，炒）　麦糵（三两，炒）　甘草（三两，炙）　陈皮（三两）　乾姜（三两）　乌梅（三两，去核）　茴香（二两，炒）　檀香（一分，不见火）
上为细末，入盐点服之，空心，食前。
●趁痛汤
治气滞不散，攻刺胁肋，㽲痛及走注气痛。（石大夫方）
当归　芍药（白者）　吴茱萸　桂（去皮，不见火）　人参　大黄（煨）　甘草（炙）　枳壳（各四两）　茯苓（二两）　乾姜（六两，炮）　附子（四两，炮，去皮脐）
上㕮咀。每服五钱，水二盏，生姜五片，同煎至八分，去滓。通口热服，不拘时候。
●石家丁香开胃丸
治脾胃虚弱，停积宿冷，食不克化，呕哕清水，见食恶心，肌体羸瘦，倦怠困乏，起居无力并宜服此。
丁香（一两）　丁皮（好者一两）　好良姜（一两，油炒）
上为末，蜜丸如弹子大。细嚼，白汤下一丸。
●大良姜丸
治中寒胃冷，心腹撮痛，呕吐泄泻。（石大夫方）
高良姜（锉碎，洗去土，四两炒）　白乾姜（二两半，炮）　丁皮（一两半）　桂（去粗皮，一两。二味不见火）　甘草（一两，炙）
上同为末，炼蜜丸，每二分作十二粒。每服一丸，细嚼，生姜汤下，食前。
●积药麝香丸（江谏议方）
川巴豆（一两，去壳膜并心，米醋煮，研细，新瓦上去油）　槟榔（三个）　沉香（半两）　青橘皮（一两，去瓤）　木香（半两）　附子（一两，炮，去皮脐）　丁香（半两）　硇砂（半两，米醋浸，用面为糊）　乌梅（二十一个，取肉）　舶上硫黄（半两，飞过）　辰朱（一分）　麝脑（各一分）
上为末，后入脑麝研，令匀，用硇砂糊为丸，梧桐子大。如要取上部积滞，用蝎半两，山茵陈二两，二味为末，用葱、姜、酒调下二钱，吞下前药三丸，临时量人虚实加减服。
男子劳疾，猪胆酒下。
女人隔血，桂心酒下。
翻胃，随食下。
冷痃癖气，姜汤下。
腰膝疼，醋汤下。
咳嗽，皂角汤下。
下元冷秘，汉椒汤下。
血块，荆三稜酒下。
女人四季宣转，醋汤下。
死胎在腹，桂末一钱，水银少许，热酒调下。
小儿惊风，乾蝎汤下。
十般水肿，大麦同甘遂汤下。
寒疟，大蒜汤下。
风气痔疾，炒黑豆淋汁下。
霍乱，井花水下。
寸白虫，芜荑汤下。
蛊毒，糯米同羊乳酒下。
肌肤燥痒，荆芥汤下。
中风，口眼喎斜，羊骨煎酒下。
脾中冷积，乾姜汤下。
四季宣导，冷茶清下。
顽麻风，童子小便和酒下。
阳毒伤寒，麻黄煎汤下。
阴毒伤寒，暖酒下。
心痛，木瓜酒下。
打扑，蟹酒下。
大便不通，冷茶下。
久痢，甘草汤下。
女人血气，艾醋汤下。
产后诸疾，热酒下。
一切疮肿，黄耆汤下。
小儿疳气，黄连汤下。
小肠气，炒茴香汤下。
血气潮热，当归酒下。
●红豆丸
治一切冷气。男子、女人心胸刺痛，呕逆恶心，心腹痛，泄泻伤酒及女人血气刺痛。
红豆　沉香　良姜（炮）　胡椒　白豆蔻（去壳。各二两）　木香　荜拨　益智　乾姜（炮）　缩砂（去皮。各一两）　陈皮　甘草（炮）　肉桂（去粗皮。各四两）　厚朴
上为末。炼蜜丸如小弹子大。姜盐汤嚼下一丸。女人心痛，醋汤下，不拘时候。
●治噎紫桂丸
夫人有五噎：一气、二忧、三食、四劳、五思。此五者皆由阴阳不和，三焦隔绝，津液不行。此方偏治之。又噎气及宿食不消，腹胀不能食，冷物伤脾胃，服之立效。（林巢先生方）
官桂（五两）　诃子皮（二两，煨）　乾姜（三两，炮）　甘草（一两，炙）　茯苓（一两）　人参（一两）　白术（三两，麸炒）
上为末，炼蜜丸如梧桐子大。每服二十丸，温酒或米饮下，姜汤亦可。食后，临卧。
●荜澄茄丸
治气滞脾虚，阴阳不升降，心脾作痛不可忍者。
丁香（半两）　附子（七钱，炮，去皮脐）　沉香　胡椒（二钱半）　半夏（二钱半）　乳香（研）　人参（半两）　肉豆蔻（面裹，煨）　荜澄茄（各二钱半）　木香（三钱）
上为末，酒糊丸如赤豆大。每服二十丸，姜汤吞下。食后，夜卧服。
●沉香流气饮
治血气壅滞，胸膈痞塞，中满气喘。
沉香（一两）　紫苏（一两）　桑白皮（一两，向东取根，炙）　白术（一两）　诃子（半两，去核）　白芷（半两，锉）　当归（半两，切焙）　芍药（半两，锉）　陈橘皮（三分，去白，焙乾）　大黄（半两）　乾葛（半两）　草豆蔻（半两，生用）　五味子（半两，去梗）　青橘皮（半两，去瓤）　桔梗（半两）　肉桂（半两，去皮怀干）　黄耆（半两，洗焙切）　枳壳（半两，麸炒，去瓤）　汉防己（半两）　木香（一分）　连皮大腹（三分，姜汁浸大腹子一宿，毛壳不浸）
上为粗末，细竹筛过。每服二大钱，枣一个，姜三片，水一盏，煎七分，去滓，温服。如喘，加马兜铃半两锉入。夫人服之尤佳。
●翻胃乌鸡煎
治脾疼。
沉香（一分）　木香（半两）　舶上茴香（半两）　青橘皮（一两，净洗）　白姜（一两）　良姜（一两）　宣连（半两）　巴豆（一两，去心及油）　硇砂（一钱，飞过）　阿魏（一钱）　螺蛳壳（一两，煅过）　朕叶灰（一两）
上用乌鸡一只，重一斤者，去肠及毛了，入药在内。又用糯米者一胜半，炊作饭，抟令成颗，却包鸡在内。又用黄泥包了，用炭煅，令香熟，候冷取出。去泥，及糯饭焦者去之，不焦者用，和鸡肉及药同一处捣，去鸡骨，劈开焙乾，捣罗为末。用好酒糊丸，如梧桐子大。每服二十丸至三十丸，空心及临卧，用温酒、盐汤任下。微泻，冷积不妨。
●气宝散
治气虚不足，形体怯弱，胸膈痞闷，不思饮食，噎塞。
沉香（半两，日晒燥，不见火）　丁香（半两，不见火）　木香（半两，面裹略炮）　白术（一两，炒）　白茯苓（一两）　藿香叶（一两）　厚朴（梓州者，姜汁制一宿，次日炒燥、一两）　甘草（三分，炙）　乌梅（一两，去核）
上件十味同为细末。每服二钱。水一大盏，生姜五片，肥枣二枚，煎至七分。温服，空心，食前。日三服。如手足厥冷，头目眩晕，胸满气噎，痰气上盛，呕逆，加以半夏曲、附子各一两。
●桂香丸
治气膈、食膈、忧膈、冷膈、热膈、痞塞不通、宿食不消或霍乱、吐泻、腹胀。
桂心　乾姜　槟榔　甘草（炮）　人参　茯苓　细辛　诃子（炮，去核）　枳壳（麸炒，去瓤）　白芍药　白术（以上各等分）
上为末，炼蜜丸如梧桐子大。每服二十丸，空心，温酒嚼服。
●三倍散
治心痛立效。
丁香（半两）　石菖蒲（一两半）　胡椒（一两）
上为细末。每服一大钱，醋汤调服，人行五里未止再服。
●立效散
治心痛立效。
姜黄　青橘皮（等分）
上为细末，淡醋汤调下。
●姜合丸
治胸膈不利，吐呕不止，快脾气神效。
附子（一个，开作瓮子，纳硇砂二钱在内，用湿纸裹煨，纸干去纸，研为末，次入）　丁香（一两）　木香（一两）　陈皮　青皮（各二两）　厚朴（去粗皮，制二分）　人参（一分）　白术（二分）　肉豆蔻（二分）
上为细末，生姜糊丸如小弹子大。每服一粒，用生姜一大块，切开作合子，纳药丸在内，以湿纸裹煨，纸干去纸，细嚼，米饮，空心下。
●万安丸
治一切风劳冷气，心腹胀满，脐下刺痛，口吐清水，痃癖气块，男子肾脏风毒，脚气冲心，四肢浮肿，头旋目晕，胸膈胀闷，痰涎并盛。临卧，用橘皮汤吞下三十丸，来日微利为度。如未痊愈，则每夜更服十丸，觉安便止。浑身壮热，四肢疼痛，狂言见鬼，此是阳毒伤寒，经三日后，以熟水吞下三十丸。妇人血海不调，积年血块，小腹冷疼，五心烦热，呕吐涎沫，不进饮食，紫苏汤下。饱闷不消，腹泻不止，温酒下食。毒痈疽发背，一切疮肿，及南方近海之地，居处卑湿，冬温，春寒，夏凉，秋热，多致瘴疾。或发寒热，霍乱，吐泻，或尸厥卒暴，或偏风，手足不遂，十种水气，赤白泻痢，咳嗽气喘，发疟连年不愈。大便秘涩，食癖发黄，诸般疼痛，气不宣通，并用橘皮汤下。水肿，槟榔末调水下。小儿七岁五般疳气，肚大腹胀，胸满气急，食后，姜汤吞下五七丸。酒积酒伤，以酒吞下。
木香（半两）　槟榔（二两）　人参（半两）　附子（炮了秤，一钱）　陈皮（半两）　乾姜（二钱半）　大黄（半两，煨）　厚朴（制，半两）　荆三稜（煨软，二钱半）　川芎（二钱半）　独活（二钱半）　羌活（二钱半）　桂皮（二钱半）　赤芍药（二钱半）　肉豆蔻（三个，生用）　黑牵牛子（一斤，生晒焦，碾取粉四两止，余不用，别一处末入众药）
上为细末，众药末使一两外，秤牵牛末二两，入药末内，炼蜜为丸，梧桐子大，服食如前。（此方许尧臣传旧日卢大寿太丞方）
●补脾丸
治脾胃素弱，中焦积寒，寒则气收，聚而中脘，痞满，喜唾而善噫，不思饮食。若寒凑于下焦，则气不禁固，而大便频数，并皆主之。
厚朴（一两，生姜制）　附子（一两，炮，去皮尖）　赤石脂（一两）　乾姜（一两，炮）　肉豆蔻（一两，面裹煨）　荜拨（一两）　白术（一两）　麦糵（半两，炒）　神麴（半两，炒）　诃子肉（半两）
上同为细末，醋煮面糊为丸，如梧桐子大。每服五十丸，米饮送下，食前。
●实脾丸
治脾虚挟冷，多痛易滞。燥之无益，攻之不可，惟中和药理之则愈。
白术　乌药（吕云：略炒）　茴香（炒）　人参　陈皮（去白秤）　黄耆（蜜炙）　神麴（炒）　白茯苓　五味子（去梗）　生姜（洗净，切片，焙乾秤）
上十物等分为末，白面糊丸，如梧桐子大。每服三十粒作一服，食前，热米饮下。食后，生姜汤下。久服大效。狼山方。吕绍先云，更加缩砂一味尤奇。
●疟疾生锉散
治疟疾，生锉散奇甚。疗脾寒山岚瘴气。
厚朴（长五寸，阔一寸，去皮）　大青州枣（五个）　甘草（五寸，炙）　草豆蔻仁（五个）　生姜（一块，如核桃大）
上㕮咀，作一服。水二碗，煎至八分一碗，去滓。俟当发五更初，通口作一服，服尽。至午未间，利下白脓，乃冷积也。
●沉香消胀丸
暖食药。
沉香　胡椒　丁香　枳壳（麸炒，去瓤。各一两）　槟榔（半两）
上末之，面糊丸，如梧桐子大。每服三二十丸，木香汤下。食后，临服。
●流气饮子
通流荣卫，宣导风热，匀经络，凉血脉，消痰壅，滋润大肠。
黄耆（蜜炙）　桑白皮（蜜炙）　陈皮（去白）　甘草（炙）　当归（去须）　木通　连皮大腹　紫苏（连嫩枝梗）　人参（去芦头）　赤芍药（湿纸裹煨）　肉桂（去粗皮。以上各一两）　大黄（湿纸裹煨，半两）
上为粗末。每服三钱。水一盏，姜钱三片，枣一个，擘开同煎至七分，去滓。温服，日二服，午后，临卧。
●四君子丸
治大人、小儿脾胃受湿，食不克化，停积中脘，吐逆恶心，脏腑滑泄。常服消食化滞气，进美饮食，厚肠胃，充肌体，悦颜色。
缩砂仁　乌梅肉（焙乾秤）　陈皮（去瓤）　诃子（纸裹煨，去核）
上等分为末，煮好大肥枣为丸，如梧桐子大。每服四十丸，枣汤下。
●丁沉香丸
治妇人、男子一切气不和。心腹疰闷，气胀胸膈，噎塞不利，久积冷气，或时攻冲脾胃，气逆并不思饮食，霍乱不止，脏腑滑泻，酒食所伤，酸心不消，冷痰并多，大效。
甘草（炒）　官桂（去皮）　沉香　丁香　木香　槟榔　诃子（炮，去核秤。以上各半两）　人参（一两半）　白术（四两，锉碎，炒令黄色）　面姜（半两，炮）　肉豆蔻（半两，面裹煨）　青橘皮（去瓤，半两）　白豆蔻（去皮，半两）
上件一十三味为末，炼蜜为丸，如小弹子大。每服一丸，生姜汤嚼下。
●治水气神妙丸
治水气神妙。手掌平，脐平，脚底平，体虚，肚胀，此是五症内有一症，皆可服治。
红枣仁　官桂（去粗皮，不见火）　白茯苓
上三味各等分，生用，为细末。每服二钱末，白沸汤点吃。切须忌盐，一百二十日吃盐者死。小便多，是效。
●黄婆弹丸
治体虚脾弱，不食呕逆，下利消瘦。
肉豆蔻　草豆蔻（各五个）　甘草（半两，炙）　老姜（二两）　厚朴（一两）
上除生姜外，为细末入臼，方下切细生姜，捣成团丸，如弹子大。每服一丸，水一盏，煎六分，去滓。空心，温服。
●破气散
治男子、妇人一切气不顺，攻刺及虚肿不退，翻吐不止，不进饮食，并皆治之。
沉香　人参　茯苓　甘草（炙）　大黄（蒸）　木通　通草　连皮大腹子（炒）　肉豆蔻（煨）　当归　白术　赤芍药　桔梗　紫苏叶　肉桂（去皮）　陈皮（洗焙）　桑白皮（蜜炙）
上各等分为粗末。每服二大钱。水一盏，姜三片，枣子七枚，煎七分，去滓服。伤寒，咳嗽加麦门冬煎。又治小儿疳劳，骨蒸热虚，肢体疲瘁，可进饮食。四肢倦怠，腹急疼痛，服之最妙。
●生姜开胃丸
治胸膈不快，心腹闷，气痛等疾及治水蛊。
阿魏（二钱半，用水调面一匙合成饼，炙令熟为度）　生姜（半斤，切成片，用盐一两淹一宿，取出焙乾）　蓬莪术（半两，用水调面裹煨）　荆三稜（半两，生用）　益智（一两，生用）　木香（半两，生用）　缩砂仁（半两，生用）　香附子（二两，生用）　陈皮（二两，生用）　甘草（半两）
上件为细末，用水泡油饼为丸，如鸡头大，朱砂为衣。每服五丸，细嚼，白汤下，不拘时候。孕妇不得服。
●陈橘皮煎丸（紫薇山道士吕玄光进）
臣久居山薮，隐遁岩间。学道求仙，餐霞服气，积有年矣。仙道未成，觉身染疾，渐渐羸瘦，命悬系发。耳聋眼暗，手足俱挛，发白如银，形体枯悴，夜卧多起，骨骼疼痛，夜梦鬼交，上气咳嗽，饮食不进，腹胀膨闷，坚硬如石。若坐，须两手扶物方始起得。初服神方，由未少损。臣重寻方录，披览丹经，检寻名方一千馀卷，惟有陈橘皮煎方功之极妙。都使八味，以酒煎成。若服一剂，颜如童子，色如莲花；又再服之，发白重黑，气若云奔，四肢轻捷，五脏安和，万病俱损。有此神效，不敢隐秘，用药如后：
陈橘皮（水浸软，刀子去瓤，日乾，别为末，秤半斤）　当归（酒洗，焙乾）　厚朴（姜汁涂，炙）　桂心　川附子（炮，去皮脐）　萆薢（切焙）　乾姜（炮）　荆三稜（湿纸裹，火煨，切片子。以上各四两）
上除陈橘皮末外，将馀七味为细末，用清油一斛于银锅内。先将陈橘皮末共酒一处同熬，旋旋用柳枝子一向搅一千馀遍，令药似饧汁模样。候冷，即入诸药，拌搜匀为丸，如梧桐子大。每服三五十丸，用温酒或姜汤下。空心，晚食前服。
●思食丸
神麴（九钱，炒）　麦糵（六钱，炒）　人参（二钱）　乾姜（二钱）　乌梅肉（五钱）　甘草（二钱，炙）
上为末，炼蜜丸如鸡头大。每服三两丸，细嚼，白汤送下。
●煨姜丸
治脾胃久冷，心腹胀满，肠鸣腹痛，不思饮食。
香附子　厚朴（姜汁制）　陈皮　甘草（炙）　苍术　三稜　桂心　肉豆蔻（一个，煨）　阿魏（别研。以上各半两）
上为末，酒糊为丸，如龙眼大。每服一丸。生姜一块，切开作孔，安药在内，合定，湿纸裹煨候熟，盐汤嚼下。
●大沉香散
治脾血气虚，忧滞气不散，致四肢浮肿，中满腹急。不思饮食，宜服。
丁香（半两）　檀香（半两）　沉香（半两）　人参（三分）　白茯苓（三分）　白术（一两，煨）　天台乌药（一两）　香附子（炒，去毛，一两半）　甘草（三分，炙）　白豆蔻仁（半两）　木香（半两，煨）　青皮（去瓤，半两，炒）　三稜（半两，炒）　莪术（三分，炒）
上件为细末。每服二钱。水一大盏，入紫苏三叶，生姜三片，枣子一枚，煎至六分，空心，食前热服。
●木香分气汤
治气留滞，四肢肿满，腹急中满，胸胁膨急，虚气上冲，小便臭浊，神思不爽宜服。
木香（一两）　赤茯苓（一两）　泽泻（半两）　木猪苓（去皮，三分）　半夏（汤洗七遍，半两，生姜汁浸三宿，炒）　枳壳（去瓤，麸炒，半两）　紫苏子（半两，炒）　槟榔（半两，炒）
上件为粗饮。每服三钱。水一盏半，入灯心五寸长二十茎，煎至八分，去滓，入麝香半字，和匀，食前服。
●消气汤
治气血凝滞，心脾不和，虚气上盛，腹急中满，四肢浮肿，气不升降，小便臭浊，胸胁妨闷，宜服此药。
沉香（半两）　木香（半两）　大腹皮（三分，洗焙）　陈橘皮（去瓤，一两，炒）　木通（三分）　青皮（去瓤，半两，炒）　人参（半两）　白茯苓（三分）　紫苏（连梗用，三分）　桔梗（半两）　草果仁（三分，炒）　半夏（汤洗七遍，半两）
上件为粗饮。每服三大钱。水一大盏，入生姜四片，枣子二枚，煎至七分，去滓，空心，食前服。
●实气散
能补五脏气虚，胁肋膨胀，中满刺痛。
白术（十两）　当归（微炒）　厚朴（姜汁制）　白茯苓　黄耆（炙）　川乌（炮，去皮脐）　桑白皮　五加皮　续断（炒）　熟乾地黄（以上各四两）　枳壳（炒）　香白芷（炒）　牡丹皮（炒）　茴香（炒）　威灵仙（洗）　白芍药　川芎　五味子　山茱萸　山药　白蒺藜（炒，去刺）　乾姜（炮）　蓬莪术（炒）　甘草（炙。以上各三两）
上件为细末。用桃仁三两，麦麸炒，去皮研，令极细，和上项药。每服二钱。水一盏，生姜三片，枣子一个，煎至七分。食前或用盐汤点亦得。
●生附散
大治男子气血凝滞，脾胃受湿，腿膝生疮，并宜服此。（江道人传）
白术（半斤）　人参（三两）　当归（六两，去须，酒浸）　黄耆（四两，蜜炙）　大甘草（二两，炙）　牛膝（六两，酒浸）　白芍药（半斤）　生附子（二两）　白附子（二两）　防风（四两）　硬赤茯苓（二两）　川芎（四两）　槟榔（四两）　橘皮（六两）
上十四味㕮咀，每服秤一两。水二盏，生姜三十片，煎至八分盏，热服。
●人参散
治中焦不和，脾胃宿冷，心腹膨闷，呕逆恶心，中满两肋䐜胀。
人参（一两，去芦头）　黄耆（三分，炙，去皮）　石斛（三分，去根）　桔梗（三分，去根）　白术（三分）　附子（半两，炮，去皮脐）　白茯苓（半两，去皮）　陈皮（去白乾秤三分）　丁香（半两，不要焙）　草豆蔻（半两，去）　皮桂（一分，去皮，不见火）
上为细末。每服二大钱。水一大盏，生姜三片，枣二个，煎至七分，澄清，放温服，不计时候。忌酒与湿面。
●附子养气汤
大治久病方愈人，上气急满，痰重黏稠。服此壮脾养气，疗湿止呕恶，克化水穀，进美饮食。
大附子（三两，炮裂，水浸，削去皮脐，切作片子）　人参（一两，切作片子）　白茯苓（一两，切碎）　白术（一两，纸裹煨，切碎）　木香（半两，纸裹炮，切碎）
上件并和匀。每服四钱。水一盏八分，入生姜七片，枣子二枚，煎至七分，去滓。空心，食前服。
●养气丸
治一切气疾。调脾胃，进饮食，理腑脏虚滑，泻痢。
木香　丁香　白豆蔻肉（去皮秤）　厚朴（刮去皮，用生姜等分同研，杵碎，焙乾）　神麴（炒）　陈橘皮（温汤略浸过，刮去白，焙乾）　大麦糵（微火炒，簸净）　茴香（微炒。以上各一两）　川乾姜（炮，如无面，姜代之）　好甘草（炒）　诃子（炮，去核。各半两）
上件研罗为末，用白面作糊为丸，如绿豆大。每服三五十丸。食前，人参温汤下。
●大健脾丸
治脾胃虚弱，一切冷气，腹痛，吐泻。
附子（一两，炮，去皮脐）　丁香（一两，不见火）　神麴（二两，炒）　人参（一两）　缩砂仁（一两）　麦糵（二两，炒）　胡椒（一两）　桂（一两，去皮）　木瓜（二两）　川姜（一两，炮）　甘草（二两，炙）　木香（二两）　茴香（一两，炒）　乌梅肉（二两）
上件为细末，炼蜜为丸，如弹子大。每服一粒，细嚼，温酒、盐汤下，食前。
●备急散
治冷涎翻胃，呕吐恶心。消痰进食。（李登仕传）
上用八钱重附子一只，炮裂，去皮脐，切作四片。用生姜四两，洗净，研自然汁，砂石器内，入硇砂一钱同煮。火止，用三二块慢火熬，候姜汁成膏子，连姜刮出。将附子切碎，焙燥，入胡椒一百粒，丁香一百粒併为细末。每服二钱，清饭饮调下。日二服。如欲丸，用稀糊丸之。
●十味丁香煮散
治脾胃伤冷，中脘痞滞，宿寒留饮，停积不散，心腹大痛，胁肋膨胀，泄利水穀，痰逆呕吐，下竭上虚，食饮不入，肢体大瘦，阳气暴脱。（姚签判传）
丁香（不见火）　附子（炮，去皮脐）　川姜（炮裂）　甘草（炙）　青皮（炒）　陈皮（炒）　益智仁　高良姜（炒）　红豆（以上各一两）　胡椒（半两）
上为粗末。每服二钱。水一盏，入生姜三片，盐少许，同煎至六分，去滓，热服，食前。
●升朝散
治脾脏虚寒，冷气留滞，脏腑不调，泄泻腹痛，不思饮食，肢体倦痛。
附子（去皮脐，炮裂，一两）　白术（锉炒，一两）　人参（一两）　肉豆蔻（煨，一两）　茯苓（一两）　甘草（炒，半两）　陈皮（去白炒，半两）　乌药（半两）　诃子皮（半两）　白姜（灰火中炮裂，半两）　厚朴（生姜汁制，炙，半两）
上件併为细末。每服二钱。水一大盏，生姜三片，枣子一个，煎至七分，食前服。如㕮咀饮子，每服三钱。水一盏半，煎至八分，去滓服。
●曲术丸
健脾胃，进饮食。治脏腑或泄或秘，饮食迟化，膈脘痞闷，气滞停痰。（魏丞相传）
神麴（八两，将四两为末，打糊）　麦糵（炒）　白术　厚朴（生姜制，炒）　人参（去须）　乾生姜　白豆蔻仁　肉豆蔻（面裹煨）　半夏曲（各四两）
上为细末，水打前神麴作糊为丸，如梧桐子大。每服七十丸至百丸，生姜汤或米饮吞下。小儿亦可服之。
●集香散
治心脾疼。（边学谕传）
白术（三两）　茯苓（六两，去皮）　人参（半两，去须）　丁香（半两）　木香（三两）　甘草（半两，炙）
上为细末，每服二钱。生姜一斤，沸汤调服。
●五香枣
治呕吐不止及乾呕。（辛总管传）
木香　丁香　人参　白术　肉豆蔻
上件各等分，细锉如粟米大。用好大枣子一个，去核，置药在内，以湿纸裹，慢火煨熟。细嚼米饮下，不拘时候。
●八仙锉散
昔宣和初，有华山贡士张老人，号曰铁翁居士。因入山採药，遇道人在一石岩坐共饮，约有八人，手中各出一物。亦令张翁坐，与少酒饮。饮数杯，各赐手中之物。张翁熟视之，乃八味药，兼求其方，名曰：八仙锉散。后亦经进，药味下项，此方令人饮酒不醉。
乾葛（绞细，白者，去皮锉）　白豆蔻（去皮壳）　缩砂仁（实者）　丁香（拣新大者。以上四味各半两）　甘草（粉者，一分）　百药煎（酸涩者，一分）　木瓜（先煮熟，以盐窨，去核，加倍用）　烧盐（一两）
上件八位共细锉末，为人所不能饮，酒后抄一钱细嚼，热酒下，皆化小便而出。妙甚，秘之。
●加减降气汤
治肺满及浮气不升降，时时喘促。兼治风冷痰嗽。（张维宋传，小儿亦可服）
紫苏子（纸铫，微炒）　前胡（去芦头）　厚朴（姜汁浸一宿，炒香）　甘草（炙黄）　陈皮（去白）　当归　半夏曲　桂心（不见火）　黄耆（生锉，焙）　五加皮（姜汁涂炙。以上各半两）　人参（一分）　沉香（一钱半，不得见火）　北桔梗（一分，去须秤）　阿胶（半两，用黄秫米炒）　川羌活（一分）
上同为锉散，每服二钱。水一盏，入紫苏三叶、生姜三片、枣一枚，煎至六分，去滓。食后服。
●固肠丸
治脾胃虚弱，内积阴寒，冷滞交攻，腹肚疼痛，两胁胀闷，痰呕恶心，不美进饮食，四肢倦重，精神不爽。常服大壮脾胃，美进食。老人脏腑泄泻尤宜服之。
胡椒（炒）　荜拨（炒）　川乾姜（炮）　红豆（炒）　丁香（不见火）　肉豆蔻（湿纸裹，煨）　高良姜（去须，锉炒）　木香（不见火）　草豆蔻（煨）　陈皮（汤浸，去白）　人参（去须）　厚朴（去粗皮，姜制炙。以上各一两）　附子（炮裂，去皮脐）　肉苁蓉（洗净，酒浸焙）　鹿茸（去皮，劈作大片，酥炙，令黄色）　缩砂仁（各二两）
上为细末，神麴碾细末作熟糊为丸，如梧桐子大，候乾。每服六十丸，米饮吞下，空心，食前。
●兴脾汤
治脾胃久冷，心腹疼痛，胸膈痞闷，噫气不透，困倦好睡，痰饮结聚，胁肋胀痛，吞酸呕逆，动则劳倦，心意冥然，终日忘食，脾寒久疟，肠虚滑泄。一切脾胃虚寒并皆治之。（石大夫方）
良姜（一两，炒）　陈皮（一两，洗净）　厚朴（一两，生姜一两制）　附子（一两，炮，半两）　甘草（八钱，炙）　白术（半两）　藿香叶（一分）　木香（一分）　丁香皮（一分）
上件同为㕮咀。每服五钱，水二盏，煎至一盏，去滓，温服，不拘时候。
●草豆蔻散
治脾胃气弱，胁腹胀满，四肢不和，面色青黄，不纳饮食。（于医传）
草豆蔻（一两，去皮）　陈橘皮（二两，去白）　桂心（一两，去粗皮，不见火）　白术（一两）　附子（一两）　乾姜（一两，炮裂）　木香（半两）　甘草（半两，炙）　厚朴（二两，去粗皮，生姜汁涂，炙十次）
上件㕮咀。每服二钱。水一盏半，生姜五片，如当二钱厚薄，枣子三个，煎至八分，去滓服，不计时候。
●益智散
治脾气虚滞，心腹胀满，四肢烦疼，少思饮食。（于医传）
益智（去皮一两）　沉香（三分）　赤茯苓（三令）　白术（三分）　甘草（一分，炙）　枳壳（半两，去瓤，麸炒黄，去麸）　槟榔（三分）　紫苏子（三分）　陈橘皮（一两，去白）　木香（半两）
上㕮咀。每服二钱。水一盏半，煎至八分，去滓，温服，食前。日进三服。
●气宝丸
治一切气滞。腹中积聚，心胸痞满，胀闷喘急及风邪久滞，痰涎咳嗽，酒食有伤，脾胃滞气，膀胱寒气，攻注腰背，脚膝皆重不可忍。顺一切滞气，为气药之宝，因名气宝丸。
舶上茴香（拣净，银石器，用纸衬炒，秤二两）　陈橘皮（汤浸，去白不用，取橘红焙乾，秤一两）　木香（一分）　黑牵牛（四两，拣净秤，吴茱萸二两，慢火同炒黄，取出不用茱萸，取牵牛一两末用之）
上同为细末，拌匀，炼蜜和丸，如梧桐子大。每服十丸至十五丸，米饮下或木香汤下。有痰即用槟榔末半钱，水半盏煎数沸，放温下药。欲微疏动，加至三十丸，看虚实加减。腹稍空服。小肠气痛，盐汤下，稀糊和亦得。
●厚朴煎丸
孙兆尝云：补肾不若补脾。脾胃既壮，则能饮食。饮食既进，能生荣卫。荣卫既旺，滋养骨髓，补益精血。是以《素问》云：精不足，补之以味。形不足，温之以气。宜服厚朴煎丸，温中下气，去痰进食。（周总领方）
厚朴（一斤，极厚者，去粗皮，锉指面大秤）　生姜（半斤，不去皮，净洗，切作片子）
上二味用水五升，同煮尽水，不用生姜。只将厚朴焙乾。
乾姜（四两，锉骰子大）　甘草（二两，锉半寸长）
上二味用水五升，同焙，厚朴一处煮，煮尽水，不用甘草。只将乾姜、厚朴一处焙乾。一本不再煮厚朴。
舶上茴香（四两）　附子（二两，炮，去皮脐）
上件四味同为细末，生姜煮枣肉为丸，如梧桐子大。每服三五十丸，空心，米饮或姜、枣汤下。
●生气养胃丸
胃者，平人常气，水穀之海，六腑大源。胃和，则生气和；胃虚，则生气弱。或觉饮食减少，中满恶心。或食已妨闷，腹胀肠鸣，大便秘泄不匀，食饮不为，肌肤胸脘噎痞，噫醋吞酸。消冷止痛，嗜谷充飢。兼治脏腑虚寒，泄泻不止。（康知周方）
厚朴（四两，去粗皮，生姜汁涂，炙黄秤）　肉豆蔻（面裹煨）　草豆蔻（面裹煨，面熟为度）　白术　丁香（各三两）　人参（去芦头）　神麴（炒黄）　缩砂（去皮）　乾生姜　橘皮（各二两）
上十味为细末，用淡糊和丸，如梧桐子大。每服五七十丸。空心，食前，米饮或熟水下。加至百粒。
●归气散
治真气不降，胸膈痞满，心腹脐胁疼痛，不进饮食。归元正气，补脾胃。
沉香　木香　川楝子肉（炒）　丁香　白姜（炮）　白术　附子（二个六钱者，炮去皮脐）　肉桂　陈皮（去白）　肉豆蔻（面裹煨，去面用）　当归　葫芦巴（炒）　益智仁（炒）　舶上茴香（炒）　缩砂仁　甘草（炙）
上一十六味各一两，捣罗为细末。每服二钱。水一盏，紫苏三叶，木瓜三四斤，盐少许，煎至八分，温热服，食前或食空时服。
●三圣散
治心痛不可忍者。
木香　乌药　槟榔
上各等分于砂盆内，用酒磨之，候成浓汁，以热酒浸服，或更煎三两沸服之尤佳。


中卷  ——————————————————————————————————————————————————————————————————————————————————————————

补益（心肾药方附）  ***************************
●金缨神丹（王医师方，汪尚书传）
金缨草（二两，即莲花心，焙乾）　天芝（即仙灵脾，取汁煎，四两）　地芝（即生地黄，取汁作煎，八两，忌用铁器）　人参（去芦，二两，锉）　山精（即生紫花木，取汁作煎，四两，茅术也）　乾山药（二两，锉）　马芝（即肉苁蓉，酒浸五昼夜，作膏，四两）　甘草（二两，略炙，锉）　石菖蒲（二两，米泔水浸一夕，切焙）　丁香（二两，去萼子，上有四瓣者是，不得见火）　莲实肉（二两，杵碎）　鸡头实（二两，杵碎）　牛膝（去须，二两，酒浸三昼夜，焙乾，锉）　陈皮（去白，水淘净，焙乾，五两，细切）　菟丝子（二两，酒浸三昼夜，焙乾，先淘洗令净，去尽轻浮者，候浸烂，用好厚皮纸作极小裹紧裹定，入臼杵即易碎）　木香（二两，不见火，锉）　白茯苓（二两，去皮，锉）　柏子仁（二两，研生膏）　麝香（二两，别研）　初生儿乳汁　白沙蜜（五两，炼熟）
上件除作煎别研药外，同为细末。取马芝者，酒研烂成膏，次入人乳令匀。用天地炉，用砖砌上圆下方，圆者为炉，方者为基，炉状如寻。心神安魂魄定。
●巴戟丸
治虚怯，补养心肾，固精气，助丹田，明耳目。治小便白浊。（林巢先生方）
龙骨（三钱）　半夏（一两，洗七次）　桑螵蛸（半两，炙）　山药（三分）　白茯苓（一两）　川楝子（半两，炒）　巴戟（半两，去心）　木猪苓（一两，去皮）　当归（一两，洗）　熟地黄（一两，洗）　朱砂（三钱，研为衣）　苁蓉（一两，酒浸一宿，切片，焙）
上件酒糊为丸，如梧桐子大。每服三十丸。空心，温酒盐汤下。
●玉辂丹
固精，治小便稠浊，夜梦阴遗，不觉滴沥。
雪色茯苓（二两）　大半夏（一两半，米醋浸，炒黄色）　桑螵蛸（半两，炙）　白龙骨（半两，别研）　刺鸡头实（二两）　谷树子（半合，捣碎炒）
上为细末，酒煮面糊为丸，如梧桐子大。每服三十丸，空心，盐汤下。
●柏子仁丸
治肝虚筋痿，行步缓弱。（林巢先生方）
柏子仁（二两，炒研）　熟地黄（二两，洗焙）　枳实（半两，炒，去瓤）　覆盆子（一两，去萼）　五味子（一两）　附子（一两，炮，去皮）　石斛（一两，去苗）　酸枣仁（一两，炒）　鹿茸（一两，去毛，酥炙）　桂心（一两，去皮）　黄耆（一两，炙）　白茯苓（一两）
上为末，炼蜜丸如梧桐子大。每服三十粒。空心，食前，温酒吞下。
●坎离丹
既济水火，补心资肾，白浊梦遗。（林怀叔方）
辰砂（一两，令细研入）　酸枣仁（一两，净酒浸，去壳，细研入）　附子（一只，端正者，炮去皮尖，切）　乳香（半两，令隔水乳钵，细研入）
上先用附子碾，令细罗为末。入辰砂、酸枣仁、乳香共附子末和匀，炼蜜为丸，如鸡头大。每服一粒，温酒吞下，空心。一服须是腊月合瓷器盛。
●龙珠丹
蜀乱乾祐间，药市内有漆发朱颜道士醉饮高歌，曰：尾闾不禁沧溟竭，九转灵丹都漫说，惟有骊龙顶上珠，能补玉堂关下血。有隐士丁元和异之，再拜求其诀，即此方也。服之，返老还童，名白龙珠丹。（林怀叔方）
鹿茸（去毛，酥炙）　鹿角霜　鹿角胶（炒。以上各二两）　熟乾地黄（洗焙）　柏子仁（别研。以上各五两）　附子（炮，去皮脐）　菟丝子（酒浸三宿。各三两）
上各为细末，炼蜜为丸，如梧桐子大。每服三十丸，温酒，空心，食前下。湖州真济大师只用熟乾地黄、柏子仁、鹿角霜、菟丝子四味等分为末，酒糊为丸，如梧桐子大最佳，蜜丸亦得。鹿角不以多少去尖，截作三二寸段子，用河水浸三五日。瓷钵一个，以泥泥底，下砌炉子一所，别用河水煮令软，沸，取出却以刀子刮去皮，再用原汁煮，如水少，再添河水，以胡椒十粒、黄蜡半两同煮，令透烂，取出控干，用汁熬令稠，倾入新盆中，候冷，自凝成胶用，只用炭火煮。
●神仙助阳丹
补气守神，涩精固阳，应一切虚滑之疾皆治。妇人无子，服之百日有妊娠。
苍术（一斤，不浸，用臼内木槌捣去皮）　川乌头（三两，纸裹，炮制，去皮脐）　龙骨（二两，研为粉）　金铃子（三两，微炒）　破故纸（二两，微炒）　茴香（三两，一半舶上，一半土产）
上为细末，酒糊为丸，如梧桐子大。或朱砂为衣。每服三十、五十粒至百粒，空心，米饮下，温酒亦得。忌桃李雀蛤。
●一井金丸
神仙变白为黑法。（蒋监门方）
牛膝（三两，酒浸三日，焙乾）　苁蓉（三两，酒浸三日，焙乾）　白附子（一两，洗）　川椒（二两，去子并闭口者，微炒）　木鳖子仁（一两，炒）　附子（二两，去皮脐，生用）　天南星（一两，炮）　舶上茴香（一两，炒）　何首乌（二两，黑豆半碗，水三碗者，水尽为度，拣出豆，焙乾）　萆薢（一两，黑豆炒）　地龙（一两，去土炒）　防风（一两，炒）　乌药（二两，炒）　羌活（一两，炒）　金毛狗脊（一两，炒，去毛）　骨碎补（一两，炒）　白蒺藜　黄耆（一两，蜜炒）　赤小豆（一两，生）　覆盆子（一两，炒）　全蝎（一两，炒去毒）　五味子（一两，炒）　青矾（一两，炒。又一方用青盐）
上二十三味，各事持为细末，无灰酒煮糊为丸，如梧桐子大。每服五十丸，煎五味子酒送下，空心，日、午各进一服，大能乌髭发，顺风气，美饮食，服之百日神效。遇七，摘去白者，自然黑者自出。
●二肾散
揩牙，乌髭发。
香附子（十二两，杵去毛，用河水浸三日，再杵碎）　青盐（二两，研碎）
上为末，炒令黑色为度，早晨洗漱了，每用少许揩牙上，旋旋咽津，不可吐弃，然后，服一井金丸。
●羊肉丸
治脾虚不纳食，脏腑滑泻，羸瘦困乏。
精羊肉（一斤，去筋膜脂皮，薄批作片子，炙焙乾，取四两）　人参（二两）　丁香（一两，不见火）　陈皮（一两，去白）　神麴（一两，炒）　缩砂仁（一两）　肉豆蔻（一两，面裹煨）　附子（半两，炮，去皮尖）　当归（一两，洗焙）　桂心（一两）　白术（一两）　乾姜（半两，炮）　甘草（三寸，炙）
上为末，煮糯米粥为糊，如梧桐子大。每服五十丸至百丸，空心，食前，粥饮下，不拘时候亦得。
●破故纸丸
破故纸（二两，炒）　附子（一两，炮，去皮脐）　桂（一两，去皮，生用）
上以酒煮面糊，丸如梧桐子大。每服五十丸，空心，食前，温酒下，日三服。
●神仙换骨丹
此药禀天地，按五行，顺阴阳，通日月之精气。安和五脏，调畅三焦，治五劳七伤，补养真气，聪明耳目，活血脉，驻容颜，壮筋骨，添精髓，祛风邪，黑髭发，延年益寿。
枸杞子（天之精，拣去梗）　熟乾地黄（地之精，洗净焙）　柏子仁（阴阳之精，拣净，研）　甘菊花（日月之精，拣去梗）　菟丝子（金之精，酒浸焙）　桂心（木之精，不见火）　肉苁蓉（水之精，酒浸焙）　山朱萸（土之精，去核焙）　白茯苓（玉之精，去黑皮）　汉椒（火之精，去合口者，微炒）
上件拣择好者，各四两同为细末，酒糊为丸，如梧桐子大。每服五十丸，温酒，盐汤，空心下。
●百益煮砂丹
滋养心气，补元脏久虚，益肾经虚损不足。（苏伯言传）
朱砂（一两半）　山茱萸（一两半，去核，焙乾秤）　远志（去心秤，一两半）　柏子仁（一两半，研）　熟地黄（一两半，洗焙）　石菖蒲（一两半）　破故纸（一两半，酒浸一宿，炒）　菟丝子（一两半，酒浸一宿，焙）　五味子（一两半，炒）　茯神（一两）　莲子肉（一两）　穿心巴戟（一两）　附子（八钱，炮，去皮脐）　沉香（八钱，令为细末）　山药（三两，令为细末）
上件各修制了，为细末。用豶猪心三个切开，将朱砂分作三处，放在猪心内。用灯心一两半同放在猪心内，以麻皮系定。余者灯心一处于银石器内，水煮一日一夜，取出。研朱砂极细，余物不用。将砂同药拌匀，以好酒打沉香、山药糊丸，如梧桐子大。每服五十丸，煎子汤送下，空心，食前，日进三服，大有神效。
●麋茸丸
治肾经虚，腰不能转侧。（蒋监门方）
麋茸（酥炙黄，燎去毛，如无，以鹿茸代）　菟丝子（取末。各一两）　舶上茴香（半两）
上为末，以羊肾二对，法酒煮烂，去膜，研如泥和丸，如梧桐子大，阴乾。如肾膏少，入酒糊佐之。每服三五十丸，温酒盐汤下。治肾经感湿气，阴盛，腰痛者宜服。更灸肾俞三七壮。
●鹿角丸
治男子真元虚惫，小便白浊，遗精梦泄不固。（蒋监门方）
肉苁蓉（酒浸一宿，一分，真者）　肉桂（不见火，去粗皮，一钱）　韭子（炒一分）　牡蛎（煅，二钱）　附子（炮，一分）　鹿角屑（炒半两）　桑螵蛸（炙，一分）　菟丝子（酒浸一宿，一分）　熟乾地黄（一分）　五味子（一分）　人参（一分）　龙骨（二钱）　鸡内金（焙乾秤，一分）　鹿茸（酥炙，半两）　茴香（一分炒）
上为细末。每服二钱，空心，米饮调下。内一半用炼蜜为丸，如绿豆大。早食前及午食前各一服，每服五七十丸，温酒下。
●地黄丸
补虚疗损，添精益髓，活血明目，乌髭壮阳。（八座常服）
生乾地黄　熟乾地黄（酒浸）　杜仲（锉炒）　白术　当归（酒浸）　菟丝子（酒浸一宿。以上各三两）　鹿茸（酥炙）　鹿角霜　柏子仁（别研。各二两）　萆薢（二两）
上为细末，研柏子仁细，入炼熟蜜内，和药杵数千下，丸如梧桐子大。盐汤送下五十粒，空心，食前服。
●黄耆散
治虚劳盗汗，嘘吸少气。（筠翁李侍郎传）
黄耆（一两，锉）　五味子（半两）　白茯苓（一两）　白术（一两半）　熟乾地黄（一两）　牡蛎（一两半，烧为粉）　天门冬（一两，去心）　甘草（半两，炙）
上为末。每服四钱。水一中盏，入枣三枚，煎至六分，去滓，食前温服，日进三服。
●救汗汤
治阳虚自汗。（筠翁李侍郎传）
桂（去皮，去有味者，三两）　芍药（三两）　甘草（二两，炙）　附子（生用，不去皮，三两）
上㕮咀。每服五钱。水一盏半，姜五片，枣二枚，同煎八分，去滓，温服，不拘时候。两滓再煎一服。
●钓虫丸
治传尸劳虫。（江谏议方）
磁石（择吸铁紧者，兼有墙壁者，一两半，细研）　龙骨（半两，上舌紧者）　极好麝香　硇砂（各一两，细研）
上用蜡为丸，如樱桃大。每服一丸。用针穿一窍子，以绯线二尺余穿眼子，来往缠牢。留五寸许，于线头系大钱一文。早晨令病者用温水或新汲水吞下药，咽喉中令口咬定大钱，后觉恶心，便吐出虫。其形状不等，急以熟油煎杀，或不吐虫，只吐血丝子，或涎一两合，皆是安乐证。更服寻常和气汤一二日自安。用过药，却用温水浴过，更可医一二人，若是传尸劳，一丸定可活二人。
●神仙菟丝子丸
益水补肾除渴。
菟丝子不以多少，于臼中先杵千馀下，用粗罗子罗去土末等。将菟丝子净水淘过，无灰酒浸五日，候透软，控稍干带润，又于臼内杵，令烂。粗罗罗末，焙乾，再捣罗为末，炼蜜和杵丸，如梧桐子大。空心，米饮下五七十丸。
●补肝丸
补肝壮肾强益，滋养精血，明目。（医官王康传）
当归（二两）　熟乾地黄（二两，炒）　生乾地黄（二两，炒）　黄耆（二两，蜜炙黄）
上为细末，炼蜜为丸，如梧桐子大。每服三五十丸，食后，米饮下。
●黄耆十补汤
补诸虚不足，安益心肾。（医官王康传）
黄耆（半两，蜜炙）　人参（一分）　白芍药（一两）　甘草（半两，炙）　桂（四钱，去皮）　当归（半两，酒浸一宿）　生乾地黄（半两）　白术（一分）　茯神（半两）　半夏（一钱，汤洗十遍）　酸枣仁（二钱，微炒）　麦门冬（二钱半，去心）　北五味子（三钱）　陈皮（二钱，去白）　沉香（一钱，不见火）　天台乌药（一分）　木香（一钱，煨）
上㕮咀。每服秤二盏。用水二盏半，生姜五片，枣子三枚，煎至一盏，食前通口服。两服滓又煎作一服。
●七宝丹
大镇心，养真血，安神魄。治血虚气结，惊悸不宁。（周三议传）
当归（一两，洗焙）　芎藭（半两，洗）　桂心（半两，去皮）　石菖蒲（半两，去毛）　茯神（一两）　远志肉（半两，汤泡姜汁浸炒）　人参（一两，去须）　柏子仁（半两，研）　酸枣仁（半两，去皮净，微炒。以上修事为末）　琥珀（半两）　真血竭（半两）　没药（半两）　朱砂（一两）　麝香肉（一钱。以上细研）
上为末，炼蜜和熟枣肉熬成膏，和药为丸，如梧桐子大。每服五六十丸。枣汤下，不拘时候。
●杜仲散
治腰痛，牵引腹胁。（舒州刘郎中）
杜仲（一两，去皮细锉，用生姜汁并酒浸湿，炒）　牡丹皮（去心，半两）　桂（半两，去皮）
上为细末。每服二钱，用温酒调下，食前，临卧。
●真人去尸延年不老丹（舒州刘郎中）
丹光真华之母，松脂也。
浮水立云之髓，茯苓也。
上等分，松脂熟炼同和茯苓，丸如鸡子大。日服一粒，细嚼，以自然津液徐徐嚥下。令人好颜色，气力有倍，延寿不老，行步轻健。久服不飢，耐寒暑。
●补心丹
治思虑过当，胆气受寒，肝经不足，心虚恍惚，夜不得睡。（富才李传）
附子（一两七钱重者，去皮脐，用面裹煨，去面不用）　朱砂（一钱半，研）　麝香（半钱）　金银箔（各二十片）
上一处匀研，烂煮红米饭为丸，如梧桐子大。每服三粒，温酒或人参汤下，临卧服。
●十五味大建中汤
补诸虚损，调顺荣卫，滋养气血。治五劳七伤，虚汗盗汗。
附子（一两，炮裂，水浸，削去皮脐）　人参（一两）　当归（一两半，洗去土）　黄耆（炙，一两）　白茯苓（一两）　白术（一两）　熟地黄（一两半）　五味子（一两）　石斛（一两，细锉，酒浸半日，炒）　肉苁蓉（一两，酒浸一宿，焙乾）　牛膝（一两，酒浸一宿，焙乾）　薏苡仁（一两，炒）　甘草（三分，炙）　官桂（一两，去粗皮，不见火）　白芍药（一两）
上件为粗末。每服三钱。水一大盏半，入生姜五片，枣子二枚，小麦子一百粒，煎至七分，去滓，空心，食前服。
●拱辰丹
治体虚血不足，气有馀心神不足，精神恍惚，口不能言，夜睡不寐，人事不省，心下迷闷，觉如醉状，气不宣通，大小便多秘，累服药饵不见功效，宜服此药，必取神功。（李登仕方）
鹿茸（四两，酒浸，炙）　当归（四两，洗去土，酒浸一宿）　山茱萸（四两）　麝香（半两，别研入）
上为细末，酒糊为丸，如梧桐子大。每服百丸，用米饮或温酒送下。空心，食前服，日三服。
●十四友丸
补诸虚不足，益血，收敛心气。治怔忪不宁，神情昏愦，眠睡不得，极有神效。（绍兴王郎中方）
川当归（去苗净洗）　干熟地黄（洗焙）　茯神（去心中木）　白茯苓（去赤皮）　人参（去须）　黄耆（去须，蜜炙）　阿胶（麸炒）　柏子仁（研极细）　紫石英（细锉）　酸枣仁（新者，炒香熟，别研细）　肉桂（去皮，不见火）　远志（汤浸软，去心，洒酒蒸一饭久，焙乾。以上各一两）　龙齿（二两，细研）　朱砂（三钱重，细锉）
上件併为末，搅拌和匀，炼蜜丸如梧桐子大，朱砂为衣。每服三十丸，煎枣汤下，食后，临睡服。此乃韩魏王方，云：余旧有心疾，怔忪健忘，梦寐恍惚不得睡。世之所传心药者无不服，少有效，求尽方，但亦不愈。邂逅一良医，余喜其语有理，云此疾本由忧悲思虑，耗损心血而得之，只宜先安心。心不徒安，必用当归、地黄辈滋养乎。心之主血故也。若更服发散药，如菖蒲之类，则气愈散，必当收敛之始见效。缘心本用过而虚，更当加阿胶辈补之。乃选诸家方，但撰成此方，集诸家之善也。服之大效，常以此方授人，亦无不验者。始议收敛药用诃子，余曰，诃子固好，但宜入肠胃，不若用龙齿，兼此乃安神定魂之药也。桂大能行血，此十四味，吾之三益友，故名曰十四友丸。
●紫薇丸
开心孔，明目益智虑，补骨髓，强记，去心热，治诸风，补气及治寝睡不安。服三十日，声音清朗；四十日，颜色光泽一如童子，及去面皱，能令睡卧不惊，功效极大，更不具述。（吕仲权传）
菖蒲　远志（去苗心，取皮。各半两）　丹参（去苗土）　柏子仁（别研）　天门冬（去心，焙乾秤。各一两）　防风（去须）　甘草（炙。各一两二钱）　薯蓣（一两半）　熟乾地黄（二两）　五味子（去枝茎）　百部　杜仲（去皮，横锉，炒丝断。各一两半）　茯苓（去皮，白者）　茯神（去木，白者）　人参（去须。各一两七钱半）　肉桂（取心，一两）　麦门冬（去心）　黄耆（去须，蜜炙。各二两）　菟丝子（酒浸取末，二两）
上件修制如法为细末，炼蜜为丸，如梧桐子大。每服五十丸，不拘时候，温熟水吞下。日二服。
●育神散
治心气不宁，二三十年不可者皆治，或虚弱多惊，神色昏愦，怔忪健忘，或言语无节，有类颠邪，或心志不定，小便白浊，饮食无味。
白茯苓　茯神（白者）　人参（去须）　远志（去心，焙乾秤）　龙骨（令研如粉，临时和入）　赤石脂（令研如粉，临时和入）　乾姜（炮）　当归（净洗）　白术（切）　红芍药　桂心（去粗皮，不见火，临时入）　紫菀茸（净洗）　防风　甘草（炙。各等分）　川乌（炮，去皮脐。各半）　没药（一分）　乳香（一分）　安息香（一分）　麝香（一钱，研）
上为细末，相和令匀，将安息香用无灰酒熬成膏，搜为丸，如龙眼大，用辰砂细研为衣。每服一丸，人参酒下，食后，或不拘时候服。如风气攻作，用防风煎汤下，或茶亦得。
●养心丹
益心强志，安心肾，使水火通交，阴阳既济，除恍惚惊悸。（医官王康传）
通明辰砂（成块者二两，用生绢袋子盛定，用无灰酒两碗半悬台浸七日。然后用银石器内慢火煮，令九分干，用井水浸一宿，研成膏子）　通明乳香（酒人参汤研如粉，入在朱砂膏同研。各半两）　茯神（一两半）　人参（拣末一两半，都入朱砂乳香膏内研）
上和令匀，入猪羊心血合成丸，如小鸡头大。每服三两粒至十粒，煎人参炒酸枣仁汤化服。食后，临卧服。
●固精丹
升降心肾，固精暖肾，逐膀胱宿冷，止淋漓小便频数。
沙苑肾形蒺藜（三两，碾罗为细末，用酒一碗半，慢火熬成稀膏）　鸡头纂（五两，用热沸汤洗过，焙乾，碾罗为细末）　菟丝子（二两，酒浸一宿，炒乾）　桑螵蛸（半两，用糯米炒熟，去米）　益智（三钱，去皮，酒浸，微炒乾为度）
上件捣罗为末，用前膏为丸，如梧桐子大。每服三十二十粒，空心，温酒吞下，糯米汤下亦得。此药温暖水藏，去败精，疗腰痛，治冷气。攻小腹连脐㽲刺状，似奔豚及痃癖气。但是下元虚冷，夜多小便，淋漓白浊，精滑不禁并宜常服。又能壮气倍力，进美饮食，功效甚奇。如膏少即添糯米糊同丸。
●十精丹
治心肾不能升降，水火不能既济。令人上热下冷，心神不宁，昏昏似醉，小便频数，遗精白浊，全不思食，纵食不成，肌肤形体黄瘦，上重下轻，梦寐惊魇，心神恍惚。
人参（去须）　远志（汤浸一宿，槌去心，取肉用）　鹿茸（去毛，酒浸一宿，酥炙令黄色）　柏子仁（新者，拣去壳，半两研）　石菖蒲（去须，洗净，一两）　当归（去须，酒浸一宿，焙乾）　琥珀（研）　生朱（别研。各半两）
上件为细末，临时和匀。每服二钱。水一盏，姜三片，枣一枚，煎七分，食后服。
●心肾丸
治心肾不足，水火不既济，心忪，夜多惊悸，梦遗失精，恍惚多忘，小便白浊，膀腿沉重，精神昏愦，饮食失味，盗汗少力，或诸虚不足，阳事衰弱。常服不燥热，但平补气血，养心肾。（邵总管传）
肉苁蓉（二两，切片，酒浸一宿，焙乾秤）　菟丝子（一两，酒浸一宿，取出捣成饼，焙乾秤，碾）　莲子肉（一两，去心，微炒黄）　远志（一两半，酒浸，抽去心，焙乾秤）　人参（去芦头，一两）　柏子仁（一两半，别研为膏）　石菖蒲（一两半）　麦门冬（一两，汤浸去心，焙乾秤）　龙骨（一两半，上舌紧真者，别研）　附子（一两，炮，去皮，切片子）　枸杞子（一两半，择去枝杈净秤）
上十一味为细末，却将研者药和匀，用浸药酒打面糊为丸，如梧桐子大。每服三十丸至五十丸。空心，食前，温酒盐汤送下。
●琥珀安神丸
治心气不和，肢体麻痹，心忪惊愦，饮食无味，或耳内虚鸣，常服镇心安神。
木香　琥珀（不见火，别研）　人参　五灵脂（拣净）　沉香（二钱半）
上为细末，肉枣灯心煮去皮，取肉为丸，如梧桐子大。每服四十粒至五十粒，枣汤吞下，空心，日午服。
●应效远志丸
治心气虚弱，神志不足，事多健忘，怔忪颤掉，气短耳鸣，梦遗泄精，盗汗无力，心脾不调，口苦舌乾。（常承务传）
远志肉（姜）　石菖蒲（去毛）　白茯苓　熟乾地黄（洗焙。各三两）　人参　柏子仁（炒）　杜仲（炙，去丝）　麦门冬（去心）　黄耆（蜜炙）　五味子（拣净。各二两）　泽泻　山药　酸枣仁（炒，去壳）　桂（去粗皮。各一两）
上为细末，炼蜜丸如梧桐子大，以朱砂一两半，别研细为衣。每服五十丸，枣汤或温酒下，空心，临睡服。此药补心强记，安魂定魄，长养精神，令人爽朗，悦泽颜色，发白变黑，齿落重生，筋骨壮健，容颜不老。此安神补气药中最妙。不热不燥，温平益智，令人气不衰，日记万言，便是孙真人补心强志丸方。一同但添肾形沙苑蒺藜一两炒。
●石斛丸
治两关脉沉缓，引传人迎短弱，传化凝涩，荣卫内燥，俾精神恍惚，白浊遗精，情思少乐，四肢怠惰，嗜卧不安，饮食减削，肌肉枯瘁，凡一切不足并宜服之。（吕仲权传）
金钒石斛（须是紧细者，去根）　白术　覆盆子（拣净秤）　人参（去芦头）　黄耆（蜜炙，锉）　白茯神　当归（洗，去芦头）　五味子（拣净）　熟乾地黄　鳖甲（去裙褴，醋炙令焦）　肉苁蓉（洗令净，酒浸，焙乾秤）　鹿茸（酥炙）　酸枣仁（去皮，干秤，炒）　神麴（炒。以上各一两）　沉香（半两，不见火）　乌梅（并核与肉焙乾秤，二两）
上十六味併为细末，炼蜜搜和成，杵千百下，丸如梧桐子大。每服三五十丸，温酒盐汤下。空心，食前，日可二服。
●牛膝丸
大补下元，虚冷流注，脚膝无力，行坐不能，小便白浊，头目旋晕。补益真阳，壮气海。（柴医传）
川乌（五两，每日三度换水，浸令软，去皮尖细切，用好酒三升煮烂为膏，研细）　木瓜（三个，竹刀去皮、蒂子及瓤核，将艾先熟为末，入在瓜内令满，蒸烂研细）　青盐（一两，别研）　川牛膝（去芦，半两）　羌活（半两，去须）　巴戟（半两）　青皮（一两，去白）　肉苁蓉（半两，洗，酒浸，切焙）　海桐皮（半两，去外粗皮）　狗脊（火烧去毛）　萆薢　茴香
上一处为细末。将前二膏子搜匀为丸，如硬，入少酒和，如梧桐子大。每服五十丸，空心，食前，温酒盐汤下。此药大治脚气。
●如锦丸
治心包络伏涎，头眩耳鸣，怔忪语涩。
乳香（别研）　蛇黄（火烧酒淬如柴，次，别为末，细研）　安息香（薄切，酒拌，蒸烂研）　白附子（微炮）　朱砂（别研。以上各半两）　全蝎（五十枚，微炒）　赤足蜈蚣（七条，炙，去头足）　天麻（一分，酒浸一宿）　牛胆制南星（一两一分）　麝香（别研一钱一字）　脑子（别研一字。本方如此。今去脑子不用）
上为细末，入研者药和匀，以水煮糯米粉作糊和丸，如鸡头大。每服一丸，姜汤磨开服，不拘时候，甚者一服两丸。
●宁神丹
治心气不宁，昏狂错乱。（明州何节推传）
辰砂（一分研，水飞）　人参（半两）　天门冬（一分去心）　白茯苓（一分）　白茯神（一分，去木）　南琥珀（一分研）　滴乳香（一分研）　酸枣仁（去皮了，秤一分，炒研）　白殭蚕（一分，炒）　沉香（一分）
上十一味为细末和匀，用猪心血为丸，如龙眼大。每空心一丸。麝香少许，热酒半盏嚼下，待一时辰，再以热酒一盏饮之，日二服，神效。一料为四十丸。
●水仙丹
专治心病，补虚损，治百病。
真辰锦朱砂（一两，水飞，焙乾，再研细）　川木通（一两，切）　白及（一两，切）　真麻油（二两）
上先以木通、白及入油内慢火煎，候二药焦黑，去药滤过，再入铫慢火煎，以水盂滴油在水上不散，即取下冷之。以此油少许和朱砂为硬膏，用清皂角水洗去油，以新汲水浸，逐日早一换水。每服旋丸五七丸，如绿豆大，空心。麝香汤吞下，日二服，神验。
●补心丹
治心气不足，恍惚多惊，梦寐不宁，昏愦。
人参　白茯苓　朱砂（研细，水飞过）　乳香（别研）　石菖蒲　麦门冬（去心）　酸枣仁（各一两）
上为细末，炼蜜丸如梧桐子大，食后，临卧，温酒或灯心盐汤吞下三十丸。
●雄朱丸
治丈夫、妇人因惊忧失心，或思虑过当，气结不散，积成痰涎，留灌心包，久而不去，窒塞心窍。遂致心气不宁，狂言妄语，叫呼奔走。
辰砂（一分，研）　雄黄（一分，择有墙壁明净者研）　白附子（一钱，为末）
上拌匀，以猪心血和丸，如梧桐子大，更别以朱砂为衣。每服三丸，用人参、菖蒲浓煎汤吞下，疾去。常服一粒能安魂定魄，补心气，镇神灵，化痰利膈。
●茸附丸
治精血不足，体倦少力，梦寐纷纭，常多惊悸，宜常服，养气补血。（李登仕唐佐传字尧卿）
鹿茸（去毛床，酒浸一宿，炙）　附子（去皮脐，炮令极熟）　当归（洗去泥）　苁蓉（酒浸一宿，洗）　熟乾地黄（酒浸，焙。以上等分）
上为末，炼蜜丸如梧桐子大。每服五十粒，饭饮或酒送下，食前，空心服之。
●附子降气汤
治气血俱虚，呼吸短气，夜多盗汗，饮食不进。（李尧卿传）
附子（炮去皮脐，一十六两）　白茯苓（十二两）　白术（十两）　人参（八两）　木香（二两）
上五味为末。每服二钱。水一盏，姜三片，盐少许，煎至六分，食前，通口服。
●远志平肝丸
治忧愁思虑，痰气潮作，如醉如痴，精神不守，大便难通，小便常浊，头目眩晕，宜服此药。（李尧卿传）
石富蒲（炒）　远志（去心）　人参（去芦头）　白茯神（去木）　川芎（洗）　山药　铁粉　麦门冬（去心）　半夏曲（炒）　白附子（汤泡七次。以上各半两）　细辛（二钱半）　生珠（别研，二钱半）
上为末，白汤糊丸如梧桐子大。每服四十丸，生姜、薄荷汤吞下。日午夜卧服。
●龙齿汤
治心怔惊悸，常怀忧虑，神思昏昧，如人将捕状，小便赤少，或多，或浊，宜服。（李尧卿传）
人参（去芦头）　甘草（炙）　枳壳（去瓤，麸炒）　龙齿（研）　北桔梗（以上各一两半）　半夏（二两，汤泡七次）　黄耆（炙）　茯神（一两）　白茯苓（一两半）　远志（去心，一两半）　当归（一两半）　官桂（二两半）
上为末。每服三钱。水一盏半，生姜三片，枣子一个，粳米百粒，同煎七分，食前服。
●天王补心丸
治证同龙齿汤。（李尧卿传）
山药　杜仲（姜汁炙）　百部（洗）　人参（去须）　茯苓（白者）　丹参（洗）　熟乾地黄（洗焙）　贝母（去心，炒）　五味子　石菖蒲（炒）　远志（去心）　麦门冬（去心）　茯神（去木）　防风（去芦）　柏子仁（别研。以上各半两）　甘草（七钱半）　当归（半两，酒浸）
上为末，炼丸，每两作六丸。每服一丸，水一中盏，煎六分，食后，通口服。
●小补心丹
治证同龙齿汤。（李尧卿传）
防风（去须）　黄耆（炙）　龙齿（研）　白术　人参（去须）　细辛（去苗）　熟地黄（酒浸）　乾姜（炮裂）　附子（炮，去皮脐）　官桂（去皮，不见火）　远志（去心）　石菖蒲（炒）　赤小豆（炒极熟）　茯苓（白者）　茯神（去木。以上各等分）
上为末，炼蜜丸如梧桐子大。每服四十丸，煎枣子汤下，日午夜卧服。
●琥珀七宝丹
治心气不足，荣血衰少，多畏不乐，精神昏昧，魂魄飞扬，心神离散，梦中失精，白浊等疾。（李尧卿传）
人参（去须二两）　琥珀（别研）　白茯苓　茯神（并去木）　酸枣仁（炒，令十分熟）　远志（去心。各一两）　乳香　生朱（各半两，个别研）
上为细末和匀，煮枣肉丸，如梧桐子大。每服四十粒，枣汤下，日午夜卧服。
●定心汤
治证同七宝丹。（李尧卿传）
人参（去芦头，三两）　白茯苓（三两）　紫菀（取茸，二两）　白术（二两）　甘草（炙，一两）　官桂（去皮，一两）　麦门冬（去心，一两半）　黄耆（三两）　防风（二两）　川芎（二两）　厚朴（姜汁制，炙去皮秤，二两）
上为粗末。每服三钱。水一盏半，赤小豆七十粒，煎取七分，去滓，食后，通口服。
●石龙芮丸
治遗泄，精气不固，遂成劳疾，精神恍惚，夜多梦魇，四体疼酸，上焦虚热，口舌乾涩，小便白浊，健忘多烦，腰膝少力。
石龙芮（生）　白龙骨（至好涩舌者，别杵细研入）　白茯苓　远志（去心）　熟乾地黄（酒浸一宿，焙）　人参（紫晕盘者佳，去芦头，生用）　麦门冬（去心，焙燥）
上件七味等分为末，炼蜜和杵千百下，丸如梧桐子大。每服三十丸，煎炙，麦门冬汤下，食空，临卧服。
●双芝丸
能补血填骨髓，助养本脏，传导六腑，散虚风，壮筋骨，美进饮食。久服延年，甚验。令人面颜不老，服及一年，加减五七岁。（池州王郎中传）
熟地黄（一两半，酒浸一宿，再蒸五七次，火焙）　麦门冬（汤浸，去心，一宿，焙乾）　鹿茸（四两，切作片子，酥炙黄）　鹿角胶（半斤，切成块，慢火，用麦麸炒成珠子）　覆盆子（去枝杈净者秤，二两，焙乾）　肉苁蓉（酒浸，二两半，细切，火焙乾）　五味子（去枝梗净者秤，二两半，火焙乾）　天麻（二两半，细切，火焙乾）　黄耆（六两，蜜炙黄色，单碾细取粉，四两，入众药）　山茱萸（二两半，细切，火焙乾）　乾山药（二两半，细切，火焙乾）　秦艽（去须头，一两半，细切，火焙乾）　人参（去芦头，二两半，细切，火焙乾）　槟榔（二两，湿纸裹，慢火内煨熟，去纸，细切）　沉香（一两，细锉末，入众药末）　麝香（半两，别研细，入众药）
上件同一处为细末，后入麝香拌匀。醇酒一半，白蜜一半，煮面糊为丸，如梧桐子大，文武火焙乾，候冷，于瓷器内收贮，不得犯铁器。每服五十丸，加至六十七十丸。空心，温米饮下。年高者亦可服，服如觉热，食后以白蜜点汤一盏吃，去其热。
●茴香丸
治膀胱经寒湿结成疝气，年岁深久，及一切小肠虚冷之疾。
茴香（一斤，淘洗净，焙乾，舶上者尤妙）　生姜（二斤，细擦淹拌茴香一宿，于日中晒令少干）　青盐（三两，别研，无青盐以重煎白盐六两代之）
上前二味于日中晒，令少干，然后入焙乾，即碾罗为细末，次入青盐同前二味搅拌匀，酒糊为丸，如梧桐子大。每服五七十丸。空心，临卧，温酒或盐汤下。
●增损建中汤
治上膈壅盛，口燥咽乾，舌上麻木，不知甜苦意思，不喜饮食，宜服此药。（许尧臣方）
绵黄耆（二两，以京墨炙）　肉桂（半两）　粉草（一两）　鬼眼京南白芍药（三两）　五味子（五两）　五加皮（三两）　乾葛（三两）　乌梅（一两，去核）
上为粗末和匀。每服三大钱。水一盏半，煎至一中盏，去滓服，不拘时候，一日可三服。
●三匮丸
治心气不足，大补心肾。（宋参议传）
大附子（一个重七八钱，用汤浸洗，去黑皮脐作窍）　辰砂（一两，研入附子窍内，不尽者入木瓜内，铺盖附子）　大木瓜（一个去皮瓤作缸子，入附子内，须留盖子，入附子了盖之，用竹钉签定，蒸熟，拣去竹钉）
上用白瓷碗盛木瓜，缸子内蒸，久候附子烂熟，要无白，一时于砂盆内研细如糊。次入干茯神末拌匀，丸如梧桐子大。每服十五丸或二十丸，用人参汤空心服之，或温酒亦得。
●灵补丸
治心气不足，或因事烦乱，思虑过当。以至健忘，神意不爽，语言差错。兼补下元，行荣卫，宽经络。治四肢瘫痪如神。前后救人甚多。（江南龙瑞长老广容传）
远志（大者，一两，汤浸拍碎，去心晒乾，好酒浸一宿）　薯蓣（半两，焙）　茯神（半两，焙）　干熟地黄（半两，洗晒乾，用酒浸一宿，焙，瓷钵研末）　天门冬（半两，洗，去心，晒乾）　车前子（二钱重，洗去沙，晒乾）　五味子（二钱重，洗晒乾）　地骨皮（一分，净洗晒乾）　桂心（一分，去皮怀干）　龙骨（一分，有五色者，焙）　防风（一分，洗，去芦头，晒乾取净）　麦门冬（一分，洗去心，晒乾）　甘草（一分，炙焙）　好人参（一分，洗切焙）
上件十四味各系净取，斤两不可增减，同碾为细末，炼蜜丸如梧桐子大。每服二十丸，食前食中，温酒或盐汤下。
●人参远志丸
治心气不足。（赵良实传）
熟乾地黄（二两）　杜仲（二两，去皮，姜汁制）　人参（一两，去须）　远志（二两）　菟丝子（一两，酒浸一宿）　牛膝（一两，酒浸一宿）　赤茯苓（生，一两）　白茯苓（一两）　益智（二两）
上件为末炼蜜丸，如梧桐子大，空心，酒下三十丸，或麦门冬汤下。
●宁志丸（与前药相兼）
人参（一两）　白茯苓（一两）　苍术（四两，米泔浸一宿）　辰砂（半两，研细，临时用）　甘草（半两，炙）　厚朴（三两，去皮，姜汁制，炒黄赤色）
上炼蜜丸如弹子大，每服一丸。午后，临卧，与前药相间服，麦门冬汤或酒送下。日三服，饮罢稍空服。
●九珍散
安心神。（范知府传）
人参　白茯苓　茯神　桔梗　黄耆（蜜炒，细切）　山药（姜汁浸半日，湿纸裹煨。以上六味各一两）　朱砂（别研）　白术　木香（以上三味各半两）
上为细末。每服二钱，煎灯心汤或枣汤调下。
●沉朱丹
治因百病后气血不足，虚羸无力，盖缘心神不宁，众邪自入，但一味补心，自然六脉和也。服之益心养血，安神定志得睡。
辰砂（二两，细研如粉）　白术（一两，微炒）　人参（二两，去芦头）　没药（一两）　茯神（一两）　乌药（一两，天台者）　沉香（一两）　木香（一两）
上件为细末，用麝香二钱研细，以没药拌匀，入前药物，炼蜜丸，如梧桐子大。每服三十丸，随汤事下，人参汤尤佳。日午、临睡服，甚有奇效。
●二黄丸（黄德延传）
论曰：夫人心生血，血生气，气生精，精盛则鬚发不白，颜面不衰，可以延年益寿。其夭多由服热药性燥，不能滋生精血，可不悲夫。余深谙此理，以谓药之滋补，无出生熟二地黄、天麦二门冬。世人徒知服二地黄，而不知以门冬为引导，则服二地黄者，徒过去尔。生地黄生精血，用天门冬引入所生之地，熟地黄补精血，用麦门冬引入所补之地，四味互相，该说载于《本草》，可考而知。而又以人参为通心气之主，使五味并归于心。药之滋补，无出于此。
生地黄（一两）　熟地黄（一两）　天门冬（一两，去皮）　麦门冬（一两，去心）　人参（半两）
上五味为末，炼蜜丸，如梧桐子大。空心，温酒或盐汤下三十丸至五十丸，十日，明日，又十日不渴。自此以往，可致长生子登真人之位，此药功也。
●乳朱丸
宁神益气血，退面脸红赤，治思虑过伤，补心。（衢州医僧慧满）
远志（去心，二钱半）　人参（半两）　石菖蒲（二钱半）　茯神（二钱半）　酸枣仁（一两）　乳香（二钱半，别研）　官桂（二钱半）　当归（半两）　甘草（二钱半）　麦门冬（去心，二钱半）　辰朱（二钱，别研）
上件为末，炼蜜和丸，如鸡头大，金箔为衣。每服一丸，煎枣汤下或温酒下，日中，临睡各一服。
●增添四斤丸
大补益肝肾。治虚风冷滞气，腰重顽痹，脚膝软弱，行步艰难，肢体少力，手足不遂，筋骨痠疼。疗诸风，左瘫右痪，口面歪斜。常服轻健筋骨，黑髭发，驻颜悦色，明耳目，延年益寿。（任少卿传）
川牛膝（去芦头，酒浸一宿）　天麻（明白者，酒浸一宿）　乾木瓜（去皮尖用）　肉苁蓉（以上各一两）　没药（四两，明净者）　虎骨（八两，解片子涂酥炙）　川乌头（四两，炮，去皮脐）
上为细末拌令匀，炼蜜和丸，如梧桐子大。每服五十丸，渐加至七八十丸。温酒吞下，盐汤亦得。空心，或晚食前服。
●白胶丸
实精血，益腑脏，利百脉，调四肢。（任少卿传）
石斛（蜜水洗，去根梢，日乾，一两）　白胶（炒，四两，乃麋鹿角胶也）　熟乾地黄（焙）　天麻（酒浸，焙乾）　五味子（焙，去枝杈）　苁蓉（酒浸，洗去沙土，细切，焙乾）　菟丝子（酒浸三宿，蒸熟，乘热杵烂作饼子，焙乾用）　人参（洗，日乾）　补骨脂（微炒，去毛）　木瓜（去心，切作片子，焙乾用）　覆盆子（焙乾，秦州者佳）　白茯苓（去筋皮）　乾山药　牛膝（寸切，酒洗，焙乾用）　秦艽（洗去土，焙乾。以上各一两）　萆薢（新者去须，焙用）　杜仲（去粗皮，蜜水炙，锉干，炒去绵。各一两）　薏苡仁（二两，炒）　沉香（二分）　黄耆（去根梢浮皮，炙锉杵，取头末用，一两，后入拌和）
上同为末，再罗过，炼白蜜并醇酒一半，作面糊为丸，如梧桐子大，文火焙乾，瓷合贮之。每服四五十丸，空心，米饮下，温酒亦得。如更入真麝香末二钱研细，与前药和匀，极有益。可增百馀粒，日二服。
●镇心爽神汤
治心肾不交，上盛下虚，心神恍惚，睡多惊悸，小便频数，遗泄白浊。服此镇心安神。（王都巡方）
石菖蒲（半两，去毛，锉焙）　通草（一钱半，锉焙）　麦门冬（一钱半，汤浸去心）　人参（三钱，去须，锉碎焙乾）　当归（三钱，酒浸，洗去沙土，锉焙）　赤茯苓（三钱，去黑皮，锉焙）　天南星（一分好者，炮）　橘皮（三钱，去白，焙乾秤）　半夏（二钱，汤洗七次，切片焙乾）　紫菀（二钱，去须，汤洗去沙土，锉焙）　乾山药（二钱，白者，锉碎焙）　细辛（二钱，阴者，去苗，洗去沙土，焙乾）　川芎（二钱，不见火，锉碎）　五味子（二钱，新者，拣去枝梗，焙乾）　柏子仁（二钱，净洗，微炒）　酸枣仁（一钱半，汤浸，去壳炒）　覆盆子（一钱半，拣净焙）　枸杞子（二钱，拣净焙）　甘草（四钱，炙黄色，锉碎）
上件十九味如法修事，一处作粗散。每服三钱。用水一大盏，入蜜一匙，同煎至五分，去滓，取药汁，入真麝香少许，再煎一二沸，放温服，不拘时候。
●走马寸金丸
治小肠气痛，不可忍者。
延胡索（一两）　当归（净洗去须，酒浸，一两）　木香（半两，不炒）　茴香（炒，一两）　川楝子（一两）　乾蝎（三个）
上五件一处同炒紫色为细末，醋面糊丸，如鸡头子大。每服一丸，细嚼，空心，酒送下。
●金铃子丸
治膀胱小肠肾余疝气攻作，脐腹撮痛，不可忍者。
川楝子（四两，每个作四片，用巴豆四十九粒，麦麸同炒，麸焦为度，去巴豆）　破故纸　舶上茴香　葫芦巴（以上各二两，并炒）
上为细末，酒煮面糊为丸，如梧桐子大。每服三十丸，细嚼。炒胡桃仁三个，热葱盐酒送下，如人行五七里未止，再服之。常服用盐酒下。

痼冷  ***************************
●神仙赤丸
治阳虚阴盛，手足厥冷，暴吐大下，脉细羸弱，伤寒阴证悉皆治之。
炼成锺乳粉（二两）　附子（二两，炮，去皮脐）　天雄（三两，炮，去皮脐）　川芎（四两，炮，去皮脐）　阳起石（一两，火煅三度，研如粉）
上为细末。将研者药合研匀，用水煮神麴糊为丸，梧桐子大，用朱砂为衣，窨干。每服十五丸，温酒下，空心，食前服。如吐痢欲绝，暴虚欲脱者，服二十丸至三十丸。一方加硫黄一两，火煅礜石一两尤妙。
●御前断下丸
治久虚下泻，寒在下焦，肠滑不禁，日夜无度，全不饮食，腹中疼痛，一切虚寒泄泻困乏并治之。
甘草（二两，炮，去皮脐）　细辛（二两半）　乾姜（炮，二两）　良姜（二两）　肉豆蔻（二两，煨）　诃子（二两，去核）　酸石榴皮（炒黄，二两）　龙骨（火煅，二两）　赤石脂（火煅，二两）　牡蛎（火煅，二两）　白矾（火煅，二两）　阳起石（火煅，二两）
上为细末。水煮面糊和丸，如梧桐子大。每服五七十丸，空心，米饮下，日三服。
●青硫回阳丹
治阳衰阴盛，霍乱吐泻，手足厥冷，脉伏及治阴毒伤寒。
葫芦巴（三两）　硫黄（一两）　茴香（一两）　木香（半两）　附子（一两，炮）
上末之，酒糊丸如梧桐子大。每服三十丸，用盐汤下，空心，食前。
●育肠丸
治膀胱肾余，小肠疝气，脐腹撮痛及外肾肿疼。（石大夫方）
阿魏（二两）　木香（二两）　桃仁（半斤，麸炒）　马兰花（二两，醋炒）　补骨脂（四两，炒）　没药（二两，研）　金铃子（二两，炒）　茴香（二两，炒）　全蝎（四两，炒）　川乌（四两，炮）
上末之，醋糊丸如豌豆大。每服三十丸，炒茴香酒吞下，空心，食前服。
●养正金丹
治阳衰虚脱，手足逆冷，脏腑泄泻虚羸。（寒岩升老传）
附子（炮，去皮脐）　乾姜（炮）　厚朴（姜制）　肉豆蔻（面裹煨熟）　半夏（汤洗七遍。各半两）　硫黄（半两，细研，水飞）
上为细末，酒煮面糊为丸，如梧桐子大。每服四十丸，空心，米饮下。
●养正丹
祛邪辅正，助阳接真。治元气虚亏，阴邪交荡，正气无常，上盛下虚，气不升降，呼吸不足，头旋气短，心神怯弱，梦寐惊悸，遍体盗汗，腹痛腰疼，或虚烦狂言，口乾上喘，翻胃吐食，霍乱转筋，咳逆不定。又治中风涎潮，不省人事，阳气欲脱，四肢厥冷，如伤寒，阴盛，自汗，唇青，脉沉最宜服之。
硫黄（研细）　黑锡（去滓净秤，同水银结沙子）　水银　朱砂（细研。各一两）
上用建盏一只，火上熔黑锡成汁，次下水银，以柳枝子搅匀，次下朱砂搅，令不见星子，放下少时，放入硫黄末，急搅成汁和匀，如有焰，以醋洒之，候冷取出研细，用糯米粉煮糊，丸如绿豆大。每服二十丸至三十丸，盐汤下。此药升降阴阳，既济水火，空心，食前。
●乌头煎丸
治沉寒痼冷及风寒客于肠间，脐腹撮痛，上乘心络，心脾疼不可忍者。呕吐、手足厥冷并皆治之。（刘郎中方）
赤石脂（火煅）　川椒（去黑干併合口者，炒令香）　乾姜（炮）　川乌（炮，去皮脐）　附子（炮，去皮脐。各半两）
上为细末，炼蜜为丸，如梧桐子大。每服五丸至七丸，用温酒下，不拘时候。妇人用醋汤下，渐渐加至十丸十五丸无妨。
●太上白丹
治阳衰阴弱，诸虚不足，久积痼冷，脏腑泄泻，脐腹撮痛，呕吐不止，六脉沉浮，四肢厥冷，上气喘促，神思昏乱欲绝，及女人久虚崩中白带，肌体瘦弱，及虚羸咳嗽并皆宜服。
阳起石（火煅一日，取出研）　礜石（火煅十日，出火毒研）　左顾牡蛎（盐泥固济，火煅一日，去土，取白者用）　锺乳粉（炼成者。以上各半两）
上同研匀，用天雄或附子，火炮去皮脐，碾为细末，酒煮糊为丸，如梧桐子大，阴乾。每服三丸至五丸，用枣汤下，空心，食前服。
●助阳丹
疗脾肾虚冷，瘦悴减食。助阳丸接真气，治痼冷。
硫黄（四两，别研）　附子（一两，炮，去皮脐）　桂心（一两，不见火）　乾姜（炮，一两）　吴茱萸（半两，炒）
上为细末，酒煮糊为丸，如梧桐子大。每服五十丸，空心，米饮。
●茸朱丹
治阳衰阴弱，诸虚不足，肌体羸瘦，及精气不固，心肾不交养，恍惚怔忪，梦寐惊魇，遗沥白浊，及妇人子藏虚冷，带下赤白，日渐瘦悴，脐腹冷痛，并宜服之。（刘郎中方）
好朱砂（一两，用草乌头瞿麦黄柏皮药子各一两，为粗末，用粗瓷碗一个，以姜汁涂炙数遍，以四味草药铺头盖顶，以兔毫盏盖，丁厥一小坑子，安碗在内，以熟火五片煅，令烟尽为度，吹去草药灰，取砂研细）　鹿茸（酒炙为末）
上每用朱砂一两，鹿茸末三两，以枣肉为丸，如梧桐子大。每服三五粒。人参枣汤下，空心，食前服。此丹受阴阳正气，补心肾诸疾，诚固身异宝。服之祛病延年，既济水火，安养精血。在心养神，在肝养魂，在肺养魄，在脾养志，在肾养精。常服添精补体，悦泽颜色。久而服之延年益寿。

积热  ***************************
●人参饮子
治上壅。（张国录方）
人参　桔梗　半夏（汤泡七次）　五味子（去梗）　赤茯苓　白术（以上各一两）　枳壳（麸炒去瓤）　甘草（炙。以上各半两）
上㕮咀，为粗散。每服三钱重，水一盏半，生姜五片，煎七分，去滓，空心，食前服，不拘时候亦得。
●辰砂茯神散
治心间有气，邪热在内，精神恍惚，忘误怔忪，眠睡不稳，五心烦热，饮食不美，肢体昏倦。
辰砂（半两，细研如粉）　人参（半两）　茯神（半两，去黑皮秤）　白殭蚕（一两，洗炒）　远志（一分，去心秤）　犀角屑（一分）　牙硝（一分，别研细）　甘草（一分，炙微赤）
上件为细末。每服二钱，用薄荷煎汤调下，食后，临卧，日三服。
●清心丸
治心有邪热，精神恍惚，狂言呼吸，眠睡不宁。
人参　蝎蛸　郁金　生地黄　天南星（为末，用黄牛胆一个入天南星末，令满，挂于当风处风乾，腊月造。如要用时，临时旋取）　天麻（以上各等分）
上为细末，用汤浸蒸饼，搜和为丸，如梧桐子大。每服二十五丸，人参汤吞下，不拘时候，日三服，小儿量大小加减服之。
●羌活散
治血热生风，皮肤肿痒，生核不散。
防风（二钱）　当归（二钱，洗净）　甘草（一钱半，炙）　生地黄（一分，洗）　羌活（一钱半）　独活（一钱半）　枳壳（去瓤炒，一钱）
上件锉为粗散，分做四服，水一盏半，煎至七分，去滓，温服，日午夜卧服，此药性不冷。
●三奇汤
治上焦风壅客热，咽喉肿痛，声音不出。
桔梗（微炒）　甘草（炙）　诃子（煨，去核。各等分）
上为粗末。每服五钱，水一碗，煎十馀沸，去滓放温，频频呷服。
●火府散
治上焦积热，颊赤口乾，心中烦躁。小儿夜啼，上窜咬牙，小便淋涩，口舌生疮。
乾生地黄（洗去土）　木通（锉）　甘草（炙）　黄芩（以上各一两）
上为粗末。每服三钱，水一盏半，煎至八分。去滓，温服，食后。日可三服，小儿量大小加减服之。如小便淋涩，即入灯心、竹叶煎服。
●清膈丸
治肺气上壅，气促壅塞，面赤痰实，咽膈不利，头目昏眩，肩背拘急，及治面生赤渣瘙痒。
人参（一两）　生乾地黄（一两，去土）　赤茯苓（去皮，一两）　木通（一两）　黄耆（蜜炙，一两）　桑白皮（蜜炙，一两）　枳壳（麸炒去瓤，半两）　青皮（一两，去白）　麦门冬（去心，半两）　甘草（一两，炙）　防风（一两，去须）
上为细末，炼蜜为丸，如弹子大。每服一丸，水七分盏，煎至六分。温服，食后，日可三服。一方只作散子，用蜜煎服亦得。
●利咽汤
治脾肺蕴热，外搏风邪，乘阳上攻，咽喉肿痛口乾。
桔梗（一两）　枳壳（麸炒去瓤，半两）　甘草（炙，半两）
上为细末。每服二钱，用沸汤调，放温服，食后，临卧服。
●五通散
治大人女人小儿寒月伤热，食温暖太过，遂成积热，春后即成涎盛上壅，渐成喉痹，咽间闭塞，涎缠烂喉风等疾。（许尧臣传高司户方得之曹圣徒）
山豆根（锉）　朴硝（生）　大黄（生。各一两）　粉草（炙，三分）　白殭蚕（去嘴并丝，洗控干，生用三两）
上为细末。每服三钱，球糖一块如指大，水一小碗，煎至半碗候温，时时呷少许，仰卧旋旋嚥下，不拘时候。
●清肺汤
治男女肺风热壅，面生赤癗，脸赤疽疮，似酒渣而非酒渣，能饮酒而不能饮者，皆能有此。（许尧臣传岳大监方）
蔓菁子（一两，洗）　桑白皮（一两，生用）　甘草（半两炙用，半两生用）　荆芥穗（一两半）
上为细末。每服一钱或二钱，用好腊茶同点服，食后临卧服。
又方（许尧臣传关总辖方）
鸡心槟榔（三个为末）　轻粉（少许）　麝香（少许）　石亭脂（如一个槟榔多）
上同为细末，日久以纸榇桌上，指捻药乾擦赤处。
又方
如酒渣既退，肉癗已除，不免尚有赤痕肉色未归，宜用此洗。（许尧臣李潞分方）
绿豆壳　黑牵牛子　猪牙皂角　茶枯（各等分）
上为末，早晨洗面如藻豆末用，以赤根去尽为度。
●犀角防风饮
治上焦壅热，颊赤口乾，眼目赤痛，咽中干疼，声重痰嗽，及时行疮疹，已出未出皆可服之。（刘郎中方）
牛蒡子（三两，炒）　荆芥穗（一两）　防风（半两，去须）　甘草（炙，半两）　乾生地黄（半两）
上为粗末。每服二钱，水一盏，煎至六分，去滓，温服，食后临卧，日可三服。如膈热咽痛，及煎药，放温，频频呷服。

痰饮咳嗽  ***************************
●倍姜半夏丸
治痰饮，胸膈不快，呕吐咳嗽。（小石医传）
天南星（一两）　半夏（一两）　橘红（一两）　白矾（半两）　白乾姜（二两）
上为末，面糊丸，梧桐子大。每服五十丸，姜汤下。
●清壶丸
治痰饮。
半夏（一斤）　天南星（半斤）　神麴（半斤）
上为末，生姜自然汁和饼，焙乾，每曲四两，入白术二两，枳实一两为末，姜糊丸如梧桐子大。每服三五十丸，姜汤下。
●石家紫菀汤
治一切虚痨咳嗽，呕吐血丝，上气喘满，坐卧不安，嗜卧多困，起居少力。
紫菀（半两，去土并苗）　桑白皮（半两，蜜炙）　甘草（半两，炙）　五味子（半两）　桂（去皮，半两，不见火）　款冬花（半两）　人参（一分）　麦门冬（去心，一两）
上㕮咀。每服五钱，水二盏，生姜五片，同煎至一盏，去滓，温服，不拘时候。
●化痰掉丸（儿林巢先生）
生姜（十二两，切作片子，盐三两，研细，淹拌一宿，焙乾再秤三分）　半夏曲（半两，炒黄）　丁香（三分）　荆三稜（一两，煨，切片）　甘草（半两，炙）
上为末，用好面作糊丸，如鸡头大。每服三五丸，嚼，用生姜汤送下，不拘时候。
●消饮丸
治五脏气虚，痰饮停积，多呕恶心，腹胀大便秘涩。（石大夫方）
乾姜（二两）　茯苓（一两半）　白术（四两）　枳壳（一两，炒）　山药（二两）
上为末，面糊丸如梧桐子大。每服三十丸至五十丸，用生姜汤吞下，食后夜卧服。
●除饮茯苓汤
治嗽，两胁支满，身体浮肿，小便秘涩。（石大夫方）　半夏（五两）　橘皮（四两）　茯苓（一两）　白术（一两）
上㕮咀。每服五钱，水二盏，生姜十片，同煎至一盏，去滓，食后，温服。
●消饮倍术丸
治胃虚五饮酒癖，头痛眩冒，乾呕，饮流肠间，动则有声。（石大夫方）
白术（五两）　消石（三两）　桂（一两）　乾姜（四两。以上四味同为细末，如梧桐子大）
上面糊为丸。每服三十粒，温米饮送下，食后。
●丁香半夏丸
治中寒停饮，痰盛恶心呕吐，胸膈不快。（石大夫方）
半夏（十二两，汤洗七次）　丁皮（五两，不见火）　木香（一两，不见火）　藿香（二两）　陈皮（三两，洗净焙）　肉豆蔻（一两，煨）
上为细末，面糊为丸，如梧桐子大。每服三十丸，生姜汤，食后夜卧时服。
●中和汤
治肺有风寒，痰壅咳嗽。（张维宋方）
紫苏子（炒）　麻黄（去节）　柴胡（去须）　杏仁（去皮尖炒）　陈皮（去瓤）　桑根白皮（炒）　赤茯苓（去皮。以上各半两）　马兜铃（一分）　细辛（一分）　款冬花（三分）　甘草（一分）
上㕮咀。每服二钱，水一盏，煎七分，去滓，温服。
●茱萸丸
治停痰饮癖，腹胀呕吐，头晕胸膈刺痛。
半夏（七两）　桂（三两）　乾姜（五钱）　吴茱萸（四两，汤洗七遍）　槟榔（一两）　赤茯苓（四两）　陈皮　枳壳（各二两）
上件併为细末，水面糊为丸，如梧桐子大。每服五十粒，米饮或熟水吞下。
●抽风膏
治头痛。
半夏（汤洗七遍）　白殭蚕（各半两）　全蝎（一个）
上同为细末，以绿豆粉和调，贴于太阳上，干即易之。
●半夏汤
治肩臂痛。
半夏（二两，洗七遍，切作薄片）　白茯苓（二两，锉）
上为细末。每服二钱，煎至八分，入姜汁一蛤蜊壳许，再煎至七分，食后，温热服。
●小半夏汤
治痰饮头眩及臂痛。
半夏（汤浸七遍）　白茯苓（半两）　甘草（一分，炙）　橘红（半两）
上㕮咀。每服三大钱，水一盏半，姜七片，煎至七分，去滓，通口服，不拘时候。
●玉真丸
治肾气不足，气逆上行，头痛不可忍，谓之肾厥，其脉举之则弦，按之石坚。
硫黄（二两）　石膏（煅通赤，研）　半夏（汤洗七遍。各一两）　硝石（一分，研）
上为末研匀，姜汁糊丸，如梧桐子大，阴乾。每服三十丸，姜汤或米饮吞下。更灸关元百壮。良方中有黄元子亦佳。《素问》云，头痛颠疾，下虚攻实，过在足少阴巨阳，甚则入肾。徇蒙招摇，目瞑耳聋，下实上虚，过在足少阳厥阴，甚则入肝。下虚者，肾虚也。故肾厥则头痛。上虚者，肝虚也。故肝虚则头晕。徇蒙者，如以物蒙其首，招摇不定，目眩耳聋，皆晕之状也。故肝厥头晕，肾厥颠痛，不同如此，治肝厥则用钓藤散。
●钓藤散
治肝厥头晕，清头目。
钓藤　陈皮（净洗焙）　半夏（姜制）　麦门冬（去心）　茯苓　茯神　人参　甘菊花　防风（以上各半两）　甘草（一分，炙）　石膏（一两）
上为粗末。每服四盏，水一盏半，姜七片，煎八分，去滓，温服。
●前胡汤
治两背胛痛。
前胡（四两，去须，姜制）　陈皮（二两，去白）　白芍药（四两）　乾姜（一两，炮）　甘草（半两，炙）
上为粗末。每服四钱，枣一个，水两盏，煎至七分，去滓，温服，不拘时候，忌生冷物。
●人参饮子
李景扬所服喘药三方，治肺受风寒，咳嗽喘急。
人参（一分）　甘草（一两，炙）　麻黄（一两，去节）　半夏（二十八个，姜汁制）　诃子（二十二个）　白茯苓（一两）
上为细末。每服二钱，腊茶一钱，姜钱三片，水一盏半，煎至七分，通口服，日进三服。
●千缗汤
治久新咳嗽，服之立验。
皂角（不蛀者，炙，一寸）　甘草（炙，一寸）　半夏（七个，炮制）　生姜（一块，槌碎）
上㕮咀。以上只作一服。用水一盏半，煎七分，去滓，温服。
●皂角煎丸
治喘药方。
皂角不以多少为末。以枣肉为丸，如梧桐子大，每服五丸七丸，人参汤下，茶清亦得。
●南星丸
治伤风咳嗽经验方。
细辛（去土并根叶，秤）　半夏（汤洗七遍）　天南星（汤洗七遍）　温姜（炮）
上各等分为末。以生姜自然汁打糊为丸，如黍米大。每服二十粒，生姜汤下。常服即以独活代细辛。
●人参前胡汤
治风痰攻作，头风头痛，目眩旋运，胸膈不利，呕逆不欲饮食。
前胡（去苗，三分）　人参（三分）　陈皮（去白，半两）　半夏曲（半两）　枳壳（麸炒去瓤，半两）　甘草（炙，半两）　紫苏叶（七钱半）　赤茯苓（七钱半）　木香（半两）
上为粗末。每服三钱，水一盏半，生姜七片，同煎至八分，去滓，稍热服，不拘时候。
●五痹汤
大治风痰饮攻作，臂膀疼痛。
姜黄（二两）　羌活（一两）　白术（一两半）　甘草（一两。以上皆生用）
上㕮咀。每服约用五大钱，水二盏，姜十片，煎至七分，去滓，温服，无时，日二服或三服。
●半夏橘皮汤
治阳浊不清，上焦壅塞，失于下降，阴气轻疏，上下不得相滋，心生恍惚，神志不宁，下部乏怯，津液不蜜，脾脏不和，痰饮留滞宜服。（王都处方）
人参（三分，去芦头，锉焙）　白术（半两，锉焙）　川芎（一分，不见火）　北桔梗（一分，去须头，锉焙）　橘皮（去白，汤洗焙乾秤，四钱）　半夏（汤洗七次，切片子，用一分）　白茯苓（一分，锉焙）
上件七味作粗散。每服三钱，用水一盏，入生姜五片，同煎至五分，去滓，温服，不计时候。
●白芷丸
治气虚头晕。（出本事方）
白芷　石斛（去根）　乾姜（三件各一两半）　细辛（去苗）　五味子　厚朴（去粗皮）　肉桂（去皮）　防风（去须）　茯苓　甘草（炙）　陈皮（八件各一两洗）　白术（一两一分）
上为细末，炼蜜丸如梧桐子大。每服三十丸，清米饮下，不飢不饱服。乡人邵致远，年八十有三，有此疾，得此方数服即愈。（渠云杨吉老传）
●分涎汤
治风痰留滞，膈间虚满，食即恶心，咽物上喘，涎唾不利。服此顺阴阳，消痞满。（许尧臣方）
人参（新罗者一两，用拣参）　天南星（一两，去外皮，湿纸包，慢灰火煨香熟）　半夏（汤泡七次令软，每个切作四片，秤一两，以生姜汁浸一宿焙）　枳实（去瓤，一两切，微炒）　陈橘皮（去瓤焙乾秤，一两）　苦桔梗（去须取一两）
上各锉如米粒大。每服二钱，水一盏半，生姜十大片，同煎至半盏，去滓，候温，通口旋呷少许，徐徐嚥下。食后，临卧服，服了高枕仰卧。
●锺乳散
治寒嗽不止。
锺乳粉（修事了者）　人参　阿胶（炒）
上三味等分为末，用糯米饮调服。
●六物汤
治痰气上攻，头旋目运，呕吐，胸膈不快及治痰疟潮作，寒热往来，头痛不止。（刘郎中）
白术（一两，焙）　人参（去须，一两）　赤茯苓（去皮，一两）　半夏（汤洗七次，一两）　橘皮（洗净，一两）　枳壳（麸炒去瓤，一两）
上六味碾为粗末。每服五钱，水两盏，生姜五片，同煎至八分盏，去滓，温服，不拘时候，日进三服。
●旋覆花丸
治停痰饮癖结在胸膈，支满倦怠，不思饮食，食则不下，逆气上冲，喜唾乾呕，温温恶心，腹中有水声，两胁坚痛，及理风虚体弱，头痛眩悸，心忪目晕。（刘郎中方）
旋覆花（去梗，二两）　川乌头（炮，去皮脐，二两）　半夏（汤洗七遍，四两）　赤茯苓（一两半）　乾姜（炮，一两）　陈橘皮（洗净焙，一两）
上为细末，用白面糊和丸，如梧桐子大。每服五十丸，熟水下，食后，临卧服。
●茱苓丸
治痰饮。（新均州李知府传）
吴茱萸（四两，汤洗七遍）　白茯苓（四两）
上为末，面糊丸，桐子大。每服五十丸，米饮熟水下。

泄痢  ***************************
（秘涩酒毒下血附）
●八仙散
治一切泄痢，无问赤白并皆治之。（小石医传）
人参　罂粟壳（炒）　艾（炒）　乾姜（炮）　乌梅（取肉）　枣（去核）　当归（酒浸一宿）　甘草（炙）
上等分。㕮咀，每服五钱，水一盏半，煎至八分，去滓，温服，忌生冷炙煿腥臊之物。
●立效饮子
治赤白痢神效，不可具述。（刘郎中方）
罂粟壳（半两，先剪去蒂，炙）　人参（去须，一分）　厚朴（一两，去粗皮，锉碎，姜汁炒熟）　白茯苓（半两，去黑皮）　乾姜（一分，炮）　乌梅（三个，连核用）　甘草（半两，炙）
上为粗末。每服五钱，水一盏半，生姜三片，枣一个，煎至一盏，去滓，温服。小儿量大小服。若赤多者，加黑豆三十粒同煎，大人小儿皆可服，不拘时候。
●小黄耆丸
治酒毒五痔。
绵黄耆（四两）　芎藭（二两）　枳实（麸炒去瓤秤二两）
上为末，水煮面糊为丸，梧桐子大，每服三十丸，食前，米饮下，日进三服。
●调中散
治赤白下痢，肠胃虚弱，冷热气相搏，乘虚渗入大肠，则为痢重者，血与脓相杂如浓涕。轻者，脓血上有赤脉薄血状如鱼脑，日夜不绝，脐腹㽲痛。
防风（一分，去须）　木香（一分）　人参（二钱）　白茯苓（二钱）　当归（一钱）　甘草（炙，一钱）　黄耆（一分，蜜炙）　熟乾地黄（二钱）　罂粟壳（一十四个，蜜炙）
上为细末。每服三钱，水一盏半，生姜三片，枣干一枚，同煎至八分，通口服，不拘时候。
●断下建脾丸
治冷热不调，肠胃虚滑，泄泻无度，里急后重，脐腹大痛，饮食减少，诸痢经久不差。建养脾胃，蠲除湿冷。（杨相公方）
木香　乾姜（炮）　苍术（米泔浸一宿）　肉豆蔻（面裹烧令面熟，不用面）　川黄连（去须。以上各等分）
上件为细末，面糊为丸，如梧桐子大。每服一百丸，空心，食前，米饮下，日进三两服。
●木香厚肠丸
治下痢泄泻，肠滑腹痛后重，日夜无度。（石大夫方）
厚朴（二两，炙）　肉豆蔻（煨，一两）　木香（一两）　黄连（二两，用吴茱萸二两炒令紫色）
上同为细末，白面糊丸，如梧桐子大。每服三十丸至四十丸，米饮下。
●锺乳豆蔻丸
治脾虚滑泄，及下痢纯脓久不差，宜服此。（石大夫方）
锺乳粉　肉豆蔻（煨）　乌头（炮，去皮脐）　赤石脂乾姜（炮）　龙骨（研）　附子（炮）　白石脂　硫黄（以上各一两）
上为细末，面糊丸，如梧桐子大。每服三十丸，用米饮下，空心，食前。
●双仙散
治丈夫女人小儿一切痢。（孙尚胥方）
木香（一块，方圆一寸）　黄连（半两）
上二味以水半升同煎乾，去黄连，只将木香薄切，焙乾为末，分三服：第一服橘皮汤；第二服陈米饮；第三服甘草汤。调下此方。李景纯传，有一妇人久患痢，将死，梦中观音授此，服之遂愈。
●养脏汤
治脾元虚弱，寒湿结聚，或误伤脾胃，胸膈痞塞，脏气不和，泄泻肠鸣，腹痛水穀不化，或如脓痢，呕逆恶心，两胁胀闷瘀痛，气痞四肢，逆冷自汗，乏力怠惰，不进饮食。
川厚朴（极厚者去尽粗皮，锉细，生姜、厚朴等分捣细，二物和匀，淹一宿，炒令香熟，焙乾秤半斤）　附子（六七钱者炮裂，汤泡去皮脐切，焙乾，四两）　乾姜（白色者，洗净锉，炒令香熟，焙乾，二两）　甘草（好者，锉炒焙，三两）　益智（去壳洗净焙乾，四两）　茴香（去沙土并梗，洗净焙乾炒，令香熟，四两）　罂粟壳（去瓤并两头，锉碎，蜜拌匀，淹一宿，炒令深紫色，四两）　人参（去须洗净切焙，二两）　缩砂（去壳取仁揉令净，焙乾，五两）
上为㕮咀。每服三钱，水一大盏半，生姜五片，枣子三个，拍开煎八分，去滓，食前，温服。
●四神散
治诸痢。
陈皮　青皮　甘草　罂粟壳
上各等分，如是赤白痢并脏腑，除青皮、陈皮不去瓤，将甘草、罂粟壳半炙半生用。如是赤痢，即将甘草、粟壳全生用。如是白痢，即将甘草、粟壳全炙用。其青皮、陈皮，不问赤痢白痢皆不去瓤，为细末。每服二大钱，用米饮调下，不拘时候。
●附子汤
治脏腑滑泄不止。
诃子（五个，炮过，槌去核）　肉豆蔻（四个，生面裹，火煨熟，去面）　大附子（一个，炮五遍，入水去皮脐）
上三味为末。每服五钱，米饮调下，食前。
●地榆散
治赤白痢疾诸药不效者。
地榆（半两）　青皮（一分，去白）　陈皮（半两，去白）　白姜（半两，炮）　罂粟壳（一两，蜜炒）　酸石榴皮（半两）　甘草（半两，炙）
上为粗末。每服二大钱，水一盏，蜜半匙，煎至七分，去滓，温服，不拘时候。不问赤白泄痢，只一服。
●香连丸
治酒积下血。
大黄（一两半，纸裹蒸）　官桂（一两，怀干）　木香（一两，怀干）　黄连（一两，去须头）　羌活（一两）　郁李仁（一两，去皮，研）
上件捣罗为末，然后入郁李仁和匀，炼蜜为丸，如梧桐子大。每服二十丸至三十丸，用温酒下，不飢不饱时服，饭饮下亦得。
●黄连丸
治下血。
黄连二两，拣净，无灰酒二升煮乾，添酒再煮，至黄连色黑为度，焙燥，研为细末，面糊为丸。每服三十丸，温陈米饮下，不拘时候。
●神应汤
治危证痢患，无问赤白。
薤白（二十一条）　枣（七个，擘开）　罂粟壳（五个，去顶盖子瓤，只使净壳）　乌梅（五个，去核）　甘草（二段。各一寸）
上件生槌碎，用水二碗，煎至八分碗，分作三服，空心，食前，连进立定。
●猪骨煎
治老人脏腑不通。（陆驻泊楹仲安传）
肉苁蓉（洗去土）　牛膝（去须）　当归（去须）　人参
上件各等分，为细末，以猪骨髓用无灰酒熬成膏子，调前药末如稀糊样。每以二匙汁，用酒化下，食前，临卧服。
●夺命丹
治诸般泻痢。（舒州添差赵通判传）
五灵脂（碾细末，一两）　巴豆（十个，去皮壳，次用竹纸去油尽）
上件二味，同一处研匀，至端午日午时，对日滴水为丸，如粟米大。若丸不就，用少稀糊亦得。临修合时，不要妇人并鸡猫犬见。如水泻，用新汲倒流水下。如白痢，用乾姜、蓬术煎汤下。如赤痢，用甘草、罂慄壳煎汤下。空心，食前，或临卧服。忌生冷。小儿每服一丸，大人每服二丸。如有孕妇不得服。大有神效。
●吕真人养脏汤
治脏腑滑泄，下痢赤白，里急后重，及肠风下血。
罂粟壳（蜜炙，二两）　厚朴（去粗皮，一两）　苍术（米泔水浸一宿）　天仙藤　泽兰叶　木通　甘草（炙）　陈橘皮
上为粗末。每服四钱，水二盏，砂石铫内煎至一中盏。去滓，热服，空心，食前。忌生冷油腻毒物。此药性温，无毒，能阴能阳，分水壳，止泄泻，治诸般痢，不以年深日近，脐腹疼痛，后重里急，去后无时，一切脏腑病悉皆治疗。泄泻暴下赤白脓痢，只用淡水煎。血痢便血加当归、地榆少许。肠滑夜起，腹内虚鸣加附子少许。脱肛坠下，肛门疼痛加川芎少许。其药滓可再煎服。此药老人小儿产妇孕妇皆可服，功效甚速。
●团参阿胶散
治大人小儿五色恶痢，状如鱼脑，或如豆汁，移床就厕，昼夜无度，诸药无效，三服定差。或老或少，若虚若实，妇人产前产后皆可服之。（柴郎中方）
御米壳（一两，连顶者）　阿胶（一两，用蚌粉成珠子）　人参（半两，紫晕者）　黄耆（半两）
上件为粗末。每服三钱，生姜三片，枣子二个，水一盏半，煎至一盏，去滓，温服，不拘时候。小儿一服分三服，食前服。
●赤白痢方
治大人小儿脏腑虚寒，肠鸣泄泻，日夜无度，以至脐下连小腹㽲痛，服药无效。（何路分传）
肉豆蔻（一对，用面裹煨，面黄为度）　木香　黄连（各一分，锉碎）
上用银铫子将水微浸，炒去水，二药俱干，用纸铺在地上去火毒，其焦黑滓不用，入豆蔻，一处碾为细末。每服二钱，陈米饮调下，食前服。小儿每服一钱。
●木香膏
治久痢滑泄，大便频并。（刘郎中传）
白芍药　白茯苓　甘草（炙）　厚朴（姜制）　当归（洗）　青皮（去白）　白术（微炒）　乾姜（炮）　诃子肉（煨。以上各二钱半）　罂粟壳（半两，蜜炒）　木香（一分）
上为细末，炼蜜为丸，如弹子大。每服一丸，水七分，入乳香同煎至五分。通口服，不拘时候。
●断痢丸
治久痢诸药不效者。（牛主簿传）
上用五苓散，用粟米饭研细如糊丸，如弹子两个大，缓急之间槌碎，以白水一大盏煎开。温服，不拘时候，未止再煎服。
●神授丹
治肠胃虚滑，泻痢久不止，服诸药无效。
附子（一枚，重七八钱者）　肥青州枣（二十枚）
上用水二升，将二味同煮熬，耗水一半，将附子候软，去皮脐，切四斤，再煮二十馀沸，取出附子焙乾为细末，用枣肉为丸，如梧桐子大。每服三四十丸，米饮下，空心，食前，日可三服。老人脏滑尤宜服。
●固肠汤
治冷热不调，下痢赤白，及泄泻不止，脐腹撮痛，里急后重，日夜遍数频并。（王云泽方刘郎中传）
罂粟壳（二两，蜜炙）　甘草（三钱，炙）　乾姜（炮，三钱）　木香（一钱半）　陈皮（净洗焙，四钱）　诃子肉（三钱）
上为粗末。每服三钱，水二盏，入陈米一撮，煎至八分盏，去滓，温服，不拘时候，日可三服。如冷白痢，更加乾姜煎服之。
●肉豆蔻散
治脏腑冷热不调，下痢脓血，脐腹撮痛，里急后重，日夜遍数频并，并皆治之。（刘郎中传）
肉豆蔻（面裹煨，一两）　罂粟壳（一两，去两头，蜜炙黄）　甘草（炒黄黑色，一两）　乾生姜（炒黄黑色，一两）
上为细末。每服四钱，水两盏，煎至一盏，通口服，不拘时候，日可三服。如赤痢多，加甘草一寸煎服。如白痢多，炒生姜一块，指大，煎服。
●鹤寿丹
治虚冷沉积攻作，泻痢久不止。
伏火朱砂（三钱）　枯矾（三钱）　粉霜（三钱）　黄丹（飞，三钱）　轻粉（四钱）　硝石（二钱）
上件研匀，用蒸饼半两和丸，如鸡头大。每服一两粒，米饮下，日二服。
●灵砂丹
治久积泄泻，及冷热不调，下痢赤白，日夕无度。（刘郎中传）
巴豆（去皮，二十一个）　朱砂（一钱，别研细）　硇砂（一分，别研细）　黄蜡（三钱）
上先将蜡于银石器内，重汤煮，置巴豆在内，候巴豆紫色，漉出去十四粒，破者不用，留馀七粒乳细，同朱砂硇砂乳匀，用蜡合成块。如要服，旋丸如绿豆大。每服四粒至六粒，更看虚实加减服之。泄泻，米饮下。白痢，乾姜汤下。赤痢，甘草汤下。脓血交杂，乾姜甘草汤下。临卧服。
●朴附丸
治脾胃虚弱，脏腑泄泻，不思饮食，肢体倦怠。（李郎中尧卿传）
川厚朴（五两者，皮，锉如骰子大）　附子（三两，去皮脐，炮，每个切作六片）　生姜（一斤，切作片子）　枣子（一百枚，如小，即加五十个）
用水三大碗同煮，候附子无白心为度，留下枣子，以朴、附二件焙，去生姜不用。再入：
人参（一两）　肉豆蔻（一两）　乾姜（一两）　诃子（一两）
上四味同朴、附为末。用煮下枣去皮核，用肉为丸，如梧桐子大。每服五十丸，米饮吞下，不拘时候。
●二气丹
治暴泄虚滑，手足逆冷，六脉沉浮，阳气欲绝，并宜服之。
桂心　乾姜（各七钱，炮）　附子（半两，去皮脐，炮）　硫黄（半两，研）　肉豆蔻（三钱，煨）　胡椒（二钱半）
上为细末，面糊丸，如梧桐子大，朱砂为衣。每服三十丸，空心，米饮吞下。
●平胃正气散
治脾胃气虚，脏腑泄泻。常服建脾暖胃，调气温中，祛逐寒邪，辟山岚瘴气，进美饮食。（颜侍郎传）
苍术（米泔浸一宿，薄切焙）　甘草（用盐炙）　厚朴（锉成片，生姜制一宿取出，和姜炒紫色，以香为度）　陈皮（洗，去瓤）　藿香叶（去梗）　半夏（用百沸汤烫七遍，洗去滑，薄切焙乾为末，用姜汁调作饼子，晒乾再炙焦黄色，用时再打碎微炒）
上等分为粗末。每服二大钱，水一盏半，生姜五片，枣三枚，同煎至一盏，去滓，食后服。
●水煮木香丸
治一切赤白脓血相杂，里急后重，或脏腑滑泄，日夜无度，或积寒久冷，脐腹疼痛，不思饮食。（赵德庄少卿传）
罂粟壳（二两四钱，蜜炙）　当归（一两六钱，洗去芦头）　甘草（八钱，炙）　青皮（八钱，去白）　诃子肉（二钱）　木香（二钱）
上件为细末，炼蜜为丸，一两半作十丸。每服一丸，水八分盏，煎至六分，和滓温服，不拘时候服。
●大腹皮丸
调脾胃，顺气，去肠中湿积，遇春夏秘泻不常或飧泄，里急后重等疾。
大腹皮（洗锉，四两）　厚朴（去皮，二两，姜制）　陈皮（去瓤，二两）　桔梗（一两）　附子（生去皮脐，一两）　葫芦巴（一两）　马蔺花（一两）　诃子（去核秤，一两）　半夏（一两，每个切作两片）
上一处以水五升煮乾，取药焙，捣为细末。别用荆三稜二两捣末，米醋一升半，砂器内慢火熬成糊，约度留少末，和杵，如梧桐子大，每服三十丸，生姜汤或酒下，空心服。
●针头丸
治一切泄痢、赤痢，甘草汤下。白痢，乌梅汤下。水泻，姜汤下。热泻，井水搀沸汤下。积泻，米饮下。（许尧臣方）
杏仁（去皮尖，烧存性四十九个）　巴豆（去壳，烧存性四十九个）　缩砂仁（烧存性四十九个）　乌梅（四十九个，去核，微烧）　百草霜（研，半两）
上为细末，用久年养酒蜡熔开，搜前药作一块。临用，旋丸绿豆大，每三五丸，小儿一二丸，以前汤使下。
●大荜拨丸
治虚寒泻痢，肠鸣腹痛，形体羸瘦，全不思食，气力困乏。
荜拨　胡椒　附子（炮，去皮脐）　白石脂　龙骨（各一两）　桂（去粗皮，一两半）　乾姜　缩砂仁　诃子（煨，去核）　白术（各三分）　当归（半两）　厚朴（去粗皮，姜制一两半）
上为末，炼蜜和丸，如梧桐子大。每服五十丸，温米饮下，食前服。

妇人  ***************************
●白芷暖宫丸
治经候不调，或下赤暗色，或淡赤色，身体羸弱，气力疲乏，不思饮食，腰背胁肋牵连小腹，常作疼痛，及治带下等疾。
白芷（四两）　当归（一两）　良姜（一两）　附子（一两，炮去皮却秤）　乾姜（一两半，炮）　川芎（一两）　白芍药（一两半）
上为细末，酒与姜汁各一半打糊为丸，如梧桐子大。每服四十丸，空心，紫苏叶煎汤下。
●经济丹
治妇人血气不足，荣卫俱虚，心气不宁，夜卧惊怖，梦寐不祥，心虚自汗，乏力倦怠，饮食减少，咳嗽痰实。常服补养心血，安神定志。令人血壮气实，极有神效。（太府柳寺丞传）
白茯苓（一两）　白茯神（一两）　白芍药（一两）　远志（一两，去心）　乳香（半两，别研）　当归（一两，酒浸一宿，焙乾秤）　酸枣仁（半两，去壳炒）　人参（一两，去须）　没药（一两，研）　朱砂（半两别研。又方或令添真石菖蒲一两，只用枣肉丸亦得）
上十味为末，炼蜜为丸，梧桐子大。每服三十丸加至五十丸，枣汤下，人参汤亦得，食后服。
●乌梅地黄丸
治妇人虚劳，气血不足。
生乾地黄（四两）　熟乾地黄（四两）　乌梅（去仁取肉，四两）　赤芍药（一两）　川当归（半两）　川芎（半两）
上各焙为末，炼蜜丸如梧桐子大。每服三十四十丸，空心，食前，温酒下，或作大丸嚼亦好。
●清肺汤
治妇人肺热，生风面痹。
川当归（一分，去芦头秤）　川芎（一分，锉）　生地黄（一分，洗切）　赤芍药（一分，锉）　防风（一分，去芦头）　黄耆（一分，去根锉）　荆芥穗（一分，切）　甘草（半两，炙锉）
上为细末。每服二钱，水一盏，煎至七分，通口服，食后，日二服。
●阳起石丸
治妇人血海久积，虚冷，不成妊娠，脐腹冷痛，崩中带下。
阳起石（火煅细研，二两）　乾姜（二两，炮）　白术（三两）　熟乾地黄（一两，洗焙）　吴茱萸（三分，汤浸洗七遍，焙乾，微炒）　牛膝（三两，去须酒浸焙）
上为细末，炼蜜合成剂，捣五百杵，丸如梧桐子大。每服三十丸，温酒，空心，及晚食前。
●附子汤
治妇人诸虚。补血海，祛风调经，进食壮气。
附子（一两，炮，去皮脐）　桂心（三分，不见火）　熟地黄（三分，洗焙）　牡丹皮（三分）　当归（一两，洗焙）　川芎（一两）　艾叶（半两，炒）
上为粗末。每服三大钱，水一盏半，生姜五片，煎八分，去滓，通口服之。
●黑神散
治横生难产。（此南阳公主方）
百草霜　香白芷（各等分）
上研匀。每服二钱，酽醋茶脚许，童子小便用半盏调开药，次入温酒半盏调下。须是扶起产妇，正坐服之。如未，再进一服，良久便正生。
●又催生方
上用蓖麻七粒，去皮，于乳钵以顺手研细，涂足心，有验，急洗去药。左转研四十九匝。
●粉刺方
治面䵟。
上用杏仁末和鸡子白敷之，一宿即落。或涂之过一宿，次日泔洗之。
●积德丹
治妇人一切病，服之令人有子。
熟乾地黄（四两，洗焙）　牡丹皮（二两，去骨）　官桂（一两二钱，去粗皮，不见火）
上为细末，炼蜜为丸，如梧桐子大。每服三十丸，温酒或米饮，空心，食前，日可三服。
●益阴丹
治妇人百病，及胎前产后诸疾并治之，功不尽述。（许尧臣方）
卷柏（洗去泥土并根，二两）　当归（三两，去须）　牡丹皮（三两）　白芍药　陈皮　乾姜　肉桂（不见火）　白术　白茯苓　香白芷　延胡索　茴香（炒。各三两）　黑豆糯米（各二茶盏，与延胡索、茴香豆、米四味同炒令熟）　百草霜（二两，别研令细）
上为细末，炼蜜为丸，每两分作十丸。每服一丸，以温酒化下，食前，空心时服之。
●伏龙肝散
治妇人崩下五色，日渐瘦弱，腹中冷痛。（石大夫方）
赤石脂　川芎　人参　禹馀粮（火醋淬火内令酥，细研）　当归（洗去须）　白术　乌贼鱼骨（细研）　柏叶（焙）　伏龙肝　甘草（炙）　阿胶（蚌粉炒）　地黄（洗去土，酒浸一宿，焙）　白芍药　附子（炮裂，去皮脐）　牛角䚡（酥炙焦）
上等分同为细末。每服三钱，温酒或米饮调下，不拘时候。
●艾煎丹
治女人诸虚不足，气血衰耗，长育劳伤，水期不匀，头目昏重，四肢困弱，赤白带下，脐腹冷痛，气上抢心，精神恍惚，夜梦颠倒，或久不成孕，毛发枯藁。凡血海之疾悉治。（叶知县方）
白艾（四两，用药以糯米粉打糊搜湿，用猛火焙乾脆，急捣为细末）　白芍药（二两）　赤芍药（二两）　九蒸熟乾地黄（二两）　生乾地黄（一两）　赤石脂（一两，炒）　禹馀粮（一两，烧红醋淬五遍）　阿胶（一两，麸炒）　白茯苓（一两）　紫石英（二两）　泽兰（一两，去枝梗）　乾姜（半两，炮）　人参（一两）　伏龙肝（一两，炒）　肉苁蓉（二两，酒浸一宿，切焙乾）　牡蛎（一两，大火煅红）
上十六味为末，醋糊为丸，如梧桐子大，每服五十丸，空心，温酒或米饮吞下，日三服。
●大温经丸
治女人冲任经虚，腰腹冷痛，经候不匀，或断或多，面色萎黄，肌体瘦弱，或带下赤白，久不成妊。（自强传）
吴茱萸（一两，沸汤浸两次焙）　当归（半两去须尾，只用中间独茎）　大芎（半两）　白芍药（半两）　人参（半两，去须）　牡丹皮　肉桂（一分，去皮）　阿胶（半两，蚌粉炒）　熟乾地黄（二两，洗焙）　白茯苓（一两）　蒲黄（一分，微炒，只用白芷亦佳）　艾叶（一两，用醋滴炒赤色）　南琥珀（二分，如血色者佳）　附子（七钱一只，炮，去皮脐，净半两）　朱砂（一分，别研入末）
上十五味炼蜜丸，如梧桐子大，米饮下，四十粒，空心，食前，日三服。大忌生冷动气之物。
●聚宝丹
治室女经寒，血脉不调，所下过多，日渐瘦弱，面无颜色，不能进食，并宜服之。
当归（洗，去须）　木香（不见火。二味各半两，为细末）　琥珀（一分，别研入）　乳香（二钱，别研入）　没药（二钱，别研入）　麝香（半钱，别研入）　辰砂（一分，别研入）
上件药和匀，用热汤和丸，如鸡头大。每服一粒，用酒磨化，空心，临睡服。
●补血艾煎丸
补虚羸，益血气，治冲任虚损，月水不调，脐腹㽲痛，腰腿沉重，四肢倦怠，百节痠疼，心怯恍惚，忧恚不乐，面少光泽，饮食无味。除下藏风冷，治带下三十六种疾。崩中漏下五色，子宫久冷无子，及数堕胎，或因产后劳损，冲任血气，虚羸肌瘦，嗜卧，寒热咳嗽，天阴手骨节冷痛。久服补暖元脏，润泽肌肤，长发去䵟，除头风令人有□。每服五十丸，空心，食前温酒下。
鹿茸（半两，去毛酥炙）　附子（一两，炮裂，不去皮）　芍药（四钱）　苁蓉（一分，酒浸一宿，焙）　真阿胶（半两，蚌粉炒焦）　泽兰叶（半两，炒）　桂（去粗皮，四钱，不见火）　川芎（半两）　厚朴（去粗皮，姜汁制，半两）　藁本（半两）　黑豆（半钱，炒熟）　防风（一分）　熟乾地黄（半两，酒浸）　当归（半两去须，酒浸一宿）　白术（四钱）　柏子仁（四钱）　乾山药（半两）　甘草（半两，炙）　香白芷（半两）　乾姜（一分，炮）　五味子（四钱，去枝梗）　茯苓（一分）　细辛（去叶土，一分）　卷柏（去根，一分）　川椒（一分，炒黑色）　人参（一分）　杜仲（去皮一分，炒，去丝）　牛膝（一分，酒浸一宿，焙）　蛇床子（一分）　续断（一分）　艾叶（炒，一分，去梗）　芜荑仁（一分）　紫石英（三分）　赤石脂（半两）　硬石膏（半两，煅红去火毒）　禹馀粮（半两，醋淬五七次，令酥脆）
上件同捣罗为细末，炼蜜和丸，如梧桐子大。每服五十丸，温酒吞下，炒姜酒亦妙，空心，食前服之。
●沉香养血丸
治女人冲任久虚，风冷乘于子宫，不作孕或成孕多致损堕，月事或不调匀，脐腹疼痛，或时漏下赤白，淋沥不断，肌肤黄瘦，一切血气不调疾，神验。（石大夫方）
白术　川芎　当归（焙乾）　川续断　熟乾地黄（焙乾）　白乾姜（炮）　香白芷（以上各一两）　大叶真艾　沉香（半两锉碎）
上用捣罗为细末，炼蜜和丸梧桐子大。每服五十丸。食前，空心，酒或米饮下，日二服。此即永无损娠之患，神应。
●产后汗方
上如虚出汗，用防风不以多少，麸炒赤色，碾为细末，煎猪皮汤调下。如伤风汗别有药。
●产后泻方
上酸米醋炒香附子，碾为细末，米饮调下。
●治妇人面生疮
上用白胶香一小块，火上烧烟燻之妙。
●养荣汤
治男子妇人荣经不足，肌瘦倦怠，咳嗽发热，皮肉枯悴，口苦舌乾，不思饮食。
黄耆（二两，蜜炙）　川芎（一两半）　当归（二两）　甘草（一两半，炙）　白芍药（二两）　白茯苓（二两）　桂（一两）　人参（二两）　熟地黄（一两一分）　五味子（二两，如妇人服，去五味子，加牡丹皮二两）
上为粗末。每服四钱，水一盏半，生姜三片，枣子一枚，同煎至八分，去滓，通口食前服。
●当归丸
治妇人气血虚损，冷劳败血，攻注手足痛疼，上焦虚热，口苦舌乾，虚汗兼脾胃不和，饮食无味。
人参（切焙）　白茯苓（切焙）　藁本（洗切焙乾）　川芎（切焙）　当归（洗切焙秤）　牡丹皮（洗干秤）　白芍药（切焙）　白术（切焙）　肉桂（去皮不见火）　白蔹（切焙）　甘草（切焙）　藿香（洗晒乾，不见火）　白芷（切焙秤）　延胡索（炮。以上各半两）　乾姜（半两）　没药（别研）　赤石脂（别研。二味各四钱重）
上为末，炼蜜丸如梧桐子大。每服五十丸，食前，温酒下。
●人参锉散
去热解劳，调顺经水，滋养新血，药性中和，退热无大寒极冷之剂，（蔡郎中传）
黄耆（三分）　黄芩　熟地黄（洗秤）　白术　赤茯苓（去皮）　赤芍药　麦门冬（去心秤。以上七味各一分）　柴胡（去苗半两）　人参（去芦）　知母　当归（去芦）　甘草（炙。以上四味各三钱半）
上并生锉如麻豆大，焙乾入瓷器中收，每服四钱，水一盏半，竹叶灯心三寸长，各七茎，同煎至七分，去滓，温服，不拘时候，日三服，至病退即勿服。
●诜诜丸
治妇人子宫久冷，胎孕不成，累有所损，或多漏下，皆由子藏虚弱，风冷乘之。常服养血无病，补一切祛弱。治生产过多，令人虚损，或蓄血瘀闭，作妊不成，服此永无带下之病，常使新血自安，子藏坚劳，须是志心服食。忌生冷、陈藏、海味、脯腊、瓜姜等物，及戒杀生，如蟹蛤之类，皆不可食。如全家不杀生，其验尤速。周士言自异人见传，如都水鲁荣伯御史，孙君孚少监，韩致之皆获其效也。服此药得效后须广传布，异人所说如是。（刘郎中传于王云泽）
当归（大者，洗净去须，用酒浸一宿，焙，一两）　熟乾地黄（净洗焙，二两）　川芎（大者，一两）　牡丹皮（一两，去心）　赤芍药（一两）　桂（去皮，不见火，一两）　金钗石斛（去根，一两）　川白姜（一两，炮）
上为细末，用醋面糊为丸，如梧桐子大。每服三十丸至四十丸，用醋汤下，温酒更妙。空心，晚食前，日可二服。欧阳庆长方加延胡索、泽兰叶各一两尤妙。
●当归鹿茸丸
治妇人冲任经虚，月水不匀过多，血崩不止，赤白带下，面色萎黄，腰腹冷痛，日渐羸瘦。
鹿茸（酒炙去毛，一两）　禹馀粮（火煅醋淬七次，一两）　艾叶（醋炒，半两）　续断（一两半）　亦石脂（七钱半）　当归（洗去土焙，一两）　熟地黄（洗净焙，一两）　附子（一个，炮去皮脐）　没药（二钱半，研）　血竭（二钱半，研，无亦得）
上为细末，用酒面糊丸，如梧桐子大，每服三十丸至四十丸，醋汤温酒下，空心，晚食前，日可二服。
●四圣散
治妇人赤白带下，久不愈，脐腹撮痛，日渐瘦弱。
蛇床子（用象斗子满量之，二味共秤半两，烧灰）　酸石榴皮（乾者，半两）　良姜（半两，烧存性）　人参末（半两）
上为细末。每服二钱，用热酒调下，空心，食前，日可三服。
●妇人催生丹（刘郎中传）
凌霄花（去萼）　夜明砂　滑石（研）
上等分为细末，用腊月兔脑髓并腊水合和为丸，如鸡头大，阴乾。每服一丸。临产时面向正东，用新汲水吞下，立地服，随男左女右，手握下药来是验。如是难产，即用水化开一丸，用剪刀股或用剪子股搅七转，面东服即产。


下卷  ——————————————————————————————————————————————————————————————————————————————————————————

小儿方  ***************************
●鸡冠散
治小儿疮子出后却黑陷不快。
上以雄鸡二只，先令斗数合，隔开，割取冠上血五七点，入麝香少许调酒服之。
●白帛散
治小儿霍乱，吐泻，胃虚不食，生胃醒脾。（江谏议方）
白豆蔻仁（一两）　藿香（半两）　生乾地黄（一两）　丁香（一两）　肉豆蔻（一两）　人参（半两）　乾葛（一两）　诃子皮（一两）
上为末。每服半钱至一钱，水一合至半盏，剪绢钱三片，煎三两沸，温服，食前，忌生冷果子。
●醒脾散
小儿生胃气，去风醒脾。（江谏议方）
川升麻（一两）　白扁豆（微炒，一两）　知母（一两）　白茯苓（一两）　山药（一两）　人参（半两）
上末之。每半钱至一钱，水一合至半盏，生姜一片，同煎三五沸，温服，不拘时候。
●温惊辰砂膏
治一切小儿惊风及阴阳痫。（江谏议方）
乳香末（一两）　赤脚蜈蚣（一条）　白附子（半两）　朱砂（一分）　全蝎（半两）　生脑（五十文）　麝香（五十文）　神麴（一分）　鸦儿（两个，去皮尖，乃草乌头至小者，如此大）　踯躅花（一分，净拣）
上为末，蜜丸如梧桐子大，朱砂为衣，薄荷汤磨化一丸，更量小大加减服之，忌生冷。
●调中散
补虚调气，止泄定呕，生胃气。（江谏议方）
木香　诃子皮　白茯苓　白术　人参　藿香
上等分为细末，每服二钱，水一盏，入于林檎三小片，煎三四沸。通口服，量小儿大小加减，一钱或半钱服之，忌黏腻之食。
●银白散
治因吐泄后脾困欲生风，（江谏议方）
白扁豆（百粒炒）　甘草（二钱炙）　白茯苓（半两）　殭蚕（直者二七个，去嘴炒）　白术（半两，炒）　人参（半两）　山药（二钱）　白附子（三个）　糯米（半合，炒）
上为末。每服半钱至一钱，水一合至半盏，姜枣煎三两沸，稍热服，不拘时候，忌当风奶乳。
●薄荷散
治夹惊伤寒，胃风及疮疹欲出，则连服此立效。（江谏议方）
干薄荷叶（一两）　白殭蚕（洗去嘴，一两，炒）　麻黄（去节，半两）　甘草（炙，半两）　白附子（炮，半两）　羌活（半两）　蝎（一分，炒）　天竺黄（一钱半）
上为末。每一字至半钱，水一合至半盏，煎三四沸，温服，不拘时候服，忌炙煿煎炒香物。
●治小儿虚汗盗汗方
治小儿虚汗盗汗惊汗。（江谏议方）
上以草龙胆洗净为末，蜜丸如绿豆大。每十丸至二十丸，日午临卧，麦门冬熟水下。
●石家天麻防风丸
治小儿惊风身热，睡卧不宁啼哭。常服镇心安神，化风利膈坠痰。
天麻（半两）　人参（半两）　防风（半两）　全蝎（一分，去毒生用）　甘草（半两，炙）　白殭蚕（一分，炒去丝。以上同为末）　朱砂（一钱半，研）　雄黄（二钱，研）　牛黄（一钱，研）　麝香（一钱，研。以上同研与前药同拌匀）
上炼蜜丸如皂子大。每服一粒，人参汤或薄荷汤化下。
●丁香和胃膏
治小儿胃虚，呕吐不止，胸膈痞塞。
丁香　人参　藿香叶　枇杷叶（涂姜汁炙，去毛）　肉豆蔻（面裹煨）　白茯苓　甘草（炙。以上各半两）　水银　硫黄（各半两同研匀，入无油铁铫内，以微火慢慢炒，令熔，不住手搅成沙子，别研）
上为末搅匀，炼蜜为丸，如鸡头大，每服一丸，煎生姜枣汤化下，空心，食前，日三服。
●消疳丸
治小儿疳百药不疗。（汪淑人方）
大麦糵（炒）　神麴（炒）　芜荑（炒）　黄连（去须）
上等分为末，以豶猪胆蒸熟，取汁和宿蒸饼研如薄糊。然后入药拌匀，丸如麻子大。量儿大小加减，空心，米饮下二十粒，临时增减，小儿无时，日三五服。
●小儿肥白丸
治疳极妙。（汪淑人方）
川楝子去核取肉净者四两，乾姜二两，同为末，炼蜜丸如麻子大。每日空心十粒二十粒，临时增减服之，米饮下。
●小儿人参白术丸
治小儿脾虚吐泻，不思饮食。（李宗丞方）
当归（去芦洗，二钱半）　白术（二钱半）　人参（二钱半）　川芎（二钱）　木香（一钱）　真橘皮（去白，二钱）
上为细末，炼蜜丸如小鸡头大，乳食前温粟米饮化下一二丸，治吐泻极妙。
●芦荟丸
治小儿呕吐，及五疳八痢，身体瘦劣，头发焦乾，疳气腹胀，小便白浊，寒热往来，饮水无度，脏腑冷滑，乳食不化，蛔虫自出。亦名六神丹。（郎中干革方）
木香　丁香　诃子（煨，去核）　肉豆蔻（水调面裹炮熟，去面。以上各用二钱）
上件为细末，再用使君子末、芦荟各二钱，芦荟别研，共一处为细末和匀。枣肉为丸，如麻子大。每服五七丸或十丸，饭下，不拘时候。
●观音散
补虚调气，进乳食，止泄，和胃益脾。
人参（一钱）　白茯苓（一钱半）　甘草（炙赤，一钱）　白扁豆（一钱，略炒）　木香（一钱，炮）　神麴（二钱，炒）
上为细末，婴儿一字，二三岁半钱，四五岁一钱，用水一药注或半银盏，生姜半片，煎十数沸服，食前。
●白术散
治小儿身上微热，或渴或泻。（周提干方）
人参（一分）　白术（一分）　白茯苓（一分）　藿香叶（半分）　甘草（一分）　乾葛（一分）
上为粗末。每服一大钱，用水八分盏，煎至四分盏，温服，食前。或泻则入姜枣煎。小儿身多热便是疳，或口臭涎多，则以田螺壳火烧留性，碾为极细末，入麝香与擦开，俟涎出，即以水漱口，吞亦不妨，兼服金箔镇心丸。
●保生丹
治小儿急慢惊风，其效如神。（赵少卿宜人方）
天南星（炮）　白附子（炮）　朱砂（研）　麝香（别研。以上各半两）　蛇黄（四个，辰地上煅铁色者，用楮叶研自然汁涂，却以火煅金赤色，用生甘草水洒出火毒，研令极细）
上件修事了。用端午日三家粽子尖为丸，如梧桐子大，用淡竹沥磨下一丸，此方神圣不可慢易，一粒可救一人。兼能治丈夫妇人一切风疾，薄荷酒下二丸。
●至圣保命丹
治小儿胎惊内吊，腹肚坚硬，夜啼发热，及急慢惊风恶候，目睛上视，手足抽掣，角弓反张，忽然倒地，不省人事。但是惊风悉皆治之。（赵少卿宜人方）
全蝎（十四个，用头尾全者，青色为佳，炒）　朱砂（二钱，光明有墙壁者佳，研）　麝香（半钱，研）　防风（去芦，一钱）　金箔（十片，临时入研令匀）　天麻　白殭蚕　新罗白附子（二钱，炮）　天南星（一钱，炮）　蝉壳（二钱，洗去土焙）
上为细末，用粳米饭丸如此大，朱砂为衣。初生儿每服半丸，乳汁化下，用岁一丸，薄荷汤下亦得，三五岁有急候者，只用两丸为一服，五岁至十岁常服一丸。此药性不冷，大镇心压惊悸，安魂魄，去惊邪神效。世之名医多固妙药，或未得此方，请合一料，方知治疗如神。人家有小儿者，自合之，庶不为银粉所误，先冷脾胃，即别致生病也。
●五疳丸
治小儿五疳八痢，肌体羸瘦，毛发焦枯。
使君子（去皮略炒，秤斗两）　虾蚂（烧存性，秤三钱）　胡黄连（略炒秤三钱）　五加皮（略炙秤半两）　人参（去芦头秤半两）　陈橘皮（阳浸去白，焙乾秤二钱）
上件同为细末，淡面糊和丸，如麻子大。每服斟量丸数服之，不拘时候。（王医师方）
●世室丸
治惊悸，安睡去风。此方治小儿风热作惊最妙。（张维宋方）
人参（半两，焙）　防风（半两，焙）　朱砂（半两，细研）　白茯苓（一分）　龙齿（一分）　马牙硝（一分，细研）　紫河车（一分，用黑豆煮软，切作片子焙）　甘草（一分，炙）
上为细末，后入朱砂和匀炼蜜丸，如鸡头大。以金箔十片为衣，每一丸，薄荷汤化下。
●牛蒡散
治小儿阴肿。
牛蒡子　黄芩　川椒（併为细末）
上等分，取葱白自然汁调，涂肿处。
●肥儿丸
治小儿消积化疳虫。（许尧臣方）
皂角（十茎，不蛀，好者，打碎）　巴豆肉（三十粒）
上用河水煮一日夜，去皂角，巴豆肉烂研，用烂饭丸，如黍米大。每服二三丸，饭饮下。
●马兜铃丹
治小儿肺壅咳嗽，大便不利。如大便利，不须服此。
马兜铃（一两）　紫苏子（一两，炒）　人参（一两）　木香（半两）　款冬花（半两。以上为细末）　杏仁（一分，汤浸去皮尖，细研）
上件拌匀，炼蜜丸如黍米大。每服二十丸，煎生姜汤下。
●龙骨散（于郎中方）
夫小儿盗汗者，为睡卧而自汗出也。小儿阴阳之气软弱，腠理易开，若将养过温，困于睡卧，阴阳气交，津液发泄而自出汗。治小儿夜常有盗汗黄瘦。
白龙骨（半两）　牡蛎粉（半两）　黄耆（去芦头）　人参（半两）　麻黄根（半两）　熟乾地黄（半两）　甘草（炙赤，半两）　麦门冬（去心，一两）
上件粗为散。每服二钱，水一盏，煎至五分，去滓，不拘时候，温服。
●小儿消食丸
常服温胃补脾，和气消食。
厚朴（洗去皮，一两六钱，生姜半两切，同捣烂，焙乾炒）　青橘皮（洗焙秤，一两二钱）　人参（一钱半）　木香（一钱半）　白面（八钱，炒）　附子（一枚，炮去皮脐）
上同捣罗为细末，水浸蒸饼和丸，如黍米大，风吹乾。每服五十丸，不拘时候，米饮下。
●蝉壳散
治小儿夜啼。
蝉退（十四个）　朱砂（等分）
上同为细末。每服一字，男儿揩上齿龈，女儿揩下齿龈。
●治疳肥疮
治小儿头上疳肥疮、秃疮等方。
豆豉（一合，炒焦黑）　白矾（半两烧）　腻粉（一钱）
上研极细，其疮先净剃去发，用小便一盆子，烧秤锤令赤，淬入小便中，乘热洗疮，去疮上皮，更洗，待血出无妨。又以帛子拭乾，生油调涂，只一服立差。
●小儿当归丸
治小儿脾胃不和，呕吐泄泻，腹痛膨胀或身热。
当归（二钱半）　人参（二钱半）　川芎（二钱）　木香（一钱）　白术（二钱半）　真橘皮（去白，二钱）
上件为细末，蜜丸小鸡头大，乳食前温粟米饮化下一二丸，日可三服。
●五灵脂丹
小儿疳药。张氏方，因嗽成疳，常服尤佳，名五灵脂丹。
五灵脂（半两）　蟾头（一个，涂酢炙微黄）　蝉壳（半两，炒）　款冬花（半两。以上为细末）　青黛（一分，研）　雄黄（一分，研）
上糯米饭丸，如黍米大。每服十粒，煎人参汤下，量儿加减服。
●沉香黄耆散
小儿盗汗，沉香黄耆散。
沉香（锉，半两）　绵黄耆（蜜炙锉，半两）　参（去芦，半两）　当归（洗焙，半两）　赤芍药（半两）　木香（二钱半）　桂心（二钱半）
上为细末。每服一大钱，水一小盏，姜二片，枣二个，同煎六分，去滓，食前，温服。
●治疮疹如孛泡方
治大人小儿大疮疹如孛泡已破者。
石以黑黄牛粪烧成灰，用瓦盏合在地上研为末，贴在疮上，并无癍痕。
●补脾丸
治小儿脾虚脏冷，大便青色，腹痛啼哭。
人参（二钱微炒）　茯苓（一钱微炒）　白术（一钱微炒）　丁香（一下四粒，怀干）　肉豆蔻（一个，炮）　川白姜（一钱，炮）　黄连（一钱半，去须）　甘草（一䔷炙）
上为细末，仓米饭丸，如黍米大。每服五十至七十粒，米饮下。
●治眉上生疮方
治小儿眉上生疮。
上以地龙粪二两，饭二两，饭须才揭开甑，就上面取者，和地龙粪细炭火烧令烟出，细研。如疮干，用浆水调敷，疮湿则乾掺之。
●香橘丸
治疳瘦，可思粥食，泄泻不常。
使君子（去壳秤，一两肉，面裹煨，黄熟为度，取出细锉，再焙乾用）　诃子（半两，去核秤，半生半熟）　神麴（炒，半两）　麦糵（半两，炒）　厚朴（半两，去粗皮，姜汁制，炙香为度）　甘草（炙赤色，半两）　陈橘皮（去白用，一分）　木香（炮，一分）
上为末，炼蜜丸如樱桃大，米饮化下。
●小儿牛黄丸
小儿牛黄丸治言语謇涩，痰盛头昏，神不清爽。每服十丸，生姜汤下，食后服之。
天南星（半两，微炮）　白附子（半两，微炒）　蝎梢（一分，去毒炒）　朱砂（半两，研）　牛黄（一钱，研）　麝香（半钱，研）
上为细末，姜汁和丸，如梧桐子大，朱砂为衣，如前服。
●小儿清肺汤
治感风寒，咳嗽不止。
人参　茯苓　贝母（炒黄色）　桔梗（去芦，米泔浸一宿，焙）　甘草（炙）　杏仁（汤泡，去皮尖）　半夏（汤泡七次）
上七味等分为细末。每服一钱，用水一银盏，入薄荷同煎至七分，去滓，通口，不拘时候并进三服，取效，加生姜三片，煎服尤妙。
●大黄汤
治初生小儿洗胎疮，（明州黄郎中方）
●洗药
大黄　川芎　朴硝　当归（以上等分，㕮咀，煎汤服之）
又传敷药密陀僧散，治小儿胎疮。
密陀僧　黄连　黄皮　黄丹　石膏（以上等分事持净为末，和匀敷之）
●生犀人参散
治小儿胃气虚弱及虚热潮作。（张郎中传）
人参（二两）　北桔梗（三两）　乾葛（三两）　白茯苓（三两）　犀角（一两半，镑）　白术（半两）　甘草（半两，炙黄色）
上为末。每服二钱，水一小盏，枣一个，煎七分。如泄，入灯心七茎煎。如伤寒，用淡竹叶七片温服，日二三服。
●脪骥丸
治筋骨弱不能行，生气血。（张维宋传）
熟地黄（洗净焙乾，秤半两）　白芍药（半两，锉焙）　虎胫骨（醋分炙黄色，秤半两）　白殭蚕（洗净秤一分，炒黄色）　黄耆（一分，蜜水浸炙）　当归（洗净去尾，焙乾秤一分）　白茯苓（去皮秤三钱，不见火，日乾）　桂（去粗皮，取肉秤一分，怀干）　川芎（一分，锉焙）
上件九味捣罗细末，炼蜜丸，绿豆大。每服二十丸，米饮吞下，日三四服。
●沉香消疳丸
治婴孩小儿疳极羸瘦，沉香消疳丸。
初生男儿胎衣（一具，洗净，麝香酒煮熟，烂研如泥）　秦艽（一分，洗净俟干秤，炮过）　沉香（一分）　木香（一钱半，炮）　黄耆（一分，蜜水浸炙）　胡黄连（半两）　白术（一分）　麦门冬（去心，一分）　白芍药（半两）　生乾地黄（半两）　人参（半两）　白茯苓（半两）　芦荟（一两）　肉豆蔻（一分，面裹煨熟）　麝香（一钱，研和）
上件为细末，用前膏搜为丸，如绿豆大。每服三十丸，米饮吞下，日二三服。
●人参膏
治小儿脾胃虚或因吐泻后乘虚伏惊，或乳食化迟，胸膈不利，吐涎食久而不除，多变风证，捶头啮齿，手足不遂，项强目斜，有时上瞟或发搐搦，咽喉涎鸣，睡中自惊，进退往来。人参膏。
羌活（一两）　天麻（一两）　川芎（一两）　人参（一两）　白术（一两）　乾蝎（一两，头尾全者，炒令香熟）　白殭蚕（一两，直者，炒令香熟）　蝉蜕（一两）　藿香叶（一两）　天南星（一两，炮）　白附子（一两，炮）
上同捣罗为细末，后入真麝香一两，研细秤，与诸药弄和匀，炼蜜为膏，入杵臼捣五百下作剂，看孩儿大小与服，煎金银荆芥汤，食前化下。
●朱砂丸
治风壅惊热，生涎咽喉不利，呀呷做声，或吐乳食涎嗽，睡中自惊，颊赤上视。
半夏（汤洗十次，去脐中赤皮秤，二钱）　天南星（白润光透者，炮，二钱）　白附子（一钱，炮）　蝎梢（半钱，炒。以上四味捣为细末）　朱砂（二钱，研）　乳香（研细秤，一钱半）
上一处研令匀细，用生姜自然汁煮糊丸如麻子大，阴乾。每服十丸至十五丸，煎金银汤下，乳食后服。孩儿大即加丸数，若气虚弱孩儿亦可服，有热者用金银薄荷汤下。
●半夏丸
和脾胃，定吐逆，化涎止嗽。治泄泻青白，退惊消解时疾，进食。
天南星（二两，炮）　半夏（汤洗七遍，一两）　白茯苓（一两）　藿香叶（一分）　白术（半两）
上为末，面糊丸如麻子大。每服十丸至十五丸，熟水下，乳食后服。
●人参保肺丸
治小儿肺胃受风寒咳嗽，呀呷呕吐。（石仲虚方）
丁香（一钱）　半夏（洗，三钱）　款冬花（一钱）　木香（一钱）　五味子（一钱半）　藿香（一钱）　陈橘皮（一钱半）　细辛（一钱）　肉豆蔻（一钱）　桂（一钱半）
上同捣罗为细末，水浸蒸饼和丸，如黍米大，吹乾收。每服五十丸，食后，米饮下。
●加减四君子汤
治小儿吐泻不止。可进乳食，常服调胃进食。
人参（一两，焙）　白术（一两，焙）　白茯苓（一两，焙）　甘草（半分，去皮）　黄耆（半分，去芦）　白扁豆（半分，蒸熟焙乾）　藿香叶（半分）
上为细末。每服一钱，入盐点服，或用水七分盏煎至五分，温服亦得。
●治小儿眉癣
上用好皮纸于奶汁内浸，晒乾，复浸，如是三次，烧作灰，生油、腻粉调涂之，妙不可言。
●麦煎散
凡小儿憎寒壮热，涎嗽面赤，引饮之证。
麻黄（半两，去节焙）　人参（一分，焙）　地骨皮（一分，后大焙光以日晒）　石膏（煅过秤，半两）　葶苈子（淘洗去沙石，候乾秤半两，隔纸炒）　知母（一分，焙）　杏仁（一钱半，去皮尖秤）　甘草（四钱，炙）　赤芍药（一分，焙）　贝母（去心秤一分，焙）　滑石（细研，一分）
上各事持了秤为末。每服一钱或半钱，煎小麦汤调下。
●赚气丸
治小儿腹胀如鼓，气急满闷神效。
萝卜子（半两，用巴豆肉一分拍破同炒黑色，去巴豆不用，只用萝卜子）　木香（一分）
上为细末，用蒸饼为丸，如麻子大。每服五丸至七丸，橘皮汤下，食后，日三服。
●藿香散
治小儿呕吐不定，脾虚生风，喘急发搐。
藿香叶（一分）　白附子（炮，一分）
上为细末。每服一钱，米饮调下，不拘时候，日三四服。
●回生散
治小儿脾胃虚弱，因吐泻后脾气虚极生风，手足瘛纵，项强发搐不定，神妙方。（刘郎中方）
厚朴（一分，细锉，入生姜一分、甘草二钱、水一碗同煮，水尽去余药，只用厚朴焙）　白术（半分，蜜炙）　全蝎（七个，用火叶薄荷三七叶，麻黄七茎，各长七寸，将薄荷叶裹蝎，以姜汁浸软，麻黄十字系定，再以姜汁浸之，慢火炙乾为度，三味都用）　附子（炮去皮脐，三钱）　天麻（一分）
上为细末。每服半钱，浓煎生姜竹茹汤调下，如人行三五里再服，良久，手心微润热，次有汗出立差。
●固气丸
治小儿脾胃虚怯，泄泻不止，腹痛肠滑。
肉豆蔻（一个）　乳香（一块，皂子大）
上二味将豆蔻劈破，入乳香在内，以丝线十字扎定，用酵面裹，慢火内煨，候面熟为度，去面不用，将二味为末，白面糊为丸，如绿豆大。每服二十丸至三十丸，米饮下，不拘时候，日可三服。
●五神散
治小儿胃气不和，呕吐不止。（刘郎中方）
花桑叶（焙乾，半两）　人参（去芦，一分）　丁香（不见火，一分）　白茅根（焙，一分）　藿香叶（去梗土，一分）
上为细末。每服一钱，水七分，煎至四分，去滓，温服，不拘时候，日可三服。
●黍黏子散
治小儿伤寒身热，及时行癍疮，毒气攻咽膈不利，声不出，咽中疼痛。（刘郎中方）
牛蒡子（炒，一分）　人参（一分，去芦）　升麻（一分）　甘草（炙，一分）　干薄荷（一分）
上为粗末。每服二钱，水七分，煎至四分，去滓，温服，不拘时候，日可三服。
●一捻散
治小儿咳嗽有痰。（张维宋传）
白殭蚕（直者，新瓦上炒）　甘草（半两，炙）　延胡索（一分）
上为末。每一十或半钱，䔾汁调下。
●滴金散
化痰上嗽。（张维宋传）
马牙硝（半两）　黄丹（三钱）　白矾（三钱）
上研细，入小罐子内，用物盖，以赤石研细，水调成糊，涂缝，再用黄泥固济，火中烧通亦，取出候冷，入朱砂末一钱半同研，令极细，每挑二字末，甘草煎汤调下。

杂病  ***************************
●火燎丹
治大人小儿身生燎浆疱子。
大黄（四两，生）　黄枝（一两，去尖生）
上件并生研为末，用参门冬熟水稍冷调匀，用鸡毛抹红处，须是只于疮面上抹，无疮处不抹，一日立效。
●无忘在陈丹
大麻子（二两，去皮）　大黑豆（一胜，去皮）
上件各炒香熟为末，炼蜜为丸，如弹子大，每服五七丸，细嚼咽津下，日二服，令人不飢耐老，轻身肥健。又方，以前二味炒香熟了为末，以水调之，服尽饱为度，遇飢再服，久则可辟穀矣。
●神圣休粮药
辰砂（一两，别研）　水磨雄黄（一两，别研）　乳香（一两，别研）　金箔（五十片，为衣）
上于上寅日在净室中焚香，将黄蜡半两熔成汁，和前药令匀，分作三等丸之。五十岁以上，丸如龙眼大；三十岁以上，丸如小龙眼；二十岁以上，又差小之。欲休食时用沸汤吞下一粒，可一月不飢；再一粒，可三年不飢，服了忌与妇人同寝。合药时不可令妇女鸡犬见之。如要退下药，即服白粥一盏，如未下，即以葵叶煎汤服之即下。如无葵叶，蜀葵子亦得。退下之药却于长流水中洗净，用瓷合子使乳香收之尤胜。服新药所合之药亦同瓷合，以乳香同收之。
●治肺风面生疹斑方
治肺风面生疹斑点癗子。
凌霄花（半两，去蒂）　蛇蜕皮（一分，用蜜炙）　白术（半两，米汁浸一宿，炒）　川大黄（半两，米泔浸一宿，蒸）　蝉壳（半两，去泥净洗焙）　皂角刺（半两，槌碎蜜拌，蒸三次）
上为末，每服二钱，酒调下，日进三服。忌发风之物。
●防风散
治小肠气，外肾偏肿，神效。
防风　牡丹皮
上等分为细末，温酒，空心，食前调下二钱，日三服。
●万金丸
治小肠气绝妙。
乾蝎（一两，酒浸一宿，微炒为末）　硇砂（半两，去砂石，研）　铜青（半两，研）
上为细末，以蒸饼丸如鸡头大。每一粒葱三茎煎，热酒化下神妙。
●治腋气方
治腋气千金不传。（舒州刘郎中传）
田螺（一个）　巴豆（一粒）
上将大田螺一个河水养一日，来日揭起靥，入去壳巴豆一粒，安在田螺内，却以靥子盖之，放在地上。来日取去靥子，将田螺口安在腋下有小眼儿处，紧夹足，勿令透气，一两时辰觉胸腹中鸣时，即大便下，黑水三两行，其腋气尽从大便中下，却须换净衣服著，永不再作。
又
治腋气妙甚。
上血馀不拘多少，洗净，用麻油点灯烧成灰秤，看多少，用腻粉等分和匀，点擦牙旋旋渗嚥下，及造白粥，俟泻三两次，以粥补之，不得作缓。
又
同上擦方。
上以古文钱三二十文，硇砂一块揩头，大用好米醋一小盏，同于建盏内熬三分去二，以瓷罐收之。每擦时以手撑柱坐，点药用力擦腋下，凡三次，候腋下小孔成疮瘥，仍不得动作，恐疮破再作气。
又
腋气方，神妙不可尽述。（许尧臣方）
一味飞白矾，不以多少，临睡时以纸衬桌上，伸手托壁柱，以药干揩，令腋十分热痛，两腋揩遍。先于日中将所著上截衣服用灰汁净洗，又泡去腋袖中臭气，皆不作气。如新衣时便可著，若洗气息不断，枉用其药，大概药无不验，多是衣服再作气，故不能去根。
治腋气方。
上以好生胆矾如琉璃片，无灰色石头者为妙，不拘多少。一半生，一半煨过，同为细末，入腻粉少许，同研细。每用半钱。水先浴了，次用生姜自然汁调药擦患处，俟十分热疼，不能忍得即已之。
又
吃药方。
全蝎（一枚）　小儿胎头发（一块烧灰）　轻粉（三十文）　麝香（五十文）
上四味同研为末。每服一大钱，分两处，一半揩牙，一半用麝香酒调下。临卧服，至五更下如黑水，三二十年患者亦可医。自然先用皂角水净洗，所著衣服用汤熏湿润，次烧麝香、沉檀香末熏焙衣服。如用药后，切不必著不熏过衣服，仍被服，亦须熏洗过。
●解毒方
中全蚕蛊毒、荨毒、砒毒、野葛、河豚等毒及中一切毒，不省人事而气欲绝者，皆可治。以甘草末三钱冷水调下，即时吐出毒即不吐。（高郎中方）
●王不留行汤
治五淋小便淋涩，脐腹胀急痛。（石大夫方）
王不留行（一两）　甘遂（三分，炒）　石韦（一两，去毛）　葵子（一两半）　木通（二两半）　车前子（二两，淘去沙石）　滑石（一两）　蒲黄（一两）　芍药（一两半）　当归（一两半，洗）　桂（一两）
上同为粗末。每服二钱，水一盏，入小麦五十粒，同煎至七分，去滓，温服。
●江谏议消渴方
江谏议治消渴方。夫渴疾饮食皆化为小便，不归大肠。大肠秘涩，世人不议更服宜药，大肠既泻，元气败脱，其患愈甚，切忌宣转及毒食醃藏油腻之物，取曰：消渴消中消肾虚，三焦五脏生虚热。虽则膀胱冷如水，意中饮水无休歇。小便尽夜不记行，骨惨皮焦心肺裂。本因热酒炙馔多，或醉恣欲无时节。饮食虽然得美餐，肌肉皮肤转枯竭。真教便利甘如蜜，口苦喉干舌如血。若加此状疗应难，收得此方真妙诀。
朱砂（研，四两）　犀角（镑，四两）　羚羊角（镑，四两）　铁铧粉（三两）　生银末（一两）　天花粉（二两）　黄连（去毛，二两）　真珠末（二两）　金银箔（各三百片）
上为末，金银箔别研和匀生蜜为丸，梧桐子大。每三十丸，麦门冬熟水下。早午夜各一服。忌酒色炙馔咸味面。
●接骨丹
治打扑伤损骨折筋伤皆治之。
生姜（一斤，取汁）　牛皮胶（四两，锉碎）　马屁勃（二两，锉研如粟米）　乳香（一两，细研）
上件姜汁入银锅内。约多少得中，多则药太稀；少则药太厚。次下胶，又次下屁勃，又次下乳香。调和得所，大纸摊贴痛处。用绢帛裹定痛处，纸包热瓦熨之。此药味虽至微，而功用神良。姜汁不可多用，太厚时旋添之。
●洗风散
治面上游风，或瘾疹或风盛，或黑䵟。
茺蔚草（乃益母草也）　晚蚕沙　赤小豆　黑牵牛　白芷　藁本（去土）　殭蚕　白附子　草乌头　白蔹　蔓荆子
上等分为细末。每用一钱，澡豆用之。
●灸男女心脾痛法（陈景齐传）
上灸患人脚大拇指甲肉想著处，系拶近甲处肉上七壮，男子灸左，女子灸右。
●蛇伤方
蛇药（牛主簿传）
香白芷（不拘多少，预碾细末）　麦门冬子（不拘多少）
上二味遇有急缓，以麦门冬子半两拍碎，水一碗半浓煎汤，调白芷末二三钱服之。如煎药未就间，且用软帛扎定，勿令毒气走，又将白芷末敷伤处，神妙。温酒调极速。
●治瘰疬方
上以牡蛎用火煅净碾为细末，茶汤或酒或白汤调下二钱，服多妙，毒物皆从大便下，此极妙。
●治打扑伤损方（此寒岩昂老传）
黄柏皮（去粗皮）　天南星（净洗，生用）
上二味等分为细末，以生姜自然汁调，掷放皮纸上，贴在打扑损处。其药骨碎折者皆见神效。
●藜芦散
淋洗痔疾。
藜芦（半两）　甘草（半两）　川椒（半两）　附子（半两）　蛇床子（半两）　羌活（半两）　独活（半两）　芍药（半两）　当归（半两）　苦参（半两）
上为末。每服三钱。松柏枝、桑枝各一握，水一大碗，煎至六分，入于瓷瓶内。将痔坐于瓶口且熏，候通手即洗至冷住，可再暖再洗。日可洗三二上为佳。此药极妙，千金不传。
●治五十年痔不差方
上涂熊胆，取差乃止，神效，一切方所不能及。
●枳壳煎（孙道士方）
枳壳（二两，用汤烫，去瓤，麸炒焦黑色秤）　绵黄耆（一两，槌扁，蜜炙秤）　不蛀皂角（热炭灰中炮裂，去核不去皮，二两）　荆芥穗（去枝梗尘上，一两）
上为细末，炼蜜为丸，如梧桐子大，专治肠风痔漏，久年内外痔不差，疼痛大闭涩，壅盛者皆治。每服三十丸，空心，温汤下，或陈米饮亦得。如小便涩，更加白茯苓一两。
●香岩老痔方
海螵蛸　密陀僧　龙骨　煅了白矾（各等分）　梅花脑子（须是成片，十分，大片好脑研细）　真麝香（研细。各少许）
上先将前四味研极细，后入二味和匀，登溷了以温盐水洗过，用药摊油单或帛子上，可大小敷之。
●聚香丸
治肠风痔漏。
生龙脑（半钱）　麝香（半两）　水磨雄黄（一钱）　密陀僧（一钱）　丁香末（半钱）　安息香（一分）　乳香（一钱）　木香末（一分。以上并各自研）　川巴豆（五个，去皮心膜，以纸压出油，须是去尽油为度）　真砒霜（半钱，入绿豆粉二钱，同研匀）　真阿魏（半两）
上先将安息香研细，施入阿魏一处研，续入余药，遂一味入研，留龙脑、麝香最后入，研匀细，用汤浸蒸饼心，少许搜成剂得所，丸如梧桐子。干瓷器内封盛，不得透风。每日空心，湿腊茶清下一丸。服药后不便处有垢腻生，大便作阿魏气息，却吃平时发病毒物，攻令复作，仍不住服药，直候吃毒物其病不作，即是根本已去也。
●治肠风脏毒方
上原桑叶（第二次坐者），阴乾为末。每服方寸匕，米饮调下。
●治久新内外痔方
治痔不以内外新久皆治，皆效。
上以五倍子不拘多少为细末，炼蜜为丸，梧桐子大，食前，温水下四五十丸。忌葵茱海物等。
●治肠风下血方
治肠风下血，亦以五倍子不拘多少，烧存性为末。每服二钱，空心，陈米饮调下。
●陆行之痔方
一用青黛末，一用当归苗为末，两味皆独用。
上先将冷水洗痔揩乾，微湿用药乾掺。如痔不湿，即以水调成膏涂之。二方前后屡用极验。
又
以木槿花之叶阴乾为末，遇痔作时涂掺其上，即不痛。
●治外痔方
上採莲子草，俗谓之鬼莲，生道边甚多。用一握以油盐少许同揉细，去却此小汁，约去一半汁。罨穀道处，频频咳嗽，痛立止。此药极妙，不可尽述。
●抵圣散
治五般淋疾。
赤芍药（一两）　槟榔（一个）
上为细末。每服三钱，水一盏半，煎至七分，温服，不拘时候。（舒州刘郎中传）
●通神散
治砂淋。
熟乾地黄（焙）　定州瓷器
上等分为末，煎灯心通草汤调末二钱，热服，不拘时候，三两服立效。曹少卿服极有验。
●轻粉散
治小肠不通。
葱（一茎）　腻粉（五文）
上以粉入葱内，用线系两头，以水一盏煮熟，葱入乳钵内，都研细，以煮葱汤调下。
●孙巡检汤方
孙巡检治渴方。若服金石致渴，即不能治。
熟乾地黄（四两）　山药（二两）　山茱萸（二两）　桂（一两）　泽泻（一两半）　牡丹皮（一两半）　白茯苓（一两半）　附子（一两。觉热去附子，加五味子四两，用童子小便浸一宿，焙乾）
上为末，蜜丸如梧桐子大。每服五七十丸，米饮下，空心，食前服或二服，气滑加龙骨一两。
●瓜蒌丸
上以瓜蒌根末蜜丸，梧桐子大。米饮或新水下百馀丸，以多为妙，食后，临卧，日二服。
●瓜蒌根散
治三焦消渴，心烦体热，皮肤生疮瘙痒。天渴利之病，随饮即小便也。此谓服石药之人房室过度，肾气虚耗故也。下焦既虚，虚则生热，热则肾燥，燥则渴，渴则饮水，肾气既虚，又不能制水，故小便利。其渴利虽差，热尤未尽，发于皮肤，皮肤先有风湿，湿热相搏以生疮也。
瓜蒌根（二两）　赤茯苓（二两）　玄参（一两）　枳壳（三分，麸炒黄，去麸并瓤）　苦参　甘草（三分，炙赤）
上件为细末，不拘时候，温浆水调下一钱。（于郎中传）
●治吃水水蛊方
治吃水渴病水蛊。
上用多年黄牛穿鼻木卷子一个，削成片子，用二盏水煎成一盏，温服立效。
●治刀斧伤方
治刀斧伤或人咬。
上以竹园荽生者乾者皆可，于口内嚼十分细，贴伤处，不得见水三日。又一方，用真定䒷米乾掺。
●治蜘蛛蜂蛰方
治蜘蛛及蜂蛰，上以荜拨成膏敷之立不痛。
●治汤火伤
上取久年厚尿硷，洗净藏瓶内，以火十斤煅讫，取出细研，麻油调，鸡翎敷之。
●治蛊毒方（林景度方）
上以川升麻不拘多少，焙乾为末，盐汤点二钱先服了，即不纳毒。已中毒而后服即番吐出。
●圣授夺命丹
解一切毒。（沉检法传名观音散）
山慈姑（一两，乃是玉簪花根生白花者）　麝香（半钱，别研）　五倍子（三两）　大戟（半两）　续随子仁（一两，别研）
上三味捣罗为末，同麝香、续随子仁一处研匀，收药东向用糯米糊和丸，作四十九丸，候一宿，入葛布袋挂通风处，治百药毒打扑。发背蛇虎一切毒，用薄荷茶磨下。发背山慈姑煎汤磨下。蛇虎咬用雄黄水磨。喉闭腮颔肿痛，涎潮膈上，语言謇涩，中风暴病，大肠热结，清水磨下。小儿惊风，薄荷汤磨下。产前产后皆可服，一切毒疮，清水磨下。传此药神效不可具述。
●治驴涎马汗毒物伤方
治驴涎马汗毒物所伤。（牛主簿传）
上以白矾飞过黄丹炒令紫色，等分一处贴患处。
●荆芥散
治血妄行口鼻中，出血不止。（刘郎中方）
荆芥菜（连根二茎，一名小蓟）　生地黄　生姜　薄荷叶
上四味一般匀停，细研，入蜜少许拌匀。如鼻中血出，用冷水调下。如口中血出，温汤调下，立止。

伤方  ***************************
●侧柏散
治内损吐血、下血，或因酒太过，劳损于内，或血气妄行，其出如涌泉，口鼻皆流，须臾不救，此药不过二服止。（刘郎中方）
柏叶（一两半，蒸乾者）　人参（一两，去芦）　荆芥穗（一两，烧灰）
上为细末，每服三钱，入飞罗面二钱和匀，新汲水调如稀糊相似，啜服。血如涌泉者立效。
●黑虎丹
治肠风下血，及酒毒、大便血诸药不差者。（刘郎中方）
白矾（二两，飞研）　鸡冠花（一两，乾者）　黑龙尾（屋下煤，半两）　青皮（去白，四两）　五灵脂（四两，生）
上为细末，分一半用米醋二升慢火熬成膏子，候冷，和一半末为丸，如梧桐子大，每服二十丸，陈米饮下，空心，食前服立差。
●血馀散
治泻血，藏毒下血，一服效。（刘郎中方）
血馀（半两，烧灰）　鸡冠花（根叶皆用，一两）　柏叶（焙乾，一两）
上为细末。每服二钱，温酒调下，临卧服，来晨饮酒一杯投之立愈。
●金露丸
天宝七年内，王元览进金露丸，治腹内积聚症块，久患大如杯，及黄瘦宿水，朝暮咳嗽，积年冷气时复，腹下盘痛绞结，冲心及两胁，彻背连心，疼痛气不息，气绕脐下，状如虫咬不可忍。又治十种水气，反胃吐食呕逆，饮食多噎，五般痔漏，[足蹇]气走注风，有似虫行，手足烦热，夜卧不安，睡语无度。又治小儿惊疳，妇人五邪，梦与鬼交，沉重不思饮食，昏昏欲如梦，不晓人事，欲死惧多，或歌或哭不定，月候不调，心中如狂，身体羸瘦，莫辨莫状。但服此药，万无失一，无不平愈。是病皆疗，更不细述。（林巢先生方）
草乌头（炮）　黄连（各二两）　桂心（不见火）　乾姜（炮）　桔梗　茯苓（去皮）　柴胡（去苗）　蜀椒（去目炒，用汁）　吴茱萸（汤浸七遍）　厚朴（姜汁制用）　人参（去芦）　菖蒲（米泔浸一宿）　紫菀（去苗）　鳖甲（醋炙为度）　芎藭（洗焙）　枳壳（去瓤麸炒）　贝母（去心）　甘遂（炮）　乾地黄（洗焙）　甘草（炙）　防风（以上一十以末，各依所制过，度焙乾讫，各一两）　巴豆（去心膜，用醋煮三十沸，焙乾，取一两不去油用）
上件为细末，以面糊丸，如梧桐子大。每服五丸。心中痰患，米饮下；心痛，酸石榴皮汤下；头痛，石膏汤葱茶下；一切脾胃气，橘皮汤下；伤寒，麻黄葱汤下；脚气、水气，杏仁汤下；水泻、气泻，龙胆草汤下；赤痢，甘草汤下；白痢，乾姜汤下；赤白痢，甘草乾姜汤下；胸膈咽闷，通草汤下；妇人血气，当归酒下，如不饮酒，当归煎汤下亦得；疝气、岚气、小肠气及下坠，附子汤下。常服及应急诸般疾患，米饮熟水茶酒任下。如伤冷腹痛，酒食所伤，酒疸黄疸，结气痞塞，鹤膝风，并用盐汤盐酒下，治三十六种风，十二疰，无不医治。此药前人用之效者，马遂临老浑身楚痛，不思饮食，每夜五丸至七日下血如鸡肝者，二日馀下臭脓二升，以此遂愈。三原主簿陈胜妻有病十五年，羸瘦，腹中楚痛不可忍，服药至旬日，下青虫六十四条，如箸头，身赤色，及药水五升遂愈。京兆府工曹柳行余著床经年，服至十日，下肉蜣螂一百有馀个，青黄水一升许遂愈。王元览有门客久患羸瘦，吃食转吐，服之下肉虾蚂七个、青水一升遂愈。兴国寺僧澄清患痈块十五年，服十日下肉蛇二条遂愈。后来又患风疾，眉毛尽落，服至一百日出五色虫儿，并青水三升，遂平复。此元览进方时所陈也。后代郑教授云，此方于杜相公府子弟处曾用之，无不治效。如与小儿吃时，一丸分作四丸，量儿大小可下三五丸合蚍药，如煮巴豆时须是躬亲，自数三十沸便倾出焙乾。若沸过即药无力。服此药别无所忌，只恐服食人看验病症，不定用汤便有差，所以不验也。此方《必用方》中亦有之，但无此治症，且以元览为元鉴，故别而出之。
●换骨散
治大风疾。（尚书旧于江谏议方上录者）
金星石　银星石　寒水石　太阴玄精石　磁石　禹馀粮石（各一两）
上各槌碎如皂子大，用胶泥裹作一团子，将四斤炭攒之，方安顶火煅，火尽伺冷，捣罗为细末，和之令匀。每服用一两，分为五服，每服二钱，作五日用，别用水银二钱半，腻粉二钱半，比之二味于漆碗内，用小葫芦儿研之不见水银星子为度。亦分五服作五日用，每服三钱。换骨散二钱，水银、腻粉共一钱。将芝麻油一两半调之，先令患人于囟门灸艾炷七壮，壮如枣核一半大可尔，灸毕然后用前药油浑身涂之，药尽为度，用衣被盖之，汗出药入矣。每日早晨一服，五日五服，极难取者，不过五服，用尽一两药也。俾转尽脓血及腹内不痛，即不用涂也。若或三服或四服，腹中不痛，不须用药，然后看下项动静之候。涂药后，先须口内有涎，其涎乃黏，并口中臭，其脚热，腹内做声一阵肚痛，要人揉肚，同患痢之状，便是动静之应也。取下脓是病之根也。七日中不得吃冷水，七日外出入无妨，口吐黏涎不得怪也。宜少语，恐口痛，又或口中无皮，及牙断肿痛亦不得怪，五七日自安。忌酒色併发风物一百日，其疾永不发动。后服补药圣救散一百日。
●圣救散
天麻　赤箭　苌松　鬼臼　羌活　人参　细辛（去苗）　何首乌（炮）　防风（去芦头）　蔓荆子　乌麻子（各一两，生用）　天南星（用姜汁炒令黄色）　款冬花　虎脑骨（酒炙）　白花蛇　乌蛇（二味汤洗，酒炙黄色）　牛膝（酒浸去芦）　麻黄（去节）　蛜[虫祁]（炒）　附子（炮）　藁本　地骨皮　甘草（炮）　天门冬（去心）　麦门冬（去心）　川当归（洗去土，炙黄）　朱砂（研）　雄黄（研）　乳香（研）　云母粉（研。以上各半两）　紫菀（去土）　苦参（各一两半）　萆薢（一分）
上件三十三味依法修制，杵罗为末。每服一钱半，米饮或茶清调下。每日早晨日午临卧，日三服。
●治臁疮（折监税传）
上以古墙上螺蛳，殿须多年蚀破者，烧为灰，入少轻粉麝香乾掺。
●治口疮（杨铃传）
治口疮不安。
黄连　黄麦糵（等分）　木香（比二味稍增）
上为末，填入疮内即生肌。
●治血淋（许尧臣传泰侍郎方）
木猪苓（一两）　赤茯苓（一两）　车前子（半两）　滑石（一两）　泽泻（一两）　阿胶（二两，麸炒）
上粗末。每服三钱，水一盏，同煎七分，去滓，食前，五更时服至天晓，小便清莹，其不知去处。
●铁刷疮药
治男女一切疮伤、疥痨、冷漏疮、痔漏疮，男女下部蠹精疳蚀疮，小儿劫头瘌痢头疮，走马疳疮。无问大人小儿久患诸般疮疥，但是皮肉痛痒，有脓汁，有形无名并皆用之，如铁帚刷云，天下无比。尧臣用之三十年，惟恐不用，用无不效。（许尧臣方）
苦葶苈子（半两）　白胶香（一钱，旋研别入）　蛇床子（半两）　雄黄（半两，别研入）　贯众根（半两）　象斗子（二钱，刷洗）　密陀僧（一分）　苦参（半两）　大柏皮（半两）　黄连（半两）　藜芦须（半两）　前草（拣净取，半两）　轻粉（半钱，旋入）
上各不得火焙，猛日中晒，碾罗为末。巴豆七粒敲损，麻油一两，煎至巴豆黑，取净油，去巴豆，调轻粉，随油调药，稀稠得所，瓶收，十年不坏。用时先煎葱盐汤，洗去旧硬疮皮，挹乾擦药。如小儿，令小儿睡著擦上，疥痨炎火边抓损，通身搽擦，令肉热止，次日如剥卵，神妙不可言。

治眼目  ***************************
●洗眼珊瑚散
治气眼、风眼、内瘴外瘴、青盲、雀盲、赤眼、黑花、羞明不能视物，不问久近，并皆治之。每一料用净白盐三斤，沸汤泡，淘去不净，澄清，用瓷瓮或银器以炭火熬成霜，不得犯铁器，直候盐霜干了，秤一斤乳钵内略研过，不令作块，每一斤用飞过辰砂一钱重，晋矾秤一钱，以下八分许，重研细，然后与盐辰拌匀如珊瑚色。凡洗时用二大钱许，以不热不冷汤半碗以下，却用银盂子或铜盂子盛，趁不冷不热时，先以温汤洗去眼上汗，然后以药洗之，涩痛为度。若冷，再以银盂子暖动，一服可作三次洗，洗讫，却用温汤洗去盐水，第二第三次如前，用毕，可泼在净处。此方乃韩州李太尉遇一圣僧传之，云是台州人，后寻觅不知所在，再三祝令不可容易传之，径山佛日得此方，藏之甚秘。
●还睛膏
还睛膏洗眼药。
鹰爪黄连（四两，新汲水洗净晒乾为末）　胆矾（半两）　青盐（半钱）　轻粉（五文）　黄丹（三钱）　滴乾香（一块如杨梅核大，研）　蝎梢（一十四个，为末）　梅花脑（二钱五分，如鱼以鹿慄脑亦得）
上用研匀。每用二字，以沸汤浸热洗之。
●地黄丸
治男子妇人肝元风虚，眼目昏暗，视物不明。
生地黄（四两，生洗）　熟地黄（四两，生洗）　防风（一两，去芦）　枳壳（一两，汤浸，去瓤麸炒）　牛膝（一两，去根，酒浸一宿）　石斛（一两，去苗头）　杏仁（一两，汤浸，去皮尖炒）
上件为末，入杏仁膏研和令匀，炼蜜为丸，如梧桐子大。每服三十粒，用炒黑豆淋浸酒下，早晨日午临卧各—服。
●增明丸
治肝肾虚眼昏。
菟丝子（五两，酒浸三宿）　附子（十个，去皮脐，生切作两片）
上用生地黄汁三胜煮附子，煮令汁留七合，取出附子，同菟丝子为细末，用余者地黄汁打糊为丸，如梧桐子大。每服三十丸，空心，盐汤温酒下。
●夜光育神丸
能养神明，育精气，主健忘，益智聪心，补血，不壅燥，润颜色，远视移时目不䀮䀮，穀道调适。久服目光豁然，神宇泰定，语音轻微，就灯永夜，眼力愈壮，并不昏涩，不睡达旦，亦不倦怠。服两三月后，觉神清眼明，志强力盛，步履轻快，体气舒畅，是药之效。常饵如饮食，一日不可辍。唯在修合，洗涤，洁净药材，须件件正当，不宜草率。
熟地黄（洗净，曝乾，酒浸）　牛膝（去芦头，酒浸）　枳壳（净洗，去瓤，麸炒赤色）　菟丝子（净洗沥乾，以酒别浸，单研）　远志（净洗，就洁净砧上槌碎取皮，去骨木）　地骨皮（须是取净洗砧上槌，取皮去骨木，春夏等分，秋冬减半）　当归（净洗，曝乾，酒浸）
上件等分，逐一秤过，分量均平，除地黄、菟丝子别器用酒浸，其馀五味同锉细，共入一钵或瓮内。若每件药十两时，可用无灰浓酒六升同浸三宿，取出，文武火焙乾。须试火令得所，不可火太猛，恐伤药性，十分焙乾，捣罗为末，以两手拌，令十分匀，炼蜜为丸，如梧桐子大。每服空心盐酒下三十丸，增至四五十丸亦不妨。若不饮酒，盐汤下亦得，但不如酒妙。炼蜜法，冬五滚，夏七滚，候冷，以纸贻惹去沫，药成丸后，都入微火焙，少顷入瓮收。（何捡详传此方在南康朱章之所刊方中）
●明目人参丸（张㨰龙传）
人参（一两半）　决明子（一两半）　菟丝子（二两，酒浸三日，别研）　黄耆（二两，蜜炙）　覆盆子（二两）　枳壳（一两，炒黄去瓤）
上件药焙乾，碾为细末，炼蜜为丸，如梧桐子大。每服三十丸，温酒，食前服。
●防风散
治眼昏，去肝风。（张㨰龙传）
防风（一两）　麦门冬（一两，去心）　旋覆花（一两）　羌活（一两）　细辛（一两）　甘草（一两，炙）　香白芷（一两）　荆芥（一两）
上件药焙乾，碾为细散。每服二钱，茶调下，食后服。
●洗眼千金散
当归（一两）　赤芍药（一两）　川黄连（一两）
上焙乾，研为粗末。每用一钱，水一小盏，煎八分，去滓，温热，用绵惹汁频洗。
●通关吹鼻散（张㨰龙传）
零陵香（一分）　藿香（一分）　甘松香（二分）　藜芦（一分）　细辛（一分）　丁香（二十一粒）　川芎（一分）
上件药焙乾碾为细末，入脑子少许。每吹少许入鼻中，日三二吹。
●治内障眼方
上以苍术半斤切片，累豆一小升，用水二碗煮，干，焙碾为末，糊丸如梧桐子大。每服三十粒，空心，盐汤吞下。
又方
菊花（四两）　木贼（四两，去节）　苍术（二两，锉）　荆芥穗（二两）　甘草（二两，锉）
上同为末。每服三钱，茶调服，日二服，二药兼之乃佳，食后临卧。
●补睛丸
治眼睛楚痛，及头疼偏正发作无常。
没药（研）　乳香（研）　白殭蚕（炒）　石膏（煅）　荆芥穗（不焙）　川芎（不焙）　羌活（洗）　地骨皮（洗去泥）　白附子（炮）　当归（洗，切焙）　白术　附子（炮，去皮脐）
上件等分，依法修制为末，以葱涎搜为丸，如梧桐子大。每服十五粒，食后葱茶吞下。或薄荷茶下亦得。
●乳香散
治眼睛疼痛。（林子启传）
通明乳香（二钱，研）　青黛（一钱）　焰消（一钱）　通明雄黄（一钱，研）
上件为末。每用时先口中含水，鼻中搐半字，吐却水，仰头少时。
●防风羌活散
治风毒上攻，眼睛疼痛。（林子启传）
防风（洗，切焙）　羌活（洗，切焙）　黄耆（洗，切焙）　家菊花（去蒂，野菊不要）　川芎（焙）　荆芥穗（不焙）　白蒺藜（炒，杵去尖）　甘草（炙。以上各半两）
上件为末。每服二钱，麦门冬熟水调下。熟水茶并可。（林子启传）
●当归地黄丸
养血益肝治目。
当归（二两，去芦洗净焐干，酒浸一宿）　枸杞子（二两，拣净焙乾）　熟乾地黄（二两，用竹刀切细，不得犯铁器）　菟丝子（水淘去沙石及浮者，酒浸一宿，再以水淘过控干，先研碎，焙令乾秤，二两）
上除地黄外，併为细末，再将地黄于石臼内捣烂，添炼蜜，捣丸如梧桐子大。每服四五十丸，空心，食前，米饮下，温酒亦得。
●三贤汤
治风毒入眼，迎风有泪，雨皆湿赤，痒发难任，视物昏昧。久用养目力，活血脉，使面目光泽，眼力明健。
川当归（二两，和头尾细锉）　赤芍药（二两，细锉）　荆芥（取穗，四两，细锉）
上三味并生用，拌匀，平分三服。以薄绢袋盛，逐日早用水二升煮至一升，取出袋儿控干。每至早晨洗面后，以药水熟洗眼并洗面上，使至水冷不用药袋儿，来日早再煎洗，凡一袋得五七次，煎却再换。
●观音洗眼药
治眼睑赤烂。
铜青（二钱重，细研罗过）　白善土（一两，研罗用水飞过，取上面浮浓者，去滓澄干，秤半两用）
上二件细研，每用半钱匕，沸汤浸半盏以下，热洗眼以纸覆之，一日洗数遍。每洗以汤坐令热，日一易之。
●龙树镇肝丸
治肝肾俱虚，风邪内叶，眼目昏暗，或头风偏牵，眼渐细小，或青盲雀目，诸风内外障者，不过十数服立愈。酒忌房室，忌面炙煿鸡鱼辛辣发风动气物，但于暗室中坐，不可使心，无不应验。每服二十丸，龙脑薄荷汤食后下。（石大夫方）
草决明（二两，炒）　人参（半两）　家菊（二两）　川芎（一两）　黄芩（一两）　玄参（一两）　地骨皮（一两）　防风（一两）
上同为细末，一料用粟米粉三两蒸熟为丸，如梧桐子大。每服只可二十丸，温酒吞下，食后夜卧时服。
●定痛散
治眼睛暴痛不可忍者。
汉防己（不以多少）
上为细末，每服二钱，温酒调下，不拘时候服。
●羌活散
治一切内外障眼，翳膜遮睛，久治不明者，服之神效。
羌活（半两）　川芎（半两）　旋覆花（去梗，半两）　防风（半两，去芦）　甘草（生，一两）　苍术（米泔水浸一宿，去皮切不见火，一两）　楮叶（一两，八月中採，阴乾）　甘菊花（去梗，一分）　楮实（一分）　蝉壳（一分，去土）　木贼（去节，一分）　桑叶（阴乾，八月中採，秤一两）
上为细末。每服二钱，茶清调下，早晚食后，临卧，日可三服。
●穀精丸
治大人小儿雀目攀睛。
穀精（二两为末）　羊肝（一具，薄切片子三指大，用黑豆二合，同穀精草以水二大碗同煮乾为度，取出控干）
上和黑豆，不以多少，时时嚼吃。如恐不肯吃时，初煮乾时乘热入臼内捣成丸，如绿豆大。每服三十丸，茶清汤下，食后临卧服，小儿随大小加减服。
●还睛散
治风热，毒气攻眼，血贯瞳人，赤[月斗]痛涩。
龙胆草（洗）　赤芍药　当归（洗，去芦。各等分）
上为末。每服二钱，用茶汤调下。食后临卧服。小儿半钱，蜜汤调下。
●三退散
治丈夫风热眼，妇人血风眼，肿赤疼痛，年年发作，服此大效。（许尧臣传高司法方）
蚕退纸（五月者）　蛇退壳（洗，剪碎焙）　蝉蜕壳（洗去土）　草龙胆草（去根节）　木贼（去根节）　防风（去芦）　黄芩（洗）　羌活（洗。以上各半两）　白蒺藜（炒去壳，取仁三钱）
上九味同为细末。先泡南硼砂汤洗眼却，每服二钱，炒黑豆淋汤调下，食后，临卧时服，日进三服。
又方
用羊子肝，不拘多少，入黄芩末，铫子内入水少许煮熟，先食肝，次以汁吞下，青州白丸子三十丸，雀盲黑花眼患服此，取效为度。

治咽喉口齿  ***************************
●治喉闭方（林巢先生方）
盆消不以多少为末，以笔管子吹药入喉中甚妙。
●开喉散（林巢先生方）
盆消（二文）　青黛（三文）　脑子（二十文）
上为末。每用少许，以笔管子吹药入喉中。
●治口疮方（林巢先生方）
蔷薇（茎叶，冬用根）
上细锉，浓煎汤漱之大效。
●小儿误吞物哑方（林巢先生方）
卷柏　茯苓
上等分为末，温水调下一钱，立取下误吞一切物，金石草木之类悉能取下。
●失笑散（陈左司传）
治虫牙疼。
川升麻　细辛（去苗）　荜拨　胡椒　甘松（去土）　白芷
上等分，择净为细末。每用少许揩患处，闭口少时，顽涎出。若甚者，用二钱百沸汤浸，乘热漱之，涎出立愈。
●治急喉闭方
上以皂角去皮子为末，用箸惹药，点肿处，次用醋调二三钱，涂外肿处，须臾自破血出即愈。
●齿药方（陈希夷方）
川乌头（炮裂去皮脐秤，四两）　白殭蚕（微炒，四两）　华阴细辛（半两）　青盐（一两）　皂子（一百个，炮，烧存性不蛀者）
上同捣为末，食后临睡，如齿药用，永除齿患。
●乌髭齿药方
生乾地黄（二两）　猪牙皂角（二两）　巨胜子（一两，黑芝麻是也）　槐枝（二两，取著大木生绿□者）　青盐（一两）　威灵仙（半两，去土取细□子秤）　蔓荆子（半两）
上用一藏瓶，盐泥固济一指厚，上留一窍子，候乾入药在内，用炭火约半秤煅，候烟欲尽去火，地上开坑，取藏瓶药置坑中，以土培之，经宿取出细研，以瓷器收之，旋取揩牙。
●一捻如神散
治风肿牙疼，诸药不能疗者。
华阴细辛（好者，去苗叶）　隰川地龙（去土。二味各半两）　麝香（一钱秤）
上先将前二味为细末，次研入麝香，再同研匀。每用半字擦痛处，无不取速效。
●坚齿散
酸石榴（一个）　丁香母（二十一个）　华阴细辛（二钱）　川升麻（一钱）　青盐（一钱）
上件先将丁香母散插在石榴内，黄泥固济。令乾，猛火煅成，烟尽取出，放在地窍内出火毒，去土，入前三件碾为末。早晚揩牙良久，温水漱口，误咽不妨。常用去风黑髭、坚肌骨，能令牙齿百病不生，无牙疼苦赤之患。（沙河塘余医传）
●吹喉散
治大人小儿喉闭肿塞，水浆不下。
硼砂（一分）　龙脑（一钱）　白殭蚕（二十一个，直者别研）　青黛（一钱）　硝石（三钱）　马牙硝（一钱半）　白矾（一钱半）　生胆矾（一钱半）
上件各研细，再同研令匀，用好新笔管抄少许吹在咽喉内，立效。
●胜金散
治肾热上蒸，牙龈浮肿，牙齿疼痛，或肾元虚冷，牙齿动摇，或赤肿痛，风牙蛀牙并治之。
老生姜（十两，切如钱薄，摊干，用砒霜一钱细研拌和，姜钱令匀，留少许砒霜放银沙锅内，放砒霜拌姜钱于上，按令紧，以新瓦一片盖锅口，炭火煅令烟尽，倾于碗内，盏子和定存性，要成黑炭，不可白却）　荜拨（二钱）　全蝎（二钱）　胡椒（二钱）　华阴细辛（二钱）
上四件焙乾为细末，并姜炭亦为细末拌匀。每用手指点少许揩牙龈上，闭口，候有涎沫出，吐之不可咽，仍以盐汤漱之。
●治鱼骨鲠方
上用净水一盏，左手屈第三第四指，用大指及第二第五指托起水盏，次用右手掐子上念吾顺东流启毒摄七遍，喷气入水中，令被鲠人饮水立愈。仍面东北。
●南星散
治缠喉风。（林景度方）
白殭蚕（直者焙乾）　天南星（大者，炮，置地上，盏盖候冷用）
上各为细末。每味挑一钱用，生姜自然汁小半盏调匀呷，治喉闭方甚多，此方最妙。高医增蛇蜕、半夏、白矾各等分。
●防风散
治齿痛。（徐大卿传）
防风（二两）　附子（二两）　蜀椒（二两）　莽草（一两，乃樟木叶）
上为细末，温青酒一盏，和少许含，不要咽汁，以余酒漱口，十年患者亦差。
●一漱散
理牙痛。
川芎　细辛　防风　防己　升麻　莽草（各等分）　郁李仁（别研）
上为末煎漱口。
●黑龙膏
治咽喉肿痛九种疾：急喉闭、缠喉风、结喉、烂喉、重舌、木舌、遁蛊、蚛蝶、飞丝入喉。（舒州刘郎中传）
人参末（一钱）　甘草末（二钱）　酒（一合）　百草霜（一钱）　不蛀皂角（二条，以水三升浸一时辰，揉汁去滓）
上件同熬成膏，次入霜梅，上白盐、硇砂、焰消各少许，再煎一两沸为度。如有患人先用水漱口，次以鹅毛点药扫喉中，有恶涎或自出，或下腹，可一两度引药方歇良久，喉中恶物出尽为度。
●白衣观音丸
治误吞麦芒、针刺、铜铁哑者，及喉闭痛，鱼骨哑。
殭蚕（半两）　乌鱼骨（去壳半两）　白茯苓（半两）　甘草（半两，炮）　贯众（一两半）　缩砂仁（半两）　硼砂（二钱研）　麝香（一字研）　山豆根（半两）　真珠屑（少许）　象牙屑（少许）
上为末，用飞罗面打糊为丸，如梧桐子大，蚌粉为衣，阴乾。每服二丸，冷水浸药，频频呷服。忌鸡犬妇人见合药，将一丸含化亦妙。
●安肾散
治风热上盛，牙齿虫蛀，但是牙疼苦齿之患，用此立有神效。（许尧臣方）
五倍子　香白芷　草乌尖　荜拨
上各等分，锉如米豆大，炒令烟出存性为细末。先以百沸盐汤盥漱，令知其热痛吐出，用药遍揩良久去涎，再用盐汤漱立止，再用。

治疮肿伤折  ***************************
●白龙散
治干疮。
白龙骨（半两）　黄柏（一两，去粗皮蜜炙）　黄连（一两，去须）　白蔹（一钱半，锉碎）　白及（一钱半，锉碎）
上件为末。先用荆芥、甘草煎汤洗，用为鸡子清调药，敷在疮上，定一服可。忌动风炸酱淹藏毒物。
●黄金膏
治一切痈疽肿疖已成未溃宜用之。（江谏议方）
乳香（研半两）　木香（半两）　当归（去芦，半两）　松脂（研，半两）　防风（去芦，半两）　金毛狗脊（去毛，半两）　枫香乳（即枫树脂是，半两）　白及（半两）　白芷（半两）　白蔹（半两）　白术（半两）　杏仁（去皮尖，半两）
上净洗细锉，用清油一升半安锅内，文武火养一宿，候油冷下诸药。又以炭火养之三日，勿令太沸，长如鱼眼。候白芷黄为度，滤去滓，入黄蜡四两再煎，令溶入细罗黄丹一两，搅匀入瓷合内，候凝即成。可用纸花摊膏子，量大小贴之。
●灵应神异膏
太上无比灵应神异膏，治痈疽、瘰疬、肿疖、恶疮。（叶京丞方）
露蜂房（一两，剪细事持净秤）　蛇蜕（半两，细剪）　乱发（如鸡子大，男子者）　绵黄耆（三分，细锉）　玄参（半两，细锉）　黄丹（五两，后入）　清油（一斤）　杏仁（一两，去皮尖，先烂研）
上先将油入铛内，便下乱发煎溶尽，次入杏仁，候色黑，滤去滓，再入铊内。然后入余药候焦黄，再滤去滓，次入黄丹，候沫出变色，以柳木篦子搅五千搅，滴入水中候凝，软硬得所，即倾入净罐内。如末甚硬，可再搅五六百下也，即成。如常法用。
●治阴生疮方
治阴生疮，痛不可忍。
上用田螺壳，自脱者好，烧存性为末，入些腻粉，生油调抹。先用盐汤洗，如湿甚，尺乾掺之亦妙。
●治抓破面方
凡面抓破及生疮疖初安，斑痕未褪者。
上以橄榄核磨滓涂之即愈，仍无痕迹。
●香连散
治热毒疮。（院子汤成）
黄连（半两）　黄柏（一两）　轻粉（一钱）　蛤粉（二钱）　乳香（半钱）
上为末。用猪胆调敷，或先以猪胆点疮，然后用药掺亦敷。
●淋渫方
治热毒疮。
鹭鸶藤（五两）　山茱萸（一两）　汉椒（一两）　琵琶叶（一两）　连根葱（十茎）　苦参（二两，槌碎）
上煎汤，将脚搁放盆上，用布罩盖，露脚趾，候下得手从腰上淋渫下。
●生肌真珠散（仇防御方）
定粉（二两）　白蔹（一两）　黄丹（半两，炒地上出火气）
上为末，乾掺疮，用纸花子护之。
●嵌甲药（石大夫方）
白矾（枯）　乳香（一分）　麝香（半两）　诃子（五个，取皮为细末）　黄丹（半两，炒）
上同研细。每用先洗净温干，掺药少许，立干即剪去，永除根本。
●神明膏
治一切疮肿折伤，磨风止痛。若内伤酒调一钱已服之，口疮含化。赤眼涂之，疮口积年不合，三五上便生痂，旬日间肌肤平。鼻中肉铃子，纸捻日日点，一月取下，乾湿癣风痒疰痛皆磨之。其馀小儿瘤疮，汤火金疮，浸淫白秃之类不可尽言，但皮肤之疾，药到即先止痛，生肌灭斑，高者平，凹者满，次等膏亦可用，但其效缓，却可常使。如面膏善藏之，皆十馀年不败，久则气愈烈而效愈速，此方传之经验。（李参议方）
生瓜蒌（一枚，去皮用仁）　赤芍药（一分）　甘草（一分）　黄耆（一分）　白芷（一分）　杏仁（一分，汤浸去皮尖）　当归（一分）　桃仁（一分，汤洗去皮尖）　人参（半两）　川芎（半两）　苍术（半两）　桑白皮（半两）　沉香（半两，锉极细）　藿香（半两）
上一十四味并细锉，以清麻油一十五两浸四十九日，数满先倾油于银石器内，以炭火炼令香熟，放冷，入诸药，文武火养，自旦至暮，候药色半焦乾，用生绢滤去滓，却以大鹅梨三个取自然汁，同黄蜡一两半、麝香一分重炼，候油滚起乃成，盖梨汁尽故也。入细研生脑子一分搅匀后，入新瓷罐密封起。重以鹅梨一个取汁，蜡一两半，麝香一钱，再用滓䏚次膏，亦候油不滚起，更入龙脑半钱搅匀，如前法，以为面油。若手疮，先用葱椒汤洗过，揩乾即敷之。
●胜金膏
治一切痈疽、毒疖、瘰疬、恶核、赤肿疼痛，排脓散毒神妙。
白及（去鬚毛，重八钱，切作片）　白蔹（八钱重，洗切片）　乳香（八钱重，为末）　木鳖（八十个，去壳切片子）　柳条（八钱重，去叶切半寸长）　黄丹（八两，须三四十文一两者方转用，不用土，丹炼不成，亦不中用）　槐枝（八钱重，亦去叶，小枝切半寸长）　葱白（八钱重）　麝香（不物多少，同乳香后入）　真麻油（十六两）　川乌（八钱，去黑皮）　草乌（八钱，去黑皮）
上㕮咀。与油同熬，用槐枝搅，候葱黑色为度，将绢滤去滓，却将黄丹入铫内，旋入油，将槐枝搅匀，火上炼有黄色，次变黑色，用冷水盏盛，滴水中看，黑色不散方住火，连铫提起，频频搅，方入乳香末，次入麝香，倾于钵内频频搅，直至冷方住搅，收，紧紧封之，无令见风。此方神州邓家每以三百文与人一靥，应系瘰疬恶毒疮疖初贴尽散，神妙不可说。此方传于福州乾元寺福首座，福自言在饶州浮梁县藏山院过夏，遇川僧智宣得此方，再三叮咛不可轻易与人。晚年归乡，煎施病者，病者皆愈。初梦人云，可施此药，延年八子。未及煎施间再梦寐，今数十年矣，请药者如市。
●绿袍散
治一切疮疖神效。（贺参政方）
凌霄花　拒霜叶（各等分）
上二味净洗，阴乾为末，以水调涂肿处，即时内清。如已结实，即便脓溃，用之屡效。
●黄耆汤
治渴并口干，有痈疽发背之渐。
黄耆（六两）　芍药（四两，白者）　川芎（四两）
上件每服一两，水二碗，煎去半碗，入紫苏十叶泡服之。若腊月，每服入乌豆一匙，生姜五片，同煎服，不拘时候。
●排脓木香散
治一切痈疽疖毒已溃未破，抽风内消神妙无比。（许尧臣传）
川升麻（半两）　番降真香（一分）　木香（一分）　真姜黄（一分）　大黄（半两）　白矾（一分，飞）　商陆根（半两，切片）
上为细末，以温水调扫肿处，便觉彻骨凉冷，其肿立消。疮已破，去白矾。未破可用矾。（此建州齐安天王府方）
●治发背方
上以皂角刺刮皮，如胡桃大一块，令紧实。水一大盏，浓煎半盏以下，温服，下黑汁为验。此方得于鞠学士，孙云尝病，此一服愈。
●浴汤方
治风虚搔之生瘾疹。
枳实（四两）　何首乌（四两）　苦参（四两）　白芷（四两）
上为末，分作三次作浴汤，水煎淋洗之。
●治一切疮方
治一切疮。应偏僻处疮，头面上疮，刀斧伤疮。
上五倍子，不拘多少为末掺之，妙。加好坯子少许尤佳。又先用杉木刺、干皂角刺煎汤洗疮掺佳。
●治久年风癣方
治久年风癣或干或湿痒抓不止。
草乌头（二钱）　川乌头（二钱）　香白芷（二钱）　天南星（二钱）　零陵香（二钱）　白矾（一钱）　无蛀皂角（一挺，烧留五分性）
上为细末。每用药时先以温汤洗疮，如寻常澡浴，用皂角擦洗。然后搵干，即以极粗布裹药，以酽醋捣羊蹄根一处蘸擦疮处，取令皮破血出，又以药掺之。每用药痛不可忍，然痛一复时过三二日，疮乃自生，腐退即愈。
●治痈疽发背方
治内外痈疽发背等疾，无问已破未破。
上以牛皮胶十文，先用无灰酒约三盏浸胶，先取清者一盏温饮，重汤煮余酒，候胶融入，生甘草末二钱与胶同饮，以尽为度，神妙。
●当归消毒散
治风毒，身生丹毒。
当归（一两，洗，去芦头）　川芎（一两，生用）　黄耆（一两，生用）　防风（一两，去芦头生用）　甘草（三钱，生用）
上件为粗末。每服三钱，水一盏，麦门冬十粒，去心，同煎至七分，去滓，温服，不计时候，日进三服。
●治丹（毒诸方张承务传）
上用大蒜或小蒜捣如泥厚涂之，干及再涂，以差为度。又赤小豆捣罗为末，以鸡子清和涂之，更用川朴硝汤化浓汁放冷，候豆米差干，勤勤以鸡毛拂上朴硝汁，令豆末润，半日一换。地龙粪水和涂之。又生地黄汁涂之。又川大黄米水调涂之。又栀子仁捣为末水调涂之。又黄芩末水调涂之。川芒硝研为末水调涂之。
又
郁金（一两）　黄连（一两）　黄芩（一两）　糯米（三合）
上细罗为末，用蜜水调令稀稠得所，用鸡羽薄扫丹上，干即更涂。
●治发背灸法（陈景齐传）
上用草量患人，男左女右，从中指此至手掌后大纹横处，（凡手有西横纹，今只量第一梗纹为则，）截断却从鸠尾骨尽处面上量，至草尽处，以笔点记。别以草量中指中节，（须测量亦是男左女右，）量讫截断。却于笔点处两旁平量，草尽处是穴，两穴各灸三七壮，此是灸发背疽之截法，妙不可言。量鸠尾最难，用员竹搁于椅上，令患人坐于竹上，则鸠尾尽处可量矣。
 
 
●治脚膝生疮方
治男子妇人气血凝滞，以致脚膝生疮，无问久新，四弦肉黑脓汁迸出，无时久成冷漏疮，用药无效者并宜用此，功不尽述。
天筒骨（灰存性，半钱）　紫沉香（半钱，降真是）　黄秫米（半钱，炒黄色）　龙骨（半钱）　乌贼骨（半钱）　浮石（半钱）　鸡内金（半钱）　轻粉（少许）　蟛蟹（小个一枚，烧存性）
上併为末，令极细和匀，用生油调涂立效，无不瘥者。
●螵蛸散
治发背并手脚背疮，及诸般无名恶疮。
海螵蛸（乃为乌贼鱼骨，用二两）　铜绿（秤重半钱）　腻粉（三十□）　麝香（三十□）　黄丹（秤重四钱）　白矾（火飞秤重半钱）
上先将海螵蛸别研极细，后入他药，一处同研匀。如有疮不破者，用水调以鸡鹅翎扫上，即时定痛。如疮破，先用温盐水洗，只乾掺上药，须少用。内海螵蛸去面粗皮，白矾铜绿少用，恐多蛰人，屡经神效。（江东李提干传）
●乳香散
治远年日近寒湿注破生疮诸药医不效者，此药立效。
小粉（一两，为细末）　腻粉（半两）　乳香末（三钱，碾细）
上件药用肥葱白两三根炮熟，与药研成膏，贴患处，帛子系定。如药干，用温汤时时润之。
●密陀僧散
治寒湿疮药。
密陀僧（半两，用鲫鱼一个屠开去肠肚，入上件药在内，湿纸裹放瓦上煅，以鱼焦为度，去鱼不用，细研为末）　虢丹（二钱，炒过地上去火毒）
上二味细研为末，如疮湿，用乾净帛子搵乾掺药。如疮干痛痒，用生油腻粉调贴，以帛子盖立效。
●观妙散
治大人小儿久蕴积热，身发大疮，亦肿脓泡，血灌四弦，紫黑无药治者，用此立效。（许尧臣方）
川百药煎
上二味等分为细末。以麻油轻粉少许同调如糊。先剥开疮，去皮蘸干脓血，随大小挑药安疮窠内，立见彻骨清凉，肉平黑消，次日疮干。如久患，用服杏黄丸。
●杏黄丸（许尧臣方）
杏仁（烫去皮尖熬炒）　黄连（去毛）
上二味等分为细末。水煮面糊为丸，如绿豆大。每服二三十丸，麦门冬温熟水下，小儿减丸数，并不拘时候服。忌炙馔炸酱淹藏湿面之毒。此方神妙不可尽述。得之沉给事家藏方。
●胜仙散
治打扑伤损，筋断骨折疼痛。
乾姜　川乌头　苍术　当归
上四味各等分为细末，用米醋打稀糊入药末，不拘多少，调成膏子，用厚纸上摊药，乘热贴裹伤处。如冷时，即用火四边炙令热。如干，即以醋润湿之。如此三次立效。仍服吃者，药如后。
●四托散
接骨止疼。（刘郎中方）
降真香　香附子　厚朴（姜制）　水蛭（用盐炒焦黄。各半两）
上为细末。每服二钱，用盐酒调下，日进三服，不拘时候。
又
凡肿皆由风邪毒气客于经络，血涩不通，壅结所致。其肿或无头无根，浮在皮肤之上，如吹之状，或肿或散，去来不常。或有头有根，结成疽疮，其候非一，乃寒气与血相搏而成。应系䯋肿赤瘤，已溃未溃并宜用之，神效。（包郎中方）
赤小豆（一分）　芮草（半两）　黄柏（一两）　黄连（半两）
上件并日中晒乾，同为细末，用冷水调匀，稀稠得所，贴赤肿处立效。如干再换之。

汤方  ***************************
●四顺生姜汤
治中酒胸膈不快，痰呕恶心。
神麴（四两）　甘草（一两半，微炒）　生姜（四两，肥嫩者，洗净细擦，与曲同和做饼子，焙乾）　草豆蔻（一两半，炮熟去皮）　麦糵（一两，微炒）
上为细末，入盐点服之。
●护脾快气汤（李宗丞方）
生姜（四两，用盐淹一宿焙乾）　神麴（一两，炒）　麦糵（半两，炒）　陈皮（连白，半两）　草果（二钱半）　甘草（半两炙）
上为末。每服一钱，入盐用白汤点服。
●沉香降气汤（赵无量通判方）
天台乌药（一两）　香附（二两，生去炙炒）　甘草（一两半，炙）　蓬莪术（一两半）　缩砂仁（一两）
上五味同为细末，入盐点服。
●增损磨气汤
治一切气滞，胸膈痞痛，胁肋刺痛疼，及气忤气痹并皆治之。
生姜（七片）　附子（二钱，切作片）　橘皮（一个）
以上三味，水二盏同煎至八分一盏，去滓，次入：
沉香　木香　槟榔　乌药　人参　白术
以上六味各磨汁半起许，倾在已煎附子等药汁内再煎，令三五沸，通口服之。
●半夏汤
开胃健脾，温中化痰，止呕宽膈进食。
半夏曲（一两，炒）　陈橘皮（一两，去瓤）　甘草（二两，炙）　丁香（一分）　草豆蔻（三个）　生姜（半两，薄切，干盐二两淹一宿了，入神麴同炒）
上为细末，入盐汤点服。
●和中汤
治脾胃不和，呕逆恶心，疾吐清水，及中酒胸膈不快。
楝丁香（三钱，热锅内用盏䯏良久取出）　缩砂仁（三两）　胡椒（二钱半）　乾姜（半两，炮）　炒盐（二两）　甘草（二两，碎，以盐水洒炒紫色）
上为细末，每一钱沸汤点，极醒酒。
●清上汤
化风坠痰，清头目，利膈。
薄荷叶（一两）　白豆蔻（去壳取仁，一两）　甘草（四钱，炙）
上为细末。每服一钱，沸汤点服，不拘时候。
●香芎汤
治上膈壅痞，头目昏重，神思不爽利。
川芎（一两，洗锉焙）　细辛（一分，洗叶锉焙）　檀香（二钱，锉）　人香（一分，洗锉焙）　甘草（一分，炙锉）
上前件五味为细末。每服一钱，热汤点服，不拘时候，合了用砂合盛封之。
●洞庭汤
清神爽气，宽中快膈。
陈橘皮（不去白，一斤切）　生姜（去粗皮，一斤切）　甘草（六两，炙）　神麴（六两，炒）
上前二味捣入盐半斤，固淹一宿，焙乾为末，白汤点服。
●獬豸汤
大治心脾疼。暖胃气，思食醒酒快膈。
良姜（二两，锉细，用黄泥煮十数沸，却洗净焙乾，再用好酒浸一日，再以慢火煮酒尽为度，焙乾）　缩砂仁（一两）　白术（一两，锉炒）　胡椒（半两）　甘草（二两，锉入盐一两四钱同炒）　红豆（一两）
上为细末。每服一钱，沸汤点服。
●龙涎汤
山药（六两）　白豆蔻仁（二两）　丁香（二钱）　木香　沉香（半两）　脑子（少许）
上为末，密瓷器盛之。每服一字，沸汤点服之。
●御爱汤
治脾胃所伤，不进饮食，胸满不快，酒食后尤宜服。
乾姜（二两半，炮）　大麦糵（四两，炒赤色）　甘草（三两，炙）　草豆蔻仁（一两）　粟米（四两，炒）　缩砂仁（一两）　盐（四两，炒）
上为细末。每服一钱，沸汤点服。
●酴醾汤
和气血，美饮食。
乾山药（四两）　乌药（一两）　丁香（三钱）　木香（一钱）　甘草（一钱，炒）
上为末，入盐沸汤点服。
●异香汤
陆寺丞方，妊娠勿服。
荆三稜（一两）　蓬莪术（三两）　甘草（一两半）　益智子（一两）　陈皮（去瓤，一两）　青皮（半两）
上同为末。每服二钱，盐汤点，澄清服。消食化气，宽膈养脾。
●余甘汤
四时可点。（陈彦序传）
川百药煎（四两）　乾山药（二两）　甘草（四两，炒匀令焦）　盐（二两，炒）　人参（二钱，好者去皮梢）
上为细末点之。
●凤髓汤
莲肉（去心皮，匀肉二两）　乾山药（一两）　龙脑（少许）
上为末点之。
●琼液汤
杏仁（一两，去皮尖）　松子肉（一两）　胡桃肉（半两）　脑子（少许）
上烂斫如泥，入蒸蜜半斤以下，再研为膏点。
●枣汤
大枣（一斤，用水洗净控干，薄切去核焙乾）　甘草（三两，炒）　生姜（一斤，洗净薄切片，焙乾）
上为末点之。

香谱  ***************************
四和、凝清、百花、碎琼、云英、宝篆、清真
●文苑
沉香（二两）　檀香（半两）　笺香（一分）　甘松（半两）　玄参（二两）　丁皮（一分）　麝香（一钱）
●新料
降真（半两）　檀香（半两）　甘松（半两）　香白芷（半两）　茆香（四两）
●笑兰
檀香（三钱）　笺香（半两）　沉香（一分）　降真（半两）　麝香（一钱）　脑子（一钱）　甲香（半两）
●清远
茆香（半两）　生结（三分）　沉香（一分）　麝香（一钱）　檀香（半两）
●锦囊
脑子（一钱）　零陵香（半两）　麝香（一钱）　木香（半两）　檀香（半两）　藿香（一分）　丁香（半钱）
●醒心
藿香（一分）　麝香（一分）　脑子（一钱）　笺香（一两）　沉香（半两）
●凝和
麝香（一盏）　丁香（半两）　檀香（一两半）　甲香（一盏）　结香（一盏）　甘草（一分）　脑子（一盏）
以上併为末，用蜜少许拌匀，如常法烧。内唯宝篆香不用蜜。

备急诸方  ***************************
备急草方顷得之亲旧间，一药治一病，简而易得，附于卷末。
凡卒死或先疾病，及寝卧间忽然而绝，皆是中恶而死也。
上用葱黄心于男左女右鼻中刺入，深六七寸，令目中血出即治。又绵浸好酒半盏，手按令汁入鼻中，并提手足，勿惊。又视上唇里弦有如黍米粒，以针挑破。又皂角或生半夏末如豆许，吹两鼻中。
卒心腹胀痛，短气欲死，或已绝。
上以桂二两锉，水一碗，煎半碗顿服，乾姜亦得。又布裹盐，如弹丸，烧令赤，置一碗酒中化服，得利即愈。
霍乱转筋。
上桑叶研汁服一盏，冬月浓煮乾者。又蓼一抱，去两头，水三盏煮二盏顿服，用蓼乘热捺转筋处。又生姜或乾姜或高良姜或苏枋木浓煎汁服之。
若霍乱吐利后大渴，多饮则杀人。
上黄米半升，水五碗煮三碗，澄清，稍稍与饮之，更勿与余物饮。
客忤者中恶之类，多于道路在外得之，令人心腹绞痛，服满气冲心胸，不即治杀人。
上以好墨为末，水调二钱服。又铜或瓦器盛汤著肚上转移温之，稍冷即不用衣衬，汤冷别换。又盐二钱，水三盏，煎一盏，分二服，得吐即愈。
中恶客忤卒死，鬼击亦相类为治，可通用之。
上捣生葛蒲根，取汁一盏灌之。又烧羊屎烟令熏鼻中。
鬼击之状，卒著如刀刺胸肋，腹内绞急切痛，不可按摩，或下血衄血。
上热艾如拳大，水五盏，煮三盏顿服。又好酒一盏灌鼻中。又盐一分，水二盏和搅令服，并以冷水噀之，吐即差。又蓬莪术酒研服一盏。又车脂一钱，酒调温服。又灶下黄土水调服良。
凡魇死不得著灯火照，亦不得近前急唤，多杀人。
上以口痛咬其足跟，及足物指甲边，并多唾其面即治。又皂角末如大豆许，吹两鼻中，得嚏则气通，三四日者犹可救。又芦管吹两耳，并取病人发二七茎捻作绳刺鼻中，又捣韭汁半盏灌鼻中，冬月掘根研汁。又灸足大指聚毛中三七壮。又盐汤灌之。
凡自缢死，从早至夜虽已冷，必可治。从夜至早稍难，若心下温，一日以上犹可救。
上款款抱解，不解截绳放卧，令一人路其两肩，以手拔其发，常令紧；一人以手擦胸上散动之；一人摩搦臀足屈伸之。若已僵，但渐渐强屈之，及按其腹。如此一饭久，即气从口出，得呼吸，眼开，勿苦劳动，可以宫桂汤及粥清与之，令润喉咽。更令两人以笔管吹其耳中尤好。若依此救，无不得活。又紧用手罨其口，勿令透气，两时许气急则活。又皂角细辛等分为末，如大豆许，吹两鼻中。
凡溺死一宿者尚可救。
上捣皂角，以绵裹内下部中，须臾出水即活。又醋半盏灌鼻中。又屈死人两脚著人肩上，以死人背贴坐人背担走，吐出水即活。又裹石灰内下部中，水出即活。又倒悬，解去衣，去脐中垢，令两人以笔管吹其耳中。又熬热沙覆死人，面上下著沙只留出口鼻耳，沙冷湿换之。又解死人衣，灸脐中即活。又倒悬，以好酒半盏灌鼻中及下部哀。
救冻死，四肢直，口噤，只有微气者。
上用大锅釜炉灰，令暖，以囊盛熨心上，冷即换之。候目开乃温酒及粥清，稍稍与之。若不先温其心，便将火灸，则冷气与火争必死。又用毡或藁荐卷之，以素系定，令两人对面踏，令滚转来往，如捍毡法，候四肢温和即止。又手足方自冰雪中来，寒冻僵直。不可便向火灸及搓耳，多令指节及耳随落。宜歇定饮少水近火。
夏月不可淘井，多致杀人。宜先以鸡毛放井中试之，如摇动，不可便下，是有毒物不可入。古塚亦然。五月七月尤甚。如已中毒，以水噀其面，并以水调雄黄末一二钱服，良久即苏。
凡墙壁压死、魇死、自缢死、溺死、产死谓之五绝。
上以生半夏为末，如大豆许，吹鼻中，良久即苏。
凡中热死，不可便与冷物，多死，救之方：
上取道中热土多积心下，又众人嘘其心令暖。又取屋上热瓦熨其心下。又令病人仰卧，以热土壅脐上，令人尿之，脐中温即愈，止冷，别换。又延胡索为末，汤调二钱服。又汗头巾汤浸洗汁服。又干姜橘皮甘草煎汤少少与之，暑月远行尝吃少麻籸即不中暑，嚼少生葱解热渴。
转筋入腹痛欲死者。
上以四人捉手足，灸脐左边二寸十四壮。又生姜一两劈碎，酒五盏煮浓顿服。又醋煮衣絮，令彻温，裹转筋处。又浓煮盐汤，通手足洗胸肋间。
霍乱蛊毒，宿食不消，积冷心腹烦满鬼气痛。
上用极咸盐汤三盏，热服一盏，刺口中令吐，宿食使尽，不吐更服，未，再服，令吐尽止。
卒上气鸣息便欲绝。
上捣韭绞汁饮一盏立愈。又露蜂房水煮服一盏。又吴茱萸、生姜各半两，切作片，水五盏，煮三盏，分二服。又蓬莪术酒研服。
《千金方》论曰，凡产后角弓反张，及诸风病，不得用毒药，唯宜单行一两味。亦不得大发汗。特忌转泻吐痢，必死无疑。大豆紫汤，产后大善，紫酒治诸症如后：
上以大豆五胜炒令无声，以无灰醉酒五胜，就锅釜中乘热饮之，量疾轻重，酌度多少，稍热服。未安，再作。卒中风口不开，身不著席，干口灌之令汗出。中风口歪，头风、风痹、瘾⿱殸高，四肢骨碎，筋伤磋跌，头破脑出，中风口噤，温服。外用膏药贴。破伤风入四肢，角弓反张，口噤不能言，或产妇堕胎重者，不过五剂。男子女人新久肿，得暴恶风入腹，妇人新产，厕上风入脏腑中如马鞭，嘘啼短气，咳嗽，先经宿勿食，令腹空，明早服令汗出，两食顷当下去风气，肿减，慎风，令十日平复风邪。服令出汗，风肿，面欲裂破，一服差。妊娠腰痛，妇人五色带下，风入耳，角弓反张，及妇人诸风极重者，入鸡屎白再煎服。
治鼻衄。
上以龙骨为末，以笔管吹半钱鼻中，九窍出血皆可用。又随衄左右，以新水洗足。又以左拈纸索子系手第四指，咒曰血神住。立止。又浓研墨，以葱白蘸，塞鼻中。又蒜研烂贴脚心，及摩手心。又茅花及茅根浓煎汁服。又葱白一握捣裂汁，入酒少许，抄三两滴鼻中。又茶笼箬叶烧灰、研细，温水调一钱服。又张弓弦向上，令病人仰卧枕弦，放四肢如常卧。又灸项后发际两筋间宛宛中。
治舌上出血。
上烧乱发灰，水服一钱，亦治吐血下血。又豉一合，水一碗，煮数沸，温服一盏。亦治下血。又小豆一合为末，水三盏和，搅汁饮之。又干地黄一两，胶半两，炒为末，汤调下三钱，日三服。
治小便血。
上茅根一把，切，水一碗煮半碗，服一二盏。又龙骨末酒服二钱，日三服。又当归二两，切，酒五盏，煮三盏顿服。又生地黄汁一盏，生姜汁半盏，水一盏半煮二盏，分两服。
治耳鼻口中血出不止。
上赤马粪烧灰，温酒调下一钱。
凡喉闭，忌以手掐，摘破，或即时再结愈，甚或成宿疾，时时仍发。如急喉闭未有药，先用漆箸二只烧令有烟，含口中，不得出气，候烟呛目发嗽即破，然后次用别药。又先饮生油令气通，后含他药。又巴豆一粒微煨过，去皮，用绵裹，安耳或鼻中，肿破即除去。又白殭蚕直者为末，生姜自然汁调下一二盏，大妙。又桔梗、甘草各一两，锉，用水五盏，煎数沸服，有脓出即愈。又浓煮桂汁服一盏，亦可末桂著舌下渐咽之。又含鸡屎白。又含升麻即愈。
治卒喉肿。
上以韭一把捣，熬热贴项下喉上，冷换之。又含好醋，亦治口舌生疮。
舌卒肿起如吹泡，满口塞喉，须臾不治，杀人。
上以指刮破舌两边皮，或刀破，次用釜下黑煤和盐涂舌上，用酒调亦得。
治悬雍暴肿。
上以白矾、盐等分为末，以箸头点少许于悬雍上。又干姜、半夏等分为末，以少许著舌下。
妊娠忽下血，胎上冲，手足逆冷欲死方。
上以生艾汁二盏，胶蜜各二匙，煎一盏半，稍热顿服之。无生艾，即浓煎熟艾亦得。
妊娠胎动，日夜叫呼，口噤唇青，及下痢不止者。
上以热艾一两，酒五盏，煮四盏，去滓，再煎至二盏服。口闭者灌之。亦治腰痛下血。
胎动及下血，心腹胀者。
上以当归二两，川芎一两，为粗末，水四盏，酒五盏，煎至五盏，分三服。若胎未死，即令安，若已死，即下。
妊娠得伤寒热病令胎不伤。
上灶中黄土水和涂脐，方五寸，干即再涂。又葱白一把，水五盏煮熟服之，取汗。食葱令尽，主安胎。若已死，须臾出。
小儿才生下即死，救之方。
上急看儿口中悬雍，前齶上有泡子者，以指掐破，便用帛搵拭血令净。若血入咽喉，即杀儿，谨之。
小儿卒患肚皮青黑，不急治，须臾即死。
上以酒和明粉涂之，干则再涂。又灸脐四边，去脐各半寸，并鸠尾骨下一寸五处各三壮。
赤游肿若遍身，入心腹，即杀人。
上以灶下黄土为末，油调涂，勿令乾。又白豆末和水涂，若入腹及入阴者，以护火草取汁一盏服，干及末之，水调服。
大人小儿丹毒入腹即杀人。
上以水苔、生地黄、菘菜、豆叶、蒴藋叶、浮萍、护火草五叶、藤、芒硝、海藻菜、芸薹、大黄、栀子、黄芩，但得一味，研为末，调敷之良。
大小便不通。
上以不蛀皂角去子，生为末二钱，独头蒜一颗，砂盆内同皂角磨蒜尽。以酽米醋少许，和作饼子如钱大，贴脐中，立通。又粪中自生菰窠，採全窠者，洗去泥土，以水一碗煮，取一盏，微温服立通。此药太紧，宜量虚实酌度多少服。又磨刀水服一盏，妇人产后大小便不通，烧发灰细研，汤调一钱服。又伤寒后大便不通，白矾末以绢帛隔脐，填矾在脐中，以新水滴之，通即取去白矾。
小便不通。
上以绵黄耆为末，水二盏，药二大钱，煎一盏，温服，小儿减服。又乌梅肉为末，调二钱服，效，小儿通用。又延胡索为末，每服一钱，温酒调下。又椿树根直北者，取直者一条，不拘长短，刮去皮土，煎汤温服。又酸浆研汁，温酒和服。
鱼骨鲠方。
上以小麦黄糵为末，砂糖丸如弹子大，含化如失。又木耳绵裹含咽滓。又令他人以诸鱼骨放头上。又取鱼网覆头。又蒜含鼻中。又服橘皮汤。又口唸鸬鷀鸬鷀即下。
误吞针钉[KT]子鱼骨杂物方。
上多食肥羊脂肉及诸肥肉必自裹出。又木炭研为细末，每服一钱，冷水调下频服，自然裹于大便中出。
误吞钱方。
上以榨油枻烧存性为末，浓煎艾汤调下二钱。又服蜜二盏。又浓煎艾汤服一二盏。又饧顿服半斤。又百部根四两，酒一升，浸一宿，作二服。
百虫入耳。
上以好酒少许灌耳中，起行。又闭气令人以笔管吹一耳。又火炙桃叶，卷之塞耳中。又车脂敷耳孔四边自出。又椒末一撮，醋少许，调灌耳中，行二十步即自出。
蜈蚣入耳。
上以树叶裹盐炙热，以掩其耳。又炙猪肉令香，掩耳即出。
蚁入耳。
上炙猪脂香物，安在耳孔边即出。
蚰蜒入耳。
上以酽醋灰浊汁，羊酪小蒜汁，驴乳，并灌耳中。又熬油麻以疏布盛枕之。又细研绿矾或铜绿，油调灌耳中。又龙脑黑豆大，绵裹，如入左耳塞右耳，如入右耳则塞左耳，立效。
目睛为物损伤。
上以牛尿日两次点之，避风，虽黑睛破亦可疗之。
牙疼。
上以细辛一两，地龙四分为末，入麝香少许揩患处。又附子尖一分，胡椒半钱，细辛一字为末，揩患处，良久，以盐汤漱去，勿咽。荜拨炮热咬患处。又乳香咬患处。又野芫荽略捻动塞鼻中，差。
治一切毒肿疮疖。若患三日内，针者便散。若已有脓，即早较□浓研好墨，依此法于土墙上高处书之，以竹钉子念七或十四遍云：风毒热毒一切肿毒，钉入此壁深千丈万丈。急急如律令，敕！中间钉之七下，先令病人咳嗽一声，便吸气吹于竹钉上。七钉止，不得移动。此法不须度受，但至诚为病人救疗，神验。又草乌头为末，水调涂，若已有头及破者，不可用，以药有毒，恐入肉内害人。
凡被火伤急向火炙，虽极痛，强忍一时，顷即不痛。切勿以冷物搨之，热气不出，烂人筋也。汤火伤未成疮者，小麦炒黑为末，腻粉减半，油调涂。又豆酱涂。又秆草灰水调涂，已破者干贴。又黄丹酒调涂。又烧羊粪灰，醋调涂。又羊胫炭烧赤为末，蜜调涂。又醋泥涂火伤。又赤皮葱白研，涂火伤。又新牛粪乘热涂之不痛。又汤瓶中减为末，酒涂。又赤石脂研末水调涂，破者油调。又生面油调涂。又柿漆涂之。
金疮深者，若以药速合则内溃，宜用此方。
上黄丹、滑石等分细研傅之。又黄连、木香、槟榔等分为末傅上。
金疮。
上以石灰、五倍子、磁石烧毡灰，锡蔺脂及槐花初开者入藏瓶中，泥固，烧存性，甑带烧灰，银矿烧赤，青蒿、厚朴、熟艾、白药子，上但得一味为末敷之。桑白皮汁、地松、车前根叶并捣细敷之。
凡伤折，忌服自然铜药。
上取赤铜屑细研，温酒服一二钱，其骨自接。又木贼三两，麻黄去节一两，甘草三分为末，每服五钱，热酒调下，先整骨了，饮之令醉。
破伤风。
上白面、盐各一撮，新水调涂疮。又鳔不以多少，于一仰一合瓦内炭火烧，烟尽研细，热酒调下，汗出即愈。又苏枋木锉，煎浓汁，灌疮口中十数盏，不令绝，候疮中黄水出为效。
破伤中风，疮口作白痂，无血者杀人，最忌。治之方。
上以雄雀粪直者是研细，热酒调半钱服。
破伤风，牙关紧噤。
上用草乌头去皮，防风为末，雄黄别研等分。每服一字，热酒调灌之。亦治洗头风，噤了牙关者。如破伤风身体强硬，更用天南星二两，防风一两为末，先以热小便洗疮贴之，有紫汁出是效。
治诸兽伤。
上马咬，用独赖栗子烧灰贴。鼠咬，用麝香唾调涂。独咬，用薄荷汁涂。狗咬伤，涎入疮，令人昏闷者，浸椒水调菵草末涂。猪咬，松脂熔作饼子贴。又屋溜中泥涂。
春末夏初狂犬咬人，即令人狂，过百日乃得免，当终身禁食犬肉。若食蚕蛹，此毒亦发，定不可救之，宜忌也。
上先去却恶血，灸疮中十壮，明日以后日灸一壮，百日乃止。忌酒，每七日捣韭汁饮一二盏。又地榆捣汁涂疮，乾者煮汁饮，以末水调涂。又姜汗服一二盏。
治蛇蝎蜈蚣等伤。
上以铁石上水磨汁涂。蛇伤，吴茱萸为末，酒调服一钱，油调半钱涂疮。又捣地榆汁饮并涂疮。又捣小蒜汁饮，滓敷疮。又元娱蚣烧末，唾调涂疮。蜈蚣咬，唾调胭脂涂之。
治诸虫毒。
上蜈蚣咬，大蒜、小蒜、桑叶、豉末、油淀并可涂，麻鞋底土搽。蜘蛛咬，饮羊乳。又饮酒令醉。壁镜咬，姜汁调皂角末，破者用乌梅肉贴。又蝎蜇，嚼乾姜，擦腊茶油调涂。又蜀葵、马苋、大蒜、萱草汁皆可涂。又驴耳垢擦。蜂蛰，薄荷擦，又头垢唾擦。又尿泥涂。又嚼青蒿擦。蠼螋尽其形，以刀子取腹中土，唾调涂。又捣蒺藜敷。孙真人云：见一切毒蛰之物，不得起恶心向之，亦不得杀，若折杀，之后必遭蜇，治亦难差。
解百药毒。
上以出了蚕子者，蚕纸烧灰研细。每服一钱，冷水调下，频服取差。虽面青脉绝，腹胀吐血，服之立活。亦治牛马误吃花蜘蛛，腹胀欲死者，每用两大匙水调灌之，下喉必效。
解诸食毒。
上以生韭汁服一二盏。又头垢如枣核大吞之。酒毒遍身黄者，五灵脂一两为末，入麝香少许研匀，饭丸如小豆大。每服十丸，米饮下，不拘时候。
治横生逆生。
上灸右脚小指尖头，如小麦大三壮，下火立产。又蛇蜕皮烧灰，酒调二钱面东服。又盐涂儿足底。又可急抓之并以盐涂产妇腹上。又菟丝子或车前子末，酒调服二钱。
产后血运血迷方。
上以生半夏末吹大豆许鼻中。又五灵脂炒，令烟尽，为末，温酒调下一钱，童子小便尤佳。又红花或苏枋木酒水浓煮汁饮。又神麴末水服二钱。
治口鼻出血不止，名脑衄。
上灸上星五十壮，穴在直鼻上，入发际一寸。


跋  ——————————————————————————————————————————————————————————————————————————————————————————

跋  ***************************
《叶氏录验方》，大廉先世所传，平日受用者也。大廉少好藏书，而于方书尤以注意。宦游四方，每岁率传录成册。虽所积卷帙甚富，前此未见人用，或用而未见其效，与夫大廉疑之而未敢轻用者，皆不敢传之于人。大廉尝见医家有能疗人之疾，而少肯授人以方者，每自思之，与其施药于人，岂若录己验之方，使其传之寝广。遂略分门类，别为上中下三卷。[骨曷]寿春刘良[月反]、三山许尧臣二医士，详加校正，而镵木于龙舒郡斋。淳熙丙午孟冬朔，延平叶大廉谨书。
上《叶氏录验方》，太社顷在龙舒，面以见授，具言集此书之不苟。余归而试之，如治伤寒神捷解肌汤、补心气七宝丹等药，皆有奇效。予后为霅为婺日，两狱遇有病囚，居民间值时气，辄施解肌汤为剂，动以数十斤计，服者无不立愈，得名神捷诚不忝，江淮间人多信用之，它所或未之见，予故刻之冬阳郡斋。嘉泰甲子九月望，洵阳李景和书。
