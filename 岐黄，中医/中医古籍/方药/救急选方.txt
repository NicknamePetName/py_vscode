
序  ***************************
华元化曰：人有危病，急如风雨，命医不及，须臾不救，观其横夭，实可哀怜，先府君有深慨于斯，因撰国字方书三卷，宽政初，镂版于医学以传，于是自通邑大都，以及穷陬僻壤，藉此而全活者，陆续尤多，乃为世之鸿宝焉，而又将别编一书，以资医家应急之便，有志而不果，亡何罹沉疴，今年夏五溘逝，简泣血之馀，念所以仰承先志，质性钝啬，不能绍述其万一，尚何有所发挥也，尝历睹今代医师，孰不研其学而逞其技，以理疗危险之疢难，而至其稍粗者，则有宿食在上脘，宜用盐汤若瓜蒂涌吐之，而却用备急，升降乖错，闷焉而死者，有中风脱证，当与参附峻补之，而认为发沙，挑血而立毙者，霍乱不辨乾湿，惊风不别急慢，疔疮灼艾，火烧贴膏之类，亦间有焉，又至其最下者，则遘卒暴之病，少异于寻常者，[KT]眙不知所出，孟浪处措，或至殒命，归之于天，恬不为怪，为医如斯，不获罪于冥冥者几希，此无他，因不讲明救卒拯急之术于素常也，而世所传，如救急易方，虽名曰救急，其实不论病之缓急，採辑方药单省，仓卒易辨者，以具各门，不足耑为危急诸疾之备也，简丁艰以来，卧病者五阅月，其间时时披阅架藏诸书，于危证门中，遴择最简捷者，勒为上下编，名曰救急选方，唯恐捃摭不精，持一漏百，未知副先志否，九原叵起，趋庭亡期，徒增恸哭而已，然窃意斯书诸方，悉是前贤所诒，已述其明验，而有试之于今，其效应如影曏者，后进之士，常熟此编，能谙其证理，预备其药剂，则奏回天之功于逡巡咄嗟之间者，或有之矣，虽然，古人有言曰：病之变状，不可一概言之，所以医方千卷，犹未尽其理，若至临其变，则当推未尽之理而运用之，圆机之妙，在于神悟矣。
享和纪元冬十一月望丹波元简廉夫撰

凡例  ***************************
是书耑为拯急救危之备焉，凡閒暇之时，宜翻阅之，知某法可以疗某病，某物可以理某证，留心记忆，或预畜，或预制，一遇危急，察脉揣腹，审辨甄别，即与拯救耳，卒病暴疢，或有万无生机，而翻然致苏者，则呻吟窘迫，呼吸危亡之际，须竭心力，死中求活，此仁人之心术，先府君所以深望于医家辈，简区区，所以葺此书之一大关键也。
病有阴阳塞脱之不同，仓猝之际，或难辨认者，间揭其厓略，以为蒙学指南。
中风脚气之类，证候多端，兹汇辑仓皇拯救诸方而已，其稍涉轻缓，可以从容调理者，概置不录。
辑仲景而降，历代诸方，旁及本邦所传，有一证而胪列数方者，非骛博也，地异产殊，时移物换，此之所有，彼之所无，欲因便取材耳，是乃拯急救危之本急也。
每方各注所出书目，然多随见採摘，未遑一一寻究，恐未免差错，且如拯救诸法，有疏于前，而详于后者，今特採其详，而切乎施用者，不拘于出典之前后，又如本草纲目附方，尽载出典，而其元书佚于今，而无由乎雠对详明者，姑以本草附方四字概之。
金疮攧扑疔疮独辑内科方，至如贴傅膏散等，责在疡医，故一概不录。
分两升合，随时更变，轻重不等，今每方直依元书而载之，不敢以意改易，用者当视病浅深，察药柔峻，酌古准今，以从俗便。
稿本未缮，及门洊催传布，蒇工入梓，如其遗漏，当为续方而嗣刻。
丹波元简识


上卷  ——————————————————————————————————————————————————————————————————————————————————————————

诸卒死门  ***************************
三物备急丸（金匮）　主心腹卒暴百病，若中恶客忤，心腹胀满，卒痛如锥刺，气急口噤，停尸卒死。
大黄（一两）　乾姜（一两）　巴豆（一两去皮心熬外研如脂）。
上药各须精新，先捣大黄乾姜为末，研巴豆内中，合治一千杵，用为散，蜜和丸亦佳，密器中贮之，莫令泄气，主心腹诸卒暴百病，若中恶客忤，心腹胀满，卒痛如锥刺，气急口噤，停尸卒死者，以暖水若酒，服大豆许三四丸，或不下，捧头起灌令下咽，须臾当差，如未差，更与三丸，当腹中鸣，即吐下便差，若口噤，亦须折齿灌之，（案古今录验，司空三物备急散，疗卒死及感忤，口噤不开者，即本方为散，服如大豆二枚）。
还魂汤（金匮）　救卒死客忤死。
麻黄（三两）　杏仁（七十个）　甘草（一两）。
上三味，以水八升，煮取三升，去滓，分令咽之，通疗诸感忤，里实者，用备急丸，表实者，用还魂汤，（金鉴）。
救卒死方（金匮）　雄鸡冠，割取血，管吹内鼻中，薤捣汁灌鼻中。
又方（肘后）　半夏末，如大豆许，吹鼻中，（案此千金疗五绝法，心下温者，一日亦可治）。
又方（同上）　灸脐中百壮，　又方，令人痛爪其人人中取醒，　又方，以细绳，围其人肘腕中，男左女右，伸绳从背上大椎，度以下行脊上，灸绳头，（一云，五十壮）　又从此灸，横行各半绳，此凡三灸，各灸三壮，即起，　又方，灸鼻下人中三壮，　又方，并两足大指爪甲聚毛中七壮，此华陀法，一云，三七壮。
又方（秘方集验）　烧炭火一杓，以醋浇之，令患人鼻受醋气，即苏。
救卒死而壮热者，（金匮）　矾石半斤，以水一升半煮消，以渍脚，令没踝。
救卒死而张目反折方，（金匮）　灸手足两爪后各十四壮了，饮以五毒诸膏散，（有巴豆者）。
救卒死而四肢不收失便者方，（金匮）　马屎一升，水三斗，煮取二斗洗之，又以牛洞一升，温酒灌口中，灸心下一寸，脐上三寸，脐下四寸，各一百壮差。
小儿卒死（本草附方）　无故者，取葱白纳入下部，及两鼻孔中，气通，或嚏即活。
卒死，或先有病痛，或居常倒仆，奄忽而绝，皆是中恶之类，（肘后）取葱中央心，刺鼻令入七八寸无苦，使目中血出乃佳，一云，耳中血出佳，　又方，令二人以衣壅口，吹其两耳，极则易人，亦可以苇筒吹之，并捧其肩上，侧身远之，莫临死人上，　又方，以葱刺耳，耳中鼻中血出者，勿怪，无血难疗之，有血者是活候也，　又方，视其上唇里弦，有青息肉，如黍米大，以针决去之差，　又方，以绵渍好酒，内鼻中，手按令汁入鼻中，并持其手足，莫令惊动也，　又方，取皂荚，如大豆，吹其两鼻中，嚏则气通矣，　又方，灸其唇下宛宛中，名承浆，十壮，大良。
备急，疗卒死而口噤不开者，（外台）缚两手大拇指，灸两白肉中二十壮。
集验，疗卒死而有脉形候，阴气先尽，阳气后竭故也，方（外台）嚼薤哺灌之，惊怖卒死，（本草附方）温酒灌之，即醒。
疗火盗兵戈，惊气入心，不能言语者，（危证简便）密陀僧末一钱，清茶调下，惊则气乱，陀僧之重，以去怯而平肝也。
小儿惊死（医法指南）用生慈姑汁，和白蜜灌之。
偶见人斩血籍籍，惊愕卒死者，（本朝经验）　温酒灌之，酽醋亦可。
疗火烧闷绝不识人，以新尿冷饮之，及冷水和蜜饮之，口噤绞开与之，（千金）。
疗因回禄烟薰致死者，（古今医鉴）生萝卜捣汁频咽，并嚼涂火疮。
（附）免烟薰死法，（医林集要）　居民逃避石室中，贼以烟火薰之，欲死，迷闷中，摸索得一束萝卜，嚼汁下咽而苏，又炭烟燻人，往往致死，含萝卜一片，著口中，烟气不能毒人，或预曝乾为末备用，亦可，或新水擂烂干萝卜饮之亦可。
又法（李楼怪症方）　一口呵地，即不死。
退烟散（本朝经验方）　预服免烟薰死，　蒿雀数个，去肠实朱砂末，浸萝菔自然汁一宿，取出，内瓦器中，盐泥固济煅存性，研末，每服五七分，白汤及冷水下，（又疗产后血晕，止吐血衄血），　又法，　葡萄多食免死，（成膏为备尤良）。
疗笑死（寿域神方）　凡口有微气，心下温者，用食盐成块者二两，火烧令通赤，候冷研细，以河水一大碗，同煮至三五沸，放温分三次服之，后以鹅翎探于放喉中，吐去热痰三五升，后服黄连解毒汤三二服，则笑自定，人可活矣，（案张子和，疗一妇人喜笑不休半年，用此法，医统云，黄连解毒汤，加半夏竹沥姜汁，疗喜笑不休，极效），　喜笑欲死者，针列缺二穴，在手大指后，臂上三寸，及大陵二穴，在掌后横纹中，针三分，立效。
疗入井塚闷冒方，（外台）取其水，洒人面，令饮之，又以灌其头及身体，即活，若无水，取他水用也。
又方（寿世保元）　以水噀其面，并含水，调雄黄末一二钱，入水噀之。
又方（本朝经验）　急解患人衣，偃卧湿地上，以醋噀其面，盖以草荐，半时许即苏。
救晕针法（针灸聚英）　假令针肝经气晕以补肝经，针入复甦，　甘草一二钱，水煎灌下，（本朝经验）。
又方（玉机微义）　晕针者，夺命穴救之，男左女右，取之不回，却再取右，女亦然，此穴正在手膊上侧筋骨陷中，虾蟆儿上，自肩至肘，正在当中，（医学纲目云，在曲泽上一尺针入三分）。
针晕者，神气虚也，不可起针，以针补之，急用袖掩病人口鼻回气，内与热汤饮之，即苏，良久再针，甚者针手膊上侧陷中，即虾蟆肉上，惺惺穴，或三里，即苏，若起针坏人，（入门）。
入浴晕倒（本朝经验）　以冷水噀面，及浇周身，苦酒一锺，灌口鼻中，或醒后，衄者，苏子降气汤，调辰砂末饮之。
苓术汤（三因）　治暑湿郁发，或入浴晕倒，口眼喎邪，手足嚲曳，皆湿温类也。
附子　茯苓　白术　乾姜　泽泻　桂心
上等分，水煎服。
凡人暴死，多是疔毒，急取灯遍照其身，若是小疮，即是其毒，宜急用万灵夺命丹之类，（疡医大全，方出疔疮门）。

中恶门  ***************************
朱犀散（得效）　治中恶中忤鬼气，其证暮夜或登厕，或出郊野，或游空冷屋室，或人所不至之地，忽然眼见鬼物，鼻口吸著恶气，蓦然倒地，四肢厥冷，两手握拳，鼻口出清血，性命逡巡，须臾不救，此证与尸厥同，但腹不鸣，心胁俱暖，凡切勿移动其尸，即令亲戚围绕，烧麝香安息香樟木之类，直候醒知事，方可移归。
犀角末（五钱）　麝香　朱砂（各二钱半）。
上为末，每服二钱，井水调下，如无前药，用雄黄末，服一钱，煎桃枝汤调灌。
走马汤（金匮附方）　疗中恶心痛腹胀，大便不通。
杏仁（二枚）　巴豆（二枚）。
上二味，以绵缠，捶令啐，热汤二合，捻取白汁饮之，当下，老小量之，通治飞尸鬼击。
又方（外台）　仰卧以物塞两耳，以两个竹筒，内死人鼻中，使两人痛吹之，塞口傍无令气得出，半日所，死人噫噫，勿复吹也。
又方（肘后）　灸两足大拇指上甲后聚毛中，各灸二七壮，即愈，　又方，灸右肩高骨上，随年壮良。
中恶之证，因冒犯不正之气，忽然手足逆冷，肌肤粟起，头面青黑，精神不守，或错言妄语，牙紧口噤，或头旋晕倒，昏不知人，即是卒厥客忤，飞尸鬼击，吊死间丧，入庙登塚，多有此病，苏合香丸灌之，（方见中风）候稍苏，服调气平胃散，（要诀）。
白豆蔻　丁香　檀香　木香（各二两）　藿香　甘草（各八两）　砂仁（四两）　苍术（八两）　厚朴　陈皮（各二两）。
上姜枣水煎，入盐十捻。

五绝死门  ***************************
疗五绝死方（千金）　夫五绝者，一曰自缢，二曰墙壁压迮，三曰溺水，四曰魇寐，五曰产乳绝，皆取半夏一两，细下筛，吹一大豆许，内鼻中，即活，心下温者，一日亦可活，（案夷坚续志，添无病卒死，为六绝死，亦主此方，又医说，载刘大丞毗陵人，有邻家朱之质，有一子，年三十一岁忽然卒死，脉全无，大丞取齐州半夏细末一大豆许，纳鼻中良久身微暖，气更苏，人问卒死大丞单方半夏，如何得活死人，答曰：此南岳魏夫人方，此方三因，名半夏散，疗五绝及诸暴绝证）。
救自溢死法（金匮）　旦至暮，虽已冷必可疗，暮至旦，小难也，恐此当言阴气盛故也，然夏时夜短于昼，又热，犹应可疗，又云，心下若微温者，一日以上，犹可活，（医学心悟曰：予尝见自暮至旦，而犹救活者，不可轻弃也），徐徐抱解，不得截绳，上下安被卧之，一人以脚踏其两肩，手少挽其发，常弦弦勿纵之，一人以手按揉胸上，数动之，一人摩捋臂胫屈伸之，若已僵，但渐渐强屈之，并按其腹，如此一炊顷，气从口出，呼吸眼开，而犹引按莫置，亦勿苦劳之，须令可少桂汤，及粥清含与之，令濡喉，渐渐能咽，乃稍止，兼令两人，以两管吹其两耳弥好，（千金云，以氍毹覆口鼻，两人吹其两耳），此法最善，无不活也。
又方（千金）　皂荚末，葱叶吹其两鼻孔中，逆出复内之，　又方，以蓝青汁灌之，又极须安定身心，徐徐缓解，慎勿割绳，抱取心下犹温者，刺鸡冠血滴口中，即活，男用雌鸡，女用雄鸡，　又方，鸡屎白，以枣许酒半盏和，灌口鼻中，即活，　又方，梁上尘，如大豆，各内一筒中，四人各一筒，同时吹两耳鼻中，极力吹之。
又方（愿体集）　凡自缢之人，若绳细痕深者，最称难救，须急令人抱，将结解开，切勿割断绳子，以手揉其项痕，捻圆气管，并摩按胸腹，或用手扪其口鼻，或用口对口接气，令一人以脚踏其两肩，手挽其发，常令扯急，不可使头低下，再令一人，以膝盖或手厚裹衣服，紧紧抵住穀道，妇人并抵阴户，勿令泄气，若手脚已经僵直，必须盘曲，如僧打坐之状，急以两管，吹其两耳，再碾生半夏末皂角末，吹入鼻孔，以针尖刺鼻下人中穴，以艾灸脚心涌泉穴，男左女右，各三醮，男刺雌鸡冠血，女刺雄鸡冠血，滴入口中，以安心神，再以姜汤，化苏合丸灌之，如无苏合丸，以浓姜汤灌之，其一切治法，必待气从口出，呼吸眼开，方可歇手，甦醒后，只宜少饮粥汤，润其咽喉，不可骤与饭食，依此拯救，再无不活之理，（疡医大全云，必须心口尚温，大便未下，舌未伸出者救治）。
又方（管氏五绝治法）　徐徐放下，将喉气管捻圆，揪发向上揉擦，用口对口接气，粪门用火筒吹之，以半夏皂角搐鼻，以姜汁调苏合香丸灌之，或煎木香细辛汤调灌亦得，如苏可治，绳小痕深过时身冷者，不治。
用救法活，却用降气汤三和汤苏合香丸灌之，（居家必用）。
救压死法（三因）　以死人安著，将手袖掩其口鼻眼上，一食顷活，眼开，仍与热小便，若初觉气绝而不能言，可急劈口开，以热小便灌之，打扑者亦用此。
疗压死，及坠跌死，心头温者，（奇效单方）　急扶起，将手提其发，用半夏末吹入鼻内，少苏，以姜汁同香油，打匀灌之，次取药服。
又方（万全续方）　以雄鸡一只刺血，以好酒一碗，搅匀热饮，外用连根葱，炒烂傅上包裹之，冷再换，（余当与攧扑门互考）。
救溺死法（金匮）　取灶中灰两石余，以埋人，从头至足，水出七孔，即活，（李时珍云，用灶灰一石埋之，从头至足，惟露七孔，良久即苏，凡蝇溺水死，试以灰埋之，少顷即便活甚验，盖灰性暖，而能拔水也）。
又方（肘后）　取瓮倾之，以死者伏瓮上，令口临瓮口，以芦火二七把，烧瓮中，当死人心下，令烟出少入死者鼻口中，鼻口中水出尽，则活，芦尽更益为之，取活而止，常以手候死人身及瓮，勿令甚热，冬天常令火气能使死人心下足得暖，若卒无瓮，可就岸穿地，令如瓮，烧之令暖，乃以死人著上，亦可，　又方，便脱取暖釜覆之，取溺人伏上，腹中出水，便活也。
又方（千金）　屈两脚，著生人两肩上，死人背向生人背，即负持走行，吐出水，便活，　又方，解死人衣，灸脐中，凡落水经一宿，犹可活，　又方，绵裹皂荚，内下部中，须臾出水，又裹石灰，内下部中，水出尽则活。
又方（得效）　用酒罈一个，以纸钱一把，烧放坛中，急以坛口覆溺水人口面上，或脐上，冷则再烧纸钱于坛内，覆口面脐上，去水即活，奈人不谙晓，多以为气绝，而不与救疗可怜。
又方（奇效单方）　将醋半盏，灌鼻中，（案本朝经验，用热醋一碗，奇效）。
凡遇溺水者，视其心坎尚温，以圆器覆地下，置门一扇于上，令溺者仰卧，以鸭血灌之口中，或大小便出水，即苏，（广笔记）。
凡人溺水，往往壁泥覆罨，或倒提出水，皆未全验，惟用盐，不拘多少，使强有力者，自顶及踵，四肢腹背用力摩擦，须臾水自百毛孔中出，良久涨消气苏，虽过时可活，（博闻类纂）。
又方（本朝典药寮方）　雄鸡冠血，将一茶锺灌之，少顷水出即活，神验。
凡水溺之人，夏月可救，冬天难救，捞起时，切勿倒控，急急将口撬开，横衔箸一双，使可出水，以竹管吹其两耳，碾生半夏末，吹其鼻孔，皂角末置管中，吹其穀道，如系夏月，用牛一只，将溺人肚皮，横覆牛背之上，两边使人扶住，牵牛缓缓行走，腹中之水，自然从口中并大小便流出，再用苏合丸，化开灌之，或生姜汁灌之，若无牛以活人仰卧，令溺人如前将肚皮，横覆于活人身上，令活人微微动摇，水亦可出，若一时无牛，兼活人不肯拯救，或覆锅一口，将溺人覆于锅上，亦可，如系冬月，急将湿衣解去，一面炒盐，用布包熨脐，一面厚铺被褥，取灶内灰，多多铺于被褥之上，令溺人覆卧于上，肚下垫以绵枕一个，仍以灰将浑身厚盖之，灰上再加被褥，不可使灰眯于眼内，其撬口衔箸，灌苏合丸，生姜汤，吹耳鼻穀道等事，俱照夏天救法，冬天醒后，宜少饮温酒，夏天甦醒后，宜少饮粥汤，（愿体集）。
溺水死，若五孔有血者，不活，（五绝疗法）。
救魇死法（肘后）　卧忽不寤，勿以火照之杀人，但痛啮其脚踵，及足拇指甲际，而多唾其面则觉也，　又方，皂荚末，以竹筒吹两鼻孔中，即起，　又方，以芦管吹两耳。
又方（外台）　以盐汤饮之，多少任意，　又方，雄黄细筛，管吹两鼻中。
又方（千金翼）　灸两足大指聚毛中，二十一壮。
救魇死，不得著灯火照，亦不得近前急唤，多杀人，若原有灯，即存，（得效，医学心悟云，卧处原有灯，则存，如无灯，切不可以灯照其面，只可远远点灯耳）。
雄朱散（得效）　治魇死其证初到客舍，或馆驿，及久无人居冷房中，睡觉鬼物魇魅，或闻其人吃吃作声，便令人叫唤，如叫不醒者，此乃鬼魇，须臾不救即死。
牛黄　雄黄（各一钱）　朱砂（半钱）。
上为末，和匀，先挑一钱许烧，次挑一钱用酒调灌之。
魇绝者，神虚气浊，风痰客于心肺，所以得梦不觉，浊气闭塞而死，气动不苏，面青黑者不活，急以搐鼻散，引出膈痰，次以苏合丸，导动清气，身动则苏，若身静色陷者，不疗，（五绝疗法）。
搐鼻通天散
猪牙皂角（去皮弦一两）　细辛　半夏（各五钱）。
共为极细末，每用一二分，吹鼻中，得嚏则苏。
救产乳绝法（救法，出下妇人急证门）。

卒中风门  ***************************
疗卒中法（直指）　天南星　木香　苍术　半夏　细辛　甘草　石菖蒲（各一钱）。
生姜七厚片，水煎，乘热调苏合香丸三丸灌下，痰盛者加全蝎二枚炙，疗一切卒中初作皆可用此，先以皂角，去弦皮，细辛或生南星半夏为末，揭以管子，吹入鼻中，候其喷嚏，即进前药，牙噤者，中指点南星细辛末并乌梅肉，频擦自开，　又方
木香（二钱）　南星（七片）　生姜（七片）　石菖蒲（二寸）。
上水煎乘热调木香末一钱，苏合香丸三丸与之。
三生饮（易简）　疗卒中昏不知人，口眼喎斜，半身不遂，咽喉作声，痰气上壅，或六脉沉伏，或指下浮盛，并宜服之，兼疗痰厥饮厥。
南星（一两）　川乌（半两）　生附（半两）　木香（一分）。
上姜十片，水煎，或口噤不省人事者，用细辛，皂角，各少许，或只用半夏为末，以芦管吹入鼻中，候喷嚏其人少苏，然后进药，痰涎壅盛者，每服加全蝎五枚，仍服养生丹镇坠之，　一法，气盛人，止用南星八钱木香一钱加生姜十四片煎两服，名星香散。
生姜生附汤（三因）　疗卒中风涎潮，昏塞不知人。
大附子（一枚）。
上生姜一两，水煎冷服，　一法，加沉香一钱，　一法，加辰砂末少匕，此药能正气消痰散风，神效。
疗中风忽然昏若醉，形体昏闷，四肢不收，风涎潮于上，鬲气闭不通，宜用救急稀涎散，（本事）。
猪牙皂角（四挺，肥实不蛀者，去皮），　白矾（一两）。
上细末，研匀，轻者半钱，重者三字，温水调灌下，不大呕吐，但微微冷涎出一二升，便得醒，醒后缓缓调理，不可便大段，亦恐过伤人。
诸中卒倒，身体强直，口噤不语，脉沉或伏，应用苏合香丸灌之，一时无药，用皂荚末搐鼻，或瓜蒂为末，水调服吐之，　又方，用香油，或生姜自然汁灌之，即苏，（万全备急方）。
中风口开，喘急如鼾，撒手遗尿，汗出不止，阳虚暴绝死证也，当以大剂人参附子救之，（万全备急方）　又方，当急灸百会人中气海，（　危证简便方）。
中风痰涎涌盛，昏不知人，应用四生散，（南星附子乌头人参）若热者，以胆南星三钱，木香一钱，水煎灌之，（万全备急方）。
凡中风昏倒，最要分别闭与脱，二证明白，如牙关紧闭，两手握固，即是闭证，用苏合香丸，或三生饮之类开之，若口开心绝，手撒脾绝，眼合肝绝，遗尿肾绝，声如鼾肺绝，即是脱证，更有吐沫直视，肉脱发直，摇头上撺，面赤如妆，汗出如珠，皆脱绝之证，以人参（二两）熟附，（五钱）煎浓灌下，及灸脐下，虽曰不理，亦可救十中之一，若误服苏合香丸之类，即不可救矣，（医宗必读）。
口噤，用甘草二段，每段长一寸，炭火上涂麻油，炙乾，抉开牙关令咬定，约人行十里许，又换甘草一段，然后灌药，极效，（医宗必读）。
疗初中风筋急口噤，牙关不开，不能进药者，乌梅肉频擦牙，牙关痠软，则易开矣，（危证简便方）　又方，天南星为末，中指蘸，擦左右大牙，各二三十指，其口自开，（一方，加片脑等分，一方，加乌梅肉细辛，揉和擦之），　又方，白矾盐梅等分擦之，涎出自开。
疗中风中暑中气中恶中毒乾霍乱，一切卒暴之疾，（心法附余）　生姜汁，与童便各半，和匀，徐徐灌之，立可解散，盖姜能开痰下气，童便降火故也。
卒暴僵仆，不省人事，牙关紧急，喉中痰声，须设法将药灌下，或人衔药汁于铜管中，努力吹，冲入咽嗌而下，妙也，服下不宜众人乱嚷，益加恍惚，将患人两掌摩之，及揉二中指，并掐鼻下人中，（医经会元）。
沉香半夏汤（针灸资生经）　主气去痰。
附子（炮一只）　沉香（等分）　人参（半两）　半夏（二钱）　南星（一钱）。
上生姜十片，水煎。
延年，疗膈上风热，心藏恍惚如醉，（外台）。
竹沥（三升）　羚羊角屑（二分）　石膏（十分）　茯苓（六分）。
上水煎，合竹沥服。
独参汤，加竹沥姜汁，疗气虚有痰，（金匮钩玄）。
夺命散（青囊杂纂）　疗卒暴中风，痰涎壅塞，牙关紧急，目上视等危证，大有神效。
青礞石（四两，焰消煅过）。
研为末，每服半钱，酒调下，功效不可尽述，（案幼幼新书，用此散，疗急慢惊风，痰涎壅塞咽喉，命在须臾，服此坠下风痰，乃疗惊利痰之圣药也，焰消用一两）。
苏合香丸（局方）　疗卒中昏不知人，及霍乱不透，心腹撮痛，鬼疰客忤，癫痫惊怖，狐狸等病，或攧扑伤损，气晕欲绝，凡是仓卒之患，悉皆疗之。
香附子　青木香　乌犀角　白术　朱砂（研水飞）　丁香　诃梨勒（煨取皮）　白檀香　安息香（别末，无灰酒一升熬膏），　沉香　麝香　荜茇（各二两）　龙脑（研）　薰陆香（别研）　苏合香油（入安息香膏内各一两）。
上为细末，入研药勺，用安息香膏，并炼白蜜和剂，每服旋丸如梧桐子大，早朝取井华水，温冷任意化服四丸，老人小儿，可服一丸，温酒化服，亦得。
养正丹（局方）　疗元气虚亏，阴邪交荡，正气乖常，上盛下虚，气不升降，呼吸不旋，足头气短，及中风涎潮，不省人事，阳气欲脱。
水银　硫黄（研细）　朱砂（研细）　黑锡（去滓秤与水银结沙各一两）。
上用黑盏一只，火上熔黑铅成汁，次下水银，以柳杖子搅匀，次下朱砂，搅令不见星子，放下少时，方入硫黄末，急搅成汁和匀，如有焰以醋洒之，候冷取出，研如粉极细，用糯米粉煮糊为丸，如绿豆大，每服二十粒，加至三十粒，盐汤下，此药升降阴阳，既济心肾，空心食前，枣汤送下，神效不可具述。
暴中卒厥，卒然仆倒昏愦，痰涎壅盛潮作，若或口开手撒声鼾遗尿眼合，此是脏绝，不理，若不全见，犹可，其有摇头撺目，面妆发直，吐沫汗珠，面黑遗尿，眼闭口开喘多，与夫吐出紫红，此为不理之疴，（嵩厓尊生书）。
卒中风不语者，用黄雌鸡一只，生破其腹，紧缚在脐上，即醒能言，亦神方也，（是法明人墨书，以偶得之附此）。

脱阳门  ***************************
大固阳汤（得效）　疗脱阳证，或因大吐大泻之后，四肢逆冷，元气不接，不醒人事，或伤寒新瘥，误行房，小腹紧痛，外肾搐缩，面黑气喘，冷汗自出，亦是脱阳证，须臾不救。
大附子（一两）　白术　乾姜（各半两）　木香（一分）。
上水煎，放冷灌服，　又方，桂枝二两，好酒二升，煎至一升，候温分作二服灌之，　又葱白连须三七茎，细锉，砂盆内研细，用酒五升，煮至二升，分作三服灌之，阳气即回，生姜三七片，切碎研，酒煎服，亦效，仍炒葱白或盐熨脐下气海，勿令气冷。
久旷之人，或纵欲之人，与女交合，泄而不止，谓之走阳，其女须抱定，勿使阴茎出户，急呵热气于口中，以指捻尾闾，即救矣，若女人惊而脱去者，十有九死，亟以童女接气，灌以大剂独参汤，亦可活者，（医宗必读，丹台玉案此证亦名脱阳，用大固阳汤，及蒸脐法）。
色厥暴脱者，必以其人本虚，偶因奇遇，而悉力勉为者有之，相因相慕日久，而纵竭情欲者亦有之，故于事后，则气随精去，而暴脱不返，宜急掐人中，仍令阴人搂定，用口相对，务使暖气嘘通，以接其气，勿令放脱，以保其神，随速用独参汤灌之，或速灸气海数十壮，以复阳气，庶可挽回，（景岳全书）。
男女交接而死者，男子名走阳，女子名脱阴，男虽死阳事犹然不倒，女虽死阴户犹然不闭，有梦中脱泄死者，其阳必举，阴泄，容犹带喜笑，为可证也，皆在不救，（证治汇补）。

诸厥门  ***************************
尸厥脉动而无气，气闭不通，故静而死也，（金匮）菖蒲屑内鼻两孔中吹之，令人以桂屑著舌下，剔取左角发方一寸，烧末，酒和灌，令入喉立起。
崔氏，凡尸厥为病，脉动而形无所知，阳脉下坠，阴脉上争，荣卫不通，其状如死，而犹微有息，其息不常，人乃不知，欲殡殓者，疗之方，（外台）急以芦管吹其两耳，极尽以气吹之立起，若人气极，别可易人吹之，　又方，灸鼻下人中七壮，又灸阴囊下，去下部一寸百壮，妇人灸两乳中间。
又方（千金）　灸百会百壮。
朱砂丸（圣惠）　疗尸厥脉动，而无气，气闭不通，故静如死，不疗三日当死。
朱砂　雄黄　附子（各三分）　桂心（一两半）　巴豆（二十枚去油）。
上为末，炼蜜和丸，如麻子大，每服以粥饮下五丸，不知更下二丸，若利多即止之。
硫黄散（得效）　尸厥蓦然死去，四肢逆冷，不省人事，腹中气走如雷鸣，命在顷刻。
焰硝（半两）　硫黄（一两）。
共为末，作三服，每服用旧酒一大盏煎，觉焰消起，倾于盏内盖著，服如人行五里，又一服，不过三服，即醒，兼灸百会穴四十九壮，脐下气海丹田三百壮，觉身体温止，又方，用附子七钱，重包煨热，去皮脐为末，作二服，用酒三盏，煎一盏服，如无附子，生姜自然汁半盏，酒一盏，同煎令百沸，并灌二服，仍照前灸，（惠济不用焰硝，用马牙硝）。
气厥即中气，因七情内伤气逆为病，痰潮昏塞，牙关紧急，但七气皆能使人中，因怒而中尤多，中气之状，与中风相似，所以别者，风中身温，气中身冷，急以苏合香丸灌之，（要诀）。
气实而厥者，其形气愤然勃然，脉沉弦而滑，胸膈喘满，此气逆也，理宜以四磨饮苏合香丸之类，（景岳）。
四磨饮（济生）　疗七情伤感，上气喘急。
人参　槟榔　沉香　乌药
上各浓磨水，和煎服，或服养正丹尤佳，（卫生家宝，不用人参，用木香）。
痰厥气虚，身微冷，面淡白昏闷，不知人事，宜顺元散，（即三生饮，乌附南星并炮），　气盛身热面赤，宜星香汤，（即南星木香，见中风门），又用生清油一盏，灌入喉中，须臾逐出风痰立愈，（得效方）。
风涎暴作，气塞倒仆，（本草衍义）用瓜蒂为末，每用一二钱，腻粉一钱匕，以水半合调灌，良久涎自出，不出，含砂糖一块，下咽即涎出也。
痰厥者，卒然不省人事，喉中有水鸡声是也，用牙皂二根，白矾二钱，二味生研为末，吹入鼻中，即烧竹沥姜汁少许，灌入喉中，须臾痰涎逐下立愈，（普渡慈航）。
痰涎发厥，脉弦滑者，二陈汤，加竹沥，挟寒，加生附子，挟火，加芩连山栀竹沥，凡厥证，为颠，为眴仆，为妄见，或腹胀，二便不利，或呕，或心痛，皆痰火郁气病也，（入门）。
痰厥者，因气逆痰壅，故忽然昏迷卒倒，咽中涎潮，如拽锯声，宜先以瓜蒂散吐之，后用顺气导痰之类药，（证治大还）。
痰厥起死回生方，（危证简便）斗大石灰一块，先入阴阳水，高一二指，候澄清，出水一小杯，研入麝香一分，撬开牙关，灌下立苏，以尿出肠鸣为验。
疗痰迷不省人事，（危证简便）。
明矾（一两）　朱砂（一钱）。
共为一服，一钱白汤下，　又方，明矾末，打阴阳水灌之，再服再吐，极妙。
吐痰丹（危证简便）　善吐顽痰，起死回生，牙关开后，即宜进此。
生雄黄（一钱）　胆矾（一钱）　生滑石（一钱）。
共为细末，大人五分，小儿三分，白汤调下，一时即吐顽痰。
食厥者，醉饱过度，或感风寒，或著气恼，以致填塞胸中，阴阳否隔，升降不通，忽然厥逆昏迷，口不能言，肢不能举，若误作中风中气疗之，必死，凡遇此等卒暴之病，必须审问曾否醉饱过度，有此，加以气口脉紧盛，且作食滞疗之，先煎盐汤，探吐其食，吐之后，若别无他证，只用平胃散，加半夏曲糵之类调理，（医碥）。
血厥之证有二，以血脱血逆皆能厥也，血脱者，如大崩大吐，或产血尽脱，则气亦随之而脱，故致卒仆暴死，宜先掐人中，或烧醋炭，以收其气，急用人参一二两，煎汤灌之，但使气不尽脱，必渐苏矣，然后因其寒热，徐为调理，血逆者血因气逆，必须先理其气，气行则血无不行也，宜通瘀煎之类主之，候血行气舒然后随调理，（景岳）。
通瘀煎（景岳）。
当归　山楂　香附　红花（各二钱）　青皮（钱半）　乌药（一二钱）　木香（七分）。
水酒煎服。
还魂汤（医统）　疗血逆卒厥，併产后血厥，昏晕目闭口噤，惟妇人多有此病。
当归　芎藭　肉桂　乾姜　芍药　甘草　黑豆（炒）　紫苏（各等分）。
上水煎，或为末，酒调灌下。
芎归养荣汤（玄珠）　有吐衄不知人而厥者，此血厥也，疗之无论其脉，急用此汤，或独参汤以救之。
当归　川芎　芍药　熟地黄　黄柏　知母　人参　麦冬　枸杞子　甘草
上水煎服。
大怒载血，瘀于心胃，而暴死者，名曰血升，逐瘀行血，妇人产后经行，偶著恚怒，多有之，（证治汇补，案当考后产乳绝门）。
宁神散（入门）　疗失血过多，心神昏闷，言语失常，不得睡卧。
辰砂　乳香（各五钱）　酸枣仁　人参　茯苓（各一两）　琥珀（七钱半）。
为末，灯心枣子煎汤，调服一钱。
酒厥纵饮无节之人，多有此病，全似中风，轻者犹自知人，重者卒尔晕倒，忽然昏愦，或躁烦，或不语，或痰涎如涌，或气喘发热，或咳嗽，或吐血，大便乾燥，脉实，喜冷者，此湿热上壅之证，进雪梨浆绿豆饮，以解其毒，（景岳）。
绿豆饮（景岳）　用绿豆，不拘多寡，宽汤煮，糜烂，入盐少许，或蜜亦可，待冰冷，或厚或稀，任意饮食，若火盛，口甘，不宜厚味，但略煮半熟清汤，冷饮之，尤善。
雪梨浆（景岳）　用清香甘大梨，削去皮，别用大碗，盛清冷甘泉，将梨薄切，浸于水中，少顷，水必甘美，但频饮其水，勿食其柤。
酒厥生姜细捣，自然汁，温灌喉中，立起之，（惠济）。
疫厥（亦名瘟疫暴亡）　凡人感瘟疫，视其证脉，尚不至殒命不救，而突然无气，身直，甚至无脉，且不可惊慌，视为告终，此疫厥也，急用腊月雄狐胆，温水研灌即活，若牙关已紧，即搅开灌之，雄狐胆，必腊月预为构收为妙，松峰曰：如得此症，不论有无狐胆，总宜先针少商穴，并十指甲上薄肉，摄出恶血，并用好猪牙皂末吹鼻，可活（松峰说疫，案无狐胆，用真熊胆，亦得）。
色厥（见于脱阳门）。
乳厥（见于妇人门）。

癫痫门  ***************************
（是多属缓证，然其发卒暴，故收载一二应急之方，常与小儿惊风门互考）。
沉香天麻汤（拔萃）　疗痫瘈筋挛。
沉香　益智　川乌（各二钱）　天麻　防风　半夏　附子（炮各三钱）　羌活（五钱）　甘草　当归　姜蚕（各一钱半）。
生姜三片，水煎，（案此方，原出卫生宝鉴，疗小儿惊痫，多服寒凉之剂，复损伤元气，动则如痴），洁古云，昼发灸阳蹻申脉穴，在外踝下陷中，容爪甲白肉际是也，夜发灸阴蹻照海穴，在于足内踝下陷中是也，先灸两蹻各二七壮，然后服前药。
五生丸（永类）　疗痫有神效。
南星　半夏　川乌　白附子（各一两）　大豆（去皮秤二钱半）。
上为细末，滴水为丸，桐子大，每服三丸，至五丸，不得过七丸，姜汤下。
熊参汤（本朝经验）　疗元气亏损，痫厥掣瘲，　熊胆，豆粒许，煎人参汤化开灌之。
柴胡加牡蛎龙骨汤（伤寒类方）　此方，能下肝胆之惊痰，以之疗癫痫必效，（即仲景原方）。
柴胡　龙骨　生姜　人参　茯苓　铅丹　黄芩　牡蛎　桂枝（各一两半）　半夏（二合）　大枣（六枚）　大黄（二两）。
上水煎。
钩藤汤（锦囊）　疗诸痫。
橘红　钩藤　胆星　天麻　姜蚕　人参　远志　犀角　石菖蒲
加灯心水煎，临服加牛黄。
清心汤（统旨）　疗心热痰迷胞络。
茯神　黄连（各二钱）　酸枣仁　石菖蒲　远志（各一钱）　柏子仁　甘草（五分）。
上水煎，痰壅，加南星姜汁竹沥。
禹攻散（袖珍）　疗癫痫卒暴昏愦，不知人事，牙关紧硬，药不可咽。
牵牛头末（一钱）　茴香（二钱半）。
上为末，用生姜自然汁，调药少许，灌之入鼻立醒，一方用黑牵牛木香妙。
坠痰丸（卫生宝鉴）　疗风痫，　天南星（九蒸九曝）。
上为末，姜糊丸桐子大，每服二十丸，人参汤下，菖蒲麦门冬汤亦得。
铁粉散（神巧万全）　疗风癫痫。
铁粉　天竹黄　辰砂　铅霜（各一两）。
上细研如面，无时以竹沥调下半钱。
二白丸（元戎）　疗癫与痫，白矾一两，以湿面包蒸熟，去面，入轻粉三五分，量虚实加减，丸如桐子大，每服二三十丸，生姜汤下。
疗诸癫痫证，俗呼为牛癫马癫羊癫猪癫等证，（危证简便）　白矾末五钱，辰砂末一钱，共为细末，临发时，以物撬开口，热酒一锺，和前药灌之，立时一吐而愈，屡验，（三因二味等分，名镇心丹，煎人参汤下，疗狂证）。
五痫膏（本草附方）　疗诸风取痰如神，　翘颐大皂荚半斤，去皮子，以蜜四两涂上，慢火炙透捶碎，以热水浸一时，援取汁，慢火熬成膏，入麝香少许，摊在夹纸绵纸上，晒乾，剪作纸花，每用三四片，入淡浆水一小盏冲洗淋下，以筒吹汁入鼻内，痰涎流尽即愈，立效，（案瑞竹堂方，来苏膏，不用蜜及麝香，疗远近风痫心病风狂，牙关不开，痰涎潮塞，将小竹管盛药，扶病人坐定，微抬头，以药吹入左右鼻孔内，良久扶起，涎出为效，欲要涎止，将温盐汤，令服一二口便止）。

中寒冻死门  ***************************
中寒之证，由平素体气虚弱，冬月出外，一时为严寒所中，则口噤失音，遍体拘急，四肢厥冷，畏寒腹痛，脉息沉微，昏沉不知人事者，宜急用热酒入生姜汁，和而灌之，候少甦醒，然药用姜酒，脉出者生，不出者死，更覆手取之，而无脉则绝矣，（危证简便）。
灸法（危证简便）　命蒂穴（即脐中）　丹田穴，关元穴，用艾火，各灸三七壮，手足暖脉至，知人事，汗出即生，如无汗，手足不暖，不省人事者死。
乾姜附子汤（三因）　疗中寒卒然晕倒，或吐逆涎沫，状如暗风，手脚挛搐，口噤四肢厥冷，或复燥热。
乾姜（炮）　附子
上水煎。
救冻死方（肘后）　以大器中多熬灰使暖，囊盛以薄其心上，冷即易，心暖气通，目则得转，口乃开，可温尿粥清稍稍含之，即活，若不先温其心，便持火炙其身，冷气与火相搏，则死。
凡冬月冻倒人，急与冷水一二口，扶在温暖处，不得与热汤，如便与热物，及向火炙必死，雪泥中行，便近火即脚指随落，（奇效良方）。
又方（愿体集）　用厚绵被，将冻人捲住睡卧，使二人推来转去，候血脉和通，身上渐温，则活，如无绵被，毡单草荐亦可。
又方（救急易方）　用前法，更以热酒，或姜汤，或粥饮少许，灌之即活。
疗冻死已经救活者，（奇效良方）　宜用生姜带皮，捣碎，陈皮捶碎，用水三碗，煎一碗，温服。
冬月溺水之人，及被冻极之人，虽纤毫人事不知，但胸前有微温，皆可救，倘或微笑，必为急掩其口鼻，如不掩，则笑而不止，不可救矣，切不可骤令近火，但一见火，则必大笑，不可救药，（洗冤录）。
冻倒人，不得近火，近火即逼寒气入心，而死矣，北方之人，手足冻僵，若汤浴火炙，则肢节脱落，须缓缓搓之，候其回暖，或反以雪搓之引出寒气，气舒暖回，乃愈，即其理也，（医碥）。

中暑暍死门  ***************************
中暑闷倒，急扶在阴凉处，切不可与冷，当以布巾衣物等，蘸热汤熨脐中及气海，续以汤淋布上，令彻脐腹，暖即渐醒，如仓卒无汤处，掬道上热土于脐，以多为佳，冷即易，古法道涂无汤，即掬热土于脐上，仍拨开作窝子，令人更溺于其中以代汤，续与解暑毒药白虎竹叶石膏汤，凡觉中暑，急嚼生姜一大块，冷水送下，如已迷乱，闷嚼大蒜一大瓣，冷水送下，如不能嚼，即用水研灌之，立醒，（三因）。
中暑为证，面垢闷倒，昏不知人，冷汗自出，手足微冷，或吐或泻，切不可以冷水，及用十分冷剂，苏合香丸用汤调灌，或剥蒜肉入鼻中，或研蒜水解灌之，初觉中暑，即以日晒瓦，或布蘸热汤，更易熨其心腹脐下，急二气丹末，汤调灌下，（要诀）。
二气丹（局方）。
硝石　硫黄（各等分）。
上为末，于银石器内，火炒令黄色，再研，用糯米糊丸，如梧桐子，每服四十丸，新井水送下。
道路城市间，中暑昏仆而死者，此皆虚人劳人，或飢饱失节，或素有疾，一为暑气所中，不得泄，则关窍皆窒，非暑气使然，气闭塞而死也，大蒜一握，道上热土，杂研烂，以新水和之，滤去滓，刔其齿灌之，有顷即苏，（避暑录话）。
又方（千金）　张死人口令通，以暖汤，徐徐灌口中，小举死人头，令汤入腹，须臾即苏，　又方，使人嘘其心令暖易人为之，　又方，灌地浆一盏，即愈。
又方，浓煮蓼，取汁三升，饮之，即愈，不瘥更灌，　又方，乾姜橘皮甘草，煮饮之，稍稍咽，勿顿使饱。
又方（寿域）　连皮生姜一块，捣烂，热汤灌下，即苏，急卒不得热汤，以冷水亦可。
又方（澹寮）　皂荚一两，烧存性，甘草一两，微炒为末，温水调灌之。
疗暑证诸药不救者，（居家必用）　朱砂研细，水调灌下。
有本于阴虚，复遇暑途，飢困劳役，暴仆昏绝者，此暑邪乘虚而犯神明之府，生脉散加香薷，（证治汇补）。
生脉散（辨惑论）。
麦门冬　人参（各两）　五味子（十五粒）。
上水煎。
苏后冷汗不止，手足尚逆，烦闷多渴者，宜香薷饮，苏后为医者，过投冷剂，致吐利不止，外热内寒，烦躁多渴，甚欲裸形，状如伤寒阴盛隔阳，当用温药，香薷饮加附子浸冷服，（要诀）。
香薷饮（局方）。
白扁豆（微炒）　厚朴（各半斤）　香薷（一斤）。
上水煎服。
曾有客人，中暑迷闷，四肢厥冷，冷汗如雨，裸形欲投水中口吻涎沫流溢，此中暑已深，阴阳离绝难除，（要诀）。

霍乱门  ***************************
霍乱有两种，一名干霍，一名湿霍，干霍死者多，湿霍死者少，俱繇饮食不节，将息失宜，干霍之状，心腹胀满，搅刺疼痛，烦闷不可忍，手足逆冷，甚者流汗如水，大小便不通，求吐不出，求利不下，须臾不救，便有性命之虑，湿霍之状，心腹亦搅痛，诸候有与干同，但吐利无限，此病始得，有与天行相似者，亦令头痛骨肉酸楚，手足逆冷，四体发热，干霍大小便不通，烦冤欲死，宜急与巴豆等三味丸服之，服取快利，（外台许仁则论）。
巴豆等三味丸　即三物备急丸，但用巴豆（百枚）　乾姜（三两）　大黄（五两）　初服三丸如梧子大。
盐吐法（千金）　疗乾霍乱心腹绞痛，欲吐不吐，欲下不下。
先以极咸盐汤一盏顿服，候吐出令透，不吐再服，吐讫复饮，三吐乃住静止，此法大胜诸治，俗人以为田舍浅近，鄙而不用，守死而已，凡有此病，即须先用之。
姜盐饮（直指）　疗乾霍乱，欲吐不吐，欲泻不泻，痰壅腹胀。
盐（一两）　生姜（半两）。
上同炒，令色变，以童尿两盏，煎一盏，分为二温服。
厚朴汤（奇效）　疗乾霍乱。
厚朴　枳实　良姜　朴硝（各七钱半）　大黄（炒一两）。
上每服三钱，水煎服。
吐利不止，元气耗散，病势危笃，或水粒不下，或口渴喜冷，或恶寒战掉，手足冷逆，或发热烦躁，欲去衣被，此盖内虚阴盛，却不可以其喜冷欲去衣被为热，宜理中汤，甚则附子理中汤，不效则四逆汤，并宜放十分冷服，（要诀）。
姜附汤（济生）　疗霍乱转筋，手足厥冷，多汗呕逆，（方出中寒门）气乏，加人参，利不止，加肉豆蔻。
附子粳米汤（千金）　疗霍乱四逆呕多。
附子（一枚）　粳米（五合）　半夏（半升）　大枣（十枚）　乾姜　甘草（各一两）。
上水煎。
回生散（百一）　疗霍乱吐泻，但一点胃气存者，服之无不回生。
藿香　陈皮
上等分，水煎温服，　加良姜甘草，名良姜散，（直指）疗霍乱神效。
四顺汤（千金）　疗吐泻过多，手足逆冷，六脉沉细，气小不语，急服。
附子　乾姜　人参　甘草（各等分）。
水煎服。
霍乱转筋，理中汤，如冻胶一钱，（活人书加附子）令其絷缚腿胫，若筋入腹，及通身转筋者，不可疗，转筋者，以蓼汁暖热浸，或用浓盐汤浸，（要诀，当与后转筋门参看）。
四片金（卫生家宝）　疗霍乱上吐下利，心下懊憹，其证因形寒饮冷，飢饱乘舟车露走，动伤胃气，头旋手足转筋，四肢逆冷，用药迟缓，须臾不救，命在顷刻。
吴茱萸　木瓜　食盐（各半两）。
上三味，同炒令焦，先用磁瓶盛水三升，煮令百沸，入前件三味炒药，同煎至二升已下，倾一盏，冷热当随病人意，与服药，入咽喉即止。
盐熨方（直指）　疗霍乱吐泻，心腹作痛，炒盐二碗，纸包纱护，顿其胸前，并腹肚上，截以熨斗火熨，气透则苏，续又以炒盐熨其背，则十分无事。
灸法（千金）　上脘（疗烦闷急胀），　脐中（同上，以盐内脐中灸上，二七壮），　中脘（疗腹痛）　天枢（疗洞下），　关元（疗绕脐痛急），　大都（疗下利不止）　涌泉　隐白　承山（并疗转筋）。
疗霍乱神秘起死灸法（千金）　以物横度病人口中，屈之，从心鸠尾度以下，灸度下头五壮，横度左右，复灸五壮，此三处，并当先灸中央毕，更横度左右也，又灸脊上，以物围令正当心厌，又夹脊左右一寸，各七壮，是腹背各灸三处。
华佗，疗霍乱已死，上屋唤魂者，又以诸疗皆至，而犹不差者法，揍病人覆卧之，伸臂对，以绳度两肘尖头，依绳下夹背脊大骨空中，去脊各一寸，灸之百壮，无不活者，所谓灸肘椎，空囊归，已试数百人，皆灸毕即起坐，（外台）。
霍乱诸法不效，灸大椎，即效，已死但有暖气者，灸承筋七壮，立苏，（医学纲目）。
霍乱务在温和将息，若冷则遍体转筋，凡此病定已后，一日不食为佳，仍须三日少少吃粥，三日以后，乃可恣意食息也，七日勿杂食为佳，所以养脾气也，（千金）。
霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可疗，（要诀）。

搅肠沙门  ***************************
疗搅肠沙，发即腹痛难忍，阴沙腹痛手足冷，看其身上红点，以灯草蘸油，点火烧之，阳沙，腹痛手暖，以针刺其十指背近甲处一分半许，血出即安，仍先自两臂捋下其恶血，令聚指头，血即出为好，（卫生易简）　痛不可忍，须臾能令人死，古方乾霍乱，急用盐一两，热汤调灌口中，盐气到腹即定，又将石沙，炒令赤色，令水淬之，良久，澄清水一合一服，或用香油茶吐之。
又方（拯急遗方）　上患痛之人，两臂腕中有筋，必致黑色，急敲磁器，务取锋尖者一块，即劈竹箸一只，微开露磁锋夹定，以线缚牢，就虚按于左腕中筋之上，却将尺或匙击之一下，必紫血即出，待食一碗饭间，若痛止，以手摩臂屈之，其血即止，若痛不止，却再于右腕中脉之上，如前法击之，即可。
又方（卫生易简）　陈樟木　陈皮（医林集要用陈艾）　东壁土（各等分）。
上水煎，去滓，连进三四服，即愈，　又方，用苎麻，札十指尖，以针挑出恶血。
又方（医林集要）　先以艾汤饮之立吐，方是其证，用白矾为末，白汤调一钱，泡起服之。
又方（寿域神方）　用白蜜马粪，不拘多少，擂碎，新汲水化下，去滓顿服一碗，虽曰秽污，却有神效。
又方（滋德堂方）　以手蘸温水，于病人膝腕，用力拍打，有紫黑处，以针刺去恶血。
绞肠沙，垂危将死者，尿屎已出，急用芋艿一斤，放在病人口中咽汁，下喉即醒，醒后再吃几片，亦可生，（秘方集验）　胡椒二十四粒，绿豆二十四粒，同研，热酒调服，即愈，盐少许，置刀头，烧红，淬入水中，乘热饮，即死者亦苏。
凡痧胀夏月多患此证，面色紫赤，腹痛难忍，使饮热汤，便不可救，即温汤亦忌，如遇此证，速取生黄豆，咀嚼嚥下，约至数口，立刻止痛，平人食生豆，最引恶心，止在痧胀人，食之反觉甘甜，不知腥气，此方既可疗病，且可辨证，真奇方也，（叶天士方）。
案搅肠沙，始见于危氏得效方，云乾霍乱，俗谓搅肠沙是也，而此所载，别是一种病，名同而其候殊异，乾霍乱，得吐下而愈，此证则不尔，明末亦呼为鬼箭，蒋示吉曰：其人卫气素虚，腠理不密，贼风乘虚而入，客于经络，经络闭塞，闭塞则荣卫不通，不通则大痛作，若有鬼以射之也，故服药之外，用挑血法，总令气血宣通之意，（详出痧胀玉衡，今不繁引。

脚气冲心门  ***************************
凡小觉病有异，（谓顽痹不仁，或脚胫肿，或缓纵不随，或屈弱不能行，或行卒屈倒，或酷冷疼烦，或觉转筋等候），　即须大怖畏，决意急疗之勿缓，气上入腹，或肿，或不肿，胸胁逆满，气上肩息，急者死不旋踵，宽者数日必死，不可不急疗也，但看心下，急则气喘不停，或白汗数出，或乍寒乍热，其脉促短而数，呕吐不止者，皆死也，（千金）苏长史曰：脉沉紧者多死，洪数者并生，缓者，不疗自差，（外台）。
茱萸汤（千金）　疗脚气入腹，困闷欲死腹胀，　文仲云，毒气攻心，手足脉绝，此亦难济，不得已，作此汤，十愈七八，（外台）。
吴茱萸（六升）　木瓜（两颗切）。
上水煎服，或吐或汗，或利，或大热闷即瘥，此起死回生方。
广济，疗脚气急上冲心闷欲死，（外台）。
槟榔（三颗细末）　生姜汁（三合）　童子小便（二升新者不须暖）。
上搅顿服，须臾即气退，若未全差，更服最佳，利三两行无所忌。
文仲，疗脚气冷毒闷，心下坚，背膊痛，上气欲死，（外台）。
吴茱萸（三升）　槟榔（四十枚）　木香（二两）　犀角（三两屑）　半夏（八两）　生姜（六两）。
上水煎服，大效，破毒气，尤良。
又脚气入腹心闷，（外台）　浓煮大豆汁，饮一大升，不止更饮，大验。
又疗脚气入心，闷绝欲死者，（外台）。
半夏（三两）　生姜汁（二升半）。
上二味，内半夏，煮取一升八合，分四服。
养正丹（易简）　脚气之患，入腹冲心，或见呕吐之证，无法可疗，不若用此，更须多服，以大便流利为度，此有利性，服之无疑。
杉木节汤（卢氏续易简方）　脚气毒胜痰逆，闷绝喘急，汗流昏塞，搐搦咬齿，上视致垂死者，惟此汤为至妙，百发百中，垂死复生。
杉木节（斫碎一握）　大腹子（连皮剪碎七个）　青橘叶（锉碎一握无叶以皮代之）。
分二服，童子小便一小碗，同煎，绞汁半碗服之，未通再服，其方出外台及董汲总论许氏本事等方，但庸医不透，弃而不用之。
三将丸（卢氏续易简方）　脚气入腹，奔上绞痛呕吐，用此最捷。
吴茱萸　木瓜　大黄（各等分）。
上细末，糊丸绿豆大，每服五十丸，米饮下，未应多加丸数，盖茱萸木瓜，已是理脚气要药，又赖大黄，领而宣泄之，为至巧也，（得效方云，大黄随其病加减）。
大戟丸（圣济）　疗脚气攻注，心腹胀满，小便赤涩。
大戟　芫花　葶苈（各炒两半）　巴豆　续随子（各炒二钱半）。
上为末，蜜丸，梧子大，每十丸，灯心汤下，（案二便闭塞，心腹胀急闷乱欲死，属大实者，用此宣泄）。
唐侍中，疗苦脚气攻心，此方甚散肿气，极验（外台）。
大槟榔（七枚）　生姜（二两）　橘皮　吴茱萸　紫苏　木瓜（各一两）。
上水煎，　卫生良剂方，以此方名槟茱汤云，疗风湿毒气，中于足经，遂为脚气，下注两脚，肿胀疼痛，履地不得，及内攻心腹，手足脉绝，闷乱烦喘，气不得息，极有神效，（性全万安方）。
苏长史云，脚气盛发时，自腰以上，并不得针灸，当引风气上，则杀人，若气上击心不退，急灸手心，（案即劳宫穴）三七炷，气即便退，若已灸脚，而胸中气犹不下满闷者，宜灸间使五十炷，两手掌横文后，一云，三寸，两筋间是也，若胸中气散，而心下有脉，洪大跳，心急忪悸者，宜以手按捻少腹下两傍，接髀大斜文中，有脉跳动，（案即气冲穴）　便当文上灸三七炷，跳即定，灸毕皆须灸三里二十炷，以引其气下也，　若心胸气满，已灸身胫诸穴，及服汤药，而气犹不下，烦急欲死者，宜急两足心下，（案即涌泉穴）当中陷处，各七炷气即下，此穴尤为极要，而不可数灸，但极急，乃灸七炷耳，凡灸不废汤药，药攻其内，灸泄其外，譬如开门驱贼，贼则易出，（外台）。

诸卒失血门  ***************************
侧柏散（卫生家宝）　疗吐血下血，其证皆因内损也，或因酒食太过，劳损于内，或心肺脉破，血妄行，其血出如涌泉，口鼻俱出，须臾不救。
侧柏叶（一两半蒸乾）　人参（一两）　荆芥（烧灰一两）。
上三味，为末，每服二钱，入飞罗面二钱相和，用新汲水，调如稀糊，啜服，血如涌泉，不过二服，即止，（拯急遗方，去荆芥，此方原出中藏经）。
花蕊石散（十药神书）　疗五内崩损，喷血出斗升，用此疗之。
花蕊石煅存性，研如粉，以童子小便一锺，男入酒一半，女入醋一半，煎调服三钱，甚者五钱，能使瘀血化为黄水，后以独参汤补之。
疗诸般吐血（圣济）　朱砂　蛤粉（等分）　为末，酒服二钱。
疗吐血，及伤酒食醉饱，低头掬，损肺藏，吐血汗血，口鼻妄行，但声未失者，用乡外人家百草霜末，糯米汤服一钱，（刘长春方）。
暴惊风，九窍出血，其脉虚者，（直指）灵砂百粒，分三次，人参煎汤下，此证不可错认，血得热则宣流，妄用凉药误矣。
疗人大惊，九窍四指岐，皆血溅出，乘患人勿知，忽以井华水，猛噀其面即止，此法，又疗衄血，如神，（本草）。
疗大衄久衄，及诸窍出血，（圣惠）人中白一围，鸡子大，绵五两，烧研，每服二钱，温水服，（医说不用绵，只用人中白味）。
凡耳目鼻血出不止，以凉水浸足，贴囟贴项，噀面，薄胸，皆妙，（本草）。
山栀子散（本事）　山栀子不拘多少，烧存性，末之，搐入鼻中，立愈。
鼻衄过多，昏冒欲死，（本事）用香墨，浓研，点入鼻中。
补肺散（杨氏家藏）　疗暴吐损肺，吐血不止，成炼锺乳粉。
上每服二钱，煎糯米汤调下，立止，如无糯米，只用粳米。
泻心汤（金匮）　疗心气不定，吐血衄血。
大黄（二两）　黄连　黄芩（各一两）。
上水煎服，　加生地犀角，名犀角地黄汤，疗热甚血积胸中（拔萃）。
吐血不止，就用吐出血块，炒黑为末，每服三分，以麦门冬汤调服，盖血不归元，则积而上逆，以血导血，归元则止矣，（诸证辨疑）。
衄血不止，用白纸一张，接衄血令满，于灯上烧灰，作一服，新汲水下，勿用病人知，（圣济）。
或吐血，或心衄，或内崩，或舌上出血，如簪孔，或鼻衄，或小便出血，并用乱发灰，水服方寸匕，（圣济）　肺疽吐血，发灰一钱，米醋二合，白汤一盏调服，（三因）。
鼻血眩冒欲死者，乱发烧研，水服方寸匕，仍吹之，（本草附方）。
人参汤（直指）　疗吐血咯血，　新罗人参，慢火煎服。
凡一切手足皮肤，偶然血出不止，或枪刀刺伤，或伤破血管，血出不止，急用手指紧捺患处，或麻绳扎住半日，或一日，即住，内急服补气之药为妙（危证简便）。
妇人产后去血多，伤胎去血多，崩中去血多，金疮去血多，拔牙齿去血多未止，心中悬虚，心闷眩冒，头重目暗，耳聋懑，举头便闷欲倒，宜且煮当归川芎各三两，以水四升，煮取二升，去滓，分二服，即定，展转续次，合诸汤疗之，（千金，案此节局方三因，名芎归汤是）。
耳目口鼻窍中，一时出血，药不及煎，死在旦夕俄顷，用冷水，当面噀几口，急分开头发，用粗纸数层，蘸醋令透，搭在囟门，血即止，次以当归一两，煎好，磨沉香五钱，加秋石三钱服之，如无秋石，以童便和服，亦可，（急救丹方，疡医大全，用沉香降香各五钱，不用秋石，唯用童便云，服之血自归经，然后以四物汤，加人参黄蓍五味麦门冬，为汤服之，可收万全之功）。

卒心腹痛门（附卒疝奔豚　积气郁冒）。  ***************************
卒心急痛，牙关紧闭欲绝，以葱白五茎，去皮须，捣膏，以匙送入咽中，灌以麻油四两，但得下咽即苏，少顷虫积皆化黄水而下，永不再发，累得救人，（瑞竹堂方）。
阴毒腹痛，厥逆唇青卵缩，六脉欲绝者，用葱一束，去根及青，留白二寸，烘热安脐上，以熨斗火熨之，葱坏则易，良久热气透入，手足温有汗即瘥，乃服四逆汤，若熨而手足不温，不可疗，（活人书）。
必效疗蜎心痛方，（外台）熊胆如大豆，和水服大效。
附子建中汤（易简）　疗或吐或泻，状如霍乱，及冒涉湿寒，贼风入腹，拘急切痛，即小建中汤，加附子，去胶饴。
神仙沉麝丸（苏沉良方）　疗一切气痛，不可忍者。
没药　血竭　沉香　麝香　辰砂（各一两）　木香（半两）　甘草（二两）。
上为末，熬甘草为膏，搜和，每服一丸，姜盐汤嚼下。
小品解急蜀椒汤（外台）　主寒疝心痛如刺，绕脐腹中尽痛，自汗出欲绝。
蜀椒（二百枚）　附子（一枚炮）　粳米（半升）　乾姜（半两）　半夏（十二枚洗）　大枣（十二枚）　甘草（一两炙）。
上水煎，疗心腹痛困急欲死，解结逐寒，上下痛良。
卒得诸疝，少腹及阴中相引绞痛，自汗出欲死，此名寒疝，亦名阴疝，张仲景飞尸走马汤，亦佳，（外台方见中恶）。
姜盐汤（入门）　食物填塞心胸作痛，宜吐之，（当与乾霍乱互考）。
返魂丹（十便良方）　疗肠内一切卒暴百病，（即三物备急丸，当与乾霍乱互考）。
香附散（得效）　疗心脾疼不可忍者。
良姜　香附（炒各一两）。
上为末，每服二钱，入盐，米饮调下。
疗暴心痛，面无颜色欲死方，（千金）以布裹盐，如弹丸大，烧令赤，置酒中，消服之，利即愈。
疗急心疼（刘长春方）　用定粉二钱，葱白二寸，研烂，葱和为丸，如梧桐子大，每服七丸，好酒送下，立效。
绛雪散（刘长春方）　疗诸心气痛，不可忍者神效。
朱砂（一钱）　金箔（三叶）　明矾（一两枯）。
上为细末，每服一钱半，轻者一钱，空心白汤送下。
疗诸心气痛（儒门事亲）　用生矾一皂子大，醋一盏，煎七分服，立止。
疗腹中疼痛，或寒或热，或积良，或积血不辨，药不能施，有起死回生之功，（危证简便）生姜三四斤，捣烂，略挤去汁，入锅炒热，用布袱两个，先以一个，包姜一半，热铺痛处，候热气蒸熨，冷即易之，勿令间断，如姜炒乾，以所挤出姜汁拌之，须轮流换熨，痛止乃已。
疗卒厥逆上气，淹淹欲死，此谓奔豚病，（肘后）。
生姜（一斤）　半夏　吴茱萸（各一升）　桂心（五两）　人参　甘草（各三两）。
上水煎，　千金，名奔豚汤，疗大气上奔，胸膈中诸病，发时迫满，短气不得卧，剧者便悁欲死。
积气从脐左右起，上冲胸满，气促郁冒，厥者，先用醋炭法，熊胆小豆大，白汤化开，调辰砂末五七分，灌之，立醒，（本朝经验）。
阴冷渐渐，冷气入阴囊肿满，日夜疼闷欲死，（千金）以布裹椒包囊下，热气大通，日再易之，以消为度。
阴核入腹，急痛叫呼欲死，（本朝经验）以手挽阴囊，令不上缩，山茶实不拘多少，锉细，水煎服奇效。

急喉痹门  ***************************
喉痹垂死，止有馀气者，巴豆去皮，线穿，内入喉中牵出，即苏，（千金）。
喉痹口噤不开，欲死，（本草附方）。
草乌　皂荚
等分为末，入麝香少许，擦牙，并搐鼻内，牙关自开。
又方（严氏）。
草乌　石胆
等分为末，每用一钱，醋煮皂荚汁调稀，扫入肿上，流涎数次，其毒即破也。
解毒雄黄丸（局方）　解毒，疗缠喉风，及急喉痹，卒然倒仆，失音不语，或牙关紧急，不省人事。
郁金　雄黄（研飞各二分）　巴豆（去皮出油十四个）。
上为末，醋煮面糊为丸，如绿豆大，用热茶清下七丸，吐出顽涎，立便苏省，未吐再服，如至死者，心头犹热，灌药不下，即以刀尺铁匙斡开口，灌之，（拯急遗方，为末，用每服半字，如口噤咽塞，用小管吹入）。
急喉痹，其声如鼾，有如痰在喉曏者，此为肺绝之候，用独参汤，加竹沥姜汁，又咽痛有阴气大虚，阳气飞越，脉必浮大虚，亦服此，（医学纲目）。

小便急闭门  ***************************
凡饱食后，或忍小便，或走马，或忍小便大走，及入房，皆致胞转，脐下急满不通，乱发急缠如两拳大，烧为末，醋四合，和二方寸匕，服之，（千金，三因云一法，与葵子等分为末，饮服一钱）。
凡尿不在胞中，为胞屈僻，津液不通，以葱叶除尖头，内阴茎孔中，深三寸，微用口吹之，胞胀津液大通，即愈，（千金）。
疗胞转小便不得，（千金）。
葱白（四七茎）　阿胶（一两）　琥珀（三两）　车前子（一升）。
上水煎服。
疗小便难小肠胀，不急疗杀人，（本事）用葱白三斤，细锉炒令热，以帕子裹，分作两处，更替熨脐下，即通。
疗小便不通立效方，（圣惠）。
灯心（二束）　生姜　黑铅（各半两错为末）。
上用井华水一大盏，煎取五分，去滓，以葱一枚，慢火烧令热，拍破，先安在脐内，后顿服。
疗小便不通，腹胀气急闷，（圣惠）。
滑石（捣研）　自己脚手爪甲（烧灰细末）。
上以水一大盏，煎滑石，至五分，去滓，调指甲灰服之。
蝼蛄麝香散（圣济）　疗小便不通，诸药无效。
蝼蛄（活者一枚）。
生研入麝香少许，新汲水调下，立通。
葱白汤（得效）　疗小便卒暴不通，小腹膨急，气上冲心，闷绝欲死，此由暴气乘膀胱，或从惊忧，气无所伸，郁闭而不流，气冲胞系不正。
陈皮（三两）　葵子（一两）　葱白（二茎）。
上水煎。
导气除湿汤（兰室）　疗小便急闭，乃血涩致气不通，而窍涩之证。
知母（酒洗）　泽泻　黄柏（酒洗各二钱）　茯苓　滑石（为末各三钱）。
上水煎。
疗胞转不得小便，（外台）。
吸芥真琥珀（一两）　葱白（十四茎）。
上以水四升，煮取三升，去葱白末琥珀，细筛下汤中，温服一升，日三服，（卫生易简，不用琥珀，用滑石）。
疗小便不出，胞转膨满欲死者，（卫生易简）用乱发，烧灰，冷水调下方寸匕，　又方，用发灰二钱，滑石末一钱，桃白皮煎汤调下。
小便不通，脐下状如覆碗，痛闷难堪，疗法有二，如气不能化而不通，则陈皮茯苓汤，调木香沉香末二钱，空心服，兼用吐法以提之，如血污于下而不通，则用桃仁承气汤之类破之，（医学纲目）。
疗实热小便不通，（入门）砂糖水，调黑牵牛末一二钱，服探吐之。
又方（危证简便）　食盐三两，火煅，和温水二升，服之探吐，上窍通则下窍自利，妙法也。
附子散（医统）　疗小便不通，两尺脉俱沉微，乃阳虚故也，曾服通利之药不效者，宜服此。
附子（一个）　泽泻（一两）　灯心（二十茎）　水煎。
琥珀散（准绳）　疗虚人心气闭塞，小便不通，　用琥珀为末，每服一钱，浓煎人参汤下有验。
小便不通，脐腹胀痛不可忍，诸药不效者，不过再服，（圣济）用续随子，去皮一两，铅丹半两，同少蜜，捣作团，瓶盛埋阴处，腊月至春未，取出研，蜜丸梧子大，每服二三十丸，木通汤下化破尤妙，病急亦可旋合。
又方（本草附方）　蓖麻仁三粒，研细入纸捻内，插入茎中即通，　又方，湿纸包白盐烧过，吹少许入尿孔中立通，　又方，蚯蚓捣烂浸水，滤取浓汁半碗服立通。
小便不通，百药无效，（危证简便）大蒜甘遂，同捣作饼，贴脐上，以艾火灸二七壮极效。
小便急闭，下部胀痛闷乱，（本朝经验）琥珀油（西洋来者）蘸纸捻，徐徐插入茎中五六寸许，良久抽出，尿从而通，此法甚捷。

卒暴杂证  ***************************
（转筋　牙关紧急　舌卒肿　目睛突出　落下颏　卒聋卒痖　暴肓　疮毒内攻　伤寒并热霍乱）。
转筋入腹欲死者，（叶氏）　上以四人，捉手足，灸脐左边二寸，十四壮，　又方，生姜一两，擘碎，酒五盏，煮浓顿服，　又方，醋煮衣絮令微温，裹转筋处，　又方，浓煮盐汤，通手足，洗胸胁间。
转筋男子，以手挽其阴，女子以手牵其乳近两旁，此千金妙诀也，甚则舌卷卵缩者，难疗也，（医学集成，案此法出千金，疗霍乱转筋）。
孙尚药疗脚转筋疼痛挛急，（医学纲目）。
松节（三两细锉如米粒）　乳香（一钱）。
上药，用银石器内，慢火炒令焦，只留一分性，出火毒，研细，每服一钱，至二钱，热木瓜酒调下，同是筋病，皆疗之，　转筋而疼，灸承山而可疗，（针经指南）。
疗人呵欠口不能合，及卒然牙关紧急，水不能入，以致不救即死，（拯急遗方）。
上用盐梅二个，取肉擦牙，即当口开，若开又不能合，再用盐梅肉，擦两牙注，候开合当止，却须服疗风药调理。
舌卒肿起，如吹泡，满口塞喉，须臾不疗杀人，（叶氏原出外台）上以指刮破舌两边皮，或刀破，次用釜下墨煤，和盐涂舌上，用酒调，亦得。
眼睛突出一二寸者，以新汲水灌渍睛中，数易之自入，（本草附方）。
物伤睛突，轻者脸胞肿痛，重者目睛突出，但目系未断者，即纳入，急捣生地黄，绵裹傅之，仍以避风膏药，护其四边，（圣济，本朝经验，以唾涂睛纳入，最妙）。
落下颏拿法，患者平身正坐，以两手托住下颏，左右大指入口内，捺槽牙上端，紧下颏，用力往肩下，捺开关窍，向脑后送上，即投关窍，随用绢条，兜颏于顶上，半时许去之，即愈，（正宗）。
凡伸欠颊车蹉，但开不能合，以酒饮之，令大醉，睡中吹皂角末，搐其鼻，嚏透即自正，（三因）。
笑脱下颏，用线缠绵球二个，塞于左右牙床后，用手托上妙，（寿域）。
疗患乍痖，用杏仁三分煎熬，别研，桂一分，和捣如泥，每用如杏核大，绵裹含，徐徐热之，日五夜三服，最妙，（寿域）　又方，用皂荚一挺，去皮子，萝卜三枚，切片，水二盏，煎一盏服之，不过三四服，其声即出。
耳卒聋闭，芥子末入乳汁，和以绵裹塞之，（外台）。
又方　巴豆一粒，纸裹，针刺孔通气，塞之取效，（本草附方）　又方，蚯蚓入盐安葱内化水，点之，立效。
暴盲气虚者，用大剂人参膏，血虚者大剂黄蓍当归煎汤，调服人参膏，湿者，白术为君，黄蓍茯苓陈皮为臣，附子为佐，最忌金石坠镇之药，以其神气浮散于上，犯之必死，（张氏医通）。
疮毒入腹心，上冲逆满，（元戎）。
绿豆粉（半钱）　干胭指（三分）　淀粉（三钱）。
为细末，新水调下，神效。
追毒散（宣明）　疗生疮发闷，吐逆霍乱。
螺儿青　甘草（各一两）　白矾（二钱半）。
上为细末，每服一钱，新汲水调下，立止。
疗恶毒肿，或著阴卵，或著一边，疼痛挛急，引入小腹，不可忍者，一宿杀人方，（千金）取茴香草，捣汁饮一升，日三四服，滓傅肿上，冬月阙生者，根亦可用，此是外国神方，起死回生神验。
忽喘闷绝，不能语言，涎流吐逆，牙齿动摇，气出转大，绝而复甦，名伤寒并热霍乱，（得效）。
大黄　人参（各半两）。
上水煎热服。

妇人急证门  ***************************
芎归胶艾汤（金匮）　有妊娠下血者，假令妊娠腹中痛，为胞阻，此汤主之，　集验，疗顿仆失踞，胎动不安腹痛，（外台）。
芎藭　阿胶　甘草（各二两）　艾叶　当归（各三两）　芍药　乾地黄（各四两）。
上水酒煎服。
佛手散（本事）　疗妊孕至五七月，因事筑磕著胎，或子死腹中，恶露下，疼痛不已，口噤欲绝，此药探之，若不损则痛止，子母俱安，若胎损，立便逐下，此药催生神妙。
当归（六两）　川芎（四两）。
上水酒煎服，口噤灌之。
夺命丸（大全良方）　专疗妇人小产下血至多，子死腹中，其人增寒手指唇口爪甲青白，面色黄黑，或胎上抢心，则闷绝欲死，冷汗自汗，喘满不食，或食毒物，胎尚未损，服之可安，已死服之可下。
牡丹皮　茯苓　桂心　桃仁　芍药
上各等分，为细末，以蜜丸如弹子大，每服一丸，细嚼淡醋汤送下，速进两丸，至胎腐腹中危甚者，立可取出，（即金匮桂枝茯苓丸）。
羚羊角散（济生）　疗妊娠中风，头项强直，筋脉挛急，言语蹇涩，痰涎不利，或发搐不省人事，名曰子痫。
羚羊角　独活　酸枣　五加皮（各半钱）　薏苡　防风　当归　芎藭　茯神　杏仁（各四分）　木香　甘草（各二分半）。
上生姜五片，水煎。
疗诸痉子痫绝，起死也，当速辨竹作沥汁，（外台）。
芩连四物汤（方考）　疗子痫阴虚火亢，　四物汤黄芩黄连半夏（各等分）。
生姜水煎。
钩藤汤（大全良方）　疗妊娠八九月，胎动不安，心腹㽲痛，面目青，冷汗出，气欲绝，此由劳动用力伤胎宫，宜急疗之。
钩藤　当归　茯神　人参（各一两）　苦梗（一两半）　桑寄生（半两）。
上水煎服，烦热加石膏二两半，临产月，加桂心一两，　孕妇忽然颠仆抽搐，不省人事，谓之子痫，用此汤，（金鉴）。
二合汤（寿世保元）　疗妊娠忽然口噤吐沫，不省人事，言语错乱，　四物汤，合二陈，加麦门远志石菖竹茹。
黑神散（大全良方）　疗胎死腹中，缘儿死身冷，不能自出，服之暖其胎，须臾胎即自出，　本方有附子，无蒲黄，（本方见后）。
加味芎归汤（幼幼集成）　催生及产后，最为稳当，功亦钜大。
当归（一两）　芎藭（五钱）　上青桂（二钱）。
催生，但用此三味，水煎酒对服，立下，预防血晕，以本方加酒炒荆芥二钱，先将此药煎好，俟胞衣已下，随即服之，永无血晕之患。
脱花煎（景岳）　凡临盆将产者，宜先服此药，并疗难产经日，或死胎不下，俱妙。
当归（七八钱或一两）　肉桂（一二钱或二钱）　川芎　牛膝（各二钱）　车前（一钱半）。
水二锺，煎八分热服，或服后饮酒数杯，亦妙，　水煎加酒对服，若胎死不下，及胞衣不来，再加芒硝五钱，气虚困剧者，加人参二三钱，更加附子二钱，无不下者，此方比平胃散加芒硝，（出良方下死胎）功胜百倍，（幼幼集成）。
疗产难及横生逆产，或血海乾枯，以致胎死不下，惶惶无措，死在须臾，（幼幼集成）。
皮硝（五钱）　熟附子（一钱五分）　好酒　童便（各半杯）。
同煎三沸温服，立下，百发百中。
赵和叔传下死胎方，（本事）。
桂心末（二钱）　麝香（一个）。
上同研，温酒调服，须臾如手推下，何氏方，无麝香，每用桂末二钱，痛阵密时，用温童子小便调下，名观音救生散，兼疗产难，及横倒生。
夺命丹（产育集）　疗胞衣不下，或恶血凑心，其证心头迷闷，胎衣逆上冲心，须臾不救，其母即死。
附子（半两炮）　牡丹皮（一两）　乾漆（一分碎之炒令烟尽）。
上为细末，以酽醋一升，大黄末一两，同熬成膏，和药丸如梧子大，每服三十丸，淡醋汤吞下，须臾又进二服，其胎衣立下，（拯急遗方，去牡丹，云，此药可预先合下，备急为奇）。
产乳晕绝，含酽醋噀面即愈，凡闷即噀之，（千金）。
黑神散（局炒）　方疗产后血晕，神昏眼黑口噤，瘀血诸疾，血晕，胸腹胀痛气粗，外证两手握拳，牙关紧闭，此血逆也，宜此方，无胀无痛者属虚，大剂芎归汤，加肉桂，　黑豆（炒去皮半升）　熟地　当归　肉桂　炮姜　甘草　芍药　蒲黄（各四两）。
上为细末，每服二钱，酒半盏，童便半盏，同煎调下。
清魂散（产育）　疗产后血晕极甚者，闷绝不知人，口噤神昏。
泽兰叶　人参（各二钱半）　荆芥（十钱）　川芎（五钱）。
上为末，温酒调一钱，急灌之，下咽即开眼，气定省人事。
牡丹散（产育）　疗产后血晕，闷绝狼狈，若口噤则拗开灌之。
牡丹皮　大黄　芒硝（各一两）　冬瓜子（半合）　桃仁（三七粒）。
上水煎服，（即肠痈大黄牡丹汤是）。
独得散（大全良方）　疗产后血晕，昏迷不省，冲心闷绝，　五灵脂（二两半炒半生）。
上为细末，每服二钱，温酒调下，口噤者，拗开灌之，入喉即愈。
产后血晕（便产须知）　鹿角（烧灰出火毒）。
上为细末，好酒调下，即醒，行血极快。
气脱证，产时血既大下，则血去气亦去，故昏晕不省，微虚者少刻即苏，大虚者竭绝即死，但察其面目，如眼闭口开，手撒手冷，六脉微细或浮，此即气脱证，速用，　人参（五七钱至三十钱）。
加入炒米煨姜红枣煎汤，徐徐灌之，但得下咽，即可救活，若少迟延，则无及矣，（幼幼集成）　若兼口鼻气冷，手足厥冷，此为真虚挟寒，速宜温补，每用人参两馀，而以姜附佐之，庶得回春，不可忽也，（医学心悟）。
一妇面白形长，心郁，半夜生产，侵晨晕厥，急于气海，（脐下一寸五分）灸十五壮，而苏，后以参术等药，服两月而安，（丹溪纂要，案此气脱证）。
血运求疗，极宜静肃，喧叫则死，（简明医彀）。
六味回阳饮（幼幼集成）　凡真元已败，气血既亡，阴阳将脱，非此莫能挽回，诚回天赞化，第一之功，此景岳新方，知者尚少。
人参（一二两）　附子（二三钱）　甘草（一二钱）　炮姜（二三钱）　熟地（五钱）　当归（三钱）。
上水煎，加鹿茸数钱，功更捷。
参苏饮（大全良方）　疗妇人产后，血入于肺，面黑发喘，欲死者，（方见攧扑门）　产后气喘，极危证也，因下血过多，孤阳上越，用参附汤，若因恶露不行，败血上攻，面色紫黑，宜此方，（金鉴）。
愈风散（中藏）　疗产后中风，口噤牙关紧急，手足瘈瘲，如角弓状，亦疗血晕四肢强直，不省人事，或心眼倒筑，吐泻欲死，　荆芥穗（轻炒过一两）。
上为末，每服三钱，温酒调下，豆淋酒调下，用童便，亦可，其效如神，口噤者灌，齿龈噤者吹鼻中，皆效，（本草，名举卿古拜散是），　加当归等分，水一盏，酒少许，煎至七分，灌之，下咽即有生理，不问多少便服，不可以药味寻常忽之，屡用救人有效，（十便，入门名古荆归汤此清神气通血脉，其效如神）。
乳自出如涌泉，甚而昏晕者，名乳厥，先以独参汤灌之，更以十全大补汤，服数十剂方安，（证治大还）。

小儿急证门  ***************************
凡有脐风撮口，胎风撮口，锁肚撮口，瘹肠撮口，卵疝撮口，皆出结郁于肠胃，闭不得通，腹中满胀，肚上青筋，撮口不乳，最为恶候，一腊内见之尤急，用紫丸子利之，才通疾去儿和，用者敬信而已，（直指）。
紫丸（千金）　赤石脂　代赭石（各一两）　巴豆（三十枚）　杏仁（五十枚）。
上为末，巴豆杏仁别研为膏，相和，更捣二千杵，入少蜜，同捣之，密器中收三十日，儿服如麻子大一丸，与少乳汁令下。
龙胆汤（千金）　小儿初出，面目悉黄，而啼，闭目聚口撮面，口中乾燥，四肢不能伸缩，皆是血脉不敛也。
龙胆　钩藤　柴胡　黄芩　桔梗　芍药　茯苓　甘草（各六铢）　大黄（一两）。
上水煎灌之，（原方有蜣螂二枚今依神巧万全方，婴童百问等去之）。
疗小儿胎热撮口，（圣惠）。
牛黄（细研一钱）　竹沥（一合）。
上令匀，时时与少许服之。
瓜蒂散（袖珍小儿方）　疗脐风撮口，吹入鼻内，啼则可疗，又疗小儿三岁，忽发心满坚硬，脚手心热，则变为黄病，不急疗杀人。
瓜蒂（七枚）　赤豆（七粒）　秫米（七粒）。
上为末，用一豆许，吹两鼻内，令黄水汁出，残药未尽，水调服之，得吐黄水，即瘥。
脐风一成，必有青筋一道，上行至肚，而生两岔，宜灸筋头三壮，截住，若见两岔，即灸两岔筋头各三壮，十活八九，迟则上行攻心死矣，又法，以小艾炷，隔蒜灸脐中，（欧氏保婴录）。
急惊属实热，宜用清凉，慢惊属虚寒，宜用温补，二病若霄壤之相隔，疗法若冰炭之相反，而诸方书，多用一药，以疗二病，何其谬妄之甚也，（活幼心法）。
嚏开散（活幼心法）　半夏（生用一钱）　皂角（五分）。
上为细末，用一小豆许，用管子，吹入鼻立醒。
稀涎散（活幼心法）　每服二匙，白汤调下，若牙关紧不可开，即从鼻灌之，（方出中风门）。
此二方，姑存以备惊风急用。
龙胆汤（千金）　疗急惊身热，面赤搐搦，上视牙关紧硬，口鼻中气热，痰涎潮壅，忽然而发，发过容色如故，有偶因惊吓而发者，有不因惊吓而发者，然多是身先有热，而后发惊搐，未有身凉而发者，此阳证也，（方见前）。
肘后疗惊痫瘲掣，（幼幼新书）　上取熊胆一两豆大，和乳汁，及竹沥汁服，并良，得去心中涎效验。
柴胡加大黄汤（袖珍小儿方）　疗急惊风，最利痰热，　即小柴胡汤，加大黄，（量虚实加之）。
救急惊神方（滋德堂方）　生白石膏研末十两，辰砂研末五钱，二味和匀，每服一岁至三岁一钱，四岁至七岁一钱五分，八岁至十二岁二钱，十三岁至十六岁二钱五分，用生蜜调下。
黑附汤（直指）　慢脾风之候，面青额汗，舌短头低，眼合不开，困睡中摇头吐舌，频呕腥臭，噤口咬牙，手足微搐而不收，或身冷，或身温，而四肢冷，其脉沉微，阴气极盛，胃气极虚，十救一二，（活幼心法云，慢脾风者，即慢惊失理而甚者，其实难大分别）。
附子（炮三钱）　木香（一钱半）　白附子（一钱）　甘草（炙半钱）。
上生姜五片，水煎，以匙送下，加人参一钱半，名黑附子汤，（保婴撮要）。
虚风汤（幼幼新书）　疗慢惊多因吐泻，或因久泻而得之，身冷面或白或黄，不甚搐搦，目微微上视，口鼻中气塞，大小便清白，昏睡露睛，筋脉拘挛，此危证也。
黑附子　南星（各一个）　白附子（七个）　全蝎（一个）。
上水煎。
肘后疗卒得痫方，（外台）。
钩藤　甘草（各等分）。
水煎，服如小枣大。
人参牛黄散（总微论）　疗小儿惊热。
牛黄　人参（各等分）。
上为末，以薄荷水调下，最佳。
琥珀散（婴童百问）　疗小儿急慢惊风，入口立效，惊痫发作，常服除根。
辰砂（一钱半）　琥珀　牛黄　天麻　殭蚕　全蝎　白附子　乳香　蝉蜕　代赭石（煅醋淬七次各一钱）　麝香　片脑　牛胆南星（各一字）。
上为末，薄荷汤下，慢惊加附子一分，（薛氏撮要，去龙麝）。
紫金锭（类萃）　疗一切惊风痫证，痰涎壅盛，功过牛黄等剂，（即万病解毒丸，加雄黄辰砂，方出中饮食毒门）。
暴喘，俗传为马脾风也，大小便哽，宜急下之，用牛黄夺命散，后用白虎汤平之，（医学纲目）　马脾风，在百日内者，不理。
牛黄夺命散（纲目）　疗小儿肺胀，喘满胸膈起急，两胁扇动，陷下作坑，两鼻窍张，闷乱嗽喝，声嗄而不鸣，痰涎潮塞，俗云马脾风，若不急疗，死在旦夕。
白牵牛　黑牵牛（各一两半生半熟）　大黄　槟榔（各一两）。
上为细末，三岁儿每服二钱，冷浆水调下，涎多加腻粉少许，无时加蜜少许，（幼幼集成，去槟榔，加枳实）。
无价散（纲目）　疗风热喘促，闷乱不安，俗谓之马脾风。
辰砂（一钱半）　轻粉（五钱）　甘遂（面裹煮焙乾一钱半）。
上为细末，每服一字，用温浆水少许，入滴油一点，挑药在上，沉下去却，以浆水灌之，立效，（入门，名马脾风散）。
又一法（纲目）　小儿喘胀，俗谓之马脾风，又谓之风喉者，以草茎量病儿手中指里，近掌纹，至中指尖截断，如此二茎，自乳上微斜直立两茎，于梢尽头，横一茎，两头尽头点穴，灸三壮，此法多曾见愈。
小儿生下，有走马候，甚即遍沾作崩砂候，牙边肉肿，烂齿龈紫色，口内气臭，身微有潮热，吃食不得，齿缝出鲜血，齿动似欲脱，肉烂自漏落，此候因肚中疳气盛，而奔上上焦，热蒸得牙如此，若先落齿一个即死，不活，先以淡盐汤洗口内，次掺药。
谭氏殊圣疗走马疳方，（幼幼新书）　上用尿桶内白，不拘多少，焙乾为末，入麝香少许，研细揩牙立效。
圣散子（新书）　疗小儿走马疳。
胆矾　龙胆草（各一两）。
上同于瓦瓶中，煅烟尽，略存性，贴疮上，（入麝香少许，名黑神散）。
雄黄散（新书）　疗走马疳。
雄黄（半两）　水银　铜绿（各半钱）　麝香（半字）。
上先将雄黄，同水银研，令星尽，次入铜绿麝香，研匀细，先用盐浆水揩患处，搵冷干，次贴药，有涎吐之，先翦去死肉，贴药，其效甚捷。
槟榔散（新书）　槟榔　大黄　青皮（各一分）　黑牵牛（一钱）　木香（少许）。
上为末，每服一钱，薄荷蜜水下。
牛黄散（新书）　甘草（二两）　郁金（一两）　马牙硝（半两）　朱砂（二钱）。
上为细末，衮伴令匀，每服一钱，或半钱，新汲水调下，　上二方，并疗走马疳。
黄连解毒汤（儿科方要）　疗牙疳，清血中之热，泻胃中之火。
黄连　甘草　玄参（各一钱）　射干（一钱半）　贝母　桔梗　连翘（各七分）　生地（八分）　犀角（水磨一钱药熟入）。
水煎服。
三黄犀角地黄汤（本朝经验）　走马疳宜速服之，　即三黄汤合犀角地黄汤。
疗卒然腹皮青黑而死，灸脐上下左右，去脐各半寸，并鸠尾骨下一寸，凡五处，各灸三壮，仍用酒和胡粉，涂其腹，（得效）。
小儿暴腹满欲死，半夏不以多少，微火炮为末，酒和为丸，如粟米大，三五粒，淡姜汤，或蜜汤下，（得效）。
小儿中恶暴死，葱白纳下部，及鼻中立活，或用菖蒲著舌底，及吹入两鼻两耳中效，（得效）。


下卷  ——————————————————————————————————————————————————————————————————————————————————————————

疔疮急证门  ***************************
程山龄曰：疗疔之法，贵在乎早，初起即疗者，十全十活，稍迟者十全五六，失疗者十全一二，内服莫妙于菊花甘草汤，（外科十法）。
甘菊花（四两）　甘草（四钱）。
水煎顿服，揸再煎服。
消疔简便方（大全）　疔疮及诸恶毒初起，但未成脓者，服之神效。
白矾（研三钱）　葱白（七茎）。
上同捣极烂，分作七块，每块用热酒一杯送下，服毕，用厚被盖之，再进葱白汤一锺，少顷汗出如淋，从容去其覆物，其病如脱，此虽味涩难服，其效甚妙。
万灵夺命丹（大全）　疗一切疔毒入腹，烦闷恶心，并痈疽发背恶疮。
朱砂（水飞）　蟾酥（人乳泡）　轻粉　胆矾（各五钱）　铜绿　血竭（各一两）　雄黄　枯矾（各二两）。
共为细末，面糊丸芡实大，每服一丸，令病人先将葱白三寸嚼烂，吐在手心，将丸包在葱内，热汤吞下，出汗。
疔毒已笃者，二服即愈，（丹方汇编）。
土蜂房（一具）　蛇蜕（一条）。
黄泥固济，烧存性为末，每空心好酒服一钱，少刻大痛，痛止其疮已化为黄水。
追疔夺命汤（急救仙方）　能内消肿毒。
羌活　独活　防风　青皮　黄连　芍药　细辛　甘草　蝉退　殭蚕　泽兰　金线重楼
上等分水煎，加少酒服，以衣被盖覆，汗出为度，病退减，后再加大黄，利一两次，以去馀毒。
黄连解毒汤（正宗）　疗疔毒入心，内热口乾，烦闷恍惚脉实者。
黄连　黄芩　黄柏　山栀　连翘　甘草　牛蒡子（各等分）。
灯心二十根，水煎服。
救命仙方（外科纂要）　疗疔毒走黄，打滚欲死者，一服见效。
牡蛎　山栀　银花　木通　连翘　牛蒡子　乳香　没药　角刺　瓜蒌仁　大黄　地骨皮（各八分）。
上水酒煎，便秘者加朴硝，（即正宗疔毒复生汤，花粉代瓜蒌仁耳）。
太乙紫金丹（正宗）　解诸毒，疗诸疮，真能起死回生，（方出饮食中毒门）。
疔疮生根，入腹者便死，用磨针刀铁浆水一碗，丝绵滤净，银锅内煎三四沸服之，病者须臾肠鸣，行利一二次，甦醒方妙，（疮疡经验全书）。
托里护心散（启玄）　疗诸疔疽发背，曾经汗下，毒气攻心迷闷，呕而痛，二三服而安。
乳香（明净一两）　绿豆粉（四两）。
上细末，每服三钱，甘草汤调下，（此方原出于精要）。

金疮攧扑门  ***************************
伤重昏愦者，急灌以独参汤，虽内瘀血，切不可下，急用花蕊石散内化之，（方出卒失血门）恐因泻而亡阴也，凡瘀血在内，大小便不通，用大黄朴硝，血凝而不下者，急用木香肉桂末二三钱，以热酒调灌服，血下乃生，若口噤手撒，遗尿痰盛，唇青体冷者，虚极之坏症也，急投大剂参附汤，多有得生者，（正体类要）。
参苏饮（类要）　疗出血过多，瘀血入肺，面黑喘促。
人参（一两）　苏木（二两）。
上水煎服。
鸡鸣散（三因）　疗从高坠下，及木石所压，凡是伤损，瘀血凝积，气绝欲死。
大黄（一两）　杏仁（二七个）。
上研细，酒一碗，煎至六分碗，捩去滓，鸡鸣时服，次日取下瘀血即愈，若便觉气绝不能言，取药不及，急擘口开，以热小便灌之。
疗乱打血攻心，（医法指南）。
大黄　当归　苏木　红花（各三分）。
酒水各半煎服，（案斯方，胜于大成汤）。
凡被打损，血闷抢心，气绝不能言，可擘开口以热尿灌入口中，令下咽即醒，又堕车落马，及车碾木打已死者，以死人安著，以手袖掩其口鼻眼上，一食顷活，眼开与热小便二升，（千金）。
跌扑伤损，去血过多，脉微欲死，独参汤，如童便，接住元气再处，大法伤损，及金疮失血过多，与产妇同，脉来和缓者生，急疾芤者死，宜虚细，不宜数实，（证治大还）。
摧压跌打，从高坠下，及竹木所磕，落马扑车，气沉重，取药不及，擘开口，以热尿灌之，用半夏末吹鼻，以艾灸脐，再将患人盘膝坐住，将发提起，使气从上升，则可活矣，（愿体集）。
又方（危证简便）　皂荚末，急吹入鼻，亦可，如活即以生姜汁，和香油打匀灌之。
疗人被人打死或踢死，（危证简便）急取百会穴，艾灸三壮，立苏。
扑打坠损，恶血攻心，闷乱疼痛，（救急易方）用乾荷叶五斤，烧令姻尽，空腹以童便温一盏，调下三钱。
伤经，砍断血筒，血出如涌泉者是，（医学集成）铜末敷之，又用葱一斤，炒乘热熨之。
自刎者，乃迅速之变，须救在早，迟则额冷气绝，必难救矣，气从口鼻通出。
生姜（五片）　人参（二钱）　白米（一合）。
煎汤灌之，接补元气，急用缝合法，（正宗）。
自行被攧，穿断舌心，血出不止，以米醋用鸡翎刷所断处，其血即止，仍用真蒲黄杏仁去皮尖，硼砂少许，研为细末，炼蜜调药，稀稠得所，噙化而安，（得效方）。
顺血散（本朝经验）　疗一切金疮扑损，及产后血晕。
当归　芎藭　芍药　蒲黄　泽泻　枳壳　人参　大黄　沉香　茯苓（各一钱）　甘草（三分）　接骨木（五钱）。
上锉细，每服二钱，入麻布袋，用沸汤摆服之。
五金所伤，并竹木刺，流血不止，上身被伤，急以银一锭，烧红烙伤处，如下身，急以铁一块，烧红烙伤处，其血立止，此急救良方也，（疡医大全）。
可法良规云，凡伤损之症，若误饮凉水，瘀血凝滞，气道不通，或血上逆，多致不救，若入于心即死，急饮童便热酒以和之，若患重而瘀血不易散者，更和以辛温之剂，睡卧要上身垫高，不时唤醒，勿令熟睡，则血庶不上逆，故患重之人，多为逆血填塞胸间，或闭塞气道，咽喉口鼻，不得出入而死，（疡医大全）。

破伤风门  ***************************
大豆紫汤（千金）　疗破伤风，入四体，角弓反张，口噤不能言，或产妇堕胎，凡得此者，太重不过五剂。
大豆（五斤）　清酒（一斗）。
上二味，以铁铛猛火熬豆，令极热焦烟出，以酒沃之，去滓，服一升，日夜数服，服尽更合，小汗则愈。
破伤风，疮口作白痂，无血者杀人，最急疗之，（叶氏方）　上以雄鼠粪，直者是，研细热酒调半钱服。
镇风散（正宗）　疗破伤风，诸药不效，事在危急者，用之必应。
鳔胶（锉断微焙）　杭粉（焙黄即宫粉）　皂矾（炒红色各一两）　朱砂（三钱别研）。
为细末，每服二钱，无灰热酒调下，外灸伤处七壮，知痛为吉，如一切猪羊癫风，发时昏倒不省人事者，每服三钱，二服，即愈不发。
玉真散（本事）　疗风自诸疮口入，为破伤风，项强牙关紧欲死。
防风　天南星
上为末，每服三钱，童子小便一大盏，煎至七分热服，（三因名防风散）打伤至死，但心头微温，以童子小便调下二盏，并三服，可救二人性命。
香胶散（三因）　疗破伤风，口噤强直，　鱼胶（烧七分留性）。
上研细，入麝香少许，每服二钱，酒调下，不饮酒，米汤下，或以苏木煎汤下。
破伤风，血凝心，针入肉，三症，如神方，（证治大还）乌鸦翎，烧灰存性，细研，服一钱，滚汤下。
大芎黄汤（活法机要）　疗破伤风在里者，宜疏导。
川芎　羌活　黄芩　大黄（各二钱）。
上水煎服，脏腑通和，为度。

汤火伤门  ***************************
凡火烧损，慎勿以冷水洗之，火疮得冷，热气更深，转入骨坏人筋骨难瘥，初被火烧，急向火更炙，虽大痛强忍之，一食顷，即不痛神验，（千金）。
火气入腹热闷，柳叶一升，煎汤服，（万全备急）。
火烧欲死（广笔记）　煮好酒三坛，入浴缸内，令患者没酒中，极重不死。
疗人卒中烟火毒，用黄豆酱一块，调温汤一碗灌之，即苏，（本草汇言）　疗人遭火烧，身烂垂死者，用臭酱一两，取水白酒一二瓮，将酒顿温，不可过热，调酱于中，令患者浸酒中，烧极重不死，（天启甲子秋八月，教场火药发，烧死药匠数百人，内十馀人，遍体赤烂，未死者，令行此方，浸活如数）。
疗火伤（肘后）　破鸡子，取白涂之，又取暖灰，以水和，习习尔以数之，亦以灰汁洗之。
又方（卫生易简）　凡汤烧，先用盐末掺之，护肉不坏，后用药傅。
又方（本草附方）　用瓶盛麻油，以箸就树夹取黄葵花，收入瓶内，勿犯人手，密封收之，遇有伤者，以油涂之，甚妙。
平时收老黄瓜，不拘多少，觅厚实磁瓶贮之，藏暗湿处，自烂为水，将此水涂汤火伤处，立时止痛，可不起泡，此余幼时坠入烈火，半体皆伤，连疗不效，得此方愈，（愿体集）。
清凉散（奇方类编）　耑疗汤泡火烧，敷之止疼立愈，　大麦净沙锅内炒，至漆黑为度，取出以纸铺地上，出火气，研细末，烂者干揸，未破者，以香油桐油调揸。
疗汤火伤（暴证知要）　鸡黄油，如法取傅，　法，用鸡子，不拘多少，煮熟去白留黄，入铜杓内，每十个加菜油一小酒盏，煎枯去查，出火气用傅，甚佳，黯斋陈君，每用药油救人，即此也。
汤煎膏火所烧（外台）　熟捣生胡麻如泥，以厚涂疮上。
滚汤煎膏所灼，火焰所烧，（外台）牛粪新者，和以鸡子白涂之，比常用之，亦不作疮，不痛，神效。
火汤热油伤（公选良方）　鸡子清油调淋洗，或用蜜涂。
火药伤（危证简便）　取鸡蛋清，多年阴沟泥，和匀傅神效，　又方，先吊腊酒冷洗，以拔其毒，再以鸡子十数个，熟去白，以黄炒焦黑，取油约一盏，用大黄研末二两，和匀傅上，三日全好。
桂枝去芍药加蜀漆龙骨牡蛎救逆汤（金匮）　疗火邪。
桂枝（三两）　甘草（二两炙）　生姜（三两）　牡蛎（五两熬）　龙骨（四两）　大枣（十二枚）　蜀漆（三两去腥）。
上水煎。
玄妙饮（丹台玉案）　疗汤火所伤，先服，恐火毒攻心。
黄连　花粉　玄参（各二钱）　陈皮　桔梗　山栀（各一钱五分）。
竹叶十片，水煎，如药不便，只用好酒温，洗拔其热毒，内服童便，以护其心，使火毒不内攻，随取大黄末，桐油调敷，即垂危者，皆保无恙。
逐火丹（石室秘录）　疗无意之中，忽为汤火所伤，遍身溃烂，与鬼为邻，服之可以变死而生。
当归（四两）　茯苓　黄蓍（各三两）　大黄　甘草（各五钱）　荆芥（炒黑）　黄芩　防风（各三钱）。
上水煎。
火烧汤泼，粥烫油烫奇方，（疡医大全）平日泡过茶的茶叶，剩下的茶脚，不拘甚的粗细茶叶，用瓦坛一个，放朝北地上，日逐装在坛内，聚之已满，用大砖一块，盖好，须得一年，用之方妙，愈陈愈好，凡遇上症，不问已溃未溃，搽上即定痛结疤，第一验方。
火烧滚汤起泡，（疡医大全）陈荞麦面，打糊裱上，立止疼痛结靥。
滚粥熯伤，（疡医大全）　锡箔遍贴神效，如受伤重者，可吃温香油一锺。
顾世澄曰：凡被火伤之人，宜用羌活一两煎服，俾火毒得汗外泄，庶免内攻，（疡医大全）。

咬伤门  ***************************
人齿咬破指头，痛不可忍，久则烂脱手指并手掌，诸方不载，急用人尿，使瓶盛之，将患指浸在内，一宿即愈，如烂者用龟壳烧灰敷之，如无龟，用龟壳烧灰搽敷，亦可，（寿世保元）　人咬伤者，用龟板或龟甲，烧存性为末，以香油调搽，（奇效单方）。
又方（危证简便）　咬时一日内，先用热小便浸伤处，洗净牙黄瘀血，次以龟板或龟甲调搽，若肿痛焮发疼甚者，亦与童便浸洗拭乾，用粗草纸捻，蘸麻油点火，用烟焰薰肿痛上，良久方住以解牙毒，如臭腐淋漓，用葱白三两，粉草五钱煎汤，每日洗净，再用药搽。
又方（集验良方）　人咬，用溏鸡屎涂咬处，立刻止痛，不成脓，又方，用生栗子，嚼烂敷之。
又方（丹方汇编）　用热尿洗去牙黄瘀血，以蟾酥丸涂入孔中，或嚼白果涂之，如痛用麻油纸捻，火焰薰之，用干人粪，装荔枝壳内，安定咬处，加艾团灸之，以不痛为度。
又方（危证简便）　人咬指，用饭店内陈久快子（案即筋儿）　头数十个，烧灰存性，研细，用米汤调，做一个套子套上，虽极重者，亦可救。
疗猘犬咬人方（肘后）　先嗍却恶血，灸疮中十壮，明日以去，日灸一壮，满百乃止，（案嗍却恶血，人不肯为之，宜用角法嗍之）。
又方（后肘）　生食蟾蛤鱠绝良，亦可烧炙食之，不必令其人知，初得啮便为之，则后不发。
又方（千金）　急用针刺去血，以人小便洗净，用胡桃壳半边，以人粪填满，掩其疮上，著艾灸之，壳焦粪干，则易之，灸至百壮，次日又灸百壮，灸至三五百壮，为佳，（出东医宝鉴案千金无所考）。
又方（圣济）　杏仁去皮尖研，作汤频服之良，　又方，黑豆煮汁服之，甚良。
又方（奇效单方）　急于无风处，以冷水洗净，即服韭汁一碗，隔七日又一碗，四十九日共七碗，百日忌食，徐本斋云，风犬一日咬三人，止一人用此方得活，亲其验，一用胆矾末，傅患处立愈，（秘方集验云韭菜汁一碗服之，百日内常食韭菜，更妙，此原出千金）。
又方（万全备急）　将番木鳖子，煅灰一钱，热酒调服。
又方（秘方集验）　番木鳖一钱，铜锅妙，雄黄四分，为末，冷水调三分五釐服之，大小便出血，即愈。
又方（奇方类编）　番木鳖（三个）　虎胫骨（三钱）　甘草（一钱）。
上水酒各半煎服。
又方（寿域）　用生杏仁，捣烂傅之，立效，（千金疗凡犬咬，杏仁熬黑研傅）。
疗颠犬所伤，或经久复发，无药可疗者，用之极验，（医方大成）。
明雄黄（五钱）　真麝香（五分）。
上研匀，用酒调二钱服，如不肯服者，则捻其鼻而灌之，服药后，必使睡，切勿惊起，令其自醒，候利下恶物，再进前药，则见效。
犬咬涎入疮，令人昏闷，浸椒水，调莽草末涂之，（本草附方）。
疗风狗咬（本朝经验）　铁砂（一钱）　番木鳖（六分）　甘草（五分）。
上水煎服，小儿减半，若过剂，令人迷闷不醒。
又方（本朝经验）　急用热小便，洗净咬处，生杏仁研烂封之，日一换，宜服
防风　升麻　葛根（各五分）　杏仁（一钱）　甘草（一分）。
上水煎，此方甚效。
又方（本朝经验）　灸咬处，宜服　金银花（五钱）　木鳖　槟榔（各三钱）　白芷　橘皮（各二钱）　番木鳖　矾石　杏仁　甘草（各五分）。
上水煎，或加铁浆一匕，或加韭汁为妙，服此药，每五日内，再用宽中丸，泻下五七行，下尽毒为度。
狗咬宽中丸　青黛　百草霜（各三钱）　槟榔　木鳖　杏仁　黑牵牛　黄连　番木鳖　黄芩　大黄　雄黄　铁粉（各一钱）　巴豆（四十粒）。
上为细末，稀糊为丸，大人三十丸，小儿十丸，白汤送下，以上二方，神效无比。
众疗不差，毒攻心烦乱，㖦已作犬声者，天灵盖烧灰末，以东流水和服方寸匕，以活止，（外台，㖦音董，多言也）。
又方（本朝经验）　斑蝥（五分）　大黄（一钱）　甘草（二分）。
上为末，水调下，不肯饮，捻鼻灌口内，当救万一。
凡风犬咬者，百日内忌饮酒，忌食鸡鹅羊猪肉肥腻诸口味，及发风毒物。
麻物赤小豆，俱不可见，一年勿食茄子，终身忌食狗肉，（危证简便）　荞麦赤小豆三年勿食之，青梅实，百日勿食之。
崔氏云，凡初被咬，即觅一切物与吃，后不发也，（外台）。
疗常犬咬人，伤处毒痛心闷，（圣惠）　杏仁（半两生用）　桃白皮（一两锉）。
上水煎服，当吐狗毒差。
疗狗咬人（圣惠）　以火灸疮中肿上，捣韭汁饮三合，日三五度，疮差即止。
又方（危证简便）　先用米泔水洗伤处，令极净，再以杏仁口内嚼烂敷之，以帛缚之，即差，　又方，松香为末傅之，极效。
凡犬伤人，量所伤大小，杏仁烂咬沃破处，以帛系定，至差无苦，（本草衍义）。
又方（危证简便）　白矾纳疮中裹之，止痛速愈。
又方（回春）　银杏涂伤处。
又方（袖珍）　蓖麻子五十粒，去壳，以井花水，研膏，先以盐水洗咬处，乃贴此膏，（危证简便续方云，萆麻仁研如膏先以蓝水洗净敷上，即愈）。
又方（山居便宜）　烧蟾蜍为末，傅之。
狗咬血不止，急以砂糖涂之，立愈，（博闻类纂）。
犬咬伤，疮重发者，用蔓青根捣汁服之，（肘后）　又方，以蜡炙溶，灌入疮中，（山居便宜云，捣生萝卜汁服之可解）。
疗狗咬极重者，虽遍身咬碎，搽立刻止疼神效方，（续危证简便方）用蚯蚓，捣烂搽敷狗咬眼内，以帕缚之，数日令愈，奇验。
疗犬咬伤，不可便贴膏药，及生肌类，闭毒于内也，当先用舟车丸禹功散通，经散等药，随便服，利十馀次，肿减痛止，后方数贴，（儒门事亲）。
疗猫儿咬（百一）　研薄荷汁涂之，立效。
疗猫咬伤人，常有隔窗放尿，被猫咬其阴头，其人将死，用老鼠粪烧灰麻油调傅，立效，岂非物类相感，而可以相制乎，（寿域神方）。
疗猫咬（本朝经验）　雄黄末，水调涂咬处，　若猫毒不尽，寒热时发，或遍身发斑者，用鼠毒神方，兼服紫金锭甚效。
疗鼠咬（圣惠）　麝香封咬处，上以帛系之。
又方（寿域）　用砂糖调水冷服，立效，　又方，猫屎揉之即愈。
又方（危证简便）　桐油涂之，　先以盐汤洗净，次傅药。
又方（秘方集验）　斑蝥烧灰，麝香少许，津唾调敷。
又方（本朝经验）　急以火硝，盛咬处，点火发之，以散毒气，次将牡蛎石灰黄柏三味为末，调繁缕汁，涂咬处，服后方。
鼠毒神方（本朝经验）　疗鼠咬毒，或经久寒热淋沥如劳，或遍身发紫赤斑，或骨节疼痛，精神不爽。
当归　芎藭　生地　芍药（各一钱）　沉香　洋参（各五分）　茯苓（七分）　紫檀（八分）　白檀（六分）　甘草（二分）　千屈菜（八钱六分）。
上每贴二钱，水煎服，忌食一切油腻动风物，若发斑，于其上以针去恶血，兼服紫金锭，（亦疗猫咬毒）。
柞木皮汤（本朝经验）　疗鼠咬伤。
柞木皮（二钱）　当归（三分）　川芎（三分）　金银花（一钱）　大黄（五分）　甘草（一分）。
上水煎服，（柞木即栎也，实名橡斗者是）。
疗马咋，及踏人作疮，有毒肿热疼痛，（肘后）灸疮中及肿上，即差。
又方（外台）　割鸡冠血，点所啮疮中日三。
又方（救急易方）　灸讫，或人屎，或马屎，或鼠屎，烧为末，和猪脂，但取一味，皆可傅。
又方，　用益母草细切和醋炒封之。
又方（医说）　用栗子，细嚼敷之，立效。
又方（秘方集验）　艾灸伤处，内服苏木汤一碗，即止痛，　服童便韭汁，亦妙，寒水石末，敷伤处，旬日亦愈。
马咬毒入心，用马齿苋煎汤，服之，立瘥，（圣惠）。
马咬成疮肿痛，石灰傅之效，（危证简便）。
猪啮人（千金）　炼松脂贴上（山居便宜云，以松脂熔作饼子贴之，以帛缚定），　又方，屋霤中泥以敷之，（救急易方云，即今之承溜也）。
又方（危证简便）　梓树叶，捣敷之。
猪咬成疮（本草附方）　龟板烧研，香油调搽之。
疗蛇咬方（十便）　大衍方云，黄蜡熔化，滴疮口内，蛇齿有四，凡咬处必有四窍，每窍滴入黄蜡，应时不痛，其毒立散，经时毒气已入肠胃者，用黄蜡为丸，绿豆大，研雄黄为衣，酒吞下十丸，或十五丸，毒气内消。
又方（丹溪心法）　急以小便，洗出血，次取口中唾涂之，又以牙垽，封伤处，傅而护之，甚妙，且不痛肿，（山居四要云，用犬粪患处，亦佳）。
路行卒被蛇咬，当急扯裹脚带，扎缚伤处，上下寸许，使毒气不能惔伤肌体，又急用白矾安刀头，火上溶汁沸，滴于伤处，待冷以长篦子速挑去靥，则毒血随出，黯肿尚未退，更滴之，以退为度，村居山僻，及途中夜行，卒被蛇伤咬，难来白矾处，速作艾炷灸五壮，以唾调盐涂之，如黯肿尚未消，当更灸更搽，毒涎自然流出，且不透里伤人，蜈蚣咬亦宜灸，（医学纲目）。
赵延禧云，遭恶蛇所螫，即帖蛇皮，便于其上灸，引去毒气即止，（医说）。
疗蛇咬（医学纲目）　细辛（五钱）　白芷（五钱）　雄黄（二钱）　麝香（少许）。
上为末，每服二钱，温酒调服。
蛇伤溃烂，百药不愈，以新水数洗净腐败见白筋，挹干，以白芷末，入胆矾麝香少许掺之，恶水涌出，数十日平复，（夷坚志）。
回生酒（医鉴）　疗毒蛇所伤至死，　槓板归，不拘多少，研烂，用汁与生酒调服，随量饮之，渣贴患处立已。
疗蛇咬（圣惠）　白矾　甘草（各一两）。
上为散，如蛇螫著之时，心头热躁，眼前暗黑，用新汲水服一钱，即止，（瑞竹堂方名解毒散）。
又方（救急易方）　急于无风处，以麻皮缚咬处上下，刀剜去伤肉，小便洗令净，烧铁物烙之，然后填蚯蚓泥，次填陈年石灰末，绢扎住，轻者针刺疮口并四旁出血，小便洗净，以蒜片著咬处，艾灸三五壮。
又方（愿体）　用蓝叶捣汁，调雄黄末敷之，或用雄黄一钱，生矾二钱，杓内溶化，将箸头蘸药伤处，冷则易之，连点七次，若毒走肿痛者，以麻油焰熏之，再用解毒紫金丹一钱，酒磨服之取汁。
鱼腥草（即蕺菜）　疗蛇伤，用之辄愈，亦解蕈毒，（吴蕈谱）。
毒蛇咬，菸袋烧热，滴油搽之，百试百效，（疡医大全）　又菸袋内油，涂四边肿处，即消，切不可涂咬伤孔内。
又方（本朝经验）　生柿，及柿饼，捣烂，傅咬处，极效，若无生柿及柿饼，用柿漆亦佳，蛇咬，忌食酸物梅子，犯之大痛，（医学纲目）。
疗卒为蛇绕不解（千金）以热汤淋之，无令人尿之。
疗蛇入口或入七窍（千金）一人因热逐凉睡熟，寤著有蛇入口中，挽不出，用刀破尾，入生椒二三粒裹著，须臾自出。
又方（肘后）　艾灸蛇尾即出，若无火，以刀周匝割蛇尾，截令皮断，乃将皮倒脱即出，　至道方云，蛇出后，急以雄黄朱砂细研，煎人参汤调下灌之，取蛇毒，（十便）。
蛇入七窍，劈开蛇尾，纳川椒数粒，以纸封之，其蛇自出，更煎人参汤饮之，或饮酒食蒜，以解内毒，如被蛇咬，食蒜饮酒，更用蒜杵烂涂患处，加艾于蒜上灸之，其毒自解，凡毒虫伤并效，（口齿类要，卫生易简云，急以手捻定，用刀刻破，以辛辣物置破尾上，用绵系之，自出，不可拔）。
又方（疡医大全）　以针刺其尾，不过二三针，则褪出。
蜈蚣螫人（肘后）　割鸡冠血涂之差，又嚼盐涂之效，又嚼大蒜若小蒜，以涂之。
又方（外台）　按蓝汁以渍之，即差，　又方，取锡炙令热，以熨之，不越十度即差。
又方（圣惠）　取蜗牛，捺取汁，滴入咬处，须臾自差，此方神验，　又方，取蜡少许，将笔管，坐所咬处，熔蜡滴向管内，令到创上，三四滴便止。
又方（卫生易简）　以生姜汁调雄黄末，贴伤处瘥，　又方，用灯草，蘸油点灯，以烟薰之，不问他毒虫伤，皆可用，此方极验，（寿域方云，用笔管一个，合在伤处，用纸点灯火，烧著吹灭，将烟入笔管内，用烟薰伤处止）。
又方（秘方集验）　用艾于伤处灸三五壮，拔去毒即愈。
中蜈蚣毒，舌胀出是也，雄鸡冠血，浸舌并咽之，一男子为蜈蚣入咽喉中咬之，垂死之际，一医令杀生鸡，血乘热灌喉中，蜈蚣即出而愈，实良方也，（青囊杂纂）。
蜂螫人（肘后）　取人溺新者洗之差，又刮齿垢涂之。
又方（千金）　以淳醋沃地，取泥涂之。
又方（救急易方）　用酽醋磨雄黄，涂伤处。
又方（本草衍义）　用生芋梗涂之，立效，　又生芋头，刮汁傅之，（梦溪笔谈）。
又方（医法指南）　用吐沫调朱砂擦之，又疗蜈蚣伤。
疗壁宫咬（圣惠）　取青麻叶心七枚，以手挼令汁出，涂之差，　又方，磠砂雄黄，各半两，同细研，挑破疮，内药在疮中。
又有（愿体）　壁虎咬伤，最难救疗，以青苔涂擦，再用败毒散，加青苔三钱煎服。
蜘蛛咬（外台）　取生铁衣，以醋研取汁，涂之差。
又方（千金）　以乌麻油和胡粉，如泥涂之，干则易之，取差止。
又方（外台）　以蒜摩地，取泥涂之。
又方（圣惠）　雄黄（一分）　麝香（一钱）　蓝汁（一大盏）。
上为末于蓝汁中，以涂咬处，立差，　又方，嚼薤白傅，立效，　又方，嚼续随子傅之，立差。
又方（直指）　缚定咬处，勿使毒行，以贝母末，洒服半两，至醉良久酒化为水，自疮口出，水尽仍塞疮口，甚妙。
又方（本草附方）　乌鸡屎，浸酒服，又取冠血涂之。
又方（医学纲目）　蜘蛛咬，诸般虫咬，用葛粉生姜汁调傅。
壁镜毒人必死（酉阳杂俎）　桑柴灰三度沸取汁，调白矾末为膏，涂疮口，即差。
又方（救急易方）　醋磨雄黄涂之妙。
又方（本草附方）　用大黄，研醋水涂伤处，立效。
毛虫螫人（本草附方）　赤痛不止，马齿苋捣熟封之妙。
又方（医学纲目）　杂色毛虫极毒，凡人触著，则放毛入人手足上，经数日痒在外，而痛在内，骨肉皆烂，有性命之忧，此名射工毒，诸药不效，用锅底黄土为末，以酸醋捏成团，于痒痛处搓转，其毛皆出在土上，痛痒立止，神效，无比（黄土即伏龙肝也），又取蒲公英根茎白汁傅之，立瘥。
又方（危证简便）　甘草口内细嚼傅之，立时愈，　又方，如肉已烂，用海螵蛸为末傅之愈，（经验良方）。
疗恶虫咬（圣惠）　蛇蜕皮，煮汤洗三两度，又烧灰水和傅疮上，　又方，紫草浸油涂之。
疗蛇毒，及一切虫伤，但有小气，可以下药，即活神效，（千金）麦门冬煎汤，调香白芷末服之，腥秽黄水，自口中出。
凡蛇伤虫咬，仓卒无药去处，以大蓝汁一碗，雄黄末二钱调匀，点在所伤处，并令细细服其汁神验，如无蓝，以淀花青黛代之，（医说）。
疗诸蛇虫伤毒，用青黛雄黄等分为末，新汲水调一钱服，（卫生易简）。
诸虫咬伤（本草附方）　以灯火熏之，出水妙。
又方（救急易方）　诸恶虫伤，以腻粉生姜汁，调傅伤处。
又方（奇效良方）　用白矾雄黄黄蜡等分，丸如指头大，遇有伤处，匙上溶开，滴伤处，或以竹筒按上滴入，则毒不散。
雄黄散（千金）　疗一切恶虫，咬著人成疮，不可辨认，医疗不效者。
雄黄　磠砂　白矾　露蜂房（各等分）。
上为细末，入麝香少许，同研匀，用醋调涂疮上，难辨认者，尤宜速疗，三五日，毒气入心，不得闻器声，（卫生易简无白矾，有乳香，疗二十七般虫，咬伤人及疮肿）。
凡虫畜所伤，痛极危急，或因伤经风，而牙关紧闭，角弓反张，不省人事者，此毒流经络也，急用蒜切片，以艾灸之，令伤处著火，痛裂则气聚，而毒随气返，返则毒提，伤处得火而散，即随火疮而泄，不致内攻矣，若灸十馀壮，不应，即加至三五十壮，无不应手而愈者，故疗痈毒者，以隔蒜灸法，有回生之功也，古人有淋洗灸刺等法，正以引导经络，祛邪解散之意，予遇施此法，而应手者比比，故记之，（医级）。
误中蛇虺百虫毒（疡医大全）。
雄黄（一钱）　巴豆（去油一粒）　乾姜（五分）　麝香（一分）。
共研细开水调服。

诸物入耳门  ***************************
（附　入鼻　入目　眼被物撞著）。
疗耳中有物不可出方，（千金）以弓弦，从一头令散，傅好胶，拄耳中物上停之，令相著，徐徐引出，（肘后附方云，麻绳剪令头散）。
百虫入耳（千金）　蜀椒末一撮，以醋半升调，灌耳中，行二十步即出，　又方，火熨桃叶卷之，取塞耳立出，　又方，以葱涕灌耳中，虫即出，　又方，若甲虫入耳者，以火照之，即嚮明出，或蚰蜒诸虫入耳，以酢灌之，或麻油，或人尿亦佳。
又方（卫生易简）　用鸡冠血，滴入耳中即出，　又方，用苍耳草，捣自然汁，灌少许于耳内，其虫即倾出。
百虫入耳，不可惊动，如在左耳，以手紧闭右耳，及两鼻孔，努气至左耳，虫自出，右耳亦然，（集验良方）　又方，宜闭口勿言，以纸塞耳窍鼻窍，只空虫入之耳，用麻油滴入耳窍中，或出或死，（疡医大全）。
如虫夜间暗入者，切勿惊慌喊叫，逼虫内攻，宜正坐点灯光向耳窍，其虫见光即出，对面有人，其虫不出，（正宗）。
蜈蚣入耳（肘后）　以木叶裹盐，炙令热，以掩耳上，即出，冷复易之验，　又闭气，满即吐之，复闭准前，以出为度，或死耳中，徐徐以钩针出之。
又方（救急易方）　用生姜汁，灌耳中自出，　又方（本朝经验）　用萝卜汁，灌耳中亦佳。
蚰蜒入耳（圣惠）　小蒜捣研取汁，灌耳中自出，　又方，地龙一条，纳葱叶中，化水滴耳中，其蚰蜒亦化为水。
又方（瑞竹堂方）　蜗牛全捶碎，置于耳边即出。
又方（卫生易简）　用龙脑少许，吹入耳中，其虫即化为水，　又方，用猫尿灌耳中立出，取猫尿，用盆盛猫，以生姜擦牙。
飞蛾入耳（肘后）　先大嗡气，仍闭口掩鼻呼气，其虫随气而出，　又方，闭气以苇管极吸之即出，亦疗百虫入耳，（百代医宗，吸虫诀云，疗诸虫入耳，药品不便者，此法最妙，竹管入透半耳中，使口用力一吸，其虫随气而出，俗人未识此捷）。
又方（卫生易简）　用酱汁灌耳中，又击铜器于耳傍。
蚁入耳（肘后）　烧陵鲤甲末，以水和灌之。
疗小虫蚁入耳挑不出（卫生易简）　灯心浸油钓出虫。
疗百节蚰蜒并蚁入耳（本草附方）　苦酒注之，起行即出。
水入耳中（救急易方）　用薄荷汁点之立效，又用麻油点耳内立出。
水银入耳，及入六畜等耳皆死，（怪症方）以金银著耳边，水银即吐出。
疗黄豆入耳（救急易方）用鹅翎管，截作长一二寸许，去其中膜，留少许于一头，以有膜之头，入耳中，口气吸之即出。
又方（本朝经验）　若在左耳，以手紧塞右耳，及两鼻孔，令闭气，一人将中指紧按豆入耳根下凹处，一手将耳朵向下引挽，患人一势努气，豆自出，右耳亦然。
诸物入鼻不出（本朝经验）　作纸捻刺鼻打嚏一声即出，若不出，频频取嚏为佳。
疗目萃芒草沙石辈眯不出（肘后）磨好墨，以新笔点注目中瞳子上。
又方（圣惠）　疗杂物眯目不出，鸡肝血注目中，神效，　又方，白蘘荷根，捣绞汁注目中即出，　又方，书中白鱼，以乳汁和研注眼中良。
又方（圣济）　生慄七粒嚼烂，取汁洗之即出。
又方（本草）　大藕洗捣绵裹，滴汁入目中即出。
麦芒入眼不出方（外台）　煮大麦汁注眼中，即出良。
眼被物撞著（圣惠）　杏仁烂研，以人乳汁浸频频点。
又方（叶氏方）　牛漩日两三次点之避风，黑睛破亦可。
又方（本朝经验）　水仙花根掘取洗研烂，和沙糖点眼中，　又方，麻蝇头数十个，研和砂糖水，点眼中，　又方，鹿茸为细末，调人乳，频频滴眼中。

误吞诸物门  ***************************
误吞钩方（肘后）　若绳犹在手中者，莫引之，但益以珠璫若薏子辈，就贯之著绳，稍稍令推至钩处，小小引之则出。
误吞钱（外台）　捣火炭末，服方寸匕，则出。
又方（圣济）　葵菜不以多少，绞取汁，冷饮之，即出。
又方（魏氏方）　烂嚼凫茈咽之，多为妙，生熟皆可，（百一方云自然消化成水）。
又方（事林广记）　草索头寸剪十四段，烧葵菜汁调服。
误吞铜钱（经验良方）　木贼草为末，每服一钱，用鸡子白调下。
又方（怪症方）　多食胡桃，自化出也，胡桃与铜钱共食成粉，可证矣。
又方（博闻类纂）　以小羊蹄草，嚼咽即下。
误吞金银或铜钱入腹（卫生易简）　石灰（一杏仁大）　硫黄（一皂荚子大）。
同研末，酒调服。
又方（续医说）　韭菜熟而不断，与蚕豆同咽之，不过二次，从大便出。
又方（救急易方）　肥肉与葵菜作羹，即食数顿，则铜铁自然下。
误吞铜钱（救急良方）　用桑柴灰，细研，米饮调下二钱，或用绿豆粉，冷水调下三钱，或生茨菰，取呷，或浓煎艾汤饮，或多服饴糖，立出，　又方，用艾蒿五两，水五升，煮取一升，顿服之，立下，　又方，以蜜一升，服之即出。
疗误吞铁石骨刺等不下危急（百一方）。
王不留行　黄蘖皮（等分）。
上为细末，蒸饼丸如弹子大，以麻线穿之，挂当风处，每用一丸，冷水化开灌下，立效。
误吞铜钱，或金银等物不能化，（得效）用砂仁，浓煎汤服之，自下。
误吞针类（救急易方）　用好磁石含之，即出，或为末服方寸匕，　又以香油一盏服之，次用乾面烧饼令人食饱，其针随大粪中出。
误吞针，刺咽中痛者，（疡医大全）乱麻筋一团，搓龙眼大，以线穿繫留线头在外，以汤浸湿，急吞下咽，顷刻扯出，其针必刺于麻中而出，如一回不中节，再吞再扯，　又方，针入咽，无药可施，癞虾蟆数个，将头剁去，倒垂流血，以瓯接之，得一杯许，灌入喉中，移时连针吐出，针自软曲。
儿误吞针，哽喉不下，死在须臾，（保元）用黑砂糖，和黄泥为丸，令儿吞下，泥裹针于内，大便而下。
误吞钩线（圣惠）　蝼蛄去身，吞其头数枚，勿令本人知。
误吞线锤（续医说）　啖以饧半斤，即于穀道中，随秽而下，凡误吞五金者，皆可啖也。
误吞竹木，入喉咽出入不得者，（本草附方）故锯烧令赤，渍酒中，及热饮之，　又方，秤锤烧红淬酒饮之。
误吞稻芒（本草附方）　白饧频食，又用脂麻炒研，白汤调下。
又方（直指）　蓬砂牙硝等分为末，蜜和半钱含咽。
误吞蜈蚣（疡医大全）急吞生鸡蛋二枚，不可嚼，次日即裹出，　又方，生公鸡热血，灌入喉中，蜈蚣即出，（案坚觚集载以上二方，并云更饮菜油盏许，须臾大吐，以蜈蚣畏油故也）。
又方（医法指南）　韭菜连根擂水，一大碗灌之。
误吞水蛭（本草附方）　蓝靛和酒绞取汁服。
又方（口齿类要）　食蜜即愈，试以活蛭投蜜中，即化为水屡验，一书云，井中生蛭，以白马骨投之，即无，试之亦验，夫垤，即蚂蝗也，虽死为末，见水复活，吞之为害不小，疗以前法，无不愈者。
误吞马蝗腹痛（寿域）　用田中泥为丸，水吞下，其虫必随吐泻出。
误吞水虫，食蜜即化，（医法指南）。
误吞田螺，下喉将死者，（奇方类编）　将鸭一只，以水灌之，少时将鸭倒悬，令吐涎，与病人服之即化。
误吞小蛇，闷乱欲死，（本朝经验）　柿饼五六枚，水煎多饮之，泻下而愈。
木屑抢喉（奇方类编）　铁斧磨水灌之，即愈。
误吞发，绕喉不出，（本草附方）　元头乱发，烧作灰，水服一钱。
误吞大骨（绿竹堂方）　南硼砂含化，即愈。
误吞硝子碎片，哽喉不下欲死，（本朝经验）　款冬花根茎，烧灰为末，白汤匀服之，又方，山崖黄土，水搅频频饮之，极验，硝子得土即消也。
吞桃枝竹杖（疡医大全）　但口中数数多食白糖，自消去。
误吞磁锋（疡医大全）　生红萝卜捣烂吞下，其磁锋即从大便而出。
误食诸虫（本草附方）　蜀椒制其毒。
误食蜘蛛暴死（本草附方）　取猫涎送下解毒药。

诸物哽噎门  ***************************
（附　儿头入臼　指入竹筒）。
疗鱼骨鲠在喉中，众法不能去，（外台）　取饴糖丸如鸡子黄大吞之，不去，又吞，此用得效也，　又方，以少许磠砂，口中咀嚼咽之立下，　又方，小嚼薤白令柔，以绳系中央，持绳一端，吞薤到哽处引，哽当随出，（救急易方云，绵一小块，以蜜煮用，即与此法同），又方，作竹篾刮令滑，绵缠内咽中，令至哽处，可进退引之，哽即出，　又方，好蜜一匙抄，稍稍咽之，令下良。
又方（续医说）　速取新绵白糖二物，将绵裹糖如梅大，令患人嚥下，入喉间，留绵一半于外，时时以手牵掣，俾喉中作痒，忽然痰涎壅出，其骨黏于绵上矣。
又方（魏氏）　砂糖如鸡子大烂嚼，仰面以热酒嚥下，骨随酒便下，又白梅取肉去核，以砂糖含化，须臾骨软自下，此方甚验。
又方（百一）　缩砂甘草等分为末，绵裹含之咽汁，当随痰出。
咽中骨哽欲死者（本草附方）　白凤仙子，研水一大呷以竹筒灌入咽，其物即软，不可经牙，或为末吹之。
疗食诸鱼骨鲠久不出方（本事）　上以皂角末少许，吹鼻中，得鲠出，多秘此方，（礼云，鱼去乙，谓其頣间有骨如乙字形者，鲠人不肯出也，案此方原出圣惠）。
金银铜铁哽（本草百病主治）　缩砂（浓煎服或加甘草）　凤仙子及根（擂汁下铜铁物哽）　薤白　慈姑汁　凫茈　胡桃　石灰（同硫黄少许酒服）。
竹木哽（百病主治）　半夏（服取吐）　鲫鱼胆（点）　象牙（为末水服）。
桃李哽（百病主治）　麝香（酒服）。
枣核哽（万全续方）　人头垢为丸，茶下十丸吐之。
小儿误吞一钱，在咽中不下，以净白表纸，令卷实如著，以刀纵横乱割其端，作鬅松之状，又别取一箸缚针钩于其端，令不可脱，先下咽中轻提轻抑，一探之觉钩入于钱窍，然后以纸卷纳之咽中，与钩尖相柢，觉钩尖入纸卷之端，不碍肌肉，提之而出，（儒门事亲）。
疗诸鲠方（十便）　胡氏方云，以木炭皮为细末，研令极细，如无炭皮，坚炭亦可，粥饮调下二钱，日四五服，以鲠下为度，此法人家皆有，（沉存中云在汉东，乃目睹其神，有刘晦土人，邻家一儿误吞一钱，以此饮之下一物，如大乌梅，割之乃炭裹一钱也，池州徐使君，极宝此方，数数用之，末有不效者，近岁累有人言得此方之效不复悉载）。
疗竹刺筅帚须鲠在喉中（绿竹堂方）　用多年旧篱笆竹，截断煎浓汤吃下，立愈。
竹丝鲠（疡医大全）　不拘黑白，芝麻炒熟，泡汤饮，再以干芝麻嚼服几口或以芝麻捣烂，嚼食。
吞铜在喉不出（疡医大全）　麸炭末，指弹入喉中，其铜当即咯出。
误吞桃李不下（疡医大全）　以少许水，灌小儿头，承其水与饮即出。
误吞铁钉，横喉不下，（本朝经验）　马腹中石，研末，水调嚥下，少顷吐出，神验。
糍糕噎咽，逡巡至死，（本朝经验）　酽醋灌鼻孔中，立喷出，　又方，萝菔自然汁，灌鼻中，亦佳，　又方，铁浆少许，灌口中，　又方，鸡冠血和生姜汁，灌口鼻中，虽死立出而苏，　又方，冬葵子，水煎灌，亦佳。
一小儿五岁，因戏剧，以首入捣药臼中，不复出，举家惊呼无计，或教之，使执儿两足，以新汲水急浇之，儿惊啼体缩，遂得出，（医说）。
儿头入臼（事林广记）　儿头入铁臼，以喷嚏药，著鼻中，即出。
指入竹筒（事林广记）　以石灰浸水，蘸饷时，即出。

诸物入肉门  ***************************
疗针折入肉中（千金）　刮象牙为末，水和聚，著折针上，即出。
又方（瑞竹堂方）　蝼蛄脑子（捶烂涂上即出）。
上用硫黄研细调贴，以纸花贴定，觉痒时，其针即出。
针棘竹水诸刺，在肉中不出，鼠脑捣烂，厚涂之，即出，（肘后，危证简便方云，疗医针人病，而钉折在肉中）。
针误入肉，无眼者不动，有眼者随气血游走，若走向心窝胸膛者险，（疡医大全）急用乌鸦翎数茎，炙焦黄色，研细末，酒调服一二钱，俱可。
如圣膏（疡医大全）　疗针入肉，　车脂辇油，不拘多少，研如膏，调磁石细末，摊纸上，如钱许，贴之，每日换二次。
竹木刺在肉中不出（千金）　头垢涂之即出，　又方，嚼白梅以涂之，又温小便渍之。
又方（刘涓子方）　鹿角烧灰末，以水和涂之立出，久者不过一夕。
芦苇刺入肉（外台）　细嚼栗子，粗盦伤处。
疗竹木刺入肉（良朋汇集）　萆麻子，捣烂涂上，即出。
又方（疡医大全）　收晚蚕蛾，入竹管内塞之，凡遇竹木刺戳入肉内，即取蚕蛾，研细，和津唾调涂之，即出。
又方（本朝经验）　螳螂头，研和米糊，摊纸花上贴之，并疗针入肉效。
如神散（本朝经验）　疗针及竹木刺入肉，并一切骨哽悉效。
松叶　凤仙花茎叶并子
上烧存性，各等分为末，每服五七分，温酒送下，针及竹木刺入肉者，顷刻出，其效如神。
疗少肠鱼刺（医方集宜）　用大麦，不拘多少，浓煎，薰洗伤处，即止，（案海鹞鱼，食鉴一名少阳鱼，藏器云，尾有大毒，海人被刺毒者，以扈竹，及海獭皮解之）。
又方（本朝经验）　焚樟脑或樟木枝叶薰之，以解刺毒。

中药毒门  ***************************
甘豆汤（千金）　甘草，解百药毒，此实如汤沃雪有同神妙，方称大豆汁解百药毒，余每试之，大悬绝，不及甘草，又能加之，为甘豆汤，其验尤奇，（百一选方，加淡竹叶）。
凡中相反药毒，面青脉绝，腹胀吐血，（疡医大全）　蚕退纸，（即出过蚕的纸）烧灰研一钱，冷水调服，虽危可活。
石药毒，用白鸭屎人参，（千金）　甘草安和七十二种石一千二百种草，解百药毒，（本草）。
雄黄毒，用防己，（本草）。
铁粉毒，用磁石　皂荚　乳香，（本草）。
锡毒，用杏仁，（本草）。
礜石毒，用大豆汁，（本草）。
桔梗毒，用白粥，（本草）。
踯躅毒，用栀子汁，（本草）。
杏仁毒，用蓝子汁，（本草）。
金银毒，水银服数两即出，鸡屎汁，煮葱白汁，鸭血，及屎汁，并疗，（本草）。
大戟毒，用菖蒲汁，（本草）。
甘遂毒，用黑豆汁，（本草）。
芫花毒，用防己　防风　甘草　桂汁，（本草）。
藜芦毒，用雄黄　温汤　煮葱汁，（本草）。
半夏毒，用生姜及乾姜汁，　南星毒，同（本草）。
蜀椒毒，用葵子汁　蒜　桂汁　人尿　冷水　土浆　鸡毛烧吸菸，及调水服，（本草）。
磠砂毒，用绿豆汁　浮萍，（本草）。
丹砂毒，用蓝青汁　咸水（本草）　用盐半两，以冷水搅匀，令澄，旋旋服之，又以蚌肉食之良，（奇效良方）。
桂毒，用葱汁，（本草）。
铜毒，用慈姑　胡桃　鸭通汁，（本草）。
苦瓠毒，用稷米汁　麦穰汁，（本草）瓜蒂毒，用麝香，（本草）　又方（本朝经验）　服瓜蒂，吐不止，啜味噌汁，又令患人踞床，以桶盛冷水，渍脚至膝立止，（案博物志，以冷水渍至膝啖瓜至数十枚）。
解砒霜毒（本草）　烦躁如狂，心腹疼痛，四肢厥冷，命在须臾，黑铅四两，磨水一碗灌之，　又方，麻油一碗灌之，（经验良方云，立可起死神验，暴证知要云，紧束其腹吐之）。
又方（百一）　白扁豆不拘多少，为细末，入青黛等分，细研，再入甘草末少许，巴豆一枚，去壳，不去油，别研为细末，取一半，入药内，以砂糖一大块，水化开，添成一大盏饮之，毒随利去，后服五苓散之类，（医林集要，用益元散），　又方，酽醋多饮之，吐出毒即解，不可饮水。
又方（危证简便）　急以人屎汁灌之，即解，若在胸中作楚者，急以胆矾三分，研细，冷水调灌，即吐出，若在腹中痛甚者，宜用黑铅四两，磨水两三碗，渐磨渐灌，即大泻出毒气而愈，　在膈上，则瓜蒂散吐之，在腹中则万病解毒丹下之，（入门）。
救急丹（辨证录）　大下毒药，莫此为甚，救法必须吐其毒。
甘草（二两）　瓜蒂（七个）　玄参（二两）　地榆（五钱）。
水煎服，一下喉即吐，再煎渣服之又吐，砒霜之毒必尽。
苦参汤（辨证录）　此方亦神妙，苦参三两，煎汤一碗，一气服之，即大吐而愈，总以吐解毒尽为度，醒后仍颠不语者，每日以绿豆水饮之，毒尽自愈，（秘方集验）。
泻毒神丹（石室秘录）　服砒霜之毒，五藏欲裂者，腹必大痛，舌必伸出，眼必流血而死，最可怜也，急用此。
当归（三两）　大黄（一两）　白矾（一两）　甘草（五钱）。
水煎汤数碗饮之，立时大泻，则生，否则死矣。
砒霜服下未久者，取鸡蛋一二十个，打入碗内，搅匀入明矾末三钱灌之，吐则再灌，吐尽便愈，（洗冤录）。
解砒毒神验方（秋灯丛话）　白矾三钱，调水饮之，立解。
黄矾散（医学心悟）　服毒者，砒信为重也，用小蓟根捣汁饮之，立救，或用此散疗，据云奇效。
大黄（一两）　明矾（五钱）。
共为末，每服三四钱，冷水调下。
误中砒毒，横身紫累，百解不效，此名砒霜累疮，（疡医大全）　黄土地上，挖一斗大坑，以井水满之，搅令浑浊，以一碗与之，少刻又与之，待浑身紫累俱散，一吐即苏，虽冬月间，亦宜用此法，必效。
解斑蝥毒（百一）　以泽兰挼汁饮之，乾者为细末，白汤调下。
又方（青囊杂纂）　玉簪根擂，水服之，即解。
又方（洗冤录）　黑小豆汁服之差，用肥皂水灌下，再以鹅翎绞喉数次，令吐即活，　又方，用生鸡卵，开孔灌入口中，连灌五六枚，得吐即活，倘闭以箸抉开灌入。
疗食野葛已死者方（肘后）　以物开口，取鸡子三枚，和以灌之，须臾吐野葛出，　又方，取生鸭，就口断鸭头，以血沥口中，入咽则活，若口不开，取大竹筒，以一头拄其胸胁，取冷水注筒中，数易注之，须臾口开，则可与药，若甚者，两胁及脐，各筒注之，甚佳，　又方，饮甘草汁，但唯多更善。
又方（千金）　煮桂汁饮之，又啖葱涕佳，（葱涕疗诸毒）。
又方（秘方集验）　急以升麻汤探吐，亦妙，　又方，用犬粪汁灌下，即可解，或用韭菜汁灌下，亦可。
通肠解毒汤（辨证录）　疗服断肠草，气不能通，腹痛便闭而死。
甘草（一两）　大黄（一两）　金银花（一两）　水煎服，一泻。
胡蔓草（即钩吻）　叶如茶，其花黄而小，一叶入口，百窍溃血，人无复生，广西愚民，私怨茄以自毙，家人觉之，急取抱卵未生鸡儿细研，和以清油斡口灌之，乃尽吐出恶物而苏，少迟不可救矣，如人误服此药者，止以前法解之，（岭南卫生方）。
乌头天雄附子毒，用大豆汁远志防风枣肉饴糖，（本草）　又用人参汁陈壁土（泡汤服）　绿豆汁井华水，（案朱子文集云，中鸟頣毒，势甚危恶，多饮新水，大呕泄而解，此亦不可不知也）。
又方（百一）　多年壁土，热汤泡，搅之令浊，少顷乘热去脚取饮，不省人事灌之，或掘地以水搅浆水，饮亦妙。
又方（本草）　童尿饮之，又黄连汤饮之。
又方（琐碎录）　麻痹不省者，竹青浓煮汁温冷服之。
又方（保元）　呕吐不止，以香油灌下立解。
又方（暴证知要）　目赤狂躁，用萝菔汁，入黄连甘草汁，各半盏服。
又方（博闻类纂）　急以冷水漱口，饮一二口尤佳，盖野猪每中药箭，必走入溪涧饮水，此其验也，一方，饮少生麻油。
一人服附子酒多，头肿大如斗，唇裂血出，急取绿豆黑豆，各数合，生嚼，并煎浓汁饮之，乃解，（危证简便）。
巴豆毒，用煮黄连汁，大豆汁，菖蒲汁，煮寒水石汁，冷水，（本草）。
又方（肘后）　下利不止，黄连乾姜等分为末，水服方寸匕，又大豆煮汁一升饮之。
又方（危证简便）　以黄连黄柏煎汤冷服，忌食热汤热性药物。
又方（百一）　生油即解。
又方（怪证方）　芭蕉根汁，解之。
又方（本朝经验）　下利不止，困顿，用参连汤，人参（二钱）　黄连（一钱）。
水煎，兼啜冷粥。
解轻粉毒（本草）　齿缝出血臭肿，贯众黄连各半两，煎水冰片少许，时时漱之。
又方（医方摘要）　出山黑铅五斤，打壶一把，盛烧酒十五斤，纳土茯苓半斤，乳香三钱，封固，重汤煮一日夜，埋土中，出火毒，每日早晚任性饮数杯，后用瓦盆接小便，自有粉出为验，服至筋骨不痛乃止。
又方（暴证知要）　误吞轻粉，筋骨痛，川椒半斤，汤泡晒乾，三泡三晒为丸，天花粉为衣，空心温酒下五十丸。
又方（万全备急）　黑铅烧热，淬酒数次，饮之。
又方（奇方类编）　川椒，去目，每日清晨吞之，任意不拘多少，白汤下。
中水银毒（万全备急）　生炭为末，煎汁服。
又方（本草）　黑铅解之。
又方（疡医大全）　拣开口花椒二两吞下，即裹水银从大便出。
解铅粉毒（秘方集验）　砂糖调水服，又肥皂捣烂，取汁灌下皆效，　又方以麻油调蜂蜜与服，（敬信录）。
皂矾毒（疡医大全）　急取面糊一钵服之。
多服犀角令人烦，（入门）　麝香一字，调水饮之。
硫黄毒，用米醋黑铅铁浆朴硝，（本草）　又方，黑锡煎汤服即解。
又方（圣济）　硫黄毒发，令人背膊疼闷，目暗漠漠，乌梅肉焙一两，沙糖半两，浆水一大盏，煎七分呷之。
哑芙蓉毒（保元）　或不省人事，用酽醋温热，入砂糖灌下一二碗，探吐之。
大黄芒消毒（暴证知要）　泄泻不止，用炒乾姜半两，甘草二钱，乌梅二个，水煎服，（陶氏杀车捶，更有粳米人参白术附子皮升麻，上灯心一握水煎，入炒陈壁土一匙调服）。
麻黄毒（暴证知要）　汗出不止，将病人发，撒水盆中，足露于外，用炒麸皮，布裹款款烙之，如再不止，用扑粉。
扑粉方（医方考）　龙骨　牡蛎　糯米（各等分）。
上为末扑之，（孝慈备览，用麸皮糯米粉各一升龙骨牡蛎各二两，极细末，以疏绢包裹，周身扑之）。
误食螣黄（万全续方）　吃海蛰，即解，（案续医说云，水母，吴人名为海蛰）。
误服银朱螣黄（疡医大全）　虀菜水温服，即解。
误服银粉（疡医大全）　麻油　黄蜜　红砂糖
撑匀服之，　又方，多食生荸荠，即解，　又方，香油灌之，　又方，急捣萝菔汁饮之。
桐油毒（本草）　吐不止，乾柿饼食之，又甘草解之。
又方（救急易方）　热酒饮之良。
中石炭毒昏瞀，饮冷水即解，（本草）。
服药过剂闷乱者（外台）　水和胡粉　水和葛根　地浆　蘘荷汁　豉汁　粳米渖　乾姜　黄连　饴糖　饮蓝汁　吞鸡子黄　刮东壁土少少，以水一二升和饮之良，　烧犀角，水服方寸匕，　凡此诸药，饮汁解毒者，虽危急，亦不可热饮之，待冷则解毒，热则不解毒也。
凡解药毒汤剂，不可热服，宜凉饮之，盖毒得热则势愈盛也，然此特以中热毒为言耳，若解木鳖菌蕈黄连石膏之类，而中阴毒者，岂仍避热，而犹堪以寒饮乎，（疡医大全）。
集验，疗中诸毒药未死，但闻腹中烦冤，剥裂作声，如肠胃破断状，目视一人成两人，或五色光起，须臾不救方，（外台）取新小便，和圊边久屎一升，绞取汁一升顿服，气已绝，但绞口与之，入腹便活也，已死万一冀活，但数与屎汁也。
疗药毒不止烦闷，（千金翼）　甘草（二两）　白粱粉（一升）　蜜（四两）。
上水煎，如薄粥饮一升，（杨氏家藏方，不用白粱粉，用绿豆粉，名甘粉散，解一切药毒）。
矾灰散（三因）　疗中诸毒，白矾　牙茶（各等分）。
上为末，每服二钱，新汲水调，一得吐即效，未效再服，（杨氏家藏方，名备急散，此药入口味甘，而不觉苦者，是中毒也）。
青黛雄黄散（三因）　凡始觉中毒，及蛇生咬，痈疽才作，即服此令毒气不聚。
上好青黛　雄黄（等分）。
上为细末，新汲水调下二钱。
化毒散（杨氏家藏）　疗中药毒吐血，或心痛，或舌尖微黑，口唇裂，嚼豆不腥者是。
巴豆（一枚去心膜研如泥）　黄丹（半钱）　雄黄（一字向研细）。
上用乌鸡子一枚，煎盘内，煎成饼，掺药在上，卷为筒子，临睡一服，烂爝茶清送下，当夜取下毒。
解毒药，用露蜂房甘草等分，用麸炒令黄色，去麸，为末，水二碗，煎至八分令温，临卧顿服，明日取下恶物极妙，（寿域神方）。
误食毒药，咽喉急闭，（魏氏家藏）　用羊蹄根，细研，醋调饮，吐出涎，灌蜜水，声方出。
疗中诸药毒（卫生易简）　用四物汤香苏散，各一贴，和煎服，或萱草根研汁饮之。
解一切药毒（百一）　白扁豆，生煞干为细末，新汲水调下二三钱，吴内翰备急方云，服砒霜，大渴利，腹胀欲裂，以水调，随所欲饮与之，即安，　又方，续随子随多少，以热汤送下，毒即随大便利去。
疗吐却恶毒物后，觉胸心不安稳，（圣惠）。
茯苓　麦门冬　人参（各一两）　青竹茹（半两）。
枣三枚，水煎服，且宜食粥。

中饮食毒门  ***************************
饮食中毒烦懑，疗之方，（金匮）　苦参（三两）　苦酒（一升半）。
上煮三沸，三上三下服之，吐食出即差，或以水煮亦得，　又方，犀角汤亦佳。
贪食，食多不消，心腹坚满痛，（金匮）　盐（一升）　水（三升）。
上煮，令盐消，分三服，当吐出食，便差。
蜀椒闭口者有毒，误食之，戟人咽喉，气便欲绝，或吐下白沫，身体痹冷，急疗之方，（金匮）　浓煎豉汁饮之，　桂煎汁饮之，　饮冷水一二升，或食大蒜，　或饮地浆。
误吞椒闭气不通，（百一）　吃京枣三个，解之。
食诸菌中毒，闷乱欲死疗之方，（金匮）　大豆浓煮汁饮之，　人粪汁饮一升，土浆饮一二升，　服诸吐利药并解。
食枫树菌，而笑不止，疗之以前方，（金匮）。
误食野芋，烦毒欲死，疗之以前方，（人种芋三年不收，成野芋，并杀人，金匮）。
疗中蕈毒同菰毒（圣济）　左缠藤，取枝茎，煎汁服之。
又方（夷坚志）　取金银花生啖，甚验。
又方（得效方）　用芫花，生为末，每服一钱，新汲水调服，以利为度。
又方（朱氏集验）　茱萸煎汤服，吐下解，又熟艾煮服三五盏，雄鸡取热血灌之。
又方（汤方集验）　六一散，（滑石六钱，甘草一钱，研匀），每服二钱，水调服效。
又方（乡药集成）　生苽少许，和油食之，（村家救急方，作冬瓜）癸丑年，家僮摘蕈烧于火中，戏云，食之味甘，一婢信之，食少许，又二婢在傍，取食些少，须臾三婢眩闷，一倒灶中，二入房而倒，仓卒无药，令食生苽，又吃与真油一小滴，然后目开，渠云，眩闷中，生苽入口，则一路冷彻咽中，始知有生理。
疗蕈毒欲死（百一）　用石首鱼头，白水煮浓汁灌之。
解菌汤（辨证录）　疗误食毒菌，胸胀心疼腹痛，肠泻而死，　甘草（二两）　白芷（三钱）水煎服，服后乃用鹅翎，扫其咽喉，引其上吐，必尽吐出而愈。
又方（辨证录）　白矾（五钱）　瓜蒂（七枚）。
水煎服，非吐即泻，而愈。
食松蕈中毒（本朝经验）　吃豆腐解之。
诸蕈如糖蕈之属，经久皆毒，人食之，并有害，茄子水煮食之，且饮煮汁解之，（本朝经验）。
野菌毒（百病主治）　甘草（煎麻油服）　防风（汁）　胡椒　生姜　梨叶（汁）　荷叶（煎）　阿魏　童尿　人屎汁（案吴蕈谱云，食蕈中毒二便频遗，身软口呿，以甘草浓煎灌之，获愈）。
食芋中毒（本朝经验）　地浆　生姜汁
食蟹中毒，疗之方，（金匮）　紫苏煮汁饮之，捣汁饮之亦良。
又方（本草）　生藕汁　煮乾蒜汁　冬瓜汁　丁香
上服之并佳。
又方（证治要诀）　丁香末，姜汤服五分。
又方（乡药集成）　大黄　紫苏　冬瓜
上水煎，一大盏服之效。
蟹柿相反，令人吐血，服此解，（本草）　芦根汁。
蟹柿反恶，若连食时，莫教吐尽，血随之，（澹轩方）。
木香急煎汤饮之奇效，（蟹柿反恶大吐继之以血，昏不识人，病垂殆，用木香饼子灌之，见百一方）。
食鯸鮧鱼中毒，（金匮）　芦根煮汁服之，即解。
又方（百一）　五倍子　白矾
上等分，为细末，水调灌之，　又方，槐花脑子，上为细末，水调灌之，　又方，以麻油灌之，大吐毒物尽出瘥。
又方（绿竹堂方）　用新鲜肥皂一个，如无半新者亦可，去筋膜内子，去黑壳，捣烂如黄豆数粒，硼砂少许，再共捣匀，切作指顶大，放入中，井水灌下，即愈。
又方（医法指南）　用鸡血灌之。
又方（万全备急）　人屎清汁灌之，吐出得生，芦根汁，绿豆粉，橄榄，甘蔗，皆不及也。
瓜蒂散（辨证录）　人有食河豚，舌麻心闷，腹胀气难舒，口开而声不出，疗法宜吐出其肉。
瓜蒂（七枚）　白茅根（一两）　芦根（一两）。
水煎汁饮之，必大吐，吐后前证尽解。
食河豚毒（本朝经验）　白鲞水煎服，灸食亦可，乌贼鱼墨，最制其毒，　又方，无患子，烧存性，调水服，　又方，蘘荷根，研取汁服之，　又方，古文钱一文，含口中，咽津唾。
食鱼中毒，面肿烦乱方，（金匮）　橘皮浓煎汁服之，即解。
鱠食之在心胸间不化，吐复不出，速下除之，疗之方。
橘皮（一两）　大黄　朴硝（各二两）。
上以水一大升，煮至小升，顿服即消。
食鱼中毒（万全续方）　橄榄汁，芦根汁，吃下俱妙。
又方（秘方集验）　冬瓜捣汁饮之。
虫鱼毒（百病主治）　蓬砂（同甘草浸香油）　獭皮（煮汁并解一切鱼肉虾蟹毒）　苦参（煎醋）　羊蹄叶（捣汁或煎解河豚及诸鱼毒）。
疗自死六畜肉中毒方（金匮）　黄蘖屑，捣水服方寸匕。
疗食生肉中毒方（金匮）　掘地深三尺，取其下土三升，以水五升，煮数沸，澄清汁，饮一升即愈，（此即地浆）。
疗食六畜肉中毒方（千金）　烧赤小豆一升，为末，服三方寸匕，神良。
疗食郁肉漏脯中毒方（郁肉密器盖之，隔宿者是也，漏脯，茅屋漏下沾著者是也，金匮）　烧犬屎酒服方寸匕，每服人乳汁亦良，（犬屎，肘后作人屎），　饮生韭汁三升，亦得。
化漏汤（辨证录）　疗食漏脯，致胸膈饱满，上吐下泻，大肠如刀割疼痛。
山楂（三钱）　甘草（五钱）　大黄（三钱）　厚朴（三钱）　白芷（二钱）　麦芽（二钱）。
水煎服。
疗六畜鸟兽肝中毒方（金匮）　水浸豆豉，绞取汁，服数升愈。
疗食马肉中毒欲死方（金匮）　香豉（二两）　杏仁（三两）　蒸一食顷熟杵之服，日再服，　又方，煮芦根汁饮之良。
疗食牛肉中毒方（金匮）　甘草煮汁饮之，即解。
疗食野菜马肝肉诸脯肉毒（千金）　取头垢如枣核大吞之，起死人，　又狗屎烧灰，水和绞取汁饮之，立愈。
疗诸食中毒方，（千金）　饮黄龙汤，及犀角汁，无不疗也，饮马尿亦良，又服韭汁数升。
黄龙汤（本草）　即粪清，大明曰：腊月截淡竹，去青皮，浸渗取汁，疗天行热疾中毒。
疗以雉肉作饼臛，因食皆吐下方，（千金）　犀角为末，服方寸匕。
食雉子毒（事林广记）　饮醋少许即消，　又方，（本草）　饮姜汁。
疗食鸭肉成病，胸满面赤不下食，（圣惠）　糯米泔，温服一中盏。
疗食白瀹鸡子过多致病（乡药集成）　苏一升，煮服，一云，蒜一升煮服之，（万全备急云，取苏子一升煮食之，吐而愈）。
疗中鸠毒气欲死者（圣惠）　用葛根三合，水三中盏，调饮之，如口噤者，以物揭开灌之。
食鸡中毒吐不止，（万全续方）　生犀角末，新汲水调下，即愈。
诸鸟肉毒（事林广记）　生白扁豆末，冷水服之。
食鲈鱼中毒欲死（圣惠）　生芦根，舂取汁多饮，乃良，并疗蟹毒，亦可煮芦峰茸汁饮之。
食章鱼中毒（本朝经验）　鹿角菜，汤浸化饮之，亦解诸鱼毒，　又方，热灰投滚汤中，澄清服之。
食鲣鱼中毒（本朝经验）　炒豆屑汤搅饮之，　又方，铁浆饮之，　又方，大黄为末五六分，白汤送下，　又方，樱叶水煎服，嚼樱子，亦佳，　樵树蕈乾者，水煎服，　又方，眼子菜水煎服，大效。
解食毒鳖（秘方集验）　饮蓝汁数碗，如无，蓝汁靛青水亦可。
驹溺汤（辨证录）　疗食鳖而腹痛欲死，　马尿（一碗）　甘草（一两）。
水煎服，得吐即愈，不吐即再饮，二煎无不愈者。
中鳖毒（疡医大全）。
白芷　雄黄（各三钱）　丹砂　山楂　枳实（各一钱）　茯苓（五钱）。
水煎服，一剂痛止，二剂毒出矣。
又方（本草）　胡椒解之。
马刀毒（本草）　饮新汲水解之。
食肉伤（万全备急）　山楂三十个，捶碎，浓煎汤饮，　又方，阿魏煎汤饮。
疗饮酒连日醉不醒（肘后）　芜菁菜，并少米熟煮，去滓冷之，内鸡子三枚，或七枚，调匀饮之二三升，　又方，捣生葛根汁，及葛藤饼，和绞汁饮之，无湿者，乾葛煎服佳，干蒲煎服之，亦佳。
饮酒中毒经日不醒者，今人谓之中酒也，用黑豆一升，煮取汁，温服一小盏，不过三服即愈，（医说）。
饮酒过多不解（万全备急）　鸡距子煎汁啜之。
酒肉过度腹胀，以食盐擦牙漱下，如汤沃雪，（万全备急）。
烧酒醉死（本草）　急以新汲水，浸其发，外以故帛浸湿，贴其胸膈，仍细细灌之，至苏乃已。
又方（秘方集验）　冷污泥，搭胸前，燥即再搭，直至泥湿为度自愈，凡酒毒至死，黑大豆二升煎汁饮愈。
又方（医法指南）　饮好醋二杯，即醒。
又方（愿体）　将头发浸入新汲水内，用热豆腐切片，遍身贴之，冷即更换，再煎葛根汤饮之，醒后宜食绿豆汤。
又方（东医宝鉴）　过饮烧酒中毒，则面青口噤，昏迷不省，甚则腐肠穿胁，遍身青黑冷，吐下血，死在须臾，初觉便脱衣，推身滚转之无数，吐之即苏，又以温汤，裸体浸灌，常令温暖，若灌冷水即死，又取生瓜及蔓菁，捣取汁，斡开口灌之不住，又碎冰频纳口中，及肛门，又葛根捣取汁，灌口中，渐醒而愈。
烧酒以锡壶盛，经宿饮之，令人醉闷不省，以陈壁土，搅水澄清，入甘草汤灌之，即醒，（危证简便）。
饮酒中毒（本朝经验）　眼子菜，水煎服之。
饮点剁酒中毒（西洋造者是，本朝经验）　食盐水煮饮三四碗，乃瘥。
食热面中毒（本草附方）　萝卜捣取汁饮之，无生者，则取子，水研取汁饮之，又地骨皮，煮取汁饮之，又赤小豆末和水服，即愈。
又方（万全续方）　暖酒和姜汁服。
食粽伤（万全续方）　以水和壁上黄土一钱，即瘥。
食荞麦中毒（本朝经验）　杨梅皮为末，白汤送下，　又方，多服萝卜汁亦可，又杏仁生啖即消，　又方，萩花茎叶，（即随军茶）锉水煎服，　又方，柑皮捣绞汁服，乾者水煎服，又方，海带，水煎服。
豆粉毒（百病去治）　杏仁　豆腐　萝卜
疗豆腐毒（朱氏集验）　萝卜，煎汤饮之。
又方（入门）　杏仁水研取汁饮之。
又方（东医宝鉴）　过食豆腐，腹胀气塞欲死，新汲水多饮即安，若饮酒即死。
解盐卤毒（秘方集验）　豆腐浆灌下，如无生浆，将黄豆浸湿，捣烂灌下，抹桌布水，或肥皂水，皆能令吐，切不可用热。
又方（辨证录）　盐卤之毒，必至口咸作渴，腹中疼痛，身踡脚缩而死，疗法必用甘以解之，用甘草三两，煎汤救之，如服已久，加当归二两，肠润未必皆死也。
多吃茶中毒（本朝经验）　砂糖　甘草　白梅　酽醋　并解其毒。
食竹笋中毒（本草）　生姜，及麻油，能杀其毒。
又方（本朝经验）　腹紧满，手不可近，荞麦壳水煎多饮之，又海带煮汁服之，亦可。
吃油煠诸物中毒（本朝经验）　柑皮水煮饮之。
水芹毒（百病主治）　硬糖　杏仁（同乳饼粳米煮粥食）。
食银杏中毒（百病主治）　香油多饮吐之，又地浆蓝汁甘草汁饮之。
又方（方便书）　银杏树根，煎浓汤灌下，即活。
又方（公选良方）　小儿食之过多，胞胀欲死，急用白鲞头煎汤，频频灌之，少顷自定，（秘方集验云，白果多食之，成疯，疗法同上，疡医大全云，凡中白果毒，骤然一声即晕去，俨如惊状者是，疗法亦同）。
中白果毒（敬信录）　将木香滚水磨汁，入麝香少许，服之即解，或将白果壳，捣烂煎服。
食桃成病（外台）　桃枭烧灰二钱，水服，取吐即愈。
食梨过伤（事林广记）　梨叶煎汁解之。
食柑毒（事林广记）　柑皮汤解，盐汤亦可。
食菱伤作胀（万全备急）　生姜汁饮之，立消，又麝香少许，水煎服。
食瓜过多（本草）　但饮酒及水，服麝香。
又方（万全续方）　食白鲞鱼，即化为水，或加麝香少许，　又食瓜果伤，心腹坚胀，痛闷不安，用盐二两水一碗，煎消炖服，吐下即安。
食西瓜中毒（本朝经验）　番椒，锉浸水饮之。
食胡椒中毒（本朝经验）　绿豆粉解之，呛而欲绝者，香油灌之，（番椒同）。
疗食诸菜中毒方（千金）　甘草　贝齿　胡粉（各等分）。
上为细末，水服方寸匕，　又小儿尿，乳汁，共服二升，亦好。
又方（外台）　取鸡毛，烧末，以饮服方寸匕差。
疗食诸菜中毒，发狂烦闷，吐下欲死，（圣惠）　鸡粪烧灰为末，水服一钱，未解更服。
又方（本草）　甘草　香油　并佳。
中莴苣毒（医说）　生姜汁，或浓姜汤服。
食杂苽果子过多，腹胀气急，（东医宝鉴）　桂心为末，饭丸绿豆大，以水吞下十丸，未愈再服，又桂皮浓煎，取汁饮之，又服瓜蒂散吐之，即愈。
又方（入门）　桂心末五钱，麝香一钱，饭丸绿豆大，白汤下十五丸，即效，名曰桂香丸。
吃果腹痛（事林广记）　高良姜末，热汤调服，立见效。
凡海中菜，多食损人，令腹痛发气，吐白沫，饮热醋即安，凡海菜伤皆同此法，（东医宝鉴）。
饮冰水，及凉水过多，心脾疼痛，（万全续方）　用川椒二十粒，浸于浆水中一宿，还以水吞之，其病即愈，永不发。
解烟毒（秘方集验）　砂糖调水服。
烟毒发热，咳嗽大作，服之而痊，（医意商）。
麦冬　知母　山栀　花粉　黄芩　苏子　甘草　蒌仁　枇杷叶
煎成去滓，入砂糖一两和服。
食诸肉中毒，或吐下血，胡荽子一升，煮令发裂取汁，停冷，每服半升，又生韭汁饮之，（本草附方）。
疗食诸毒肉，吐血不止，痿黄甚者，用葱子一升，洗煮使破，取汁停冷，服半升，日夜各一服，血定止，（卫生易简）。
消肉化毒丹（辨证录）　人有食牛犬之肉，一时心痛，欲吐不能，欲泻不可，宜用吐法，亦有探吐之不应者，疗法宜消化解毒。
神麴　雷丸　山楂　大黄（各三钱）　厚朴　枳实（各一钱）。
上水煎服，此方乃逐下之神方，倘可上涌，不必用此方。
黄龙汤（奇效良方）　疗因食中毒，　上将灶底当釜直下掘赤土，为细末，以冷水调，随多少服之，或以犀角水磨取汁饮，亦疗食六畜肉中毒，大效。
饮食毒物（瑞竹堂方）　硼砂四两，真香油一斤，瓶内浸之，遇有毒者，服油一小盏，久浸尤佳。
又方（本草）　雄黄，青黛，等分，为末，每服二钱，新汲水下。
神仙解毒万病丸（百一）　解一切药毒，恶草菰子菌蕈金石毒，吃自死马肉河豚发毒，时行疫气，山岚瘴疟，急喉闭，缠喉风，冲冒寒暑，热毒上攻，或自缢死，落水打折伤死，但心头微暖，未隔宿者，并宜用生姜蜜水，磨一粒灌之，须臾复甦，痈疽发背未破，鱼脐疮，诸般恶疮肿毒，汤火所伤，百虫犬鼠蛇伤，并东流水磨涂，并服一粒，良久觉痒立消，打扑损伤折，炒松节酒磨下半粒，（朝鲜李宗准，紫金丹方云，如无松节酒，以炒松节，入酒汤用），乃以东流水，磨涂，男子急中，及颠邪喝叫乱走，女人鬼气鬼胎，并宜暖酒磨下，一丸可分两服，有毒即吐，或利，毒尽自止，（李宗准云，通利一两行无妨只用温粥止住，大抵下泄药，例多上吐，如欲吐则吐，温粥一二匙压下，则不吐），孕妇不可服。
文蛤（三两，淡红黄色者，捶碎洗净，本草云，五倍子一名文蛤），　红芽大戟（一两半净洗）　山茨菰（二两洗，即鬼灯檠金灯花根也，臞仙活人心云，人皆不识以老鸦蒜为之，其山茨菰者，俗名金灯笼其叶似韭，花似灯笼，其色白，上有黑点，结子三稜，二月长苗，三月开花，四月苗枯，挖地得之，其茨菰上有毛包裹，人不可识採时，可于有苗时，记其地，至秋冬取之，此药中其山茨菰不真，则药不效，李宗准曰：本草云，叶如车前，根如慈姑，则与余所得根如小蒜，叶如韭者病，乃知臞仙所云者，与余同，而亦为本草所谓零陵团茨菰无疑矣，但其花上黑点，或有或无，亦岂风土之异矣，案叶氏录验，杨氏家藏并云，山茨菰，乃是玉簪花根白花者，今考本草无其说，尤可疑，录以待识者辨之），　续随子（一两，去壳枰，研细，纸裹压出油再研如白霜），　麝香（三钱研）。
上将前三味，焙乾，为细末，入麝香续随子，研，令匀，以糯米粥为丸，每料分作四十粒，于端午七夕重阳日合，如欲急用，辰日亦可，于木臼中杵数百下，不得令妇人孝子不具足鸡犬之类见之，（李宗准云，今案合末重七两八钱，然为飞罗所次，不过七两五钱，每剂可用糯米二合，淘净作浓饭，重六两六钱合糊重十四两强，杵后重十四两三四钱，盖捣时或黏著，乾燥则添水故也，陈自明臞仙王应猗，皆以一剂分为四十粒，余恐人不度气之强弱老幼，概服一粒也，今分为八十粒，王应猗所谓每服半粒，亦此意也），　万病解毒丸（得效）　文蛤（一两半）　山茨菰（一两）　续随子（半两）　麝香（一钱）　大戟（七钱半）　全蝎（五枚）　山豆根（半两）　朱砂　雄黄（各二钱）　主疗修制同上　太乙神丹（一名追毒丹，乾坤生意），　文蛤（三两）　山茨菰（二两）　大戟（两半）　千金子（一两）　麝香（三钱）　雄黄（一两）　朱砂（五钱）　上主疗修制同上，（外科正宗，太乙紫金丹即是，案解毒万病丸，始见叶氏录验方，名圣授夺命丹，又观音散，而汤氏家藏方加板蓝根，名解毒丸，然其主疗修制之详，至百一方而备焉，后世或名玉枢丹，或名紫金锭，皆此方耳，而诸家增味颇多，时危氏万病解毒丸，臞仙太乙神丹，诸家多采用，故附于此）。


跋  ——————————————————————————————————————————————————————————————————————————————————————————

跋  ***************************
医有读汗牛之书，而不能施理者焉，又有好施理术，而不识一丁字者焉，故世人恆嘲言，读书者不善理，善理者不读书，其为弊也久矣，殊不知读书而不善理者，剡精刓神于无用之学也，施理而不读书者，师心逞臆于司命之职也，均是吾道蠹贼，其不罹天网者，侥倖而已矣，吾先人创建医学，意在矫此二弊焉，伯兄廉夫继先志，上自乾元崇文之秘帙，石包天承之奥册，下至山经地志，稗乘媵说，苟涉系吾道者，莫不搜索而採撷也，今日所处剂者，即昨日所抄誊，善读而善理者，唯吾伯兄有焉，如此，然后可能解世人之嘲矣，顷伯兄著救急选方，此亦抄誊之所得也，其书援据该博，在读者自知之，盖先人选济急方，有意补续，未果而逝，故伯兄继其志云，此书之行，不特在救疾疢之危急，而在革医家之宿弊焉，伯兄之志，能达寰宇，则医家负书簏之谤者，与错用锡饧之人，均当愧沮而悔改焉，其功于吾道，岂浅浅乎哉，癸亥正月初九日胞弟汤川倓安道跋
家君以济众为己任，每慨今世医家，或平素不研其术，一旦遇卒暴之证，错愕失措，遂致夭横，乃病在蓐也，著此书，以备应急之资，其启来学，惠亦溥矣，享和初付之开雕，未几毁于火，今兹再命翻梓，广刷行之，医家预读此书，精穷其术，使世人无复毙乎委靡手，则家君济众之功，亦与天壤不朽云。
文化庚午孟冬既望不肖男元胤奕祺谨题
