
自序  ***************************
孔子曰：能近取譬，可谓仁之方也已。夫仁为心性之学，尚不可以无方，况于百家众艺，可以无方而能善此乎？诸艺之中，医为尤重，以其为生人之司命，而圣人之所必慎者也。窃尝思之：凡病必有证，证者证也，有斯病必形斯候者也。证必有脉，脉者，脏腑、经络、寒热、虚实所由分也。有与证相符者，有与证不相符者，必参验确而后可施治者也。察脉辨证，而立方焉。
方者，一定不可易之名，有是病者必主是药，非可移游彼此，用之为尝试者也。方之祖，始于仲景，后人触类而扩充之，不可计殚，然皆不能越仲景之范围。盖前人作法，后人因焉。创始者难为力，后起者易为功，取古人已验之成规，而斟酌用之，为效不既易乎！然而执方医病，而病不能瘳，甚或反以杀人者，又何以说焉？则以脉候未辨，药性未明，惑于似而反失其真，知有方而不知方之解故也。
方之有解，始于陈无择，无择慨仲景之书，后人罕识，爰取《伤寒论》而训诂之，诠证释方，使观者有所循入。诚哉仲景之功臣，而后学之先导矣。厥后名贤辈出，谓当踵事增华，析微阐奥，使古方时方大明于世，宁不愉快！夫何著方者日益多，注方者不再见，岂金针不度欤？抑工于医者未必工于文，词不能达意，遂置而不讲欤？迄明，始有吴鹤皋集《医方考》，文义清疏，同人脍炙，是以梨枣再易，岂为空谷足音，故见之而易喜欤？然吴氏但一家之言，其于致远钩深，或未彻尽，兹特博采广搜，网罗群书，精穷奥蕴，或同或异，各存所见，以备参稽，使探宝者不止一藏。尝鼎者不仅一脔，庶几病者观之，得以印证，用者据之，不致径庭，宁非卫生之一助欤！
或曰善师者不阵，得鱼者忘筌，运用之妙，在于一心，何以方为？余曰：般倕不弃规矩，师旷不废六律，夫《易》之为书，变动不居，然亦有变易、不易二义，故曰“蓍之德园而神，卦之德方以智”。夫卦诚方矣，岂方智之中遂无园神之妙也哉！吾愿读吾书者，取是方而园用之，斯真为得方之解也已。
康熙壬戌岁阳月休宁讱庵汪昂题于延禧堂
凡例  ***************************
一、古今方书，至为繁夥，然于方前第注治某病某病，而未尝发明受病之因，及病在某经某络也；一方之中，第注用某药某药，亦未尝发明药之气味功能，入某经某络，所以能治某病之故也。方书徒设，庸医浅术，视之懵如，乃拘执死方以治活病，其不至于误世殃人者几希矣！及宋陈无择，始将仲景之书先释病情，次明药性，使观者知其绪端，渐得解会，其嘉惠后人之心，可谓切至。而世犹以循文训释讥之，不知仲景之书，文浅义深，至为难读，其良法奥旨，虽非陈氏所能彻尽，然不读陈氏之训解，又安能入仲景之门庭乎？自陈氏而后，历年数百，竟未有继踵而释方书者，即如《金匮玉函》，犹然晦昧，又况《千金》《外台》，以及后贤之制剂也哉！及明兴，始有吴鹤皋之《医方考》，分病列方，词旨明爽，海内盛行。兹仿陈氏、吴氏遗意而扩充之，采辑古方，先详受病之由，次解用药之意，而又博采硕论名言，分别宜用忌用，惟求义朗，不厌词繁，颇竭苦心，不知有当世好否也。
二、《医方考》因病分门，病分二十门，方凡七百首，然每证不过数方，嫌于方少，一方而二三见，又觉解多，如五积散、逍遥散，皆未入选，不无缺略。兹集门分二十有一，正方三百有奇，附方之数过之，虽未足以尽医疗之目，苟能触类引伸，而医疗之大法，用之亦已不究矣。
三、本集所载，皆中正和平，诸书所共取，人世所常用之方。即间有一二厉剂，亦攻坚泻热所必需者，犹然布帛菽粟之味也。至于药味幽僻，采治艰难，及治奇证怪病者，概不选录；又方虽出自古人，而非今人所常用者，亦不选录。
四、古人立方，分两多而药味寡，譬如劲兵，专走一路，则足以破垒擒王矣。后世无前人之朗识，分两减而药味渐多，譬犹广设攻围，以庶几于一遇也，然品类太繁，攻治必杂，能无宜于此不宜于彼者乎？兹集药过二十味以上者，概不选录。
五、仲景《伤寒论》，前人印定眼目，自陈无择而外，鲜所发明。陶节庵虽著《伤寒六书》，参合后贤之治法，尽更仲景之方名，究未尝有片言只字发挥仲景一证一方者，又变前法，不复分经论治，仲景之书奥妙难穷，节庵之书，显浅易读，世人奉为蓍蔡，故识见愈卑猥也。近世如方中行、喻嘉言、程郊倩辈，各著伤寒论辨，虽有偏驳，未能尽合经意，然间有一二新义，为从前所未发者，故多录之，不敢重古而非今也。
六、仲景《伤寒》诸方，为古今方书之祖，故注释尤加详悉，观者幸勿以其繁而厌之。
七、正方之后系以附方，一则篇章省约，一则便于披寻，且以示前人用药加减之法也。
八、时丁衰晚，洞垣窥脏之技，世不再睹，而村间市井，稍能诵《药性》，读《回春》
者，辄尔悬壶，草菅人命，恬不为怪。古云“学医人费”，岂不信然！余窃悯之。故著《本草备要》一书，字笺句释，使知药品有性情，施用有宜忌，复著是集，辨证论方，使知受病有源因，治疗有轨则，庶几平居读之，可使心理开明，临病考之，不致攻补误用，脱遇庸劣之手，既可据证以校方；设处穷僻之乡，不难检方以用药，岂非卫生之善道，笥箧之要编也乎？高明之家，以为然否？
九、医书浩瀚，泛览为难。岐黄之家，尚艰博涉。文墨之士，奚暇旁通。若非篇章简要，词理通明，则智士不乐披寻，浅人复难解了。读方不得其解，治疗安所取裁？是用裒合诸家，会集众说，由博返约，用便搜求，实从前未有之书，亦医林不可不有之书也。第昂藏书既寡，见闻不多，集中采用，不满数十家，又恐注释太繁，观者易倦。其中篇章漫衍，不能尽录者，不得不稍为删节，非敢轻肆，以限于尺幅也。然出自某人某书，必仍存其名集，至于古今相沿之语，相袭之方，不知始自何人，而不可废者，皆采录之；或文法未畅者，亦僭为删润；间有窃附鄙见者，必加“昂按”二字。至每方之正解，有全用昔人者，有出自心裁者，然作述相半，未敢师心自用也。
十、古人治疗，识见高明，而用意深远，其处方用药，多有非后人所易测识者，（有上病下取，下病上取者；有阴病治阳，阳病治阴者；又有隔二隔三之治者。）况余不业岐黄，又学无师授，寡见鲜闻，尤称固陋，安能尽洞古人立方之本意哉！今姑就方书所载，及愚心所通晓者，采辑成书，至于古方不得其解者尚多，不敢妄加逆臆，以取罪先贤，贻误后世也。
十一、《纲目》《准绳》二书，有采用前人而不著其名氏者，不能推原所自，则以“纲目曰”、“准绳曰”三字概之。
十二、集中所分门类，盖以治病之道，当治于未病，故先补养；及既受病，则有汗、吐、下三法，故次发表、涌吐、攻里；若表证未除，里证复急者，当表里交治，故次发表攻里；又有病在半表半里，及在表而不宜汗，在里不宜下者，法当和解，故次和解；然人之一身，以气血为主，故次理气、理血；若受病之因，多本于六因，故次风、寒、暑、湿、燥、火；古云“百病皆由痰起”，故次除痰；若饮食不节，能致积滞，故次消导；又滑则气脱，故次收涩；虫能作病，故次杀虫；至于眼目、痈疡、妇人，各有专科，然兹集所以便用，故每科略取数方，以备采择。末附《急救良方》，以应仓卒；再附《勿药元诠》于卷终，使知谨疾摄生之要，无非欲跻斯世于仁寿而已。
十三、本集虽名《方解》，然而病源脉候，脏腑经络，药性治法，罔不毕备，诚医学之全书，岐黄之捷径也。读者倘能细心玩索，自有深造逢源之妙。若厌其繁多，而倦于披阅，则作者苦心，无以表见于世矣。
十四、服药节度，有食前、食后之分，古今相传，罔敢或异，愚意窃谓不然。凡人饮食入腹，皆受纳于胃中，胃气散精于脾，脾复传精于肺，肺主治节，然后分布于五脏六腑，是胃乃人身分金之炉也。未有药不入胃，而能即至于六经者也。况肺为华盖，叶皆下垂，以受饮食之薰蒸，药入胃脘，疾趋而下，安能停止？若有停留，则为哽为噎，未闻心药饮至心间，而即可入心；肺药饮至肺间，而即能入肺者也。若上膈之药，食后服之，胃中先为别食所填塞，须待前食化完，方能及后药，是欲速而反缓矣。且经脉在肉理之中，药之糟粕如何能到？其到者不过气味耳。若云上膈之药须令在上，下膈之药须令在下，则治头之药必须入头，治足之药必须入足乎？此理之显明易见者。但此法相传已久，集中一仍其旧，不敢擅改，然不能无疑，附记于此，以质明者。
十五、十二经络，手太阴肺、手少阴心、手厥阴心包、手太阳小肠、手少阳三焦、手阳明大肠，足太阴脾、足少阴肾、足厥阴肝、足太阳膀胱、足少阳胆、足阳明胃，附此以备参考。
讱庵汪昂识

卷一·补养之剂  ——————————————————————————————————————————————————————————————————————————————————————————

补养之剂  ***************************
（补者，补其所不足也；养者，栽培之，将护之，使得生遂条达，而不受戕贼之患也。人之气禀，罕得其平，有偏于阳而阴不足者，有偏于阴而阳不足者，故必假药以滋助之，而又须优游安舒，假之岁月，使气血归于和平，乃能形神俱茂，而疾病不生也。经曰：圣人不治已病治未病，不治已乱治未乱，夫病已成而后药之，乱已成而后治之，譬犹渴而穿井，斗而铸兵，不亦晚乎？故先补养，然补养非旦夕可效，故以丸剂居前，汤剂居后。）
六味地黄丸  ***************************
（补真阴，除百病。钱氏仲阳因仲景八味丸减去桂、附，以治小儿，以小儿纯阳，故减桂、附，今用通治大小证。）
治肝肾不足，真阴亏损，精血枯竭，憔悴羸弱，腰痛足酸，自汗盗汗，水泛为痰。（仲景曰：气虚有痰，宜肾气丸补而逐之。丹溪曰：久病阴火上升，津液生痰不生血，宜补血以制相火，其痰自除。）发热咳嗽，（肾虚则移热于肺而咳嗽。按之至骨，其热烙手，骨困不任为肾热。）头晕目眩，（《直指方》云：淫欲过度，肾气不能归元，此气虚头晕也；吐衄崩漏，脾不摄血，致血妄行，此血虚头晕。）耳鸣耳聋，遗精便血，消渴淋沥，失血失音，舌燥喉痛，虚火牙痛，足跟作痛，下部疮疡等证。（诸证皆由肾水不足，虚火上炎所致。详注分见各门。）
地黄（砂仁酒拌，九蒸九晒，八两）　山茱肉（酒润）　山药（各四两）　茯苓（乳拌）　丹皮　泽泻（各三两）
蜜丸，空心盐汤下，冬酒下。
钱氏加减法：血虚阴衰，熟地为君；精滑头昏，山茱为君；小便或多或少，或赤或白，茯苓为君；小便淋沥，泽泻为君；心虚火盛，及有瘀血，丹皮为君；脾胃虚弱，皮肤干涩，山药为君。言为君者，其分用八两，地黄只用臣分两。
此足少阴、厥阴药也。熟地滋阴补肾，生血生精；山茱温肝逐风，涩精秘气；牡丹泻君相之伏火，凉血退蒸；（李时珍曰：伏火即阴火也，阴火即相火也。世人专以黄柏治相火，不知丹皮之功更胜也。丹者南方火色，牡而非牝，属阳，故能入肾，泻阴火，退无汗之骨蒸。）山药清虚热于肺脾，补脾固肾；（能涩精。）茯苓渗脾中湿热，而通肾交心；泽泻泻膀胱水邪，而聪耳明目。（解见后注。）六经备治，而功专肾肝；寒燥不偏，而补兼气血。苟能常服，其功未易殚述也。（或谓肾气丸为补水之剂，以熟地大补精血故也，不知精血足则真阳自生，况山药、茱萸皆能涩精固气。气者火也，水中之火，乃为真阳，此剂水火兼补，不寒不燥，至平淡，至神奇也。或曰：肾气丸实补肝药也，肾为肝母，子虚则补母之义。古云：肝肾之病，同一治也。）
（昂按：肾气丸熟地温而丹皮凉，山药涩而茯苓渗，山茱收而泽泻泻，补肾而兼补脾，有补而必有泻，相和相济，以成平补之功，乃平淡之精奇，所以为古今不易之良方也。即有加减，不过一二味，极三四味而止。今人多拣《本草》补药，任意加入，有补无泻，且客倍于主，责成不专，而六味之功反退处于虚位，失制方之本旨矣，此后世庸师之误也。）
（李士材曰：用此方者有四失：地黄非怀庆则力薄；蒸晒非九次则不熟；或疑地黄之滞而减之，则君主弱；或恶泽泻之泻而减之，则使力薄。故归咎于药之无功，毋乃愚乎！）
（按：泽泻《本经》云：聪耳明目。为其能渗下焦之湿热也。湿热既除，则清气上行，故养五脏，起阴气，补虚损，止头旋，有聪耳明目之功，是以古方用之。今人多以昏目疑之。盖服之太多，则肾水过利而目昏。若古方配合，多寡适宜，未易增减也。）
本方煎服，名六味地黄汤，治同。
（赵养葵作《医贯》，专用此汤大剂治病，且云：即以伤寒口渴言之，邪热入于胃府，消耗津液，故渴，恐胃汁干，急下之以存津液；其次者，但云欲饮水者，不可不与，不可多与，别无治法。纵有治者，徒知以芩、连、栀、柏、麦冬、五味、花粉，甚则石膏、知母。此皆有形之水，以沃无形之火，安能滋肾肝之真阴乎？若以六味地黄大剂服之，其渴立愈，何至传至少阴而成燥、实、坚之证乎！）
（昂按：以地黄汤治伤寒，亦赵氏之创见也。）
本方加附子、肉桂各一两，名“桂附八味丸。”（崔氏。）治相火不足，虚羸少气。王冰所谓“益火之原，以消阴翳”也，尺脉弱者宜之。
（李士材曰：肾有两枚，皆属于水。初无水火之别，《仙经》曰：两肾一般无二样，中间一点是阳精。两肾中间，穴名命门，相火所居也，一阳生于二阴之间，所以成乎坎而位于北也。）
（李时珍曰：命门为藏精系胞之物，其体非脂非肉，白膜裹之，在脊骨第七节两肾中央，系著于脊，下通二肾，上通心、肺，贯脑，为生命之原，相火之主，精气之府，人物皆有之，生人生物，皆由此出。《内经》所谓“七节之旁，中有小心”是也。以相火能代心君行事，故曰“小心”。）
（昂按：男女媾精，皆禀此命火以结胎。人之穷通寿夭，皆根于此，乃先天无形之火，所以主云为而应万事，蒸糟粕而化精微者也。无此真阳之火，则神机灭息，生气消亡矣。惟附子、肉桂，能入肾命之间而补之，故加入六味丸中，为补火之剂。有肾虚火不归经，大热烦渴，目赤唇裂，舌上生刺，喉如烟火，足心如烙，脉洪大无伦，按之微弱者，宜十全大补汤吞八味丸。或问：燥热如此，复投桂、附，不以火济火乎？曰：心包相火附于命门，男以藏精，女以系胞，因嗜欲竭之，火无所附，故厥而上炎，且火从肾出，是水中之火也。火可以水折，水中之火不可以水折，桂、附与火同气而味辛，能开腠理，致津液，通气道，据其窟宅而招之，同气相求，火必下降矣。然则桂、附者，固治相火之正药欤？八味丸用泽泻，寇宗奭谓其“接引桂、附，归就肾经”。李时珍曰：非接引也，茯苓、泽泻，皆取其泻膀胱之邪气也。古人用补药必兼泻邪，邪去则补药得力，一阖一辟，此乃玄妙。后世不知此理，专一于补，必致偏胜之害矣。张仲景用此方治汉武帝消渴。喻嘉言曰：下消之证，饮水一斗，小便亦一斗，故用此以折其水，使不顺趋。夫肾水下趋则消，肾水不上腾则渴，舍此安从治哉？《金匮》又用此方治脚气上入，少腹不仁，又治妇人转胞，小便不通，更其名为肾气丸，盖取其收摄肾气归元之义。）
本方加黄柏、知母各二两，名“知柏八味丸”。治阴虚火动，骨痿髓枯。王冰所谓“壮水之主，以制阳光”也，尺脉旺者宜之。
（此以补天一所生之水也。朱丹溪曰：君火者，心火也，人火也，可以水灭，可以直折，黄连之属可以制之；相火者，天火也，龙雷之火也，阴火也，不可以水湿折之，当从其类而伏之，惟黄柏之属可以降之。）
（按：知柏八味丸，与桂附八味丸，寒热相反，而服之者皆能有功，缘人之气禀不同，故补阴补阳，各有攸当。药者，原为补偏救弊而设也。《医贯》曰：左尺脉虚细数者，是肾之真阴不足，宜六味丸以补阴；右尺脉沉细数者，是命之相火不足，宜八味丸以补阳；至于两尺微弱，是阴阳俱虚，宜十补丸。此皆滋先天化源。后世之补阴者，率用知、柏，反戕脾胃，多致不起，不能无憾，故特表而出之。又曰：王节斋云：凡酒色过度，损伤肺肾真阴者，不可过服参、芪，服多者死。盖恐阳旺而阴消也。自此说行，而世之治阴虚咳嗽者，视参、芪如砒鸠，以知、柏为灵丹，使患此证者，百无一生，良可悲也。盖病起房劳，真阴亏损，阴虚火上故咳，当先以六味丸之类补其真阴，使水升火降，随以参、芪救肺之品，补肾之母，使金水相生，则病易愈矣。世之用寒凉者，固不足齿，间有知用参、芪者，不知先壮水以制火，而遽投参、芪以补阳，反使阳火旺而金益受伤，此不知后先之著者也。）
本方加桂一两，名“七味地黄丸”，引无根之火降而归元；本方加五味三两，名“都气丸”，治劳嗽。（益肺之源以生肾水。再加桂亦治消渴。）
本方加五味二两，麦冬三两，名“八仙长寿丸”，再加紫河车一具，并治虚损劳热。（河车名混沌皮，本人之血气所生，故能大补气血。）
本方加杜仲（姜炒）、牛膝（酒洗）各二两，治肾虚腰膝酸痛；本方去泽泻，加益智仁三两，（盐酒炒，）治小便频数。（益智辛热，涩精固气。）
本方用熟地二两，山药、山茱、丹皮、归尾、五味、柴胡各五钱，茯神、泽泻各二钱半，蜜丸，朱砂为衣，名“益阴肾气丸”，（即明目地黄丸。东垣。）治肾虚目昏。（加柴胡者，所以升阳于上也。）
桂附八味丸，加车前、牛膝，名“肾气丸”，（《金匮》。）治蛊胀。（别见湿门。）
七宝美髯丹  ***************************
（补肝肾。邵应节）
治气血不足，羸弱，周痹，肾虚无子，消渴，淋沥，遗精，崩带，痈疮，痔肿等证。（周痹，周身痿痹也，由气血不足。无子，由肾冷精衰。消渴淋沥，由水不制火。遗精，由心肾不交。崩带疮痔，由营血不调。）
何首乌（大者，赤白各一斤，去皮切片，黑豆拌，九蒸九晒）　白茯苓（乳拌）　牛膝（酒浸，同首乌第七次蒸至第九次）　当归（酒洗）　枸杞（酒浸）　菟丝子（酒浸、蒸各半斤）　破故纸（黑芝麻拌炒，四两，净）
蜜丸，盐汤或酒下，并忌铁器。
此足少阴、厥阴药也。何首乌涩精固气，补肝坚肾为君；茯苓交心肾而渗脾湿；牛膝强筋骨而益下焦；当归辛温以养血；枸杞甘寒而补水；菟丝子益三阴而强卫气；补骨脂助命火而暖丹田。此皆固本之药，使荣卫调适，水火相交，则气血太和，而诸疾自已也。（何首乌流传虽久，服者尚寡。明嘉靖间，方士邵应节进此方，世宗服之，连生皇子，遂盛行于世。）
（昂按：地黄、何首乌皆君药也，故六味丸以地黄为君，七宝丹以何首乌为君，各有配合，未可同类而共施也，即有加减，当各依本方随病而施损益。今人多以何首乌加入地黄丸中，合两方为一方，是一药二君，安所适从乎？失制方之本旨矣。）
还少丹  ***************************
（阴阳平补。杨氏）
治脾肾虚寒，血气羸乏，不思饮食，发热盗汗，遗精白浊，肌体瘦弱，牙齿浮痛等证。（肾为先天之根本，脾为后天之根本，二本有伤，则见上项诸证，故未老而先衰。二本既固，则老可还少矣。）
熟地黄（二两）　山药　牛膝（酒浸）　枸杞（酒浸，各两半）　山茱肉　茯苓（乳拌）　杜仲　姜汁（炒断丝）　远志（去心）　五味子（炒）　楮实（酒蒸）　小茴香（炒）　巴戟天（酒浸）　肉苁蓉（酒浸，各一两）　石菖蒲（五钱）
加枣肉蜜丸，盐汤或酒下。
一方茯苓换茯神，加川续断，名“打老儿丸”。（妇人年过百岁，打其老儿子，不肯服此丸。）
此手足少阴、足太阴药也。两肾中间有命火，乃先天之真阳，人之日用云为，皆此火也。此火衰微，则无以熏蒸脾胃，饮食减少，而精气日衰矣。
苁蓉、巴戟能入肾经血分，茴香能入肾经气分，同补命门相火之不足。火旺则土强而脾能健运矣。熟地、枸杞，补水之药，水足则有以济火，而不亢不害矣。杜仲、牛膝，补腰膝以助肾；茯苓、山药，渗湿热以助脾；山茱、五味，生肺液而固精，远志、菖蒲，通心气以交肾；（遗精、白浊，由于心肾不交。）大枣补气益血，润肺强脾；楮实助阳补虚，充肌壮骨。此水火平调，脾肾交补之剂也。
丹溪去楮实，更名滋阴大补丸。（此阴阳平补之剂，而曰“滋阴”者，肾为阴脏也。）
黑地黄丸  ***************************
健脾补肾。
治脾肾不足，房室虚损，形瘦无力，面色青黄。（此脾肾两伤之证。）亦治血虚久痔。（气不摄血则妄行，湿热下流则成痔，洁古曰：此治血虚久痔之圣药。）
苍术（油浸）　熟地黄（各一斤）　五味子（半斤）　干姜（春冬一两，秋七钱，夏五钱）
枣肉丸，米饮或酒下。
此足太阴、少阴药也。喻嘉言曰：此方以苍术为君，地黄为臣，五味为佐，干姜为使。治脾肾两脏之虚，而去脾湿，除肾燥，两擅其长。超超元箸，视后人之脾肾双补，药味庞杂者，相去不已远耶？
虎潜丸  ***************************
（补阴。）
治精血不足，筋骨痿弱，足不任地，及骨蒸劳热。（肝主筋，血不足则筋痿；肾主骨，精不足则骨痿，故步履为艰也。人之一身，阳常有余，阴常不足，骨蒸劳热，本乎阴虚。）
黄柏（盐酒炒）　知母（盐酒炒）　熟地黄（各三两）　虎胫骨（酥炙，一两）　龟板（酥炙，四两）　锁阳（酒润）　当归（酒洗，各两半）　牛膝（酒蒸）　白芍（酒炒）　陈皮（盐水润，各二两）
羯羊肉酒煮烂，捣丸，盐汤下。冬加干姜一两。丹溪加干姜、白术、茯苓、甘草、五味、菟丝、紫河车，名“补益丸”，治痿。一方加龙骨，名“龙虎济阴丹”，治遗泄。
此足少阴药也。黄柏、知母、熟地，所以壮肾水而滋阴；当归、芍药、牛膝，所以补肝虚而养血；牛膝又能引诸药下行，以壮筋骨。盖肝肾同一治也。龟得阴气最厚，故以补阴而为君；虎得阴气最强，故以健骨而为佐。用胫骨者，虎虽死犹立不仆，其气力皆在前胫，故用以入足，从其类也。锁阳益精壮阳，养筋润燥，然数者皆血药，故又加陈皮以利气，加干姜以通阳。羊肉甘热属火而大补，亦以味补精，以形补形之义，使气血交通，阴阳相济也。名虎潜者，虎，阴类，潜藏也。一名补阴丸，盖补阴所以称阳也。（凡阳胜者不必泻阳，只补其阴以配阳，使水火均平，自无偏胜之患也。）
天真丸  ***************************
（补气血。）
治一切亡血过多，形槁肢羸，饮食不进，肠胃滑泄，津液枯竭，久服生血益气，暖胃驻颜。
精羊肉（七斤，去筋膜脂皮，批开，入下药末）　肉苁蓉　山药（湿者，各十两）　当归（十二两，酒洗）　天冬去（心一斤）
为末，安羊肉内，缚定，用无灰酒四瓶，煮令酒干，入水二斗，煮烂，再入后药。
黄芪（五两）　人参（三两）　白术（二两）
为末，糯米饭作饼，焙干，和丸，温酒下。如难丸，用蒸饼杵丸。
此手足太阴药也。喻嘉言曰：此方可谓长于用补矣。人参、羊肉同功，（《十剂》曰：“补可去弱”，人参、羊肉之属是也。人参补气，羊肉补形。）而苁蓉、山药为男子之佳珍，合之当归养荣，黄芪益卫，天冬保肺，白术健脾，而其制法尤精，允为补方之首。
三才封髓丹  ***************************
（补脾肺肾。《拔萃》）
降心火，益肾水，滋阴养血，润而不燥。
天门冬　熟地黄（各二两）　人参（一两）　黄柏（酒炒，三两）　砂仁（两半）　甘草（炙，七钱半）
面糊丸，用苁蓉五钱，切片，酒一大盏，浸一宿，次日煎汤送下。
此手足太阴、足少阴药也。天冬以补肺生水，人参以补脾益气，熟地以补肾滋阴。以药有天地人之名，而补亦在上中下之分。使天地位育，参赞居中，故曰“三才”也。喻嘉言曰：加黄柏以入肾滋阴，砂仁以入脾行滞，甘草以少变天冬、黄柏之苦，俾合人参建立中气，以伸参两之权，殊非好为增益成方之比也。
本方除后三味，等分煎，名“三才汤”，治脾肺虚劳咳嗽；本方除前三味，名“凤髓丹”，治心火旺盛，肾精不固，易于施泄。
大造丸  ***************************
（肺肾虚损。吴球）
治虚损劳伤，咳嗽潮热。
（虚损：一损肺，皮槁毛落；二损心，血液衰少；三损脾，饮食不为肌肤；四损肝，筋缓不自收持；五损肾，骨痿不起于床。五劳者，志劳，思劳，心劳，忧劳，痰劳也。七伤者，大饱伤脾；大怒伤肝；强力举重，久坐湿地伤肾；形寒饮冷伤肺；忧愁思虑伤心；风雨寒暑伤形；大恐不节伤志也。）
（肺为气所出入之道，内有所伤，五脏之邪上逆于肺，则咳嗽。潮热者，如潮水之有本，昼热夜静者为阳盛，昼静夜热者为阴虚。《难经》云：损其肺者益其气，损其心者调其荣，损其脾者调其饮食，损其肝者缓其中，损其肾者益其精。）
紫河车（一具）　败龟板（二两，童便浸三日，酥炙黄）　黄柏（盐酒炒）　杜仲（酥炙，各两半）　牛膝（酒浸）　天冬（去心）　麦冬（去心）　人参（各一两）　地黄（二两，茯苓、砂仁六钱同煮去之）
夏加五味子，酒米糊丸，盐汤下，冬酒下，女人去龟板，加当归。乳煮糊丸。
此手太阴、足少阴药也。河车本血气所生，大补气血为君；败龟板阴气最全，黄柏禀阴气最厚，滋阴补水为臣。杜仲润肾补腰；（腰者肾之府。）牛膝强筋壮骨；地黄养阴退热，制以茯苓、砂仁，入少阴而益肾精；二冬降火清金；合之人参、五味，能生脉而补肺气。大要以金水为生化之源，合补之以成大造之功也。
补天丸  ***************************
（肾损。丹溪）
治气血衰弱，六脉细数虚劳之证。
紫河车（一具）　黄柏（酒炒）　龟板（酥炙，三两）　杜仲（姜汁炒）　牛膝（酒浸，各二两）　陈皮（一两）
冬加干姜五钱，夏加炒五味一两。酒糊为丸。（此即前方加陈皮而除肺家药。）
此足少阴药也。黄柏、龟板，滋肾之药；杜仲、牛膝，腰膝之药；皆以补肾而强阴也。河车名曰混沌皮，用气血以补气血，假后天以济先天，故曰“补天”。加陈皮者，于补血之中而兼调其气也。冬月寒水用事，故加干姜以助阳；夏月火旺烁金，故加五味以保肺。
人参固本丸  ***************************
（肺劳。）
治肺劳虚热。（肺主气，气者人身之根本也。肺气既虚，火又克之，则成肺劳而发热，有咳嗽、咯血、肺痿诸证也。）
人参（二两）　天冬（炒）　生地黄　熟地黄（各四两）
蜜丸。
此手太阴、足少阴药也。肺主气，而气根于丹田。（肾部。）故肺肾为子母之脏，必水能制火，而后火不刑金也。二冬清肺热，
二地益肾水。人参大补元气，气者水之母也，且人参之用，无所不宜。以气药引之则补阳，以血药引之亦补阴也。
参乳丸  ***************************
（气血交补。）
大补气血。
人参末　人乳粉（等分）
蜜丸。
顿乳取粉法：取无病年少妇人乳，用银瓢或锡瓢，倾乳少许，浮滚水上顿，再浮冷水上立乾，刮取粉用，如摊粉皮法。
（按：人乳乃阴血所化，服之润燥降火，益血补虚，所谓“以人补人”也。然能湿脾、滑肠、腻膈。久服亦有不相宜者，惟制为粉，则有益无损。须用一妇人之乳为佳，乳杂则其气杂，又须旋用，经久则油膻。）
此手足太阴、足厥阴药也。人参大补元气，人乳本血液化成，用之以交补气血，实平淡之神奇也。
天王补心丹  ***************************
（补心。终南宣律师课诵劳心，梦天王授以此方，故名。）
治思虑过度，心血不足，怔忡健忘，心口多汗，大便或秘或溏，口舌生疮等证。
（心也者，君主之官也，神明出焉。思虑过度，耗其心血，则神明伤而成心劳，故怔忡健忘也。汗者，心之液，心烦热故多汗；心主血，血不足故大便燥而秘；或时溏者，心火不能生脾土也。舌者心之苗，虚火上炎，故口舌生疮。怔忡者，心惕惕然动，不自安也。丹溪曰：怔忡大概属血虚与痰。经曰：血并于下，气并于上，乱而善忘。又曰：盛怒伤志，志伤善忘。又曰：静则神藏，躁则消亡。人不耐于事物之扰，扰其血气之阴者将竭，故失其清明之体而善忘也。夫药固有安心养血之功，不若宁神静虑，返观内守为尤胜也。）
生地（四两，酒洗）　人参　元参（炒）　茯苓（一用茯神）　桔梗　远志（炒，各五钱）　酸枣仁（炒）　柏子仁（炒，研去油）　天冬（炒）　麦冬（炒）　当归（酒洗）　五味子（各一两，炒）
蜜丸，弹子大，朱砂为衣，临卧灯心汤下一丸，或噙含化。一方有石菖蒲四钱。（菖蒲辛香，开心除痰。）无五味子，一方有甘草。
此手少阴药也。生地、元参，北方之药，补水所以制火，取既济之义也。丹参、当归，所以生心血，血生于气。人参、茯苓，所以益心气。人参合麦冬、五味，又为生脉散，盖心主血脉，肺为心之华盖而朝百脉，（百脉皆朝于肺。）补肺生脉，（脉即血也。）所以使天气下降也。（天气下降，地气上腾，万物乃生。）天冬苦入心而寒泻火，与麦冬同为滋水润燥之剂。
远志、枣仁、柏仁，所以养心神，而枣仁、五味，酸以收之，又以敛心气之耗散也。桔梗清肺利膈，取其载药上浮而归于心，故以为使。朱砂色赤入心，寒泻热而重宁神。读书之人，所当常服。
孔圣枕中丹  ***************************
（补心肾。《千金》）
治读书善忘，久服令人聪明。（读书易忘者，心血不足，而痰与火乱其神明也。）
败龟板（酥炙）　龙骨（研末，入鸡腹煮一宿）　远志　九节菖蒲（各等分）
为末，每服酒调一钱，日三服。
此手足少阴药也。龟者，介虫之长，阴物之至灵者也；龙者，鳞虫之长，阳物之至灵者也。借二物之阴阳，以补吾身之阴阳，假二物之灵气，以助吾心之灵气也。又人之精与志，皆藏于肾，肾精不足，则志气衰，不能上通于心，故迷惑善忘也。远志苦泄热而辛散郁，能通肾气上达于心，强志益智；菖蒲辛散肝而香舒脾，能开心孔而利九窍，去湿除痰。（菖蒲为水草之精英，神仙之灵药。）又龟能补肾，（元武龟蛇属肾，肾藏志。）龙能镇肝，（青龙属肝，肝藏魂。）使痰火散而心肝宁，则聪明开而记忆强矣。
大补阴丸  ***************************
（补阴。丹溪）
治水亏火炎，耳鸣耳聋，咳逆虚热。（耳为肾窍，耳鸣耳聋，皆属肾虚，水不制火，木挟火势冲逆而上，则为咳逆，即今之“呃忒”也。）肾脉洪大，不能受峻补者。
黄柏（盐、酒炒）　知母（盐水炒，各四两）　熟地黄（酒蒸）　败龟板（酥炙，各六两）
猪脊髓和蜜丸，盐汤下。
此足少阴药也。四者皆滋阴补肾之药。补肾水即所以降火，所谓“壮水之主，以制阳光”是也。加脊髓者，取其能通肾命，以骨入骨，以髓补髓也。（人身肾命，系于脊骨。）
滋肾丸  ***************************
（补水。又名通关丸。东垣）
治肾虚蒸热，脚膝无力，阴痿阴汗，冲脉上冲而喘，及下焦邪热，口不渴而小便秘。（肾中有水有火，水不足则火独治，故虚热。肝肾虚而湿热壅于下焦，故脚膝无力，阴痿阴汗。冲脉起于三阴之交，直冲而上至胸，水不制火，故气逆上而喘，便秘不渴，解见后。）
黄柏（酒炒二两）　知母（酒炒一两）　桂（一钱）
蜜丸。
此足少阴药也。水不胜火，法当“壮水以制阳光”。黄柏苦寒微辛，泻膀胱相火，补肾水不足，入肾经血分；知母辛苦寒滑，上清肺金而降火，下润肾燥而滋阴，入肾经气分。故二药每相须而行，为补水之良剂。肉桂辛热，假之反佐，为少阴引经，寒因热用也。
（李东垣曰：经曰：气口大于人迎四倍，名曰“关”，关则不得小便；人迎大于气口四倍，名曰“格”，格则吐逆。关者甚热之气，格者甚寒之气，是关无出之由，格无入之理也。小便者，足太阳膀胱所主，生于肺金。肺中伏热，水不能生，是绝小便之源也。渴而小便不通者，肺气不得降是也。故用清燥金之正化，气薄淡渗之药，泻火而清肺，滋水之化源也。若热在下焦而不渴，是绝其流而溺不泄也。须用气味俱厚，阴中之阴之药治之。王善夫病小便不通，渐成中满，腹坚如石，腿裂出水，夜不得眠，不能饮食，请余诊治。归而至旦不寐，因记《素问》云：“无阳则阴无以生，无阴则阳无以化。”又云：“膀胱者，州都之官，津液藏焉，气化则能出矣。”此病癃秘，是无阴则阳无以化也。此因膏梁积热，损伤肾水，火又逆上而为呕哕，内关、外格之症悉具，死在旦夕矣。遂处北方大苦寒之剂，黄柏、知母各一两，桂一钱为引。
须臾，前阴如刀刺火烧，溺如瀑泉，肿胀遂消。此证一在上焦气分而渴，一在下焦血分而不渴，二者之殊，至易辨耳。又云：凡病在下焦皆不渴，血中有湿，故不渴也。若膀胱阳虚，阴无以化，又当用八味肾气丸。）
（按：消渴证以渴为主，而分气血，故血分亦有渴者；淋证以淋为主，而分气血，故血分有不渴者。）
本方去桂，名“疗肾滋本丸”，治肾虚目昏。本方去桂加黄连，名“黄柏滋肾丸”，治上热下冷，水衰心烦。（上热下冷，阳极似阴也。）单黄柏一味，名“大补丸”，治肾、膀胱虚热；（气虚者用四君子汤下。血虚者四物汤下。）腰股痛而足心热，为末，姜汁酒调服，名“潜行散”，治痛风、腰以下湿热流注。
斑龙丸  ***************************
（补阳。）
治虚损，理百病，驻颜益寿。
鹿角胶　鹿角霜　菟丝子　柏子仁　熟地黄
等分为末，酒化胶为丸。一方加补骨脂。一方加鹿茸、肉苁蓉、阳起石、附子、黄芪、当归、枣仁炒、辰砂，亦名“斑龙丸”。（此峻补气血之剂，阳虚者宜之。若真阴亏损，虚火上乘者，不可轻投，恐反涸其水。）
此手足少阴药也。鹿角胶、霜，菟丝、熟地，皆肾经血分药也，大补精髓。柏子仁入心而养心气，又能入肾而润肾燥，使心肾相交。心志旺而神魂安，精髓充而筋骨壮，去病益寿，不亦宜乎。
（鹿一名斑龙，睡时以首向尾，善通督脉，是以多寿。头为六阳之会，茸角钟于鹿首，岂寻常含血之属所以拟哉！成都道士尝货班龙丸，歌曰：
尾间不禁沧海竭，九转灵丹都谩说；
惟有斑龙顶上珠，能补玉堂关下穴。）
龟鹿二仙膏  ***************************
（补气血。）
治瘦弱少气，梦遗泄精，目视不明，精极之证。（五劳之外，又有六极，谓气极、血极、精极、筋极、骨极、肌极也。精生气，气生神，精极则无以生气。故瘦弱少气；气弱则不能生神，故目眊不明；精气不固，水不能制火，故遗泄而精愈耗也。）
鹿角（十斤）　龟板（五斤）　枸杞（二斤）　人参（一斤）
先将鹿角、龟板，锯截刮净，水浸，桑火熬炼成胶，再将人参、枸杞熬膏和入，每晨酒服三钱。
此足少阴药也。龟为介虫之长，得阴气最全。（介虫阴类。）鹿角遇夏至即解，禀纯阳之性，阴生即解。且不两月，长至一二十斤，骨之速生，无过于此者。（人身惟骨难长。）故能峻补气血，两者皆用气血以补气血，所谓补之以其类也。人参大补元气，枸杞滋阴助阳，此血气阴阳交补之剂。气足则精固不遗，血足则视听明了，久服可以益寿，岂第已疾而已哉！
（李时珍曰：龟、鹿皆灵而寿，龟首常藏向腹，能通任脉，故取其甲以补心、补肾、补血，以养阴也。鹿首常返向尾，能通督脉，故取其角，以补命、补精、补气，以养阳也。）
补火丸  ***************************
（补肾命火。）
治冷劳气血枯竭，肉瘠齿落，肢倦言微。
（吴鹤皋曰：凡人之身，有真火焉，寄于右肾，行于三焦，出入于甲胆，听命于天君。所以温百骸，养脏腑，充九窍者，皆此火也，为万物之父，故曰“天”，非此火不能生物，人非此火不能有生，此火一息，犹万物无父，故其肉衰而瘠，血衰而枯，骨衰而齿落，筋衰而肢倦，气衰而言微矣。）
石硫黄（一斤）　猪大肠（二尺）
将硫黄为末，实猪肠中，烂煮三时，取出去皮，蒸饼为丸，如梧子大，每服十丸，日渐加之。
此足少阴、命门药也。硫黄火之精也，亦号将军，（大黄至寒，亦号将军。）故用之以补火。以其大热有毒，故用猪肠烂煮以解之。庸俗之人，忌而罕用，盖不知其有破邪归正，返滞还清，消阴回阳，化魄生魂之力也。
（吴鹤皋曰：戴元礼有言曰：诸凉药皆滞，惟黄连寒而不滞；诸热药皆燥，惟硫黄热而不燥。昔仁和吏早衰服之，年至九十。他如范文正公之金液丹，《得效》之玉真丸，《和济》之来复丹、半硫丸、灵砂丹，《百选》之二气丹，《活人》之返阳丹，阳氏之紫霞丹，皆用之。但所主各有攸当耳。）
（昂按：人有真阳虚衰，桂、附所不能补者，非硫黄不能补之。今人以为燥毒，弃而不用，不知硫黄性虽燥而疏利，与燥涩者不同。本草称为救危妙药，道家以之服食，尊之为金液丹，固人所可长服者。且硝与磺，一阴一阳，然皆同类之物。今人惟知用芒硝，而不敢用硫黄，可见今人之不逮古人矣。）
附：
金液丹
硫黄十两，研末，瓷盆盛，水和赤石脂封口，盐泥固济，日干，地内埋一小罐，盛水令满，安盆在内，用泥固济，慢火养七日七夜，加顶火一斤，煅，取出，研末，蒸饼丸，水饮下。治久寒锢冷，劳伤虚损，伤寒阴证，小儿慢惊。
玉真丸
生硫黄二两，生硝石、石膏、半夏各一两，姜汁糊丸。姜汤或米饮下，每四十丸。治肾厥头痛。
来复丹
太阴元精石、舶上硫黄、硝石各一两。（硝黄同微炒，不可火大。柳条搅，结成砂子。）五灵脂（去砂石）、青皮、陈皮各一两。醋糊丸，米饮下。治伏暑泄泻，身热脉弱。（《玉机微义》曰：硝石性寒，佐以陈皮，其性疏快。硫黄能利人，若作暖药止泻，误矣。此由啖食生冷，或冒暑热，中脘闭结，挥霍变乱。此药通利三焦，分理阴阳，服之甚验。若因暑火湿热者勿用。）
半硫丸
半夏、硫黄等份，生姜糊丸。治老人虚秘、冷秘。
灵砂丹
水银三两，硫黄一两，炼成研末，糯米糊丸。治诸虚锢冷。
二气丹
硝石、硫黄等分为末，石器炒成砂，再研，糯米糊丸，梧子大。每服四十丸，井水下。治伏暑伤冷，二气交错，中脘痞结，或呕或泄，霍乱厥逆。
返阴丹
治阴毒伤寒，心神烦躁，四肢逆冷。硫黄五两、硝石、太阴元精石，各一两。附子（炮）、干姜（炮）、桂心各五钱。用铁铫先铺元精末一半，次铺硝石末一半，中间下硫黄末，又著硝石一半，盖硫黄，再以元精末盖上，用小盏合著炭三斤，烧令得所，勿令烟出。研末和前药末饭丸，梧子大。每服十五至二十丸，艾汤下，汗出为度。
《本事方》破阴丹
治阴中伏阳，烦躁，六脉沉伏。硫黄、水银各一两，陈皮、青皮各五钱，先将硫黄入铫熔开，次下水银，铁杖搅匀，令无星，细研糊丸。每服三十丸。如烦躁，冷盐汤下；阴证，艾汤下。
《伤寒百问》方
硫黄五钱，艾汤调下，治身冷脉微，厥而烦躁，令卧汗出而愈。
黑锡丹
黑铅、硫黄各二两，将锡熔化，渐入硫黄，候结成片，倾地上出火毒，研至无声为度。治阴阳不升降，上盛下虚，头目眩运。
唐郑相国方  ***************************
（补肺肾。）
治虚寒喘嗽，腰脚酸痛。（肺虚气乏而痰多则喘嗽。肾虚则腰脚酸痛。）
破故（纸十两，酒蒸为末）　胡桃肉（二十两，去皮烂研）
蜜调如饴。每晨酒服一大匙。不能饮者，熟水调。忌芸苔、羊肉。（芸苔，菜也。）
此手太阴、足少阴药也。破故纸属火，入心包、命门，能补相火以通君火，暖丹田，壮元阳。胡桃属木，能通命门，利三焦，温肺润肠，补养气血，有木火相生之妙。气足则肺不虚寒，血足则肾不枯燥，久服利益甚多，不独上疗喘嗽，下强腰脚而已也。
（古云：黄柏无知母，破故纸无胡桃，犹水母之无虾也。李时珍曰：命门在两肾中央，为性命之原，相火之主。肾、命相通，藏精而恶燥。胡桃状颇相类，皮汁青黑，故入北方，佐破故纸润燥而调血，使精气内充，血脉通调，诸疾自然愈矣。）
本方加杜仲一斤，生姜炒，蒜四两，名“青娥丸”，治肾虚腰痛。（经曰：腰者肾之府，转移不能，肾将惫矣。）再加牛膝（酒浸）、黄柏（盐水炒）、川萆薢（童便浸）蜜丸，治同。
本方加杜仲、胡卢巴、小茴香、萆薢，名“喝起丸”，治小肠气痛引腰。
二至丸  ***************************
（补肾。）
补腰膝，壮筋骨，强阴肾，乌髭发，价廉而功大。
冬青子（即女贞实，冬至日采，不拘多少，阴干，蜜酒拌蒸，过一夜，粗袋擦去皮，晒干为末，瓦罐收贮，或先熬干，旱莲膏旋配用。）
旱莲草（夏至日采，不拘多少，捣汁熬膏，和前药为丸。）
临卧酒服。
一方加桑椹干为丸，或桑椹熬膏和入。
此足少阴药也。女贞甘平，少阴之精，隆冬不凋，其色青黑，益肝补肾；旱莲甘寒，汁黑入肾补精。故能益下而荣上，强阴而黑发也。
（李时珍曰：女贞上品妙药，古方罕用，何哉？）
扶桑丸  ***************************
（除风湿润五脏。胡僧）
除风湿，起羸尪，驻容颜，乌髭发，却病延年。
嫩桑叶（去蒂，洗净，暴干，一斤为末）　巨胜子（即黑脂麻，淘净四两）　白蜜（一斤）
将脂麻擂碎熬浓汁，和蜜，炼至滴水成珠，入桑叶末为丸。
一方桑叶为末，脂麻蒸捣，等分，蜜丸。早盐汤，晚酒下。
此足少阴、手足阳明药也。桑乃箕星之精，其木利关节，养津液。（故凡熬药，俱用桑柴。）其叶甘寒，入手足阳明，凉血燥湿而除风。巨胜甘平，色黑，益肾补肝，润腑脏，填精髓。（陶宏景曰：八谷之中，惟此为良。）夫风湿去则筋骨强，精髓充则容颜泽。却病乌髭，不亦宜乎！
（歌曰：
扶桑扶桑高入云，海东日出气氤氲；
沧海变田几亿载，此树遗根今尚存；
结子如丹忽如漆，绿叶英英翠可扪；
真人采窃天地气，留与红霞共吐吞；
濯磨入鼎即灵药，芝术区区未可群；
餐松已有人仙去，我今朝夕从此君；
叶兮叶兮愿玉汝，绿阴里面有桃津。）
参苓白术散  ***************************
（补脾。）
治脾胃虚弱，饮食不消，或吐或泻。（土为万物之母，脾土受伤，则失其健运之职，故饮食不消，兼寒则呕吐，兼湿则濡泄也。饮食既少，众脏无以禀气，则虚羸日甚，诸病丛生矣。）
人参　白术（土炒）　茯苓　甘草（炙）　山药（炒）　扁豆（炒）　薏仁（炒）　莲肉（炒，去心）　陈皮　砂仁　桔梗
为末，每三钱，枣汤或米饮调服。
此足太阴、阳明药也。治脾胃者，补其虚，除其湿，行其滞，调其气而已。人参、白术、茯苓、甘草、山药、薏仁、扁豆、莲肉，皆补脾之药也，然茯苓、山药、薏仁理脾而兼能渗湿；砂仁、陈皮调气行滞之品也，然合参、术、苓、草，暖胃而又能补中；（陈皮、砂仁入补药则补。）桔梗苦甘入肺，能载诸药上浮，又能通天气于地道，（肺和则天气下降。）使气得升降而益和，且以保肺防燥药之上僭也。
妙香散  ***************************
（遗精，惊悸。王荆公）
治梦遗失精，惊悸郁结。（肾主藏精，心主藏神，邪火旺行，心肾不交，上实下虚，则梦中遗失；心虚神拢，故多惊悸忧思。气滞则成郁结。）
山药（二两，姜汁炒）　人参　黄芪　远志（炒）　茯苓　茯神（各一两）　桔梗（三钱）　甘草（二钱）　木香（二钱五分）　麝香（一钱）　辰砂（二钱，另研）
为末，每服二钱，酒下。
此手足少阴药也。心，君火也，君火一动，相火随之，相火寄于肝胆，肾之阴虚则精不藏，肝之阳强则气不固。（阳即邪火也。）故精脱而成梦矣。
（《准绳》曰：病之初起，亦有不在肝肾，而在心肺脾胃之不足者，然必传于肝肾而精乃走也。又曰：心肾是水火之脏，法天地，施生化成之道，故藏精神，为五脏之宗主，若由他脏而致肾之泄者，必察四属以求其治。大抵精自心而泄者，则血脉空虚，本纵不收；自肺而泄者，则皮槁毛焦，喘急不利；自脾而泄者，色黄肉消，四肢懈怠；自肝而泄者，筋痿色青；自肾而泄者，色黑髓空而骨坠，即脉亦可辨也。）
（朱丹溪曰：主闭藏者肾也，司疏泄者肝也，二脏皆有相火，而其系上属于心。心，君火也，为物所感，则易于动，心动则相火翕然随之。虽不交会，精亦暗流而渗漏矣。所以，圣贤只是教人收心养性，其旨深矣。）
山药益阴清热，兼能涩精，故以为君。人参、黄芪所以固其气，远志、二茯所以宁其神。神宁气固，则精自守其位矣。且二茯下行利水，又以泄肾中之邪火也。桔梗清肺散滞，木香疏肝和脾，（行气故疏肝，肝疏则木不克土而脾和。）丹砂镇心安神，麝香通窍解郁，二药又能辟邪，亦所以治其邪感也。加甘草者，用以交和乎中，犹黄婆之媒婴姹也。（黄婆，脾也；婴儿、姹女，心、肾也。）
是方不用固涩之剂，但安神正气，使精与神气相依而自固矣。以其安神利气，故亦治惊悸郁结。
（娄全善曰：详古治梦遗方，属郁滞者居大半。庸医不知其郁，但用涩剂固脱，愈涩愈郁，其病反甚矣。）
玉屏风散  ***************************
（补表。）
治自汗不止，气虚表弱，易感风寒。
（阳也者，卫外而为固也。阳虚不能卫外，故津液不固而易泄，且畏风也。此与伤风自汗不同，彼责之邪实，此责之表虚，故补散各异。）
黄芪（炙）　防风（各一两）　白术（炒，二两）
为末，每服三钱。
此足太阳、手足太阴药也。黄芪补气，专固肌表，故以为君；白术益脾，脾主肌肉，故以为臣；防风去风，为风药卒徒，而黄芪畏之，故以为使。以其益卫固表，故曰玉屏风。
（李东垣曰：黄芪得防风而功益大，取其相畏而相使也。《准绳》曰：卒中偏枯之证，未有不因真气不周而病者。故黄芪为必用之君药，防风为必用之臣药。黄芪助真气者也，防风载黄芪助真气，以周于身者也，亦有治风之功焉。许胤宗治王太后中风口噤，煎二药熏之而愈，况服之乎！）
前药等分煎，名黄芪汤。洁古用代桂枝汤，治春夏发热有汗，脉微弱，恶风寒者。恶风甚，加桂枝。又用川芎、苍术、羌活等分，名川芎汤，以代麻黄汤，治秋冬发热无汗恶风寒者。恶寒甚加麻黄。
四君子汤  ***************************
（补阳益气。）
治一切阳虚气弱，脾衰肺损，饮食少思，体瘦面黄，皮聚毛落，脉来细软。
（脾者，万物之母也。肺者，气之母也。脾胃一虚，肺气先绝。脾不健运，故饮食少思。饮食减少则营卫无所资养。脾主肌肉，故体瘦面黄。肺主皮毛，故皮聚毛落。脾肺皆虚，故脉来细软也。）
人参　白术（土炒）　茯苓（各二钱）　甘草（一钱）
姜三片，枣二枚，煎。
此手足太阴、足阳明药也。人参甘温，大补元气，为君；白术苦温，燥脾补气，为臣；茯苓甘淡，渗湿泻热，为佐；甘草甘平，和中益土，为使也。气足脾运，饮食倍进，则余脏受荫，而色泽身强矣。再加陈皮以理气散逆，半夏以燥湿除痰，名曰“六君”，以其皆中和之品，故曰君子也。
本方加陈皮，名“异功散”。（钱氏）调理脾胃。再加半夏，名“六君子汤”，治气虚有痰，脾虚鼓胀。（以补剂治胀满，《内经》所谓“塞因塞用”也。）再加香附、砂仁，名“香砂六君子汤”，治虚寒胃痛，或腹痛泄泻。
六君子加麦冬、竹沥，治四肢不举。（脾主四肢。）
六君子加柴胡、葛根、黄芩、白芍，名“十味人参散”，治虚热、潮热，身体倦怠。
六君子加乌梅、草果等分，姜枣煎，名“四兽饮”。（《三因》和四脏以补脾，故名。）治五脏气虚，七情兼并，结聚痰饮，与卫气相搏，发为疟疾，亦治瘴疟。
本方加黄芪、山药，亦名“六君子汤”，为病后调理助脾进食之剂。
本方加生姜、酸枣仁（炒），治振、悸不得眠。（胡洽居士。）
本方加竹沥、姜汁，治半身不遂，在右者属气虚，亦治痰厥暴死。
本方加木香、藿香、干葛，名“七味白术散”，（钱氏。）治脾虚肌热，泄泻，虚热作渴。（人参、白术、干葛皆能生津。）
杨仁斋再加五味子、柴胡，治消渴不能食。
本方除人参，加白芍，名“三白汤”，治虚烦，或泄或渴，为调理内伤外感之奇方。
本方除茯苓，加干姜，名“四顺汤”，亦可蜜丸，治阴症脉沉无热，不欲见光，腹痛不和。（如阴阳未辨，姑与服之，若阳厥便发热，若阴证则无热。）
本方加山药、扁豆，姜、枣煎，名“六神散”（陈无择）治小儿表热去后又发热者。（世医到此，尽不能晓，或再用凉药，或再解表，或谓不治。此表里俱虚，气不归元，而阳浮于外，所以再热，非热证也。宜用此汤加粳米煎，和其胃气，则收阳归内，而身凉矣。热甚者，加升麻、知母，名“银白汤”。）
四君合四物名“八珍汤”。治心肺虚损，气血两虚。（心主血，肺主气，四君补气，四物补血。）及胃损饮食不为肌肤。（血气充然后肌肉长。）
若伤之重者，真阴内竭，虚阳外鼓，诸症蜂起，则于四君四物之中，又加黄芪以助阳固表，加肉桂以引火归元，名“十全大补汤”。（《金匮》曰：虚者十补，勿一泻之。此汤是也。）
十全大补去川芎，加陈皮，名“温经益元散”。（节庵）治汗后头眩心悸，筋惕肉瞤，或汗出不止，及下后下利不止，身体疼痛。（大阳宜汗，汗多则亡阳，故有眩悸、瞤惕之证；阳明宜下，下多则亡阴，故有下利身痛之证。）
十全大补加防风为君，再加羌活、附子、杜仲、牛膝，名大防风汤，治鹤膝风。
四物汤  ***************************
（补阴益血。见《血门》。）
补中益气汤  ***************************
（补中升阳。见《气门》。）
升阳益胃汤  ***************************
（升阳益胃。东垣）
治脾胃虚弱，怠惰嗜卧，时值秋燥令行，湿热方退，体重节痛，口苦舌干，心不思食，食不知味，大便不调，小便频数，兼见肺病，洒淅恶寒，惨惨不乐，乃阳气不升也。
（阳受气于胸中。《经》曰：阳气者，若天与日。清阳失位，则浊阴上干，脾虚不运，而怠惰嗜卧也。体重节痛，湿盛而阴邪胜也。口苦舌干，阴火上炎也。不嗜食，不知味，胃气虚衰也。大便不调，湿胜也。小便频数，膀胱有热也。洒淅恶寒，阳虚也。惨惨不乐，膻中阳气不舒也，《经》曰：膻中者，臣使之官，喜乐出焉。在两乳中间。）
黄芪（二两）　人参　甘草（炙）　半夏（各一两，脉涩者用）　白芍（炒）　羌活　独活　防风（各五钱，以其秋旺故以辛温泻之）　陈皮（四钱，留白）　白术（土炒）　茯苓（小便利，不渴者，勿用）　泽泻（不淋，勿用）　柴胡（各三钱）　黄连（二钱）
每三钱，姜枣煎。
又补中益气汤加炒曲、黄芩，亦名“益胃升阳汤”，治妇人经候凝结，血块暴下，脾虚水泻。
此足太阴、阳明药也。六君子助阳益胃，补脾胃之上药也。（参、术、苓、草、陈皮、半夏。）加黄芪以补肺而固卫，芍药以敛阴而调荣，羌活、独活、防风、柴胡以除湿痛（羌活除百节之痛。）而升清阳，茯苓、泽泻以泻湿热而降浊阴，少佐黄连以退阴火。补中有散，发中有收，使气足阳升，则正旺而邪服矣。
（东垣曰：此治肺之脾胃虚也。何故？秋旺用参、术、芍药之类，反补脾，为脾胃虚，则肺俱受病，故因时而补，易为力也。又曰：余病脾胃久衰，一日体重，肢节疼痛，大便泄下，小便闭塞。默思《内经》云“在下者，因而竭之”，是先利小便也。又治诸泻小便不利者，先分利之。治湿不利小便，非其治也。当用淡渗之剂。又思圣人之法，虽布在方策，其未尽者，以意求之。今寒湿客邪自外入里而甚暴，若用淡渗以利之，病虽即已，是降之又降，复益其阴，而重竭其阳也。治以升阳风药，是为宜耳。羌活、独活、升麻、柴胡各一钱，防风、炙甘草各五分，一剂而愈。大法寒湿之胜，风以平之，又曰‘下者举之’。圣人之法，举一可知百矣。）
（东垣又曰：药中但犯泽泻、猪苓、茯苓、木通、灯草淡味渗泄之类，皆从时令之旺气，以泻脾胃之外邪，而补金水之不足也。或小便已数，肝肾不受邪者而误用之，必大泻真阴，竭绝肾水，先损其两目也。又曰：《灵枢》云：头有疾，取之足，谓阳病取阴也；足有疾，取之上，是阴病取阳也；中有疾，旁取之。中者，脾胃也，旁者少阳甲胆也。甲胆，风木也，东方春也。胃中谷气者，便是风化也。胃中湿胜而成泄泻，宜助甲胆风胜以克之，又是升阳助清气上升之法也。）
补脾胃泻阴火升阳汤  ***************************
（补脾，升阳，泻火。东垣）
治饮食伤胃，劳倦伤脾，火邪乘之而生大热。右关脉缓弱，或弦，或浮数。（右关缓弱，脾虚也；弦，木克土也；浮数，热也。东垣曰：湿热相合，阳气日虚，不能上升，脾胃之气，下流肝肾，是有秋冬而无春夏也，惟泻阴火，伸阳气，用味薄风药升发，则阴不病，阳气生矣。）
黄芪　苍术（泔浸，炒）　甘草（炙）　羌活（各一两）　升麻（八钱）　柴胡（两半）　黄连（酒炒，五钱）　黄芩（炒）　人参（各七钱）　石膏（少许，长夏微用，过时去之）
每服三钱，或五钱。
此足太阴、阳明、少阳药也。柴胡、升麻、羌活，助阳益胃以升清气；人参、苍术、黄芪、甘草，益气除湿以补脾胃；黄芩、黄连、石膏，凉心清胃以泻阴火。
（李东垣曰：胃乃脾之刚，脾乃胃之柔。饮食不节，则胃先病，脾无所禀而后病；劳倦则脾先病，不能为胃行气而后病。胃为十二经之海，脾胃既虚，十二经之邪不一而出。假令不能食而肌肉削，此本病也，右关脉缓而弱，本脉也。或本脉中兼见弦脉，证中或见四肢满闭、淋溲、便难、转筋一二证，此肝之脾胃病也，当加风药以泻之。脉中兼见洪大，证中或见肌热烦热、面赤、肉消一二证，此心之脾胃病也，当加泻心火之药。脉中兼见浮涩，证中或见短气、气上喘嗽、痰盛、皮涩一二证，此肺之脾胃病也，当加泻肺及补气之药。脉中兼见沉细，证中或见善欠、善恐一二证，此肾之脾胃病也，当加泻肾水之浮，及泻阴火之药。所以言此者，欲人知百病皆从脾胃生也，处方者当从此法加时令药。）
归脾汤  ***************************
（引血归脾。见《血门》。）
养心汤  ***************************
（补心。见《血门》。）
人参养荣汤  ***************************
（补血。见《血门》。）
补肺汤  ***************************
（补肺止嗽。）
治肺虚咳嗽。
（有声无痰曰咳。盖伤于肺气；有痰无声曰嗽，盖动于脾湿也；有声有痰曰咳嗽，有因风、因火、因痰、因湿、因食、因虚之异。此为肺虚不能生肾水，水不制火，虚火上炎而咳嗽也。咳嗽脉浮为客邪，宜发散；脉实为内热，宜清利；脉濡散为肺虚，宜温补。久嗽曾经解外，以致肺胃俱虚，饮食不进，宜温中助胃，兼治嗽药。）
人参　黄芪（蜜炙）　五味子（炒）　紫菀（各一钱）　桑白皮（蜜炙）　熟地黄（各二钱）
入蜜少许，和服。
此手太阴、足少阴药也。肺虚而用参芪者，脾为肺母，气为水母也。（虚则补其母。）用熟地者，肾为肺子，子虚必盗母气以自养，故用肾药先滋其水，且熟地亦化痰之妙品也。（丹溪曰：补水以制相火，其痰自除。）咳则气伤，五味酸温，能敛肺气；咳由火盛，桑皮甘寒，能泻肺火；紫菀辛能润肺，温能补虚。合之而名曰“补肺”，盖金旺水生，咳嗽自止矣！
（此治肺虚咳嗽，若实火嗽者禁用。刘宗厚曰：因劳而嗽，则非嗽，为本也。故此汤与《金匮》肾气丸为少阴例药。《仁斋直指》曰：肺出气也，肾纳气也，肺为气主，肾为气本。凡咳嗽暴重，自觉气从脐下逆上者，此肾虚不能收气归元，当用地黄丸、安肾丸，毋徒从事于肺，此虚则补子之义也。《医贯》曰：五行惟肺肾二脏，母病而子受邪，何则？肺主气，肺有热。气得热而上蒸，不能下生于肾，而肾受伤矣。肾伤则肺益病，盖母藏子宫，子隐母胎。凡人肺金之气，夜卧则归藏于肾水之中，因肺受心火之邪，欲下避水中，而肾水干枯，火无可容之地，因是复上而为病矣。）
补肺阿胶散  ***************************
（补肺清火。钱乙）
治肺虚有火，嗽无津液而气哽者。（火盛则津枯，津枯则气梗。）
阿胶（蛤粉炒，两半）　马兜铃（焙）　甘草（炙）　牛蒡子（炒香，各一两）　杏仁（去皮尖，七钱）　糯米（一两）
此手太阴药也。马兜铃清热降火，（兜铃象肺，故入肺。）牛蒡子利膈滑痰，（润肺解热，故治火嗽。）杏仁润燥散风，降气止咳，阿胶清肺滋肾，益血补阴。气顺则不哽，液补则津生，（阿胶补血液。）火退而嗽宁矣。土为金母，故加甘草、粳米以益脾胃。
（李时珍曰：补肺阿胶散，用马兜铃，非取其补肺，取其清热降气而肺自安也。其中阿胶、糯米，乃补肺之正药。）
（昂按：清热降气，泻之即所以补之也，若专一于补，适以助火而益嗽也。）
生脉散  ***************************
（保肺复脉。见《暑门》。）
百合固金汤  ***************************
（保肺。赵蕺庵）
治肺伤咽痛，喘嗽痰血。（肺金受伤，则肾水之源绝。肾脉挟咽，虚火上炎，故咽痛，火上熏肺故喘嗽。痰因火生，血因火逼。）
生地黄（二钱）　熟地黄（三钱）　麦冬（钱半）　百合　芍药（炒）　当归　贝母　生甘草（各一钱）　元参　桔梗（八分）
此手太阴、足少阴药也。（肺肾为子母之脏，故补肺者，多兼滋肾。）金不生水，火炎水干，故以二地助肾滋水退热为君；百合保肺安神，麦冬清热润燥，元参助二地以生水，贝母散肺郁而除痰，归、芍养血兼以平肝，（肝火盛则克金，）甘、桔清金，成功上部。（载诸药而上浮。）皆以甘寒培元清本，不欲以苦寒伤生发之气也。
（李士材曰：蕺庵此方殊有卓见，然土为金母，清金之后，亟宜顾母，否则金终不可足也。《医贯》曰：咳嗽吐血，未必成瘵也，服四物、知柏之类不已，则瘵成矣；胸满膨胀，悒悒不快，未必成胀也，服山楂、神曲之类不止，则胀成矣；面目浮肿，小便秘涩，未必成水也，服渗利之药不止，则水成矣；气滞膈塞，未必成噎也，服青皮、枳壳宽快之药不止，则噎成矣。）
紫菀汤  ***************************
（肺劳气极。海藏）
治肺伤气极，劳热久嗽，吐痰吐血，（气极，六极之一也。肺主气，元气虚则阴火盛。壮火食气，故成气极。火炎肺系，故久嗽不已，甚则逼血上行也。）及肺痿变痈。
紫菀（洗净，炒）　阿胶　蛤粉（炒成珠）　知母　贝母（各一钱）　桔梗　人参　茯苓　甘草（各五分）　五味子（十二粒）
食后服。一方加莲肉。
此手太阴药也。劳而久嗽，肺虚可知。即有热证，皆虚火也。海藏以保肺为君，故用紫菀、阿胶；（二药润肺补虚，消痰止嗽。）以清火为臣，故用知母、贝母；（二药辛寒，润燥消痰。）以参、苓为佐者，扶土所以生金；以甘、桔为使者，载药上行脾肺；（桔梗载诸药上行而能清肺，甘草辅人参补脾。）五味子滋肾家不足之水，收肺家耗散之金，久嗽者所必收也。
秦艽扶羸汤  ***************************
（肺劳。《直指》）
治肺痿骨蒸，或寒或热成劳，咳嗽声嗄不出，体虚自汗，四肢倦怠。
（肺痿有火热伤肺而得之者，有肺气虚寒而得之者。骨蒸，骨里蒸蒸然热，阴虚也。咳嗽，阴火乘肺也。或寒或热，阴阳不和也。声嗄，火郁在肺也。自汗倦怠，心脾虚而卫气不充也。）
柴胡（二钱）　秦艽（人参）　当归　鳖甲（炙）　地骨皮（各钱半）　紫菀　半夏　甘草（炙，各一钱）
加姜、枣煎。
此手太阴、足少阳药也。柴胡、秦艽，散表邪兼清里热；（柴胡解肌热，秦艽退骨蒸。）鳖甲、地骨，滋阴血而退骨蒸。（地骨皮凉血，退有汗骨蒸。）参、草补气，当归和血，紫菀理痰嗽，（润肺除痰。）半夏发音声。（肺属金，声之所从出也，有物实之则金不鸣，燥湿除痰，则金清而声自开矣。有声嘶而哑者，是肺已损也，难治。）表里交治，气血兼调，为扶羸良剂。
（透肌解热，柴胡、秦艽、干葛为要剂，故骨蒸方中多用之。寇宗奭曰：柴胡，《本经》并无一字治劳。甄权、《大明》并言“补虚劳”。医家执而用之，贻害无穷。李时珍曰：劳有五，若劳在肝、胆、心，心包有热，或少阳经寒热，则柴胡乃手足厥阴、少阳必用之药；劳在脾胃有热，或阳气下陷，则柴胡为退热升清必用之药；惟劳在肺肾者不可用耳。寇氏一概摒斥，殊非通论。）
（昂按：杨氏此方，用柴胡为君，则肺劳亦有用之者矣。大抵柴胡能退热升清，宣畅气血。昔孙琳治劳疟而曰‘热有在皮肤，在脏腑，在骨髓。在骨髓者，非柴胡不除。’则柴胡亦有退骨蒸之力矣，况有滋补之药以辅之乎？《直指方》又云：柴胡之退热，不及黄芩。李时珍曰：黄芩之退热，乃‘寒能胜热’，折火之本也。柴胡之退热，乃‘苦以发之’，散火之标也。）
黄芪鳖甲散  ***************************
（劳热。谦甫）
治男女虚劳客热，五心烦热，四肢怠惰，咳嗽咽干，自汗食少，或日晡发热。（五心：心窝、手心、足心也。脾主四肢，五心烦热，是心火陷于脾土之中，宜升发火郁。四肢倦怠，脾虚也。咳嗽，肺火也。咽干，肾水不足，相火上炎也。自汗，阳虚也。食少，脾胃弱也。日西潮热，肺虚也。）
黄芪（蜜炙）　鳖甲（炙）　天冬（各五钱）　秦艽　柴胡　地骨皮　茯苓（各三钱）　桑白皮　紫菀　半夏　芍药　生地黄　知母　甘草（炙，各三钱半）　人参　桔梗　肉桂（各一钱半）
每一两加姜煎。（此即前方减当归，加黄芪、茯苓、生地、芍药、天冬、知母、桑皮、桔梗、肉桂。）《卫生》减桂、芍、地骨，名“人参黄芪散”，治同。
此手足太阴、足少阳药也。鳖甲、天冬、芍、地、知母，滋肾水而泻肺肝之火，以养阴也；（地黄、知母滋肾水，天冬泻肺火，鳖甲、芍药泻肝火。）黄芪、人参、桂、苓、甘草，固卫气而补脾肺之虚，以助阳也；桑皮、桔梗以泻肺热；半夏、紫菀以理痰嗽；（紫菀润肺止嗽，半夏化痰利咽，故《金匮》治喉痹咽痛，皆用半夏，盖辛能散，亦能润也。）秦艽、地骨，以散内热而除蒸，柴胡以解肌热而升阳。此表里气血交治之剂也。
秦艽鳖甲散  ***************************
（风劳。谦甫）
治风劳骨蒸，午后壮热，咳嗽、肌瘦、颊赤、盗汗。脉来细数。
（风，阳邪也。在表则表热，在里则里热，附骨则骨热，午后甚者，阴虚也。风火相搏，则咳嗽。蒸久血枯则肌瘦。虚火上炎则颊赤，睡而汗出曰盗汗，阴虚也。脉细为虚，脉数为热。）
鳖甲（一两，炙）　秦艽（知母）　当归（各五钱）　柴胡　地骨皮（各一两）　乌梅（一个）　青蒿（五叶）　汗多倍黄芪
此足少阳、厥阴药也。风生热而热生风，非柴胡、秦艽不能驱风邪使外出。鳖，阴类，用甲者，骨以及骨之义。乌梅酸涩，能引诸药入骨而敛热。青蒿苦寒，能从诸药入肌而解热。（柴胡、青蒿，皆感少阳生发之气。凡苦寒之药，多伤脾胃，惟青蒿清芬入脾，独宜于血虚有热之人。）知母滋阴，当归和血，地骨散表邪，兼清里热，又止汗除蒸之上品也。
益气聪明汤  ***************************
（聪耳明目。东垣）
治内障目昏，耳鸣耳聋。
（五脏皆禀气于脾胃，以达于九窍。烦劳伤中，使冲和之气不能上升，故目昏而耳聋也。）
（李东垣曰：医不理脾胃及养血安神，治标不治本，是不明理也。）
黄芪　人参（各五钱）　葛根　蔓荆子（各三钱）　白芍　黄柏（各二钱，如有热烦乱，春月渐加，夏倍之。如脾虚去之，热减少用）　升麻（钱半）　炙甘草（一钱）
每四钱，临卧服。五更再服。
此足太阴、阳明、少阴、厥阴药也。十二经脉清阳之气，皆上于头面而走空窍，因饮食劳役，脾胃受伤，心火太盛，则百脉沸腾，邪害空窍矣。参、芪甘温以补脾胃，甘草甘缓以和脾胃，干葛、升麻、蔓荆轻扬升发，能入阳明，鼓舞胃气，上行头目。中气既足，清阳上升，则九窍通利，耳聪而目明矣。白芍敛阴和血，黄柏补肾生水。盖目为肝窍，耳为肾窍，故又用二者，平肝滋肾也。
羊肉汤  ***************************
（亡阳失血。韩祗和）
治伤寒汗下太过，亡阳失血，恶人踡卧，时战如疟，及产脱血虚。
（韩祗和曰：若止救逆，效必迟矣，与羊肉汤，为效甚速，病人色虽见阳，是热客上焦，中下二焦阴气已盛，若调得下焦有阳，则上焦阳气下降丹田，知所归宿矣。）
当归　白芍　牡蛎（煅，各一两）　龙骨（煅，五钱）　生姜（二两）　附子（炮，二两）　桂枝（七钱半）
每服一两，羊肉四两，加葱白煮服。
此足少阴药也。当归、芍药以补其阴，附子、姜、桂以复其阳，龙骨、牡蛎以收其脱，羊肉大补以生其气血。

卷二·发表之剂  ——————————————————————————————————————————————————————————————————————————————————————————

发表之剂  ***************************
（发者，升之、散之、汗之也。表者，对里而言也。三阳为表，三阴为里。而太阳为表之表，阳明为表之里，少阳为半表半里也。邪之伤人，先中于表，以渐而入于里，始自太阳，以及阳明、少阳，乃入阴经，由太阴、少阴以及厥阴，六经乃尽也。治病者当及其在表而汗之散之，使不至于传经入里，则病易已矣。若表邪未尽而遂下之，则表邪乘虚入里；或误补之，则内邪雍闭不出，变成坏证者多矣。《经》曰：善治者治皮毛，其次治肌肤，其次治筋脉，其次治六腑，其次治五脏。治五脏者，半死半生也。）
麻黄汤  ***************************
（寒伤营，发表。仲景）
治伤寒太阳证，邪气在表，发热，头痛，身痛，腰痛，骨节痛，项背强，恶寒恶风。（但有一毫头痛恶寒，尚为在表。）无汗而喘，脉浮而紧。
（寒邪外束，阳不得越，故郁而为热。经曰：人之伤寒，则为病热。寒初中人，必先在表，即足太阳寒水之经。太阳为诸阳主气，乃一身纲维。本经之脉，起目眦，上脑下项，循肩，挟脊，抵腰，行于身后，故所过之处，无不痛也。恶寒者，虽无风而恶寒；恶风者，当风而始恶之。故恶寒必兼恶风。恶寒有阴阳之分，恶风惟属阳经。故三阴无恶风之证。风为阳邪，寒为阴邪也。）
（《原病式》曰：身热恶寒，热在表也。热在表而浅，邪畏正，故病热而反恶寒。或言为寒在表，及热在皮肤，寒在骨髓者，误也。凡人之伤风、暑、湿，皆有汗，惟伤寒独不汗出，寒能涩血。又表实也，气上逆故喘，邪在表故脉浮。伤寒脉紧而伤风脉缓者，寒劲急而风缓散也。）
（喻嘉言曰：冬伤寒，春伤温，夏秋伤暑伤湿，此四时正病也。然夏秋亦有伤寒，冬春亦有伤暑伤湿，乃四时之客病，所谓异气也。冬春正病，有汗为伤风，无汗为伤寒；即夏秋正病，有汗为伤暑、湿，无汗仍为伤寒。）
亦治太阳阳明合病，喘而胸满。
（表邪雍盛，阳气不得宣发，故逆而作喘。若心下满，腹病为实，宜下之。此胸中满，胸中去表犹近，非里实，虽有阳明，然与太阳合病尚为在表，宜汗不宜下。经云：阳明病，脉浮无汗而喘者，发汗则愈，宜麻黄汤。又曰：阳明病，应发汗，反下之，此为大逆。）
（或问：两经合病，当用两经之药，何以偏用麻黄汤耶？盖邪自太阳而来，仍当提出太阳，不欲其陷入阳明，故不用葛根也。）
亦治哮证。
（哮喘由风寒客于背俞，复感于寒而作此汤，散寒利肺。病哮喘者，虽服麻黄而不作汗。）
麻黄（去节、三两）　桂枝（二两）　杏仁（七十枚，去皮尖）　甘草（一两，炙用）
先煮麻黄数沸，去沫，内诸药，煎热服，复取微汗，中病即止，不必尽剂，无汗再服。
（凡用麻黄，去节，醋汤略泡，晒干备用，庶免太发，冬月生用。伤寒初感，始于太阳，故以发汗为先，汗出则愈。《活人》云：凡发汗，病证仍在者，三日内可二三汗之，令腰以下周遍为度。）
（王海藏云：表证当汗；脉浮，急汗之；脉沉，缓汗之。里证当下；脉浮，缓下之；脉沉，急下之。三阳，汗当急而下当缓；三阴，汗当缓而下当急。）
（按：汗，有大汗解表，微汗解肌之殊；下，有急下、少与、微和、渗利之别。）
此足太阳药也。麻黄中空，辛温气薄，肺家专药而走太阳，能开腠散寒。（皮腠，肺之所主，寒从此入，仍从此出。）桂枝辛温，能引营分之邪，达之肌表。（桂入营血，能解肌，营卫和，始能作汗。）杏仁苦甘，散寒而降气；甘草甘平，发散而和中。经曰‘寒淫于内，治以甘热，佐以苦辛’是已。
（喻嘉言曰：麻黄发汗，其力最猛，故以桂枝监之，甘草和之。用杏仁润下以止喘逆，正如驭马防其放逸耳。）
（李士材曰：古云‘冬不用麻黄，夏不用桂枝’，盖以冬主闭藏，不应疏泄；夏令炎热，不宜辛温。《经》所谓‘必先岁气，毋伐天和’是也。又云‘夏月不用麻黄’，两说相反何耶？或舍时从证，或舍证从时，临时变通，存乎其人耳。）
（李时珍曰：仲景治伤寒，无汗用麻黄，有汗用桂枝，未有究其精微者。津液为汗，汗即血也。在营则为血，在卫则为汗。寒伤营，营血内涩，不能外通于卫，卫气闭固，津液不行，故无汗发热而恶寒；风伤卫，卫气外泄，不能内护于营，营气虚弱，津液不固，故有汗发热而恶风。然风寒皆由皮毛而入，皮毛肺之合也，证虽属太阳，然面赤怫郁，咳嗽有痰，喘而胸满，非肺病乎？盖皮毛外闭，则邪热内攻，故用麻黄、甘草，同桂枝引出营分之邪，达之肌表，佐以杏仁泄肺而利气。汗后无大热而喘者，加石膏。《活人书》“夏至后加石膏、知母”是皆泄肺火之药。是麻黄汤虽太阳发汗重剂，实散肺经火郁之药。腠理不密，则津液外泄而肺气虚。虚则补其母，故用桂枝同甘草外散风邪以救表，内伐肝木以防脾，佐以芍药泻木而固脾，使以姜、枣行脾之津液而和营卫。下后微喘者，加厚朴、杏仁以利肺气也。汗后脉沉迟者，加人参以益肺气也。《活人书》加黄芩为阳旦汤，以泄肺热也。是桂枝汤虽太阳解肌轻证，实为理脾救肺之药也。先正云：桂、麻汤皆肺药。）
（王履曰：伤寒即病者谓之伤寒，不即病者谓之温暑。其原不殊，故一称为伤寒；其类则殊，施治不得相混。仲景之书，专为即病之伤寒设，不兼为不即病之温暑设也。今人或以伤寒法治温暑，不过借用耳。三阴伤寒，寒证十居七八，若温暑但一于热耳。后人误为通治，遂疑诸热剂不敢用，是未悟仲景立麻黄、桂枝汤之有所主有其时矣。苟知非治温暑之剂，则群疑冰释矣。又曰：伤寒即发于冬寒之时，寒邪在表，开其腠理，非辛温不能散之，此麻黄桂枝等剂所以必用也。温病热病，发于暄热之时，郁热自内达外，无寒在表，故非辛凉、苦寒、苦酸之剂不能解之，此桂枝、麻黄等所以不可用。而后人所处冰解散、大黄汤、千金汤、防风通圣之类，兼治内外者之所以可用也。）
（未即病之伤寒，有恶风、恶寒之证者，风寒在表，表气受伤也；后发之温热病，有恶风恶寒之证者，必重感风寒，而表气亦受伤也。若无新中之风寒，则无恶风恶寒之证。故仲景曰：太阳病，发热而渴，不恶寒者，为温病。温病如此，则知热病亦如此。而不渴恶寒者，非温热病矣。或有不因新中风寒，亦见恶风恶寒之证者，盖因表虚热达于表而伤表气，所谓‘卫虚则恶风，营虚则恶寒’耳。非‘伤风恶风，伤寒恶寒’也。）
（温病热病，亦有先见表证，而后传里者，盖郁热自内达外，外不得泄，还复入里，而成可攻之证，非如伤寒从表而始也。每见世人治温热病，误攻其里，亦无大害；误发其表，变不可言。此足明其热之自内达外矣。间有误攻致害者，乃春夏暴寒所中之疫证，邪纯在表未入于里，不可与温病、热病同论。）
（夫秋冬伤寒，真伤寒也；春夏伤寒，寒疫也。与温病、热病自是两途，岂可同治？况伤寒直中阴经，与太阳虽伤，不及郁热。即传阴经为寒证而当温者，又与温病热病大不同，其可混治乎？不恶寒，则病非外来；渴，则热自内达外。经曰：从春分后至秋分前，天有暴寒者，皆为时行寒疫，亦属外感。）
（一阳子曰：伤寒传足不传手。非穷理之言也。草窗刘子指足经所属水、土、木，水遇寒而涸冰，土遇寒而坼裂，木遇寒而凋枯。故寒善伤之。手经所属金与火，金遇寒而愈坚，火体极热，寒不能袭，故寒不能伤。昧者奇之，将人身营卫经络上下截断，不相联络，失血气周流，瞬息罔间之旨矣。夫寒邪袭人，必先皮毛灼热，鼻塞息粗。肺主皮毛，是手太阴肺辛金先受病矣。海藏有伤寒自皮毛入之语，先师有桂、麻、羌、芎之设，虽太阳表之表之剂，然汗法舍皮毛何自而解？更衣悖常，结闭、溏泄，手阳明大肠庚金病矣，先师有硝、黄、朴、实之用，虽兼正阳三阴里之里之剂，然下法舍大肠何自而通？刘子谓‘金遇寒而愈坚’，信乎？阳气怫郁，舌胎言妄，手少阴心丁火病矣。先师有泻心数法。亢极动血，上下烦蒸，手厥阴心包火，手少阳三焦火病矣。治有三黄、柴、芩数条。小便癃秘，手太阳小肠丙火病矣，治有五苓、导赤之例。刘子谓‘火热寒不能伤’，信乎？经又云：人之伤寒，则为病热。既云病热，则无水冰、土坼、木枯之说，而有金烁火亢之征矣。刘子何人，敢恃管见惑世诬人哉！何东号一阳子。）
（《机要》云：有厥阴经下利不止，脉沉而迟，手足厥逆，唾涕脓血，此难治，宜麻黄汤、小续命汤汗之。此有表邪宿于内，当表而愈。）
（张子和曰：飧泄以风为根，风非泻汗不出。有病此者，腹中雷鸣，水谷不分，小便滞涩，服涩药、温药不效，炙中脘脐下数壮，燥热转甚，津液枯渴。延余视之。脉浮大而长，身表微热，用桂枝、麻黄汤，加姜枣煎。连进三大剂，汗出终日，至旦而愈。次以胃风汤和其脏腑，食进而安。）
（经曰：春伤于风，夏必飧泄。故可汗而愈。）
（按：风属木，脾属土，木克土故泄也。）
〖附：〗
（大黄汤：大黄两半，芒硝、大腹皮、木通、甘草各一两，桂心七钱半，桃仁廿一枚，治阳毒伤寒未解，热在内，恍惚如狂。
破棺千金汤：苦参一两，酒煮取吐。治天行热毒垂死。
冰解散、防风通圣散：见《表里门》。）
本方除桂枝，加石膏，名“麻黄杏仁甘草石膏汤”（仲景。）治汗下后不可更行桂枝汤，汗出而喘，无大热者。
（或问：发汗后不可更行桂枝汤，桂枝既不可行，麻黄可行耶？无大热，石膏可行耶？喻嘉言曰：治伤寒先分营卫，桂、麻二汤断无混用之理。此证太阳之邪虽从汗解，然肺中热邪未尽，所以热虽少止，喘仍不止，故用麻黄发肺邪，杏仁下肺气，甘草缓肺急，石膏清肺热，既以治足太阳之药通治手太阴经也。倘误行桂枝，宁不壅塞肺气而吐痈脓乎！）
亦治温疟先热后寒。
本方加白术，名“麻黄加术汤”。《金匮》。治湿家身体烦痛，宜发汗。
本方去桂枝、杏仁，加附子，名“麻黄附子汤”。（《金匮》。）治脉沉虚胀者，为气水，属少阴。发其汗即止。
本方除桂枝、杏仁，名“甘草麻黄汤”。（《金匮》。）治里水。（一身面目黄肿，脉沉，小便不利。）重复取汗。
本方去桂，用麻黄（不去节）、杏仁（不去皮尖）、甘草（生用），名“三拗汤”。（《局方》。）治感冒风寒，咳嗽鼻塞。（麻黄留节，发中有收。杏仁留尖，取其发；连皮，取其涩。甘草生用，补中有发也。）
〖忌汗诸证〗
（仲景曰：阳盛阴虚，下之则愈，汗之则死。）
（阴盛阳虚，汗之则愈，下之则死。）
（脉浮紧者，当身痛，宜汗之。）
（假令尺脉迟者，不可发汗，以营弱血少故也。）
（咽燥喉干者，不可发汗，津液不足也。）
（咳而小便利，若失小便者，不可发汗。发汗则四肢厥冷，肺肾虚冷也。）
（下利虽有表证，不可发汗，汗出必胀满，走津液而胃虚也。）
（淋家不可发汗，发汗必便血。亡耗津液，反增客热也。）
（衄家、亡血家，不可发汗，发汗则阴阳俱虚。）
（《针经》曰：夺血者无汗，夺汗者无血。）
（王海藏曰：仲景言衄家不可发汗，盖为脉微也。若浮紧者，麻黄汤；浮缓者，桂枝汤。）
（《活人》云：脉微者，黄芩芍药汤、犀角地黄汤。）
（疮家，虽伤寒身痛，不可发汗，发汗则痉。表虚热聚，故生疮。汗之则表益虚，热愈甚而生风，故变痉。）
（少阴病，脉沉细数，病为在里，不可发汗。）
（少阴病，但厥无汗而强发之，必动其血。或从口鼻，或从目出，是名‘下厥上竭’，难治。）
（脉动数微弱者，不可发汗。）
（脉沉迟为在里，反发其汗，则津液越出，大便难。）
（表虚里实，必谵语，汗家重发汗，必恍惚心乱。汗者心之液，心亡血液故乱。）
（腹中上下左右有动气者，不可发汗。）
〖伤寒伤风辨〗
（伤寒郁而后能发热，伤风即能发热。）
（伤寒无汗，伤风有汗。）
（伤寒无涕，伤风有涕。）
（伤寒手足微厥，伤风手足背皆温。）
（伤寒脉紧，伤风脉缓。）
〖阴阳表里辨〗
（阳证之表，发热恶寒，头痛，脊强，便清，不渴，手足温和；阴证之表，无热恶寒，面惨息冷，手足厥逆。）
（阳证之里，唇焦舌燥，烦渴掀衣，扬手掷足，大便秘结，小便赤涩，爪甲红活，身轻易于转侧，脉浮洪数；阴证之里，不渴，踡卧，引衣自盖，唇紫舌卷，大便滑泄，小便清白，爪甲青黑，身重难于转侧，脉沉细数。惟腹痛与呕，阴阳里证皆有之。）
（三阳经又有阴阳表里之分：
太阳以热在皮肤，头痛项强，在经为表，麻黄汤、桂枝汤、九味羌活汤；以口渴尿赤，热入膀胱，在腑为里，五苓散。
阳明以热在肌肉，目痛不眠，在经为表，葛根解肌汤；以口渴，背寒，为热渐入里，白虎加参汤；若自汗狂谵，热已入胃腑，为全入里，调胃承气汤。
少阳以胸胁之间为半表半里，表多，小柴胡汤；里多热盛者，黄芩汤。
以上皆发热。）
（太阳恶寒，阳明自汗，少阳多呕，皆三阳证也。）
（大抵阳证多得之风、寒、暑、湿，邪生于太阳也；阴证多得之饮食、起居、七情，邪生于少阴也。故曰伤寒内伤者，十居八九也。）
桂枝汤  ***************************
（风伤卫，解肌。仲景）
治太阳中风，阳浮而阴弱，发热头痛，自汗，恶风恶寒，鼻鸣干呕。
（关前为阳，卫亦阳，阳以候卫；关后为阴，营亦阴，阴以候营。）
（阳脉浮者，卫中风也；阴脉弱者，营气弱也。）
（伤于风者，头先受之，故头痛。）
（经曰：阳浮者热自发，阴弱者汗自出。风并于卫，营弱卫强，故发热自汗也；卫虚则恶风；营虚则恶寒；自汗则皮腠疏，故恶风复恶寒也。）
（恶寒虽属表，亦有虚实之分：无汗恶寒为表实，宜发汗；汗出恶寒为表虚，宜解肌。）
（鼻鸣干呕者，风壅气逆，故鼻有音而作呕也。）
（喻嘉言曰：风寒并举，义重恶风。恶风未有不恶寒者，所以伤寒亦互云恶风。后人谓“伤寒恶寒，伤风恶风”，误矣。）
及阳明病脉迟，汗出多，微恶寒者，表未解也，可发汗。（脉迟汗多属阳明证。以微恶寒尚兼太阳，仍当从外解肌，断其入胃腑之路。）
桂枝　芍药　生姜（各三两）　甘草（二两，炙）　大枣（十二枚）
热服，须臾啜稀热粥，以助药力。温覆，取微似汗，不可令如水淋漓，汗出病差，停后服。服一剂尽，病证犹在者，更作服。
此足太阳药也。仲景以发汗为重，解肌为轻。中风不可大汗，汗过则反动营血。虽有表邪，只可解肌，故以桂枝汤少和之也。经曰：风淫所胜，平以辛凉，佐以苦甘，以甘缓之，以酸收之。桂枝辛甘发散为阳，臣以芍药之酸收，佐以甘草之甘平，不令走泄阴气也。姜辛温能散，（散寒止呕。）枣甘温能和。此不专于发散，又以行脾之津液而和营卫者也。麻黄汤专于发散，故不用姜、枣，而津液得通矣。
（庞安时曰：若无汗，小便数，或手足逆，身冷，不恶寒，反恶热者，慎不可用。又自汗小便数者，不可服。自汗为阳虚，小便数为下焦虚寒。初病表里俱虚，病不在表，服此重汗，竭其津液，是虚虚也。）
（经曰：脉浮紧，发热，汗不出者，不可与。脉紧为伤寒，与之则表益实而汗愈难出矣。）
（《伤寒例》曰：桂枝下咽，阳盛则毙；承气入胃，阴盛则亡。）
（周扬俊曰：风既伤卫，则卫气疏，不能内护于营，而汗自出矣。汗者血之液也，苟非用血药，以桂枝和营散邪，以芍药护营固里，则不但外邪不出，且入而为里患矣。然后知和营则外邪出，邪出则卫自密，更不必用固表之药，而汗自止矣。）
（仲景曰：病尝自汗出者，此为营气和。营气和者外不谐，以卫气不共营气和谐故耳，以营行脉中，卫行脉外，复发其汗，营卫和则愈，宜桂枝汤。）
（王好古曰：或问：桂枝止烦出汗，仲景治伤寒数处，皆用桂枝汤，又曰‘无汗不得用桂枝’，‘汗多者桂枝甘草汤’。此又能闭汗也，二义相通否乎？曰：仲景云：太阳病，发热汗出者，此为营弱卫强。阴虚阳必凑之，故用桂枝发其汗。此乃调其营气则卫气自和，风邪无所容，遂自汗而解。非若麻黄能开腠理发出其汗也。汗多用桂枝者，以之调和营卫，则邪从汗出，而汗自止，非桂枝能闭汗孔也。）
（李东垣曰：仲景治表虚，制此汤用桂枝为君，桂枝辛热发散，体轻助阳，芍药、甘草佐之。若腹中急痛，乃制小建中汤，以芍药为君，芍药酸寒，主收补中；桂枝甘草佐之。一治表虚，一治里虚。又曰：以桂枝易肉桂，治感寒腹痛之神药。如中热腹痛，去桂加黄芩。）
（许叔微曰：仲景一百一十三方，桂枝独冠其首，今人全不用，何也？）
（昂按：仲景治伤寒，用麻黄、桂枝，而全不用羌活、防风，是古人亦有所未备也。故洁古制羌活汤、黄芪汤、川芎汤；海藏制神术散、白术汤，皆用羌活、防风以代之。黄芪川芎汤，附《补门》。神术、白术汤见后。）
本方加白术、川芎、羌活、防风、饴糖，名“疏邪实表汤”，（节庵。）治同。（陶氏制此以白术为君，以代桂枝汤。）
（喻嘉言曰：坐令外感内伤混同论治矣。）
（昂按：节庵之君白术，亦仿洁古之黄芪汤，海藏之白术汤而来。）
（又按：节庵所著《伤寒六书》，尽易仲景原方，参合后贤治法，以代桂枝、麻黄、葛根、青龙等剂，在后人诚为便用。故世之嗜节庵者，胜于仲景，以节庵为捷径，以仲景为畏途。节庵之书行，而仲景之书晦。如节庵者，可谓洁古、海藏辈之功臣，而在长沙实为操莽也。本集采节庵方论颇多，然不能无遗议者。以节庵之功罪，不妨互见于世也。）
本方去芍药、生姜，名“桂枝甘草汤”。（仲景。）治发汗过多，叉手冒心，心下悸，欲得按者。
（汗多则亡阳而耗血，故心虚悸而叉手自冒也。桂枝益气固表，甘草补中助阳。）
本方加附子，名“桂枝加附子汤”。（仲景。）治太阳病发汗，遂漏不止，恶风，小便难，四肢微急。
（汗多亡阳，无以卫外，故恶风汗多，则便自少。兼膀胱无阳，不能化气，故便难。汗多则无液以养筋，兼有风入而增其劲，故四肢微急，与桂枝汤以和营卫，加附子以助元阳。）
本方去芍药加附子，名“桂枝附子汤”。（仲景。）治伤寒八九日，风湿相搏，身体痛烦，不能转侧，不呕不渴，脉浮虚而涩。
（八九日，再经之时，邪多在里，而复身体痛烦者，风湿相搏也。烦，风也；痛，湿也；不呕不吐，里无邪也。故知为风湿相搏。脉浮，风也；涩，湿也；浮而涩，知寒湿但在经。与桂枝汤以解表风，加附子以散寒湿。）
本方加芍药，生姜各一两，人参三两，名“桂枝新加汤”。（仲景。）治伤寒汗后身痛，脉来沉迟。
（沉迟，汗后血虚也。正气虚矣，外邪岂能出乎？与桂枝汤以解未尽之邪，加芍药、人参敛阴以益营血。）
本方减甘草一半，加芍药一倍，名“桂枝加芍药汤”。（仲景。）治太阳误下，腹痛属太阴证。
（表证未罢而误下，表邪乘虚而入里，当作结胸，则仍属太阳经。今不胸满而腹满，是邪已入太阴经，然但腹满时痛，尚非大实之痛，故但用桂枝以安太阳，倍芍药以和太阴。）
本方加大黄，名“桂枝加大黄汤”。（仲景。）治表证误下，大实痛者。（别见《表里门》。）
本方去桂加茯苓、白术，名“桂枝去桂加茯苓白术汤”。（仲景。）治服桂枝汤，或下之，仍头项强痛，发热无汗，心满微痛，小便不利。
（表证未退，复增满痛，便秘邪已内陷，故去桂枝表药不用，而用芍药、甘草以除痛；生姜以散满祛寒；白术、茯苓以生津导水；合姜、枣以和胃安内，即所以攘外也。）
本方加厚朴、杏仁，名“桂枝加厚朴杏仁汤”。（仲景。）治太阳病下之微喘，表未解也。（桂枝汤以解表，杏、朴以下逆气。）
本方去芍药、生姜，加茯苓，名“茯苓桂枝甘草大枣汤”。（仲景。）甘澜水煎。治汗后脐下悸，欲作奔豚。
（汗后脐下悸者，心虚而肾气发动也。肾积名“奔豚”，肾气逆欲上凌心，故用茯苓发肾邪，桂枝治奔豚，甘草、大枣助脾而平肾，益土以制水。甘澜水者，用瓢扬万遍，水性咸而重扬之，则甘而轻，取其不助肾气也。）
本方合麻黄汤，名“桂麻各半汤”。（仲景。）治太阳证如疟状，热多寒少。（寒多为病进，热多为病退。阳胜阴也。）
本方二分，合麻黄汤一分，名桂枝二麻黄一汤。（仲景。）治太阳病已大汗，形如疟，日再发。（再发者为轻。）
本方二分合越婢一分，名“桂枝二越婢一汤”。（仲景。）治太阳病，发热恶寒，热多寒少，脉微弱者。此无阳也，不可发汗。
（喻嘉言曰：此风多寒少之证。无阳二字，仲景言之不一，后人置为阙疑。不知乃亡津液之通称也，故以发汗为戒。然非汗，风寒终不解，故服桂枝之二以治风，越婢之一以治寒，方为合法。方中行曰：此即桂枝、麻黄之合剂，乃大青龙以芍药易杏仁之变制耳。）
本方倍芍药，加饴糖，名“小建中汤”。（仲景。）再加黄芪，名“黄芪建中汤”。（《金匮》。并见《寒门》。）除饴糖，名“桂枝加黄芪汤”。（《金匮》。）（昂按：小建中以饴糖为君，除饴糖即不名建中矣。今人用建中者，绝不用饴糖，何欤？）治黄汗发热，两胫自冷，身痛身重，腰上有汗，腰下无汗，小便不利。（此阳通而阴不通，上下痞膈，故用黄芪以固阳，桂枝以通阴，阴阳通，营卫和，则正汗出，小便利。而诸症悉通矣。）小建中加当归，名“当归建中汤”。（《千金》。）治妇人产后虚羸不足，腹中痛，引腰背，小腹拘急。（寒伤血分。）若崩伤不止，加地黄、阿胶。
本方除甘草，加黄芪三两，名“桂枝五物汤”（《金匮》）。治血痹。（身体不仁，如风痹状。）
本方加栝蒌根，名“栝蒌桂枝汤”。（《金匮》。）治太阳证备，身强几几，脉反沉迟。此为痉。
（庞安时曰：栝蒌根不主项强几几，其意以肺热不令移于肾也。加于桂枝汤中则可。以彻热荣筋，调和营卫矣。“几”字无钩，音殊，羽短难飞之状。）
本方加龙骨、牡蛎，名“桂枝加龙骨牡蛎汤”。（《金匮》。）治男子失精，女子梦交。（桂枝、生姜之辛以润之，甘草、大枣之甘以补之，芍药之酸以收之，龙骨、牡蛎之涩以固之。）
本方加葛根、麻黄，名“葛根汤”。（见后。）
大青龙汤  ***************************
（风寒两解。仲景）
治太阳中风，脉浮紧，身疼痛，发热恶寒，不汗出而烦躁。
（成氏曰：此中风见寒脉也。浮为风，风伤卫；紧为寒，寒伤营。营卫俱病，故发热恶寒，身痛也。烦，为阳为风；躁，为阴为寒。风寒两伤，营卫俱实，故不出汗而烦躁也。仲景又曰：若脉微弱，汗出恶风，不可服此，服之，则厥逆，筋惕肉瞤，此为逆也。）
（按：此即少阴过汗亡阳之证，故仲景更立真武汤以救其误。）
又治伤寒脉浮数，身不痛，但重，乍有轻时，无少阴证者。
（成氏曰：此伤寒见风脉也。伤寒者身痛，此风胜，故不痛；中风者身重，此兼寒，故有轻时；风寒外甚，故不吐利厥逆，无少阴里证也。）
（昂按：成注非也。此汤必脉浮紧、浮数，烦躁无汗，方可服之。仲景恐少阴烦躁，误服此则逆，故加“无少阴证”一句。大法太阳烦躁宜汗，阳明烦躁宜下，阴证烦躁宜温。）
麻黄（六两）　桂枝　甘草（各二两，炙）　杏仁（四十枚，去皮尖）　石膏（鸡子大块）　生姜（三两）　大枣（十二枚）
先煮麻黄去沫，内诸药，煎一服，汗者止后服。
此足太阳药也。成氏曰：桂枝主中风，麻黄主伤寒，今风寒两伤，欲以桂枝解肌驱风，而不能已其寒；欲以麻黄发汗散寒，而不能去其风。仲景所以处青龙而两解也。麻黄甘温，桂枝辛热，寒伤营以甘缓之，风伤卫以辛散之，故以麻黄为君，桂枝为臣。甘草甘平，杏仁甘苦，佐麻黄以发表；大枣甘温，生姜辛温，佐桂枝以解肌。（姜、枣又能行脾之津液而和营卫。）营卫、阴阳俱伤，则非轻剂所能独解，必须重轻之剂同散之，乃得阴阳之邪俱已，营卫俱和。石膏辛甘微寒，质重而又专达肌表，为使也。
（风寒外盛，人身之阳必郁而为热，石膏体重泻热，气轻解肌，故云重轻之剂。足太阳膀胱经，表病也，而表有营卫之不同，病有风寒之各异。仲景治分三证：桂枝解肌驱风，麻黄发汗散寒，青龙风寒两解，各分疆界，鼎足三大纲也。）
（按：大青龙为发汗之重剂。陶节庵曰：此汤险峻，须风寒俱甚，又加烦躁，乃可与之。喻嘉言曰：解肌兼发汗，义取青龙者，龙兴而云升雨降，郁热顿除，烦躁乃解，匪龙之为灵，何以得此乎？青龙汤为太阳无汗而设，与麻黄证何异？因兼烦躁一证，烦为风，躁为寒，非此法不解也。然不汗出之烦躁，与发汗后之烦躁迥别，下后之烦躁与未下之烦躁亦殊，若少阴烦躁而误服此，则有亡阳之变矣。又曰：石膏一物，入甘温队中则为青龙，从清凉同气则为白虎。夫风寒皆伤，宜从辛甘发散矣。而表里又俱热，则温热不可用，欲并风寒表里之热而俱解之，故立白虎一法，以辅青龙之不逮也。）
（按：烦躁有在表者，此证不汗出而烦躁是也；有在里者，不大便而烦躁是也；有阳虚者，汗下后病不去而烦躁是也；有阴盛者，少阴病吐利、厥逆、烦躁，欲死是也。内热曰烦，为有根之火；外热曰躁，为无根之火。故但躁不烦，及先躁后烦者，皆不治。）
小青龙汤  ***************************
（行水发汗。仲景）
治伤寒表不解，心下有水气，干呕，发热而咳，或噎、或喘、或渴、或利、或小便不利，少腹满，短气不得卧。
（发热恶寒，头痛身痛，属太阳表证。仲景书中，凡有里证兼表证者，则以“表不解”三字该之。内有水饮，则水寒相搏，水留胃中，故干呕而噎；水寒射肺，故咳而喘；水停则气不化，津不生，故渴；水渍肠间，故下利；水蓄下焦，故小便不利而少腹满。短气者，气促不能相续，与喘不同，有实、有虚、有表、有里。此为水停心下，亦令短气。水气内渍，所传不一，故有或为之证。）
（《金匮》云：平人无寒热，短气不足以息者，实也。又云：膈上有留饮，其人短气而渴。丹溪治许白云脾疼、腹痛而短气，大吐下之，二十日吐胶痰一桶而安。）
麻黄（去节）　桂枝　芍药（酒炒）　细辛　甘草（炙）　干姜（各三两）　半夏　五味子（各半升）
渴去半夏，加花粉；（半夏温燥；花粉苦寒，去热生津。）喘去麻黄，加杏仁；（喘为气逆，麻黄发阳，杏仁降气。）形肿亦去麻黄；（喘呼形肿，水气标本之病，故并去之。）噎去麻黄、加附子；（经曰：水寒相搏则噎。附子温经散寒。）小便秘去麻黄，加茯苓。（便秘忌发汗，宜渗利。）
此足太阳药也。表不解，故以麻黄发汗为君，桂枝、甘草佐之，解表为佐；咳喘，肺气逆也，故用芍药酸寒，五味酸温以收之；（经曰：肺欲收，急食酸以收之。发汗以散邪水，收敛以固真水。）水停心下则肾躁，细辛、干姜辛温，能润肾而行水；（经曰：肾苦燥，急食辛以润之。细辛又为少阴肾经表药。）半夏辛温，能收逆气，散水饮，为使也。外发汗，内行水，则表里之邪散矣。
（此证为水寒相搏而伤肺，若寒从外出，而水不内消，必贻异日之患。《金匮》曰：病溢饮者，当发其汗，大小青龙汤并主之。）
（程郊倩曰：水气之渴，与白虎汤中之渴，不特寒热有殊，亦且燥湿各异。《金匮》云：先渴后呕者，水停心下，小青龙汤主之。不治渴而专治水，水去而渴自止矣。）
（李时珍曰：仲景治伤寒太阳证，表未解，心下有水而咳，干呕发热，或呕或利，小青龙汤主之。表已解，有时头痛恶寒，心下有水，干呕，痛引两胁，或喘或咳，十枣汤主之。盖青龙散表邪，使水从汗出。《内经》所谓“开鬼门”也。十枣汤逐里邪，使水从二便出，《内经》所谓“洁净府”，“去陈莝”法也。）
本方加石膏，名“小青龙加石膏汤”。（《金匮》。）治肺胀咳而上气，烦躁而喘，心下有水，脉浮。（此去水饮散风寒之重剂。）
葛根汤  ***************************
（发汗兼解肌。仲景）
治太阳病，项背几几，（音殊。）无汗恶风。
（鸟之短羽者，动则引颈几几然，状病人项背难舒之貌也。无汗恶风，中风而表实也。阳明脉上颈而合于太阳，恐将传阳明，故加葛根以断之。此证又名“刚痉”，乃风寒伤筋，故拘急而强直也。《金匮》治之，亦主此汤。刚痉无汗，柔痉有汗。）
（仲景又曰：太阳发汗不彻，烦躁短气者，亦宜此汤，更发其汗。经曰：何以知汗出不彻？以脉涩故也。）
（按：伤寒失于汗下而短气为实，汗下后短气者为虚。表实宜发汗，表虚宜解肌。）
亦治太阳、阳明合病，下利。
（伤寒有并病，有合病。本经未解，传入他经，有催并之义，为并病。二经三经同受邪者，为合病。合病者，邪气甚也。太阳、阳明合病，其证头痛腰痛，肌热鼻干，目痛，脉浮大而长。头、腰，太阳也；肌、目、鼻，阳明也；浮大，太阳也；脉长，阳明也。阳经合病，必自下利；邪并于阳，则阳实而阴虚。阳外实而不主里，则里虚，故下利。）
（吴鹤皋曰：庸医便为伤寒漏底不治。与此汤以散经中表邪，则阳不实而阴气平，利不治而自止矣。）
（按：葛根能引胃中清阳上行，故凡下利多用之。）
（赵嗣真曰：合病者，二阳经或三阳经同病不传者也。并病者，一经先受病，又过一经，病之传者也。如太阳、阳明，若并而未尽，是传未过，仲景所谓‘太阳证不罢，面赤阳气怫郁在表，不得越，烦躁短气是也，犹当汗之，以各半汤。’若并之已尽，是谓传过，仲景所谓‘太阳证罢，潮热，手足汗出，大便硬而谵语是也，法当下之，以承气汤。’是知传则入腑，不传则不入腑。并病传变，有如此。仲景治太阳、阳明合病，主葛根汤；太阳、少阳合病，主黄芩汤；少阳、阳明合病，主承气汤。三阴有两感而无合病。）
（《此事难知》云：足太阳为诸阳之首，故多传变。太阳传阳明，水传土也，谓之‘微邪’，又谓‘巡经得度传’；太阳传少阳，谓之‘越经传’；太阳传太阴，谓之‘误下传’；太阳传少阴，谓‘表里传’。水胜火，火胜水，此南北二方之变，顷刻害人，辨之不早，必成不救。太阳传厥阴，谓之‘首尾传’。三阴不至于首，唯厥阴与督脉上行，与太阳相接，又名‘巡经得度传’，灾变至重，不为不多矣。）
葛根（四两）　麻黄　生姜（各三两）　桂枝　芍药　甘草（各二两，炙）　大枣（十二枚）
此足太阳药也。成氏曰：轻可去实，葛根麻黄之属是也。此中风表实，故加二物于桂枝汤中。
（仲景以有汗、无汗定伤风、伤寒之别。有汗为伤风，用桂枝加葛根汤，不用麻黄；无汗为伤寒，用此汤。）
（张元素曰：二汤加葛根，所以断太阳入阳明之路，非太阳药也。苦太阳初病，便服升、葛，是反引邪气入阳明也。）
（周扬俊曰：不去麻黄，复加葛根，大开肌肉之药，不虑大汗无制乎？故以桂枝监之，且以芍药收之。）
（喻嘉言曰：仲景于太阳带阳明证，其风伤卫，则桂枝汤中加葛根；寒伤营，则麻黄汤中加葛根。太阳带少阳证，其风伤卫，则桂枝汤中加柴胡；寒伤营，则麻黄汤中加柴胡。合、并之病亦然。则阳明以葛根为主药，少阳以柴胡为主药矣。乃少阳经专用小柴胡汤，而阳明经全不用葛根汤何耶？此有二义：太阳而略兼阳明，则以方来之阳明为重，故加葛根；阳明而尚兼太阳，则以未罢之太阳为重，故不加葛根，恐葛根大开肌肉，则津液尽从外泄耳。小儿布痘见点之时亦忌之。今人知忌升麻，而恣用葛根，儿命遭枉者多矣。又曰：《金匮》论痉病，于风木主事之时，巳申不可汗、下之戒。夫妄下损阴，则筋失所养而痉；妄汗则亡阳，则脉失所养而拘急。及遇无汗之刚痉，又不得不用葛根汤取其微汗。至于下法，全不示戒，且云可与大承气汤。况身内之阴，此外热所耗，容有不得不下之证，但十中不得一二，终非可训之定法。略举其端，听用者之裁酌耳。）
本方除麻黄，名“桂枝加葛根汤”。（仲景。）治前证汗出恶风者。
本方加半夏，名“葛根加半夏汤”。（仲景。）治太阳、阳明合病，不下利，但呕。
（此又以利、不利辨伤寒、伤风之不同也。寒为阴，阴性下行，里气不和，故利而不呕；风为阳，阳性上行，里气逆而不下，故呕而不利，加半夏以下逆气。）
本方加黄芩，名“葛根解肌汤”。治发热恶寒，头痛项强、伤寒、温病。
麻黄附子细辛汤  ***************************
（少阴表证　仲景）
治伤寒少阴证，始得之反发热，脉沉者。
（少阴证，脉微细，但欲寐是也。太阳膀胱与少阴肾相为表里，肾虚故太阳之邪直入而脉沉，余邪未尽入里而表热。此证谓之表里相传，非两感也。）
麻黄　细辛（各二两）　附子（一枚，炮）
先煮麻黄去沫，内诸药煎。
此足少阴药也。太阳证发热，脉当浮，今反沉；少阴证脉沉，当无热，今发热，故曰反也。热为邪在表，当汗；脉沉属阴，又当温。故以附子温少阴之经，以麻黄散太阳之寒而发汗，以细辛肾经表药，联属其间，是汗剂之重者。
（赵嗣真曰：仲景太阳篇云：病发热头痛，脉反沉，身体疼痛，当救其里，宜四逆汤。少阴篇云：少阴病，始得之反发热，脉沉者，麻黄附子细辛汤。均是‘发热脉沉’，以其头痛，故属太阳阳证，脉当浮而反不能浮，以里久虚寒，正气衰微，又身体疼痛，故宜救里，使正气内强，逼邪外出。而干姜、附子，亦能出汗而散。假令里不虚寒而脉浮，则正属太阳麻黄证矣。均是脉沉发热，以无头痛，故名少阴病。阴病当无热，今反热，寒邪在表，未全传里，但皮肤郁闭为热，故用麻黄、细辛以发表，熟附子以温少阴之经。假使寒邪入里，外必无热，当见吐利、厥逆等证，而正属少阴四逆汤证矣。）
（由此观之，表邪浮浅，发热之反犹轻；正气衰微，脉沉之反为重。此四逆汤不为不重于麻黄附子细辛汤矣。又可见熟附配麻黄，发中有补；生附配干姜，补中有发。仲景之旨微矣。）
（按：伤寒传入三阴，尚有在经表证，如太阴有桂枝加芍药汤，少阴有麻黄附子细辛汤，厥阴有当归四逆汤之类，皆阴经表药也。）
（又按：少阴虽有‘反热’而无‘头痛”，厥阴虽有‘头痛’而无‘身热’，且痛不如阳经之甚，若‘身热’、‘头痛’全者，则属阳证。）
（《医贯》曰：有头痛连脑者，此系少阴伤寒，宜麻黄附子细辛汤。不可不知。）
（喻嘉言曰：仲景太阳经但有桂枝加附子法，并无麻黄加附子法。太阳无“脉微恶寒”之证，不当用附子。若见‘脉微恶寒’，‘吐利烦躁”等证，则亡阳已在顷刻，又不当用麻黄矣。又曰：三阴表证，与三阳迥异。三阴必以温经之药为表，而少阴尤紧关。俾外邪出而真阳不出，方合正法。）
（经又曰：少阴病吐利，手足不逆冷，反发热者，不死。脉不至者，灸少阴七壮。此又以阳气为主。少阴吐利，法当厥逆，以无阳也。发热为阳气犹存，故不死。）
本方去细辛，加甘草，名“麻黄附子甘草汤”。（仲景。）治少阴病，得之二三日，无证者，当微发汗。
（得之二三日，较初得之为缓。无证，无吐逆、厥逆，里证也。用此汤微发汗以散之，是汗剂之轻者。）
（周扬俊曰：言无里证，则亦有‘反发热’之表在可知也。二方皆治少阴表证。少阴无发汗之法，汗之必至亡阳，惟此二证用之。《金匮》用本方治少阴水证‘少气脉沉’虚胀。）
升麻葛根汤  ***************************
（阳明升散。钱仲阳）
治阳明伤寒，中风头痛，身痛，发热恶寒，无汗口渴，目痛鼻干，不得卧，及阳明发斑，欲出不出，寒暄不时，人多疾疫。
（三阳皆有头痛，故头痛属表；六经皆有身痛，在阳经则烦痛拘急。风寒在表，故发热恶寒。寒外束，故无汗；热入里，故口渴。阳明脉络鼻侠目，故目痛鼻干。阳明属胃，胃不和，故卧不安。阳邪入胃，里实表虚，故发斑，轻如蚊点为疹，重若锦纹为斑。）
升麻（三钱）　葛根　芍药（各二钱）　甘草（一钱，炙）
加姜煎。如头痛，加川芎、白芷；（川芎为通阴阳血气之使，白芷专治阳明头痛。）身痛背强，加羌活、防风；（此兼太阳，故加二药。）热不退，春加柴胡、黄芩、防风，（少阳司令，柴、芩少阳经药。）夏加黄芩、石膏；（清降火热。）头面肿加防风、荆芥、连翘、白芷、川芎、牛蒡、石膏；（升散解毒。）咽痛加桔梗；（清肺利膈咽。）斑出不透加紫草茸；（音戎。紫草凉血润肠，用茸者，取其初得阳气，触类升发。）脉弱加人参；胃虚食少加白术；腹痛倍芍药和之。
此足阳明药也。阳明多气多血，寒邪伤人，则血气为之壅滞。辛能达表，轻可去实，故以升、葛辛轻之品，发散阳明表邪。阳邪盛则阴气虚，故用芍药敛阴和血。又用甘草调其卫气也。（云岐子曰：葛根为君，升麻为佐，甘草、芍药以安其中。）升麻、甘草升阳解毒，故又治时疫。（时疫感之，必先入胃，故用阳明胃药。）斑疹已出者勿服，恐重虚其表也。（麻痘已见红点，则不可服。阳明为表之里，升麻阳明正药。凡斑疹欲出未出之际，宜服此汤以透其毒，不可妄服寒剂以攻其热，又不可发汗攻下，虚其表里之气。如内热甚，加黄连、犀角、青黛、大青、知母、石膏、黄芩、黄柏、玄参之类。若斑热稍退，潮热谵语，不大便，可用大柴胡加芒硝，调胃承气下之。）伤寒未入阳明者勿服，恐反引表邪入阳明也。
柴葛解肌汤  ***************************
（太阳、阳明，节庵制此以代葛根汤。）
治太阳、阳明合病，头目、眼眶痛，鼻干不眠，恶寒无汗，脉微洪。
（太阳脉起目内眦，上额交巅。阳明脉上至额颅，络于目。风寒上干，故头痛、目痛、眶痛也。恶寒无汗属太阳；鼻干不眠属阳明；脉洪将为热也。节庵曰：此阳明在经之邪，若正腑病，另有治法。）
柴胡　葛根　羌活　白芷　黄芩　芍药　桔梗　甘草
加姜、枣，石膏一钱，煎服。无汗恶寒甚者，去黄芩；冬月加麻黄，春月少加；夏月加苏叶。
此足太阳、阳明药也。寒邪在经，羌活散太阳之邪，（用此以代麻黄。）芷、葛散阳明之邪，柴胡散少阳之邪。（此邪未入少阳，而节庵加用之。）寒将为热，故以黄芩、石膏、桔梗清之，（三药并泄肺热。）以芍药、甘草和之也。
柴胡升麻汤  ***************************
（少阳、阳明。《局方》）
治少阳、阳明合病，伤风壮热恶风，头痛体痛，鼻塞咽干，痰盛咳嗽，唾涕稠粘。及阳气郁遏，元气下陷，时行瘟疫。
（刘宗厚曰：伤风一证，仲景与伤寒同论，虽有麻黄、桂枝之分，至于传变之后，亦未尝悉分之也。诸家皆与感冒四气并中风条混治。惟陈无择别立伤风一方，在四淫之首，且依伤寒以太阳为始，分注六经，可谓详密。但风本外邪，诸方例用解表发表，然受病之源，亦有不同。若表虚受风，专用发表之药，必至汗多亡阳之证。若内挟痰热而受风，亦宜内外交治，不可专于解表也。或曰：此云表虚，与伤寒中风表虚同欤？予曰：不同也。彼以太阳中风。而于有汗、无汗分虚实，实者加麻黄，虚者加葛根，俱解表也。此云表虚者，当固守卫气而散风者也。）
柴胡　前胡　黄芩（各六钱）　升麻（五钱）　葛根　桑白皮（各四钱）　荆芥（七钱）　赤芍　石膏（各一两）
加姜三片，豉二十粒，煎。
此足少阳、阳明药也。阳明而兼少阳，则表里俱不可攻，只宜和解。（在经宜和。）柴胡平少阳之热，升、葛散阳明之邪，（三药皆能升提清阳。）前胡消痰下气而解风寒，桑皮泻肺利湿而止痰嗽，荆芥疏风热而清头目，赤芍调营血而散肝邪，黄芩清火于上中二焦，石膏泻热于肺胃之部。（风壅为热，故以石膏辛寒为君。）加姜、豉者，取其辛散而升发也。
九味羌活汤  ***************************
（解表通剂，即羌活冲和汤。张元素）
治伤寒、伤风，憎寒壮热，头痛身痛，项痛脊强，呕吐口渴，太阳无汗。及感冒四时不正之气，温病、热病。
（有物有声曰呕，气逆则呕；有物无声曰吐，胃寒则吐，胃热亦吐。邪热在表则不渴，传里则渴。四时不正之气，谓时当热而反大凉，时当寒而反大温，非时而有其气也。冬时伤寒不即病者，至春而变为温病，至夏而发为热病。余证解见前。）
羌活　防风　苍术（钱半）　细辛（各五分）　川芎　白芷　生地黄　黄芩　甘草（一钱）
加生姜、葱白煎。如风证自汗者，去苍术，（发汗。）加白术、黄芪；（发表而即实表。譬驱寇者随关门也。）胸满去地黄，加枳壳、桔梗；喘加杏仁；夏加石膏、知母；汗下兼行加大黄。
此足太阳例药，以代桂枝、麻黄、青龙、各半等汤也。药之辛者属金，于人为义，故能匡正黜邪。羌、防、苍、细、芎、芷，皆辛药也，羌活入足太阳，为拨乱反正之主药；（除关节痛，痛甚无汗者倍之。）苍术入足太阴，辟恶而去湿；（能除湿下气，及安太阳，使邪气不致传足太阴脾。）白芷入足阳明，治头痛在额；川芎入足厥阴，治头痛在脑；细辛入足少阴，治本经头痛，皆能驱风散寒，行气活血；而又加黄芩入手太阴，以泄气中之热；生地入手太阴，以泄血中之热。（黄芩苦寒，生地寒滞，二味苟用于发热之后，则当。若未发热，犹当议减也。）防风为风药卒徒，随所引而无不至，治一身尽痛为使；（无汗宜倍用。）甘草甘平，用以协和诸药也。药备六经，治通四时，用者当随证加减，不可执一。
（张元素曰：有汗不得用麻黄，无汗不得用桂枝，若未瘥，则其变不可言，故立此方，使不犯三阳禁忌，为解表神方。冬可治寒，夏可治热，春可治温，秋可治湿，是诸路之应兵，代麻黄等诚为稳当。但阴虚气弱之人，在所禁耳。）
十神汤  ***************************
（感冒时气　《局方》）
治时气瘟疫，风寒两感，头痛发热，恶寒无汗，咳嗽，鼻塞声重。
（感冒四时不正之气，谓之时气；天灾流行，沿门阖境，传染相似，谓之瘟疫。头痛发热，恶寒无汗，邪在表也；咳嗽，鼻塞声重，风寒两感，故表实而气为之不利也。）
按：伤风寒而咳嗽者，其感为轻。
麻黄　葛根　升麻　川芎　白芷　紫苏　甘草　陈皮　香附　赤芍药
等分。加姜、葱白煎。
此阳经外感之通剂也。吴鹤皋曰：古人治风寒，必分六经见证用药。然亦有发热头痛，恶寒鼻塞，而六经之证不甚显者，（昂按：前证亦阳经之可辨者。）亦总以疏表利气之药主之。是方也，川芎、麻黄、升麻、干葛、白芷、紫苏、陈皮、香附，皆辛香利气之品，故可以解感冒气塞之证。（诸药以散表邪，陈皮以导里气。）而又加芍药和阴气于发汗之中；加甘草和阳气于疏利之队也。
（吴绶曰：此汤用升麻、葛根，能解利阳明瘟疫时气，非正伤寒之药。若太阳伤寒发热用之，则引邪入阳明，传变发斑矣。慎之！）
神术散  ***************************
伤寒无汗　海藏
治内伤冷饮，外感寒邪而无汗者。
（内伤冷饮，则寒湿停于中。经曰：其寒饮食入胃则肺寒。肺寒则内外合邪，是伤寒亦有由内而得者，不特外感风寒而已也。寒能涩血故无汗。）
亦治刚痉。
（太阳纯伤风，伤寒则不发痉。惟先伤风，后伤寒；先伤风，后伤湿，及太阳过汗，湿家过汗，产后血虚破伤风，皆发痉。其证头摇口噤，手足搐搦，项背反张。无汗为刚痉，有汗为柔痉，亦有刚柔不分者，不可纯作风治。宜清热化痰，疏风养血，亦有用大承气者。凡阳痉不厥逆，其厥逆者皆阴痉也。宜附子汤、附子防风散、桂心白术汤。）
苍术（制）　防风（各二两）　甘草（一两，炙）
加生姜、葱白，煎。
如太阳证发热，恶寒，脉浮紧者，加羌活；浮紧带洪者，是兼阳明，加黄芩；浮紧带弦数者，是兼少阳，加柴胡；妇人加当归。
此足太阳药也。防风辛温升浮，除风胜湿，为太阳主药；苍术甘温辛烈，散寒发汗，辟恶升阳；（能升胃中阳气。）加甘草者，发中有缓也。
（按：神术、白术二汤，乃海藏所制，以代桂枝、麻黄二汤者也。喻嘉言曰：此海藏得意之方，盖不欲无识者轻以麻黄、桂枝之热伤人也，昌明仲景，不得不表扬海藏之功。）
本方除苍术，加白术二两，姜三片，不用葱，名“白术汤”。（海藏。）治前证有汗者。（二术主治略同，第有止汗、发汗之异。）亦治柔痉。（有汗为柔痉。风而兼湿，故多汗。）
太无神术散：苍术（泔浸）、厚朴（姜汁炒，各一钱），陈皮（去白二钱），甘草（炙）、藿香、石菖蒲（各钱半）　治感山岚瘴气，憎寒壮热，一身尽痛，头面肿大，瘴疟时毒。
（湿热时毒，感于口鼻，传入阳明，邪正交争，阴胜则憎寒，阳胜则壮热。流于百节，则一身尽痛。上行头面，则为肿大，名“大头瘟”。苍术辛烈升阳，辟恶、燥湿、解郁；厚朴苦温除湿、散满、化食、厚肠；陈皮理气，通利三焦；甘草和中，匡正脾土。此即平胃散，而重用陈皮为君者也。盖人之一身，以胃气为主，胃气强盛，则客邪不能入，故治外邪必以强胃为先也。加藿香、菖蒲，取其辛香通窍，亦能辟邪而益胃也。吴鹤皋曰：大无此方，但理脾胃，而解瘴之妙自在其中，不愧为丹溪之师矣。）
《局方》神术散：苍术二两，川芎、白芷、羌活、藁本、细辛、炙甘草各一两。每服四钱，加姜、葱煎。治伤风头痛无汗，鼻寒声重，及风寒咳嗽，时行泄泻。
（头痛、鼻塞、咳嗽，是伤风也。伤风应有汗，若无汗是挟寒也。飧泄下利者，清阳不升，水邪克土，风兼湿也，苍、藁、辛、羌、芎、芷，各走一经，祛风发汗而胜湿，散三阳之邪而能升清者也。加甘草者，缓其中也。）
许学士神术散：苍术一斤，脂麻五钱，研酱，枣五十枚，取肉捣丸，治水饮结成澼囊。（水饮结成窠囊，非苍术辛烈雄壮不能破之。加脂麻者，润其燥也；用枣肉者，补土以制水也。）
九制苍术散：茅山苍术，九蒸九晒为末，治痰饮腹痛。
葱豉汤  ***************************
（太阳发汗　《肘后》）
治伤寒初觉头痛身热，脉洪，便当服此。
葱白（一握）　豉（一升）
煎服，取汗出。如无汗，加葛根三两。（崔氏同。）
此足太阳药也。葱通阳而发汗，（葱空中，为肺菜。散手太阴、阳明之邪。）豉升散而发汗。邪初在表，宜先服此以解散之，免用麻黄汤者之多所顾忌，用代麻黄者之多所纷更也。
本方去淡豉，加生姜，名“连须葱白汤”。（《活人》。）治同。
人参败毒散  ***************************
（感冒时行　《活人》）
治伤寒头痛，憎寒壮热，项强，睛暗，鼻塞声重，风痰咳嗽。及时气疫疠，岚瘴鬼疟，或声如蛙鸣，赤眼口疮，湿毒流注，脚肿腮肿，喉痹毒痢，诸疮斑疹。
（风寒在表，则恶寒发热，头痛项强；风寒在肺，则鼻塞声重，痰多咳嗽，声如蛙鸣，俗名蛤蟆瘟，邪气实也。风寒湿热之气，上干则目赤口疮；下流则足肿。伤于阳明则腮肿，结于少阴则喉痹，壅于肠胃则毒痢，注于皮肤则疮疹。）
人参　羌活　独活　柴胡　前胡　川芎　枳壳　桔梗　茯苓（各一两）　甘草（五钱）
每服一两，加姜三片，薄荷少许，煎。
口干舌燥加黄芩；脚气加大黄、苍术；肤痒加蝉蜕。
此足太阳、少阳、手太阴药也。羌活入太阳而理游风；独活入少阴而理伏风，兼能去湿除痛；柴胡散热升清，协川芎和血平肝，以治头痛目昏；前胡、枳壳降气行痰，协桔梗、茯苓以泄肺热而除湿消肿；甘草和里而发表；人参辅正以匡邪。疏导经络，表散邪滞，故曰败毒。
（喻嘉言曰：风、湿、热三气门中，推此方为第一。三气合邪，岂易当哉？其气互传，则为疫矣。方中所用皆辛平，更有人参大力者荷正以祛邪。病者日服二三剂，使疫邪不复留，讵不快哉！奈何俗医减去人参，曾与他方有别耶？又曰：伤寒宜用人参，其辨不可不明。盖人受外感之邪，必先汗以驱之。惟元气旺者，外邪始乘药势以出。若素弱之人，药虽外行，气从中馁，轻者半出不出，重者反随元气缩入，发热无休矣。所以虚弱之体，必用人参三五七分，入表药中，少助元气，以为驱邪之主，使邪气得药一涌而出，全非补养衰弱之意也。即和解药中，有人参之大力居间，外邪遇正，自不争而退舍，否则邪气之纵悍，安肯听
命和解耶？不知者谓‘伤寒无补法’，‘邪得补而弥炽’，即痘疹、疟痢，以及中风、中痰、中寒、中暑、痈疽、产后，初时概不敢用，而虚人之遇重病，可生之机，悉置不理矣。古方表汗用五积散、参苏饮、败毒散；和解用小柴胡、白虎汤、竹叶石膏汤等方，皆用人参领内邪外出，乃得速愈，奈何不察耶？外感体虚之人，汗之热不退，下之、和之热亦不退，大热呻吟，津液灼尽，身如枯柴，医者技穷，正为元气已漓，故药不应手耳。倘元气未漓，先用人参三五七分，领药深入驱邪，何至汗、和不应耶？东坦治内伤、外感，用补中益气，加表药一二味，热服而散外邪有功，于古伤寒专科，从仲景至今明贤方书，无不用参，何为今日医家，弃除不用，全失相传宗旨，使体虚之人，百无一活，曾不悟其害之也？盖不当用参而杀人者，是与芪、术、归、桂、姜、附等药同行温补之误；不谓与羌、独、柴、前、芎、半、枳、桔、芩、膏等药同行汗、和之法所致也，安得视等砒、鸩耶？）
（嘉靖己未，江淮大疫，用败毒散，倍人参，去前胡、独活，服者尽效。万历己卯大疫，用本方复效。崇祯辛巳、壬午，大饥大疫，道馑相望，汗、和药中，惟加人参者多活。更有发斑一证最毒，惟加参于消斑药中，全活甚众。凡饥馑兵荒之年，饮食起居不节，致患时气者，宜用此法。）
本方除人参，名“败毒散”，治同。有风热加荆芥、防风，名“荆防败毒散”。亦治肠风下血清鲜。（血鲜者为肠风，随感而见也；血瘀者为脏毒，积久而发也。）
本方去人参，加连翘、金银花，名“连翘败毒散”，治疮毒；除人参加黄芩，名“败毒加黄芩汤”，治瘟病不恶风寒而渴；除人参加大黄、芒硝，名“硝黄败毒散”，消热毒壅积；败毒散合消风散，名“消风败毒散”，（见《风门》。）治风毒瘾疹，及风水、皮水在表，宜从汗解者。
本方加陈廪米，名“仓廪散”，治噤口痢。（乃热毒冲心，食入则吐。单陈廪米煎汤，治痢后大渴，饮水不止。）
川芎茶调散  ***************************
（升散风热　《局方》）
治诸风上攻，正偏头痛，恶风有汗，憎寒壮热，鼻塞痰盛，头晕目眩。
（偏正头痛者，风中于脑，作止无时也。中风故有汗恶风；风邪在表，故憎寒壮热；风寒伤于皮毛，腠理密致，不得泄越，气并于鼻故塞；火升故痰盛；痰热上攻故头晕目眩。）
薄荷（八钱）　川芎　荆芥（各四钱）　羌活　白芷　甘草（炙，各一钱）　防风（钱半）　细辛（一钱）
每三钱，食后茶调服。
一方加菊花（一钱），僵蚕（三分），名“菊花茶调散”，治头目风热。（菊花清热明目，僵蚕消风化痰。）
此足三阳药也。羌活治太阳头痛，白芷治阳明头痛，川芎治少阳头痛，细辛治少阴头痛，防风为风药卒徒，皆能解表散寒，以风热在上，宜于升散也。头痛必用风药者，以巅顶之上，惟风可到也。薄荷、荆芥，并能消散风热，清利头目，故以为君，（辛香轻清，能入肝经气分，而搜风热，肝风散则头目清明。）同诸药上行，以升清阳而散郁火；（清阳不升，则浊阴上干，故头痛。）加甘草以缓中也；用茶调者，茶能上清头目也。
（《汤液》云：茶苦寒下行，如何是清头目？陈嘉谟曰：火下降则上自清矣。凡头痛用羌、防、芎、芷辛温等药，由风木虚，土寡于畏，壅塞而成痛。故用此助肝以升散之也。若服辛散药反甚者，则宜用酸涩，收而降之乃愈。）
再造散  ***************************
（阳虚无汗　节庵）
治阳虚不能作汗。
（陶节庵曰：治头痛项强，发热恶寒无汗，服发汗药一二剂，汗不出者为阳虚，不能作汗，名曰“无阳证”，庸医不识，不论时令，遂以麻黄重药，劫取其汗，误人死者多矣。）
人参　黄芪　桂枝　甘草　附子（炮）　细辛　羌活　防风　川芎　煨姜
枣二枚，加炒芍药一撮煎，夏加黄芩、石膏。
此足太阳药也。经曰：阳之汗，以天之雨名之。太阳病汗之无汗，是邪盛而真阳虚也。故以参、芪、甘草、姜、桂、附子大补其阳；而以羌、防、芎、细发其表邪；加芍药者，于阳中敛阴，散中有收也。
（昂按：汗即血也。血和而后能汗，故加芎、芍，亦以调营。节庵曰：人第知参、芪能止汗，而不知其能发汗，以在表药队中，则助表药而能解散也。东坦、丹溪治虚人感冒，多用补中益气加表药，即同此意也。）
大羌活汤  ***************************
（两感伤寒　洁古）
治两感伤寒。
（《内经》曰：伤寒一日，巨阳受之。太阳经脉循腰脊，经头项，故头项痛，腰脊强。二日阳明受之。阳明主肉，其脉侠鼻络于目，故身热而目疼，而鼻干不得卧。三日少阳受之。少阳主胆，其脉循胁络于耳，故胸胁痛而耳聋。四日太阴受之。太阴脉布胃中，络于嗌，故腹满而嗌干。五日少阴受之。少阴脉贯肾，络于肺，系舌本，故口燥舌干而渴。六日厥阳受之。厥阴脉循阴器，络于肝，故烦满而囊缩。两感者，一日则太阳与少阴俱病，有头痛项强者，而又口干烦渴也。二日则阳明与太阴俱病，有身热谵语，而又腹满不饮食也。三日则少阳与厥阴俱病，有胁痛耳聋，而又囊缩厥逆也。此阴阳表里俱病，欲汗之则有里证，欲下之则有表证，故《内经》、仲景皆云“必死”。吴鹤皋曰：易老制此方，意谓传经者皆为阳邪，一于升阳散热，滋阴养脏，则感之浅者，尚或可平也。）
羌活　独活　防风　细辛　防己　黄芩　黄连　苍术　白术　甘草（炙，各三钱）　知母　川芎　生地黄（各一两）
每服五钱，热饮。
此阴阳两解之药也。气薄则发泄，故用羌、独、苍、防、芎、细，祛风发表，升散传经之邪；寒能胜热，故用芩、连、知母、生地、防己，清热利湿，滋培受伤之阴。又用白术、甘草以固中州，而和表里之气。升不至峻，寒不至凝，间能回九死于一生也。
（仲景书两感无治法。又云：两感病俱作，治有先后。如表证急，当先救表，里证急者，当先救里。李梴曰：表里俱急者，大羌活汤。阳证体痛而不下利者为表急，先以葛根麻黄解表，后以调胃承气攻里；阴证身痛而下利不止者为里急，先用四逆救里，后以桂枝救表。阴阳未分者，陶氏冲和汤探之。）
（古法一日太阳少阴，五苓散主之，头痛加羌活、防风，口渴加黄柏、知母；二日阳明太阴，大柴胡汤；三日少阳厥阴，危甚，大承气加川芎、柴胡救之。）
（刘宗厚曰：伤有兼风兼湿不同，表里俱实俱虚之异，大抵俱虚为多，脉从阳者可治，从阴者难治。）
桂枝羌活汤  ***************************
（太阳疟疾　《机要》）
治疟疾发在处暑以前，头项痛，脉浮，有汗，恶风。
桂枝　羌活　防风　甘草（等分）
每服五钱，迎其发而服之。或吐，加半夏曲；无汗，桂枝易麻黄，名“麻黄防风汤”。
（按：二汤《机要》以之治疟，实发表通用之剂。）
此足太阳药也。疟分六经，故仿仲景伤寒例，以防风、羌活散太阳之邪，而以桂枝、麻黄分主有汗、无汗也。
（朱丹溪曰：凡治疟，无汗要有汗，散邪为主，带补；有汗要无汗，扶正为主，带散。）
（河间曰：疟发寒热大作，此太阳阳明合病，汗出不止，知为热也。阳盛阴虚之证，不治必传入阴经，桂枝芍药汤主之。桂枝三钱，芍药、黄芪、知母、石膏各一两。如寒热转大者，桂枝黄芩汤和之，小柴胡加桂枝、知母、石膏。外邪已罢，内邪未已，用柴胡、大承气等下之。）

卷二·涌吐之剂  ——————————————————————————————————————————————————————————————————————————————————————————

涌吐之剂  ***************************
（邪在表宜汗，在上焦宜吐，在中焦宜下，此汗、吐、下三法也。若邪在上焦而反下之，则逆其性矣。经曰：其高者因而越之。又曰‘在上者涌之’是也。先贤用此法者最多。今人惟知汗、下，而吐法绝置不用。遇当吐者而不行涌越，使邪气雍结而不散，轻病致重，重病致死者多矣。朱丹溪曰：吐中就有发散之义。张子和曰：诸汗法古方多有之，惟以吐发汗者，世罕知之。故予尝曰，吐法兼汗，以此夫。）
瓜蒂散  ***************************
（吐实邪　仲景）
治卒中痰迷，涎潮壅盛，颠狂烦乱，人事昏沉，五痫痰壅。及火气上冲，喉不得息，食填太阴，欲吐不出。（痰壅上膈，火气上冲，食停上脘，并当用吐法。）
伤寒如桂枝证，头不痛，项不强，寸脉微浮，胸中痞硬，气上冲喉不得息者，胸有寒也，当吐之。
（汗出恶风，头痛项强，为桂枝证，俱为邪在表。今无头痛项强，而脉微浮，胸痞硬，则不在表而未入里，为邪在胸中。胸中与表相应，故宜吐。）
亦治诸黄急黄。
（卒然发黄，心满气喘，命在须臾，曰“急黄”。或服此散，或搐鼻，或加丁香。）
甜瓜蒂（炒黄）　赤小豆
共为末，熟水或酸齑水调下，量人虚实服之。吐时须令闭目，紧束肚皮。吐不止者，葱白汤解之。良久不出者，含砂糖一块即吐。
诸亡血虚家，老人，产妇，血虚脉微者，俱不可服。
（非尺脉绝者，不宜便服此，恐损胃气。若止胸中窒塞闷乱，以物探之，得吐即止。如探不出，方以此汤吐之。）
如头额两太阳痛者，令病人噙水一口，以此散一字，吹入鼻中，出黄水，即愈。
此足太阳、阳明药也。胸中痰食与虚烦者不同，越以瓜蒂之苦，涌以赤小豆之酸，吐去上焦有形之物，则水得舒畅，天地交而万物通矣。当吐而胃弱者，改用参芦。
（十剂曰：燥可去湿，桑白皮、赤小豆之属是也。赤豆、瓜蒂，并能行水湿痰涎。头痛胸满，寒热脉紧不大者，并宜此散吐之。）
（或问：何谓木郁？曰：厥阴、少阳属木，于令为春，乃人身生发之气也。食者，阴物也；脾胃者，坤土也。饮食填塞太阴，则土盛而反侮木，生气不得上升而木郁矣。吐去上焦有形之物，则木得条达，而遂其升生之性矣。）
本方除赤豆，名“独圣散”，治太阳中暍，（音谒，暑也。）身重痛而脉微弱。
（夏月伤冷水，水渍皮肤中，郁遏其外出之阳，反中入内，故身热重痛，以瓜蒂搐去胸中之水，则皮中之水自行。）
本方除赤豆，加防风、藜芦，名“三圣散”。（子和。）本方除赤豆，加郁金、韭汁，鹅翎探吐，亦名“三圣散”，治中风风痫，痰厥头痛。
本方除赤豆，加全蝎五分，吐风痰。
本方加淡豉，治伤寒烦闷。
（瓜蒂、栀、豉皆吐剂。要知瓜蒂吐痰食宿寒，栀、豉吐虚烦客热。如未经汗下，邪郁胸膈而痞满者，谓之实，宜瓜蒂散，此重剂也。已经汗、吐、下，邪乘虚客胸中而懊憹者，为虚烦，宜栀豉汤，此轻剂也。丹溪用瓜蒂、栀子、苦参、藜芦等剂累吐许白云先生不透，后以附子尖和浆水与之，始得大吐也。）
参芦散  ***************************
（吐虚痰）
治虚弱人痰涎壅盛。
人参芦研为末，水调下一二钱，或加竹沥和服。（竹沥滑痰。）
此手太阴、足太阳药也。经曰：在上者因而越之。痰涎上壅，法当涌之。病人虚羸，故以参芦代藜芦，瓜蒂宣犹带补，不致耗伤元气也。
（朱丹溪曰：人参补阳中之阴，芦反泻太阴之阳，亦犹麻黄根、节不同。）
栀子豉汤  ***************************
（吐虚烦　仲景）
治伤寒汗、吐、下后，虚烦不眠，剧者反复颠倒，心下懊憹。及大下后身热不退，心下结痛，或痰在膈中。
（汗、吐、下后，正气不足，邪气乘虚结于胸中，故烦热懊憹。烦热者，热而烦扰；懊憹者，懊恼憹闷也。昼动为阳，夜卧主阴，阳热未散，阴气未复，故不得眠。身热去而心结痛者，热尽入里，结为结胸。热不去而结痛者，客热散漫为虚烦，热仍在表，故当越之。）
栀子（十四枚）　淡豉（四合）
服令微吐。（仲景曰：病人粪微溏者，不可与服。）
此足太阳、阳明药也。烦为热胜，栀子苦寒，色赤入心，故以为君；淡豉苦能发热，腐能胜焦，（肾气为热，心气为焦。豉蒸罯而成，故为腐。）助栀子以吐虚烦，故以为臣。酸苦涌泄为阴也，此吐无形之虚烦。若膈有实邪，当用瓜蒂散。
（王海藏曰：烦，气也；躁，血也。烦出于肺，躁出于肾，故用栀子治肺烦，香豉治肾躁，亦用作吐药，以邪在上焦，吐之则邪散，经所谓‘在上者因而越之’也。或问：烦躁皆心为之，何谓烦出于肺，躁出于肾？曰：热则烦，热甚则躁。烦为阳，躁为阴，大抵皆心火为病。火旺则金燥而水亏，惟火独在，故肺肾合而为烦躁。）
（按：大便软者为吐证，大便秘者为下证。若大便微溏者，不可服，以里虚寒在下，若烦非蕴热也。若宿食而烦燥者，栀子大黄汤主之。）
本方加甘草，名“栀子甘草豉汤”。（仲景。）治前证兼少气者。（甘以补之。）
本方加生姜，名“栀子生姜汤”。（仲景。）治前证兼呕者。（辛以散之。）
本方除淡豉，加干姜，名“栀子干姜汤”。（仲景。）治伤寒误下，身热不去，微烦者。（栀子以解热烦，干姜以温误下。）
本方除淡豉，加厚朴、枳实，名“栀子厚朴汤”。（仲景。）治伤寒下后，心烦腹满。（栀子涌虚烦，枳、朴泄腹满，亦表里两解之法。）
本方加大黄、枳实，名“栀子大黄汤”。（仲景。）治酒疸发黄，心中懊憹，或热痛。亦治伤寒食复。（轻则消导，重乃吐下。）
本方加枳实，名“枳实栀子豉汤”。（仲景。）治伤寒劳复。（伤寒新瘥，血平未平，余热未尽，作劳动病者为劳复，伤食者为食复。）
本方加薤白，名“豉薤汤”。（张文仲。）治伤寒下利如烂肉汁，赤滞下，伏气腹痛诸热证。（滞下，痢也。栀、豉苦寒，能升能散。薤白辛温，能开胸痹，及大肠气滞。）
本方加犀角、大青，名“犀角大青汤”。治斑毒热甚头痛。
稀涎散  ***************************
（中风吐痰）
治中风暴仆，痰涎壅盛，气闭不通。先开其关，令微吐稀涎，续进他药。（不可令大吐。醒后不可大投药饵。缓缓调治，过恐伤人。）
亦治喉痹不能进食。
皂角（四挺，去皮弦，炙）　白矾（一两）
为末，温水调下五分，或加藜芦。（藜芦能吐风痰，善通顶，令人嚏。）
此足太阴、厥阴药也。吴鹤皋曰：清阳在上，浊阴在下，天冠地履，无暴仆也。若浊邪逆上，则清阳失位而倒置矣，故令人暴仆。所以痰涎壅塞者，风盛气涌使然也。经曰：病发于不足，标而本之，先治其标，后治其本。治不与疏风补虚，而先吐其痰涎。白矾酸苦，能涌泄，咸能软顽痰，故以为君；皂角辛能通窍，咸能去垢，专制风木，故以为使，固夺门之兵也。
师曰：凡吐中风之痰，使咽喉疏通，能进汤药便止。若尽攻其痰，则无液以养筋，令人挛急偏枯，此其禁也。
（按：痰不可尽攻，不独中风也。朱丹溪曰：胃气亦赖痰以养，不可尽攻。攻尽则虚而愈剧。）
张子和加藜芦、常山、甘草，名“常山散”吐疟痰。（甘草合常山必吐。）
本方加雄黄、藜芦，名“如圣散”。为末，搐鼻，治缠喉急痹，牙关紧闭。
干霍乱吐方  ***************************
（霍乱　《三因》）
治干霍乱欲吐不得吐，欲泻不得泻，腹中大痛者。
（霍乱，挥霍拨乱也。外有所感，内有所伤，阴阳乖隔，邪正交争，故上吐下泻，而中绞痛也。邪在上焦则吐，在下焦则泻，在中焦则吐泻交作。此湿霍乱，证轻易治。若不能吐利，邪不得出，壅遏正气，关格阴阳，其死甚速。俗名“搅肠痧”。切勿与谷食，即米汤下喉亦死。）
烧盐　热童便
三饮而三吐之。
此足太阴、阳明药也。吐泻不得，邪结中焦。咸能软坚，可破顽痰宿食；炒之则苦，故能涌吐。童便本人身下降之气，引火下行，乃归旧路；味又咸寒，故降火甚速。（此由脾土郁极而不得发，以致火热内扰，阴阳不交之患。）盐涌于上，溺泄于下，则中通矣。方极简易，而有回生之功，不可忽视。
（《准绳》曰：盐调童便，非独用以降阴之不通也。阴既不通，血亦不行，兼用行血药也。）
本方单用烧盐，熟水调饮，以指探吐，名“烧盐探吐法”。治伤食痛连胸膈，痞闷不通，手足逆冷，尺脉全无。
（食填太阴，抑遏肝胆之气，不得上升，两实相搏，故痛连胸膈。阳气不舒，故手足逆冷，下焦宣绝，故尺脉不至。咸润下而软坚，能破积聚，又能宣涌，使不化之食从上而出，则塞者通矣。亦“木郁达之”也。）
（昂按：此即中食之证。有忽然厥逆，口不能言，脚不能举者，名曰“食厥”。若作中风、中气治之，死可立待。宜先以盐吐之，再行消食导气之药。经曰：上部有脉，下部无脉，其人当吐，不吐者死。或曰：食填太阴，胸中痞乱，两尺脉当用事。今反尺脉不见，其理安在？曰：独阳不生，独阴不长。天之用在地下，则万物生长；地之用在天上，则万物收藏。此乃天地交而万物通也。故阳火之根，本于地下；阴水之源，本于天上。五脏主有形之物，物者，阴也。阴者，水也。食塞于上，是绝五脏之源，源绝则水不下流。两尺之绝，此其理也。）
《千金》用此法三饮三吐，通治霍乱蛊毒，宿食腹痛，冷气鬼气。（且曰：此法大胜用药。凡有此疾，宜先用之。）

卷二·攻里之剂  ——————————————————————————————————————————————————————————————————————————————————————————

攻里之剂  ***************************
（邪在表宜汗，邪在里宜下。人之一身，元气周流，不能容纤芥之邪，稍有滞碍，则壅塞经络，隔遏阴阳而为病矣。或寒或热，或气或血，或痰或食，为证不一。轻则消而导之，重必攻而下之，使垢瘀尽去，而后正气可复，譬之寇盗不剿，境内终不得安平也。然攻下之剂，须适事为宜，如邪胜而剂轻则邪不服，邪轻而剂重则伤元气，不可不审也。其攻而不峻者，别见《消导门》。）
大承气汤  ***************************
（胃腑大实满　仲景）
治伤寒阳明腑证。阳邪入里，胃实不大便，发热谵语，自汗出，不恶寒，痞、满、燥、实、坚全见。杂病三焦大热，脉沉实者。
（阳明外证，身热汗出，不恶寒反恶热是也。此为在经，仍当汗散。若热邪已入胃腑，痞、满、燥、实、坚全见者，为当下。实则谵语，乱言无次也；虚则郑声，一语频言也。明阳多血多气，法多自汗。过汗亡液，无水以制火。胃有燥粪，结而不下，故妄见妄言也。燥粪在大肠不在于胃，伤寒传胃不传大肠，然治病必求其本，且胃与大肠同为阳明燥金也。经曰：何缘得阳明病？曰：太阳病若下、若汗、若利小便，此亡津液，胃中干燥，因转属阳明，胃实大便难也。又曰：太阳初病发其汗，汗先出不彻，因转属阳明。阳明证能食为中风，风，阳邪，能消谷；不能食为中寒，寒，阴邪，不能消谷。以此为辨。胸闷不食为痞；胸腹膨胀为满；大便枯少为燥；腹满痛不大便为实；按之硬为坚。）
亦治阳明刚痉。
（此太阳兼阳明证。其病胸满口噤，卧不著席，挛足齘齿而无汗，谓之刚痉。宜下之者，以阳明主润宗筋，风、寒、湿、热伤阳明胃，津液不行，筋失所养，故以此汤下湿热，行津液。）
（喻嘉言曰：伤寒腹满可下，胸满不可下。谓热邪尚在表也。此证入里之热，极深极重，阳热既极，阴血立至消亡，宜微下之尚不能胜，必大下之以承领其一线之阴。阴气不尽为阳所劫，因而得生者多矣。既有“下多亡阴”之大戒，复有“急下救阴”之活法，学者深造，端在斯矣。）
（胃为水谷之海，四旁有病，皆传入胃腑，则不复传他经。如太阳传入胃，则不更传阳明；阳明传入胃，则不传少阳；少阳传入胃，则不传三阴。经曰：阳明居中土也，万物所归，无所复传。）
大黄（四两，酒洗。王海藏曰：邪气居高，非酒不到。大黄若用生者，则遗高分之邪热，病愈后，变生目赤、喉痹、头肿，膈上热疾也）　芒硝（三合）　厚朴（半斤）　枳实（五枚）
先煎朴、实将熟，内大黄，煮二、三沸，倾碗内，和芒硝服，得利则止。
（陶节庵曰：去实热用大黄无枳实不通；温经用附子无干姜不热，发表用麻黄无葱白不发，吐痰用瓜蒂无淡豉不涌，竹沥无姜汁不能行经络，蜜导无皂角不能通秘结。）
此正阳、阳明药也。（东垣曰：太阳阳明药。）热淫于内，治以咸寒，气坚者以咸软之；热盛者以寒消之，故用芒硝之咸寒，以润燥软坚；大黄之苦寒以泻热去瘀，下燥结，泄胃强；枳实、厚朴之苦降泻痞满、实满。经所谓“土郁夺之”也。
（阳明属土，大黄治大实，芒硝治大燥大坚，二味治有形血药。厚朴治大满，枳实治痞，二味治无形气药。）
然非大实大满，不可轻投，恐有寒中、结胸、痞气之变。
（此大、小陷胸汤之所由作也，承顺也。十剂曰：通可去滞，泄可去闭，使滞者利而闭者通，正气得舒，故曰“承气”。仲景曰：欲行大承气，先与小承气。若腹中转矢气者，有燥屎也，可以大承气攻之。若不转矢气者，此但初硬后溏，不可攻之，攻之必胀满不能食也。转矢气，出屁也。又曰：阳明病脉迟，汗多出，微恶寒者，表未解也，可发汗，宜桂枝汤。阳明病，脉浮无汗而喘者，发汗则愈，宜麻黄汤。此断其入阳明之路，仍从外解，则不内攻也。又曰：阳明病，应发汗，医反下之，此为大逆。皆仲景慎于攻下之意也。）
（喻嘉言曰：阳明以胃实为正，则皆下证也。阳明之邪，其来路则由太阳。凡阳明证见八九，而太阳证有一二未罢，仍从太阳，而不从阳明，可汗而不可下也，其去路则趋少阳。凡阳明证虽见八九，而少阳证略见一二，即从少阳而不从阳明，汗、下两不可用也。惟风寒之邪，已离太阳，未接少阳，恰在阳明界内，亟为攻下，则不再传他经，津液元气，两无亏损矣。庸愚无识，必待七日传经已尽，方敢议下。不知太阳有十余日不解者，若不辨经，而但计日，其误下仍在太阳。至阳明二三日内即显下证，反以计日当面错过。及阳明已入少阳，又以计日妄行攻下，轻者反重，重者死矣。仲景法日数虽多，但有表证而脉浮者，犹宜发汗；日数虽少，若有里证而脉沉者，即宜下之。）
（昂按：阳明必已入腑，方敢议下，非云界内便属可下。嘉言之言，尚有未当。古人有治恶寒战栗，用大承气下燥屎而愈者。此阳邪入里，热结于里。表虚无阳，故恶寒战栗，此阳盛格阴，乃热病，非寒证，误投热药则死矣。朱丹溪曰：初下痢腹痛，不可用参术，然气虚胃虚者可用，初得之亦可用，大承气、调胃承气下之，看其气病、血病，然后加减用药。尝治叶先生患滞下，后甚逼迫，正合承气证。但气日虚，形虽实而面黄白，此必平昔过食伤胃，宁忍二三日辛苦，遽与参、术、陈、芍药十余帖，至三日后，胃气稍完，与承气二帖而安。苟不先补完胃气之伤，而遂行承气，宁免后患乎？此先补后下例之变者也。）
本方加甘草等分，名“三一承气汤”。治大承气证，腹满实痛；调胃证，谵语下利；小承气证，内热不便。一切伤寒杂病，蓄热内甚，燥实坚胀。
（谓合三承气为一方也。成无己曰：若大承气证，反用小承气，则邪不服；若小承气证，反用大承气，则过伤元气；而腹满不能食，仲景所以分而治之。后人以三药合而为一，云“通治三药之证”，及伤寒杂病内外一切所伤。与仲景之方甚相违戾，失轩岐缓急之旨，使病人暗受其弊，将谁咎哉！）
本方加柴胡、黄芩、甘草，入铁锈水三匙，坠热开结，名“六一顺气汤”。（节庵谓合三承气、三一承气、大柴胡、大陷胸六方而为一方也。）治潮热自汗，发渴、谵语、狂妄、斑黄、腹满、便实、正阳明腑病。
本方加人参、甘草、当归、桔梗、姜、枣煎，名“黄龙汤”。治热邪传里，胃有燥屎，心下硬痛，身热口渴、谵语、下利纯清水。
（有燥屎何以又下清水？陶节庵曰：此非内寒而利，乃日饮汤药而下渗也，名“热结利”。庸医妄谓“漏底伤寒”，以热药止之，杀人多矣。年老气血虚者去芒硝。）
本方去芒硝。加麻仁、杏仁、芍药蜜丸，名“麻仁丸”。（仲景。）治趺阳脉浮而涩。浮则胃气强，涩则小便数。浮涩相搏，大便则难，其脾为约。
（趺阳，胃脉也。经曰：饮食入胃，游溢精气，上输于脾。脾气散精，上归于肺。通调水道，下输膀胱。水精四布，五经并行。是脾主为胃行其津液者也。今胃火乘脾约束，津液但输膀胱，致小便数而大便难，约名“脾约”。与此汤润燥通肠。此太阳传入阳明之证。故仲景曰：太阳、阳明，脾约是也。）
（按：成氏释此证谓“脾弱胃强”。然本文但云“脾约”，未尝云脾弱也。）
（喻嘉言曰：脾弱即当补矣，何为反用大黄、朴、实乎？此脾土过燥，使肠胃津液枯槁，致中消便难。使脾果弱，非溏则泻，焉能反约少胃中之谷食乎？阳明证中，凡宜攻下者，惟恐邪未入胃，大便弗硬。又恐初硬后溏，未可妄攻。故先与小承气试其转矢气，方可攻之，皆是虑夫脾气之弱也。若脾约证在太阳，即当下矣，何待阳明耶？）
（朱丹溪曰：此由久病大汗、大下之后，阴血枯槁，内火燔灼，热伤元气，又伤于脾而成。）
（肺金受火，气无所摄，肺为脾子，肺耗则液亏，金耗则木寡于畏土，欲不伤其可得乎？肺失传送，脾失转输，故大便闭而小便数也。理宜滋养阴血，使火不炽而金化行，木有制而脾土运。津液乃能入胃肠，润而通矣。）
（此方施之热盛而气实者则安。若热盛而气血不实者，勿胶柱而鼓瑟也。）
〖当下诸证〗
（发汗不解，腹满痛者，急下之。）
（下利，三部脉皆平，按之心下硬者，急下之。）
（脉滑而数者，有宿食也，宜下之。《脉经》曰：滑为食病。仲景曰：滑则谷气实。）
（又曰：寸脉浮大，按之反涩，尺中亦微而涩，知有宿食，宜下之。）
（伤寒六七日，目中不了了，睛不和，无表里证，大便难，身微热者，此为实也，急下之。《内经》曰：诸脉皆属于目。《针经》曰：热病目不明，热不巳者，此肾水将绝，不能照物也。）
（阳明病，发热汗多者，急下之。汗多则亡津液而内燥，宜急下以存津液。）
（少阴病，得之二三日，口燥咽干者，急下之。邪入未深，便作口渴，此肾水将干，宜急下以救欲绝之水。）
（少阴证六七日，腹胀不大便者，急下之。此少阴热邪入胃腑也。土胜则水干，宜急下以救肾水。）
（少阴病，自利清水，色绝清，心中必痛，口中燥者，急下之。青为肝色。肝邪乘肾故下利；阳邪上攻故口燥。此亦少阴传入阳明腑证也。）
（厥阴证，舌卷囊缩，宜急下之。此证仲景无治法。按舌卷囊缩，有寒极而缩者，宜附子四逆加吴茱萸汤，并灸关元、气海葱熨等法。又有阳明之热，陷入厥阴经，阳明主润宗筋，宗筋为热所攻，弗荣而急，引舌与睾丸，故舌卷囊缩。此为热极，当泻阳以救阴。）
（以上皆大承气证也。）
（张兼善曰：胃为水谷之海，四旁有病，皆能传入胃，土燥则肾水干，故阳明与少阴皆有急下之条。证虽不同，其入腑之理则一，故皆用大承气。）
（有病循衣摸床，两手摄空者，此胃热也。钱仲阳《小儿直诀》云：此肝热也，亦承气汤主之。）
（娄全善曰：尝治循衣摸床数人，皆用大补气血之剂。惟一人兼振瞤，脉代，遂于补剂中加桂二分，亦振止脉和而愈。）
（按：谵语亦有因气虚阳脱而然者，皆当用参、附补剂。）
〖忌下诸证〗
（太阳病，外证未解，不可下。）
（脉浮大，不可下，浮大为在表；恶寒不可下，恶寒为邪在表。）
（呕多虽有阳明证，不可下。呕为邪在上焦。）
（阳明病，不能食，攻其热必哕。胃中虚冷故也。）
（阳明病，应发汗，反下之，此为大逆。）
（太阳、阳明合病，喘而胸满，不可下，宜麻黄汤。肺气清则胃邪自散。）
（少阴病，阳虚，尺脉弱涩者，不可下。脉数不可下。数为血虚，为热。下之则热邪入里，血虚为亡阴。）
（恶水者，不可下。下之则里冷，不嗜食，完谷出。）
（头痛目黄者，不可下。）
（虚家不可下，阳微不可下。下之痞硬。）
（诸四逆厥者，不可下。）
小承气汤  ***************************
（胃腑实满　仲景　一名“三物厚朴汤”）
治伤寒阳明证，谵语，便硬，潮热而喘。及杂病上焦痞满不通。
大黄（四两）　厚朴（二两，姜炒）　枳实（三枚，麸炒）
此少阳、阳明药也。邪在上焦则满，在中焦则胀，胃实则潮热。（犹潮水之潮，其来有时。阳明燥金主于申酉，故日晡潮热，伤寒潮热为胃实，无虚证。）阳邪乘心则狂，（故谵语。）胃热干肺则喘。故以枳、朴去上焦之痞满，以大黄去胃中之实热。此痞、满、燥、实、坚未全者，故除芒硝，欲其无伤下焦真阴也。
（大承气通治三焦，小承气不犯下焦，调胃承气不犯上焦。按阳明证有正阳阳明，有太阳阳明，有少阳阳明。自阳明经传入胃腑，不恶寒，腹满便硬者，宜大承气下之。若汗多发热微恶寒者，为外未解。其热不潮，未可与承气汤。若腹大满不通者，可与小承气，微和胃气，勿令大泄下。谓阳明有在经者，未全入腑，尤宜审慎。）
（阳明、少阳病，多由太阳传入。成无己曰：自太阳、少阳传入者，众所共知。自三阴传入者鲜或能识，三阴有急下之证多矣。岂非仲景之微旨欤？）
（经曰：伤寒脉浮缓，手足温者，系在太阴，当发黄。若小便利者，不能发黄，至七八日，大便硬者，阳明病也。程郊倩曰：此证谓之太阴、阳明，阳明为病，本之胃实，不特三阳受邪，能转属阳明，三阴亦能转属阳明。推之少阴三大承气，厥阴一小承气，何非转属阳明之病哉！）
《金匮》用本方治支饮胸满，更名“厚朴大黄汤”。
本方加羌活，名“三化汤”。（《机要》。）治中风邪气作实，二便不通。
（三化者，使三焦通利，复其传化之常也。加羌活者，证本于风也。然中风多虚，气上逆，无用承气之理。非坚实之体，不可轻投。）
调胃承气汤  ***************************
（胃实缓攻　仲景）
治伤寒阳明证，不恶寒，反恶热，口渴，便秘，谵语，腹满，中焦燥实。及伤寒吐后腹胀满者。
（邪在表，则身热汗出而恶寒。邪已入里，则表证罢，故不恶寒身热汗出而反恶热也。汗多亡津，热又入里，故口渴便秘，无水以制火，内有燥屎，故妄见妄言而谵语。吐后不解，腹胀满者，热入胃也，然满而不痛，不宜急下，少与调胃和之。）
阳明病，不吐，不下而心烦者。
（吐后烦为内烦，下后烦为虚烦。不吐不下心烦者，胃有郁热也。）
亦治渴证，中消，善食而溲。
大黄（酒浸）　芒硝（各一两）　甘草（炙，五钱）
少少温服。
此足太阳、阳明药也。（东垣曰：正阳阳明药。）大黄苦寒，除热荡实；芒硝咸寒，润燥软坚。二物下行甚速，故用甘草甘平以缓之，不致伤胃，故曰“调胃承气”。去枳、朴者，不欲其犯上焦气分也。
（《准绳》曰：阳明一证，分为太阳、正阳、少阳三等。按《本草》大黄酒浸入太阳经，酒洗入阳明经。浸久于洗，故能引于至高之分。仲景以调胃承气，收入太阳门，而大黄注曰“酒浸”，汤后曰“少少温服”，曰“当和胃气”，又本汤治“不吐、不下，心烦者”，及“发汗不解，蒸蒸发热者”，“吐后腹胀满者”，是太阳阳明去表未远，其病在上，不当攻下，故宜缓剂调和之也。至正阳阳明，则曰“急下之”，而大承气汤大黄下注曰“酒洗”，洗轻于浸，是微升其走下之性，以治其中也。至少阳阳明，则去正阳而逼太阴，其分为下，故小承气汤大黄不用酒制。少阳不宜下，故去芒硝，又曰“少与”，曰“微溏之，勿令大泄下”。此仲景之妙法也。）
本方加当归、姜、枣煎，名“当归承气汤”。（河间）治里热火郁，或皮肤枯燥，或咽燥鼻干，或便溺秘结，或瘀血发狂。
（加当归入血分以润燥调营，亦与桃仁承气同意。加姜、枣，引入胃也。）
本方除芒硝，名“大黄甘草汤”。《金匮》用治食已即吐。《外台》用治吐水。
（《准绳》曰：仲景云‘欲吐者不可下’，又以大黄、甘草治食已即吐何也？曰：欲吐者，其病在上，因而越之可也。而逆之使下，则必抑塞，愦乱而益甚。若已吐不止，有升无降，则当逆而折之，引令下行，无速于大黄者矣。故不禁。丹溪泥之，而曰‘凡呕吐，切不可下’，固矣夫。）
本方用大黄二两半，芒硝、甘草各二两，又名“破棺丹”。治多汗、大渴便闭，谵语，阳结之证，及诸疮肿热。
桃仁承气汤  ***************************
（蓄血　仲景　见《血门》）
大陷胸汤  ***************************
（结胸　仲景）
治伤寒下之早，表邪入里，心下满而硬痛，或重汗而复下之，不大便五六日，舌上燥渴，日晡潮热，从心至小腹硬满，痛不可近。或无大热，但头微汗出，脉沉，为水结胸。
（按之硬痛者为结胸，硬而不痛者为痞气，不硬不痛，心下满闷为支结。结胸最重，痞次之，支结又次之。）
（结胸由于下之太早，里之正气为邪所损，表邪乘虚，入结于心胸之间，故石硬而痛，重汗不下，内外皆亡津液，邪热内结，故不大便，而舌上燥渴。邪入阳明，则日晡潮热。）
（或水饮结于胸胁，但头微汗，余处无汗，水饮不得外泄，非热结也，名“水结胸”。）
（亦有热已入里，久不攻之，失下而成结胸者。又有心下硬痛，无热证者，为“寒实结胸”。小陷胸及白散主之。）
（结胸固当下，然脉浮大者，下之则死。犹带表邪，下之重虚，结而又结，故死。）
（喻嘉言曰：太阳误下之脉，主病皆在阳在表，即有沉紧沉滑之殊，皆不得以里阴名之。按仲景曰：病发于阳而反下之，热入因作结胸；病发于阴而反下之，因作痞。皆以下之太早故也。）
（成无已曰：发热恶寒者，发于阳也，阳邪入里为结胸；无热恶寒者，发于阴也，阴邪入里为痞。）
（喻嘉言曰：风为阳，卫亦阳，故病起于阳；寒为阴，营亦阴，故病起于阴。）
（周扬俊曰：发阳、发阴，二千年来，未有知其解者，果如原注，无热恶寒，则中寒矣，下之有不立毙者乎？如嘉言以寒伤营血为阴，则仲景痞论中中风、伤寒，每每互言，未尝分属也。不知发于阴者，洵是阴证，但是阳经传入之邪，非中阴之谓也。阳经传入，原为热证，至于阴经未有不热深于内者，此所以去“热入”二字，而成千载之疑也。热证由三阴传于胃，已入腑者为可下，若在经而下，则为误下，与三阳在经无异。故曰：阳邪结于阳位，则结在胸；阴邪结于阴位，则在心下或边旁也。阴经误下，何以止成痞？以所结只在阴位，不若阳邪势甚也。按仲景治痞多用寒药，则痞之属热邪可知。）
（《六书》云：胸膈满者，胸间气塞满闷也，非心下满。胁满者，胁肋胀满也，非腹中满。盖表邪传里，必先胸以至心腹入胃。“是以胸满多带表证，宜微汗；胁满多带半表半里，宜和胸中。痰实者宜涌之。如结实、燥渴、便秘，宜以此汤下之。）
（附：白散：巴豆一分，去心皮，炒黑研，贝母、桔梗各三分。治寒实结胸。巴豆辛热以散寒结，贝母苦辛以散痰实，结在胸故以桔梗浮而上之，利膈清表。故病在膈上必吐，病在膈下必利也。）
大黄（二两）　芒硝（一升）　甘遂（一钱，为末）
先煮大黄，去滓，内芒硝，煮一二沸，内甘遂末，温服。
此足太阳药也。表邪入里，结于高位，以致三焦俱实，手不可近，证为危急，非常药所能平。故以甘遂苦寒行水，直达为君；芒硝咸寒，软坚为臣；大黄苦寒，荡涤为使。三药至峻，而有起死之功。
（《准绳》曰：邪结胸中，处至高之分，宜若可吐，然邪气与胸中阳气相结，不能分解，壅于心下，为硬为痛，非虚烦膈实者所可同，故须攻下也。低者举之，高者陷之，以平为正，故曰“陷胸”也。经又曰：太阳病，脉浮而动数。浮则为风，数则为热，动则为痛，数则为虚，头痛发热，微盗汗出，而反恶寒者，表末解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸。大陷胸汤主之。）
（朱丹溪曰：太阳病，在表而攻里，可谓虚矣。原文曰：太阳病，脉浮而动数，今得误下，动数变迟矣。又曰：胃中空虚，又曰：“短气躁烦，虚之甚矣。借曰“阳气内陷，心下因硬”，而可迅攻之乎？岂陷胸之力反缓于承气。一下再下，宁不畏其虚乎？前文曰：结胸脉浮大者，下之死。又曰：结胸证悉俱，烦躁者死。今曰“脉浮”，又曰“烦躁”，大陷胸果可用乎？若胃中空虚，客气动膈，心中懊憹者，当以栀子豉汤吐去胸中之邪。）
（陶节庵曰：结胸乃下早而成，未曾经下者，非结胸也，乃表邪传入胸中，证虽满闷，尚为在表，正属少阳部分，半表半里之间，只须小柴胡加枳、桔以治，未效则以小柴胡对小陷胸一服豁然。若因下早而成者，方用陷胸汤以分浅深，从缓治之，不宜太峻。上焦乃清道至高之分，过下则伤元气也。）
（崔行功曰：伤寒结胸欲绝，心膈高起，手不可近，用大陷胸汤。不瘥者，此下后虚，逆气已不理，毒复上攻，当用枳实理中丸，先理其气，次调诸疾。用之如神。）
（《活人》云：误下未成结胸者，急频与理中汤，自然解了。盖理中治中焦故也。胃中虽和，伤寒未退者，宜候日数足，却以承气再下之，盖前药之下未是也。其水结胸者，用小半夏加茯苓汤，小柴胡去枣加牡蛎主之。又有血结胸证，手不可近，漱水不欲咽，善忘如狂，大便黑，小便利，宜犀角地黄汤。）
（刘心山曰：结胸、痞满，多由痰饮凝结心胸，故陷胸汤加用甘遂、半夏、栝蒌、枳实、旋覆之类，皆为痰饮而设也。）
小陷胸汤  ***************************
（小结胸　仲景）
治伤寒误下，小结胸正在心下，按之则痛，脉浮滑者。及痰热塞胸。
（前证上下俱硬，此则正在心下。前证痛不可近，此则按之则痛。结胸，脉沉紧，或寸浮关沉，或脉浮滑。知热未深，与此汤以除膈上结热。）
黄连（一两）　半夏（半升）　栝蒌（大者一枚）
此足少阳药也。黄连性苦寒以泄热，栝蒌性寒润以涤垢，半夏性辛温以散结。结胸多由痰热结聚，故用三物以除痰去热也。
（王海藏曰：大陷胸汤，太阳本药也。大陷胸丸，阳明药也。小陷胸汤，少阳药也。大陷胸汤治热实，大陷胸丸兼喘，小陷胸汤治痞。）
大陷胸丸  ***************************
（结胸　仲景）
治伤寒结胸项强，如柔痉状。
（有汗为柔痉，胸膈实满，故项强而不能俯，项属太阳部位。）
大黄（八两）　芒硝　葶苈（炒）　杏仁（去皮尖，各半升）
合研，取如弹丸一枚，别捣甘遂末一钱，白蜜三合，煮服。
此足太阳、阳明药也。大黄性苦寒以泄热，芒硝性咸寒以软坚，杏仁性苦甘以降气，葶苈、甘遂取其行水而直达，白蜜取其润滑而甘缓。
十枣汤  ***************************
（伏饮积痰　仲景）
治太阳中风、下利呕逆，表解者乃可攻之。其人漐漐汗出，头痛，心下痞硬，引胁下疼，干呕，短气，汗出不恶寒，表解而里未和，邪热内蓄，有伏饮者。
（下利呕逆，里受邪也。汗出不恶寒，表已解也。头痛痞硬引胁下痛，干呕短气，邪热内蓄而有伏饮也。此为水气上逆。呕逆头痛，与表证头痛稍别。）
（周扬俊曰：此证与结胸颇同，故汤亦与陷胸相仿，表解后攻，与结胸之戒不殊也。）
芫花（炒黑）　甘遂　大戟（等分）　大枣（十枚）
先煮枣去滓，内前药未。强人服一钱，虚人五分，或枣肉为丸。病不除者，再服，得快下后，糜粥自养。
此足太阳药也。芫花、大戟，性苦以逐水饮；甘遂苦寒，能直达水气所结之处，以攻决为用。三药过峻，故用大枣之甘以缓之，益土所以胜水，使邪从二便而出也。
（十枣汤、小青龙汤主水气干呕，桂枝汤主太阳汗出干呕，姜附汤主少阴下利干呕，吴茱萸汤主厥阴吐涎沫干呕。）
（王海藏曰：表有水，用小青龙；里有水，用十枣。或问：十枣汤、桂枝去桂加茯苓、白术汤，皆属饮家，俱有头痛项强之证，何也？张兼善曰：太阳经多血少气，病人表热微渴，恣饮水浆，为水多气弱，不能施化，本经血气，因而凝滞，致有头痛项强之患，不须攻表，但宜逐饮，饮尽则自安。）
（杜壬曰：里未和者，盖痰与燥气壅于中焦，故头痛干呕，汗出短气，是痰膈也，非十枣不能除。但此汤不宜轻用，恐损人于倏忽。）
本方除大枣，加大黄、黑丑、轻粉，水丸，名“三花神佑丸”。（河间。）治壮实人风痰郁热，支体麻痹，走注疼痛，湿热肿满，气血壅滞，不得宣通，及积痰翻胃。服三丸后，转加痛闷，此痰涎壅塞，顿攻不开，再加二丸，快利则止。
（加牵牛、大黄，大泻气血之湿；加轻粉无窍不入，以去痰积。虚人不可轻用。）
本方各五钱，加黄（柏三两，酒炒）　大黄（煨，两半）　粥丸，名“小胃丹”。（丹溪。）治胸膈肠胃热痰湿痰。
三物备急丸  ***************************
（伤食急痛　《千金》）
治食停肠胃，冷热不调，腹胀气急，痛满欲死。及中恶客忤，卒暴诸病。
（食滞肠胃，上焦不行，下脘不通，故痛胀欲死。内实者，法宜下之。）
巴豆霜　大黄　干姜
等分，蜜丸，小豆大。每服二三丸。中恶口噤者，折齿灌之。崔氏干姜易桂枝，名“备急散”。
此手足阳明药也。大黄苦寒以下热结，巴霜辛热以下寒结，加干姜辛散以宣通之。（干姜辛温，开五脏六腑，通四肢关节。）三药峻厉，非急莫施，故曰“备急”。
硇砂丸  ***************************
（一切积聚　《本事》）
治一切积聚痰饮，心胁引痛。
硇砂　巴豆（去油）　三棱　干姜　白芷（各五钱）　木香　青皮　胡椒（各二钱半）　大黄　干漆（炒，各一两）　槟榔　肉豆蔻（各一个）
为末，酽醋二升，煮巴豆五七沸，再下三棱、大黄末同煎五七沸，入硇砂熬成膏，和诸药杵丸，绿豆大。每五丸，姜汤下。
此治肉积、气积、血积通剂也。硇砂化肉食，（硇砂性大热，能烂五金。《本草》言其能化人心为血，故治膈噎、癥瘕、肉积有殊功。）干漆散瘀血，木香、青皮行滞气，三棱破血而行气，肉蔻暖胃而和中，白芷散风而除湿，干姜、胡椒除沉寒痼冷，大黄、巴豆能斩关夺门。方内多辛热有毒之品，用之以破冷攻坚。惟大黄苦寒，假之以荡热去实。盖积聚既深，攻治不得不峻。用醋者，酸以收之也。
（《玉机微义》曰：方中因白芷散水行气，故更言治痰饮也。）
（洁古曰：壮人无积，虚人则有之。皆由脾胃虚弱，气血两衰，四时有感，皆能成积。若遽以磨坚破积之药治之，疾似去而人已衰矣。干漆、硇砂、三棱、大黄、牵牛之类，得药则暂快，药过则依然。气愈消，疾愈大，竟何益哉！故善治者，当先补虚，使气血旺，积自消。如满座皆君子，则小人无容地也。不问何脏，先调其中，使能饮食，是其本也。）
木香槟榔丸  ***************************
（积滞泻利　子和）
治胸腹积滞，痞满结痛，二便不通，或泻泄下痢，里急后重，食疟实积。
（胸腹痞满泻痢，由于饮食留滞湿热郁积而成；二便不通，由于热结；里急后重，由于气滞。按里急后重，有因火热者，火燥物而性急也；有因气滞者，大肠气壅不得宣通也；有因积滞者，肠胃有物结坠也；有气虚者，中气陷下不能升也；有血虚者，津枯肠燥，虚坐努责是也。当分证论治。）
（脉洪大而实，为里实，宜下。若脉浮大，慎不可下。）
木香　槟榔　青皮（醋炒）　陈皮（去白）　枳壳（炒）　黄柏（酒炒）　黄连（茱萸汤炒）　三棱（醋煮）　莪术（醋煮各五钱）　大黄（酒浸一两）　香附　黑牵牛（各二两）
芒硝水丸，量人虚实服。
一方加当归（酒洗。）
（张子和《儒门事亲》无三棱、枳壳，只十味。《绀珠》无三棱、陈皮，名“木香导气丸”。）
此手足阳明药也。湿热在三焦气分，木香、香附行气之药，能通三焦，解六郁；陈皮理上焦肺气；青皮平下焦肝气；（泻痢多由肝木克脾土。）枳壳宽肠而利气；而黑丑、槟榔又下气之最速者也。气行则无痞满后重之患矣。
疟、痢由于湿热郁积，气血不和。黄柏、黄连燥湿清热之药；三棱能破血中气滞；莪术能破气中血滞；大黄、芒硝，血分之药，能除血中伏热，通行积滞，并为摧坚化痞之峻品。湿热积滞去，则二便调而三焦通泰矣。盖宿垢不净，清阳终不得升，故必假此以推荡之，亦通因通用之意。然非实积，不可轻投。加当归者，润燥和其血也。
（《纲目》曰：此戴人经验方也。善治下虚上实，抑火升水，流湿润燥，推陈致新，散郁破结，活血通经。及肺痿喘嗽，胸膈不利，脾湿黄疸，宿食不消，妇人调和气血，小儿惊疳积热，皆可量轻重用之。）
（滑伯仁曰：肠胃，阳明燥金也；下焦，少阳相火也。后重之用木香、槟榔，行燥金之郁也；癃秘之用知母、黄柏，散相火之炽也。）
枳实导滞丸  ***************************
（伤食　东垣）
治伤湿热之物，不得施化。痞闷不安，腹内硬痛，积滞泄泻。
大黄（一两）　枳实（麸炒）　黄芩（酒炒）　黄连（酒炒）　神曲（炒，各五钱）　白术（土炒）　茯苓（各三钱）　泽泻（二钱）
蒸饼为丸。多寡量服。
此足太阴、阳明药也。饮食伤滞，作痛成积，非有以推荡之则不行。积滞不尽，病终不除。故以大黄、枳实攻而下之，而痛泻反止，经所谓通因通用也。伤由湿热，黄芩、黄连佐之以清热，茯苓、泽泻佐之以利湿；积由酒食，神曲蒸窨（遏合切）之物，化食解酒，因其同类，温而消之。芩、连、大黄，苦寒太甚，恐伤其胃，故又以白术之甘温，补土而固中也。
倒仓法  ***************************
（陈垢积滞　丹溪）
黄牡牛肉（肥嫩者二、三十斤）
切碎洗净。用长流水桑柴火煮糜烂，滤去滓，取净汁，再入锅中，文武火熬至琥珀色，则成矣。
择一静室，明快不通风者，令病人先一夜不食，坐其中，每饮一钟，少时又饮，积数十钟。病在上者必吐，病在下者必利，病在中者吐而且利。视所出物可尽，病根乃止。（连进之，急则逆上而吐多，缓则顺下而利多。视病之上下而为缓急。）吐利后必渴，不得与汤。其小便必长，取以饮之，名“轮回酒”。非惟止渴，兼涤余垢。行后，倦卧觉饥，先与米饮，次与稀粥，三日后，方与厚粥，软饭菜羹，调养半月一月，精神焕发，沉疴悉痊矣。
须戒色欲半年一年。戒牛肉数年。
霞天膏：即照前法，每肉十二斤，可熬膏一斤，磁罐盛之。夏月水浸，可留三日。寒天久留。生霉（音梅）用重汤煮。入煎剂调服，入丸剂每三分加曲一分，煮糊，或同蜜炼。
此足太阴、手足阳明药也。朱丹溪曰：牛，坤土也；黄，土之色也。以顺为德，而法健为功者，牡之用也。肉，胃之药也；液，无形之物也。积聚久则形质成，依附肠胃，回薄曲折之处，以为窠臼，岂铢两之丸散所能窥其藩牖乎。肉液充满流行，无处不到，如洪水泛涨，浮莝陈朽，皆顺流而下，不得停留。凡属滞碍，一洗而空。泽枯润槁，补虚益损，宁无精神焕发之乐乎？其方传于西域异人，中年后行一二次，亦却疾养寿之一助也。
（王纶曰：牛肉补中，非吐下药，借补为泻，以泻为补，亦奇方也。）
蜜煎导法  ***************************
（通大便　仲景）
治阳明证。自汗，小便利，大便秘者。
（胃实自汗，小便复利，此为津液内竭，非热结也。若与下药，则液愈耗矣。虽大便硬不可攻之，宜用外导之法。）
蜂蜜
用铜器微火熬，频搅，勿令焦，候凝如饴，捻作挺子，头锐如指，糁皂角末少许，乘热纳谷道中，用手抱住，欲大便时去之。（加盐少许亦可。盐能润燥软坚。）
此手阳明药也。蜜能润肠，热能行气，皂能通窍。经曰：表解无证者，胃虽实忌攻，故外导而通之，不欲以苦寒伤胃也。
（徐忠可曰：此为大便不行，而别无所苦者设也。结胸、痞满、脏结，胃有燥屎，皆有见证。今但自汗，且小便利，是津耗热郁而干燥也。）
猪胆导法  ***************************
（通大便　仲景）
治证同前。
猪胆（一枚）
取汁，入醋少许，用竹筒长三四寸，以一半纳谷道中，将胆汁灌入肛中，顷当大便。
此手阳明药也。便秘者属燥属热。自汗者为亡津液，当小便不利，今反利，是热犹未实，故不可攻。猪胆汁寒胜热，滑润燥，苦能降，醋酸善入，故能引入大肠而通之也。
（津液枯者宜蜜导，热邪盛者宜胆导。如冷秘者削酱姜亦能导之。海藏法用蜜煎盐相合，或草乌末相合亦可。盖咸能软坚润燥，草乌能化寒消结，可随证阴阳所宜而用之。）

卷二·表里之剂  ——————————————————————————————————————————————————————————————————————————————————————————

表里之剂  ***************************
（病在表者，宜汗宜散；病在里者，宜攻宜清。至于表证未除，里证又急者，仲景复立大柴胡、葛根、黄芩等法，合表里而兼治之。后人师其意，则有防风通圣、参苏、五积诸剂。姑采数方以概其余，善用者审证而消息之可也。）
大柴胡汤  ***************************
（少阳、阳明解表攻里　仲景）
治伤寒发热，汗出不解，阳邪入里，热结在里。
（里非三阴之里，乃胃腑也。此为少阳阳明。三阴亦有转入阳明者，如太阴有桂枝加大黄汤，少阴有三大承气，厥阴一小承气，皆兼阳明证也。）
心下痞硬，呕而下利，或往来寒热，烦渴谵语，腹满便秘。表证未除，里证又急。脉洪，或沉实弦数者。
（表证未除者，发热头痛，胁痛，寒热仍在也。里证又急者，痞硬，燥渴，谵狂，便秘也。脉沉实为在里。弦数者邪在少阳也。洪者邪在阳明也。其呕而下利者，何亦用之？张兼善曰：里虚者便虽难而勿攻，里实者虽吐利而可下，心烦喜呕，里热已甚，结于胃中，故下之则愈。）
柴胡（八两）　半夏（半升）　黄芩　芍药（各三两）　生姜（五两）　大枣（十二枚，擘）　枳实（四枚）　大黄（各二两，酒浸）
（一方无大黄，下注云：若不加大黄，恐不为大柴胡汤也。崔氏去柴胡加前胡，名“大前胡汤”。胡洽云：亦出仲景方，治同。）
此足少阳、阳明药也。表证未除，故用柴胡以解表；里证燥实，故用大黄、枳实以攻里。芍药安脾敛阴，（能泻肝火，使木不克土。）黄芩退热解渴，半夏和胃止呕，姜辛散而枣甘缓，以调营卫而行津液。此表里交治，下剂之缓者也。
（周扬俊曰：仲景于太阳入膀胱腑证，则有五苓散；少阳兼阳明腑证，则有大柴胡汤。皆表里两解之法也。）
（昂按：此乃少阳阳明，故加减小柴胡、小承气而为一方。少阳固不可下，然兼阳明腑证则当下，宜小承气汤，轻则大柴胡汤。或问：大柴胡汤泻也，桂枝人参汤补也，何为皆治下利心下痞硬？张兼善曰：下之早因作痞者，里虚协热而利也，以表里不解，故用桂枝人参解表和里。若伤寒发热，汗出不解，心下痞硬，呕吐而下利者，此为实，故当以大柴胡下之。）
（陶节庵曰：伤寒邪热传里，须看热气浅深用药，三焦俱伤，则痞、满、燥、实、坚全见，宜大承气汤。邪在中焦，则有燥、实、坚三证，宜调胃承气汤，加甘草和中，去枳、朴者，恐伤上焦氤氲之气也。邪在上焦，则痞而实，宜小承气汤，去芒硝者，恐伤下焦真阴也。若表证未除，里证又急，不得不下者，则用大柴胡汤通表里而缓治之。大承气最紧，小承气次之，调胃承气又次之，大柴胡又次之，盖恐硝性燥急，故不轻用。）
柴胡加芒硝汤  ***************************
（少阳、阳明解表攻里　仲景）
治伤寒十三日不解，胸胁满而呕，日晡潮热，已而微利，此本柴胡证，知医以丸药下之，非其治也。潮热者，实也。先以小柴胡汤以解外，后以加芒硝汤主之。
（伤寒十三日，为再传经尽，当解之时，胁满而呕，少阳也。胸满而日晡潮热，阳明也。邪气犹在表里之间也。）
小柴胡汤（见《和解门》。）加芒硝（六两）
此少阳、阳明药也。表证误下，邪热乘虚入胃，以致下利而满呕，潮热之证犹在。（伤寒潮热为胃实，故宜下。）故仍与柴胡汤以解少阳，加芒硝以荡胃热，亦与大柴胡两解同意。
桂枝加大黄汤  ***************************
（太阳、太阴解表攻里　仲景）
治太阳误下，转属太阴，腹满大实痛者。
（腹胀虽属太阴，若里证尚浅，腹满时痛，犹宜和之，以桂枝加芍药汤。惟满痛便秘，口燥咽干者，方可以此汤下之。）
桂枝汤（见《发表门》）　加大黄（一两）　芍药（三两）
此足太阳、太阴药也。误下而作结胸，则邪在上，仍属太阳。今腹满而大实痛，则邪已入太阴。经曰：诸痛为实，痛随利减，故用桂枝以解未尽之表邪，加大黄以下内陷之邪热。
（经又曰：太阴病，脉弱，其人续自便利，设当行大黄、芍药者，宜减之，以胃气弱，易动故也。仲景之慎于用下也如是。）
（王海藏曰：腹痛桂枝加芍药，大实痛桂枝加大黄。何为不用芍药加大黄，而于桂枝内加之？要从太阳经治，以太阳为本也。）
（赵嗣真曰：太阴腹痛有三：有次第传经之邪，有直入本经之邪，有下后内陷之邪。此“腹满时痛”。为下后内陷之邪，宜桂枝加芍药汤。大实痛者，桂枝加大黄汤。设遇本经直入阴邪，腹满实痛，脉沉细者，用此下之，岂不贻结胸之悔耶？）
（周扬俊曰：大实痛者，有宿食也。非大黄不能除，亦通因通用之意也。）
水解散  ***************************
（温疫表里两解　《肘后》）
治天行一二日，头痛壮热。
麻黄（四两）　桂心　甘草（炙）　白芍（各二两）　大黄　黄芩（各三两）
此足太阳、阳明药也。麻黄能开腠发汗，桂心能引血化汗，黄芩以清上中之热，大黄以泻中下之热，甘草、白芍能调胃而和中。盖天行温疫，郁热自内达外，与伤寒由表传里者不同，故虽一二日之浅，可以汗下兼行，不必同于伤寒之治法也。
防风通圣散  ***************************
（表里俱实　河间）
治一切风寒暑湿，饥饱劳役，内外诸邪所伤，气血怫郁，表里三焦俱实，憎寒壮热，头目昏运，目赤睛痛，耳鸣鼻塞，口苦舌干，咽喉不利，唾涕稠粘，咳嗽上气，大便秘结，小便赤涩，疮疡（音羊）肿毒，折跌损伤，瘀血便血，肠风痔漏，手足瘛疭，惊狂谵妄，丹斑瘾疹。
（憎寒壮热，邪在表也；头眩目赤，风热上攻也；耳鸣口苦，邪在少阳也；便秘痔漏，热结大腑也；小便赤涩，热畜膀胱也；疮疡痈肿，气血怫郁也；丹斑瘾疹，风热在胃也；手足瘛疭，惊狂谵妄，肝风胃火也。）
防风　荆芥　连翘　麻黄　薄荷　川芎　当归　白芍（炒）　白术　山栀（炒黑）　大黄（酒蒸）　芒硝（各五钱）　黄芩　石膏　桔梗（各一两）　甘草（二两）　滑石（三两）
加生姜、葱白煎。自利去硝、黄；自汗去麻黄加桂枝；涎嗽加姜制半夏。
此足太阳、阳明表里、血气药也。防风、荆芥、薄荷、麻黄，轻浮升散，解表散寒，使风热从汗出而散之于上；大黄、芒硝破结通幽，栀子、滑石降火利水，使风热从便出而泄之于下。风淫于内，肺胃受邪，桔梗、石膏清肺泻胃；风之为患，肝木受之，川芎、归、芍和血补肝。黄芩清中上之火，连翘散气聚血凝，甘草缓峻而和中，（重用甘草、滑石，亦犹六一利水泻火之意。）白术健脾而燥湿。上下分消，表里交治，而能散泻之中，犹寓温养之意。所以汗不伤表，下不伤里也。
本方再加人参补气，熟地益血，黄柏、黄连除热，羌活、独活、天麻、细辛、全蝎祛风。蜜丸弹子大，每服一丸，茶、酒任下，名“祛风至宝丹”。（喻嘉言曰：此中风门中不易之专方也。）
本方除大黄、芒硝，名“双解散”。
（麻黄、防风、荆芥、荷薄、川芎以解表；黄芩、栀子、连翘、石膏、滑石以解里。复有当归、芍药以和血，桔梗、甘草、白术以调气，故曰“双解”。）
葛根黄连黄芩汤  ***************************
（太阳阳明解表清里　仲景）
治太阳病，桂枝证，医反下之，利遂不止，脉促者，表未解也。喘而汗出者，此汤主之。
（发热头痛，恶风自汗，所谓桂枝证也。此邪在表而反下之，虚其肠胃，表邪乘虚入里，遂协热而利不止也。促为阳盛，虽下利而脉促，知表未解，前证仍在也。汗出而喘，为邪气外甚所致；喘而汗出，为里热气逆所致。与此汤散表邪，清里热。脉数而止曰“促”。）
葛根（半斤）　甘草（炙）　黄芩（各二两）　黄连（二两）
先煮葛根，内诸药煎。（或加姜、枣。）
此足太阳、阳明药也。表证尚在，医反误下，邪入阳明之腑，其汗外越，气上奔则喘，下陷则利。故舍桂枝而用葛根，专治阳明之表；（葛根能升阳明清气，又为治泻圣药。）加芩、连以清里热，甘草以调胃气，不治利而利自止，不治喘而喘自止矣。又太阳表里两解之变法也。
三黄石膏汤  ***************************
（发表清里）
治伤寒温毒表里俱热，狂叫欲走，烦燥大渴，面赤鼻干，两目如火，身形拘急，而不得汗。或已经汗下，过经不解，三焦大热，谵狂鼻衄，身目俱黄，六脉洪数，及阳毒发斑。
（陶节庵曰：此因热在三焦，闭塞经络津液，营卫不通，遂成此证。）
石膏（两半）　黄芩　黄连　黄柏（各七钱）　栀子（三十个）　麻黄　淡豉（各二合）
每服一两，姜三片，枣二枚，细茶一摄，煎热服。
此足太阳、手少阳药也。表里之邪俱盛，欲治内则表未除，欲发表则里又急，故以黄芩泻上焦之火，黄连泻中焦之火，黄柏泻下焦之火，栀子通泻三焦之火，而以麻黄、淡豉发散表邪，石膏体重，泻胃火，能解肌，亦表里分消之药也。
五积散  ***************************
（发表温里　《局方》）
治少阴伤寒，及外感风寒，内伤生冷，身热无汗，头痛身痛，项背拘急，胸满恶食，呕吐腹痛，寒热往来，脚气肿痛，冷秘寒疝，寒疟，恶寒无汗，妇人经水不调。（上证皆寒湿为病也。）
白芷　陈皮　厚朴（各六分）　当归　川芎　芍药　茯苓　桔梗（各二分）　苍术　枳壳（各七分）　半夏　麻黄（各四分）　干姜　肉桂（重表者用桂枝）　甘草（各三分）
加姜、葱煎。
又法除桂、芷、枳壳、陈皮，余药慢火炒，摊冷，入桂、芷同煎，名“熟料五积散”。（用炒者，助其温散也。）有汗去苍术、麻黄；气虚去枳、桔加人参、白术；腹痛挟气加吴茱萸；胃寒加煨姜；阴证伤寒肢冷虚汗加附子；妇人调经加醋、艾。
此阴阳表里通用之剂也。麻黄、桂枝，所以解表散寒；甘草、芍药，所以和中止痛；苍术、厚朴，平胃土而祛湿；陈皮、半夏，行逆气而除痰；芎、归、姜、芷，入血分而祛寒湿；枳壳、桔梗，利胸膈而清寒热，茯苓泻热利水，宁心益脾。所以为解表、温中、除湿之剂，去痰、消痞、调经之方也。一方统治多病，惟活法者变而通之。
（本方能散寒积、食积、气积、血积、痰积，故名五积。）
（王海藏曰：桂枝、麻黄、芍药、甘草，即各半汤也；苍、朴、陈、草，即平胃也；枳、梗、陈、茯、半，即枳桔半夏等汤也；加芎、归治血，又加干姜，为厚朴散。此数药相合，为解表温中之剂，消痞调经之方。虽为内寒、外感、表里之分所制，实非仲景表里桂枝、麻黄、姜附之的方也。惟在活法变而通之。）
（陶节庵曰：夫病不身热头痛，初起怕寒，腹痛、呕吐、泄泻、踡卧，沉默不渴，脉沉迟无力，人皆知为阴证矣。至于发热面赤，烦躁，揭去衣被，脉大，人皆不识，认作阳证，误投寒药，死者多矣。不知阴证不分热与不热，不论脉之沉浮大小，但指下无力，重按全无，便是沉阴。急于五积散一服，通解表里之寒。若内有沉寒，必须姜、附温之。若作热治而用凉药，则渴愈甚而躁愈急。岂得生乎？此取脉不取证也。按伤寒有舍证取脉者，又有舍脉取证者。）
本方合人参败毒散，名“五积交加散”。治寒湿身体重痛，腰脚酸痛。
麻黄白术汤  ***************************
（解表清里补中　东垣）
治大便不通，小便赤涩，身面俱肿，色黄，麻木，身重如山，喘促无力，吐痰唾沫，发热时躁，躁已振寒，项额如冰，目中溜火，鼻不闻香，脐有动气，小腹急痛。
（东垣曰：此宿有湿热伏于荣血之中，木火乘于阳道，为上盛；短气喘促，为阴火伤气；四肢痿弱，为肾水不足；冬时寒水得令，乘其旺水克火，陵木大胜，必有大复，故见诸证。）
青皮　陈皮　黄连（酒炒）　黄柏（酒炒）　甘草（炙）　升麻（各二分）　柴胡　桂枝　人参　黄芪　苍术（泔浸）　白术（土炒）　厚朴　猪苓（各三分）　茯苓　泽泻　吴茱萸（各四分）　白豆蔻　炒曲（各五分）　麻黄（不去节，六分）　杏仁（四粒，研）
分二服。
此足三阳、三阴通治之剂也。前证盖因表里俱伤，阳气抑不得升。故风、火、湿、热郁而为病也。桂枝、麻黄，解表祛风；升麻、柴胡，升阳散火。黄连、黄柏，燥湿清热，而黄柏又能补肾滋阴；蔻、朴、青、陈，利气散满，而青、柴又能平肝，蔻、朴又能温胃。杏仁利肺下气，神曲化滞调中，吴萸暖肾温肝。参、芪、甘草、苍、白二术，补脾益气；二苓、泽泻通利小便，使湿去而热亦行。方内未尝有通大便之药，盖清阳升则浊阴自降矣。
（昂按：此方盖合四君、五苓、补中、平胃、麻黄、吴萸解毒而为一方者也。治证既多，故所用表里、寒热、补泻之药俱备。但皆气药而无血药，与五积不同。然乃东垣之方录之，以见治疗之中又有此一种也。）
参苏饮  ***************************
（外感内伤　《元戎》）
治外感内伤，发热头痛，呕逆咳嗽，痰塞中焦，眩运嘈烦，伤风泄泻，乃伤寒已汗，发热不止。
（发热头痛，外感也；咳嗽痰壅，呕逆泄泻，内伤也；已汗而热不止，阴虚也。）
人参　紫苏　干葛　前胡　半夏（姜汁炒）　茯苓（各七钱半）　陈皮（去白）　甘草　枳壳（麸炒）　桔梗　木香（各二钱）
每五钱，加姜、枣煎。
外感多者，去枣，加葱白；肺中有火，去人参，加杏仁、桑白皮；（泻肺。）泄泻加白术、扁豆、莲肉（炒，燥湿健脾）。
此手足太阴药也。风寒宜解表，故用苏、葛、前胡；劳伤宜补中，故用参、苓、甘草。橘、半除痰止呕，枳、桔利膈宽肠，木香行气破滞。使内外俱和，则邪散矣。
（溢饮身重注痛者，亦宜此方和解之。）
（刘宗厚曰：此出少阳柴胡例药，治感冒异气挟痰饮之病。本方云：前胡、葛根，自能解肌；枳壳、橘红辈，自能宽中快膈，毋以性凉为疑。愚观药性非凉，亦是辛平之剂。《元戎》谓参苏饮治一切发热皆效，谓有风药解表，有气药和中，则外感风寒，内积痰饮，并可用也。）
（合四物，名“茯苓补心汤”，尤能治虚热及吐衄便血。乃虚实表里兼治之剂，然不可过。）
本方去人参、前胡，加川芎、柴胡、姜、枣煎，名“芎苏饮”。（《澹寮》）治伤风寒，外有发热、头痛、恶寒，内有咳嗽、吐痰、气涌。（此或肺有实热，故去人参，加川芎，为通阴阳血气之使。）
香苏饮  ***************************
（外感内伤　《局方》）
治四时感冒，头痛发热，或兼内伤，胸膈满闷，嗳气恶食。
（《内经》曰：卑下之地，春气常在。故东南卑湿之区，风气柔弱，易伤风寒，俗称“感冒”，受邪肤浅之名也。由鼻而入，在于上部，客于皮肤，故无六经形证，惟发热头痛而已。胸满嗳气，恶食，则兼内伤也。轻为感冒，重者为“伤”，又重者为“中”。）
香附（炒）　紫苏（各二钱）　陈皮（去白，一钱）　甘草（七分）
加姜、葱煎。伤食加消导药，咳嗽加杏仁、桑皮，有痰加半夏，头痛加川芎、白芷，伤风自汗加桂枝，伤寒无汗加麻黄、干姜，伤风鼻塞头昏加羌活、荆芥，心中卒痛加延胡索，酒一杯。
此手太阴药也。紫苏疏表气而散外寒，香附行里气而消内壅，橘红能兼行表里以佐之，（橘红利气，兼能发表散寒，盖气行则寒散，而食亦消矣。）甘草和中，亦能解表为使也。
茵陈丸  ***************************
（汗吐下兼行　《外台》）
治时气，瘴气、黄病、痎疟、赤白痢等证。
茵陈　栀子　鳖鱼（炙）　芒硝（各二两）　大黄（五两）　常山　杏仁（炒，各三两）　巴豆（一两，去心皮，炒）　豉（五合）
蜜丸，梧子大，每服一丸。或吐或利，或汗；如不应，再服一丸；不应，可作煎剂投之。老幼量意加减。
此足太阳、太阴、阳明、厥阴药也。栀子、淡豉，栀豉汤也，合常山可以涌吐，合杏仁可以解肌；大黄、芒硝，承气汤也，可以荡热去实，合茵陈可以利湿退黄。（三药名茵陈汤，治黄正药。）加巴豆，大热以祛脏腑积寒；加鳖甲，滋阴以退血分寒热。此方备汗、吐、下三法，故能统治诸病，居平当预合之，以备缓急，虽云劫剂，实佳方也。

卷二·和解之剂  ——————————————————————————————————————————————————————————————————————————————————————————

和解之剂  ***************************
（邪在表宜汗，在上宜吐，在里宜下。若在半表半里，则从中治，宜和解。故仲景于少阳证，而以汗、吐、下三者为戒也。昔贤云：或热病脉躁盛而不得汗者，阳脉之极也，死。然有当和解之证，汗之不得汗，和解之力到汗自出而解，慎勿错认作死证也。由是观之，和解之剂，用以分理阴阳，调和营卫，顾不重欤？）
小柴胡汤  ***************************
（半表半里　仲景）
治伤寒中风少阳证，往来寒热，胸胁痞满，默默不欲食，心烦喜呕，或腹中痛，或胁下痛，或渴、或咳、或利、或悸，小便不利，口苦耳聋，脉弦，或汗后余热不解。及春月时嗽，疟发寒热。妇人伤寒，热入血室。
（寒为阴，热为阳；里为阴，表为阳。邪客半表半里，阴出与阳争，阴胜则寒；阳入与阴争，阳胜则热。阳不足则先寒，阴不足则先热。）
（又曰：太阳行身之后，属膀胱寒水，为表；阳明行身之前，属胃，燥金，为表之里。邪在于中，近后膀胱水则寒，近前阳明燥则热也。）
（寒热有定时者为疟，无定时者为往来寒热，以热在表而浅，邪恶正，故畏寒。寒已复热，此邪未并于表里，故寒热微而无定时也。）
（半表半里，属足少阳胆脉，行于两胁。手少阳三焦之脉络心包。风邪干之，心气不得宣畅，故烦满。或攻胸胁，故又胸胁痛也。）
（邪在表则呻吟不安，在里则烦而闷乱。邪自表而方传里，故默默静也。经曰：阳入之阴则静。邪在表则能食，入里则不能食，今在表里之间，是以不欲食，未至于不能食也。邪在表则不烦不呕，在里则烦呕。表方传里，故心烦喜呕也。）
（里虚协热，故或渴或利，或腹中痛。里有停饮故悸，而小便不利。）
（少阳胆脉络于耳，故耳聋。胆气上溢故口苦。胆与肝皆属木，故脉弦。春月时嗽，少阳当令之时也。）
（血室，冲脉也。男女皆有之。妇人伤寒七八日，邪当传里，值经水适来，则邪不入腑，乘虚而入血室。或经水适断，表邪乘虚亦入血室，热与血搏结而不行，致有寒热如疟，暮则谵语，如见鬼状。在男子则下血谵语，皆为热入血室。妇人伤寒与男子无异，惟热入血室，妊娠、伤寒为不同也。）
（小柴胡在经主气，在脏主血，故更能入血室。经曰：伤寒、中风，有柴胡证，但见一证便是，不必悉具。又曰：伤寒五、六日，发热而呕，医以他药下之，柴胡证仍在者，复与柴胡汤。必蒸蒸而振，发热汗出而愈。或湿热在半表半里而发黄者，仍与小柴胡汤和其表里。虽杂证不能外也。）
亦治伤寒五六日，头汗出，微恶寒，手足冷，心下满，不欲食，大便硬，脉细者，为阳微结。
（仲景曰：汗出为阳微，假令纯阴结，不得复有外证。脉虽沉紧，不得为少阴病。所以然者，阴不得有汗。今头有汗，故知非少阴也。按三阴脉皆至颈、胸中而还，不上循头。程郊倩曰：热虽结而不甚也，以有微恶寒之半表在。至于脉沉，虽似里阴，则又有“头汗出”之证以别之。）
（凡脉细、脉沉、脉紧，皆阳热郁结之证，无关少阴也。可见阳气一结，不但阳证似阴，阳脉亦似阴矣。）
柴胡（八两）　半夏（半升）　人参　甘草　黄芩　生姜（各三两）　大枣（十二枚）
呕逆加生姜、陈皮；（生姜散逆，陈皮顺气。）烦而不呕，去半夏、人参，加栝蒌；（以荡郁热。）渴者去半夏，加花粉；（生津。）若不渴，外有微热，去人参，加桂枝，复取微汗；（解肌。）咳嗽去参、枣、生姜，加五味子、干姜；（咳为气逆肺寒，五味敛肺，干姜散寒。戴元礼曰：少阳有嗽无喘，有喘非少阳也；阳明有喘无嗽，有嗽非正阳明也。）虚烦加竹叶、粳米；（竹叶凉心，粳米和胃。）齿燥无津加石膏；（齿燥属阳明火，石膏清胃止渴。）痰多加栝蒌、贝母；（能去热痰。）腹痛去黄芩，加芍药；（黄芩寒中，芍药合甘草和里。）胁下痞硬，去大枣，加牡蛎；（大枣甘，令人满，牡蛎咸，能软坚。）胁下痛，加青皮、芍药；（胁为肝胆之部，痛属肝火，二药平肝。）心下悸，小便不利，去黄芩，加茯苓；（经曰：太阳证，饮水多，心下必悸，水停心下故悸。水蓄不行，故小便不利。黄芩苦，反坚肾。茯苓淡能利水。）本经头痛加川芎；（入肝活血，散郁除风。）发黄加茵陈。（利湿。）
此足少阳药也。胆为清净之府，无出无入。其经在半表半里，不可汗、吐、下，法宜和解。
（仲景曰：少阳中风，耳聋目赤，胸满而烦，不可吐下，吐下则悸而惊。释曰：邪在半表半里，以吐除烦，吐则伤气，气虚者悸。以下除满，下则亡血，血虚者惊。又曰：伤寒脉弦细，头痛发热者，属少阳，不可汗，汗之则谵语。释曰：汗之亡津液，少阳之邪因之入胃，故谵语。）
邪入本经，乃由表而将至里。当彻热发表，迎而夺之，勿令传太阴。柴胡味苦微寒，少阳主药以升阳达表为君；黄芩苦寒，以养阴退热为臣；（阳不足则阴凑之，故发寒，用黄芩降阴气，使不陷入阳中，则不寒；阴不足则阳凑之，故发热，用柴胡升阳气，使不陷入阴中，则不热。又曰：柴胡、黄芩之苦寒以退热，半夏、生姜之辛温以退寒。人参、大枣、甘草之甘温以助正气。）半夏辛温，能健脾和胃以散逆气而止呕，人参、甘草以补正气而和中，使邪不得复传入里为佐；（二药固太阴，使木邪不致克土，然必虚人方可用参。）邪在半表半里，则营、卫争，（表属卫，里属营。）故用姜、枣之辛甘以和营卫为使也。
（李时珍曰：少阳证虽在半表半里，而胸膈痞满，实兼心肺上焦之邪；心烦喜呕，默默不欲食，又兼脾胃中焦之证。故用黄芩以治手、足少阳相火。黄芩亦少阳药也。）
（昂按：半夏止呕，和胃健脾。亦通治烦呕不欲食，寒热间作，脾亦有之，不独少阳也。小柴胡之用半夏，以邪在半表半里，则阴阳争，用半夏和胃而通阴阳也。《灵枢经》用治不眠，亦同此意。而仲景治喉痹咽痛，及大小便秘，皆用半夏，取其辛能润燥，又能散也。丹溪谓半夏能使大便润而小便长。今又专以半夏为除痰之药，稍涉燥证，辄不敢用，而半夏之功用不复见知于世矣。）
（徐忠可曰：小柴胡能引清气而行阳道，能引胃气上行而行春令，能散诸经血凝气聚。故凡邪在表里混杂者，俱籍之以提出少阳，俾循经而散，以柴、甘、生姜为定药，余则加减随证耳。）
（陶节庵曰：本经证心下饱闷，未经下者，非结胸也。乃表邪传至胸中，未入于腑，尚为在表，只须小柴胡加枳、桔。不效，就以本方对小陷胸加枳、桔，一服豁然，其效如神。）
（喻嘉言曰：伤寒分表、里、中三治。表里之邪俱盛，则从中而和之，故有小柴胡之和法，用人参、甘草、半夏、生姜、大枣助脾和中，但带柴胡一味透表，黄芩一味透里。饮入胃中，听胃气之升者，带柴胡出表；胃气之降者，带黄芩入里。一和而表里之邪尽服，未效者加工治之，不相捍格矣。又曰：虚劳发寒热者，乃卫虚则恶寒、营虚则发热耳。缓调营卫，俾不亢战，寒热自止。若误用小柴胡，俾汗多而卫伤于外，便溏而营伤于内，虚热转加，病益甚矣。）
（吴绶曰：小柴胡为半表半里之剂。太阳经之表热，阳明经之标热，皆不能解也。若夫阳气虚寒，面赤发热，脉沉足冷者，服之立见危殆。及内有虚寒，大便不实，妇人新产发热，皆不可用也。）
（李士材曰：今人治伤寒，不分阴阳表里，概用此方去参投之，以为平稳，杀人多矣，不独峻剂也。）
（李东垣曰：若血受病，亦先调气，谓气不调则血不行，气夫血妇也。如妇人经病，先柴胡以行经之表，次四物以行经之里，亦先气而后血也。）
本方以前胡代柴胡，名“小前胡汤”。（崔氏。）治同。（胡洽云：亦仲景方。）
本方加陈皮、芍药，名“柴胡双解散”（节庵。）治同。
本方加芒硝，名“柴胡加芒硝汤”。（仲景。）（见《表里门》。）
本方加桂枝，名“柴胡加桂枝汤”。（仲景。）治伤寒六、七日，发热，微恶寒，支节烦痛，微呕，心下支结，外证未去者。
（伤寒六七日，邪当传里。支结者，胸中支撑而结也。喻嘉言曰：谓结于心之边旁也。呕而支结，为将传里。发热恶寒，骨节烦痛，为外证未除，宜和解。）
（昂按：此兼太阳，故加桂枝。《脉经》曰：发汗多，亡阳谵语，不可下，宜此汤和其营卫以通津液，自愈。）
本方除黄芩、甘草，加桂枝、茯苓、龙骨、牡蛎、铅丹、大黄，名“柴胡加龙骨牡蛎汤”。（仲景。）治伤寒八九日下之，胸满烦惊，小便不利，谵语，身重不可转侧。
（伤寒八九日，过经然后下之，可谓慎矣。孰知外邪未尽，乘虚入里。烦满者，阳热入胸也；惊者，心恶热而神不守也。烦惊虽系乎心，亦因胆虚，为将军之官，失荣而多畏也。小便不利，里虚而津液不行也。谵语，胃热也。身重不可转侧，阳气不营于表也。与柴胡汤以除烦满；加茯苓、龙骨、牡蛎、铅丹，收敛神气而镇惊，而茯苓、牡蛎又能行津液，利小便；加大黄以逐胃热，止谵语；加桂枝以行阳气；合柴胡以散表邪而解身重。因满故去甘草。）
（按：‘伤寒传足不传手’，其实原无界限。此证邪热干心，神明内乱，故致烦惊谵语。仲景加入心药数种，不专以足经之治治之也。）
本方去半夏、人参、姜、枣，加桂枝、干姜、花粉、牡蛎，名“柴胡桂枝干姜汤”。（仲景。）治伤寒汗下后，胸胁满，微结，小便不利，渴而不呕，但头汗出，往来寒热，心烦者。
（头汗，寒热而兼满渴，表里皆有邪，故除人参、半夏，而加桂枝以解太阳，干姜以散满，花粉以生津，牡蛎以软坚。以此和解，复津液而助阳。）
亦治疟发寒多热少，或但寒不热。
（喻嘉言曰：小柴胡本阴阳两停之方，可从寒热以为进退。此方加姜、桂，则进而从阳；其加芩、连，以退而从阴，可以类推。）
（李梴曰：伤寒余热未尽，重感六淫之气，变而为疟，治法与杂病不同。寒多热少，或单寒者，太阳邪变也，柴胡桂枝汤；热多寒少，或单热，骨节烦痛者，阳明邪变也，白虎汤加桂；寒热相等，或先热者，少阳邪变也，小柴胡汤，渴者去半夏，加花粉、知母；寒热大作，战栗汗出不散者，太阳、阳明合病也，桂枝石膏汤；服此后疟愈盛者，三阳合病也。恐传入阴经，急用桂枝黄芩汤。如传入阴经，从卯至午，发而呕吐，大便闭者，大柴胡汤下之；从午至酉，发而腹满便闭者，大承气汤下之；从酉至寅，发而欲狂，善忘便黑者，桃仁承气汤微利之。不敢下者，栀子升麻汤，若挟痰食瘴气，治法与杂病略同。）
（附：桂枝石膏汤，桂枝一钱，黄芩二钱，石膏、知母各三钱。桂枝黄芩汤，即小柴胡加石膏二钱，知母二钱，桂枝五分。李梴曰：二方以桂枝治太阳，白虎治阳明，柴胡治少阳，意甚明显。挟痰合二陈，食积合平胃，溺涩合五苓，便闭合大柴胡，无汗加葛根、苍术，有汗加黄芪、白术，夜发加白芍、桃仁，日久加常山、槟榔吐之。治疟之法尽矣！）
本方去半夏，加花粉，名“柴胡去半夏加栝蒌根汤。”（《金匮》。）治往来寒热而渴，及劳疟。
（花粉润燥生津，太阳小便不利而渴，宜五苓。阳明大便不利而渴，宜调胃承气。大柴胡已利而渴，宜白虎。少阳寒热往来而渴，宜此汤。遇劳即发，名劳疟。）
本方去柴胡、黄芩，加厚朴，名“厚朴生姜半夏甘草人参汤”。（仲景。）治发汗后腹胀满者。
（凡吐下后胀满者，乃当汗不汗，误与吐下，表邪乘虚入里，“邪气盛则实”之证也。汗后表已解而胀满者，知非里实，缘脾胃气虚，阴气内壅而为胀也，法当补虚散滞。）
本方除半夏，加当归、白芍、大黄，名“柴胡饮子”。（子和。）治肌热、蒸热、积热，汗后余热，脉洪实弦数。
（表为肌热，里为蒸热，壅为积热。）
亦治疟疾。
（喻嘉言曰：子和法中略施攻补，深中肯綮。）
本方加羌活、防风，名“柴胡羌活汤”。治瘟疫少阳证。
本方加桔梗，名“柴胡桔梗汤”，治春嗽。
本方合平胃散，名“柴平汤”，治湿疟身痛，身重。
本方加青黛、姜汁糊丸，名“清镇丸”，（洁古。）治呕吐、脉弦、头痛及热嗽。
本方一分，加四物二分，名“柴胡四物汤”，治妇人日久虚劳，微有寒热。
本方与四物各半，名“调经汤”。
黄连汤  ***************************
（升降阴阳　仲景）
治伤寒胸中有热而欲呕，胃中有寒而腹痛。
（成氏曰：湿家下后舌上有胎者，是丹田有热，胸中有寒，是邪气入里而为下热上寒也。此伤寒邪气传里而为下寒上热也。胃中有邪气，使阴不得升而独治于下，为下寒，腹中痛；阳不得降而独治于上，为肺中热，欲呕吐。与此汤以升降阴阳。）
黄连（炒）　干姜（炒）　桂枝　甘草（各三两）　人参（二两）　半夏（半升）　大枣（十二枚）
此足阳明药也。黄连苦寒泄热以降阳，姜、桂辛温除寒以升阴，人参助正祛邪，半夏和胃止呕，甘草、大枣调中止痛。上中二焦寒热交战，以此和解之。
（喻嘉言曰：湿家下之，舌上有胎者，丹田有热，胸中有寒也。仲景亦用此汤何耶？盖伤寒分表里中三治。表里之邪俱盛，则从中而和之，故有小柴胡之和法。至于丹田胸中之邪，在上下而不在表里，即变柴胡为黄连汤，以桂枝代柴胡，以黄连代黄芩，以干姜代生姜，引入胃中，听胃气之上下敷布，故不问下寒上热，上寒下热，皆可治之也。夫表里之邪，则用柴、芩，用生姜之辛以散之；上下之邪，则用桂、连，用干姜之辣以开之。仲景圣法灼然矣。）
（昂按：上下未有不分表里者，大概上焦属表，中下属里。胸中与太阳为近，故用桂枝。嘉言著眼虽高，而立言尚有未尽。）
黄芩汤  ***************************
（太阳、少阳两解　仲景）
治太阳、少阳合病，自下利者。
（合病者，谓有太阳之证，身热头痛脊强，又有少阳之证，耳聋胁痛，呕而口苦，寒热往来也。自利者，不因攻下而泄泻也。自利固多可温，然胃肠有积结，与下焦有客热又非温剂所能止，或分利之，或攻泄之可也。成氏曰：太阳、阳明合病，下利为在表，与葛根汤以汗之；少阳、阳明合病下利，为阳邪入里，与承气汤以下之；此太阳、少阳合病下利，为在半表半里，与黄芩汤以和解之。）
黄芩（三两）　芍药　甘草（各二两）　大枣（二十枚）
此足太阳、少阳药也。成氏曰：虚而不实者，苦以坚之，酸以收之。黄芩、芍药之苦酸以坚敛肠胃之气；弱而不足者，甘以补之，甘草、大枣味甘以补肠胃之弱。
（昂按：二经合病，何以不用二经之药？盖合病而兼下利，是阳邪入里，则所重者在里，故用黄芩以彻其热，而以甘、芍、大枣和其太阴，使里气和则外证自解，和解之法，非一端也。仲景之书，一字不苟。此证单言下利，故此方亦单治下利。《机要》用之治热痢腹痛，更名黄芩芍药汤。洁古因之加木香、槟榔、大黄、黄连、归尾、官桂，更名芍药汤，治下痢。仲景此方，遂为万世治痢之祖矣。）
本方加半夏（半升）、生姜（三两），名“黄芩加半夏生姜汤”。（仲景。）
治前证兼呕者。（呕，胃气逆也，加半夏、生姜以散逆气。《千金》曰：生姜呕家圣药，是散其逆气也。《金匮》曰：呕家用半夏以去其水，水去则呕止，是下其痰饮也。）亦治胆府发咳，呕苦水如胆汁。（胃气逆则呕苦，胆液溢则口苦。）
本方除大枣，名“黄芩芍药汤”。治火升鼻衄及热痢。
《外台》黄芩汤：黄芩、人参、干姜（各三两）　桂枝（一两）　半夏（半升）　大枣（十二枚）　治干呕下痢。
芍药甘草汤  ***************************
（腹痛）
治腹中不和而痛。
（此阴阳气血不和，肝木乘脾之故也。腹痛有寒、有热、有虚、有实、有食积、有湿痰、有死血、有虫。寒痛者，痛无增减，或兼吐利；热痛者，时痛时止，腹满坚结；实痛者，痛甚胀满，手不可按；虚痛者，按之即止；食痛者，痛甚则利，利后痛减；死血痛者，痛有常处；湿痰痛者，脉滑，痰气阻碍，不得升降；虫痛者，时作时止，面白唇红。大抵胃脘下大腹痛者，多属食积外邪。绕脐痛者，属痰火积热；脐下小腹痛者，属寒，或瘀血，或尿涩。）
仲景用治误表发厥，脚挛吐逆，与干姜甘草汤以复其阳。厥愈足温者，更作此汤以和其阴，其脚即伸。
（酸甘相合，用补阴血。王海藏曰：稼穑作甘，甘者己也；曲直作酸，酸者甲也。甲己化土。此仲景妙方也。）
白芍药　甘草（炙，各四两）
脉缓伤水，加桂枝、生姜；脉洪伤金，加黄芩、大枣；脉涩伤血，加当归；脉弦伤气，加芍药；脉迟伤寒，加干姜。
此足太阳、阳明药也。气血不和，故腹痛。白芍酸收而苦泄，能行营气；炙草温散而甘缓，能和逆气；又痛为木盛克土，（诸痛皆属肝木。）白芍能泻肝；甘草能缓肝和脾也。
（虞天民曰：白芍不惟治血虚，大能行气，腹痛者营气不和，逆于肉里，得白芍行其营气，又以甘草之甘缓和其逆气。此不治之治，乃所以深治之也。）
本方去芍药，加干姜，（一两，炮）名“甘草干姜汤”。（仲景。）（别见《寒门》。）《金匮》用此治肺痿、肺冷、吐涎沫，小便数。（以此温之。）
本方加附子，名“芍药甘草附子汤”。（仲景。）（别见《寒门》。）
本方加黄芩，名“黄芩芍药汤”。（《机要》。）治热痢，腹痛，后重，身热，脓血稠粘，及鼻衄不止，脉洪数。（此即仲景之黄芩汤除大枣。）
本方加白术，名“白术芍药汤”，（《机要》。）治脾湿水泻，身重困弱。
（《保命集》曰：泻痢不止，或暴下者，皆太阴受病，故不可离芍药。人不受湿则不痢，故须白术。四时下痢，于白芍、白术内，春加防风，夏加黄芩，秋加厚朴，冬加桂、附，更详外证治之。如身困倦加白术；自汗逆冷，气息微，加桂、附以温之；如里急后重，脓血稠粘，虽在盛冬，于温药内亦加大黄。）
栝蒌薤白白酒汤  ***************************
（胸痹　《金匮》）
治胸痹喘息，咳唾，胸背痛，短气。
（胸中者，心肺之分，故喘息而咳唾。诸阳受气于胸中，转行于背，气痹不行，故胸背为痛而短气。）
栝蒌（一枚）　薤白（三两）　白酒（四斤）
此上焦膻中药也。
（膻中，两乳中间。经曰：膻中者，臣使之官，喜乐出焉。）
喻嘉言曰：胸中阳气如离照当空，旷然无外。设地气一上，则窒塞有加。故知胸痹者，阴气上逆之候也。仲景微则用薤白、白酒以益其阳，甚则用附子、干姜以消其阴。世医不知胸痹为何病，习用豆寇、木香、诃子、三棱、神曲、麦芽等药，坐耗其胸中之阳，亦相悬矣。
（薤叶光滑，露亦难竚，故曰薤露，其性滑泄，能通气滞，故胸痹下重并用之。）
本方加半夏，名栝蒌薤白半夏汤。（《金匮》。）治胸痹不得卧，心痛彻背，（以不得卧，故加半夏。）
本方除白酒，加枳实、厚朴、桂枝，名“枳实薤白桂枝汤。”（《金匮》。）治胸痹气结在胸，胸满，胁下逆抢心。
温胆汤  ***************************
（不眠　《集验》）
治胆虚痰热不眠，虚烦惊悸，口苦呕涎。
（胆以温为候，虚则寒，寒则不眠。惊悸亦由于胆虚。虚火上溢，故口苦。呕吐多属半表半里少阳胆经之邪。胆虚气郁，致脾生痰涎而烦呕。伤寒病后多有此证。）
陈皮（去白）　半夏（姜制）　茯苓（或用茯神）　甘草　枳实（麸炒）　竹茹
加姜煎，或加枣。《局方》无茯苓。如心虚加人参、枣仁；心内烦热加黄连、麦冬；口燥舌干去半夏，（半夏行水耗津。）加麦冬、五味、花粉；表热未清加柴胡；内虚大便自利去枳实，加白术；内实心烦，加黑栀子。
此足少阳、阳明药也。橘、半、生姜之辛温，以之导痰止呕，即以之温胆；（戴氏云：痰在胆经，神不归舍，亦令人不寐。）枳实破滞，茯苓渗湿；甘草和中；竹茹开胃土之郁，清肺金之燥。凉肺金即所以平甲木也。（胆为甲木，金能平木。）如是则不寒不燥而胆常温矣。
经又曰：胃不和则卧不安。又曰：阳气满不得入于阴，阴气虚故目不得暝。半夏能和胃而通阴阳。故《内经》用治不眠，二陈非特温胆，亦以和胃也。
（温胆汤即二陈加枳实、竹茹。《三因》云：心虚胆怯，气郁生涎，涎与气搏，变生诸证。触事易惊，或梦寐不祥，或短气悸乏，或自汗，并温胆汤主之。呕则以人参代竹茹。）
（《内经》半夏汤治痰盛不眠，半夏五合，糯米一升，用清水扬万遍煮服，汗出即已。半夏除痰而利小便，糯米益阴而利大肠，使上下通则阴阳和矣。经又曰：诸水病者，故不得卧，卧则惊，惊则咳甚。）
（《准绳》云：《内经》半夏汤，皆去饮之剂，无饮者勿服。）
（《金匮》治虚劳虚烦不眠，用酸枣仁汤，枣仁二升，甘草一两，知母、茯苓、川芎各二两。深师加生姜二两。此补肝之剂。经曰：卧则血归于肝。）
（昂按：《本草》云：枣仁炒用，治胆虚不眠；生用，治胆热好眠。窃谓：胆热必有心烦口苦之证，何以反能好眠乎？温胆汤治不眠，用二陈加竹茹、枳实，二味皆凉药，乃以凉肺经之热，非以温胆之寒也。其以“温胆”名汤者，以胆欲不寒不燥，常温为候耳。“胆热好眠”四字，不能无疑也。）
本方加人参、远志、枣仁、熟地，名“十味温胆汤”，治梦遗惊惕。
逍遥散  ***************************
（退热调经　《局方》）
治血虚肝燥，骨蒸劳热，咳嗽潮热，往来寒热，口干便涩，月经不调。
（骨蒸潮热，肝血虚也；肝火乘肺故咳嗽；邪在少阳故往来寒热；火盛烁金，不能生水，故口渴便秘；肝藏血，肝病故经水不调。）
柴胡　当归（酒拌）　白芍（酒炒）　白术（土炒）　茯苓（炙，一钱）　甘草（炙，五分）
加煨姜、薄荷煎。
此足少阳、厥阴药也。肝虚则血病，当归、芍药养血而敛阴；木盛则土衰，甘草、白术和中而补土。（补土生金，亦以平木。）柴胡升阳散热，合芍药以平肝，而使木得条达；（木喜条达，故以泻为补，取疏通之义。）茯苓清热利湿，助甘、术以益土，而令心气安宁。（茯苓能通心肾。）生姜暖胃祛痰，调中解郁；薄荷搜肝泻肺，理血消风。疏逆和中，诸证自已。所以有逍遥之名。
（有干咳嗽者，丹溪曰：极为难治。此系火郁之证，乃痰郁其火邪在中，用逍遥散以开之，下用补阴之剂可愈。昂按：此即后条《医贯》所言之旨也。）
本方加丹皮、栀子，名“八味逍遥散”，（薛己。）治怒气伤肝，血少目暗。
（目为肝窍。经曰：目得血而能视。肝伤血少则目昏。丹皮能泻血中伏火，栀子能泻三焦郁火。故薛氏加之以抑肝气，兼以调经也。）
（《医贯》曰：古方逍遥散，柴胡、薄荷、当归、芍药、陈皮、甘草、白术、茯神，其加味者，则丹皮、栀子，余以山栀屈曲下行泄水，改用吴茱、炒连。其论五郁曰：东方生木，木者生生之气，即火气也。火附木中，木郁则火亦郁矣。火郁则土自郁，土郁则金郁，金郁则水郁，五行相因，自然之理也。余以一方治木郁，而诸郁皆愈，逍遥散是也。方中柴胡、薄荷二味最妙。盖胆乃甲木少阳之气，其气柔嫩，象草穿地而未伸，此时若被寒风一郁，即软萎遏抑，不能上伸，不上伸则下克脾土，而金水并病矣。惟得温风一吹，郁气始得畅达也。盖木喜风摇，寒即摧萎，温即发生。柴胡、薄荷辛能发散，温能入少阳。古今立方之妙如此。其甚者，方中加吴茱、炒连，即左金丸。黄连清心火，吴茱气臊，肝气亦臊，同气相求，以平肝木。木平则不生心火，火不刑金，而金能制木，不直伐木，而佐金以制木，此左金所以得名也。此法之巧者，然犹未也。继用六味地黄，加柴胡、芍药以滋肾水，俾能生木。逍遥散风以散之也，地黄饮雨以润之也。木有不得其天者乎！此法一立，木火之郁即舒，木不下克土，土亦得滋润，无燥熇之患，金水自能相生。余谓一法可通五法者如此。推而广之，凡寒热往来、恶寒恶热、呕吐、吞酸、嘈杂、胸痛、胁痛、小腹膨胀、头运、盗汗、黄疸、温疫、疝气、飧泄等证，皆对证之方。推之伤寒、伤风、伤湿，除直中外，凡外感者，皆作郁看，以逍遥散加减出入，无不获效。如小柴胡汤、四逆散、羌活汤，大同小异，然不若此方之响应也。倘一服即愈，少顷复发，或频发而愈甚，此必下寒上热之假证，此汤不可复投，当改用温补之剂，如阳虚以四君子汤加温热药，阴虚以六味汤加温热药。玄机之士，不须余赘矣。）
（又曰：余于冬月正伤寒麻黄、桂枝证作寒郁治，不恶寒者作火郁治。此余创论也。既曰寒邪，何故入内而反为热？不知即是本身之火，为寒所郁，一步返归一步，久则纯热矣。三黄解毒，解其火也；葛根、升麻，火郁发之也；三承气，土郁夺之也；小柴胡，木郁达之也。此理甚简易。刘守真谓用麻黄、桂枝必加凉药，子和六神通解加石膏于麻黄、苍术中，陶氏谓九味羌活可代三方，皆非也。不若逍遥散真可一方代三方也。火为寒郁，熬煎肾水，至木旺时，无生发滋润之本，故发热而渴，非外感也。余以六味汤滋其水，以柴胡舒其木，活人多矣。）
六和汤  ***************************
（调和六气　《局方》）
治夏月饮食不调，内伤生冷，外伤暑气，寒热交作，霍乱吐泻。及伏暑烦闷、倦怠嗜卧，口渴，便赤，中酒等证。
（风、寒、暑、湿之邪，伤脾则泻，伤胃则吐，伤肺则渴，伤膀胱则溺赤，阴阳相争则寒热交作，或霍乱转筋。脾主四肢，伤则倦怠。伤酒亦以温散为治。）
砂仁　藿香　厚朴　杏仁　半夏　扁豆　木瓜　人参　白术　赤茯苓　甘草
加姜、枣煎。伤暑加香薷，伤冷加紫苏。一方无白术，一方有苍术。
此足太阴、阳明药也。藿香、砂仁、杏仁、厚朴，香能舒脾，辛能行气，而砂仁、厚朴，兼能化食；木瓜酸能平肝舒筋，（肝木乘脾故转筋。木瓜酸能敛肺，助肺金以平肝邪，故治霍乱、转筋。）扁豆、赤苓，淡能渗湿清热，而扁豆又能散暑和脾；半夏辛温，散逆而止呕；参、术甘温，补正以匡邪；甘草补中，协和诸药；姜、枣发散而调荣卫，皆所以和之也。或加香薷者，用以祛暑；加紫苏者，用以发表散寒也。
（吴鹤皋曰：六和者，和六腑也。脾胃为六腑之总司，先调脾胃，则水精四布，五经并行，百骸九窍，皆太和矣。）
（昂按：六和者，和六气也。若云和六腑，则五脏又不当和乎？盖风、寒、暑、湿、燥、火之气，夏月感之为多，故用诸药匡正脾胃，以拒诸邪而平调柈也。）
藿香正气散  ***************************
（外感内伤　《局方》）
治外感风寒，内伤饮食，憎寒壮热，头痛呕逆，胸膈满闷，咳嗽气喘。及伤冷、伤湿，疟疾、中暑，霍乱吐泻。凡感岚瘴不正之气者，并宜增减用之。（元气虚弱之人慎用。）
藿香　紫苏　白芷　大腹皮　茯苓（各三两）　白术（土炒）　陈皮　半夏曲　厚朴（姜制）　桔梗（各二两）　甘草（一两）
每服五钱，加姜、枣煎。一方加木瓜，（气脱能收，气滞能和。）伤食重者，加消食药。
此手太阴、足阳明药也。藿香辛温，理气和中，辟恶止呕，兼治表里为君；苏、芷、桔梗，散寒利膈，佐之以发表邪；厚朴、大腹，行水消满，橘皮、半夏，散逆除痰，佐之以疏里滞；苓、术、甘草，益脾去湿，以辅正气为臣使也。正气通畅，则邪逆自除矣。
（吴绶曰：若太阳伤寒，头痛发热，骨节痛者，此方全无相干，如妄用之，虽汗出亦不解，变成坏证者多矣。凡伤寒发热，脉沉，元气虚人，并夹阴伤寒发热者，皆不可用。）
（戴元礼曰：肥人多中，以气盛于外而歉于内也。肺为气出入之道，人肥者必气急，气急必肺邪盛，肺金克肝木，胆为肝之腑，故痰涎壅盛，治之必先理气，中后气未尽顺，痰未尽降，调理之剂，当以藿香正气散和星香散。服此药非特治中风之证，中风、中恶、霍乱尤宜。）
本方合三味香薷饮，（香薷、扁豆、黄连。）名“香薷汤”，治伏暑吐泻转筋。
三解汤  ***************************
（时行阳疟）
治时行疟之通剂。
（此三阳经疟也。《机要》曰：疟有中三阳者，有中三阴者，其证各殊，同伤寒也。在太阳谓之寒疟，治多汗之；在阳明谓之热疟，治多下之；在少阳谓之风疟，宜和之。此三阳受病，谓之暴疟，发在夏至后处暑前，此伤之浅者也。在三阴经，总谓之温疟，当从太阴经论之。发在处暑后，冬至前，此伤之重者，远而为痎，痎者老也，居西方，宜毒药疗之。）
（李梴曰：凡疟，须分阴阳。气虚属阳，血虚属阴；发于春夏属阳，发于秋冬属阴；自子至巳属阳，自午至亥属阴；邪浅在腑为阳，与营卫并行，故一日发；邪深在脏为阴，横连膜原，不能与卫气并行，故间日发，或三四日一发。卫虚则先寒，营虚则先热。）
（喻嘉言曰：疟发必有寒有热，盖外邪伏于半表半里，适在少阳所主之界。出与阳争，阴胜则寒；入与阴争，阳胜则热。即纯热无寒，为瘅疟、温疟，纯寒无热，为牝疟。要皆以少阳而造其极偏，补偏救弊，亦必还返少阳之界，使阴阳协和而后愈也。谓少阳而兼他经则有之，谓他经而不涉少阳，则不成其为疟矣。脉纵屡迁，而弦之一字实贯彻之也。）
（昂按：疟之不离少阳，犹咳之不离于肺。故经曰：五脏六腑皆令人咳。然必传以与肺也。）
柴胡　麻黄（去节）　泽泻（各三钱）
此足少阳药也。吴鹤皋曰：病有三在，在表、在里及在半表半里也。疟邪藏于分肉之间，邪正分争，并于表则在表，并于里则在里，未有所并，则在半表半里。麻黄之辛，能散表邪由汗而泄；泽泻味咸，能引里邪由溺而泄；柴胡升阳发热，居表里之间而和解之。此但可以治实疟，虚者当辨其气血而加补剂。（昼发属气，夜发属血。）
清脾饮  ***************************
（严用和）
治疟疾热多寒少，口苦嗌干，小便赤涩，脉来弦数。
（热多，阳胜也。口苦嗌干，肝胆火也，热盛故便赤。疟居于半表半里。属少阳甲胆之分，肝胆属木，故脉弦。）
青皮　厚朴（醋炒）　柴胡　黄芩（炒）　半夏（姜制）　茯苓　白术（土炒）　甘草（炙）　草果
加姜煎。一方加槟榔。大渴加麦冬、知母；疟不止，加酒炒常山（一钱）、乌梅（二个）。（常山劫痰截疟，乌梅敛阴清热。）
此足少阳、太阴药也。疟为肝胆之邪，然多因脾胃受伤而起。脾属湿土，重感于湿，湿生热，热生痰，故见前证也。脾既受病，木又克之，故用青皮、柴胡以破滞而伐肝；（柴胡疏上焦肝气，青皮疏下焦肝气。）半夏、厚朴以行痰而平胃；（厚朴平胃，半夏燥痰，古云“无痰不作疟”。）茯苓用以渗湿，黄芩用以清热；草果辛热，能散太阴之积寒，除痰而截疟。（能清膏梁之痰。）盖先去其害脾者，而以白术、甘草调而补之也。
（此即小柴胡汤加减，从温脾诸方而一变也。虚疟忌用。）
（吴鹤皋曰：清脾非清凉之谓，乃攻去其邪，而脾部为之一清也。刘宗厚因草果之辛热而讥焉，是未达严用和氏之精矣。）
（张子和曰：世医以疟为“脾寒”，甚者归之祟怪，良可笑也。）
（刘宗厚曰：暑盛阳极，伏阴在内，人或纳凉澡浴，寒客肌肉之间，或饥饱劳役，内伤而病作。肌肉属脾，发则恶寒战栗，乃谓之脾寒耳，实由风寒湿暍，邪郁腠理。夏时毛窍疏通，而不为病，至秋气收敛之际，表邪不能发越，故进退不已，往来寒热，势如凌虐人之状，所以名疟，即四时之伤寒也。十二经皆能为病，古方多兼理内伤取效，由脾胃和，精气通，阴阳和解，诸邪悉散，实非脾病也。世用发表、解肌、温经、散寒等法，亦未尝执于燥脾劫剂也。）
（昂按：脾虚恶寒，胃虚恶热，寒热间作，脾亦有之，不独少阳也。虽十二经脏皆能为疟，而脾胃受伤者实多，故仲景小柴胡汤人参、甘草、半夏、姜、枣，皆脾胃药。其治少阳，独柴胡一味而已。严氏宗之，故以小柴胡加减，而立清脾饮，是明从脾胃论治矣。刘氏之论，亦主脾胃内伤，乃不敢翻子和之案，以为非脾病，恐不然也。又古方用辟邪丹、雄珠丸治鬼疟，盖杂病多有挟鬼证者，何独于疟必云无此也。）
痛泻要方  ***************************
（痛泻　刘草窗）
治痛泻不止。
（脾虚故泻，肝实故痛。）
（吴鹤皋曰：此与伤食不同，伤食腹痛，得泻便减，今泻而痛不止，故责之土败木贼也。）
（戴氏曰：水泻腹不痛者，湿也；痛甚而泻，泻而痛减者，食积也；泻水腹痛肠鸣，痛一阵，泻一阵，火也；或泻或不泻，或多或少者，痰也；完谷不化者，气虚也。）
白术（土炒，三钱）　白芍（炒，二两）　陈皮（炒，两半）　防风（一两）
或煎或丸，久泻加升麻。
此足太阴、厥阴药也。白术苦燥湿，甘补脾，温和中；芍药寒泻肝火，酸敛逆气，缓中止痛；防风辛能散肝，香能舒脾，风能胜湿，为理脾引经要药；（东垣曰：若补脾胃，非此引用不能行。）陈皮辛能利气，炒香尤能燥湿醒脾，使气行则痛止。数者皆以泻木而益土也。
黄连阿胶丸  ***************************
（冷热痢　《局方》）
治冷热不调，下利赤白，里急后重，脐腹瘀痛，口燥烦渴，小便不利。（湿热郁于肠胃，故腹痛口渴而便秘。）
黄连（一两）　茯苓（二两）　阿胶（炒，一两）
为末，水熬阿胶为丸，空心米汤下。《延年》除茯苓，加干姜、当归，名“驻车丸”，治同。
此手足阳明药也。黄连泻火燥湿，开郁消瘀，以平其痛热；阿胶补阴益血，润燥利肠，以和其里急；茯苓能令肺气下降，通于膀胱，清热利水，止渴除烦，为清解之平剂。（黄连退热，茯苓除湿，阿胶润燥补虚。）
仲景黄连阿胶汤：黄连（四两）　黄芩（一两）　芍药（二两）　阿胶（三两）　鸡子黄（二枚，生用）治伤寒少阴病，得之二三日以上，心烦不得卧。
（二三日以上，寒变热之时也，少阴多病此。传经之阳邪，阴气为阳热所灼，故心烦不得卧，芩、连之苦以除热，鸡子、阿胶之甘以益血，芍药之酸以收阴气。用苦寒、甘润、酸敛之剂，收摄其欲亡之微阴，较之四逆一水一火，为不同矣。）
海藏黄连阿胶汤：黄连（炒，四两）　黄柏　阿胶（炒，各一两）　山栀（五钱）　每服四钱，治伤寒热毒入胃，下利脓血。血虚加芎、归，腹痛加芍药，血不止加地榆。
姜茶饮  ***************************
（疟痢　东垣）
治赤、白痢及寒热疟。
生姜　陈细茶
每味约三钱，浓煎服，或微炒煎。
此足太阴、阳明药也。茶助阴，姜助阳，使寒热平调，并能消暑，解酒食毒。此方用之屡效，勿以药之平浅而忽之也。
本方除生姜，加陈白梅蜜水煎，名“梅蜜饮”，治热痢。除茶加木香、肉蔻，治冷痢。（蜜最能治痢。）
芦根汤  ***************************
（呕哕　《千金》）
治伤寒病后呕哕，不下食。
（此由初病时热盛多服冷药，饮冷水，热势既退，冷气便发，故脾胃虚寒而不和，噫哕食臭，腹内雷鸣而泻利也。）
芦根（一升）　竹茹（一升）　生姜（二两）　粳米（一合）
此足太阴、阳明药也。芦根甘寒，降伏水，利小水；竹茹甘寒，除胃热，清燥金；生姜辛温，祛寒饮，散逆气。三者皆能和胃，胃和则呕止。加粳米者，亦藉以调中州也。
阴阳水  ***************************
（霍乱）
治霍乱吐泻有神功。
（按：药中治霍乱者最多，然有寒热二证，而《本草》主治，未尝分别言之，万一误用，立死不救。仓卒患此，脉候未审，切勿轻投偏热偏寒之剂，惟饮阴阳水为最稳。）
（张子和曰：霍乱吐泻，乃风、湿、暍三气合邪也。湿土为风木所克，郁则生热；心火上炎故吐，吐者暍也；脾湿下注故泻，泻者湿也；风急甚则转筋，转筋者风也。又邪在上焦则吐，在下焦则泻，在中焦则吐泻交作。）
沸汤　井水
各半钟，和服。（故又名生熟水。）
此中焦分理阴阳之药也。阴阳不和而交争，故上吐、下泻而霍乱。饮此辄定者，分其阴阳，使和平也。
甘草黑豆汤  ***************************
（解毒）
解百药毒，兼治筋疝。
（筋疝者，茎中挈痛、挺胀不堪。此由用春方邪术而得之。用此方者，亦取其解毒。）
甘草（二两）　黑豆（半升）
此足阳明药也。甘草和中以解毒，黑豆散热以解毒。
（苏颂曰：古称大豆解百药毒，试之不然，又加甘草，其验乃奇。）
若治筋疝，当用甘草稍，以稍能径达茎中也。
本方加大黄，名“大黄甘草汤”，治上中下三焦消渴。

卷三·理气之剂  ——————————————————————————————————————————————————————————————————————————————————————————

理气之剂  ***************************
（经曰：诸气膹郁，皆属于肺。又曰：怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结。九气不同，百病多生于气也。夫人身之所恃以生者，此气耳。源出中焦，总统于肺，外护于表，内行于里，周流一身，顷刻无间，出入升降，昼夜有常，曷尝病于人哉！及至七情交攻，五志并发，乖戾失常，清者化而为浊，行者阻而不通，表失护卫而不和，里失营运而弗顺，气本属阳，及胜则为火矣。河间所谓‘五志过极皆为火’，丹溪所谓‘气有余便是火’也。）
（人身有宗气、营气、卫气、中气、元气、胃气、冲和之气、上升之气，而宗气尤为主。及其为病，则为冷气、滞气、上气、逆气、气虚诸变证矣。无病之时，宜保之养之，和之顺之。病作之时，当审其何经何证，寒、热、虚、实而补泻之。）
补中益气汤  ***************************
（升阳补中　东垣）
治虚劳内伤，身热心烦，头痛恶寒，懒言恶食，脉洪大而虚。或喘或渴，或阳虚自汗，（宜本汤加麻黄根、浮小麦、升、柴，俱宜蜜水炒过，欲其引参、芪至表，故又不可缺。）或气虚不能摄血，或疟痢脾虚，久不能愈。一切清阳下陷，中气不足之证。
（中者，脾胃也。脏腑肢体皆禀气于脾胃，饥饱劳役，伤其脾胃，则众体无以禀气而皆病矣。阳气下陷，则阴火上乘，故热而烦，非实热也。头者诸阳之会，清阳不升，则浊气上逆，故头痛。其痛或作或止，非如外感头痛不休也。阳虚不能卫外，故恶寒自汗；气虚故懒言；脾虚故恶食；脾胃虚则火上于肺故喘；金受火克，不能生水故渴；脾虚不能统血，则血妄行而吐下。清阳下陷，则为泻痢；气血两虚，则疟不止，名痎疟。痎，老也。）
（李东垣《内伤外感辨》：伤于饮食、劳役、七情、六欲，为内伤；伤于风、寒、暑、湿，为外感。内伤发热，时热时止；外感发热，热甚不休。内伤恶寒，得暖便解；外感恶寒，虽厚衣烈火不除。内伤恶风，不畏甚风，反畏隙风；外感恶风，见风便恶；内伤头痛，乍痛乍止；外感头痛，连痛不休，直待表邪传里方罢。内伤有湿，或不作渴，或心火乘肺，亦作燥渴；外感须二三日外，表邪传里，口方作渴。内伤则热伤气，四肢沉困无力，怠倦嗜卧；外感则风伤筋，寒伤骨，一身筋骨疼痛。内伤则短气不足以息；外感则喘壅气盛有余。内伤则手心热；外感则手背热。）
（天气通于肺，鼻者，肺之外候。外感伤寒则鼻塞，伤风则流涕，然能饮食，口知味，腹中和，二便如常。地气通于脾，口者脾之外候，内伤则懒言恶食，口不知味，小便黄赤，大便或秘或溏。左人迎脉主表，外感则人迎大于气口；右气口脉主里，内伤则气口大于人迎。内伤证属不足，宜温、宜补、宜和；外感证属有余，宜汗、宜吐、宜下。若内伤之证，误作外感，妄发其表，重虚元气，祸如反掌。故立补中益气汤主之。）
（又有内伤、外感兼病者，若内伤重者，宜补养为先；外感重者，宜发散为急。此汤惟上焦痰呕，中焦湿热，伤食膈满者不宜服。）
黄芪（蜜炙，钱半）　人参　甘草（炙，各一钱）　白术（土炒）　陈皮（留白）　当归（各五分）　升麻（二分）　柴胡（二分）
姜三片，枣二枚，煎。
如血不足，加当归；精神短少，加人参、五味；肺热咳嗽，去人参；嗌干，加葛根。（风药多燥，葛根独能止渴者，以其能升胃中清气，入肺而生水耳。）
头痛加蔓荆子，痛甚加川芎；脑痛加藁本、细辛；风湿相搏，一身尽痛，加羌活、防风；有痰加半夏、生姜。
胃寒气滞加青皮、蔻仁、木香、益智；腹胀加枳实、厚朴、木香、砂仁；腹痛加白芍、甘草；热痛加黄连；能食而心下痞，加黄连；咽痛加桔梗；有寒加肉桂；湿胜加苍术。
阴火加黄柏、知母，阴虚去升、柴，加熟地、山茱、山药；大便秘加酒煨大黄。
咳嗽，春加旋覆、款冬；夏加麦冬、五味；秋加麻黄、黄芩；冬加不去根节麻黄；天寒加干姜。
泄泻去当归，加茯苓、苍术、益智。
此足太阴、阳明药也。肺者，气之本，黄芪补肺固表为君；脾者，肺之本，（土能生金，脾胃一虚，肺气先绝。）人参、甘草，补脾益气，和中泻火为臣；（东垣曰：参、芪、甘草，泻火之圣药，盖烦劳则虚而生热，得甘温以补元气，而虚热自退，故亦谓之“泻”。）白术燥湿强脾，当归和血养阴为佐；（补阳必兼和阴，不然则已亢。）升麻以升阳明清气，（右升而复其本位。）柴胡以升少阳清气。（左旋而上行。）
阳升则万物生，清升则阴浊降。加陈皮者，以通利其气；（陈皮同补药则补，独用则泻脾。）生姜辛温，大枣甘温，用以和营卫，开腠理，致津液诸虚不足。先建其中。中者何？脾胃是也。
（李东垣曰：脾胃虚者，因饮食劳倦，心火亢甚，而乘其土位。其次肺气受邪，须多用黄芪，而人参、甘草次之。脾胃一虚，肺气先绝，故用黄芪以益皮毛而固腠理，不令自汗；上喘气短，故以人参补之；心火乘脾，用炙草甘温以泻火热而补脾元，若脾胃急痛并大虚，腹中急缩，宜多用之，中满者减之；白术苦甘温，除胃中之热，利腰脐间血；胃中清气在下，必加升麻、柴胡以升之，引参、芪、甘草甘温之气味上升以补胃气之散而实其表，又缓带脉之缩急；气乱于中，清浊相干，用去白陈皮以理之，又助阳气上升以散滞气。脾胃气虚，为阴火伤其生发之气，营血大亏，血减则心无所养，致令心满而烦，病名曰“悗”，故加甘辛微温之剂生阳气。仲景之法，血虚以人参补之，阳旺则能生阴血，更以当归和之，少加黄柏以救肾水，泻阴中伏火，如烦犹不止，少加生地黄补肾水，水旺则心火自降。）
（李士材曰：虚人感冒，不任发散者，此方可以代之。）
（东垣曰：肌热者，表热也，服此汤一二服，得微汗则已，非正发汗，乃阴阳气和，自然汗出也。）
（《准绳》曰：凡四时伤寒，通宜补散，故丹溪治伤寒，多用补中益气汤。气虚者，四君子加发散药，血虚者四物汤加发散药。东垣治风湿，用补中益气加羌活、防风、升麻、藁本、苍术；海藏治风湿无汗者，用神术汤；有汗者，用白术汤；治刚痉，神术汤加羌活、麻黄；治柔痉，白术汤加芪、术、桂心；治中暍，脉弦细、芤、迟者，用黄芪汤，此皆仲景所谓辛苦之人触冒之病，伤寒是也。）
（《明医杂著》云：发热有数种，治各不同，仲景论伤寒、伤风，此外感也。故宜发表以解散之，此麻黄、桂枝之义也。感于寒冷之月，即时发病，故用辛热以胜寒。如春温之月，则当变以辛凉之药；夏暑之月，则当变以甘苦寒之剂。又有冬温，此天时不正，阳气反泄，用药不可温热。又有寒疫，却在温热之时，此阴气反逆，用药不可寒凉。又有瘟疫，沿门阖境相似者，此天地之厉气，当随时令参气运而治，宜辛、凉、甘、苦、寒之药，以清热解毒。若夫饮食劳倦，为内伤元气，则真阳下陷，内生虚热，故东垣发补中益气之论，用甘温之药，大补其气而提其下陷，此用气药以补气之不足也。又有劳心好色，内伤真阴，阴血既伤，则阳气偏胜而变为火，是谓阴虚火旺劳瘵之证，故丹溪发“阳有余，阴不足”之论，用四物加黄柏、知母，补其阴而火自降，此用血药以补血之不足者也。又有夏月伤暑之病，虽属外感，却类内伤，东垣所谓清暑益气是也。又有因暑热而过食冷物以伤其内，或过取风凉以伤其外，此则非暑伤人，乃因暑而致之病，治宜辛热解表，辛温理中之药，却与伤寒治法相类者也。外感之与内伤，寒病之与热病，气虚之与血虚，若冰炭相反，治之若差，则轻病必重，重病必死矣。）
（《医贯》曰：读伤寒书而不读东垣书，则内伤不明，而杀人多矣。读东垣书而不读丹溪书，则阴虚不明，而杀人多矣。东垣《脾胃论》，深明饥饱劳役发热等证，俱是内伤，悉类伤寒，切戒汗、下，以为内伤多而外感少，只须温补，不必发散。如外感多内伤少，温补中少加发散，以补中益气为主。如内伤兼寒者，加麻黄；兼风者，加桂枝；兼暑者，加黄连；兼湿者，加羌活。实万世无疆之利，此东垣特发阳虚发热之一门也。然阴虚发热者，十之六七，亦类伤寒。今人一见发热，则曰“伤寒”，须用发散。发散而毙，则曰“伤寒之法已穷”。余尝于阴虚发热者，见其大热面赤，口渴烦躁，与六味地黄丸一大剂即愈。如下部恶寒足冷，上部渴甚躁极，或饮而反吐，即加肉桂、五味，甚则加附子冷饮，以此活人多矣。此丹溪发明阴虚发热之外，尚遗未尽之意也。）
本方除当归、白术，加木香、苍术，名“调中益气汤”。（东垣。）治脾胃不调，胸满肢倦，食少短气，口不知味。（心和则舌知味。）及食入反出。
本方加白芍、五味子，亦名“调中益气汤”。（东垣。）治气虚多汗，余治同前。
（补中汤纯用甘温，所谓“劳者温之”，“损者温之”，此加白芍、五味之酸，以收耗散之气，有发有收，此东垣别开一路。以广补中之妙者乎。）
本方加苍术倍分，半夏、黄芩各三分，名“参术益胃汤”。（东垣。）治内伤劳倦，燥热短气，口渴无味，大便溏黄。
本方去白术，加草蔻、神曲、半夏、黄柏，名“升阳顺气汤”。（东垣。）治饮食劳倦所伤，满闷短气，不思食，不知味，时恶寒。
（吴鹤皋曰：升、柴辛甘升其清，清升则阳气顺矣。柏皮苦寒降其浊，浊降则阴气顺矣。参、芪、甘草、当归补其虚，虚补则正气顺矣。半夏、陈皮利其膈，膈利则痰气顺矣。豆蔻、神曲消其食，食消则谷气顺矣。）
（东垣曰：升麻、柴胡，味薄性阳，引脾胃清气行于阳道，以滋春气之和；又引参、芪、甘草上行，充实腠理，使卫外为固。凡补脾胃之药，多以升阳、补气名之者此也。又曰：但言补之以辛甘温热之剂，及味之薄者，诸风药是也。此助春夏之升浮者也。此便是“泻”。秋收、冬藏之药也。在人之身，乃肝、心也。但言泻之以酸、苦、寒、凉之剂，并淡味渗泄之药，此助秋冬之沉降者也。在人之身，是肺、肾也。）
本方加炒芩、神曲，名“益胃升阳汤”。（东垣。）治妇人经水不调，或脱血后食少水泻。
（东垣曰：脱血益气，古圣之法也，故先补胃气以助生发之气。）
本方加黄柏、生地，名“补中益气加黄柏生地汤”。治阴火乘阳，发热昼甚，自汗短气，口渴无味。
本方加白芍、细辛、川芎、蔓荆，名“顺气和中汤”。（《宝鉴》。）治清阳不升，头痛恶风，脉弦微细。
本方加羌活、防风、细辛、川芎，名“调荣养卫汤”。（节庵。）治劳力伤寒，身痛、体热、恶寒、微渴、汗出、身痛，脉浮无力。
乌药顺气散  ***************************
（顺气祛风　严用和）
治中风遍身顽麻，骨节疼痛，步履艰难，语言蹇涩，口眼斜，喉中气急有痰。
（风胜则气壅，壅于皮肤则顽麻，壅于骨节则烦痛，壅于经络则语涩行难，壅于口面则㖞邪，壅于胸喉则痰喘。）
乌药　橘红（各二钱）　麻黄（去节）　川芎　白芷　桔梗　枳壳（炒，各一钱）　僵蚕（去丝嘴，炒）　炮姜　甘草（炙，各五分）
加姜、葱煎。虚汗者去麻黄，加黄芪；手足不能举动，加防风、续断、威灵仙；拘挛加木瓜；脚气加牛膝、五加皮、独活。
此手太阴、足厥阴药也。风盛则火炽，故有痰火冲逆而上，此里气逆也；然中风必由外感风寒而发，内虚而外邪乘之，此表气逆也。麻黄、桔梗，肺家之药，发汗而祛寒；川芎、白芷，头面之药，散风而活血。（血活则风散。）枳、桔利气行痰，（顺气正以行痰，橘红兼能发表。）僵蚕清化散结，（蚕病风则僵，得清化之气，故因以治风，能散相火逆结之痰。）黑姜温经通阳，甘草和中泻火，乌药能通行邪滞诸气。此乃先解表气而兼顺里气者，气顺则风散。风邪卒中，当先治标，若气虚病久者，非所宜也。
（厥逆痰壅，口噤脉伏，身温，为中风；身冷，为中气。中风多痰涎，中气无痰涎，以此为辨。中气因怒而得者尤多。《局方》用此治之。）
（许学士云：暴怒伤阴，暴喜伤阳，忧愁不已，气多厥逆，往往得中气之证，不可作中风治。）
（喻嘉言曰：中风证多挟中气。）
（严用和曰：人之元气强壮，外邪焉能为害？必真气先虚，荣卫空疏，邪乃乘虚而入。若内因七情得者，法当调气，不当治风；外因六淫得者，亦先当治气，后依所感六气治之。此良法也。宜八味顺气散。方用人参、白术、茯苓、甘草、陈皮、青皮、白芷、乌药。并不用前方枳、梗、麻黄、僵蚕风药，正‘先治气，后治风’之妙旨。后人或谓不当，杂入白芷，不知白芷香而不燥，正和荣卫之善药也。《局方》合两方用人参、白术、陈皮、甘草、干姜、川芎、厚朴、桔梗、麻黄、白芷，更加葛根治感风头痛，鼻塞声重，尚为合宜。）
（《玉机微义》曰：严氏此论，迥出前人，其用药则未也。何也？四君子补脾胃药，更加白芷去手阳明经风，乌药通肾胃间气，陈皮理肺气，青皮泄肝气，若风果在于手阳明，肺、肝、胃、肾而气实者可用，但经有十二，五脏之气互有胜负，此方安能尽其变乎？况真气先虚之人，亦难用也。）
苏子降气汤  ***************************
（降气　《局方》）
治虚阳上攻，气不升降，上盛下虚，痰涎壅盛，喘嗽呕血，或大便不利。
（肺为气主，肺虚火盛，故气高痰涌，或喘或嗽，甚则呕血也。火炎津枯，有升无降，故大便不利。又有气痛便秘，用通剂而愈，不通或暂通复秘，因而下血者，亦当顺气，气顺则自通，当求温暖之剂。）
苏子　半夏　前胡　厚朴（姜炒）　橘红　当归（各一钱）　甘草（炙）　肉桂（各五分）
加姜煎，一方无桂，有沉香。
（沉香能升降诸气，温而不燥。）
此手太阴药也。苏子、前胡、厚朴、橘红、半夏，皆能降逆上之气，兼能除痰，气行则痰行也。数药亦能发表，既以疏内壅，兼以散外寒也。（风痰壅盛，多挟外感。）当归润以和血，甘草甘以缓中，下虚上盛，故又用肉桂引火归元也。
（《玉机微义》曰：此散郁和中之剂。）
（《准绳》曰：口鼻出血，皆由上盛下虚，有升无降，血随气升，法当先顺其气，气降则血归经矣，宜苏子降气汤加人参、阿胶各一线，下养正丹。）
（昂按：方内多破气发表之药，又有半夏、肉桂，血证亦当审用。养正丹金、石烹炼而成，尤觉非宜。）
木香顺气散  ***************************
（调中顺气　东垣）
治阴阳壅滞，气不宣通，胸隔痞闷，腹胁胀满，大便不利。
（胸膈痞闷者，脾胃受伤。中气不运，不能升降。浊气在上，则生䐜胀也。腹胁胀满者，肝火盛也。大便秘者，清阳不升，故浊阴不降也。）
木香　草蔻仁（炒）　益智　苍术（各三分）　厚朴（四分）　青皮　陈皮　半夏　吴茱萸（汤泡）　干姜　茯苓　泽泻（各二分）　升麻　柴胡（各一分）　当归（五分）
此足太阴、阳明药也。木香、厚朴、青皮、陈皮，辛能行气，兼能平肝；草蔻、益智，香能舒脾；苍术、半夏，燥能胜湿；干姜、吴茱，温能散寒；升、柴之轻以升其阳；苓、泻之淡以泻其阴。盖脾为中枢，使中枢运转，则清升浊降，上下宣通，而阴阳得位矣。然皆气药，恐其过燥，故重用当归以濡其血，共成益脾消胀之功也。
四磨汤  ***************************
（七情气逆　严氏）
治七情气逆，上气喘急，妨闷不食。
（怒则气上，思则气结，忧愁不已，气多厥逆，重则眩仆，轻则上气喘急，满闷妨食。）
槟榔　沉香　乌药　人参
等分，浓磨，煎三四沸，温服。一方人参易枳壳。一方去人参，加枳实、木香、白酒磨服，名“五磨饮子”，治暴怒卒死，名曰气厥。
此手太阴药也。气上宜降之，故用槟榔、沉香；（槟榔性如铁石，沉香入水独沉，故皆能下气。）气逆宜顺之，故用乌药加人参者，降中有升，泻中带补，恐伤其气也。大实者，仍宜枳壳。
越鞠丸  ***************************
（六郁　丹溪）
统治六郁，胸膈痞闷，吞酸呕吐，饮食不消。
（六郁：气郁、血郁、痰郁、火郁、湿郁、食郁也。六者之中，以气为主，气行则郁散矣。吞酸呕吐，由于痰火，饮食不消，由气不运行。）
（丹溪曰：气升则食自降矣。六郁不言风、寒者，风、寒郁则为热也。）
（滑伯仁曰：郁者，结聚而不得发越，当升者不得升，当降者不得降，当变化者不得变化，所以传化失常而病见矣。气郁者胸膈痛；湿郁者周身痛，或关节痛，遇阴寒即发；痰郁者动则气喘，寸脉沉滑；热郁者昏瞀便赤，脉沉数；血郁者四肢无力，能食；食郁者嗳酸腹饱，不能食，寸口紧盛。）
（经曰：木郁达之，火郁发之，土郁夺之，金郁泄之，水郁折之。）
香附（醋炒）　苍术（泔浸，炒）　抚芎　神曲（炒）　栀子（炒黑）
等分。曲糊为丸。如湿郁加茯苓、白芷；火郁加青黛；痰郁加南星、半夏、栝蒌、海石；血郁加桃仁、红花；气郁加木香、槟榔；食郁加麦芽、山楂、砂仁。挟寒加吴茱萸，又或春加防风，夏加苦参，冬加吴茱萸。经所谓‘升降浮沉则顺之，寒热温凉则逆之’也。
此手足太阴、手少阳药也。吴鹤皋曰：越鞠者，发越鞠郁之谓也。香附开气郁，苍术燥湿郁，抚芎调血郁，栀子解火郁，神曲消食郁。陈来章曰：皆理气也，气畅而郁舒矣。
（朱丹溪曰：郁为燥淫，燥乃阳明秋金之位。肺属金，主气，主分布阴阳，伤则失职，不能升降。故经曰：诸气膹郁，皆属于肺。又郁病多在中焦。中焦，脾胃也，水谷之海，五脏六腑之主。四脏一有不平，则中气不得其和而先郁矣。此方药兼升降者，将欲升之，必先降之；将欲降之，必先升之。苍术辛烈雄壮，固胃强脾，能径入诸经，疏泄阳明之湿，通行敛涩；香附阴中快气之药，下气最速。一升一降，故郁散而平。抚芎足厥阴药，直达三焦，上行头目，下行血海，为通阴阳血气之使，不但开中焦而已。胃主行气于三阳，脾主行气于三阴，脾胃既布，水谷之气得行，则阴阳脏腑，不受燥金之郁，皆由胃气而得通利矣。）
（或问：丹溪曰《脉诀》云‘热则生风，冷则生气’，吾子引仲景之言而斥其非，然则诸气、诸饮、呕吐、吞酸反胃诸病，将无寒证耶？曰：五脏各有火，五志激之，其火随起。若诸寒为病，必须身犯寒气，口食寒物，非若诸火病自内作。所以气病寒者，十无一二。）
七气汤  ***************************
（行气消痰　《三因》方，亦名四七汤。）
治七情气郁，痰涎结聚，咯不出，咽不下，胸满喘急，或咳或呕，或攻冲作痛。
（七气者，寒、热、喜、怒、忧、愁、恶也。七情之病，令人气结痰聚，阴阳不得升降，故有痞满喘咳冲痛等证。）
半夏（姜汁炒，五钱）　厚朴（姜汁炒，三钱）　茯苓（四钱）　紫苏（二钱）
加姜、枣煎。
此手足太阴药也。气郁则痰聚，故散郁必以行气化痰为先。半夏辛温，除痰开郁；厚朴苦温，降气散满；紫苏辛温，宽中畅肺，定喘消痰；茯苓甘淡渗湿，益脾通心交肾。痰去气行，则结散郁解，而诸证平矣。
本方加白芍、陈皮、人参、桂心，亦名“七气汤”。（《三因》。）治七情郁结，阴阳反戾，吐利交作，寒热眩运，痞满噎塞。
四七汤  ***************************
（温中解郁　《局方》亦名七气汤。）
治七情气郁，痰涎结聚，虚冷上气，或心腹绞痛，或膨胀喘急。
（《针经》云：胃络不和，喘出于阳明之上逆；真元耗散，喘出于肾气之上奔。）
人参　官桂　半夏（一钱）　甘草（五分）
加姜煎。心腹痛，加延胡索。（能行血中气滞，气中血滞。）
此手太阴药也。李士材曰：夫七情过极，皆伤其气。丹溪以越鞠丸主之，而此独异者，盖郁久则浊气闭塞，而清气日薄矣。故虽痛虽膨，而不用木香、枳壳，用人参以壮主气之脏，（肺。）官桂以制谋虑之郁。（肝者，将军之官，谋虑出焉。郁久肝火必盛，桂能平肝。）郁久生痰，半夏为之驱逐；郁故不和，国老为之调停。（甘草。）况桂性辛温，疏气甚捷。郁结者还为和畅矣。汤名“四七”者，以四味治七情也。
（《玉机微义》曰：经云‘寒则气收’，宜辛散之，甘缓之。此治气虚寒郁药也。）
代赭旋覆汤  ***************************
（痞硬噫气　仲景）
治伤寒发汗，若吐若下，解后心下痞硬，噫气不除。
（汗、吐、下后，大邪虽解，胃气弱而不和，虚气上逆，故痞硬、噫气，即俗所谓嗳气也。）
旋覆花（即金沸草，三两）　代赭石（一两）　人参（二两）　甘草（三两）　半夏（半斤）　生姜（五两）　大枣（十二枚）
此足阳明药也。成氏曰：硬则气坚。旋覆之咸以软痞硬；怯则气浮，代赭之重以镇虚逆；（代赭色赤体重，又能养阴血，止反胃。）辛者散也，生姜之辛以散虚痞；甘者缓也，人参、甘草、大枣之甘以补胃弱。
（《纲目》云：病解后，痞硬噫气，不下利者，用此汤。下利者，生姜泻心汤。）
（《活人》云：有旋覆代赭证，或咳逆气虚者，先服四逆汤。胃寒者，先服理中汤，后服此汤为良。）
（周扬俊曰：予每借之以治反胃噎食，气逆不降者，神效。）
丁香柿蒂汤  ***************************
（呃逆　严氏）
治久病呃逆，因于寒者。
（按：方书无呃字。或作咳逆，或作哕气，仲景书中亦作“哕”。《说文》曰：“哕，气牾也。海藏、东垣皆以哕为干呕，人多非之。今从俗作“呃逆”。此病有因痰阻气滞者，有因血瘀者，有因火郁者，有因胃热失下者。此皆属实；有因中气大虚者，有因大下胃虚阴火上冲者，此皆属虚。寒热虚实，治法不一，古方以此汤治寒呃，虽病本于寒，然亦有火也。呃在中焦，谷气不运，其声短小，得食即发呃；在下焦真气不足，其声长大，不食亦然。）
丁香　柿蒂（各二钱）　人参（一钱）　生姜（五片）
一方加陈皮、半夏、茯苓、甘草、良姜。
此足阳明、少阴药也。丁香泄肺温胃而暖肾，生姜去痰开郁而散寒，柿蒂苦涩而降气，人参所以辅真气使得展布也。火呃亦可用者，盖从治之法也。
（以热攻热，名曰从治。）
（朱丹溪曰：人之阴气，因胃为养，土伤则木挟相火直冲清道而上作呃逆。古人以为胃寒，用丁香、柿蒂，不能清痰利气，唯助火而已。）
（李时珍曰：朱氏但执以寒治热，矫枉之过矣。按古人治阴呃，每用桂、附、干姜、吴茱、丁香、茴香诸辛热药，多有取效者。治阳呃用橘红竹茹汤。）
（《玉机微义》曰：呃逆本由阴气已虚，阴火暴甚，直冲而上出于胃，入于肺而作声。东垣用凉药者，所以泻热降火也。若阴证呃逆，以阴气先消，阳火亦竭，浮于胸中，亦欲散也，故不用寒药，而反以温药养胃，留其阳火，胃气一和，阳生则阴长之说也。）
（或问：治阳呃者，何以不用知、柏？吴鹤皋曰：此少阳虚邪，非实邪也，故用柿蒂、竹茹之味薄者主之。若知、柏味厚，则益戕其中气，否塞不益甚乎！古人盖深权之矣。）
本方除人参、生姜，亦名“丁香柿蒂汤”。（严氏。）治同。
本方除人参、生姜，加竹茹、橘红，名“丁香柿蒂竹茹汤”，又名“橘红竹茹汤”。《宝鉴》去人参，加青皮、陈皮；《三因》去人参，加良姜、甘草，名“丁香散”，治同。
橘皮竹茹汤  ***************************
（呕逆呃逆）
治久病虚羸，呕逆不已。
（胃寒则呕，胃热亦呕。有停饮，有积饮，皆作呕。此为久病虚火上逆而干呕者。）
亦治吐利后，胃虚呃逆。
橘皮　竹茹　人参　甘草　半夏　麦冬　赤茯苓　枇杷叶
加姜、枣煎。胃寒者，去竹茹、麦冬，加丁香。实火去人参。
此足阳明药也。胃火上冲，肝胆之火助之，肺金之气不得下
降，故呕。竹茹、枇杷叶、麦门冬，皆能清肺而和胃，肺金清，则肝气亦平矣。（肝木挟相火而上冲，故作呃。金能平木。）二陈所以散逆气，（陈皮、半夏。）赤茯苓所以降心火，生姜呕家之圣药，久病虚羸，故以人参、甘草、大枣扶其胃气也。
《金匮》橘皮竹茹汤：橘皮（三升）　竹茹（二升）　人参（一两）　甘草（五两）　生姜（半斤）　大枣（三十枚）　治哕逆。
（即呃逆吐利后，胃虚隔热所致。按前方即此方而加半夏、麦冬、赤茯苓、枇杷叶。）
定喘汤  ***************************
（哮喘）
治肺虚感寒，气逆膈热而作哮喘。
（膈有胶固之痰，外有非时之感，则令人哮喘。由寒束于表，阳气并于膈中，不得泄越，故隔热气逆。声粗为哮，外感之有余也；气促为喘，肺虚而不足也。）
白果（二十一枚，炒黄）　麻黄　半夏（姜制）　款冬花（各三钱）　桑白皮（蜜炙）　苏子（各二钱）　杏仁（去皮尖）　黄芩（各钱半）　甘草（一钱）
加姜煎。
此手太阳药也。表寒宜散，麻黄、杏仁、桑皮、甘草，辛甘发散，泻肺而解表；里虚宜敛，款冬温润，白果收涩，定喘而清金。苏子降肺气，黄芩清肺热，半夏燥湿痰。相助为理，以成散寒疏壅之功。

卷三·理血之剂  ——————————————————————————————————————————————————————————————————————————————————————————

理血之剂  ***************************
（人身之中，气为卫，血为营。经曰：营者，水谷之精气也。调和五脏，洒陈于六腑，乃能入于脉也。生化于脾，总统于心脏，受于肝，宣布于肺，施泄于肾，溉灌一身。目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气。出入升降，濡润宣通，靡不由此也。饮食日滋，故能阳生阴长，取汁变化而赤为血也。注之于脉，充则实，少则涩。生旺则诸经恃此长养；衰竭则百脉由此空虚。）
（血盛则形盛，血弱则形衰。血者，难成而易亏，可不谨养乎！阴气一伤，诸变立至。妄行于上则吐衄，妄行于下则肠风，衰涸于内则虚劳，枯槁于外则消瘦，移热膀胱则溺血，阴虚阳搏则崩中，湿蒸热瘀则血痢，火极似水则色黑，热胜于阴发为疮疡，湿涩于血则为瘾疹，凝涩于皮肤则为冷痹，蓄血在上则善忘，蓄血在下则如狂，跌仆损伤则瘀恶内聚。此皆失于摄养，变为诸病也。）
四物汤  ***************************
（养血）
治一切血虚，及妇人经病。
（月经先期为热，后期为寒、为虚、为郁、为痰。）
（朱丹溪曰：经水者，阴血也。阴必从阳，故其色红。上应于月，其行有常，故名曰“经”，为气之配。因气而行，成块者，气之凝；将行而痛者。气之滞；行后作痛者，气血俱虚也，色淡亦虚也；错经妄行者，气之乱；紫者气之热，黑则热之盛也。今人见紫黑作痛成块，率指为风冷乘之，而用温热之剂，祸不旋踵矣。）
（经曰：亢则害，承乃制。热甚则兼水化，所以热则紫，甚则黑也。若曰风冷，必须外得。设或有之，十不一二也。）
（《玉机微义》曰：寒则凝而不行，既行而紫黑，故知非寒也。）
当归（酒洗）　生地黄（各三钱）　芍药（二钱）　川芎（钱半）
凡血证，通宜四物汤。
如凉血，心加黄连，肝条芩，肺枯芩，大肠实芩，胆黄连，肾、膀胱黄柏，脾生地，胃大黄，三焦地骨皮，心包络丹皮，小肠山栀、木通。
如清气，心与包络加麦冬，肺枳壳，肝柴胡、青皮，脾白芍，胃干葛、石膏，大肠三焦连翘，小肠赤茯苓，膀胱滑石、琥珀。血虚加龟板；血燥加人乳；瘀血加桃仁、红花、韭汁、童便行之；暴血加薄荷、玄参散之；血不止加炒蒲黄、京墨；久不止加升麻引血归经；妇人经血紫黑，脉数为热，加芩、连；血淡脉迟为寒，加桂、附；人肥有痰加半夏、南星、橘红；人瘦有火加黑栀、知母、黄柏；郁者加木香、砂仁、苍术、神曲；瘀滞加桃仁、红花、延胡、肉桂；气虚加参、芪；气实加枳、朴。
此手少阴、足太阴、厥阴药也。（心生血，脾统血，肝藏血。）当归辛苦甘温，入心脾生血为君；生地甘寒，入心肾滋血为臣；芍药酸寒，入肝脾敛阴为佐；川芎辛温，通上下而行血中之气为使也。
（川芎入厥阴心包、肝经，上行头目，下行血海。血海，冲、任也。）
（《玉机微义》曰：川芎，血中之气药也。通肝经，性味辛散，能行血滞于气也。地黄，血中血药也，通肾经，性味甘寒，能生真阴之虚也。当归，血中主药也，通肝经，性味辛温，分三治，全用活血，各归其经也。芍药，阴分药也，通脾经，性味酸寒，能和血，治血虚腹痛也。此特血病而求血药之属者也。若气虚血弱，又当从长沙血虚以人参补之，阳旺即能生阴血也。辅佐之属，若桃仁、红花、苏木、丹皮、血竭者，血滞所宜；蒲黄、阿胶、地榆、百草霜、棕榈灰者，血崩所宜；苁蓉、锁阳、牛膝、枸杞、龟板、夏枯草、益母草者，血虚所宜；乳香、没药、五灵脂、凌霄花者，血痛所宜；乳酪血液之物，血燥所宜，姜、桂，血寒所宜；苦参、生地汁，血热所宜。苟能触类而长，可应无穷之变矣。）
（丹溪治阴虚发热，于血药四物汤，亦分阴阳。血之动者为阳，芎、归主之；血之静者为阴，地、芍主之。血之阴不足，虽芎、归辛温亦不用；血之阳不足，虽姜、桂辛热亦用之。与泻火之法正治、从治相同。）
（吴鹤皋曰：天地之道，阳常有余，阴常不足，人身亦然，故血者难成而易亏。夫草木无情，安能生血？以地、芍能养五脏之阴，芎、归能调营中之气，阴阳调和而血自生耳。若夫失血太多，气息几微之际，慎勿与之。盖四物阴类，非所以生物者也。当重用参、芪以固欲绝之气。故曰脱血者，先益其气，否则芎香窜，反能耗气，气血双亡而死矣。故凡虚损胃虚气弱之人，皆不宜多服。）
（或问：四物汤是女门专药，于内亦有脾胃药乎？一阳子曰：四物汤隐潜脾胃，治法人昧久矣。脾经少血多气，当归、地黄生血，灌溉脾经，土畏贼邪，木来克土，芍药能泻木补脾，肝欲散，用川芎之辛以启之，非制木补土脾胃之药乎！）
（或曰：产后禁用芍药否？曰：新产血气未平，恐芍药酸收作痛耳。芍药专治血虚气痛，新产正血虚气痛之时，醇酒微炒，用之何害？又血块疑滞作祸，不可泥于产后大补气血，放胆下之，用玉烛散无妨。推陈致新，亦是补法。只因产后大补气血一语，致积血而殒者多矣。）
（附：子和玉烛散归尾、生地、川芎、赤芍、大黄、芒硝、甘草。治经闭腹痛，体瘦善饥。取《尔雅》“四气和谓之玉烛”之义也。）
本方加黄柏、知母，名“知柏四物汤”；再加玄参，名“滋阴降火汤”。治阴虚有火。知柏四物蜜丸，名“坎离丸”，治阴虚嗽血。
（丹溪论劳瘵主乎阴虚。盖自子至巳属阳，自午至亥属阴，阴虚则热在午后子前；寤属阳，寐属阴，阴虚则盗汗从寐时出；升属阳，降属阴，阴虚则气不降，痰涎上逆，吐出不绝；脉浮属阳，沉属阴，阴虚则浮之洪大，沉之空虚。宜用四物竹沥，加炒柏、龟版补阴降火之剂。又须远嗜欲，薄滋味，静心调养以助之。）
（《准绳》云：丹溪论劳瘵主乎阴虚，用四物加知、柏主之。世医遵用，百无一效，何哉？盖阴虚火必上炎，芎、归辛温，非滋虚降火之药；川芎上窜，非虚炎短乏者所宜；地黄泥膈，非胃弱痰多食少者所宜；知、柏辛苦大寒，虽曰滋阴，其实燥血，虽曰降火，久而增气，反能助火。至其败胃，所不待言。不若用苡仁、百合、天冬、麦冬、桑皮、地骨、丹皮、酸枣、五味子、枇杷叶之类，佐以生地汁、藕汁、人乳、童便等。如咳嗽则多用桑皮、枇杷叶，有痰增贝母。有血增苡仁、百合、阿胶，热甚增地骨，食少增苡仁至七八钱。而麦冬当为之主，以保肺金而滋化源，无不辄效。）
（又曰：虚劳之疾，百脉空虚，非粘滞之物填之，不能实也。精血枯涸，非濡湿之物滋之不能润也。当用参、芪、地黄、二冬、枸杞、五味之属，各煎。又另用青蒿以童便熬膏，合前诸计，并鹿角胶、霞天膏化服。大抵苡仁、百合之属治肺虚，参、芪、地黄膏之属治肾虚，盖心肝属阳，肺肾属阴，故补肺肾即是补阴，非知、柏四物之谓也。）
本方加黄连、胡黄连，名“二连四物汤”。（《元戎》。）治虚劳血虚，五心烦热，热入血室，夜分发热。
（血室，冲脉也。冲为血海，昼静夜热，阳陷阴中，名“热入血海”。）
本方加黄柏、黄苓、甘草，名“三黄四物汤”，治阴虚潮热。
本方用生熟二地，加黄芪、丹皮、升麻、柴胡，名“三黄补血汤”，治亡血血虚，六脉俱大，按之空虚。
（二地补血，丹皮凉血，黄芪补气，升、柴升阳，气旺则能生血，阳生则阴自长矣。）
本方加桃仁、红花，名“元戎四物汤”，治脏结便秘，扑损瘀血。
本方加羌活、防风。（一用秦艽。）名“治风六合汤”，治风虚眩运，风秘便难。蜜丸，名“补肝丸”。（肝以泻为补也。）
本方加木香、槟榔，名“治气六合汤”，治血虚气滞，或血气上冲。
本方加羌活，天麻，蜜丸，名“神应养真丹”，治足厥阴经受风、寒、暑、湿，瘫痪不遂，语言蹇涩，及血虚脚气。
本方加桃仁、红花、竹沥、姜汁，治半身不遂，在左者属瘀血。
（瘀血不去，则新血不生，故用桃仁、红花活血去瘀。加竹沥、姜汁者，以痰无分左右也。）
本方去白芍加防风，名“防风当归散”，治发汗过多，而成痉证，宜去风养血。
本方去地黄，加干姜，名“四神汤”，治妇人血虚，心腹㽲痛。（㽲。音鸠，又音绞。急痛也。）
本方加阿胶、艾叶、甘草，名“胶艾汤”，治冲、任虚损，经水淋沥，及血虚下痢。（别见《经产门》。）
本方加艾叶、四制香附，（童便、盐水、酒、醋各浸三日。）醋丸，名“艾附暖宫丸”。治子宫虚冷。再加阿胶，名“妇宝丹”，治虚寒经水不调。
本方加丹皮、地骨，治妇人骨蒸。
本方除芍药、地黄，名“芎归汤”，为末，名“佛手散”，又名“一奇散”，又名“君臣散”。治产后血虚头痛，胎动下血，服此自安。子死腹中，服此即下。催生神效。
本方合四君子，名“八珍汤”，治心肺虚损，气血两虚。（四君补气，四物补血。）再加黄芪、肉桂，名“十全大补汤”，兼助阳固卫。（王海藏曰：桂枝、甘草，小建中也。加黄芪即黄芪建中也。参、术、苓、草，四君也。芎、归、芍、地，四物也。以气血俱衰，阴阳并弱，法天地之成数。故曰十全散。）十全汤去白芍，加山茱、五味、防风、苁蓉，入姜、枣煎，名“大补黄芪汤”。（《宝鉴》。）治气血两虚，自汗不止，（黄芪畏防风，合用最能止汗。）及阳虚发厥。四物、四君合小柴胡，名“三合散”。（河间。）治产后日久虚劳。
本方四物各七钱，加防风一两，栀子、黄芩、黄连各三钱，每服五钱。如脉实，加大黄，名“生地黄连汤”。（海藏。）治妇人血风证，去血过多，因而燥涸，循衣摸床，撮空闭目，扬手掷足，错语失神，脉弦浮而虚。
（男子去血过多，亦有此证。）
（节庵曰：大承气汤，气药也。自外而之内者用之。生地黄连汤，血药也，自内而之外者用之。气血合病，循衣摸床，证同。自气之血，血而复之气者，大承气汤下之；自血之气，气而复之血者，生地黄连汤主之。二者俱不大便，此是承气汤对子，又与三黄石膏汤相表里。是皆三焦包络虚火之病也。病即危急，只得以此降血中之伏火耳。）
（《纲目》曰：四物与桂枝、麻黄、白虎、柴胡、理中、四逆、茱萸、承气、凉膈等，皆可作各半汤。此易老用药大略也。）
当归补血汤  ***************************
（补血　东垣）
治伤于劳役，肌热面赤，烦渴引饮，脉大而虚。
（血实则身凉，血虚则身热。此以饥饱劳役伤其阴血，虚阳独胜，故肌热烦渴，与阳明白虎证无异。但白虎证得之外感，实热内盛，故脉大而长，按之有力。此证得之内伤，血虚发热，脉洪大而无力，《内经》所谓“脉虚血虚”是也，误服白虎必毙。）
黄芪（炙，一两）　当归（酒洗，二钱）
空心服。
此足太阴、厥阴药也。当归气味俱厚，为阴中之阴，故能滋阴养血；黄芪乃补气之药，何以五倍于当归，而又云补血汤乎？盖有形之血，生于无形之气，又有当归为引，则从之而生血矣。
经曰：阳生则阴长。此其义耳。讱庵曰：病本于劳役，不独伤血，而亦伤气，故以二药兼补之也。
归脾汤  ***************************
（引血归脾　《济生》）
治思虑过度，劳伤心脾，怔忡健忘，惊悸盗汗，发热体倦，食少不眠。或脾虚不能摄血，致血妄行，及妇人经带。
（心藏神而生血。心伤则不能生血而血少，故怔忡健忘，惊悸盗汗。汗者，心之液也。脾主思而藏血，脾伤则血不归脾，故不眠。脾主肌肉，故肌热。脾主四肢，故体倦。脾不健运，故食少。脾不能统血则妄行，而有吐衄、肠风、崩漏等证。）
（有触而心动曰惊，无惊而自动曰悸，即怔忡也。上气不足，下气有余，肠胃实而心气虚，故善忘。）
人参　白术（土炒）　茯神　枣仁（炒）　龙眼肉（各二钱）　黄芪（炙，钱半）　当归（酒洗）　远志（各一钱）　木香　甘草（炙，各五分）
姜、枣煎。
此手少阴、足太阴药也。血不归脾则妄行，参、术、黄芪、甘草之甘温，所以补脾；茯神、远志、枣仁、龙眼之甘温酸苦所以补心。（远志苦泄心热，枣仁酸敛心气。）心者，脾之母也。当归滋阴而养血，木香行气而舒脾，既以行血之滞，又以助参、芪而补气。（汪机曰：木香与补药为佐则补，与泄药为君则泄。）气壮则能摄血，血自归经，而诸证悉除矣。
（治实火之血，顺气为先，气行则血自归经。治虚火之血，养正为先，气壮自能摄血。）
（《医贯》曰：心生血，脾统血，肝藏血。凡治血证，须按三经用药，远志、枣仁，补肝以生心火；茯神补心以生脾土；参、芪、甘草，补脾以固肺气；木香香先入脾，总欲使血归脾耳。）
养心汤  ***************************
（补心血）
治心虚血少，神气不宁，怔忡惊悸。
（心主血而藏神，经曰：静则神藏，躁则消亡。心血虚则易动，故怔忡惊悸，不得安宁也。）
黄芪（蜜炙）　茯苓　茯神　当归（酒洗）　川芎　半夏曲（各一两）　甘草（炙，一钱）　柏子仁（去油）　酸枣仁（炒）　远志（去心，炒）　五味子　人参　肉桂（各二钱半）
每服五钱。
此手少阴药也。人参、黄芪以补心气；川芎、当归以养心血；二茯、远志、柏仁、酸枣以泄心热而宁心神。五味收神气之散越；半夏去扰心之痰涎；甘草补土以培心子；赤桂引药以入心经。润以滋之，温以补之，酸以敛之，香以舒之，则心得其养矣。
人参养荣汤  ***************************
（养荣）
治脾肺气虚，荣血不足，惊悸健忘，寝汗发热，食少无味，身倦肌瘦，色枯气短，毛发脱落，小便赤涩。
（经曰：脾气散精，上输于肺。此地气上升也。肺主治节，通调水道，下输膀胱。此天气下降也。脾肺虚则上下不交而为否，荣血无所藉以生，肺虚故气短，脾虚故食少。心主脉，脉属荣，荣虚血少，则心失其养，故惊悸健忘，寝汗发热。肺主皮毛，脾主肌肉，血虚火盛，故肌瘦色枯，毛发脱落也。）
亦治发汗过多，身振脉摇，筋惕肉瞤。
（汗为心液，汗即血也。发汗过多，则血液枯涸，筋肉无以荣养，故有振摇，瞤惕之证。）
人参　白术　黄芪（蜜灸）　甘草（炙）　陈皮　桂心　当归（酒拌，各一钱）　熟地黄　五味子（炒，杵）　茯苓（各七分）　远志（五钱）　白芍（钱半）
加姜、枣煎。
此手少阴、手足太阴气血药也。熟地、归、芍，养血之品，参、芪、苓、术、甘草、陈皮，补气之品。血不足而补其气。此阳生则阴长之义。且参、芪、五味，所以补肺；（肺主气，气能生血。）甘、陈、苓、术，所以健脾；（脾统血。）归、芍所以养肝，（肝藏血。）熟地所以滋肾，（肾藏精，精血相生。）远志能通肾气上达于心。桂心能导诸药入营生血。五脏交养互益，故能统治诸病，而其要则归于养荣也。
（薛立斋曰：气血两虚，而变现诸证，莫能名状。勿论其病，勿论其脉，但用此汤，诸证悉退。）
（喻嘉言曰：方内皆心脾之药，而注“肺虚”，误也。养荣原不及肺。）
（昂按：肺主气。凡补气药皆是补肺，气旺自能生血，即此便是养荣，便是补心补脾，理实一贯。古方补血汤，黄芪五倍于当归，而云补血，岂非明证乎！况五脏互相灌溉，传精布化，专赖傅相之功，焉得谓养荣不及于肺也哉！）
（又按：生脉散，保肺药也，而云生脉者，脉即血也。肺者，傅相之官，治节出焉。）
龙脑鸡苏丸  ***************************
（清热理血　《局方》）
治肺有郁热，咳嗽、吐血、衄血、下血、热淋、消渴、口臭、口苦，清心明目。
（肺有郁热故咳嗽，甚则逼血上行，故吐衄；肺移热于大肠则下血；肺热则膀胱绝其化源，故淋闭；肺热则渴而多饮，为上消。脾胃有热则口臭，肝胆有热则口苦。）
鸡苏叶（一名龙脑薄荷，一两六钱）　生地黄（六钱）　麦冬（四钱）　蒲黄（炒）　阿胶（炒）　木通　银柴胡（各二钱）　甘草（钱半）　黄芪　人参（各一钱）
先将木通、柴胡浸二日，熬汁，地黄浸汁，熬膏，再加蜜三两，炼过和丸梧子大，每服二十丸，细嚼，汤下。一方有黄连。
此手足太阴、少阳药也。肺本清肃，或受心之邪焰，或受肝之亢害，故见诸证。薄荷辛凉轻扬升发，泻肺搜肝，散热理血，故以为君；生地黄凉血，炒蒲黄止血，以疗诸血；柴胡平肝解肝热，木通利水降心火，麦冬、阿胶润燥清肺，参、芪、甘草泻火和脾。此亦为热而涉虚者设，故少佐参芪也。
（喻嘉言曰：此丸两解气分、血分之热，宜常服之。）
咳血方  ***************************
（咳血　丹溪）
治咳嗽痰血。
（咳者，有声无物；嗽者，有物无声；咳嗽者，有声有物也。肺为华盖，至清之脏，有火则咳，有痰则嗽。肺主气，气逆为咳；肾主水，水泛为痰。肾脉上入肺，循喉咙，其支者从肺络心，属胸中，故病则俱病矣。涎唾中有少血散漫者，此肾从相火炎上之血也。若血如红缕，从痰中咳出者，此脉络受热伤之血也；若咳出白血浅红色似肉似肺者，必死。凡唾中带血，咯出有血，或血丝，属肾经；鼻衄出血，咳嗽有血，属肺经；呕吐成盆成碗者，属胃经，阳明多血多气故也；自两胁逆上吐出者，属肝经；溺血属小肠、膀胱经；下血属大肠经；牙宣出血属胃、肾虚火；舌血谓之舌衄；汗孔出血谓之肌衄，心与肝也。又惊而动血者属心，怒而动血者属肝，忧而动血者属肺，思而动血者属脾，劳而动血者属肾。）
青黛（水飞）　栝蒌仁（去油）　海石（去砂）　山栀（炒黑）　诃子肉
等分为末，蜜丸噙化。嗽甚加杏仁。
此手太阴药也。肝者，将军之官。肝火上逆，能烁心肺，故咳嗽痰血也。青黛泻肝而理血，散五脏郁火；栀子凉心而清肺，使邪热下行，二者所以治火。栝蒌润燥滑痰，为治嗽要药；（能清上焦痰火，荡除郁热垢腻。）海石软坚止嗽，清水之上源，（能软坚痰，痰除则嗽止，肺为水火上源。）二者降火而兼行痰。加诃子者，以能敛肺而定痰喘也。不用治血之药者，火退则血自止也。
独圣散  ***************************
（肺痿咯血）
治多年咳嗽，肺痿，咯血红痰。
白芨
为末，每服二钱，临卧糯米汤下。
此手太阴药也。人之五脏，惟肺叶坏烂者，可以复生。白芨苦辛收涩，得秋金之令，能补肺止血，故治肺损红痰，又能蚀败疽死肌，为去腐生新之圣药。
（台州狱吏，悯一重囚，囚感之云：吾七犯死罪，遭刑拷，肺皆伤损，得一方，用白芨末，米饮日服，其效如神，后日凌迟，剖其胸，见肺间窍穴数十，皆白芨填补，色犹不变也。）
清咽太平丸  ***************************
（咯血）
治膈上有火，早间咯血，两颊常赤，咽喉不清。
（肺属金，清肃之脏也，木火焚灼，肺金受刑，故咯血。早间寅卯，木旺生火之时，两颊肺肝之部也。十二经脉，惟足太阳在表，不历膈咽，余皆上循喉咙，尽能作病，而君相二火为尤甚。诸火上逆，故咽喉不清。）
薄荷（一两）　川芎　防风　犀角　柿霜　甘草（各二两）　桔梗（三两）
蜜丸。
此手太阴药也。薄荷辛香升浮，消风散热，（消风故疏肝，散热故清肺，是以能治血病。）防风血药之使，泻肺搜肝，（防风泻肺火，散肝火，为上部血药之使。）川芎血中气药，升清散瘀，（清升则浊降，为通阴阳血气之使。）柿霜生津润肺，犀角凉心清肝，甘草缓炎上之火势，桔梗载诸药而上浮，又甘桔相合，为清咽利膈之上剂也。
还元水  ***************************
（火嗽失血，饮自己溺，名轮回酒。）
治咳血吐血，及产后血运，阴虚久嗽，火蒸如燎。
（血生于心，统于脾，藏于肝，宣布于肺。静则归经，热则妄行。火伤肺络，血随咳出，或带痰中为咳血；吐出多者为吐血；产后去血过多则发运。肺主皮毛，故热如火燎。）
童便
取十一二岁无病童子，不茹荤辛，清彻如水者，去头尾，热饮。冬则用汤温之，或加藕汁、阿胶和服，有痰加姜汁。
此手太阴、足少阴药也。童便咸寒，降火滋阴，润肺散瘀，故治血证、火嗽、血运如神。
（北齐褚澄曰：喉不容物，毫发必咳。血既渗入，愈渗愈咳，愈咳愈渗。饮溲溺，百不一死；服寒凉药，百不一生。）
（李时珍曰：小便性温不寒，饮之入胃，随脾之气，上归于肺，下通水道而入膀胱，乃其旧路，故能治肺病引火下行。其味咸而走血，故治血病。当热饮，热则真气尚存，其行自速，冷则惟有咸寒之性而已。）
（李士材曰：炼成秋石，真元之气渐失，不及童便远矣。）
麻黄人参芍药汤  ***************************
（内虚外感吐血　东垣）
治吐血外感寒邪，内虚蕴热。
（东垣尝治一贫士，病脾胃虚，与补药，愈后继居旷室，卧热炕，咳而吐血。东垣谓此人虚弱，冬居旷室，衣服单薄，是重虚其阳，表有大寒，壅遏里热，火邪不得舒伸，故血出于口。当补表之阳，泻里之虚热。因思仲景治伤寒脉浮紧，当以麻黄汤发汗，而不与之，遂成衄血，‘却与麻黄汤立愈’，与此甚同，因作此汤，一服而愈。）
桂枝（五分，补表虚）　麻黄（去外寒）　黄芪（实表益卫）　甘草（炙，补脾）　白芍（安太阴，各一钱）　人参（益元气而实表）　麦冬（保肺气，各三分）　五味子（五粒，安肺气）　当归（五分，和血养血）
热服。
此足太阳、手足太阴药也。《纲目》曰：观此一方，足以为万世模范矣。盖取仲景麻黄汤与补剂各半服之。但凡虚人当服仲景方者，当以此为则也。
犀角地黄汤  ***************************
（凉血　《济生》）
治伤寒胃火热盛，吐血、衄血、嗽血、便血，蓄血如狂，漱水不欲咽，及阳毒发斑。
（口血曰吐，鼻血曰衄。吐行浊道，衄行清道。喉与咽二管不同也。经者，循经之血，走而不守，随气而行，火气急迫，故随经直犯清道上脑而出于鼻为衄。其从肺窍而出于咽者，则为咳血、咯血。其存胃中者，为守营之血，守而不走，胃虚不能摄血，或为火逼，故呕吐从喉而出也。吐血之热在腑，衄血之热在经，杂病衄血为里热，伤寒衄血为表热。在腑，胃也。在经，肺也。里热，脏腑也。表热，太阳也。）
（经曰：心移热于肺，则咳嗽出血。便血有寒热二证，伤寒便血为传经热邪瘀血，在上焦则善忘，在下焦则如狂，漱水不欲咽，热在经未入里也。畜血发躁而内不渴，故虽漱水而不欲咽。）
（海藏曰：大凡血证皆不饮水，惟气证则饮水，经曰：阳明病口燥漱水，不欲咽者，必衄。伤寒当发汗而不发汗，邪热入里，逼血妄行，故见诸证。）
（斑疹者，热甚伤血，里实表虚，发于皮肤而为斑疹。伤寒下早，热毒乘虚入胃，则发斑。下迟，热留胃中，亦发斑。或多服热药，亦发斑。见红点者为疹，如锦纹者为斑。疹轻而斑重，色紫黑者，热极而胃烂也，多死。凡斑疹慎不可汗，汗之重令开泄，更增斑烂，亦不可遽下，恐斑毒内陷也。）
生地黄（两半）　白芍（各一两）　丹皮　犀角（各二钱半，角尖尤良。鹿取茸，犀取尖，其精气尽在是也。作器物者，多被蒸煮，不堪入药）
每服五钱。
热甚如狂者，加黄芩一两；因怒致血者，加栀子、柴胡。（黄芩泻上中二焦之火，栀子泻三焦之火，柴胡平少阳、厥阴之火。）
节庵加当归、红花、桔梗、陈皮、甘草、藕汁，名“加味犀角地黄汤”，所治同。
（当归引血归经，藕汁凉血散瘀，桔梗以利上焦，陈皮以导中焦，红花以行下焦。）
此足阳明、太阴药也。血属阴，本静，因诸经火逼，遂不安其位而妄行。犀角大寒，解胃热而清心火；芍药酸寒，和阴血而泻肝火；（肝者心之母。）丹皮苦寒，泻血中之伏火；生地大寒，凉血而滋水，以共平诸经之僭逆也。
（海藏曰：血分三部，药有轻重，犀角地黄汤治上血，如吐衄之类；桃仁承气汤治中血，如血蓄中焦，下痢脓血之类；抵当汤丸治下血，如蓄血如狂火类。又曰：此证足太阴所主，脾不裹血，越而上行，实者犀角地黄汤，虚者黄芩芍药汤。凡病呕吐血者，咸用芍药主之，故知太阴药也。）
（《医贯》曰：犀角地黄汤，乃衄血之的方。盖犀，水兽也，可以分水，可以通天。鼻衄之血，从任、督而至巅顶，入鼻中，惟犀角能下入肾水。引地黄滋阴之品，由肾脉而上，故为对证。若阴虚火动，吐血与咳咯可借用成功。若阳虚劳嗽，及脾胃虚者，皆所不宜。伤寒汗出不彻，能逼动经血，误发其汗，亦动经血，二者不同。陶尚文治一人，伤寒四五日，吐血不止，医以犀角地黄汤、茅花汤治之，反剧。陶切其脉，浮数而紧，遂用麻黄汤汗出而愈。此取脉不取证也，可谓得仲景心法矣。使脉不浮紧而数，其可用乎？经曰：伤寒脉浮紧，不发汗，因致衄者，麻黄汤主之。又曰：太阳病，脉浮紧，发热，身无汗，自衄者，愈。风寒在经，郁而为热，不得汗解，衄则热随血散，俗名红汗，故愈。若全未发汗致衄者，仍须用麻黄发之。）
（成无己曰：伤寒衄者，为邪气不得发散，壅盛于经，逼迫于血也，桂枝麻黄汤治衄者，非治衄也，即是发散经中邪气耳。血郁于上而吐血者，谓之“薄厥”；留于下而瘀者，谓之“蓄血”。此由太阳随经瘀热在里，血为热所搏，结于下焦，少腹当硬，小便自利。）
（朱肱《活人书》言：瘀血入里，吐衄血者，犀角地黄汤乃阳明圣药。如无犀角，代以升麻，二味性味相远，何以为代？盖以升麻能引诸药同入阳明也。）
（朱二允曰：升麻性升，犀角性降，用犀角止血，乃借其下降之气，清心肝之火，使血下行归经耳，倘误用升麻，血随气升，不愈涌出不止乎？故古方亦未可尽泥也。犀能通顶而又下降蓄血。）
桃仁承气汤  ***************************
（仲景）
治伤寒外证不解，热结膀胱，小腹胀满，大便黑，小便利，躁渴谵语，蓄血，发热如狂，及血瘀胃痛，腹痛胁痛，疟疾，实热夜发，痢疾，蓄血急痛。
（热邪自太阳不解，传入膀胱之经，与血相搏，若血自下，则热随血出而愈。不下者血蓄下焦，故小腹急胀。皮见青紫筋，大便黑者，血瘀也；小便利者，血病而气不病也；小便利而小腹仍急，故知为蓄血。心主血，邪热上干，心君不宁，故躁烦谵语而如狂。瘀血聚于阳明，则胃痛，在太阴则腹痛，在厥阴则胁痛。疟夜发者，热入血分也。）
（《活人》云：不当汗而汗之，亡其津液，阳扰之极则侵阴也。故燥血蓄于胸中也。）
（李梴曰：太阳证则如狂，阳明证则善忘，少阳证则寒热如疟。伤寒有用大承气不解，反便坚善食者，瘀血也。凡胸中满，心下满者，皆气也；腹中满者，或燥矢，或宿食；小腹满者，或溺或血，停蓄而胀满也。清阳出上窍，故上满者为气而非物；浊阴出下窍，故下满者为物而非气，俱是热病。惟冷结膀胱小腹满一证为寒，有手足厥冷为可辨。）
（昂按：痰满亦有在上焦者。）
桃仁（五十枚，去皮尖，研）　大黄（四两）　芒硝　甘草　桂枝（各二两）
此足太阳药也。大黄、芒硝，荡热去实；甘草和胃缓中。此调胃承气汤也。热甚搏血，血聚则肝燥，故加桃仁之苦甘，以润燥而缓肝；加桂枝之辛热，以调营而解外。直达瘀所而行之也。
（《准绳》曰：桂枝轻扬上行，此当是桂，非枝也。）
（喻嘉言曰：用桃仁以达血所，加桂枝以解外邪，亦犹大柴胡汤用柴胡解外相似，益见太阳随经之邪，非桂枝不解耳。）
（昂按：伤寒与杂病不同，仲景之书，专为伤寒而设，故当用枝。）
（程郊倩曰：五苓散与桃仁承气，均为太阳犯腑之药，一利前而主气分，一利后而主血分，治各不同。）
（撄宁生曰：血溢、血泄、诸蓄妄者，其始也，率以桃仁、大黄行血破瘀之剂折其锐气，然后区别治之。滑伯仁号撄宁生。）
（或问：失血复下，虚何以当？苏伊举曰：血即妄行，迷失故道，不去蓄利瘀，则以妄为常，何以御之？且去者自去，生者自生，何虚之有？）
本方如青皮、枳实、当归、芍药、苏木汁、柴胡、名“桃仁承气饮子”。
（节庵加青皮、枳实者，破血必行气也。加当归、芍药，去瘀而生新也。柴胡平肝升清而散表热，苏木助桃仁、桂心以逐瘀血。）
抵当汤  ***************************
（血蓄下焦　仲景）
治太阳病六七日，表证仍在，脉微而沉，反不结胸，其人发狂者，以热在下焦，少腹当硬满。小便自利者，必有蓄血，令人善忘，所以然者，以太阳随经瘀热在里故也。
（表证仍在，谓发热恶寒，头痛项强未罢也。太阳为经，膀胱为腑，此太阳热邪随经入腑，热与血搏，故为蓄血。脉沉为在里。表证仍在，则邪气犹浅，不结于胸中而发狂。）
（经曰：热结膀胱，其人如狂。又曰：血并于下，乱而善忘。少腹硬满而小便不利者，为溺涩；硬满而小便利者，为蓄血。）
（《准绳》曰：玩“仍在”二字，则邪气为不传里，非“犹浅”也。膀胱为太阳本经，曰“热结下焦”，曰“少腹硬满”，曰“小便自利”，皆膀胱之证，故总结曰“随经瘀热”也。“在里”二字，乃随经膀胱之里，非三阴之里也。按太阳在阳在表，即有沉紧、沉滑之脉，皆不得以里阴名之。）
水蛭（三十个，猪脂熬黑）　虻虫（三十个，去头足翅）　桃仁（廿枚，去皮尖，研）　大黄（四两，酒浸）
此足太阳药也，成氏曰：苦走血，咸渗血，虻虫、水蛭之苦咸以除蓄血；甘缓结，苦泄热，桃仁、大黄之甘苦以下结热。
（程郊倩曰：表证仍在，脉微而沉，是有表证而无表脉，热在下焦可知，非桂枝所能散，桃仁承气所能攻，缘热结膀胱，与瘀热在里，邪有浅深，故桃仁承气与抵当汤攻有缓急。）
本方减水蛭十个，虻虫、桃仁各减五个，分为四丸，每水煮一丸，名“抵当丸”，治本病无善忘如狂之证者。
（水蛭，即马蝗蚑。咸寒有毒，乃食血之虫，能通肝经聚血，最难死，虽炙为末，得水便活。若入腹中，生子为患，田泥和水饮下之。虻虫，即蚊虫，因其食血，故用之以治血。二药险峻，世人罕用，故更制代抵当汤。）
（吴鹤皋曰：古人用蚊虫、水蛭治血积，以其善吮血耳。若天鼠矢乃食蚊而化者也，当亦可以治血积。《本草》称其“下死胎”则其能攻血块也，何疑？）
附：代抵当丸　大黄（四两），生地、归尾、桃仁、穿山甲、玄明粉（各一两），桂（三钱），蜜丸。
（桃仁、归尾、生地润以通之，桂心热以动之，大黄、玄明粉苦寒咸寒以推荡之，加穿山甲引之以达于瘀所也。）
槐花散  ***************************
（便血　《本事》）
治肠风、脏毒下血。
（血之在身，有阴有阳，阳者顺气而行，循流脉中，调和五脏，洒陈六腑，谓之营血。阴者居于络脉，专守脏腑，滋养神气，濡润筋骨。若感内外之邪而受伤，则或循经之阳血，至其伤处，为邪气所沮，漏泄经外，或居络之阴血，因留著之邪溃裂而出，则皆渗入肠胃而泄矣。世俗率以肠风名之，不知风乃六淫之一耳。若肠胃受火热二淫，与寒、燥、湿怫郁其气，及饮食劳力伤其阴络之血者，亦可谓之肠风乎？）
（《针经》曰：阳络伤则血外溢而吐衄，阴络伤则血内溢而便溺。戴氏以随感而见色鲜者为肠风；积久而发色瘀者为脏毒。又云色鲜为热，自大肠气分来；色瘀为寒，自小肠血分来。）
（或曰：肠风者，风邪淫胃；脏毒者，湿邪淫胃。脏毒、肠风之血，出于肠脏之间。五痔之血，出于肛门蚀孔，处治各不同。）
槐花（炒）　侧柏叶（杵）　荆芥（炒黑）　枳壳（炒）
等分为末，每三钱，米饮下。
此手足阳明药也。侧柏养阴燥湿，最清血分；槐花疏肝泻热，能凉大肠。荆芥散瘀搜风，（为风病、血病要药。）枳壳宽肠利气。
（此病多由湿热、风燥之邪，如久不愈者，不宜纯用寒凉，须兼温补及升举药。大法凉血用槐角、地榆、扁柏、条芩、炒连、栀子、生地，和血用阿胶、当归、川芎、白芍，风湿用秦艽、防风、荆芥、苍术、茯苓，血瘀少加桃仁、红花、苏木，宽肠用枳壳，升举用升麻，生血补气加人参、黄芪、白术、甘草，柏叶生而向西，禀金、兑之正气，能制肝木。木主升，金主降，升降相配，夫妻之道和，则血得以归肝，故仲景治吐血不止，气血虚寒，用柏叶汤。柏叶、干姜各三两，艾三把，马粪汁一升，合煮服。马属午为离，假之以降心火。）
本方除柏叶、荆芥，加当归、黄芩、防风、地榆，酒糊丸，名“槐角丸”，（《局方》。）治同。（凉血疏风。）
本方加当归、生地、川芎，入乌梅、生姜煎，名“加减四物汤”，（《济生》。）治同。（补血凉血，若以风为虚象者，盖非风客于肠胃故也。）
本方除柏叶、枳壳，加当归、川芎、熟地、白术、青皮、升麻，亦名“槐花散”，又名“当归和血散’，（东垣。）治肠澼下血，湿毒下血。
本方除柏叶、枳壳，加青皮等分，亦名“槐花散”，（洁古。）治血痢腹不痛，不里急后重。单用槐花、荆芥炒黑，为末，酒服，亦治下血。（《经验方》。）
秦艽白术丸  ***************************
（血痔　东垣）
治痔疮、痔漏有脓血，大便燥结，痛不可忍。
（手阳明大肠，庚金也。清燥主收，司行津液，以从足阳明胃土之化，旺则生化万物。人或醉饱入房，酒热留著，忍精不泄、流注篡间，前阴之气，归于大肠，木乘火势而侮燥金，火就燥则大便闭而痔作矣。受病者，燥气也，为病者，胃湿也。湿、热、风、燥四气合邪，法当泻火、润燥、疏风、和血、止痛。二阴之交，名“篡”，燥金，大肠也。）
秦艽　白术　归尾（酒洗）　桃仁（研，各一两）　枳实（麸炒）　皂角子（烧存性）　泽泻（各五钱）　地榆（三钱）
面糊丸。
此手足阳明药也。李东垣曰：秦艽、桃仁、归尾，润燥和血；（秦艽为风药中润剂。）皂角仁以除风燥，地榆以破血止血，枳实苦寒以补肾而泄胃实，泽泻淡渗，使气归于前阴，以补清燥受胃之湿邪也。（清燥，谓大肠也。）白术之苦以补燥气之不足，其味甘以泻火而益元气，故曰甘寒泻火，乃假枳实之寒也。大便秘涩，以大黄推之，其津液益不足，用当归和血，加油润之剂，自然软利矣。
本方除白术、枳实、地榆，加苍术、黄柏、大黄、槟榔、防风，名“秦艽苍术汤”，治同。
（李东垣曰：肠头成块者，湿也；作大痛者，风也。大便燥结者，兼受火热也。是湿、热、风、燥四气合邪，当去四者以破气药兼之，治法全矣。）
本方除皂角、枳实、地榆，加防风、升麻、柴胡、陈皮、大黄、黄柏、红花、灸草，名“秦艽防风汤”，治痔漏大便时疼痛。
（东垣曰：如无痛者，非痔漏也。）
本方用秦艽一味，加羌活、防风、麻黄、升麻、柴胡、藁本、细辛、黄芪、炙草、红花，名“秦艽羌活汤”。治痔漏成块
下垂，不任其痒。
本方除地榆，加大黄、红花，名“秦艽当归汤”。治痔漏大便燥结，疼痛。
（以上皆东垣方。）
芍药汤  ***************************
（血痢　洁古）
治下痢脓血稠黏，腹痛后重。
（下痢皆属湿热，赤为伤血，白为伤气。脓血稠粘，气血两伤也。腹痛后重，气血皆滞也。刘河间曰：行血则脓血自愈，调气则后重自除。）
芍药（一两）　归尾　黄芩　黄连（各五钱）　大黄（三钱）　木香　槟榔　甘草（炙，各二钱）　桂（钱半）
每服五钱。痢不减，加大黄。
此足太阴、手足阳明药也。芍药酸寒，泻肝火，敛阴气，和营卫，故以为君；大黄、归尾，破积而行血；木香、槟榔，通滞而行气；黄芩、黄连，燥湿而清热。盖下痢由湿热郁积于肠胃，不得宣通，故大便急重，小便赤涩也。辛以散之，苦以燥之，寒以清之，甘以调之。加肉桂者，假其辛热，以为反佐也。
（昂按：此方盖本仲景黄芩汤而加行血调气之药。）
本方除桂、甘草，加枳壳，名“导滞汤”，（一作导气汤。）治前证兼渴者。
（此方今人多用。大法治痢以甘、芍和中，止腹痛；热痛加芩、连；寒痛加姜、桂。以木香、槟榔行气，除后重；气分加枳壳、滑石宽肠；血分加当归、桃仁和血；以秦艽、皂子祛肠风；黄芩、黄连清热毒；以白术、陈皮调胃；茯芩、泽泻渗湿；枳实、大黄破积。呕吐加石膏、姜汁；气虚加黄芪、参、术；血虚加芎、归、阿胶、黑姜、柏叶；痢已后重不解，去槟榔，换条芩，加升麻提之。）
苍术地榆汤  ***************************
（血痢　洁古）
治脾经受湿，痢疾下血。
苍术（泔浸，炒，一两）　地榆（炒黑，一两）
每一两，煎。
此足太阴、阳明药也。苍术燥湿强脾，升阳而开郁；地榆清热凉血，酸收能断下。为治血痢肠风之平剂，初起者勿用。
本方加芍药、阿胶、卷柏，名“芍药地榆汤”，（河间。）治泄痢脓血，乃至脱肛。
（阿胶补血与液，为肺、大肠要药，能治热痢。）
小蓟饮子  ***************************
（血淋）
治下焦结热而成血淋。
（心主血，小肠其腑也。热甚搏血流入胞中，与便俱出，为血淋。盖小便必自小肠渗入膀胱，心热者小肠必热，经所谓“胞移热于膀胱，则癃，溺血”是也。然热必兼湿。）
（戴氏曰：血鲜者，心、小肠实热；血瘀者，肾、膀胱虚冷。）
（《准绳》曰：多有热极而血凝黑者，未可便以为冷也。小便不利曰癃；痛者为血淋，不痛者为溺血。）
小蓟　蒲黄（炒黑）　藕节　滑石　木通　生地黄　栀子（炒）　淡竹叶　当归　甘草（各五分）
此手足太阳药也。小蓟、藕节，退热散瘀；生地凉血，蒲黄止血。（生行血，炒涩血。）木通降心肺之火，下达小肠；栀子散三焦郁火，由小便出。竹叶凉心而清肺，（肺为清水之源，凡通淋者必先清肺。）滑石泻热而滑窍。当归养阴，能引血归经；甘草益阳，能调中和气也。
复元羌活汤  ***************************
（损伤积血）
治从高坠下，恶血留于胁下，疼痛不可忍者。
（不问伤在何经，恶血必留于胁下，以肝主血故也。）
柴胡（五钱）　当归　栝蒌根　穿山甲（炮，各二钱）　甘草　红花（各二钱）　桃仁（五十，去皮尖，研）　大黄（一两，酒浸）
每服一两，加酒煎，以利为度。
（药内无羌活，而以名方，何也？）
此足厥阴药也。原文曰：肝胆之经，行于胁下，属厥阴少阳，故以柴胡引用为君；以当归活血脉，以甘草缓其急为臣；亦能生新血，阳生则阴长也。以穿山甲、花粉、桃仁、红花破血润血为佐；以大黄荡涤败血为使。气味相合，各有攸归，痛自去矣。

卷三·祛风之剂  ——————————————————————————————————————————————————————————————————————————————————————————

祛风之剂  ***************************
（六淫，风、寒、暑、湿、燥、火也。六者之中，风淫为首。故经曰：风者，百病之长也。至其变化，乃为他病，无常方，然致自风气也。又曰：风者，善行而数变，腠理开则洒然寒，闭则热而闷。其寒也，则衰饮食；其热也，则消肌肉。盖天地间，惟风无所不入。人受之者，轻为感冒，重则为“伤”，又重则为“中”。然必其人真气先虚，营卫空疏，然后外邪乘虚而入。经所谓“邪之所凑，其气必虚”是也。）
（故中风之证，河间以为将息失宜，心火暴甚。丹溪以为湿生痰，痰生热，热生风。东垣以为本气自病。若以风为虚象者，所以治之有清热化痰、养血顺气之不同，而不专用祛风之药也。按《内经》“风论”、“痿论”、“痹论”分为三篇，病原不同，治法亦异。丹溪常著论辨之。然岐伯曰：中风大法有四，风痹其一也。故治痹诸方，亦次本门。）
小续命汤  ***************************
（六经中风通剂　《千金》）
治中风不省人事，神气溃乱，半身不遂，筋急拘挛，口眼邪，语言蹇涩，风湿腰痛，痰火并多，六经中风，及刚、柔二痉。
（阴虚火旺，痰随火涌，故不省人事。血虚风中左体，为左不遂；气虚风中右体，为右不遂。风中筋脉则拘急，风中口面则㖞斜，风中舌本则语涩，风湿中腰则腰痛。）
（痉者，项背强直，手足反张也。伤风有汗为柔痉，以风能散气也；伤寒无汗为刚痉，以寒能涩血也。亦有血虚筋脉无所荣养而成痉者。）
（凡中风，口开为心绝，手散为脾绝，眼合为肝绝，遗尿为肾绝，鼻鼾为肺绝，吐沫直视、发直头摇、面赤如妆，汗缀如珠者，皆不治。或只见一二证，尚有得生者。）
（《金匮·中风篇》曰：寸口脉浮而紧，紧则为寒，浮则为虚，虚寒相搏，邪在皮肤；浮者血虚，脉络空虚，贼邪不泻，或左或右，邪气反缓，正气则急，正气引邪，㖞僻不遂；邪在于络，肌肤不仁；邪在于经，脊重不伸；邪入于腑，则不识人；邪入于脏，舌即难言，口吐涎沫。释曰：中络者，邪方入卫，尚在经络之外，故但肌肤不仁。中经，则入荣脉之中，骨肉皆失所养，故身体重著。至中腑、中脏，则离外而内，邪入深矣。中腑必归于胃者，胃为六腑之总司也。中脏必归于心者，心为神明之主也。风入胃中，胃热必盛，蒸其津液，结为痰涎，胃之大络入心，痰涎壅盛，堵其出入之窍，故中腑则不识人也。诸脏受邪，迸入于心，则神明无主。故中脏者，舌纵难言，廉泉开而流涎沫也。廉泉穴在舌下，窍通于肾，津液之所出也。）
防风（一钱二分）　桂枝　麻黄　杏仁（去皮尖，炒，研）　川芎（酒洗）　白芍（酒炒）　人参　甘草（炙）　黄芩（酒炒）　防己（各八分）　附子（四分）
每服三钱，加姜、枣煎。筋急语迟脉弦者，倍人参，加薏仁、当归，去芍药以避中寒；烦躁不大便，去桂、附，倍芍药，加竹沥；日久不大便，胸中不快，加大黄、枳壳；脏寒下利，去防己、黄芩，倍附子，加白术；呕逆加半夏；语言蹇涩，手足战掉，加石菖蒲、竹沥；身痛发搐，加羌活；口渴加麦冬、花粉；烦渴多惊，加犀角、羚羊角；汗多去麻黄、杏仁，加白术；舌燥去桂、附，加石膏。
此六经中风之通剂也。吴鹤皋曰：麻黄、杏仁，麻黄汤也，治太阳伤寒；桂枝、芍药，桂枝汤也，治太阳中风。此中风寒有表证者所必用也。人参、甘草补气；川芎、芍药补血。此中风寒气血虚者所必用也。风淫，故主以防风；湿淫，佐以防己；寒淫，佐以附子；热淫，佐以黄芩。病来杂扰，故药亦兼该也。
（按：中风有解表、攻里、行中道三法，内、外证俱有者，先解表而后攻里。）
（《医贯》曰：此治冬月直中风寒之的方，亦麻黄、桂枝之变法。六经有余之表证，须从汗解。如有便溺阻隔，宜三化汤、麻仁丸通利之。然邪之所凑，其气必虚。世间内伤者多，此方终不可轻用也。）
（昂按：此方为治风套剂，今人罕用。然古今风方多从此方损益为治。）
（喻嘉言曰：中风之脉，必有所兼，兼寒则浮紧，兼风则浮缓，兼热则浮数，兼痰则浮滑，兼气则浮涩，兼火则盛大，兼阳虚则脉微，兼阴虚则脉数。或细如丝，虚滑为头痛，缓迟为营卫衰。然虚、浮、迟、缓，正气不足，尚可补救；急、大、数、疾，邪不受制，必死无疑。若数、大未至急、疾，尚有不死者。）
（《保命集》曰：厥阴泻利不止，脉沉细，手足厥逆，脓血稠粘，此为难治，宜麻黄汤、小续命汤汗之。谓有表邪宿于内，当散表邪，则脏腑自安矣。又曰：厥阴风泻，以风治风，小续命、消风散主之。）
易老六经加减法：
本方倍麻黄、杏仁、防风，名“麻黄续命汤”，治太阳中风，无汗恶寒；
本方倍桂枝、芍药、杏仁，名“桂枝续命汤”，治太阳中风，有汗恶风。
本方去附子，加石膏、知母、名“白虎续命汤”，治阳明中风无汗，身热不恶寒；
本方加葛根，倍桂枝、黄芩，名“葛根续命汤”。治阳明中风，身热有汗，不恶风。
本方倍附子，加干姜、甘草，名“附子续命汤”。治太阴中风，无汗身凉。
本方倍桂、附、甘草，名“桂附续命汤”。治少阴中风，有汗无热。
本方加羌活、连翘，名“羌活连翘续命汤。”治中风六经混淆，系之于少阳、厥阴，或肢节挛急，或麻木不仁。
（《玉机微义》曰：此方无分经络，不辨寒热虚实，虽多，亦奚以为？易老治分六经，庶乎活法。）
本方去防风、防己、附子、白芍，加当归、石膏，即《古今录验》续命汤。治中风痱，（音肥。）身不自收，口不能言，冒昧不知痛处，或拘急不能转侧。《录验方》去人参，加干姜、黄芩、荆沥，即《千金》大续命汤，通治五脏偏枯、贼风。
侯氏黑散  ***************************
（中风　《金匮》）
治中风四肢烦重，心中恶寒不足者。
（四肢烦重，风中经络，热而挟湿也。心中恶寒，阳虚也。）
《外台》用治风癫。
菊花（四十分）　防风　白术（各十分）　桔梗（八分）　人参　茯苓　当归　川芎　干姜　桂枝　细辛　牡蛎　矾石（各三分）
上末，用温酒调方寸匕，服二十日，日三，再冷食服四十日，共六十日止，则药积腹中不下，热食即下矣。
此手太阴、少阴、足厥阴药也。菊花秋生，得金水之精，能制火而平木，木平则风息，火降则热除，故以为君；防风、细辛以祛风，当归、川芎以养血，人参、白术以补气，黄芩以清肺热，桔梗以和膈气，茯苓以通心气而行脾湿，姜、桂助阳分而达四肢，牡蛎、白矾，酸敛涩收，又能化顽痰。加酒服者，以行药势也。
（喻嘉言曰：治风而驱风补虚，谁不能之？至驱补之中而行堵截之法，则非思议可到。方用矾石以固涩诸药，使积而不散，以渐填其空窍，则旧风尽去，新风不受矣。盖矾性得冷则止，得热则行，故又嘱以宜冷食也。）
（中风入脏，最防风邪乘虚进入心中，故以菊花为君。仲景制方，匠心独创。乃中风证首引此散，岂非深服其长乎！后世悉用脑、麝引风入心，莫有知其非者。故举《金匮》黑散、风引二汤以明其治。脑，冰片也。）
附《金匮》风引汤：大黄、干姜、龙骨（各四两），桂枝（三两），甘草、牡蛎（各二两），滑石、石膏、寒水石、赤石脂、白石脂、紫石英（各六两）。杵，筛取，三指摄，煮三沸，温服。治大人风引瘫痪，小儿惊痫瘛疭，日数十发。巢氏用治脚气。
（按：黑散、风引二汤，喻氏以为仲景圣方，而程云来《金匮直解》又云侯氏黑散、风引汤、防己地黄汤、头风摩膏、矾石汤，所主皆非中风、厉节之证，是宋人校正附入唐人之方。遂尽删之。又云：仲景方书之祖，复取侯氏方为法耶？愚谓：仲景多方，岂无祖述？而必创自一人之手乎？方若果佳，虽出自唐宋，其可删耶？但瘫痪必气血不足之人，风引汤用大黄为君，又石药居其大半，独不曰石药之气悍乎？喻氏虽深赞之，亦未知其果尝以此治风而获实验乎？抑亦门外之揣摩云尔也。若黑散之君菊花，又加气血解表除痰之药，视此不同矣。）
（昂按：中风为危笃之证，古方佳者颇少，兹录续命、黑散、风引诸剂，要存其源流焉耳。）
大秦艽汤  ***************************
（搜风活血降火　《机要》）
治中风手足不能运掉，舌强不能言语，风邪散见，不拘一经者。
（经曰：掌受血而能握，足受血而能步。又脾主四肢，脾虚血弱，不能荣筋，故手足不掉也。舌为心苗，肾脉连舌本，心火盛而肾水衰，故舌本木强也。六经形证，谓口开、手撒、眼合、鼻鼾、吐沫、遗尿、直视、头摇诸证也。此则外无六经形证，内无便溺阻隔，为中经络中之稍轻者也。）
秦艽　石膏（各二两）　当归（酒洗）　白芍（酒炒）　川芎　生地（酒洗）　熟地　白术（土炒）　茯苓　甘草（炙）　黄芩（酒炒）　防风　羌活　独活　白芷（各一两）　细辛（五钱）
每服一两。雨湿加生姜，春夏加知母，心下痞加枳壳。
此六经中风轻者之通剂也。以秦艽为君者，祛一身之风也；以石膏为臣者，散胸中之火也。羌活散太阳之风，（膀胱。）白芷散阳明之风，（胃。）川芎散厥阴之风，（肝。）细辛、独活散少阴之风。（肾。）防风为风药卒徒，随所引而无所不至者也。大抵内伤必因外感而发，诸药虽云搜风，亦兼发表。风药多燥，表药多散，故疏风必先养血，而解表亦必固里。当归养血，生地滋血，川芎活血，芍药敛阴和血，血活则风散而舌本柔矣。又气能生血，故用白术、茯苓、甘草补气以壮中枢，脾运湿除，则手足健矣。（脾主四肢，湿则筋痿。）
又风能生热，故用黄芩清上，石膏泻中，生地凉下，以共平逆上之火也。
（刘宗厚曰：秦艽汤、愈风汤，虽皆有补血之药，而行经散风之剂居其大半，将何以养血而益筋骨也？天麻丸养血壮筋骨，庶几近理。）
（喻嘉言曰：此方既云养血而筋自柔，何得多用风燥药？既云静以养血，何复用风药以动之？是言与方悖矣。偶论三化汤、愈风汤及大秦艽汤，皆似是而非者。）
（昂按：此方用之颇众，获效亦多，未可与愈风、三化同日语也。此盖初中之时，外挟表邪，故用风药以解表，而用血药、气药以调里，非专于燥散者也。治风有解表、攻里、行中道三法，内外证俱有者，先解表而后攻里是也。若愈风解表而风药太多，三化攻里而全用承气，则非中证所宜矣。）
附：易老天麻丸　天麻（祛风）　牛膝（强筋）　萆薢（祛风湿，强筋骨）　玄参（壮水制火，各六两）　杜仲（七两，使筋骨相著）　当归（十两，和血）。生地（一斤，益真阴）。羌活（十两，去骨节风）。附子（炮，一两，行经）蜜丸。一方有独活（五两）。
三生饮  ***************************
（卒中）
治中风卒然昏愦，不省人事，痰涎壅盛，语言蹇涩等证。
（李东垣曰：中风非外来风邪，乃本气自病也。凡人年逾四旬，气衰之际，或忧、喜、忿怒伤其气者，多有此证。壮岁之时无有也。若肥盛者，则间有之，亦是形盛气衰而如此耳。）
（昂按：此即东垣主乎气之说。）
生南星（一两）　生川乌（去皮）　生附子（去皮，各五钱）　木香（二钱）
每服一两，加人参一两煎。
此足太阳、阳明、厥阴、手少阳药也。南星辛烈，散风除痰；附子猛峻，温脾逐寒；乌头轻疏，温脾逐风。二药通行经络，无所不至，皆用生者，取其力峻而行速也。重加人参，所以扶其正气；少佐木香，所以行其逆气也。
（《医贯》曰：观东垣之论，当以气虚为主，纵有风邪，亦是乘虚而袭。经曰：“邪之所凑，其气必虚”是也。当此之时，岂寻常药饵所能通达于上下哉！急以三生饮一两，加人参一两，煎服即苏。此乃行经治痰之剂，斩关擒王之将，必用人参两许，驱逐其邪，而补助真气，否则不惟无益，适以取败。观先哲用芪附、参附，其义可见。若遗尿、手撒、口开、鼻鼾为不治，然服前药亦多有生者。）
（喻嘉言曰：脏为阴，可胜纯阳之药；腑为阳，必加阴药一二味，制其僭热经络之浅，又当加和荣卫并宣导之药。）
地黄饮子  ***************************
（风痱　河间）
治中风舌喑不能言，足废不能行，此少阴气厥不至，各曰“风痱”。（音肥。）急发温之。
（风痱，如瘫痪是也。）
（刘河间曰：中风瘫痪，非为肝木之风实甚，亦非外中于风，良由将息失宜，心火暴甚，肾水虚衰，不能制之，则阴虚阳实，而热气拂郁，心神昏冒，筋骨不用，而卒倒无知也。亦有因喜、怒、思、悲、恐五志过极而卒中者，皆为热甚，俗云‘风者言末而忘其本’也。治宜和脏腑，通经络，便是治风。）
（昂按：此即河间主乎火之说。盖西北风气刚劲，虚人感之，名“真中风”，可用风药下药。南方卑湿，质弱气虚，虽有中证，而实不同，名“类中风”，宜兼补养为治。）
熟地黄　巴戟（去心）　山茱萸　肉苁蓉（酒浸）　附子（炮）　官桂　石斛　茯苓　石菖蒲　远志　麦冬　五味子
等分，每服五钱。入薄何少许，姜、枣煎服。
此手足少阴、太阴、足厥阴药也。熟地以滋根本之阴，巴戟、苁蓉、官桂、附子以返真元之火，石斛安脾而秘气，山茱温肝而固精，菖蒲、远志、茯苓补心而通肾脏，麦冬、五味保肺以滋水源。使水火相交，精气渐旺，而风火自息矣。
（《医贯》曰：观刘氏之论，则以风为末，而以火为本。殊不知火之有余，水之不足也。刘氏原以补肾为本，观其地黄引子可见矣。故治中风，又当以真阴虚为本。但阴虚有二，有阴中之水，有阴中之火虚。火虚者，专以河间地黄饮子为主；水虚者，当以六味地黄丸为主。果是水虚，辛热之药与参、芪之品俱不可加。）
（或曰：风淫所胜，治以辛凉，何故反用桂、附？使火盛制金，不能平木，而风不益甚耶？曰：此是肾虚真阴失守，孤阳发越，若非桂、附，何以追复其散失之元阳？其痰涎上涌者，水不归元也。面赤烦渴者，火不归元也。惟桂、附能引火归元。水、火既归其元，则水能生木，木不生风，而风自息矣。）
顺风匀气散  ***************************
（㖞邪不遂）
治中风半身不遂，口眼㖞邪。
（半身不遂，偏枯也。）
（经曰：胃脉沉鼓涩，胃外鼓大，心脉小，坚急，皆属偏枯。男子发左，女子发右。不喑、舌转，可治。盖心是开发机关之本，胃是水谷充大之标。标本相得，则膻中气海之宗气盈溢，分布四脏，三焦上下、中外无不周遍。若标本相失，宗气虚耗，分布不周，于经脉则偏枯不周，于五脏则喑。口眼㖞邪者，足阳明之脉，挟口环唇，寒则筋急，热则筋弛。左寒右热，则左急而右缓；右寒左热，则右急而左缓。阳明燥金主紧缩，风病而成筋缩，木极似金，反兼胜己之化，燥之甚也。治宜辛凉，不可用桂、附。）
（《元戎》曰：酒湿之病，亦能作痹证。口眼㖞邪、半身不遂、舌强不正，浑似中风，当泻湿毒，不可作风病治之而汗也。《衍义》《易简》，言与此同。）
白术（二钱）　乌药（钱半）　人参　天麻（各五分）　白芷　苏叶　木瓜　青皮　甘草（炙）　沉香（磨，各三分）
加姜煎。
此足厥阴、阳明药也。邪之所凑，其气必虚。偏枯、㖞僻，或左或右，盖血脉不周，而气不匀也。天麻、苏、芷以疏风气，乌药、青、沉以行滞气，参、术、炙草以补正气。疏之，行之，补之，而气匀矣，气匀则风顺矣。用木瓜者，能于土中泻木，调荣卫而伸筋也。
（戴复庵曰：治风之法，初得之即当顺气。及其久也，即当活血。若不顺气，遽用乌、附；若不活血，遽用羌、防、天麻辈，未见其能治也。然顺气则可，破气、泻气则不可。）
豨莶丸  ***************************
（风痹　张泳）
治中风㖞僻，语言謇涩，肢缓骨痛，及风痹走痛。或十指麻木，肝肾风气，风湿诸疮。
（㖞邪语涩，风中于经也。肢缓骨痛，风而兼湿也。风痹肿痛，湿热流注也，世俗谓之流火。即《内经》所谓行痹、痛痹也。十指麻木，气血不足，或有湿痰死血在胃中也。）
豨莶草
以五月五日，七月七日，九月九日采者佳。不拘多少，拣去粗茎，留枝叶花实，酒拌，蒸晒九次，蜜丸。
豨莶，辛苦气寒，其味莶臭，必蒸晒九次，加以酒蜜，则苦寒之阴浊尽去，而清香之美味见矣。数不至九，阴浊尚在，则不能透骨驱风而却病也。
此足少阴、厥阴药也。豨莶能祛风散湿，行大肠之气。加以酒蒸蜜丸，气味清和，故能补肝润肾，益气强筋。（湿去则筋强。）然风药终燥，若风痹由于脾肾两虚，阴血不足，不由风湿而得者，亦忌服之。
（唐·成讷有《进豨莶表》。宋·张脉进《豨莶表》云：其草金棱银线，素茎紫荄，节叶相对，颇类苍耳。臣吃百服，眼目清明，即至千服，须发乌黑，筋力轻健，功验多端。）
（昂按：此药不但搜风，尤能胜湿。湿去则脾胃健而筋骨强。凡中风挟湿者服之尤宜。）
牵正散  ***************************
（牵风　《直指方》）
治中风口眼㖞邪，无他证者。
（足阳明之脉，挟口环唇。足太阳之脉，起于目内眦。阳明内蓄痰热，太阳外中于风，故牵急而㖞邪也。又曰：木不及，则金化，缩短乘之。木为金乘，则土寡于畏，故口眼㖞邪。口目常动，故风生焉；耳鼻常静，故风息焉。）
白附子　僵蚕　全蝎
等分，为末，每二钱，酒调服。
此足阳明、厥阴药也。吴鹤皋曰：艽、防之属，可以驱外风，而内生之风，非其治也；（肝有热则自生风，与外感之风不同。）星、夏之属，可以治湿痰，而风虚之痰，非其治也。三药疗内生之风，治虚热之痰，得酒引之，能入经而正口眼。又曰：白附辛可驱风，（白附去头面之游风。）蚕、蝎咸能软痰。（僵蚕清化轻浮，能上走头面，驱风散痰。全蝎直走厥阴，为治风要药。）辛中有热，（凡药，辛者必热。）可使从风；蚕、蝎有毒，可使破结。药有用热以攻热，用毒以攻毒者，《大易》所谓‘同气相求’，《内经》所谓‘衰之以其属’也。
附：改容膏：蓖麻子（一两），冰片（三分），共捣为膏。寒月加干姜、附子（各一钱）。左㖞贴右，右㖞贴左，即正。或用鳝鱼血，或用蜣螂捣敷亦良。盖三物皆追风拔毒之品也。
如圣散  ***************************
（刚柔二痉　节庵）
治刚柔二痉，面赤顽强，头摇口噤，角弓反张与瘈疭（音炽纵。）同法。
（痉者，太阳中风，重感寒湿而为病也。风则燥而动，寒则引而紧，湿则著而拘，故头摇口噤，项强而反张也。风挟寒则血涩无汗，为刚痉；风挟湿则液出有汗，为柔痉。筋急而缩为瘈，筋弛而缓曰疭，伸缩不已为瘈疭，俗谓之搐是也。）
羌活　防风　白芷　柴胡　甘草　黄芩　半夏　川芎　芍药　当归　乌药
加姜煎。入姜汁、竹沥服。柔痉加白术、桂枝，刚痉加苍术、麻黄。口噤咬牙、大便实加大黄。
此足太阳、厥阴药也。羌、防、芎、芷、柴胡、甘草，辛甘以发散风邪。用乌药者，治风须顺气也，用归、芍者，治风先活血也，用半夏、竹沥、姜汁者，风必挟痰也，用黄芩者，风必生热也。柔痉加白术、桂枝，有汗欲其无汗，刚痉加苍术、麻黄，无汗欲其有汗。口齿属阳明，阳明实则口噤咬牙而便秘，故加大黄以泄胃热也。
独活汤  ***************************
（瘛疭昏愦　丹溪）
治风虚瘛疭，昏愦不觉，或为寒热。
（筋急而缩为瘛，缓而纵为疭，伸缩不已为瘛疭。木曰曲直之象也。肝虚而风乘之，入于血脉则瘛疭。若在皮肤则为寒热，若移邪于所生，则昏愦不觉也。所生心也，木能生火。）
独活　羌活　防风　细辛　桂心　白薇　当归　川芎　半夏　人参　茯神　远志　菖蒲（各五钱）　甘草（炙，二钱半）
每服一两，加姜、枣煎。
此手少阴、足厥阴药也。肝属风木而主筋，故瘛疭为肝邪。肝欲散，急食辛以散之。二活、防风祛风，细辛、桂心温经，半夏除痰，芎、归辛散风，而温和血，血活则风散。辛以散之，即辛以补之也。（木喜条达，故以散为补。）心为肝子，肝移热于心则昏愦，故以人参补心气，菖蒲开心窍，茯神、远志安心神，白薇咸寒退热而治厥。使风静火息，血活神宁，而瘛疭自已矣。
活络丹  ***************************
（湿痰死血）
治中风手足不仁，日久不愈，经络中有湿痰死血，腿臂间忽有一二点痛。
川乌（炮，去脐皮）　草乌（炮，去皮）　胆星（各六两）　地龙（即蚯蚓，洗，焙干）　乳香（去油）　没药（另研，各三两三钱）
酒丸，酒下。
此足太阴、厥阴药也。吴鹤皋曰：胆星辛烈，所以燥湿痰；二乌辛热，所以散寒湿；蚯蚓湿土所生，欲其引乌、星直达湿痰所结之处。《大易》所谓‘同气相求’也。（蚯蚓咸寒，清热利水。）风邪注于肢节，久则血脉凝聚不行，故用乳香、没药以消瘀血。
（乳香活血，能去风伸筋；没药能散瘀血，生新血。二药并能消肿止痛，故每相须而行。）
消风散  ***************************
（风热）
治风热上攻，头目昏痛，项背拘急，鼻嚏声重。及皮肤顽麻，瘾疹瘙痒，妇人血风。
（血风者，妇人冲、任二经为风袭伤，致生血病也。）
荆芥　陈皮（去白）　厚朴　姜汁（炒）　甘草（炙，各五钱）　防风　羌活　藿香　僵蚕（洗，炒）　蝉蜕　川芎　茯苓　人参（各二两）
为末，每服三钱，茶汤下，疮、癣酒下。
此足太阳、手太阴药也。羌、防、荆、芎之辛浮，以治头目项背之风；僵蚕、蝉蜕之清扬，以去皮肤之风；藿香、厚朴以去恶散满；参、苓、甘、橘以辅正调中，使风邪无留壅也。
清空膏  ***************************
（头风头痛　东垣）
治正偏头痛，年深不愈。及风湿热上壅头目。及脑苦痛不止。
（偏头痛者，少阳相火也。丹溪曰：有痰者多。左属风属火，多血虚；右属痰属热，多气虚。《准绳》曰：医书多分头痛、头风为二门，然一病也。浅而近者名头痛，深而远者为头风，当验其邪所从来而治之。）
黄芩（酒炒）　黄连（酒炒）　羌活　防风（各一两）　柴胡（七钱）　川芎（五钱）　甘草（炙，两半）
为末，每服三钱，茶调如膏，白汤送下。
如少阴头痛，加细辛；太阴头痛，脉缓有痰，去羌活、防风、川芎、甘草，加半夏；如偏头痛，服之不愈，减羌活、防风、川芎一半，加柴胡一倍；（散少阳相火。）如自汗发热，恶热而渴，此阳明头痛，只与白虎汤加白芷。
（李东垣曰：太阴头痛，必有痰也；少阴头痛，足寒而气逆也。太阴、少阴二经虽不上头，然痰与气壅于膈中，头上气不得畅而为痛也。）
此足太阳、少阴药也，头为六阳之会，其象为天，清空之位也。风、寒、湿、热干之，则浊阴上壅而作实矣。羌、防入太阳，柴胡入少阳，皆辛轻上升，祛风胜湿之药。川芎入厥阴，为通阴阳血气之使；甘草入太阴，散寒而缓痛，辛甘发散为阳也；芩、连苦寒，以羌、防之属升之，则能去湿热于高巅之上矣。
（芩、连用酒炒，非独制其寒，欲其上升也。丹溪曰：东垣清空膏，诸般头痛皆治，惟血虚头痛，从鱼尾相连痛者不治。鱼尾，眼角也。又云：治少阳头痛，如痛在太阳、厥阴者，勿用。盖谓巅顶痛也。头痛用羌活、防风、柴胡、川芎、升麻、细辛、藁本之异者，分各经也；用黄芩、黄连、黄柏、知母、石膏、生地之异者，分各脏泻火也；用茯芩、泽泻者，导湿也；用参、芪者，补气也；用芎、归者，养血也。王海藏曰：热在至高之分，当以轻剂抑之，从缓治也。若急服之，上热未除，中寒生矣。）
胃风汤  ***************************
（胃风　易老）
治风冷乘虚，客于肠胃，飧泄注下，完谷不化，及肠风下血。又治风虚能食，牙关紧闭，手足瘛疭，肉瞤面肿，名曰“胃风”。
（胃受风气，木邪克土，故完谷不化，谓之飧泄；胃有风湿，流入大肠，故下血；阳明胃脉入牙缝，故牙紧；脾主四肢，故瘛疭；胃主肌肉，故肉瞤，阳明之脉营于面，故面肿。瘛疭，手足抽掣也。瞤，动也。）
人参　白术（土炒）　茯苓　当归（酒炒）　川芎　芍药（酒炒）　桂（炒）
等分，加粟米百余粒，煎。（此即十全汤去黄芪、地黄、甘草。）
此足阳明、厥阴药也。胃风者，胃虚而风邪乘之也。风属肝木，能克脾土，故用参、术、茯苓以补脾气而益卫；当归、川芎以养肝血而调荣；芍药泻肝而能和脾；肉桂散风而能平木。（木得桂而枯，削桂钉木根，其木即死，又辛能散风。）故能住泄泻而疗风湿也。又曰：白术、茯苓能壮脾而除湿，川芎、肉桂能入血而驱风。
（《玉机微义》曰：此方名治风，而实非治风，乃补血和血益胃之药。血痢而挟湿者，实可倚仗。）
东垣胃风汤：升麻、白芷（各一钱三分）、麻黄（不去节）、葛根（各一钱）、柴胡、羌活、藁本、苍术、蔓荆、草蔻、黄柏、当归、炙草（各五分）。加姜、枣煎。亦治胃风证。
（喻嘉言曰：风入胃中，何以反能食？盖风能生热，即《内经》‘痹成为消中’之理也。是方能去其风不去其热，以热必随风而解耳。又曰：必加竹沥、花粉、石膏、萎蕤、生地、梨汁甘寒之药，入升麻、葛根、甘草为剂，始为克当。或问：二药补散不同，而所治共一证，何欤？喻嘉言曰：按‘风成为寒热’，乃风入胃中，而酿营卫之偏胜。此方乃驱胃风使从外解之药。若夫久风为飧泄，则风已入里，又当用人参为君，桂枝、白术为臣，茯苓、甘草为佐使，而驱风于内。此表里之权衡，《内经》之要旨也。）
上中下通用痛风丸  ***************************
（痛风　丹溪）
痛风有寒、有湿、有热、有痰、有血之不同，此为通治。
（按：此即《内经》所谓行痹、痛痹也。经曰：风、寒、湿三者杂合而为痹也。盖风、痹、痿、厥，病多杂合，故世俗每言有病风而不痛者，则为不仁。此气血两虚，其证为加重矣。）
黄柏（酒炒）　苍术（泔洗）　南星（姜制，各二两）　神曲（炒）　川芎　桃仁（去皮尖捣）　龙胆草（下行）　防己（下行）　白芷（各一两）　羌活　威灵仙（酒拌，上下行）　桂枝（各三钱，横行）　红花（二钱）
面糊丸。
此治痛风之通剂也。黄柏清热，苍术燥湿，（此二妙散也。治痿正药。）龙胆泻火，防己行水。四者所以治湿与热也。南星燥痰散风，桃仁、红花活血去瘀，川芎为血中气药。四者所以治痰与血也。羌活祛百节之风，白芷祛头面之风，桂枝、威灵仙祛臂胫之风。四者所以治风也。加神曲者，所以消中州陈积之气也。疏风以宣于上，泻热利湿以泄于下，活血、燥痰、消滞以调其中，所以能兼治而通用也。证不兼者，以意消息可矣。
（丹溪曰：大法痛风用苍术、南星、川芎、当归、白芷、酒芩；在上者加羌活、桂枝、威灵仙；在下者加牛膝、防己、木通、黄柏；薄、桂能横行手臂，领南星、苍术诸药至痛处。）
史国公药酒方  ***************************
（风痹）
治中风语言謇涩，手足拘挛，半身不遂，痿痹不仁。
（语言謇涩，风中舌本也；半身不遂，邪并于虚也；手足拘挛，风燥其筋而血不濡也；痿痹不仁，风而兼湿，顽麻痿躄也。）
羌活　防风　白术（土炒）　当归（酒洗）　川牛膝（酒浸）　川萆薢　杜仲（姜汁炒断丝）　松节（杵）　虎胫骨（酥炙）　鳖甲（醋炙）　晚蚕沙（炒，各二两）　秦艽　苍耳子（炒捶碎，各四两）　枸杞（五两）　茄根（八两，蒸熟）
为粗末，绢袋盛，浸无灰酒三十斤，煮熟，退火毒服。每日数次，常令醺醺不断。
此足厥阴药也。防风、羌活、苍耳、秦艽、松节、茄根、蚕砂、萆薢既以祛风，兼以燥湿；（松节能除骨节间之风，茄根散血消疮，能疗冻疮，亦散寒之品。）当归、枸杞、杜仲、牛膝补阴润燥，养血营筋。白术补气而健脾，（脾主四肢。）虎胫驱风而壮骨。（风从虎，故虎骨治风。虎虽死犹立不仆，其气力皆在前胫，且胫骨能入手、足。若腰脊痛，又当用脊骨。）鳖甲亦厥阴血分之药，能益阴血而去肝风。风湿去，气血旺，则病除矣。
蠲痹汤  ***************************
（风痹　严氏）
治中风身体烦痛，项背拘急，手足冷痹、腰膝沉重，举动艰难。
（项背拘急，风也。腰膝沉重，湿也。营卫虚而风湿干之，故或拘急，或顽麻，或重痛而举动艰难也。经曰：营虚则不仁，卫虚则不用。不仁，皮肤不知痛痒也；不用，手足不为人用也。歧伯曰：中风大法有四，一曰偏枯，半身不遂也；二曰风痱，身无疼痛，四肢不收也；三曰风癔，奄忽不知人也；四曰风痹，诸痹类风状也。）
黄芪（蜜炙）　当归（酒洗）　赤芍（酒炒）　羌活　防风　片子姜黄（酒炒）　甘草（炙）
加姜、枣煎。
此足太阳、厥阴药也。辛能散寒，风能胜湿，防风、羌活除湿而疏风，气通则血活，血活则风散。黄芪、炙甘草补气而实卫；（黄芪畏防风，合用而其功益大。）当归、赤芍活血而和营；姜黄理血中之气，能入手足而祛寒湿也。
（《准绳》曰：凡风痹偏枯，未有不因真气不周而病者也。治之不用黄芪为君，人参、归、芍为臣，防风、桂枝、钩藤、荆沥、竹沥、姜汁、韭汁、葛汁、梨汁、乳汁之属为佐，而徒杂沓乎乌、附、羌、独以涸营而耗卫，如此死者，实医杀人也。）
三痹汤  ***************************
（风寒湿痹）
治气血凝滞，手足拘挛，风、寒、湿三痹。
（经曰：风、寒、湿三者杂合而为痹也。其风气胜者，为行痹；寒气胜者，为痛痹；湿气胜者，为著痹也。以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。痹在于骨，则重在于脉，则血凝而不流；在于筋则屈不伸；在于肉则不仁；在皮则寒痛者，寒气多也。其寒者，阳气少阴气多也；其热者，阳气多阴气少也，故为痹热；其多汗而濡者，湿也。阳气少，阴气盛，故汗出而濡也。）
人参　黄芪　茯苓　甘草　当归　川芎　白芍　生地黄　杜仲（姜汁炒断丝）　川牛膝　川续断　桂心　细辛　秦艽　川独活　防风
等分，加姜、枣煎。
此足三阴药也。喻嘉言曰：此方用参、芪四物一派补药，内加防风、秦艽以胜风湿，桂心以胜寒，细辛、独活以通肾气。凡治三气袭虚而成痹患者，宜准诸此。
（昂按：风痹诸方，大约祛风、胜湿、泻热之药多，而养血、补气、固本之药少。惟此方专以补养为主，而以治三气之药从之。散药得补药，以行其势，辅正驱邪，尤易于见功，故喻氏取之。）
独活寄生汤  ***************************
（风寒湿痹　《千金》）
治肝肾虚热，风湿内攻，腰膝作痛，冷痹无力，屈伸不便。
（肾，水脏也。虚则寒湿之气凑之，故腰膝作实而痛。冷痹者，阴邪胜也。肝主筋，肾主骨。《灵枢》曰：能屈而不能伸者，病在筋；能伸而不能屈者，病在骨。）
独活　桑寄生（如无真者，以续断代之）　秦艽　防风　细辛　当归（酒洗）　芍药（酒炒）　川芎（酒洗）　熟地黄　杜仲（姜汁炒断丝）　牛膝　人参　茯苓　甘草　桂心
等分，每服四钱。
（此即前汤除黄芪、续断，加桑寄生。）
此足少阴、厥阴药也。独活、细辛入少阴，通血脉，偕秦艽、防风疏经升阳以祛风；桑寄生益气血，祛风湿，偕杜仲、牛膝健骨强筋而固下；芎、归、芍、地所以活血而补阴，参、桂、
苓、草所以益气而补阳。辛温以散之，甘温以补之，使血气足而风湿除，则肝肾强而痹痛愈矣。
（朱丹溪曰：久腰痛，必用官桂以开之方止，腹胁痛亦然。）
本方除独活、寄生，加羌活、续断，名“羌活续断汤”，治同。
沉香天麻丸  ***************************
（惊风　《宝鉴》）
治小儿因惊发搐、痰多眼白，痫瘛筋挛。
（小儿神气尚弱，惊则神思无依；又动于肝风，风火相扇，故痰壅心痫，而筋挛搐掣。）
羌活（五钱）　独活（四钱）　沉香　益智仁　川乌（各二钱）　附子（炮）　天麻　防风　半夏（各三钱）　当归　甘草　僵蚕（各半钱）
每服五钱，姜三片，煎。
此足厥阴药也。《宝鉴》曰：恐则气下，精怯而上焦闭。以羌活、独活，苦温引气上行，又入太阳为引，故以为君；天麻、防风，辛温以散之，当归、甘草辛温，以补气血之不足，又养胃气，故以为臣；乌、附、益智大辛温，行阳退阴，又治客寒犯胃；肾主五液，入脾为涎，以生姜、半夏燥湿行痰，沉香辛温体重气清，去怯安神，为使。
通顶散  ***************************
（中风取嚏）
治初中风不知人事，口噤不开。
（风鼓火盛，痰涎上壅，故不省人事。风冷之气，客于胸中，滞而不能发，故口噤不开。）
藜芦　甘草（生用）　细辛　人参　川芎（各一钱）　石膏（五钱）
为末，用一字吹入鼻中，有嚏者，肺气未绝，可治。
此手太阴、少阴药也。吴鹤皋曰：中风不省人事，病已亟矣，非平药可以开其壅塞，故用藜芦与人参、细辛取其相反而相用也。（藜芦苦寒有毒，入口即吐，能通脑顶，令人嚏；与人参、细辛相反，细辛散风通窍，温经破痰。）肺苦气上逆，故用石膏之重以坠之，（气即火也，痰随火涌，故用石膏辛寒，入肺降火。）甘草之平以缓之。川芎之用，取其清气利窍而已。
（川芎升清阳而开诸郁，为通阴阳血气之使。凡诸卒中尸厥郁冒，皆当发表。还魂汤用麻黄、桂枝，清魂汤用荆芥及用皂角、半夏搐鼻取嚏，藜芦、砒石折齿取痰，皆所以开发三焦，使表邪流通也。中暑忌用冷水闭表，亦同此意。）
乌梅擦牙关方  ***************************
（口噤）
治中风口噤不开。
（胃阳明之脉循颊车，入齿缝，风寒中之，轻则战栗鼓颔，重则口噤不开。有中风而口开不噤者，筋先绝也，不治。）
乌梅
揩擦牙龈，涎出即开。
此足阳明、厥阴药也。酸先入筋，本能克土，（酸属木，阳明属土。）使牙关酸软则开矣。若以铁器搅之，恐伤其齿也。

卷四·祛寒之剂  ——————————————————————————————————————————————————————————————————————————————————————————

祛寒之剂  ***************************
（寒中于表，宜汗；寒中于里，宜温。盖人之一身，以阳气为主。经曰：阳气者，若天与日，失其所，则折寿而不彰。寒者，阴惨肃杀之气也。阴盛则阳衰，迨至阳竭阴绝则死矣。仲景著书，先从伤寒以立论，诚欲以寒病为纲，而明其例也。其在三阳者，则用桂、麻、柴、葛之辛温以散之；其在三阴者，非假姜、附、桂、萸之辛热，参、术、甘草之甘温，则无以祛其阴冷之邪沴，而复其“若与天日”之元阳也。诸伤寒湿者，皆视此为治矣。）
理中汤  ***************************
（温中　仲景）
治伤寒太阴病自利不渴，寒多而呕，腹痛粪溏，脉沉无力。或厥冷拘急，或结胸吐蛔，及感寒霍乱。
（太阴，脾经也。腹满而吐食不下，自利腹痛，为太阴病。自利渴者为热，不渴者为寒，喜呕腹痛便溏，皆虚寒所致。寒彻于外，则手足厥冷拘急；寒凝于中，则结胸泄泻吐蛔。霍乱者，阴阳不和而挥霍撩乱，或吐，或泻，亦有寒热二证。若阴寒所致者，宜此汤。三阳传阴经而下利者，为协热利；阴寒直中阴经而下利者，为寒利。外邪传里而腹痛者，其痛不常；阴寒在内而腹痛者，痛无休止，时欲作利。大腹属太阴，少腹属少阴，脐下属厥阴，亦有挟食积与痰火者。三阳下利身热，太阴下利手足温，少阴、厥阴下利身冷，其大较也。下利虽有表证，不可发汗，以下利为邪气内攻，走津液而胃虚也。）
白术（东壁土炒，二两）　人参　干姜（炮）　甘草（炙，各一两）
每服四钱。自利腹痛者，加木香；不痛利多者，倍白术；渴者倍白术；（白术益气燥湿，故能生津。）踡卧沉重，利不止，加附子；（此兼少阴证。）腹满去甘草；（甘令人满。）呕吐去白术，加半夏、姜汁。（白术甘壅，姜、夏散逆。）脐下动气，去术加桂；（白术补气，桂泄奔豚。）悸加茯苓；（饮停则悸，茯苓利水宁心。）阴黄加茵陈；寒结胸加枳实。
本方等分，蜜丸，名“理中丸”。（仲景曰：大病瘥后喜唾，久不了，胃中有寒，宜理中丸温之。）
此足太阴药也。人参补气益脾，故以为君；白术健脾燥湿，故以为臣；甘草和中补土，故以为佐；干姜温胃散寒，故以为使。以脾土居中，故曰：“理中”。
（王海藏曰：上吐下泻不止，当渴而反不渴，脉微细而弱者，理中汤主之。经又曰：伤寒下之利不止，医以理中主之，利益甚。理中者，理中焦。此利在下焦，赤石脂禹余粮汤主之。复利不止者，当利其小便。宋徽宗食冰太过，病脾疾，国医不效，召杨介进大理中丸。上曰：服之屡矣。介曰：疾因食冰，臣请以冰煎此药，是治受病之源也。果愈。）
本方三两，加附子一枚，名“附子理中汤”。（亦可作丸，即四逆汤加参、术。）治中寒腹痛，身痛，四肢拘急。
（渐伤曰“伤”，卒中曰“中”。有中脏，中腑，中经络、皮肉、筋脉之殊，治之当分微甚。微则不换金正气散加附子、附子五积散；甚者脐腹痛，四肢厥，附子理中汤、姜附汤；入肝加木瓜，入肺加桑白皮，入脾加术，入心加茯苓。）
本方加枳实、茯苓，蜜丸。名“枳实理中丸”。（崔行功）治寒实结胸欲绝，胸膈高起，手不可近，用大陷胸不瘥者。
（崔曰：此是下后虚逆，气已不理，而毒复上攻，气毒相搏结于胸者，用此丸先理其气，次疗诸疾，用之如神。渴者加花粉，自汗者加牡蛎。）
本方去甘草，加茯苓、川椒、乌梅，名“理中安蛔丸”。（陶仲文）治胃寒吐蛔。
（蛔得甘则动，故去甘草，得酸则止，得辛则伏，故加椒、梅。）
本方加桂枝，倍甘草，名“桂枝人参汤”。（仲景。）治太阳表证不除，而数下之，协热而利，心下痞硬，表里不解者。
（欲解表里之邪，全藉中气为敷布，故用理中以和里。而加桂枝以解表，不名理中而名桂枝者，到底先表之意也。大抵阳热为邪，则腹满而咽干；阴寒为邪，则腹满而吐利。）
本方加黄连、茯苓，名“连理汤。”治伤暑泻而作湿。（若外感盛暑，内伤生冷者，非此不可。）
本方加陈皮、茯苓，名“补中汤”。治泄泻。泻不已者，加附子；恶食，食不化，加砂仁。
本方加当归、白芍、陈皮、厚朴、川芎，入姜煎，名“温胃汤”。治忧思郁结，脾肺气凝，胀满上冲，饮食不下。
本方加黄芪、白芍、陈皮、霍香，名“黄芪汤”。（海藏亦出理中例法。）
本方加青皮、陈皮，名“治中汤”。治前证腹满痞闷，兼食积者。
四逆汤  ***************************
（阴证厥逆　仲景）
（四逆者，四肢厥逆也。再加干姜二两，即通脉四逆汤。）
治三阴伤寒。（四逆汤为少阴主药，然三阴通用之，太阳证脉沉亦有用此者。）身痛腹痛，下利清谷，恶寒不渴，四肢厥冷；或反不恶寒，面赤烦躁，里寒外热；或干呕；或咽痛，脉沉微细欲绝。
（腹痛自利，里寒也。三阴自利居多，身凉脉静者顺，身热脉大者逆。内寒，故恶寒不渴。四肢者，诸阳之本。寒则血脉凝涩，阳气不能敷布，故一身尽痛，而手足厥冷也。反不恶寒面赤发躁者，阴盛格阳于外也，寒留胸中，故食入即吐。膈有寒饮，故逆而干呕。虚火上炎，故咽痛。脉沉者，寒则伏藏也。）
（按：少阴脉有沉有紧有数，而仲景统以微细言之，盖沉必重按始得，紧数亦在沉细中见，不似阳证浮大而紧数也。薛慎斋曰：人知数为热，不知沉细中见数为寒甚。真阴寒证，脉常有七八至者，但按之无力而数耳，宜深察之。）
附子（一枚，生用）　干姜（一两）　甘草（炙，二两）
冷服。面赤者，格阳于上也，加葱九茎以通阳。（喻嘉言曰：阳虚之人，虽有表证，其汗仍出，其手足必厥，才用表药，立至亡阳。不用表药，外邪不服，故用前汤加葱为治。）腹痛者，真阴不足也，加芍药二两以敛阴；咽痛，阴气上结也，加桔梗一两以利咽；利止脉不出，加人参二两以助阳补气血；呕吐加生姜二两，以散逆气。（以上皆通脉四逆汤加减法也。）
此足少阴药也。寒淫于内，治以甘热，故以姜、附大热之剂，伸发阳气，表散寒邪；（附子生用，亦能发表。）甘草亦补中散寒之品，又以缓姜、附之上僭也。（甘草为君，干姜为臣，附子为使。）必冷服者，寒盛于中，热饮则格拒不纳，经所谓“热因寒用”。又曰：“治寒以热，凉而行之”是也。
（此奇制之大剂也。肝肾位远，非大剂不能达。仲景云：伤寒医下之，续得下利清谷，腹满身痛者，急当救里，宜四逆汤。清便自调，身痛者，急当救表，宜桂枝汤。盖身痛尚属表证，急则先救里而后解表也。《厥阴篇》曰：大汗出，热不去，内拘急，四肢痛，又下利厥逆而恶寒者，四逆汤主之。）
（按：厥阴证四肢厥冷，指甲青，脉沉疾，按之有力者，为阳厥，当下之，宜大承气汤。如脉沉迟，按之无力者，则为阴厥，宜四逆汤，更须速灸之。凡传经热邪，则为阳厥，溺赤而四肢热。直中真寒，谓之阴厥，阴缩而四肢冷。）
（程郊倩曰：世言传经为热厥，直中为寒厥，斯言甚谬。三阳之厥，多得于失下。此为热厥，少阳之厥，悉属于寒厥。阴之热厥，仲景书仅有“伤寒一二日，至四五日而厥者，必发热。”一条，果如传邪之说，则在四五日固得矣。论中何云一二日，不知何经之邪而神速若此。其曰：“厥应下之”者，下其热非下其厥也。遇发热则可下，遇厥则万不可下矣。推原其故，厥阴与少阳一腑一脏，少阳在三阳为尽，阳尽则阴生，故有寒热之往来。厥阴在三阴为尽，阴尽则阳接，故有寒热之胜复。凡遇此证，不必论其来自三阳，起自厥阴，只论热与厥之多少。热多厥少，知为阳厥；厥多热少，知为阴厥；热在后而不退，则阴过胜，而阴不能复，遂有喉痹、便血等证。厥在后而不退，则阴过胜，而阳不能复，遂有除中、亡阳等证。仲景所以调停二治法，须合阴阳进退之机。阳胜宜下，小承气汤中已去芒硝之寒，而有厚朴之温，在厥阴中破阳以行阴；阴胜宜温，纵有阳邪，一见厥利，便宜乌梅丸，聚辛热之品而加苦寒之佐，在厥阴中，破阴以行阳。虽有上热，如篇首消渴，气上冲心之证，亦不虑其为扦格也。扶阳抑阴之旨微矣。又曰：乌梅丸于辛酸入肝药中，微加苦寒，纳逆上之阳邪而顺之使下也。名曰“安蛔”，实是安胃。故并主下利，见阴阳不相顺接，而下利之证，皆可以此方括之也。经曰：凡阴阳不相顺接，便为厥，手足逆冷是也。）
（方中行曰：三阴三阳之脉，俱相接于手足，阴主寒，阳主热，阳气内陷，不与阴气相顺接，则手足厥冷也。阴阳经脉，皆从手足指起。）
（附喻嘉言论桂附丸曰：脏为阴，可胜纯阳之药；腑为阳，必加阴药一二味，制其僭热经络之浅，又当加和营卫并宣导之药。）
本方加白术、大枣，名“术附汤”。（《金匮》。）治风湿相搏，身体烦疼，及中寒发厥心痛。
本方除甘草，名“干姜附子汤”。（仲景。）治下后复汗，昼躁夜静，不呕不渴，无表证，脉沉微，无大热者。
（昼日烦躁，虚阳扰乱，外见假热也。夜安静，不呕渴，脉沉微，无大热，阴气独治，内系真寒也。凡阴虚之极，阳必厥；阳虚之极，阴必躁。姜、附直从阴中回阳，不当以昼日烦躁而疑之矣。）
又治中寒厥逆，眩仆无汗，或自汗淋漓。（中寒之证，身强口噤，眩晕无汗，或自汗者，腠理素虚而阳微也。伤寒发热，中寒不发热，以此为异。仲景于伤寒则详之，而中寒未之及何也？曰：阳动阴静，阴寒既郁而成热，遂从乎阳，传变不一，靡有定方，故极推其病，不得不详也。不热者，阴邪一定而不移，则不变，故不必详也。昂按：自汗者，或兼风也。）及外热烦躁，阴盛格阳。（阴证似阳）。
姜附汤加当归、肉桂，入蜜和服，名“姜附归桂汤”。（喻嘉言曰：服姜附汤后，继服此汤，因姜、附专主回阳。而卒中寒邪，先伤营血，故加归、桂逐营分之邪，始得药病相当也。）
再加人参、甘草，名“姜附归桂参甘汤”。加姜煎。（喻氏曰：服前汤后，继当服此，兼补气血。）
本方除甘草加葱四茎，名“白通汤”。（复阳通脉。）再加人尿、猪胆汁，名“白通加人尿猪胆汁汤”。（仲景。见后。）
本方加人参一两，名“四逆加人参汤”。（仲景。）治恶寒，脉微复利，利止亡血。（恶寒脉微复利，阳虚阴胜也。利止则津液内竭，故云亡血。与四逆温经复阳，加人参生津益血。）
再加茯苓六两，名“茯苓四逆汤”。（仲景。）治汗下后病不解而烦躁。（过汗则亡阳而表虚；误下则亡阴而里虚。阴阳表里俱虚，乃生烦躁，故用茯苓、人参入心以除烦，附子、干姜入肾以解躁。）
本方除干姜加芍药三两，名“芍药甘草附子汤”。（仲景。）治伤寒发汗不解，反恶寒者，虚故也。（汗出表不解而恶寒，独曰“反”，其为过汗阳弱可知。汗出为营虚，恶寒为卫虚，若重补其阳，则恶寒愈甚，但回其阳，则阴愈劫矣。故用附子以回阳，再加芍药以敛阴。此营卫两虚之救法。）
（李梴曰：汗后亡阳恶寒者，表虚也，芍药附子甘草汤；下后恶寒者，里虚也，四逆汤；其有表邪未尽者，必兼发热，柴胡加桂汤；又有里实热伏于内，阳微于外而恶寒便坚者，犹须下之。）
（《伤寒百问》曰：汗后恶寒人必虚，下后发热人必实是也。）
本方除附子，用甘草四两，干姜二两，名“甘草干姜汤”。（仲景。）治伤寒脉浮，自汗，小便数，心烦，微恶寒，脚挛急，用桂枝汤误攻其表，得之便厥，咽中干，烦躁吐逆，与此汤以复其阳。（脉浮自汗，便数恶寒，阳不足也。攻表重虚其阳，得汤便厥，胃之津液伤也。故与甘草益气，干姜助阳，尤虑辛热，有伤其阴，随与芍药甘草汤，益其阴血，复其津液。故证虽邻于少阴，而不敢用四逆也。）
若厥愈足温者，更作芍药汤以和其阴，其脚即伸。芍药、甘草各四两。（仲景。）（别见《和解门》。）
本方加吴茱萸，名“茱萸四逆汤”。治厥阴、少阴腹痛。
本方加当归、木通，名“当归四逆汤”。治感寒手足厥冷，脉细欲绝，及男、妇寒疝，脐下冷，引腰胯而痛。（寒伤营血，故加当归、木通，能通血脉，仲景当归四逆汤，见后。）
本方加茵陈，名“茵陈四逆汤”。治阴黄。
本方加生脉散、陈皮，名“回阳返本汤”。治阴盛格阳。
本方加官桂、良姜、半夏，名“浆水散”。（洁古。）治虚寒水泻，冷汗，脉微，甚者呕吐。此为急病。（浆水者，泄利浆水，澄彻清冷也。又曰加浆水煎之。）
当归四逆汤  ***************************
（厥阴寒厥　仲景）
治厥阴伤寒，手足厥寒，脉细欲绝。
（成氏曰：手足厥寒者，阳气外虚，不温四末。脉细欲绝者，阴血内弱，脉行不利，与此汤复阳生阴。）
当归　桂枝　芍药　细辛（各三两）　甘草（炙）　通草（即木通各二两）　大枣（二十五枚）
仲景又曰：其人素有久寒者，加吴茱萸二升、生姜半斤、酒六升，和煮，名“四逆加吴茱萸生姜汤”。
此足厥阴药也。成无己曰：脉者，血之府也。诸血皆属于心，通脉者，必先补心益血。苦先入心，当归之苦以助心血。心苦缓，急食酸以收之。芍药之酸以收心气。肝苦急，急食甘以缓之。大枣、甘草、通草以缓阴血。
（四逆之名多矣，而有因寒因热之不同。此则因风寒中血脉而逆，故以当归、细辛血中之气药为君；通脉散逆，必先去血中之邪，故以桂枝散太阳血分之风，细辛散少阴血分之寒为辅；未有营卫不和而脉能通者，故以芍药、甘草、大枣调和营卫，通草利九窍，通血脉关节。诸药藉之以破阻滞，而厥寒散矣。）
（周扬俊曰：四逆汤全从回阳起见，四逆散全从和解表里起见，当归四逆全从养血通脉起见，不欲入辛热之味，恐劫其阴也。盖少阴脏中重在真阳，阳不回则邪不去；厥阴脏中职司藏血，不养血则脉不起。即遇久寒之人，亦不用干姜、附子，止用吴茱之走肝者，自上而下；生姜之辛散者，自内达外足矣。）
四逆散  ***************************
（阳证厥热　仲景）
（此和解之寒剂，因名四逆，附次于此。）
治伤寒少阴证。阳邪入里，四逆不温。或咳或悸，或小便不利，或腹中痛，或泄利下重。
（阳邪传里，热结于里，故四肢逆而不温；气逆挟痰故咳；气虚挟饮故悸；里有结热，故小便不利，腹痛下利。伤寒邪在三阳，则手足必热，至太阴则手足温；至少阴则热邪渐深，四肢逆而不温；至厥阴则手足逆冷。经曰：热深厥亦深，热微厥亦微。与此汤以散传经之热。）
柴胡　芍药（炒）　枳实（麸炒）　甘草（炙）
等分为末，水调饮。
咳加五味子、干姜、并主下利。（五味收逆气，干姜散肺寒，肺与大肠相表里，上咳下利，治法颇同。）悸加桂枝，（引导阳气。）小便不利加茯苓，（甘淡渗泄。）腹痛加附子，（以补虚散寒。）泄利下重加薤白。（能通大肠，以泄气滞。）
此足少阴药也。伤寒以阳为主，若阳邪传里而成四逆，有阴进之象，又不敢以苦寒下之，恐伤其阳。经曰：诸四逆不可下也。故用枳实泄结热，甘草调逆气，柴胡散阳邪，芍药收元阴，用辛苦酸寒之药以和解之，则阳气敷布于四末矣。此与少阳之用小柴胡意同。有兼证者，视加法为治。
（陶节庵曰：病在一经，有用热药又用寒药者。如少阴证有用白虎汤、四逆散，寒药者；有用真武汤、四逆汤，热药者。庸医狐疑，讵能措手，不知寒药治少阴，乃传经之热证也；热药治少阴，乃直中之寒药也。）
（昂按：仲景《伤寒》论阳明证热药，仅一茱萸汤，少阳证药主和解，亦有加干姜者。其余四经用姜、附、萸、桂者，不可胜数，岂必一一皆直中之邪乎？阳明、少阳二经，并无热剂，岂直中者独不中此二经乎？况仲景书中说传经者有矣，并无直中字面，何所据而以寒热分之？故程郊倩以直中寒邪、传经热邪二说，虽古来相传之语，要未可为定论也。）
真武汤  ***************************
（散寒利水　仲景）
治少阴伤寒，腹痛，小便不利，四肢沉重疼痛，自下利者。此为有水气，或咳，或呕，或小便利。
（伤寒脉沉细，欲吐不吐，心烦，但欲寐，五六日利而渴者，为少阴证。凡人寤则气行于阳，寐则气行于阴，然必自少阴始，故少阴证但欲寐，阴气胜也，一有阳扰，则反是矣。）
（周扬俊曰：但欲寐，非能寐也，昏昏如梦耳。六经中惟少阴证难辨。少阴属肾，肾病不能制水，水饮停为水气，腹痛者寒湿内甚也。四肢沉重疼痛，寒湿外甚也。小便不利，自下利者，湿胜而水谷不利也。或咳或呕，皆停饮也。）
又太阳病发汗，汗出不解，仍发热，心悸头眩，筋惕肉瞤，振振欲擗地，气虚恶寒。
（汗出过多则心悸。汗为心液，汗去心虚，如鱼失水则跃也。水停心下亦心悸，心属火，火畏水，故悸也。虚阳内动，故头眩。汗多则液少，不能荣养筋肉，故筋惕惕而跳，肉瞤瞤而动也。振振欲擗地者，亡阳无奈，欲擗地而入也。）
（程郊倩曰：汗多亡阳，夫人知之，然有卫外之阳，为周身营卫之主，此阳虚遂有汗漏不止，恶寒身痛之证。有膻中之阳，为上焦心肺之主，此阳虚遂有叉手冒心及奔豚之证。有肾中之阳，为下焦真元之主，此阳虚遂有发热眩悸瞤振擗地之证。有胃中之阳，为中焦水谷生化之主，此阳虚遂有腹胀满、胃不和而成心下痞之证。救误者，须观脉证，知犯何逆，以法治之。膻中，两乳中间，肾气凌心，则成奔豚。肾之真阳盛，则水皆内附，而与肾气同其收藏矣。肾之阳虚，不能制水，则泛滥为病，故上凌心而成眩悸，中侮土而致呕泻也。方名真武，盖取固肾为义。）
附子（一枚，炮）　白术（三两，炒）　茯苓　白芍（炒）　生姜（各三两）
水寒相搏，咳者加五味子、细辛、干姜；（五味敛肺气，细辛、干姜散水寒。）小便利，去茯苓；（茯苓渗水。）下利去芍药，加干姜；（芍药酸寒，干姜辛热。）呕去附子，加生姜一倍。（附子补气，生姜散逆。）
此足少阴药也。茯苓、白术补土利水，能伐肾邪而疗心悸；生姜、附子回阳益卫，能壮真火而逐虚寒；芍药酸收，能敛阴和营而止腹痛。（补阳必兼和阴，不欲偏胜。经曰：寒淫所胜，治以辛热。湿淫所胜，佐以酸平。）
真武，北方之神。一龟一蛇，司水火者也，肾命象之。此方济火而利水，故以名焉。
（程郊倩曰：水气惟太阳与少阴有之，以二经同司夫水也。然太阳从表得之，肤腠不宣，水气为玄府所遏，故以小青龙发之。少阴由下焦有寒，不能制服本水，客邪得深入而动其本气，缘肾阳衰而堤防不及也。故用真武汤温中镇水，收摄其阴气。按：青龙主太阳表水，十枣主太阳里水，真武主少阴里水。玄府，汗孔也。）
（喻嘉言曰：阳明、少阳绝无用附子法，惟太阳经有不得不用之证。盖太阳膀胱为肾之腑，肾中阳虚阴盛，势必传出于腑，以故才见脉微恶寒，漏汗恶风，心悸头眩，筋惕肉瞤躁扰等证。纵有传经热邪，不得不用姜、附以消阴而回阳也。）
（昂按：观嘉言此论，亦谓传经热邪，难以执泥，缘仲景书中本无此说也。）
本方去生姜，加人参二两，名“附子汤”。（仲景。）治少阴病身体痛，手足寒，骨节痛，脉沉者。
（肾主骨，寒淫则痛。此一身骨节尽痛，乃阳虚阴盛而生内寒所致，非外感也。若以外感之痛治之，则杀人矣。故用参、附助阳而胜肾寒，加芍药敛阴以为阳之附也。）
及少阴病得之一二日，口中和，背恶寒者。
（背为胸中之府，诸阳受气于胸中，转行于背，背为阳，腹为阴，阳气不足，阴寒内盛，则背为之恶寒。若风寒在表而恶寒，则一身尽寒矣。）
（昂按：背为太阳部分，然少阴肾脉亦贯脊，与太阳相表里。又背居北方，与肾同位，故寒伤少阴，而背恶寒亦其义也。又有阴气不足，阳气乘虚内陷，阴中表阳新虚，背微恶寒者，经所谓伤寒无大热，口渴心烦，背微恶寒是也，白虎加人参汤主之。一为阴寒内盛，一为阳气内陷，何以明之？盖阴寒为病，内无燥热，则口中和；阳气内陷，则销铄津液，口燥舌干而渴也。欲辨阴阳寒热之不同，当以口中燥润详之。一法看小便之清、赤，清者为寒，赤者为热也。）
白通加人尿猪胆汁汤  ***************************
（阴证厥逆　仲景）
治少阴病，下利脉微者，与白通汤。利不止，厥逆无脉，干呕而烦，服此汤后，脉暴出者死，微续者生。
（肾者，胃之关也，前阴利水，后阴利谷，寒邪客之，则不能禁固，故下利也，与白通汤复阳散寒。服后利不止，厥逆无脉，干呕烦者，寒气太甚，内为格拒阳气逆乱也。服此汤后，脉暴出者，正气因发泄而脱也，故死。脉微续者，阳气渐复也，故生。）
葱白（四茎）　干姜（一两）　附子（一枚，炮）　人尿（五合）　猪胆汁（一合）
腹痛者，真阴不足也，去葱，加芍药二两，以敛阴；呕者，加生姜二两，以散逆；咽痛
者，加桔梗二两，以利咽；利止脉不出者，加人参二两，以助阳。
此足少阴药也。葱白之辛以通阳气，姜、附之热以散阴寒，此白通汤也。服而不应者，乃阴盛格拒乎阳药，不能达于少阴，故加人尿、猪胆汁为引，取其与阴同类。苦入心而通脉，寒补肝而和阴。下咽之后，冷体既消，热性便发，性且不违，而致大益。经曰：逆而从之，从而逆之，正者正治，反者反治，此之谓也。
（以热治寒，以寒治热，为正治。以热治热，以寒治寒，为反治，亦曰从治，谓从其性而伏之也。按：厥有阴阳二证。阴厥者，身凉不渴，脉迟细而微；阳厥者，阳热极而反厥，虽厥而烦渴谵妄，身复时温而脉数也。若阳厥极深，至于身冷脉微欲绝，为热极而将死矣，急以大承气下之，则厥愈。所谓寒药反能生脉而令身暖也。若以热药助其阳，则阴气暴绝，阳亦绝而死矣。若阴已先绝，而阳亦将绝于此时而后下之，则阴阳俱竭而亦死矣。阴厥用白通、四逆，亦当急投，缓则无及。）
附：葱熨艾灸法：专治阴毒手足逆冷，腹痛暴绝，服白通汤或四逆汤后，用葱一大握，以绳缠束，切去两头，留白寸许，以火炙热安脐上。先将麝香半分填脐中，次放葱饼用熨斗盛火熨，令热气从脐入腹。痛甚者，连熨二三饼。身温有汗即瘥，否则不治。或用艾灸关元、气海，（脐下一寸五分，名气海，二寸为丹田，三寸名关元。）各二三十壮，内外协攻，务令一时之内，阴散阳回，得汗而解。（葱能通中，艾性温热，麝能开窍，助之以火，故有回阳之功。）
或曰：用酽醋拌麸皮炒熟，袋盛蒸熨，比前法尤捷。
吴茱萸汤  ***************************
（吐利寒厥　仲景）
治阳明证食谷欲呕，若得汤反剧者，则属上焦。（食谷欲呕，胃寒也。得汤反剧，则为太阳热呕矣。）
少阳证吐利，手足厥冷，烦躁欲死。（吐则耗阳，利则损阴。厥冷者，阴寒气甚；烦躁者，阳气内争。）
厥阴证干呕，吐涎头痛。（厥阴之脉侠胃，干呕吐沫，里寒内格也。厥阴之脉上巅，头痛寒气上逆也。）
（按：三阳皆有头痛，太阴、少阴二经之脉，不上循头，故无头痛。惟厥阴与肾脉会于巅，亦有头痛。然风温在少阴，湿温在太阳，而头反痛，是又不可拘拘者。）
（李东垣曰：太阴头痛，必有痰也。少阴有头痛，足寒而气逆也。盖太阴、少阴二经，虽不上头，然痰与气逆，壅于膈中，头上气不得畅而为痛也。）
吴茱萸（一升，泡）　人参（三两）　大枣（十二枚）　生姜（六两）
此足厥阴、少阴、阳明药也。治阳明食谷欲呕者。吴茱、生姜之辛，以温胃散寒下气；人参、大枣之甘，以缓脾益气和中。喻嘉言曰：此明呕有太阳，亦有阳明。若食谷而呕者，属胃寒，与太阳之恶寒、呕逆原为热证者不同，（火热上冲而呕。）恐误以寒药治寒呕也。若服吴茱萸汤反剧者，则仍属太阳热邪，而非胃寒明矣。（宜葛根加半夏汤、小柴胡汤、栀子豉汤、黄芩汤。）
若少阴证吐利、厥逆，至于烦躁欲死，肾中之阴气上逆，将成危候。（肾中阴盛，上格乎阳，而为吐逆。）故用吴茱散寒下逆，人参、姜、枣助阳补土，使阴寒不得上干，温经而兼温中也。吴茱萸为厥阴本药，故又治肝气上逆，呕涎头痛。
本方加附子，名“吴茱萸加附子汤”。治寒疝腰痛，牵引睾丸，尺脉沉迟。
大建中汤  ***************************
（中寒腹痛　《金匮》）
治心胸中大寒痛，呕不能饮食，腹中寒气上冲皮起，出见有头足，上下痛而不可触近者。
（阳受气于胸中。阳虚则阴邪得以中之。阴寒之气逆而上冲，横格于中焦，故见高起，痛呕不可触近之证。心为阳，寒为阴，寒乘于心，冷热相激故痛。寒乘于脾，脾冷弱不消水谷，心脾为子母之脏，为邪所乘，故痛而呕，复不能饮食也。）
蜀椒（二合）　干姜（四两）　人参（二两）
煎，去滓，内饴糖一升，微煎温服。
此足太阴、阳明药也。蜀椒辛热，入肺散寒，入脾暖胃，入肾命补火；干姜辛热，通心助阳，逐冷散逆；人参甘温，大补脾肺之气；饴糖，甘能补土，缓可和中。盖人之一身，以中气为主，用辛辣甘热之药，温健其中脏，以大祛下焦之阴，而复其上焦之阳也。
（昂按：俗云诸痛无补法。此证至于不可触近，痛亦甚矣。仲景乃用人参、饴糖大补之药，将以仲景为信欤？抑以后人为然欤？）
十四味建中汤  ***************************
（虚损阴斑）
治气血不足，虚损劳瘠，短气嗜卧，欲劳成瘵。及阴证发斑，寒甚脉微。
（阴证发斑者，或因汗吐下后中气虚乏；或因欲事损伤肾气；或因过服凉药遂成阴证。寒伏于下，逼其无根失守之火，上冲薰肺而发斑点，其色淡红隐隐，见于肌表，与阳证发斑色紫赤者不同。此胃气极虚，若服寒药，立见危殆。）
（吴鹤皋曰：以参、芪、桂、附而治斑，法之变者也。医不达权，安足语此。）
黄芪（蜜炙）　人参　白术（土炒）　茯苓　甘草（蜜炙）　半夏（姜制）　当归（酒洗）　白芍（酒炒）　熟地　川芎　麦冬　肉苁蓉　附子　肉桂
加姜、枣煎。
此足三阴、阳明气血药也。黄芪益卫壮气，补中首药；四君补阳，所以益气；（参、术、苓、草。）四物补阴，所以养血。（芎、归、芍、地。）阴阳调和，则血气各安其位矣。半夏和胃健脾，麦冬清心润肺，苁蓉补命门相火之不足，桂、附引失守之火而归元。于十全大补之中，而有加味，要以强中而戢外也。
本方除茯苓、白术、麦冬、川芎、熟地、苁蓉，名“八味大建中汤”。治同。
本方除川芎、熟地、白术、附子、苁蓉，加柴胡、细辛、陈皮，名“乐令建中汤”。治脏腑虚损，身体羸瘦，潮热自汗，将成劳瘵。大能退虚热，生气血。
（喻嘉言曰：乐令建中汤，柴胡、细辛为君，意在退热。而阴虚之热，则不可退。十四味建中汤，用桂、附、苁蓉，意在复阳，而阴虚之阳，未必可复。又在用方者之善为裁酌耳。又曰：二方治脏气素虚，以之两建其脾肾之阳，盖虚劳之病，多本脾肾，故引伸建中之法，乃后人超出之方也。）
小建中汤  ***************************
（温中散寒　仲景）
治伤寒阳脉涩，阴脉弦，腹中急痛。
（邪气入里，与正相搏，则腹痛。涩者血不足也，弦者木克土也。太阳在表，无腹痛；少阳在半表半里，有胸胁痛而无腹痛。阳明腹满急，痛者里实也，宜下之，大柴胡汤、小承气汤。三阴下利而腹痛者，里寒也，宜温之，四逆汤、附子理中汤。肠鸣泄泻而痛者，里虚有寒也，宜小建中汤，温中散寒。）
伤寒二三日，心悸而烦。
（悸者，阳气虚也；烦者，阴血虚也。气血内虚，与此汤先建其里。倍芍药者，酸以敛阴，阴收则阳归附也。加饴糖者，甘以润土，土润则万物生也，仍不去姜、桂以散邪也。）
通治虚劳悸衄，里急腹痛，梦遗失精，四肢酸痛，手足烦热，咽燥口干，虚劳黄疸。
（黄疸，小便利而色白者，是无热也，不可除热，当作虚寒治之。）
（喻嘉言曰：虚劳病至于亡血失精，精血枯槁，难为力矣。急宜建其中脏，使饮食增而阴血旺，故但用稼穑作甘之味，生其精血。而酸辛酸苦，在所不用。舍是无良法也。稼穑作甘，饴糖是也。）
桂枝　生姜（各三两）　芍药（六两）　甘草（一两，炙）　大枣（十二枚）
入饴糖一升，微火解服。
（呕家不可用建中，以甜故也。此即桂枝加芍药汤，但桂有厚薄耳。）
（昂按：此汤以饴糖为君，故不名桂枝芍药，而名建中。今人用建中者，绝不用饴糖，失仲景遗意矣。）
（吴鹤皋曰：桂枝当是桂，桂枝味薄，故用以解表，桂味厚，故用以建里。）
此足太阴、阳明药也。《准绳》曰：脾居四脏之中，生育荣卫，通行津液，一有不调，则失所育所行矣。必以此汤温健中脏，故名建中。脾欲缓，急食甘以缓之，故以饴糖为君，甘草为臣。桂枝辛热，辛，散也，润也，荣卫不足，润而散之。芍药酸
寒，酸，收也，泄也，津液不通，收而行之。故以桂、芍为佐。生姜辛温，大枣甘温，胃者卫之源，脾者荣之本。《针经》曰：荣出中焦，卫出上焦。是以卫为阳，益之必以辛；荣为阴，补之必以甘。辛甘相合，脾胃健而荣卫通，故以姜、枣为使。
（李东垣曰：《伤寒论》云：阳脉涩，阴脉弦，法当腹中急痛。以芍药之酸，土中泻木为君；饴糖、炙草甘温补脾养胃为臣；水挟木势，亦来侮土，肉桂大辛热，佐芍药以退寒水；姜、枣辛甘而温，发散阳气，行于经脉皮毛为使。或谓桂枝汤解表而芍药少，建中汤温里而芍药多，何也？皮肤为近，则制小其服；心腹为远，则制大其服，所以不同也。）
（昂按：此即表欲其散，里欲其收之义。小建中治腹痛者，以木来克土，取芍药为君，土中泻木也。理中汤治腹痛者，以水来侮土，取干姜为君，土中泻水也。平胃散治腹痛自利者，取苍术为君，泻土除湿也。）
（云岐子曰：建中为补，能补中焦之虚，而不能补上焦、下焦之虚。调胃为泻，能泻中焦之实，而不能泻上焦、下焦之实。）
本方加黄芪两半，名“黄芪建中汤”。（《金匮》。）治虚劳诸不足。（《准绳》曰：血不足而用黄芪，黄芪味甘，加以甘草，大能生血。此仲景之妙法，盖稼穑作甘，甘能补胃，胃为气血之海，气血所从生也。）
（经曰：无阳则阴无以生。以甘益胃而生血，旨哉！今人但知参、芪为气药，故特表而出之。）
（昂按：补血汤黄芪、五倍子、当归而云补血，即此义。）
亦治伤寒汗后身痛，表虚恶寒，脉迟弱者。
（身痛乃六经俱有之证，有表有里，有寒有热，有风有湿。阳证身痛，但拘急身不能转侧；阴寒身痛，体势沉重，宛如被杖，以此别之。此证因过汗耗损阴气，血少不能营养筋骨，故痛。阳虚故脉迟，汗后故脉弱，用黄芪、甘草之甘以补中气，芍药之酸以收阴气。桂枝辛热，外以益卫而实表，内以和荣而补阴，使中气建立，则能生育荣卫，通行津液。表不虚而身痛自汗皆止，虚劳不足可愈矣。）
白术附子汤  ***************************
（风虚头眩　《近效方》）
治风虚头重，眩，苦极。食不知味，用此暖肌补中，益精气。
白术（二两）　甘草（一两）　附子（一枚，炮）
每服五钱，姜五片，枣一枚，煎。
此足太阴、少阴药也。喻嘉言曰：肾气空虚，外风入之，风挟肾中阴浊之气，厥逆上攻，头间重眩，极苦难耐。兼以脾虚不知食味，此脾肾两虚，风已入脏。方中全不用风药，但用附子暖其水脏，白术暖其土脏。水土一暖，则浊阴之气尽趋于下，而二证自止，制方之义精矣。
本方加桂枝，不用姜、枣，名“甘草附子汤”。（仲景。）治风湿相搏，一身烦痛，汗出恶风，小便不利，或身微肿。
（风则上先受之，湿则下先受之，殆至两相搏结，注经络，流关节，入肌骨，无处不到，则无处不痛也。风胜则卫气不固，故汗出而恶风；湿胜则水道不行，故小便不利而微肿。用白术以益土燥湿，桂枝以散风固表，附子以驱阴助阳，甘草以和中益气也。）
本方加官桂、川芎，名“芎术除湿汤”。治寒湿头痛，眩运。
益元汤  ***************************
（阴躁　《活人》）
治面赤身热，不烦而躁，饮水不入口，名戴阳证。
（成氏曰：烦躁者，先烦渐至躁也。躁烦者，先躁而迤进复烦也。从烦至躁为热，先躁后烦谓怫，怫然更作躁闷，此为阴盛格阳也。虽大躁欲于泥水中卧，但饮水不得入口是也。此气欲脱而争，譬如灯将灭而复明矣。）
（按：内热曰烦，谓心中郁烦，为有根之火，故但烦不躁，及先烦后躁者皆可治。外热曰躁，谓身体手足动扰，欲裸衣入井，为无根之火，故但躁不烦，及先躁后烦者，皆不治。）
附子（炮）　干姜　艾叶　黄连　知母　人参　麦冬　五味子　甘草
加姜、枣、葱白煎。入童便一匙，冷服。
此足少阴药也。附子、干姜、艾叶回阳之药，协以人参、甘草补其阳虚，退其阴火，所谓甘温能除大热也。黄连以折泛上之火，知母以滋在下之阴，（王海藏曰：烦出于肺，躁出于肾。成无已曰：烦，阳也；躁，阴也。）以静其躁。盖阳无阴则孤阳无所附丽，故扶阳亦兼和阴也。麦冬、五味补肺清心，合人参以生其脉，加童便而冷服者，热因寒用也。
（戴氏曰：烦躁，阴阳经皆有之。阳明经胃有燥屎故烦，当下之；太阳经已得汗而烦者，五苓散；少阳亦有烦，宜小柴胡汤。）
（按：先贤治烦、躁俱作，有属热者，有属寒者。治独烦不躁多属热，惟悸而躁者为虚寒；治独躁不烦者多属寒，惟火邪者属热。阴烦者少阴为多，由阳气传入阴经，阴得阳而烦。自利而烦，渴不眠者，辰砂五苓散。若非是阳气传阴，阴气犯阴经，吐利，手足厥冷而烦。）
（经云：阳虚阴乘之故寒。又云：阴盛发躁，欲坐井中，吴茱萸汤。甚者四逆汤加葱白。外有虚烦一证，乃病愈后阴阳未复，时发烦热，竹叶石膏汤。痰多睡不宁者，温脾汤。呕者，橘皮汤。）
回阳救急汤  ***************************
（三阴寒厥　节庵自注云即四逆汤）
治三阴中寒。初病身不热，头不痛，恶寒战栗，四肢厥冷，引衣自盖，踡卧沉重，腹痛吐泻，口中不渴。或指甲唇青，口吐涎沫。或无脉。或脉沉迟无力。
（初病无身热头痛，是无表证，邪不在阳也。恶寒厥逆，是寒中于里，阳气不宣于四肢也。引衣自盖，踡卧沉重，是寒中少阴也。腹痛吐泻不渴，是寒中太阴也。指甲唇青，口吐涎沫，是寒中厥阴也。至于沉迟无脉，阴寒为已甚矣。战栗有属阴者，阳微阴胜，邪气内争，而正不胜，故心寒足踡，鼓颔厥冷，而一身战摇也。有属阳者，真阳来复，正气鼓动，外争而胜，故身为振摇，遂大汗以解也。）
附子（炮）　干姜　肉桂　人参（各五分）　白术　茯苓（各一钱）　半夏　陈皮（各七分）　甘草（二分）　五味子（九粒）
加姜煎，入麝三厘，调服。无脉，加猪胆汁。（苦入心，而通脉。）泄泻，加升麻、黄芪；呕吐，加姜汁；吐涎沫，加盐炒吴茱萸。
此足三阴药也。寒中三阴，阴盛则阳微，故以附子、姜、桂辛热之药，祛其阴寒；而以六君温补之药助其阳气；五味合人参可以生脉。加麝香者，通其窍也。
四神丸  ***************************
（肾泻脾泻）
治肾泻、脾泻。
（肾泻者，五更时泻也。经曰：肾者胃之关也。前阴利水，后阴利谷，肾属水，水旺于子，肾之阳虚，不能键闭，故将交阳分则泻也。脾泻者，脾之清阳下陷，不能运化阑门，故元气不足，不能分别水谷，不痛而泻也。两证皆由肾命火衰，不能上生脾土故也。）
（杨仁斋曰：肾命之气交通，水谷自然克化矣。阑门在大小肠之交，主分别水谷。）
破故纸（四两，酒浸一宿，炒）　五味子（三两，炒）　肉豆蔻（二两，面裹煨）　吴茱萸（一两，盐汤炮）
用大枣百枚，生姜八两，切片同煮，枣烂，去姜取枣肉捣丸，每服二钱，临卧盐汤下。
（若平旦服之，至夜药力已尽，不能敌一夜之阴寒故也。）
此足少阴药也。破故纸辛苦大温，能补相火以通君火，火旺乃能生土，故以为君；肉蔻辛温，能行气消食，暖胃固肠；五味咸能补肾，酸能涩精；吴茱辛热，除温燥脾，能入少阴、厥阴气分而补火；生姜暖胃；大枣补土所以防水。盖久泻皆由肾命火衰，不能专责脾胃，故大补下焦元阳，使火旺土强，则能制水而不复妄行矣。
本方单用破故纸、肉豆蔻，名“二神丸”。治同。
（火乃土之母，破故纸补肾，为癸水；肉豆蔻厚肠胃，为戊土。戊癸化火，同为补土母之药。）
（许学士曰：有全不进食者，服补脾药皆不效，予授二神丸，顿能进食。此病不可全作脾治，盖肾气怯弱，真元衰削，是以不能化食，如鼎釜之下无火，物终不熟也。）
本方单用五味子、吴茱萸，名“五味子散”。治同。
本方除五味子、吴茱萸，加茴香（一两），木香（五钱），姜煮枣丸，亦名“四神丸”。（《澹寮》。）治同。
（茴香亦暖肾之药，木香行气而实大肠，用以疏肝利脾，不使木盛克土也。）
（《薛氏医案》云：脾胃虚寒下陷者，补中益气汤加木香、肉蔻、补骨脂；脾气虚寒不禁者，六君子汤加炮姜、肉桂；命门火衰脾土虚寒者，宜八味丸；脾肾气血俱虚者，十全大补汤送四神丸；大便滑利，小便秘涩，或肢体尽肿，喘嗽吐痰，为脾肾亏损，宜《金匮》加减肾气丸。）
感应丸  ***************************
（寒积泻痢）
治新旧冷积泻痢等证。
木香　肉豆蔻　丁香（各两半）　干姜（炮）　百草霜（各一两）　杏仁（一百四十粒，去皮尖）　巴豆（七十粒，去心、皮、膜，研去油）
巴豆、杏仁另研，同前药末和匀，用好黄蜡六两，溶化，重绢滤去渣，好酒一升，于砂锅内煮数沸，候酒冷蜡浮，用清油一两，铫内熬熟，取蜡四两，同化成汁，就铫内和前药末乘热拌匀，丸如豆大，每服三十丸，空心姜汤下。
此手、足阳明药也。肉蔻逐冷消食，下气和中；丁香暖胃助阳，宣壅除癖；木香升降诸气，和脾疏肝；杏仁降气散寒，润燥消积；炮姜能逐锢冷，而散痞通关；巴豆善破沉寒，而夺门宣滞。寒积深锢，非此莫攻。百草霜和中温散，亦能消积治痢为佐也。
（《医贯》曰：此方神炒不可言，虽有巴豆，不令人泻，其积自然消化。）
（李时珍曰：一妇年六十余，溏泻五载，犯生冷、油腻、肉食即作痛。服升涩药泻反甚。脉沉而滑，此乃脾胃久伤，积冷凝滞。法当以热下之，用蜡匮巴豆丸五十粒，服二日遂愈。讛是每用治泻痢，愈者近百人。）
导气汤  ***************************
（寒疝）
治寒疝疼痛。
（阴气积于内，复为寒邪所袭，荣卫不调，则成疝病。囊冷结硬如石，或引睾丸而痛，名寒疝。疝有七种：寒疝、水疝、筋疝、血疝、气疝、狐疝、㿗疝也。证虽见于肾，病实本乎肝，以厥阴肝脉络于阴器故也。此方乃治疝之通剂，以疝病多因寒湿所致也。女子阴菌亦同此类。）
（张子和曰：凡遗尿癃秘，阴痿胞痹，精滑白淫，皆男子之疝也。血涸不月，足躄咽干癃秘，小腹有块，前阴突出，后阴痔核，皆女子之疝也。但女子不名疝而名瘕。）
川楝子（四钱）　木香（三钱）　茴香（二钱）　吴茱萸（一钱，汤泡）
长流水煎。
此足厥阴、少阴药也。川楝苦寒，能入肝舒筋，使无挛急之苦，又能导小肠、膀胱之热，从小水下行，为治疝之主药；木香升降诸气通利三焦，疏肝而和脾；茴香能入肾与膀胱，暖丹田而祛冷气；吴茱萸入肝肾气分，燥湿而除寒。三者皆辛温之品，用以宣通其气，使小便下利，则寒去而湿除也。
天台乌药散  ***************************
（小肠疝气）
治小肠疝气，牵引脐腹疼痛。
（厥阴肝脉络于阴器，上入少腹，疝病乃肝邪也。肝主筋，故牵引疼痛。小肠经络并于厥阴，寒邪客于小肠，小肠痛引睾丸，上而不下，痛入脐腹，甚则上冲心胸，故俗亦名小肠气。古人治法，往往相类。）
乌药　木香　茴香（盐炒）　良姜（炒）　青皮（各五钱）　槟榔（二个）　川楝子（十个）　巴豆（七十一粒）
先以巴豆微打破，同川楝麸炒黑，去麸及巴豆，同余药为末，酒下一钱。
此足厥阴、手太阴药也。乌药散膀胱冷气，能消肿止痛；川楝导小肠邪热，因小便下行；木香、青皮行气而平肝；良姜、茴香散寒而暖肾；槟榔性如铁石，能下水溃坚；巴豆斩关夺门，破血瘕、寒积。皆行气祛湿散寒之品也。
疝气方  ***************************
（丹溪）
治疝气疼痛。
吴茱萸　枳壳　栀子　唐球子（即山楂，俱炒用）　荔枝核（煅）
等分，为末，空心长流水下二钱。
此足厥阴药也。吴茱入厥阴气分，温肝逐寒；山栀泻三焦火热，由膀胱出；枳壳行气而破癥；山楂散瘀而磨积；荔枝双结，形类睾丸，能入肝肾辟寒散滞，故假之以为引也。
（丹溪曰：疝病自《素问》而下，皆以为寒，世有寒而无疝者，必有说以通之可也。因思此病始于湿热在经，郁遏既久，又感外寒，湿热被郁而作痛，只作寒论，恐有未尽。古方以乌头、栀子等分作汤，其效亦速。后因此方随证加减，无有不应，须分湿热多少而治之，又有挟虚而发者，当以参、术为君，而佐以疏导，其脉沉紧而豁大者是也。）
（按：疏导药即桃仁、山楂、枳实、黑栀、川楝、吴茱、延胡、丁香、木香之类，山栀、附子酒煎加盐服，名栀附汤。）
（丹溪曰：乌头治外束之寒，栀子治内郁之热。）
橘核丸  ***************************
（㿗疝　《济生》）
治四种㿗疝。
茎、囊、睾丸肿硬，不痛不痒，为㿗疝。亦有引脐腹绞痛者。四种：肠㿗、卵㿗、水㿗、气㿗也，皆寒湿为病。
橘核　川楝子　海藻　海带　昆布　桃仁（各二两）　延胡索　厚朴　枳实　木通　桂心　木香（各五钱）
酒糊丸，盐汤或酒下。
此足厥阴药也。疝病由于寒湿，或在气，或在血，证虽见乎肾，病实本乎肝。（厥阴肝脉络阴器。）橘核、木香能入厥阴气分而行气；桃仁、延胡能入厥阴血分而活血；川楝、木通能导小肠膀胱之热由小便下行，所以去湿；官桂能平肝暖肾，补肾命之火，所以祛寒；厚朴、枳实并能行结水而破宿血；昆布、藻、带咸润下而软坚，寒行水以泄热，（湿久为热，寒久亦为热。）同为散肿消坚之剂也。
（丹溪曰：㿗疝不痛，非痛断房事与厚味不可。若苍术、神曲、山楂、白芷、川芎、枳实、半夏皆要药，又宜随时月寒热加减。有热加栀子，坚硬加朴、硝，秋冬加吴茱萸。）

卷四·清暑之剂  ——————————————————————————————————————————————————————————————————————————————————————————

清暑之剂  ***************************
（暑为阳邪，心属离火，故暑先入心，从其类也。巳月六阳，尽出于地上，此气之浮也。）
（经曰：夏气在经络，长夏气在肌肉，表实者里必虚。又热则气泄。故经曰：脉虚身热，得之伤暑。外证头痛口干，面垢自汗，呕逆泄泻，少气倦怠，其大较也。有余证者，皆后传变也。伤暑有兼伤风者，有兼伤寒者，有兼伤湿者，有兼伤食者，有冒暑饮酒，引暑入内者。有纳凉巨室，暑不得泄，反中入内者；有手足搐搦，名暑风者；有手足逆冷，名暑厥者；有昏不知人，为中暑者。）
（洁古曰：中热为阳证，为有余；中暑为阴证，为不足。盖肺主气，夏月火盛灼金，则肺受伤而气虚，故多不足。凡中暑者，不可作中风治。）
四味香薷饮  ***************************
（散暑和脾）
治一切感冒暑气，皮肤蒸热，头痛头重，自汗肢倦，或烦渴，或吐泻。
（暑为阳邪，故蒸热。暑必兼湿，故自汗。暑湿于心则烦，于肺则渴，于脾则吐利，上蒸于头则重而痛。暑能伤气，故倦怠。）
香薷（一两）　厚朴（姜汁炒）　扁豆（炒，各五钱）　黄连（姜炒，三钱）
冷服。
（香薷辛热，必冷服者。经所谓治温以清凉而行之也。热服作泻。）
此手少阴、手足太阴、足阳明药也。香薷辛温香散，能入脾肺气分，发越阳气，以散皮肤之蒸热；厚朴苦温，除湿散满，以解心腹之凝结；扁豆甘淡，能消脾胃之暑湿，降浊而升清；黄连苦寒，能入心脾清热而除烦也。
（李时珍曰：有处高堂大厦而中暑者，因纳凉太过，饮冷太多，阳气为阴邪所遏，反中入内，故见头痛恶寒之证。用香薷以发越阳气，散水和脾则愈。）
（王履曰：此非中暑，盖亦伤寒之类耳。）
（《玉机微义》曰：东垣论暑证，同冬月伤寒传变，为证不一，彼为寒邪伤形，此则暑热伤气，若元气虚甚，有一时不救者，与伤寒阴毒顷刻害人实同，启是病例，大开后人聋聩。）
（《活人书》云：脉虚身热，谓之中暑，乃不足之证。头痛恶寒，形面拘垢，宜用温散之剂。脉盛身热，谓之中热，乃有余之证。头痛壮热，大渴引饮，宜用清凉之剂。）
（薛氏曰：中暍乃阴寒之证，当补阳气为主，少佐以解暑。先哲用干姜、附子，此推《内经》舍时从证之法也。暍，音谒，即暑也。香薷饮乃散阳气导真阴之剂，若元气虚犯房劳而用之者，适所以招暑也。）
（李士材曰：香薷乃夏月发汗之药，其性温热，只宜于中暑之人。若中热之人误服之，反成大害。）
（李时珍曰：香薷乃夏月解表之药，犹冬月之用麻黄，气虚者尤不可多服。今人谓能解暑，概用代茶，误矣。）
（张兼善曰：风、寒、湿皆地之气，系浊邪，所以俱中足经。暑乃天之气，系清邪，所以中手少阴心经。其证多与伤寒相似，但伤寒初病未至烦渴，暑初病即渴。伤寒脉必浮盛，暑脉虚弱为不同耳。）
（昂按：张氏之辨证是也。如风亦阳邪，属天气，当中于头，未可言浊。又伤寒中足六经，虽系《内经》原文，然麻黄、桂枝皆肺药，泻心数汤皆心药，未可执言伤足不伤手也。暑有冒、有伤、有伏、有中四者，轻重之分。）
本方除扁豆，名“黄连香薷饮”。治中暑热盛，口渴心烦，或下鲜血。
本方除黄连，名“三物香薷饮”。治伤暑呕逆泄泻。
再加茯苓、甘草，名“五物香薷饮”。驱暑和中。
再加木瓜，名“六味香薷饮”。治中暑湿盛。（热盛则加黄连以泻心火，湿盛则加茯苓、木瓜以去脾湿。）
再加人参、黄芪、白术、陈皮，名“十味香薷饮”。治暑湿内伤，头重吐利，身倦神昏。
（加参、芪者，所以补肺益气；加苓、术、陈、草者，所以助脾调中；木瓜酸温利湿收脱，能于土中泻木，平肝而和脾。此外感而兼内伤之证，故用香薷清湿解表，而以诸药专调中宫也。）
三物香薷饮加羌活、防风，治中暑兼中风，僵仆搐搦；或再加黄芪、芍药。（暑月得病，手足搐搦，如惊风状，名暑风。）
三物香薷饮加干葛，名“香薷葛根汤”。治暑月伤风咳嗽。昂按：（此方治伤暑泄泻。）
本方加茯神，治瘅疟。（独热不寒曰瘅疟。当责之暑邪，暑先入心，故加茯神以宁心。）
本方用香薷、扁豆、厚朴、木瓜、甘草，加香附、陈皮、苍术、紫苏，名“二香散”。（盖合香薷饮、香苏饮为一方也。）治外感内伤，身热腹胀。
清暑益气汤  ***************************
（清暑益气　东垣）
治长夏湿热炎蒸，四肢困倦，精神减少，胸满气促，身热心烦，口渴恶食，自汗身重，肢体疼痛，小便赤涩，大便溏黄而脉虚者。
（暑湿蒸人，脾土受伤，故肢倦便溏；暑热伤肺，故气促心烦；口渴便赤，浊气在上，则生䐜胀，故胸满恶食；暑先入心，汗为心液，故自汗；湿盛，故身痛身重。寒伤形，表邪外盛，故脉大而有余；暑伤气，元气耗伤，故脉虚而不足。）
黄芪　人参　白术（炒）　苍术　神曲（炒）　青皮（麸炒）　陈皮（留白）　甘草（炙）　麦冬　五味　当归（酒炒）　黄柏（酒炒）　泽泻　升麻　葛根
姜、枣煎。
此手足太阴、足阳明药也。热伤气，参、芪益气而固表；湿伤脾，二术燥湿而强脾；火盛则金病而水衰，故用麦冬、五味以保肺而生津。（肺为水之上源，火旺克金，则金不能生水。麦、味合人参生脉生津。）用黄柏以泻热而滋水，青皮平肝而破滞，当归养血而和阴，神曲化食而消积，升、葛解肌热而升清；（清气上升，能生津液，又风能胜湿。）泽泻泻湿热而降浊；陈皮理气；甘草和中。合之以益气强脾，除湿清热也。
（李东垣曰：脾虚肺气先绝，故用黄芪闭腠理，止汗益气。脾胃既虚，阴火伤其生发之气，营卫大亏，血虚以人参补之，阳旺自能生阴血也。更加当归和血，又加黄柏以救肾水，盖甘寒泻火，火灭则心气得平而安也。心火乘脾，故用炙草泻火而补脾，少用恐滋满也，中满者去之。若腹中急痛急缩者，却宜多用。咳者去人参，为清浊相干，故以陈皮理之。长夏湿胜，故加二术、泽泻，上下分消其湿热也。湿胜则食不化，炒曲辛甘，青皮辛温，消食快气。五味、麦冬、人参，酸甘微寒，泻火热而益肺气，救庚金也。庚金，大肠也，主津。）
（《医贯》曰：有伤暑吐衄者，暑伤心，心虚不能生血，不宜过用寒凉以泻心，宜清暑益气，加丹皮、生地、犀角之类，盖暑伤心亦伤气，其脉必虚，以参、芪补气，使能摄血，斯无弊也。）
本方除青皮、泽泻、干葛，名“黄芪人参汤”。（东垣。）治暑伤元气，长夏倦怠，胸满自汗，时作头痛。（时痛时止，为内伤证。）
本方除白术、青皮、麦冬、五味，加茯苓、猪苓、柴胡、防风、羌活、连翘、知母，名“补肝汤”。（东垣。）治阴汗如水，阴冷如冰，脚痿无力。
生脉散  ***************************
（保肺生脉　《千金》）
治热伤元气，气短倦怠，口渴多汗，肺虚而咳。
（肺主气，火热伤肺，故气短；金为火制，不能生水，故口渴；气少，故倦怠；肺主皮毛，虚，故汗出；虚火乘肺故咳。）
（李东垣曰：津者庚，大肠所生。三伏之时，为庚金受困，若亡津液，汗大泄，湿热亢甚，燥金受困，风木无制，故风湿相搏，骨节烦痛，一身尽痛也。）
人参　麦冬（各五分）　五味子（七粒）
此手太阴、少阴药也。肺主气，肺气旺则四脏之气皆旺，虚故脉绝短气也。人参甘温，大补肺气为君；麦冬止汗，润肺滋水清心泻热为臣；五味酸温敛肺，生津收耗散之气为佐。盖心主脉，肺朝百脉，（百脉皆朝于肺。）补肺清心，则气充而脉复，故曰生脉也。（人有将死脉绝者，服此能复生之，其功甚大。）夏月炎暑，火旺克金，当以保肺为主。清晨服此，能益气而祛暑也。
（李东垣曰：手阳明大肠、手太阳小肠，皆属足阳明胃。大肠主津，小肠主液，大肠、小肠受胃之阳气，乃能行津液于上焦，溉灌皮毛，充实腠理。若饮食不节，胃气不充，大肠小肠，无所禀气，故津液涸竭焉。又曰：脉者，元气也。人参之甘，补元气，泻火热；麦冬之苦寒，补水源而清燥金；五味之酸以泻火，补庚大肠与肺金。又曰：夏月加黄芪、甘草服之，令人气力涌出。《经疏》曰：麦冬实足阳明胃经之正药。）
本方加陈皮、炙甘草，名“五味子汤”，蒸饼为丸，名“补气丸”。治肺虚少气，咳嗽自汗。
本方加黄芪为君，甘草、桔梗为佐，名“补气汤”。治气虚自汗怔忡。
再加茯神、远志、木通，名“茯神汤”。治脉虚咳则心痛，喉中介介或肿。
六一散  ***************************
（利水泻火　河间　一名天水散）
治伤寒中暑，表里俱热，烦躁口渴，小便不通，泻痢热疟，霍乱吐泻，下乳滑胎，解酒食毒，偏主石淋。
暑热皆阳邪，在表则发热，在里则泻痢。霍乱发疟，在上则烦渴，在下则便秘，或热泻。火气煎灼，精结成石，则为石淋。
滑石（六两）　甘草（一两）
为末，冷水或灯心汤调下。（丹溪曰：泄泻及呕吐，生姜汤下。中寒者，加硫黄少许。）
此足太阳、手太阴药也。滑石气轻能解肌，质重能清降，寒能泻热，滑能通窍，淡能行水，使肺气降而下通膀胱，（火退则肺气下降，故能生水而利小便。）故能祛暑住泻，止烦渴而行小便也。（小便利则大便实，而泻自止。）加甘草者，和其中气，又以缓滑石之寒滑也；加辰砂者，以镇心神，而泻丙丁之邪热。（小肠为丙火，心为丁火。）其数六一者，取“天一生水，地六成之”之义也。（故又名天水散。）
（刘河间曰：统治上下表里诸病，盖取其能通除上下三焦湿热也。然惟体盛湿多之人，宜服之以解暑利水，使湿热从小便出。若无热之人而多服此，则反耗其津液而渴转甚矣，又当服生脉散。）
本方加辰砂少许，（清心。）名“益元散”；加薄荷少许，（清肺。）名“鸡苏散”；加青黛少许，（清肝。）名“碧玉散”。治同。
本方加红曲五钱，名“清六丸”，治赤痢；（赤属热伤血分，红曲能调六腑之血。）加干姜五钱，名“温六丸”；治白痢。（白属热伤气分，干姜能散湿热之气。）
本方加生柏叶、生车前、生藕节，名“三生益元散”，治血淋。
本方加牛黄，治虚烦不得眠。
本方除甘草，加吴茱萸一两，名“茱萸六一散”，治湿热吞酸。
本方除滑石，加黄芪六两，大枣煎，热服，名“黄芪六一散”，治诸虚不足，盗汗消渴。（凡渴证防发痈疽，宜黄芪六一散，吞忍冬丸。）
缩脾饮  ***************************
（理脾清暑）
清暑气，除烦渴，止吐泻霍乱及暑月酒食所伤。
砂仁　草果（煨，去皮）　乌梅（甘草炙，各四两）　扁豆（炒，研）　干葛（各二两）
此足太阴、阳明药也。暑必兼湿，而湿属脾土，暑湿合邪，脾胃病矣。故治暑必先去湿。砂仁、草果，辛香温散，利气快脾，消酒食而散湿；扁豆专解中宫之暑而渗湿；（湿盛则津不生而渴。）葛根能升胃中清阳而生津；（风药多燥，惟葛根能生津。）乌梅清热解渴；甘草补土和中。
消暑丸  ***************************
（利湿清暑　海藏）
治伏暑烦渴，发热头痛，脾胃不利。
半夏（一斤，醋五斤，煮干）　茯苓　甘草（各半斤，生用）
姜汁糊丸，勿见生水，热汤下。有痰，生姜汤下。
此足太阴、太阳药也。长夏炎蒸，湿土司令，故暑必兼湿。证见便秘、烦渴，或吐或利者，以湿胜则气不得施化也。此方不治其暑而治其湿，用半夏、茯苓行水之药，少佐甘草以和其中。半夏用醋煮者，醋能开胃散水，敛热解毒也。使暑气、湿气俱从小便下降，则脾胃和而烦渴自止矣。《局方》取此名消暑丸，意甚深远。伤暑而发热头痛者，服此尤良。
本方一两，加黄连二钱，名“黄连消暑丸”。治伏暑烦渴而多热痰。
大顺散  ***************************
（温中散暑）
治冒暑伏热，引饮过多，脾胃受湿，水谷不分，清浊相干，阴阳气逆，霍乱吐泻，脏腑不调。
干姜　桂　杏仁（去皮、尖）　甘草
等分，先将甘草用白砂炒，次入姜、杏炒过，去砂，合桂为末，每服二钱。
此足太阳药也。（从仲景太阳例药变用。）夏月过于饮冷餐寒，阳气不得伸越，故气逆而霍乱吐泻也。脾胃者，喜燥而恶湿，喜温而恶寒，干姜、肉桂散寒燥湿；杏仁、甘草利气调脾，皆辛甘发散之药，升伏阳于阴中，亦从治之法也。如伤暑无寒证者，不可执泥。
（中伤暑毒，阳外阴内，故治之多用暖剂，如大顺散、香薷饮之类。大蒜辛热通窍，故亦治之。然有阴、阳二证，寒热不同，治当审慎。）
（吴鹤皋曰：此方非治暑，乃治暑月饮冷受伤之脾胃耳。）
五苓散  ***************************
（暑湿相搏　方见《利湿门》）
治暑毒入心，发热大渴，小便不利及暑湿相搏，自汗身重。渴者去桂加黄连。
（朱丹溪：滑伯仁每疑暑病不当发汗，盖暑伤心，热伤气，汗为心液，汗多必致亡阳，惟用香薷饮、五苓散利水之药，使暑气从小肠、膀胱下降，则病易愈，而元气无损矣。）
人参白虎汤  ***************************
（太阳中暑　方见《泻火门》）
治太阳中暍，身热汗出，足冷恶寒，脉微而渴。
竹叶石膏汤  ***************************
（伤暑发渴　方见《泻火门》）
治伤暑发渴，脉虚。

卷四·利湿之剂  ——————————————————————————————————————————————————————————————————————————————————————————

利湿之剂  ***************************
（湿为阴邪。经曰：地之湿气，感则害皮肉筋脉。又曰：诸湿肿满，皆属于脾。湿者土之气，土者火之子，故湿每能生热，热亦能生湿，如夏热则万物润溽也。湿有自外感得者，坐卧卑湿，身受水雨也；有自内伤得者，生冷酒面，纵恣无度；又脾虚肾虚，不能防制也。有伤风湿者，有伤热湿者，有伤寒湿者，有伤暑湿者，有中湿而㖞邪不遂，舌强语涩，昏不知人，状类中风者。湿在表在上，宜发汗；在里在下，宜渗泄；里虚者，宜实脾；挟风而外感者，宜解肌；挟寒而在半表半里者，宜温散。凡中湿者，不可作中风治。）
五苓散  ***************************
（利湿泻热　仲景）
治太阳病发汗后，大汗出，胃中干，烦躁不得眠，欲饮水者，少少与之，令胃气和则愈。若脉浮，小便不利，微热消渴者，此汤主之。
（脉浮为表证仍在，便秘热渴为腑证已急，用此两解表里。）
及中风发热，六七日不解而烦，有表里证，渴欲饮水，水入即吐，名曰水逆。
（表以外证未罢言，里以烦渴属腑言。邪热挟积饮上逆，故外水格而不入。）
及伤寒痞满，服泻心汤不解，渴而烦躁，小便不利。
（功擅荡热滋燥，导饮生津，故亦为消痞良方。）
（程郊倩曰：邪在上焦而治在下焦者，使浊阴出下窍，而清阳之在上焦者，自能宣化矣。心邪不从心泻而从小肠泻，又一法也。）
（昂按：此乃正治，非又一法也。乃脏实而泻其腑也。）
通治诸湿腹满，水饮水肿，呕逆泄泻，水寒射肺，或喘或咳，中暑烦渴，身热头痛，膀胱积热，便秘而渴，霍乱吐泻，痰饮湿疟，身痛身重。
（此皆伤湿之见证也。湿胜则脾不运，土不能制水，溢于皮肤则肿胀，并于大肠则泄泻。水停心下则呕逆，水寒射肺则喘咳，暑先入心故烦渴。五苓利小水，降心火，故兼治中暑烦渴。肺病则金不能生水，膀胱热则阳不能化阴，故便秘而渴。阴阳不利，则霍乱吐泻。湿胜则身痛身重。大抵下不通利，则阴阳不能升降而变证多矣。）
猪苓　茯苓　白术（炒，十八铢）　泽泻（一两六铢半）　桂（半两，按：杂病当用桂，伤寒证中表未解者仍当用桂枝，兼取解表。）
为末，每服三钱，服后多饮热水，汗出两愈。伤暑者，加朱砂、灯心煎。
此足太阳药也。太阳之热，传入膀胱之腑，故口渴而便不通。经曰：淡味渗泄为阳。二苓甘淡入肺而通膀胱为君；（水无当于五味，故淡能利水。茯苓走气分，猪苓走血分，然必上行入肺，而后能下降入膀胱也。）咸味涌泄为阴，泽泻甘咸入肾、膀胱，同利水道为臣；益土所以制水，故以白术苦温健脾去湿为佐；膀胱者津液藏焉，气化则能出矣，故以肉桂辛热为使。热因热用，引入膀胱以化其气，使湿热之邪，皆从小水而出也。
（若汗下之后，内亡津液而便不利者，不可用五苓，恐重亡津液，而益亏其阴也，勿治之，便利自愈。亦有大热如狂，小便不利而用此汤者，欲使太阳随经之邪，直达膀胱，由溺而出也。大热利小便，亦釜底抽薪之义。）
（陈来章曰：治秘之道有三：一曰肺燥不能化气，故用二苓、泽泻之甘淡，以泄肺而降气；一曰脾湿不能升精，故用白术之苦温，以燥脾而升精；一曰膀胱无阳不能化气，故用肉桂之辛热，以温膀胱而化阴，使水道通利，则上可以止渴，中可以去湿，下可以泄邪热也。）
（李东垣曰：五苓散，太阳里之下药也，太阳高则汗而发之，下则引而竭之。渴者，邪入太阳本也，当下之，使从膀胱出也，小便利者不宜用。然太阳病热而渴，小便虽利，亦宜五苓下之。又曰：邪在荣卫之间，谓之半表半里，五苓散分阴阳膀胱经之半表半里也，理中汤治吐泻上下之半表半里也。里，表之里也。太阳本膀胱腑也。）
（《活人》云：脉浮大是表证，当汗。其人发热烦渴，小便赤却当下。此是表里俱见，五苓散主之。五苓利水，何以能止渴生津？盖湿热壅于中焦，则气不得施化，故津竭而小便不通也，用五苓利其小水，则湿热下消，津回而渴止矣。亦《内经》通因通用之意。）
（李东垣曰：伤饮者，无形之气也，宜发汗利小便以导其湿。伤食者，有形之物也，轻则消化或损谷，重则方可吐下。）
本方去桂，名“四苓散”。
（李东垣曰：无恶寒证，不可用桂。）
（周扬俊曰：五苓为渴而小便不利者设，若不渴则茯苓甘草汤足矣，若但渴则四苓足矣。）
本方加辰砂，名“辰砂五苓散”。并治小便不利。
本方加苍术，名“苍桂五苓散”。治寒湿。
本方加茵陈，名“茵陈五苓散”。治湿热发黄，便利烦渴。
本方加羌活，名“元戎五苓散”。治中焦积热。
本方加石膏、滑石、寒水石，以清六腑之热，名“桂苓甘露饮”。（《宣明》别见《火门》。）
本方去桂、泽泻，名“猪苓散”。（《金匮》。）治呕吐，病在膈上，思饮水者。
本方单用肉桂、茯苓等分，蜜丸，名“桂苓丸”。治冒暑烦渴，引饮过多，腹胀便赤。
本方单用泽泻（五两）、白术（二两），名“泽泻汤”。（《金匮》。）治心下支饮，常苦眩冒。
本方单用茯苓、白术等分，名“茯苓白术汤”。治脾虚不能制水，湿盛泄泻；再加郁李仁入姜汁服，名“白茯苓汤”，治水肿。
本方加川楝子，治水疝。
本方加人参，名“春泽汤”，再加甘草，（合四君子。）亦名“春泽汤”，治无病而渴与病瘥后渴者。
本方去桂，加苍术、甘草、芍药、栀子、黄芩、羌活，名“二术四苓汤”，通治表里湿邪，兼清暑热。
本方倍桂加黄芪如术之数，治伤暑大汗不止。
本方加甘草、滑石、栀子，入食盐、灯草煎，名“节庵导赤散”，治热蓄膀胱，便秘而渴；如中湿发黄加茵陈；水结胸加木通。
本方合益元散，治诸湿淋沥，再加琥珀，名“茯苓琥珀汤”，（谦甫。）治小便数而欠。（小便频而短也。）
本方合平胃散，名“胃苓汤”，一名“对金饮子”，治中暑伤湿，停饮夹食，腹痛泄泻及口渴便秘。
（此上下分消其湿也。按：《机要》论泄泻有属风、属湿、属寒、属火，此因于外感者也。《三因》言七情感动，脏气不平，亦致溏泻，此因于内伤者也。外则当调六气，内则当调五脏。又有因饮食所伤而泄者，法当消导。因风飧泄者，当解散。因痰积上焦，致大肠不固而泄者，当除痰。有脾胃气虚而泄者，当补中益气，使胃气升腾而泄自止。）
本方合黄连香薷饮，名“薷苓汤”，治伤暑泄泻。
本方合小柴胡汤，名“柴苓汤”，治发热泄泻口渴，疟疾热多寒少，口燥心烦。
以上三方，并加姜、枣煎。深师用本方治发白及秃落，术（一斤），桂（半斤）、二苓、泽泻（各四两），更名“茯苓术散”。
猪苓汤  ***************************
（利湿泻热　仲景）
治阳明病，脉浮发热，渴欲饮水，小便不通。
（成氏曰：脉浮发热，上焦热也；渴欲饮水，中焦热也。小便不利，热结下焦，津液不通也。）
（《准绳》曰：此浮，字误也。是脉字下脱一“不”字也。）
（《活人》云：脉浮者，五苓散；脉沉者，猪苓汤。按《太阳篇》，五苓散乃猪苓、茯苓、泽泻，加桂、术，《阳明篇》猪苓汤亦前二味加滑石、阿胶。桂、术，辛甘为阳主外，阿胶、滑石，甘寒为阴主内，但阳明为表之里，不当言脉沉，又详《少阴篇》下利六七日，咳而呕渴，心烦不得眠者，猪苓汤主之。虽不言脉沉，然少阴之脉必沉也。以此推之，成氏随文误释明矣。）
（昂按：猪苓汤味淡气轻，虽三焦通用之药，其实太阳药也。成氏注释深为当理。仲景列之《阳明篇》，亦用之少阴渴利，取其降火行水，则利自止，烦渴自退。乃泻少阴之腑，以安少阴之经，非正治少阴药也。若谓其治少阴病，便为少阴药。太阳亦有用四逆者，岂四逆便为太阳药乎？且改脉浮为不浮，方书中无此文法，少阴之腑膀胱也。）
少阴病，下利六七日，咳而呕渴，心烦不得眠。
（下利不渴者，里寒也。渴者，阳邪入里。心烦不眠，知挟热也。咳而渴呕，有停饮也。渴而下利，知小便必不利，是热邪已入膀胱也，宜利小便，则热降而便实。）
通治湿热黄疸，口渴溺赤。
猪苓　茯苓　泽泻　滑石　阿胶（各一两）
此足太阳、阳明药也。热上壅则下不通，下不通热益上壅，又湿郁则为热，热蒸更为湿，故心烦而呕渴，便秘而发黄也。淡能渗湿，寒能胜热，茯苓甘淡，渗脾肺之湿；猪苓甘淡，泽泻咸寒，泻肾与膀胱之湿；滑石甘淡而寒，体重降火，气轻解肌，通行上下表里之湿；阿胶甘平润滑，以疗烦渴不眠。要使水道通利，则热邪皆从小便下降，而三焦俱清矣。吴鹤皋曰：诸药过燥，故又加阿胶以存津液。
（按：徐之才曰：燥可去湿。桑白皮、赤小豆之类是也。王好古曰：滑石为至燥之剂。盖皆以行水之药为燥，而不以燥热之药为燥也，故陶隐居欲于十剂之外加寒热二剂。愚所著《本草备要》则以热药为燥剂，而以行水属通剂矣。五苓泻湿胜，故用桂、术；猪苓泻热胜，故用滑石。）
茯苓甘草汤  ***************************
（水饮悸厥仲景）
治伤寒水气乘心，厥而心下悸者，先治其水，却治其厥。不尔，水渍入胃，必作利也。（太阳证饮水过多，水停心下必悸。火畏水，故心惕惕然动，不自安也。）亦治伤寒汗出不渴者。（经曰：伤寒汗出而渴者，五苓散主之。不渴者，此汤主之。汗而不渴为邪未入里，故但解表利水而兼和中。）亦治膀胱腑咳，咳而遗溺。
茯苓　桂枝（各二两）　甘草（一两）　生姜（三两）
此足太阳药也。淡能渗水，甘能宁心助阳，故用茯苓；辛能散饮，温能发汗解肌，故用姜、桂；益土可以制水，甘平能补气和中，故用甘草。
（按：悸证有过汗而悸者，有吐下而悸者，有气虚而悸者，惟饮之为悸，甚于他邪，以水停心下，无所不入。侵于肺则咳，传于胃为呕，溢于皮肤为肿，渍于肠间为利。故经曰：先治其水，后治其厥。厥为邪之深者，犹先治水，况病之浅者乎。）
本方去生姜，加白术，名“茯苓桂枝白术甘草汤”。（仲景。）治伤寒吐下后心下逆满，气上冲胸，起则头眩，脉沉紧，发汗则动经，身为振摇者。
（逆满气冲，寒邪伏饮，上搏于膈也，故令头眩。沉为在里，且既经吐下，复发其汗，则阳益虚而津液耗，故身振摇也。与此汤导饮和中，益阳固卫。）
（《金匮》）用治心下有痰饮，胸胁支满，目眩。
小半夏加茯苓汤  ***************************
（水饮痞眩　《金匮》《三因》名大半夏汤）
治卒呕吐，心下痞，膈间有水，眩悸。
（水气上逆则呕，水停膈间则痞，上于头则眩，凌于心则悸。）
半夏（一升）　茯苓（三两）　生姜（半斤）
此足太阳、阳明药也。半夏、生姜行水气而散逆气，能止呕吐；茯苓宁心气而泄肾邪，能利小便。火因水而下行，则悸眩止而痞消矣。
本方除茯苓，名“小半夏汤”。（《金匮》。）治支饮呕吐不渴，亦治黄疸。
（《金匮》云：呕家本渴，渴者为欲解，今反不渴，心下有支饮故也，小半夏汤主之。呕吐，津液去，必渴，不可因渴而遂以为热。）
本方除茯苓、生姜，加人参、白蜜，名“大半夏汤”。（《金匮》。）治反胃，食入即吐。
（李东垣曰：辛药生姜之类，治呕吐，但治上焦气壅表实之病，若胃虚谷气不行，胸中闭塞而呕者，惟宜益胃推扬谷气而已，勿作表实，用辛药泻之，故用小半夏汤。不愈者，服大半夏汤立愈，此仲景心法也。）
加味肾气丸  ***************************
（水蛊下消　《金匮》　肾气丸，即桂附八味丸，治妇人转胞，无车前、牛膝。）
治脾肾大虚，肚腹胀大，四肢浮肿，喘急痰盛，小便不利，大便溏黄，已成蛊证。亦治消渴，饮一溲一。
（经曰：肾者胃之关也。关门不利，故聚水而从其类也。上下溢于皮肤，故为胕肿。肾消者，肾水衰竭，龙雷之火不安其位，上炎于胃，消渴引饮，饮入于胃，下无火化，直入膀胱，故饮一溲一也。用桂、附辛热，引真火归元，地黄纯阴，壮真水滋肾，为治下消之剂。）
熟地黄（四两）　茯苓（三两，乳拌）　山药（微炒）　丹皮（酒炒）　山萸肉（酒润）　泽泻（酒浸）　川牛膝（酒浸）　车前子（微炒）　肉桂（各一两）　附子（制熟，五钱）
蜜丸。
此足太阴、少阴药也。土为万物之母，脾虚则土不能制水而洋溢；水为万物之源，（天一生水。）肾虚则水不安其位而妄行，以致泛滥皮肤肢体之间。因而攻之，虚虚之祸，不待言矣。（经曰：毋盛盛，毋虚虚，贻人祸殃。）桂附八味丸，滋真阴而能行水，（地黄、茯苓、泽泻、桂、附，皆能行水。）补命火因以强脾，（桂、附补命门火，火能生土，土强则能防水。阳能化阴，阴化则便溺通。）加车前利小便，则不走气；加牛膝益肝肾，藉以下行，故使水道通而肿胀已，又无损于真元也。
（喻嘉言曰：按此方《济生》以附子为君，此薛新甫重订以茯苓为君，然肾之关门不开，必以附子回阳，蒸动肾气，其关始开，胃中积水始下，以阳主开故也。关开即不用茯苓、牛膝、车前而水亦下，关闭则车前、茯苓用至无算，抑莫之如何矣。用方者将君附子乎？抑君茯苓乎？）
（柯柏斋曰：论造化之机，水火而已，宜平不宜偏，宜交不宜分。火宜在下，水宜在上，则易交也。交则为既济，不交则为未济，分而离则死矣。消渴证不交，而火偏盛也；水气证不交，而水偏盛也。乾始坤成，至其交合变化之用，则水火二气也。大旱而物不生，火偏盛也；大涝物亦不生，水偏盛也。人之脏腑，以脾胃为主，然脾胃能化物与否，实出于水火二气，非脾胃之能也。火盛则脾胃燥，水盛则脾胃湿，皆不能化物，乃生诸病。水肿之病，盖水病而火不能化也。导水补火，使二气和平，则病去矣。）
（《医贯》曰：火为阳之根，水为阴之根，而水与火之总根，两肾之间动气是也。余于五行之中，独重水火，而其生克之妙用，又与世论不同。世人皆曰水克火，而余独曰“水养火”；世人皆曰金生水，而余独曰“水生金”；世人皆曰土克水，而余独于“水中补土”；世人皆曰木克土，而余独“升木以培土”。若此之论，谁则信之？讵知君相二火，以肾为宫，水克火者，后天有形之水火；水养火者，先天无形之水火也。今之言补肺者，人参、黄芪；清肺者，黄芩、麦冬；敛肺者，五味、诃子；泻肺者，葶苈、枳壳。病之轻者，岂无一效？若本原亏损者，毫不相干。盖肺金之气，夜卧则藏于肾水之中。肺名娇脏，畏寒畏热，肾中有火，则金畏火形而不敢归；肾中无火，则水冷金而不敢归。或为喘胀，为哕咳，为不寐，为不食，累累若丧家之狗，惟收敛之仅似有理，然不得其门，从何而入？）
（仁斋云：肺出气，肾纳气。肺为气之主，肾为气之本。肾虚不能纳气归元，必壮水之主，或益火之源，水向火中生矣。混沌之初，何尝有土？自天一生水，而水之凝结处始为土，此后天卦位，艮土居坎水之次也。坚者为石，最坚者为金，可见水土金先天一原也。肺为土之子，先补其子，使不食母之气，则母不衰，亦见金生土之义矣。至于木能克土，举世欲伐之，余谓木藉土以生，岂有反克之理？木乃生生之气，始于东方，春升之气也。阳气也，元气也，胃气也，同出而异名也。譬之种树，雨以润之，风以散之，日以暄之，使得遂其生发长养之天而已矣。及其生意将竭，则又当敛其生生之气于水土之中，以为来春生发之本焉，有伐之之理乎？此东垣《脾胃论》用升、柴以疏木气，谆谆言之也，但未及雨润风散，及归根复命之理耳。余特申五行妙用，专以水火为重也。又曰：人身水火，原自均平，偏者病也。火偏多者，补水配火，不必去火；水偏多者，补火配水，不必去水。譬之天平，此重则彼轻，一边重者，只补足轻者之一边，决不凿去法马。今之欲泻水降火者，凿法马者也。）
（《难经》曰：阳气不足，阴气有余，当先补其阳而后泻其阴。阴气不足，阳气有余，当先补其阴而后泻其阳。营卫通行，此其要也。）
（昂按：此即《内经》“亢则害，承乃制”之义也。）
越婢汤  ***************************
（风水　《金匮》）
治风水恶风，一身悉肿，脉浮不渴，续自汗出，无大热者。
（经曰：肝肾并沉为石水，并浮为风水。水在皮肤，故脉浮。里无热，故不渴。病本于风，故汗出恶风。无大热者，热未尽退也。）
麻黄（六两）　石膏（八两）　生姜（三两）　甘草（二两）　大枣（十二枚）
恶风者，加附子。
此足太阳药也。风水在肌肤之间，用麻黄之辛热以泻肺；石膏之甘寒以清胃；（肺主通调水道，胃主分别水谷。）甘草佐之，使风水从毛孔中出；又以姜、枣为使，调和荣卫，不使其太发散耗津液也。
（胃为十二经之主，脾治水谷，为卑脏，若婢。经曰：脾主为胃行其津液。是方名越婢者，以发越脾气，通行津液。《外台》一名越脾汤，即此义也。）
防己黄芪汤  ***************************
（风水诸湿　《金匮》）
治风水脉浮身重，汗出恶风，（解见前。）及诸风诸湿，麻木身痛。
（按东垣曰：麻木为风，三尺童子皆知之。细核则有区别，如久坐亦麻木，绳缚之人亦麻木，非有风邪，乃气不行也。当补肺气，麻木自去矣。愚谓：因其气虚，故风邪入而踞之，所以风为虚象，气虚其本也。）
防己黄芪（各一两）　白术（七钱半）　甘草（五钱，炙）
每服五钱，加姜、枣煎。腹痛加芍药，喘加麻黄，有寒加细辛，气上冲加桂枝，热肿加黄芩，寒多掣痛加姜、桂，湿盛加茯苓、苍术，气满坚痛加陈皮、枳壳、苏叶。
此足太阳、太阴药也。防己大辛苦寒，通行十二经，开窍泻湿，为治风肿、水肿之主药；黄芪生用达表，治风注肤痛，温分肉，实腠理；白术健脾燥湿，与黄芪并能止汗为臣；防己性险而捷，故用甘草甘平以缓之，又能补土制水为佐；姜、枣辛甘发散，调和荣卫为使也。
本方去白术、姜、枣，加茯苓、（为君。）桂枝，名“防己茯苓汤”。（《金匮》。）治水在皮肤四肢，聂聂而动，名皮水。
（防己行经络，茯苓善渗泄，黄芪达皮肤，桂枝走肢节。按：五水脉浮恶风，骨节疼痛，名风水；脉浮胕肿，按之没指，其腹如鼓，不恶风，不渴，名皮水，当发其汗。又云：恶寒不渴，名风水，不恶寒而渴，名皮水。假令皮水不渴，亦当发汗。脉沉迟，自喘，名正水。脉沉腹满不喘，水积胞中，坚满如石，名石水。脉沉迟，发热，胸满，身肿，汗如柏汁，名黄汗。）
本方加人参一两、生姜二两，防己、白术，各增三倍，名“防己汤”。（《活人》。）治风温脉浮，多汗身重。（中风之脉，阳浮而滑，阴濡而弱，风来乘热，变为风温，忌发汗，误汗者，以此汤救之。）
肾著汤  ***************************
（湿伤腰肾　《金匮》　一名甘姜苓术汤）
治伤湿身重，腹痛腰冷，不渴，小便自利，饮食如故，病属下焦。
（肾主水，湿性下流，必舍于其所合而归于坎势也。腰为肾之府，冷湿之邪著而不移，故腰冷身痛，是著痹也。此由身劳汗出，衣里冷湿，久久得之。）
《宣明》用治胞痹，膀胱热痛，涩于小便，上为清涕。
（风寒湿邪，客于胞中，气不能化，故水道不通。足太阳经上络额脑，太阳经气不得下行，上入脑而流于鼻，则为清涕。）
干姜（炮）　茯苓（各四两）　甘草（炙）　白术（炒，各二两）
有寒者加附子。（《经心录》。）加肉桂、泽泻、杜仲、牛膝，治同。
此足少阴、太阳药也。干姜辛热以燥湿，白术苦温以胜湿，茯苓甘淡以渗湿，甘草甘平和中而补土。此肾病而皆用脾药，益土正所以制水也。
（喻嘉言曰：腰冷如坐水中，非肾之精气冷也，故饮食如故，便利不渴，且与肠胃之腑无预，况肾脏乎！故但用甘温从阳，淡渗行水之药足矣。）
（昂按：此乃外感之湿邪，非肾虚也。）
舟车丸  ***************************
（阳水肿胀　河间仿仲景十枣例，制此方，治一切水湿。）
治水肿水胀，形气俱实。
（腹胀者，水道壅遏也。形气俱实，口渴面赤，气粗腹坚，大小便秘也。阳水先肿上体、肩背、手膊，手三阳经；阴水先肿下体、腰腹、胫胕，足三阴经。肿属脾，胀属肝，肿则阳气犹行，如单胀而不肿者，名蛊胀，为木横克土，难治。肿胀朝宽暮急为血虚；暮宽朝急为气虚；朝暮俱急为气血两虚。肿胀由心腹而散四肢者吉，由四肢而入心腹者危。男自下而上，女自上而下者，皆难治。肿胀唇黑则伤肝，缺盆平则伤心，脐出则伤脾，足心平则伤肾，背平则伤肺，皆不可治。腹胀身热脉大者，是逆也，多死。）
黑牵牛（四两，炒）　大黄（二两，酒浸）　甘遂（面裹，煨）　大戟（面裹，煨）　芜花（醋炒）　青皮（炒）　橘红（各一两）　木香（五钱）　轻粉（一钱）
水丸。
此足太阳药也。牵牛、大黄、大戟、芫花、甘遂，皆行水之厉剂也，能通行十二经之水。然肿属于脾，胀属于肝。水之不行，由于脾之不运；脾之不运，由于木盛而来侮之。是以不能防水而洋溢也。青皮、木香，疏肝泄肺而健脾，与陈皮均为导气燥湿之品，使气行则水行，脾运则肿消也。轻粉无窍不入，能去积痰，故少加之，然非实证，不可轻投。
本方减芫花、大戟、青皮、陈皮、木香，加芒硝、郁李仁，名“浚川散”，姜汤下五分，治同。
疏凿饮子  ***************************
（阳水）
治遍身水肿，喘呼口渴，大小便秘。（上证为湿热甚而气尚实也，此为阳水。阳水见阳证，脉必沉数；阴水见阴证，脉必沉迟。）
羌活　秦艽　槟榔　大腹皮　茯苓皮　椒目　木通　泽泻　商陆　赤小豆
等分，加姜皮煎。
此足太阳、手足太阴药也。外而一身尽肿，内而口渴便秘，是上下表里俱病也。羌活、秦艽解表疏风，使湿以风胜，邪由汗出，而升之于上；腹皮、苓皮、姜皮辛散淡渗，所以行水于皮肤；（以皮行皮。）商陆、槟榔、椒目、赤豆，去胀攻坚，所以行水于腹里；木通泻心肺之水，达于小肠；泽泻泻脾肾之水，通于膀胱。（二物泻水，实泻火也。）上下内外分消其势，亦犹神禹疏江凿河之意也。
（经曰：肾何以主水？肾者至阴也。至阴者，盛水也。肺者太阴也，少阴者冬脉也。故其本在肾，其末在肺，皆积水也。肾何以聚水而生病？肾者胃之关也。关门不利，故水聚而从其类也。故水病下为胕肿大腹，上为喘呼不得卧者，标本俱病，故肺为喘呼，肾为水肿，肺为逆不得卧，前阴利水，后阴利谷，故曰“胃之关”。）
（喻嘉言曰：胃为水谷之海，五脏六腑之原。脾不能散胃之水精于肺，而病于中；肺不能通胃之水道于膀胱，而病于上；肾不能司胃之关，失其输泄，而病于下。以致积水浸淫，无所底止。）
（王好古曰：水者，脾、肺、肾三经所主。有五脏六腑十二经之部，分上头面，中四肢，下腰脚；外皮肤，中肌肉，内筋骨。脉有尺寸之殊，浮沉之别，不可轻泻。当知病在何经何脏，方可用之。）
（按：水肿有痰阻、食积、血瘀，致清不升，浊不降而成者；有湿热相生，隧道阻塞而成者；有燥热冲激，秘结不通而成者，证属有余。有服寒凉，伤饮食，中气虚衰而成者；有大病后正气衰惫而成者；有小便不利，水液妄行，脾莫能制而成者，证属不足，宜分别治之。然其源多因中气不足而起。）
（《医贯》曰：治肿满先以脾土为主，宜补中益气汤、六君子汤，或疑水胀喘满而用纯补之剂，不益胀满乎？曰：肺气既虚，不可复行其气；肾水既衰，不可复利其水。纯补之剂，初觉不快，过时药力得行，渐有条理矣。）
（昂按：此即《内经》塞因塞用之义。）
实脾饮  ***************************
（阴水　严氏）
治肢体浮肿，邑悴声短，口中不渴，二便通利。
（脾胃虚寒，土不能制水，故水妄行而浮肿，以无郁热，故口不渴而便不秘。此为阴水，严氏曰：治阴水发肿，用此先实脾土。）
白术（土炒）　茯苓　甘草（炙）　厚朴（姜炒）　大腹皮　草豆寇　木香　木瓜　附子　黑姜
加姜、枣煎。
加足太阴药也。脾虚故以白术、苓、草补之，脾寒故以姜、附、草寇温之，脾湿故以大腹皮、茯苓利之，脾满故以木香、厚朴导之。（木香行气，平肝实肠，厚朴散满，行水平胃。）
然土之不足，由于木之有余，木瓜酸温能于土中泻木，兼能行水，与木香同为平肝之品。使木不克土而肝和，则土能制水而脾实矣。经曰：湿胜则地泥。泻水正所以实土也。
（朱丹溪曰：治水肿宜清心火，补脾土，火退则肺气下降，而水道通；脾旺则运化行，而清浊分。其清者复回，为气、为血、为津、为液；浊者为汗、为溺而分消矣。又曰：水病当以健脾为主，使脾实而气运，则水自行，宜参、苓为君，视所夹证加减。苟徒用利水药，多致不救。）
（喻嘉言曰：治水以实脾为先，不但阴水为然。然阴水者，少阴肾中之真阳衰微，不能封闭而泛滥无制耳。方中不用桂而用厚朴、槟榔，尚有可议耳。大腹与槟榔同类，故云。）
（按：治水有二法，实土者守也；泄水者攻也。兼之发汗为三治，三治备举者，广略以取胜也。）
五皮饮  ***************************
（皮肤水肿　《澹寮》）
治水病肿满，上气喘急，或腰以下肿。
（脾虚不能制水，故传化失常，肾水泛滥，反渍脾土，壅塞经络，散溢皮肤。半身以上宜汗，半身以下宜利小便。）
五加皮　地骨皮　茯苓皮　大腹皮　生姜皮
一方五加易陈皮，罗氏五加易桑白皮。治病后脾肺气虚而致肿满。
此足太阳、太阴药也。五加祛风胜湿，地骨退热补虚，生姜辛散助阳，（水为阴邪。）大腹下气行水，茯苓渗湿健脾。于散泻之中，犹寓调补之意。皆用皮者，水溢皮肤，以皮行皮也。
麦门冬汤  ***************************
（上焦水）
治水溢高原，肢体皆肿。
（经曰：三焦者，决渎之官，水道出焉。上焦不治，水溢高原；中焦不治，水停中脘；下焦不治，水蓄膀胱。）
（经曰：三焦病者，腹气满，小腹尤坚，不得小便，窘急，溢则水留则为胀。下焦少阳经气，当相火之化。相火有其经无其脏腑，游行于五者之间，故曰少阳为游部。其经脉上布膻中，络心包，下出委阳，络膀胱，岂非上佐天施，下佐地生，与手厥阴相表里，以行诸经者乎？故肾经受邪，则下焦之火气郁矣，郁则水精不得四布，而水聚矣。火郁之久必发，则与冲脉之属火者同逆而上冲焉。十二经脉之海，其上者出项颡，渗诸阳，灌诸精；其下者并少阳下足，渗三阴，灌诸络。由是水从火溢，上积于肺而为喘呼不得卧；散于阴络而为胕肿，随五脏之虚者，入而聚之，为五脏之胀，皆相火泛滥其水而生病者也。非相火则水不溢而止为积水。）
（昂按：经曰：诸腹胀大，皆属于热，诸病胕肿，皆属于火。传而为水，其是之谓欤？手少阳三焦与足少阳胆，皆司相火。）
麦门冬（五十枚，姜炒）　粳米（五十粒）
此手太阴药也。吴鹤皋曰：肺非无为也，饮食入胃，游溢精气，上输于脾，脾气散精，上归于肺，通调水道，下输膀胱。肺热则失其下降之令，以致水溢高原，淫于皮肤而为水肿。医罕明乎此，实脾导水，皆不能愈，故用麦冬清肺，开其下降之源；粳米益脾，培乎生金之母。此治病必求其本也。或问：此证何以辨之？曰：肢体皆肿，小腹不急，初起便有喘满，此其候也。
羌活胜湿汤  ***************************
（湿气在表　《局方》）
治湿气在表，头痛头重，或腰脊重痛。或一身尽痛，微热昏倦。
（湿气在表，外伤于湿也。湿之为邪，著而不移。著于太阳则头项腰脊痛，著太阴则肩背痛，著于阴阳之经则一身尽痛，惟著故痛且重也。湿郁则为热，然乃阴邪，故但微热而昏倦也。肩背，手太阴肺之分野。）
（李东垣曰：头痛脊强，乃太阳之经气不行也，此汤主之。）
（昂按：此汤虽名胜湿，实伤风头痛通用之方。）
羌活　独活（各一钱）　川芎　藁本　防风　甘草（炙，各五分）　蔓荆子（三分）
如身重腰中沉沉然，中有寒湿也。加酒洗防己、附子。
此足太阳药也。经曰：风能胜湿，（如物之湿，风吹则干。）羌、独、防、藁、芎、蔓皆风药也。湿气在表，六者辛温升散，又皆解表之药，使湿从汗出，则诸邪散矣。
（藁本专治太阳寒湿；荆、防善散太阳风湿；二活祛风胜湿，兼通关节；川芎能升厥阴清气，上治头痛；甘草助诸药辛甘发散为阳，气味甘平，发中有补也。）
若水湿在里，则当用行水渗泄之剂。
（喻嘉言曰：经曰：‘湿上甚为热’，表之则易，下之则难。故当变常法为表散。）
（吴鹤皋曰：脾弱湿伤者，二陈、平胃之类主之。湿盛濡泄者，五苓、六一之类主之。水肿发黄者，五皮、茵陈之类主之。今湿流关节，非前药所宜矣，无窍不入，惟风为能。故凡关节之病，非风药不能到也。《三因》用此汤加柴胡五分，治卧而多惊悸，多魇、溲者，邪在少阳、厥阴也。如淋，加泽泻五分。）
（经曰：肝肾之病同一治，此下焦风、寒三经合病，非风药行经不可也。）
本方除独活、蔓荆、川芎、甘草，加升麻、苍术，名“羌活除湿汤”，治风湿相搏，一身尽痛。
本方除川芎，加黄芪、当归、苍术、升麻，名“升阳除湿汤”，治水疝肿大，阴汗不绝。再加麦芽、神曲、猪苓、泽泻，除当归、黄芪，亦名“升阳除湿汤”，（东垣。）治脾虚泻痢。
中满分消丸  ***************************
（中满热胀　东垣）
治中满、鼓胀、气胀、水胀、热胀。
（诸病有声，鼓之如鼓，为鼓胀。气不通利为气胀，血不通利为血胀。但气分心下坚大而病发于上；血分血结胞门而病发于下。气血不通，则水亦不通而尿少，尿少则水积而为水胀。湿热相生，则为热胀。《金匮》曰：病有血分、水分何也？师曰：经水前断后病水，名曰血分，此病难治；先病水后经水断，名曰水分，此病易治。水去其经当自下，水分即气分。）
厚朴（炒，一两）　枳实（炒）　黄连（炒）　黄芩（炒）　半夏（姜制，各五钱）　陈皮　知母（炒，各四钱）　泽泻（三钱）　茯苓　砂仁　干姜（各二钱）　姜黄　人参　白术（炒）　甘草（炙）　猪苓（各一钱）
蒸饼丸，焙热服。
（寒因热用，东垣立中满分消丸治热胀，分消汤治寒胀，二者详而用之。）
此足太阴、阳明药也。厚朴、枳实，行气而散满；（二药兼能破宿血。）黄连、黄芩，泻热而消痞；姜黄、砂仁，暖胃而快脾；干姜益阳而燥湿；陈皮理气而和中；半夏行水而消痰；知母治阳明独胜之火，润肾滋阴；苓、泻，泻脾肾妄行之水，升清降浊；少加参、术、苓、草以补脾胃，使气运则胀消也。
（按：此方乃合六君、四苓、泻心、二陈、平胃而为一方者，但分两有多寡，则所治有主客之异矣。）
（朱丹溪曰：脾具坤静之德，而有乾健之运，故能使心肺之阳降，肝肾之阴升，而成天地之泰，是为平人。今也七情内伤，六淫外感，饮食失节，房劳致虚，脾土之阴受伤，转输之官失职，故阳升阴降，而成天地不交之否，清浊相混，隧道壅塞，郁而为热，热留为湿，湿热相生，遂成胀满，经曰：‘鼓胀’是也。以其外虽坚满，中空无物，有似于鼓。以其胶固难治，又名曰蛊，若虫之侵蚀，而有蛊之义焉。宜补其脾，又须养肺金以制水，使脾无贼邪之患，滋肾阴以制火，使肺得清化之令。却咸味，断妄想，无有不安。医者急于取效，病者苦于胀满，喜行利药以求通快，不知宽得一日半日，其胀愈甚，而病邪甚矣，元气伤矣。）
中满分消汤  ***************************
（中满寒胀　东垣）
治中满寒胀、寒疝，二便不通，四肢厥逆，食入反出，腹中寒，心下痞，下虚阴躁，奔豚不收。
（原文曰：或多食寒凉，及脾胃久虚之人，胃中寒则胀满，或脏寒生满病，此汤主之。）
川乌　干姜　毕澄茄　生姜　黄连　人参　当归　泽泻　青皮　麻黄　柴胡（各二钱）　吴茱萸　草寇仁　厚朴　黄芪　黄柏（各五分）　益智仁　木香　半夏　茯苓　升麻（各三分）
热服。
此足阳明、太阴药也。川乌、二姜、吴茱、澄茄、益智、草寇，除湿开郁，暖胃温肾以祛其寒；青皮、厚朴，以散其满；升麻、柴胡，以升其清；茯苓、泽泻，以泻其浊；人参、黄芪，以补其中；陈皮以调其气；当归以和其血，麻黄以泄其汗；半夏以燥其痰；黄连、黄柏，以去湿中之热。又热因寒用也。
（李东垣曰：中满治法，当开鬼门，洁净府。开鬼门者，发汗也；洁净府者，利小便也。中满者，泻之于内，谓脾胃有病，令上下分消其湿，下焦如渎，气血自然分化，如或大实大满，大小便不利者，从权以寒热药下之。）
大橘皮汤  ***************************
（湿热胀满）
治湿热内攻，心腹胀满，小便不利，大便滑泻及水肿等证。
（小水并于大肠，故小便不利，而大便滑泄。）
滑石（六钱）　甘草（一钱）　赤茯苓（一钱）　猪苓　泽泻　白术（土炒）　桂（各五分）　陈皮（钱半）　木香　槟榔（各三分）
加姜煎，每服五钱。
此足太阳药也。赤茯、猪苓、泽泻，泻火行水；白术补脾；肉桂化气；此五苓散也。滑石清热利湿；甘草泻火调中；此六一散也。湿热内甚，故加槟榔峻下之药；陈皮、木香，行气之品，使气行则水行，以通小便而实大便也。
茵陈蒿汤  ***************************
（湿热阳黄　仲景）
治伤寒阳明病，但头汗出，腹满口渴，二便不利，湿热发黄，脉沉实者。
（经曰：阳明病，发热汗出，此为热越，则不发黄。若但头汗身无汗，小便不利，渴引水浆，此为瘀热，在里必发黄。黄者脾胃之色也，热甚者身如橘色，汗如柏汁，头为诸阳之会，热蒸于头，故但头汗而身无汗。夫热外越则不里郁，下渗则不内存，今便既不利，身又无汗，故郁而为黄。内有实热故渴，热甚则津液内竭，故小便不利。凡瘀热在里，热入血室及水结胸，皆有头汗之证。乃伤寒传变，故与杂病不同。湿在经则日晡发热，鼻塞；在关节则身痛；在脏腑则濡泄；小便反涩，腹或胀满；湿热相搏则发黄。干黄，热胜色明而便燥；湿黄，湿胜色晦而便溏。又黄病与湿病相似，但湿病在表，一身尽痛；黄病在里，一身不痛。）
茵陈（六两）　大黄（二两，酒浸）　栀子（十四枚，炒）
此足阳明药也。成无己曰：小热凉以和之，大热寒以散之。发黄者，湿热甚也，非大寒不能彻其热，故以茵陈为君，（茵陈发汗利水，以泄太阴、阳明之湿热，故为治黄主药。）栀子为臣，大黄为佐，分泄前后，则腹得利而解矣。
（茵陈、栀子，能导湿热由小便出，大黄能导湿热由大便出。）
本方大黄易黄连，名“茵陈三物汤”，治同。
本方加厚朴、枳实、黄芩、甘草，入生姜、灯草煎，名“茵陈将军汤”，（节庵。）治同。
本方去栀子、大黄，加附子、干姜，治寒湿阴黄。
（前证为阳黄。如身黄而色暗者为阴黄，宜此汤。大抵治以茵陈为主，各随寒热用药。诸疸小便黄赤不利为里实，宜利小便，或下之；无汗为表实，宜汗之，或吐之；若小便清，是无热也。）
（仲景云：发黄，小便自利，当与虚劳，宜小建中汤。自利腹满而喘，不可除热，而除之必哕，宜小半夏汤主之。）
（王海藏曰：内感伤寒，劳役形体，饮食失节，中州变寒，病生黄，非外感而得，只宜理中、大小建中足矣，不必用茵陈。）
八正散  ***************************
（湿热便秘　《局方》）
治湿热下注，咽干口渴，少腹急满，小便不通。或淋痛，尿血，或因热为肿。
（湿热下注，少腹急满，则小便当行矣。而卒不行者，热秘之也。）
车前子　木通　瞿麦　扁蓄　滑石　甘草梢　栀子（炒黑）　大黄
加灯草煎，一方加木香。（取其辛能利气，温能化气也。）
此手足太阳、手少阳药也。木通、灯草，清肺热而降心火，肺为气化之源，心为小肠之合也。车前清肝热而通膀胱，肝脉络于阴器，膀胱津液之府也。瞿麦、扁蓄，降火通淋，此皆利湿而兼泻热者也。滑石利窍散结，栀子、大黄苦寒下行，此皆泻热而兼利湿者也。甘草合滑石，为六一散，用梢者，取其径达茎中，甘能缓痛也。虽治下焦而不专于治下，必三焦通利，水乃下行也。
（膀胱藏水，三焦出水，故治小便不利，刺灸法但取三焦穴，不取膀胱。）
（朱丹溪曰：小便不通，有热有湿，有气结于下，宜清宜燥宜升，有隔二隔三之治。如不因肺燥，但膀胱有热，则泻膀胱，此正治也。如因肺燥不能生水，则清金，此隔二；如因脾湿不运而清不升，故肺不能生水，则当燥脾健胃，此隔三。车前子、茯苓，清肺也；黄柏、黄芩，泻膀胱也；苍术、白术，燥脾健胃也。又曰：小便不通，属气虚、血虚、实热、痰闭，皆宜吐之以升其气，气升则水自降。气虚用参、术、升麻等，先服后吐，或就参、芪药中调理吐之；血虚用四物汤，先服后吐，或就芎归汤探吐之；痰多二陈汤，先服后吐，或加香附、木通。实热当利，或八正散，盖大便动则小便自通矣。或问：以吐法通小便，其理安在？曰：取其气化而已。经谓“三焦者，决渎之官，水道出焉；膀胱者，州都之官，津液藏焉，气化则能出矣。”三焦之气，一有不化，则不得如决渎而出矣。岂独下焦膀胱气塞而已哉！又曰：譬如滴水之气，上窍闭则下窍无以自通，必上窍开而下窍始出也。）
萆薢分清饮  ***************************
（湿热淋浊）
治阳虚白浊，小便频数，漩白如油，名曰膏淋。
（肾气虚则不能管束，而小便数；膀胱有热，则小便涩而清浊不分。或败精渗入胞中，及服热药饮食，痰积渗入，皆成淋浊。）
川萆薢　石菖蒲　乌药　益智仁（等分）　甘草梢（减半）
入盐，食前服。一方加茯苓。
此手足少阴、足厥阴、阳明药也。萆薢能泄阳明、厥阴湿热，去浊而分清；（史国信曰：若欲兴阳，先滋筋力；若欲便清，先分肝火。萆薢能泄阳明之湿，入厥阴，清肝火。）乌药能疏邪逆诸气，逐寒而温肾；益智脾药，兼入心肾，固肾气而散结；（乌药、益智等分，山药糊丸，名缩泉丸，盐汤下，治便数。）石菖蒲开九窍而通心；甘草梢达茎中而止痛。使湿热去而心肾通，则气化行而淋浊止矣。此以疏泄而为禁止者也。
（《外台秘要》曰：肾水虚则心肺俱热，使小便赤而涩也。肾既虚热，膀胱不足，加之以渴饮，则小便淋涩，由脏虚不能主其腑也。）
琥珀散  ***************************
（湿热诸淋）
治气淋、血淋、膏淋、砂淋。
（心肾气郁，清浊相干，热蓄膀胱，溺涩而痛曰淋。气淋便涩余沥，血淋尿血而痛，膏淋便出如膏，砂淋精结成石，劳淋遇劳即发，冷淋寒战后溲。大抵多属于热，热甚生湿，则水液浑浊而为淋。若冷气滞于膀胱而作淋者，十不一二也。）
滑石（二钱）　琥珀　木通　扁蓄　木香　当归　郁金（炒，各一钱）
为末服。
此手足少阴、太阳药也。滑石，滑可去著，利窍利水；扁蓄，苦能下降，利便通淋；琥珀，能降肺气，通于膀胱；木通，能泻心火，入于小肠。（小肠为心之腑，主热者也。诸热应于心者，其水必自小肠渗入膀胱，此经所谓胞移热于膀胱，则癃溺血是也。胞，心包。）血淋由于血乱，当归能引血归经；气淋由于气滞，木香能升降诸气。诸淋由心肝火盛，郁金能凉心散肝，下气而破血也。
（大法郁金、琥珀开郁，青皮、木香行气，蒲黄、牛膝破血，黄柏、生地滋阴。东垣用药凡例，小腹痛用青皮疏肝，黄柏滋肾。盖小腹、小便，乃肝肾部位。）
防己饮  ***************************
（湿热脚气）
治脚气，足胫肿痛，憎寒壮热。
（脚气自外感得者，山岚雨水，或履湿热之地；自内伤得者，生冷茶酒油面。湿热之毒，有湿有热，湿又能生热。湿性下流，故注于足。湿热分争，湿胜则憎寒，热胜则壮热。有兼头痛诸证者，状类伤寒，亦有六经传变，但胫肿掣痛为异耳。此病忌用补剂及淋洗，以湿热得补增剧也，亦不宜大泻治之，喜通而恶塞。若脚气冲心，喘急不止，呕吐不休者死，水凌火故也。先痛而后肿者，气伤血也；先肿而后痛者，血伤气也。筋脉弛长痛肿者，名湿脚气，宜利湿疏风。踡缩枯细，不肿而痛者，名干脚气，即热也，宜润血清燥。）
防己　木通　槟榔　生地（酒炒）　川芎　白术（炒）　苍术（盐炒）　黄柏（酒炒）　甘草梢　犀角
食前服。热加黄芩；时令热加石膏；肥人有痰加竹沥、姜汁，或南星；大便秘加桃仁、红花；小便赤涩加牛膝，或木瓜、薏苡。
此足太阳药也。防己行水疗风，泻下焦之湿热；槟榔攻坚利水，坠诸药使下行；木通降心火由小便出；草梢泄脾火径达肾茎；黄柏、生地，滋肾阴而凉血解热；苍、白二术，燥脾湿而运动中枢。肿由血郁，川芎行血中之气；痛由肝实，犀角凉心而清肝。合之以清热利湿，消肿止痛也。
当归拈痛汤  ***************************
（湿热诸病　东垣）
治湿热相搏，肢节烦痛，肩背沉重，或遍身疼痛。或脚气肿痛，脚膝生疮，脓水不绝及湿热发黄，脉沉实紧数动滑者。
（湿则肿，热则痛。足膝疮肿，湿热下注也。发黄，湿热薰蒸脾胃也。脚气多主水湿，亦有夹风、夹寒之异。湿热盛而为病，或成水泡疮，或成赤肿、丹毒，或如疝气攻上引下，均可用此汤损益为治。手足前廉属阳明，后廉属太阴，外廉属少阳，内廉属厥阴，内前廉属太阴，内后廉属少阴。以臂贴身垂下，大指居前，小指居后，定之手足痛者，当分是何经络，用本经药为引，行其血气则愈。太阳羌活、防风，阳明升麻、白芷、葛根，少阳柴胡，厥阴吴茱萸、川芎、青皮，太阴苍术、白芍，少阴独活、细辛。）
茵陈（酒炒）　羌活　防风　升麻　葛根　苍术　白术　甘草（炙）　黄芩（酒炒）　苦参（酒炒）　知母（酒炒）　当归　猪苓　泽泻
空心服。一方加人参。
此足太阳、阳明药也。原文曰：羌活透关节，防风散风湿为君。升、葛味薄引而上行，苦以发之；白术甘温和平，苍术辛温雄壮，健脾燥湿为臣。湿热和合，肢节烦痛，苦参、黄芩、知母、茵陈苦寒以泄之，酒炒以为因用；血壅不流则为痛，当归辛温以散之；人参、甘草甘温补养正气，使苦寒不伤脾胃。治湿不利小便，非其治也。猪苓、泽泻甘淡咸平，导其留饮为佐。上下分消其湿，使壅滞得宣通也。
（《玉机微义》曰：此方东垣本为治脚气湿热之剂，后人用治诸疮甚验。）
禹功散  ***************************
（寒湿水疝　子和）
治寒湿水疝，阴囊肿胀，大小便不利。
（囊如水晶，阴汗不绝，谓之水疝。盖得之醉后，而使内湿热乘肾虚而流入也。大小便不通，湿郁为热而胀秘也。）
黑牵牛（四两）　茴香（一两，炒）
为末，每一钱，姜汁调下，或加木香一两。
此足少阴、太阳药也。牵牛辛烈，能达右肾命门，走精隧，行水泄湿，兼通大肠风秘、气秘；茴香辛热温散，能暖丹田，祛小肠冷气，同入下焦以泄阴邪也。
升阳除湿防风汤  ***************************
（除湿升阳　东垣）
治大便闭塞，或里急后重，数至圊而不能便，或有白脓，或血。慎勿利之，利之则必至重病，反郁结而不通矣。以此汤升举其阳，则阴自降矣。
（昂按：通大便有用升麻者，即此意也。）
苍术（泔浸，四钱）　防风（二钱）　茯苓　白术　芍药（各一钱）
如胃寒泄泻肠鸣，加益智仁、半夏各五分，姜、枣煎。
此足太阴、阳明药也。苍术辛温燥烈，升清阳而开诸郁，故以为君；白术甘温，茯苓甘淡，佐之以健脾利湿；防风辛温胜湿而升阳，白芍酸寒敛阴而和脾也。
（刘宗厚曰：饮食入胃，输精心肺，气必上行，然后下降。若脾胃有伤，不能上升，反下流肝肾而成泄利者，法当填补中气，升之举之，不可疏下。此东垣发前人所未发也。此方见于《玉机微义》，《东垣十书》不载。）

卷四·润燥之剂  ——————————————————————————————————————————————————————————————————————————————————————————

润燥之剂  ***************************
（经曰：诸涩枯涸，干劲皱揭，皆属于燥。乃肺与大肠阳明燥金之气也。金为生水之源，寒水生化之源绝，不能溉灌周身，荣养百骸，故枯槁而无润泽也。或因汗下亡津，或因房劳虚竭，或因服饵金石，或因浓酒厚味，皆能助狂火而损真阴也。燥在外则皮肤皱揭，在内则津少烦渴，在上则咽焦鼻干，在下则肠枯便秘，在手足则痿弱无力，在脉则细涩而微，皆阴血为火热所伤也。治宜甘寒滋润之剂，甘能生血，寒能胜热，润能去燥，使金旺而水生，则火平而燥退矣。寒水，膀胱也。《素问》曰：燥乃阳明秋金之化。经曰：金水者，生成之终始。又曰：水位之下，金气承之。盖物之化从于生，物之成从于杀，造化之道，生杀之气，犹权衡之不可轻重也。生之重，杀之轻，则气殚散而不收；杀之重，生之轻，则气敛涩而不通。敛涩则伤其分布之政，不惟生气不得升，而杀气亦不得降。经曰：逆秋气则太阴不收，肺气焦满。）
琼玉膏  ***************************
（干咳　申先生）
治干咳嗽。
（有声无痰，谓之干咳。脾中有湿则生痰，病不由于脾，故无痰。肺中有火则咳，病本于肺，火盛津枯，故干咳。）
地黄（四斤）　茯苓（十二两）　人参（六两）　白蜜（二斤）
先将地黄熬汁去渣，入蜜炼稠，再将参、苓为末，和入瓷罐封，水煮半日，白汤化服。臞仙加琥珀、沉香各五钱，自云奇妙。（琥珀以降肺宁心，沉香以升降诸气。）
此手太阴药也。地黄滋阴生水，水能制火；白蜜甘凉性润，润能去燥；金为水母，土为金母，故用参、苓补土生金。盖人参益肺气而泻火，茯苓清肺热而生津也。（茯苓色白入肺，能渗湿热，湿热去则津生。）
炙甘草汤  ***************************
（益血生津　仲景）
治伤寒脉结代，心动悸，及肺痿，咳唾多，心中温温液液者。
（脉动而中止，能自还者曰结，不能自还曰代。血竭虚衰，不能相续也。心中动悸，真气内虚也。）
（按：伤寒脉结代，与杂病不同，与此汤补气血而复脉。肺气虚则成痿、胃中津液之上供者，悉从燥热化为涎沫，故咳唾多。）
《宝鉴》用治呃逆。
甘草（炙，四两）　生姜　桂枝（各三两）　人参　阿胶　蛤粉（炒，各二两）　生地黄（一斤）　麦冬（去心）　麻仁（各半斤，研）　大枣（十二枚）
水、酒各半煎，内阿胶化服。
此手足太阴药也。人参、麦冬、甘草、大枣，益中气而复脉；生地、阿胶，助营血而宁心；麻仁润滑以缓脾胃；姜、桂辛温以散余邪；加清酒以助药力也。《圣济经》云：津液散为枯。五脏痿弱，营卫涸流，湿剂所以润之，麻仁、麦冬、阿胶、地黄之甘，润经益血，复脉通心也。
（喻嘉言曰：此仲景伤寒门中之圣方也。《千金翼》用治虚劳，《外台》用治肺痿，究竟本方所治亦何止二病哉！《外台》所取在于益肺气之虚，润肺金之燥，至于桂枝辛热，似有不宜，不知桂枝能通营卫，致津液，则肺气能转输，涎沫以渐而下，尤为要紧，所以云治心中温温液液也。）
（《玉机微义》曰：肺痿如咳久声哑、声嘶、咯血，此属阴虚火热甚也。吐涎沫而不咳不渴，必遗尿小便数，以上虚不能制下，此肺中冷也，必眩，多涎唾，用炙甘草干姜汤以温之。肺痿涎唾多，心中温温液液者，用炙甘草汤，此补虚劳也。亦与补阴虚火热不同，故肺痿有寒热之异。甘草干姜汤，炙甘草四两，干姜二两。）
麦门冬汤  ***************************
（降火利咽　《金匮》）
治火逆上气，咽喉不利。（论曰：止逆下气，此汤主之。）
麦门冬（七升）　半夏（一升）　人参（三两）　甘草（二两）　大枣（十二枚）　粳米（三合）
此手太阴、足阳明药也。喻嘉言曰：此胃中津液干枯，虚火上炎之症。用寒凉药而火反升，徒知与火相争，知母、贝母屡施不应，不知胃者，肺之母气也，仲景于麦冬、人参、粳米、甘草、大枣，大补中气，大生津液队中，增入半夏之辛温一味，用以利咽下气，此非半夏之功，实善用半夏之功，擅古今未有之奇矣。
（按：半夏亦脾胃药，能燥能润，以能行水故燥，以味辛故润也。仲景治咽痛不眠，皆屡用之。今人率以为燥而疑之，则误矣。）
活血润燥生津汤  ***************************
（内燥　丹溪）
（治内燥津液枯少。）
（内燥，血液枯少也。火炎水干，故津液枯少。）
当归　白芍　熟地黄（一钱）　天冬　麦冬　栝蒌（八分）　桃仁（研）　红花（五分）
此手太阴、足厥阴药也。（归、芍、地黄，滋阴可以生血；栝蒌、二冬，润燥兼能生津；桃仁、红花，活血又可润燥。分用各有专能，合用更互相济。）
清燥汤  ***************************
（清金润燥　东垣）
治肺金受湿热之邪，痿躄喘促，胸满少食，色白毛败，头眩体重，身痛肢倦，口渴便秘。
（经曰：肺也者，相傅之官也，治节出焉。火盛克金，则肺热叶焦，气无所主，而失其治节，故肢体或纵或缩而成痿躄也。火上逆肺，故喘促。肺主皮毛，故色白毛败。湿热填于膈中，故胸满。壅于阳明则食少，上升于头则眩，注于身则体重，流于关节则身痛。肺受火伤，天气不能下降，膀胱绝其化源，故口渴便赤。）
黄芪（钱半）　苍术（炒，一钱）　白术（炒）　陈皮　泽泻（各五分）　人参　茯苓　升麻（各三分）　当归（酒洗）　生地黄　麦冬　甘草（炙）　神曲（炒）　黄柏（酒炒）　猪苓（各二分）　柴胡　黄连（炒，各一分）　五味子（九粒）
每服五钱。
此手足太阴、阳明药也。肺属辛金而主气，大肠属庚金而主津，燥金受湿热之邪，则寒水（膀胱）生化之源绝，源绝则肾水亏，（金不能生水。）而痿躄诸证作矣。金者，水之母也；气者，水之源也。黄芪益元气而实皮毛，故以为君；二术、参、苓、甘、橘、神曲，健脾燥湿，理气化滞，所以运动其土，土者金之母也。麦冬、五味，保肺以生津；当归、生地，滋阴而养血；黄柏、黄连，燥湿而清热；（黄柏合苍术，名二妙散，治痿证药。加牛膝，名三妙散。）升麻、柴胡，所以升清；猪苓、泽泻，所以降浊。使湿热从小便出，则燥金肃清。（肺为高清之脏。）水出高原，而诸证平矣。
（喻嘉言曰：燥与湿相反者也，方名清燥，而以去湿为首务，非东垣具过人之识不及此矣。）
（朱丹溪曰：今世风病，大率与诸痿证混同论治。古圣论风痿，条目不同，治法亦异。夫风病外感，善行数变。其病多实，发表行滞，有何不可？诸痿起于肺热，传入五脏，散为诸证，其昏惑瘛疭瞀闷，暴病郁冒，蒙昧暴疒音，皆属于火。其四肢不举，足痿舌强，痰涎有声，皆属于土。悉是湿热之病，当作诸痿论治，大抵只用补养。若以外感风邪治之，宁免实实虚虚之祸乎。或曰：内经治痿，独取阳明何也？曰：只‘诸痿生于肺热’一语，已见大意。金体燥而居上，主气畏火者也。土性湿而居中，主四肢畏木者也。嗜欲不节，则水失所养，火寡于畏而侮所胜，肺得火邪而热矣。肺受热邪，则金失所养，木寡于畏而侮所不胜，脾得木邪而伤矣。肺热则不能管摄一身，脾虚则四肢不为人用，而诸痿之病作矣。泻南方则肺金清而东方不实，何脾伤之有？补北方则心火降而肺金不虚，何脾热之有？故阳明实则宗筋润，能束骨而利机关矣。治痿大法，无过于此。）
滋燥养荣汤  ***************************
（血虚风燥）
治火烁肺金，血虚外燥，皮肤皱揭，筋急爪枯，或大便风秘。
（肺主皮毛，肝主筋爪，肝血不足，风热胜而金燥，故外见皮毛枯槁，肌肤燥痒，内有筋急便秘之证。）
当归（酒洗，一钱）　生地黄　熟地黄　芍药（炒）　黄芩（酒炒）　秦艽（各一钱）　防风　甘草（各五分）
此手太阴、足厥阴药也。前证为血虚而水涸，当归润燥养血为君；二地滋肾水而补肝；芍药泻肝火而益血为臣。黄芩清肺热，能养阴退阳；艽、防散肝风，为风药润剂；（风能生燥，艽、防味辛能润。）又秦艽能养血荣筋，防风乃血药之使，（吐血治崩，皆用为使。）甘草甘平泻火，入润剂则补阴血为佐使也。
搜风顺气丸  ***************************
（风秘气秘）
治中风、风秘、气秘，便溺阻隔，遍身虚痒，脉来浮数，亦治肠风下血，中风瘫痪。
（风秘者，风生燥也。气秘者，气滞也，故大便不通。燥则血涩，津液不行，故遍身虚痒。脉浮为风，脉数为热，风热流入，大肠无所施泄则下血。）
大黄（九蒸九晒，五两）　大麻仁　郁李仁（去皮）　山药（酒蒸）　山萸肉　车前子　牛膝（酒蒸，各二两）　菟丝子（酒洗）　独活　防风　槟榔　枳壳（麸炒，各一两）
蜜丸。
此手足阳明药也。大黄苦寒峻猛，能下燥结而祛瘀热，加以蒸晒，则性稍和缓，故以为君；麻仁滑利，李仁甘润，并能入大肠而润燥通幽；车前利水，牛膝下利，又能益肝肾而不走元气。（牛膝引药下行，车前子利小便而不走气。）燥本于风，独活、防风之辛以润肾而搜风；滞由于气，枳壳、槟榔之苦以破滞而顺气。数药未免攻散，故又用山药益气固脾，山茱温肝补肾，菟丝益阳强阴，以补助之也。
（本方云：久服百病皆除。）
（喻嘉言曰：药有偏峻，可暂用以搜风润燥顺气，不可久服。）
润肠丸  ***************************
（风秘血秘　东垣）
治肠胃有伏火，大便秘涩，全不思食，风结血结。
（风结即风秘，由风搏肺脏，传于大肠。或素有风病者，亦多秘。气秘由气不升降。血秘由亡血血虚，津液不足。热秘由大肠热结。冷秘由冷气横于肠胃，凝阴固结，津液不通，非燥粪也。）
（仲景曰：脉浮而数，能食不大便者，此为实，名曰阳结。脉沉而迟，不能食，身体重，大便反硬，名曰阴结。）
（李东垣曰：实秘、热秘，即阳结也，宜散之，虚秘、冷秘，即阴结也，宜温之。）
大黄　归尾　羌活（各五钱）　桃仁（研）　大麻仁（去壳，各一两）
蜜丸。一方有防风。风湿加秦艽、皂角子。（烧存性用。）
此手足阳明药也。归尾、桃仁，润燥活血；羌活搜风散邪；大黄破结通幽；麻仁滑肠利窍。血和风疏，肠胃得润，则自然通利矣。
（朱丹溪曰：古方通大便皆用降气品剂，盖肺气不降，则难传送，用枳壳、沉香、诃子、杏仁等是也。又老人、虚人、风人津液少而秘者宜滑之，用胡麻、麻仁、阿胶等是也。如妄以峻药逐之，则津液走，气血耗，虽暂通而即秘矣，必变生他症。）
本方加防风、皂角仁蜜丸，名“活血润燥丸”，治同。（皂角得湿则滑，湿滑则燥结自除。）
本方去羌活，加升麻、红花、生熟二地，名“润燥汤”，（俱东垣方。）治同。（加升麻者，能升始能降也。）
又方大黄煨熟，当归酒浸，枳实炒等分，蜜丸，亦名“润肠丸”，治痔病肛门燥涩。
通幽汤  ***************************
（噎塞便秘　东垣）
治幽门不通，上攻吸门，噎塞不开，气不得下，大便艰难，名曰“下脘不通，治在幽门”。
（下脘即幽门，胃之下口也。人身上下有七门，皆下冲上也。幽门上冲吸门，吸门即会厌，气喉上掩饮食者也。冲其吸入之气，不得下归肝肾，为阴火相拒，故膈噎不通，浊阴不得下降，而大便干燥不行，胃之湿与阴火俱在其中，则腹胀作矣。治在幽门，使幽门通利，泄其阴火，润其燥血，生其新血，则幽门通，吸门亦不受邪，膈噎得开，胀满俱去矣。是浊阴得下归地也。）
当归身　升麻　桃仁（研）　红花　甘草（炙，各一钱）　生地黄　熟地黄（各五分）
或加槟榔末五分。
本方加大黄、麻仁，名“当归润肠汤”，治同。
此手足阳明药也。当归、二地，滋阴以养血；桃仁、红花，润燥而行血；槟榔下坠而破气滞，加升麻者，天地之道，能升而后能降。清阳不升，则浊阴不降，经所谓“地气上为云，天气下为雨”也。
（李东垣曰：肾开窍于二阴。经曰：大便难者，取足少阴。夫肾主五液，津液足则大便如常。若饥饱劳役，损伤胃气，反食辛热味厚之物而助火邪，火伏血中，耗损真阴，津液亏少，故大便燥结。少阴不得大便，以辛润之；太阴不得大便，以苦泄之。阳结者散之，阴结者温之，伤食者以苦泄之。血燥者以桃仁、酒制大黄通之，风燥者以麻仁加大黄利之，气涩者郁李仁、枳实、皂角仁润之，不可概用牵牛、巴豆之类下之，损其津液，燥结愈甚，遂成不救。）
韭汁牛乳饮  ***************************
（翻胃血燥　丹溪）
治胃脘有死血，干燥枯槁，食下作痛，翻胃便秘。
（胃脘有死血者，嗜酒食辛，躁暴多怒，积久而成瘀热也。枯槁者，血聚则肝气燥，燥热故槁也。瘀血阻碍，故食下作痛，翻胃而吐出也。瘀血不去，新血不生，故肠枯而便秘。膈噎翻胃，多因气血两虚，胃槁、胃冷而成。饮可下，而食不可下，槁在吸门，即喉间之会厌也。食下胃脘痛，须臾吐出，槁在贲门，胃之上口也，此上焦，名噎；食下良久吐出，槁在幽门，胃之下口也，此中焦，名膈；朝食暮吐，槁在阑门，小肠下口也，此下焦，名反胃。又有寒痰、瘀血、食积，壅塞胃口者，或补、或消、或润，宜随病论治。）
韭菜汁　牛乳
等分，时时呷之，有痰阻者，加姜汁。
本方去牛乳，加陈酒，治血膈。（韭汁专消瘀血。）
此足阳明药也。韭汁辛温，益胃消瘀；牛乳甘温，润燥养血。瘀去则胃无阻，血润则大肠通，而食得下矣。
（朱丹溪曰：翻胃膈噎，大便燥结，宜牛、羊乳时时咽之，兼服四物汤为上策，不可服人乳，人乳有五味之毒，七情之火也。）
（昂按：膈噎不通，服香燥药取快一时，破气而燥血，是速其死也。不如少服药，饮牛乳，加韭汁或姜汁，或陈酒为佳。丹溪禁用香燥药，所言补血，养阴，润燥，和胃，调中，却无其方，可以意会。治膈噎诸药，韭汁散瘀，竹沥、姜汁消痰，童便降火，人乳、牛乳润燥补血，芦根汁止呕，茅根汁凉血，甘蔗汁和胃，荸荠消食，驴尿杀虫，或加烧酒、米醋、白蜜和诸汁顿服亦佳。）
黄芪汤  ***************************
（生津去燥　《本事》）
治心中烦躁，不生津液，不思饮食。
黄芪　熟地黄　芍药　五味子　麦冬（各三两）　天冬　人参　甘草（各三钱）　茯苓（一两）
每服三钱，加乌梅、姜、枣煎。
此手足太阴药也。黄芪、人参补气，熟地、芍药补血，乌梅、五味敛耗生津，天冬、麦冬泻火补水，茯苓淡以利湿，甘草甘以和中。湿去气运，则脾和而思食，津生而燥退矣。
消渴方  ***************************
（消渴　丹溪）
治渴证胃热，善消水谷。
（渴而多饮为上消，肺热也。多食善饥为中消，胃热也。渴而小便数，有膏，为下消，肾热也。皆火盛而水衰也。）
（经曰：二阳结，谓之消。二阳者，阳明也。手阳明大肠主津，病消则目黄口干，是津不足也。足阳明胃主血，热则消谷善饥，是血中伏火，血不足也。未传能食者，必发脑疽痈疮。不能食者，必传中满鼓胀，皆不治之症。气分渴者，喜饮凉水，宜寒凉渗剂以清其热。血分渴者，喜饮热水，宜甘温酸剂以滋其阴。上轻、中重、下危，如上、中平，则不传下。肾消小便甜者为重。
水生于甘而死于咸，小便本咸而反甘，是生气泄，脾气下陷入肾中，为土克水也。）
黄连　天花粉　生地汁　藕汁　牛乳
将黄连、花粉为末，调服。或加姜汁、蜂蜜为膏噙化。
此手足太阴、阳明药也。经曰：心移热于肺，传为鬲消。火盛灼金，不能生水，故令燥渴。黄连苦寒以泻心火，生地大寒以生肾水，花粉、藕汁降火生津，牛乳补血润以去燥。火退燥除，津生血旺，则渴自止矣。（黄连、花粉，止渴生津，渴证要药，单用亦可治之。）
地黄饮子  ***************************
（消渴烦躁　《易简》）
治消渴，烦躁，口干，面赤。
（咽干，肾火上炎也；面赤，阳明郁热也。烦属于心，躁属于肾。）
人参　黄芪（蜜炙）　甘草（炙）　生地黄　熟地黄　天冬　麦冬　枇杷叶（蜜炙）　石斛　泽泻　枳壳（麸炒）
等分，每服三钱。
此手足太阴、阳明药也。喻嘉言曰：此方生精补血，润燥止渴。佐以泽泻、枳壳，疏导二腑，（泽泻泻膀胱之火，枳壳宽大肠之气。）使小腑清利，则心火下降。（心与小肠相表里。）大腑流畅，则肺经润泽。（肺与大肠相表里。）宿热既除，其渴自止矣。
（嘉言又曰：人参白虎汤，专治渴证气分燥热；此汤专治血分燥热；竹叶黄芪汤兼治气血燥热，宜辨症而用之。）
（附：竹叶黄芪汤：淡竹叶、生地黄各二钱，当归、川芎、芍药、麦冬、黄芩、炒人参、黄芪、甘草、半夏、石膏煅，各一钱，治消渴血气两虚，胃火盛而作渴。）
白茯苓丸  ***************************
（肾消）
治肾消两腿渐细，腰脚无力。
（此因中消之后，胃热入肾，消烁肾脂，令肾枯槁，故致此疾。）
（按：肾消即下消，乃上消、中消之传变。饮一溲二，溲如膏脂。）
（王注曰：肺主气，肺无病则气能管束津液，其精微者，荣养筋骨血脉，余者为溲。肺病则津液无气管摄，而精微者亦随溲下如膏脂也。）
茯苓　黄连　花粉　萆薢　熟地黄　覆盆子　人参　玄参（各一两）　石斛　蛇床子（各七钱五分）　鸡肌胵（三十具，音“皮鸱”，即鸡肫皮，微炒）
蜜丸，磁石汤送下。
此足少阴药也。茯苓降心火而交肾，黄连清脾火而泻心，石斛平胃热而涩肾，（能壮筋骨，疗风痹脚弱。）熟地、玄参生肾水，覆盆、蛇床固肾精，人参补气，花粉生津，萆薢清热利湿。肌胵，鸡之脾也，能消水谷，通小肠膀胱而止便数，善治膈消。磁石色黑入肾，补肾益精，故假之为使也。
（喻嘉言曰：友人病消渴，后渴少止，反加躁急，足膝痿弱。予主是丸加犀角。有医曰：肾病而以黄连、犀角治心，毋乃倒乎？予曰：肾者胃之关也，胃热下传于肾，则关门大开，心之阳火得以直降于肾，心火灼肾，躁不能譳，予用犀角、黄连对治其下降之阳光，宁为倒乎？服之果效。再服六味地黄丸加犀角而肌泽病起矣。）
桑白皮等汁十味煎  ***************************
（久嗽肺痿　许仁则）
治气嗽经久，将成肺痿，乍寒乍热，唾涕稠粘，喘息气上，唇口焦干。亦有唾血者，渐觉瘦悴，小便赤少，色败毛耸，此亦成蒸。及久嗽成肺痈，唾悉成脓，出无多少。
桑白皮（一升）　地骨皮（三升，二味合煎，取汁三升）　生地汁（五升）　生麦冬（汁二升）　生葛根汁　竹沥（各三升）　生姜汁　白蜜　枣膏（各一升）　牛酥（三合）
以麦冬、生地、葛根、竹沥、姜汁和煎，减半，再内桑皮、地骨汁和煎，三分减一，再入酥、蜜、枣膏搅勿停手，煎如饴糖，夜卧时取一胡桃大含之，稍加至鸡子大，或昼日，丸服亦得。
此手太阴药也。桑皮泻肺行水，麦冬补肺生津，地骨退热除蒸，竹沥清痰养血。（能除阴虚之有大热者。）生姜祛寒而温胃，枣膏补土以生金，地汁、葛汁甘寒以除大热，白蜜、牛酥甘润以止久嗽也。
久嗽方  ***************************
（久嗽　《千金》）
白蜜（一斤）　生姜（二斤，取汁）
先秤铜铫知斤两讫，纳蜜姜汁，微火熬，令姜汁尽，惟有蜜斤两在则止，每含如枣大一丸，日三服。
此手太阴药也。白蜜滑能润肺，生姜辛能散寒。
（宋·洪迈有痰疾，晚对，上谕以胡桃三枚，姜三片，卧时嚼服，即饮汤复嚼姜、桃如前数，静卧必愈，迈如旨服，久而痰消嗽止，亦同此意。）
（朱丹溪曰：阴分嗽者，多属阴虚，治用知母止嗽，勿用生姜，以其辛散故也。）
猪膏酒  ***************************
（筋极）
治过劳四肢筋液耗竭，数数转筋，爪甲皆痛，不能久立，名曰筋极。
（肝主筋，筋极，六极之一也。）
（经曰：阳气者，精则养神，柔则养筋，筋骨过劳，耗其津液，不能荣养，故劲急而筋数转也。爪甲者，筋之余，筋属木，犹木枯则枝叶皆萎也，不能久立，筋衰不能束骨也。）
猪脂　姜汁（各二升，熬取三升，再入酒酒五合）
分三服。
此足厥阴药也。津竭筋枯，非草木之药卒能责效。猪膏润能养筋，姜汁辛能润燥，酒和血而性善行，取易达于四肢也。
本方除姜汁，加乱发煎，发消药成，名“猪膏发煎”，（仲景。）治诸黄，令病从小便出。
本方除姜汁，加金银花煮酒，饮，治疮疥最良。
麻仁苏子粥  ***************************
（产妇老人便秘　《本事方》）
治产后大便不通，（许叔微曰：妇人产后有三种疾，郁冒则多汗，多汗则大便秘，故难于用药。）及老人风秘。
大麻仁　紫苏子
等分，洗净，合研，再用水研取汁煮粥啜。
此手阳明药也。麻仁，阳明正药，滑肠润燥，利便除风；苏子兼走太阴，润肺通肠，和血下气，行而不峻，缓而能通，故老人、产妇气血不足者所宜用也。
（许叔微曰：一妇年八十四，忽腹痛头痛，恶心不食，医皆议补脾治风，清利头目，服药虽愈，全不进食，其家忧惶。予辨前药皆误。此是老人风秘，脏腑壅滞，聚于胸中，则腹胀恶心，不思饮食，上至于颠，则头痛不清也。令作此粥，两啜而气泄，下结粪如椒者十余枚，渐得通利，不药而愈矣。）

卷五·泻火之剂  ——————————————————————————————————————————————————————————————————————————————————————————

泻火之剂  ***************************
（火者，气之不得其平者也。五脏六腑，各得其平，则荣卫冲和，经脉调畅，何火之有？一失其常度，则冲射搏击而为火矣。故丹溪曰：气有余便是火也。有本经自病者，如忿怒生肝火，劳倦生脾火之类是也；有五行相克者，如心火太盛，必克肺金，肝火太盛，必克脾土之类是也；有脏腑相移者，如肝移热于胆，则口苦，心移热于小肠，则淋秘之类是也。又有他经相移者，有数经合病者。相火起于肝肾，虚火由于劳损，实火生于亢害，燥火本乎血虚，湿火因于湿热，郁火出于遏抑。又有无名之火，无经络可寻，无脉证可辨，致有暴病暴死者。诸病之中，火病为多，不可以不加察也。有以泻为泻者，大黄、芒硝、芩、连、栀、柏之类是也；有以散为泻者，羌、防、柴、葛，升阳散火之类是也；有以滋为泻者，地黄、天冬、玄参、知母之类，壮水之主以制阳光是也；有以补为泻者，参、芪、甘草泻火之圣药是也。）
黄连解毒汤  ***************************
（三焦实火相传此方为太仓公火剂，而崔氏治刘护军，又云其自制者。）
治一切火热，表里俱盛，狂躁烦心，口燥咽干，大热干呕，错语不眠，吐血衄血，热甚发斑。
（毒，即火邪也。邪入于阳则狂，心为热所扰则烦，躁则烦之甚也。口燥咽干，火盛津枯也。干呕，热毒上逆也。错语，热昏其神也。不眠，阴未得复也。伤寒吐衄血者，当汗不汗，蕴热逼血上行也。发斑，热毒入胃也。）
（崔尚书曰：胃有燥粪，令人错语，邪热盛亦令人错语。若秘而错语者，宜承气汤；通而错语者，宜黄连解毒汤。）
黄连　黄芩　黄柏　栀子
等分。
此手足阳明、手少阳药也。三焦积热，邪火妄行，故用黄芩泻肺火于上焦；黄连泻脾火于中焦；（王海藏曰：黄连泻火，实泻脾也，子能令母实，实则泻其子。）黄柏泻肾火于下焦；栀子通泻三焦之火，从膀胱出。盖阳盛则阴衰，火盛则水衰，故用大苦大寒之药，抑阳而扶阴，泻其亢甚之火，而救其欲绝之水也，然非实热不可轻投。
（刘河间曰：伤寒表热极甚，身痛头疼，不可忍；或眩或呕，里有微热，不可发汗吐下，拟以小柴胡、天水、凉膈之类和解，恐不能退其热势之甚，或大下后、再三下后，热势尚甚，本气损虚，而脉不能实，拟更下之，恐脱而立死，不下亦热极而死。或湿热内余，小便赤涩，大便溏泄，频并少而急痛者，必欲作痢也，并宜黄连解毒汤。）
本方去栀子，名“柏皮汤”，治三焦实热。
用粥丸，名“三补丸”，治三焦有火，嗌燥喉干，二便闭结及湿痰夜热。
（经曰：壮火食气，少火生气。故少火宜升，壮火宜降，今以黄芩泻上，黄连泻中，黄柏泻下，则壮火降而少火升，气得生而血得养，三焦皆受益矣。）
本方去芩、连，加甘草，名“栀子柏皮汤”，（仲景。）治伤寒，发黄身热。
（发黄，胃有瘀热，宜下之。发热为热未作实，盖寒湿之证，难于得热，热则势外出而不内入矣，故不必发汗，利小便。用栀子清肌表，黄柏泻膀胱以和解之。）
（按：伤寒发黄，有在太阳膀胱者，与阳明瘀热在胃者不同，故仲景亦有不可下当于寒湿中求之之说。若瘀热在里，亦有用麻黄连翘赤小豆汤，发汗利水之剂者，方见《伤寒论》。）
本方去黄柏、栀子，加酒浸大黄，名“三黄泻心汤”，（《金匮》。）治心下痞热，心气不足，吐血衄血。
大黄用酒蒸晒九次，蜜丸，名“三黄丸”，治三焦积热，头项肿痛，目赤口疮，心膈烦躁大便秘结，小便赤涩及消渴羸瘦。
（消渴羸瘦，由于火炎水干。或问：心气不足而吐衄，何以不补心而反泻心？丹溪曰：少阴不足，亢阳无辅，致阴血妄行，故用大黄泻其亢害之火；又心本不足，肺、肝各受火邪而病作，故用黄芩救肺，黄连救肝。肺者阴之主，肝者心之母，血之舍也，肺肝火退，则血归经而自安矣。）
（寇宗奭曰：以苦泄其热，就以苦补其心，盖一举而两得之。）
（吴鹤皋曰：治病必求其本，阳毒上攻出血，则热为本，血为标，能去其热，则血不治而自归经矣。）
（李士材曰：古人用大黄治虚劳吐血，意甚深微。盖浊阴不降，则清阳不化，瘀血不去，则新血不生也。）
（昂按：此乃伤寒外感移热而吐衄，故用三黄寒泻之剂。若虚寒内伤吐衄而误服此，则杀人矣。）
（杨仁斋曰：血遇热则宣流，故止血多用凉药。然亦有气虚挟寒，营气虚散，血亦错行，所谓阳虚阴必走，是已法当温中，使血自归经，宜理中汤加木香，七气汤加川芎，或甘草干姜汤甚效。）
本方加石膏、淡豉、麻黄，名“三黄石膏汤”。（别见《表里门》。）
本方水丸名“三黄金花丸”，治中外诸热，寝汗咬牙，梦语惊悸，吐衄淋秘，劳嗽骨蒸。
本方加大黄，名“栀子金花丸”。去栀子，加大黄，名“大金花丸”。治略同。
附子泻心汤  ***************************
（伤寒痞满　仲景）
治伤寒心下痞，而复恶寒汗出者。
（伤寒心下满硬而痛者，为结胸，为实。硬满而不痛者，为痞，为虚。）
（经曰：心下痞，按之软，关脉浮者，大黄黄连泻心汤。心下痞而复恶寒汗出者，附子泻心汤。大抵诸痞皆热，故攻之多寒剂。此加附子，恐三黄重损其阳，非补虚也。或下后复汗，或下后阳虚，故恶寒汗出，诸泻心汤皆治伤寒痞满，满在心胸不在胃也。若杂病痞满，有寒热虚实之不同。《保真集》云：脾不能行气于四脏，结而不散则为痞。伤寒之痞，从外之内，故宜苦泄；杂病之痞，从内之外，故宜辛散。）
大黄（二两）　黄连　黄芩（各一两）　附子（一枚，炮去皮，破，别煮取汁）
此足太阳、手少阴药也。吴鹤皋曰：心下痞，故用三黄以泻痞；恶寒汗出，故用附子以固阳。非三黄不能去痞热，无附子恐三黄益损其阳，寒热并用，斯为有制之兵矣。
（喻嘉言曰：此邪热既甚，真阳复虚之证，故于三黄汤内，加附子汁，共成倾痞之功。《金匮》有大黄附子汤，亦同此意。大黄、细辛各二两，附子一枚，炮，治胁下偏痛，发热，脉弦紧，此寒也。以温药下之，阳中有阴，当以温药下其寒。后人罕识其指，有用寒药而治热痞，大黄、黄连之类也。有阴阳不和而痞，用寒热药者，大黄黄连加附子之类也；有阴盛阳虚而痞，用辛热多而寒药少者，半夏生姜甘草泻心之类也。经又曰：伤寒大下后，复发汗，心下痞，恶寒者，表未解也。当先解表，乃可攻痞，解表桂枝汤，攻里大黄黄连泻心汤。经又曰：本以下之，故心下痞，与泻心汤，痞不解，口渴而烦躁，小便不利者，五苓散主之。此有停饮故也。）
（李东垣曰：酒积杂病，下之太过，亦作痞伤。盖下多亡阴，阴者脾胃水谷之阴也。胸中之气，因虚下陷于心之分野，故致心下痞，宜升胃气，以血药兼之。若全用气药导之，则痞益甚，甚而复下之，气愈下降，必变为中满膨胀，非其治也。）
（按：脾无积血，心下不痞，故须兼血药。）
本方去附子，名“三黄泻心汤”，（见前。）再去黄芩，名“大黄黄连泻心汤”，（仲景。）治伤寒心下痞，按之濡，（音软。）关上脉浮。
沉为实热，浮为虚热。经曰：按之自濡，但气痞耳。
（周扬俊曰：以非痰饮结聚，故无取半夏、生姜也：《活人》云：结胸与痞，关脉须皆沉，若关脉浮而结者，三黄以泻肝。）
（李时珍曰：仲景治心气不足，吐衄血者，用泻心汤，实泻心包、肝、脾、胃四经血中之伏火也。又治心下痞满，按之软者，用泻心汤，亦泻脾胃之湿热，非泻心也。病发于阴而反下之，则痞满，乃寒伤营血，邪结上焦。胃之上脘在心，故曰泻心。）
（经曰：太阴所至为痞满。又曰‘浊气在上，则生䐜胀’是已。病发于阳而反下之，则结胸，乃邪热陷入血分，亦在上脘，故大陷胸汤丸，皆用大黄，亦泻脾胃血分之邪而散其热也。若结胸在气分，只用小陷胸汤。痞满在气分，只用半夏泻心汤。）
（按：发阳、发阴，诸解不同，终成疑案。李氏则以‘寒伤为阴病，热陷为阳病’，然仲景所用皆寒药，未尝有所分也。周扬俊则谓‘总属下早致然’，似为近理。）
半夏泻心汤  ***************************
（伤寒虚痞　仲景）
治伤寒下之早，胸满而不痛者为痞。身寒而呕，饮食不下，非柴胡证。
（经曰：伤寒五六日，呕血发热，柴胡证具，而以他药下之，柴胡证仍在者，复与柴胡汤。此虽已下之不为逆，必蒸蒸而振却，发热汗出而解。若心下满而硬痛者，此为结胸也，大陷胸汤主之。若满而不痛者，此为痞，柴胡不中与也，宜半夏泻心汤。凡用泻心者，皆属误下之证，非传经热邪也。）
半夏（半升）　黄连（一两）　黄芩　甘草（炙）　人参　干姜（各三两）　大枣（十二枚）
此手少阴、足太阴药也。成氏曰：否而不泰为痞。苦先入心，泻心者必以苦，故以黄连为君，黄芩为臣，以降阳而升阴也。辛走气，散痞者必以辛，故以半夏、干姜为佐，以分阴而行阳也。欲通上下交阴阳者，必和其中，故以人参、甘草、大枣为使，以补脾而和中，（已下之后，脾气必虚。）则痞热消而大汗以解矣。
（旧注云：此方药味，盖本理中人参黄芩汤方。）
（王海藏曰：外证全是下证，而脉反细不可下者，泻心汤主之。脉有力者，黄连泻心汤；脉无力者，半夏泻心汤。）
（喻嘉言：诸泻心汤，原以涤饮，此证因呕，故推半夏为君。）
（程郊倩曰：痞虽虚邪，然表气入里，怫郁于心阳之分，寒亦成热矣。寒已成热，则不能外出，而热非实秽，又不能下行，唯用苦寒从其部而泻之。仍虑下焦之阴邪上入，兼辛热以温之，阴阳两解，不攻痞而痞自散，所以寒热互用。若阴痞不关阳郁，即郁而未成热，只是上下阴阳部分拒格而成，泻心之法概不可用也。又曰：人皆曰汗多亡阳，不知下多亦亡阳，以亡阴中之阳，故曰亡阴耳。下焦之阳骤虚，气必上逆，则上焦之阳反因下而成实，以火气不下行故也，治多泻上补下。心君得苦寒而安，则反能从阳引之入阴，故芩、连、栀子泻亦成补，若汗下相因，有虚无实，温补犹恐不足，前法一无所用矣。）
本方除人参，再加甘草，（一两，合前四两。）名“甘草泻心汤”（仲景。）治伤寒中风，医反下之，下利谷不化，腹中雷鸣，心下痞硬而满，干呕心烦，医复下之，其痞益甚。此非结热，但以胃虚客气上逆，故使硬也。
（为下后里虚胃弱，内损阴气，故加甘草以和中益胃，复真阴，退虚热。大要痞满下利者为虚，便闭者为实。）
（按：甘草甘令人满，故中满证忌之，而《别录》、甄权并云：甘草能除满，以脾健运则满除也，观仲景用以消痞，岂非取其散满哉！又按：此乃伤寒之下利肠鸣也，杂证肠鸣，亦多属脾胃虚。）
（经云：脾胃虚，则肠鸣腹满。又云：中气不足，肠为之苦鸣。宜参、术补剂，加甘草、芩、连、枳实、干姜等。）
（丹溪又曰：腹中水鸣，乃火激动其水也，宜二陈汤加芩、连、栀子。）
（李梴曰：自利旧分阴证、阳证，又分协热、协寒，而治法相同。阳证下利，亦必里虚而表热乘之，虽太阳初证下利亦然，与表邪传里协热下利无异。至于阴即协寒，其证尤显，所以云阳证下利，误温则发黄出斑而死。此等支离处，尤当详辨。）
本方加生姜四两，名“生姜泻心汤”（仲景），治汗解后胃中不和，心中痞硬，干噫（嗳同。）食臭，完谷不化，胁下有水气，腹中雷鸣下利。
（客气上逆，伏饮搏隔，故痞硬。中气不和，故干嗳。胃虚火盛，邪热不杀谷，故完谷不化。胁下有水气，土弱不能制水，故腹中雷鸣。下利谓之协热利，为汗后胃虚，外损阳气，故加生姜以散邪涤饮，益胃复阳。）
（刘河间曰：泻而水谷变色者为热，不变色而澄彻清冷者为寒。若肛门燥涩，小便黄赤，水谷虽不变，犹为热也。此由火性急速，食下即出，无容克化，所谓邪热不杀谷也。）
本方除黄芩、大枣，加枳实、厚朴、麦芽、白术、茯苓，蒸饼糊丸，名“枳实消痞丸”。（东垣，别见《消导门》。）
白虎汤  ***************************
（肺胃实热　仲景）
治伤寒脉浮滑，表有热，里有寒。
（浮为在表，滑为在里，里寒指伤寒，即病热之本因也。）
及三阳合病，脉浮大，腹满身重，难以转侧，口不仁而面垢，谵语遗尿，发汗则谵语，下之则头上生汗，手足逆冷，自汗出者。
（腹满身重，口不仁，谵语，阳明证也。面垢，少阳证也。遗尿，太阳证也。三证之中，阳明为多，属表里有邪，发表则燥热益甚，故谵语；攻里则阴气下竭，而虚阳上脱，必额汗出而手足逆冷。若自汗出者，三阳热甚也，与此汤以解内外之热。）
通治阳明病，脉洪大而长，不恶寒，反恶热，头痛，自汗，口渴，舌胎，目痛，鼻干，不得卧，心烦躁乱，日晡潮热。或阳毒发斑，胃热诸病。
（邪热盛故脉洪大。热在表而浅，邪恶正，故恶寒。热入里而深，邪甚无畏，故不恶寒，反恶热。中风有汗，伤寒无汗，传入阳明，则有汗，谓之热越。故阳明病法多汗，里热故作渴。阳明主肌肉，故肌热。脉交额中，故目痛；脉侠鼻，金燥故鼻干。胃不和，故卧不安。人之阳气，昼日行阳二十五度，平旦属少阳，日中属太阳，日晡属阳明。作寒证中，日晡潮热为胃实，无虚证。胃热失下则发斑。）
石膏（一斤）　知母（六两）　甘草（二两）　粳米（六合）
先煮石膏数十沸，（味淡难出。）再投药米，米熟汤成，温服。
此足阳明、手太阴药也。热淫于内，以苦发之，故以知母苦寒为君；热则伤气，必以甘寒为助，故以石膏为臣；（石膏、滑石，味皆甘寒。凡药带甘者，皆泻中有补。）津液内烁，故以甘草、粳米甘平益气缓之为使，不致伤胃也；又烦出于肺，躁出于肾，石膏清肺而泻胃火，知母清肺而泻肾火，甘草和中而泻心脾之火。或泻其子（肺），或泻其母（心），不专治阳明气分热也。
（石膏、甘草，不但清里，兼能发表，然必实热方可用。或有血虚身热，脾虚发热，及阴盛格阳，面赤烦躁，类白虎汤证，误投之不可救也。）
（按：白虎证脉洪大有力；类白虎证脉大而虚，以此为辨。又按：阴盛格阳，阳盛格阴，二证至为难辨。盖阴盛极而格阳于外，外热而内寒；阳盛极而格阴于外，外冷而内热。经所谓重阴必阳，重阳必阴；重寒则热，重热则寒是也。当于小便分之。便清者外虽燥热，而中必寒；便赤者外虽厥冷，而内实热。再看目中燥润及舌胎浅深，盖舌为心苗，应南方火，邪在表则未生胎，邪入里津液搏结则生胎。而滑胎白者，丹田有热，胸中有寒，邪在半表半里也；热入渐深，则燥而涩，热聚于胃则黄，宜承气及白虎。若热病口干舌黑，乃肾水刑于心火，热益深而病笃矣。然亦有胎黑属寒者，舌无芒刺，口有津液也，又当用温补之剂，尤宜细辨。）
（李东垣曰：邪在阳明，肺受火克，故用辛寒以清肺，所以有白虎之名。白虎，西方金神也。）
（吴鹤皋曰：如秋金之令行，则夏火之炎退。）
（成氏曰：立秋后不可服，为大寒之剂。）
（易老曰：有是病则投是药，苟拘于时，何以措手？若以白虎为大寒，承气又何以行于冬令乎？太阳发热无汗而渴，忌白虎，表未解也。阳明汗多而渴，忌五苓、猪苓，津液大耗也。）
本方加人参三两，名“人参白虎汤”（仲景），治伤寒渴欲饮水，无表证者。
（白虎解热，人参生津。凡身发热为热在表，渴欲饮水为热在里。身热饮水，表里俱有热。身凉不渴，表里俱无热。欲饮水者，不可不与，不可过与，恣饮则有水结胸、心下悸、喘咳、哕噎、肿胀、癃秘、下利诸变证。）
亦治伤寒无大热，口燥渴，心烦，背微恶寒者。
（背为阳，背恶寒，口中和者，少阴病也，宜附子汤。今热未退而微恶寒，为表未全罢，尚属太阳，然燥渴心烦为里热已炽，与白虎汤，解表邪，清里热，加人参补气生津。太阳病在表故恶寒，少阳在半表半里亦微恶寒，阳明在里故不恶寒，反恶热。间有恶寒者，与太阳合病也。）
（许叔微曰：仲景云，伤寒吐下后七八日，不解，表里俱热，大渴燥烦者，白虎加人参汤主之。又云：脉浮滑，此表有热，里有寒，白虎加人参汤主之。又云：伤寒脉浮，发热无汗，其表不解，不可与白虎。林亿校正谓于此表里差矣。予谓不然。大抵白虎能除伤寒中渴。表里发热，前后二证，或云表里俱热，或云表热里寒，皆可服之。一种发热无汗，其表不解，全是麻黄与葛根证，安可行白虎也？）
亦治太阳中暍，（音谒，暑也。）身热，汗出恶寒，足冷，脉微而渴。
（身热恶寒，为在表；足冷脉微，又不可表。）
亦治火伤肺胃，传为膈消。
（喻嘉言曰：肺消以地黄丸治其血分，肾消以白虎汤治其气分，病不能除，医之罪也。）
本方加苍术，名“白虎加苍术汤”，治湿温，脉沉细者。
（沉细属湿，先受暑，后受湿。暑湿相搏，名湿温。其证胫冷，腹满，头痛，身痛，多汗，渴而谵语。）
（李东垣曰：动而伤暑，火热伤气，辛苦之人多得之，宜人参白虎汤。静而伤暑，湿胜身重，安乐之人多得之，宜白虎苍术汤。）
本方加桂枝，名“桂枝白虎汤”，（《金匮》。）治温疟，但热无寒，骨节疼痛，时呕。
本方加柴胡、黄芩、半夏，名“柴胡石膏汤”，治暑嗽喘渴。
本方除粳米，加人参，名“化斑汤”，治胃热发斑，脉虚者。
竹叶石膏汤  ***************************
（肺胃虚热　仲景）
治伤寒解后，虚羸少气，气逆欲吐。
（伤寒解后，余热未尽，津液不足，故虚羸少气，虚热上逆，故欲吐。）
亦治伤暑发渴，脉虚。
竹叶（二杷）　石膏（一斤）　人参（三两）　甘草（炙，二两）　麦冬（一升）　半夏（半升）　粳米（半升）
加姜煎。
此手太阳、足阳明药也。竹叶、石膏之辛寒以散余热；（竹叶能止喘促，气逆上冲。）人参、甘草、麦冬、粳米之甘平以益肺安胃，补虚生津；半夏之辛温以豁痰止呕。故去热而不损其真，导逆而能益其气也。
又方：竹叶、石膏、木通、薄荷、桔梗、甘草，亦名“竹叶石膏汤”，治胃实火盛而作渴。
（李士材曰：阳明外实则用柴葛以解肌；阳明内实则用承气以攻下。此云胃实，非有停滞，但阳焰胜耳。火旺则金困，故以竹叶泻火，以桔梗救金，薄荷升火于上，木通泄火于下，甘草、石膏直入戊土而清其中。三焦火平则炎蒸退，而津液生矣。外实，经也；内实，腑也；戊土，胃也。）
升阳散火汤  ***************************
（火郁　东垣）
治肌热表热，四肢发热，骨髓中热，热如火燎，扪之烙手。此病多因血虚得之，及胃虚过食冷物，抑遏阳气于脾土，并宜服此。
（脾主四肢，四肢热即五心烦热也。火性上行，若郁而不达，则反以销烁真阴，而肌肤筋骨皆为之热也。若饮食填塞至阴，则清阳不得上行，故不能传化也。经曰：火郁发之，至阴脾也。）
柴胡（八钱）　防风（二钱五分）　葛根　升麻　羌活　独活　人参　白芍（各五钱）　炙甘草（三钱）　生甘草（二钱）
每服五钱，加姜、枣煎。
此手足少阳药也。柴胡以发少阳之火为君；升、葛以发阳明之火，羌防以发太阳之火，独活以发少阴之火为臣。此皆味薄气轻上行之药，所以升举其阳，使三焦畅遂，而火邪皆散矣。人参、甘草，益脾土而泻热；芍药泻脾火而敛阴，且酸敛甘缓，散中有收，不致有损阴气为佐使也。
（吴鹤皋曰：经曰‘少火生气’，天非此火不能生物，人非此火不能有生，扬之则光，遏之则灭。今为饮食抑遏，则生道几乎息矣。使清阳出于上窍，则浊阴自归下窍，而饮食传化，无抑遏之患矣。东垣圣于脾胃，治之必主升阳，俗医知降而不知升，是扑其少火也，安望其卫生耶？又云：古人用辛散者必用酸收，故桂枝汤中亦用芍药，犹兵家之节制也，降谓泻也。）
本方除人参、独活，加葱白，名“火郁汤”，治同。
（火郁者，内热外寒，脉沉而数。火郁无焰，故外寒；沉为在里，沉而数，知为内热也。）
陶节庵升阳散火汤：人参、白术、茯神、甘草、陈皮、麦冬、当归、芍药、柴胡、黄芩。加姜枣金器煎。治伤寒叉手冒心，寻衣摸床，谵语昏沉，不省人事。
（节庵曰：俗医不识，误认风证，不知此乃肝热乘肺，元气虚衰，不能主持，名撮空证，小便利者可治。有痰加姜炒半夏，大便燥实，谵语发渴加大黄，泄泻加白术、升麻。太阳虚，故叉手自冒其心，热昏其神，故寻衣摸床。小便利则肺气犹降，膀胱犹能化气而肾水未枯，故可治。）
（昂按：此病非升散之证，方中仅柴胡一味，难尽升散之名，而节庵以此名方何欤？）
凉膈散  ***************************
（上中二焦火　《局方》）
治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风瘛疭，胃热发斑发狂。及小儿惊急，痘疮黑陷。
（上证皆上中二焦之火为之患也。）
连翘（四两）　大黄（酒浸）　芒硝　甘草（各二两）　栀子（炒黑）　黄芩（酒炒）　薄荷（各一两）
为末，每服三钱，加竹叶、生蜜煎。
此上、中二焦泻火药也。热淫于内，治以咸寒，佐以苦甘。故以连翘、黄芩、竹叶、薄荷升散于上，而以大黄、芒硝之猛利推荡其中，使上升下行，而膈自清矣。用甘草、生蜜者，病在膈，甘以缓之也。
（李东垣曰：易老法减大黄、芒硝，加桔梗、竹叶，治胸膈与六经之热。以手、足少阳俱下胸膈，同相火游行一身之表，乃至高之分，故用舟揖之剂，浮而上之，以去胸膈六经之热也。重病用前方，轻者用此方。）
（喻嘉言曰：按中风证大势，风木合君、相二火主病，古方用凉膈散居多。如转舌膏用凉膈散加菖蒲、远志，活命金丹用凉膈散加青黛、兰根，盖风火上炎，胸膈正燎原之地，所以清心宁神，转舌、活命、凉隔之功居多，不可以宣通肠胃轻訾之也。）
（按：转舌膏，散心经之蕴热；活命丹散肝经之郁火也。）
（潘思敬曰：仲景调胃承气汤，后人一变，加连翘、栀子、黄芩、薄荷，谓之凉膈散；至河间又变，加川芎、归、芍、白术、防风、荆芥、麻黄、桔梗、石膏、滑石，谓之防风通圣散是也。古之复方也，桔梗为药中舟楫。）
当归龙荟丸  ***************************
（肝胆火　《宣明》）
治一切肝胆之火，神志不宁，惊悸搐搦，躁扰狂越，头运目眩，耳鸣耳聋，胸膈痞塞，咽嗌不利，肠胃燥涩，两胁痛引少腹，肝移热于肺而咳嗽。
（肝属风木，主筋、主怒、主惊，故搐搦惊狂，皆属肝火。目为肝窍，胆脉络于耳，二经火盛，故目眩耳鸣，心脉挟咽历膈，肾脉贯膈循喉咙，水衰火盛，故膈咽不利，两胁少腹，皆肝胆经所循，故相引而痛。五脏六腑皆有咳，然必传以与肺。肝之移邪则为肝咳。）
亦治盗汗。（盗汗属热，此与当归大黄汤同意。）
当归（酒洗）　龙胆草（酒洗）　栀子（炒黑）　黄连（炒）　黄柏（炒）　黄芩（炒，各一两）　大黄（酒浸）　青黛（水飞）　芦荟（各五钱）　木香（二钱）　麝香（五分）
蜜丸，姜汤下。
此足厥阴、手足少阳药也。肝木为生火之本，肝火盛则诸经之火相因而起，为病不止一端矣。故以龙胆、青黛，直入本经而折之，而以大黄、芩、连、栀、柏，通平上下三焦之火也。（黄芩泻肺火，黄连泻心火，黄柏泻肾火，大黄泻脾胃火，栀子泻三焦火。）芦荟大苦大寒，气臊入肝，能引诸药同入厥阴，先平其甚者，而诸经之火无不渐平矣。诸药苦寒已甚，当归辛温，能入厥阴，和血而补阴，故以为君。少加木香、麝香者，取其行气通窍也，然非实火不可轻投。
龙胆泻肝汤  ***************************
（肝胆火《局方》）
治肝胆经实火湿热，胁痛耳聋，胆溢口苦，筋痿阴汗，阴肿阴痛，白浊溲血。
（胁者，肝胆之部也，火盛故作痛。胆脉络于耳故聋。肝者，将军之官也，谋虑出焉。胆者，中正之官也，决断出焉。胆虚故谋虑而不能决。胆气上溢，故口为之苦。肝主筋，湿热胜故筋痿。肝脉络于阴器，故或汗或肿或痛，白浊溲血，皆肝火也。）
龙胆草（酒炒）　黄芩（炒）　栀子（酒炒）　泽泻　木通　车前子　当归（酒洗）　生地黄（酒炒）　柴胡　甘草（生用）
此足厥阴、少阳药也。龙胆泻厥阴之热（肝），柴胡平少阳之热（胆），黄芩、栀子清肺与三焦之热以佐之。泽泻泻肾经之湿，木通、车前泻小肠、膀胱之湿以佐之。然皆苦寒下泻之药，故用归、地以养血而补肝，用甘草以缓中而不使肠胃为臣使也。
东垣无黄芩、栀子、甘草，亦名“龙胆泻肝汤”，治前阴热痒臊臭。
（此因饮酒，风、湿、热合于下焦为邪，厥阴肝脉络于阴器，柴胡入肝为引，泽泻、车前、木通利小便亦除臊气，所谓在下者因而竭之。生地、龙胆苦寒，以泻湿热。肝主血，当归以滋肝血不足也。）
一方除当归、生地、木通、泽泻、车前，加人参、五味、天冬、麦冬、黄连、知母，亦名“龙胆泻肝汤”，治筋痿挛急，口苦爪枯，亦治前证。
（加人参者，扶土所以抑木；用二冬、五味者，清金亦以平木，润燥所以养筋。用黄连、知母者，上以泻心火，下以泻肾火，一为肝子，一为肝母也。）
左金丸  ***************************
（肝火　又名茱连丸）
治肝火燥盛，左胁作痛，吞酸吐酸，筋疝痞结。
（肝火盛则胁痛，吞酸、吐酸亦由肝火上干肺胃，从木之化故酸。厥阴之脉络阴器，寒湿干之，则成筋疝。肝木过盛，克制脾土，则成痞结。）
亦治噤口痢，汤药入口即吐。
（本方加糯米一撮，浓煎，但得三匙下咽，即不得吐矣。）
黄连（六两，姜汁炒）　吴茱萸（一两，盐水泡）
水丸。
此足厥阴药也。肝实则作痛，心者肝之子，实则泻其子，故用黄连泻心清火为君，使火不克金，金能制木，则肝平矣。吴茱辛热，能入厥阴肝，行气解郁，又能引热下行，故以为反佐。一寒一热，寒者正治，热者从治，（以热治热，从其性而治之，亦曰反治。）故能相济以立功也。肝居于左，肺处于右。左金者谓使金令得行于左而平肝也。
（李东垣曰：病机曰：诸呕吐酸，皆属于热。此上焦受外来客邪也。以杂病论之，呕吐酸水者，甚则酸水浸其心，次令牙酸不能相对，以大辛热剂疗之，必减。若以病机作热攻之，误矣。或问：吞酸，《素问》以为热，东垣以为寒，何也？丹溪曰：吐酸与吞酸不同，吐酸吐出酸水如醋，平时津液，随上升之气郁而成积，湿中生热，故随木化，遂作酸味，非热而何？其有郁之久伏于肠胃之间，咯不得上，咽不得下，肌表得风寒，则内热愈郁，而酸味刺心。肌表温暖，腠理开发，或得香热汤丸，津液得行，亦可暂解，非寒而何？《素问》言热，言其本也；东垣言寒，言其末也。予尝治吞酸用黄连、茱萸制炒，随时令迭为佐使，苍术、茯苓为辅，汤浸蒸饼为丸吞之，仍教粝食、蔬果自养，则病易安。丹溪之论，亦未畅尽。总之，此证有寒、有热，不可执一。）
（戴氏曰：房劳肾虚之人，胸膈多有隐痛，此肾虚不能纳气，气虚不能生血之故。气与血犹水也，盛则流畅，虚则鲜有不滞者，所以作痛，宜破故纸之类补肾，芎、归之类补血，若作寻常胁痛治则殆矣。）
本方加炒芩、苍术、陈皮，亦名“茱连丸”，治同。
本方加芍药等分为丸，名“戊己丸”，治热痢热泻。
（热泻者，粪黄肛涩也。戊为胃土，己为脾土，加芍药伐肝泻木，使不克脾土。）
本方除吴茱萸，加附子一两，名“连附六一汤”，治胃脘痛，寒因热用也。
本方用黄连一味，吴茱萸汤浸一宿为丸，名“抑青丸”，大泻肝火，治左胁作痛。单黄连煎服，名“泻心汤”，治心热。
泻青丸  ***************************
（肝火　钱乙）
治肝火郁热，不能安卧，多惊多怒，筋痿不起，目赤肿痛。
（肝属风木，木盛生火，故发热多甚于寅卯木旺之时，按之在肉之下，骨之上，为肝热。肝胆之经，行于两胁，风火干之，故卧不安。肝在志为怒，故多怒。肝虚胆怯，故多惊。肝主筋，逢热则纵，故痿。目为肝窍，风热发于目，故肿痛。）
龙胆草　山栀（炒黑）　大黄（酒蒸）　川芎　当归（酒洗）　羌活　防风
等分蜜丸，竹叶汤下。
此足厥阴、少阳药也。肝者，将军之官。风淫火炽，不易平也。龙胆、大黄，苦寒味厚，沉阴下行，直入厥阴而散泻之，所以抑其怒而折之使下也；羌活气雄，防风善散，故能搜肝风而散肝火，所以从其性而升之于上也；少阳火郁多烦躁，栀子能散三焦郁火，而使邪热从小便下行；少阳火实，多头痛目赤，川芎能上行头目而逐风邪，且川芎、当归乃血分之药，能养肝血而润肝燥，（血虚故肝燥，肝燥故多怒多惊。）又皆血中气药，辛能散而温能和，兼以培之也。一泻一散一补，同为平肝之剂，故曰泻青。五脏之中，惟肝常有余，散之即所以补之，以木喜条达故也。然必壮实之人，方可施用。
（余子容曰：时医多执肝常有余之说，举手便云平肝。）
（按：《圣济经》云：原四时之所化，始于木，究十二经之所养，始于春。女子受娠一月，是厥阴肝经养之。肝者乃春阳发动之始，万物生化之源，故戒怒养阳，使先天之气，相生于无穷，是摄生之切要也，不可泥于前说。）
（昂按：此说本之《内经》，六节脏象论曰：所谓得五行时之胜，各以气命其脏，求其胜也，皆归始春。盖春属肝木，乃吾身升生之气，此气若有不充，则四脏何所禀承？如春无所生，则夏长、秋收、冬藏者何物乎？五行之中，惟木有发荣畅茂之象，水、火、金、土皆无是也。花果茜葱，艳丽而可爱，结果成实，食之以全生，皆此木也。使天地而无木，则世界暗淡其无色矣。由是言之，培之养之，尤恐不暇，而尚欲剪之伐之乎？故养血和肝，使火不上炎，则心气和平，而百骸皆理，不特养身之要道，亦养德之切务也。）
（昂又按：世医多云肝有泻无补，不知六味地黄丸、七宝美髯丹等剂，皆补肝之药也，人特习而不察耳。《外台秘要》曰：五行五脏皆互相生，肝虽处中，而为脏首，位在甲乙，怀养怀仁，故应春而生也，为心之母，余脏循次而生焉。心为主，主神，四脏为四鄙，四鄙有忧，主必怀忧；四鄙和平，则主有悦。悦则营卫不错，忧则经络患生。心不受邪，所病者惟忧乐能致也，肺为风府呼吸之门，诸脏紊乱，气息皆形，谁能出不由户耳？若风热盛，心忧则头痛，过忧则心烦，寒盛必热，热盛必寒，倚状之道也。但平风热，抑狂邪，而营卫自然通泰矣。）
泻黄散  ***************************
（脾火）
治脾胃伏火，口燥唇干，口疮口臭，烦渴易饥，热在肌肉。
（口为脾窍。唇者脾之外候。口燥唇干，口疮口臭，皆属脾火。脾热故烦渴易饥，病名中消。脾主肌肉，故热在肉分，轻按重按，皆不热，不轻不重乃得之，过夜尤甚者，为脾热实热，宜此汤及调胃承气。虚热宜补中益气汤。）
（按：面上热，身前热，一身尽热，狂而妄言妄见，皆足阳明。肩背热及足外臁胫踝后热，皆足太阳。口热舌干，中热而喘，足下热而痛，皆足少阴。肩上热，项似拔，耳前热若寒，皆手太阳。身热肤痛，手少阴。洒淅寒热，手太阴。掌中热，手太阴、少阴、厥阴。热而筋纵不收，阴痿，足阴明、厥阴。又曰：胃居脐上，胃热则脐以上热。肠居脐下，肠热则脐以下热。肝胆居胁，肝胆热则胁亦热。肺居胸背，肺热则胸背亦热。肾居腰，肾热则腰亦热，可类推也。）
防风（四两）　藿香（七钱）　山栀（炒黑，一两）　石膏（五钱）　甘草（二钱）
为末，微炒香，蜜酒调服。
此足太阴、阳明药也。山栀清心肺之火，使屈曲下行，从小便出；藿香理脾肺之气，去上焦壅热，辟恶调中；石膏大寒泻热，兼能解肌；甘草甘平和中，又能泻火；重用防风者，取其升阳，能发脾中伏火，又能于土中泻木也。
（木盛克土，防风能散肝火。）
（吴鹤皋曰：或问：脾中伏火，何以不用黄连？余曰：燥矣。又问：既恶燥，何以用防风？余曰：东垣有言，防风乃风药中润剂也。）
（李东垣曰：泻黄散，非泻脾也，脾中泻肺也。实则泻其子，以脾为生肺之上源，故用石膏、栀子之类。）
钱乙泻黄散：白芷、防风、升麻、枳壳、黄芩（各钱半），石斛（一钱二分），半夏（一钱），甘草（七分），治同前证。或唇口皱瞤，燥裂。
（脾之华在唇。瞤，动也，风也。皱裂，火也。白芷、升麻，皆阳明药；防风祛风而散脾火。燥在唇口，故从其性而升发之也。黄芩泻中、上之热；枳壳利中、上之气；半夏能燥能润，发表开郁；石斛清脾平胃，退热补虚；甘草和脾，兼能泻火，亦火郁发之之义也。治口病诸药，脾热则口甘，生地、芍药、黄连泻脾，神曲、莱菔消食郁；肝热则口酸，黄连、龙胆泻肝；心热则口苦，柴胡、龙胆、黄芩、黄连泻心；肺热则口辛，黄芩、栀子泻肺；芍药泻脾；麦冬清心。肾热则口咸，知母、乌贼骨泻肾；胃热则口淡，茯苓、白术、半夏、生姜燥脾胜湿；口涩，黄芩泻火，葛根生津，防风、薄荷疏风，栝楼、茯苓行痰。）
清胃散  ***************************
（胃火牙痛　东垣）
治胃有积热，上下牙痛，牵引头脑，满面发热，其牙喜寒恶热。或牙龈溃烂，或牙宣出血。或唇口、颊腮肿痛。
（足阳明胃脉循鼻外，入上齿，中侠口环唇，循颊车，上耳前，主上牙龈，喜寒饮而恶热。手阳明大肠脉上颈贯颊，入下齿侠口，主下牙龈，喜热饮而恶寒。足阳明别络脑，故脑痛。阳明之脉营于面，故面热。二经热盛，故唇口齿颊病而肿痛也。齿为骨属肾。牙宣，牙龈出血，或齿缝出血也，亦名齿衄，乃肾病。若血多而涌出不止，为阳明热盛，以阳明多气多血也。唇属脾胃大肠经，燥则干，热则裂，风则瞤，寒则揭。若肿、皱裂如蚕茧，名曰茧唇。唇舌者，肌肉之本也。人中平满者，为唇反，唇反者肉先死。面寒者，为阳明经气不足。）
生地黄　牡丹皮　黄连　当归　升麻
一方加石膏。
此足阳明药也。黄连泻心火，亦泻脾火。脾为心子，而与胃相表里者也。当归和血，生地、丹皮凉血，以养阴而退阳也。石膏泻阳明之大热，升麻升阳明之清阳。清升热降，则肿消而痛止矣。
（薛新甫曰：湿热盛而牙痛者，承气汤；轻者，清胃散。大肠热而龈肿痛者，清胃散；甚者调胃汤；六郁而痛者，越鞠丸；中气虚而痛者，补中益气汤；思虑伤脾而痛者，归脾汤；肾经虚热而痛者，六味丸；肾经虚寒而痛者，还少丹，重则八味丸。其属风热者，独活散、茵陈散；风寒入脑者，羌活附子汤，当临时制宜。）
（附：独活散：独活、羌活、川芎、防风各五钱，细辛、荆芥、薄荷、生地各二钱。每服三钱。）
甘露饮  ***************************
（胃中湿热　《局方》）
治胃中湿热，口臭喉疮，齿龈宣露及吐衄齿血。
（胃之窍在口，其脉上齿侠鼻，湿热内盛，故口臭口疮。阳热拂郁胃中，越出于口鼻，故吐血、衄血。齿属少阴肾，龈属阳明胃，二经有热，则齿龈、齿缝出血，名齿衄，或牙龈袒脱，齿龈宣露也。）
生地黄　熟地黄　天冬　麦冬　石斛　茵陈　黄芩　枳壳　枇杷叶　甘草
等分。每服五钱。
一方加桂、苓，名“桂苓甘露饮”。《本事方》加犀角，云如此甚有道理。（犀角凉心泻肝，清胃中大热。）
此足阳明、少阴药也。烦热多属于虚，二地、二冬、甘草、石斛之甘，治肾胃之虚热，泻而兼补也。茵陈、黄芩之苦寒，折热而去湿，火热上行为患，故又以枳壳、枇杷叶抑而降之也。
河间桂苓甘露饮：滑石（四两），石膏、寒水石、甘草（各二两），白术、茯苓、泽泻（各一两），猪苓、肉桂（各五钱）。每服五钱。治中暑受湿，引饮过多，头痛烦渴，湿热便秘。（此亦五苓、六一之合剂也，以清六腑之热。）
张子和去猪苓，减三石一半，加人参、干葛（各一两），藿香（五钱），木香（一分）。每服三钱，亦名“桂苓甘露饮”，治伏暑烦渴，脉虚水逆。（渴欲饮水，水入即吐，名水逆。）
泻白散  ***************************
（肺火　钱乙）
治肺火皮肤蒸热，洒淅寒热，日晡尤甚，喘嗽气急。
（皮肤蒸热，肺主皮毛也。洒淅寒热，邪在肤腠也。日晡尤甚，金旺于酉也。肺苦气上逆，故咳嗽喘急。轻按即得，重按全无，是热在皮毛。日西尤甚为肺热。）
桑白皮　地骨皮（各一钱）　甘草（五分）　粳米（百粒）
易老加黄连。
此手太阴药也。桑白皮甘益元气之不足，辛泻肺气之有余，除痰止嗽；（性善行水泻火，故能除痰，痰除则嗽止。）地骨皮寒泻肺中之伏火，淡泄肝肾之虚热，凉血退蒸；（肝木盛生火，火盛则克金，肾为肺子，实则泻其子。）甘草泻火而益脾，粳米清肺而补胃，（土为金母，虚则补其母。）并能泻热从小便出。肺主西方，故曰泻白。
（李时珍曰：此泻肺诸方之准绳也。泻白散泻肺经气分之火。黄芩一物汤，丹溪青金丸，泻肺经血分之火。清金丸即黄芩炒为末，水丸。）
本方加人参、五味、茯苓、青皮、陈皮，亦名“加减泻白散”，（东垣。）治咳嗽喘急呕吐。
本方加知母、黄芩、桔梗、青皮、陈皮，亦名“加减泻白散”，（《宝鉴》。）治咳而气喘，烦热口渴，胸膈不利。
本方除甘草、粳米，加黄芩、知母、麦冬、五味、桔梗，亦名“加减泻白散”，（罗谦甫。）治过饮伤肺，气出腥臭，唾涕稠黏，嗌喉不利，口苦干燥。
（原文云：桑皮、地骨，味苦微寒，降肺中伏火，而补气为君；黄芩、知母，苦寒，治气出腥臭，清金利气为臣；五味酸温以收肺气，麦冬苦寒，治唾涕稠黏、口苦干燥为佐；桔梗辛温轻浮，治痰逆，利咽膈为使也。）
导赤散  ***************************
（心小肠火　钱乙）
治小肠有火，便赤淋痛，面赤狂躁，口糜舌疮，咬牙口渴。
（心与小肠相表里，心热则小肠亦热，故便赤淋痛；心属君火，是五脏六腑火之主，故诸经之热皆应于心，面赤烦躁，咬牙口渴，皆为心热也；舌为心苗，若心火上炎，薰蒸于口，则口糜舌疮；轻手按至皮毛之下，肌肉之上则热，日中尤甚，是热在血脉为心热。）
（朱丹溪曰：五脏各有火，五志激之，其火随起，若诸寒病必身犯寒气，口食寒物，非若诸火病自内作者。）
生地黄　木通　甘草梢　淡竹叶
等分煎。
此手少阴、太阳药也。生地凉心血，竹叶清心气，（叶生竹上，故清上焦。）木通降心火入小肠，（君火宜木通，相火宜泽泻，行水虽同，所用各别。君，心火也，相，肾火也。）草梢达茎中而止痛，（便赤淋痛。）以共导丙丁之火，由小水而出也。
（小肠为丙火，心为丁火，心热泄小肠，釜底抽薪之义也。易老用导赤散合五苓散，治口糜神效。）
（经曰：膀胱移热于小肠，膈肠不便，上为口糜，亦有用理中汤加附子者，因脾胃虚衰之火，被逼上炎，故用参、术、甘草补其土，姜、附散其寒，则火得所助，接引退舍矣。）
（《纲目》曰：心气热则上窜，宜导赤散，肾气虚则下窜，宜地黄丸。）
莲子清心饮  ***************************
（心火淋浊　《局方》）
治忧思抑郁，发热烦躁。或酒食过度，火盛克金，口苦咽干，渐成消渴，遗精淋浊，遇劳即发，四肢倦怠，五心烦热，夜静昼甚，及女人崩带。
（烦躁遗精淋浊者，心虚而有热也。心火妄动，则不能下交于肾，故元精失守也。遇劳则发为劳淋，劳则动其心火也。昼偏热者，阳虚也。崩中由损伤冲任，气血俱虚。）
（经曰：阴虚阳搏，谓之崩。由阴虚而阳搏之，血得热而妄行也。带者，病本于带脉而得名，赤属血，白属气，由阴虚阳竭，荣气不升，卫气下陷，或湿痰湿热蕴积而下流也。）
石莲肉　人参　黄芪　茯苓　柴胡（各三钱）　黄芩（炒）　地骨皮　麦冬　车前子　甘草（炙，各二钱。）
空心服。
此手足少阴、足少阳太阴药也。参、芪、甘草，所以补阳虚而泻火，（东垣曰：参、芪、甘草，泻火之圣药。）助气化而达州都；（膀胱也，气化则能出。）地骨退肝肾之虚热，柴胡散肝胆之火邪。黄芩、麦冬清热于心肺上焦；茯苓、车前利湿于膀胱下部；中以石莲清心火而交心肾，则诸证悉退也。
导赤各半汤  ***************************
（伤寒心热　节庵）
治伤寒后心下不硬，腹中不满，二便如常，身无寒热，渐变神昏不语。或睡中独语，目赤口干，不饮水，与粥则咽，不与勿思，形如醉人，名越经证。
（伤寒不硬不满，二便如常，病不在腑也。神昏睡语，不思食，形如醉人，此邪热传手少阴心，心火上而逼肺也。邪热入里，故目赤舌干。邪热在阴，故不渴，此证自足而传手经，故曰越经。）
黄连　黄芩　犀角　知母　山栀　滑石　麦冬　人参　甘草　茯神
加灯心、姜、枣煎。
此手少阴、太阴、太阳药也。陈来章曰：热入心经，凉之以黄连、犀角、栀子；心移热于小肠，泄之以滑石、甘草、灯心；心热上逼于肺，清之以黄芩、栀子、麦冬。然邪之越经而传于心者，以心神本不足也，故又加人参、茯神以补之。
（昂按：伤寒传邪，手足原无界限，故仲景亦有泻心数汤，而麻黄、桂枝，先正以为皆肺药也。此汤泻心肺之邪，热从小肠膀胱出，故亦曰导赤，其与泻心异者，以无痞硬之证也。）
普济消毒饮  ***************************
（大头天行　东垣）
治大头天行，初觉憎寒体重，次传头面肿盛，目不能开，上喘，咽喉不利，口渴舌燥。
（俗云：大头天行，亲戚不相访问。染者多不救。泰和间，多有病此者，医以承气加蓝根下之，稍缓，翌日如故；下之又缓，终莫能愈，渐至危笃。东垣视之曰：夫身半以上，天之气也；身半以下，地之气也；此邪热客于心、肺之间，上攻头而为肿盛，以承气泻胃中之实热，是为诛伐无过。病以适至其所为，故遂处此方，全活甚众，遂名普济消毒饮子。）
黄芩（酒炒）　黄连（酒炒，各五钱）　陈皮（去白）　甘草（生用）　玄参（各二钱）　连翘　板蓝根　马勃　鼠粘子　薄荷（各一钱）　僵蚕　升麻（各七分）　柴胡　桔梗（各二钱）
为末，汤调，时时服之。或蜜拌为丸，噙化。
一方无薄荷，有人参三钱。亦有加大黄治便秘者，或酒浸，或煨用。
此手太阴、少阴、足少阳、阳明药也。芩、连苦寒，泻心肺之热为君；玄参苦寒，橘红苦辛，甘草甘寒，泻火补气为臣；连翘、薄荷、鼠粘辛苦而平，蓝根甘寒，马勃、僵蚕苦平，散肿消毒定喘为佐；升麻、柴胡苦平，行少阳、阳阴二经之阳气不得伸。桔梗辛温为舟楫，不令下行，为载也。
（此解本之东垣，而稍加删润。然《十书》中无此方，见于《准绳》。）
清震汤  ***************************
（雷头风　河间）
治雷头风，头面疙瘩肿痛，憎寒壮热，状如伤寒。
（一云头如雷鸣，风动作声也。）
（李东垣曰：病在三阳，不可过用寒药重剂，诛伐无过处，清震汤治之。三阳之气，皆会于头额，从额至颠，络脑后者属太阳；从额至鼻下面者属阳明；从头角下耳中、耳之前后者属少阳。）
升麻　苍术（各五钱）　荷叶（一枚）
此足阳明药也。升麻性阳味甘气升，能解百毒；苍术辛烈，燥湿强脾，能辟瘴疠。此《局方》升麻汤也。荷叶色青气香，形仰象震，（震仰盂为雷，述类象形以治之。）能助胃中清阳上行。用甘温辛散药以升发之，使其邪从上越，且固胃气，使邪不传里也。
紫雪  ***************************
（一切火热　《局方》）
治内外烦热不解，狂易叫走，发斑发黄，口疮脚气，瘴毒蛊毒，热毒药毒，及小儿惊痫。
黄金（百两）　寒水石　石膏　滑石　磁石（水煮各三斤，捣煎去渣，入后药）　升麻　元参（各一斤）　甘草（炙，半斤）　犀角　羚羊角　沉香　木香（各五两）　丁香（一两，并捣锉入前药汁中煎，去渣，入后药）　朴硝　硝石（各二斤，提净入前药汁中，微火煎，不住手，将柳木搅，候汁欲凝，再加入后二味）　辰砂（三两，研细）　麝香当门子（一两二钱，研细，入前药拌匀）
合成，退火气，冷水调服，每服一二钱。
《本事方》无黄金。
此手足少阴、足厥阴、阳明药也。寒水石、石膏、滑石、硝石，以泻诸经之火而兼利水为君；磁石、玄参以滋肾水而兼补阴为臣；犀角、羚角以清心宁肝，升麻、甘草以升阳解毒，沉香、木香、丁香以温胃调气，麝香以透骨通窍，丹砂、黄金以镇惊安魂，泻心肝之热为佐使。诸药用气，硝独用质者，以其水卤结成，性峻而易消，以泻火而散结也。
人参清肌散  ***************************
（午前虚热）
治午前潮热，气虚无汗。
（热发午前，阳虚而阴火乘之也，火燥热郁故无汗。）
（经曰：阳气有余，为身热无汗；阴气有余，为多汗身寒；阴阳有余，则无汗而寒。）
（按：此有余，乃病邪有余，即不足也。阴阳和则无病，过中则皆病也。）
（经又曰：阳盛生外热，阴盛生内寒，皆亢则为害，非真阴、真阳盛也。）
人参　白术　茯苓　甘草（炙）　半夏曲　当归　赤芍药　柴胡　干葛
加姜、枣煎。
此足少阳、阳明药也。四君以补阳虚，（参、术、苓、草。）归、芍以调阴血，半夏和胃而行痰，柴、葛升阳而退热。而以甘温泻火，（甘温能退大热。）酸寒活血，（汗即血也。）辛甘解肌。（有汗宜实表，无汗宜解肌。）此之无汗，与伤寒无汗不同，故但解其肌热而不必发出其汗也。
前药各一两，加黄芩五钱。每服三钱，加姜、枣煎，名“人参散”，（许叔微。）治邪热客于经络，痰嗽烦热，头痛目昏，盗汗倦怠，一切血热虚劳。
（喻嘉言曰：此邪热浅在经络，未深入脏腑，虽用柴、葛之轻，全藉参、术之力，以达其邪。又恐邪入痰隧，用茯苓、半夏兼动其痰，合之当归、赤芍、黄芩，并治其血中之热。止用三钱为剂，盖方成知约，庶敢用柴胡、干葛耳。此叔微一种苦心，特为发之。）
白术除湿汤  ***************************
（午后发热　东垣）
治午后发热，背恶风，四肢沉困，小便色黄，又治汗后发热。
（午后发热，热在阴分，阳陷阴中也。背为阳，腹为阴，背恶风者，阳不足也。脾主四肢，四肢沉困，湿胜而脾不运也。小便黄，湿兼热也。汗后而热不退，阳虚也。）
人参　赤茯苓　甘草（炙）　柴胡（各五钱）　白术（一两）　生地黄　地骨皮　知母　泽泻（各十钱）
每服五钱。如有刺痛，加当归七钱；小便利，减苓、泻一半。
此足太阴、少阴、少阳药也。阳陷阴中，热在血分，故以生地滋其少阴，而以知母、地骨泻血中之伏火也；柴胡升阳以解肌，（阳陷阴中，故以柴胡提出其阳。）苓、泻利湿，兼清其热；参、术、甘草益气助脾。气足阳升，虚热自退，脾运而湿亦除矣。（方名除湿，而治在退热，欲热从湿中而下降也。）
清骨散  ***************************
（骨蒸）
治骨蒸劳热。
（火炎水竭，真阴销铄，故肌骨之间，蒸蒸而热也。）
（李东垣曰：昼热夜静者，是阳气旺于阳分也。昼静夜热者，是阳气下陷入阴中也。名曰：‘热入血室’，昼热夜热，是重阳无阴也，当亟泻其阳，峻补其阴。昼病则在气，夜病则在血。）
银柴胡（钱半）　胡黄连　秦艽　鳖甲　童便（炙）　地骨皮　青蒿　知母（各一钱）　甘草（炙，五分）
此足少阴，厥阴药也。地骨皮、黄连、知母之苦寒，能除阴分之热而平之于内；柴胡、青蒿、秦艽之辛寒，能除肝胆之热而散之于表；鳖，阴类而甲属骨，能引诸药入骨而补阴；甘草甘平，能和诸药而退虚热也。
石膏散  ***************************
（《外台》）
治劳热骨蒸，四肢微瘦，有汗，脉长者。
（劳热之证，不尽属阴虚，亦有阳邪入里，传为骨蒸，令人先寒后热，渐成羸瘦者。有汗，胃实也。脉长，阳明证也。）
石膏
研细，每夕新汲水服方寸匕，取热退为度。
此足阳明药也。石膏大寒质重，能入里降火，味辛气轻，能透表解肌，虽寒而甘，能缓脾益气。火劳有实热者，非此不为功。故《外台秘要》《名医录》皆载之。
（《玄珠》曰：五行六气，水特其一耳。一水既亏，岂能胜五火哉？医不知邪气未除，便用补剂，邪气得补，遂入经络，至死不悟。夫凉剂能清火养阴，热剂能补火燥水，理易明也。劳为热证明矣，尚可补乎？惟无热、无积之人，脉微无力，方可补之，必察其胃中及右肾二火果亏，后用补剂可也。）
（《证治要诀》云：治虚劳独用热药者，犹釜中无水而进火也。过用冷药者，犹釜下无火而添水也，非徒无益，而反害之。）
二母散  ***************************
治肺劳有热，不能服补气之剂者。
（肺虚挟火，或咳嗽发热，阴虚已甚，再服补阳之药，则火益亢而阴愈亏，故有虽病虚劳不能服温补药者。）
知母（炒）　贝母（炒）
等分，为末服。
古方二母各一两，加巴霜十粒，姜三片，临卧白汤嚼服。治咳嗽痰喘，必利下寒痰。
此手太阴药也。火旺铄金，肺虚劳热，能受温补者易治，不能受温补者难治。故又设此法以滋阴，用贝母化痰泻肺火，知母滋肾清肺金，取其苦能泄热，寒能胜热，润能去燥也。
（二母皆润燥之药。）
利膈汤  ***************************
（膈热咽痛　《本事》）
治脾肺火热，虚烦上壅，咽痛生疮。
（十二经脉惟足太阳在表，别下项不历膈咽。余经皆循喉咙历膈。或实热上攻，或虚火妄行，痰涎结聚，则成咽痛咽疮。实火宜升之散之，若虚火宜用人参、姜、附辛热之药，多有过服寒凉而病反甚者。）
（张子和曰：经何以言一阴一阳结，为喉痹？盖君、相二火独胜，则热结正络，故痛且速也。嗌干、嗌痛，咽肿颔肿，舌本强，皆君火也。惟喉痹急速，相火也。君火，人火也；相火，龙火也。）
薄荷　荆芥　防风　桔梗　甘草　牛蒡子（炒）　人参
等分，或为末，每服二钱，或加僵蚕。（其气清化，能散相火逆结之痰。）
此手太阴、少阴药也。咽痛、咽疮，由于火郁。桔梗、甘草，甘桔汤也，辛苦散寒，甘平除热，为清膈利咽之要药；加薄荷、荆芥、防风以散火除风，加牛蒡子以润肠解毒；火者元气之贼，正气虚则邪火炽，故又加人参以补虚退热。
（喻氏曰：此方清上焦壅热，全用辛凉轻清之味，不用苦寒下降之药，较凉膈散更胜。）
甘桔汤  ***************************
（《金匮》名桔梗汤）
治少阴咽痛喉痹，肺痈吐脓，干咳无痰，火郁在肺。
（手少阴心脉挟咽，足少阴肾脉循喉咙，火炎则痛。经曰：一阴一阳结谓之喉痹。一阴，少阴君火；一阳，少阳相火也。肺痈者，《金匮》云‘热之所过，血为之凝滞蓄结’，痈脓吐如米粥，始萌可救，脓成难治。火郁在肺，则干咳无痰。）
亦治心脏发咳，咳则心痛，喉中介介如梗状。
甘草（二两）　桔梗（一两）
或等分。
王好古加法：失音加诃子，声不出加半夏，上气加陈皮，涎嗽加知母、贝母，咳渴加五味，酒毒加葛根，少气加人参，呕加半夏、生姜，吐脓血加紫菀，肺病加阿胶，胸膈不利加枳壳，痞满加枳实，目赤加栀子、大黄，面肿加茯苓，肤痛加黄芪，发斑加荆芥、防风，痰火加牛蒡子、大黄，不得眠加栀子。
（昂按：观海藏之所加，而用药之大较亦可识矣。）
此手太阴、少阴药也。甘草甘平，解毒而泻火；桔梗苦辛，清肺而利膈；又能开提血气，表散寒邪，排脓血而补内漏。故治咽痛喉痹，肺痈咳嗽，取其辛苦散寒，甘平除热也。
（《金匮》曰：咳而胸满振寒，咽干不渴，时出浊唾腥臭，为肺痈，此汤主之。）
（喻嘉言曰：此上提之法，乘其新起，提其败血，或从唾出，或从便出，足以杀其毒。此因胸满振寒不渴，病尚在表，用此开提肺气。若势已入里，又当引之从胃入肠，此法不中用矣。）
（《纲目》曰：喉痹恶寒，为寒闭于外，热郁于内，忌用胆矾酸寒等剂点喉，使阳郁不得伸；又忌硝黄等寒剂下之，使阳邪陷里。宜用表药提其气，升以助阳也。如不恶寒，脉滑实者，又当用寒剂下之，酸剂收之也。）
（《外台秘要》曰：五脏之尊，心虽为主，而肺居其上。肺为华盖，下覆四脏，合天之德，通达风气，性爱温而恶寒，心火更炎，上蒸其肺，金被火伤，则叶萎倚著于肝，肝发痒则嗽，因心肝虚弱不能传阳于下焦，遂至正阳俱跻，变成嗽矣。肺主皮毛，过寒则栗而粟起。肺嗽因痿，倚著于肝而成病，由木能扣金兴鸣也。先养肺抑心肝虚热，和其肾则愈矣。）
本方除桔梗，名“甘草汤”，（《金匮》。）治同。
本方加防风，名“甘桔防风汤”，治同。
本方加防风、荆芥、连翘，名“如圣汤”，（宋仁宗。）治上焦风热。
本方加连翘、薄荷、竹叶、栀子、黄芩、名“桔梗汤”，治上焦壅热，喉痹热肿。
又方桔梗、桑皮、贝母、栝蒌、当归、枳壳、苡仁、防己（一作防风，各五分），黄芪（七分），杏仁、百合、甘草（各三分），加姜煎，亦名“桔梗汤”，（《济生》。）治肺痈吐脓，嗌干多渴。如大便闭，加大黄；小便赤，加木通。
本方加诃子，名“诃子清音汤”，加童便服，治中风不语。
（肺属金，主音，金空则有声。风痰壅塞，则不能言，诃子敛肺清痰，散逆破结。桔梗利肺气，甘草和元气，童便降火润肺，或加木通以利机窍也。足少阴肾脉侠舌本，足太阴脾脉连舌本，手少阴心别脉系舌本，三经虚则痰涎塞其脉道，舌不转运而不能言；或三脉亡血，舌无血荣养而喑。舌喑者，中风不能转运之类，而咽喉音声如故；喉喑者，劳嗽失音之类，而舌本则能转运言语也。）
本方除甘草，加枳壳，名“枳桔汤”，治胸中痞塞，噫气吐酸或咳。
（枳壳、桔梗，苦下气而散痞，寒消热而除咳。《活人》云：伤寒应发汗，反下之，遂成痞，枳实理中丸最良。审知是痞，先用枳桔汤尤妙，缘桔梗、枳壳，行气下膈也。）
元参升麻汤  ***************************
（清咽散斑　《活人》）
治发斑、咽痛。
（发斑者，阳明胃热也。咽痛者，少阴相火也。）
元参　升麻　甘草
等分。
此足阳明，少阴药也。升麻能入阳明，升阳而解毒；元参能入少阴，壮水以制火。甘草甘平，能散能和，故上可以利咽，而内可以散斑也。
本方除元参，加犀角、射干、黄芩、人参，名“阳毒升麻汤”。治阳毒发斑，头项背痛，狂躁骂詈，咽肿吐血。温服取汗。
消斑青黛饮  ***************************
（胃热散斑　节庵）
治伤寒邪热传里，里实表虚，阳毒发斑。
（血热不散，蒸于皮肤则为斑，轻如疹子，重若锦纹。紫黑者，热极而胃烂也，多死。此或因阳证误投热药，或因下早，表热乘虚入胃，或因下迟，热留胃中，皆发斑。斑证有六：曰伤寒发斑，或下早，或下迟也；曰温毒发斑，冬令感寒，至春始发也；曰热病发斑，冬令感寒，至夏乃发也；因时气发斑，天疫时行之气也。治略相同。曰内伤发斑，先因伤暑，次食凉物，逼其暑火浮游于表也，宜加香薷、扁豆。曰阴证发斑，元气大虚，寒伏于下，逼其无根失守之火，上腾熏肺，传于皮肤，淡红而稀少也，宜大建中汤，误投寒剂则殆矣。）
青黛　黄连　犀角　石膏　知母　元参　栀子　生地黄　柴胡　人参　甘草
加姜、枣煎，入苦酒（醋也）一匙，和服；大便实者去人参，加大黄。
此足阳明药也。发斑虽出胃热，亦诸经之火有以助之。青黛、黄连以清肝火，栀子以清心肺之火，元参、知母、生地以清肾火，犀角、石膏以清胃火。此皆大寒而能解郁热之毒者。引以柴胡，使达肌表，（柴胡清少阳相火。）使以姜、枣以和营卫。其用人参、甘草者，以和胃也，胃虚故热毒乘虚入里，而发于肌肉也。加苦酒者，其酸收之义乎。
玉屑无忧散  ***************************
（风缠咽喉　陈无择）
治缠喉风痹，咽喉肿痛，咽物有碍，或风涎壅滞，口舌生疮，大人酒癥，小儿奶癖及骨屑哽塞。
元参　黄连　荆芥　贯众　山豆根　茯苓　甘草　砂仁　滑石（各五钱）　硼砂　寒水石（三钱）
为末，每一钱，先挑入口，徐以清水咽下。能除三尸，去八邪，辟瘟，疗渴。（硼砂、玄参，最能生津，凡泻火利水之药，皆能疗渴。）
此足阳明、少阴药也。元参、黄连、寒水石清火，贯众、山豆根解毒，滑石、茯苓利水，砂仁、硼砂软坚，（并能消骨哽。）荆芥散结，甘草和中，故能统治诸证也。
（朱丹溪曰；咽痛必用荆芥，虚火上炎必用玄参。又有阴气大虚，虚火游行无制，客于咽喉，遂成咽痛，脉必浮大，重取必涩，宜浓煎人参汤细细呷之，如用清降之药立毙。）
香连丸  ***************************
（热痢　《直指》）
治下痢赤白，脓血相杂，里急后重。
（湿热之积，干于血分则赤，干于气分则白。赤白兼下者，气血俱病也。后重里急者，气滞不通也。）
（按：里急后重，有因火热者，有因气滞者，有因积滞者，有因气虚者，有因血虚者，当审证论治。）
黄连（二十两，吴茱萸十两同炒，去吴萸用）　木香（四两八钱，不见火）
醋糊丸，米饮下。一方等分蜜丸。一方加甘草八两。黄连用蜜水拌，蒸、晒九次，入木香为丸。
此手、足阳明药也。痢为饮食不节，寒暑所伤，湿热蒸郁而成。黄连苦燥湿，寒胜热，直折心脾之火，故以为君，用吴茱同炒者，取其能利大肠壅气，（痢乃脾病传于大肠。）且以杀大寒之性也。里急由于气滞，木香辛行气，温和脾，能通利三焦，泄肺以平肝，使木邪不克脾土，气行而滞亦去也。一寒一热，一阴一阳，有相济之妙，经所谓“热因寒用”也。
（痢疾初起忌用，为黄连厚胃涩肠也。）
（《原病式》曰：或言下痢白为寒者，误也。寒则不能消谷，何由反化为脓也？燥郁为白，属肺金也。泄痢皆兼于湿，湿热甚于肠胃之内，致气液不得宣通，使烦渴不止也。下痢赤白，俗言寒热相兼，其说尤误。寒热异气，岂能俱甚于肠胃而同为痢乎？各随五脏之部而见其色，其本则一出于热，但分浅深而已。或曰：何故辛热之药亦有愈者？曰：为能开发郁结，使气液宣通，流湿润燥，气和而已。莫若用辛苦寒之药，微加辛热佐之，如钱氏香连丸之类是也。）
（昂按：刘说固是，然病亦有寒热合邪者。）
本方加石莲肉，治禁口痢。
本方倍大黄，治热痢积滞。
本方加吴茱萸、肉豆蔻，乌梅汤丸。
本方加诃子、龙骨，名“黄连丸”（《宣明》。）并治痢疾断下。
（石莲清心火，开胃口；大黄泻胃热，荡积滞；吴茱利壅气；肉蔻、诃子、乌梅、龙骨，皆涩大肠。）
白头翁汤  ***************************
（热痢　仲景）
治伤寒热痢下重，欲饮水者。
（此伤寒转痢之证也。仲景见于《厥阴篇》。欲饮水与渴不同，渴但津干欲水，是阴分为火所灼，欲得凉以解之也，不可过与。利与痢不同，利者泻也。阳热之利，与阴寒不同，阴利宜理中、四逆温脏；阳痢粪色必焦黄，热臭出作声，脐下必热，得凉药则止。《原病式》曰：泻白为寒，赤黄红黑，皆为热也。）
白头翁（二两）　秦皮　黄连　黄柏（三两）
此足阳明、少阴、厥阴药也。白头翁苦寒，能入阳明血分，而凉血止澼；秦皮苦寒性涩，能凉肝益肾而固下焦；（渍水色青，故能入肝除热。）黄连凉心清肝，黄柏泻火补水，并能燥湿止利而厚肠。取其寒能胜热，苦能坚肾，涩能断下也。
（成无己曰：肾欲坚，急食苦以坚之。利则下焦虚，故以纯苦之剂坚之。）
（徐忠可曰：此主热利下重，乃热伤气，气下陷而重也。陷下则伤阴，阴伤则血热，虽后重而不可用调气之药，病不在气耳。）
（周扬俊曰：邪传厥阴，少阳其表也。脏腑相连，于法禁下，故但谋去其热，热除而利自止矣。）
肾热汤  ***************************
（肾热耳聋　《千金》）
治肾热，耳流脓血，不闻人声。
（耳为肾窍。舌为心窍。以舌非孔窍，故心亦寄窍于耳。十二经中，除足太阴、手厥阴，其余十经，皆入络耳中。肾治内之阴，心治外之阳，清净精神之气，上走空窍，而听斯聪矣。若二经不调，阴阳不和，或烦劳阴虚，或卫气不下循经脉，或得于风邪，或经脏积热，或大怒气逆，或湿饮痞膈，或热聚不散，流出脓血，或风邪搏结，成核塞耳，皆令暴聋，宜通耳调气安肾之剂。心寄窍于耳，故梦寐之中能闻声。）
磁石（煅红，淬七次）　牡蛎（盐水煮，煅粉）　白术（炒，各五两）　麦冬　芍药（各四两）　甘草（一两）　生地黄汁　葱白　大枣（十五枚）
分三服。
此足少阴药也。磁石体重，辛咸色黑，补肾祛热，通耳明目，故以为君；牡蛎咸寒，软痰破结，生地大寒，泻火滋肾；麦冬、甘草补肺清金；（肺为肾母，又声属金。王太仆曰：肺虚则少气不能报息而耳聋。）白芍酸寒，平肝和血。（经曰：肝病气逆，则耳聋不聪。又曰：耳得血而能听。）皆能生水而制火，退热而敛阴。白术、甘草、大枣，补脾之品，益土气正以制肾邪也。（土能防水。经曰：头痛耳鸣，九窍不利，肠胃之所生也。）数者皆固本之药，使精气充足，邪热自退，耳窍自通。加葱白者，以引肾气上通于耳也。
辛夷散  ***************************
（严氏）
治鼻生息肉，气息不通，不闻香臭。
（鼻为肺窍，气清则鼻通，气热则鼻塞。湿热盛甚，蒸于肺门则生息肉，犹湿地得热而生芝菌也。）
辛夷　白芷　升麻　藁本　防风　川芎　细辛　木通　甘草
等分，为末。每服三钱，茶调下。（外用烧矾为末，加硇砂少许，吹鼻中，能消化之。）
此手太阴、足阳明药也。经曰：天气通于肺，若肠胃无痰火积热，则平常上升皆清气也。由燥火内焚，风寒外束，血气壅滞，故鼻生息肉而窍窒不通也。辛夷、升麻、白芷，辛温轻浮，能引胃中清气上行头脑；防风、藁本，辛温雄壮，亦能上入巅顶，胜湿祛风；细辛散热破结，通精气而利九窍；川芎补肝润燥，散诸郁而助清阳。此皆利窍、升清、散热、除湿之药。木通通中，茶清寒苦，以下行泻火；甘草和中，又以缓其辛散也。
（李时珍曰：肺开窍于鼻，阳明胃脉挟鼻上行。脑为元神之府，鼻为命门之窍。人之中气不足，清阳不升，则头为之倾，九窍为之不利。）
苍耳散  ***************************
（风热鼻渊　无择）
治鼻渊。
（鼻流浊涕不止曰鼻渊。乃风热烁脑而液下渗也。经曰：脑渗为涕。又曰：胆移热于脑，则辛頞鼻渊。頞，即山根。辛頞，酸痛也。）
（《原病式》曰：如以火烁金，热极则反化为水，肝热甚则出泣，心热甚则出汗，脾热甚则出涎，肺热甚则出涕，肾热甚则出唾。皆火热盛极销烁以致之也。）
白芷（一两）　薄荷　辛夷（各五钱）　苍耳子（炒，二钱半）
为末，食前葱茶汤调下二钱。
此手太阴、足阳明药也。凡头面之疾，皆由清阳不升，浊阴逆上所致。白芷主手足阳明，上行头面，通窍表汗，除湿散风；辛夷通九窍，散风热，能助胃中清阳上行头脑；苍耳疏风散湿，上通脑顶，外达皮肤；薄荷泄肺疏肝，清利头目；葱白升阳通气；茶清苦寒下行。使清升浊降，风热散而脑液自固矣。

卷五·除痰之剂  ——————————————————————————————————————————————————————————————————————————————————————————

除痰之剂  ***************************
（痰之源不一，有因热而生痰者，有因痰而生热者，有因气而生者，有因风而生者，有因寒而生者，有因湿而生者，有因暑而生者，有因惊而生者，有多食而成者，有伤冷物而成者，有嗜酒而成者，有脾虚而成者。俗云“百病皆由痰起”，然《内经》有饮字而无痰字，至仲景始立五饮之名，而痰饮居其一。庞安常曰：善治痰者，不治痰而治气，气顺则一身津液亦随气而顺矣。《准绳》云：痰之生，由于脾气不足，不能致精于肺，而淤以成者也。治痰宜先补脾，脾复健运之常，而痰自化矣。肾虚不能制水，水泛为痰，是无火之痰，痰清而稀；阴虚火动，火结为痰，是有火之痰，痰稠而浊。痰证初起，发热头痛，类外感表证，久则朝咳夜重，又类阴火内伤，走注肢节疼痛，又类风证，但肌色如故，脉滑不匀为异。）
二陈汤  ***************************
（湿痰　《局方》）
治一切痰饮为病，咳嗽胀满，呕吐恶心，头眩心悸。
（脾虚不能健运，则生痰饮。稠者为痰，稀者为饮，水湿其本也。得火则结为痰，随气升降。在肺则咳，在胃则呕，在头则眩，在心则悸，在背则冷，在胁则胀，其变不可胜穷也。）
半夏（姜制，二钱）　陈皮（去白）　茯苓（各一钱）　甘草（五分）
加姜煎。
（姜能制半夏之毒。陈皮、半夏，贵其陈久，则无燥散之患，故名二陈。）
治痰通用二陈。风痰加南星、白附、皂角、竹沥；寒痰加半夏、姜汁；火痰加石膏、青黛；湿痰加苍术、白术；燥痰加栝楼、杏仁；食痰加山楂、麦芽、神曲；老痰加枳实、海石、芒硝；气痰加香附、枳壳；胁痰在皮里膜外，加白芥子；四肢痰加竹沥。
此足太阴、阳明药也。半夏辛温，体滑性燥，行水利痰为君；痰因气滞，气顺则痰降，故以橘红利气；痰由湿生，湿去则痰消，故以茯苓渗湿为臣。中不和则痰涎聚，又以甘草和中补土为佐也。
（经曰：有痰而渴，宜去半夏，代以贝母、栝楼。）
（吴鹤皋曰：渴而喜饮水者易之，渴而不能饮水者，虽渴犹宜半夏也。此湿为本，热为标，湿极而兼胜己之化，非真象也。）
（按：贝母寒润主肺家燥痰，半夏温燥主脾家湿痰，虽俱化痰，而寒温燥润各异。脱或误施，贻害匪浅，用者宜审之。有血不足，阴火上逆，肺家受伤，肃清之令不得下行，由是津液浑浊，生痰不生血者，名燥痰，当用润剂，如地黄、门冬、枸杞之类，滋阴降火，而痰自清。若投二陈，立见危殆。有痰饮流入四肢，肩背竣痛，手足疲软，误以为风，则非其治，宜导痰汤，加木香、姜黄。大凡痰饮变生诸证，当以治饮为先，饮消则诸证自愈，如头风眉棱骨痛，投以风药不效，投以痰药见功。又如眼赤羞明，与之凉药不瘳，畀以痰剂获愈。凡此之类，不一而足。有人坐处吐痰满地，不甚稠粘，只是沫多，此气虚不能摄涎，不可用利药，宜六君子加益智仁一钱以摄之。）
本方加人参、白术，名“六君子汤”。治气虚有痰。
本方去茯苓、甘草，名“陈皮半夏汤”。再加桔梗，名“桔梗半夏汤”。
本方去陈皮、甘草，名“半夏茯苓汤”，再加生姜，名“小半夏加茯苓汤”。（《金匮》。）并治水气呕恶。
本方加黄芩，名“茯苓半夏汤”。（《宣明》。）治热痰。
本方加黄连、栀子、生姜，名“二陈加栀连生姜汤”。治膈上热痰，令人呕吐。去生姜，治嘈杂。
本方加砂仁、枳壳，名“砂枳二陈汤”。行痰利气。
本方加胆星、枳实，名“导痰汤”。治顽痰胶固，非二陈所能除者，（加胆星以助半夏，加枳实以成冲墙倒壁之功。）再加菖蒲治惊悸健忘，怔忡不寐。导痰汤加木香、香附，名“顺气导痰汤”。治痰结胸满，喘咳上气。
本方加枳实、栝楼、菔子、山楂、神曲，治食积痰嗽发热。
本方加苍术、枳壳、片子姜黄，名“加味二陈汤”。（仁斋。）治痰攻眼肿，并酒家手臂重痛麻木。
本方除甘草，加干姜，姜汁糊丸，名“温中化痰丸”。（《宝鉴》。）治胸膈寒痰不快。
本方除茯苓、甘草，加黄连，曲糊丸，姜汤下，名“三圣丸”。治痰火嘈杂，心悬如饥。
单用陈皮、生姜，名“橘皮汤”。（《金匮》。）治干呕哕及手足厥者。
单用半夏、姜汁，名“生姜半夏汤”。（《金匮》。）治似喘不喘，似呕不呕、似哕不哕，心中愦愦然无奈者。
本方半夏醋煮，除陈皮，姜汁丸，名“消暑丸”。（见《暑门》。）
润下丸  ***************************
（膈痰　即“二贤散”）
治膈中痰饮。
广陈皮（去白，八两，盐水浸洗）　甘草（二两，蜜炙）
蒸饼糊丸。或将陈皮盐水煮烂，晒干，同甘草为末，名“二贤散”。姜汤下。湿胜加星、夏，火盛加芩、连。
此足太阴、阳明药也。陈皮燥湿而利气，湿去则痰涸，气顺则痰行；食盐润下而软坚，润下则降痰，软坚则痰消，痰在膈中，故用甘草引之入胃；甘草经蜜炙，能健脾调胃，脾胃健则痰自行矣。虚弱人慎用。
（朱丹溪曰：胃气亦赖痰以养，攻尽则虚而愈弱。）
桂苓甘术汤  ***************************
（痰饮　《金匮》）
治心下有痰饮，胸胁支满，目眩。
（稀者为饮，稠者为痰。痰饮积于厥阴心包，则胸胁支满，痰饮阻其胞中之阳，水精不能上布，故目眩。）
茯苓（四两）　桂枝　白术（各三两）　甘草（二两）
此足太阴药也。喻嘉言曰：茯苓治痰饮，伐肾邪，渗水道；桂枝通阳气，开经络，和营卫；白术燥痰水，除胀满，治风眩；甘草得茯苓，则不资满而反泄满。故《本草》曰：甘草能下气除烦满。此证为痰饮阻抑其阳，故用阳药以升阳而化气也。
（《金匮》曰：短气，有微饮者，当从小便去之，桂苓甘术汤主之，肾气丸亦主之。）
（按：肾气丸亦通阳行水之药也。）
清气化痰丸  ***************************
（热痰）
治热痰。
（热痰者，痰因火盛也。痰即有形之火，火即无形之痰。痰随火而升降，火引痰而横行，变生诸证，不可纪极。火借气于五脏，痰借液于五脏，气有余则为火，液有余则为痰，故治痰者必降其火，治火者必顺其气也。）
半夏（姜制）　胆星（各两半）　橘红　枳实（麸炒）　杏仁（去皮尖）　栝楼仁（去油）　黄芩（酒炒）　茯苓（各一两）
姜汁糊丸。淡姜汤下。
此手足太阴之药，治痰火之通剂也。气能发火，火能役痰，半夏、南星以燥湿气，黄芩、栝蒌以平热气，陈皮以顺里气，杏仁以降逆气，枳实以破积气，茯苓以行水气。水湿火热，皆生痰之本也。盖气之亢而为火，犹民之反而为贼，贼平则还为良民而复其业矣，火退则还为正气，而安其位矣。故化痰必以清气为先也。
顺气消食化痰丸  ***************************
（食痰　《瑞竹堂》）
治酒食生痰，胸膈膨闷，五更咳嗽。
（过饮则脾湿。多食辛热油腻之物，皆能生痰，壅于胸膈，故满闷。五更咳嗽，由胃有食积，至此时火气流入肺中，故嗽。）
半夏（姜制）　胆星（各一斤）　青皮　陈皮（去白）　莱菔子（生用）　苏子（沉水者，炒）　山楂（炒）　麦芽（炒）　神曲（炒）　葛根　杏仁（去皮尖，炒）　香附（制，各一两）
姜汁和，蒸饼糊丸。
（一方半夏、南星各一斤，白矾、皂角、生姜各一斤，同煮，至南星无白点为度，去皂角、姜，切，同晒干用。）
此手、足太阴药也。痰由湿生，半夏、南星所以燥湿；痰由气升，苏子、菔子、杏仁所以降气；痰由气滞，青皮、陈皮、香附所以导滞；痰因于酒食，葛根、神曲所以解酒，山楂、麦芽所以化食。湿去食消，则痰不生，气顺则咳嗽止，痰滞既去，满闷自除也。
（久嗽有痰者，燥脾化痰。无痰者，清金降火。盖外感久则郁热，内伤久则火炎，俱要开郁润燥。其七情气逆者，顺气为先，停水宿食者，分导为要。气血虚者，补之敛之，不宜妄用涩剂。）
清肺饮  ***************************
（痰嗽）
治痰湿气逆而咳嗽。
（肺受火伤，则气逆而为咳；脾有停湿，则生痰而作嗽。病有五脏六腑之殊，而其要皆归于肺，以肺为五脏华盖，下通膀胱，外达皮毛，为气之主而出声也。大法新嗽脉浮为表邪，宜发散；脉实为内热，宜清利；脉濡散为肺虚，宜温补；久嗽曾经解利，以致肺胃俱虚，饮食不进，宜温中助胃，兼治嗽药。）
（《素问》曰：肺之能令人咳何也？曰：五脏六腑皆令人咳，非独肺也。皮毛者，肺之合也。皮毛先受邪气，邪气以从其合也。五脏各以其时受病，非其时各传以与之。有自外得者，肺主皮毛，风寒暑湿之邪，自皮毛入，内传脏腑而为嗽也；有自内发者，七情饥饱，内有所伤，则邪气上逆。肺为气出入之道，故五脏之邪，上蒸于肺而为嗽也。然风寒暑湿，有不为嗽者，盖所感者重，不留于皮毛，径伤脏腑，而成伤寒湿热诸证。七情亦有不为嗽者，盖病尚浅，只在本脏，未传入肺，所以伤寒以有嗽为轻，而七情饥饱之嗽，必久而后发也。）
杏仁（去皮尖）　贝母　茯苓（各一钱）　桔梗　甘草　五味子　橘红（各五分）
加姜煎，食远服。
若春时伤风咳嗽，鼻流清涕，宜清解，加薄荷、防风、紫苏、炒芩；夏多火热，宜清降，加桑皮、麦冬、黄芩、知母、石膏；秋多湿热，宜清热利湿，加苍术、桑皮、防风、栀、芩；冬多风寒，宜解表行痰，加麻黄、桂枝、干姜、生姜、半夏、防风；火嗽加青黛、栝蒌、海石；食积痰加香附、山楂、枳实；湿痰除贝母，加半夏、南星；燥痰加栝楼、知母、天冬；午前嗽属胃火，宜清胃，加石膏、黄连；午后嗽属阴虚，宜滋阴降火，加芎、归、芍、地、知、柏、二冬、竹沥，姜汁传送；黄昏嗽为火浮于肺，不可用凉药，宜五倍、五味、诃子，敛而降之；劳嗽见血，多是肺受热邪，宜加归、芍、阿胶、天冬、知母、款冬、紫菀之类；久嗽肺虚，加参、芪；如肺热，去人参，用沙参可也。
此手太阴之药，治肺之通剂也。杏仁解肌散寒，降气润燥；贝母清火散结，润肺化痰；五味敛肺而宁嗽；茯苓除湿而理脾；橘红行气；甘草和中；桔梗清肺利膈，载药上浮，而又能开壅发表也。
金沸草散  ***************************
（伤风咳嗽　《活人》）
治肺经伤风，头目昏痛，咳嗽多痰。
（风盛则气壅，气壅则痰生，故头目昏痛而咳嗽。）
（《直指方》云：咳嗽感风者，鼻塞声重。伤冷者，凄惨怯寒。挟热为焦烦，受湿为缠滞。瘀血则膈间腥闷，停水则心下怔忡。或实或虚，痰之黄白，唾之稀稠，从可知也。）
旋覆花（即金沸草）　前胡　细辛（各一钱）　荆芥（钱半）　赤茯苓（六分）　半夏（五分）　甘草（炙，三分）
加姜、枣煎。
《局方》加麻黄、赤芍，无赤茯苓、细辛。（《玉机微义》曰：《局方》辛平，《活人》辛温。）如满闷加枳壳、桔梗；有热加柴胡、黄芩；头痛加川芎。
此手太阴药也。风热上壅，荆芥辛轻发汗而散风；痰涎内结，前胡、旋覆消痰而降气；半夏燥痰而散逆；甘草发散而和中；茯苓行水，细辛温经。盖痰必挟火而兼湿，故下气利湿而证自平。茯苓用赤者，入血分而泻丙丁也。
（小肠为丙火，心为丁火。《三因方》云：一妇人牙痛，治疗不效，口颊皆肿，以金沸草散大剂煎汤熏漱而愈。）
百花膏  ***************************
（痰嗽　《济生》）
治喘嗽不已，或痰中有血，虚人尤宜。
百合　款冬花
等分，蜜丸，龙眼大，食后临卧姜汤下，或噙化。
加紫菀、百部、乌梅，名“加味百花膏”。治同，煎服亦可。
此手太阴药也。款冬泻热下气，清血除痰；百合润肺宁心，补中益气。并为理嗽要药。
三仙丹  ***************************
（气痰　《百一方》）
治中脘气滞，痰涎不利。
（按：气滞不通为气痰，走注攻刺亦曰气痰。）
南星曲　半夏曲（各四两）　香附（二两）
糊丸，姜汤下。
此足阳明、手足太阴药也。星、夏以燥肺胃之痰，香附以快三焦之气，使气行则痰行也。
（《玉机微义》曰：此方与《局方》四七汤、《指迷》茯苓丸，皆行痰而兼用气药，即严氏气顺则痰自下之意。然紫苏、枳壳肺气药也，厚朴脾胃气药也，香附肝气药也，随脏气而用，不可不分。又云：严氏以人之七情郁结，气滞生痰，气道通利，痰自降下。又有原有积痰，其气因痰而结滞者，必先逐去痰结，则气自行，岂可专主一说？有一咳痰即出者，脾湿胜而痰滑也，宜半夏、南星、皂角之属燥其脾，若利气之剂，所当忌也。有连咳痰不出者，肺燥胜而痰涩也，宜枳壳、紫苏、杏仁之属利其肺，若燥脾之剂，所当忌也。）
半夏天麻白术汤  ***************************
（痰厥头痛　东垣）
治脾胃内伤，眼黑头眩，头痛如裂，身重如山，恶心烦闷，四肢厥冷，谓之足太阴痰厥头痛。
（痰厥者，湿痰厥逆而上也。痰逆则上实，故令头痛，目眩，眼前见黑色也。）
（东垣曰：太阴头痛，必有痰也。少阴头痛，足寒而气逆也。太阴、少阴二经，虽不上头，然痰与气逆，壅于膈中，头上气不得畅而为痛也。）
半夏（姜制）　麦芽（各钱半）　神曲（炒）　白术（炒，各一钱）　苍术（泔浸）　人参　黄芪（蜜制）　陈皮　茯苓　泽泻　天麻（五分）　干姜（各三分）　黄柏（二分，酒洗）
每服五钱。
此足太阴药也。痰厥头痛，非半夏不能除；（半夏燥痰而能和胃。）头旋眼黑，虚风内作，非天麻不能定。（天麻有风不动，名定风草。）黄芪、人参甘温，可以泻火，亦可以补中；二术甘苦而温，可以除痰，亦可以益气。（去湿故除痰，健脾故益气。）苓、泻泻热导水；陈皮调气升阳；神曲消食，荡胃中滞气；麦芽化结，助戊己运行；（胃为戊土，脾为己土。）干姜辛热，以涤中寒；黄柏苦寒，酒洗，以疗少火在泉发躁也。
（李东垣曰：夫风从上受之，风寒伤上，邪从外入，令人头痛，身重恶寒，此伤寒头痛也；头痛耳鸣，九窍不利，肠胃之所生，乃气虚头痛也；心烦头痛者，过在手太阳、少阴，乃湿热头痛也。如气上不下，头痛巅疾者，下虚上实也，过在足太阳、少阴，甚则入肾，寒湿头痛也；如头半边痛者，先取手少阳、阳明，次取足少阳、阳明，此偏头痛也；有厥逆头痛者，所犯大寒，内至骨髓，髓者以脑为主，脑逆故令头痛，齿亦痛；有真头痛者，甚则脑尽痛，手足寒至节，死不治。头痛每以风药治之者，高巅之上，唯风可到。味之薄者，阴中之阳，乃自地升天者也。太阳头痛，恶风寒，脉浮紧，川芎、羌活、独活、麻黄之类为主；少阳头痛，脉弦细，往来寒热，柴胡、黄芩为主；阳明头痛，自汗，发热恶寒，脉浮缓长实者，升麻、葛根、白芷、石膏为主；太阴头痛，必有痰，体重，或腹痛，为痰癖，其脉沉缓，苍术、半夏、南星为主；少阴头痛，三阴三阳经不流行而足寒气逆，为寒厥，其脉沉细，麻黄附子细辛汤主之；厥阴头顶痛，或吐涎沫，厥冷，脉浮缓，吴茱萸汤主之；血虚头痛，当归、川芎为主；气虚头痛，人参、黄芪为主；气血俱虚头痛，补中益气汤，少加川芎、蔓荆子、细辛。清空膏，风湿头痛药也；白术半夏天麻汤，痰厥头痛药也；羌活附子汤，厥逆头痛药也。如湿气在头者，以苦吐之，不可执方而治。）
（昂按：以苦吐之，瓜蒂散浓茶之类是也。）
茯苓丸  ***************************
（停痰臂痛　《指迷方》）
治痰停中脘，两臂疼痛。
（饮伏于内，停滞中脘，脾主四肢，脾滞而气不下，故上行攻臂，其脉沉细者是也。）
半夏曲（一两）　茯苓（一两，乳拌）　枳壳（五钱，麸炒）　风化硝（二钱半，如一时未易成，但以朴硝撒于盘中，少时盛水，置当风处，即干如芒硝，刮取亦可用）
姜汁湖丸，姜汤下。
此足太阴、阳明药也。半夏燥湿，茯苓渗水，枳壳行气，化硝软坚。（去坚痰。）生姜制半夏之毒而除痰，使痰行气通，臂痛自止矣。
（喻嘉言曰：痰药虽多，此方甚效。痰饮流入四肢，令人肩臂酸痛，两手疲软，误以为风，则非其治。宜导痰汤加木香、姜黄各五分，轻者《指迷》茯苓丸，重者控涎丹，外有血虚不能荣筋而致臂痛，宜蠲痹四物汤，各半贴和服。）
控涎丹  ***************************
（痰涎　一名妙应丸　《三因方》）
治人忽患胸背、手足、腰项、筋骨牵引钓痛，走易不定。或手足冷痹，气脉不通，此乃痰涎在胸膈上下，误认瘫痪，非也。
甘遂（去心）　大戟（去皮）　白芥子
等分。为末糊丸。临卧姜汤服五七丸至十丸，痰猛加丸数。
脚气加槟榔、木瓜、松脂、卷柏；惊痰加朱砂、全蝎；惊气成块，加穿山甲、鳖甲、延胡索、蓬术；热痰加盆硝；寒痰加胡椒、丁香、姜、桂。
此手足太阳、太阴药也。（十枣汤加减行水例药，亦厉剂。）李时珍曰：痰涎为物，随气升降，无处不到，入心则迷，成癫痫；入肺则塞窍，为喘咳背冷；入肝则膈痛干呕，寒热往来；入经络则麻痹疼痛；入筋骨则牵引钓痛；入皮肉则瘰疬痈肿。陈无择《三因方》并以控涎丹主之，殊有奇效，此乃治痰之本。痰之本，水也，湿也。得气与火，则结为痰。大戟能泄脏腑水湿，甘遂能行经隧水湿，（直达水气所结之处，以攻决为用。）白芥子能散皮里膜外痰气。唯善用者能收奇功也。
三子养亲汤  ***************************
（气痰　韩懋）
治老人气实痰盛，喘满懒食。
（痰不自动，因火而动。气有余便是火。气盛上涌故喘，痰火塞胸故懒食。）
紫苏子（沉水者）　白芥子　莱菔子
各微炒，研，煎服。或等分，或看病所主为君。
此手足太阴药也。白芥子除痰，紫苏子行气，莱菔子消食。然皆行气豁痰之药，气行则火降而痰消矣。
（吴鹤皋曰：治痰先理气，此治标耳。终不若二陈能健脾去湿，有治本之功也。）
（李士材曰：治病先攻其甚，若气实而喘，则气反为本，痰反为标矣。是在智者神而明之，若气虚者非所宜也。）
涤痰汤  ***************************
（风痰　严氏）
治中风痰迷心窍，舌强不能言。
（心在窍为舌，心别脉系舌根。脾脉连舌本，散舌下；肾脉挟舌本。三脉虚则痰涎乘虚闭其脉道，故舌不能转运言语也。若三脉亡血，不能荣养而喑者，又当加补血药。风痰塞其经络，舌强不能言，其证为重。若壅热上攻，舌肿不能转者，其证为轻。）
半夏（姜制）　胆星（各二钱五分）　橘红　枳实　茯苓（各二钱）　人参　菖蒲（各一钱）　竹茹（七分）　甘草（五分）
加姜煎。
此手少阴、足太阴药也。心脾不足，风邪乘之，而痰与火塞其经络，故舌本强而难语也。人参、茯苓、甘草，补心益脾而泻火；陈皮、南星、半夏，利气燥湿而祛痰。菖蒲开窍通心，枳实破痰利膈，竹茹清燥开郁。使痰消火降，则经通而舌柔矣。
（喻嘉言曰：此证最急，此药最缓，有两不相当之势。审其属实，用此汤调下牛黄丸；审其属虚，用此汤调下二丹丸。庶足开痰通窍。附：二丹丸：丹参、熟地、天冬各两半，麦冬、茯神、甘草各一两，丹砂、人参、菖蒲、远志各五钱，蜜丸。安神养血，清热息风，服之得睡。有风中心脾者，有痰塞心窍者，有风寒壅滞者，致舌本木强；又有气虚血虚肾虚，及老人暴不能言者，宜十全大补汤，加菖蒲、远志。）
礞石滚痰丸  ***************************
（顽病怪病　王隐君）
治实热老痰，怪证百病。
（风木太过，克制脾土，气不运化，积滞生痰。壅塞上中二焦，迴薄肠胃曲折之处，谓之老痰。变生百病，不可测识，非寻常药饵所能疗也。此丸主之。）
青礞石（一两）　沉香（五钱）　大黄（酒蒸）　黄芩（各八两）
上将礞石打碎，用朴硝一两，同入瓦罐，盐泥固济，晒干，火煅，石色如金为度。研末，和诸药，水丸。量人虚实服之，姜汤送下，服后仰卧，令药在胸膈之间，除逐上焦痰滞，不宜饮水行动。
（昂按：凡药必先入胃，然后能分布于某经某络。胃乃人身分金之炉也，安有长在膈中，而可以见功者乎？若曰膈中必须在膈，将治头痛之药，亦必令之上驻于头耶？吐痰水，上以礞石末掺之，痰即随下，故为利痰圣药。礞石煅过无金星者不堪用，陈久者佳，新煅者火毒硝毒未除。）
此手足太阴、阳明药也。礞石剽悍之性，能攻陈积伏历之痰；大黄荡热去实，以开下行之路；黄芩泻肺凉心，以平上僭之火；沉香能升降诸气，上至天而下至泉，以导诸药为使也。然皆峻剂，非体实者不可轻投。
（王隐君曰：痰证古今未详，方书虽有五饮、诸饮之异，而究莫知其为病之源。或头风作眩，目运耳鸣；或口眼蠕动，眉梭耳轮痛痒；或四肢游风肿硬，似疼非疼；或为齿颊痒痛，牙齿浮而痛痒；或嗳气吞酸，心下嘈杂；或痛或哕；或咽嗌不利，咯之不出，咽之不下，其痰似墨，有如破絮桃胶蚬肉之状；或心下如停冰铁，心气冷痛；或梦寐奇怪之状；或足腕酸软，腰背骨节卒痛；或四肢筋骨疼痛，难以名状，并无常处，以致手臂麻痛，状若风湿；或脊上一条如线之寒起者；或浑身习习如卧芒刺者；或眼粘湿痒，口糜舌烂喉痹等证；或绕项结核，状若瘰疬；或胸腹间如有二气交纽，噎息烦闷，有如烟火上冲，头面烘热；热为失志癫痫；或中风瘫痪；或劳瘵荏苒之疾；或风毒脚气；或心下怔忡，如畏人捕；或喘嗽呕吐；或呕冷涎绿水黑汁，甚为肺痈肠毒，便脓挛跛。内外为病百端，皆痰所致，其状不同，难以尽述。盖津液既凝为痰，不复周润三焦，故口燥咽干，大便秘结，面如枯骨，毛发焦槁。妇人则因此月水不通。若能逐去败痰，自然服饵有效。余用滚痰丸以愈诸疾，不可胜数，特相传于世云。）
本方加玄明粉一两，朱砂为衣，治同。
本方减大黄、黄芩各六两，加橘红、半夏各二两，甘草一两，竹沥、姜汁为丸，名“竹沥达痰丸”。治同。力稍和缓。
单用礞石一味，治如前法，名“夺命丹”。（杨氏。）薄荷自然汁，蜜调温服，治小儿急慢惊风，痰涎壅盛，药不得下，命在须臾。
牛黄丸  ***************************
（风痫惊痰）
治风痫迷闷，涎潮抽掣。
（风痫，或因母腹中受惊，或因大惊而得。盖小儿神气尚弱，惊则神不守舍，舍空则痰涎归之，以致痰迷心窍。或感风寒、暑湿，或饮食不节，逆于脏气，郁而生涎，闭塞诸经，厥而乃成。或数日一发，或一日数发，发则眩仆倒地，昏不知人，瘛疭抽掣，口目㖞邪，或随脏气作六畜之声。）
胆星　全蝎（去足，焙）　蝉蜕（各二钱五分）　牛黄　白附子　僵蚕（洗，焙）　防风　天麻（各钱半）　麝香（五分）
煮枣肉和水银五分，细研，入药末为丸，荆芥姜汤下。
此手少阴、足太阴、厥阴药也。牛黄清心，解热开窍利痰；天麻、防风、南星、全蝎辛散之味，僵蚕、蝉蜕清化之品，白附头面之药，（去头面之游风。）皆能搜肝风而散痰结。麝香通窍，水银劫痰，引以姜、芥者，亦以逐风而行痰也。
（按：牛黄丸之方颇多，互有异同，然大要在于搜风化痰，宁心通窍，多用冰、麝、牛、雄、金、珠、犀、珀。若中脏者宜之，如中腑中血脉者，反能引风入骨。此方药味颇简，故姑录之，以概其余也。）
（喻嘉言曰：牛黄丸与苏合丸异治。热阻关窍，宜牛黄丸；寒阻关窍，宜苏合丸。若手撒、口开、遗尿等死证，急用参、附峻补，间有生者。若牛黄、苏合，入口即毙。）
辰砂散  ***************************
（风痰癫痫　《灵苑》）
治风痰诸痫，癫狂心疾。
（诸痫因惊恐忧怒，火盛于心，痰塞心窍。发时卒倒，搐掣叫吼，吐涎，食顷乃醒。身热脉浮，在表者，阳痫，属六腑，易治；身冷脉沉，在里者，阴痫，属五脏，难治。其实痰火与惊而已，癫狂亦出于此。）
辰砂（光明者，一两）　乳香（光莹者）　枣仁（各五钱，炒）
温酒调下，恣饮沉醉，听睡一二日勿动。万一惊寤不可复治。
此手少阴药也。辰砂镇心，泻心火，乳香入心，散瘀血，枣仁补肝胆而宁心。
本方加人参一两，蜜丸，弹丸大，名“宁志膏”。（《本事》。）每服一丸，薄荷汤下，治同。
白金丸  ***************************
（痰血迷心）
治癫狂失心。
（癫多喜笑，尚知畏惧，证属不足；狂多忿怒，人不能制，证属有余。此病多因惊忧，痰血塞于心窍所致。《难经》曰：诸阳为狂，诸阴为癫，喜属心，怒属肝，二经皆火有余之地也。）
白矾（三两）　郁金（七两）
薄荷糊丸。
此手太阴药也。白矾酸咸，能软顽痰；郁金苦辛，能去恶血。痰血去，则心窍开，而疾已矣。
青州白丸子  ***************************
（风痰）
治风痰涌盛，呕吐涎沫，口眼邪，手足瘫痪，小儿惊风，（皆风痰壅塞经络。）及痰盛泄泻。
（肥人滑泄，多属之痰。脉滑责之痰，不食不饥责之痰。）
白附子（生用）　南星（生用，各二两）　半夏（水浸，生衣，生用，七两）　川乌（去皮脐，生用，五钱）
为末，绢袋盛之，水摆出粉，未尽，再摇再摆，以尽为度。贮瓷盆，日暴夜露，春五日，夏三，秋七，冬十日，晒干，糯米糊丸，如绿豆大，每服二十丸，姜汤下。瘫痪酒下，惊风薄荷汤下三五丸。
此足厥阴、太阴药也。痰之生也，由风由寒由湿，故用半夏、南星之辛温，以燥湿散寒；川乌、白附之辛热，以温经逐风。浸而暴之者，杀其毒也。
（喻嘉言曰：此治风痰之上药也。然热痰迷窍者，非所宜施。）
星香散  ***************************
（风痰）
治中风痰盛，体肥不渴者。
胆星（八钱）　木香（二钱）
为末服，或加全蝎。
此足厥阴药也。南星燥痰之品，制以牛胆，以杀其毒，且胆有益肝胆之功；（肝胆之经属风木。）佐以木香，取其行气以利痰也；（木香能疏肝气，和脾气。）肥而不渴，宜燥可知，加全蝎者，以散肝风也。
（中风体虚有痰者，宜四君子或六君子汤调下此散。）
常山饮  ***************************
（劫痰截疟　《局方》）
疟久不已者，用此截之。
（疟初起不宜禁，禁则邪气未尽，变生他证。发久则可截之。）
常山（烧酒炒，二钱）　草果（煨）　槟榔　知母　贝母（各一钱）　乌梅（二个）
姜三片，枣一枚，半酒半水煎，露一宿，日未出时，面东空心温服。渣用酒浸煎，待疟将发时，先服。一方有良姜、甘草，无槟榔。一方加穿山甲、甘草。
此足少阴、太阴药也。古云“无痰不作疟”，常山引吐行水，祛老痰积饮；槟榔下气破积，能消食行痰；阴阳不和则疟作，（阳胜则热，阴胜则寒。）知母滋阴，能治阳明独胜之火；草果辛热，能治太阴独胜之寒；贝母清火散结，泻热除痰；乌梅酸敛涩收，生津退热。（敛阴故退热。）合为截疟之剂也。
（赵以德曰：尝究《本草》知母、草果、常山、甘草、乌梅、槟榔、穿山甲，皆云治疟。集以成方者，为知母性寒，入足阳明，治独胜之热，使退就太阴；草果温燥，治足太阴独胜之寒，使退就阳明。二经和则无阴阳交错之变，是为君药；常山主寒热疟，吐胸中痰结，是为臣药；甘草和诸药，乌梅去痰，槟榔除痰癖，破滞气，是为佐药；穿山甲穴山而居，遇水而入，则是出入阴阳，贯穿经络于荣分，以破暑结之邪，为使药也。惟脾胃有郁痰者，用之收效。）
（李士材曰：常山生用多用则吐，与甘草同用，亦必吐。若酒浸炒透，但用钱许，每见奇功，未见其或吐也。世人泥于老人久病忌服之说，使良药见疑，沉疴难起，亦何愚耶？）
（李时珍曰：常山、蜀漆，劫痰截疟，须在发散表邪，及提出阳分之后，用之得宜，得甘草则吐，得大黄则利，得乌梅、穿山甲则入肝，得小麦、竹叶则入心，得秫米、麻黄则入肺，得龙骨、附子则入肾，得草果、槟榔则入脾。盖无痰不作疟，一物之功，亦在驱逐痰水而已。蜀漆，常山苗也。日发为阳分，夜发为阴分。）
截疟七宝饮  ***************************
（疟痰　《易简》）
治实疟久发不止，寸口脉弦滑浮大者。（脉弦为肝风，滑为痰，浮为在表，大为阳。若脉沉涩微细者禁用。）不问鬼疟、食疟，并皆治之。
（疟有经疟、脏疟、寒疟、风疟、温疟、暑疟、湿疟、痰疟、食疟、瘴疟、鬼疟之别。）
常山（酒炒）　草果（煨）　槟榔　青皮　厚朴　陈皮　甘草
等分，用酒水各一钟，煎熟，丝棉盖之，露一宿，于当发之早，面东温服。
（疟正发时，不可服药。经曰：工不能治其已发，为其气逆也。若正发而服药，反能助寒助热。）
此足少阴、太阴药也。常山能吐老痰积饮，槟榔能下食积痰结，草果能消太阴膏梁之痰，陈皮利气，厚朴平胃，青皮伐肝。（疟为肝邪。）皆为温散行痰之品，加甘草入胃，佐常山以吐疟痰也。
（《玉机微义》曰：上方乃温脾燥烈之药，盖作脾寒治也，用之亦效者。值病人阴阳相并，脾气郁结，浊液凝痰，闭塞中脘，因得燥热，亦以暂开，所以气通而痰止。若中气虚弱，内有郁火之人，复用燥热，愈劫愈虚，咎将谁执？）
（杨仁斋曰：疟有水、有血，惟水饮所以作寒热，惟瘀血所以憎寒热，常山能逐水固也。若是血证，当加五灵脂、桃仁为佐，入生姜、蜜同煎。苟无行血之品，何以收十全之功耶？）
（《保命集》云：疟夜发者，乃邪气深远而入血分，为阴经有邪，宜加桃仁于桂枝麻黄汤中，发散血中之风寒。）
（按：疟昼发属气，夜发属血。）

卷五·消导之剂  ——————————————————————————————————————————————————————————————————————————————————————————

消导之剂  ***************************
（消者，散其积也，导者，行其气也。脾虚不能运，则气不流行，气不流行，则停滞而为积，或作泻痢，或成癥痞，以致饮食减少，五脏无所资禀，血气日以虚衰，因致危困者多矣，故必消而导之。轻则用和解之常剂，重必假峻下之汤丸。盖浊阴不降，则清阳不升，客垢不除，则真元不复，如戡定祸乱，然后可以致太平也。峻剂见《攻里门》，兹集缓攻、平治、消补兼施者，为消导之剂。）
平胃散  ***************************
（利湿散满　《局方》）
治脾有停湿，痰饮痞膈，宿食不消，满闷呕泻，及山岚瘴雾，不服水土。
（土湿太过，木邪乘所不胜而侮之，脾虚不能健运，故有痰食留滞中焦，致生痞满诸证。胃寒则呕，湿盛则泻，岚瘴水土之病，亦由胃虚故感之也。）
苍术（泔浸，二钱）　厚朴（姜炒）　陈皮（去白）　甘草（炙，各一钱）
加姜、枣煎。伤食加神曲、麦芽或枳实，湿胜加五苓，痰多加半夏，脾倦不思食加参、芪，痞闷加枳壳、木香，大便秘加大黄、芒硝，小便赤涩加苓、泻，伤寒头痛加葱、豉取微汗。
此足太阴、阳明药也。苍术辛烈，燥湿而强脾；厚朴苦温，除湿而散满；（苦降能泻实满，辛温能散湿满。）陈皮辛温，利气而行痰；甘草，中州主药，能补能和，蜜炙为使。泄中有补，务令湿土底于和平也。
本方加藿香、半夏，名“藿香平胃散”，又名“不换金正气散”，（《局方》。）治胃寒腹痛呕吐，及瘴疫湿疟。再加人参、茯苓、草果、生姜、乌梅，名“人参养胃汤”，治外感风寒，内伤生冷，夹食停痰，岚瘴瘟疫，或饮食伤脾，发为痎疟。（老疟也。）
本方合二陈，加藿香，名“除湿汤”。治伤湿腹痛，身重，足软，大便溏泻。
本方加藁本、枳壳、桔梗，名“和解散”。（《局方》。）治四时伤寒头痛，烦躁自汗，咳嗽吐利。
本方一两加桑白皮一两。名“对金饮子”。治脾胃受湿，腹胀身重，饮食不进，肢酸肤肿。
本方除苍术，加木香、草蔻、干姜、茯苓，名“厚朴温中汤”。治脾胃虚寒，心腹胀满，及秋冬客寒犯胃，时发疼痛。（散以辛热，佐以苦甘，渗以甘淡，气温胃和，痛自止矣。）
本方加麦芽、炒曲，名“加味平胃散”。治宿食不消，吞酸嗳臭。
枳术丸  ***************************
（健脾消食　洁古）
消痞除痰，健脾进食。（消痞除痰，消也；健脾进食，补也。）
白术（三两，土蒸）　枳实（一两，麸炒）
为末，荷叶包，陈米饭煨干为丸。痞闷加陈皮，气滞加木香，伤食加麦芽、神曲。
此足太阴、阳明药也。李东垣曰：白术甘温，补脾胃之元气，其苦味除胃中湿热，利腰脐间血，过于枳实克化之药一倍；枳实苦寒，泄胃中痞闷，化胃中所伤，是先补其虚，而后化其伤，则不峻矣，荷叶中空色青，形仰象震，在人为少阳胆，生化之根蒂也。饮食入胃，营气上行，即少阳甲胆之气也。胃气、元气、谷气，甲胆上升之气一也。食药感此气化，胃气何由不上升乎？烧饭与白术协力滋养谷气，补令胃厚，不至再伤，其利广矣。
（王安道曰：劳倦饮食，虽俱为内伤，然劳倦伤诚不足矣，饮食伤又当于不足之中分其有余。夫饥饿不饮食者，胃中空虚，此为不足而伤也。饮食自倍，肠胃乃伤者，此不足之中兼有余而伤也。惟其不足故补益，惟其有余故消导。亦有物滞气伤，消补兼行者；亦有物滞气不伤，但须消导者；亦有不须消导，但须补益者。枳术丸之类，虽曰消导，固有补益之意焉。若所滞之物，非枳术丸之力所能去者，备急丸、煮黄丸、瓜蒂散等，洁古、东垣亦未尝委之而勿用也。）
本方作汤，名“枳术汤”。（《金匮》。）治水饮心下坚大如盘，边如旋盘。（心下，上焦阳分也，属气分之水。）
本方加半夏一两，名“半夏枳术丸”。治脾湿停痰及伤冷食。淋者加泽泻一两。
本方加橘皮一两，名“橘皮枳术丸”。治饮食不消，气滞痞闷。
本方加陈皮、半夏，名“橘半枳术丸”。健脾，消痞，化痰。
本方加木香一两，名“木香枳术丸”。治气滞痞满，（木香平肝行气，使木不克土。）再加砂仁，名“香砂枳术丸”。破滞气，消饮食，强脾胃。如加干姜五钱，名“木香干姜枳术丸”。兼治气寒。再加人参、陈皮，名“木香人参干姜枳术丸。”开胃进食。
本方加神曲、麦芽各一两，名“曲柏枳术丸”。治内伤饮食，或泄泻。
本方加酒炒黄连、黄芩、大黄、炒神曲、橘红各一两，名“三黄枳术丸”。治伤肉食湿面，辛热味厚之物，填塞闷乱不快。
本方加茯苓五钱，干姜七钱，名“消饮丸”。治停饮胸满呕逆。
保和丸  ***************************
（伤食伤饮）
治食积饮停，腹痛泄泻，痞满吐酸，积滞恶食，食疟下痢。
（伤于食饮，脾不运化，滞于肠胃，故有泄痢、食疟等证。伤而未甚，不欲攻以厉剂，惟以平和之品消而化之，故曰保和。）
（李东垣曰：伤饮者，无形之气也。宜发汗，利小便，以导其湿。伤食者，有形之物也，轻则消化，或损其谷，重者方可吐下。）
（《脉经》云：大肠有宿食，寒栗发热有时如疟，轻则消导，重则下之，当求之《伤寒门》。）
山楂（三两，去核，或云核亦有力）　神曲（炒）　茯苓　半夏（各一两）　陈皮　莱菔子（微炒）　连翘（各五钱）
曲糊丸，麦芽汤下。或加麦芽入药亦可。
此足太阴、阳明药也。山楂酸温收缩之性，能消油腻腥膻之食；（收缩故食消。）神曲辛温蒸窨之物，（窨，遏合切。）能消酒食陈腐之积；菔子辛甘下气而制面，麦芽咸温消谷而软坚。（坚积，坚痰。）伤食必兼乎湿，茯苓补脾而渗湿，积久必郁为热，连翘散结而清热。半夏能温能燥，和胃而健脾，陈皮能降能升，调中而理气。此内伤而气未病者，但当消导，不须补益。大安丸加白术，则消补兼施也。
本方加白术、白芍，去半夏、菔子、连翘，蒸饼糊丸，名“小保和丸”。助脾进食。
本方加白术二两，名“大安丸”。或加人参，治饮食不消，气虚邪微。
本方加白术、香附、黄芩、黄连、厚朴、枳实，治积聚痞块。
本方合越鞠丸，扶脾开郁。
健脾丸  ***************************
（脾虚气弱）
治脾虚气弱，饮食不消。
人参　白术（土炒，各二两）　陈皮　麦芽（炒，各二两）　山楂（去核，两半）　枳实（三两）
神曲糊丸，米饮下。
此足太阴、阳明药也。脾胃者，仓廪之官。胃虚则不能容受，故不嗜食。脾虚则不能运化，故有积滞。所以然者，由气虚也。参、术补气，陈皮利气，气运则脾健而胃强矣。山楂消肉食，麦芽消谷食，戊己不足，（胃为戊土，脾为己土。）故以二药助之使化。枳实力猛，能消积化痞，佐以参、术，则为功更捷，而又不致伤气也。夫脾胃受伤，则须补益；饮食难化，则宜消导。合斯二者，所以健脾也。
本方去山楂、麦芽，加茯苓、炙甘草，名“益气健脾丸”。治脾虚食少。
本方去山楂、麦芽、陈皮，加当归、芍药、川芎、麦冬、柏子仁，名“养荣健脾丸”。治脾阴不足，饮食不为肌肤。（血充然后肉长。）
本方去人参、枳实、麦芽，加香附、木香、半夏、茯苓、神曲、黄连、当归、芍药，（一方无芍药。）荷叶烧饭丸，名“理气健脾丸”。治脾胃虚弱，久泻久痢。
本方去人参、山楂、麦芽，加神曲、川芎、香附，曲糊丸。名“舒郁健脾丸”。治脾气郁滞，饮食不消。
本方去山楂、麦芽，加半夏、胆星、蛤粉、茯苓，神曲糊丸，名“化痰健脾丸”。治内伤挟痰。
本方去人参、山楂、麦芽，加半夏、山栀、黄连，水丸，名“清火健脾丸”。治脾虚有火。
本方去人参、山楂、麦芽，加木香、槟榔、厚朴、半夏、甘草，名“和中健脾丸”。治胃虚饥不欲食。再加人参，名“妙应丸”。治胃虚不能食，脏腑或结或泻。
本方去山楂，加半夏、青皮、木香、砂仁、草蔻、干姜、炙甘草、茯苓、猪苓、泽泻，蒸饼丸，名“宽中进食丸”。（东垣。）补脾胃，进饮食。
枳实消痞丸  ***************************
（痞满　东垣）
治心下虚痞，恶食懒倦，右关脉弦。
（脾虚不运，故痞满恶食。脾主四肢，虚故懒倦。右关属脾，脉弦者，脾虚而木来侮之也。经曰：太阴所至为积饮痞膈，皆阴胜阳也。受病之脏，心与脾也。因而郁塞为痞者，火与湿也。盖心阳火也，主血；脾阴土也，主湿。凡伤其阳，则火拂郁而血凝；伤其阴，则土壅塞而湿聚。阴阳之分，施治之法，不可同也。）
枳实（麸炒）　黄连（姜汁炒，各五钱）　厚朴（姜炒，四钱）　半夏曲　麦芽（炒）　人参　白术（土炒）　茯苓（各三钱）　甘草（炙）　干姜（各二钱）
蒸饼，糊丸。
此足太阴、阳明药也。枳实苦酸，行气破血；（脾无积血，心下不痞。）黄连苦寒，泻热开郁，并消痞之君药。厚朴苦降，散湿满而化食厚肠；麦芽咸温，助胃气而软坚破结；半夏燥痰湿而和胃；干姜去恶血而通关；（开五脏六腑，通四肢关节。）皆所以散而泻之也。参、术、苓、草，甘温补脾，使气足脾运而痞自化，既以助散泻之力，又以固本，使不伤真气也。
（《玉机微义》曰：此半夏泻心汤加减法也。内有枳术、四君、平胃等药，利湿消痞，补虚之剂也。）
痞气丸  ***************************
（脾积　东垣）
治脾积在于胃脘，大如盘，久不愈，令人四肢不收。或发黄疸，饮食不为肌肤。
（《金匮》云：坚而不移者，名积，为脏病；推移不定者，名聚，为腑病。）
（按：痞病由阴伏阳蓄，气血不运而成。处心下，位中央，填塞痞满，皆土病也，与胀满有轻重之分，痞惟内觉满闷，胀满则外有胀急之形也。前人皆指误下所致，盖伤寒之病，由于误下，则里气虚，表邪乘虚入于心下，若杂病，亦有中气虚衰，不能运化精微而成痞者；有饮食痰积不能施化而成痞者；有湿热太甚上乘心下而成痞者。古方用黄连、黄芩、枳实之苦以泄之，厚朴、半夏、生姜之辛以散之，人参、白术之甘苦温以补之，茯苓、泽泻之淡以渗之。惟宜上下分消其气，果有内实之证，庶可略施疏导。世人苦于痞塞，喜用利药，暂时通快，药过滋甚，皆不察夫下多亡阴之意也。）
黄连（八钱）　厚朴（五钱）　吴茱萸（三钱）　白术（土炒）　黄芩（各二钱）　茵陈（酒炒）　干姜（炮）　砂仁（钱半）　人参　茯苓　泽泻（各一钱）　川乌（炮）　川椒（炒，各五钱）　桂　巴豆霜（各四分）
蜜丸，灯草汤下。
此足太阴、阳明药也。黄连泻热燥湿，治痞君药；（仲景治痞满，诸泻心汤皆用之。）厚朴、砂仁，行气而散满；茵陈、苓、泻，利水以实脾；黄芩清肺而养阴；椒、萸燥脾而逐冷；姜、桂、川乌，补命火以生脾土；而姜、桂又能去瘀生新。（痞多血病，黄连、枳实皆血分药。）巴豆能消有形积滞，为斩关夺门之将，藉之以为先驱。加参、术者，以补脾元，正气正旺，然后可以祛邪也。
（洁古曰：养正积自除。）
（李东垣曰：痞满皆血证也，下多亡阴，谓脾胃水谷之阴亡也。心主血，心虚而邪陷于血之分，故致心下痞，宜理脾胃，以血药治之。若全用气药，则痞益甚，而复下之，气愈下降，必变为中满鼓胀矣。世有用气药治痞而不效者，盖未明此理也。）
本方除吴茱萸、白术、茯苓、泽泻、茵陈、川椒、砂仁，加菖蒲、茯神、丹参、红豆，名“伏梁丸”。治心积起脐上至心下，大如臂，令人烦心。
本方除吴茱萸、砂仁、桂、术、黄芩、泽泻，加柴胡、莪术、皂角、昆布、甘草，名“肥气丸”。治肝积在左胁下，有头足，令人发咳，痎疟不已。
本方除吴茱萸、白术、砂仁、黄芩、茵陈、泽泻，加紫菀、桔梗、天冬、白蔻、陈皮、青皮、三棱，名“息贲丸”。淡姜汤下，治肺积在右胁下，令人洒淅寒热，咳喘发肺痈。秋冬黄连减半。
本方除吴茱萸、白术、砂仁、人参、干姜、川椒、黄芩、茵陈，加菖蒲、丁香、附子、苦楝、延胡索、独活、全蝎，名“贲豚丸”。淡盐汤下，治肾积发于小腹，上至心下，若豚状，上下无时，令人喘咳骨痿，及男子七疝，女子瘕聚带下。
（此东垣五积方也。虽有破滞消坚之药，多藉人参之力赞助成功。经曰：大积大聚，其可犯也，衰其大半而止，过者死。）
（吴鹤皋曰：五积丸非东垣之方也。故《医方考》中皆不录。）
葛花解酲汤  ***************************
（酒积）
专治酒积。或呕吐，或泄泻痞塞，头痛，小便不利。
（酒，大热有毒，又水之所酿成，故热而兼湿。湿热积于肠胃，故见诸症。）
葛花　豆蔻　砂仁（各一钱）　木香（一分）　青皮　陈皮　人参　白术（炒）　茯苓（各四分）　神曲（炒）　干姜　猪苓　泽泻（各三分）
此手足阳明药也。过饮无度，湿热之毒积于肠胃。葛花独入阳明，令湿热从肌肉而解。豆蔻、砂仁，皆辛散解酒，故以为君；神曲解酒而化食，木香、干姜调气而温中，青皮、陈皮除痰而疏滞，二苓、泽泻能驱湿热从小便出。乃内外分消之剂，饮多则中气伤，故又加参、术以补其气也。
（人参补气，最能解酒。）
（李东垣曰：酒，大热有毒，无形之物也。伤之只当发汗，次利小便，上下分消其湿气。今人或用酒为丸，大热之药下之，或用大黄、牵牛下之，是无形元气受伤，反损有形阴血，阴血愈虚，阳毒太旺，元气消亡，而虚损之病成矣。或曰：葛花解酒而发散，不如枳椇。枳椇，一名鸡距，一名木蜜，经霜黄赤而味甘。其叶入酒，酒化为水。门外植此木者，屋内酿酒多不佳。）
鳖甲饮  ***************************
（疟母　严氏）
治疟久不愈，腹中结块，名曰“疟母”。
（疟久不愈为痎疟，多成癖于左胁之下，名曰疟母，乃肝之积也。疟属少阳胆经，胆与肝相表里，久疟属在血分，血亦肝所主也。当以鳖甲为君，随证虚实而施佐使之药。）
鳖甲（醋炙）　白术（土炒）　黄芪　川芎　白芍（酒炒）　槟榔　草果（面煨）　厚朴　陈皮　甘草
等分，姜三片，枣一枚，乌梅少许煎。
此足少阳、厥阴、太阴药也。久疟必由脾虚，白术补脾气，黄芪补肺气。使气足脾运，方能磨积也。川芎补肝而行血中气滞，芍药助脾而散肝经火邪。二药并和厥阴，荣气荣血调则阴阳和矣。（阴阳争，故发寒发热。）槟榔下气而攻积，草果暖胃而祛寒，厚朴破血而散满，陈皮理气而消痰，甘草和中而补土，鳖甲咸平属阴，色青入肝，专能益阴补虚，消热散结，故为痎疟之君药也。

卷六·收涩之剂  ——————————————————————————————————————————————————————————————————————————————————————————

收涩之剂  ***************************
（滑则气脱，脱则散而不收，必得酸涩之药，敛其耗散，而后发者可返，脱者可收也。如汗出亡阳，精滑不禁，泄痢不止，大便不固，小便自遗，久嗽亡津，此气脱也。若亡血不已，崩中暴下，诸大吐衄，此血脱也。）
（《十剂》曰：涩可去脱，牡蛎、龙骨之属是也。气脱兼以气药，血脱兼以血药，亦兼气药。气者，血之帅也。阳脱者见鬼，阴脱者目盲，此神脱也。当补阳助阴，非涩剂所能收也。）
赤石脂禹余粮汤  ***************************
（止利　仲景）
治伤寒服汤药下利不止，心中痞硬，服泻心汤已，复以他药之下，利不止，医以理中与之，利益甚。理中者，理中焦。此利在下焦，赤石脂禹余粮汤主之。（下焦主分别清浊。）复利不止者，当利其小便。（利小水，所以实大肠也。）
赤石脂　禹余粮
等分，杵碎煎
此手阳明药也。涩可去脱，重可达下，石脂、余粮之涩以止脱。重以固下，甘以益气。
（李先知曰：下焦有病，人难会，须用余粮赤石脂。）
桃花汤  ***************************
（少阴下利　仲景）
治少阴病，二三日至四五日，腹痛，小便不利，下利不止，便脓血者。
（成氏曰：阳明下利，便脓血者，协热也。少阴下利，腹痛便脓血者，下焦不约而里寒也。凡下利便脓血，身冷脉小者，易治；身热脉大者，难治。）
赤石脂（一斤）　干姜（一两）　粳米（一升）
此足少阴药也。李时珍曰：赤石脂之重涩，入下焦血分而固脱；干姜之辛温，暖下焦气分而补虚；粳米之甘温，佐石脂、干姜而润肠胃也。
（朱丹溪曰：桃花汤主下焦血虚且寒，非干姜之温，石脂之重涩，不能止血，用粳米之甘以引入肠胃。）
（《准绳》曰：便脓血，热势下流也。成氏释为‘里寒’，非也。桃花汤虽用干姜，然分两最微；石脂、粳米居多，以调正气，涩滑脱；佐以干姜，用辛以散之之义。诸便脓血，皆传经之热邪也。）
（吴鹤皋曰：少阴肾水主禁固，二便为火所灼，克伐大肠庚金，故下利脓血。石脂寒能胜热，涩可收脱。用干姜者，假其辛热以从治；用粳米者，恐石脂性寒损胃也。聊摄之明，而犹昧此，况其下乎？成无己，聊摄人。）
（程郊倩曰：此证终是火衰不能生土，未可指为传经之热邪也。不知此而漫云渗泄，肾防一彻，前后泄利，而阳神陷矣。）
（昂按：成氏生于千载之后，而能昌明仲景之书，使后学有所循入，其功非小。奈何后起之士，动辄非之，成氏之死已久，安能起而辨其是非乎？如此证成氏以为寒，而王肯堂、吴鹤皋皆以为热，窃谓便脓血者，固多属热，然岂无下焦虚寒，肠胃不固，而亦便脓血者乎？若以此为传经热邪，仲景当用寒剂以散其热，而反用石脂固涩之药，使热闭于内而不得泄，岂非关门养盗，自贻伊戚也耶？观仲景之治协热利，如甘草泻心、生姜泻心、白头翁等汤，皆用芩、连、黄柏，而治下焦虚寒下利者，用赤石脂禹余粮汤，比类以观，斯可见矣。此证乃因虚以见寒，非大寒者，故不必用热药，唯用甘辛温之剂以镇固之耳。《本草》言‘石脂性温，能益气，调中，固下”，未闻寒能损胃也。若《准绳》则执‘凡传经者皆属热邪”一语，遂以为热耳。程郊倩每以直中为寒邪，传经为热邪，古今相传，二语觉未尽然，不为无见。若学未深造，而轻议古人，多见其不知量也矣。）
诃子散  ***************************
（泄泻脱肛　东坦）
治虚寒泄泻，米谷不化，肠鸣腹痛，脱肛及作脓血，日夜无度。
御米壳（去蒂，蜜炒，五分）　诃子（煨，去核，七分）　干姜（炮，六分）　橘红（五分）
右末，空心服。
此手、足阳明药也。御米壳酸涩微寒，固肾涩肠；诃子酸涩苦温，收脱住泻；炮姜辛热，能逐冷补阳；陈皮辛温，能升阳调气，以固气脱，亦可收形脱也。
（泄泻为气脱，脱肛为形脱。）
河间诃子散：诃子（一两，半生半煨），木香（五钱），甘草（一钱），黄连（三钱），为末，每服二钱，用白术芍药汤调下，治泻久腹痛渐已，泻下渐少，以此止之。如不止，加厚朴（一两），竭其余邪。
（木香、黄连，香连丸也。行气清火，止痢厚肠。甘草、芍药，甘芍汤也。甘缓酸收，和中止痛。加诃子涩以收脱，加白术补以强脾，厚朴除湿散满，平胃调中，故更藉之以去余邪也。）
真人养脏汤  ***************************
（泻痢脱肛　谦甫）
治泻痢日久，赤白已尽，虚寒脱肛。
（肛门为大肠之使，大肠受热受寒，皆能脱肛。大肠者，传导之官；肾者，作强之官。酒色过度，则肾虚而泻母气，肺因以虚，大肠气无所主，故脱肛。小儿血气未壮，老人血气已衰，皆易脱肛。）
亦治下痢赤白，脐腹痛，日夜无度。
罂粟壳（去蒂，蜜炙，三两六钱）　诃子（面裹煨，一两三钱）　肉豆寇（面裹煨，五钱）　木香（二两四钱）　肉桂（八钱）　人参　白术（炒）　当归（各六钱）　白芍（炒，一两六钱）　生甘草（一两八钱）
每服四钱，脏寒甚加附子，一方无当归。
此手足阳明药也。脱肛由于虚寒，故用参、术、甘草以补其
虚；肉桂、肉寇以祛其寒；木香温以调气；当归润以和血；芍药酸以收敛；诃子、罂壳则涩以止脱也。
（此虚寒脱肛之剂，宜大补元气，或加芎、归调血，及升、柴以升提之，又有气热血热而肛反挺出者，宜用芩、连、槐、柏或四物加升麻、柴胡、秦艽、防风之类。）
附：丹溪脱肛方：人参、黄芪、当归、川芎、升麻。（此治气血两虚而脱肛者。）
当归六黄汤  ***************************
（血汗）
治阴虚有火，盗汗发热。
（心之所藏于内者为血，发于外者为汗，汗乃心之液也。五脏六腑，表里之阳，皆心主之以行其变化。随其阳气所在之处而生津，亦随其火扰所在之处泄而为汗，是汗尽由心出也。醒而出汗曰自汗，属阳虚；睡而出汗曰盗汗，属阴虚。汗者心之阳，寝者肾之阴，阴虚睡熟，卫外之阳，乘虚陷入阴中，表液失其固卫，故濈濈然汗出，觉则阳气复而汗止矣。因热邪乘阴虚而出者，汗必热；因寒邪乘阳虚而出者，汗必冷；有火者谓有面赤、口干、唇燥、便赤、音重、脉数诸证。凡伤风、伤湿、中暑、风温、柔痉、气虚、血虚、脾虚、胃热、亡阳、痰饮、惊怖、劳役、房室、痈疡、产褥等证，皆能令人出汗。经又云：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。凡头汗，左颧属肝，右颧属肺，鼻属脾，颈属肾，额属心。津液自胃腑旁达于外，为手足汗，有胃热、胃寒二证，自汗亦有属实者，故外感初证多自汗。）
当归　生地黄　熟地黄　黄芩　黄柏　黄连（等分）　黄芪（倍加）
此手足少阴药也。盗汗由于阴虚。当归、二地所以滋阴；汗由火扰，黄芩、柏、连所以泻火；（湿无热不作汗，湿得热蒸则令人汗出。）汗由腠理不固，倍用黄芪，所以固表。
（李时珍曰：当归六黄汤，加麻黄根，治盗汗甚捷，盖其性能行周身肌表，引诸药至卫分而固腠理也。）
（按：此盗汗与伤寒盗汗不同，伤寒盗汗，邪在半表半里，故以和表为主，古法小柴胡加桂主之。此属阴虚，故以补阴为主。）
（李士材曰：阴虚则元气有降而无升，而复用此苦寒肃杀之剂，得无犯虚虚之戒乎！唯火实气强者宜之，不然，苦寒损胃，祸弥深耳。）
（《准绳》曰：阴虚阳必凑，故发热盗汗，当归六黄汤，加地骨皮；阳虚阴必乘，故发厥自汗，黄芪建中汤，甚者加附子，或芪附汤；有湿热合邪汗出不休，以风药胜其湿，甘药泄其热，羌活胜湿汤；有痰证冷汗自出，宜理气降痰，痰去则汗自止；有用固涩药汗愈不收，止可理心血；汗乃心之液，心失所养，不能摄血，故溢而为汗，宜大补黄芪汤，加酸枣仁，有微热者更加石斛，下灵砂丹。）
（王海藏曰：晋郎中童子盗汗七年，诸药不效，予与凉膈散、三黄丸，三日病已。盖肾主五液，化为五湿，肾水上行，乘心之虚，心火上炎而入肺，欺其不胜，皮毛以是而开，为汗出也。先以凉膈散泻胸中相火，次以三黄丸泻心火以助阴，则肾水还本脏，玄腑闭而汗自止矣。玄腑，汗孔也。）
附：扑汗法：白术、藁本、川芎（各二钱半），半粉（两半），为末，绢袋盛，周身扑之，治汗出不止。
又方：龙骨、牡蛎、糯米等分，为末扑之。
牡蛎散  ***************************
（阳虚自汗）
治阳虚自汗
牡蛎（煅研）　黄芪　麻黄根（各一钱）　浮小麦（百粒）
煎服。
此手太阴、少阴药也。陈来章曰：汗为心之液，心有火则汗不止，牡蛎、浮小麦之咸凉，去烦热而止汗；阳为阴之卫，阳气虚则卫不固，黄芪、麻黄根之甘温，走肌表而固卫。
柏子仁丸  ***************************
（阴虚盗汗）
治阴虚盗汗。
柏子仁（炒，研去油，二两）　人参　白术　半夏　五味子　牡蛎　麻黄根（各一两）　麦麸（五钱）
枣肉丸，米饮下五十丸，日三服。
此手足太阴，少阴药也，陈来章曰：心血虚则睡而汗出，柏子仁之甘、辛、平，养心宁神为君；牡蛎、麦麸之咸凉，静躁收脱为臣；五味酸敛涩收，半夏和胃燥湿为佐；（湿能作汗。）麻黄根专走肌表，引人参、白术以固卫气为使。
茯菟丹  ***************************
（遗精白浊　《局方》）
治遗精白浊及强中消渴。
（心肾为水火之脏，法天施地生之道，心神伤则火动，火动不已，则肾水受伤。肾主藏精，所受五脏六腑输至之精，皆不得藏而时下矣，故为遗精梦泄。）
（戴氏曰：遗精有用心过度，心不摄肾，以至失精者；有因思色欲不遂，致精失位，输泄而出者；有色欲太过，滑泄不禁者；亦有年壮气盛，久无色欲，精满而泄者。赤浊属血，由心、小肠属火也；白浊属气，由肺、大肠属金也。又曰：赤浊为心虚有热，因思虑而得；白浊由肾虚有寒，由嗜欲而得。渴证下消者名强中，肾水亏，心火亢也。）
菟丝子（十两）　五味子（八两）　石莲肉　白茯苓（各三两）　山药（六两）
将菟丝用酒浸，浸过余酒煮山药糊为丸，漏精盐汤下，赤浊灯心汤下，白浊茯苓汤下，消渴米饮下。
此手足少阴药也。菟丝辛甘和平，强阴益阳，能治精寒遗泄；五味滋肾生津，石莲清心止浊；山药健脾利湿。皆涩精固气之品也。茯苓能通心气于肾，利小便而不走气，取其淡渗于补正中，能泄肾邪也。
治浊固本丸  ***************************
（赤白浊）
治胃中湿热，渗入膀胱，下浊不止。
（淋病在溺窍，属肝胆部。浊病在精窍，属肾膀胱部。或由湿热，或由虚寒，大抵热者多而寒者少。赤属血，白属气。或由败精瘀血壅塞窍道，痛涩异常，非是热淋，不可用淋药治。）
莲须　黄连（炒，各二两）　黄柏　益智仁（砂仁）　半夏（姜制）　茯苓（各一两）　猪苓（二两）　甘草（炙，三两）
此足少阴、太阳、太阴药也。精浊多由湿热与痰。黄连泻心火，黄柏泻肾火，所以清热。二苓所以利湿，半夏所以除痰。湿热多由于郁滞，砂仁、益智辛温利气，又能固肾强脾，既以散留滞之气，且少济连柏之寒。甘草利中而补土，惟莲须之涩，则所以固其脱也。
（朱丹溪曰：《巢氏原病候论》曰：白浊者，由劳伤肾，肾气虚冷故也。历代宗其说，不惟白浊之理不明，所治之法亦误。不思《内经》本无白浊之名，惟言‘少阴在泉客胜，溲便变。少阳在泉客胜，则溲白。’又言‘思想无穷，入房太甚，发为白淫’，与脾移热于肾出白，二者皆随溲而下，夫非白浊之源乎。《原病式》因举《内经》谓‘诸病水液浑浊，皆属于热”，言‘天气热则水浑浊，寒则清洁’，可谓发圣人之旨，以正千载之误矣。予尝闻先生论赤白浊多因湿热下流膀胱而成，即《灵枢》所谓‘中气不足，溲便为之变’是也。必先补中气使升举之，而后分其脏腑气血、赤白虚实以治。与夫其他邪热所伤者，固在泻热补虚，设肾气虚甚，或火热亢极者，则不宜过用寒凉之剂，必以反佐，治之在权衡轻重而已矣。）
（叶氏曰：遗滑多作肾虚，补涩之而罔效，不知此因脾胃湿热所乘，饮酒厚味痰火之人，多有此疾。肾虽藏精，其精本于脾胃，饮食生化而输于肾，若脾胃受伤，湿热内郁，使中气淆而不清，则所输皆浊气，邪火扰动，水不得而安静，故令遗滑也。）
水陆二仙丹  ***************************
（滑浊）
治遗精、白浊。
（精与浊所出之窍不同。便浊即是膏淋，肝胆之火也。精浊乃精气滑出，不便亦然，此肾水不足，淫火熏蒸，故精离其位也。）
金樱膏（取半黄者熬膏一斤，熟则全甘而失涩味）　芡实（一斤，蒸为粉）
和丸，盐酒下。
此足少阴药也。金樱、芡实，甘能益精，润能滋阴，涩能止脱。一生于水，一生于山，故名水陆二仙丹。
金锁固精丸  ***************************
（滑精）
治精滑不禁。
（精滑者，火炎上而水趋下，心肾不交也。）
沙苑蒺藜（炒）　芡实（蒸）　莲须（各二两）　龙骨（酥炙）　牡蛎（盐水煮一日一夜，煅粉，各一两）
莲子粉糊为丸，盐汤下。
此足少阴药也。蒺藜补肾益精，莲子交通心肾，牡蛎清热补水，芡实固肾补脾，合之莲须龙骨，皆涩精秘气之品，以止滑脱也。
（治遗精大法有五：心神浮越者，辰砂、磁石、龙骨之类镇之；痰饮迷心者，猪苓丸之类导之；思想伤阴者，洁古珍珠粉丸黄柏、蛤粉等分滋阴降火；思想伤阳者，谦甫鹿茸、苁蓉、菟丝等补阳；阴阳俱虚者，丹溪作心虚治，用珍珠粉丸、定志丸补之。）
（附：《本事》猪苓丸：猪苓末二两，先将一半炒半夏，令黄，取半夏为末，糊丸，更用猪苓末一半同炒，微裂，砂瓯养之，申、未间空心酒盐汤任下。释曰：半夏有利性，猪苓导水，盖肾闭导气使通之意也。定志丸见《目门》。）
人参樗皮散  ***************************
（脏毒久痢）
治脏毒挟热下血，久痢脓血不止。（挟热者，谓挟客热及饮酒煎炙之热也。久痢不止，气虚也。）
人参　樗根白皮（东引者去粗皮，醋炙）
等分为末，米饮或酒调下。
此手足阳明药也。人参之甘以补其气，樗皮之苦以燥其湿，寒以解其热，涩以收其脱，使虚者补而陷者升，亦劫剂也。初起勿用。
桑螵蛸散  ***************************
（便数　寇氏）
治小便数而欠。
（数，便频也。欠，便短也。溺虽出于膀胱，然泌别者，小肠也。小肠虚则便数，小肠热则便短。）
能安神魂，补心气，疗健忘。
人参　茯苓（一用茯神）　远志　石菖蒲（盐炒）　桑螵蛸（盐水炒）　龙骨（煅）　龟板（酥炙，一方用鳖甲，醋炙）　当归。
等分为末，临卧服二钱，人参汤下。
此足少阴、手足太阴药也。虚则便数，故以螵蛸龙骨固之；（螵蛸补肾，龙骨涩精。）热则便欠，故以当归、龟板滋之。人参补心气，菖蒲开心窍，茯苓能通心气于肾，远志能通肾气于心，并能清心解热。心者，小肠之合也。心补则小肠不虚，心清则小肠不热矣。

卷六·杀虫之剂  ——————————————————————————————————————————————————————————————————————————————————————————

杀虫之剂  ***************************
（关尹子曰：人之一身，内包蛲、蛔，外蒸虮虱，万物有依人身以为生者，是吾身一小天地也。蛲、蛔为人所当有之虫，倘寒侵火迫，则不安其位，亦能为病。若饮食不慎，气血虚衰，又能变生诸虫，不可名状。如发癥、鳖瘕、劳瘵、传尸之类，至于杀身灭门。虫之为患，若斯其酷也，是以先贤以法杀之。苟人不能杀虫，则虫必且杀人矣。）
乌梅丸  ***************************
（蛔厥　仲景）
治伤寒厥阴证，寒厥吐蛔。
（伤寒脏厥者死。脏厥者，脉微而厥，至七八日，肤冷发躁，无暂安时也。蛔厥者，蛔上入膈则烦，须臾复止，得食则呕而又烦，蛔闻食臭复出也。此为脏寒，当自吐蛔，与乌梅丸温脏安蛔。）
亦治胃腑发咳，咳而呕，呕甚则长虫出，亦主久痢。
乌梅（三百个）　细辛　桂枝　人参　附子（炮）　黄柏（各六两）　黄连（一斤）　干姜（十两）　川椒（去汁）　当归（各四两）
苦酒（醋也）浸乌梅一宿，去核，蒸熟和药蜜丸。
此足阴明、厥阴药也。蛔得酸则伏，故以乌梅之酸伏之；蛔得苦则安，故以连、柏之苦安之；蛔因寒而动，故以桂、附、姜、椒温其中脏，而以细辛、当归润其肾肝，人参用以助脾，乌梅兼以敛肺。
（吐蛔，为胃寒之故，则成蛔厥，宜理中汤，加炒川椒五粒，槟榔五分，吞乌梅丸。）
（程郊倩曰：乌梅丸于辛酸入肝药中，微加苦寒，纳上逆之阳邪而顺之使下也，名曰安蛔，实是安胃。故并主久痢，见阴阳不相顺接而下利之证，皆可以此方括之也。）
（经曰：凡阴阳不相顺接，便为厥。）
（方时行曰：经曰：手之三阴，从腹走手；手之三阳，从手走头；足之三阳，从头走足，足之三阴，从足走腹。是三阴三阳俱相接于手足者也。阳气内陷，不与阴气相顺接，故手足逆冷也。）
集效丸  ***************************
（虫痛　《三因》）
治虫啮腹痛，作止有时，或耕起来往。
（腹痛有作止者，虫啮则痛，不啮则止也。气耕往来者，虫不安于胃也。）
大黄（炒、两半）　鹤虱（炒）　槟榔　诃子皮　芜荑（炒）　木香　干姜（炒）　附子（各七钱五分）
蜜丸，食前乌梅汤下，妇人醋汤下。
此手足阳明药也。虫喜温恶酸而畏苦，故用姜、附之热以温之，乌梅、诃皮之酸以伏之，大黄、槟榔、芜荑、鹤虱之苦以杀之，木香辛温以顺其气也。
雄槟丸  ***************************
（虫痛）
治腹痛胃痛，干痛有时。
（干痛者，不吐不泻而但痛也，有时者，淡食而饥则痛，厚味而饱则否，此为虫也。）
雄黄　槟榔　白矾
等分，饭丸，每五分，食远服。
此手足阳明药也。雄黄之辛毒，槟榔之苦降，白矾之酸涩，皆杀虫之品也，故合用以治之。
化虫丸  ***************************
（肠胃诸虫）
治肠胃诸虫为患。
（肠胃之中，无物不容，所以变生诸虫者，缘正气虚衰，或误食生虫之物，或湿热蒸郁而成，亦犹‘物必先腐而后虫生’之义也。）
鹤虱　胡粉（炒）　苦楝根（东引未出土者）　槟榔（各一两）　芜荑　使君子（各五钱）　枯矾（二钱五分）
为末，酒煮面糊作丸，量人大小服之。一岁儿可五分。
此手足阳明药也。数药皆杀之品也，单用尚可治之，类萃为丸，而虫焉有不死者乎？
（吴鹤皋曰：古方杀虫，如雷丸、贯众、干漆、蜡尘、百部、铅灰之类，皆其所当用者也。有加附子、干姜者，壮正气也。加苦参、黄连者，虫得苦而伏也。加乌梅、诃子者，虫得酸而软也。加藜芦、瓜蒂者，欲其带虫吐出也。加芫花、黑丑者，欲其带虫泻下也。用雄黄、川椒、蛇床、樟脑、水银、槟榔者，治疮疥之虫也。用胡桐泪、莨菪子、韭子、蟾酥者，治龋齿之虫也。用川槿皮、海桐皮者，治风癣之虫也。用青葙子、复盆叶者，治九窍䘌蚀之虫也。用败鼓心、桃符板、虎粪骨、死人枕、獭爪、鹳骨者，驱劳瘵之虫也。）
使君子丸  ***************************
（虫积）
治盅胀腹痛，及食劳发黄，喜食茶米炭土等物。
（饮食停滞，湿热蒸郁，则生诸虫，至胀满啮痛，或发黄身肿，喜食生米、茶叶、土炭者，虫之所嗜也。）
使君子（去壳，二两）　南星（姜制）　槟榔（各一两）
上药合炒，如喜食生米，用麦芽一斤炒，喜食茶叶，用茶叶炒，喜食炭土，用炭土炒，取药为末，蜜丸，每晨砂糖水下。
此手足阳明药也。使君子之甘，南星之毒，槟榔之苦，皆能杀虫，炒以诸物，因其所嗜，引以砂糖，诱之以甘也。
獭肝丸  ***************************
（传尸劳虫　《肘后》）
治鬼疰传尸劳瘵。
（此五疰之一，其证使人寒热，沉沉默默，不知所苦，而无处不恶，死后传人，乃至灭门。）
獭肝（一具，须从獭身取下，不尔多伪）
阴干为末，水服三钱，日三次。
此三阴药也。吴鹤皋曰：獭肝治鬼疰，此何以故？凡物恶人而僻处，昼伏而夜出者，皆阴类也。故假之以治阴疾。独用其肝者，肝为厥阴，藏魂之脏也。
（昂按：物之恶之僻处，昼伏夜出者，狐鼠皆然，不独獭也。本草云：诸肝皆有叶数，唯獭肝一月一叶，其间又有退叶，独异于他兽，此其所以能治鬼证也欤。）
消渴杀虫方  ***************************
（消渴有虫　《夷坚志》）
治消渴有虫。
苦楝根
取新白皮一握，切焙，入麝香少许，煎，空心服。虽困顿不妨，取下虫三四条，类蛔而色红，其渴乃止。
此阳明药也。消渴一证，有虫耗其精液而成者，盖饮醇食炙，积成胃热，湿热生虫，理固有之。临病宜谛审也。

卷六·明目之剂  ——————————————————————————————————————————————————————————————————————————————————————————

明目之剂  ***************************
（目之在人，特五官之一耳，而古人立有专科，盖以余窍各主一脏，或兼二脏。目虽为肝窍，而五脏六腑之精气，皆上注于目而为之精。精之窠为眼，骨之精为瞳子，筋之精为黑眼，血之精为络，气之精为白眼，肉之精为约束裹撷，筋骨气血之精，而与脉并为系，上属于脑，后出于项中，此则眼具五脏六腑也。故其证多而方亦广。兹集限于篇章，故略录专治目疾者数方，以备采用。其疏风、燥湿、泻火、养血之剂，可以通用者，则散见于各门。）
（目有五轮，白精为气轮，属肺金，故独坚；青睛为风轮，属肝木，内包膏汁，涵养瞳神；目角大小眦为血轮，大眦属心君火，大眦赤者为实火，小眦属心包相火，小眦赤者为虚火；两脾为肉轮，属脾土，土藏万物，故包四轮。）
（开、动为阳为应用，闭、静为阴则睡矣。目有中神膏，此由胆中渗润精汁积而成者，能涵养瞳神。有神水先天真气所化，润泽之水也。有神光原于命门，通于胆，发于心，是火之用也。有真血，肝中升运，滋目经络之血也。有真气，目之经络中往来，生用之气，先天之元气阳也。有真精，先后天元所化精汁，起于胃，施于胆而及瞳神也。）
（目有坚壳数重，真血滋神水，神水包神膏，膏中一点青莹，乃胆肾所聚之精华，惟此一点，鉴照万物，空阔无穷，为水轮，属肾水。人之邪正、寿夭、贵贱、皆可验目而得之，岂非人身之至宝乎。）
滋阴地黄丸  ***************************
（滋阴升阳　一名熟地黄丸　东垣）
治血弱气虚，不能养心，心火旺盛，肝木自实，瞳子散大，视物不清。
（肝为心母，子能令母实，故心火旺则肝木自实。肝主风，心主火，瞳子散大，乃风火摇动之征也。水不能制火，则清和之气乖乱，而精液随之走散矣。精液走则光华失，故视物不清也。）
（《纲目》曰：心脉侠目系，肝脉连目系，手足少阳之脉络于目外小眦，风热从此道上攻头目，致偏头痛肿，瞳子散大，视物昏花，血虚阴弱故也。宜凉血养血，收火散火而除风热。）
熟地黄（一两）　生地黄（一方两半，一方七钱半）　柴胡（八钱）　黄芩（酒炒）　当归（酒洗，各五钱）　天门冬　地骨皮　五味子　黄连（酒炒，各三钱）　人参　甘草（炙）　枳壳（麸炒，各二钱）
蜜丸，茶清下，日二服，忌食辛热之物助火，寒冷之物损胃，使药不上行。
此手足少阴、足厥阴、少阳药也。熟地、当归养血，生地、地骨凉血，黄芩泻肺火，黄连泻肝火，天冬清肺而滋肾，柴胡散肝而升阳，五味收耗而敛散，人参、甘草以益气补中，枳壳以利气行滞也。
（《本草》云；枳实、枳壳，皆能明目，故目疾方多用之。）
加减驻景丸  ***************************
（补肝肾　《易简》）
治肝肾气虚，两目昏暗。
（目为肝窍，瞳子神光属肾，故肝肾虚则目昏暗也。）
枸杞子　五味子　车前子（炒，各二两）　楮实　川椒（炒，各一两）　熟地黄　当归（各五两）　菟丝子（八两，酒浸）
蜜丸，酒下。
本方除当归、五味、楮实、川椒，名“驻景丸”，治同。
此足少阴、厥阴药也。熟地、枸杞补肝滋肾，菟丝、楮实益精强阴，五味敛耗散而助金水，（五味子，酸咸居多，能敛肺金，滋肾水，收瞳人散大。）当归和气血而益肝脾，（肝藏血，脾统血，目得血而能视。）川椒补火以逐下焦虚寒，车前利水而泻肝肾邪热也。
（车前子清肝明目，利小便而不走气，得此泻邪，则补药更为得力。）
（张子和曰：目赤肿，是厥阴肝经风热，利小便能去肝经风热。）
定志丸  ***************************
（不能远视　《局方》）
治目不能远视能近视者。
（王海藏曰：目能近视，责其有水；不能远视，责其无火，法宜补心。）
常服益心强志，能疗健忘。
远志　菖蒲（各二两）　人参　茯苓（各一两）
蜜丸，朱砂为衣。张子和方无菖蒲，加茯神、柏子仁、酸枣仁，亦名“定志丸”，酒糊丸，姜汤下，安魂定惊。
此手少阴药也。人参补心气，菖薄开心窍，茯苓能交心气于肾，远志能通肾气于心，朱砂色赤，清肝镇心，心属离火，火旺则光能及远也。
地芝丸  ***************************
（不能近视　东垣）
治目能远视，不能近视。
（王海藏曰：目能远视，责其有火，不能近视，责其无水，法当补肾。）
生地黄（焙）　天冬（各四两）　枳壳（炒）　甘菊花（去蒂，各二两）
蜜丸，茶清或酒下。（用茶者，欲火热之下降；用酒者，欲药力之上行。）
此足少阴药也。生地凉血生血，天冬润肺滋肾，枳壳宽肠去滞，甘菊降火除风。
人参益胃汤  ***************************
（内障）
治劳役饮食不节，内障目病。
（内障者，睛里昏暗，与不病之眼无异。唯瞳人内有隐隐青白者。）
（李东垣曰：五脏六腑之精气皆禀受于脾胃，而上贯于目。脾者，诸阴之首也，目者，血气之宗也，故脾虚则五脏六腑之精气皆失所司，不能归明于目矣。心者，君火也，主神，宜静而安，相火代行其令。相火者，包络也，主百脉，皆荣于目。既劳役运动，势乃妄行，及因邪气所并，则损其血脉，故诸病生焉。医者不理脾胃，及养血安神，治标不治本，不明至理也。）
黄芪　人参（各一两）　甘草（炙，八钱）　白芍药（炒）　黄柏（酒炒四次，各三钱）　蔓荆子（二钱）
每四钱，日二服。
本方加升麻、葛根，名“益气聪明汤”。（别见《补门》。）
此足太阴、阳明药也。参、芪、甘草大补中气，以强脾胃；蔓荆升清阳而通九窍；白芍入厥阴而和荣血；（目得血而能视。）黄柏除湿热而滋肾水。（肾水足则目明。）使精气足而清阳升，则脏腑和而障翳退矣。
（娄全善曰：治目不明，气虚而未脱，可于参、芪中微加连、柏。若气已脱，连、柏等凉药不可施矣。）
清风养血汤  ***************************
（阳证赤肿）
治目赤肿痛。
（风热伤血则赤，风热作实则肿，风热攻注则痛。目外向面者为外眦，在内近鼻者为内眦，上为外眦，下为内眦。目痛赤脉从上下者，为太阴证，宜温之散之，从下上者，为阳明证，宜寒之下之。从外走内者，为少阳证，宜和解之。）
荆芥　蔓荆子　菊花　白芷　麻黄　防风　桃仁（去皮尖）　红花（酒炒）　川芎（各五分）　当归（酒洗）　白芍（酒炒）　草决明　石决明　甘草（各一钱）
此足太阳、厥阴药也。荆芥、防风、麻黄、白芷、甘菊、蔓荆，轻浮上升，并能消风散热；桃仁、红花、川芎、归、芍，辛散酸收，并能养血去瘀；两决明皆除肝经风热，专治目疾。瘀去血活则肿消，风散热除则痛止。又目为肝窍，搜风养血，皆以和肝，加甘草者，亦以缓肝而止痛也。
（《保命集》云：目病在腑则为表，当除风散热。在脏则为里，当养血安神。暴发者为表易疗，久病者在里难治。）
洗肝散  ***************************
（风毒赤肿　《局方》）
治风毒上攻，暴作赤肿，目痛难开，隐涩眵泪。
（凡目赤者，或六腑秘。脉实有力者，为有里证，宜微利之，泻青丸、洗肝散之类是也。眵，音鸱，眼脂。）
薄荷　羌活　防风　当归　川芎　栀子　大黄　炙甘草
等分为末，每服二钱。（无里证者，除栀子、大黄。）
此足厥阴、阳明药也。肝属木而主目，木喜条达，风热郁于内，故用薄荷、羌、防以升之散之；肝藏血，故用当归、川芎以和之养之；大黄泻胃火而通燥结；栀子降心火而利小便；（二便利则热毒下降而赤肿消。）甘草缓肝气而和中州。
补肝散  ***************************
（肝虚目痛　《局方》）
治肝虚目痛，筋脉疼痛，冷泪不止，羞明怕日，及夜则痛甚，点苦寒之药反剧。（目白珠属阳，白珠痛者，则昼甚；黑珠属阴，黑珠痛者，则夜甚。）
夏枯草（五钱）　香附（一两）
每服五钱，腊茶下。
丹溪方：夏枯草、香附各二两，加甘草五钱。
此足厥阴药也。夏枯草遇夏至阴生则枯，盖禀纯阳之气，有补养厥阴血脉之功。夜痛及用苦寒药反甚者，夜与寒皆阴也，夏枯草能治之者，阳胜阴也。香附行气散肝，和中解郁，推陈致新，故用以为佐。
拨云退翳丸  ***************************
（风热障翳　皇统间医官刘昌世传）
治风热障翳。
（翳膜有气、血、虚、实，或挟痰挟湿，阴虚火动，七情六淫，种种不同。）
当归（两半）　川芎　地骨皮　白蒺藜　密蒙花　甘菊花　羌活　荆芥　木贼（各一两）　天花粉　蔓荆子　薄荷　枳实　甘草（炙，各五钱）　川椒（七钱五分）　黄连　蛇蜕　蝉蜕（各三钱）
蜜丸，每两作十丸，每服一丸，日三。翳者，米泔下；睛暗，当归汤下；内障，木香汤下。
此足太阳、厥阴药也。羌活、荆芥、蔓荆、薄荷，以升阳散风；当归、川芎，以和肝养血；黄连、地骨、花粉清火热；枳实破滞气；川椒温下焦；木贼、蛇蜕、蝉蜕以退翳；密蒙、蒺藜、甘菊，目家专药，以润肝补肾，泻火清金；炙草补中以和诸药也。
石膏羌活散  ***************************
（一切目疾　《宣明》）
治久患双目不明，远年近日，内外气障风昏，拳毛倒睫，一切目疾。
羌活　荆芥　白芷　藁本　细辛　川芎　苍术　甘菊　密蒙花　菜子　麻子　木贼　黄芩　石膏　甘草
等分，为末，每服一二钱。食后临卧，蜜水调下。或茶清、米泔亦得。
此足太阳、阳明、厥阴药也。原文曰：羌活治脑热头风，藁本治正偏头痛，白芷清头目，川芎疗头风，荆芥治目中生疮，蜜蒙治羞明怕日，苍术明目暖水脏，木贼退障翳，麻子起拳毛，细辛、菜子起倒睫，黄芩、石膏洗心退热，甘菊降火除风，甘草调和诸药。
防风饮子  ***************************
（倒睫拳毛）
治倒睫拳毛。
（倒睫拳毛，由目急皮缩之故也。盖伏热内攻，阴气外行，当去其内热并火邪，使眼皮缓则毛立出。）
黄连（炒）　甘草（炙）　人参（各一钱）　当归（钱半）　葛根　防风（各五分）　细辛　蔓荆子（各三分）
食后服，避风寒湿热。
此足太阴、阳明药也。参、甘以补其气，归身以濡其血，黄连以清其火，防、葛以散风热，细辛入少阴而润肾，蔓荆走头面而升阳。
本方除人参、当归、黄连，加黄芪，名“神效明目汤”，（东垣。）治前证兼赤烂昏痛，冷泪多眵。
又法：摘去拳毛，以虱血点数次即愈。
羊肝丸  ***************************
（内障　《类苑》）
治目疾内障。
（倪仲贤曰：经曰：心者，五脏之专精，目者其窍也，又为肝窍。肾主骨，骨之精为神水，故肝木不平，内挟心火，为势妄行。火炎不制，神水受伤，上为内障，此五脏病也。诸脉皆属于目，相火者，心包络也，主百脉，上荣于目。火盛则百脉沸腾，上为内障，此虚阳病也。膀胱、小肠、三焦、胆脉俱循于目，其精气亦上注为目之精，四腑一衰，则精气尽败，邪火乘之，上为内障，此六腑病也。神水黑眼，皆发于阴；白眼赤脉，皆发于阳。阴齐阳侔，故能为视。阴微不立，阳盛即淫。经曰：壮火食气，壮火散气，上为内障，此弱阴病也。四者皆为阴弱不能配阳也。）
夜明砂（淘净）　蝉蜕　木贼（去节）　当归（各一两，酒洗）　羊肝（四两，煮或生用）
以羊肝去筋膜，水煮捣烂和丸。
此足厥阴药也。蚊，食血之虫。夜明砂，皆蚊眼也。故能散目中恶血而明目。（蝙蝠食蚊而眼不化，其矢为夜明砂。）木贼轻扬而善磨木，故能平肝散热而去障；蝉性善蜕，故能退翳；当归能入厥阴养血而和肝。用羊肝者，羊性属火，取其气血之属，能补气血，引诸药入肝以成功也。
（羊肝丸之方颇多，兹量录其一二。）《济生》羊肝丸：黄连一两，羯羊肝一具，去筋膜，生用，捣烂和丸。《本事方》煮烂捣用，治肝经有热，目赤睛痛，及内障青盲。（《纲目》云：但是目疾及障翳青盲皆治。忌猪肉冷水。）
（娄全善曰：诚哉，河间之言。目盲、耳聋，鼻不闻臭，舌不知味，手足不能运用者，皆由玄府闭塞，而神气出入升降之道路不通利也。故先贤治目昏花，如羊肝丸。用羊肝引黄连等药入肝，解肝中诸郁。盖肝主目，肝郁解则目之玄府通利而明矣。黄连之类解热郁也，椒目之类解湿郁也，茺蔚之类解气郁也，芎、归之类解血郁也，木贼之类解积郁也，羌活之类解经郁也，磁石之类解头目郁，坠邪气使下降也。蔓菁下气通中，理亦同也。凡此诸剂，皆治气血郁结目昏之法。河间之言，信不诬矣。至于东垣、丹溪，用参芪补气血，亦能明者，盖目主气血，盛则玄府得利，出入升降而明，虚则玄府无以出入升降而昏。此则必用参、芪、四物等剂，助气血运行而明也。蔓菁子蒸为末，酒调服，或加入药中。）
兔矢汤  ***************************
（疮疹入眼）
治疮疹入眼，及昏暗障翳。
兔矢（二钱）
茶清调下，或吞服，须待疮疹瘥后服之。
此足厥阴、阳明药也。兔者明月之精，得金之气，其矢名明月砂，能解毒杀虫，故专能明目，又可兼治劳疳也。
二百味草花膏  ***************************
（赤痛流泪　赵谦）
治目赤流泪，或痛或痒，昼不能视，夜恶灯光。
血热则目赤，肝热多泪，热微则痒，热甚则痛。赤肿昏眊，故昼不能视，阳胜故夜恶火光。
羯羊胆　蜂蜜
入蜜胆中，蒸熟候干，细研为膏，每含少许，或点目中。又法，腊月入蜜胆中，纸笼套住，悬屋檐下，待霜出，扫取点眼。
此足少阳、厥阴药也。羊胆苦寒，益胆泻热；蜂蜜甘润，补中缓肝。曰二百味草花膏者，以羊食百草，蜂采百花也。
（李时珍曰：肝开窍于目，胆汁减则目暗。目者肝之外候，胆之精华也，故诸胆皆治目疾，点服。说云病有内外，治各不同。内疾既发，非服不除；外疾既成，非点不退。内疾始盛，治流不如塞源，伐枝不如去根，不服药而除者，未之见也。外障既成，如物污须濯，镜垢须磨，不点而去者，未之有也。若内障不服而外点，反激其火，动其血气，无益反损。若外障已成，虽服药不发不长，而所结不除。当内外夹攻，方尽其妙。）
点眼方  ***************************
（阳证目疾　丹溪）
治目中百病。（属阳证者。）
黄连　人乳
浸点或煎点，或加朴硝。
此足厥阴药也。《衍义》曰：人心主血，肝藏血，目受血而能视，盖水入于经，其血乃成。又曰：上则为乳汁，下则为月水，故知乳汁即血也，用以点目，岂有不相宜者哉。
（昂按：加黄连者，以清心肝之火也。）
百点膏  ***************************
（外翳　东垣）
治翳遮瞳人，如云气障隔。
黄连（二钱，以水一碗煎至半碗，再入后药）　当归　甘草（各六分）　防风（八分）　蕤仁（去皮尖，研，三分）
同熬滴水不散，去渣，入蜜少许，再煎，少时要病人净心点之，至目微痛为度，一日五七点，使药力相续，故曰百点。临卧点尤妙。
此足厥阴药也。黄连泻火，防风散风，甘草和中，当归养血，蕤仁消风散热，益水生光。
圆明膏  ***************************
（内障生翳　东垣）
治内障生翳，及瞳子散大，因劳心过度，饮食失节。
柴胡　麻黄　黄连　生地（各五钱）　归身（三钱）　甘草　诃子皮（湿纸裹煨，各二钱）
以水二碗，先煮麻黄至一碗，去沫，入后药，同熬至滴水不散，去渣，入蜜少许，再熬，点之。
此足少阳、厥阴药也。柴胡、麻黄发表散邪；当归、生地和肝养血；黄连清肝火，甘草和中州，瞳子散大，故加诃子以收之也。
飞丝芒尘入目方  ***************************
（芒尘入目）
陈墨
浓磨点之。

卷六·痈疡之剂  ——————————————————————————————————————————————————————————————————————————————————————————

痈疡之剂  ***************************
（朱丹溪曰：痈疽皆因阴阳相滞而生，盖气阳也，血阴也，血行脉中，气行脉外，相并周流。寒与湿搏之，则凝滞而行迟为不及。热与火搏之，则沸腾而行速为太过。气得邪而郁，津液稠粘，为痰为饮。积久渗入脉中，血为之浊，此阴滞于阳也。血得邪而郁，隧道阻滞，或滞或结，积久渗出脉外，气为之乱，此阳滞于阴也。百病皆由于此，不止痈疽而已也。）
（《内经》曰：荣气不从，逆于肉理，乃生痈肿。又曰：诸痛痒疮，皆属心火。外科方证，至为繁多，兹取可通用者，量录数方，以备缓急。其余各证，各有专方，不能多录。若夫泻热解毒、活血托里之剂，多散见于诸门，惟在用者之圆神而已。）
真人活命饮  ***************************
（消痈散毒）
治一切痈疽肿毒，初起未消者。
金银花（三钱）　陈皮（去白）　当归（酒洗，各钱半）　防风（七分）　白芷　甘草节　贝母　天花粉　乳香（各一钱）　没药（二味另研，候药熟下）　皂角刺（各五分）　穿山甲（三大片，锉蛤粉炒，去粉用）
用好酒煎，毒在上饱服，在下饥服，喜饮者多饮酒以行药势，忌酸物铁器。（酸性收敛，凡药多忌铁。）
此足阳明、厥阴药也。金银花散热解毒，痈疽圣药，故以为君；花粉清痰降火，白芷除湿祛风，并能排脓消肿；当归和阴而活血，陈皮燥湿而行气，防风泻肺疏肝，贝母利痰散结，甘草化毒和中，故以为臣；乳香调气，托里护心；（能使毒气外出，不致内攻。）没药散瘀消肿定痛，故以为佐；穿山甲善走能散，皂角刺辛散剽锐，皆厥阴、阳明正药，能贯穿经络，直达病所而溃壅破坚，故以为使；加酒者，欲其通行周身，使无邪不散也。
（此药当服于未溃之先，未成者散，已成者溃，若已溃后，不可服。）
金银花酒  ***************************
（痈疽初起）
治一切痈疽恶疮，不问发在何处，或肺痈肠痈，初起便服，奇效。
（痈疽之生，始于喜、怒、忧、乐之不时，饮食、居处之不节，或金石草药之发动，寒暑燥湿之不调，致阴阳不平，而蕴结荣卫，凝涩而腐溃，轻者起于六腑，浮达而为痈；重者发于五脏，沉涩而为疽。浅者为疖；实者为痈；深则为疽矣。发于外者，为背疽、脑疽、眉鬓等疽；发于内者，为肝痈、肺痈、肠脐等痈。外证易识，内证难明。太阳经虚从背而出，少阳经虚从鬓而出，阳明经虚从髭而出，督脉经虚从脑而出。）
金银花（五两，干者亦可，不及生者力速）　甘草（一两）
水二碗，煎一碗，再入酒一碗，略煎，分三服，一日一夜服尽。重者日二剂，服至大小肠通利，则药力到，外以生者捣烂，酒调敷毒四围。
此足太阴、阳明药也。金银花寒能清热解毒，甘能养血补虚，为痈疮圣药；甘草亦扶胃解毒之上剂也。
本方用金银花（二两）、甘草（一两）、加黄芪（四两）、酒一升，重汤煮服，名“回毒金银花汤”，治痈疡色变紫黑者。
附：忍冬膏：（金银花一名忍冬藤。）四月采鲜花，捣汁熬膏，茶酒任点服，养阴退阳，补虚疗风，尤宜于火热炽盛之人，永无疔疽之患，窨酒亦佳，花叶同功，而花香尤胜。
蜡矾丸  ***************************
（托里护心　李迅）
治一切疮痈恶毒，先服此丸，护膜托里，使毒不攻心，或为毒虫、蛇、犬所伤，并宜服之。
黄蜡（二两）　白矾（一两）
先将蜡溶化，候少冷，入矾和匀，为丸，酒下，每服十丸，二十丸、渐加至百丸，则有力，疮愈后服之亦佳。
加雄黄，名“雄矾丸”，治蛊毒、蛇、犬、虫咬毒。
此手少阴药也。心为君主，不易受邪，凡患痈疽及蛇、犬所伤，毒上攻心，则命立倾矣。黄蜡甘温，白矾酸涩，并能固膜护心，解毒定痛，托里排脓，使毒气不致内攻，故为患诸证者所必用也。
托里散  ***************************
（托里内消）
治一切恶疮，发背、疔疽、便毒，始发脉弦洪实数，肿甚欲作脓者。（脉弦洪实数，乃实热坚满之证，故宜之下。）
金银花　当归（各一两）　大黄　朴硝　花粉　连翘　牡蛎　皂角刺（各三钱）　黄芩　赤芍（各一钱）
每五钱，半酒半水煎。
此足阳明、厥阴药也。金银花清热解毒，疮痈主药，当归、赤芍调荣血，大黄、芒硝荡胃热，黄芩清肺火，牡蛎软坚痰，连翘、花粉散结排脓，角刺锋锐，直达病所而溃散之也。
（李东垣曰：疮疡及诸病，面赤，虽伏火热，禁不得攻里，为阳气拂郁，邪气在经，宜发表以去之，故曰‘火郁则发之’，虽大便数日不见，宜多攻其表，以发散阳气，少加润燥药以润之。如见风脉风证，只宜发表风药，便可以通利大便。若止干燥秘涩，尤宜润之，慎不可下。九窍不利，疮疡郁冒，皆不可下，汗之则愈。）
（《纲目》曰：大便秘实，不知其气不降也，便以为实而行大黄，些少寒热，不知其血气不和也，便以为有外感而行表散，如此害人甚速。）
救苦胜灵丹方  ***************************
（少阳阳明经毒　一名救苦化坚　汤东垣）
治瘰疬、马刀挟瘿，从耳下或耳后下颈至肩，或入缺盆中，乃手足少阳经分。其瘰疬在颈下或至颊车，乃足阳明经分，受心脾之邪而作也。今将三证合而治之。
（一切杂病，皆有六经所见之证，外科亦然。）
黄芪（护皮毛，实元气，活血生血，疮家圣药）　连翘（能散诸经血凝气聚，十二经疮药中不可无也）　漏芦　升麻（各一钱）　葛根（五分，此三味，足阳明本经药也）　丹皮（去肠胃中留滞宿血）　当归　生地　熟地（此三味，和血、凉血、生血）　白芍药（各三分，酸寒能补中益肺，治腹痛必用之，夏月倍之，冬寒则不可用）　防风　羌活　独活（各一钱，此三味必关手足太阳证，脊痛项强，腰似折，顶似拔者用之。防风辛温，若疮在膈已上，虽无太阳证亦当用之，为能散上部风邪，去病人拘急也）　柴胡（八分，功同连翘，如疮不在少阳经去之）　鼠粘子（解毒，无肿不用）　人参（各三分，补肺气，如气短不调，反喘者加之）　甘草（炙，五分，能调中和诸药，泻火益胃气，亦去疮邪）　肉桂（二分，能散结积，阴证疮疡当少用之，此寒因热用之意，又为阴寒复盖其疮，用大辛热以消浮冻之气，烦躁者去之）　黄连（以治烦闷）　黄柏（炒，各三分，如有热或腿脚无力，加之，如烦躁欲去衣者，肾中伏火也，更宜加之，无此不用）　昆布（二分，咸能软坚，疮坚硬者宜用）　三棱（煨，二分）　莪术（煨，三分，此二味疮坚甚者用之，不坚不用）　益智（二分，唾多者，胃不和也，病人吐沫吐食，胃寒者加之）　麦芽（一钱，治腹中缩急，兼消食补胃）　神曲（炒，能化食）　厚朴（一钱二分，腹胀加之，否则勿用）
蒸饼为丸，每服三钱，如气不顺，加陈皮、木香；大便不通，加酒制大黄；血燥加桃仁、大黄，风燥加麻仁、大黄、秦艽、皂角子。（煨用。）
此足阳明、手足少阳药也。解照东垣注各药下。东垣立此法，以听用者之进退，倘能随证加减，实能统治诸疡，亦嘉惠后人无穷之心也。
散肿溃坚汤  ***************************
（消坚散肿　东垣）
治同前证
黄芩（八钱，半酒炒，半生用）　知母　黄柏（酒炒）　龙胆草（酒炒）　花粉（酒洗）　桔梗　昆布（各五钱）　柴胡（四钱）　升麻　连翘　甘草（炙）　三棱（酒洗）　广术（酒洗，炒，各三钱）　葛根　归尾（酒洗）　芍药（各二钱）　黄连（一钱）
每服六七钱，先浸半日，煎，食后热服，服后仰卧，取药在上膈。另将半料蜜丸，留药汤吞之，量虚实服。
此手足少阳、足阳明药也。柴胡、连翘，清热散结；升麻、葛根，解毒升阳；花粉、桔梗，清肺排脓；归尾、芍药，润肝活血；甘草和中化毒；昆布散痰溃坚；三棱、莪术破血行气；（三棱破血中之气，莪术破气中之血。）黄芩、柏、连、龙胆、知母，大泻三焦之火；而桔梗又能载诸药而上行也。
飞龙夺命丹  ***************************
（以毒攻毒）
治一切疔肿痈疽，恶疮初发，或发而黑陷，毒气内攻者。
天南星　雄黄　巴豆（去油，各一钱）　黄丹　乳香　硇砂　信石（各五分）　斑蝥（十六个，去头足，炒）　麝香（少许）
为末，蟾酥和为丸，如麦米大，每服十丸或十四五丸，量人虚实，好酒送下。疮在上者，食后服，疮在下者，食前服。忌油腻、鱼肉、荤、辛之物。
此十二经通行之药也。毒气焮攻，疮疡黑陷，非平剂所能胜。南星、雄黄、黄丹，味辛性燥，能杀毒破痰；巴豆、硇砂，大毒大热，能祛寒化积；斑蝥、蟾酥，辛寒至毒，能拔疔肿，下恶物；（斑蝥能泻毒从小便出，巴豆能泻毒从大便出。）信石燥烈劫痰；麝香香窜通窍；乳香能使毒气外出，不致内攻；引之以酒，使行经络，无毒不泻也。此乃厉剂，所谓‘药不瞑眩，厥疾不瘳’，此类是也。
（《玉机微义》曰：此方世俗多用之，然香窜燥毒之剂，盖无经不至者，备汗、吐、下三法，病因食一切禽兽毒发及疮，脉沉细紧数，毒蕴在里，并湿毒，用之神效。若大热大渴，毒气焮发，脉浮洪在表，及膏粱积热之人，不宜轻用，世人多不分此。又有以半夏代雄黄者，殊不知雄黄治诸疮及百节中大风、中恶者之意也。）
雄黄解毒丸  ***************************
（缠喉风痹　丹溪）
治缠喉急痹。
（咽在后主食，喉在前主气。十二经中，唯足太阳主表，别下项，余经皆内循咽喉，尽得以病之，而缠在君、相二火。喉主天气，属肺金，变动为燥，燥则涩而闭；咽主地气，属脾土，变动为湿，湿则肿而胀。皆火郁上焦，致痰涎气血结聚于咽喉，肿达于外，麻痒且痛，为缠喉风，肿于两旁为喉痹。）
雄黄（一两）　郁金（二钱）　巴豆（十四粒，去皮油）
醋糊为丸，每服五分，津咽下。
（或用巴豆油蘸纸捻上燃火，吹息，带烟刺入喉中，出紫血恶涎，即宽。此以热攻热，热则流通之义也。）
此手足少阴、少阳药也。吴鹤皋曰：缠喉急痹，缓治则死。雄黄能破结气，郁金能散恶血，巴豆能不稠涎。丹溪生平不用厉剂，此盖不得已而用者乎。
（单蛾、双蛾，木舌、子舌，胀缠喉风、走马喉风，病同于火，故不分也。唯缠喉走马，杀人最速。）
（张子和曰：治喉痹用针出血，最为上策。《内经》‘火郁发之’，发谓发汗，出血者乃发汗之一端也。）
皂角丸  ***************************
（《金匮》）
治肺痈，咳逆上气，时时唾浊，但坐不眠。
（肺者，五脏之华盖也，处于胸中，主气，候在皮毛。劳伤血气，腠理虚而风邪乘之，内感于肺，汗出恶风，咳嗽短气，鼻塞项强，胸膈胀满，久久不瘥，则成肺痿。风伤皮毛，热伤血脉，风热相搏，气血稽留，蕴结于肺，则成肺痈。多唾涎沫而无脓者，肺痿也。口干喘满，咽燥而渴，甚则四肢微肿，咳吐脓血，胸中隐痛者，肺痈也。痿为正气虚，痈为邪气实。）
皂角（刮去皮弦，酥炙）
为末，蜜丸。以枣膏和汤服三丸。
此手太阴药也。喻嘉言曰：火热之毒，结聚于肺，表之里之，温之清之，曾不少应，坚而不可攻者，令服此丸，庶几无坚不入，聿成洗荡之功，不可以药之微贱而少之也。
《千金方》用桂枝汤，去芍药，加皂角，名“桂枝芍药加皂角汤”，治肺痿吐沫。
本方加蛤粉，等分为末，名“皂蛤丸”，治妇人风邪客于乳房，而成乳痈，每服二钱，酒下。（此药能导其汗，散其风邪，汗出而病自愈矣。）
托里十补散  ***************************
（解表托里　《局方》　即《外科精要》十宣散）
治痈疮初发，或已发，邪高痛下，疮盛形羸，脉无力者。
（若痈疽不因膏粱、丹毒、火热，胃虚劳气郁者，止宜补形气，调经脉，自当消散。不待汗之下之也。）
黄芪　人参　当归　川芎　桂心　白芷　防风　厚朴　桔梗　甘草（各一钱）
每服二钱，加至六钱，热酒调下。
本方加芍药、连翘、木香、乳香、没药，亦名“托里散”，治发背、疔疮。
此手足太阴、足厥阴、阳明药也。参、芪补气，芎、归活血，甘草解毒，桂枝、白芷、桔梗排脓，厚朴泻实满，防风散风邪。为表里气血之药，共成助阳内托之功也。
（朱丹溪曰：若冬日肿疡，用之可转重就轻，若溃疡夏月用之，以桂、朴之温散，佐以防风、白芷，吾恐虽有参、芪，难为倚仗。世人不分冬夏，无论经络，不能无误也。）
（《机要》曰：治疮须用托里、疏通脏腑、调和荣卫三法。内之外者，其脉沉实，发热烦燥，外无焮赤，痛深于内，其邪深矣，当疏通脏腑，以绝其源。外之内者，其脉浮数，焮肿在外，形证外显，恐邪气极而内行，当先托里。内外之中者，外无焮恶之气，内亦脏腑宣通，知其在经，当和荣卫。用此三者，虽未即瘥，必无变证。）
托里黄芪汤  ***************************
（溃后补虚　《总录》）
治诸疮溃后，脓多内虚。
（溃后脓血出多，阴阳两竭，宜大补气血。）
黄芪　人参　当归　桂心　茯苓　远志　麦冬　五味子（炒）
等分，每服五钱，食远服。
此手足太阴、足阳明药也。人参、黄芪，补气固卫；当归、桂心，活血生肌；茯苓渗湿健脾，麦冬清热补肺，远志辛散，专理痈疽；（散郁补精，长肌肉，助筋骨。）五味酸温，善收肿大。丹溪曰：痈疽溃后，补气血，理脾胃，实为切要，否则数月半年之后，虚证仍见，转成他病也。
托里温中汤  ***************************
（疮疡内陷　孙彦和）
治疮疡为寒，变而内陷，脓出清稀，皮肤凉，心下痞满，肠鸣切痛，大便微溏，食则呕逆，气短呃逆，不得安卧，时发昏愦。
（此孙彦和治王伯禄臂疡方也。六脉沉微，色变肤凉，加以呃逆，胃中虚寒极矣，遂于盛夏用此大辛热之剂，盖舍时从证之变法也。）
附子（炮，四钱）　干姜（炮）　羌活（各三钱）　木香（钱半）　茴香　丁香　沉香　益智仁　陈皮　甘草（炙，一钱）
加生姜五片煎。
此足阳明、三阴药也。《卫生宝鉴》曰：经曰寒淫于内，治以辛热，佐以苦温。附子、干姜，大辛热温中，外发阳气，自里之表，为君；羌活味苦辛温，透关节；炙甘草温补脾胃，行经络，通血脉；胃寒则呕吐呃逆，不下食，益智、沉香、丁香，大辛热以散寒邪，为佐；疮气内攻，聚而为满，木香、茴香、陈皮，辛苦温，治痞散满，为使。
止痛当归汤  ***************************
（止痛　《总录》）
治脑疽背疽，穿溃疼痛。
当归　生地黄　芍药　黄芪　人参　甘草（炙）　官桂（各一两）
此足阳明、厥阴药也。当归、生地，活血凉血；人参、黄芪，益气补中；官桂解毒化脓；（毒化成脓，则痛渐止。）芍药和脾，酸以敛之；甘草扶胃，甘以缓之，则痛自减矣。
（齐德之曰：世人皆谓乳、没珍贵之药，可住疼痛，不知临病制宜，殊非一端。热痛凉之，寒痛温之，风痛除其风，湿痛导其湿，燥痛润之，塞痛通之，虚痛补之，实痛泻之，脓郁而闭者开之，恶肉败溃者引之，阴阳不和者调之，经络闭涩者利之。不可执一而无权也。）
生肌散  ***************************
（敛疮长肉）
敛疮长肉。（疮初起者禁之。）
寒水石（煅）　滑石（各二两）　龙骨　海螵蛸（各一两）　密陀僧　枯矾　定粉（即铅粉）　干胭脂（各五钱）
共为细末，掺疮口上。
此阳明药也。（阳明主肌肉。）疮口不敛，盖因脓水散溢而溃烂也。石膏（亦名寒水石。李时珍曰：唐宋诸方，寒水石即石膏。）滑石，解肌热，龙骨、枯矾，善收涩，胭脂活血解毒，螵蛸、陀僧、定粉，收湿燥脓，故能敛疮而生肉也。
又方：槟榔、枯矾（各一两），佗僧、黄丹、血竭（各一钱），轻粉（五分），亦名“生肌散”。
张子和方：黄连（三钱），密陀僧（五钱），胭脂、绿豆粉（各二钱），雄黄、轻粉（各一钱），亦名“生肌散”，治同。
灸法  ***************************
治一切痈疽恶疮。
凡人初觉发背，欲结未结，赤肿焮痛，以湿纸复其上，先干处即痈头也。取独头大蒜切片，安于头上，用艾灸之，三壮换一蒜片，痛者灸至不痛，不痛者灸至痛时方住。最要早觉早灸为上。若有十数头者，即用蒜研作饼，铺头上，聚艾于头上烧之。若初发赤肿，一片中间，有黄粟米头子，便用独蒜片安于头上，着艾灸十四壮，或四十九壮，使毒气外出则易愈。
（李迅曰：痈疽用灸，胜于用药，三壮一易，百壮为率。但头项以上，切不可用，恐引气上，更生大祸也。）
（史源曰：有灸至八百壮者，约艾二筛，初坏肉不痛，直灸至好肉方痛，至夜火焮，满背高阜，头孔百数，则毒外出，否则内通五脏而危矣。）
（《纲目》曰：精要谓头上发毒，不得灸，此言过矣，头为诸阳所聚，艾炷宜小，壮数宜少，小者如椒粒，少者三五壮而已。）
（按：东垣灸元好问脑疽，以大艾炷如两核许者，灸至百壮，始觉痛而痊。由是推之，则头上发毒，灸之痛者，艾炷宜小，壮数宜少，若不痛者，艾炷大，壮数多，亦无妨也。）
芙蓉外敷法  ***************************
一切痈疽肿毒，用芙蓉花或叶或根皮捣烂，或干研末，蜜调涂四围，中间留头，干则频换。初起者即觉清凉，痛止肿消；已成者即脓出，已溃者则易敛，疡医秘之，名为“清凉膏”、“清露散”、“铁箍散”，皆此物也。或加赤小豆末，或苍耳烧存性为末加入亦妙。
（芙蓉辛平，性滑涎粘，清肺凉血，散热止痛，消肿排脓。）

卷六·经产之剂  ——————————————————————————————————————————————————————————————————————————————————————————

经产之剂  ***************************
（妇人之病，与男子同，惟行经、妊娠则不可以例治，故取胎、产、经、带数方，以备采用。诸方男女可通用者，兹不重出。）
表实六合汤  ***************************
（妊娠伤寒　海藏）
治妊娠伤寒，头痛身热，无汗脉紧，太阳经病。
四物汤（四两，每味一两）　麻黄　细辛（各五钱）
此足太阳药也。凡妇人伤寒，六经治例皆同。有怀妊者，则以安胎为主，药中有犯胎者，则不可用也。海藏皆以四物为君，养血安胎，余同伤寒例，分证而治。麻黄、细辛，发汗解表，故加用之，治表实无汗者。
四物四两，加桂枝、地骨皮各七钱，名“表虚六合汤”。治妊娠伤寒，表虚自汗，身热恶寒，头痛项强，脉浮而弱。（地骨皮凉血，故能退热止汗。）
四物四两，加防风、苍术各七钱，名“风湿六合汤”。治妊娠伤寒，中风湿气，肢节烦痛，头痛身热，脉浮。
四物四两，加升麻、连翘各七钱，名“升麻六合汤”。治妊娠伤寒，下后过经不愈，湿毒发斑如锦纹者。
四物四两，加柴胡、黄芩各七钱，名“柴胡六合汤”。治妊娠伤寒，胸胁满痛而脉弦，少阳经证。
四物四两，加大黄五钱，桃仁十枚，麸炒，名“大黄六合汤”。治妊娠伤寒，大便秘，小便赤，气满而脉沉数，太阳、阳明本病也，急下之。（大黄、桃仁，妊娠所忌，然伤寒间有用之者，谓药病相当也。经曰：‘妇人重身，毒之如何？岐伯曰：有故无殒，亦无殒也。’此之谓欤。）
四物四两，加人参、五味各五钱，名“人参六合汤”。治妊娠伤寒，汗下后咳嗽不止。
四物四两，加厚朴、枳实，麸炒，各五钱，名“朴实六合汤”。治妊娠伤寒后，虚痞胀满，阳明本虚者。（本胃腑也。）
四物四两，加栀子、黄芩各五钱，名“栀子六合汤”。治妊娠伤寒，汗下后不得眠。
四物四两，加石膏、知母各五钱，名“石膏六合汤”。治妊娠伤寒，大渴而烦，脉长而大。
四物四两，加茯苓、泽泻各五钱，名“茯苓六合汤”。治妊娠伤寒，小便不利，太阳本病。（本膀胱也。）
四物四两，加阿胶、艾叶各五钱，名“胶艾四物汤”。（一方加甘草；一方加甘草、黄芪、干姜。）治妊娠伤寒汗下后，血漏不止，损动胎气者。
四物四两，加附子、肉桂各五钱，名“附子六合汤”。治妊娠伤寒，四肢拘急，身凉微汗，腹中痛，脉沉迟者，少阴病也。（桂、附亦辛热动胎之药，间有不得已而用之者。）
四物四两，加生地、大黄（酒浸）各五钱，名“四物大黄汤”。治妊娠伤寒蓄血证。（歌曰：‘妇人妊娠若蓄血，抵当挑仁莫妄施；要救母子俱无损，大黄四物对分之。’抵当汤、桃仁承气汤，皆治蓄血。）
（吴绶曰：产后伤寒，不可轻易发汗。盖有产时伤力发热；有去血过多发热；有恶露不尽发热；有三日乳蒸发热；或早起劳动，饮食停滞，亦皆发热。状类伤寒，要须详辨。大抵产后大血空虚，若汗之，则变筋惕肉瞤，或昏迷不醒，或搐搦不定，或大便闭塞，其害非轻。）
（凡有发热，且与四物汤，芎、归为君，最多，白芍须炒过，酒蒸熟地黄佐之，加软苗柴胡、干姜、人参，主之最效。盖干姜辛热，能引血药入血分，气药入气分，且能去恶生新，有阳生阴长之道，以热治热，深合内经之旨。如恶露不尽者，益母丸、黑神丸，必兼用之。胃虚食少者，加白术、茯苓。有痰呕逆者，加陈皮、半夏。其余六经，治例皆同，必以四物为主，乃养血务本之要也。）
（刘河间曰：大抵产病天行，从增损柴胡，杂证从增损四物，宜详察脉证而用之。）
胶艾汤  ***************************
（半产、漏下　《金匮》）
治妇人漏下，或半产后下血不绝，或妊娠下血、腹痛为胞阻。
（漏下者，怀妊而经来，以阳不足，谓之激经；半产者，四五月而坠胎，坠胎必伤其血海，血因续下不绝也。）
亦治损伤冲任，月水过多，淋沥不断。（此即崩证。）
阿胶　川芎　甘草（各二两）　艾叶　当归（各三两）　芍药（四两）　干地黄（原方未注分两）
水五升，酒三升，煮取三升，内阿胶烊化服，一方加干姜三两。（胡氏治胎动无干姜。）严氏治胎动经漏，腰痛腹满，抢心短气，加黄芪。《千金翼》治从高坠下，损伤五脏，吐血，及金疮经肉绝者，加干姜。
此足太阴、厥阴药也。四物以养其血，阿胶以益其阴，艾叶以补其阳，和以甘草，行以酒势，使血能循经养胎，则无漏下之患矣。
又方：阿胶一斤，蛤粉炒，艾叶数茎，亦名胶艾汤。（《良方》。）治胎动不安，腰腹疼痛，或胎上抢心，去血腹痛。《指迷方》加秦艽。
（妇人受胎一月，形如露珠，乃太极动而生阳，天一生水，谓之胚，足厥阴脉主之。经水即闭，饮食稍异。）
（二月如桃花瓣，乃太极静而生阴，地二生火，谓之月军，足少阳脉所主。若吐逆，思食，名曰恶阻，有孕明矣。或偏嗜一物，乃一脏之虚，如爱酸物，乃肝经只能养胎而虚也。）
（三月如清鼻涕，先成鼻与雌雄二器，乃分男女。手厥阴相火所主。胎最易动。）
（四月始受水精，以成血脉，形象具，手足顺成。手少阳脉所主。）
（五月始受火精，筋骨四肢已成，毛发始生。足太阴脉所主。）
（六月始受金精，以成筋，口目皆成。足阳明脉所主。）
（七月始受木精，以成骨，游其魂，能动左手。手太阴脉所主。）
（八月始受土精，以成皮肤，九窍皆成，游其魄，能动右手。手阳明脉所主。）
（九月始受石精，百节毕备，三转其身。足少阴脉所主。）
（十月神气备足，乃生。足太阳脉所主。）
（惟手少阴、太阳无所主者。君主之官，无为而已。堕胎须防三五七月，宜服清热、凉血、安胎之药。）
钩藤汤  ***************************
（瘛疭、胎动　《良方》）
治瘛疭、胎动不安。
（瘛疭，手足抽掣也。热为阳，风主动，肝风相火为病也。）
钩藤钩　当归　茯神　人参（各一钱）　桔梗（钱半）　桑寄生（五分）
风热加黄芩、栀子、柴胡、白术；风痰加半夏、南星、竹沥；风胜加全蝎、僵蚕。
此足厥阴药也。钩藤之甘寒，以除心热而散肝风；柴胡、桔梗之辛凉，黄芩、栀子之苦寒，以平少阳、厥阴之风热，风热去则瘛疭止矣。人参、茯神，以益气而宁神；当归、寄生，以养血安胎也。
羚羊角散  ***************************
（子痫　《本事方》）
治妊娠中风，涎潮忽仆，目吊口噤，角弓反张，名子痫。
（阴主静，阳主动。风，阳邪也。诸风眩掉，皆属肝木。故有搐搦、眩冒、反张之证。）
羚羊角（屑，一钱）　独活　防风　川芎　当归　枣仁（炒）　茯神　杏仁　薏仁（各五分）　木香　甘草（各二分半）
加姜煎。一方有五加皮。
此足厥阴药也。羚角之辛凉，以平肝火；防风、独活之辛温，以散肝邪；茯神、酸枣以宁神；当归、川芎以活血；杏仁、木香以利气；薏仁、甘草以调脾也。（扶土所以抑木。故薏仁亦治筋急、拘挛之证。）
紫苏饮  ***************************
（子悬　严氏）
治胎气不和，凑上胸腹，腹满头痛，心腹腰胁痛，名子悬。
（由下焦气实，相火旺盛，举胎而上，上逼心胸也。）
苏叶（一钱）　当归（七分）　川芎　芍药　人参　陈皮　大腹皮（各五分）　甘草（二分）
加姜煎，空心服。心腹痛者，加木香、延胡索。
此手足太阴、厥阴药也。陈来章曰：芎、归、芍药，以和其血；苏、橘、大腹，以顺其气。气顺血和则胎安矣。既利其气，复以人参、甘草养其气者，顺则顺其邪逆之气，养则养其冲和之气也。
天仙藤散  ***************************
（子气　陈景初）
治子气。
（妇人冲任，素受血风，因妊娠而足肿、喘闷、妨食，甚则脚指出黄水，病名子气，非水也。）
天仙藤（即青木香藤，微炒）　香附（炒）　乌药　陈皮　甘草（炙）
等分，加紫苏三叶，木瓜、生姜各三片，空心煎服。或为末，盐汤调下，日三服。
此手足太阴药也。天仙藤之苦温，疏气活血，能解血中之风气；香附、乌药、陈皮之辛温，以行郁气；紫苏、生姜之辛温，以疏表气；甘草之甘缓，以和正气；少加木瓜，以除湿热，利筋骨，调荣卫也。
白术散  ***************************
（子肿　《全生》）
治子肿，面目肢体虚浮如水状。
（胎中挟湿，水与血搏，湿气流溢，故令面目肢体浮肿，亦名胎水。原因烦渴引饮过多，或泄泻损伤脾胃。脾虚不能治水。五六个月多有之。）
白术（一钱）　姜皮　陈皮　茯苓皮　大腹皮（各五分）
为末，米饮下。《指迷方》有桑白皮，无白术。（此即五皮饮。）丹溪除姜皮、腹皮，加川芎、木通，补中、导水、行气。（此证有服鲤鱼汤、鲤鱼粥者。）
此足太阳、太阴药也。水病常令上下分消，姜皮、橘皮辛而能散，使水从毛窍出；腹皮、苓皮淡而能泄，使水从溺窍出。水盛由于土衰，故用白术之甘温，以扶脾土而堤防之，不致泛溢也。
竹叶汤  ***************************
（子烦）
治妊娠心惊胆怯，终日烦闷，名子烦。
（受胎四五个月，相火用事，或盛夏君火大行，俱能乘肺以致烦躁，胎动不安。亦有停痰积饮，滞于胸膈，以致烦躁者。）
麦冬（钱半）　茯苓　黄芩（各一钱）　人参（五分）　淡竹叶（十片）
一方茯苓为君，无人参，有防风。一方无人参，有防风、知母，如有痰者，加竹沥。
此手太阴、少阴药也。竹叶清烦，黄芩消热，麦冬凉肺，（心火乘肺故烦出于肺。）茯苓宁心，人参补虚。妊娠心烦，固多虚也。（如相火盛者，单知母丸；君火盛者，单黄连丸；心神不安者，朱砂安神丸。切不可作虚烦，用栀、豉等药治之。）
紫菀汤  ***************************
（子嗽　《良方》）
治子嗽。
紫菀　天冬（各一钱）　桔梗（五分）　甘草（炙）　桑白皮　杏仁（各三分）　竹茹（二分）
入蜜温服。
此手太阴药也。子嗽由于火邪，当以清火润肺为务。桔梗、桑皮之凉以泻之；天冬、竹茹之寒以清之；紫菀、炙草之温，杏仁、白蜜之泽，以润之也。
安荣散  ***************************
（子淋　《本事方》）
治子淋，心烦闷乱。
（子淋，膀胱小肠虚热也。虚则不能制水，热则不能通利，故淋。心与小肠相表里，故烦闷。亦有因房劳内伤，胞门冲任虚者，宜八珍汤，或肾气丸。）
人参　细辛（各一两）　当归　甘草　灯草（各五钱）　木通　滑石　麦冬（各三钱）
为末，每二钱，麦冬汤调下。
此手太阴、足太阳、少阴药也。陈来章曰：虚热宜补，故用人参、甘草之甘；淋闷宜通，故用木通、灯草之渗，滑石之滑。肺燥则天气不降，而麦冬能清之；肾燥则地气不升，而细辛能润之；（经曰：地气上为云，天气下为雨。上下交，阴阳和，而后便得通也。）血燥则沟渎不濡，而当归能滋之也。
参术饮  ***************************
（转胞　丹溪）
治妊娠转胞。
（转胞者，胎逼及胞，压在一边，胞系转戾，脐下急痛，溲数，或闭也。因气血虚弱，痰饮壅滞以致之。）
当归　熟地黄　川芎　芍药　人参　白术　陈皮（留白）　半夏　甘草（炙）
加姜煎，空心服。（此即八珍汤而去茯苓，加陈皮、半夏，以除痰也。）
此足太阴、厥阴药也。脾虚补以四君；血虚补以四物；痰饮消以二陈。使气得升举而胞自通也。
（丹溪曰：转胞之病，妇之禀受弱者、忧闷多者、性急躁者、食味厚者，多有之。古方用滑利药鲜效，因思胞不自转，为胎所压。胎若举起，胞系自疏，水道自通矣。近吴宅宠人患此，脉似涩，重则弦。予曰：此得之忧患，涩为血少气多，弦为有饮，血少则胎弱不能举，气多有饮，中焦不清而隘，则胎知所避而就下。乃以上药与服，随以指探喉中，吐出药汁，候气定，又与之。八贴而安。此恐偶中，后治数人皆效。）
（仲景云：妇人本肥盛，今反羸瘦，胞系了戾，但利小便则愈，宜服肾气丸，以中有茯苓故也。地黄为君，功在补胞。）
（昂按：治下部不通，每用吐法。）
又法：将孕妇倒竖，胎转而小便自通矣。
附：丹溪参术膏：人参（二钱五分），白术（二钱），黄芪（钱半），茯苓、陈皮、桃仁（各一钱），炙甘草（五分）。用猪羊胞煮汤入药煎服。治产后胞损成淋沥证。
（丹溪曰：收生不谨，以致损胞而得淋沥。有徐氏妇，壮年患此，因思肌肉破伤在外者，且可补完，胞虽在内，恐亦有治。诊其脉虚甚，因悟曰：难产之人，多是气虚，难产之后，血气甚虚。因用峻补，以参术膏煎以猪羊胞，极饥时与之，每剂二两，一月而安。盖令血气骤长，其胞可完，若稍迟缓，恐难成功。）
黑神散  ***************************
（行血下胎　《局方》）
治产后恶露不尽，攻冲作痛，及胞衣不下，胎死腹中。
（由血滞不行也。）
熟地黄　归尾　赤芍　蒲黄（炒）　桂心　干姜（炒）　甘草（各四两）　黑豆（炒，去皮，半升）
每服二钱，酒、童便各半，煎。便产须知有生地黄。
此足太阴、厥阴药也。前证皆因血瘀不行，熟地、归、芍之润以濡血；蒲黄、黑豆之滑以行血；（昂按：行血则蒲黄当生用。）桂心、干姜之热以破血。（干姜辛热，能去恶生新，故产后发热必用之。）用甘草者，缓其正气；用童便者，散其瘀逆；加酒者，引入血分，以助药力也。（产后恶露不行，坐蓐劳伤者，以前四味，悉能治之。若挟宿冷，气滞血凝，胞衣不下，则宜全用快行之也。《纲目》曰：寒多及秋冬宜之。若性急形瘦有火，及夏月当审用。此丹溪之论。）
古黑神散：百草霜、白芷，等分，每二钱煎，入童便、醋少许，和服。治横生逆产，及胎前产后虚损崩漏等证。
失笑散  ***************************
（血痛　《局方》）
治恶露不行，心包络痛，或死血腹痛。
（恶血阻而不行，上冲于包络，下阻于腹中，皆闷而作痛。）
蒲黄　五灵脂
等分为末，煎膏，醋调服。
此手足厥阴药也。生蒲黄性滑而行血，五灵脂气臊而散血，（气臊入肝。）皆能入厥阴而活血止痛，故治血痛如神。
本方各一两，加木通、赤芍各五钱，每四钱，入盐少许，服。名“通灵散”。治九种心痛。
清魂散  ***************************
（产后昏晕　严氏）
治产后恶露已尽，忽昏晕不知人。
（产后气血虚弱，又感风邪也。）
泽兰叶　人参（各三分）　川芎（五分）　荆芥（一钱）　甘草（炙，三分）
为末，温酒调下。更宜烧漆器，淬醋炭于床前，使闻其气。
此足厥阴药也。气血虚弱，故以川芎、泽兰养其血，人参、甘草补其气；外感风邪，故以荆芥疏其风，风邪去，气血生，则神清矣。肝藏魂，故曰清魂。（荆芥最散血中之风，故以为君。）
返魂丹  ***************************
（调经利产　即益母草膏丸　《产宝》）
治月经不调，赤白带下，胎前产后一切诸病。
五月五日，六月六日，或小暑日，益母草花正开时，连根采收，阴干。
用花叶及子，石臼捣末，蜜丸。或捣汁于砂锅内，文武火熬成膏服。忌铁。
如胎动腹痛，下血不止，当归汤下；横生逆产，胎衣不下，炒盐汤下；产后血晕，口渴狂言，产后中风，失音口噤，及血结奔痛，时发寒热，面赤心烦，或鼻衄、舌黑、口干，并童便和酒下；产后喘嗽，恶心吐酸，胁痛无力，酒下；产后泻血，枣汤下；产后痢疾，米汤下；产后崩漏，糯米汤下；产后带下，胶艾汤下；产后二便不通，烦躁口苦，薄荷汤下。凡产后以童便化下一丸，能安魂魄，调经络，破血痛。经不调者，服之则调。久无子者，服之则孕。
此手足厥阴药也。益母草功擅消水行血，去瘀生新，利大小便。故为经产良药，而又能消疔肿，散乳痈也。
（益母草，一名茺蔚。李时珍曰：益母草根、茎、花、叶、实，皆可用。若治血分风热，明目调经，用子为良，若胎产疮肿，消水行血，则可并用。盖根、茎、花、叶专于行，子则行中有补也。）
当归羊肉汤  ***************************
（蓐劳）
治产后发热自汗，肢体疼痛，名曰“蓐劳”。
黄芪（一两）　人参　当归（各七钱）　生姜（五钱）
用羊肉一斤，煮汁去肉，入前药煎服。
如恶露不尽，加桂；（辛热行血。）恶露下，外加川芎；有寒加吴茱萸；有热加生地汁；有气加细辛。
此手足太阴、厥阴药也。参、芪补气而固卫；当归养血而调荣；生姜辛温，引气药入气分而生新血；羊肉甘热，用气血之属以补虚劳。热退而汗收矣。
本方除人参、黄芪，用羊肉（一斤），姜（五两），归（三两），名“当归生姜羊肉汤”。（《金匮》。）治产后腹中㽲痛，及寒疝腹痛，虚劳不足。（㽲音鸠，又音绞，急痛也。）
当归散  ***************************
（养血安胎　《金匮》）
妇人妊娠，宜常服之。
（妇人血少有热，胎动不安，及数半产、难产者，并宜服之。胎无疾苦，临盆易产，产后百病悉皆主之。）
当归　川芎　芍药　黄芩（各一斤）　白术（半斤）
为末，酒调服，日二。
此足太阴、厥阴、冲任药也。冲任血盛，则能养胎而胎安。芎、归、芍药，能养血而益冲任，又怀妊宜清热凉血，血不妄行则胎安。黄芩养阴退阳，能除胃热；白术补脾燥湿，亦除胃热。（胎气系于脾，脾虚则蒂无所附，故易落。）脾胃健则能运化精微，取汁为血以养胎，自无恶阻呕逆之患矣，故丹溪以黄芩、白术为安胎圣药也。
《易简方》加山茱萸，治经三四月不行，或一月再至。（数月不行者，血少也，滋之以芎、归、芍药，补之以白术、山茱。一月再至者，脾虚有热也，白术能补脾，黄芩能凉血，山茱能固经。）
启宫丸  ***************************
（体肥不孕）
治子宫脂满，不能孕育。
（妇人肥盛不孕者，以子宫脂满壅塞，故不能受胎也。）
川芎　白术　半夏曲　香附（各一两）　茯苓　神曲（各五钱）　橘红　甘草（各一钱）
粥丸。
此足太阴、厥阴药也。橘、半、白术，燥湿以除其痰；香附、神曲，理气以消其滞；川芎散郁以活其血，则壅者通，塞者启矣。茯苓、甘草，亦以去湿和中，助其生气也。（肥而不孕，多由痰盛，故以二陈为君，而加气血药也。）
达生散  ***************************
（易产　亦名束胎散　丹溪）
妇人妊娠八九月，服数十剂，易生有力。
（诗云：‘诞弥厥月，先生如达’。达，小羊也，其生甚易。产难多因气血虚弱，荣卫滞涩，服此则易生如达矣。）
当归（酒洗）　芍药（酒炒）　人参　白术（土炒）　陈皮　紫苏（各一钱）　甘草（炙，二钱）　大腹皮（三钱）
入青葱五叶，黄杨脑子七个，煎。（黄杨木主产难。）或加枳壳、砂仁。或春加川芎，夏加黄芩，冬如本方。或有别证，以意消息。
此足太阴、厥阴药也。当归、芍药，以益其血；人参、白术，以益其气；腹皮、陈皮、紫苏、葱叶，以疏其壅。气血不虚不滞，则临产自无留难之患矣。
（朱丹溪曰：产难往往见于郁闷安乐之人，富贵奉养之室，若贫贱者鲜有之。古方有“瘦胎饮”，为湖阳公主而作，恐非至到之言。予族妹苦于难产，遇胎则触而去之，予甚悯焉。视其形肥而勤于女工，知其气血久坐不运，儿因母气虚，亦不能自运耳。当补母气，则儿健易产。令其有孕，五六月，以《大全良方》紫苏饮加补气药与之，数十贴，得男甚快。因以其方，随母之性禀与时令加减，服无不应，因名曰“达生散”云。昔湖阳公主难产，方士进“瘦胎饮”，用枳壳四两，炒，甘草二两，炙。五月后日服一钱。洁古改以枳、术，名“束胎丸”。寇宗奭明其不然。盖孕妇全赖血气以养胎，血气充实，胎乃易生。彼公主奉养太过，气实有余，故可服之。若一概滥施，误之甚矣。）
（按：“瘦胎饮”又名“枳壳散”，治胎肥难产，临月服之。张氏加香附，行气宽膈，姜汤下。许学士云：大率妊娠，惟在抑阳助阴，其方甚多，亦恶群队，枳壳散所以抑阳，四物汤所以养阴。然枳壳散差寒，宜以内补丸佐之，即当归一两，地黄二两为丸也。）
猪蹄汤  ***************************
（通乳　《灵苑》）
治乳少。
猪蹄（一只）　通草（即木通，一两）
煮食。
此足阳明药也。猪蹄咸能润下，通草淡能通窍。
《广济方》用猪蹄四只，煮汁，加土瓜根、漏芦、木通，各三两。（土瓜、漏芦并通经下乳。）著少米、葱、豉，煮稀粥食。治同。或以猪蹄汤调“益元散”服，以木梳梳乳房，乳汁自下。
（又：穿山甲、王不留行，皆通乳之药，俗曰：“穿山甲、王不留，妇人服之乳长流”。）
人参荆芥散  ***************************
（血风劳　《妇宝》）
治血风劳。
（血风劳者，血脉空疏，感受风邪，寒热盗汗，展转不已，乃成劳也。）
人参　白术　熟地黄　酸枣仁（炒）　鳖甲（童便炙）　羚羊角　枳壳　柴胡　荆芥（各五分）　防风　甘草　川芎　当归　桂心（各三分）
加姜煎。
此足太阴、厥阴、手少阴药也。陈来章曰：血中之风，荆芥、防风散之；木盛生风，羚角、柴胡平之；阴虚发热，地黄、鳖甲滋之；血气痛滞，月水不调，川芎、当归、桂心、枳壳调之；烦怠食少，盗汗心忡，人参、白术、炙草、枣仁，补而收之。
柏子仁丸  ***************************
（血少经闭　《良方》）
治经行复止，血少神衰。
（女子善怀，每多忧思。忧多则伤心，心伤则不能生血而血少，血少则肝无所藏，而冲任之脉枯，故经闭不行也。经曰：月事不来者，胞脉闭也。胞脉者，属心而络于胞中，今气上逼肺，心气不得下降，故月事不来也。）
柏子仁（去油）　牛膝（酒浸）　卷柏（各五钱）　泽兰　续断（各二两）　熟地黄（一两）
蜜丸，米饮下。
此手足少阴、厥阴药也。柏子仁安神而养心；地黄、续断、牛膝，补肝肾而益冲任；卷柏、泽兰，活血脉而通经闭。（卷柏生用破血，炙用止血。）
（李梴曰：妇人以血为主。天真气降，血脉流行，一月一见，其来有常，故曰月经。或外被风寒、燥湿、暑热，或内伤生冷，或七情郁结，为痰为瘀，凝滞于内，曰‘血滞’。或用力太过，入房太甚。或服食燥热，以致火动，邪气盛而津液衰，曰‘血枯’。若经后被惊，血气错乱而妄行逆上，则出于口鼻；水血相搏，则为水肿；怒极伤肝，则有眩晕、呕血、瘰疬、疮疡等病；湿热相搏，则为崩、带；凝结于内，则为癥瘕。变证百出，不出‘血滞’与‘血枯’而己。）
（血滞经闭宜破者，原因饮食热毒，或暴怒、凝瘀、积痰，直须大黄、干漆之类，推陈致新，俾旧血消而新血生矣。若气旺血枯，起于劳役忧思，却宜温补，或兼痰火湿热，尤宜清之凉之。每以肉桂为佐者，热则血行也。但不可纯用峻药，以亏阴道。至于‘耗气益血’之说，虽女科要法，但气为血配，气热则热，气寒则寒，气升则升，气降则降，气行则行，气滞则滞。如果郁火气盛于血者，方可用单香附散、抑气散，加木香、槟榔、枳壳，行气开郁。若气乱则调，气冷则温，气虚则补，男女一般，阳生则阴自长，气耗则血亦枯。岂可专耗其气哉？）
芎归六君子汤  ***************************
（痰阻经迟）
治经水后期，其来涩少，形体肥盛。
（体肥而经水后期涩少者，气虚而痰滞于经络也。）
当归　川芎　人参　白术　茯苓　甘草　橘红　半夏
加姜煎。
此足太阴、厥阴药也。二陈治其痰滞；参、术补其气虚；（气行则痰行。）芎、归活其经血。
连附四物汤  ***************************
（热郁经迟　丹溪）
治经水过期，紫黑成块。
（紫血，热也。黑，热甚也。过期而成块，气滞也，或风冷乘之也。若淡白者，虚也，或挟痰停水以混之也。如烟尘、豆汁、屋漏水，混浊模糊者，湿痰也。）
四物汤（见《血门》。）加香附、黄连。
此手少阴、手足厥阴药也。四物以益阴养血，加黄连以清血热，香附以行气郁。
“四物加芩术汤”，（亦名“温六合汤”。）治经水过多。（黄芩抑阳，白术补脾，脾能统血。）
“四物加芩连汤”，治经水适断，五心烦热，经来色黑，或如豆汁。（或如豆汁，热兼湿也。芩、连苦燥湿而寒胜热。）
四物加栀、连为“热六合汤”，加姜、附为“寒六合汤”，加陈、朴为“气六合汤”，加羌、艽为“风六合汤”。皆妇病与经产通用之药也。
固经丸  ***************************
（血热崩漏　《良方》）
治经行不止，及崩中漏下，紫黑成块。
（冲任为经脉之海，若无损伤，则阴阳和平，血气调适矣。其劳动过度，损伤脏腑，冲任之气虚，不能约制经血，故经多漏下。或由阴虚阳搏，为热所乘，致伤冲任，血得热则妄行也。脉数、疾、小为顺，大者为逆。紫黑成块者，热甚而反兼水化，非寒也。《玉机微义》曰：‘血得寒则凝’。既行而紫黑，故知非寒也。）
龟板（炙，四两）　芍药（酒炒）　黄柏（酒炒，各三两）　黄芩（炒，二两）　香附（童便、酒炒）　樗皮（炒，各两半）
酒丸。
此足少阴、厥阴药也。经多不止者，阴虚不足以制包络之火，故越其常度也。崩中漏下者，虚而挟热也。紫黑成块者，火极似水也。黄芩清上焦之火，黄柏泻下焦之火，龟板、芍药，滋阴而养血。皆壮水以制阳光也。香附辛以散郁，樗皮涩以止脱。
升阳举经汤  ***************************
（劳伤崩漏　东垣）
治崩漏，身热自汗，短气，倦怠懒食。
（此由劳伤所致。）
补中益气汤（见《气门》。）加白芍、黑栀子，姜三片，枣三枚，煎。
此足太阴、阳明药也。补中汤以益气升阳退热收汗；加芍药以和血敛阴；黑栀以清热止血。
又：东垣《兰室秘藏》“升阳举经汤”：黄芪、当归、白术（各三钱），羌活、防风、藁本（各二钱），独活、附子（炮）、甘草（炙，各钱半），人参、熟地、川芎（各一钱），细辛（六分），桃仁（十个，去皮尖，研），红花、肉桂（盛夏勿用）、芍药（各五分）。每服三钱，渐加至五钱，治经水不止。
（原文曰：如右尺脉按之空虚，是气血俱脱，大寒之证。轻手其脉数疾，举指弦紧或涩，皆阳脱之证，阴火亦亡。见热证于口鼻眼，或渴，此皆阴躁阳欲先亡也，当温之举之，升之燥之，当大升浮气血，切补命门之下脱也。）
如圣散  ***************************
（止崩漏）
治崩漏不止。
（凡非时血行，淋沥不已，谓之漏下。忽然暴下如山崩然，谓之崩中，有五色以应五脏。）
棕榈（烧）　乌梅（各一两）　黑姜（两半）
为末，每服二钱，乌梅汤下。
此足厥阴药也。涩能止血，故用棕榈；酸能收敛，故用乌梅；温能守中，故用干姜；黑能止血，（水胜火也。）故并煅用。
牡丹皮散  ***************************
（血瘕　《良方》）
治血瘕。
（瘕者，瘀血凝聚而成也，伏于隐僻之处，盘结胶固，非攻伐之不易平也。）
丹皮　桂心　归尾　延胡索（各三分）　牛膝　赤芍药　莪术（各六分）　三棱（四分）
水酒各半煎。
此足厥阴药也。桂心、丹皮、赤芍、牛膝，以行其血；三棱、莪术、归尾、延胡，以行其血中气滞、气中血滞。气血周流，则结者散矣。
正气天香散  ***************************
（气滞经阻　《绀珠》）
治一切诸气，气上凑心，心胸攻筑，胁肋刺痛，月水不调。
（妇人多忧郁，故气病为多。气为血配，气滞则血亦不能行，故月候不调也。）
香附（八钱）　乌药（二钱）　陈皮　苏叶（各一钱）　干姜（五分）
每五六钱煎。
此手太阴、足厥阴药也。乌药、陈皮，专入气分而理气；香附、紫苏，能入血分而行气；引以干姜，使入气分，兼入血分。用诸辛温以解郁散肝，令气调而血和，则经行有常，自无痛壅之患。
抑气散  ***************************
（气盛于血　严氏）
治妇人气盛于血，变生诸证，头晕膈满。
（凡人血气和平，则无诸疾，苟血少气多，壅于胸膈则满，上攻于头则晕矣。）
香附（四两）　陈皮（二两）　茯神　甘草（炙，各一两）
为末，每服二钱。
此手太阴、少阳药也。经曰：高者抑之。香附能散郁气，陈皮能调诸气，茯神能安心气，甘草能缓逆气。气得其平，则无亢害之患矣。若郁甚者，当于《理气门》中诸方选用，不必泥此。
（昂按：气盛于血，固当抑气，若过用行气之药，则真气耗散，阴水愈盛，而成气血两虚矣。是方平和为可常用，或用滋血之药，使阴血充足，而阳火自平，亦正治之一法，盖补其不足，即所以制其有余也。）
固下丸  ***************************
（湿热带下　子和）
治赤白带下。
（带下，起于风寒湿热所伤，入于胞中，或中经脉，流入脏腑，阴虚阳竭，荣气不升，卫气下陷，滞于下焦奇经之分，因带脉而得名，故曰带。赤者属血，白者属气，其状如涕，相连而下，言带者，亦病形也。有湿热流滞下焦者；有肝肾阴淫湿胜者；有惊恐而木乘土位，浊液下流者；或思想无穷，而为白淫者；或余经湿热，屈滞于小腹之下者。病本虽殊，皆为气血虚损，荣卫累滞，而成其标一也。）
樗皮（两半）　白芍（五钱）　良姜（煅黑）　黄柏（煅黑，各三钱）
粥丸，米饮下。
此足少阴、厥阴药也。陈来章曰：樗皮苦燥湿，寒胜热，涩固下，故赤白带因于湿热者，用之为君。
（古方有苍柏樗皮，侧柏樗皮，芩柏樗皮，芩术樗皮等丸，随证加香、芎、归、芍、姜、芷及星、夏等药。）芍药之酸，敛阴气，收下溜为臣。良姜之热，以散寒湿；黄柏之寒，以祛热湿，并炒黑以止血收脱为佐使也。
当归煎丸  ***************************
（虚热带下　严氏）
治赤白带下，腹中痛，不饮食，羸瘦。
（此血虚有热之证，法当凉补。《脉诀》云：崩中日久为白带，漏下多时骨髓枯。崩久则血少，复亡其阳，故白滑之物，下漏不止。）
当归　熟地黄　阿胶（炒）　续断　白芍药（炒）　赤芍药（炒）　牡蛎（煅粉，各一两）　地榆（炒黑，三钱）
醋糊丸，米饮下。
此足少阴、厥阴药也。归、芍、熟地、续断、阿胶，补肝滋肾，以治血虚；牡蛎、地榆、清热收脱，以止带下；赤芍酸寒，能散恶血，去瘀所以生新，散之所以收之也。
白芷散  ***************************
（风湿带下　《良方》）
治赤、白带滑脱不禁。
（《良方》曰：带下由于风寒湿热所伤，伤肝经者，色青如泥；伤心经者，色赤如津；伤肺经者，色白如涕；伤脾经者，黄如烂瓜；伤肾经者，黑如衃血。）
白芷（一两）　海螵蛸（二个，煅）　胎发（一钱，煅）
为末，酒调下二钱。
此足阳明、少阴、厥阴药也。白芷辛温燥湿而祛风；乌鲗（即海螵蛸。）咸温收湿而和血；发者，血之余，补阴消瘀，煅黑又能止血也。

卷六·救急良方  ——————————————————————————————————————————————————————————————————————————————————————————

救急良方  ***************************
（人之以疾病死而得终其天年者，虽不幸犹幸也。乃有暴横之遭，大如缢、溺、砒、蛊、蛇、犬之伤，小如骨哽、刀斧、汤火之害，坐视其转死而莫之能救者多矣。兹取简便良方以备缓急，倘用此而救活一命，于人心独无恔乎。）
暴死  ***************************
凡人涎潮于心，卒然倒仆，急扶入暖室，扶策正坐，用火炭沃醋，使醋气冲入病人鼻中，良久自苏。或捣韭菜汁灌鼻中，或用皂角末吹入鼻中，得嚏则醒。仓卒无药，急于人中穴及两足大拇指离甲一韭叶许，各灸三五壮，即活。
凡人卒然昏倒，身冷无痰，此名气厥。（亦名中气，若身温有痰者，则名中风。）但扶正坐，气顺即安。或用皂角末吹鼻令嚏亦佳。
凡冬月中寒卒倒，身强口噤，手足厥冷，如无医药，当浓煎姜汤灌之。
冻死有气者，以灰炒热盛囊中，熨其心头，冷即易之。若遽以火烘，冷与火争必死，浴以热汤亦死。或用姜汁、热酒各半温服。
凡暑月道中中热卒死，以路上热土围脐，令人尿其中即活。姜汤、童便乘热皆可灌之。或用热土、大蒜等分，捣水灌之。或置日中，或令近火，以热汤灌之即活。切勿饮以冷水，反卧冷地，正如冻死人若遽近火即死。
缢死  ***************************
急令手裹衣物紧塞谷道，抱起解绳，安放正平，揪发向上，揉其项痕，捻圆喉管，脚踹两肩，以两管吹气入耳内，或刺鸡冠热血滴口中，男用雌，女用雄，鼻即气转。或再屈伸其手足，将手摩之，或气不接，将腰打三四拳，或以皂角末搐鼻，切不可割断绳索，虽旦至暮，身冷，犹可活。
溺死  ***************************
急倒提出水，用牛一头，令横卧，以腹合牛背上，牵牛徐行，令吐出腹中之水，以老姜擦牙即活。口噤者搅开，横一箸于牙间，使水得出。如无牛，以锅覆地，将溺人脐对锅脐，俯卧，以手托其头，水出即活。或俯卧凳上，脚后稍高，蘸盐擦脐中，待其水自流出，或用皂角末绵裹纳下部，出水即活，切忌火烘，逼寒入内不救。
魇死  ***************************
如原有灯，即得，切忌火照，但痛咬其脚跟，或咬大指拇而唾其面，或以皂角末吹入鼻中，得嚏即醒。
中毒  ***************************
凡中蛊毒，令尝白矾不涩，食黑豆不腥，即是中毒，可浓煎石榴皮汁饮之，或热茶化胆矾半钱，探吐出恶毒，或米饮调郁金末三钱令下。
凡中砒霜毒，急饮以人溺及人粪汁，或捣乌桕树根叶汁，或蓝汁，令服。或刺羊血热服，或取生螺研冷水服。
中盐卤毒，纵饮生豆腐浆解之。
中诸菌蕈毒及虫蜞入腹，黄土和水饮下之。
绿豆汤、甘草汤，能解百毒。
服铅粉  ***************************
以麻油调蜂蜜，加饴糖与服。
蛇虫犬咬伤  ***************************
凡毒蛇伤，急于伤处上下紧缚，使毒不散走，随浸粪缸内，食蒜饮酒令饱，使毒不攻心。或矾石、甘草等分，冷水服二三钱，更捣蒜敷患处，加艾圆灸之。此法兼治百虫毒螫。又方：五灵脂一两，雄黄五钱，酒调服，滓敷患处。又方：贝母为末，酒调尽醉饮之，顷久酒自伤处为水流出，候水尽，以药渣敷疮上，垂死可活。
凡蜈蚣伤，取大蜘蛛放伤处，吸去其毒，即投蜘蛛于水中，令吐毒以全其命。又方：生鸡血傅之。又法：盐水洗净，鸡涎或粪涂之。
壁虎咬，用桑柴灰水煎数沸，滤浓汁，调白矾末涂之。
蝎子螫，用白矾、半夏等分，醋调涂之。
（《外台》曰：凡遇一切毒螫之物，不得起恶念向之，亦不得杀之，若辄杀之，后必遭螫，慎之。）
凡疯狗咬伤，急用番木鳖半个，碎切，斑蝥七个，去头翅足，若过一日，加一个，糯米一撮，慢火炒脆，去斑蝥，取米研末，好酒调服，取下恶物，多日凶者，头上有红发三根，拔去之。若仍凶，腹内有狗声者，再加木鳖一个，斑蝥廿一枚，如前制法与服，后以黄连、甘草解之，三月不可听锣鼓声，再发则难治。终身不得食羊、犬肉。稍轻者急于无风处捏去恶血，孔干者针刺出血，用小便或盐汤洗净，捣葱贴上。若常犬咬者，洗净血水，用虎骨煅研敷患处，或烂嚼杏仁敷之。
汤泡伤  ***************************
鸡子清调大黄末涂之，炒黄柏末亦可。一法以冷烧酒浇淋，甚妙。
刀斧伤  ***************************
锉海螵蛸末敷之，血立止。古矿石灰为末傅之亦佳。金疮血出不止，用蚕蛾炒为末，敷之。
骨哽  ***************************
凡鱼骨哽，食橄榄即下。如无鲜者，用橄榄核磨水饮之。（橄榄木作舟楫，鱼触着即死，物之相畏有如此者。）又猫涎亦能下鱼骨哽。
凡鸡骨哽，用野苎根捣烂，如龙眼大，鸡汤化下，如鱼骨哽，鱼汤化下。
猪骨哽，用犬吊一足，取其涎，徐徐咽下。或用硼砂井华水洗，化下。或醋煎威灵仙咽下。（或加砂糖。）或鸡冠子煎汤咽下。
（凡治哽之法，可以类推。如鸬鹚、獭掌治鱼哽，磁石治针哽，发灰治发哽，虎、犬治骨哽，亦各从其类也。）
误吞铜铁金银  ***************************
但多食肥肉，自随大便而出。吞针者，煮蚕豆同韭菜食，针与菜自从大便出。误吞铜者，食荸荠、慈菇即化。
吞发绕喉不出  ***************************
取自乱发，烧灰，白汤调下一钱。
颊车开不能合  ***************************
醉之，睡中用皂角末吹其鼻，嚏透自合。
呃逆不止  ***************************
用纸捻刺鼻中，得嚏即止。
舌胀满口  ***************************
刺鸡冠血，浸纸捻蘸蓖麻油燃熏。又法：以生蒲黄涂之，或加干姜末。
乳蛾喉痹  ***************************
凡乳蛾水浆不入者，先用皂角末点破，再取杜牛膝汁，和醋含咽。又法：艾叶捣汁，口含良久，肿自消，冬月无叶，掘根用之。又喉闭者，取山豆根汁含咽即开。有药不能进者，急取病人两臂，捋数十次，使血聚大指上，以发绳扎住指拇，针刺指甲缝边，出血如放痧一般，左右手皆然，其喉即宽。
霍乱绞肠痧  ***************************
以针刺其手指近甲处一分半许，出血即安，仍先自两臂捋下，令恶血聚于指头后刺之。
鼻衄不止  ***************************
乱发烧灰存性，细研水服，并吹入鼻中。又白芨末新汲水调下。又纸数十层，水浸湿，安顶中，以火熨之，纸干立止。又用线扎中指中节，左孔出血，扎右指，右孔出血扎左指，两孔出血，则俱扎之。又以大蒜捣饼贴足心。
虫入耳中  ***************************
用猫尿滴耳中，虫即出。以生姜插猫鼻，猫即尿。
跌打损伤  ***************************
韭汁和童便饮，散其瘀血。骨折者，蜜和葱白捣匀，厚封，酒调白芨末二钱服。
产妇血晕  ***************************
扶坐，烧灰沃醋，或烧旧漆器，令烟入其口鼻即苏。
产后子肠不收  ***************************
醋三分，冷水七分，和噀产妇面，一噀一缩，三噀即收。又法：以蓖麻子十四粒，去壳捣膏，涂顶心即收。收即去之。又法：皂角末吹鼻中，嚏作立止。

卷六·勿药元诠  ——————————————————————————————————————————————————————————————————————————————————————————

勿药元诠  ***************************
（人之有生，备五官百骸之躯，具圣知中和之德，所系非细也。不知葆摄，恣其戕伤，使中道而夭横，负天地之赋畀，辜父母之生成，不祥孰大焉。故《内经》曰：圣人不治已病治未病，夫病已成而后药之，譬犹渴而穿井，斗而铸兵，不亦晚乎？兹取养生家言，浅近易行者，聊录数则，以听信者之修持。又将饮食、起居之禁忌，撮其大要，以为纵恣者之防范，使人知谨疾而却病，不犹胜于修药而求医也乎？）
《内经·上古天真论》  ***************************
曰：上古之人，法于阴阳，和于术数，（保生之法。）食饮有节，起居有时，不妄作劳，故能形与神俱，而终尽其天年，度百岁乃去。今时之人不然也，以酒为浆，以妄为常，醉以入房，以欲竭其精，以耗损其真，不知持满，（恐倾之意。）不时御神，务快于心，逆于生乐，起居无节，故半百而衰也。
夫上古圣人之教下也，虚邪贼风，避之有时，恬淡虚无，真气从之，精神内守，病安从来。
调息  ***************************
（调息一法，贯彻三教，大之可以入道，小用可以养生，故迦文垂教，以视鼻端，自数出入息，为止观初门。《庄子·南华经》曰：至人之息以踵。《大易·随卦》曰：君子以向晦入宴息。王龙溪曰：古之至人，有息无睡，故曰“向晦入宴息”。）
宴息之法：当向晦时，耳无闻，目无见，四体无动，心无思虑，如种火相，似先天元神、元气，停育相抱，真意绵绵，（老子曰：绵绵若存。）开合自然，与虚空同体，故能与虚空同寿也。世人终日营扰，精神困惫，夜间靠此一睡，始彀一日之用。一点灵光，尽为后天浊气所掩，是谓阳陷于阴也。
调息之法  ***************************
不拘时候，随便而坐，平直其身，纵任其体，不倚不曲，解衣缓带，（腰带不宽，则上下气不流通。）务令调适。口中舌搅数遍，微微呵出浊气，（不得有声。）鼻中微微纳之，或三五遍，或一二遍，有津咽下，叩齿数通，舌抵上腭，唇齿相著，两目垂帘，令胧胧然，渐次调息，不喘不粗，或数息出，或数息入，从一至十，从十至百，摄心在数，勿令散乱，如心息相依。杂念不生，则止勿数，任其自然，坐久愈妙。若欲起身，须徐徐舒放手足，勿得遽起。能勤行之，静中光景，种种奇特，直可明心悟道，不但养身全生而已也。
调息有四相。呼吸有声者，风也，守风则散。虽无声而鼻中涩滞者，喘也，守喘则结。不声不滞而往来有形者，气也，守气则劳。不声不滞，出入绵绵，若存若亡，神气相依，是息相也。息调则心定，真气往来，自能夺天地之造化，息息归根，命之蒂也。
苏子瞻《养生颂》  ***************************
曰：已饥方食，未饱先止；散步逍遥，务令腹空。当腹空时，即便入室，不拘昼夜，坐卧自便，惟在摄身，使如木偶，常自念言，我今此身，若少动摇，如毫发许，便堕地狱。如商君法，如孙武令，事在必行，有死无犯。又用佛语及老聃语，视鼻端自数出入息，绵绵若存，用之不勤，数至数百，此心寂然，此身兀然，与虚空等。不烦禁制，自然不动。数至数千，或不能数，则有一法，强名曰随，与息俱出，复与俱入。随之不已，一旦自住，不出不入，忽觉此息，从毛窍中，八万四千，云蒸雨散，无始以来，诸病自除，诸障自灭，自然明悟。定能生慧。（譬如盲人，忽然有眼，此时何用求人指路？是故老人言尽于此。）
小周天  ***************************
先要止念，身心澄定，面东跏坐。（平坐亦可，但前膝不可低，肾子不可著物。）呼吸平和，用三昧印，（掐无名指，右掌加左掌上。）按于脐下，叩齿三十六通，以集身神。赤龙搅海，内外三十六遍。（赤龙，舌也。内外，齿内外也。）双目随舌转运，舌抵上腭，静心数息，三百六十周天毕，待神水满，漱津数遍，用四字诀，（撮、抵、闭、吸也，撮提谷道，舌抵上腭，目闭上视，鼻吸莫呼。）从任脉撮过谷道，到尾闾，以意运送，徐徐上夹脊中关，渐渐速些，闭目上视，鼻吸莫呼，撞过玉枕，（颈后骨。）将目往前一忍，直转昆仑，（头顶。）倒下鹊桥，（舌也。）分津送下重楼，入离宫，（心也。）而至气海，（坎宫丹田。）略定一定，复用前法。连用三次，口中之津，分三次咽下，所谓天河水逆流也。静坐片时，将手左右擦丹田一百八下，连脐抱住，放手时将衣被围住脐轮，勿令风入，（古云：养得丹田暖暖热，此是神仙真妙诀。）次将大指背擦热，拭目十四遍，去心火；擦鼻三十六遍，润肺；擦耳十四遍，补肾；擦面十四遍，健脾。双手掩耳，鸣天鼓，徐徐将手往上，即朝天揖，如此者三，徐徐呵出浊气四五口，收清气，双手抱肩，移筋换骨，数遍。擦玉枕关二十四下，擦腰眼一百八下，擦足心各一百八下。
道经六字诀  ***************************
呵、呼、呬、嘘、吹、嘻。每日自子至已，为六阳时，面东静坐，不必闭窗，亦不令风入，叩齿三十六通，舌搅口中，候水满时，漱炼数遍，分三口啯啯咽下，以意送至丹田，微微撮口，念‘呵’字，呵出心中浊气，念时不得有声，反损心气，即闭口鼻吸清气以补心，吸时亦不得闻吸声，但呵出令短，吸入令长，如此六次。再念‘呼’字六遍以治脾，再念‘呬’字六遍以治肺，再念‘嘘’字六遍以治肝，再念‘嘻’字六遍以治三焦客热，再念‘吹”字六遍以治肾，并如前法。谓之三十六小周天也。诗曰：春嘘明目木扶肝，夏至呵心火自闲；秋呬定收金气润，冬吹惟要坎中安；三焦嘻却除烦热，四季长呼脾化食；切忌出声闻口耳，其功尤胜保神丹。
一秤金诀  ***************************
曰：一吸便提，气气归脐；一提便咽，水火相见；不拘行住坐卧，舌搅华池，抵上腭，候津生时，漱而咽下，啯啯有声，（人一身之水皆咸，惟舌下华池之水甘淡。又曰：咽下啯啯响，百脉自调匀。）随于鼻中吸清气一口，以意目力同津送至脐下丹田，略存一存，谓之一吸。随将下部轻轻如忍便状，以意目力从尾闾提起，上夹脊、双关，透玉枕，入泥丸，（脑宫。）谓之一呼。周而复始，久行精神强旺，百病不生。
金丹秘诀  ***************************
（曰：一擦一兜，左右换手，九九之功，真阳不走。戌亥二时，阴盛阳衰之候，一手兜外肾，一手擦脐下，左右换手，各八十一，半月精固，久而弥佳。）
李东垣  ***************************
（曰：夜半收心，静坐片时。此生发周身元气之大要也。）
精气神  ***************************
（积神生气，积气生精，此自无而之有也；炼精化气，炼气化神，练神还虚，此自有而之无也。）
十六事宜  ***************************
（发宜多梳，面宜多擦，目宜常运，耳宜常弹。闭耳弹脑，名‘鸣天鼓’。）舌宜抵腭，齿宜数叩，津宜数咽，浊宜常呵。背宜常暖，胸宜常护，腹宜常摩，谷道宜常撮，肢节宜常摇，足心宜常擦，皮肤宜常干沐浴，（即擦摩也。）大小便宜闭口勿言。
诸伤  ***************************
久视伤血，久卧伤气，久坐伤肉，久立伤骨，久行伤筋。暴喜伤阳，暴怒伤肝，穷思伤脾，极忧伤心，过悲伤肺，多恐伤肾，喜惊伤胆，多食伤胃，醉饱入房，伤精竭力，劳作伤中。
春伤于风，夏为飧泄；夏伤于暑，秋为痎疟；秋伤于湿，冬必咳嗽；冬伤于寒，春必病温。
夜寝语言，大损元气，故圣人戒之。
风寒伤  ***************************
（沐浴临风，则病脑风、痛风；饮酒向风，则病酒风、漏风；劳汗、暑汗当风，则病中风、暑风；夜露乘风，则病寒热；卧起受风，则病痹厥。）
衣凉冒冷，则寒外侵；饮冷餐寒，则寒内伤。
（人惟知有外伤寒，而不知有内伤寒，讹作阴证，非也。凡冷物不宜多食，不独房劳为然也。）
（周扬俊曰：房劳未尝不病阳证，头痛发热是也，但不可轻用凉药耳。若以曾犯房劳，便用温药，杀人多矣。）
（昂按：诸书从未有发明及此者，世医皆罕知之。周子此论，可谓有功于世矣。）
早起露首跣足，则病身热、头痛；纳凉阴室，则病身热、恶寒；多食凉水、瓜果，则病泄痢、腹痛；夏走炎途，贪凉食冷，则病疟痢。
湿伤  ***************************
（坐卧湿地，则病痹厥疠风；冲风冒雨，则病身重身痛；长著汗衣，则病麻木、发黄；勉强涉水，则病脚气、挛痹；饥饿澡浴，则病骨节烦痛；汗出见湿，则病痤痱。痤，疖也。音坐，平声。）
饮食伤  ***************************
经曰：饮食自倍，肠胃乃伤。膏梁之变，足（能也。）生大疔。膏梁之疾，消瘅、痿厥，饱食太甚，筋脉横解，肠澼为痔，饮食失节，损伤肠胃，始病热中，末传寒中。
怒后勿食，食后勿怒；醉后勿饮冷，（引入肾经，则有腰脚肿痛之病。）饱食勿便卧。
饮酒过度，则脏腑受伤。肺因之而痰嗽，脾因之而倦怠，胃因之而呕吐，心因之而昏狂，肝因之而善怒，胆因之而忘惧，肾因之而烁精，膀胱因之而溺赤，二肠因之而泄泻。甚则劳嗽失血，消渴、黄疸、痔漏、痈疽，为害无穷。
咸味能泻肾水，损真阴，辛辣大热之味，皆损元气，不可多食。
色欲伤  ***************************
（男子二八而天癸至，女子二七而天癸至，交合太早，斫丧天元，乃夭之由。男子八八而天癸绝，女人七七而天癸绝，精血不生，入房不禁，是自促其寿算。人身之血，百骸贯通，及欲事作，撮一身之血，至于命门，化精以泄。人之受胎，皆禀此命火以有生。故庄子曰：火传也，不知其尽也。）
夫精者，神倚之。如鱼得水，（神必倚物，方有附丽。故关尹子曰：精无人也，神无我也。《楞严经》曰：火性无我，寄于诸缘。）气依之如雾覆渊，不知节啬，则百脉枯槁；交接无度，必损肾元。外虽不泄，精已离宫，定有真精数点，随阳之痿而溢出，如火之有烟焰，岂能复返于薪哉！