

上卷  ——————————————————————————————————————————————————————————————————————————————————————————

寿星序  ***************************
嘉庆二年，余降乩于阳曲尉之官舍时，鹤等正以神仙济世良方告成，因请序于余。览竟济世宁人方论，皆平妥无奇。然鹤等凡人日请诸仙，除代人请方医病外，绝无他求，并将经验之方，遂笔之书而付梓焉。余心喜之，夫寿人者，惟愿人登期颐，世无夭折。今诸仙方颇费苦心，以好生为德。而鹤等不舍昼夜，手抄默识，刊以传世。有志好善者，按方施药，无力者亦可传方救人，甚至深山穷谷，不能延医者，亦可知草木之性，以救危急于俄倾，岂不良哉！岂不良哉！诸仙固不以此市恩，而鹤等亦不因此掠美，余喜而序其简端，凡阅此编者，皆推广其良可也。
南极老人漫题

序曰  ***************************
李白虽非才士，但嘉庆元年冬月，鹤亭等三人，常请乩仙，吾爱其雅，故频频降机与尔等联句畅饮，并求与各大仙作传及序。因是生等心气清虚，皆有前缘，故喜之，于是为序。
醉学士青莲道人　题于晋阳仙尉西轩

大仙  ***************************
寿星大仙
不矬不胖不身低　宫开南极紫薇西
大道无为千万亿　修成仙寿与天齐
（吕岩）
●锺离大仙
红脸先生出自然　飘飘双髻醉如颠
逍遥天上胸膛露　却是蓬莱第一仙
（李白）
●果老大仙
白发银鬚一老翁　纸驴腾起碧云空
元功九九谁能似　八洞天仙可并锺
（洞宾）
●李铁柺大仙
本来出世自飘然　换骨超凡亦有缘
误杀当年名铁柺　多因指李姓讹传
（鹤亭敬题）
●吕大仙
吕大仙
●曹大仙
不作皇亲爱作仙　白云深处鹤蹁跹
自从海岛逢师后　伏虎降龙在九天
（青莲居士）
●蓝大仙
山水西湖好　吾居更有情
竹篮常作伴　採药四时春
（採和自题）
●韩大仙
齿白唇红在妙年　不知何处炼成仙
手持玉笛偏多趣　飞去飞来白鹤旋
（蓝采和）
●何大仙
楚楚衣裳丰丽殊　世人休认是麻姑
自从八洞升瑶岛　愧煞人间说丈夫
（泾源谨识）
●醉学士
坐石衔杯兴未阑　一年四季不知寒
诗成百首天然趣　看月云中烟气漫
（醉学士自题）
●董大仙
生前大义重伦彝　死后瑶池王母知
千载修来成大道　司文书卷不轻离
（张玉娥题）
●许大仙
合浦前生结善缘　慈亲梦兆得珠先
当年克尽伦常志　今日瑶池并董仙
（张玉娥）
●张大仙
当年歌舞尽皆春　看破人间不染尘
修炼元功千载后　瑶池今日伴仙真
（董双成题）
●葛真人
修隐归东海　山中葛米鲜
经纶不用世　且作大罗仙
（张玉娥）
●昴日星君
辰升于东　遵行有度　尡耀九洲　照临下土　分野晋疆
乃眷西顾　驱除心疾　如鉴肺腑　星列此方　人其多福
（鹤鸣敬志）
●华真人
至哉华圣　岂惟医博
燎毒荆州　欲除奸恶
玉帝驾前　香菸漠漠
（度世谨题）
●刘大仙
脱却朝冠弃紫衣　儒妆结束岂寒微
清泉半亩金蟾影　养得真元入翠薇
（鹤举谨识）
●柳大仙
满腹灿珠玑　怀才未遇时　清贫甘自守　磊落复谁知
心厌红尘路　神依碧柳枝　司文南斗下　指点赖仙师
（鹤翔）
●红鸾侍者
梅岭别含香　养亲有异方
而今天上恨　犹望白云乡
（鹤亭敬题）

寿星论人子息  ***************************
寿星曰：人生子嗣，虽曰天命，岂尽无人事哉。有男子不能生者，有六病。六病为何？一精寒也；一气衰也；一痰多也；一相火盛也；一精少也；一气郁也。精寒者，温其火；气衰者，补其气；痰多者，消其痰；火盛者，补其水；精少者，添其精；气郁者，舒其气。无子者可以有子，不可徒补其相火也。
女子不能生者，有十病。一胎胞冷也；一脾胃寒也；一带脉急也；一肝气郁也；一痰气盛也；一相火旺也；一肾水衰也；一任督病也；一膀胱气化不行也；一气血不能摄也。胞胎冷者，温之；脾胃寒者，暖之；带脉急者，缓之；肝气郁者，开之；痰盛者，消之；相火旺者，平之；肾水衰者，补之；膀胱气化不行者，助其肾气；气血不能摄者，益其气血也。无子者亦可有之，不可徒治其胞胎也。
果老曰：男女之病，各有不同，得其病之因，用其方之当，何患无子哉。

吕祖论治病法  ***************************
平治法：气虚，用六君子、四君子汤；血虚者，用四物汤；肾虚无火者，用八味汤；肾虚有火者，用六味地黄汤；肺虚者；用生脉散；心虚者，用归脾汤，或天王补心丹；肝虚者，用建中汤；胃虚者，用四君子汤；脾虚者，用补中益气汤；郁症，用逍遥散；伤风，用小柴胡汤，或参苏饮；有热者，用二黄汤；胃热甚者，用竹叶石膏汤。诸如此类，何必出奇玄异哉。
奇治法：一味而成功，不必借重二味也。如吐，只用瓜蒂一味足矣，不必再添别药，反牵制也；如水泻，用车前子一两，饮之即止，不必加别味以分消之也；气脱吐血等症，独参汤饮之是也；腰痛不能俯仰，用白术四两，酒二碗，水二碗，煎汤饮之，即止痛也；瓜蒂专于上涌，若杂之他药反不能透也。如人善跳跃者，一人牵扯其身，转不自如。车前性滑，分水穀，兼之他药，如人善入水者，一人牵其足则反不沉。人参善补气，加之别药，则因循宛转，而不可以双用也。
偶治法：方中不能一味奏功，二味兼而治之。吐血用当归、黄耆；中寒用附子、人参；中热用元参、麦冬之类是也。夫吐血者，必虚，用当归一味可矣，何佐之黄耆？盖血乃有形之物，不能速生，必得气旺以生血，故黄耆以补气也；中寒阴气逼人，阳气外越，祛寒用附子足矣，加人参者，元阳既不归合，则一线之气若存若亡之间，不急补其气，元阳出走不返，故必兼用参以挽回于绝续之顷也；中热之症，上焦火气瀰漫，不用降火之品，何能救焚，用元参退其浮游之火足矣，何又用麦冬？盖胃火沸腾，肺金自燥，胃口自救不暇，又何以分润肺金之气，故必用麦冬以润之，不藉胃土之奉膳，胃土足以自资，而火自然可息。举三方可通，其馀可广悟也。
形治法：四肢头面，有形可据而治之也。如目痛则治目，头痛则治头，手痛则治手，脚痛则治脚矣！其病见之形，何必求之于无形，此形治宜审何经之病，用何经之药，自然效应。如手之麻木乃气虚，而兼风湿中之，必用引入手经之药，去风去湿之药，始有效，否则无益。倘舍外形而求内象，无怪其不相入也。方用：白术五钱　防风五分　黄耆五钱　人参二钱　陈皮五分　甘草一钱桂枝五分。用水煎服。耆、参、术俱补气去湿之药，防风去风之品，必得桂枝始能入手经也。经络既清，自能奏功，可类推。

又论人参性  ***************************
世人用不起人参者，党参可代。医家往往用洋参代，大错。党参即先朝之人参也。如今力薄，无力吃参，党参加倍用之可也。（后有诸大仙制党参法，功比人参。）
有人得脾经之病，如水泻乃脾气不温，血痢乃过于燥热而成此症。水泻用白术一两，车前子五钱。二味煎汤立效。血痢不同，有腹痛不痛之分。痛者乃火热也，用归尾一两　黄连三钱　枳壳二钱　白芍一两　广木香二钱　甘草一钱　萝卜子二钱。用水煎服；不痛者乃寒也，用白芍三钱　当归三钱　萝卜子一钱　枳壳一钱　槟榔一钱　甘草一钱。用水煎服。水泻者，乃一时水气浸脾，用白术以利腰脐之气血，车前分消其水势，此正治之法也。
蓝大仙曰：白术、车前利腰脐，消水气。然白术亦能健脾，健脾水自消，原不必借重车前。车前能通窍而安脏气，亦不只分消已也。脏安则水湿之气自消，又能分助，所以奏效如神耳。
曹大仙曰：血痢者，肝克脾土，虽因脾土之湿，又加暑热暗浸，瓜果内伤所致。终因肝木火旺，无制凌脾土而然也。故方用白芍、当归滋肝而平木，肝木得养，不来剋土，土得养而血痢自愈矣。
韩大仙曰：血痢虽有痛不痛之分，其实皆火热而挟湿气也。论理二方俱可通治，而吕仙分别痛不痛乃慎之也。二方加减各为神效，不必畏首畏尾，一用之于痛，一用之于不痛也。盖火邪带湿气，居于肠脾之际，不得奔下，未有不急而后重者，妙在用当归、白芍滑而利之，则火邪利于直下，不只平肝木而救脾土也。
李铁柺大仙曰：按血痢，吕仙指为火邪挟湿，此乃壮实人之痢言之也。然内伤劳倦与中气虚寒人，脾不摄血，往往脾湿下乘而成，理中汤加木香、肉桂，补中益气汤加熟地、炒黑乾姜，治之而愈。火邪之血，色必鲜红，脉必洪缓，口必消渴而喜饮冷，小便必热涩而赤浊；内伤之血，色必鲜而紫黯，或微细淡白，脉必微细而迟，或浮涩而空，口不渴，即渴而喜饮热汤，小便不涩不赤，即赤而不热不浊，可便。

又论治人当分强弱  ***************************
吕祖曰：人有南北之分，分于强弱也。南人之弱不及北人之强也，然南人亦有强于北人者，北人亦有弱于南人者，不可一概而论。当观人以治病，不可执南北以治强弱也。天下有偏阴偏阳之分，偏于阳者生于南亦强，偏于阴者虽生于北亦弱。偏阳者宜用寒凉之剂，偏阴者宜用温热之品也。
果老曰：是。

又论病知生死  ***************************
吕祖曰：知病之生死而后可为医，生中知死，死中知生，非易易也。伤寒七日不汗死是也。生中之死，而辨其不死；死中之生，而辨其不生，医道其庶几乎。七日无汗，人皆谓死，予独断其不死者，非因其无汗而可生也。伤寒邪盛，禁汗不出，其人无烦燥之意，肾水犹存，邪火不能熬干之也。虽无汗必有汗矣！中风中恶不出声，中毒致闷乱，其人之气犹存，似乎不死，然而遗屎，肾绝矣；手撒，则肝绝矣；水不下喉，脾胃绝矣；舌本强，则心绝矣；声如酣，则肺绝矣。五脏无一生，无有不死者，有一脏之未绝，未死也。看何脏而救何脏之气，死犹不死矣。五脏中最急者莫过心，心肾之药，莫过人参、附子二味，二味相合，则无经不入也。救心肾而各脏无不救之矣！将死之人，必有痰涎之作祟，不多用参而只用祛痰化涎之药，正足以死之也。此死中之生而辨其死也。
华真人曰：真奇绝之文。

又治痨瘵之症  ***************************
吕祖曰：痨瘵之症，用不得霸药，宜用清火之味。方用：熟地五钱　地骨皮五钱（药虽多而功用平和也）　丹皮二钱　元参一钱　人参三钱　白术五分　桑叶五片　麦冬二钱　北五味五粒　茯苓二钱　芡实五钱　山茱萸一钱　白芥子五分　枣仁八分　沙参二钱。水煎服，神效。
又有一法治人虚痨未成，痨瘵之症。方用：熟地一两　山药一两　山茱萸三钱　麦冬三钱　枣仁一钱　人参一钱　茯苓二钱　陈皮一钱　甘草一钱　沙参三钱　白芥子一钱　芡实五钱白芍三钱　远志八分　丹皮一钱。水煎服。此方尽补其血也，不寒不热，乃至中之方。治初起痨瘵，神效也，名为和平散，治内伤无外感者无不效也。
前方服之不效，必有痨虫尸气。另有一方：鬼箭三钱　鳖甲一两　地慄粉半斤　生何首乌半斤　熟地半斤　神麴二两　白薇三两　人参五钱　鹿角霜五两　地骨皮五两　沙参五两。各为细面，蜜为丸。每日煎汤送下五钱，一日两次，善杀虫不伤耗真阴之气，此药可服半料即愈。改用六味地黄丸，加麦冬三两、北五味一两，不必另立方矣。骨蒸有汗，用丹皮；无汗者，用沙参、地骨皮。有汗无汗均宜服，无不愈。
葛真人曰：此病难治，非偏于热，则偏于寒；非多于清，即多于补。当时无可遵之方，今吕仙定此三方煎丸并用平补无奇，有鬼神难测之机，余又安敢而参间之。然而至神之中，不妨少益至微之语，前方可服五剂，即服吾地黄汤一剂，再服前药，又服地黄汤一剂，如此同服，则水胜于火，阳胜于阴，不至有偏旺之虞。虽方中补阴之品多于补阳，然阳常有馀，阴常不足，似乎补肾水之剂，尤为无弊也。方用：熟地一两　山茱萸四钱　泽泻一钱半　丹皮一钱半　山药三钱　麦冬二钱　北五味五分　茯苓三钱。水煎服。余特另酌分两，以示世人之善用六味者。
刘真人曰：痨已成，最难治，有虫以食人之气血也。若徒补其气血，而不知杀虫之品，饮食入胃，止荫虫而不生气血也。只杀虫不补气血，五脏尽伤，又何生理哉！予方补气血，入杀虫之药，元气生，虫死而身安也。人参三两　熟地八两　何首乌（生用）八两　地慄粉八两　鳖甲一斤（醋炙）　神麴五两　麦冬五两　桑叶八两　白薇三两　山药一斤。为末，打成糊为丸，每日白滚水送下五钱，半年虫出而愈矣。
曹仙曰：未成痨病，将要成者，方用：熟地一两　地骨皮五钱　人参五分　北五味五分　白术一钱　山药三钱　白芥子一钱。水煎服。妙在平补，无偏胜之弊。虽熟地多，有参、术以行气，自易制其腻滞，故转奏功。倘谓参、术助阳，熟地过湿，举世不知其要也。
柳守真曰：吾有一方，治痨虫神效。榧子半斤　鳖甲一斤　地慄粉八两　獭肝一付　白薇四两　生何首乌一斤。各为细末，蜜为丸，每日临睡空心服，白滚水送下，即愈。

董仙治臌胀方  ***************************
甘遂三钱　牵牛三钱。水三碗，煎半碗，服之，泻水即愈。泻极用人参一钱　茯苓三钱　薏仁一两　山药五钱　芡实一两　陈皮五分　白芥子一钱。水煎服，一剂即愈。但忌盐一月可也。
治痿症方：元参一两　熟地三两　麦冬四两　山茱萸一两　沙参三两　五味子五钱。水煎服。十日即可起床，予曾治过数人，神验。

又治心痛暴亡、非寒即火方  ***************************
炒栀子五钱　白芍五钱。煎汤服下，下喉即愈。寒当用人参一钱　白术三钱　肉桂八分　附子八分　甘草八分　白芍三钱　熟地一两　山茱萸三钱　良姜一钱。水煎服。二方各有深意，前方因火胜而泻肝木也；后方因大寒而补肾也。奏功之神则一耳。
治腹痛极甚至手足皆青，救若少迟必至立亡，此肾经感受寒邪也。急温命门之火，佐热其心胞之冷，使痛立除，手足之青亦解。方用：人参二钱　白术五钱　熟地五钱　附子一钱　肉桂一钱　吴茱萸五分　乾姜五分。水煎服，即愈。
昴日星君曰：余亦有方，但不同耳，中恶中痰。方用：人参三钱　茯苓五钱　天南星三钱　附子一钱。虚人多加人参，水煎服，即苏。
治心痛有火神效方：贯仲三钱　白芍三钱　栀子三钱　甘草二钱。水煎服，即止痛也。

吕祖、华真人同议治乳蛾方  ***************************
但得乳蛾，火多寒少，兼亦有寒者，如面白身战，人多认其寒也。而不知火伏于内，外现寒色也。如何辨之？问病人好吃冷水者即火也，如见凉者怕之即寒也。
治火症方用：大黄一钱　青黛一钱　冰片五分　硼砂一钱　皂针一钱　寒水石一钱。共研细面，吹于蛾上自破，破则好矣。
如寒者，药不能下，用生附子切片贴脚心，可少刻自松，然后服药。方用生萝卜汁、生姜汁，每各一酒杯饮下，肿疼即止。然后将前方吹于蛾上，即愈。
华真人曰：人有得双蛾者，人以为热也。喉肿痛，痰如锯不绝，茶水一滴不下，岂非热症？然痛虽甚，至早少轻；喉虽肿，舌不燥；痰虽多，不成黄块，假热之症也。以凉药救之，下喉不快，少顷转热，人以为凉药之少也，再加寒凉之品，服之更甚。急须刺其少商之穴，出血少许，喉门必有一线之路开矣。急以附子一钱　熟地一两　山萸四钱　麦冬三钱　北五味三钱　牛膝三钱　茯苓五钱。服下，一声响亮，火势热症立时消散也。
凡人肾水大耗，元阳不能下藏，无水以养火，火必上越，火冲上而咽喉口小不能任其出入，结成肿痛，状似双蛾，非双蛾也。日重夜轻者，治之最易。用山豆根三钱　半夏一钱　桔梗三钱　甘草一钱。治之立愈，而非逆症可比也。
何大仙曰：阴虚双蛾之症，余亦有一治法：用附子切片一钱，盐水炒，将一片含在口中，即有路可用汤药矣。后以八味丸一两，白滚水送下，立时而愈。可与华真人并传如何。

蓝大仙治喉痛方  ***************************
咽喉忽然肿痛，生双蛾者，饮水不下，此症实火易治，虚火难治。实火世人已有方：山豆根、芩、连、半夏、柴胡、桔梗、天花粉，治之立消。惟虚火乃肾火不藏于命门，浮游于咽喉之间，夜重于日，清晨觉少轻。若虚火口不甚渴，舌滑而不裂，此可以辨虚火，必须补火，则引火归元，消肿毒于顷刻也。熟地一两　元参一两　白芥子三钱　山茱萸四钱　北五味二钱山药四钱茯苓五钱　肉桂二钱。水煎服，二剂全愈也。
喉肿闭塞，水不能下，有药安能施乎？另有一法：用附子一个　破故纸五钱。各研末调如糊，布摊如膏药，大如茶盅，贴脚心中央。一时辰，开一线路可以服药，不可不知也。

吕祖治噎食方  ***************************
广木香五分　生地一钱　炒当归一钱　酒炒槟榔一钱　陈皮一钱　半夏一钱　厚朴一钱。水煎，临卧服，十剂愈。忌食牛、犬肉，食之必犯，再难治矣。
又治过经隔、经传、伤寒。方用：麻黄一钱　柴胡一钱　厚朴一钱　石膏五钱　知母一钱　青蒿五钱　半夏一钱　黄芩一钱　茯苓五钱　炒栀子五分　当归三钱。水煎服，一剂即生。见有过经传者，即以此方投之，无不更生也。
隔经传方：人参五钱　石膏五钱　知母一钱　青蒿一两　柴胡二钱　白芍三钱　半夏一钱　炒栀子三钱　甘草一钱。水煎服。隔经传三日而症乃明，已过阳明，馀火未散，制伏之道实非世人所能测也。
治第三日少阳与厥阴两感，水浆不入，不知人者，再传一方：人参一两　麦冬三钱　当归一两　天花粉三钱　元参二两　白芍二两　荆芥二钱。水煎服。此三方各有妙用也。
伤寒发斑，死症也。亦有不同，有遍身者，有只心窝内者。遍身者，似重而反轻；心窝有者，似轻而反重也。用升麻二钱　当归一两　元参三两　荆芥三钱　黄连三钱　天花粉五钱　甘草一钱　茯神三钱。水煎服。火毒在内，必须尽情发出，内无血以养心，故用当归、元参滋心中之血。火既外越，斑亦可消，又何至于丧命哉。
治人得两手不能下者，将人抱住，缚在柱上，把木棒打去，病人自然来隔，而手自下矣。当用：当归一两　川芎五钱　红花五分　生地五钱　桃仁五个　甘草一钱　大黄一钱　丹皮二钱。水煎取，二剂全愈。有妇人而得此症，亦缚在柱上，令人解其下衣，彼怕羞自然两手下来遮隔，一时手可下也。亦以煎汤与之，即愈也。

葛真人论脉诀  ***************************
内经已畅言之也。后王叔和又发明之，尚有未备者。脉诀大约言愈多，则旨益晦，吾简以切脉不必纷纷七表八里也。切脉之最要在浮、沉、迟、数、虚、实、涩、滑而已。知十脉则九人之病不能出其范围，死脉易观也。不过鱼游、鸟啄、屋漏、弹石、碎索、水流之异也。知十法之常，即可知六法之变，何难之人之疾病哉。
曹大仙曰：脉诀原不必多，多则反晦，明言十法至简至要，可以为万世之法。

葛真人制党参代人参法  ***************************
要真潞党，河南、陕西者不用。用盘盛之，加大米数撮，用碗盖好，蒸三次，换米三次，用参去米。其米加薏仁米熬粥饮之，亦有大益。

又论伤寒相舌秘法  ***************************
白苔者邪火未甚，用小柴胡汤；舌黄色者心热，用黄连、栀子以凉之；黄而带灰色者胃热，用石膏、知母以凉之；凡见黄而红者小肠膀胱，用栀子以清之；舌红而白者肺热，用黄芩、苏叶以解之；黑而带红者，肾虚而挟邪也，用生地、元参、柴胡以和解之；红而有黑星者，胃热极也，用石膏以治之，元参、葛根亦可；红而有白点者，心中有邪也，用柴胡、黄连以解之，心肝同治也；红而有大红点者，胃热而带湿也，用茵陈、五芩散以利之，水湿必归膀胱也。散邪非肉桂不能引入膀胱，只可用一二分不可多。白苔而带黑点者胃热，用石膏以凉之；黄而有黑者，肝经湿热，用柴胡、栀子以解之；白而黄者，邪将入里也，急用栀子、柴胡以解之，不使入里。柴胡乃半表半里不可不用之；中白而外黄者，邪入大肠，须五苓散以分水分泄止矣；中黄而外白者，邪在内不在外，邪在上不在下，可加柴胡、枳壳和解，不可骤用大黄也。天水加五苓亦可，少加天水，加柴胡、枳壳更妙；根黄而光白者，胃热带湿，亦用石膏为君，少加天水之品，如猪苓、泽泻之味也；黄而隔一瓣一瓣者，邪湿入大肠，急用大黄、茵陈下之，不必十枣汤也。下之迟不得不用之，须辨水与血之分，下水用十枣，下血用抵当也；红中如虫蚀者，乃水未升而火来乘也，用黄连、柴胡和解之；红而开裂如人字者，邪初入心，用石膏、黄连解之；根黑而尖带红者，肾中邪未散，用柴胡、栀子解之；根黑尖白者，胃火乘肾，用石膏、知母、元参解之，不必论其渴与不渴，不必问其下利也；根黑尖黄者，邪将入肾，急用大黄下之。然须辨其腹痛不痛，按之腹痛，手不能近者急下，否则，用柴胡、栀子和解之；纯红而尖黑者，肾虚邪火来乘也，不可用石膏，肾虚用石膏，速死之也。用元参一两或二两救之，多有能生者；舌有中心红晕四边纯黑者，君相之火炙腾，急用大黄加生地两许下而救之，十人中可救五六人；舌中央炙黑四边微红者，邪结于大肠，下之则愈，不应则死。肾水枯藁，不能润之，又不可用熟地补肾之药，盖邪未散不可补，补则愈加胀急以害之也。必邪下而后，生地滋之则可，然亦不可多用也；舌纯灰色中间独晕黑者，邪将入肾也，急用元参两许，少加柴胡治之，舌有外红而内黑者，此火极似水也，急用柴胡、栀子、大黄、枳实以和利之。舌又见刺，则火亢之极矣，须多加前药。总之内黑而外白，内黑外黄皆前症也，与上同治，十中亦可得半生也。惟中淡黑而外或淡红淡白淡黄者，较前少轻，俱可以前法治之，十人中可得八人生也；舌有纯红而露黑纹数条者，水来乘火，阴症也，苔必滑，必恶寒，饮水下喉必吐，倘现纯黑之舌，乃死症也，不必治之。水极似火，火极似水，一带纯黑，俱不治也。伤寒之知舌验之法，便有把握，庶不至临症差误耳。
曹大仙曰：兹相舌法，较《金镜录》更备，且无误治之虞。诚济世之慈航，救生之良方也。愿世人细心观之，保无有操药杀人之祸矣。

昴日星君治小儿科三方  ***************************
昴日星君曰：儿科得其要，无难治人，今特传一法门，使世上小儿，尽登仁寿。先看气色，后看脉。小儿有痰，颜色必鲜艳，鼻上眼中间，中间精明穴上辨之。色红者心热也，红筋横直现于山根，皆心热也；色紫者，心热之甚，而肺亦热也；色青者，肝有风也；青筋直现者，肝热也；青筋横现者，亦肝热也；直者风上行，横者风下行也。色黑者，风甚，肾中有寒；色白者，肺中有痰；色黄者，脾虚、胃虚而作泻，黄筋现于山根，不论横直，皆脾胃之病，故一览而知小儿之病矣。大人看脉于寸关尺，小儿何独不然，但小儿不必看至数，只看其数与不数耳。数甚则热，不数则不热也。数之中浮者风也；沉者寒也；缓者湿也；涩者邪也；滑者痰也，如此而已。小儿症，大约吐泻、厥逆、风寒、暑热而已。其馀痘疹皆无他病，或心腹痛痞块疮疔，一览而知也。小儿之病，虚者十之九，实者十之一。故药宜补为先，今立三方通治诸病。
第一方：人参三分　白术五分　茯苓一钱　甘草一分　陈皮二分　神麴三分　半夏一分。此六君子加减也，治小儿脾胃弱神效。如伤奶与肉食者，加山楂五粒；伤米食者加麦芽五分；伤面食者加萝卜子三分；吐者加白豆蔻一粒，去甘草，加生姜三片；泻者加乾姜三分，猪苓五分。
第二方治外感也，或伤风寒咳嗽，发热不发热，头痛鼻塞，痰多惊悸，角弓反张，以此方治之无不神效。方用：柴胡七分　甘草三分　桔梗五分　半夏三分　黄芩三分　白芍二钱　白术二钱　当归五分　陈皮二分　茯苓五分。水煎服。头痛加蔓荆子三分；心痛手不可按者乃实火也，加栀子一钱；按之不痛者虚火也，加甘草八分，贯仲五分，广木香五分，乳香一分；胁痛者加芍药三钱；腹痛者以手按之，手按而痛甚者乃食也，加大黄一钱；按之而不痛者乃寒也，非食也，加肉桂三分，乾姜三分；有汗出不止者，加桑叶一片；眼痛而红肿者乃火也，加黄连三分，白蒺藜一分；喉痛者，加山豆根三分。
第三方治虚寒之症，夜热出汗、夜啼不寐、怔忡、久嗽不已，行迟、语迟、龟背、狗肚，将成痨瘵等症。方用：熟地三钱　山茱萸二钱　麦冬二钱　北五味五分　元参二钱　白术二钱　茯苓一钱　苡仁三钱　丹皮一钱　沙参二钱　地骨皮二钱。水煎服。倘兼有外感，少加柴胡五分，白芍三钱，白芥子一钱。
许仙曰：此方世所罕见者，真天上奇方也。人间信而服之，小儿皆可至仁寿也。

董大仙论治痘法五方  ***************************
董仙治痘法：今人看痘不知法则难也。初起时不论强弱补其气血为要，加之发散之药，重者必轻，轻者必少也。世人皆以寒凉之品为主，吾今立五方，朝夕服之，十人十活，不杀一小儿也。
第一日方，见小儿身热，眼如醉眼者，是也。不是醉眼不可用此方。外感治之，见醉眼急投此方，痘即现。方用：黄耆三钱　白术一钱　甘草一钱　当归二钱　川芎二钱　茯苓三钱　柴胡一钱五分　升麻五分　麦冬二钱　元参三钱　陈皮五分　荆芥一钱　金银花五分。先煎水三碗，煎二碗入药，煎至五分，小儿饮之。五岁以上照此分两，五岁以下减半，包其速愈，见点后再用第二方。
第二日方：白术二钱　麦冬三钱　甘草一钱　桔梗二钱　当归五钱　元参三钱　生地五钱升麻三分　柴胡一钱　荆芥一钱　茯苓二钱　白芍三钱　白芥子二钱　金银花三钱。煎服。一身必现点，其色红润也。
第三日方：人参五分　白芍三钱　白术三钱　茯苓三钱　元参二钱　神麴三分　丹皮一钱。水煎服。气血无有不足，自然灌浆也。
第四日方：人参一钱　当归二钱　熟地五钱　茯苓三钱　金银花三钱　陈皮五分　甘草一钱元参三钱　白术三钱　白芍二钱　神麴五分。服此方后，小儿必然口健要食不已，亦不可多与吃也。第五方不必用矣，恐小儿多食则生他病，故立此第五方也。
第五方：人参一钱　茯苓三钱　白术二钱　甘草一钱。有加麦芽五分，山楂五粒，不伤食不必加。上用金银花三钱。能服此五方，七日前而回春也。如小儿已身热三日，用第三方，四日用第四方。如坏症，另有坏症方。

华真人论坏症方  ***************************
华真人传坏症方：治已黑者，人将弃之，下喉即活，用人参三钱　陈皮一钱　蝉蜕五分　元参二钱　当归二钱　荆芥穗一钱。水二盅，煎八分，灌下即活。大约坏症皆元气虚而火不能发，用参以助元气，元参以去浮游之火。陈皮去痰开胃，参无所碍。荆芥以发之，引火归元。当归生新去旧，消滞气。蝉蜕去毒斑。世人如何知此妙法，初起不可服，必坏症乃可服也。

许大仙治痘疮出齐方  ***************************
人参一钱　黄耆一钱　甘草一钱　白芍二钱　生地二钱　麦冬二钱　柴胡八分　红花五分。水煎服。有热加黄连五分；轻者，黄芩一钱，栀子一钱；有惊加蝉蜕（去翅足）　三分；色黑者加肉桂五分；大便闭结加大黄三分；腹痛加芍药一钱，甘草一钱；泄泻加茯苓一钱；有汗倍加黄耆；有痰加白芥子一钱；痒加荆芥子六分；身痛者加广木香三分；色白者寒也，加肉桂一钱，人参、黄耆多加；头不突者气虚也，倍黄耆；浆不满者血虚也，加当归一钱，熟地二钱可也。

张大仙治四时疹方  ***************************
张仙曰：总之，小儿宜补不宜散，一言尽之矣。疹乃热也，不可用人参、白术。当用补血，不可散血，俱宜切记之。方用：当归二钱　元参三钱　升麻三分　甘草三分　乾葛一钱。水煎服，此治疹奇方也。心火热极加黄连三分；肝火加栀子五分；肺火加黄芩一钱，麦冬一钱。
辨各经病，看小儿山根之色，须要洗去面上尘土，细看之可也。凡疹初起，小儿必发热，口必大渴呼水，如红云一片，大约发斑相同，而疹有头粒也。头如蚤咬之状，无他别也。
四时疹方：元参三钱　麦冬二钱　苏叶一钱　升麻五分　天花粉一钱　金银花三钱　陈皮三分　甘草一钱　生地三钱　黄芩八分　桂枝二钱。水盅半，煎五分热服，凡疹无不神效。夏加青蒿三钱，初生小儿减半，一年后照此分两，一剂即愈也。

红鸾侍者治痘疹初起方  ***************************
白芍二钱　柴胡一钱　当归一钱　陈皮五分　荆芥八分　防风三分　生地二钱　甘草一钱　桔梗一钱　麦冬一钱　乾葛一钱。水煎服二剂，恶者必变为良也。
又治夏日发疹神效方：苏叶一钱　麦冬二钱　桔梗一钱　生甘草一钱　元参三钱　青蒿三钱。水煎服，即愈。

董大仙治水痘方  ***************************
柴胡一钱　茯苓二钱　桔梗一钱　生甘草五分　黄芩五分　竹叶十片　灯草一团。水煎服。有痰者加天花粉三分；有食加山楂三粒，麦芽三分；火加黄连一分。有此一方，水痘无难治也。

红鸾侍者治痘将回方  ***************************
人参一钱　白术一钱　茯苓一钱　甘草三分　桔梗三分（升提其气），水煎服。有紫乾燥黑陷者，热未退也，加黄芩一钱；如色白、黑灰、黑色而陷，寒虚也，加肉桂三分，人参一钱；灌脓者倍加人参，再加黄耆二钱，当归二钱；泄泻加乾姜五分，茯苓一钱；心慌闷乱者，多加人参；呕吐者亦加人参、乾姜；身痒加木香三分；当靥不靥多加人参；大便闭者加大黄三分；口渴加麦冬二钱，元参一钱；失音加石菖蒲三分，桔梗一钱；痘入眼成翳者，加蝉蜕五分；初起方中加蝉蜕七个，则目中无痘也。咽喉防其生痘，初起方中用桔梗一钱。坏症用此方，再无死，法神而通之，可谓神方也。

葛真人论儿科秘法  ***************************
山根上有青筋直现者，乃肝热也。柴胡三分　白芍一钱　当归五分　半夏三钱　白术五分茯苓一钱　山楂三粒　甘草一分。水煎服。青筋横现亦肝热也，但直风上行，横风下行，前方加柴胡二分，麦芽一钱，乾姜一分；红筋直现者，心热也，前方加黄连一分，麦冬五分，去半夏，加桑白皮三分，天花粉二分；红筋斜现者，亦心热也，前方加黄连二分，盖热极于胸中也，亦不可用半夏、桑白皮、天花粉。
服无不效。如皮黄即黄筋也，白术五分　茯苓五分　陈皮二分　人参二分　神麴一分　麦芽二分　甘草一分。水一盅，煎半酒杯，分二起服，加淡竹叶七片，有痰加半夏一分或白芥子二分，或天花粉二分；有热如口渴者是，加麦冬二分，黄芩一分；有寒者加乾姜一分，吐者加白豆蔻一粒；泻者加猪苓五分；腹痛者小儿自捧腹是，须用手按之，呼痛者食积也，加大黄三分，枳实一分；按之不痛不呼号者乃寒也，再加乾姜三分。
身发热者不可用此方，予分立一方——万金汤。凡小儿发热者，无论早夜热，无不神效。方用：柴胡五分　白芍一钱　当归五分　白术三分　茯苓二钱　甘草一分　山楂三粒　黄芩三分苏叶一分　麦冬一钱　神麴三分　水一盅，煎半酒杯服，或分二起服亦可。冬加麻黄一分；夏加石膏三分；春加青蒿三分；秋加桔梗三分。有食加枳壳三分；有痰加白芥子三分；泻加猪苓一钱；吐加白豆蔻一粒。小儿诸症不过如此，万不可作惊风治之。有惊者，此方加人参五分，即定惊如神；有疳者，用脾胃方加蒲黄三分，黄芩三分可也。

张大仙治小儿感冒风寒方  ***************************
柴胡五分　白术一钱　茯苓三分　陈皮二分　当归八分　白芍一钱　炙甘草三分　半夏三分。水一盅，煎半盅，热服一剂可也。
治小儿痢疾神方：当归一钱　黄连二分　白芍一钱半　枳壳五分　槟榔五分　甘草三分。水一盅，煎半盅热服，一剂轻，二剂愈。红痢加黄连一倍；白痢加泽泻三分；腹痛倍加甘草、芍药；小便赤加木通三分；下如豆汁加白术一钱；伤食者加山楂、麦芽各三分，气虚者加人参三分。加减之，无不神效也。

红鸾侍者治小儿杂症  ***************************
小儿疟疾方：柴胡六分　白术一钱　归身一钱　白芍一钱　生半夏五分　青皮五分　厚朴五分。水一盅，煎半盅，露一宿，再温服。热多者加人参、黄耆各五分；寒加乾姜三分；痰加白芥子一钱；夜发热者加何首乌、熟地各二钱，日间不用加；腹痛加槟榔三分可也。
小儿咳嗽方：苏叶五分　桔梗一钱　甘草一钱。水一酒盅，煎五分，热服，二剂痊愈。有痰加白芥子五分可也。
小儿口疳流水口烂方：黄柏二钱　人参一钱。为末，敷口内，二日即愈。一匙一次，不过用三次可也。
小儿便虫方：用榧子（去壳）五个　甘草三分。为末，米饭为丸，虫尽化为水矣。大人亦可用，又不耗气，食多恐伤脾也。
小儿虫积方：用使君子十个（去壳炒香）　槟榔一钱　榧子十个　甘草一钱。各为末，米饭为丸，如桐子大，十丸服之。二日即便虫，五日全愈也。
何仙曰：小儿病惊疳吐泻尽之矣，不可不别言也。
人动曰惊风，小儿惊则有之，风则无也，纯阳之体不宜有风之入。状若有风者，小儿阳旺，则内热之极则生风，非外来之风，内风何可作外治之，治风则死矣。当清其火而治其惊，方名清火散惊汤：茯苓二钱　白术三分　甘草一分　陈皮一分　白芍一钱　栀子三分　半夏一分柴胡三分。水煎三分服可也。
疳症，脾热也。因心热脾火，火旺极口中流涎，不平其心火，脾火旺而湿热上蒸，不可徒清脾火，先散心火。用芦荟一钱　黄连三分　薄荷三分　茯苓二钱　甘草一分　桑白皮一钱　半夏三分。水煎三分服，三剂自愈也。
吐症，胃气之弱，因脾气虚，恣意饱食，食而不化，久而停积于脾中，上冲胃口，久之大吐，治吐必先治胃，治胃先治脾。吾有奇方：用人参一钱　砂仁一粒　白术五分　茯苓二钱　陈皮二分　半夏一分　麦芽五分　山楂三粒。水煎服。夏月加黄连三分；冬加乾姜三分。无不愈者。
泻痢专责脾矣。泻有不同，有火泻寒泻。火，必然身热、口乾、舌燥、喜冷。方用：车前子二钱　茯苓一钱　白芍一钱　黄连三分　泽泻五分　猪苓三分　麦芽一钱　枳壳二分。水煎服即止。
寒，腹痛而喜手按，口不干而舌滑，喜热汤不喜冷，方用：人参一钱　白术一钱　茯苓二钱　肉桂二分，甘草一分　乾姜一分　砂仁一粒　神麴五分。水煎服，必愈也。
生下不肯食乳，心热也。葱煎乳汁小儿服之，不若用黄连三分，煎汤灌数匙即食乳，神效。出生脐汁不干，用车前子炒焦为细面，敷之即干，神效。
肚脐突出半寸许，气不收也，急安之。若变为角弓反张，难治也，用茯苓一钱　车前子一钱甘草二分　陈皮三分　通草三分（灯心亦可）。一剂，即安神方也。
吕祖曰：吐泻，伤食之故也。不上吐即下泻矣。六君子汤，吐者去甘草加砂仁，泻者加车前子，治之，自奏功于顷刻。不知补脾，而唯知消克，非救儿生，乃送儿死矣。愿人敬听吾言，共登儿龄于百岁也。

吕祖治产前方  ***************************
如子悬之症最难治之，乃胎热。子不安，身欲起，立于胞中，故若悬起之象，并非子悬挂也。方用：人参二钱　白术五钱　茯苓二钱　白芍五钱　黄芩三钱　杜仲一钱　熟地一两　生地三钱　归身二钱。水煎服，即愈。
漏胎乃气血不足之故。方用：人参二钱　白术五钱　杜仲、枸杞子各一钱　山药三钱　归身一钱　茯苓二钱　熟地五钱　麦冬二钱　北五味子五分　山茱萸二钱　甘草一钱。水煎服。此方不热不寒，安胎之圣药也。凡胎动者即投此方，无不神效也。
难产如横生、倒养，死亡顷刻也，急救之。胎不顺，出于血气之亏，往往不能转头，故手足先出也。急以针刺之，必惊而缩入。急用：人参五钱（无力者党参一两）　当归二两　川芎一两　红花一钱半。速灌之，则儿头直到门矣。如久不顺，再将前药服之，无不立效。
若儿头已到门，久而不下，交骨不开也。速用柞木枝一两　当归一两　川芎五钱　人参五钱。煎汤服之，少顷必然一声响亮，儿即生矣。至神至奇之方也。儿头不顺，万万不可用柞木枝，此味专开交骨，儿未回头而儿门先开，亦死之道，切记切记。产前之法，必当熟悉于胸中，而后临产不至仓皇也。

红鸾侍者论产前  ***************************
红鸾侍者曰：产前无白带，有难产之兆，即幸而顺生，产后必血晕之事。方用：黑豆二合（煎汤二碗）　熟地八钱　山茱萸三钱　茯苓二钱　泽泻一钱半　丹皮一钱半　山药三钱　薏仁三钱　白果十个　红枣二十个。煎服。一剂止，二剂永不白带，亦通治妇人之诸带，无不神效。
小产非产前也。虽非正产，可作产前治；虽非大产之虚，气血已大伤矣。宜补之，日后坐胎不至崩漏。方用：人参三钱　白术四钱　茯苓二钱　熟地七钱　当归四钱　杜仲一钱　炮姜五分。水煎服，乃补气补血之圣方也。
张仙曰：余尚有二方，一漏胎也，一胎动也。胎动方：用白术一两　熟地一两。水煎服。白术利腰脐，熟地固根本，药少而功用专，所以神效也。漏胎方亦奇绝，用白术五钱　熟地一两三七根末三钱。水煎服，此方更胜安胎之药矣。

又治难产  ***************************
红鸾侍者曰：难产妇人常事生子，母反死，仁人所痛心也。但难产实母之气衰，以致儿身不能回转，于是手足先出，此等生法，绝勿惊惶。我有至神之法，闭目口唸无上至圣化生佛百遍，或念救苦救难送子观音菩萨百遍，即便缩入。用人参五钱　附子五分　当归五钱　川芎二钱半　黄耆五钱。煎汤饮之，儿身即顺，立刻产下矣。
再子落地，胞忽上升者，恐恶血奔心，用蓖麻子一钱捣烂，涂于产妇足心，少顷胞胎自下矣。
有胎落子生而大肠堕下者，更可畏，虚极下陷，用人参、升麻、柴胡发散正气，肠愈难收，不若仍用蓖麻子一味，捣烂涂于产妇之顶心，少顷肠自收入。急用温水洗净，不使少留，时久则肠又上悬也。如涂足心待胞胎一落，即用温水洗净，不然恐其下悬如故也。
又治产后乳症。若生乳疖名曰外吹，治法与胎前不同。若产后而儿不育，乳忽作痛，此乳汁凝并不行之故，须以手撙去其汁，揉而散之，仍令他儿吮出吐之，庶免成痈之患。若畏痛容其内结，则必溃脓，多有乳囊连腐而丧命者。若乳汁不下者，宜煮猪蹄作羹饮之，仍以木梳梳乳上，即下。

华真人治痈疽对口并无名疮毒方  ***************************
凡人痈疽，发于背、头、项、胸、腹、手、足、臂、腿、腰、脐、前阴、粪门之际。无论阴阳毒一服吾方，无不立消，已溃者即敛，真神方也。用金银花四两　蒲公英一两　当归二两　元参一两。水五碗，煎八分，飢服一剂，尽化为无有矣。切勿删改其分两，则功减矣。善功诸毒，不耗真气，多服无碍，肺痈、大小肠痈，无不神效也。
人忽为汤火所伤，遍身溃烂，与死为邻，可以变死而生。用大黄五钱　当归四两　荆芥三钱（炒黑）　生甘草五钱　黄芩三钱　防风三钱　黄耆三两　茯苓三两。水煎服。一剂痛减半，二剂全减，三剂疮口痊愈。真至神至圣之方也。
五绝，乃缢死、跌死、魇死、淹死、压死是也。祸成仓猝，往往不救，然五脏未绝，外来之祸枉死者，其魂魄守于旁，相去未远，以神术招之，魂魄附体而生也。用符一道，先书黄纸上，焚黄酒内，掘开牙关灌入喉中，后再用药丸化开，亦用黄酒调匀，以人口含药水，用葱管送于死人喉内，少顷可活。招魂符（略）。书符时一心对华真人天医使者，书之自灵无比。山羊血二钱　菖蒲二钱　人参三钱　红花一钱　皂角刺一钱　制半夏三钱　苏叶三钱　麝香一钱。各为末，蜜为丸如龙眼大，酒化开用。合此丸，端五日妙。如临时用不必如许之分两，十分之一可也。间时合一料，大可救人，到临期恐来不及也。凡有邪祟昏迷猝倒者，灌之起死回生也。
又曰：人足毛孔标血一线者，流而不止即死。急以米醋三升，煮滚热，以足浸之，血即止。后用穿山甲一片，火炙为面，人参当归汤调饮之，不再发。此症乃酒色不禁纵欲所致，世人多有之，方书不载。今因鹤亭问之，故立奇方也。凡皮毛中出血者，此方救之神效。脐即愈。人觉肠胃中痒，而无扒搔者，只觉置身无地，火结不散之故，当表散之方，用柴胡三钱　白芍一两　甘草二钱　炒栀子三钱　天花粉三钱。水煎服，即愈。
人舌缩，喉咙不能言语者，寒气结于胸腹之间，急用附子一钱　人参二钱　白术五钱　肉桂一钱　乾姜一钱。治之舌自舒矣。
人有伤寒口渴，过饮凉水者，愈后倘手足出水者，急用吾方可救，指节脚板堕落也。薏仁三两　茯苓二两　肉桂一钱　白术一两　车前子五钱。水煎服，一连十剂，小便大利，而手脚不出水矣。不可多服。
更有人手指甲脱下不痛不痒，乃肾经火虚，行房之后凉水洗手遂成。用六味汤加柴胡、白芍、骨碎补治之即愈。
人有小便溺五色石者，未溺前痛甚，溺后少觉快，石淋也。用熟地三两　茯苓五两　薏仁五两　车前子五两　山茱萸三两　青盐一两　骨碎补二两　泽泻三两　麦冬五两　芡实八两　肉桂三钱。为末，蜜为丸，早晚白滚水吞下各一两，十日可愈矣。
人腰间长一条肉痕，如带，围至脐间，不痛不痒，久之饮食少进，气血枯藁也。过于行房尽情纵逸乃得此疾。用熟地一斤　山萸肉一斤　杜仲半斤　山药半斤　白术半斤　破故纸三两白果肉三两（炒）　当归三两　白芍六两　车前子三两。为末，蜜为丸，每早晚服一两。十日后觉腰轻；再服十日，肉浅淡；再服十日，则全消也。必须戒房事三月，否则无效矣。
人身忽长鳞甲于腹间、胁上，乃妇人居多，而男子亦有之。乃孽龙多化与妇人交即成此症，男与龙合亦有之。此病速治为妙。用雷丸三钱　大黄三钱　白矾三钱　铁衣三钱　雄黄三钱。研末，枣肉为丸。凡得此病，酒送下三钱，立时便下，如人精者碗余，胸中便觉宽爽，再服三钱，则鳞尽落也。此最神最奇之方也。
吕祖曰：以上诸方无一不奇，诸论无一不精，真世上之奇宝，黄岐之精髓也。善用之成医之圣，岂但良医而已哉！若人晨夕研穷以可造于出神入化耳。鹤亭曰：唯。

昴日星君治奇症方  ***************************
昴日星君曰：奇病尚有数症，我今尽传无隐。如人手皮上现蛇形一条，痛不可忍，蛇乘人睡而作交感于人身，乃得此怪病。以刀刺之，血如墨汁。用白芷为末糁之，少灭其形。明日，又刺血如前，又以白芷末糁之，二次化去其形。先刺头后刺尾，不可乱也。
喉中似有物行动，吐痰则痛更甚，身上皮肤开裂，有水流出，目红肿不痛，足重难行。乃人食菜有蜈蚣在叶上不知而食之，生蜈蚣于胃口之上，入胃胃病，入喉喉痛，飢则痛更甚也。用鸡一只煮熟，五香调治，芬芳之气逼人，病人睡熟，将鸡列在病人口边，蜈蚣自然外出。倘有蜈蚣走出，立时拿住，不许仍入口中，或一条或数条不等，大约喉内无物走动，则蜈蚣尽矣。然后以生甘草三钱　薏仁一两　陈皮一钱。水煎服，十日愈，诸症俱平安矣。有胃脘不时作痛，飢更甚，日日作楚，予以大蒜三两，捣汁灌之，吐蛇一条而愈也。
一人耳内长肉线一条，手不可近，色红紫，此肾火飞腾于耳也。用硼砂二分　冰片一分。点之立化为水，后服六味丸一料痊愈。告沉度世记之救人不可忽也。
治双目失明方：用沙苑蒺藜八分　炒白菊花一钱　木贼草二钱　夜明砂八分　石决明一钱　广木香一钱。饭后水煎服。又用翻木鳖熬水洗之，十日即明。
治王德儒夜卧不寐方：用党参一钱　茯苓二钱　白术二钱　枣仁一钱（半生半炒）　荞麦一钱元肉三十枚。每日早服十剂，痊愈验过。
又治王鹤鸣夜卧不寐方：用白当归五钱（酒洗）　白术三钱（土炒）　生地六钱　茯苓三钱　菖蒲五分　龟板（炙）六钱。水煎，临卧时温服，十剂痊愈验过。

华真人治疮毒神效方  ***************************
金银花一两　当归一两　蒲公英一两　甘草一钱　荆芥一钱　连翘一钱。水煎服，三剂必愈。此明治之法，人亦宜知之。头上最不可用升药，切记切记。下病宜升而上病不宜升也，头上病宜用降火之药。
昴日星君曰：予尚有二方：头面上疮，用金银花二两　当归一两　川芎五钱　蒲公英三钱　生甘草五钱　桔梗三钱　黄芩一钱。水煎服，二剂全消。
又治手足之疮疽方，神效。用金银花三两　当归一两　生甘草三钱　蒲公英三钱　牛蒡子二钱　芙蓉叶七个（无叶时用梗三钱）　天花粉五钱。水煎服，一剂全消。
吕祖曰：二方俱可传也。

许大仙治痨瘵  ***************************
许仙曰：痨瘵之症，佛心神术诚难速效。今立一方亦极平稳。用芡实八两　薏仁八两　山药三斤　糯米一斤　人参三两（无力者用党参五两亦可）　茯苓三两　建莲半斤　白糖半斤。各为细面，每日白滚水调服一两，如不欲调服，水打成丸亦可，上午下，每服三五钱最妙。
董仙曰：大妙。吾亦有一方：用山药二斤　芡实一斤　黑芝麻八两　小黄米（炒）三斤　薏仁一斤　白糖一斤　肉桂五钱。各为细面，每日调服五钱或一两，自能开胃健脾补肾益精也。

李铁柺大仙治大小便杂症  ***************************
李铁柺仙治小便闭塞方：用车前子五钱　肉桂三分。水煎服，即愈。
治大便闭结方：用熟地三两　元参三两　火麻子一钱　升麻二钱　牛乳一碗。水二盅，煎六分，将牛乳同调一碗服之。一剂不解，二剂即愈也。
再如人之便血溺血虽不同，然总之出血于下，用生地一两　地榆三钱治之。大小便有经络，其源同，因膀胱之热得之也。
腰痛头痛上下相殊也，然肾气通于上脑，气下达于肾，上下虽殊，气实相通，用熟地一两　杜仲五钱　麦冬五钱　北五味一钱。水煎服即愈。
遗精健忘，用党参一两　莲鬚五钱　芡实一两五钱　山药二两　麦冬一两半　五味子五钱　生枣仁一两半　远志五钱　菖蒲五钱　当归一两半　柏子仁（去油净）五钱　熟地二两半　山茱萸一两半。各为末，蜜为丸，每日早晚用五钱，白滚水送下，一料完，即愈。

吕祖治奇疮  ***************************
吕祖曰：如人生怪病于腹中，生异症于身上，或生奇形于口上是也。当以奇药治之。腹中忽有应声者，用杀虫药治之不应，则将何以治之哉？用生甘草再加入白矾各等分，不须二钱，饮下即愈。应声者非虫也，脏中毒气有祟以凭之也。甘草消毒，白矾消痰，一仁一勇，余又以智用之，智仁勇三者俱全，祟不觉低首而走也。
华真人曰：妙绝矣！不可思议。
吕祖曰：人生人面疮者，人以为冤家债主也。余为不然，有祟凭之，我有一奇方：用雷丸三钱，研细面，入轻粉一钱，白茯苓面一钱，调匀敷上即消。雷丸去毒逐邪，轻粉深入骨髓，奇妙实难言传。
人口中生疮于舌上，吐在外寸余，结成黄靥，难以食物，人以为心热故也，亦近理。然非也，亦有祟凭之。方用：冰片一分，入在蚌口内，立化为水，以鹅翎敷其上，立刻收入其舌，可饮食矣。以至阴攻至阴之邪，自然手到成功也。
鼻中生红线一条，长一尺许，少动痛欲死，人以为怪病也，亦祟也。方用：硼砂一分　冰片一分。研为面，人乳调之，轻轻点在红线中，觉有人如将病人打一拳一般，顷刻即消。
耳中闻蚂蚁战斗之声，非祟，乃肾水耗尽，又加怒气伤肝。用白芍三两　柴胡、栀子各三钱　熟地三两　山茱萸三两　麦冬一两　白芥子三钱。水煎服，一月即愈。此乃奇病以王道治之也。
耳中作痒，以刀刺其底，有声始觉快，乃肾肝之火结成，非汤药可救。余立一方：用皂角刺一条　龙骨一钱（烧灰存性）　冰片三分　雄鼠胆一枚。冰片三分将药面以鼠胆水调匀后，以人乳再调如厚糊一般，将药尽抹入耳孔内，必然痒不可当，必须缚其两手，痒定自愈矣。后服六味丸二三十斤可也。如人见三头六臂金甲神、黄、白、青、红之状皆怪也，心虚而祟凭之。紫金锭用一锭化开饮之，吐痰碗许，即愈。
有山魈、虫、蛇、狐狸作祟者，方用生桐油涂其下身或人裤子包头，则妖大笑去矣。睡梦中压人者，亦以此法治之。夫妖欲盗人精气，最喜洁，见污物包头，则其人不洁。故弃之而去也。
人背忽裂一缝，出蝨千馀，肾中有风，得阳气吹之，不觉破裂而蝨现，用熟地三两　山茱萸三两　杜仲一两　白术五钱　防己一钱　豨莶草三钱。服二剂，裂缝生蝨尽死，缝亦合矣。
红鸾侍者曰：方皆绝妙。脊缝生蝨，余亦有一方：蓖麻三粒，研成如膏，用红枣三枚捣成丸，如弹子大，火烧之薰衣上，则蝨死而缝合也。亦绝不可思议矣。蓖麻杀虫去风，蝨去风出，则缝自合矣。
人有腹中生蛇者，毒气化成也。或感四时不正之气，或感尸气病气而成也。方用：雄黄一两白芷五钱　甘草二两。各为细面，端午日修合为丸，棕子米和而丸之如桐子大，饭前食之必作痛，用力忍之，切不可饮水，饮水则不效也，切记之。
张仙曰：蛇生腹中，身上辨之，身必干如柴，似有鳞甲者，蛇毒也，易辨，吾有一方最验。用白芷一味为丸，每服米汤送下五钱即痊愈。生鳖者，饮食飢饱过于多食，一时不能消化，乃生虫，似鳖非鳖也。亦以前方，再用马尿一碗，人尿半合（童便尤妙），饮之立消。雄黄、白芷俱杀虫之品，甘草去毒之剂，马尿化鳖之圣药也。奇病而用奇药也。
红鸾侍者曰：如妇人腹中高大，似生胎者，形容憔悴，面目瘦黑，骨干毛枯，乃鬼胎也。用红花半斤　大黄五钱　雷丸三钱。水煎服，泻出血块如鸡肝者百片而愈。后用六君子汤调治之，自然复元。此病邪之所凑，气必虚，又因起淫心必亲邪者乎。方中妙在用红花为君，血行难止，又加以大黄走而不守之味，自然功成之速也。
曹仙曰：有人背上疼痛，裂开出蛇一条，长尺余，颇善跳跃，予亲治之，其症必先背脊痛甚，无肿块，久则肿矣，长尺许一条直立脊上，用刀轻破其皮，蛇跳出，其人绝。用人参我至一庙见女像甚美，心慕之，顿起脊背之痛，三月以来痛不可忍，似蛇钻毒刺光景。其人健壮，用刀刺开其皮肉，不意蛇出而人竟死矣。余随用三生饮救之而愈。此可立案，见病之奇，而神道之不可玩也。
鹤举曰：吾见治一人，七孔流血者，亦肾虚热也。用六味加麦冬三钱　五味子一钱　骨碎补一钱。治之即愈。
锺仙曰：水肿之病土不剋水也，方用：牵牛三钱　甘遂三钱。水煎服一剂，大泻水斗余，胀尽消。但三味药性太猛，人疑非正治之法。然水热滔天必开决其口，则水消，妙在于猛也。服此二味之后，一食盐则病重犯，不可救也。水肿之病，必须手按足而如泥者，可用此二味，按之不如泥者，随按而皮随起者，非水也。当作气虚、肾虚治之，不可用此二味，以杀之也。
果老曰：此方固奇，各用三钱太多，减去一钱，则不过猛也。病去而不伤本，病未尽去可以再服，亦不失中和之道。
曹大仙曰：何言之当也。
韩大仙曰：水肿治法甚多，独此二味奇妙通神。牵牛性虽猛，得甘遂而迟矣；甘遂性虽缓，得牵牛而快矣。两相合而成，实有妙用也。
葛真人曰：昔论肿症，大概随按而起者为水肿，按肉如泥者为气虚，临症者自验。

韩大仙治水臌  ***************************
方用：牵牛二钱　甘遂二钱　肉桂三分　车前子一两。水煎服，二剂可愈。不可再服。改用五苓散二钱，再用六君子汤以补脾可也。忌食盐百日，犯，不救也。
气臌乃气虚作肿，以水臌按之，皮肉不如泥，先从脚面肿起，渐肿至身，于是头面皆肿，用白术一两　苡仁一两　茯苓一两　人参一钱　甘草一分　枳壳五分　山药五钱　肉桂一分　车前子一钱　萝卜子一钱　神麴一钱。水煎服。日一剂便觉气渐舒，二十剂全消，三十剂而痊愈矣。奏功虽缓，而起死实妙也。必禁食盐百日，即秋石亦不可用也。
虫臌惟小腹作痛，四肢浮胀，不十分之甚，色红而带点，如虫蚀之象，眼下无卧蚕微肿之形，是虫臌也。用雷丸三钱　当归一两　鳖甲一两（醋炙）　地慄粉一两（解者取汁一茶瓯）　神麴三钱　车前子五钱　白矾三钱。水煎服。一剂可下虫无数，二剂虫尽出无留矣，不必吃三剂也。二剂后必须四君子汤去甘草而善为之调理也。
血臌由来久矣。或跌闪血瘀不散，或忧郁结血不行，或风邪血畜不发，因循时日，留在腹中致成血臌。饮食入腹，不变精血，反去助邪，久则成矣。用水蛭三两（炒黑约一两，取末三钱）　当归二钱　雷丸三钱　红花三钱　枳实三钱　白芍三钱　牛膝三钱　桃仁四十粒（去皮尖，捣碎）。水煎服，即下血斗余，二剂即愈。惟腹胀如鼓，四肢手足并无胀意，用四物汤调理，加白术、茯苓、人参自然痊愈也。
血症。人有一时吐狂血者，此乃血不归经之故，用人参五钱　当归一两（炒黑）　荆芥三钱　丹皮二钱。水煎服，一剂而血无不止，此方实有神功也。人有大怒而吐血者，倾盆而出或冲口而来，一时昏晕，生死顷刻也，用白芍二两　当归二两　荆芥（炒黑）三钱　柴胡八分　红花二钱　炒栀子三钱　甘草一钱。水煎服，二剂痊愈也。

锺大仙治老人  ***************************
锺离仙曰：老人气血衰败，不可照少年治之。食多则饱闷，少食则困馁，食寒则腹痛，食热则肠燥，老人最难调养。丸方莫妙于六味加麦冬三两、北五味一两，与之常服，竟可由六十服至百年，终岁不断。妙在补肾、健脾胃、生肾中之真阳，老人最宜也。然而老人最不肯节饮食，又何以治之？今立一方，治伤食多痰之病，用人参五钱　茯苓一钱　白芥子一钱　麦冬三钱　苡仁五钱　山药二钱　陈皮三分　麦芽五分　山楂三粒　神麴三分　萝卜子三分　甘草五分。水煎服。有火者加元参二钱；有寒者加肉桂五分；有痰者加半夏五分；有食者加山楂、麦芽；有湿者加泽泻一钱；有暑者加香薷五分；有燥者加麦冬一钱、苏叶五分；不眠者加枣仁一钱；胁痛者加白芍二钱；心痛者加栀子一钱；咳嗽者加桔梗一钱；腰痠者加熟地三钱、杜仲三钱；足无力者加牛膝一钱。老人之方，如此可悟也。
华真人曰：老人之法平稳而当，不必再立方也。
果老仙曰：吾亦有一方，治老人不寐最妙，用六味地黄丸一料，加麦冬四两　炒枣仁五两　黄连三钱　肉桂三钱　当归三两　白芍五两　甘菊花三两（要家园自种）　白芥子二两。蜜为丸，白滚水送下五钱，服后用饭，可至百岁。

蓝大仙治少年  ***************************
蓝仙曰：治少年人血气方刚，不可乱用补药，看其强弱，因病下药自然无差。方用：厚朴一钱　茯苓三钱　陈皮一钱　甘草一钱　半夏一钱　砂仁三粒　车前子一钱。此方为主，逐症加减，自易奏功也。畏寒者加桂枝一钱；畏风者加柴胡一钱；畏食者加麦芽三钱、山楂三十粒；伤酒者加乾葛一钱，畏湿者加猪苓、泽泻各一钱；恶热者加石膏一钱；畏暑者加香薷一钱；痰多者加半夏一钱、天花粉一钱。治少年者，管其脾胃，虽加诸药，而不伤胃气，故易奏功，不可轻视之也。

昴日星君治筋脉血脉等症  ***************************
昴日星君曰：治筋脉方，人若筋急拳缩俯仰而不能直者，用当归一两　白芍五钱　薏仁五钱生地五钱　元参五钱　柴胡一钱。水煎服，即愈。
血脉不足或毛发乾枯，色泽不润，用当归一钱　白芍三钱　川芎一钱　熟地四钱　白果五个何首乌三钱　桑叶七片。水煎服，此治脉之法，人亦宜知。
李铁柺仙曰：筋脉之治，予立二方：用当归三钱　芍药一两　熟地二两　柴胡一钱　白术五钱肉桂一钱　白芥子一钱。水煎服。治脉，用当归一两　白芍三钱　生地三钱　麦冬三钱　熟地一两　万年青三钱　枸杞二钱　旱莲草一钱　花椒三分　天冬三分。水煎服。久服两鬓变黑，容颜润泽矣。

锺大仙服鬚发药方  ***************************
锺离仙曰：吾有乌须奇方，不须十日，保汝重为乌黑。用熟地三两　何首乌三两（用生不用熟，用红不用白，用圆不用长）　黑芝麻一两（炒）　万年青二片　桑叶二两　山药三两　白果三十个　桔梗三钱。各为细面，不可见铁器，为丸，每早饭后服一两，即黑，亲验者也。
果老仙曰：加花椒一钱，此方奇绝，不畏泄天机耳。

吕祖治痰方  ***************************
一治初起之痰，一治已病之痰，一治久病之痰。
初起之痰，用半夏一钱　陈皮一钱　天花粉一钱　茯苓一钱　甘草一钱　苏子一钱。水煎服，二剂可消矣。
已病之痰在中焦也。看其色之白与黄，黄者，火已将退也；白者，火正炽也。火炽宜凉火，将退者宜祛逐之。吾今有方俱可治之：用白术三钱　茯苓五钱　陈皮一钱　甘草一钱　白芥子三钱　栀子一钱。火痰加枳壳五分。水煎服。
久病不愈，未有不肾水亏损也。方用：熟地五钱　茯苓三钱　山药三钱　苡仁五钱　芡实五钱　山茱萸三钱　北五味一钱　车前子一钱　益智仁三分。水煎服。若火沸为痰者，加肉桂一钱，此治下焦之痰也。有此三方，再看何症出入加减，治痰无馀事矣。
李白大仙曰：三方极妙，治痰之圣药。予有一方，治已病之痰，并附于后：用白术三钱　茯苓三钱　陈皮一钱　天花粉二钱　益智仁三分。　人参三分　薏仁三分。有火者加黄芩一钱；无火者加乾姜一钱。水煎服。二剂而痰自消。再久病之痰，用六味汤加麦冬、五味有奇功也。无火加附子、肉桂可耳。
柳仙曰：予亦有二方，久而成老痰者，用白芍三钱　柴胡一钱　白芥子五钱　茯苓三钱　陈皮三分　甘草一钱　丹皮二钱　天花粉八分　薏仁五钱。水煎服。可用八剂，老痰无不消者。
又治顽痰。成块塞在喉咙者，为顽痰；留在胸膈而不化者，为老痰也。用贝母三钱　甘草一钱　桔梗三钱　紫菀二钱　半夏三钱　茯苓三钱　白术三钱　神麴三钱　白矾一钱。水煎服。
刘仙曰：火沸为痰，反加肉桂，此火不从水折，后二方亦不可废也。
何仙姑曰：死厥不醒人事，中风不语，鬼神之祟，山魈之侵，一时卒倒不醒人事是也。此病邪气中之痰迷心窍也。怪病多起于痰，不必惊惶，治其痰而病自愈。邪之所凑，其气必虚，祛痰之药加于补正之中，则病去如扫，死者重生。方用：人参三钱　白术五钱　茯苓三钱　半夏三钱　天南星三钱　白芥子一钱　生附子五分　生姜一大块（捣汁）。水半、酒半、共二碗，煎八分服。外用皂角刺为末（如人研皂角刺时，先用湿纸封住鼻孔，然后细研为末）。取一匙于鹅翎管吹病人鼻孔内，必取喷嚏，以前药灌之，立醒。必吐出痰水一盆，如胶如汤之类，或黄、黑、青、红之色，人自然困倦欲睡，不可惊他，任他自睡醒来。用人参一钱　白薇一钱　茯苓三钱　白术五钱　半夏一钱　白芥子三钱　陈皮五分　甘草五分。水煎服，一剂痊愈。此一法也。阳邪者，日间遇之；阴邪者，夜间遇之，此症遗尿、手撒则多不必活矣。大约治邪之方，看病之轻重，用药之多寡则得之矣。
董仙曰：治厥症只消一味苍术（切片）三两，水六碗，煎三碗，灌之必吐，吐后即愈。苍术，阳药，善能祛鬼，故用之有奇效，此药凡见鬼者，治之无不立效也。

许大仙治穷人方便方  ***************************
许仙曰：吾有一法，是穷人之法也。人卒然见鬼，或倒在神庙之内，或在棺木之旁偶遇尸气，或中阴邪不省人事，以瓜蒂散吐之，必然吐痰如涌，倾盆而出。吐后仍见鬼者，痰未净也，再瓜蒂吐之，以不见鬼为度。后用白术一两　茯苓五钱　白薇一钱　陈皮五分　半夏一钱神麴一钱　炮姜一钱。此法可治穷人，以慰仙凡济世之心也。紫金锭亦祛痰圣药也。
张仙曰：予尚有一方并传之。死症有中阴、中阳、中恶、中毒之分。如中蛇虫之毒，一过，取水用之，不用雄黄。一方加食盐少许，入滚水一碗，调匀灌之，以鹅翎探吐之，必吐出恶痰如蜗牛涎者碗许，自愈。后用人参三五钱　茯苓五钱　生甘草三钱。白滚水煎服，再加白芷二钱，另煎水倾入汤中，同服二剂永无患矣。

李白大仙治童子童女痨神效方  ***************************
用郁金二钱　广木香一钱　炒玉竹一钱　赤白何首乌一钱半　黑豆汁炒黑芝麻一钱　炒生地二钱　炒茯苓二钱　丹皮一钱　白术一钱半。水煎服，早晚十剂痊愈。

治瘟疫神效方  ***************************
用大黄二钱　元参四钱　柴胡一钱　麦冬一钱　石膏三钱　滑石三钱　荆芥一钱　白芍一钱半　天花粉二钱。瘟疫之流行，多因大热而得，治法不能外此。

华真人治瘟疫丸药方  ***************************
用大黄一斤　生花椒、桂皮、陈皮、苏叶各五两。用姜五钱捣汁，同泡三日后晒乾，冬至日午时研面，子时和成，炼蜜为丸。每服二钱，滚水送下，最为灵验。
随症用引：头痛，藁本一钱；腹痛，大腹皮一钱；胁痛，青皮、郁金各五分；老人不出汗，黄耆五分；少壮者，柴胡、苏叶各五分。煎汤送下，有孕者忌服，新病者不可即服，过三日方吃，不可误也。
又预防时气方：用大黄一钱　桂皮五钱　苏叶一钱　广木香一钱。将木香熬汁泡桂皮，木香渣和苏叶露三夜同煎。每人服二剂，冬至前一日服一剂，冬至日服半剂，冬至第二日服半剂，三日服完，即不染时气矣。小儿减半。
又冬至日，用大黄一块约一二钱，将线穿好，合家大小佩之，瘟疫即不染矣。

李太白大仙治反胃  ***************************
李白大仙曰：人有时吐，有时不吐。吐则尽情吐出，人以为胃也。然此非反胃，又似乎反胃。此等病妇人居多，男子亦有，盖因郁而成也。郁则伤其肝，肝伤木即下克脾胃，肝性急，所克之势猛，胃土不受，于是上越而吐。治法必止吐平肝。平肝而郁自舒，郁舒而吐止矣。方用逍遥散：柴胡一钱　白芍五钱　茯神三钱　白术一钱　当归一钱　陈皮三钱　甘草一钱。水煎服，一剂而吐止，再剂而痊愈矣。再用熟地、当归各一两　山药、元参各五钱　牛膝一钱半　车前子五分。服两剂可也。

葛真人论噎隔  ***************************
总因血衰胃脘乾藁，藁在上者，水饮可行，食物难入；藁在下者，食虽可入，良久复出，名曰反胃。二证总名曰嗝。故有三阳结谓之嗝一语。大抵气血亏损、悲思忧恚，脾胃受伤，郁气生痰，痰则塞而不通，气则上而不下，饮食难进，噎嗝所由成也。
昴日星君曰：食不得入，是有火也；食入反出，是无火也。嗝多因热，反胃多因寒也，不可拘也。脉大有力当作热治，脉小无力当作寒治可也。年过六旬者难治，粪如羊屎者，口吐白沫者，胸腹嘈痛刀割者，皆死症也，不治。

莲池大士治气滞胃寒膈方  ***************************
广木香（磨）五分　白术（土炒）一钱半　陈皮、香附各一钱半　白豆蔻八分　青皮一钱　半夏曲一钱半　茯苓二钱　厚朴一钱半　姜制水二盅　姜三片　煎一盅，入蜜少许。食前服，十剂即愈。
治膈症脾虚方：人参一钱　白术三钱　陈皮一钱　茯苓二钱　砂仁三粒　炙甘草四分。有痰加半夏、白芥子可也。水煎服。姜枣为引，食远服。
如胸膈不利，或痰盛闭塞，一时中风不语，以小剂治之。
胸膈不利，气不顺也。用苏叶一钱　半夏一钱　甘草一钱　桔梗一钱　百部五分。一剂快然。
痰盛闭塞作痛者，乃痰在上焦。用天花粉一钱　甘草一钱　柴胡一钱　陈皮五分　半夏一钱苏子一钱，治之。
或中风不语者，用瓜蒂散、皂角汤，吐之。然必看其真中风方可吐之，否则不可。真正中风，平日自然壮甚，能御风寒，中后双目突出，手足乱舞，痰色黄成块，大小便闭塞不通者是。若安静，平日衰弱，临症之时气息如无，大小便自遗，手撒，眼闭，浮肿，作水鸡声不十分响者，乃气虚也。当用三生饮，人参重加之可也。

红鸾侍者治失血离魂反胃等症  ***************************
红鸾侍者治失血方。血有口鼻出者，有从手、足、皮毛之孔、九窍而出者，症似各异，可统治之。用熟地二两　生地一两　荆芥一钱　三七根末三钱　当归一两　黄耆一两。水煎服。血之各症而皆效也。
离魂之症，魂出于外，觉吾身之外更有一吾，此欲死未死之症，急用人参一两　茯神五钱　柏子仁三钱　生枣仁一两　远志一钱　白芥子三钱　丹砂一钱　当归一两　白术一两　甘草一钱　麦冬五钱　龙齿五分。水煎服。一剂即见功也。
反胃，有食入而即出者，肾虚不能润喉之燥而即出也；有食久而反出者，肾火虚、脾寒而出也。反胃当治肾，当辨其有火无火为要。
一治无火而反胃者，用熟地二两　山茱萸一两　附子三钱　茯苓三钱　泽泻三钱　丹皮三钱肉桂三钱　山药六钱。水煎服。
一治有火而反胃者，用熟地二两　山茱萸五钱　山药一两　泽泻三钱　丹皮三钱　茯苓五钱麦冬五钱　北五味二钱。水煎服。二方治反胃有神功也。
董仙批云：反胃虽一时不死，治不得其宜，必死而后已，反胃多是肾虚无火，故今日食至明日尽吐。夫食在胃似乎病在胃也，谁知胃为肾之关门，饮食于胃必得肾水相济，肾寒而脾亦寒，脾寒不能化，上涌于胃则吐矣。用熟地三两　山茱萸二两　肉桂三钱　茯苓三钱。水煎服，十剂而病痊愈矣。食下即吐，不可用肉桂，加麦冬一两　北五味一钱。二方全是补肾中水火，不去治胃，胜于治胃也。
许仙曰：吾有一方，用肉桂二钱　附子一钱　熟地一两　山茱萸五钱。水煎服。一剂吐减半，二剂吐更减，五剂而吐止矣，十剂而痊愈也。此方水火两生，脾胃得火气而无寒凉之虞，得水气而无干涩之苦，岂有不愈者哉。

葛真人论反胃之症  ***************************
饮食入胃即吐者，此肝木剋土也，用逍遥散加吴茱萸、炒黄连治之，随手而愈。无如人以胃气杂，用香砂消导之品，反伤胃气，愈增其吐，又改用下药，又改用寒凉之药，又改用半热药，俱不用始方，用和解之药，解郁散邪，然已成噎嗝矣。余用熟地、当归各二两　山药、元参各一两　牛膝三钱　车前子一钱。水煎服。一日一剂，十日则痊愈矣。
鹤翔曰：此方纯补精血，水足而肾中有精，而大肠有度，自然上下相通，而无阻滞之虞。真仙方也。

看花童子治胃病、心痛、痞块痛方  ***************************
用延胡索、五灵脂、草豆蔻、没药各五钱。研极细面，每服二钱，用酒冲服，早晚两次，即愈。难吮，米汤合丸，吞之可也。
又曰：吕大仙达元散最妙，能治百病，如何不传也？用白犀角二两（遍身白者佳，锉碎屑）　山[KT]茹一两（锉碎去皮洗净）　麻黄一两（去根节切碎）　朴硝一两（枪过净芽）　血竭一两（小瓜儿佳）。击碎合一处，生姜汁拌湿，分十八分，各用乌金纸裹外。用熟红枣二斤去核，捣泥，圆如弹子大，摆砂锅内，上以砂盆盖密，上下加炭火，烟尽为度，冷取出，去净纸包，药如黑炭者佳。将药和匀，每钱加冰片二分，研极细，瓷瓶收好。此方在端午午时，或天医日，静处修合，僧尼不可先与也。专治伤风、瘟疫、痘疹、无名肿毒、卒感心痛、冷气、喉闭、乳蛾、疟疾、时行赤眼、吹乳。用银针醮香油黏药点大眼角。男先点左，后点右；女先点右，后点左眼。后蜷腿、侧卧、合目，盖被，出汗后吃清米汤稀粥。忌荤腥、生冷、气恼、劳碌、房事。瘟疫，日久不汗，此药先吹鼻，次点眼，盖被俯卧，半炷香即汗。用陈米炒过熬粥汤，调养一日后，食粥可也。
柳仙曰：绝妙好方也。
看花童子曰：头脑疼痛，手足、两臂、两肩背疼痛，腰以下疼痛，不必支解刀破，囫囵而治之也。如头痛，用黄酒一斤　入细辛一两　川芎三两　白芷一两。煮酒一醉而愈。
华真人曰：妙。世人不知头痛，至终年累月，其邪深入于脑，一二钱之散药，安能至巅顶而深入于脑中，必多用细辛等大散之也。或疑散药太多，恐损其真气，恐头痛未除，真气先散。谁知风邪在头，非多用散药必难成功。有病则病受之，何畏哉！既愈之后，必须用熟地五钱　芍药五钱　当归五钱　川芎一钱　山茱萸三钱　麦冬三钱。水煎服四剂为妙。
柳仙曰：吾有一方，用柴胡五钱　白芍三钱　辛夷三钱　郁李仁五钱　麦冬五钱　桔梗三钱甘草一钱。水三碗，黄酒一升煎服。一醉而愈。量好者多饮之，以醉为度。
刘真人曰：脑痛，风入胆经也，胆应于脑故痛。人以用柴胡太多，过于辛散，不知有白芍以和之，不散气而转能散邪。辛夷、郁仁皆入胆妙品，桔梗、甘草入肺之妙药。胆病何以又治肺？不知鼻通于脑，脑热则下流清水，久则成鼻渊矣。此方之神妙，人不知也。
蓝大仙曰：肩膊臂痛，亦用黄酒二斤　当归三两　白芍三两　柴胡五钱　羌活三钱　半夏三钱　陈皮五钱　白芥子三钱　秦艽三钱　附子一钱。水六碗，煎二沸取汁入黄酒内，一醉为度。
韩大仙曰：臂与肩膊，手经之病，肝气之郁也。妙在用白芍为君，平舒肝木之气，不来克脾胃之土。柴胡、羌活去风，直去手经之上，秦艽兼附而攻，邪自退出，半夏等祛痰圣品。风邪去而痰不留，又有附子无经不逐，馀邪尚能存之哉，自然一醉而愈也。
华真人曰：两足腰以下痛，用黄酒二升　黄耆半斤　防风五钱　薏仁五两　杜仲一两　茯苓五钱　车前子三钱　肉桂一钱。水十碗，煎二沸，取汁二碗，入酒内一醉而愈。
曹大仙曰：腰足痛，明是肾虚气衰不能运动，更加之以温，妙在不补肾而单益气，气足血生，血生邪退，又助之苡仁等去湿，湿去血更活矣，更加之杜仲健肾，肉桂温肾，防风荡风，相畏而相使，相佐而相成。必然之理也。
八分，加酒半碗，早晨服一剂即愈。此方不特治头痛，兼治脑痛，无不神效。
更有一方，治腰痛如神。用白术三两　芡实二两　薏仁三两。水煎服，一剂愈。年老人恐有腰痛之疾，可服吾方，自无痛楚。亦只消一剂，多则阳旺，恐非所宜。妙极之方也。
此方兼治梦遗，一剂可也。
何大仙曰：凡头痛因风寒者宜酒，因火邪者宜茶也。

曹大仙治痢疾方  ***************************
凡人夏秋之间，患痢便血，一日间至百十次不止者，至危急也。用白芍二两　当归二两　枳壳二钱　槟榔二钱　甘草二钱　滑石末三钱　广木香一钱　萝卜子一钱。水煎服，三剂痊愈。些小痢疾，不必用如此之多，减半治之无不奏功。不必问其红白、痛与不痛，皆神效。

又治亡阳方  ***************************
凡人毋论有病无病，一旦汗出如雨不止，名曰亡阳，最危之症。急当补其气，尚可挽回。用人参五钱（用不起参者，党参膏亦可）　麦冬五钱　北五味二钱　黄耆五钱　当归三钱　熟地五钱　炒枣仁三钱　甘草八分。水煎服，三剂愈。

果老大仙治斑疹方  ***************************
果老仙治斑疹。一时身热，即便身冷，遍体生斑如疹者，乃火从外泄而不得尽泄于皮肤，故郁而生斑，人尽以为热也。寒凉药不效，不得消而死，可伤也。用元参一两　麦冬一两　升麻三钱　白芷一钱　白芥子三钱　沙参三钱　丹皮五钱。水煎服。一剂斑势减，三剂斑影尽消矣。

许仙治耳聋  ***************************
用珍珠一粒，外用龙骨末一分，以蜜调之，丸在珠上，丹砂为衣，锦裹塞耳中即愈。一月后取出，再用地黄丸一料，永不再聋也。

华真人治疝气方  ***************************
用沙参一两　橘核一钱　肉桂一钱　柴胡一钱　白芍五钱　陈皮五分　吴茱萸五分。水煎服。即定痛，二剂痊愈也。

又治妇人暗疮  ***************************
妇人阴门生疮作痒作痛者，以此方煎水洗之立效。方用：蛇床子一两　花椒三钱　白矾三钱。水十碗煎五碗，乘热熏洗之。一二次即止痛，三次痊愈。分作五日洗之，每日止消一次，神效之极。幸珍之。

又治血上行不止  ***************************
血上行，不拘何处出血不止，用黄酒温微热倾盆内，将两足泡一时许即愈。真神方也。

吕祖熨诸寒症方  ***************************
吕祖专熨寒症、食积、血积、小肠气等症。方用：食盐一饭碗　葱头数根（切碎）　姜一二两（切碎）　小茴香二两（炒热）　用新布包好，腹上漫漫熨之。冷再易。心口疼熨心口，胃痛熨胃，胁痛熨胁。阴寒再加肉桂、吴茱萸同炒，熨之无不立效，已经治好数十人矣。
贴食水积并寒症膏药方：用葱连须七根　土木鳖七个（打碎）　白芷七根　巴豆七粒（打碎）　香油、黄丹熬之。贴脐上。贴疟疾贴于脊背第三节上，三换即好。贴好过百馀人矣。

又治诸怪症方  ***************************
又治人有狂如见鬼状，或跌倒不知人事，或中风不语，或自卧跌在床下者，皆正气虚而邪气犯之也。其气必虚，不治其虚，安治其馀？急固其正气，少佐以祛痰祛邪之药为妙。发狂见鬼者虚也。方用：人参、白术、半夏、天南星、附子灌之，狂自定矣。
倒不知人乃气虚也。亦用前方主之，或中风不语，用人参、天南星、生半夏、生附子一个，名为三生饮急灌之。自卧跌床下者中风类也，又名尸厥，亦三生饮救之。
发狂不见鬼　明是内热之症，方用：人参三钱　白芍三钱　白芥子三钱　半夏三钱　天南星二钱　黄连二钱　陈皮一钱　甘草一钱。水煎服。

华真人治脚气方  ***************************
华真人曰：脚痛之病最多而难治。脚乃人身之下流，水湿之气一犯，停留不去，须提其气，水湿始可散。今人动以五苓散治湿，虽是不能上升而尽其土湿也。今立一方，可通治湿气浸脚者。方用：人参、白术各三钱　黄耆一两　防风、肉桂各一钱　薏仁、芡实各五钱　陈皮五分　柴胡一钱　白芍五钱　半夏二钱。水煎服。去湿之神方。防风用于黄耆之中，提气去湿。柴胡舒气，气可升腾，气升则水亦随入于脾矣。又有白术、芡实、薏仁俱是去水之圣药，有不奏功者乎！凡有湿病，幸以此方治之。

莲池大士治眼目肿痛  ***************************
莲池大士曰：目之红肿也，乃风火入于肝胆之中，湿气不散，合而成之也。初起之时，即用舒肝胆之药，加去湿散火之品，自然手到成功。无如近来只知散邪，不知合治之法，所以不能速效。少不慎，疾遂变成烂眼流泪之症，甚则胬肉攀睛。今定一方，即于初起三五日内，连服二剂，即便立愈。用柴胡、白芍、白蒺藜各三钱　甘菊二钱　半夏三钱　白术五钱　荆芥一钱　甘草一钱　草决明一钱。水煎服。一二剂即愈，有热者加栀子三钱，无热者不用。此方之妙，火风湿同治，又佐之治目之品，药入口而目即愈也。

北斗咒  ***************************
（此得之于陈喇嘛，昔在榆次王胡镇，因办差遇之，谈此咒甚灵，有不可思议之妙，并嘱有好善者即传可也。）
南（音那）无（音摩）囉（音来）[口+忄+旦]哪。[口+忄+旦]囉夜耶。[口+忄+旦]你野他。曷伽摩西。麻伽摩西。阿陀嚤（音摩）⿰口枲（音西）。支八囉嘛⿰口枲。摩诃支八囉摩西。唵。怛（音旦）陀。那摩西。麻里支耶摩西。南谟娑都（音得）谛。囉嘿（音末）西（音煞）。囉嘿（音末）西。㘈（音忙）萨嚩（音伐）。萨[口+忄+旦]嚩。难吒（音查）萨嚩。[口+忄+旦]囉萨嚩。婆喻叭（音八）㖠（音奈）囉。费（音未）避瓢。沙嚩贺。南无三盘陀。没多。喃。唵。嘛哩（音礼）唧㘈娑诃。
李白大仙降坛云：此咒乃番音，以北音念之，南音即误也。此西番高僧所作，念之即可消前世罪业，且可添寿。恐尔等错误，吾与注明可也。
丁已二月初五日，观士音菩萨降坛，更正咒语注解云：此咒本吾亲作，以度世间妇人女子。妇人女子见识既浅，心地欠明，更兼父母爱惜，不令读书，以至嫁夫，或因溺爱，由是私欲日深，灵明日昧矣。此吾所以教人为善，以补其过也。但此咒传世已久，往往读错，以讹传讹，故吾降机改正之。

观音咒  ***************************
南无（音那摩）大慈大悲救苦救难广大灵感观世音菩萨。南无佛。南无法。南无僧。怛（音达）只哆。唵。伽（音佳）囉（音拉）伐哆。伽囉伐哆。伽呵伐哆。囉伽伐哆。囉伽伐哆。娑诃。天罗神。地罗神。人离难。难离身。一切灾殃化为尘。
将此咒刊以传世，前误者可改，后读者可得真也。凡善男信女，持诵万遍，刻印千章，以广好善之心，虽不能登极乐，可消一切灾难。念此心虔，求福、求寿、求子，藉此可得，不可轻视也。
乾隆五十四年，鹤亭丁忧回京，住包头张儿衚衕。子华文得时病，服药无效，伊母林氏，夜祷于菩萨像前，许常念此咒，是夜四更时，华文梦中呼云：明早请后街严先生来看，必好。早至，果两剂而愈。其母虔念此咒十馀年，华文从此健壮不病矣。
又五十八年，至山西省城，林氏偶得黄病，不食不睡，约有半月，吃药无效，后梦神云：如念北斗咒，此病必愈。即于病中念之，数日即能睡，更勤念之，渐能食。因虔诚念此二咒，半年痊愈。至六十年又犯之。请吕祖降坛赐方，并云：汝妻此病本不能起，因念二咒甚虔，故赐寿一纪。吾故赐汝方，遇人即劝令念此二咒，不可食牛犬肉，即可登上寿矣。方用：党参三钱　当归三钱　白术三钱　茯苓三钱　白芍一钱　柴胡五分　砂仁五分　山药三钱　芡实三钱　丹皮一钱　泽泻一钱　木香五分　引用陈香橼或陈佛手一钱。水煎服，十剂愈。
又赐丸药方：熟地四两　党参二两　白术二两　茯苓二两　半夏五钱　神麴五钱　白芥子三钱　陈皮三钱　山药二两　芡实二两　麦芽五钱　当归二两　肉桂三钱　附子三钱　牛膝三钱。丸梧子大，藕汤送下三钱，早服。
又药酒方：用烧酒十斤　木瓜一两　牛膝五钱　杜仲一两　党参二两　白芍一两　当归四两熟地四两　何首乌四两　车前子一两　茯苓二两　白术二两　炒枣仁二两　芡实四两。泡三日，临睡吃两杯，不可多饮，即永不犯矣。


下卷  ——————————————————————————————————————————————————————————————————————————————————————————

金母娘娘序  ***************************
嘉庆二年，秋七月，望日。余降机于凝碧西轩。因前鹤亭所刊济世良方，未经全备，此番续补，蒐括无遗。实由果老慈心，又兼各大仙留意，于《东医宝鉴》《石室秘录》等书内择其最善者而加减之，又择其议论之高妙者反复辩论，必求精详。故令鹤等抄写刊刻，传以济世，以补前集所未备。盖今之知医者，多不用古方，以为抄袭前人所开汤头，往往独出己见，任意添减，所以不能奏效。今集中诸方，平稳妥当，不玄奇，不弄异，若遇症候相对，切理按脉投之，无不神效。余怜世之致疾者，每每误投药饵，自戕其生，故不殚谆谆耳。
王鹤鸣
弟子　柏鹤亭　敬刊
张鹤举
奥妙独辟，表率女仙，居西池之圣地，实参化于九天。蟠桃熟而开宴，玉液成而最鲜。并非太阴与南海而同慈，亦非后土偕东华以俱先。元鸟飞飞，白鹤翩翩，果秉诚而斯在，勿泥像以求焉。
（吕岩谨识）

论病已将愈  ***************************
吕祖择，天师论病将愈。饮食难消，胸膈不快，或吐酸，或溏泄，或夜卧不宁，或日间潮热，当宜王道治之，不可以偏师取胜。
方用：人参一钱　茯苓二钱　白术二钱　甘草五分　陈皮五分　制半夏七分，此六君子汤也。有热加黄芩三分；不睡加黄连五分、肉桂五分；潮热加柴胡一钱、地骨皮一钱；有食觉胸中少痛，加枳壳五分、山楂十粒；有痰加白芥子一钱；咳嗽加桔梗一钱；下泄加车前子一钱；腹中痛甚加肉桂五分、白芍一钱；头晕加蔓荆子一钱、川芎一钱；上吐酸水加白芍二钱、倍加茯苓；饱满加枳壳五分。
昴日星君曰：看之平淡，用之其妙莫测也。

论大吐泻渴满发背痈肿之类  ***************************
吕祖选并加减，如遇大吐泻渴满发背痈肿之类，死亡顷刻，若不用大剂去邪去毒之药，单刀直进，摧荡逐除，而尚欲补正，邪自散之论，未有不一败涂地而不可救也，必须大剂攻之。大吐乃寒邪直入肾宫，手足厥逆，少腹痛不可忍，以火热之物熨之为快，否则寒冷欲死。方用：附子一个　白术二两　肉桂一钱　乾姜二钱　人参二钱，救之。下喉便觉吐，定，再服则安然耳。何故？乃寒邪直入肾宫，则肾火逃避而诸邪挟众逆犯，心君不宁。必用附子、肉桂、乾姜等大热之物，又多用参，使诸药遍列分布，春温之气行，寒邪散而吐止矣。
大泻者乃火挟邪势，将膀胱脾中水穀尽驱而出，腹必大痛，手不可按，完穀不化，饮食下喉即出，捷如奔马，若稍迟延，死亡顷刻。盖其病得之夏秋之暑热，一遇凉风，便起波涛，乘风拍浪直趋海口而下，若不急用大剂治之，而尚王道，迟迟鲜不败事。方用：大黄六钱　人参五钱　黄连三钱　车前子三钱　甘草八分。水煎服，一剂愈。
华真人曰：此方之奇，全在用大黄以利之也。然用大黄不多用参，有攻无补，致伤真气，又加甘草，恐大黄过猛，用此缓之也。车前子分消其水势也，又引水归于故道也。妙不可思议。
大满，此邪壅住上焦而不得散也。方用：枳壳二钱　栀子二钱　栝蒌一个　天花粉二钱　甘草一钱　陈皮二钱　厚朴一钱　半夏一钱。水煎服。
昴日星君曰：此方之妙，全在用栝蒌去胸膈之食，消上焦之痰，又佐枳壳、天花消中焦之胜药，厚朴、半夏逐其胃口之痰，使甘草令群药留中而不速下，则邪气不能久留，自然分散而潜消矣。
发背痈肿前已定方，俱可通观，故不再悉耳。奇谈畅论无不入妙入神，又何能赞一辞。然大泻之症，不可不辨。大泻有火泻寒泻之分，以前之所言，乃火泻也。未言寒泻，予补之。寒泻之症，一日或数十行或百行，腹亦有痛者，亦完穀不化，下喉即出，亦死亡顷刻，亦多在夏秋之间，将何以辨之？予辨之热与痛耳，火热者，口必渴，舌必燥，甚则生刺也，舌苔必黄灰黑色，腹必痛而手不可按也。寒泻口不渴，亦不喜十分饮水，舌苔白滑而燥，腹痛喜手按是也。方当用补气之药，生其胃气，佐以分消之品。方用：人参、白术、附子、茯苓、泽泻、猪苓、肉桂。水煎服。此五苓散加参者也。用时看病之轻重定其分两可也。
葛真人曰：论妙用人参始能挽回垂绝之地，佐茯苓、白术以去水湿之气，又有附子、肉桂以补命门之火，使火热以生脾土，而膀胱气化，又有猪苓、泽泻分消其水势，自然大便实而寒邪去也，借治火痢亦妙，可并传。

治疮疥方  ***************************
华真人选择，人生疮疥者，用苦参四两　生甘草一两　金银花一两　苍耳草半斤　荆芥一两防风一两　生黄耆三两。煮汤一大锅，乘热熏之。候稍温，浴之。必至汤寒而后已。一日再浴，将渣再煎，如前浴之，三日疮疥可痊愈也。

治手汗癞头方  ***************************
昴日星君曰：妙。人有手汗出者，以黄耆一两　葛根一两　荆芥三钱　防风三钱。水煎汤一盆，热熏而温洗，三次即无汗，神方也。
更有癞头洗方，用蜗牛三十条，水三碗，煎汤洗之，二次痊愈，亦神方也。

治火郁胸中方  ***************************
吕祖择，人有火郁于胸中而不得散，因达之外也。火气热甚而蓄日久，势亦盛，往往变为火丹之症，或发砂疹是也。若不即为达之，则火势燎原，立刻灰烬。方用；升麻二钱　元参四两　青蒿二两　乾葛二两　黄耆二两。水煎服。此方之奇，青蒿与元参同用煎，症乃胃火与肝结之火，腾而外越。治肝则胃不得舒。治胃则肝不得舒。妙在青蒿平胃火兼平肝火，未免性平不甚峻。元参之重剂，火势散漫无不扑灭矣。二火相形，毕竟胃火胜于肝火，佐以葛根平胃。此方斟酌咸善，而人不可测度也。
华真人曰：古今绝妙异方，目中不曾多见，此方实奇而当。予又择一方，亦可少佐高深：白芍三钱　柴胡二钱　丹皮二钱　元参三钱　麦冬三钱　荆芥三钱　生地三钱　炒栀子三钱　防风一钱　天花粉二钱。水煎服。此方专散肝木中之火，而诸经之火尽散矣。
昴日星君曰：妙极！予亦有一方治火丹神效。丝瓜子一两　柴胡一钱　元参一两　升麻一钱　当归五钱。水煎服，一剂愈。

论病已入膏肓  ***************************
吕祖择并加减。如病入膏肓，或在骨髓，或在脑中者，是此等症，非一朝能治，必须多服汤药于日间，服丸药于夜半，非数百剂不能奏效。大约劳瘵之症居多，而虚劳次之。方用：熟地一两　山茱萸四钱　山药三钱　丹皮二钱　泽泻二钱　茯苓三钱　北五味一钱　麦冬三钱　芡实五钱。水煎服。此早服方也。
晚服丸方：用紫河车一具　鹿角胶二两　龟胶三两　元参三两　熟地八两　山茱萸四两　地骨皮五两　人参一两　白术五两　白芍五两　炒枣仁三两　枸杞子三两　麦冬三两　人乳二碗浸熟地晒乾　砂仁五钱。各为末，每日半夜白滚水送下五钱。有力者参倍加。此方不热不寒，可以长服。方名正中丸。病伤根本，扶之不易。譬如花木大肆摧残，欲其枝叶之茂，岂能一朝成。必须培植终岁经年，自然春意渐回，萌芽可达渐渐扶苏，而不可性急也。饮食更须得时。治之难从来眉慼，切勿心急，以期奏功之速。前症十人只可逃一二，此治法非尽能救之也，但舍此再无治法，余悯世人，故立此方。倘肯听吾言，断绝色欲，口淡滋味，心戒贪嗔，自然服药有功。否则只可苟延岁月而已，不可不告戒也。
华真人曰：妙。佛心神术，此症诚难速效。吕仙择此平稳中实有妙理。予亦择一方，亦极平妥，可并留，以备世选。方用：芡实八两　苡仁八两　山药三斤　糯米一斤　人参二两　茯苓三两　莲子半斤　白糖半斤。各为末，每日白滚水调服一两。如不欲调服，以水打成丸如元宵服亦可。上下午服一丸，亦可为佐也。
果老大仙亦择加减一方：芡实一斤　山药二斤　黑芝麻八两　小黄米三斤（炒）　苡仁一斤　白糖一斤　肉桂五钱。各为末，白滚水每日调服五钱或一两，自能开胃健脾，补肾益精。人或疑肉桂热，恐动火，此不知医者也。七斤有馀之药，肉桂只五钱，不过百分之一，何热之有，正取其温气以生脾胃耳。

论久远痿痉二症方  ***************************
吕祖择，论人久远之病不可以岁月计也。如病痿症、痉症是也。痿病必久卧床蓆不能即起，其故何也？诸痿之症，尽属阳明胃火，铄尽肾水，骨中空虚，亦无滋润，则不能起矣。只治阳明，而骨中之髓何日充满，双足有力难矣。方用：元参一两　熟地二两　麦冬一两　牛膝二钱。水煎服。
《石室秘录》论此方之妙，全在不去治阳明而直治肾经，补其匮乏，肾水一生，胃火自息。况又有麦冬以清肺，牛膝以坚膝胫，故以此方长服，无有不起者也。

论腰背骨病腿痠目生胬肉  ***************************
华真人曰：妙。治法不独痿痉之症，择秘录中如腰疼、背脊骨痛而腿痠痛、两目生胬肉是也。腰痛服药不效者，乃湿气入于两腰子，最难治。补肾水而益痛，泻肾水而觉空，去风而无益，去寒而转增，去火而益甚，此所以知为水湿症也。外无水像，内无水形，令人揣摩不著，然余实有辨而知之，凡腰痛不能下俯者是也。方用：柴胡一钱　防己二钱　泽泻一钱　猪苓一钱　肉桂三分　白术五钱　甘草五分　山药三钱　白芥子一钱。水煎服。
秘录中此方最妙，入肾而去湿气，多服为妙。腰痛初起，三四剂可愈。若至经年累月，非服两月不能效也。腰不能俯者，水湿也；不能直者，风寒也。用逍遥散加防己一钱，初起一剂可愈，久则不能，当改用白术二两，杜仲一两，酒煎服，十剂可愈。
背脊痛者，乃肾水衰耗不能上润于脑。河车之路，乾涩难行，故尔作痛。一二剂不能见功，非久服补气之药以生阴，补阴之药以生水，未易奏功。方用：黄耆一两　熟地一两　山茱萸四钱　麦冬四钱　北五味一钱　白术五钱　防风五分　茯苓三钱　附子一分。水煎服。
择秘录中论此方补气，黄耆、白术补水，熟地、山茱萸去湿，茯苓去风，防风引经，附子、麦冬以生肾水之母，自然金旺生水，又何痛之，既不痛何患背之不直哉。然此方不能奏功于旦夕，必须多服久服乃效。
两腿痠痛乃湿气入于骨中，皮外无湿也。此病不只骨内，或被褥得之亦有。方用：苡仁二两芡实一两　茯苓三钱　肉桂一钱　牛膝二钱　萆薢一钱。水煎服。
锺大仙论，秘录中此方妙在苡仁入骨而去水，芡实健脾去湿，牛膝、萆薢最利双足之品，肉桂引经直入于骨中，湿有不去，痠痛不止耳。必须多服方效。
胬肉攀睛眼病，失治而生肉，人不知避忌，将眼皮反转以取凉快，谁知风中之，则眼毛倒生而攀睛。此等病最忌刀，则不可内治矣。服药至三五月方能奏效。方用：甘菊花十两（家园自种者妙）　白芍一斤　当归半斤　柴胡四两　丹皮三两　葳蕤一斤　同州蒺藜一斤　草决明四两　茯苓十两　麦冬十两　天门冬十两　枸杞子一斤。为末，蜜为丸。每日空心服一两。一料少愈，二料全可。最忌房事，能忌欲者，一剂可痊愈也。

治痉痿二症方  ***************************
吕祖择论，痉病乃寒湿之气集双足之间，骨中寒痛不可止，亦终岁经年不能身离床褥，伛偻之状可掬，其故何也？盖诸痉尽皆水湿也。水气久不出，则一身关节无非水气之弥空，土无权矣，又何以分消水势，而利道哉。然则只治其水，而湿气可以尽去，乃治水，亦终岁经年仍然不验者，为何？徒治水而不治土也。方用：白术五钱　苡仁二两　芡实三钱　茯苓一两　肉桂一钱　牛膝一钱　萆薢一两　杜仲三钱。水煎服。此方之妙，利其水湿之气又不耗其真阴。日日吞服不必改方，服之三月必然步履如初矣。
果老大仙曰：是。吾亦择一方：白术四两　苡仁八两　山药八两　车前子三两　牛膝三两　生黄耆十两　肉桂一两　杜仲四两。蜜为丸，每日饭前送下。
又治痿症方：元参一两　甘菊花五钱　麦冬一两　熟地二两　牛膝五钱　天门冬三钱。水煎服。
昴日星君曰：此方与吕仙择同，意俱妙。

论病日重併发寒热方  ***************************
华真人择，治发寒热较夜尤重，此等症必须从天未明而先截之。方用：柴胡三钱　当归三钱黄耆五钱　人参一钱　陈皮一钱　半夏一钱　青皮一钱　枳壳一钱　白术五钱　甘草一钱乾姜五分。水煎服。
故择此方者，妙在加柴胡一钱，参、耆、归、术之中。盖邪之感在日间作祟者，欺正气之衰也。今用去邪之品同补正之药共相攻邪，正气有馀邪自退舍。譬贼人白昼入室，欺主人软弱，故无忌惮，主人退缩潜形，贼势更张，必大恣剽掠而去。正气日消，安能愈也。妙在补正为君，主人无惧，号召家人争先捍御，贼人胆落，自然去之速也。此方用于日间实有妙用也。昴日星君曰：妙绝。余尚择一方尤易奏功。方用：人参一钱　白术五钱　甘草一钱　陈皮一钱　柴胡二钱　熟地一两　白芥子一钱。水煎服。前方乃治阳虚之症，余方兼治阴之症。二方彼此参用，何愁日间之病棘手哉。
吕祖曰：日间发热乃邪在于阳分也，补阳气而邪自败。方用：人参二钱　甘草一钱　白术五钱　当归三钱　陈皮一钱　柴胡二钱。水煎服。有痰加半夏一钱，有食加山楂一钱。方名助正汤，助其正气邪自散也。

论病夜重于日间方  ***************************
果老大仙择，日重者已畅言之也。病重于夜者，至夜发热，或寒少而热多，或热少而寒多，一到天明便觉精爽，一到黄昏便觉沉困，此阴气虚，故行阳分则病减，行阴分则重也。方用：熟地一两　山茱萸四钱　当归三钱　鳖甲五钱　柴胡三钱　白芥子三钱　陈皮一钱　生何首乌三钱　茯苓五钱　北五味一钱　麦冬三钱。水煎服。
锺大仙曰，此方妙在鳖甲、柴胡并用，又以诸补阴之药合而功之也。鳖甲至阴之物，逢阴则入，遇阳则转，二位治阴经之邪热，况又于纯阴同队之中，去阴邪迅散于顷刻之间也。生何首乌直入阴经攻邪，白芥子去脏膈之滞痰，又不耗真气，有不奏功如响者乎。此等症必须在黄昏之前即将此药先服，则阴气固而邪不敢入也。

论阴经带阳经方  ***************************
华真人择曰：真奇绝之论，何从而赞助高深，惟有阴经之邪盛，而又有带阳经之邪尚未发明也。再一论之，阴邪之盛必发夜间无疑，然亦有阴邪而带阳邪亦发于夜间，其病亦发寒发热，无异纯阴邪气之症，但少少烦躁耳，不比阴症之常静也。法当于补阴之中少杂阳经之药，使阴长阳消，自然奏功如响。方用：熟地一两　山茱萸四钱　当归三钱　鳖甲五钱　柴胡三钱白芥子三钱　陈皮一钱　生何首乌三钱　茯苓五钱　北五味一钱　麦冬三钱。此前方也。予再加人参一钱、白术三钱而已。
锺大仙曰：甚妙。

论五脏受病法惟三  ***************************
吕祖择，如五脏有病，治法补三，脾肺、肾肝、心肾同一治也。肺气之伤必须补脾，补脾必须补肺。如人咳嗽不已，吐泻不已，此肺脾之伤。人以为咳嗽宜治肺，吐泻宜治脾，殊不知咳嗽由于脾气之衰，吐泻由于肺气之衰，肺气无清肃之下行，始上呕而下泻，脾气之令不行，则上为咳嗽也。方用：人参一钱　麦冬三钱　茯苓三钱　柴胡一钱　神麴五分　车前子一钱　甘草一钱　苡仁五钱。水煎服。此方乃治脾肺之药合而用之也。咳嗽喘病之尽除，吐呕泻症之各去，所谓一方两用也。
肾肝同治。肾水不能滋肝，肝木抑郁而不舒，必有两胁饱闷之症。肝不能生肾中之火，肾水自寒，必有腰脊难于俯仰之症。必须肝肾双补为妙。方用：熟地一两　山茱萸五钱　当归五钱　白芍五钱　柴胡二钱　肉桂一钱。水煎服。今补肝药品反多于补肾者，肾为肝之母，肝又为命门之母，命门乃一身主宰，当生五脏之气，而五脏叠为生克肝木，岂木独不可以生命门之火乎。此有至理存焉，非吾辈安能阐发细底也。
再心肾治法，二脏合而治之其义何居。心，火脏也。心肾二经为仇敌，似乎不宜牵连而一治之，不知心肾虽相剋，其实相须，无心之火则成死灰，无肾之水则成冰炭，心得肾水以滋养，肾得心火而温暖。如人惊惕不安，梦遗精泄，岂非心肾不交乎。方用：人参一两五钱　白术二两五钱　远志五钱　炒枣仁一两五钱　熟地二两五钱　山茱萸一两五钱　麦冬一两五钱　北五味五钱　芡实二两五钱　山药一两五钱　菖蒲五钱　柏子仁一两五钱（去油净）　茯神一两五钱　砂仁一钱五分　橘红五钱。蜜为丸，白滚水送下五钱。此丸之妙，治肾之药少于治心，心君宁静，肾气自安，何至心动。治心，正所以治肾；治肾，正所以治心也。
华真人曰：治脏之法尽于三方，无可再议。但肺忽感风寒而鼻塞出嚏，咳嗽不已，吐痰如败絮，乃肺经独病也，不必兼治于脾，予择一方：用甘草一钱　桔梗三钱　半夏一钱　射干一钱。水煎服。
今予择此方者，全妙在桔梗升提引去痰之品，上行于肺，以散风寒之邪，邪散则鼻塞顿除，痰亦随之而散也。然只可治风寒外感，不可治内伤诸症。有此妙方，与肺脾同治之可耳。

论肺热移于大肠治法  ***************************
《石室秘录》中脾虚熏肺之症，方用燥脾利湿，如肺热移于大肠者，又宜清肺润燥法治之，不可以泄泻而戒用润剂也。

论变症治法  ***************************
华真人择，论变症不同，用药各异。如伤寒变为结胸，疟疾变为下痢，中风变为发狂，中暑变为亡阳反胃而成噎嗝。若不以变法治之，仍以平常药饵相治，吾见其坐毙而已矣。然则结胸之症乃伤寒之变也，伤寒火邪正盛，原不宜与饮食，胃中得食，不啻如室各群起而争，其猖狂非杯水可救，必当以变法治之。急须用栝蒌一枚槌碎，入甘草一钱，同煎服之。夫栝蒌陷胸之胜，今病人服之，不畏其虚乎，谁知无病人不可吃，结胸之症必得栝蒌始能陷之入于脾中，恐其过于下也，少加甘草留之，不至十分推荡，此变症而用变法也。
疟疾变为下痢，轻变为重，欲发汗则身已亡阳，欲祛邪则已变物，顾上则虑下，顾下则碍上，以常法治之奏功实少。今用：人参五钱　鳖甲五钱　白术一两五钱　茯苓五钱　当归五钱白芍一两五钱　柴胡五分　枳壳五分　槟榔五分。水煎服。此方用参、术，疟病亡阳则下多亡阴，势必立亡。急补其阳则阴亦长，始有生机。用白芍、当归之多滋润其肠中之阴。今用补阴之剂，则阴生阳降，分消水道，污秽全无。方中又加槟榔去积，柴胡舒肝，内气既生，外邪自散，此治下痢而疟病同除，此种治法，何可不知。
中风危症况变为发狂，死在眉睫，不以变法救之何以得免。方用：人参一两五钱　菖蒲一钱五分　半夏一钱五分　南星一钱五分　生附子七分　丹砂末一钱五分。先将参、附子等项煎汤入丹砂末灌之，十人中亦可救三四。天下无真中风之人，不过中气、中痰、中湿而已。若不用参、附大剂煎饮，何能返已去之元阳，回将绝之心气哉。妙在半夏、南星以祛痰，菖蒲引入心经，使附子等得施其荡邪之功，丹砂镇定心气，返危为安。仍用常药二陈之类以消痰，痰未消而心气已绝，此变症而法变者也。
中暑原热症，亦由于气虚。气实形壮者多难中暑。中暑宜补为先，解暑为次，人以为热也，治热为急，治本为末。香薷饮治之不效，又改白虎汤，不效，乃用发散之剂，杂然并进，则火邪乘热气外走，尽趋皮肤而出不可止，以变为亡之症者多矣。当用：人参一两五钱　元参三两　甘草一钱　五味一钱　生地三两，救之。此方全在人参以补元气，元参、生地以凉血，五味收敛肺气，不止汗而汗止矣。若以四君子汤平常治之，一杯水何能止车薪之发焰哉。
反胃初起，未尝非胃病，以逍遥散加黄连一钱立止。无知世医不知治法，乃用香砂、厚朴、枳壳之类投之，不应，又改用大黄之类，又不应，改用黄柏、芩、栀、知母大凉之品，不应，乃改桂枝、白果、肉桂、附、姜、茱萸之类，以热之，又不应，乃始用柴胡、荆芥、防风、苏子之类以散之，遂成噎嗝之症矣。吾甚怜之，今立一方：熟地一两　山茱萸四钱　麦冬三钱　北五味一钱　元参一钱　当归三钱　白芥子一钱　牛膝二钱。水煎服。此方全不治胃，正所以治反胃也。人之反胃，肾中阴水绝也，水不足则大肠细小，无水以润之，故肠细而干，则饮食入胃而难下行，必反而上吐，治不宜治上，而治下可也。用熟地、山茱萸之类，纯补肾中水也，水足而大肠相资，肠仍复宽转，可以容物，可以顺行，又何惧饮食不能下行哉。此肾水不足以润大肠者，宜如是治。若肾中寒凉，另法治之。
翻胃之名虽同，翻胃之实各异。肾中无水而翻胃者，食下喉即吐；肾中无火而翻胃者，食久而始吐也，如今日食之，明日始吐出者是也。方用：熟地一两　附子一钱　肉桂一钱　山茱萸四钱　麦冬五钱　北五味一钱　茯苓二钱　山药二钱　丹皮一钱　泽泻一钱　牛膝一钱。水煎服。此方八味丸汤也。妙在用附、桂补水中之火，脾胃之气必得命门之火始生。譬如釜下无火，何以煮爨，水冷金寒，结成冰冻，必得一阳，初复之气始解阳和，人之脾胃亦然。然而寒症，该腹心疼痛，今反此症乃上越而吐者何也？脾胃有出路，则寒邪之气不留于中，今日日上吐，将胃口咽门已成大道，熟经往来无所阻滞，则径情趋奔，其势甚便，又何必积蓄于中州，盘踞于心腹，颠寒作热，以苦脾胃哉。此心腹之所以不痛也。又不治反胃，此正所以治反胃也。
昴日星君曰：说得畅，我不能言，反胃用逍遥散加黄连，此必食入即吐之症。如朝食暮吐者乃命门无火，当用八味汤矣。

论病初起治法  ***************************
吕祖择，论凡人初病，药易奏功。无如人看不清，用药错乱，变症蜂起，苟认得清用药当，有何不即愈也。如伤风之症，必然头痛身痛，咳嗽痰多，其脉必浮，此伤风也。方用：防风一钱　荆芥一钱　柴胡一钱　甘草一钱　黄芩一钱　半夏一钱。水煎服。一剂愈矣。
伤寒之初起也，鼻塞目痛，项强头痛，切其脉必浮紧，此伤寒也。方用：桂枝一钱　甘草一钱　陈皮一钱　乾葛一钱。水煎服。一剂而愈。
伤食之症，心中饱闷，见食则恶，食之转痛，此伤食也。方用：白术一钱　茯苓一钱　枳壳一钱　山楂二十粒　麦芽二钱　穀芽二钱　神麴五分　半夏一钱　甘草五分　砂仁三粒。水煎服。一剂快，二剂即愈。初治之法，人易知之，不能知，即知而不肯用医者，无轻易此初治之方也。

论伤暑伤湿燥症火症方  ***************************
蓝大仙曰：此三方而初起之症定之矣。今余又择此初病伤暑，必然头晕口渴恶热，甚则身热痰多气喘是也。方用：青蒿一两　香薷三钱　白术五钱　陈皮一钱　甘草一钱　茯苓二钱　有参加一钱　无亦可。一剂即愈。
伤湿初起之时，必然恶湿，身重足肿，小便短赤。方用：白术三钱　泽泻三钱　猪苓三钱　肉桂五分　茯苓五钱　柴胡一钱　车前子一钱　半夏一钱。水煎服。一剂立愈，二剂脱然。
燥病初起，咽乾口燥，嗽不已，痰能吐，面目红色，不畏风吹者是也。方用：麦冬五钱　桔梗三钱　甘草一钱　天花粉一钱　陈皮三分　元参五钱　百部八分。水煎服。一剂燥止，三剂痊愈也。
火症初起，必大渴引饮，身有癍点，或身热如焚，或发狂乱语，方急用：石膏三钱　元参一两　麦冬三两　甘草三钱　升麻三钱　知母三钱　半夏三钱　竹叶百片。一剂少可，三剂痊愈，不可服四剂也。若火势少衰，减半与之可也，倘疑升麻太多，而少减之则不能奏功也，予又戒世人不知用升麻者。
昴日星君曰：妙甚。暑症未有不兼湿者，故方中多用术、苓，善。

论病好后调理三方  ***************************
锺大仙曰：病已愈为善后之计，吾亦择数方何如。伤寒邪已尽退，正气自虚，理宜补正，恐胃强脾弱，多食补剂，恐能食不能化也。法当补胃之药少，补脾之药多，补脾之药多，补肾之药少，肾能生土，土自能旺而生金，金旺则木有所畏，不来剋土，补肾正所以补脾也。方用：熟地一两　麦冬三钱　五味五分　白芍三钱　肉桂三分　白术三钱　苡仁三钱　白芥子一钱。水煎服。此方补肾脾二经，而各脏无不治也。
中暑伤气而调理之法，不可治气，宜补血为主，但阳伤阴血亦耗也。方用：当归一两　白芍三钱　川芎一钱　熟地一两　五味一钱　麦冬三钱。水煎服。此方即四物汤也。妙在全是阴经之药，又兼麦冬、五味以养肺，肺旺可以制木，而安于无事也。
中风亦气虚也，此只宜补气，不可补血也。因血滞而后中风，再补以增气滞也。方用：人参二钱　茯苓三钱　苡仁三钱　半夏一钱　神麴五分　白术五钱　甘草一钱　肉桂一钱　陈皮五分。水煎服。此补胃气生肺金，补命门以生土，又何畏风木之旺。此三方皆善后至妙者，可以为终始之法耳。
葛真人曰：妙极矣。予择此方当亦补之，中湿之后水已泻尽，法当健脾兼补命门之火，以生脾土。方用：白术五钱　茯苓三钱　肉桂三分　白芍三钱　苡仁五钱　白芥子一钱。水煎服。
火症既已散尽，不可一味泻火，恐胃气受伤。方用：熟地一两　元参五钱　麦冬一两　牛膝一钱　白芍三钱。水煎服。燥病既除，补肾水，水足则肺金有养。方用六味汤加麦冬、五味治之可也。

一方可治二症方  ***************************
董大仙曰：以上诸方各尽其妙，吾不能言之也。余亦择一论，如四物可治吐血，又可治下血；逍遥散可治木郁，又可治数郁；六君子汤可治饮食之伤，又可治痰气之积。然方虽同，用之轻重不一，加减有殊，未可执之。以治一病又即以治彼耳。如吐血宜加麦冬、甘草；便血宜加地榆、黄芩；木郁加丹皮、栀子；火郁加黄连；金郁加黄芩、苏叶；土郁加石膏、知母；水郁加猪苓、泽泻之类是也。伤肉食宜加山楂，米食加麦芽、枳壳，面食加萝卜子之类，于六君子汤同治之法可不审乎。
何大仙曰：秘录中不只三方，再择之。归脾汤可治郁怒伤肝，又可治心虚不寐；小柴胡汤可治伤风初起，又可和伤寒已坏之病；参苏饮可治风邪之侵，又可治气郁之闷；补中益气汤可升提阳气，又可补益脾阴兼消食于初伤，祛邪于变后，疟症藉之以散邪，泻症资之以固脱；四君子汤可以补气之不足，又可以泻火之有馀。诸如此类不可枚举，亦在人善悟之耳。

人久坐必使行动然后用药法  ***************************
吕祖择，如人久坐，则血滞筯疏，久卧则肉痿而骨缩，必使之行走于途中，而后以药继之也。
方用：当归一两　白芍三钱　黄耆一两　甘草一钱　陈皮五分　防风五分　半夏一钱。水煎服。此方原是补血汤而变之者也。久坐卧之人，其血甚滞，若在补血，血有馀而气不足，未免血胜于气，宜即补气，今仍补血者何也？盖气之能生，必本血之能养，奔走之际而后以补血之药继之，使气喘则更不足，以补血之药加之，则血喜气之怯，转怜其匮乏，损已之有馀，以益气之不足，则血气和平，而滞者不滞，痿者不痿。
果老大仙曰：此方妙绝。

论过劳当逸服药法  ***************************
华真人择，如人之过劳当劝其安閒，而后以药治之。太劳则脉甚浮大不伦，按之无力，若不劝其安閒作息，必有吐血损症之侵。或习静于房间，或养閒于书史琴玩，或偷娱于笙歌，随地皆可言欢，而生人无非乐境。方用：人参三两　白术五两　茯苓三两　熟地五两　山茱萸四两　砂仁五钱　当归八两　白芍五两　黄耆五两　麦冬三两　北五味三两　陈皮五钱　神麴一两。蜜为丸，每早晚服各五钱。此方乃补精、补气、补血之妙品也。可以久服，不致有偏胜之祸也。幸为留意。
果老大仙曰：方剂有法。
昴日星君曰：劳逸得宜，予择二方，一治气之劳，一治血之劳。
劳气方：人参三两　黄耆三两　茯苓四两　白术八两　白芍三两　陈皮一两　炙甘草八钱　麦冬三两　北五味一两　远志一两　白芥子一两。蜜为丸，早服五钱。人有伤气右脉大者宜服此。
左手脉大于右手者，乃伤血也。另立一方：熟地八两　白芍八两　当归四两　山茱萸四两　麦冬三两　五味子一两　远志一两　生枣仁一两　茯神三两　砂仁五钱　白芥子一两　橘红三钱　肉桂五钱。蜜为丸，晚服，每服一两。此方专治血之不足也。身夜热者加地骨五钱，去肉桂。无血人服之，实有奇功，可并载之，以供世人之採择。

治病厥当立饮法  ***************************
李铁柺大仙择，论人病厥多两手反张，两足转逆，必须立而服药，
不可不知也。此病原是热症，热深则厥亦深，倘令其卧而服药，药到胃一遇火气沸腾冲击，而不相入，反致吐出者比比也。我今立一法，立而服药，则断无吐出之虞。方用：黄连三钱　柴胡一钱　茯苓三钱　白芍三钱　白芥子一钱　木瓜一钱　甘草一钱。水煎服。此方纯是平肝之品，而又顺火之性，自宜入口不吐，令人将病人抱而立之，令一人将药与饮，俟其下口久之，然后令卧，药性顺，而无吐逆之苦矣。
尚有腰疼之症，亦宜立而饮。盖腰属肾，肾虚而后腰痛，痛久则肾宫益虚。总有补肾之药，不肯直入肾宫，必须扶住身子然后服药，始能直入肾经。方用：熟地一两　山茱萸四钱　北五味一钱　麦冬二钱　白术一两　杜仲五钱。酒煎服。此虽妙，非立饮不能直入肾宫，皆立饮之妙也。
吕祖曰：立饮之症无多，只此二症不再选。

治目痛方  ***************************
曹大仙择，论目痛肝经之病，宜治肝矣！亦不治肝。方用：黄连一钱　花椒七粒　明矾三分　荆芥五分　生姜一片。水煎半碗，乘热洗之，日洗七次，明日即愈，此治火眼之法。
若虚火之眼，又不如是。方用：人乳半盅　生地二钱　葳蕤仁五分（去壳取一分研碎）　明矾半分。水半盅，同人乳煎药取汁少许洗之，明日即愈。虚火之眼，红而不痛、不涩，无泪无眵是也。火眼红肿如桃，泪出不止，痠痛羞明多眵是也。
红鸾侍者曰：予亦有治眼痛方。方用：柴胡、防风各二分　黄连三分　花椒三粒　明矾一分。水半盅，饭锅内蒸，洗眼如神，一日洗三次，二日即愈。
何大仙曰：余择一方最妙：人乳一合　黄连三分　大枣一个　人参三分。水半盅，同煎二沸即取起，洗眼。无论虚实火眼奇妙，每日洗七次，三日即愈。不论何眼病全治，无不愈耳。

治两胁背手足生疮毒方  ***************************
华真人曰：如人胸前、乳上、两胁、两背、两手生疮是也。统治中焦部位之疮，无不神效。方用：金银花一两　元参一两　生甘草五钱　白矾二钱　当归一两　白芍一两（炒）　栀子三钱　荆芥三钱　连翘二钱　白芥子二钱。水煎服。二剂全消，破溃者四剂愈。如阴疮，方中去栀子加肉桂一钱。此方统治中焦诸疮俱效。妙在用散邪败毒之品于补药之内，转足以消毒去火也。
刘仙曰：真人择选统治疮之方妙甚。余择一方：用生甘草一两　当归一两　蒲公英一两　黄芩一钱　金银花二两　乳香一钱（为末）。先将前药用水五碗，煎一碗，将乳香末调饮之，神效。一身上下均可治之也。

治诸疮方  ***************************
柳仙曰：予亦择一方，统治诸疮。方用：天花粉三钱　生甘草一两　金银花一两　蒲公英五钱。水煎服。一剂轻，二剂痊愈。此方消毒实有奇功，即痈疽亦可统治之也。
华真人曰：予同意无可语。

治骑马囊痈等症方  ***************************
吕祖择，囊痈、骑马痈等最难治。此皆少年人不保重，或串花街柳巷，或贪倚翠偎红，忍精而战，耐飢而守，皆足以生此恶毒也。方用：金银花四两　蒲公英二两　人参一两　当归一两生甘草一两　大黄五钱　天花粉二钱。水煎服。一剂即消，二剂痊愈。溃者三剂愈。此毒乃乘虚而入，必大补其血而佐以逐邪之品，则病去知矢也。

治鹤膝风多骨疽足疽方  ***************************
鹤膝风法此，因湿而战立而行房，水气袭之故成此疾。方用：黄耆八两　肉桂三钱　苡仁四两　茯苓二两　白术二两　防风五钱。水十馀碗，煎二碗，分作二服，上午一服，临睡一服。服后被盖之必出大汗，不可轻去其被，令汗自干则愈。一剂可也。此方妙在黄耆补气，肉桂通气，防风散邪，白术、苡仁去湿。邪气去正气自固，此功之所以速成也。
多骨疽乃生于大腿之中，多生一骨者是，乃湿热而生也，治得法则易，否则变生可畏。方用：当归一两　金银花一两　白芍一两　柴胡一钱　茵陈三钱　龙胆草三钱　白术三钱　生甘草三钱。水煎服即愈。苟或失治，即长一骨横插于皮间作痛，必须取出此骨始愈，以铁夹鉏出之，外用前生肌散膏药贴之，两个即愈。此方妙在白芍散肝木之邪，邪去则箸舒，似骨非骨者尽化。又金银花去毒，此二味所以相济也。
足疽亦湿热也。方用：金银花一两　蒲公英一两　生甘草三钱　当归一两　苡仁二两。水煎服。一剂即愈。妙在金银花去毒，苡仁去湿而利关节之气，助之甘草，邪易散而湿易退也。当归补血，血足而病速效也。

治脚胫生烂疮腿痈方  ***************************
脚胫生烂疮亦湿热也。往往两腿腐烂，臭气难闻，先以葱汤洗之，后以白蜡一两　黄丹二两韭菜地内蚯蚓粪二两（炒乾一两五钱）　冰片五分　朝脑三钱　麝香五分　血竭五钱　铅粉一两（炒）　松香三钱　乳香（去油）三钱　没药三钱　铜绿二分　轻粉一钱　儿茶三钱。各细面，乘葱汤洗湿之时，渗在疮口之上，必然痒不可当，但不可用手抓其痒，少顷，必流黄水如金汁者数碗。再用葱汤洗之，又渗又洗，如是者三四次，则水渐少而痛止矣。明日用前膏药以原皮摊贴，仍入药末加入二钱贴之，任其水出。倘痒之极，外以鹤翎扫之即不痒。贴二膏即止水，痊愈。
腿痈即照多骨治法，不再立方。
脚胫烂方，内服汤药。方用：金银花一两　薏仁二两　茯苓一两　生甘草五钱　牛膝五钱　萆薢五钱　半夏五钱　肉桂五分。水煎服。自贴膏药，服二剂即愈。此方妙在薏仁为君，金银花、萆薢为臣，茯苓为佐，薏仁去足之湿，茯苓能分消湿气，甘草、金银花能解郁热之毒，萆薢又善走足，牛膝助其筋力，湿烂之疮有不去之乎。
蓝大仙曰：最妙。下治之法尽之矣。余今也择一方，多骨之生，虽由于湿热而成之，不由于湿热也，人喜饮凉水，好食果品而成之。方起时，方用：大黄一两　芙蓉叶（晒乾为末）一两麝香三分　冰片三分　五倍子一两　藤黄三钱　生矾三钱。各为面，米醋调成厚糊一样，涂于疽上之左右四周，以药围其皮肉，中留一头如豆大，以醋用鹤翎不时扫之。若不扫，任其干则无益也。一日夜即内消。不拘痈疽发背等，亦以此敷之，无不神效。
韩大仙曰：吾亦择治多骨之方，内消之法，最奇效。大凡毒至于环跳之间者，即骨疽也。方用：人参三钱　大黄五钱　蒲公英一两　金银花二两　天花粉三钱　薏仁三两。先用水六碗煎薏仁，取汤三碗煎前药，三碗分作二次服，二日服二剂即消，神方也。若已溃，用前方可也。
华真人曰：鹤膝风，古方多用大防风汤，内气血并用，以病在下焦阴分故也。此除去血药，想用于初起之时，如病久，古方亦不可废。

治人忽然仆跌方  ***************************
曹大仙择，如人忽然扑跌为灾，此非内外之症也。又一门也。方用：当归五钱　大黄二钱　生地三钱　赤芍三钱　桃仁一钱　红花一钱　丹皮一钱　败龟板一钱。水一碗，酒一碗，煎服。方中最妙归、芍和其血，大黄、桃仁逐其瘀，生地、红花动其滞，一剂可痊愈也。或为大黄可畏，不用不能消去其瘀、大下脾中之物，虽有前药亦用之不当也。
倘跌伤手足断折，急以杉板夹住手足，不可顾病人之痛，急扶正之，再用药服之可也。方用：羊踯躅三钱（炒黄）　大黄三钱　当归三钱　芍药三钱　丹皮二钱　生地五钱　土狗十个（槌碎）　土蝨三十个（捣烂）　红花三钱　自然铜末。先将前药酒煎，然后入自然铜末调服一钱，连汤吞之，一夜生合，神奇之甚，不同世上折伤方也。不必再服，只服二剂可也。踯躅最能入心，去其败血，引诸活血之药，则恶血必从下行，而生新血，必群入于折伤之处。况大黄不特去瘀血，亦能逐瘀血而活各经之血，必能补缺。土蝨、土狗均接骨之圣药，即缺而不全，有自然铜竟走空缺而补之，所以奏功之速耳。跌破唇皮之类，以桑白皮作线缝之，后即上生肌散自合，真有神输鬼运之巧，恐世人不信也。
吕祖曰：方至此神矣、圣矣、化矣，亦何能赞一言。我惟有前方煎药内少为商酌者，第一方中再加生地三钱，枳壳五钱。生地乃折伤之圣药，多多益善，少则力不全耳。此病未免瘀血奔心，有枳壳之利于中，则瘀血不能犯也。
果老大仙曰：无可言。

治伤寒阳症诸方  ***************************
吕祖择，阳症甚多，不能概举，姑举一二症大者言之。伤寒发斑，身热心如火，口渴呼水，气喘舌燥，扬手出身者是。或中暑热之气，大渴，饮水数桶不止，汗如雨下，大喊狂呼，日重夜轻是也。此皆烧焚于胃口，非大剂寒凉安能扑灭也。方用：元参三两　升麻二钱　黄芩一两　麦冬三两　防风三钱　天花粉三钱　苏叶一钱　青黛三钱　生甘草三钱　生地一两　桑白皮五钱。一剂消大半，二剂痊愈。此方妙在元参去其浮游之火、胃中之热，且性湿润，斑虽火热，不能外越，少润即可出也。黄芩凉其胸膈，麻、防引散其火，更佐之麦冬、生地清肺热，清肃下行而中焦之火尽化为乌有也。
至于中暑之病，亦阳火邪炽也。青蒿五钱　石膏五钱　麦冬五钱　半夏一钱　黄连一钱　人参二钱　甘草一钱　茯苓五钱　竹叶五十片。水煎服。此方妙在用青蒿去暑，再加香薷二钱则暑气自化也。
华真人曰：妙论，出奇不穷。阳症固多，二症最急。吕仙特举之，予再择之一则，伤暑中之吐血也。人感伤暑气，忽然吐血倾盆，人皆谓是阴虚，不知阴虚吐血与阳虚吐血不同。阴者人必安静，不似阳虚燥动不宁，作渴饮凉水，舌必有刺，不似阴虚不渴，舌苔滑也。法当清胃火。方用：石膏三钱　青蒿五钱　香薷三钱　荆芥一钱　当归三钱　人参二钱。水煎服。此方正阳症吐血之神剂也。去其香薷一味，乃通治诸阳症之吐血也。但此方只可用一二剂，即改用六味地黄汤，以滋其阴水，水足阳火自消耳。
一阳症之火，泻也。完穀不化，饮食下喉即出。一日或泻十馀次，或数十次数百次，人以为热也，何故？生于肾中水衰不能制火，使胃土关门不守于上下，所以直进而直出也。似乎宜治其标，然不能使火之骤降，必须急补肾水，使火有可居之地也。方用：熟地二两　山茱萸一两　车前子一两　甘草一两　茯苓一两　白芍三两　肉桂三分。水煎服。
昴日星君曰：无一论不奇妙。

治肾水虚寒兼感寒气方  ***************************
吕祖择，如肾水虚寒又感寒者，或肾水亏竭夜热昼寒，此等若认作阳症治之，则口渴热益炽，必致消尽阴水，吐痰如絮，咳嗽不已，声哑声嘶，变成痨瘵，法当峻补其阴水，阴水足而火自消也。方用：熟地一两　山茱萸五钱　麦冬五钱　北五味五钱　元参三钱　地骨皮三钱丹皮一钱　沙参五钱　白芥子一钱　芡实五钱　车前子一钱　桑叶七片。水煎服。此乃治阴火自动者神效。若阴寒无火者，不宜用此，当用：肉桂一钱　附子一钱　熟地一两　山茱萸四钱　白术三钱　人参三钱　柴胡五分。水煎服。用附、桂祛寒，参、熟地补阴，使阳得阴而有制，不至奔越沸腾。加柴胡则阴邪自散，又何必用麻黄、桂枝之类，烁尽真阴哉。况肾中之火必得水而后生，乃真水也。邪水可以犯心而立死，真水可以救心而长延。盖阳根于阴，真阴，肾水。实阳，君相之火之母也。此方中加熟地、山茱萸，正是此意，恐人不知，故表而出之。倘只用附、桂祛寒，未尝不效，邪去而阴消必然枯渴，或治之不得必有亡阳之症，愿人加意，水中补火更于水中去邪也。
葛真人曰：妙绝之论，发千古所未发，何以再赞高深。然尚有一方，参之前症乃阴虚火动也，用六味汤似亦相宜。后症乃阴寒无火也，八味汤似亦可用，然终不及吕仙择方。盖治阴之内留以治阳，而治阳之中即藏于补阴也。

治强阳不倒痿阳疝病方  ***************************
锺大仙择，男子与女子殊者，疝病，强阳不倒，痿而不举。然而与妇人异者，只狐疝不同耳，余俱相同。狐疝者，日间缩在囊之上，夜间垂在囊之下也。此乃寒湿又感阴阳不正之气，乘于交感之际而成之也。方用：杜若五钱捣汁，以凉水浣之，取汁一碗，加沙参一两　肉桂一钱　小茴香一钱　橘核一钱。水煎服。二剂即消，三剂痊愈也。
强阳不倒，虚火上炎，肺金之气不能下行故也。若用黄柏、知母煎汤饮之，立时消散，倒后终岁经年不能重振亦苦也。方用：元参三两　肉桂三分　麦冬三两。水煎服即倒。此方全在元参，泻肾中浮游之火尤妙，肉桂引其入宅而招散其沸越之火，麦冬又助肺金之气，清肃下行以生肾水，水足火自泄也。不求倒而自倒矣，他日重整戈矛可也。
至于痿而不振者，乃过于琢削，日消其肾水，肾火亦消泄耳。方用：熟地一两　山茱萸四钱远志一钱　巴戟天一钱　肉苁蓉一钱　肉桂二钱　人参三钱　枸杞子三钱　茯神二钱　杜仲一钱　白术五钱。水煎服。一剂起，三剂强。妙。老人倍加。此方用熟药于补水之中，则火起不愁炎烧之祸，此皆治男之法也。
韩大仙曰：余亦择此方，可并传之狐疝方：白术五钱　沙参一两　柴胡三钱　白芍三钱　王不留行三钱。水煎服，一剂即愈。
阳倒不举方：熟地一斤　肉桂三两　覆盆子三两　黄耆二斤　巴戟六两　柏子仁（去油）三两　麦冬三两　当归六两　白术八两。蜜为丸，每日白滚水送下一两，自然阳壮不倒矣。
华真人择，治疝方：用沙参一两　橘核一两　肉桂一钱　柴胡一钱　白芍五钱　陈皮五分　吴茱萸五分。水煎服。一剂定痛，二剂痊愈。疝气一症，大约皆肝木之病，所以治其肝，自随手而奏功也。

治呕吐痛泻方  ***************************
果老大仙择，热症与寒症不同，举一二言之。如呕吐不已，食久而出者是也。或下利不已，五更时痛泻四五次是也。此等症，人皆谓脾胃寒，治其胃，则呕吐可止，治其脾则泻泄可止，终岁经年服药无效，何？不得治法耳。不补命门之火，心包寒甚，何以生胃而消其穀食脾气；不补命门之火，则下焦虚冷，何以化其糟粕而生精微。方用：熟地三两　山茱萸二两　茯苓三两　人参三两　肉桂一两　附子一两　北五味一两　吴茱萸五钱　山药四两。蜜为丸，飢服一两。
蓝大仙曰：此方之妙，全在用肾药居多，胃药居少。尤妙在用温热之品，补肾补土之中，则火足而土健、虽水足而火生也。此种议论，近来未闻，然岂徒託空言以示奇乎，实有至理存焉。请试之，无不奏效顷刻，愿世人加意留神。一方可兼治之，如此等症，无不可充而兼治也。
曹大仙曰：真妙绝之论，快心之语。前言补肾之法，而余择一论，乃言补心方也。胃脾虽同是属土，而补胃补脾宜辨，凡人能食而食之不化者，乃胃不病而脾病也，当以补脾。而补，尤宜补肾中之火，肾火能生脾也。人不能食，食之而反安，乃胃病，不可补肾中之火，当补心中之火，心火能生胃土也。世人一见不能饮食者，动曰脾胃之病，不知分胃之虚寒责之心，分脾之虚寒而责之肾也。
果仙择治心肾兼补，予可不必择方，然而治脾胃两虚者用之神效，若单胃虚胃寒者，自宜独治心之妙。余更定一方，以辅佐前方之未及。方用：人参五钱　白术二两　茯神二两　菖蒲三钱良姜三钱　莲肉二两　山药三两　半夏二钱　白芥子二钱　附子二钱　远志一两　炒枣仁五钱　白芍二两。蜜为丸，白滚水送下三钱，饭后服。此方专补心火併疏肝气，心火足自然生胃，胃土足而饮食自然能进而无害，此方实可济前之未及也。
华真人曰：治法与余相同，无可言，妙极。

治气虚下陷方  ***************************
李铁柺大仙择，如气虚下陷，因飢饱劳碌内伤正气，以致气乃下行，脾胃不能克化，饮食不能运转，往往变成痨瘵。若疑饮食不进为是脾胃之病，或疑肉黍所伤，谓是水穀之积。轻则用砂仁、枳壳、山楂、麦芽之类，重则用大黄、芒硝、牵牛、巴豆之品，纷然杂进，必致膨闷不已，倘先以升提之药治，何成此症。方用：人参一钱　黄耆三钱　柴胡一钱　升麻三分当归三钱　陈皮一钱　甘草一钱　白术三钱。治之。此方即补中益气汤，余增减轻重以为删定之。凡人右手寸脉大于左寸口之脉，无论其左右关脉与左右肾脉大与小、沉与浮，即以此方投之，无不神效。盖石寸之脉大，即内伤之症也。此方实为对症。妙在用柴胡、升麻用于参、耆之中，提其至阳之气，不使其下陷于阴分之间。尤妙加甘草、陈皮补中解纷，补者不至呆补，而升者不至偏堕，所以下口安然，奏功如响耳。或疑参、耆太多，不可竟去，则柴、麻无力，譬如细小绳索难提千斤重物，略减则可。若左寸口大于右寸口，始可借言，苟或不然，杀人无算，余最恶此等人，似是而非者也。
华真人择，补中益气汤从无言此痛快者，何幸得如是之褒扬哉，吾何言乎。惟是阳虚下陷者如是升提，阴虚而下陷者又当以何法提之。前方不言予当增入，譬如人阴虚脾泄岁久不止，食而不化或化而吐泄是也。方用：熟地五钱　山茱萸五钱　北五味一钱　白术一两　山药三钱　车前子一钱　肉桂一钱　茯苓三钱　升麻三分。水煎服。此方纯是补阴，升麻以提阴中之气，气升而泻自止，又有温热之品以暖命门而健脾土，如何不愈哉。

治胸腹疼痛方  ***************************
何大仙择，人腹中痛，手按疼甚，或胸中伤食，皆宜堕之也，如何。方用：白术二钱　枳壳三钱　白芍三钱　甘草一钱　山楂二十粒　麦芽三钱　厚朴一钱。水煎服。论理胸中伤食，但消导之品足矣，何又以加术、芍。盖伤食，食不能化，结在胸中以致痛。若徒消食不健胃之气，土弱而难化物之速。故用术以健胃口之气，以生其脾内之阴土，气有馀食何难消哉。若肝经乘我之困，来侵脾胃之土，所以加白芍以平肝木，此堕治之妙法也。
至于气挟食存于大肠，大肠内火气炎蒸，夹食作祟，痛而不可手按，是食已离脾胃，可攻之直下。方用：大黄三钱　芒硝一钱　厚朴一钱　柴胡一钱　黄芩一钱　甘草一钱治之，此大承气汤也。此方之妙在用大黄、芒硝。大黄性凉而散，走而不守，芒硝性更紧于大黄，但其味实热，佐之黄芩相济有功尤妙。柴胡舒肝，厚朴祛荡，若邪甚者或再加枳壳，尤易成功，此堕又一法也。
许大仙曰：不可思议之论，予又择《石室秘录》中更有一症相商，有人成痞块，一时发作而腹痛，亦不可手按者，亦可用下堕之法，盖乘其邪动而堕之也。方用：枳实五钱　白术一两　马粪（炒焦）二钱半。酒煎服。马粪最能安痛又不伤气，祛邪而化物，药箱中最宜先备，而不用也。仓猝间不可即得此物，愈久愈妙，不必多用，五钱或一二钱无不奇妙，人不知之耳。
张大仙曰：吾择一方，如人腹痛手不可按。方用：枳实一钱　大黄二钱　生甘草一钱　白芍五钱　乳香一钱。水煎服。此方攻于和解之中，不十分攻邪而邪自退舍，此堕治之一法也。

治欲吐不吐并喷嚏方  ***************************
华真人择，尚有二法未传，一阴阳汤也。法用滚水、凉水各一碗，均之，加炒盐一撮打百馀下，起泡饮之，凡有上焦欲吐不吐者，饮之立吐而愈。
一喷嚏之法未授也。用生半夏三钱为末，水丸如黄豆大，入鼻中必喷嚏不已，用饮之立止。通治中风不语尸厥等症，中恶中鬼俱妙，皆开治之法也。

治关膈等症并梦遗脱精方  ***************************
关膈症上不得入，下不得出，病在上下二焦，而根实本于中焦。以黄连汤进退法兼朝服八味丸治之甚善，附记于末，以俟临症者自择可也。
我有梦遗方最妙。方用：白术八两　山药八两　人参二两　生枣仁四两　远志一两　麦冬四两　芡实四两（炒）　北五味一两　车前子一两。蜜为丸，每日白滚水送下五钱自愈。此乃补心肾之法也。
遇交感脱精，急以人参三两煎汤灌之，故是奇妙。然贫家何以救之，我有法，用人抱起，以人之口气呵其口，又恐不能入喉，以笔管通其两头，入病人喉中，使女子呵之，凡妇人皆可尽力呵之，虽死去者亦能生，妙也。

治吐血神方  ***************************
昴日星君曰：不畏泄漏天地之奇也，予择一吐血妙方传世。方用：生地汁一碗（无鲜生地处用乾者一两）煎汤半碗，调三七根面三钱、炮姜灰末五分，服一剂，止血神效。衄血亦可治也。
柳大仙曰：妙，简便之甚。

治虚寒久病方  ***************************
吕祖择，如虚寒之人，不可日断药饵，参、苓、耆、术之类，日日煎饮，否则即昏眩怔忡是也。方用：人参一钱　白术二钱　黄耆二钱　茯苓二钱　甘草五分　白芥子一钱　神麴五分肉桂一分　麦冬二钱　北五味三分　苏子五分。水煎服。
心不宁加生枣仁一钱；不寐加熟枣仁一钱、远志一钱；饱闷加白芍一钱；口渴加当归二钱、熟地三钱；梦遗加芡实三钱、山药三钱；饮食不开加麦芽一钱、山楂四五粒；有痰加半夏五分；咳嗽加桔梗一钱；有浮游之火加元参二钱；头痛加蔓荆子七分或川芎一钱；有外感加柴胡一钱；鼻塞加苏叶一钱；目痛加柴胡一钱；心微痛加栀子五分；胁痛加芍药一钱；腹痛加肉桂三分可也。
华真人曰：甚妙。

论人歌色脉息法  ***************************
葛真人选，凡治人必须看病人色泽之真伪，脉息之虚实，有神无神，问病人之喜好，饮食若何，有痰无痰，痰之色若何。再察病人舌之颜色若何，滑与不滑，能食不能食，心腹之间痛不痛，试观其情意，详审其从违，徐听其声音，再闻其气息，病之症瞭然于心中，又何患不得哉。

论辨真假虚实阴阳寒热法  ***************************
吕祖择，近日医人不能知病之真假、症之虚实、阴阳寒热，而妄治之也。信口雌黄全无见识，谈人之短，炫自己之长。不识药味之温凉，动言可用，何知方法之大小，辄曰难投。视熟地、人参为冤家仇敌，珍黄柏、知母为亲生。用寒凉之品全无畏忌之心，见单补之施顿作惊疑之色。喜攻喜散矜消导为神奇，怒抑怒扬薄通塞为怪诞。但明泻火而不悟从治之妙，鄙茱萸为无用之材，仅晓益水而不晓变症之方，笑甘遂为可弃之物。消痰而不消痰之本，诧病难攻，泻火而不泻火之原，叹方可废。奇平之法，原未尝熟究于胸中，正变之机，安能即悟于指下。无怪动手即错，背谬如多，举意全非，失乱不少，以致冤鬼夜号，愿学者见失以求得，庶可改过以延祥，然则求延祥之法若何？见寒药投之而拒格，改用湿热之方；见热药投之而燥烦，当改用清凉之剂；见消导之而转甚者，宜改温补；见祛邪之而更加者，宜用平调；见利水而水益多者，补肾为先；见散邪而邪益盛者，助正为急。此皆补过之文，抑亦立功之术，临症切须详审，慎弗忽略。

论因病人之意用药法  ***************************
华真人曰：医者，意也。因病人之意而用之，一法也；病症之意而用之，一法也；因时令之意而用之，一法也。因病人之意而用若何？如病人喜食寒，即以寒物投之，喜热即以热物投之也。随病人之性而加以顺性之方，则不违而得益，倘一违其性，未必听信吾言而肯服吾药也。所以古人有问蜻蜓、蝴蝶可食否，对曰可顺其意耳。因病症之意而用之若何？如人见弓蛇之类于怀内，必解其疑；见鬼祟于庭边，必破其惑是也。因时令之意若何？当春寒而生疫病，解散为先；夏令而生温症，阴凉为急是也。因药味之意而用若何？或象形而相制，或同气而相求，或相反而成功，或相畏而作使。各有妙理，岂轻投此意，治之入神，人当精思而制方也。
昴日星君择，通神之治不可思议，而测度之以人谋也。或剖腹以洗肠，或决窦以出鸟雀，此尤不经之奇，未足以取信也。惟是寻常之中，忽然斗异，死亡之刻，顿尔全生。药品是人之同施，功效实世之各别，非学究天人之妙理，通鬼神之元机，何能至此哉。

论春夏秋冬导引法  ***************************
锺大仙曰：春夏秋冬各有其令，得其时则无病，失其时则病生矣。有导引法欲传世久矣，今择其要者行之，法开于后。
先春养阳法：每日闭目冥心而坐，心注定肾中，咽津七口送下丹田，起立双手自抱，两胁微摇者三，如打恭状，起立俟气定再坐，如前法咽津七口送下丹田，永无风症之侵，一月行六次可也，多多益善。
先夏养阴法：每日闭目冥心而坐，心中注定于心，咽津十四口送下心中，永无暑气之侵。先秋养阴法：每日闭目冥心而坐，心注肺中，咽津送下丹田者十二口，以双手攀足心者三次，候气定，再如前送下丹田者七口而后止，永无燥热之病。
先冬养阳法：每日五更坐起，心中注定两肾，口中候有津水送下丹田者三口，不必漱津，以手擦足心，火热而后已。再送津三口至丹田，再睡，永无伤寒之症，而长生亦在其中矣。何大仙曰：妙方也，惜乎人不肯耳，行则不但却病，更可长生，即妇人女子亦可行也。

治脓窠疮顽癣粉刺方  ***************************
董大仙择，人生肌肤之病，从腠理而出，较皮毛略深，如人生脓窠疮、粉刺、顽癣之类是也。然皆气血不和，故虫得而生焉，活其气则病自愈。
脓窠疮用：当归三钱　生地三钱　熟地三钱　白芍三钱　麦冬三钱　天门冬三钱　川芎一钱茯苓三钱　甘草一钱　柴胡一钱　人参三钱　黄耆五钱　荆芥一钱　薏仁五钱。水煎服。先服四剂，疮口必然作脓，臌胀，四剂后去柴胡加五味子五粒，又服四剂，则满身之疮如扫而愈矣。
粉刺之症，乃肺热而风吹之，多成此症。虽无关人病，然美妇娇女各生此病，亦欠丰姿。我留一方，为之添容，未为不可。方用：轻粉一钱　白芷一钱　白附子一钱　防风一钱。各为细面，蜜调为丸，于每日洗面时多擦数遍，临睡之时，又重洗而擦之，不须三日自然消痕灭瘢矣。
惟有顽癣之方最难治理，然亦易收功。方用：楝树皮一两　白薇一两　轻粉三钱　冰片一钱生甘草一钱　蜗牛三钱（火焙乾，有壳亦可用）　大黄根一两。各为细末，先以荔枝壳扒碎其癣皮，而后以此药末用麻油调搽之，三日即结靥而愈，皆治肌肤之法也。

治冻疮坐板疮方  ***************************
红鸾侍者曰：冻疮乃人不能耐寒而肌肤冻死，忽遇火气乃成冻疮。耳上冻疮，必人用手去温之反成疮也。方用：黄犬屎（露天久者变成白色）用炭火煅过，为末，再用陈石灰各等分，以麻油调敷之，虽成疮而烂，敷上即止痛生肌也。若耳上面上虽冻不成疮者，不必用此药，只消荆芥煎汤洗之，三日可愈。
坐板疮亦是肌肤之病。轻粉一钱　萝卜子三钱　冰片半分　杏仁（去皮尖）十四粒。研为末，以手擦之疮口上，一日即愈，神效奇绝无以过也。

治虚劳怔忡惊悸方  ***************************
许大仙择，如人病虚劳，四肢无力，饮食少思，怔忡惊悸，失血之后，大汗之后，此等症不可用偏寒偏热之药，必须温平之品，少少与之，渐移默夺，庶几奏效。倘以偏师出奇，必有后患。方用：熟地五钱　白术五钱　茯苓五钱　白芥子五分　山药二钱　枸杞子一钱　当归一钱　枣仁五分　麦冬一钱　神麴三分　芡实三钱。水煎服。去湿之药俱多，健脾利气生血养精，既无偏寒偏热之虞，中和纯正，久服之湿去，脾气自行，血足则精神自长，此温和之妙药也。
张大仙曰：治法甚妙。余亦择一方可存。熟地五钱　山药一钱　茯苓一钱　甘草一钱　女贞子一钱　麦冬三钱　白芍三钱　当归二钱　菟丝子一钱　枣仁一钱　远志八分　陈皮三分　砂仁一粒　覆盆子一钱。水煎服。此方不凉不热，补肾、肝、肺、脾、心之五脏，而无偏重之忧，可以温治者，幸留意焉。
华真人曰：可并传。

治夏月思睡不足方  ***************************
刘仙择，如人夏月无阴，到三伏之时，全无气力，悠悠忽忽，惟思睡眠，一睡不足，再睡不足，懒于言语，或梦遗不已，或夜热不休者，皆肾水泄于冬日，夏天阳胜阴无以敌，所以如此。必须即补其肾水，水足而髓充满则骨始有力，而气不下陷矣。方用：熟地一两　山茱萸四钱　北五味一钱　麦冬三钱　白芍三钱　当归二钱　白术三钱　茯苓三钱　陈皮一钱　生枣仁二钱　芡实三钱。水煎服。妙在全是补阴，阴足骨不坚而坚也。
凡小儿女子十岁上下者，天癸未至，亦有患前症者，岂皆冬不藏精之故耶。小儿最不忌口，一见瓜果凉热之物，尽意饱啖，久则胃气弱矣，再则脾坏矣、肾气寒矣，遂至肾水耗去，亦如冬不藏精之症，方又不可全用前方，当补胃脾肾三经为主。方用：当归一钱　白术一钱　茯苓一钱　熟地三钱　北五味五分　麦冬一钱　白芍二钱　陈皮三分　山楂三粒　枳壳二分　人参五分。水煎服。一剂立愈，不必再服也。小儿纯阳，尤易奏功，不若大人之必须多服也。小儿最宜先服一二剂，再无注夏之病，留心儿科者当察之。

治阳明各脏腑之火  ***************************
吕祖择，如治阳明之火，则五脏之火，各腑之火，无难治矣。阳明，本胃土也，如何有火？此火乃生于心包，心包之火乃相火也，君火失权则心包欺之，以自逞其炎赫之势，必以辛凉大寒之剂投之，恣其快意，然必须添入健胃之品，始可奏功。胃火之沸腾，终由于肾气之不足，去胃火必须补胃土，然不去水湿之痰亦不得也。方用：石膏一两（或二两或三两，看火势之盛衰，用石膏之多寡）　知母三钱　麦冬五钱　甘草一钱　糯米一合　竹叶百片　人参三钱。水煎服。此参竹石膏汤也。胃火之盛非此不能平，还看其人必大饮水，其汗如雨者，始可放胆用之，否则不可。无汗而渴，亦有似此症者，不可不辨也。此纯是降胃火之药，所以急救先天肾水也，不急治恐熬干肾水，而不可救也。故不得已而用此霸道之药也。
倘无汗而渴，明是肾有馀火，而肾水不足，用此恐伤其肾水乎！当用：熟地三两　山茱萸二两　北五味三钱　麦冬二两　元参一两。此方似白虎症，而非胃火之热者，人更宜知之也。
其馀心火用黄连，肝火用栀子，肺火用黄芩，前悉之矣，药不再赘。

论肝经之火  ***************************
昴日星君曰：妙。不意此论阐发，如此大快也。然予亦择一说，阳明之火，虽起于心包，实成于肝木之剋土也。肝木旺则水中有火，不特木来剋土，而转来助焰。肝木之火，就是雷火，一发则震地轰天。阳明得心包之火而沸腾，又借肝木龙雷之火以震动，如何止遏，故轻则大渴，重则发狂也。予治此症，往往白芍加至数两，未曾传人，人所以不能发明之也。先用石膏汤以去火，加白芍以平肝木，木平而火无以助焰，自然胃火孤立无扰，又加麦冬以平肺金之气，则金有水润，不必取给于胃土，而胃可以自救，而热之所以除也。方用：石膏一两　知母三钱　麦冬一两　半夏三钱　甘草一钱　竹叶一百片　糯米一合。先煎汤四碗，又加白芍二两同煎。此方妙在白芍之平肝木，使木气有养，不剋土，并不使木郁生火。又妙在麦冬以清肺金之中有水，胃水虽炎且去制肝，无令其剋土也。

论治各经之火  ***************************
果老大仙曰：予乃论各经之火併传子。栀子三钱　白芍五钱　甘草一钱　丹皮三钱　元参三钱。水煎服。心火加黄连一钱；肺火加黄芩一钱；胃火加石膏三钱；肾火加知母、黄柏各一钱；大肠火加地榆一钱；小肠火加麦冬、天冬各三钱；膀胱火加泽泻三钱。治火何以独治肝经也？盖肝属木，木易生火，故治火者首治肝，肝火一散，而诸经之火俱散。所以加一味去火之品，即可去各经之火也。

治拂逆之症  ***************************
昴日星君曰：如人病拂逆之症，躁急之状不可一刻停留，此火郁而不得舒，故尔如此。倘用寒凉之品急止之，则火郁于中而反不得出。当静以待之，使其躁气稍息，而后用药投之，则功易奏，病易去也。方用：白芍、当归各三钱　茯苓五钱　柴胡五分　甘草一钱　白芥子一钱　丹皮二钱　枣仁一钱。水煎服。方名静待汤。此方之妙，全无惊张之气，一味和解，火郁于肝木之中，不觉渐渐自散也。

治气燥方  ***************************
柳仙曰：妙。从无人讲至此更欲立方，而不可得。气燥乃气中有火也，亦宜静法待之，予亦酌一方。白术三钱　茯苓三钱　白芍三钱　陈皮五分　甘草五分　麦冬三钱　天花粉一钱　苏子一钱。水煎服，名为静气汤。此方和平安静，可治心烦、气动、肺燥、胃干之症。
血燥乃血热之故，往往鼻衄流血，心烦不寐，不能安枕、怔忡等症。方用：当归三两　芍药三钱　熟地五钱　生地三钱　丹皮一钱　地骨皮五钱　沙参三钱　白芥子一钱　甘草三钱　炒枣仁一钱。水煎服。此方亦无惊张也，又加荆芥五分，血动者最宜服之。

治手足麻木不能动转方  ***************************
吕祖择，如双脚麻木不能履地，两手不能执物，法当用火竹筒一个，去其中间之节，以园木穿入，以园木两头结在桌脚下，病人脚心先蹈竹筒而圆转之，如踏车者，一日不计其数而踏转之，然后以汤药与之。方用：人参一钱　黄耆三钱　当归一钱　白芍三钱　茯苓三钱　薏仁五钱　白术五钱　半夏一钱　陈皮五分　肉桂三分。水煎服。此方补药之中有行湿之味，必因湿气之侵始成偏废，乘其尚有可动之机，因而活动之，足必动而治，血始活。因湿侵之，遂不能伸缩如意，必使动之而后用药也。
两手之动，必使两人反转病人之手在背后，以木槌转捶之，捶至两臂痠麻，而后以汤药与之可愈。方用；人参一钱　茯苓三钱　黄耆五钱　防风一钱　半夏一钱　羌活一钱。水煎服。此方妙在防风、黄耆为君，人参为臣，祛痰祛湿为使，又乘其气动之时与服，则易成功，否则不能效也。
华真人曰：治法最妙。予更有法于二症，尤当。使人抱起坐了，以有力者将其手延拳回者不已，后服前方之药更妙，可并志之。

治四季病症方  ***************************
董大仙择，春、夏、秋、冬治法：春宜疏泄，夏宜清凉，秋宜顺其气之肃，冬宜顺其气之寒。法当用和平之药以调之，使肃者不过肃，寒者不过寒也。春夏发生之气，然而舒发之中，宜用理气之药，清凉之内宜兼健脾之剂。
春用方：人参一钱　黄耆一钱　柴胡一钱　当归二钱　白芍三钱　陈皮五分　甘草一钱　神麴五分。水煎服。
夏用：麦冬三钱　元参三钱　五味子一钱　白术五钱　甘草一钱　香薷八分　神麴三分　茯苓三钱　陈皮五分。水煎服。
秋用：麦冬五钱　北五味一钱　人参一钱　甘草一钱　百合五钱　款冬花一钱　天花粉一钱苏子一钱。水煎服。
冬用：白术五钱　茯苓三钱　山茱萸二钱　熟地五钱　肉桂三分　生枣仁一钱　枸杞子一钱菟丝子一钱　薏仁三钱。水煎服。
红鸾侍者曰：春用参、耆以理气，有柴、芍、归以养肝，而舒木气，不克脾土，自然得养矣。夏妙在健脾之中有润肺之品，又益之去暑之药，又何患暑气之侵入哉。秋用在不寒不敛不热不散，肺金既无乾燥之患，而有滋润之宜，又何虑金风之凉也。冬妙在补肾水之品多，补肾火之品少，使水不寒而火不沸，又何虑冬令之寒冷哉。春夏秋冬治法最妙，再以老幼加减通用之，妙甚。

论治伤寒方  ***************************
李白大仙曰：吾阅医书，伤寒门最为紧要。两感隔经，前书已载明不论外，今有发狂登高而歌，弃衣而走，见水而入，骂詈呼号，去生远矣。非用大剂白虎汤不可救也。恐世人畏首畏尾，用其小剂，一杯水救车薪之火，如何能退其病。石膏必须用三四两，其火势方可少退。石膏性猛，恐损胃气，当与参并用。我今传一方，用白虎汤之半而另加药味。方用：石膏三两　知母二钱　人参三钱　元参三两　茯苓一两　麦冬三两　车前子五钱。水煎服。石膏、知母泻胃火，人参生胃气，元参去浮游之火，麦冬生肺之阴，茯苓、车前引火下行于膀胱，从小便而出。火盛者必渴，必多饮水，用此二味以分湿，则水流而火自散也。一剂狂定，二剂口渴减半，三剂而痊愈，不必四剂。凡有火热发狂，汗如雨下，口渴舌燥如芒刺者，以此方投之，断不致于死也。
伤寒发斑者，死症。遍身发斑者，似重而反轻，只心窝发斑似轻而反重。心窝发斑者，热存于心中而不得出，必须用化斑之药解其热毒之在中也。方用：升麻二钱　当归一两　元参三两　荆芥三钱　黄连三钱　天花粉五钱　甘草一钱　茯神三钱。水煎服。火毒结于内，必须尽情发出。然内无血以养心，心中更热，火毒益炽，而不能外越也。故用当归、元参以滋心中之血，黄连以凉心中之热，天花粉以消心中痰。又用升麻、荆芥以发之，甘草、茯神以和之，自然引火出外，斑亦渐消，又何至于丧命哉。
结胸烦燥者死，不可下，即下亦死也。结胸烦燥者，胃气之将绝也，胃绝津液何生，津液既无，心何所养。虽然津液之绝，非五脏之绝，亦因结胸之故耳。是必攻其中坚，可望重生也。
方用：天花粉五钱　枳壳一钱　陈皮五分　麦芽三钱　天门冬三钱　桑白皮三钱　神麴三钱。水煎服。一剂结胸可开，而津液自生矣。此方用天花粉代栝蒌者，不至陷胸之过猛，枳壳消食宽中，麦芽、桑皮同用而化导更速，神麴、陈皮调胃有功，天门冬善生津液，佐天花粉有水乳之合，殊有不可测之机，死者可活。若以大陷胸汤荡涤之，于已汗下之后，无不速其死矣。
有脏结之症，载在太阳经中，其实非太阳经也。载在太阳经者，何故？正辨其太阳经，有似脏结之一症，不可用攻。脏结之症，小腹之内与两脐之旁相连牵痛，以至前阴之筋亦痛，重者有青筋现而死者，乃阴邪而结于阴地也。原无表症，必须攻里而得。方用：人参五钱　白术五钱　甘草一钱　附子一钱　当归一钱　肉桂五分。水煎服。白术利腰脐之气，人参救元阳之绝，当归活周身之血，甘草和中以定痛，附、桂散寒以祛邪，脏中既温，结自散矣。如有人直视、谵语、喘满下利，死证也。苟有一脏未绝，尚可治之。方用：石膏五钱　人参五钱　麦冬一两　白芍一两　竹茹三钱。水煎服。参以救脱，石膏平火，麦冬平喘，白芍止利，竹茹清心，自然气不绝而可救也。
伤寒坏症，已汗、已吐、已下，而身仍热者，不治之症也。今特传奇，以救三者之失。方用：人参五钱　茯苓五钱　柴胡一钱　白芍一两　元参五钱　麦冬五钱　白芥子二钱　当归五钱　陈皮五分。水煎服。参、苓大补之剂，加柴胡以和解之，自能退火生胃气，死者可生也。
少阴症，恶寒、身蜷而下利，不治之症也。阳气将绝，急用补阳之药挽回也。方用：人参二两　附子二钱　甘草二钱　乾姜二钱　白术一两　茯苓五钱。水煎服。一剂阳回，三剂痊愈矣。
吐利兼作、烦闷、手足四逆者，死症也。然而治之于早，未尝不可救也。方用：人参二两　白术二两　肉桂二钱　丁香二钱。灌之，尚可救耳。
下利虽止，而头眩昏晕，亦是死症。阳虽回而阴已绝，今因阴绝，而诸阳上聚于头，阳尚未绝，急用：人参二两　肉桂二钱。水煎服，可救也。
四逆恶寒身蜷，脉不至，不烦而燥，本是死症。为可救者，脉不至，不烦而燥，则阳未绝，急用：人参三两　附子三钱　炒枣仁五钱。水煎服。参以回其阳，附子祛寒，枣仁安心，心定而燥可去，脉自出矣。此乃死中求生之妙方也。
息高见于六七日之间，是少阴之症，非太阳症也。息高者，鼻息微小耳。此乃下元之真气欲绝，牵连气海之间，故上行而作气急之状，能上而不能下也。方用：人参三两　熟地三两　牛膝三钱　麦冬二两　破故纸三钱，胡桃仁一个　乾姜五分。水煎服。连服四五剂可救也。
伤寒少阴症，脉微细沉，欲卧，汗出不烦，自欲呕吐，至五六日自利，复烦躁不能卧者，死症也。汗已出矣，内无阳症，可知乃阴邪作祟，急以祛寒为是。方用：人参一两　白术一两炒枣仁一两　茯神五钱　肉桂二钱。水煎服，一剂即可安卧而回春矣。
脉迟是寒，误用黄芩汤益加寒矣。寒甚反能食，病名除中。胃寒而加之寒药，反致能食者，此胃气欲绝，转现假食之象以欺人，不过一时能食，非久之道。除中者，正言其胃中之气除去不可留也。急用：人参一两　茯苓五钱　肉桂一钱　陈皮三分　甘草一钱。水煎服。肉桂祛寒，陈皮化食，甘草留中，相制得宜，自然转败为功，而死者可重生矣。
伤寒六七日，脉微手足厥冷，烦躁，厥不还者，死。阴症发厥，灸其厥阴之经，亦不得已之法，原不及汤药之神也。灸其不还，听死者，对贫寒之子而说，以其不能备参药也。以参附汤救之无有不活者。我今怜悯世人，另传一方：白术四两　附子三钱　乾姜三钱。水煎服，一剂而苏。见此等症，即以此方投之，无不神效如响。白术最利腰脐，阴寒之初入，原从脐始，吾利腰脐，则肾宫已有生气，况佐附子、乾姜无微不达，有不阳回顷刻者乎。
伤寒发热而厥者，便有可生之机，邪往外出也。然厥可一二，不可频频，下利至甚，如何可久厥乎。盖因下寒上热，结于胸中，而阴阳之气，不能彼此之相接也。必须和其阴阳，通达其上下，死可变生。方用：人参三两　白术五钱　甘草一钱　苏子一钱　附子二钱。水煎服，二剂愈。
伤寒热六七日不下利，忽然下利者，危症。况汗出不止乎，乃亡阳也。有阴无阳，死症明矣，当何以救之，阳之外越，因阴之内祛也。急以人参二两　北五味一钱，急煎汤救之可生。然而贫寒者安可得参，另立一方：白术、黄耆各三两　当归一两　北五味一钱　白芍五钱。水煎服。此方补气血，救阳气之外越，阳回则汗止矣。此方可救危亡于顷刻也。
下利手足厥冷，无脉，急矣。其关元之脉者，非灸不能出也。灸之后，脉仍不出，反作微喘者，气逆而不下，乃奔于上，而欲绝也，本是死症。急用：人参一两　麦冬一两　牛膝三钱　熟地五钱　甘草一钱　附子一钱　名为还脉汤。一剂而脉出者死，若渐渐而出者可望全生也。
伤寒　下利十馀行，脉反实者，死。何也？亡阳宜脉之虚弱，而反不虚，现假实之象也。是正气耗绝，为邪气所障，邪盛正气消亡，欲不死不可得也。何以救之哉，仍补其虚可也。方用：人参一两　茯苓二两　白术一两。水煎服。一剂假变为真，则症变真，生矣。
吕祖曰：妙论如见，吾不能言之矣。

治产后诸症方  ***************************
红鸾侍者择，产后感太阳风邪。大喘、大吐、大呕，不治之症也。喘则元阳将绝，况大喘乎；吐则胃气将亡，况大吐乎；呕则脾气将脱，况大呕乎。产后气血大弱，如何禁此三者，死症无疑，然何以救之，仍然大补气血，少加止吐呕喘之药，而太阳风邪，作末治之可也。方用：人参三两　麦冬三两　白术一两　当归一两　川芎三钱　荆芥一钱　桂枝三分。水煎服。一剂喘转，呕吐止，便有生机。方中酌量实有深意，总不可惜参而轻用之也。
产后感少阳风邪，谵语烦躁，更加惊悸者，死。少阳，胆经也。胆中无汁，则不能润心，心中无血而烦躁惊悸，相因而至，总皆无血之故，补血带表治之，或可以生。方用佛手散加减治之。当归二两　川芎一两　人参一两　炒枣仁一两　麦冬三钱　竹茹一团　丹砂一钱　熟地五钱。水煎服。芎、归生血养心，参、枣、麦、茹、砂均安心之品，熟地补肾之妙药，心肾两济，何烦躁惊悸之不愈乎。
产后感阳明之风邪，大喘大汗者不治，此病该用白虎汤，而产妇气血亏损如何用之，今另立一方：麦冬一两　人参五钱　桑叶十四片　苏子五分。水煎服。此方助正而攻邪，退邪而不损正，实有奇功也。
临月忽感少阴经风邪，恶寒蜷卧，手足冷者，不治之症也。少阴，肾经也。此症多不能治。盖少阴肾经宜温不宜寒，今风寒入之，命门之火微，而肾宫亦寒，子宫亦寒，手足冷者脾胃寒极之兆也。急用：人参一两　白术二两　肉桂一钱　乾姜一钱　甘草一钱。水煎服。一剂而寒散，三剂痊愈矣。参、术固气，桂、姜散寒，甘草和中。桂、姜虽是散寒，用之临月之时何愁胎堕，二味毕竟性猛，甘草以和之，单去腹中之寒，而不去摧胎中之子，助人参、白术以扫除，更有殊功，岂漫然而多用之哉。
老妇产后手足青，身黑，不救。此阴寒之最重，毒气之最酷者，原无方法可治，然见死须救，今酌定一方。急用：人参二两　白术四两　附子一钱　当归一钱　肉桂三钱。水煎。服此服下青黑少退，便有生机也，否则仍死矣。
产后吐蛔虫者，不治之症也。胃气将绝，虫不安身耳。盖人脏既绝，虫亦寂然，今纷然上吐，胃中尚有气以逼迫之，安其胃则虫可定。方用：人参五钱　白术一两　榧子仁一两　白薇三钱　肉桂一钱　神麴五分。水煎服。一剂而定矣。此方参、术以生胃气，榧子、白薇、肉桂以杀虫，所以奏功独神耳。
产后患厥阴症，呕吐，两胁胀满者，必便血，不治之症。伤肝血乃下行，本无血而又伤血，岂有不死之理。然亦救之。方用：当归一两　川芎五钱　麦冬一两　三七根末一钱。水煎服。一剂而血止，两胁之胀满除矣，又何至上呕食而下便血哉。
产妇感水肿，以致面浮、手足浮，心胀者。然此浮非水气也，乃虚气作浮耳。方用：白术二两　人参一两　茯苓五钱　薏仁一两　陈皮五分　萝卜子三分。水煎服。此须多方见效也。产妇痢痰而又呕逆者，必死之症也。吾有一方，不必服药。将田螺一个捣碎，入麝香一釐，吴茱萸一分，为细面，掩在脐上，即不呕吐，便可再生。速以当归一两　白芍三钱　甘草一钱　枳壳三分　槟榔三分。水煎服。二剂而痢自除，后用独参汤调理可也。
产妇一身发黄者，湿热壅滞而不散。欲治黄，气血更消，欲补虚，而湿黄更甚，而医人束手。余酌之原本于虚，补虚以治，未有不可，宜兼治之为得法耳。今立一方，不但产后因虚而发黄者，并治之。方用：白术一两　薏仁二两　车前子五钱茯苓五钱　荆芥一钱　茵陈五分。水煎服。非产妇者茵陈三钱、肉桂五分可也。
产妇湿气感中于包络，下阴肿胀，小水点滴不出，死症也。今不由膀胱小便而出，尽入于胎胞之络，是相反不相顺也。以何法救之？当仍利膀胱而已。夫膀胱能化水者，得肾气以化。产后血气大亏，肾气亦虚，故不能化水，乃入于包络而不散。吾今先治肾，肾气足而膀胱之气自行。方用：白术一两　熟地一两　茯苓五钱　山茱萸五钱　薏仁一两　肉桂五分　车前子三钱　人参五钱。水煎服。此方因肾水之通，自能化水而分消于大小肠，下趋于便门而出，此实有妙用，非泛然以立方也。
血崩之后，口舌燥裂不能饮食者，死。方必须使精血重生，当上下兼补。方用：熟地一两　山茱萸五钱　葳蕤五钱　人参二钱　元参三钱　沙参五钱　当归五钱　麦冬一两　北五味二钱　牛膝五钱　车前子一钱。水煎服。此方补肾为君，而兼之补肺之品，子母相资，精生而液亦生，血生而津亦生矣，安得不愈也。
有人燥极，口吐白沫者，不治之症也。苟不速治，白沫变成绿痰，断不能治也。方用六味汤：熟地一两　山茱萸五钱　山药五钱　丹皮、泽泻各二钱　茯苓五钱　麦冬一两　北五味一钱。水煎服。日日服之，自然白沫止，而化为精则生也。
产后大便结燥，欲解不能解，烦躁身热者，往往不救。必须用地黄汤大补之，然后可生也。照吾分两，凡有大便燥结，俱可治之也。方用：熟地二两　山茱萸一两　山药五钱　丹皮五钱　泽泻三钱　茯苓三钱　麦冬一两　北五味一钱。水煎服，三剂可愈也。
产后血燥成痨瘵者，乃产怯也。亦缘失于调理故成。方用：熟地一两　当归一两　黄耆一两人参一两　鳖甲五钱　山茱萸五钱　麦冬一两　白芍五钱　白芥子一钱。水煎服。投以此方，无不生者。万勿因循至于日久，而不可救也。

治产后心腹痛方  ***************************
张大仙曰：产后诸方，无一不妙，吾不能赞一词也。吾亦有治心腹痛之方，亦不敢秘。心痛之症有二，一寒气侵心而痛，一火气焚心而痛。寒气侵心者手足反温，火气焚心者手足反冷，以此辨之最得。寒痛与火痛不同，而能死人则一。吾传与二方，无不响应。
治寒痛方：良姜三钱　肉桂一钱　白术三钱　甘草一钱　草乌一钱　苍术三钱　管仲三钱。水煎服。此方妙用管仲之祛邪，二术祛湿，而又加散寒之品，直入病根四扫也。
治火痛方：炒栀子三钱　甘草一钱　白芍二钱　半夏一钱　柴胡一钱。水煎服。此妙在白芍之多泻水中之火，又加栀子去热，柴胡散邪，半夏逐痰，甘草和中，奏功如神，皆一剂即可起死回生也。
胁痛乃肝病，宜顺不宜逆，逆则痛，痛不止则死矣。故须平肝，平肝必须补肾，肾水足而肝气平矣。方用：熟地一两　白芍二两　当归一两　白芥子三钱　炒栀子一钱　山茱萸五钱　甘草三钱。水煎服。此方补肝为君，补肾为佐，加消痰清火之味，自然易于奏功，一剂而痛定矣。
腹痛之最急者，绞肠痧也。世人俱用官料药者多。吾有一方最妙。方用：马粪一两，炒黑，入黄土一撮，微炒，用黄酒乘热服五钱，一剂即痛止。马粪最善止痛，而治腹痛尤神。用土因马粪过速，得少迟，与脾同性相亲，引之入于病处，使马粪易于奏功也。

治瘿瘤方  ***************************
华真人曰：自青囊失后，数千载矣，今不敢以传世，叹前车可鉴。今以瘿瘤之类，吾不敢秘，再传世人，以全活人可也。瘿瘤不同，瘿者，连肉而生，根大而身亦大；瘤者，根小而身大也。即瘤之中又各不同，有粉瘤、肉瘤、筋瘤、物瘤，不可治亦不必治，终身十载不过如桃。
粉瘤三年之后，自然出粉，如线香出尽自愈。
肉瘤最易治，用水银一钱　儿茶三钱　冰片三分　硼砂一钱　麝香三分　黄柏五钱　血竭三钱。各为细末，将药擦于瘤之根，随擦随落。
物瘤根大难治，不时而动，无故而鸣，或如虫鸟之鸣，必须用刀破其孔，则物自难居，必然突出，后用生肌散敷之，则瘤化为水矣。此乃不敬鬼神，而独犯岁君而得，病不可测，非理可谈，然世人未尝无此病也。生肌散开后：人参一钱　三七根末三钱　轻粉五分　麒麟血竭三钱　象皮一钱　乳香（去油）一钱　没药一钱　千年石灰三钱　广木香末一钱　冰片三分　儿茶二钱。各为细末，研无声为度，修合时须用端午日，不可使人见之。
瘿不同，形亦各异，然皆湿热之病也。由小而大，大而破，破必死也。初起之时，即宜用小刀割破，略出白水，以生肌散敷之即愈。倘若失治，渐渐大来，用药一点，点其陷处，半日作疼，必出水，其色白者易愈，黄红者皆难愈。然服吾药无不愈也。
点药用：水银一钱　硼砂一钱　轻粉一钱　鹊粪一钱　莺粪一钱　冰片五分　潮脑五分绿矾、皂矾各一钱　麝香三分。为绝细面，用针刺一小孔，然后乘其出血之时，将药点上，则黏连矣。约用一分，以人乳调之点上。大如鸡子，一日点三次，第二日流水。流水之时不可再点，点则过疼，转难收口矣。三日后必然流水尽。而皮宽如袋者，用煎方，自然平复如故。
煎方：人参三钱　茯苓五钱　薏仁一两　泽泻二钱　猪苓一钱　黄耆一两　白芍五钱　生甘草一钱　陈皮一钱　山药三钱。水煎服，十剂全消如故。但忌房事一月，余无所忌，若犯房事必破，终身成漏矣。

治遍身作痛方  ***************************
昴日星君曰：妙极。吾又择一方，如人遍身上下由背起而至于腰膝两胫，无不作痛，饮食无味，不能起床，即起，痛亦不可忍，仍复睡卧呼痛，必须捶敲按摩，则其痛走来走去在骨节空隙之处作楚，而不可忍矣。人之以为此症乃风痛去。风痛多感于风湿。风湿多感入于骨髓，风湿入于经络则易去，入于骨髓则难祛。骨髓属肾，肾则可补而不可泄矣，祛风湿则伤肾，肾伤则邪欺正，久住不肯透出矣。虽然肾不可泄，而胃与大肠未尝不可泄也。泄大肠而胃之风湿可去也。方用：黄耆一两　白术五钱　茯苓五钱　甘菊花三钱　玄参一两　炙甘草一钱　防风五分　羌活五分。水煎服。一剂而痛减，二剂而痛除，三剂而痛痊愈矣。愈后用八味地黄丸调理，永无再犯之患也。

治遍身生块方  ***************************
蓝大仙曰：甚妙。吾亦择一方，如人遍身生块而痛者，人以为痛风也。然虽是痛风，因湿气不入于脏腑，而外走于经络，皮肤以生块，其痛较于骨髓者反轻，然治之不得其法，痛楚亦复相同。此块乃湿痰结成也。消痰于肠胃之内者易为力，而消痰于经络皮肤者，固难治，只好治其肠胃，而经络皮肤之痛块自消耳。方用：人参三钱　黄耆五钱　防风一钱　半夏二钱羌活一钱　薏仁五钱　白术三钱　桂枝五分　茯苓五钱。水煎服。二剂而痛轻，四剂而痛止。十剂而块消，二十剂而块尽除矣。

治遗尿方  ***************************
有夜卧遗尿者，其人畏寒喜热，面黄体怯，大便溏泄，小便勤，以为小肠之虚也，谁知是肾气之虚乎。方用温泉饮：巴戟天一两　白术一两　益智仁三钱　肉桂一钱。水煎服。一剂止，连四剂不再遗也。
一年老，不必夜卧而遗，虽日间不睡而自遗也。较前更重，此命门寒不能制水也。夫老人孤阳，宜水气之衰，不宜火气之微也。当用八味地黄汤。熟地一两　萸肉一两　山药五钱　茯苓二钱　泽泻一钱　丹皮一钱　附子一钱　肉桂一钱。水煎服。二剂溺止。十剂痊愈。仍照此方修合丸散，每日服一两，永远不遗。

治脱肛方  ***************************
刘仙曰：妙极。吾择一方，治脱肛者，久则涩痛，人以为肠虚下陷，谁知是阳气之衰，不能升提乎。夫脱肛半成于脾泻，多亡阴必至下坠，下坠之甚，则气亦下陷，而肠中湿热之污秽反不能速去，为快反用力虚努，而肠随下矣。治之法，必须升提而少佐之去湿去热补气之品，润肠之味兼用为妙也。方用：人参三钱　黄耆五钱　当归三钱　白芍一两　升麻一钱　白茯苓三钱　槐米一钱　薏仁五钱。水煎。连服四剂而渐入，再四剂可痊愈也。

论脱肛方  ***************************
柳仙曰：最妙。然亦有不大便而脱肛者，人以为气虚下陷也，谁知是大肠之火奔迫而出。大肠属金，畏火也。火性炎上，如何返下逼，而逼肠之脱乎？夫肛乃魄门也，原属肺，肺与大肠为表里，有唇齿之相关，大肠火气之炎烧，而肺居膈上，远不可救，乃下走肛门也。此等之症用升提之法，全然不效，反增其苦。治之法，宜多泻其肠中之火，火息而金生，而金自安矣。方用：元参一两　石膏三钱　熟地一两　陈皮三钱　地榆三钱　当归三钱　槐花三钱（炒黑）　荆芥三钱。水煎服。一剂而痛安，再剂而肠升，三剂而痊愈也。此方胃肾同治，兼清大肠之火，水源不断，火气自消，故园有可归之途，有不急返者乎，此必然之理也。

治两足红肿方  ***************************
莲池大士择，人忽得两足红肿而发热作痒作痛，谁知是脚气之症。伤寒中原有脚气之门，然而脚气非伤寒也，或温热先感于下，伤寒感于上，伤寒乃阳症，脚气乃阴症也。湿热下感宜从下治，若用风药散之，而湿邪上行，反致上犯，阴邪犯心，必至于死也。治脚气之病，断不可以伤寒法治之。宜下消湿热，而身热自解矣。方用：茯苓一两　茵陈一钱　防己一钱　炒山栀一钱　薏仁一两　泽泻三钱　木瓜一钱。水煎服。一剂而小便利，二剂而身热解，再二剂而脚肿消，又二剂而痊愈也。断不可用风药，则引阴湿而入于阳分，反成不治之症，甚矣。散邪之药亦断不可用，脚气之病即生于冬月，尚不可用散邪之药，何况春夏秋令哉。

治人服诸毒方  ***************************
一人有服砒霜者，疼痛欲死。盖砒霜不过石经火煅炼，何至以毒至若此，而人不知，砒霜生于南岳之山，南方之火毒，又经火气，其气大热，又加火毒酷烈之极，安得不杀人哉。救之法，不须吐其毒，虽经吐出不能尽去其毒也。世人用羊血吐亦有生者，初下喉去可救，食之多时久在胃中，则无益矣。今定之久暂皆救也。方名救死丹。生甘草二两，瓜蒂七个　玄参二两　地榆五钱。水煎服。即吐，再煎渣服之，又吐，砒霜之毒，可全解之也。
一人有服断肠草者，初则胸前隐隐作痛，久则气不能通，大小便均不能出矣。断肠草者，钩吻之草也，至阴之物，状如黄精，但叶有毛钩子二个，闽广之间多生此物，妇女小忿，往往短见，偷食觅死，取其不大痛楚也。此草杀人性缓，苟用解毒之药，无不立效。生甘草二钱　大黄一钱　金银花一两。水煎服。一泄即愈，不必再剂也。
一治鸩酒，方用：金银花八两（煎汤取汁二碗）　白矾三钱　寒水石三钱　菖蒲三钱　天花粉三钱　麦冬五钱，再煎一碗，同前汁二碗对匀灌之，一时辰后，眼不上视，口能言矣，再饮二剂断不死矣。
一人食鳖而腹痛欲死，往往有发青而死者。夫鳖本无毒，然多化生，有蛇化者，蛇化最毒，肚下必隐隐蛇皮之状，其色必红，食之必杀人也。方用：白芷三钱　雄黄末三钱　山楂肉一钱　丹砂末一钱　枳实一钱　茯苓五钱。水煎服。一剂而疼痛止，二剂则痊愈矣。治之法，不可解鳖之毒，当以蛇毒解之。此方白芷、雄黄是治蛇之药，山楂、丹砂善化鱼肉之味，合而用之，则鳖毒易消。枳实走积，茯苓利水。水族之毒随水而化，易于救之耳。
一人有道途之间，误服蒙汗药者，口吐涎沫，眼瞪不语，并烧闷香者同。虽冷水可解，少苏。但凉水入心，停于心下，虚人恐生他症，非解法之善也。方用：茯苓五钱　生甘草三钱　瓜蒂七个　陈皮五分。水煎服。即大吐而醒，其从前情境断不能忘，不似凉水解之，如醉也。
一两广之间，多下蛊毒于饭食之中，人食之则两目渐黄，饮食倦怠，或一年无药解之，必致暴死。世传蛊毒，土人将毒虫蛇蝎等物，投于缸中，听其自食，食完而存一物不死者，收之为蛊母，此讹也。盖彼地别有蛊药，乃天生之毒也。土人所以能治之，大约皆用凡石以化之，但恐外人知之，故秘而不宣，按凡石消痰而又善化坚，蛊积于腹中，内必坚硬而外以痰裹之，所以一物而奏功也。必须于补药中而加以消痰化蛊之药，则有益无损，始为万全也。方用：人参五钱　茯苓五钱　当归五钱　生甘草三钱　白矾三钱　半夏三钱。水煎服。一剂而胸腹爽，再剂而胃气开，三剂蛊毒而化为乌有矣。
一人有食牛犬之肉，一时心痛，欲吐不能，欲泻不可，结于心胃，不升不降也。方用：山楂三钱　枳壳一钱　厚朴一钱　神麴三钱　雷丸三钱　大黄三钱。水煎服。一剂而大下，牛犬之肉尽出矣。不必再服也。
一人有短见，服盐卤者，必用甘草以解之。甘草三两，煎汤救之。服卤未久，加豆豉一两同煎，饮之必吐。如服久加入当归二两，同煎饮之，未必见其死也，总要在人活变耳。
有人爱饮烧酒，大醉而死。烧酒大热，不比黄酒，易于饮下，往往大醉不胜，以至火焚其身，甚为可悯，岂忍视不救，必须用井花凉水，频扑其心胸，散其发浸于水内，时易凉水，方用：人参二钱　柞木枝五钱　黄连二钱　白茯苓五钱　菖蒲一钱　寒水石三钱。水煎服。一剂即愈矣。或用冰水使冷，更妙耳。
一人有大笑不止，或揹人处自笑，异于平时，人以为有邪也，谁知是心包之火盛乎。心包者，主膻中官也，喜乐出焉。如有邪，身必有奇异之征，不只自笑而已也，膻中火盛，发为自笑耳。方用：生枣仁三钱　黄连二钱　犀角末五钱　丹砂末一钱　丹皮一钱　生甘草一钱　麦冬三钱　茯神三钱　丹参三钱　天花粉二钱。一剂笑可止，三剂则大愈矣。
柳仙曰：妙极。吾何言之，但予尚择一方，有人笑哭不常，以为鬼祟也。谁知是积痰类祟乎。笑哭不常者，半是心气之虚，则不能自主，而或笑或哭生之也。夫心气虚不能生胃，而胃亦虚矣。胃虚何能化物，水穀肉食入胃而成痰，痰既化而将何往，势必仍留于胃中，胃苦痰湿之荡漾，必取心火之气以相资，而心虚不能生土，痰即乘势而入于心宫，有时作痛则哭，痛去则笑，亦甚平常也，何祟之有。治之法，以化痰之药，动之，吐出其痰，则愈矣。方用：茯苓五钱　白术五钱　甘草三钱　陈皮三钱　半夏三钱。水五碗，煎三碗，顿服。以鹅翎扫其咽喉，必吐痰升许而愈矣。

论治伤寒方  ***************************
华真人、吕大仙、昴日星君曰：以上诸论皆详细明晰，惟伤寒症最难，而最易也。盖邪有来路有去路，有正路有旁路。由太阳而来，从阳明而去，断少阳是阻其大路，塞太阴肺经是断其旁路也，能知此法而通变之，以治各经又何患伤寒之不愈也。医道本难也，不知症不可以用药，不辨症不可以治人，此症之必宜辨也。此书有论而无脉，恐不能尽从其症，如要件件效验，必须阅过病源，对脉治之，更为妙耳。

吕祖论党参可代人参法又附经验方  ***************************
吕祖曰：此书既成，人有不能用者，方内人参太多，贫人不能用，吾故告之。贫人与膏梁子弟与富贵中人不同，即饮食色欲具轻，如将前方药味减去其半，用党参照人参分两用之，虽不能全愈，十人中亦可救其三四也。将此刻在方后，吾怜悯贫人之心，嘱鹤等知之，并令世人知之耳。
吕祖经验方
治痢疾丹方用：香附一斤（盐水炒）　乌药六两（炒）　槟榔六两（炒）　苍术六两（炒）　青皮六两（炒）　陈皮六两（炒）　神麴六两（炒）　麦冬六两（炒）。共为细末，水发为丸，如绿豆大，每服三钱，红痢甘草汤送下，白痢姜汤送下，水泻淡姜汤送下。本年丁巳，岁君是火，未免病偏于热，特加白芍一两（醋炒）　滑石一两　当归一两（酒炒）嗣后照原方八味配合可也。
治臁疮方：用古钱、松塔各等分，烧成灰，用真麻油调擦即愈。
治皋母八十五岁感受风寒方，此病老人血气衰败，天时冷热不匀，偶然外感耳。方用：麦冬一钱　连翘八分　陈皮五分　制半夏八分　茯苓一钱　砂仁五分　白芍一钱　引用一片，灯心三十寸。煎服。三剂愈。
治皋母跌伤方，此跌倒火晕有痰之故，并伤于内，又老人惊著故耳。方用：山羊血一分半萝卜子一钱　白芥子一钱　制半夏一钱　元参一钱　桔梗一钱　穀芽一钱　党参一钱半　当归二钱　小生地一钱（炒）　破故纸一钱　牛膝一钱　引用藕节三个。煎服。二剂即愈也。
治皋母受风邪方，汝母本病，又受风邪，老人病久虚弱，故易受风邪，又兼血虚故潮热，并非实火耳。方用：当归二钱（酒炒）　生地二钱　柴胡五分　桂枝五分（炒）　荆芥八分　桔梗八分。水煎服。二剂即愈也。
治皋妻魏氏血虚兼受风湿，又兼左胁疼痛十数载方：当归二钱（酒炒）　白术一钱（土炒）　茯苓二钱　山药二钱（炒黄）　薏仁三钱　陈皮一钱　木瓜一钱　牛膝一钱　白芍一钱。晚服，十剂可愈。
治皋母停食方：神麴一钱　紫苏一钱　制半夏一钱　麦芽一钱（炒）　白术一钱（土炒）　茯苓一钱　当归一钱（酒炒）　白芍一钱（醋炒）　引用生姜三片。水煎服。二剂愈。
治皋母失血痢疾内热外寒方，此痢疾之病，老人气血两虚，外受风寒，腹中有热，因而得之。方用：白芍二钱　当归二钱　枳壳八分　槟榔八分　甘草八分　滑石一钱　广木香五分　萝卜子一钱　陈皮一钱　砂仁二粒。续改方加生地、北五味一钱　麦冬一钱　郁金一钱　茯苓二钱　麦芽二钱（炒）　阿胶一钱　蛤粉（炒成珠）　去白芍一钱，下馀一钱（醋炒）。
又改方加山楂一钱　制黄耆一钱　去滑石、砂仁、生地、北五味、麦芽。
又续改方用：白芍一钱（醋炒）　当归二钱　枳壳八分　甘草五分　萝卜子一钱　广木香五分陈皮一钱　麦冬一钱　茯苓二钱　山楂一钱　制黄耆一钱　人参三分　泽泻八分。
又改方加党参一钱　麦芽二钱　砂仁三粒　去枳壳、甘草、广木香、槟榔　引用姜一片　枣三枚。服后即愈，现今康强如故。
治皋血气不足兼受风寒方：当归一钱半（酒洗）　牛膝一钱（盐炒）　肉桂五分（研细面，煎好冲入）　破故纸一钱二分（盐炒）　天南星五分　吴茱萸一钱　黑豆五十粒为引（要腰子样）。水煎服。黄酒少许，十剂痊愈。愈后调养丸药。方用：白术一两　茯苓一两　党参五钱　陈皮五钱　制半夏五钱　炙甘草二钱　神麴五钱　山药五钱（炒）　薏仁五钱（炒）　泽泻四钱。研末为丸，早服二钱，五日后每服三钱，常吃即能多食，脾胃可开矣。续加丹皮四钱　芡实一两　丸药引用　木香一钱　南山楂一钱。煎汤空心服可也。
治章氏右臂方。病由因梯子上跌下，跌伤右臂，疼痛月馀方止，至丙辰十月又发旧病，疼痛过前，故求祖师赐方。用山羊血五分　桂枝八分　生黄耆一钱　木瓜一两　当归一两　童便炒生地三钱　姜汁炒血馀一钱　制半夏二钱　柴胡五分　老鹳草三钱　制附子五分。引用酒水各半，煎服。三剂后，又服数剂即愈。
治贾氏左臂方。病由从板凳上跌下，跌伤左臂，三骨节皆疼，不能活动，至今六七载。蒙祖师赐方，照前方加乳香一钱　陈皮一钱　神麴一钱。引用前方。服后获效。
丸药方用：桂枝三钱　木瓜二两　当归三两（童便炒）　制半夏五钱　老鹳草一两　制附子三钱　陈皮六钱　神麴一两　白芍五钱（炒）　荆芥八钱　炙黄耆五钱　茯苓一两。水发为丸，如绿豆大，每服三钱　酒送下。
治赵生眼痛洗方：用白菊花、明矾、青矾、胆矾、桔梗各等分，煎水洗之。
治阮氏生孩未满月，乳烂有浓。方用：蒲公英一钱　黄连三分　归身二钱　白芍一钱。俱用酒炒（本地酒不好，因暑月有石膏，用假南酒亦可），水煎服。
又擦方用：黄柏、黄连、大黄各一钱，研细面，真香油调擦。又用鲜蒲公英捣烂贴上，贴干，洗去再贴。洗，用旧蒜辫熬汤洗，或可好也。
治张氏腿疼，方用：川牛膝二钱　白芍二钱（酒炒）　当归三钱（酒炒）　香附二钱（酒炒）　制半夏一钱　薏仁五钱（炒）。水煎服。
嘉庆二年季冬月晋阳忠恕堂敬刊
要刷印者太原府城纯阳宫藏板

金母娘娘降坛诗  ***************************
丁巳闰六月初四日
混沌初分烟气连，星辰日月我为先。琪树婆娑千载茂，灵芝绰约四时鲜。金樽不断长生酒，玉鼎频添不老丹。瑞气瑶台常拥护，蟠桃岁熟宴诸仙。
锺离大仙和
松环殿阁阁环山，叠叠重重霄汉间。万道祥光临福地，千条瑞彩绕云天。琉璃日射黄金灿，翡翠星摇碧玉鲜。缈缈无为尊圣母，初分清浊即成仙。
果老大仙和
九天高际瑞云封，宝殿巍峨隐约中。千树琪花频映月，四时异卉拂轻风。蟠桃熟待真仙宴，妙法还侔造化工。试问瑶池何日始，不知建始是洪濛。
吕大仙和
群峦拥翠地基平，一望台高铺素琼。金殿窗虚明月朗，玉炉香缈篆烟轻。云过深院红莲润，月映瑶池碧水清。渺渺无为参大道，玄机妙理自天成。
七月初七日
何大仙和
绛阁朱宫锁乱霞，何人妆饰甚繁华。珍珠玛瑙山灵献，翡翠琉璃宝殿奢。院宇深沉香气绕，亭台高耸瑞云遮。瑶池胜景谁能似，洞府神仙啧啧夸。
李白大仙和
台高山外瑞云漫，四季长春花不残。鹤舞半空翻白雪，莲开五色绕朱栏。寿同天地千年合，德与乾坤万载安。混沌初分居此位，蟠桃每熟宴仙官。
八月十五夜
董大仙和
瑶池金阙对函关，殿阁崔嵬霄汉间。鹤舞云中鸣白鹿，灵芝瑞草满崖前。
何时久炼何人传，混沌初分福德仙。对对青鸾朝紫阙，瑶池王母位参天。
张大仙和
琼楼玉宇实繁华，画栋雕梁瑞气遮。异卉奇花香满苑，台前鹤舞带风斜。
巡游高望五龙车，歌管笙箫满道遮。鹤鹿双鸣时献瑞，山前山后产奇花。
许大仙和
白云深锁静无尘，金碧辉煌日日新。玉树参天千古秀，琪花香馥四时春。
盘古初分紫府仙，台高隐现瑞云旋。金钟玉磬传清韵，舞袖纷纭侍绮筵。
红鸾侍者和
蟠桃千树是谁栽，何代何人造此台。紫气氲氤香气绕，祥光靉⿰云建宝光开。钧天乐奏笙簧集，匝地花铺锦绣堆。独辟玄机垂妙法，瑶池久待众仙来。
高大智恭和
望中仙气紫云浮，金母琼宫在上头。綵凤参差翔碧阙，斑龙蜿蟺下神洲。丹书秘笈乾坤始，玉板金绳造化留。奥妙无为藏六甲，众仙高会聚丹邱。
张鹤翔恭和
道冠群仙位自尊，瑶池宝地接崑崙。工成九九丹砂足，修满三三鹤鹿驯。殿宇宽明飞凤绕，楼台高耸瑞龙蟠。有时桃熟开佳宴，四海仙真拜阙门。
柏鹤亭恭和
瑶池锺秀结西方，玄妙高深不可量。香绕玉珂鸣凤辇，日临丹陛灿龙光。綵鸾掩映翔琪树，白鹤蹁跹舞素裳。琴韵拂云天际落，灵芝瑞草一齐芳。
王鹤鸣恭和
大道功成开辟先，瑶池位次冠群仙。玎[王+冬]佩玉非凡响，锦绣霞裳有异妍。五色祥云浮殿上，四时瑞草献阶前。高居宝座谈玄妙，桃熟千株荐绮筵。
寿星大仙
吾乃仙而兼星宿者，南极老人星是也。吾鬚发白胜于果老，身体亦如之。世传头长身短岂不可笑乎！生等修道虽难，行善最易，寿数可添，子孙保好，无子可有，死后不堕地狱。即欲
登仙，亦不难也。勉而行之，勿忘吾告式之意耳。
到坛
寻梅不见寺中培，案上水仙白玉裁。佛手酒香多益善，盘堆鹿脯味奇哉。
锺离大仙
吾乃汉朝武帝时为大将，白朝墩兵败，遂隐入华山修炼。得遇
东华帝君度封为八洞第一。吾生于五月二十八日，上升于唐太宗十二年八月初十日到蓬莱仙岛。
到坛
双髻垂垂饮兴豪，天香馥馥染仙袍。瑶池宴罢过东海，醉戏蛟龙滚浪涛。
果老大仙
吾老人果在尧王时修炼，至唐朝成其正果，受封于明皇。又受
东华帝君敕封，列于八洞第二，住西岳华山鹤栖洞，十二月二十一日生。
到坛
赵州桥上久传扬，幻术唐宫独擅长。岁岁蟠桃常遇宴，鹤童仙子进霞觞。
日月同春不计年，几经沧海又桑田。閒游五岳观棋局，醉向仙驴背上眠。
雪后寒鸦集
青宵炉火夜初寒，枯树鸦鸣挂远滩。今早风和不较冷，花飞台上水晶盘。
月冷
五星天上挂空悬，斜月三更望去寒。春夜不知人尽醉，新翻一曲和皆难。
和月冷二首　鹤亭
雪月交辉夜有光，诗成多为酒生香。仙缘何幸同幽赏，忘却迢迢更漏长。　白批　早鹤清冷
炉中烟冷酒思融，心竟灵通天地空。明月满阶凉似水，神仙不怕五更风。　吕批　灵机活泼
李铁柺大仙
吾生于尧王时，住华岳山修炼将成，遇王母招饮童子，看吾凡身真神，赴瑶池三时不返回来，身被虎食，故入穷人之躯，指道旁李树为姓。本姓杨，住江北南岸村。因生时好道，十五岁至华岳，遇广成度之，到唐太宗时，方登八洞第三。吾道号铁柺李。
到坛
千载修成两世身，如何神负一贫人。超凡入圣朝金阙，脱却凡身不惹尘。
酒到诗成若有神，天仙醉后乐天真。骑龙跨鹤云霞乱，满地梅花尽是春。
修道歌
天上人间总要空，心无著相任随风。乾坤到处凭吾戏，醉后逍遥混沌中。
和前题一首　鹤亭
四大时辰要认真，水龙火虎助精神。十年面壁胎元足，方得升腾万古春。　李批　养性话
和前题二首　鹤举
默坐殷勤养太和，那知静里有风波。閒中变幻无形影，片刻私缘即是魔。
功成九仞岂能休，屋漏还防此念头，息息常存惟自检。隐微无愧始悠悠。
和前题二首　鹤鸣
培养天和动静中，先须克己要专攻。一朝扫尽烟云气，真性清虚无不通。
莫说难成㹊有终，登仙修炼久成功。常常如在冰渊地，收敛心思归至公。
吕大仙
姓吕名岩字洞宾，号纯阳子，天宝十四年四月十四日巳时生。居西京河南府满拓县，永乐镇招贤里。今曰蒲州。因科举不第，游长安市醉后仗侠杀人，久之贫落。遇
锺离大仙授道度成八洞之位。住蓬莱山洞，先为九天採访使，今列为四相之一。
到坛
几入科场不第归，弃儒学道上蓬莱。岳阳高处频吹笛，江水如今记落梅。
岸容待腊将舒柳
冷定春灰日渐长，朝衣典尽酒添香。月明如水寒梅瘦，天上人间诗兴狂。　张批　大有意致
题华文母寿
主人今日喜开筵，幸有馨儿拜座先。五十生来频鹤算，不如今岁有天仙。　董批　好句
鹤等请问八洞位次
吕祖曰：上八洞居蓬莱山，一名鹤云、一名鹤栖、一名鹤眠、一名鹤桃、一名鹤飞、一名鹤举、一名鹤鸣、一名鹤翔，此乃八洞之始也。同居一处，而今分开，各居烟云之地以炼功也。
中八洞乃鹤冈山，在甘肃地界，乃散仙也。赤脚等仙所居之处。
下八洞乃地仙所居之处，名鹤鹤山，乃西方地界，离崑崙山不远，有德之人成仙者，并无修炼功夫，不免轮回五百年降生人世，有大德者，还可复回，不然即坠落也。
曹大仙
吾乃唐国舅，并非宋国舅也。于天宝十二年四月二十日生，得道于宋真宗十一年七月初十日，上升列八洞第五位。
到坛
曾抛王带弃红袍，仿道蓬莱走一遭。今日修成归洞府，八人会饮兴偏豪。
岸容待腊将舒柳
一夜寒梅叶尽芳，不知阳复暗催香。天上总比人工巧，弱线添时细细长。
和前题　鹤亭
阳回葭管雪飘然，弱线添长冬至天。枯柳暗催梅破腊，数枝香馥小窗前。　吕批　烟月雅怀
蓝大仙
吾生于宋，住浙江湖旁，因水青山秀，故此不舍修道之心坚矣。故吟踏踏歌自修于宋，南度后吾道已成。又遇锺离大仙度之，随受东华帝君敕封八洞第六位。
到坛
千载调匀五气和，蓬莱仙境瑞云多。花蓝时採长生药，醉后狂吟踏踏歌。
证道歌二首
春日迟迟鸟倦歌，仙凡远隔养天和。而今已降红尘路，日日修之赠斧柯。
大道原来不易传，人生只要有仙缘。心空妙谛灵机话，正直朝元玉帝前。
韩大仙
吾生于唐，韩文公乃吾叔，幼年好道，因妻不贤，故弃之往云梦山学道，十馀年而得半仙之
体，回家度叔与妻，皆无仙骨，逢叔寿宴客点化，叔不悟，后又隔十馀年，吾道已成，至蓝
关幻雪又点之，叔终不悟。吾受封于
东华帝君仙旨授为八洞神仙第七位。
到坛
鹑衣百结暮春寒，筵上当时不识韩。偶尔庭前施幻术，花开倾刻大于盘。
一枝梅影破深红，到处烟云吹任风。鹤舞洞前凭玩赏，无拘无束色空空。
诗酒平生兴自狂，瑶池桃熟远飘香。至今已过三千岁，日月壶中更久长。
何大仙
吾在汉生时，母梦有白莲一枝，故名爱莲。生而好道，得
果老大仙度之，江南吴地遇
吕大仙又度之，至唐初登仙，以扫花天门。后蒙吕大仙度。卢生代之方受
东华帝君封为八洞之位。
到坛
仙帚轻移扫落花，翩翩翠袖拂云霞。邯郸梦觉归蓬岛，洞府新添一女娃。
请众仙降坛饮酒
八仙齐到酒生香，李白贪杯兴本狂。寿老座中歌寿曲，双成月下试新妆。
昴日星君醉态狂，华陀醒酒葛花汤。玉娥歌落三更月，尊者金莲目吐光。
醉后同回蓬岛忙，纸驴过海袖中藏。不然落水如何觅，飘去龙宫果老荒。
尔等殷勤茶酒香，水仙银烛绕仙裳。座中李白频频饮，白鹤添杯飞羽觞。
李大仙
白原本是谪仙降生于唐。生时吾母梦太白星入怀即生吾，长遇名师教训，故番字皆识诗词，
乃生而知之。又梦中得受于文星指教，故才思日进。生于四川峨嵋山青莲村，故号青莲道人。明皇时不第，后贺知章荐吾于帝前，与高力士不合，故虽封学士并未办大事展才情，　翻吓蛮书乃略展胸中才情，又得罪力士与太真妃子，故不得大用，知安禄山必反，遂荐敦子仪以平安贼之乱。吾隐于陕西，不想平后又谋诏吾，故投海伪醉捞月而死，仍复回位，东坡乃吾后身，今在玉帝案前为香案使也，住南天门外
到坛
大地乾坤桂子香，不如染翰侍天皇。案前批驳留仙蹟，团鹤当胸早近王。
早挂朝衣终日忙，半生诗酒近君王。今朝得遇鹤亭辈，雅意频频助兴狂。
早间朝罢醉天香，百首新诗百斗狂。当日牡丹亭上事，至今留恨碧云乡。
重阳诗
天上双星月照南，早朝时带御香酣。与君醉后方联句，对客灯前新友谈。愁听雁声思重九，望家云影到封三。青目众人因待久，同行寿老鹤催骖。
白菊诗
兴来思逸望篱边，适过黄州目睹鲜。素质开留纤月影，玉盘对舞曲厅前。紫鸳等辈难为侣，红鹤群期逊妙妍。将赎朝衣虽到日，还因换酒墨痕研。张批　台阁气象
无题
千金买笔亦何妨，裘马沽来亦可狂。生辈也知诗酒好，饮中歌内尚流芳。
生前斗酒诗百篇，长安道上也曾眠。吾今不食人间食，有酒还须饮大千。吕批　仙机活泼
人生几见月当头
春去秋来云树思，叶飞木脱有谁知。西风好月来天上，酒兴添春不可迟。张批　风流潇洒
白菊
霜雪清霄玉漏迟，云飘影月到山西。去来无复陶彭泽，秋尽还须典白衣。董批　真切
咏月
春花秋月旧相知，桂子天香待月时。紫微院落沉沉夜，寒树栖乌不自持。
看花赏月
百花齐放早春天，秋月偏依白露前。载酒东山西岭醉，人生快乐寸心閒。
茶香
世人不解酒生香，尽道茶烟胜酒场。天上酒泉清若水，一生何苦为他忙。
顾渚浮瓯胜酒香，春来早挂美人裳。知君不爱兰陵酒，故持芽茶润客肠。
元霄
鳌山灯火醉人斜，锣鼓喧天庆万家，明月高悬清似水，满城争看坠钿花。
董大仙
吾生于春秋时山东齐地，有村名董家村，其地土地荒芜；更多贼盗。至父死母嫁，兄弟年幼
不能自立，吾因此不嫁，抚弟成人，而自尽死，蒙王母收为侍者，又转玄女娘娘司文侍者，
住瑶池鹤烟洞。
到坛
人间早识董双成，屡降前朝武帝惊。当日瑶池为侍从，如今玄女掌书卿。
重九诗
倒挂青天月正南，推开云影色鲜酣。春花已落秋思赋，游伴登高胜晋谈。吕批心静圆活
春花落尽雁栖滩，秋色萧条篱菊寒。正欲登高风雨至，不如载酒赴诗坛。李批　平允
花时酒一樽
一枝梅影早春天，二月黄鹂新色添。更有烟光浮草绿，飞来綵凤坐神仙。
和前题　鹤亭
花酒盈樽爇宝香，群仙却亦爱霞觞。醉中养性乾坤大，一枕黄梁午梦长。吕批　有仙味
许大仙
吾姓许，唐时生于河南青村。母梦珠一粒吞之，吾生。故爱之，因名飞琼，适河南大荒不能养亲，父母死后懒嫁，故投河，遇
王母差董仙救之，因脱凡身至宋朝方得道。同董仙一处为司文侍者。
到坛
千百年前一女娃，粲风吸月泛胡麻。谁知嬝娜蹁跹辈，今也乘云驾凤车。
沧海桑田几变迁，飞琼不觉有千年。而今大道功成满，指日蓬莱作散仙。
张玉娥大仙
吾本西晋时人，住南方阊门街，姓张名玉娥，到于唐安禄山乱时，投于河内，得
王母救之，同董仙相熟，故今早得仙缘，也在玄女娘娘座下为侍者，住瑶池鹤烟洞。
月冷
梅影当阶香满园，早烟飞静月中寒。兴来一斗洧俗念，清素三千尽有缘。吕批　清韵飘扬
故烧高烛照红妆
海棠娇艳却无香，杜甫无诗为甚狂。苏子在时偏爱赏，团团烛影绕红妆。
苏子生时，当浮一大钵。鹤亭谨识。
题华文母寿
寿筵开处露桃鲜，桂子台中拜座前。新酒一杯遥祝寿，三秋荆茂早丰年。
题鹤举寿
台前茶酒倍鲜妍，鹤鹿同春不计年。恰有椒盘添逸兴，今朝适遇数天仙。
葛大仙
吾在东粤德庆州地界，有葛仙洞乃修炼之所，吾洞出葛仙米，吾吃之以成道。吾乃春秋时人，有陶弘景为友，常在世上以药济人，唐朝方有名，人间蓬莱岛中散人。吾不爱人世，故少知者。今因生等请仙作诗，吾故来之也。
到坛
逍遥海外白云边，不是凡人不是仙。洞府深藏千百载，閒看老鹤舞蹁跹。
春秋到此不知年，花谢花开看万千。静养长生无限乐，蟠桃美酒醉飞仙。
昴日星君
吾在日中另有星宿，管西方一带地方，分野在晋省也。
到坛
火枣交梨助兴狂，仙人不爱饮茶汤。只因天上无沽处，故落机盘佛手尝。
华陀祖师
吾汉三国人，生等皆知，被曹操杀后，吾上天告知于玉帝，因吾生有义气，故封于天医院中，今又蒙
上帝敕封为巡察使，巡九天善恶，又升
玉帝案旁香炉使者。
到坛
当年未得杀奸操，燎毒荆州义气豪。可惜青囊书失后，至今遗恨在天曹。
一寸光阴春已深，黄鹂不见柳难新。山西二月寒如许，到处寻梅雪满身。
刘大仙
姓刘名操字宗成，号海蟾子，改名玄英，燕山人，仕辽为相，遇
吕大仙即解印佯狂，避于秦川。
吕大仙授以丹道，诗云：抛离大宅三千口，屏去门兵百万家。道成，遁迹终南太华山，生于十月十四日，上升于六月十九日。
到坛
本是朝中第一人，抛开世界弃凡尘。只因仙度回头岸，也上蓬莱几百春。
得到蓬莱几百春，仙缘有分遇仙真。若非骑鹤仙山去，仅作朝中一大臣。
留得青青自在身，鹤群常绕满山春。倒挂云天踏远树，一番清兴即仙真。
春花秋月惹人愁，我在江边踏浪游。偶戏金蟾成正果，而今无碍空悠悠。
茶色酒香
夜深诗酒兴偏长，茶色清新到口凉。烛暗花开因结子，郁金玉碗更生香。
美酒偏能惹兴长，文人更喜品茶香。两般却是人间宝，为我仙家不冒尝。
柳大仙
吾非柳树得仙，吾唐朝秀士柳楚台，乃湖北汉阳县董家村人，因贫困投井，遇
吕师救之，以魂附柳得生。因法名守真。今受
文昌帝君司文郎。
到坛
天地原来共一家，不知望去即生涯。而今已上蓬莱路，流水桃花泛木槎。
佛是空门却不空，仙家有象是飞龙。有法终归无法寂，年年佳兴与人同。
凡人心寂即仙真，何必劳劳苦一身。大地乾坤都是梦，回头即岸鹤同春。
红鸾大仙
姓白名持桂，鹤翔之女，在生时住山西潞安府寻梅岭，在城东七十里有村名寻梅村。因家贫无度，早配人，夫家姓圯，年大吾十五岁，本不愿嫁，不得不嫁，又不能养父母，父母见吾不乐气闷而死，吾亦闷死，吾不孝之罪大矣。死后
王母巡查地府，因怜之故，将吾度送至红鸾星处。吾生于唐，死于唐，得道于宋仁宗时。
到坛
洞府依依望白云，千秋遗恨积吾身。蓼莪虽废终余痛，粉黛无颜倍惨神。未遂膝前成半子，却缘命薄弃双亲。不堪回首昔年事，孝道全亏志莫伸。
和到坛诗　鹤举
反哺心难遂，深深齎恨长，几曾违色笑，逃尔远高堂。虽殒红颜命，宁沉潜德光，贤媛克子职，纯孝整伦常，叙以仙班列，还遗姓氏香，双亲当此日，泉下乐无疆。
和前诗二首　鹤亭
寻梅村内孝名扬，死后精魂地府香。感动瑶池金母度，而今天上佐星忙。
佐理天星日月长，身居洞府白云乡。生前心迹谁能晓，遗恨千秋暗自伤。
题鹤举寿
仁者如山寿更长，壶中日月静收藏。蟠桃筵上鹤飞绕，五气朝元姓氏香。
莲池大士
吾姓王，生时好善，以放生为事，再生姓沉，不昧前修乃成善果。蒙
如来度为罗汉，吾以济人为心，今见生等好善，故降乩耳。
到坛
前生最喜放生缘，后世方能得上天。佛祖度为真罗汉，不然还是一生员。
看花仙人
吾乃千年鹿童
玄帝座下修已三百年矣，元朝脱去凡身，一年四季与玄帝修花，故名看花童子。
到坛
清风明月景长新，拔宅昇天仙道真。等得功成登紫府，大千世界早皆春。
白鹤仙人
吾白鹤童子，乃千年老鹤也。修成人身脱凡于元朝。在寿星座下。
到坛
大地乾坤任意游，飞来飞去几停留。千年养得胎元足，弃了皮囊不惹愁。
铁鹤仙人
吾乃千年玄鹤，早脱凡身。在董仙座下已五百年矣。今受为符使也。
到坛
千年本是一鹤身，脱去皮囊养性真。吸露餐花修炼久，瑶池会上不思春。
化作人身百岁春，而今已是散仙真。九天洞府凭吾到，飞去飞来不惹尘。
青鸾仙人
吾羽仙乃须陀山修养数百年，于唐朝乃得人身。受文昌帝君收作童子。
到坛
文鸾修得上瑶台，南斗星君部下排。千载宫中为使者，大仙洞中任徘徊。
羽化登仙实可怜，修真养性有千年。文昌座下为文使，不赴蟠桃也是仙。
七仙姑
吾等七姊妹，住西湖，借山水精华脱去毛羽。春秋时到蓬莱修炼，保养天和，汉时遇
锺离大仙修炼，吾等在山为伴，八洞大仙齐至，日日听讲玄机，故得修炼秘诀。于宋时
王母度为侍妾也。又蒙
王母赐蟠桃仙酒，而今不复人间閒戏也。
七姑到坛各一首
紫姑
天上人间共一家，七姑流水泛胡麻。前缘已结山中相，不久蟠桃鹤舞斜。
绛姑
前生本是一仙家，后世如何不泛槎。天上有名难富贵，将来各驾五云车。
青姑
凡尘到处有仙家，自在逍遥度岁华。尔等不知天上乐，瑶池蓬岛万年花。
云姑
鹤飞到处尽奇花，洞府深藏云气遮。若等数年归八洞，灵芝瑞草满天涯。
月姑
好酒天仙亦有奢，人心好善鬼神夸。云中白鹤添多少，付与瑶池定等差。
渺姑
付与瑶池定等差，仙缘深浅道高夸。玄玄若得其中意，三教原来共一家。
碧姑
三教原来共一家，西方各自有天涯。色即是空空是色，依然顶上现天花。
西路财神
姓杜名宝，系唐天宝十三年正月二十日生，于唐留名，宋仁宗时方得成道，受封于
东岳天齐早敕挂名于簿籍，今受封
玉帝为西路财神，不过人间五品之职也。
到坛
天下财源滚滚前，不知飞去又飞还。人生早露新如草，何必贪心只爱钱。
西路财源我尽知，人间福禄有先期，阳消阴长添除算，使去还来各待时。
山西省土地
姓雷名青霄号喜楚，乃楚人也。生襄阳府，生前为江南苏州太守，林下寻乐，死后魂游湖南省。因生前正直，故封为山西省土地也。
到坛
生前本是一寒儒，五马黄堂恩遇殊。作吏一行勤政绩，而今遗爱在江苏。
云梦潇湘寄我魂，无端恩诏出天门。晋阳守土滋多福，庇佑生民报至尊。
阳曲县县土地
姓魏名吾阳，系太原县北关人。离城三里，生前曾做五台教官，为官清正，死后受
东岳天齐封于此地为县土地也。
到坛
经纶聊展济时才，师范俨然在五台。道溯程朱述既往，薪传游夏诱将来。未膺民社苍生望，却将聪明福地培。今日酬勋推正直，此方桃李任吾载。董批　切切
众仙联句
酒中曾得道
辉煌银烛酒生香，（李）折桂攀鳌白也狂，（董）且饮杯中千万盏，（锺）醉归踏破碧云忙。（张）
春花秋月为人忙，（李）兴到何妨沽酒香。（董）不识人间有乐事，（张）漫斟细酌助诗狂。（锺）
诗酒生平我自怜，（李）早间忙起整花钿。（董）老人不解关心事，（张）不醉梅边醉月边。（锺）吕批　云开月朗，鸟语花香
天上人间酒早传，（李）春风时醉碧云端。（董）鹤童扶我瑶阶去，（张）睡到蓬莱不计年。（锺）李批　笔歌墨舞
题寿（华文母寿）
鹤算添筹五十年，（吕）桂子留香待晚天。（李）蟠桃已熟三千岁，（董）寿到人间梅蕊鲜。（张）
题华文
桂子春间树已黄，（曹）早开雨露也生香，不知到处云霞静，（董）一派青光照玉堂。（李）　春天亦有开花者，名曰四季桂
无题
早间留饮玉炉香，（李）草色青青粉蝶狂。（何）春色染衣天桂馥，（董）秋光拂袖月娥裳。（许）
蹇驴踏乱云霞碎，（果）白鹤冲空诗客忙。（锺）双剑龙飞牛斗暗，（吕）一枝梅影腊初黄。（张）
联句
烛残酒正香（得香字）
烛月交辉影正双，（举）常将斗酒度天香。（李）一生醉倒新诗俊，（董）半世看他早挂霜。（张）今朝且饮杯中酒，（果）古往还须日内藏。（吕）幸得新春元旦节，梅花香馥染衣裳。（高）
和前题　鹤亭
窗前红烛泪凝脂，蚁绿香浓正及时。葭管未吹冬至日，酒酣融暖夜深期。
漏深残烛结成花，美酒香浓落彩霞。梅影带烟笼月淡，风寒浸竹数枝斜。一汪红泪心偏热，满泛青樽兴倍赊。鹤唳长空仙驾返，银河早渡斗牛槎。吕批　切有韵致
三鹤蹁跹攀醉仙
云外翱翔片羽高，攀援仙驾醉仙桃。（举）一杯浊酒消寒夜，（亭）万里祥光映海涛，（鸣）将挂浮云朝日淡，（李）且看飞鹤晚风飘。（吕）朝班共拜招群侣，（董）四野昇平性尽豪。（果）
和前题　鹤亭
三鹤飞鸣彻九天，翱翔踏破碧云烟。梨花队内翻轻雪，月夜空明绕绮筵。素羽瑶台看并洁，琼枝玉树倍争妍。扶摇海屋添筹算，静养长生伴醉仙。四仙总批　切兴致拨拨
看花赏月
杯酒论诗亦可仙，（举）看花赏月在春天。人生诗趣全凭韵，（李）警句吟时出自然。（亭）
茶看
清晨一盏色添香，（李）酒后情怡馀味长。（举）雪水漫烹天外味，（董）梅花浸入岭头黄。（果）
岸容待腊将舒柳
舒柳青青伴腊梅，沿河春信早相催。（举）不知与君一夕话，管里阳生漫度灰。（李）
张批　切题
恭颂八仙诗　张鹤翔
头挽双髻与鬓齐，天教散汉乐天倪。终南得遇东华后，怜尔惺惺各自迷。
春秋早将姓名扬，何待唐宫幻术狂。偶控蹇驴留胜蹟，五星谈处笑人忙。
炼就金丹正及时，适承招饮赴瑶池。归来不见前庐舍，借体成仙仙亦奇。
剑气光芒并斗牛，敲爻歌罢复摇头。世人果奉慈悲训，为善一端乐事悠。
笑看富贵如浮云，那是荣华那是亲。一自云阳勘破后，悠悠万古乐长春。
採来仙药助天和，脱却尘寰乐事多。览尽山青与水秀，清风明月莫蹉跎。
早知道味便辞家，俗骨焉能泛海槎。欲度世人难遍度，一声玉笛落天花。
勤扫天花正是修，莲生净土复何求。自从瑶岛频频赴，洞府閒閒自在游。
恭颂八仙诗　沉度世
蓬莱仙岛日迟迟，鹤发童颜两髻垂。真诀自从东帝得，醉时海上弄蛟螭。
西岳优游已有年，五星学术贯人天。閒从南极消棋局，频赴蟠桃玳瑁筵。
炼就真神出世尘，妍虽躯壳有何瞋。丹成笑指白云去，洞里乾坤尽是春。
术成九九道归一，炼就长生不老形。黄鹤楼头云影散，潇湘江上数峰青。
厌弃人间富贵身，宫袍卸却道袍新。月明沧海群仙会，醉到沉沉不厌频。
西湖湖畔养天和，养得天和乐事多。篮满长生新採药，醉看明月笑呵呵。
声明不继斗山高，云梦潜修仙骨豪。湘子乔头功德远，粤人竞颂旧春膏。
奉帚平明扫落花，云衣五色灿奇葩。邯郸梦觉同归道，瑶岛春和岁月赊。
又颂众仙诗
李白大仙
百首新词万古传，沉香亭畔笔生妍。至今犹忆长安市，诗在人间月在天。
华大仙
医圣声名大汉传，奸雄不识是明贤。青囊虽失千秋后，犹幸仙踪屡降缘。
昴日星君
高寄阳宗灿日华，天衣五色映云霞。神明沧海龙宫术，不忍生灵伏枕嗟。
葛大仙
共沐休和自在天，神游海上几千年。药炉丹灶依稀在，不料仙舆遇目前。
嘉庆二年暮春弟子沉度世敬颂
吕大仙序
名高紫府，洞分上下之殊。望重赤城，仙判天人之别。数符乾刚之健，德备
纯阳道深，坎离之功，炼成升举。溯居里于中州，山清水秀。详
诞生于天宝，凤舞鸾翔。幼而岐嶷，早具仙风道骨。壮而俊异陶情，饮酒赋诗，功名不足，撄心富贵如同敝屣。遇锺离而传道术，八洞称尊，居蓬岛而任慈航，众生共仰。邯郸道上，黄粮感悟卢生，岳阳楼中，白酒瞒过世俗。昔授採访之使，职任
九天今勤，翼赞之劳。身居四相，世间甲子，不囿支干，洞里乾坤，别有天地。数局残棋江月晓，鱼跃鸢飞，一声长啸海天秋。落花流水，醉余归去，笑指白云，笛吹曲终，江余青岫，以是为颂。
岍惟知仙之当敬也。至降乩医病，畅饮赋诗，一堂欢聚，婉若相亲，实平生仅闻，而未及见者。丙辰秋，柏君、鹤亭招余馆于尉署，公馀之暇，酌酒论诗，余虽不敏，勉步后尘，相习五月，昼夜无间，时有佳题，必请众仙唱和，我辈亦伺其侧，积累日深，新诗不下百馀首。诚恐散失零落，故有刊刻之举。鹤亭又请寿世济人仙方，即经验良方，一併梓传，均蒙仙诺。所以数月以来，仙驾临机。耳提面命，字斟句酌，而不惮烦者，皆鹤亭济世之诚，有孚于众仙，好生之婆心也。岍素性愚昧，今亦得与周旋，幸何如之，仙曰有缘，余小子敬以志喜，俾览斯集者，亦识其由来也。
丙辰嘉平月中浣之日，清苑弟子，鹤举、张岍谨识于篇末。
英自巳酉去齐，归绍舌耕，以延馀年，本无四方之志。偶忆故人游于晋阳，遇柏公鹤亭者，吾旧知名于曹单之间，想夙缘已定，故逢于晋，教导令嗣华文。忽于乙卯秋间，身染不寐之症，医药罔效，自问不能复起，偶逢张子泾源鹤亭，请昴日星君，赐方十剂而愈。愈后更加强健，又逢果老仙师降坛，教以五星八字。余素日留心，星平而实未遇高明者，今得蒙仙师指示，遂觉茅塞顿开，英虽驽骀，敢不黾勉从事，以副大仙谆谆教诲之意耳。古越弟子鹤鸣王天英谨识。
瑞非雅人，而颇不耐俗事。少小失学，以致空疏，遇笔墨事，未尝不深为怅也。昔从兄游于单，父又至曹郡，时见吕君请仙降乩，屡请屡至，瑞心仪焉。嗣因补官晋省，碌碌十馀载，欲学吕君扶鸾，而恐仙不我顾也。丙辰秋月，王君天英、张君岍、沉君暎枫、张君德成，同集于阳曲扑署，共话昔年旧事，遂设坛虔请讵忆，诸仙频频降临，每思诸书所志，仙蹟不一，其说难得真传。谨遵众仙口示，一屏俗说之误，又按症求方，必先论病源赐方，无不应验，不可尽述。至到坛必有诗词，或于风晴月朗，众仙联句，瑞等亦参其际，所得诗句甚多，诚恐日久散失，敬将仙蹟仙诗仙方，刊成一集，什袭珍藏者，正所以志不忘之意云尔。
嘉庆元年十二月，既望之吉，铁岭弟子鹤亭、柏永瑞敬志于阳曲扑署凝碧西轩
