
救自缢良方  ***************************
凡自缢高悬者，徐徐抱住，不可截断绳索；但缓缓解下，安被放卧。微微拈正喉咙，以脚掩其口鼻，勿令透气。令一人以脚踏其两肩，以手挽其顶发，常令紧急，不可使头垂下。一人以手摩擦其胸臆启动之，一人摩擦其手足屈伸之。若已僵直，但渐渐强屈之，又按其腹。一人以脚裹衣，抵其粪门，勿令泄气。如此一饭时，即气从口出，呼吸眼开。勿苦劳动，又以官桂汤及粥饮与之，令润咽喉。更以二人以笔管吹其耳内。若以此救，无不活者。此法自旦至暮，虽己冷可活。自暮至旦，阴气盛，为难救。心下微温者，虽一日以上亦可活，百发百中。又法，细辛、皂角等分，研末，如大豆许，吹两鼻孔。又法，治自缢气已脱极重者，只灸涌泉穴（在足底心），男左女右，灸三壮即活。又法，取活鹅嘴入口内，鹅鸣应声即活。又法，刺雄鸡冠血，滴入口中即活，不可将茶水灌。又法，以手紧掩鼻口，勿令通气，两时许，气急即活。又法，以野山羊血二三分研极细末以好酒灌下立愈。
〔官桂汤〕
广皮（八分）　厚朴（一钱）　肉桂（五分）　制半夏（一钱）　乾姜（三分）　甘草（三分）

救溺死  ***************************
凡溺死者，先以刀干开溺者口，横箸一只，令其牙衔之，可使水出。又令一健夫，屈溺人两足放肩上，以背相贴，倒驼而行，令其水出即活。一法，先取燥土或壁土置地上，将溺者仰卧于上，更以土覆之，只露口眼，自然水气吸入土中，其人即醒。仍急用竹管各于口耳鼻脐粪门内，更迭吹之，令上下相通即醒。又方，用半夏末搐其鼻。又法，皂角末，绵裹塞粪门，须臾出水即活。又法，炒热沙敷死人面，上下著沙，只留出口眼耳鼻。沙湿冷又换，数易即苏。又法，醋半盏灌鼻中。又法，用雄鸡冠血滴入口鼻内。又法，倒悬以好酒灌鼻中及下部，又倒悬去湿衣并去脐中垢，令二人以笔管吹其耳，方用艾灸其脐数壮即活。一法，取梯乘其人倒挂，用盐塞鼻填满，盐化即醒，并将盐堆脐上。又法，以鸭血灌之即活。又法，捞起时急急将口撬（音轿）开，横衔箸一只，使可出水；以竹管吹其两耳，碾生半夏吹其鼻孔，以皂角末置管中，吹其穀道。如系夏月，将溺人肚皮横覆牛背之上，两边使人扶住，牵牛缓缓行走，腹中之水，自然从口中并大小便流出。再用生姜汤化苏合丸灌之，或单用姜汤灌之亦可。若无牛，以活人覆卧弓腰，令溺人如前将肚腹横覆于活人身上，令活人动摇，水亦可出。若一时无牛，活人又不肯拯救，则用锅一口，将溺人覆于锅上亦可。如系冬月，急将湿衣解去，为之更换，一面炒盐用布包熨脐，一面厚铺被褥，取灶内不著草灰多多铺于被褥之上，令溺人覆卧于上，脐下垫以棉枕一个，仍以草灰将浑身厚盖之，灰上再加被褥。（不可使灰眯于眼内，按灰性暖而能救水，凡蝇溺水死者以灰埋之，少刻即活，此明验也）。其撬口衔箸，灌苏合丸或生姜汤及吹耳鼻穀道等事皆同。（冬天甦醒后宜略饮温酒，夏天甦醒后宜略饮粥汤。）又法，以酒罈一个，纸片一把，烧放坛内，急以坛口覆脐上，冷再烧纸片放坛内，覆脐去水即活。又法，初捞起时，尚有微气，急令生人脱贴身裹衣，为之更换，抱担身上，将尸微微顷倒之，（以箸放溺人牙内尤妙），令其腹内水流出。若水往外流，即有生机。一面用粗纸燎灼，取烟燻其鼻窍，稍熏片时，即用皂角研细吹入鼻窍。但得有一喷嚏，即可得生。

救冻死  ***************************
凡冻死但胸前有微温者，（冬月落水即时捞起，吸水不多有微气者，脱去湿衣随解活人热衣包暖，余与救冻死同。）用米炒热囊盛熨心上，冷即换之，或炒灶灰熨其心亦可。候目开气回后，以温酒或姜汤及粥饮，稍稍灌之。若先将火烘必死，（救时倘微笑急为掩其口鼻，如不掩则笑不止，莫可救矣。）一用雄黄、焰硝等分为末，点两眼角。凡冻死已救活者，宜用生姜连皮捣碎，陈皮（锉细）各一两，水三碗，煎一碗半，温服。又法，用毡或藁荐卷之，以索系定，放在平稳处，令二人对踏，轻轻滚转往来，如擀毡法，俟四肢温即活。

救五绝  ***************************
〔中恶卒死〕
（或先病或睡卧间忽然而绝皆是中恶也。夜间原无灯者，不可用火照）。
急取鸭血热灌下喉间即活。又用蒜头捣汁灌入鼻中即活，或韭菜汁亦可。一方用皂角末吹其鼻孔，或生半夏末亦可。又法，视上唇沿有如粟米粒大小泡，以针刺破。又方，用羊屎烧烟燻鼻中。又法，棉浸好醋半盏，手按令汁入鼻中及捉其两手，勿令惊，须臾即活。又方，用生菖蒲研汁一盏灌之。
〔中恶惊闷〕
用雄鸡冠血滴口，涂面，吹鼻，即苏。
〔邪魅浸人〕
用鳖甲同苍术焚之，即绝。
〔救惊死〕
以好酒一二杯灌之，即活。
〔救压死及坠跌死〕
凡压死及坠跌死心头温者，急扶坐起，将手提其发，用半夏末吹入鼻内少苏。以生姜汁同菜油调匀灌之，次取散血药服，如无药以小便灌之。一方取向东桃柳枝各七寸，煎汤灌下。
〔救魇死〕
凡中恶魇死者，不得近前急叫，但吹其面，不醒即咬脚跟及拇指，频呼其名，灌以姜汤，必活。一法略移动卧处徐徐唤之，原有灯者存之，如无灯者不可用灯照。又方，以皂角末如大豆许，吹两鼻内，得嚏即醒。又方，研韭菜汁灌鼻中，（冬月用根，）亦可得嚏。一法，用笔管吹两耳及取病人头发十四根，拈绳刺其耳内。又盐开水一杯加姜汁两匙灌之。又法，用艾灸两足大拇趾生毛处，三壮或七壮。
〔总治卒死三方〕
凡溺死，缢死，魇死，急用韭菜捣汁灌鼻中，得皂角末、麝香同灌更快捷。
凡五绝，皆以生半夏为末，冷水为丸如豆大纳鼻中即愈，心温者一日可治。又于人中穴及两足大趾甲离肉一线各灸三壮。
凡卒死，以生半夏吹入鼻中，又治产后晕死神效。
凡卒暴恶死，或缢死，或奄忽死，心头微温者，葱心黄茎，男左女右，入鼻孔三四寸，鼻目出血者，有生机也。凡人涎潮于心，卒然倒地，急扶入暖室正坐，用火炭沃醋气冲入鼻内，即苏。或捣韭菜汁入喉中亦妙。
〔中风中暑中毒霍乱中暍各症俱详内科〕
凡中风、中暑、中毒、中恶、乾霍乱，一切速暴之症，以生姜自然汁和童便服立愈。（暑天中暍死，切勿饮冷水，急取灶间灰或道上热土，壅其脐间一窝，淋以热汤或溺，立愈。）

救诸伤  ***************************
〔跌打损伤秘方〕
虽重伤频死，但有气者，灌之可苏。其方或于重阳日，或于十一月採野菊连枝叶阴乾。每用菊花一两加童便无灰酒各一碗，同煎热服，神效。若已气绝不能言者，急用韭菜汁和童便一盏灌之亦可。
〔治跌打损伤昏迷不省人事神效方〕
苏木、白麻皮、细木耳，以上各二钱，俱方瓦上焙焦，木耳更要焦为妙，共为末，黄酒同黑糖调服，服后将酒饮醉，避风处睡一宿，即愈。
〔跌打及墙壁压伤验方〕
川麻（一分）　木香（二分）　红花（三分）　甘草（四分）
共研末，黄酒送下，药均生用。
〔凡伤磕损及烂入寸许者〕
千年石灰、轻粉、血竭、白蜡，研末掺之，外以随便膏药盖上立愈。如配药不拘多少各等分。
〔金疮或磕损折伤血出不止疼痛难忍〕
葱白、砂糖等分，研为泥封日，其痛立止。
〔金刃伤〕
用龙眼核剥净外面光皮，只用其仁，捣研极细末，填敷伤口，即愈。
〔治闪跌挫痛并风寒袭人经络举动不便〕
栀子（七枚）　杏仁（七粒），共研为末，入鸡蛋清一个，量加烧酒、麦面，打成稠糊敷患处，隔宿拨出青蓝色即愈。
〔救杀伤未破膜方〕
凡金疮及折伤，不可饮冷水，又忌嗔怒及大声动作劳力。
凡杀伤不透膜者，用乳香、没药各一块，如皂角子大，研烂以小便半盏、好酒半盏同煎，通口服，然后以花蕊石散敷伤口上立止。或用乌贼骨为末，敷之亦妙。
〔七釐散方〕
治跌打损伤，不论金刃他物，伤至骨断筋折血流不止者，并皆治之。为金疮第一方，古之七釐今之三分，验伤者随时带用，甚便。
上朱砂（用水飞净，一钱二分）　真麝香（一分二釐）　冰片（一分二釐）　乳香（去油，一钱五分）　没药（一钱五分）　真血竭（一两）　红花（一钱五分）　儿茶（二钱四分）
以上各药，选黄道吉日，端节日午时尤好，共为细末，瓷瓶收贮，黄蜡封口，每服七粒，烧酒或黄酒冲下。伤处用药七八分调敷极效，如伤重多调些，血多亦加敷干药末。如金刃伤重，或食嗓割断，用鸡皮急为包裹，用些药末乾掺，定痛止血，立时见效。（并治一切无名肿毒，亦用前法，量疮之大小，调敷神效。孕妇则可敷不可服。）
〔刀械杀伤气尚未绝〕
凡金疮敷药后须避风湿，亦忌水洗，如要换药，须浓煎汤避风洗之再上药。
急用葱白，热锅内炒热，遍敷伤处，继而呻吟，易葱再敷，俟苏定，用三七研末，以津（即口水也）调敷，立愈。
〔刀伤跌打伤血出不止〕
（凡金疮诸伤晕绝者，急用热尿多灌即苏，童尿尤好。）
用紫藤香（即降香之佳者）瓷瓦镰刮下，石碾碾细，（凡此皆忌铜铁之故，）敷之血立止，又无瘢痕。又刃伤痛不可止，用好鸡骨灰掷地上铿然有声者与松香明透者等分，捶成一块，再多用韭菜汁拌入阴乾，如此拌捶三四遍后，为细末收贮，上巳、端午、七夕，或黄道吉日制就，敷患处完好如常。血流不止，用千年石灰研细末敷之，立效。又韭菜同陈石灰捣成饼，沾贴墙上，候乾研细筛下敷患处，止血如神。又朱砂末、白糖对配敷之，亦止痛生肌。又取藕一枝，去节连皮捣烂，掩上即止血。又松香和生半夏为末，敷之亦效。又石灰（略陈者亦可，用六两，和大黄一两，）同炒至桃花色，去大黄，再筛用之尤妙。或用乾面粉和白糖撒伤处，亦效。又方，真降香（切片火上炙去油，）荔枝核、血竭等分，为细末，敷患处立效，虽断指亦能续。又方，三七末、海螵蛸（去硬壳）、龙眼核（剥去外光皮，）各研末，敷之俱效。
〔金疮肠出〕
（用口噙新吸水忽噀其面，令寒噤即入肠，入后用麻绳缝好，用七釐散或花蕊石散搽之。）
用小麦五升，水九升煮至四升，绵布滤净汁，待极冷令病人卧席上，一人含汁噀其疮上，并喷其背，则肠暂入。噀时勿令病人知及多人在旁言语。如未入，抬席四角轻摇则自入。既入者，当用麻油润线缝紧，（或用麻线，或桑白皮尖茸为线，麻油润之。不可缝外重皮，留皮开掺药生肉，）仍以润帛扎束，慎勿惊动，使疮口复迸开，仍服芎归汤或七釐散亦好。总勿令大小便秘涩为要。
〔金疮磕损折伤血出痛甚〕
用葱白、砂糖等分研封之，又无疤痕。又方，川贝母一钱，去心，杏仁去皮尖七粒，同嚼掩患处，一日一换。又方，鱼胶一钱，融化封之，另以酒服一钱，皆可止痛愈。
〔刀伤急治方〕
用柿饼捣烂涂之，血止自合。
〔打伤方〕
用白蜡一两、藤黄三钱，入麻油熔化，涂伤处立愈。此方止痛止血及汤火伤皆神效。
〔扑打猝死〕
（凡五绝及扑打猝死等皆须心头尚温，虽经日亦可救。）
先将死人盘屈在地上，如僧打坐状，令一人将死人头发控放低，用生半夏末吹在鼻内，如活以生姜自然汁灌之，再用乾荷叶烧灰，热小便调下三钱，日进三服自愈。打扑伤腕折有瘀血作痛，取麻根并叶捣取汁饮，无则乾麻煮汁饮亦可。又稻秆烧灰，以酒糟淋灰取汁，乘温淋洗痛处，立效。又酒糟和醋滓，蒸温熨之，立愈。又芥子和生姜研，微暖涂贴患处，即效。晕在地者，用血管鹅毛煅存性一钱，乳香、没药、百草霜各一钱，共为末，老酒调灌。
〔救跌压重伤〕
（不可多人环绕、嘈杂，致令伤者惊魂不复。）
伤重者，口耳出血，一时昏晕，（若面色尚有生气，身体尚绵软皆可救，）急令亲人扶而呼之，坐于地上，以膝抵其穀道勿令泄气，（若稍知觉即移于素所寝处，将室内遮暗，仍拳手足紧抱，不可令卧，亦以膝抵其穀道，）急取热童便灌之，马溺尤妙。如二者均不可急得，用人溺（未食葱蒜者，去其头尾）亦可。即强灌下一二杯，下得喉便好。急用四物汤：当归（一两，）川芎（三钱，）生地（五钱），白芍（炒，五钱），加桃仁（去皮尖），红花（各五钱），山楂（捣碎，一两，）生大黄（一两），童便（一大碗，）如夏月加黄连（三分，以上两数伤重者加倍。）用急流水二大碗，在伤者旁用急火煎八分倾碗内，承于伤者鼻下，令药气透入腹，乘热用小钟灌之。如不受，少停再灌，以渐灌尽。勿令卧，服药后尤须紧抵穀道，勿令泄气不救。俟腹中动而有声，上下往来数遍，急不能待，方可翼之以解。所下尽属瘀紫，毒已解半，方可令睡。如前剂再服两三剂，至所下尽为粪即停止。
凡卒暴堕攧筑倒及鬼魇死，若肉未冷，急以酒调苏合香丸灌入口。若下喉去可活，或先饮热童便亦可。
〔又鸡鸣散〕
（治打扑伤瘀血凝积烦闷者，）大黄（酒蒸，五钱，）归尾（三钱，）桃仁（捣，十四粒，）酒煎鸡鸣时服之，次日下瘀血即愈（并治折伤。）
〔金疮伤筋断〕
旋覆花，取根捣汁滴疮中，渣封疮口，神妙。
〔接指〕
真苏木，为极细末，掺于断指间接定，外用蚕茧包缚牢固，数日即如故。
〔接一切骨折〕
用公牛角（一个，火上炙，干一层刮下一层，）榆树皮白裹杨梅叶、黄米面（荞面亦可。以上三味不拘数，量伤大小加入），花椒（七粒），共为末，以陈酽醋熬成稀糊，青布摊贴，薄木片缠住，时刻闻骨内响声不绝，俟定则折骨接上矣。又方，生绿豆乾捣成饼，砂锅炒紫色为度，乘热沃以黄酒调作厚镪，于损伤处厚敷，用布包扎紧，将骨凑好，外用柳木板夹定，捆住勿动。内用土鳖三四个焙乾，黄酒送下，盖暖令睡，其骨自然接上。加自然铜或汉古钱（俱用炭煅红醋淬七次研成粉）共七釐，同服更妙。（若加铜或钱忌荸荠百日，下条同。）
〔断筋损骨〕
鲜生地捣取汁好酒和服，日二三次妙。又捣烂蒸熟封伤处二日，筋骨连续。又方，糯米（一升，）皂角切碎（半斤），铜钱（百个，）同炒至焦黑，去钱，上为末，热酒调膏贴患处神效。生搏螃蟹炒掩良，又牡鼠生搏敷之，三日一易，能续筋骨。又白蜡、合欢皮（各五钱）研，溶调敷伤处，极效，或以清酒调下二三钱亦妙，勿食鸡肉。莴苣子微炒为末，酒服二三钱效。
〔刀斧伤〕
（切不可见水）
用生半夏末带血敷上，立止痛，能收口生肌。又熟艾拓金散，止血止痛效。又用松香（明透嫩者）、坚实细炭等分，研极细末，绢筛筛过入瓶，遇患敷之神效。又桑叶为末干糁之妙。又青蒿、生挼敷金疮，止痛、止血、生肌，最妙。
〔止血方〕
凡刀斧伤或疮口出血不止者，将水调泥（要干脚泥）敷出血处四边。若伤头面敷颈周围，伤手敷臂，伤足敷腿，能截住其血，令不来潮。其伤口仍用膏丹贴之。又壁钱取汁点疮上良。又石榴花和石灰，（略陈者可，）为捣末糁之，血便止。
〔人咬伤〕
用热尿洗出牙黄瘀血，以蟾酥丸涂孔中，或嚼生白果涂之。又先以童便洗齿垢净，随用生栗子嚼烂敷之（并治马咬伤。）人咬伤成疮，用龟板或鳖甲烧灰，油调敷。
〔咬指伤〕
急用人尿入瓶，将指浸之，一夕即愈。如烂，以克蛇乌龟壳灰敷之。
〔踢伤〕
冬青叶同醋煮数沸，略滴麻油少许在内，取叶换贴自好。
〔下蚕室伤不和〕
取所割势，火煅为末，酒调敷，不数日即愈。
〔救急治破伤风〕
鸽粪（尖者，炒，一钱，）白面（炒，一两，）麻（不拘分两）炒存性，以上三味为末。如遇破伤风肿得头如斗大或垂死者，用黄酒调药，灌下即生，屡验。又方，用手足十指甲，香油炒黄为末，黄酒冲服，汗出即愈，真奇方也。又方，黄花一合炒黄，好酒一碗煎八分热服，汗出即愈。
〔治打扑刃破伤风〕
（并蛇、犬、毒物所伤）
蝉蜕为末，葱涎调敷破伤处，去恶水即愈。或取竹沥，灌二三升，即效。又方，天南星（切开汤泡七次，如急要只略泡，用湿纸裹煨热，）防风等分，合为末，每服二钱，温酒调敷。若牙关紧闭，腰背反张者，每服三钱，童便调温服，虽内有瘀血亦愈。（至于昏死心腹尚温者，连进三服亦可保全。）若破疮伤风或疯犬咬伤，服此药后，须用热童便或口含葱汤倾出洗净，随用生南星为末糁之，或以热水调敷，出恶水为效。又秘方，荆芥（五钱），黄蜡（五钱），鱼鳔（五钱，炒黄色，）艾叶（三片），入无灰酒一碗，隔重汤煮一炷香，热饮之，汗出立愈，百日内不可食鸡肉。金疮中风水肿，葱茎叶煨研罯敷，立愈。伤损肿痛，瘀血流注紫黑，用大黄末、生姜汁调敷立消。
〔治抓破面上皮〕
用生姜自然汁调轻粉末敷之，无疤痕。（人身偶然皮破出血，用本人鼻涕搽之，可止痛生肌。）
坠车落马筋骨疼痛不止，用玄胡索末，好酒调敷二钱，日进二次效。
闪拗手足，用生姜葱白同捣烂和面炒，乘热敷之，或活蟹打烂敷之亦妙。
闪脚踝作痛并治夹棍疮，用烂稻草炒灰，童便拌作饼遏痛处。又方，绿豆炒热以绸包裹遏之，立效。
手足刺，恶木刺及狐尿刺肿痛，用蒲公英摘取白汁，多涂立愈。
〔杖伤〕
有瘀血壅肿者，用磁针先刺出恶血，再用黄柏、大黄为末，生地汁调贴之。又大黄末和童便调敷亦效。
杖后即饮温热童便一碗，（对热酒一盅更佳，）以免血攻心。再用热豆腐铺伤处，其热如蒸，其腐即紫。复易之令紫色散尽转淡血色为度，内服白及末，米饮下，神效。肿痛不可忍者，用乳香、没药细研，每用二钱，热酒调敷妙。饴糖熬，和酒服，能下瘀血，野苎根（嫩者）洗净，每两加盐一钱，捣敷神效。杖疮皮不破而内损者，萝卜捣敷效。
〔夹棍伤〕
急用热童便一盆浸足，如冷烧红砖淬之即热，直浸至童便面上浮起白油，其伤尽出矣，再用肥皂捣如泥，入鸡子清和匀掩患处，以草纸裹足缚紧，一夜不可动，即效。内服药末用人中白（煅，二两），自然铜（煅，五钱，）乳香（箸炙二钱，）没药（二钱，）牛膝（三钱，）木耳（烧灰存性，五钱，）共为末，再用牛膝煎酒调服三五钱（乳香用箨二张夹盛烧，红砖两块压去油，以后制法同。）
〔跌打损伤效方〕
扑压跌打，从高坠下及竹木所磕，落马覆车者，皆瘀血凝滞。大小便通者轻，不通者重。以淡豆豉一合，煎汤饮之，或用生姜自然汁和麻油温服之，再将净土五升蒸热以旧布重裹分作两包，更换熨之，不可太热。若骨节打折离脱，捣生蟹极烂，用淡酒冲服，任量饮之，即以蟹渣敷患处，或以大蛤蟆生捣如泥敷患处，缚定其骨自合。又方，用地鳖虫（十个，酒炙，）蚯蚓（十条，焙乾，）自然铜（二钱，醋煅，）骨碎补（三钱，）乳香（五钱）为末，加苏木（锉细三钱，）酒煎服。
〔抓破肾囊卵丸脱落〕
（悬挂末断）
教人慢慢托上，多取壁钱敷贴患处，日渐即安，其囊如故。
〔跌破出血〕
急忙无药，即用乾的烟末一撮敷患处，扎好即止痛，易完口，莫透风沾水，香灰切不可用，至嘱。又方，掘墙缝中石灰，搓末敷效。
〔中断耳鼻方〕
用油发灰，乘急以所落耳鼻，蘸发灰缀定，以软帛缚定，神效，外搽七釐散尤妥。
〔穿断舌心血出不止〕
取米醋以鸡羽作刷，扫断处，其血立止。仍用蒲黄末（二钱，）杏仁（去皮，二钱，）硼砂（二分，）共研细末蜜调，噙化而愈。
〔箭镞伤〕
用陈醃肉去皮，取红活中之肥者，细切锉浓，将象牙末及人爪甲共研极细，拌入肉内匀捣合一，厚敷箭镞周围，其镞自迸脱。又方，蝼蛄取汁，频涂五七次，或用鼠脑涂之亦可。又好磁石著其上俱自出，又头上黑蝨及人牙齿同研涂之即出。
〔治箭镞竹木器伤方〕
（用艾绒摊成饼子，将火硝研细末铺上，再用大蜣螂捣成末铺火硝上，包伤处一日夜即出。）
〔竹木刺入肉〕
蜣螂研末，敷之即出。又方，蓖麻仁槌敷，极效。又方，用象牙磋末，水调敷之即出，（治鱼刺入肉亦可。）又牛膝嚼敷亦可，又土狗捣烂，敷之俱效。
〔箭镞及铅弹伤方〕
干苋菜捣烂和砂糖涂之皆可出。
箭镞及针物不出，或在咽喉，用蝼蛄即湿地上夜鸣拉呼脑子，捣如泥敷上，不过三五次即出。
〔针刺入肉〕
陈腊肉连皮并肥者，贴之自出。又象牙屑水调涂其上亦出，（余同箭镞伤。）又蝼蛄脑同硫磺末研敷，觉痒自出。
〔治疤方〕
橄榄核磨汁涂之，久而无痕。
竹刺入喉，用铜钱烧红，酒淬锺乘热饮之，自效。
〔吞金〕
凡误吞五金，以饴糖半斤啖之。吞银用韭菜一把，入滚水略煮，不切断，淡食之。少刻，菜包银呕出或从大便下，吞铜钱以羊胫骨烧灰研末，米饮下三钱立效。（吞金亦用羊胫骨灰，米饮下三钱。）吞钱哽喉，取鸡冠血入喉内。用铜盆盛至面前，将冷水向小儿一喷，钱出，吐落盆中，吞铜多食荸荠（即慈菇）自化。吞铁物将木炭皮及铁钟研极细末，沙糖和丸。一云沙糖调稀粥，炭末数钱，服三四碗即出。（和丸则每〔丸〕三钱。）又吞铁用磁石、芒硝各一钱，煎服数次铁自化。又吞金银铜铁，多食肥肉自从大便出。又吞金戒箍重三钱余者，用升麻（八分，）火麻仁（去壳，一两，）煎汤灌之，两剂金从大便出。又误吞铁钉，用磁石（五分，研末，）芒硝（五分研，）猪油（一勺）同服，神效。
〔吞针〕
取田鸡眼乌珠一对合水囫囵吞下，其针两头穿珠，立刻吐出。冬天无田鸡，在桑树底下掘深三尺自有。又小儿吞针，将半生熟出芽蚕豆捣烂，用韭菜汁为丸吞下。又凡吞针，用盐蛋一个，韭菜一把，略煮不切食之，即裹针从大便出。
〔喉中为诸物所哽〕
用象牙磨水饮之即效。诸骨哽，用野苎麻根捣烂为丸，如梧子大，某骨哽即为某物熬汤，如鸡骨哽即用鸡骨熬汤送下，即效。
〔诸骨哽〕
威灵仙二钱，用沙糖和酒煎，口服立下。又用犬吊其一足，取其涎嚥下亦可。又方，凤仙花子二十粒白汤送下，或用玉簪花亦妙。俱不可著齿。恐其损落。鱼骨卡喉，用椿树皮煎水，噙含片时服下，其刺如绵或下或出。又用橄榄并核打破煎服亦妙，或取猫涎咽亦下。
〔吞发绕喉〕
（附吞竹叶木屑方）
将乱发烧灰，开水调下即愈。又吞竹叶卡喉，刮取牛口涎，开水对服即下。吞木屑以铁斧磨水灌下妙。

伤眼耳  ***************************
〔打伤眼睛〕
（如突出者急要揉进）
用初宰鲜猪肉一厚片，将当归，赤石脂末少许糁肉上贴之，去毒血即愈。
〔烟渣入目〕
（凡误犯者，切勿将汤洗，愈洗愈痛，恐致废瞎。）
用乱头发或棕缨缓缓揉之，即愈。
〔打铁时被燃铁屎暴入目内〕
用真磁石吸之，自愈。
〔鱼刺卡方法〕
尺[虫咸]，同席有人卡者，随以手默画上面尺[虫咸]符，照式不钩，画于桌上毕，问卡者曰：「好了麽」，或令其咳嗽一声，愈。
〔水银入耳〕
以黄金枕耳边自出。若水银入肉，令人筋挛，以金物熨之，水银乃出蚀金，其病即瘥。

中毒箭  ***************************
以犀角刺疮中立愈。（又方，急饮麻油一碗，以人粪涂伤处。又方，饮蓝靛汁一碗，并涂伤处均效。）

鸟枪伤  ***************************
凡枪子打入皮肉，用生南瓜切片，贴患处即出。又方，用蜂蜜半斤煎滚，入好头烧酒一斤（好黄酒亦可），随量热服，其子当黏衣被上出。铁子不出，用陈肥腊肉蘸真磁石末，贴之自出。铅子若在肉内未入腹中者，用水银灌入疮熔化成水，再以金器贴近疮口，徐徐转揩数十次；或以小金条两根，连换检插疮中，水银蚀金而出。

汤火伤  ***************************
（最忌浸冷水中，防火毒攻心，并勿服寒冷之药）
平日取老黄瓜不拘多少，瓷瓶贮之，藏暗湿处自烂为水，将此水抹患处立刻止痛，且不起泡。又以人乳拌铅粉，鸡毛调敷患处，专治初经汤火者。又以白蔹、大黄等分为末，麻油调敷，神效。如药不便，先服童便以护其心，使火不能内攻，随取大黄末，用桐油、香油均可，调敷，即垂危者，皆保无虞。又用鸡蛋清。柏叶汁、麻油调匀，敷患处即愈。又方，槐花子、生大黄、地榆、芙蓉粉等分为末，鸡子白加麻油二匙调敷。
〔治汤火伤急便方〕
（切勿以冷水冷物井下泥及溺泥激之，致令火毒攻心，当先以热童便饮之。）
凡汤火伤，先以盐末擦伤处，护肉不坏，然后用药敷之。急用菜油，擂门限下人，足多踏之土，搽上即愈，并不起泡。但宜及时赶搽，多搽数遍更好，太缓则起泡，方力多减。（无菜油则麻油茶油亦可。）又方，鲥鱼蒸下油，以瓦瓶盛埋土中，取涂汤火伤最效。又热小便淋洗数次，亦可生肌自愈。又方，治烂至肌肉者，用烧柴灶百草霜三钱，轻粉钱半，共研细香油调敷之。又方，用菜油一碗浸一刻即止痛，两三日退皮，如不便浸，频频涂之。又方，捣侧柏叶敷之，又石膏末敷，或丝瓜叶捣烂敷，一日即愈。一法，用好杭粉同妇女所用好头油调涂之，或柏子油亦可。又方，伤未破者，用刘寄奴为末，先以糯米浆，鸡翎扫伤处，后糁药末，并不痛亦无痕。又方，用大麦以净砂锅炒漆黑色为度，取出隔纸摊土上，出火气研末，烂者干搽，破者以香油或生桐油调搽。又方，白芨末或地榆末，各用香油调搽俱效。一切火伤，用足纹银、麻油磨涂即愈，且无疤痕。（极粗碗底可以磨之。）又方，茶叶嫩佳者，嚼烂敷患处即愈。（要漱净齿垢方可嚼茶叶。）火药伤烂痛，用蚌壳研末（盐萝中者方妙，）烂茶叶同捣，涂之立效。
汤火伤，凡汤泼火烧，急觅水中大蚌，置瓷盆中，将其口向上，无人处用冰片三分，真当门麝三分，为细末。俟大蚌口自开时以匙挑冰麝一二分，倾入蚌口内，其口自合。而蚌内之肉悉化为浆。然后再入冰片少许，用鸡翎黏扫伤处，先从四边围层层扫入，每日用两三枚，痛处自减，及其火气已退，将用下蚌壳烧灰存性，研细末入冰麝少许，自边围扫。如无蚌处，用冰片从四面摩起渐及于中，亦可渐愈。又方，用多年陈酱宽宽涂之，但愈后自有黑癊。又方，著人嚼生芝麻涂，随干止痛，如患处宽大，令众人共嚼涂之即愈。又方，旧葫芦瓢烧灰涂之，（或以麻油调敷亦可。）
〔救火灭良方〕
左手捏三山诀，持鸡蛋一个，右手捏剑诀，向蛋上将咒语，默唸空写七遍，即投之火中自灭。一个不灵，七个即灭。咒语曰，敷施发润天尊。
〔火药烧汤火伤极重诸药不效者〕
牛口刺根捣汁，用鸡翎刷患处即愈，此仙方也。
〔烟燻欲死者〕
用生白萝卜嚼汁咽之立爽。

诸物咬伤  ***************************
〔毒蛇咬伤〕
用蒲公英捣烂，贴上即愈。又方，用鸡蛋敲破蛋头合在蛇咬处。蛋变黑色，再用一蛋合之。俟蛋内黄白不甚黑，再用一个合之，即愈。（兼治蜈蚣蝎子咬伤。）又方，将夜壶内尿垢用津唾研烂，搽之立愈。又方，以大蓝汁一碗，雄黄末二钱，调匀点在伤处，并令徐徐服其汁。如无蓝汁，以靛花或青黛代之。又方，立将伤处用绳绢扎紧，勿使毒入心腹。令人含米醋或烧酒吮其伤，以吸拔其毒。随吮随吐，随换酒醋再吮，俟红淡肿消为度。吮者不可误咽中毒。又方，白芷末一两煎服，再用白芷末加胆矾，日日搽之。被蝮蛇啮死，用香白芷末二钱，麦冬汤调服。急则以水代饮之即活，仍调白芷末敷伤处，效。又方，五灵脂一两，雄黄五钱，以酒调灌二钱，再以渣涂伤处。啮伤者麻油二三盏护心解毒，吮后亦以姜末敷之。又方，雄黄研末二钱，调酒服之。又以数钱调敷患处，即效。又莴苣取汁合雄黄末作饼子，候乾为末贴疮口，毒水流出，肿痛即消，愈。卒被咬伤，用白矾火上融汁，滴咬伤处，立效。无白矾，则作艾炷灸五壮，良。（凡蛇咬伤者，先饮好醋一碗，或麻油，毒气不随血走。）毒蛇螫伤，急切无药，以热人尿洗出血，取口涎搽之。又方，以人屎厚敷布裹之，即消。中蛇毒口禁眼黑欲死者，用苍耳嫩叶一把捣取汁，温酒和灌之，渣敷疮口。又方，青木香，水磨敷之，仍煎汤饮妙。又贝母研末六七钱，酒调令病人尽量饮之，少刻，酒自伤处化水流出，却以渣敷患处，即苏。又丝瓜根捣研，生酒调吃，一醉立已。凡蛇毒取独头蒜，或小蒜，或苦苣，或水蓼，各捣汁饮之，以渣敷伤处，俱效。（以上各方内，俱量加雄黄末尤妙。）
〔上虺蛇咬〕
急拔去头心红发一根，用生何首乌捣汁，冲酒服之，其渣敷患处，痛立止。
凡蛇蝎蜈蚣咬伤，用五灵脂研涂伤处，立愈。
〔蜘蛛咬伤〕
（腹大如孕，一身生丝。）
用羊乳饮之，几日即平。遍身成疮者，取好酒饮令醉，须臾，虫于肉中如小粟自出。又方，蓝汁一碗，细饮其汁，并点咬处，即效。又鸡冠血涂之，亦效，桑白皮捣汁涂，立愈。或蔓荆子油、薤白汁，各涂咬处，俱效。
〔蛇遗水毒〕
误饮腹中必生蛇，水调雄黄服，即下。
〔虎咬伤〕
先饮清油一碗，取白矾为末纳伤口。又砂糖水调，服之一二碗，并涂伤处。又生葛汁饮之，及洗疮口。又饮酒令大醉，当吐出毒气，良。又少饮麻油亦效。又方，生姜、白矾捣敷，仍饮姜汁解毒，效。
〔治蝎刺伤〕
（蝎有雌雄。雄者，痛在一处，井泥敷之。雌者，痛牵诸处，取瓦檐沟下湿土敷之。无雨时，则取新水从瓦土淋下，取湿泥敷之。）
用蜗牛角捣烂敷之，极妙。蜗角即扁身天螺狮。蝎咬，用银朱鸡蛋清调敷。又方，生半夏、白矾等分，和醋敷伤处即愈。又胆矾搽之，立消。蝎螫痛甚，取冷水渍之即不痛，水微温复痛，即易新水渍之。又薄荷细嚼，敷之亦瘥。
〔癫狗咬伤〕
用野菊花研细，酒调服尽醉，效。无花则用根叶四两，煎酒二碗，水二碗，七分服。一方用人粪涂于患处，新粪尤好，诸药不及此。又法，急至溪河，将伤处洗，挤血净尽，多饮生姜汁则毒可解。仍封扎伤口，勿使受风。又方，用防风独茎者一两，天南星一两（泡七次，）晒乾共为末，每服一钱，白汤送下。半日再进一服，汗下即愈。一方：口含浆水洗净，用天南星（切片，淡姜水炒，二钱，）真防风（二钱，）共为末，干贴伤处，效，不更发。又常饮韭菜汁，以渣封疮口，不再发。又方，乘毒未发时，用斑蝥几个同米炒老黄色，去斑蝥，用米研末，蒸鸡蛋二个食之。于小便内取下血块，痛胀不解，则血块未尽，仍再食之，血块尽乃止。毒发狂作犬声者，毒入心矣。用蛤蟆脍食之效。又虎头骨、虎牙研末，每服二钱，愈。
〔疯犬咬伤日久复发〕
用雄黄（明者，五钱，）真麝香（五分，）共为末，酒调敷二钱，服后必使得睡，切勿惊动，听其自醒，须利下恶物乃效。又方，用蚯蚓粪敷出犬毛，毒气乃散。
〔狮犬伤〕
（与上条略同）
急于无风处吮出恶血，无血则以针刺出血，小便洗净，香油调雄黄末，少加麝香敷之。如仓卒无药，以百草霜、麻油调敷，或蚯蚓粪厚敷之，皆能急救。散毒法：生麻油研豆豉为膏，丸如弹子大，常揩拭所咬处，却掐开看豉丸内若有犬毛，此毒气已出，另换一丸揩至无茸毛乃痊可。
〔狗咬成疮〕
用白果去壳，嚼细涂之，即效。
〔鼠咬伤〕
用猫毛烧存性，入麝香少许略研，香油调涂患处，效。
〔蜈蚣咬伤〕
用雄黄末醋调涂之。又白矾、生姜、半夏等分研末，醋调涂之。又桑白皮捣汁涂伤口，或独头蒜研贴之。又蜗牛取汁滴入咬口，又乌鸡冠血及屎涂之。又人头垢涂之，不痛不痒。又青油点纸燃取烟燻之，又盐汤渍之，又黄蜡火上熔汁，滴患处，俱效。又法，用生蜘蛛放在伤处，蜘蛛自会向伤口吸毒，须臾，毒尽即将蜘蛛放在水中，可救蜘蛛。
〔杂色诸虫伤〕
用青黛、雄黄等分为末，新汲水调服二钱，又外敷之。又大纸燃蘸香油，点火吹灭，以烟燻之，即愈。又以麝香涂之，又生鸡蛋轻轻敲一孔合伤处，即愈。
蚯蚓伤（中毒腹大，夜听蚯蚓鸣，用盐水渍之，或先下盐汤一杯尤妙。又以石灰水浸之，又以鸡屎或鸭屎敷之，又老茶叶研末，油调敷之。）
蚕咬伤（川芎和酱汁研敷，又苎汁饮之，并涂患处。）
蝼蝈伤（用石灰和醋，涂患处，即愈，神效。）
蜗牛伤（用蓼子取汁，浸伤口，即效。）
壁獍咬人必死（桑枝烧灰，淋取汁，调白矾末，敷伤处即愈。又方，雄黄末磨醋涂之，可愈。）

救诸毒  ***************************
〔解砒毒〕
（服砒未久，毒在上，宜吐之。若时既久，毒入腹，则不能吐出，须用黑铅等方下之。即先吐者，亦宜服铅水、鸭血等，以尽馀毒。）
其症烦躁如狂，心腹绞痛，头旋欲吐不吐，面色青黑，四肢逆冷，又或闷厥心头微温，命在须臾者，用绿豆半升擂去渣，以新汲水调，通口服。又方，炒柏子壳三钱，红土三钱，同研细末，鸡蛋清调服，服后作一寒颤，即愈。重者不过两服。又方，用真靛花二钱分二服，以井花水浓调服之。又方，用细叶冬青汁频灌，即解。又方，无花果五钱研末，冷水调下，即活。又杨梅树皮煎汤，二三盏服之。又方，用黑铅磨水灌之。又方，毒在腹中，禾秆烧灰，新吸水淋汁滤清，冷服一碗，毒随利下。又方，生油灌之令吐。又方，热鸭血灌下立解。又方，用防风四两煎汤冷饮之即解。又方，桐树叶捣烂，冲生白酒服之，又用粪清灌之亦解。又方，腊肉猪胆水合服之，立解。又方，用明矾一块，水一碗，用银簪顺打起沫，吹去沫，又打又吹，沫尽止，饮下吐出即解矣。打沫不可逆行，必要顺打为妙。又方，紫蝴蝶花根捣汁一碗，灌下立愈。又用熟豆腐浆灌之亦解。又方，以淡豆豉浓煎汤服之可解。又方，甘草水煎浓汁，用蓝汁饮之，即愈。
〔解断肠草毒〕
（即野葛，一名钩吻，江西人谓之黄藤根，粤人呼为胡蔓草，又名大叶茶。）
先用鸭蛋三个，将服毒人扶正，撬开牙关，剥开蛋壳，待蛋入胃，裹住毒草，次用猪膏融化温和灌之一饭碗，后用黄豆半升，同笋鸡一只连毛带肠捣烂，同清水一碗半煮熟，布袋滤去渣取汁灌下，其毒即吐。如不吐，即用芋苗探喉，鹅羽亦可，吐出即愈。其毒在胃者可治，入肠者难治。又方，用蕹菜生捣汁，饮一二茶杯即愈。（冬春用蕹菜子一两煎服，治胡蔓同。）
〔解胡蔓草毒〕
（治钩吻同前）
急将大粪汁灌之可解。或以嫩叶心浸水，涓滴入口，百窍溃血，急用抱卵不出之鸡蛋研细和麻油，开口灌之，吐出可救，少迟则难治。（余同上条。）
〔解鼠莽草毒〕
（可与前两条同治）
用黑豆取汁服之，可解其毒。又方，用枯莲房壳带蒂梗阴乾，㕮咀一两半，煎水二三碗，将冷灌之。如无莲房，用荷叶中心蒂七个，或用藕节七个，煎汤一碗，温令灌之，毒即解。
〔解信毒〕
（即砒霜未炼过者）
速取梁上燕子窠，用井水三四大碗放桶内，将手搅调，用夏布手巾如榨腐法，筛去泥土、取泥水连灌三四碗，自吐。不吐再灌，吐尽即醒。（余与上条解砒毒同。）
〔治一切药蛊金石毒〕
俱用石蟹，以热水磨服即效。
〔服银黝毒〕
以生羊血灌之，吐尽即愈，或黄泥水亦可。
〔解盐卤毒〕
用生豆腐浆灌下，再以鹅翎绞喉数次，令吐即活。又方，急将白糖四两汤灌下，垂死者即活。又方，用生羊血灌之亦可。又方，将常用搽桌布洗水灌之，使吐即解。又方，用生大黄一两捣碎，再用豆腐浆同捣数十下，服后泻数遍，即愈。又方，用黄豆入水捣汁灌之，亦效。
〔解巴豆毒〕
中巴豆毒痢不止，以大豆一升煮汁饮之可解，或红豆煮汁亦可，又以冷粥一碗食下亦解。又方，以芭蕉叶捣自然汁，服之即止。又方，用葛根捣取汁饮之，又以冷水浸两手足极效，忌食热物。又蓝根、沙糖擂烂和水服之。又巴豆畏大黄、黄连、芦笋、菰笋，各水煎水冷服，皆能止泄。
〔中鸠鸟毒〕
用乾葛末，每服二钱，井水调下即愈。
〔中河魨毒〕
（毒在肝血脂子井眼，又忌煤尘落入锅釜。）
用橄榄汁或粪汁、芦根汁俱效，或白茅根捣汁，冷饮亦愈。又方，用白矾研末，白汤调下探吐之。
〔马毒〕
（开剥死半马中毒，遍身生紫疱俱溃，叫痛，急服紫金锭，吐泄则愈。）
马汗入人疮内，毒气攻心闷欲绝，烧粟秆灰浓淋作汁，煮热蘸疮，于灰汁中出尽白沫即瘥。又用马齿苋捣敷，并取汁饮之。又以冷水浸疮数易，饮好酒立愈。驴涎及马汗入疮，用柘白矾、黄丹炒等分调贴之。
〔中牛马肉毒〕
甘草煮浓汁，饮一二升，或煎酒服，或吐或下。如渴不可饮水，饮之则死。
〔食马肝致毒〕
用猪骨灰，或牡鼠屎，或豆豉，或狗屎灰，人头垢，每一样水服，俱效。
〔食鳖过多或遇毒〕
用木香钱半，略研，煎服可解。苋菜与鳖同食，腹生小鳖，用马尿热饮一二碗即瘥，白马尿更妙。凡中鱼鳖毒者，饮靛汁即愈，或陈皮汤亦可。
〔竹鸡斑鸠〕
（夏食生半夏，人多食亦中毒。）
用生姜汁饮之，如口噤者，撬齿灌入即活。
〔中铅粉毒〕
以麻油调蜂蜜服之，其毒自解，或饴糖亦可。
〔中煤炭毒〕
（房中置水一盆，并使窗户有透气处，则煤炭虽毒不能为害。）
受毒时头晕而心口作呕者，即是，急用生萝卜汁灌之，或生咸菜水饮之，即解。
〔食隔夜菜误受虫毒〕
用生鸭血饮之，再煮熟鸭肉食之，其毒自解。
〔蒙汗毒〕
多饮凉水即安。
〔守宫毒〕
（惊蛰至九月，茶水未盖者，经宿则不可饮，守宫之性见水即淫，馀沥遗水最毒。）
误饮守宫毒水急用地浆水解之。（门限下泥常踏者取数两，以新汲水搅数遍，澄清饮，可救一二。）
〔莨菪毒〕
（中此毒则冲心大烦闷，眼生星火，狂乱奔走，时见鬼怪。）
抬磨针水研绿豆汁饮之。又方，甘草、荠苨煎汁饮，或蓝汁饮下亦可。又犀角磨水饮，又以蟹汁服之，又甘草、黑豆煎汤服。
〔艾毒〕
（久服艾叶则热气冲上，狂躁不禁，眼内生疮或有血出。）
用甘草、黑豆煎汤服，或蓝叶汁、绿豆汁饮之俱可解。
〔过食豆腐毒〕
（生疮、噫气、遗精、白浊，切忌饮酒。）
用萝卜（或子）煎汤饮之，又杏仁水研取汁饮之。
〔多食热面毒〕
用萝卜汁（无生者用子）水研汁服。又赤小豆末沸水服，即愈。
〔川椒毒〕
（闭口川椒有毒，人吞之使气欲绝，或下白沫，身体冷痹。）
误食闭口椒戟喉气闭，吃大枣三四枚解之，又饮井水一二升便瘥。又地浆饮之，又浓煎黑豆汁将冷饮之，俱效。
〔杏仁毒〕
（杏子双仁有毒，误服必死。）
蓝叶汁饮之，又蓝实研取汁饮之，又地浆饮之三碗，又用香油多灌之，俱效。
〔解苦杏仁毒〕
（炒半生半熟即有毒）
用杏树皮煎汤饮之，虽迷乱将死者亦可救。
〔解斑蝥芫青毒〕
用大黑豆汁服之即效（小黑豆亦可。）又方，用肥皂水灌下，再以鹅翎搅喉数次，令吐即活。又戎盐汤或蓝青汁，服之并瘥。又方，用生鸡卵或鸭卵开孔灌入口中，连灌五六枚，得吐即活，倘口闭以箸抉开灌入。
〔多食莴苣中毒〕
（此菜内加以生姜可制之）
以生姜服之毒可解。
〔治菌蕈毒〕
（如菌蕈夜中有光者，欲烂无虫者，煮不熟者，煮的汁照人无影者，上有毛下无纹者，即卷赤色者，皆有毒，中之杀人。）
掘地一穴以冷水搅之令浊，少顷取饮可解。又马兰根叶捣汁饮之。又枫树菌食之笑不止而死，用地浆最妙，人粪次之，或用冬瓜蔓汁解之。救诸菌毒用苦菜、白矾掬新汲水挼咽之。
误食毒蕈，即採生金银花嚼之可解，治菌毒亦同。又六畜及鹅鸭之类，刺取热血饮之可解。又油煎甘草冷饮，只多饮香油亦可。中蕈毒吐下不止，用细茶芽（即雀舌茶）为末，新汲水调服神效。又方用荷叶捣烂和水服之，又鲞鱼头煮汁饮之，亦效。
〔藜芦毒〕
（人中此毒，吐逆不止）
葱白汁饮之可解，或雄黄末和水服亦可。又方，香油或温汤饮。
〔苦楝毒〕
（中苦楝根毒，泻不止。）
用冷粥食之可止。
〔矾石毒〕
用黑豆煎汁饮之可解。
〔硫黄毒〕
（中者令人心闷）
用猪血或羊血乘热饮之，俱效。又宿冷猪肉或鸭肉羹冷食之。又方，黑锡煎汁饮，亦效。
〔水银毒〕
用肥猪肉冷食之。又以猪脂食之，俱效。
〔碙砂毒〕
用生绿豆研汁一二升，饮之即解。
〔大戟毒〕
令人泄泻不禁，煎荠苨或捣菖蒲汁饮之。
〔狼毒毒〕
杏仁研水和取汁服，或蓝叶汁、白蔹末和水服之，俱可解。
〔踯躅毒〕
栀子煎汤饮，又甘豆汤饮亦可。
〔甘遂毒〕
黑豆煎汁饮之。
〔半夏毒〕
生姜汁饮之，又干姜煮汁服之亦可。
〔芫花毒〕
柑皮煎汁饮，又甘草或防风煎汤服。
〔苦瓠毒〕
吐痢不止，以黍欀灰汁饮。
〔诸石药毒〕
以雁肚服之，又白鸭屎为末和水服。
〔多食海菜毒〕
腹痛发气，口吐白沫，以热醋饮即安。
〔烧酒醉死〕
（烧酒不可用锡器盛炖及过宿贮，久则饮之杀人。）
用锅盖上气流水灌下半碗即活。又方，以井底泥摊其胸，浸发冷水中，饮以绿豆水可解。又诸酒致毒，惟绿豆粉汤可解之。又饮酒中毒经日不醒者，用黑豆一升煮汁，温服一杯，三次即愈。
〔解饮馔毒〕
凡中饮馔毒不知何物，即煎甘草荠苨汤饮之便效。
〔解百毒〕
用生鸡子清调白矾末可吐众毒，绿豆甘草汤亦解百毒。又法，在上不论何毒，多灌香油探吐即安，毒在下只以芒硝甘草汤利之亦可。又解毒丸：用板蓝根四两，贯众（去毛，）青黛（水飞，）甘草（各一两），炼蜜为丸梧子大，另以青黛为衣，毋论饮食百物毒，稍觉精神恍惚，急取十五丸烂嚼，新水送下，两次即解。
〔菜蔬毒〕
（食诸菜中毒，发狂烦闷或吐下。）
用葛根浓煎汁服佳。又猪骨烧灰，冲水服良。又多饮香油，又人乳汁或童便饮二升，愈。
〔郁肉〕
（肉盛密器盖之隔宿，名郁肉有毒。漏脯茅屋漏水沾湿脯，名漏脯，有毒。）
用黑豆浓煎汁饮数升，即解。又多饮人乳汁，又捣韭菜汁服二三升，皆可解。
〔杂瓜果毒〕
（桂心为末，饭丸绿豆大，用水吞下十数丸，即愈，加以麝香尤妙。）
〔瓜毒〕
（石首鱼炙食数枚，或煮汁服之亦可。）
六畜肉毒（犀角浓磨汁一碗服之，又水浸豆豉取汁数升服亦可。又胡荽子一升煮汁停冷，每服半升，日两次，又捣生韭菜绞汁饮俱效。）
〔食自死六畜毒〕
（用黄柏末二三钱，水调服，不解再服。）
〔食自死鸟兽肝中毒〕
（用人头垢一钱，煎汤化服。）
〔食牛马肉中毒〕
（用芦根取汁饮一二升，又多饮清酒即解，浊酒亦可。）
〔牛马肝毒〕
（用人乳汁饮一二升，立愈。）
〔食牛羊肉中毒〕
（以甘草汁一二升服之。）
〔食狗肉不消〕
（用芦根捣汁饮之，又杏仁一升去皮研，水二升煎，去渣，分三服。）
〔食鹅鸭中毒〕
（糯米泔饮，或温酒饮，又秫末水研取汁服一杯。）
〔食雉肉中毒吐下〕
（用犀角磨浓汁，饮一碗。）
〔食中毒箭死鸟兽肉及野鸟肉毒〕
（用狸骨烧灰和水服，又黑豆汁或蓝汁亦可。）
〔食鱼中毒〕
（饮生冬瓜汁最验，又浓煮冬瓜汁饮之。）
〔食蟹中毒〕
（生藕汁、冬瓜汁煮，蒜汁、紫苏叶或子煮汁饮之，俱效。）
〔食鳝中毒〕
（以蟹食之即解，或豆豉汁饮之亦可。）
〔食鱼脍不消〕
（食鱼脑即消，凡食鱼过度，亦食鱼脑为妙，又以生姜汁服亦消。）
〔多食生脍成癖〕
（取水中小石子数十枚烧红，投五升水内，复取出，烧赤再投，七次即热，饮之三五服即解。）
〔食鳝食鳖毒〕
（用豆豉一合，新汲水半碗，研浓饮，频频服之，即愈。）
〔凡食生肉中毒〕
（以地浆饮之可解。）

物性相反误食伤人  ***************************
甘草与鮕鱼同食杀人。蟹与柿反。黄瓜与花生反。南瓜不可与羊肉同食，犯之立死。猪肉得胡荽烂人脐。羊肝得生椒烂人脏。河豚同鹿肉食杀人。河豚风慄并食有毒。羊肉同脍酪食害人。脍生同酥乳食之变诸虫。鳖肉与苋菜食之还生鳖。荆花落鱼羹即杀人。石膏与荞麦面同食杀人。服木鳖子啖猪肉杀人。食黄嗓鱼犯荆芥杀人。食驴肉亦最忌荆芥。蜜鮓并食有毒至死者。茅舍漏滴肉上，食之杀人。
兽有歧尾，蟹有独螯，羊一角，鸡四足，鳖三足，白鸟乌首，乌鸡白首，白马青蹄，黑马白蹄，鱼无肠胆，牛肝叶孤，饮瓶花水有毒，瓶浸腊梅尤甚。採草药夹杂毒物能杀人。鱓鱼昂头出水二三寸者，有毒杀人。蛇虺涎滴入饮食中杀人。淘积粪坑秽水入口即死。淘古井须防冷毒致死。百足虫毒杀人。服官粉杀人（即铅粉。）
曼陀罗闹阳花酿酒令人狂笑，昏沉不语。
多服仙茅，舌胀大难治，（以小刀刮之，至百十下，有血出乃缩，即用大黄、芒硝煎服二三碗，仍以蒲黄、青黛、黄柏末或冰硼散等药搽之，可愈。）
老鸡过数年有毒（养生家鸡老不食，夏不食鸡。）

水毒  ***************************
（江河溪涧水初涨时，汲之煮食有毒害人）
用贯众一二枚放水缸内，以雄黄二钱，明矾二钱入水内，俟澄清方可饮食，缸底泥须去之。

避蛊毒  ***************************
如入蛊乡饮食，即潜于初下箸时，收藏一块在手，尽吃不妨。少顷即将所藏一块潜埋于人行十字路下。即蛊于其家作闹，蛊主必反来求教。或食时让主家先动箸，或明问主家云，莫有蛊，以箸筑桌而后食，则蛊不能为害。又方，雄黄末少许，洒于酒中，先食大蒜，再食他物，主家见之，即不下蛊。
〔中蛊毒〕
（如中蛊毒，先以白矾末，令尝不涩觉味甘，次食生黑豆不腥，乃中蛊也。）
毒在上，则服升麻以吐之；毒在下，则服郁金以下之。或合升麻郁金以服之，不吐则下。又方，浓煎石榴根皮饮之，不下即吐出虫，皆活。又方：以白矾牙茶捣为末，冷水调饮即愈。又方，用鳗鲡鱼乾末，空心服之，鱼或烧炙令香食之。其鱼有五色纹者尤佳。一方，土常山三钱煎服，又马兜玲三钱煎服，俱效。又用甘草、白矾为末，清水调服，或吐或下即安。又方，燕屎三合，熬独蒜三枚和捣为丸，梧子大，每服三丸，（日三五服，）蛊当随利下而出。又胡荽根（即芫荽根）捣汁半升和酒服，蛊立下。又取胡荽子研，水煮取汁，冷服半升日二次即下。又桔梗捣汁饮之，又荠苨捣饮之愈，或末煎服俱效。又以大蒜常食之可。凡中蛊毒以紫金锭磨服一二块俱效。（凡服药已瘥，自后饮食永不得吃冷物，以免再发不救。凡沾蛊瘥后忌酒及一切肉食毒物一月，惟软饭可也。中蛊之时常食烧酒与大蒜良。）
〔金蚕蛊毒〕
（验法用白矾、生豆如前。）
取两刺蝟，置病人房中搜擒其虫。又方，石榴花浓煎汁饮之，吐出活虫即愈。又蝟皮烧为末和水服一钱，当吐虫出即愈。
〔送蛊法〕
中蛊欲死，取蘘荷叶，密安病人卧席下，（勿令病者知，）病者呼蛊主姓名，令其收去即安。
〔炙蛊毒〕
于足小指尖上艾炙三壮良，有物出。饮酒得之，随酒饭出；肉菜得之，随肉菜出。即愈。神效。皆于炙疮上出。

挑生毒  ***************************
（岭南人挑毒于饮食中以害人，其候初觉胸腹作痛，次渐搅刺，十日则物生能动。在上则胸痛，在下则腹痛）
在上者，用胆矾末五分，投热茶内，化毒探吐之。在下者，用郁金末二钱，米饮调服，当泻下恶物。
后以四君子汤去甘草调理脾胃。有人胁下肿起，顷刻如碗大，此挑生毒也。五更时以生绿豆试嚼之，觉香甜即是。用升麻研细末，取开水冷定，调服六钱，连服二三次，痛泄中，葱数茎，根鬚皆具，肿则消缩，仍服平胃散调补而愈。

吞鸦片烟毒  ***************************
轻则心中发燥，急用活鸭血或鹅血灌之，或酱油或凉水多灌之，吐出鸦片烟即愈。或用白矾、雄黄同研末，清水调灌亦效。若服多毒重，则身冷气绝，似乎已死。若肢体柔软，实未死也，乃鸦片性烈醉迷之故。将其人放在潮湿阴地，用筷撬开牙齿，又以竹筷一枝横放口内，令口常开，时以冷水一杯灌之，有金汁灌之更妙，外以冷水在胸前摩荡，每日夜十馀次，又用冷水一盆，将头发散放水盆内漂之，三四日后，鸦片之气退尽即活。（切勿见太阳，若一经日照，便不可救。）但身不僵硬不变色，七日以内毋遽棺敛，曾见以此法救之皆活。又方，用灯油频灌，吐即愈。（盖烟膏见油不散。）惟调酒服者难救。

野芋毒  ***************************
野芋自生溪涧间，叶与芋相似，而形差小，误食之杀人，惟以地浆与粪汁饮之则活。又方：大豆煎浓汁，多温饮之，甚效。芋种三年不採成□芋，误食并杀人，治法与上同。
