

卷一  ——————————————————————————————————————————————————————————————————————————————————————————

外感门  ***************************
●伤寒初起
三日内用。
陈细茶三钱　核桃肉三个　葱白三根　生姜五钱
共捣一处。河水煎，和黄酒一碗，热服。汗出自愈。
●时气
初起，三日以前者，服五仙汤。
陈茶　核桃肉　艾叶绿豆以上各一握　葱三根
上用河水将好酒各半煎服，出汗立愈。
●七仙汤
凡伤寒、时疫、肿毒初起，一服出汗，百病皆除。
陈茶一撮　大蒜一个捣　葱三根　陈皮一撮　霜梅七个　生姜三片　花椒七粒
用好酒一大碗，煎半碗，温服。
●姜梨饮
治时气初起，小儿更效。
大梨一个，去皮，木杵捣汁　生姜二钱，捣汁
共一处。加童便半酒杯，重汤炖滚，温服，被盖出汗即愈。
●棉子酒
治初感寒邪。棉花子一撮，炒黄，捣破，用黄酒煮滚，去棉子，饮一大钟，汗出即愈。
●感冒痧症
于端午日正午时，以朱砂、雄黄、硼砂、火硝、麝香、牙皂各等分，研为细末，每用少许，点男左女右大眼鱼内，屡验如神。每年备用，忌饮食、避风。
●神白散
治时行一切伤寒，不问阴阳轻重男女孕妇，皆可服之。
白芷一两　生甘草五钱　姜三片　葱白三茎　枣一枚　香豆豉五十粒
水二碗，煎服取汗。不汗，再服。病至十余日未得汗者，皆可服之。此药，可卜人之吉凶。如煎得黑色或误打翻，其病难愈，如煎得黄色，无不愈者。煎时要至诚，忌妇人、鸡、犬见之。
●天行热狂
芭蕉根捣汁饮。
●时行热毒
或发斑，或毒肿，心神烦躁，用蓝靛一大匙，新汲水一盏，服之。
●山岚瘴气
生、熟大蒜各七枚，共食之。少顷，腹鸣或吐或大便泄愈。
●中暑发昏
小青叶，井水洗去泥，按干入砂糖，擂汁，急灌之。
●伤寒结胸
陈香糟六两　生姜四两　水菖蒲根四两　盐二两
共捣，炒热为饼，敷胸前痛处。以熨斗熨之，内响即去。如口渴，任吃茶水，待大便下恶物愈。
●发斑不出
以白蜡烛照视心胸、腹背，隐隐红斑不起，在于肌肉。取山羊乳，饮之，斑出病愈。
●伤寒
十数日，大热，无汗，神昏谵语，垂危欲死。用井水一小碗，又鸡蛋清一个，和匀吃下，虚者先战后汗，壮者不战而汗愈。
●天行热病
狂邪不避水火，欲杀人者。苦参两许，为末，水煎服，或薄荷汤下。
●瘟疫
大黄四两，酒洗，蒸，晒干　牙皂二两　青黛一两　紫苏叶一两
共为末，水滴丸，绿豆大。每服百丸，绿豆汤下，三服愈。
●治时疫不相传染方
用雄黄水磨涂鼻孔，或以雄黄一块，重五钱者，以绢帛包系，头顶心亦妙。或以香油涂鼻中，又以赤小豆同糯米浸水缸中，每日饮之，又以贯众浸水饮亦妙。
●霍乱吐泻
得此病，莫与热汤米饮，急取河水煎滚半碗，再以冷井水半碗相和一处，杓扬千遍，入炒盐三匙吃下，阴阳分清，其病立愈。
●又方
百沸汤半碗，新汲井水半碗，入洁净黄土化开，澄清，入绿豆粉、冰糖各五钱，调服立效。
●又方
盐一两　生姜五钱
同炒，令色变，水煎温服。
●霍乱转筋，脚缩不伸者
可用新汲井水一碗，入炒盐二钱服，再取水一盆，入盐浸两足，即愈。
●干霍乱
不得吐泻，脐腹急痛，躁闷欲绝，俗名绞肠痧。用芋头去皮，以竹片刮碎，和冷水，去渣服。再以炒盐数两，布包放脐上，用滚水一壶熨之，冷即换。
●又方
用荞麦一大撮，炒焦，以滚水冲下，待温服之，立愈。
●心腹一切冷气、恶气
艾叶捣汁服之。
●阴症腹痛，面青，手中冷者
鸽子粪一大撮，炒、研末，滚热酒一杯和匀，澄清，炖服即愈。路途之间，偶得阴症，无药可救，又无热汤可吃，急令病者睡倒，著一人将病者脚后跟用力咬住，令其知痛，滚转挣坐，候周身出汗即愈。
●又方
鸡蛋煮熟，去壳，趁热在脐腹上旋转，摩之少冷即换。连摩数次，其毒即收蛋内。或用葱一把，以绵纸裹紧，切去须叶，只用寸许，单葱白如饼样，放脐上，以热熨斗熨之即愈。再以黑豆炒熟，投酒热饮，或灌之吐，则复饮，出汗为度
●回生膏
治阴症如神，至危者亦可治。
明矾　黄丹　干姜各等分
为末，连须葱数茎，同捣敷脐，以热砖烙之。
●灸阴症法
男左女右，中指顶以艾灸七壮，或脐下一寸，灸三大壮。胀满不得吐下。用鲜紫苏捣汁饮之，或干者亦可煎饮。
●呕哕不止
芦根二三斤，水煮浓汁，频饮，效。
●又方
真火酒一杯，新汲水一杯，和服，妙。
●呃逆不止
柿蒂，烧存性，为末，黄酒调服立止。或用姜汁、砂糖等分和匀，炖热徐服，立效。
●又方
刀豆子烧灰存性，白汤调服，二钱立止。


卷二  ——————————————————————————————————————————————————————————————————————————————————————————

内伤门  ***************************
●虚损劳瘵
用浴池水，待人浴，昼时取一罐，澄清去脚，用清者六碗，煮红枣二两，煮至三碗，连汤枣服，早午晚三次，每日不脱，其病即愈。
●又方
猪腰子二个　童便二盏　好酒一盏
新罐盛之，泥封，炭火温养，自戌至子时。五更初炖滚，取开，饮酒食腰，半月取效，一月全愈。
●又方
鸡蛋七个
入童便内浸七日，一日一换。取出，再用猪肚，洗净（将蛋去壳），入内缝好，加白酒入砂锅内煮烂，食之，如此数次即愈。
●回生膏
治血虚火旺。
人乳男用女胎，女用男胎　藕汁　白酒　头浆白蜜　白童便临时取用
各等分煎膏，滴水不散，空心服之，圆眼汤送下，病重者多吃。
●又方
大补虚损。
牛乳十斤　桂圆十斤
二味煎膏酒服。
●又方
乌骨童雄鸡一只，碗锋去毛杂，不下水，忌铁器，肚内入建莲，用砂锅将好酒煎烂鸡头，放在锅外，随意食之。
●吐血不止
用荆川竹纸烧灰，冷水和服，神效。或取藕汁，同好墨汁冲和服。
●又方
干荷叶顶廿四个，烧存性　蒲黄炒黑　郁金各五钱　白丝线灰一钱
共末。茅根汁和汤下
●又方
梨汁　白萝卜汁　人乳　童便　十大功劳叶又名老鼠刺，江南处处有之
以上各一碗，用黑料豆二升，同煮干晒燥，每早三钱，白水下。
●吐血后调理方
白元米一升，炒　莲子一斤，去心
童便浸一宿，晒干，如此七次，为末。加蜜一斤入罐，重汤煮，三炷香取出，任意服。
●内损吐血
飞罗面，略炒，以京墨汁或藕节汁调服二钱。
●久嗽不止
紫苑　冬花各一两　百部五钱
共为末，用姜三片，乌梅一个，煎汤调下三钱，日二服。
●新久咳嗽
无内热见血者，生姜自然汁一杓，生蜜二匙，同放碗内，重汤煮一滚服。
●又方
胡桃肉三枚　生姜三片
卧时嚼服，即饮汤二三口，又嚼桃、姜。如此数服，即静卧，必愈。
●咳嗽痰壅
梨汁一钟　姜汁　蜜各半钟　薄荷末五钱
和匀重汤煮，十余沸，任意食之。
●久咳不止
人乳大半钟　甜梨汁小半钟
和入碗器内，滚水炖开，取起空心服。老年痰火皆效。
●久嗽
乳酥四两　白蜜四两　生姜四两，竹刀，切捣碎取汁　核桃七个　杏仁七粒，去皮尖
慢火熬黑色，每日清晨服数匙。
●又方
款冬花蕊五钱　鹅管石五钱，煅　陈皮二钱五分　冬月加肉桂一钱五分　老人、虚人加　人参五分
忌铁器，为末，分为七服，每晚一服。作三次，入芦管内，口噙芦管近咽喉，用力一吸，将温水一口送下。不可多吃，忌油腻并盐。
●肺痈
夜合花树第二层皮，俗名绒树。六七月间开红花，细簇如刮，绒花煎汤，时时饮之。或多年陈芥菜，卤饮一杯，神功。或虎耳草汁，冲白酒浆露一宿，空心服。
●哮喘方
白鸡冠花经霜打者，焙为末，酒下三钱，数次即愈。
哮喘神验。鸽粪一撮，将瓦烧红，放鸽粪在上，自然成灰，研细，好酒下，立止。
●又方
鸡子一枚，顶开一孔，入人口白末三厘，调匀纸糊，煨熟食之。
●气喘咳逆
真紫苏子入水研，滤汁，同粳米煮粥食。
●男妇虚劳
腰腿疼痛，咳嗽吐痰，不发热者。九月经霜桑叶，阴干一斤，红枣去皮核一斤，好酒五斤，同浸坛内，重汤文武火煮，二炷香，空心服三小杯。
●寒热肢体倦痛者
八九月青蒿成实时采之，去枝梗，以童便浸三日，晒干为末，每服二钱，乌梅一个煎汤下。
●传尸劳病
背脊内必热，有虫，取鸽粪三五合，炒极热，布包，从尾闾擦背脊，上至颈项骨，又从颈项擦背脊，下至尾闾。如此上下数十遍，冷则易之，日擦十余次，夜擦五六次，三日内外常擦，其虫必死，服药有效。
●虚劳伤肾
梦中泄精，用韭子二两，微炒为末，食前温酒服二钱。


卷三  ——————————————————————————————————————————————————————————————————————————————————————————

杂症门  ***************************
●中风
四肢麻痹，筋骨酸痛，腰膝无力等症。五月五日、六月六日、九月九日，采豨莶草叶洗净，晒干，入酒甑内，以好酒与蜜蒸之。晒干又蒸，如此九次，则气味香美，焙干为末，蜜丸。空心服数钱，酒下。
●风湿手足麻木，浑身疼痛洗方
樟木　蕲艾　花椒　生姜　牛膝　萝卜英
入砂锅内，煎时先对患处熏蒸，待温洗之。
●又方
桑枝切碎，炒香，煎汤频饮。
●口眼歪斜
头垢，不拘多少。如偏向左，放右手心内，以壶盛热水汤之。向右放左手内，以正为度。
●又方
鳝鱼一条，用竹片夹之，用针深刺尾出血，以血滩绢帛上，乘热贴之。如歪左贴右，歪右贴左，正即洗去。
●两腿风湿气痛
艾叶二两　葱白一把　生姜一两五钱
共捣烂，用布共为一包，蘸滚热烧酒，擦患处，以痛止为度。
●湿气痛
艾叶二两　葱白一把　生姜一两五钱
共捣烂，用布共为一包，蘸滚热烧酒，擦患处，以痛止为度。
湿气痛
白芥子一合，炒研　广胶一两　老姜汁一碗　好醋一碗
同熬至一碗，再下广胶化开，又下芥子末，麝香五分和匀，青布摊贴患处。
●又方
白风仙花，浸烧酒饮之。
●又方
油松节　晚蚕砂各等分
浸酒常饮。
●中风痰厥
四肢不收，气闭膈塞。
白矾一两　猪牙皂角五钱
为末。温水服一钱，吐出痰，效。
●痰厥气绝
心头尚温者，千年石灰一合，水一盏，煎滚去之。再用一盏，煎极滚，澄清灌之，少顷痰下立愈。
●中气不省，闭目不语
如中风状，用木香为末，冬瓜子煎汤灌下三钱。痰甚者，加竹沥、姜汁。
●风痰危急
喉闭，汤水不下，一服立解。
胆矾一钱　木香三钱　麝香一分
葱汁调斡，口灌之立愈。
●诸中卒然倒仆
痰盛牙关紧急，目闭，用生半夏末吹鼻，得嚏即醒。牙关紧急，白矾、盐花各等分，擦牙，涎出即开。
●卒中不语
苦酒煮白芥子，捣烂敷颈一周，帛包一昼夜即好。
●舌强不语
龟尿少许点舌下，神妙。
●风热瘫痪
半身不遂，或手足麻木。用秋后水红花，连苗花实，锉碎，阴干，煎浓汁，乘热薰洗。一日二三次，再用热酒和花汁饮，取汗出为度，数日自愈。屡验。
●口眼斜
大皂角五两，去皮，子为末，三年米醋调敷。左涂右，右涂左，干则涂之。
●手足麻木，不知痛痒
霜降后桑叶，煎汤频饮。
●骨软风疾
腰膝疼痛，行步不得。
大何首乌　牛膝各一斤　好酒一斤，浸七宿
曝干，木臼杵末，枣肉和丸，梧子大，空心，酒下五七十丸。
●鼓胀
用雄猪肚一个，入槟榔末一钱，牵牛末一钱，砂仁末五分，葱三根。再以整头大蒜，填满为止，线扎口，入磁罐内，酒煮烂，去肚并药，单取蒜食之，用汁二三杯。少刻大便，放屁不绝，渐渐宽泰，其大便自去黄水，如不去水，饮高良姜汁一小杯，即去。后服健脾药更妙。
●又方
西瓜一个，顶上切去一片，去瓤，入大蒜八两，去皮，原顶盖之，用糠火围煨，三炷香取出，大蒜食之。
●又方
用鲤鱼斤许者一尾，将赤小豆填满鱼腹，不著盐酱，煮熟，连汤食之三四次，愈（赤小豆，即小红豆也）。
●又方
乌鱼一尾，斤许者，剖去肠，入皮硝二两，外用厚棉缠包数层，又以熟黄泥里之糠火煨一夜，敲得响为度，去泥，从头至尾食之，将骨焙末，米糊丸酒下，忌盐、酱百日。如不愈，再制一料服。
●腹胀水肿，小便不通
老扁蒲阴干，陈者煎汤服。
●又方
亚腰壶芦，连子烧灰存性，一个，为末。食前温酒下，不饮酒者，白汤下。
●脾积黄肿
绿矾四两，煅成赤朱子　当归四两，酒淬浸七日，焙　百草霜三两
共为末。以浸药酒，打糊丸，如桐子大，每服五七十丸，温水下。一月后黄退，立效。
●气胀、气蛊
萝卜子研碎，以水滤汁，入砂仁一两，浸一宿，晒干。又浸又晒，凡七次，为末。每米饮服一钱。
●通身肿满
葶苈子四两，炒为末，枣肉为丸，如桐子大。桑皮汤下十五丸，日三次。
●面浮水肿
甘遂一钱，为末　猪腰子一枚
切作七片，将遂未掺匀于内，外以湿纸裹煨，熟食之，觉腹鸣、二便利，愈，忌盐一月。
●膈噎圣药
取猫胞，新瓦炭火炙干，研细末。每服二三分，好酒送下，粒米不下者，五六次即愈（酒内不可少有烧气）。欲取猫胞，以小木枷枷其项，庶免自食。
●又方
古冢内饭瓶水，顿饮一杯，立愈。仙方。
●翻胃秘方
将狗一只关房中饿数日，用香油拌糯米、晚米与食之，约有三升为度。将所遗之粪盛麻布袋中，于长流水中漂净，为粉，加木香末少许，葱白数茎，煮粥食之即愈。
●膈噎初起
老姜一斤，童便浸七日取出，土内埋七日，洗净晒干，为末一两，白术土炒，一两，饭丸桐子大，空心米饭下一钱。
●又方
韭汁　梨汁　姜汁　人乳
饭上蒸熟，服之。三日后再服。
●秘授神治噎膈反胃
用陈仓米一斗，同山黄土炒，令米熟，去土为末。以粟米煎汤调下，再服后药：白牛喉管一条，去两头节，并筋膜脂肉，节节取下，如阿胶片，以米醋一碗浸之，频番动，令匀，微火炙干，醋淬。再炙，再淬。醋干为度，勿见日色，只宜火焙，研细末，厚纸包收。或遇阴湿时，连纸微火烘焙收藏，每服一钱。食前陈米饮下，轻者一服立效。此方名正胃散，得于异人，君子可制救人。
●梅核气方
元明粉一两
用人乳、竹沥二味，和匀晒干，又拌又晒，至三两为度，每用一钱，加甘草末一分，临卧，清茶化下。
●截疟仙方
虚人久不愈者。
整当归一枝，切　鳖甲二钱，炙研　知母二钱　何首乌五钱　料豆一撮　向北桃头七个
以上药用井、河水各一碗煎，露一宿，清晨温服。不可经女人手，二帖愈。
●又初起者
青皮四钱　陈皮二钱　甘草一钱
水酒各半碗煎，露五更，面东服之。
●又方
未来之先日，取朝北天麻叶，九尖者方是，包大喜蛛扎头上，莫犯阴人手，立止。或取东瓜花带头上，神效。
●三日久疟
鲜何首乌五两，打碎　白甘菊二两　甘草一两　细茶一两
阴阳水，慢火煎一小时，露一宿，清晨服。
●又方
枯矾研细，醋糊丸黄豆大，遇将寒时，桃头七个，泡汤下七丸。
●疟久不止
常山二两，切薄片　好大红枣二十枚
入砂锅内，水二碗，煮枣黑为度。去常山，取枣，去皮核，清晨临来之日，空心白汤送下，徐徐食之。忌鸡、鹅、茶、葱，小儿减半，当日即止，百发百中。
●小儿疟
丁香　甘草各三分　乌梅　槟榔各半个
好酒一钟煎，露一宿，向南早晨温服。
●受寒泻痢
生姜二钱　陈茶五钱
同煎入醋，露一宿，空心服，白者温服，赤者冷服。
●红白痢疾
用扁豆花二两，红用白花，白用红花，煎汤，入红糖一两，生姜汁五匙，热服即止。
●又方
用鲜萝卜英捣汁，露一夜，入红糖，空心服。不过二三次，愈。
●又方
以豆腐炙灰，红则以赤砂糖拌服，白则以白糖拌服，每服约半酒杯，服二三次即愈。
●休息痢
狗骨炙黄，为末。每服一钱，米饮下，日二服即愈。
●噤口痢
元明粉，纳脐中，用活鳝鱼一条，以竹片三四根，周围缚之，留尾半寸许，快刀割断，滴血于脐四面，离元明粉一韭菜叶许，以手将血涂平一圈。俟干，即时行去滞物，便能饮食，但鱼血不可滴在元明粉上要紧。
●久痢
元眼七个　莲子七粒　白糖三钱　陈细茶末二钱　臭椿根皮三寸
水煎服。
●又肠滑久痢
石榴一个，煅烟尽，研末，仍以酸石榴皮一块，煎汤服，神效。
●又方
臭椿根向东南，根皮置活水漂二日，去外黄皮，焙干，为末，一两，加木香二钱，糯米饭为丸，每服二钱，米饮下。
●血痢不止
干姜烧黑存性，放冷为末，每服一钱，米饮下。
●暴泻不止
车前子，炒，为末，米饮调下二钱，其根叶亦可捣汁饮。
●又方
陈艾一把　生姜一块
水煎热服。
●寒湿泄泻
小便清者，以滴烧酒饮之。久泻肠滑，白术，炒，茯苓各一两，陈糯米二两，炒，为末，枣肉拌食。
●血痢及泻血不止
木贼草五钱
煎服，一日一次。
●便痢脓血及酒痢、久痢
乌梅一两，去核
烧灰为末，每服二钱，空心米饮下。
●热毒血痢
金银花藤，浓煎饮之。
●噤口痢
糯稻一升，炒出白花，去壳，再用姜汁拌湿，再炒为末
每服一匙，白汤下，数服即好。
●又方
上好砂糖四两　生姜四两　乌梅十五个
三味共捣，以滚水调匀服，兼治翻胃。
●盗汗不止
黄芪蜜炙　黑豆　浮麦各等分
煎饮。
●癫痫
甘遂末三钱　猪心一个
取管血和药入内，缚定，纸包煨热，取出，入朱砂一钱，分四服。以猪心煎汤下，大便下恶物为效，不下再服。
●风痰痫疾
山慈菇二三个，以茶酒研如泥，日中时用茶调下，即卧。久而吐出痰物，永不发。如不吐，再以热茶投之。
●又方
生白矾一两　陈松萝茶五钱
为末，蜜丸梧子大，一岁十丸，茶汤下。大人五十丸，久服，痰自大便出，病愈。
●风狂
犀角四两，锉末
每用一两，清水十碗，熬至一碗，滤净其渣，仍用水十碗，熬至二小杯，又用淡竹叶四两，水六碗至二碗，去渣，和前犀角汁服之，尽四剂即愈。
●失心疯病，忽悲忽笑者
郁金七两　明矾三两
为末糊丸，白汤下数钱。
●黄疸
田螺，不拘多少，捣烂，冲滚酒服，以色转为止。
●又方
生明矾，打为小块，以干豆腐皮少许，包之，空心白汤吞下。第一日，矾一分。第二日，矾二分。照日加至七日七分，每日吃三次，七日内共用矾八钱四分，其症自愈。
●又方
绿豆一升，煎汤浴之自退。又用薏苡根煎汤服（俗名菩提粟）。
●黄胖肿
红枣一斤　皂矾二两八钱　花椒三两三钱，去子净　馒头面三合
共捣细，滴醋为丸，如胡椒大，每服二十五丸，空心姜汤下。忌鲜鱼鸡子、生冷之物。
●追虫取积
皂矾五钱
入上白馒头内，火煅矾红为度，研末。去馒，好酒下五分，数次愈。
●寸白蛔虫
石榴根皮，煎水煮米粥，食。
●腹中白虫
马齿苋，水煮一碗，和盐、醋，空心食之，虫尽出。
●伤米食积
白面一两　白酒丸二颗
炒为末。每服二匙，白汤调下。如伤肉食，山楂汤下。
●头风方
大蜈蚣一条，用陈艾叶揉绒如蜈蚣样长，一条铺在瓦上，将蜈蚣放在艾上，以火灼艾，置棹上，令患人端坐，以目视之，药尽为度。鼻中有黄水出即愈。再以鹅不食草塞鼻内。
●又方
白芷一味，酒洗为末，蜜丸弹子大，清茶下，或荆芥汤下。
●又方
生萝卜汁一蚬壳，仰卧，随左右注鼻中，神效。
●又方
南星、川芎等分，为末，入连须葱白，捣成饼，贴太阳穴，帕包。
●又方
藁本　细辛各五分　白芷一钱　辛夷八分
为细末，分作四剂，用四条纸，卷药在内，火点，以烟薰鼻，吸入即愈。
●痛久不除
晴明天气，将发分开，用麝香五分，皂角一钱，薄纸裹，置患处。以布包，炒热盐于上，熨之冷，则另易，数次不再发。
●头痛
细茶一撮　芝麻一撮，研　生白果二十枚，捣
同煎数沸服之。
●走马喉痹
土牛膝根，捣汁，漱之。一用牵牛鼻绳，烧灰吹之（土牛膝对节方梗，绿叶有纹）。
●又方
壁蟢巢烧灰　灯心烧灰　枯矾各等分
为细末吹之。
●急喉闭
于患人手大指甲后离韭菜叶许，用大针刺出血立安。男左女右，危者左右刺之。又用淡白梅子一个，去核，将蜒蚰一条嵌梅内，含之立愈。
●咽喉闭塞
腊月初一取猪胆五六枚　川黄连　青黛　薄荷　僵蚕　白矾　朴硝各五钱
装入胆内，青纸包好，将地掘一孔方，深一尺，以竹横悬此胆在内，以物盖定。至立春日取出，待风吹去胆皮青纸，研末，密收吹之（此万金不传之方）。
●又方
用瓦茶壶一把，内放著炭一块，掺蛇床子一撮，将盖之，以病人口对壶嘴吸烟，入喉立开。
●暴赤火眼
大梨一个去皮、核　明矾一块
如指大，同捣如泥，入碗内，以绵纸盖之，捺一窝，候汁满窝，用纸蘸汁抹眼数次。又瓦松同明矾捣烂，敷太阳上。又大黄末，新汲井水，调敷两眉头，两太阳干，则以水润之，须臾肿消痛止。风眼赤烂。白矾煅一两，铜青三钱，同研泡汤，澄清洗之。
●打扑损伤眼胞，赤肿疼痛
芙蓉叶，生地，等分，捣烂敷之，或为末，用鸡子清调敷。
●损目破睛
牛口涎，日点二次。
●诸物眯目
藕汁滴目中。
●洗眼方
用经霜桑叶　侧柏叶　菊花　荆芥穗　桑根白皮
以上五味主方，眵多加艾叶、苍术，作痒加赤芍、川椒。水一碗，煎半碗，露一宿，次早温洗，软绢拭之。每日二三次水，宜用纸盖，勿令落入灰尘。
●红烂眼
古文钱十文　黄连五分　艾叶三片　杏仁七粒，去皮，研
煎好澄清，一宿洗之。
●昏花眼
童便浸菊花，洗之。
●眼中起星
荸荠捶碎取汁，洒纸上，成粉后，干刮取点之。
●七精丹
点一切翳膜，昏花眼。
黑羊胆七个取汁（百草之精）　人乳二碗（气血之精）　明矾七分（石之精）　白蜜三两五钱（百花之精）
共为一处，饭上蒸取（谷之精），须天气清明，日晒夜露（取阴阳两露之精），若有云雾，切不可出。复蒸复晒，待如膏状点之。
●又
羊胆一个，割开，入好蜂蜜一钱，线扎，两手揉匀，白水煮一滚即取出，以凉水浸，半日拭干，倾出内水，点之。
●雀目夜不能视
黄蜡，不拘多少，化开入，蛤粉相和得匀，以刀切下二钱，用猪肝二两，掺药在内，麻皮所定水一碗，铫内煮熟，乘热薰眼，至温，并肝食之。
●鼻渊脑漏
白芷一两　薄荷五钱　苍耳子炒　辛夷仁各二钱五分
为末，葱白汤或清茶下。
●酒渣鼻
硫黄、食盐各等分为末，放小钟内，入陈米醋，比硫、盐高一指，晚间于空处，当天之下露之日，间收屋内，七夜为度，将面上油洗净，以指蘸醋涂之。
●鼻血不止
白萝卜，捣汁，滴入鼻内。或头发洗净，烧灰存性，为末，吹入鼻内，再以水服一二钱。
●又方
宝珠山茶花，晒干为末，每有二钱，酒下。
●又方
用画匠所用白粉土研细，五钱，井水下立止。
●鼻血不止
服药不应，用蒜一枚，去皮，研如泥，作钱大饼子。左鼻血出，贴左足心，右鼻，贴右足心，两鼻出，俱贴之。或用新汲水，随左右洗足即止。或用冷水蟤面，或以百草霜末吹之，或用冷水浸纸，贴颅门上，以熨斗熨之，立止。
●齿缝出血
百草霜掺之，立止。
●舌上出血
槐花末敷之。
●脑漏
鼻流臭涕者，将患者左手掌尽处横纹紧对鼻尖，不可移动，捺至头上中指尽处是穴，以墨点记之，用艾茸如豆大，灸七壮，听其略害结疤，自愈。
●耳聋
用新苎麻作枕、内包花椒四两，枕之。
●牙疼
用火硝烧红，淬，入好烧酒内，连淬数次，将酒漱数次，立止。
●又方
雄黄，硼砂，火硝，各等分，冰片少许。共末，擦之。
●牙疳方
旧红褐子烧灰，七分　壁蟢巢土墙上者佳，炙，七分　甘蔗皮烧灰，七分　狗屎内骨头烧灰，七分　红枣肉七分
俱用阴阳瓦焙为末。先将疮用米泔水煎，或甘草汤洗净，然后吹药。
●又方
人中白末一钱　铜绿三分　麝香一分
共细研末，擦之。
●牙疼
青盐　川椒　露蜂房炒存性，各一两
为末，擦牙。如痛，急用末五钱，煎汤漱之。
●又齿出血
酒炒大黄末二钱
用枳壳汤加童便调下。
●心腹痛
陈香圆烧灰存性，好酒和服二钱。或用醋和水入古铜钱七文，煎数十沸，温服。疼而呕者，用明矾三钱，研细，温酒和服。疼而不呕者，用当归五钱，焙，研细，温酒和服。
●一切心腹痛
沉香三钱　牙皂三钱　木香二钱五分　胡椒二钱　全蝎七个，洗去泥　朱砂四钱
为末，米糊丸如豆大，每用姜汤下。大人九丸、十一丸，小儿五丸、七丸。
●心痛欲死
头发与羊粪各五钱，炒脆为末，酒下立愈。
●又方　（可除根）
古石灰，研细，水飞，一两　生、熟矾，各二钱五分研
飞面为丸绿豆大。大人用一钱二分，中人八分，小人四五分，火酒下。
●腹中虫痛
每发即吐虫，大便多虫者，此虫痛也。取练树根上白皮著泥，东行者，每用三钱煎汤，露一夜，或五更时，先吃红糖水一盏，引起虫口，复进此汤，其虫自下。不下再服。此方在月头用更妙，用时莫与病者知。
●虫咬心痛
香油一钟，炖温服之，或煎滚，冲入烧酒一小钟，乘痛急饮。又乌梅三个，川椒十四粒，煎服。
●虫积
贪食一切物，如茶叶，壁泥，桴炭，石灰，生米之类，用芝麻一碟拌雄黄末三分，吃半月愈。或用生榧子一斤，每日蘸砂糖，吃数十粒，或同使君子肉四五枚，半生半熟吃更妙。
●痞
二三两鲫鱼一尾，去肠杂，不下水，以芫花塞满肚内，外以桑叶裹二层，又以湿草纸包数层，火内煨熟。去芫花，只吃鱼白汤送下，痞狠者不妨多吃。
●又方
青黛二两　明雄一两
为细末，每服三钱，酒下一日三次，外用麝香一钱，红枣十枚，独头蒜十个，同捣膏烂，青布包摩患处，即化下。
●又方
生大黄　樟冰各等分
为末，用独蒜同捣，摊青布上，贴患处，俟鼻中有蒜气出，即去之。如遇则皮溃烂矣，其痞自化。
●胃脘痛
炒盐一钱　生姜七片
水煎，温服立止。
●心气痰痛或死血作痛
白蜡三钱
痛时滚酒化下。
●积年心痛不可忍
煮小蒜食饱，勿著盐，立效不发。小蒜即野蒜也。
●心腹恶痛口吐清水
艾叶捣汁饮，冬月以干艾煎汁服之。
●又方
良姜，酒洗七次，香附，醋洗七次，各焙、研，各记收之。痛因寒得，用姜末二钱，附末一钱。因怒得，用附末二钱，姜末一钱。寒怒俱，兼用各一钱五分，以米饮加姜汁一匙，盐一捻服之，立止。
●卒心急痛，牙关紧闭欲绝
老葱白五根
捣汁，送入咽中，再灌麻油四两，但得下咽即苏。
●绞肠痧痛
若阴痧，则腹痛，手足冷，但身上有红点，以灯心蘸油，点火焠点上。阳痧，则腹痛，手足暖，将两臂捋下，恶血令聚指头，以针刺十手指近爪甲处分许，血出即安。或以荞麦面一撮，炒温水服，或童便服，或炒盐一两，调口中。卒然腰痛，料豆六升，水拌湿炒熟，布裹，熨之，冷则易之。
●胁肋痛
白芥子，水研敷之服亦可。
●腰痛不可忍
黑牵牛，不拘多少，微炒，取头末，去粗渣不用，以大蒜瓣用湿纸包煨，令香熟，共捣为丸，如桐子大，以朱砂为衣，每服二十丸，酒下。肾虚久痛不治。
●又方
虚者宜之。
杜仲一两，盐水炒　故纸一两，盐水炒　好肉桂五钱
共研末，每服二三钱，酒下数服大效。又猪腰子一枚，破开，入杜仲末三钱，大茴末一钱，青盐少许，湿荷叶包，煨熟，好酒送下。
●白浊
初起立效。大黄二三钱，用湿草纸包数层灰，火煨透，研末，每以数分，用鸡蛋一枚，破头入内，纸封好，饭上蒸熟，去药，空心食之，不过数次愈。
●又方
生鸡蛋冲豆腐浆，空心连吃数日，即愈。
●偏堕疝气，小肠气
黑丑二两，用硫黄末五钱，同炒同用　橘核二两，炒　大茴五钱　吴萸五钱　元明五钱
为末，空心酒下三钱，出汗即愈。
●又方
小茴　大茴各一两
猪尿胞一具入药，扎紧砂锅内，酒煮烂，连胞捣丸，梧子大，空心下五十丸。
●木子狐疝神方
生花椒子四两　陈皮二两　青皮二两　荔枝核一百粒，炒黄色　硫黄二两二钱五分
用烧酒一斤，将硫黄化开，倒入烧酒，内九次，焙干为末，和前药酒末糊为丸，空心酒下三钱。
●脱肛
用蜗牛，烧灰，猪脂和敷立缩。或以葱汤薰洗五倍子末敷之，热鞋底托上，或五倍子煎汤薰洗。或以鳖头烧灰，香油调敷。或用鲜蚌肉捣敷立止。或苎麻根捣烂薰洗，以矾五倍末敷之。
●治脚粗如木桶
用凤仙花、叶、梗，多多捣汁，煎浓，以笔涂之，以消为度。
●小便下血
乱发烧灰，每服二钱，以米汤入醋和服，或以茅根、车前汤下。
●大便下血
人发不拘多少，先将磁罐一个，里外用姜擦三次。将头发洗净入内，再用针灯盏盖罐口，以盐和泥封，头周围用火煅三炷香，取出，去火气，用五钱。再用柏叶，炒，鸡冠花各一两，为末，每服二钱，黄酒下。
●又方
槐花，焙干，研细，每服二钱，空心，白滚汤入白蜜糖数匙，调服七日见效。
●又方
生荸荠，吃十斤自愈。
●又方
槐花，炒黑，扁柏叶，炒黑，陈棕灰，各等分，为末，白汤调服。
●便血
荆芥穗二两　槐花一两
同炒紫色为末，每服三钱，清茶下。
●又方
何首乌，忌针，为末，食前米饮服二钱。又，木馒头烧存性，棕榈皮烧存性，乌梅，去核，粉草，炙，等分为末，每服二钱，水一盏，煎服。
●小便血
茅根煎汤，频饮。
●又方
旱莲草、车前草等分，捣取自然汁，空心服一杯。又，荷蒂七个，烧灰酒服。
●血淋
用苎麻根捣汤，频服。
●小便不通
活田螺，不拘多少，清水养之，将所吐泥留下，逼去清水，入腻粉五分，盐一匙，麝香少许，涂脐下，良久即通。又连须葱白，捣烂入蜜，罨外肾上，立通。又，莴苣子，捣饼，贴脐中。
●妇人遣尿
桑螵蛸，捣，炒为末，姜汤服二钱。
●小儿遗尿
以新炊热饭一盏，倾尿床处，拌与食之。勿令病者知。又蔷野薇根五钱，酒煎，夜夜饮。
●诸淋白浊
茎中痛欲死，及小便不通者，土牛膝，不拘多少，煎浓汁，加麝香少许，空心服。又，葱七根，盐一撮，热水薰阴处即愈。又，葵花根二钱，用野蜀葵更佳，车前子一钱，水煮饮。又，扃竹草汤煎，频服。
●大便不通
芝麻　细茶各一合
细嚼，滚水徐徐咽下，或将二味捣烂，白汤调服。
●两足痛如刀剜，不可忍，不红肿者
先用生姜切片，蘸香油擦痛处。随用生姜，火烧热，捣烂，敷患处，须臾姜干痛止。
●历节风痛
独活　羌活　松节各等分
酒煮，空心服一杯。
●筋骨疼痛
刺蔷薇根三钱　五加皮　木瓜　当归　茯苓各二钱
酒二盏，煎一盏，日服一次。
●又方
驴子产下蹄甲入罐内，煅红存性，为末，面糊为丸，梧子大，每服三钱，黄酒下，不拘时，一二次即愈。
●寒湿气痛
凤仙花、苍耳草，俱连根带叶捣烂，煎汤洗。
●脚气上攻，结成肿核
白矾三两，煎水，浸洗两足，良久自愈。
●又方
甘遂为末，水调敷之，内饮甘草汤即消。
●脚气疼痛
每夜用盐擦脚膝至足甲，淹少时，以热汤泡洗。又，木瓜为末，好酒调敷患处。或以蓖麻叶蒸捣，裹之，日二三易。
●又神应膏
广胶三两　姜葱各半斤
捣汁，另将陈酒糟取油一二两，或用米醋一碗和陈糟舂，细绢滤取汁，共熬成膏，布摊贴之，立刻止消肿。
●腿转筋
木瓜　吴萸各一钱　食盐五分
水二盏，煎一盏服。


卷四  ——————————————————————————————————————————————————————————————————————————————————————————

妇人科  ***************************
●附益丸，调经种子
香附一斤，童便浸透，洗净，露一宿，晒干又浸，如此三次　益母草十二两
二味为末，再用香附四两，艾二两，煎汁，加醋大半，煮糊丸，每日百丸，空心白滚水下。
●月经不通
益母草叶花更好　庵闻子各等分
浸酒常服。
●干血痨
当归全用，五钱，酒洗
水煎早晚服，半月见效。
●血崩不止
陈棕，烧存性，每用陈酒送下，三钱。
●又方
多年旧褐子，四指宽，一尺许，烧灰存性，须看勿令有一点不烧透者，研细，和好酒热服，立止。
●女人经脉不调，腰脊痛，骨节疼
用丹参洗净，切晒，为末，每服二钱，温酒调下。
●白带
白鸡冠花晒干，为末。空心酒服三钱。赤者用红。
●又方
硫黄二分，入鸡子，内饭上，蒸熟食之。
●血崩
胡桃肉十五枚，灯心，烧存性，研作一服，空心温酒调下。
●又方
老丝瓜烧灰存性，陈棕烧灰各等分，用酒或盐汤服即止。又，莲蓬壳、荆芥穗各烧灰存性，为末，米饮下二钱。又新绵一口，烧灰，空心酒下。
●胎漏下血
白茅草根煎浓服即止。
●治孕妇偶因所触，或坠高被打，胎动不可忍
用砂仁放熨斗内，慢火炒令熟，透去壳，捣为末。每服二钱，热酒调下，觉腹中胎动处极热则安，否则再服。
●孕妇惯落胎
整当归一枝，约重五钱　整乌药一枝，约重三钱
每早煮鸡蛋一枚，三炷香为度，取蛋并汤食之，能保足月。
●堕胎下血不止
当归焙，一两　葱白一握
每服五钱，酒一盏半，煎八分温服。
●经血不止
陈莲蓬壳，烧灰存性，研末，每服二钱，热酒下。
●妊娠胎气上冲，心不安，腹中胀痛
紫苏　陈皮　葱白　砂仁各等分
酒煎服立效。
●妊娠胎动，或子死腹中，血下疼痛，口噤欲绝
服此，探之不损则痛止，已损，便立下当归二两，川芎一两，为粗末，每服三钱，水一盏，煎至将干，投酒一盏，再煎一沸，温服或灌之，如人行五里，再服，不过三五服便效。
●难产三五日不下
垂死，乃矮小女子交骨不开者。干龟壳一个，酥炙，研妇人头发一握，烧灰，川芎、当归各二两，每服七钱，水煎服。如人行五里许，再一服。
●生死胎俱下
●胎衣●不下
牛膝三两，水二盏，煎一盏，温服立下。或以凉水入醋少许，噀面即下。
●胎动不安
砂仁研细末，一钱　条芩一钱　苎麻根一把，洗净打碎　生姜五片
煎一盏服之。
●胎动下血，腹痛抢心者
用葱白一把煮浓汁饮之，未死即安，已死即出，不效再服。
●治月数不足，子死腹中，母欲闷绝
黑大豆三碗，好醋浓煎汁三碗，炖服立效（一方加川芎）。
凡孕妇临月，觉腹痛，不可便用力，须俟产门肿满，腰间重痛，腹尖一处痛不可忍，粪门进急，胞水或血俱下，方是时候，一用力即生矣。如数症未见，产门未肿，虽痛即一日半日，不可惊惶，须勉强行走，使气血流动。倘体弱倦怠，即仰卧，不妨照饮食，但用大枕放两腿中，令产门不闭为妙。若强之用力太早，性命攸关。慎之（又六字真言：一日睡，二日忍痛，三日慢临盆）。
●催生妙方
不破整荷叶一张，略剪去边，再用桂圆，照孕妇年纪，一岁一个，连壳，以银簪刺孔数处，将荷叶包好，临产，酒煎服之。
●又方
柞树枝，切成小段，约两许，甘草四五钱，切段，临产时，水二碗，煎一碗服，神效。亦治衣胞不下。
●催生
四两麻油一两糖（糖即蜜），银器温煎产妇尝（如无银器，用磁罐入银五钱煎）。更加一杯酒在内（酒无灰者），免教母子见阎王。
●又方
一乌（梅）三巴（豆）七胡椒，细研烂捣取成膏。酒醋调和脐下贴，便令子母见分胞（积庵）。
●横生
用干黄牯牛屎二斤，分作四股，锅内炒大热，以湿青布袋盛之，替换覆产妇腹上，熨之良久，即时顺生。但炒时须将锅安空处，为不可在灶上。切记。
●死胎不下
脂，油，蜜，糖，好酒，各等分，煎一碗，热服即下（亦治胞衣不下）。
●又方
鹿角屑三五钱，煎葱豉汤调下，立出。
●胎衣不下
一多因儿产后血入胞中，此非药能取效。治法：先将婴儿抱住，勿断脐，用一伶俐老成妇人，以右手二指紧跟脐带而上，带尽处，将指向上半寸余摸之，觉有血，以指连胞衣向下一捺，其血自覆，衣自随下。每见胎衣不下，误服药，或用吐法，甚至以足拄肚者，大至丧命，小至成病，宜用上法最妙，仍须安静，勿太惊惶。
●胎衣不下
干荷叶，滚水一冲，即服立下，如煎则不效。
●又方
朴硝三钱，童便炖热，调服。
●产后中风　（手足搐逆，不省人事）
荆芥穗，微焙为末，每服三钱，酒调下，或童便服。
●产后风狂
苦葫芦（一个，去顶不去子，入）　郁金　明矾　半夏各一钱
为末，再入陈老酒，仍将顶封好，埋饭内，蒸透，取出露一宿，重汤炖服，吐痰即愈。
●产后发晕
惯有此病者，先用艾叶（春冬一钱，秋夏二钱），泽兰叶，二钱，同煎一碗，待生下后即将红糖一两和匀热服，无论晕与不晕，服之皆有大益。产后去血过多，昏晕不醒者，用韭菜一二斤，捣烂，入瓶中，冲滚热醋，以缸口对产妇鼻孔，取气薰之即醒。或以醋浇红炭薰之，或以漆器烧烟薰之，如不醒，急掐人中（乃鼻下唇上也），捉头顶心发，灌以童便、姜汁，自醒。
●产后腹痛
益母草，切碎，一大撮，水一碗，煎五分，入童便一杯服。或延胡索，炒，研，酒服二钱，甚效。
●产后血不止
百草霜（须烧野草者），酒调温服。
●产后大小便不通
多服牛乳，三日即通，人乳更妙。
●子肠不收
蓖麻仁十四粒，研膏，敷头顶心肠上，即揭去之，内用羌活二两，酒煎服。
●产后诸症
宜生新血，逐败血，用当归、川芎各等分，每用五钱入好酒一杯，煎将干，加水一杯，再煎三四滚，去渣服。
●乳汁不下
用雄猪白胰一个，切碎，锅炒半熟，入黄酒一碗，烧滚，空心连胰酒服，二三次即下。
●又方
猪前蹄有孔者三四只，同细木通五钱，石膏五钱煮熟，食汤与蹄子即通。又赤小豆煎汤，频饮即通。
●乳胀不回
大麦芽炒黄煎服，神效。
●乳痈初起
用蒲公英一两　（即奶浆草，每茎开黄花一朵，掐断有白浆者是，又名黄花郎草），金银花藤二两，捣汁和热酒服，仍以渣敷之，或用香肥皂和红糖敷之。
●乳疖神效方
黄芪二钱　角针一钱　花粉钱半　白芷一钱　当归钱半　乳香一钱　没药一钱　红花一钱　瓜蒌一只　连翘钱半　银花二钱　赤芍一钱
加福酒一杯，同水煎，未成者一剂，已成者二剂，即消，曾经屡试屡验（竺岩）。
●乳岩乳疖
败龟板，煅存性，每服三钱，糖拌好酒送下，尽醉即消。
●乳疬溃烂见脏腑者
土楝树子经霜者妙，川楝不用　雄鼠粪两头尖者是，炒　露蜂房煅，各三钱
为末，每服三钱，酒下间，三日一服，不数日，脓尽收敛。
●乳痈
大熟瓜蒌一枚，捣烂，真白酒一大碗，煮取一半，去渣温服。又皂角刺，烧存性，二钱，花粉一钱，共研，温酒下三钱。
●妇人妖魅
以生蜜涂阴户，自绝。


卷五  ——————————————————————————————————————————————————————————————————————————————————————————

幼科  ***************************
●初生小儿不尿
乃胎热也。取大葱白切四片，取乳汁半盏，同煎片时，分作四服即通。不饮乳者，服之饮乳。若脐傍有青黑色及撮口者，不治。
●小儿初生，大小便不通以致腹胀欲死
急令人以汤漱口，吸咂儿前后心、并手足心，脐下七处，凡五七次，以皮红赤色为度，须臾即通。
●小儿生下，不出声者即死
可看上腭有泡，急以银簪挑破，丝棉拭去血，勿令入喉即活。
●又方
切不可断脐，以绵衣包儿，用太大纸燃烧脐，得儿气转回，方可断脐。
●小儿生下偏身无皮
速取白米粉干扑，候皮生乃止。
●急惊
看食指上（大指傍边第二指也。男看左，女看右），近虎口，第一节有青紫筋纹，用针挑断，挤出恶血即愈，忌饮食一复时。
●小儿夜啼
灯草一大团，烧灰存性，仍用灯草汤调下，或涂儿上腭亦妙。
●又方
鸡屎涂儿脐中，男用雌，女用雄。
●急慢惊风
朱砂一钱　轻粉七分　直姜蚕七个，头、足焙　全蝎三个，洗去泥，并钩炙
共末，人乳调服儿小，分三次服。
●小儿夜夜遗尿
鸡肫一具，去内物，洗净，焙干存性，猪尿胞一个，烧灰存性。二味为末，作二三次空心温酒调服。男用雄，女用雌。
●小儿锁口并口疮舌上疮
取桑树汁涂儿口中。
●小儿口舌生疮
乳食汤药皆不能服下者，以生明矾为末，以鸡蛋清同吊尘灰，调敷脚心，布包即愈。
●小儿好吃泥土生米布物
绿矾土炒　红枣去皮、核
饭上蒸熟和匀，湿纸包煨，研末，每五分酒下。
●小儿健脾丸
山楂肉一斤，炒焦　白术二两，土炒
为末，炼蜜丸弹子大，每日服二三丸，米汤化下。
●小儿瘦疳
五谷虫清水洗净，瓦上焙脆，为末，四两　干蟾一个即虾蟆，炙脆麝香少许
以粳米粉糊为小丸，米饭下。
●又方
石决明磨去粗皮，煅，一两　使君子肉焙干，三钱　朱砂三钱
共为细末，每用一钱，以健猪肝二两一块，破开入药，在内用线扎好，米泔水煮熟，连汤与食之，半月愈。
●小儿痨方
陈酒，童便各一杯，先煎数十滚，再加白蜜、人乳各一钟，共煎成膏服，重者多服。
●小儿受寒吐泻，不早治则成慢惊
丁香、陈皮各数分，煎服立愈。
●小儿脐肿
荆芥煎汤洗净，以煨熟葱皮刮薄，贴之即消。
●小儿脐疮
久不愈，马齿苋烧灰敷之。
●小儿口疮
不能吮乳，蜜陀僧为末，醋调涂足心。疮愈洗之。
●小儿口疳
甘蔗皮烧灰，研末搽之。又溺桶中垢，用火煅过一钱，铜绿三分，麝香一分，冰片少许，细末吹之。
●小儿软疖
大芋头一个，捣如泥，敷之。
●小儿丹毒，入腹则死
绿豆五钱，大黄二钱，为末，用生薄荷汁入蜜调涂。又芒硝一两，滚水一盏，化水频拭患上。又，马齿苋捣涂之。又，蓝靛捣敷之。
●小儿月内乖疮满头及浑身脱皮者
多年尿缸内红色砖，焙干为末，或香渍麻油俱可调搽。
●小儿瘰疬
脂麻、连翘等分为末，频食之。
●预解痘
七八月或三伏日，剪葫芦须如环子脚者，阴干，于除夕煎汤浴小儿，可免出痘。又，腊月梅花采将开者，晒干为末，炼蜜丸，未出痘儿可与三四服，加朱砂尤妙。
●三豆饮
治天时痘疮，预服此饮，疏利解毒。纵出亦稀，用绿豆、赤豆、黑豆各一升，甘草三两，水煮极熟，任意食豆与汁，七日乃止。
●消解痘毒
紫草一钱　陈皮五分　葱白三寸
新汲水煎服。
●痘出不快
芫荽四两，先用好酒二盏煎一二沸，方入芫荽，再煎少时，盖定放温，每吸一口，微喷，从顶至足匀遍，勿喷头面，令常有芫荽气即起。又，韭菜根煎汤服之。又，老丝瓜近蒂三寸，连皮烧存性，研末，砂糖滚水服。
●痘毒黑疔
紫草三钱　雄黄一钱
为末，以胭脂汁调，银针挑破点之。
●痘疮作痒
宜烧茶叶烟薰之。
●痘后痈毒
赤小豆末，鸡子清涂敷。
●痘疮不收靥
墙上白螺蛳壳，洗净，煅，研掺之。
●痘后目翳
天花粉、蛇蜕，洗，焙，等分为末，用羊肝披开，入药在内，米泔煮熟切食，旬日即愈。
●痘疮黑陷倒靥
腊月取干和粪，煅灰为末，砂糖水调服。
●痘烂生蛆
嫩柳叶铺席上卧之，蛆尽出而愈。
●痘疹入目
取黑狗耳刺血滴眼中，其疮自落。
●发痧疹
樱桃核打碎　西河柳（又名观音柳，冬月用风干者）葱白
各等分，同煎饮之。
●异授终身不出天花神方
大麻子（拣肥白者，去壳，三十六粒）　朱砂透明者，一钱　麝香要真者五厘
将朱砂、麝香二味同研细，然后入大麻子，一处共研极细，成膏子，于五月五日午时搽小儿头顶心、前后心、两手心、两脚心、两肘、两腿湾、两胁窝通共十三处，俱要搽到，不可缺少，搽如钱大，勿使药有余剩，搽完不可洗，动听其自落。本年搽过一次，出痘数颗，次年端午再搽一次，出痘一二颗，再次年端午，又搽一次，永不出痘。如若未过周岁小儿，于七月七日、九月九日搽之。
此方能夺天地造化之功，传方之家不出天花已十三代矣，见知闻知，普概传之，抄写或与人莫大阴功也。
●稀痘方
小儿脐带落后安净瓦上，用炭火炙干，止令烟尽，勿使成灰，取出碗覆地上，出火气，为末，即以乳调服，日后出痘自稀。
●又方
金银花拣净，七两　陈六安茶三两，多年者佳
上二味为粗末，每日冲汤代茶饮数次，终身不出天花，出亦稀，合前列数方体用兼全，其功效自然神异。
●小儿麻疹
内热烦燥，口中干燥，津液全无者，时与绿豆汤饮之，后用白颈大蚯蚓，即曲鳝，捣烂，冲新汲井水，泼清，不拘时服，大效。
●痘毒方
大蚌一个
取肉，用黄泥包裹，火煨至红色，取蚌肉研末，麻油调敷痘疮，敷日陷顶，浆滞不行。用水杨柳叶，水杨柳叶圆阔而尖，枝条短硬，与柳树不同，如无叶，用枝，取四五斤，用河水一大锅，煎汤薰浴，冷再添汤良久，以灯照见垒起有晕丝者，浆行也。如不满，再浴之。力弱者，只洗头面手足。如屡浴不起者，血气败矣，不可再浴。始出及痒塌者，皆不可浴。此方百发百中。
痘疹抓破成脓者，用盖屋多年陈烂草，盖墙头草亦可，为末擦之。若浑身脓水沾衣，难以坐卧，用二三升摊席上，令小儿坐卧即安。


卷六  ——————————————————————————————————————————————————————————————————————————————————————————

外科症  ***************************
●无名肿毒
于端午日正午时，以青布包大黄，孔紧，入粪坑中，浸至十二日午时取出，以清水洗净，风干，以醋磨敷之，屡验如神，每年备用。
●又方
合硬白面作圈围疮上，用黄豆、稻谷共磨细末，水调作点心样，空其底，此疮大些。蒸熟乘热加疮上，冷则换热者，数次则生者熟，熟者出脓愈。
●无名肿毒
用核桃七个劈开，取出桃肉，用全蝎七个，同桃肉略捣，仍装于壳内，将壳合好，以线扎紧，用黄泥裹成团，放炭火内煅之。先起青烟，后起白烟，随即取起入罐中闷息，冷定去泥，研为细末，酒冲服，尽量饮醉，出汗即愈。如村居一时无全蝎，只用核桃壳半个，以干人粪填满、刮平，合在肿毒上，壳外用艾火烧灸，以桃壳炸破为度，毒自愈。毒蛇咬亦用此方。
●发背
用生牛肉一斤，陈石灰四两，共打烂，罨患处，一日一换，神效。
●又方
如意草捣烂，和醋糟为饼贴之，一日换数次。
●又方
初觉时便用艾于患处灸之，不痛灸至痛，觉痛灸至痒，痒又灸之痛，使毒气随火而散，最为良法。惟在头面者忌之。
●发背肿毒妙方
藤黄二钱五分　五倍子二两
共为末，米醋调，围之。
●替针散
痈疽不破者。
蚕茧壳一个
煅存性，为末，酒调下，不可多用。
●背毒
未成者，用蟾一只，系放疮上，半日置水中放其生，再易一只入之，又易一只，则毒散矣。已成者，用大虾蟆一个，剥其全身癞皮盖贴疮口，先于皮上以针刺数也，以出毒气。
●多年恶疮，百方　不瘥，或焮肿不已
以马齿苋敷之，不过数次即愈。
●诸恶疮毒
慈菇叶，捣烂涂之，立便消退，兼治小儿赤游丹毒（野者更佳）。
●又方
芙蓉叶，或根，或花，或生捣，或干研，蜜调，涂于肿处，四围、中间留头，干则频换，已成、未成俱效。或加生赤豆末更妙。
●痈疽、阴毒，黑陷、不痛
用艾叶一斤，硫黄、雄黄末各五钱，以水同煎半日，捣极烂，乘温敷上，再易十余遍，知痛可生，不知者死。
●痈肿无头
新生鹅蛋壳，烧灰存性，为末，醋调敷，即出脓血。
●诸毒溃后不长肉
用白蜡一两，冰片二分，研匀敷之，深者，填入即愈。
●疔毒初起
白矾末三钱　葱白七枚
同捣极烂，分作七块，每用热酒一杯送下，服毕盖暖，再饮葱白汤一杯，少顷，出汗如淋即愈。
●疔疮
凡疔，一觉急以磁锋刺入二三分，挤去恶血，恐药一时难觅，急寻蜗牛，连壳捣烂，敷之，或菊花根叶捣敷，就以菊汁和热酒下，出汗即愈。慎勿迟延而误事也。
●拔疔方
银朱一钱　滥鸡屎一钱　荔枝肉十个　蜗牛（即蜒蚰螺蛳也）　乌梅肉十个
先用麝香涂疔口，将前药共捣敷上，痛即止，其疔一夜拔出。
●血疔神方
一窍如针眼，出血不止，或生肘下，或生眼角，用真麻油四两，无灰好酒和匀热服，其血即止，再以野菊花浓煎常饮，切忌茶汤。
●消疔毒
胡椒廿五粒　独头蒜一个　葱白三根
共捣烂，摊油纸上，作膏药，贴之即消。
●血丝疔
五倍子，捣，再以滥鸡屎调入同捣，搽上立愈。
●指头蛇疔
鸡蛋，一个，去白用黄，以荔枝肉嚼烂，搅匀，装入壳内，套指头上即消。
●又方
猪胆一枚，入雄黄末五分，搅匀，汁内套指上缚之。
●手足忽起红丝
最为急症，如走入胸中即可丧命。宜急用大针横截红丝所到之处刺之，令其出血，以膏盖之，或嚼浮萍草根敷之立愈。内用明矾末三钱，葱白七根，捣烂，分作七块，每块热酒一杯送下，以衣被盖之，如无汗，再服葱白汤，出汗为度，戒发物，房事。
●湿痰流注神方
土茯苓磁锋刮去皮，木杵打碎，四两　胆星二钱　川贝　僵虫炒　银花　槐花炒　五倍子各三钱　橘红　秦艽　防风各一钱　防己八分　木通一钱　甘遂去皮，八分　皂角子鲜者九粒，打碎　肥皂子鲜者十粒，打碎
虚人加石斛、苡仁米各一钱；痰在头顶胸者加夏枯草一钱；在背加羌活五分；在胁加柴胡五分；在肚腹加赤芍一钱，泽泻一钱；在臂加独活五分；在腿加木瓜二钱，牛膝一钱五分，用河水九碗，煎三碗，早、午、晚各服一碗，痰在心之上，食后服，在心之下，食前服，如虚者分二剂，极虚者分三剂，小儿分四剂。忌食盐、酱、茶、醋、猪肉、鲜鱼、鸡、鹅、发物、煎炒、姜、椒、烟、酒、生冷。但方内有甘遂，恐别丸散中有甘草相反者，切不可服。已破者止服四五剂，不致流于他处，随用十全大补汤加川贝二钱五分，石斛二钱，乳香炙四分，须数十剂全愈。如多火之人减去肉桂（十全大补汤方书俱有。）
●瘰疬初起未破者
将面照疮大小略离患处作圈围者，取槐树根白皮照围略小放面圈中，用艾茸作一丸，于中心灸之，肉上觉渐痛即拂去。再灸，如此三遍，其面圈不动，槐皮要换三次。连灸三日即消。
●瘰疬膏方
陈滴醋八斤　肥皂五斤，去筋膜
二味同熬如膏，再入黄蜡四两，退火气，七日用红缎或红布摊贴。
●又方
左顾牡蛎，须斤许者佳，火煅、醋淬七次，研末极细，每两入冰片八厘，每早晚各三钱，滚水下，未溃者内消，已溃者收口。忌一切气恼、房事，如犯者，重又吃起。
●瘰疬痰核内消妙方
好铅三两，铁器内炒，取黑灰，陈醋调涂，以旧帛贴之，频换，去恶水，如此半不痛不破，内消为水而愈。
●瘰疬效方
肥皂中仁八两　夏枯草一斤　元参一斤
共为细末，炼蜜丸梧子大，每服三钱，食远服。至凶者，二斤即愈。忌一切发物并栗子，醋、糟、肝、肠、猪首、鸭蛋等物。
●一切破烂疮，多年结毒，鱼口疳疮不愈，神效
雪白灯心半斤，冬月极冷时将灯草入水湿透，放阴处冻一二日，研为细粉，加乳香、没药、轻粉、冰片各些须，研匀敷之，药须冬月制就。
●杨梅结毒溃烂不堪
朱砂透明者　飞滑石粉白
共细末，每服三分三厘，用土茯苓十二两，捶碎，拌匀，阴阳水六碗，煎至三碗，渣再用水三碗，煎半碗，分早、午、晚温服。忌盐、醋、茶、一切发物，服至月余，愈。
●杨梅七帖散
细叶野艾根二两，无，则用金银花　土茯苓四两，忌铁器，打碎　生猪油一两　直僵蚕七条研　蝉蜕，翅足全，洗净，七枚　肥皂核肉七粒　皂荚子七粒，打碎
共作一剂，空心，用水六茶杯，煎三杯服，午前四杯，煎二杯服，临卧二杯，煎一杯服。每日一帖，连服七日，未发者暗消，已发者收敛，永无后患，毒深者用十四帖。
●梅疮初起
用豆腐四两，中心开孔，入杭粉二钱，盛一碗内，蒸热，先将葱三根，略煨，嚼下后，吃完腐、粉，再饮热烧酒一二杯，用棉被暖，于不通一线风处卧，出臭汗一身。人不可近，近则过毒。汗要出尽，衣被送于野处，露洗之。
●又杨梅结毒方
凤仙花熬水，棉絮蘸洗，拭干以冰片搽之。
●又方
皂角子　当归　白鲜皮　五加皮　金银花各二两
分八剂，每剂加土茯苓四两，煎服。
●广疮初起
活黄牛胆，好黄酒炖热，冲服，以醉为度。雄猪胆亦可。
●脚缝湿烂
鹅掌皮阴干，烧灰存性，为末，干掺。
●痔漏
青黛四两　大露蜂房一个，去顶
将青黛入内，用纸封好，香油内浸七日，取出露七夜，焙干为末，炼蜜丸桐子大，每用狗肉汁送下七十丸，其管自落。
●痔方
木鳖子一个，醋磨浓汁涂之（许芷庭）。
●又方
冬青叶浓煎，入朴硝，乘热薰洗，或鱼腥草煎洗，以枯矾入冰片少许敷之，能以熊胆涂之，诸方不及（冬青即女贞树）。
●又治漏方
柳上黄耳，烧烟薰之，久而效（柳上黄耳即柳树上菌子）。
●偷粪鼠
猫屎、井底泥和匀，围之立愈。
●一切痔漏
野钱儿、蜀葵根、枸杞根、水边杨柳须各一两，先薰后洗，敷，次即愈。
●横痃
青果核七枚
烧灰，研末，酒服立愈。
●又方
菜油二三两，入少年头发二三钱，铜杓煎枯，去渣，用去壳鸡蛋二三枚放碗内，以滚油倾下，连油、连蛋食之，立消。
●治鱼口便毒
活山羊角锯下烧灰，每服二钱，好酒送下，连服二三次即愈。左用左角，右用右角，或猪蹄甲亦可
（蹄甲亦烧灰用）。
●又方
棉地榆
白酒三碗，煎一碗，空心服，虽有脓者亦愈，加穿山甲同患处，大者二片，土炒引经，更妙。
●鹤膝风
鳝鱼不拘二三条，同酒糟捣如泥，加麝香三分，敷患处，纸隔布扎六七日，内作热，任他热，热后即愈。
●又方
蕲艾半斤
煎汤乘热薰洗，一日数次。
●又方
陈石灰　芙蓉叶　生姜　蒲黄各四两
共打一块，如膏药一般，贴之三次即愈。
●又方
苎麻根数两　健猪脑子二个
同捣烂，又入乳香、没药各二钱，和匀敷之。
●肠痈
小腹坚硬如掌而热，按之则痛，肉色如故，或焮赤微肿，小便频数，汗出憎寒，或脚缩不伸者，服之神效。
大黄炒　朴硝各一钱　丹皮　白芥子炒，研　桃仁研，各二钱
空心煎服。
●悬痈
生在肚门前，阴囊后，两交界处，初如莲子，渐如桃李，宜急治之。
大粉草四两
长流水浸透，炭炙干，再浸再炙三次，切片，同当归三两，水三碗，慢火熬至稠，将好酒对匀，食前数次服，未成即消，已成即溃，溃即收功。
●脏毒
人中白以泥固，火煅，去泥，一两　川乌一钱　草乌五分　乳香五分　没药五分
共细末，桐油调敷。
●又方
干柿，烧灰，米饮下二三钱。
●脓窠疥疮
麻黄二两　黄柏二两　斑蝥七个　猪板油四两
同入杓内熬枯，滤去渣，入研烂大枫子肉四十九粒，调匀搽之。
●黄水浸淫伤手等疮
水银一两　用铅六七分死之　雄黄一钱　枯郁官粉　五倍子各五分
共末。湿则掺，干则香油调搽。
●鱼胞疮
身上忽起水泡如鱼胞，破之惟流清水，已而又起，甚痛，以蜘蛛网缠之即落。如再起再缠，二三次即愈。
●葡萄疮
其色紫如葡萄，此疮令人心烦，亦恶疮也，用小榆条，如针细者，去皮，横坚穿断，去血即愈。
●脓巢疮、血风疮并效
雄黄二钱五分　硫黄二钱　黄柏二钱　石膏一钱
为末，菜油调搽。
●风疾癣癞药酒方
秦艽　当归　天麻　羌活　五加皮　防风各二两　白花蛇一条，酒浸，去骨　老酒十斤
煮三炷香，入土埋一宿，停六日，渐次饮之，其渣晒干磨末，水滴丸服。
●狗癣疥
初起小颗极痒，渐成片出黄水者。
狗脊二两，炒黑　地榆二两，炒黑　枯矾五钱　寒水石一两　蛇床子一两二钱　硫黄用浑酒脚煮干，五钱
共末，熟豆油调搽。
●顽癣
硫黄烧盐、土、大黄根（俗名牛舌头草），同捣烂，每洗澡后，穿山甲刮破搽之。
●疥疮
川椒　尖槟榔各三钱　蛇床子　枯矾各二钱　雄黄　水银　轻粉　樟冰各三钱　枫子　杏仁各四十九粒
共研细，和匀，加桐油一两为丸，患处滚之。
●癞疥疮方
硫黄四五钱
用盐卤半杯，将硫黄在瓦器内以文火熔化，入盐卤中，再熔再入，如是者七次。至第八次，在泥地上掘一孔，以硫黄倒入，隔一宿取出，以麻油磨涂，立愈（竺岩）。
●鹅掌风
番木鳖　常山各一两
同桐油四两，浸七日，取油搽患处，用松毛、川椒烧烟薰之，不可下水。
●又方
连须葱白捣汁半斤，熬成四两，入好蜜，再熬一半，每晚搽之，以火烘干，终身忌食鹅肉。
●风疹痒甚，随爬随起，疙瘩大小累累不断者
艾叶　菊花　金银花各等分，叶亦可　独头蒜
共捣烂，入雄黄二钱，麝香少许，涂三四次即愈。
●癣
花椒煮浓汁，乘热泡洗，仍将椒研烂敷癣上，数次即愈。
●癞疥
麻油一杯，入鸡蛋一个，铜杓熬枯，去蛋，又入川椒二钱，煎枯，去椒，又入研细硫黄、明矾，煎数沸，取起，搽之。
●黄水疮
小儿头上最生此疮。
松香一两，研细，装葱管内，水煮去葱枯矾五钱　飞丹二钱　轻粉五分　无名异少许
共为末，香油调搽。
●秃疮
剃头后，以银匠店中渍银水热洗一遍，切蒜瓣擦之，或捣烂敷之，或用猪脚爪煅末，麻油调搽，三四次除根。
●蟮拱头
小儿夏月头上多患此毒，出脓又胀，绵绵不愈，实为可厌。用田螺肉、非地蚯蚓泥，共打匀做膏，贴之。或用浇铜杓担上化铜旧罐研细，桐油调敷，并效。
●大人、小儿遍身赤肿火毒
生大黄　皮硝各等分
共末，用扁柏叶捣拌调敷。
●火丹　满身生遍，形如水泡者
用小儿胎衣饼内水，以鸡毛抹上，随手而愈。
●又方　赤游丹
美人芭蕉叶贴患处，桐油煎滚，用生姜切片，蘸热油于蕉叶上，擦之立愈。
●浑身生猴子
芝麻花每日擦，不住手即愈。
●白蛇缠腰
腰间忽起红泡，若不早治，被其缠到不救。用蛇壳一条，烧灰存性，厕坑板上浮泥，刮下，同研细，童便调敷，数次即愈。
●汗斑
蜜陀僧，为末，以隔年陈醋调搽，随手而愈。
●鼻疳烂通鼻孔
鹿角　明矾各一钱，瓦上煅过　人发五钱，灯上烧灰
共为细末，花椒汤将患处洗敷之，如不收口，以瓦松烧灰敷之。
●胡子疮
五倍子和枣肉，煅，三钱　铜青一钱　轻粉　枯矾　松香各三钱　羊须一钱，烧灰，如无，以水杨须代之　黄连一钱　樟冰一钱　槟榔　杏仁去皮　枫子肉各三钱
共细末，香油调搽。
●脓耳
水龙骨一钱　硼砂五分
为末，吹之。
●又方
海螵蛸五分　麝香三厘
为末，吹之。
●舌肿满口或出血
蒲黄末掺之。
●坐板疮
用尿屎处砖烧热，上铺大麻子叶（即蓖麻子叶），乘热坐在砖上荡，不过一二次即愈。
●又方
松香五钱　雄黄一钱　苍术三钱
共末和匀，绵纸包，捻作纸条二个，腊猪油熔化，浸透，火烧，滴下油搽之。
●又方
陈荷叶煎水，常薰常洗，生芝麻嚼烂敷之。
●肾囊风
痒不可忍，用大叶杨柳叶煎水薰洗，或墙上酱板豆草煎洗，后以蚯蚓屎，焙，掺之。
●一切湿烂、血风兼疮
黄柏末　甘草末各五钱　轻粉二钱
以手研细粪坑中旧砖瓦，洗净，以炭火烧红，淬入醋内，如此七遍，为末，一两，共为一处，桐油调敷，早晚二次，先用米泔水洗，然后上药。
●伤手顽疮，久不收口
芦甘石　赤石脂各一钱，入银罐，煅红，淬，入黄连、黄芩、柏汤内，去汤，晒干　松香七分　冰片一分
共细末，用白占二钱化开，调药在内，涂之，先用甘草汤洗。
●臁疮
朝脑　松香　杭粉　葱白　鸡蛋清　健猪油
各等分，捣烂，用油纸二层，以一面用针刺孔，将药夹于中，将有孔一面贴患上，一二日换之。
●疳疮
脚上鸡眼皮，烧灰存性，加冰片少许搽之。或溪港内年久螺蛳壳烧灰，加冰片亦妙。
●又方
面粉置铁刀上，以炭火焙。黄色油透，旧罗缎帽沿，烧灰，各等分，研细搽之，宜用甘草瓦花煎汤洗之。
●女人阴疳
五倍子，整者，一个，开一孔，入儿茶、黄柏末填满其中，入银罐内，煅存性，每用一钱，加冰片二分，龙骨三分，共研细末掺之，再以熟猪肝夹之。
●裙风疮
甘石，醋煅为末，麻油，日日调敷。
●湿毒臁疮
麻油二两　入川椒三十粒，熬枯，去椒　加轻粉二钱，研细　蜡白一两
收成膏，以绵纸摊成膏药，先用苦参汤洗，后贴之，二日一换。
●顽疮不收口
儿茶　龙骨煅，各一钱　轻粉　滑石各五分　冰片五厘
为细末，苦茶洗后，以纱管盛药弹患处。
●千捶膏
贴一切恶久不愈顽疮，能拔毒去腐。
松香一钱　草麻子四十九粒　铜青二钱
共捶千下，捻成膏药贴之。
●热疖
生半夏盐飞　面各等分
为末，陈醋调敷即消。
●去烂肉方
巴豆仁，炒，烟起、焦黑为度，研极细末掺之，去腐生新。
●遍身发痒或生细疮
用七月七或七月半收紫背浮萍煎汤洗，或煎服。
●一切恶疮疼痛并疥疮，俱效
取苍耳梗内虫，以阴阳瓦，焙，存性，研细，每服一钱，空心温酒下。
●口舌生疮
黄连　炮姜灰　青黛　儿茶
各等分为末，掺之。
●舌卒肿大塞口，不治杀人
百草霜和酒涂之，或以蒲黄、干姜等分为末，掺之，内用甘草浓煎漱之百草霜须烧野草者是。
●唇裂生疮
黄柏末，以蔷薇根汁调涂。
●牙龈疳烂臭败者
胡黄连五分　胆矾五分　儿茶五分
共研搽之。
●喉风痈肿，单只鹅
胆矾，盛于青鱼胆内，阴干为末，吹之立效。
●咽喉痛肿
灯草一钱　黄柏五分，并烧灰存性　枯矾七分　冰片三分
为末，每以二三分吹患处。
●鹤膝风
肥皂二个，去子　五倍子去灰　皮硝各一两
共研末，用头酒糟四两，砂糖一两，姜汁半茶钟，和捣膝上，干，加烧酒润之，十日愈。
●天泡疮
丝瓜水调官粉，敷。
若日久，作烂疼痛不已，脓水淋漓者：
石膏煅　轻粉各一两　青黛　黄柏各三钱
共末，甘草汤洗净，掺之，或用瓦花汁调，抹之。
●风疹，皮肤不出及疮毒不起
取慎火草苗叶和盐绞汁，以热手摩涂之。
●痈疽肿毒
麻油熬葱黑色，趁热旋涂自消。又，陈小粉，年久者愈佳，锅炒黄黑色，研，以陈米醋调，熬如黑漆状，瓦罐收，用纸摊，剪孔贴之，冷如冰痛即止，少顷觉痒，干不可动，毒消药脱，神验。
●一切肿毒痛不可忍
蓖麻子仁，捣敷即止。
●恶疮肿毒，人不能识者
取独头蒜二颗，捣烂，和麻油厚敷，干则易。
●浑身疥癞
端午日午时，采番白草，每用一握煎洗，效。
●又方
苦参半斤
河水煎数沸，入雄猪胆汁四五枚，淋洗。
●血风疮
千年石灰，研，搽之。
●又方
黄柏一两，以猪胆汁拌之，晒干数次，研细　枯矾三钱
花椒汤洗后掺之。或用桐油调茶。
●大麻风，须眉脱落
扃柏叶，九蒸九晒，为末，每服一钱，一日三服，滚水下。
●厉风瘙痒，遍身疹癞，毛落须脱
白花蛇一条，首尾全者，酒浸二三日，去骨阴干　苦参四两
共为末，以皂角五斤，去皮弦，酒浸一宿，取出，用水熬膏，和丸梧子大，每服七十丸，以防风通圣散送下。
●又方
经霜皂荚刺为末，隔一日，空心酒下二钱，忌发物。
●又洗方
艾八两　明矾四两　楝树根皮八两　椿树根皮八两
每日煎汤浴之。
●防风通圣散方
防风　大黄　赤芍　薄荷　川芎　当归　甘草　朴硝　山栀　连翘　黄芩　桂枝　白术　麻黄　荆芥　滑石　石膏各等分
河水煎。
●囊痈
用野紫苏叶（面青背红者是）焙干，为末，敷之。如燥，以香油调敷。
●对口
番瓜蒂烧灰存性，麻油调敷，偏者不妨。

诸毒伤  ***************************
●蜂螯毒
小便洗，擦拭干，香油搽之，或雄黄末搽之，或瓦花捣涂之。
●解毒
蒜汁　黑豆汁　紫苏汁
俱可解。
●解河豚毒
一时无药，急以清麻油多灌，吐出毒物。
●又方
芦根汁或金汁服之，愈。
●自死六畜毒
壁上黄土，水调服。或饮人乳一碗。
●解中砒毒
黄占四两
快刀削入铁锅内，用水四碗煎至二碗，待湿灌下，如蜡不尽，掐作小丸，灌下其毒，蜡裹，从大便出。
●又方
绿豆粉四两　黄泥饰净，四两　鸡子清九个
共一处，以浸豆水和服。
●风犬咬毒
拔去头顶红发一根，捣葱敷患处，急于无风处掐去恶血，如孔干，以针刺出血，盐汤洗净，用糯米一撮，番木鳖半个，切碎，斑蝥七个，如多过一日，则加一个，连前药炒黄，去斑蝥不用，研末酒服。忌房事、闻锣声，终身不可吃犬羊肉。
●又方
即将风犬打死，取血和老油服之。又取犬心酒煮服。此方神效，不必服他药，亦不必忌口。
●误吞蚂蝗，为害最毒
但多服蜜即愈。或饮地浆亦妙。
●解诸药毒
蚕蜕纸烧灰研细，每以一钱，冷水调下，少顷再服，虽面青、脉绝、腹胀、吐血，服之立效。亦治牛马误食蜘蛛，腹胀欲死，凡觉中毒，即以生豆试之，不闻腥气即是。
●人咬伤
热尿洗去牙黄并血，嚼生白果涂之。如痛，以麻油纸燃火焰薰之。用干屎装荔枝壳内，加艾灸，以不痛为止。
●咬伤指头，久则脱、烂手指
急用热尿入瓶，将指浸之一夕即愈，如烂手，用夹蛇龟壳烧灰敷之。
●虎咬
捣青松汁敷升饮之，以渣敷患处，频易即愈。
●毒蛇咬
全蝎二个，洗去泥　蜈蚣一条
同炙研末，酒下立愈。
●鼠咬
斑蝥烧灰，入麝香少许，津唾调敷，或以吴萸擦猫鼻，取涎涂之。
●蝎子伤
杏仁七粒　葱白三寸
捣烂，津唾调敷，立愈。
●恶犬伤
以米泔洗净毒，以热牛粪封之，即时痛止。
●又方
刮肉店墩上油腻，和砂糖敷之。
●又方
多年旧屋，瓦上青苔，刮下涂之，立愈。
●毒蛇咬伤
以大蓝汁、小蓝秸捣烂敷之。
●又方
五爪龙草捣敷立愈。其草牵藤茎光，每叶五瓣，面光者是。多生屋边阴处，如叶七瓣，茎有毛者，非。
●中蚯蚓毒
小儿受之则卵肿，用盐汤洗，鸭血涂之。
●诸色恶，虫咬伤
用姜汁先洗患处，用明矾、雄黄为末，搽之。
●蓑衣虫伤
其虫隐壁间，以尿射人，遍身生疮，状如汤火伤，乌鸡翎烧灰，鸡子清调敷。
●百虫入耳
姜汁少许，滴之，或葱汁、鸡冠血亦妙。
●又法
用纸塞耳鼻，留虫入之，耳不塞，闭口勿言，少顷即出。
●毒蛇咬伤
用针刺伤处出血，急以绳扎两头，浸粪缸中，毒不内攻，以烟管烧滴油搽之，百试百验。
●蜈蚣咬
鲜扁豆叶揉烂，敷之。又刺鸡冠血涂之。又以草纸点火，薰之立止。又，蜘蛛置患处，自吮其毒。
●解盐卤
生豆腐浆灌之，再以鹅翎绞喉，吐之即活。
●食毒鳖
饮蓝汁数碗，或靛青水亦可。
●烧酒毒
用白萝卜汁或热尿灌之。
●牛肉毒
乌桕树根皮，酒煎服，或野菊花连根捣汁服。
●野菌毒
饮以地浆，掘地二三尺，倾以新汲水桶许，用棍搅之澄清，即地浆也。
●天丝入目
用木梳垢为一丸，放眼角边即出。
●烟渣入目
用乱发或综缨缓缓揉之，即愈（如将汤洗，必疼，伤眼）。
●麦芒入目
煮大麦汁洗之即愈。
●误食麦芒
取鸭涎，食之即消（竺岩）。
●膝疮
用螃蟹唾沫搽，或磨刀水泥涂之。或用杉木煎汤洗，或蟹壳、滑石末，蜜调搽，或石膏、轻粉、韭汁调搽。
●误服桐油，吐不止
急饮热酒一杯，即解。
●中断肠草毒
生鸡子三四枚，灌之。或服热羊血碗许，总宜吐尽为妙。
●妇人打胎，误服铅粉，每至欲死
急捣萝卜汁饮之。
●误吞针
米饮调炭末三钱。或用蚕豆煮熟同韭菜吃，针从大便出。
●误吞铜钱
多服荸荠自化。
●误吞金银铜铁等物
取凤仙子或根捣汁服，自下，或多吃麦芽糖，即白糖也。
●鱼骨刺喉
用紫玉簪根捣汁，以茶匙挑灌，不可沾齿，如沾齿则齿落去，为其化骨不化肉也。又即以鱼净肉满口咽之，即下。
●诸骨哽喉
以硼砂含化，食顷即愈。或以凤仙花子二三十粒，研细白汤下。
●箭头针刺入肉不出
用草麻子去壳，捣烂敷之，痒而即出。
●又方
巴豆仁略炙，与蜣螂同研，涂之痛定，觉微痒，忍之，待极痒不可忍，便摇动拔出，速以生肌药敷之。
●铳子入肉
蜂蜜不拘多少，冲好酒，饮醉即出。如无，用黄蜡亦可。或用旧银罐同水银研，入患处，其铅即化，随水银出。
●诸骨哽咽
威灵一两二钱　砂仁一两，研　砂糖一盏
水二钟，煎一钟服。
●鱼骨哽咽
饴糖，如枣大，吞之，不下再服。又，口含硼砂咽汁即下。
●跌打损伤　（止痛散血）
好酒糟一团，生姜四两，捣烂，同炒热，布包搭患处，以大锡茶壶盛滚水煨之，冷则换。更吃童便、好酒，以醉为度。或以本人头发一缕，烧灰酒下。又，饮以热麻油、好酒，卧火烧地上，一觉而痛肿俱消。
●跌损伤力畜血
归尾三钱　地鳖虫三钱，研　元胡一钱　胡桃肉五钱　红花二钱　苏木五钱
酒煎服，不可见水。
●手足跌折接骨神方
五加皮，四两，为细末，雄鸡一只，重七八两者，去翅、头、爪并肠、胃、毛，入加皮同捣烂，先于跌碎处整理对缝，不可少有差错。然后以鸡摊于布上，周围裹扎缚紧，不可摇动。又用杉木薄片十余条，首尾各攒一孔，以绳穿相连四下，再裹于外，方不转动。药一伏时，将此药再换，其骨自接，并不疼痛。有换三四次者不等，以后只用加皮四两，煮红糖为膏，敷至平复为度。若不先理对缝明白，若差毫厘敷药，则多长一分，切记切记。
●折伤断指，破唇缺耳
胡桃隔炒为末　千年石灰　血竭　降香节　白占各等分
为末敷之。
●跌损
用白公鸡一只，连毛皮，去头、爪、肠、胃，捣烂，入飞面少许，同捣。先将汤浴患处，然后敷上包紧，伺患处作痒，方可去药。
●一切刀伤磕损扑肿前或出血
用葱白细切，捣烂，炒熟，敷患处，葱冷再换，神效。
●刀斧伤，出血不止
用陈石灰同韭菜捣烂，阴干，研细罨之，立刻止血生肌。或用黄亮松香研细，罨之即止。虽切断亦接，莫下水（端午日合更效）。
●又方
刀刮青石末掺之。
●金疮血出不止
紫黑降香节锉末，微炒出汗，五倍子打碎，炒黄色，各等分，为细末掺之。
●跌打损伤
切莫用水洗，洗则难好。急用古庙屋上多年瓦，任取一片，拌滴醋，烧干，干又拌，一连七次，研细，冲热酒，饮醉立愈。
●又方
来往人尿处旧砖，烧红、醋淬、研末，酒下立愈。
●跌伤接骨
取活蟹捣烂，冲热酒服，尽量饮醉，再以渣奄患处半日，骨内有声即接。或用菜瓜子三钱，略炒为末，酒下数次即接。在上者食后服，在下者食前服，骨碎垂危，用乳香、没药各三钱，研碎，以滚酒尽量服之。
●头面手足踢伤或擦坏皮肉
冬青叶，同醋煮数沸，略滴麻油少许在内，取叶换贴，自好。
●闪腰打伤闪肭，并手足损伤，不出血，但有青肿紫色内伤者
先以葱白捣烂，炒熟，将痛处擦遍，随用生大黄研末，姜汁调敷，尽量饮以好酒即愈。
●打伤青肿
用生猪精肉一片，将当归、赤石脂末少掺肉上，贴之。
●又方
切豆腐片如指厚，于铁片上烙热，搭患处，冷则易之，数次即愈。
●打伤眼睛
切莫用凉药、凉水，则血凝难治，如打出眼睛，仍放眼内，不可把瞳仁背了，将生地加酒捣烂敷之。
●破伤风
蛴螬虫一个（即土蚕），两指掐其腰，口中吐出黄水，抹患处，避风，汗出即愈（虫仍送土中）。
●治打绵臀
锡箔，用无根水湿过，铺杖处，以手掌著力拍打，即消。
●又方
木耳四两
炒黄为末，蜜调敷患上。
●从高堕下或落马欲死
取老鸦眼睛藤捣汁服之，以渣涂患处，或韭菜汁，或热童便灌之，或元胡索末三钱，酒下，日进二服。
●夹棍伤
急用热童便一桶，将足浸之，如冷，用烧红砖二块淬之即热，直浸至童便面上浮起白油，其伤尽出矣。再用肥皂捣如泥，鸡子清和匀敷患处，以草纸包裹脚，缚紧一夜不可动。内服：
人中白一两，煅　乳香　没药各三钱，箬炙　牛膝三钱　木耳烧灰，五钱　自然铜煅，五钱
共末，用牛膝煎酒，调下，三四钱。
●棒疮膏
麻油四两，煎滚，入鸡子黄三个，熬枯捞去。再入洗净血余五钱，又熬枯捞去。下白蜡五钱，冰片三分，和匀，放地冷透，薄敷患处。
●竹木瓦石刺入肉
大活虾七个
捣烂涂之，一时刺随虾出。
●又方
苋菜捣烂，敷患处，外以布裹定，一二日即化。
●鬼箭打
山栀炒，七个　面炒　桃头七个
共杵饼贴患上，次日取下，作七丸投炭火，烧响即愈。
●肉刺鸡眼
蓖麻子捣敷之，或用活蜈蚣一条，捣烂敷之。
●脚垫伤痛
人走长路紧急，被石块脚底塾肿，不能行走，痛不可忍，急用旧草鞋底浸尿桶内一夜，将新瓦砖一块烧红，以浸湿草鞋放砖上，随以脚踏上，火逼尿气入内即消，如走长路，两脚肿痛，亦用此法。若不早治，恐溃烂难愈。
●手足开折
用汤洗净，用黄占一两，溶化，入松香末二分，以少许安刀头上，溶化，滴入折中。
●汤火伤
醋调黄土敷，效，或用板炭，取浮水上者，研细，有水干掺，如无水，用菜油调敷，饮冷水必死。浸冷水中必烂至骨，或用蛤蜊壳炙焦，研细，菜油调敷。
●又方
白及　大黄
以麻油磨涂（锄叶）。
●又方
鸡子清，好冷烧酒调匀，以鸡翎扫患上，干则再涂，立效。
●又方
活猪鬃剪下，烧灰，麻油调敷，神效。加轻粉、硼砂少许更妙。
●刀伤刎颈，不断喉者
急以白蜡为细末，满填患处。


卷七  ——————————————————————————————————————————————————————————————————————————————————————————

五绝  ***************************
●缢死者
用一有力人抱住解绳，不得剪断，轻轻放倒，捻正喉咙，以手掩住口鼻，忽令走气，一人以脚挺其两肩，用手挽其顶发，常令弦急，勿纵，再一人摩其胸臆，屈伸其手足，再一人以膝裹衣抿住粪门，女人则连阴户不令气泄，将笔管吹其两耳，气回眼开，仍然按引勿放，用姜汤或米饮灌之，能自咽乃止。自旦至暮，虽冷可救；自暮至旦，阴盛难救。
●卒缢将死心下温者
切莫断绳，轻轻松解，放下，刺鸡冠血滴口鼻中（白公鸡尤佳）。又用皂荚、细辛为末，吹鼻中，或以细葱心刺耳鼻中，有血出即苏。
●溺死
将患人伏卧大凳上面，时刻摇动之，以盐擦膝中，待水流出即活。但心头温者、皆可救。切忌提出倒水，火烘无救。
●又法
用锅合地，令死者腹对锅脐，覆上，用人扶牢，徐徐移锅横走，以箸夹口中，出腹中水即活。又横卧牛背上，令人牵牛徐徐走，领出水即活。
●火烧闷死
以新尿冷饮之，或以温水和蜜饮。
●遍身烧烂
或服萝卜汁，或服童便，随所取好酒一二瓮入缸中，令患者浸酒中，极重不死。
●魇死
切忌火照惊惶，但狠咬其脚跟，用皂角末吹鼻中，打嚏气通即活，或乌骨鸡血滴口中立活。
●热死
伏天行走、热极卒然昏倒，断不可与冷物，遇冷即死。即移阴处，取道旁热土围于脐上，使数人溺尿于脐中，热汤冲洗更妙。急以童便乘热灌之，再以布蘸热汤熨脐下三寸，立醒。醒后忌与冷水，即与道旁热土和大蒜冲滚水灌之。
●冬月落水冻死
心头有微热者，脱去湿衣，解活人暖衣护之，即用灶灰炒热，布包，熨心上，冷即换，待气回，少与好酒热、粥汤。若不先温心头，便火烘，则冷与火争必死。或用灶中灰一石埋之，惟露七孔。
●中恶
或吊丧登冢，入庙来乡卒死，口鼻流血，但腹不鸣，心下温暖，急用菖蒲捣汁灌口鼻，自愈。或切断猪尾，取血饮之，并缚豚枕之，立活。
●卒中厥冷
无论风寒暑热，鬼邪阴湿气姜汁一钟，童便一钟，和灌之。
●效自刎法
自刎之人断食颡者易治，断气颡者难治。全要在知觉急早，即将头扶住，乘其气绝额未冷，急将活鸡一二只，扯下热鸡皮，冷则无用，将线缝刀口周围缠护，用软绢帛并棉花，扎之。外将女子旧布裹脚周围，再缠五六转，勿使泄气，其中自然合一。令患者仰卧，以高枕枕脑后，使头郁而不直，刀口不开，冬夏避风，衣被盖暖。若气从口鼻通出，方用白米一合，入人参五钱，姜三片，同煎粥汤饮之，接补元气，再延名医调治，可也。倘能预备陈石灰二斤，大黄四两，同炒石灰至桃花色，去大黄，将灰研细，收瓶内，过月出火气，再以降香末、松香末外面多多敷之妙。
●跌磕、木石压死，气未绝者
急擘开口，以热小便之。


附录  ——————————————————————————————————————————————————————————————————————————————————————————

余录验方  ***************************
●种子方　调经
当归身四两，酒洗　大川芎二钱　白茯苓去皮，三钱　广皮三钱　制香附六钱　吴茱萸四两，炒　延胡索三钱　丹皮三钱　白芍酒炒，二钱
若经水先期血紫者，血虚有热也，本方加条芩三钱。过期色淡者，血虚有寒也，本方加官桂、炮姜、熟艾各五分，用水一碗半，煎八分，经水至日，空心服。渣再煎，临卧服，一日一剂，服至经止，两三日交媾即孕。屡试辄验。
●又方
凡人五十岁无子者，是精寒不能得孕也，服此方极效。
胡桃肉一斤　肉苁蓉一两　制附子五钱　补骨脂四两，用酒略煮，取起
上药共研极细末，水泛为丸，如桐子大，每服一钱，元眼汤送下。
●避难全婴方
用绵作一小球，略使满口而不使闭其气，以甘草煎汤或甜物皆可炙之，临时缚置儿口中，使咽其味儿，口有物食之自不能作声，而绵软不伤儿口。盖不幸而遇祸难，啼声不止，恐为贼所闻，弃之道旁。哀哉！用此法活人甚众，不可不知。
●煮豆救饥方
或远行，或荒岁，皆可备急一时。
黄豆七斤　芝麻三斗
水淘过即蒸，不可浸多时，恐去元气，蒸过即晒，晒干去壳，三蒸三晒，捣为细末，米粉糊为丸，如胡桃大，每服一丸，可以不饥。
●生产神效仙方
治产久不下，属气血虚者。
熟地黄一两　炙黄芪一两　白归身四钱　西潞党四钱　炒白芍一钱　炙龟版四钱　川抚芎一钱　枸杞子四钱　浙茯苓三钱
此方大补气血，于临产危急时，无论产妇平素气质强弱，胞衣已破、未破，宜急以方内之药，连进三四剂。不必用二汁，恐其力薄也。服后痛可立止，胎自顺下矣，屡经试验。
●开玉门仙方
即开骨散。
全当归一两　川抚芎七钱　炙龟版一两　杜血余三钱
用水二碗，煎一碗，如行五里之户即生，若死胎，亦即下也。
有人产门不开，两日未生，服此一剂即产，真圣药也。
●六字真方（睡）（忍痛）（慢临盆）
睡
将产时须要调养心神，爱惜气力，若能上床闭目安睡片时最好。倘不能睡，即暂时起身，或扶人缓行，或抚桌站立。痛若稍缓，又上床安睡，但宜仰卧，使腹中宽舒，小儿易于转动，且大人睡下，儿亦睡下，转身更不费力。总之，睡为第一妙法。
●忍痛
临期第一要忍痛，如初觉腹痛，不问试胎与正产，自己先立定主意。生育乃天地自然之理，世间极容易之事，不必惊慌。但看痛一阵不住，连痛三五七阵，渐痛渐紧，方是大产。与人说知，以便伺候，若痛得慢，此为试胎，且自安眠稳食，宽心静养，使痛阵渐急，自然易生。
●慢临盆
睡
将产时须要调养心神，爱惜气力，若能上床闭目安睡片时最好。倘不能睡，即暂时起身，或扶人缓行，或抚桌站立。痛若稍缓，又上床安睡，但宜仰卧，使腹中宽舒，小儿易于转动，且大人睡下，儿亦睡下，转身更不费力。总之，睡为第一妙法。
忍痛
临期第一要忍痛，如初觉腹痛，不问试胎与正产，自己先立定主意。生育乃天地自然之理，世间极容易之事，不必惊慌。但看痛一阵不住，连痛三五七阵，渐痛渐紧，方是大产。与人说知，以便伺候，若痛得慢，此为试胎，且自安眠稳食，宽心静养，使痛阵渐急，自然易生。
将产不可轻易临盆，此是最要紧关头。不可认错，倘听信稳婆说孩儿头已在此，以致用力太早，或儿身未转，胞浆未破，即使临盆，岂不有误。须看痛之紧慢，真当其候方可。至嘱至嘱！要知天生天养，当其时，小儿自会钻出，何须性急！从来瓜熟蒂落，水到渠成，自然而然，不待勉强，及至生下，产母亦自知其所以然也。
