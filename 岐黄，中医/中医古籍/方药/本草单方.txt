
序  ***************************
海虞缪仲淳先生，以布衣游宇内，声称籍甚公卿间。盖闻其急患难，修然诺：七尺可捐，千里必赴。视金璧如尘土，为古田光、鲁仲连之流，犹退而寄託于医。颇精治疗，微独明颖，根乎性成，亦由涉历所到。虚心採访，往往得秘授、悟真诀，故能见极洞垣、技参游刃。余恨生也晚，时正埋头铅椠，终岁罕一窥足城市，遂不获觌先生眉採，聆其玄屑。然大略风概，尝得之吾友祁西岩、邓晋伯两兄，不啻神交梦接。近复入郭居，晨夕与父初、敛之兄辈尘谈，益晰其生平底蕴，取诸怀抱，无非以济人利物为务。凡所著述、诠次，如《本草经疏》之梓于琴水，《笔记》《广记》之镌于长城吾邑。并足开蒙后学、饶益群生，而所遗，犹有手摘《本草后单方》，间缀以自藏奇秘，居恆不轻示人。于执侯兄偶见而珍之，欲广其传，属友人编类刊行。余不谙岐黄，未敢妄论方药微旨。缘素景慕其人，知所由选录，是必龙藏之馀宝，凤林之逸毳也。敬为之序，附垂不朽焉。
崇祯六年夏五曲阿吴履中题

序一  ***************************
缪仲淳既殁数年，其著书多盛行于世，而所摘录《本草单方》朱黄甲乙，狼籍箧笥中。康文初、庄敛之搜讨诠次，穷岁月之力而后成书，于执侯梓而传之，于是缪氏之遗书粲然矣。仲淳以医名世几四十年，医经经方两家浩如烟海，靡不讨论贯穿，而尤精于本草之学，以谓：古三坟之书，未经秦火者，独此耳。《神农本经》朱字譬之六经也；名医增补《别录》，朱墨错互，譬之注疏也。《本经》以经之、《别录》以纬之，沉研钻极，割剥理解，神而明之，以观会通。《本草经疏》之作，抉摘轩岐未发之秘，东垣以来未之前闻也。出其馀力集录单方，剟其舛驳，搴其芜秽，其染涉生民者甚至。此书成而《经疏》之能事始毕，仲淳可以无憾于地下矣。三君之功岂曰小补之哉！仲淳电目戟髯，如世所图羽人剑客者，谈古今国事成败，兵家胜负，风发泉涌，大声殷然，欲坏墙屋。酒间每慷慨谓余曰：传称上医医国，三代而下，葛亮之医蜀，王猛之医秦，由此其选也。以宋事言之，熙宁之法，成方以致病者也；元佑之政，执古方以治病者也。绍述之小人，不诊视病状，何如而强投以乌头、狼毒之剂，则见其立毙而已矣。子有医国之责者，今将谓何？余沉吟不能对。仲淳酒后耳热，仰天叫呼，痛饮沾醉乃罢。呜呼，仲淳既老病以死，而余亦连蹇，放弃效忠州之，录方书以终残年。因是书之刻，念亡友之坠言，为废书叹息者，久之。仲淳讳希雍，吾里之右族也。侨居长兴，后徙于金坛。老焉，葬在阳羡山中。馀地日光为文以志之。
崇祯六年十二月虞山老民钱谦益叙

序二  ***************************
《本草单方》者，虞山缪仲淳之所著也。仲淳先著《本草经疏》，取林亿、苏颂、张洞补注，及《大观》《证类》《广义》《较定》等数种经纬增删，可谓大备。此《单方》者，就其《经疏》中集录成方，以便按病对治者也。仲淳殁后家从祖刻其书，归我先府君。先府君不敢秘，遗命予序而行之。盖病不得方，将何以疗，则集方者，其心至仁也。有方而无刻或刻而不行，何以方为？则刻与行者，其利均溥也。予不知医，窃尝闻先府君之绪论，谓：医经、经方两家，经以明理，方以致用。譬之双翼缺一不可。其所以传神农氏之精义，而跻斯民于寿域者，方尤要于经。缘经须穷讨于平时，而方则取备于危亟。但脉不可不明，证不可不辨。苟流览是书，而参考其《经疏》，并长沙之正伤寒，河间之冬温春温、暍暑痎疟，东垣之内伤，以及丹溪之滋阴降火，四家之理愈明，则《单方》之用愈广，民其有夭札乎哉？此我府君及从祖之志也，亦仲淳之志也。即书以弃诸卷首。
顺治戊戍菊月华阳棘人于沚芷园谨识


卷一  ——————————————————————————————————————————————————————————————————————————————————————————

卒中暴厥  ***************************
卒中恶死，或先病，或平居寝卧，奄忽而死，皆是中恶。
急取葱心黄，刺入鼻孔中，男左女右，入七八寸，鼻目血出即苏。亦治自缢垂死。
又法　用葱刺入耳中五寸，以鼻中血出即活也。如无血出，则不可治矣。相传此扁鹊秘方也。　崔氏《纂要》
又法　断猪尾取血，并缚豚枕之，即活。此乃长桑君授扁鹊者也。《肘后方》
又法　铜器或瓦器盛热汤，隔衣熨其腹上，冷即易。立愈。
又方　捣女青末一钱，安咽中，以水或酒送下，立活也。　南岳魏夫人内传
卒然忤死，不能言。
用鸡冠血和珍珠，丸小豆大。纳三四丸口中，效；外以竹筒吹其下部，极则易人。气通即活也。《肘后方》
卒死不寤。
半夏末吹鼻中，即活。并治五绝急病。　南岳紫灵魏元君方也
卧忽不寤。勿以火照，但痛啮其踵及拇趾甲际，而多唾其面；以井底泥涂其目，令人垂头入井中，呼其姓名，便苏也。
一方　用蠡实根一握，杵烂，以水绞汁，稍稍灌之。《外台秘要》
卒中恶死，吐利不止，不知是何病，不拘大人小儿。
马粪一丸，绞汁，灌之。乾者水煮汁亦可。《肘后方》
卒中五尸。
用猪脂一鸡子大，苦酒一升，煮沸，灌之。《肘后方》
卒中五尸，其状腹痛胀急，不得气息，上冲心胸，旁攻两胁，或块垒涌起，或牵引腰膝。此乃身中尸鬼接引为害。
取屋上四角茅入铜器中，以三赤帛覆腹，著器布上烧茅，令热随痛追逐，蹠下痒，即瘥也。《肘后方》
中恶鬼气，卒死者。
以樟木烧烟薰之，待苏，乃用药。此物辛烈香窜，能去湿气，辟邪恶故也。　时珍方
治中忤恶鬼气，卒倒不知人，逆冷，口鼻出清血；或胸胁腹内绞急切痛，如鬼击之状，不可按摩；或吐血、衄血。
用久垢汗衫烧灰，百沸汤或酒服二钱。男用女，女用男。　时珍方
一方　菖蒲根捣汁，含之，立止。《肘后方》
尸厥卒死，不知人者。
烧尸场土二三钱，擂细，汤泡灌之，即活。如无，以灶心土代之。　何氏方
又　用白马前脚夜目二枚、白马尾十四茎合烧，以苦酒丸如小豆大。白汤灌下二丸，须臾再服，即苏。《肘后方》
卒中尸遁。其状腹胀急冲心，或块起，或牵腰脊者是。
服盐汤取吐。　孙真人方
尸厥不省，脉动如故。
灶突墨一弹丸大，水和，饮。仍针百会、足大趾中指趾甲侧。《千金方》

中恶  ***************************
中忤、中恶鬼气。其证或暮夜登厕，或出郊外，蓦然倒地，厥冷握拳，口鼻出清血，须臾不救。似乎尸厥，但腹不鸣，心腹暖尔。勿移动，令人围绕烧火、打鼓，或烧苏合香、安息香、麝香之类，候醒再移动。
用犀角五钱，麝香、朱砂各二钱五分，为末。每水调二钱服，即效。　华佗方
一方　用伏龙肝末一鸡子大，水服，取吐。《千金方》
客忤、中恶，多于道间、门外得之。令人心腹绞痛，胀满，气冲心胸。不即治，杀人。
捣墨，水和，服。
又方　用真丹方寸匕，蜜三合，和，灌之。并《肘后方》
中恶不醒。
令人尿其面上，即苏。《肘后方》
中忤邪恶。
韭根（一把）　乌梅（十四个）　吴茱萸炒半升，水一斗，煮之。仍以病人栉纳入，煮三沸。栉浮者生，沉者死。煮至三升，分三服。《金匮要略》
又　鹰屎白烧灰，酒服方寸匕。主邪恶，勿令本人知。　苏恭
又　艾子和乾姜等分，为末，蜜丸梧子大。空心每服三丸，以饭三五匙压之，日再服。治百恶气，其鬼神速走出。田野之人与此，甚相宜也。
中恶心痛，或连腰脐。
盐如鸡子大，青布裹，烧赤，纳酒中，顿服，当吐恶物，愈。　甄权《药性论》
鬼击中恶。
盐和水，服；更以冷水噀之，即醒。《救急方》
鬼击，卒死者。
用乌骨鸡血涂心下，亦效。《鬼传方》

中风  ***************************
暗风卒倒，不省人事。
细辛末吹入鼻中。　危氏《得效方》
中风不省，牙关紧急者。
藜芦一两去苗头，浓煎防风汤浴过，焙乾，切，炒微褐色，为末。每服半钱，小儿减半。温水调灌，以吐风涎为效；未吐再服。亦治风痫。《简要济众方》
中风口噤，目瞑，无门下药者。
开关散　用天南星为末，入白龙脑等分，五月五日午时合之。每用中指点末，揩齿三二十遍，揩大牙左右，其口自开。又名破棺散。《经验方》
中风痰厥，僵仆，牙关紧闭者。
取白梅肉揩擦牙龈，涎出即开。亦治惊痫、喉痹。　时珍方
中风痰厥及癫痫、惊风，痰涎上壅，牙关紧急，上视搐搦，并宜碧霞丹主之。
乌头尖　附子尖　蝎稍（各七十个）　石绿（研九度，飞过十两）
为末，面糊丸芡子大。每用一丸，薄荷汁半盏化下，更服温酒半合，须臾吐出痰涎为妙。小儿惊痫，加白殭蚕等分。《和剂局方》
中风口噤不语，心烦恍惚，手足不随，或腹中痛满，或时绝而复甦。
伏龙肝末五升，水八升，搅，澄清，灌之。《千金方》
中风口噤。
竹沥　姜汁（等分）
日日饮之。《千金方》
又　荆沥，气平，味甘，化痰去风，为妙药。《千金翼》云：凡患风人多热，尝宜竹沥、荆沥、姜汁各五合，和匀，热服，以瘥为度。气虚不能食者，用竹沥；气实能食者，用荆沥。
又　荆芥穗为末，酒服二钱，立愈。名荆芥散。此方出《曾公谈录》，前后用之，甚验。其子尝病此，已革服立定。真再生丹也。
又　荆芥同雄黄等分为末，豆淋酒服二钱，治舌本强。名正舌散。《卫生宝鉴》
中风不省，涎潮口噤，语言不出，軃曳。得病之日，便进此药，可使风退气和，不致废人。
柏叶（一握去枝）　葱白（一握连根研如泥）　无灰酒（一升）
煎二十沸，温服。如不饮酒，水煎。分作四五服，方进他药。《杨氏家藏方》
中风口噤，舌本缩者。
用芥菜子一升，研，入醋二升，煎一升，敷颔颊下，效。《圣惠方》
中风不能言。柳太后尝病此，脉沉而口噤。胤宗曰：既不能下药，宜汤气蒸之，药入腠理，周时可瘥。乃造黄耆防风汤数斛，置于床下，气如烟雾，其夕便得语。　宗奭方
又　乌龟尿点少许于舌下，神妙。《寿域方》
痰涎潮盛，卒中不语，及一切风瘫。
用石绿二两，研细，水化去石，慢火熬干，取辰日辰时辰位上修合，再研入麝香一分，糯米粉糊和，丸弹子大，阴乾。卒中者，每丸作二服，薄荷酒研下。馀风，朱砂酒化下。吐出青碧涎，泻下恶物，大效。名碧霞散。
中风不语，喉中如曳锯，口吐涎沫。
取藜芦一分，天南星一个去浮皮，于脐上剜一坑，纳入陈醋二橡斗，四面火逼黄色，研为末，生面丸小豆大。每服三丸，温温酒下。《经验方》
中风不语，舌根强硬。
三年陈酱（五合）　人乳汁（五合）
相合研，以生布绞汁，随时少少与服，良久当语。《圣惠方》
救急稀涎散　治卒中涎涌。
皂角末（一两）　生矾末（半两）　腻粉（半两）
水调一二钱，过咽即吐涎。用矾者，分膈下涎也，效不能尽述。　宗奭方
陈师古亦用治痰厥，四肢不收，气闭，膈塞，但无腻粉。
中风失音，并一切风疰。
以殭蚕七枚，为末，酒服。《日华方》
又　生梨捣汁一盏，饮之，日再服。《食疗本草》
治风瘫冷痹。
用醇酒三升，拌蚕砂五斗，甑蒸，于暖室中铺油单上，令患风冷气痹及近感瘫风人，就以患处一边卧砂上，厚盖取汗。若虚人，须防大热昏闷，令露头面。若未痊愈，间日再作。
风病瘫缓，手足軃曳，口角喎斜，语言謇涩，步履不正，宜神验乌龙丹主之。
川乌头去皮脐、五灵脂各五两，为末，入龙脑麝香五分，滴水为丸，如弹子大。每服一丸，先以生姜汁研化，暖酒调服，一日二服。至五七丸，便觉手可抬，足移得步；十丸，可以梳头也。　梅师方
二方宜量病人虚实寒热用之。
治中风身直，不得屈伸反复，及口僻眼斜。
刮枳树皮（一升）　酒（三升）
渍一宿，每温服五合，酒尽再作。　苏颂方
骨软风疾，腰膝疼，行步不得，遍身搔痒。
用何首乌大而有花纹者，同牛膝各一斤，以好酒浸七宿，曝乾，木臼杵末，枣肉和，丸梧子大。每服三五十丸，空心酒下。《经验方》
中风挛缩。
夜合枝　柏枝　槐枝　桑枝　石榴枝（各五两）　并生锉糯米（五升）　黑豆（五升）　羌活（二两）　防风（五钱）　细曲（七斤半）
先以水五斗煎五枝，取二斗五升，浸米、豆蒸熟，入曲与防风、羌活，如常酿酒法，封三七日，压汁。每饮五合，勿过醉致吐，常令有酒气也。《奇效良方》
半身不遂。
蚕砂二石，以二袋盛之，蒸熟，更互熨患处。仍以羊肚、粳米煮粥，日食一枚，十日即止。
手足不遂。商州有人病手足不遂，不履地者数十年，良医殚技不能疗，所亲置之道旁，以求救者。遇一新罗僧见之，告曰：此疾一药可治，但不知此土有否？因为之入山求索果得，乃威灵仙也。使服之数日，能步履。　苏颂方
偏风不遂，皮肤不仁，宜服仙灵脾酒。
仙灵脾一斤细锉，生绢袋盛于不津器中，用无灰酒二斗浸之，重封。春夏三日、秋冬五日后，每日暖饮，常令醺然，不得大醉。酒尽再合，无不效验。合时切忌鸡犬、妇人见。《圣惠方》
老人中风，口目瞤动，烦闷不安。
牛蒡根切一升，去皮，晒乾，杵为面，白米四合，淘净和作餺飥，豉汁中煮，加葱椒、五味，空心食之。恆服极效。《寿亲养老书》
一切偏风，口眼喎斜。
用青荆芥一斤、青薄荷一斤，同入砂盆内研烂，生绢绞汁，于瓷器中煎成膏，漉去滓，三分之。一将二分日乾，为末，以膏和丸梧子大。每服三十丸，白汤下，早暮各一服。忌动风物。《经验方》
又　蓖麻子仁捣膏，左贴右，右贴左，即正。
又　《妇人良方》用蓖麻子仁七七粒，研作饼。右喎安在左手心，左喎安在右手心。却以铜盂盛热水，坐药上，冷即换，五六次即正也。
又　生乌头　青矾（各等分）
为末。每用一字，㗜入鼻内，取涕吐涎，立效无比。名通关散。《箧中秘宝方》
又　鳝鱼同麝香少许，左喎涂右，右喎涂左。正即洗去。　时珍方
中风口喎。
以苇筒长五寸，一头刺入耳内，四面以面蜜封不透风，一头以艾灸之七壮。患右灸左，患左灸右。《胜金方》
又方　乳香薰之，以顺其血脉。《证治要诀》
风壅气滞，手背脚膝痛。
大麦醋糟炒热，布裹熨之。三两换，当愈。
中风，凡手及十指麻木，皆是湿痰死血。
用橘红一斤、逆流水五碗，煮烂，去渣，再煮至一碗，顿服取吐。乃吐痰圣药也。不吐，加瓜蒂末。《摘玄方》
祛风益颜。
真乳香（二斤）　白蜜（三斤）
瓷器合煎，如饧。每日一服二匙。《奇效良方》
石楠叶为疗风邪丸散之要，兼能令肾强。
豨莶丸
豨莶草（一名火杴草，生于沃壤间，带猪苓气者是。）採叶洗净，不拘多少，九蒸九曝。每蒸用酒、蜜洒之，蒸一饭顷，日乾，为末，炼蜜丸桐子大。每服百丸，空心温酒、米饮任下。《济生方》
一方　每豨莶一斤，加四物料各半两，川乌一钱半，羌活、防风各二钱。

中气  ***************************
中气不省，闭目不语，如中风恶状。
南木香为末，冬瓜子煎汤灌下三钱。痰盛者，加竹沥、姜汁。
气厥狂躁，吐血不止，惊颤直视，至深夜投户而出。如是两夕，遍用方药不瘳。夜梦观音授一方，如法治，服，其病果愈。
方用益智子仁一两、生朱砂二钱、青橘皮五钱、麝香一钱，研为细末。每服一钱，空心灯心汤下。《夷坚志》

五绝  ***************************
卒自缢死。
梁上尘如豆大，各纳一筒中，四人同时极力吹两耳及鼻中，即活。《外台秘要》
又　以蓝汁灌之。《千金方》
自缢垂死，心下犹温者，勿断绳。
刺鸡冠血滴口中，以安心神。或云：男用雌，女用雄。《肘后方》
一用鸡血涂喉下。《千金方》
又　皂荚末吹鼻中。
又　用葱心刺耳、鼻中，有血出，即醒。《外台》方
救溺水死。
以大凳卧之，后足放高，用盐擦脐中，待水自流出。切勿倒提出水。《救急方》
又　用灶中灰一石埋之，从头至足，惟露七孔，良久即苏。凡蝇溺水死，试以灰埋之，少顷，即便活，甚验。盖灰性暖而能拔水也。　时珍方
溺水暴死一宿者，尚可活。
热鸭血灌之，即活。更用数人以竹筒吹气入肛门，犹易醒。　时珍方
又　纸裹皂荚末，纳下部，须臾出水，即活。《外台秘要》
堕水、冻死，只有微气者。
勿以火灸。用布袋盛热灰，放在心头，冷即换。待眼开，以温酒与之。《普济方》
魇寐卒死。
锅底墨水灌二钱，并吹鼻。《医说》
一方　用灶心土调灌，并吹鼻。《千金方》
卒魇不寤。
以青牛蹄或马蹄临人头上，即活。《肘后方》
又　取瓦甑覆人面，疾打破之。　藏器
又方　用犀角为枕，令人不魇。
魇死、尸厥。尸厥之病，卒死，脉犹动，听其耳、目中，如微语声，股间暖者是也；魇死之病，卧忽不寤。
勿以火照，但痛啮其踵及足拇趾甲际，唾其面即醒。仍以菖蒲末吹鼻中，桂末纳舌下，并以菖蒲根汁灌之。《肘后方》
或急取梁上尘纳鼻中，亦效。《琐碎录》

中暑  ***************************
夏月，人在途中昏闷热死。
急移阴处，就掬道上热土，拥脐上作窝，令人溺满，暖气透脐，即醒。乃服地浆、蒜水等药。此法出自张仲景，实救急之良方也。盖脐乃命蒂，暑暍伤气，温脐，所以接其元气之意。
或用大蒜及道上热土，同研烂，以新汲水和，取汁灌之，即醒。亦神仙救人方也。
中暍卒死。
井水和面一大抄，服之。
中暑不醒。
皂角（一两，烧存性）　甘草（一两，微炒）
为末，温水调一钱，灌之。《澹寮》
中暑发昏。
小青叶，井水浸去泥，控干，入砂糖擂汁，急灌之。《寿域方》
一切伤暑。
《和剂局方》香薷饮　治暑月卧湿地当风，或生冷不节，真邪相干，便致吐利，或发热头痛，或心腹痛，或转筋，或乾呕，或四肢逆冷，或烦闷欲死，并主治之。
用藿香一斤、厚朴姜汁炙、白扁豆微炒各半斤，锉散。每服五钱，水二盏，酒半盏，煎一盏。水中沉冷，连进二服，立效。
《活人书》去扁豆，入黄连四两，姜汁同炒黄色用。
伏暑伤冷，二气交错，中脘痞结，或泄，或呕，或霍乱厥逆。
硫黄　硝石（等分）
研末，石器炒成沙，再研，糯米糊丸梧子大。每服四十丸，新井水下。名二气丹。《济生方》
暑月吐泻。
滑石（炒二两）　藿香（二钱半）　丁香（五分）
为末。每服一二钱，浙米泔调服。名玉液散。《经验方》
又　陈仓米（二升）　麦芽（四两）
同蒸熟，焙研为末，水丸梧子大。每服百丸，白汤送下。
伏暑发热，作渴呕恶，及赤白痢，消渴，肠风，酒毒，泄泻诸病，并宜酒煮黄连丸主之。
川黄连一斤切，以好酒二升半煮乾，焙，研，糊丸梧子大。每服五十丸，熟水下，日三服。《和剂局方》
伏暑水泄。
滑石（火煅过一两）　硫黄（四钱）
为末，面糊丸绿豆大。每用淡姜汤随大小服。名白龙丸。《普济方》
《救急方》用二味等分，为末。每米饮服一钱，即止。
注夏虚病。
枸杞子　五味子
研细，滚水泡，封三日，代茶饮，效。《适生方》
夏月，困乏无力。
常服五味子以补五脏之气，与人参、黄耆、麦门冬，少加生黄柏，煎汤服之，使人精神顿加，两足筋力涌出也。盖五味子之酸辅人参，能泻丙火而补庚金，收敛耗散之气。《千金方》
夏月，热烦不止。
捣小蓟汁半升服，立瘥。《孟诜方》
消暑止渴。
百药煎　腊茶（等分）
为末，乌梅肉捣和，丸芡子大。每含一丸。名水瓢丸。《事林广记》

中湿  ***************************
暑湿瘫痪，四肢不能动。
自然铜（烧红，酒浸一夜）　川乌（头泡）　五灵脂　苍术（酒浸各一两）　当归（二钱酒浸）
为末，酒糊丸梧子大。每服七丸，酒下，觉四肢麻木即止。《积德堂方》
虚人有火，未宜轻用。
中湿骨痛。
白术（一两）　酒（三盏）
煎一盏，顿服。不饮酒，以水煎之。《三因良方》
湿气作痛。
白术切片，煎汁熬膏，白汤点服。《集简方》

伤饮食  ***************************
治酒、食、糯米诸伤。
大麦法曲
研末，酒服，立愈。《千金方》
一切食停，气满膨胀。
用红杏仁三百粒、巴豆二十粒，同炒色变，去豆不用，研杏仁为末，橘皮汤调下。《杨氏家藏方》
过食脯腊，筋痛闷绝。
浆水煮粥，入少鹰屎，和食。　孙真人方
食狗不消，心下坚胀，口乾发热，妄语。
杏仁（一升）
泡去皮尖，水三升，煎沸，去渣，取汁，分三服，下肉为度。　梅师方
鲞鱼炙食，能消瓜成水。治暴下痢及卒腹胀，消宿食。《开宝》
食瓜过伤，瓜皮煎汤解之。诸瓜皆同。《事林广记》
中酒成病。
豉　葱白（各半升）
水二升，煮一升，顿服。《千金方》
酒醉不醒。
生葛汁饮二升，便愈。《千金方》
又　用水中螺蚌、葱、豉煮食，饮汁，即解。《肘后方》
饮酒过度，欲至穿肠者。
用驴蹄硬处削下，水煮浓汁，冷饮之。《经验方》
消酒。
葛花同小豆花乾末，酒服，令人饮酒不醉。　弘景方
断酒。
鹰毛水煮汁，饮，即不思酒。《千金方》
又　蛴螬研末，酒服，永不饮。《千金方》

虚劳  ***************************
虚损积劳。凡男女因积虚，或大病后虚损，沉困痠疼，盗汗，少气，喘惙，或小腹拘急，心悸胃弱，多卧少起，渐至瘦削。若年深，五脏气竭，则难治也。
用乌雌鸡一头，治如食法。以生地黄一升切、饴糖一升，纳腹内，缚定，铜锡器贮于锅内，隔汤蒸五升米熟，取出，食肉饮汁。勿用盐。一月一作，神效。《姚僧垣方》
虚劳瘵疾。
乌鸦一只，绞死，去毛、肠，入人参片、花椒各五钱，缝合，水煮熟，食，以汤下。鸦骨、参、椒焙，研，枣肉丸，服。《便民食疗》
骨虚劳极，面肿垢黑，脊痛不能久立，血气衰惫，发落齿枯；甚则喜唾。
用鹿角二两、牛膝酒浸，焙，一两半，为末，炼蜜丸梧子大。每服五十丸，空心盐酒下。《济生方》
劳气欲绝。
麦门冬（一两）　甘草（炙二两）　糠米（半合）　枣（二枚）　竹叶（十五片）
水二升，煎一升，分三服。《南阳活人书》
又　治虚劳客热，只用麦门冬煎汤，频饮。《本草衍义》
五劳七伤，阳虚无力。
用羊肾一对，去脂，切，肉苁蓉一两酒浸一夕，去皮，和作羹，下葱、盐、五味，食。
一方　治阳气衰败，腰脚疼痛，五劳七伤。
用羊肾三对、羊肉半斤、葱白一茎、枸杞叶一斤，同五味煮成汁，下米作粥食之。《正要》方
阳气虚损。
《简便方》用菟丝子、熟地黄等分，为末，酒糊丸梧子大。每服五十丸。气虚人参汤下，气逆沉香汤下。
《经验方》用菟丝子酒浸十日，水淘、杜仲焙，研，蜜炙，一两，以薯蓣末酒煮，糊丸梧子大。每空心酒下五十丸。
心气虚损。
猪腰子（一枚）
水二碗，煮至一碗半，切碎，入人参、当归各半两，煮至八分。吃腰子，以汁送下。未尽者，同滓作丸服。《百一选方》
精血耗涸，耳聋口渴，腰痛白浊，上燥下寒，不受峻补者。
鹿茸（酒蒸）　当归（酒浸各一两）
焙，为末，乌梅肉煮膏，捣，丸梧子大。每米饮服五十丸。《济生方》
久病虚羸，不生肌肉，水气在胁下，不能饮食，四肢烦热者。
用羊胃一枚切、白米一升，水二斗，煮九升，分九服，日三。不过三剂愈。　张文仲方
老人脏腑虚损，羸瘦，阳气乏弱。
雀儿五只如常治　粟米（一合）　葱白（三茎）
先炒雀熟，入酒一合，煮少时，入水二盏，下葱、米作粥食。《食治方》
脱阳虚证，四肢厥冷，不省人事，或小腹紧痛，冷汗气喘。
炒盐，熨脐下气海，取暖。《救急方》
房后困倦。
人参（七钱）　陈皮（一钱）
水一盏半，煎八分，食前温服，日再服。千金不传。　赵永庵方
虚劳寒热，肢体倦疼，不拘男妇。
八九月，青蒿成熟时採之，去枝梗，以童便浸三日，晒乾，为末。每服二钱，乌梅一个煎汤下。《灵苑方》
又　用青蒿细锉，水、童便各半同煎，炼成膏，至可丸如梧子大。每空心临卧，以温酒下二十丸。《斗门方》治劳瘦
急劳烦热，身体痠疼。
用秦艽、柴胡各一两，甘草五钱，为末。每服三钱，白汤调下。《圣惠方》
虚劳发热。
用上党人参、银州柴胡各三钱，大枣一枚，生姜三片，水一盅半，煎七分，食远温服，日再服，以愈为度。《奇效良方》
又　《澹寮方》以二味等分，为末。每用二钱，姜枣同水煎服。
阴虚火动，热蒸如燎，服药无益者，非小便不能除。　丹溪方
劳热如燎。
地骨皮（二两）　柴胡（一两）
为末。每服二钱，麦冬汤下。《圣济总录》
虚劳口乾。
用羊脂一鸡子大、淳酒半斤、枣七枚，渍七日，食，立愈。《千金方》
上盛下虚，心火炎烁，肾水枯涸，不能交济，而成渴证。
白茯苓（一斤）　黄连（一斤）
为末，熬天花粉作糊，丸梧子大。每温汤下五十丸。《德生堂经验方》
肝劳生虫，眼中赤脉。
吴茱萸根（为末一两半）　粳米（半合）　鸡子白（三个）　化腊（一两半）
和，丸小豆大。每米汤下三十丸，当取虫下。
补益劳伤，精败面黑。
肉苁蓉四两，水煮令烂，薄细切，精羊肉一斤，分为四度，下五味，以米煮粥，空心食。《药性论》
补虚益弱。
用乌雄鸡一只，治净，五味煮极烂，食。生即反损人。或五味淹，炙食亦良。《孟诜方》
定心补肾。
养血返精丸　破故纸（炒二两）　白茯苓（一两）
为末。没药五钱，以无灰酒浸高一指，煮化，和末，丸梧子大。每服三十丸，白汤下。昔有人服此，至老不衰。盖故纸补肾，茯苓补心，没药养血。三者既壮，自然身安。《朱氏集验方》
治脾肾亏损，行滞气，壮元阳。
用九香虫一两半生半焙、车前子微炒、陈橘皮各四钱，白术焙五钱，杜仲酥炙八钱，上为末，炼蜜丸梧子大。每服一钱五分，以盐白汤或盐酒服，早晚各一服，久久益人。此方妙在虫。
年老阳气衰绝，兼伤于湿。常服，其功甚效。
用破故纸十两净择去皮，洗过，曝，捣，筛令细、胡桃瓤二十两汤浸去皮，细研如泥，更以好蜜和，令如饴糖，瓷器盛之。旦旦以暖酒二合，调药一匙服之，便以饭压。如不饮酒人，以暖熟水调之。弥久，则延年益气，悦心明目，补添筋骨。但禁芸薹、羊血，余无所忌。
治劳瘵。
八月朔取露水，点膏肓穴，谓之天灸。　时珍方
明月丹　治劳瘵追虫。
用兔屎四十九粒、硇砂如兔屎大四十九粒，为末，生蜜丸梧子大。月望前以水浸甘草一夜，五更初取汁送下七丸，有虫下，急钳入油锅内煎杀。三日不下，再服。《苏沉良方》
天灵盖散　追取劳虫。
天灵盖二指大，以檀香煎汤洗过，酥炙，一气咒七遍，云：雷公神电母圣，逢传尸便须臾定，急急如律令。尖槟榔（五枚）　阿魏（二分）　麝香（三分）　辰砂（一分）　安息香（三分）　甘遂（三分）
为末。每服三钱，用童便四升，入银石器内，以葱白、薤白各二七茎，青蒿二握，桃枝、甘草各五寸长二茎，柳枝、桑枝、酸榴枝各七寸长二茎，同煎至一升，分作二次。五更初调服前药一服，虫不下，约人行十里，又进一服，天明再进取下。虫物名状不一，急擒入油铛煎之。其虫嘴青赤黄色可治，黑白色难治。然亦可断传染之患。凡修合先须斋戒于远处静室。勿令病人闻药气，及鸡犬猫畜、孝子妇人、一切触秽之物见之。虫下后，以白粥补之。数日后梦人哭泣相别，是其验也。《上清紫庭仙方》
劳瘵失血。
田龟煮取肉，和葱、椒、酱油煮食，补阴降火，治虚劳失血咯血，咳嗽寒热。累用经验。《便民食疗》
骨蒸鬼气。
童子小便五大斗澄清，青蒿五斗，八九月拣带子者最好，细搓相和，纳大釜中，以猛火煎取三大斗，去滓，溉釜令净，再以微火煎，可二大斗，入猪胆一枚，同煎一大斗半，去火待冷，以瓷器盛之。每欲服时，取甘草二、三两炙熟为末，以蒿汁和捣千杵为丸，空腹粥饮下二十丸，渐增至三十丸止。　崔元亮《海上方》
又　治虚劳盗汗，烦热口乾。
用青蒿一斤，取汁熬膏，入人参、麦门冬二味各一两，熬至可丸，丸如梧子大。每服二十丸，食后。名青蒿煎。《圣济总录》
虚损骨蒸。
用天灵盖如梳大，炙黄，以水五升，煮取二升，分三服。起死神方也。《千金方》
骨蒸劳伤。
猪脊髓（一条）　猪胆汁（一枚）　童便（一盏）　柴胡　黄连　前胡　乌梅（各一钱）　韭白（七根）
同煎七分，温服，不过三服。其效如神。《瑞竹堂方》
骨蒸劳瘦。
用鳗鲡二斤，治净，酒二盏，煮熟，入盐、醋食之。《圣惠方》
骨蒸烦热。
青蒿（一握）　猪胆汁（一枚）　杏仁（四十个去皮尖，炒）　童子小便（一大盏）
煎五分，空心温服。《十便良方》
又　三岁童便五升，煎取一升，以蜜三匙和之。每服二碗半，日更服。此后常取自己小便服之。轻者二十日，重者五十日，瘥。二十日后，当有虫如蚰蜒在身常出，十步内闻病人小便臭，瘥也。《孟诜必效方》
骨蒸不睡，心烦。
用酸枣仁一两，水二锺，研，绞取汁，下粳米二合，煮粥，候熟，下地黄汁一合，再煮匀，食。《圣惠方》
骨蒸劳热，久嗽。
用石膏纹如束针者一斤、粉甘草一两，细研如面。日以水调三四服。言其无毒，有大益，乃养命上药，不可忽其贱，而疑其寒。《外台秘要》

传尸劳疰  ***************************
尸疰、鬼注，其病变动，乃自三十六种至九十九种，使人寒热淋沥，恍惚，默默不的知所苦，累年积月，以至于死复传亲人。宜急治之。
用桑树白皮曝乾，烧灰二石，著甑中蒸透，以釜中汤三四斗，淋之又淋，凡三度，极浓，澄清，止取二斗，以渍赤小豆二斗一宿，曝乾，复渍灰汁尽乃止。以豆蒸熟，或羊肉，或鹿肉，作羹。进此豆饭，初食一升至二升，取饱。微者三四斗愈，极者七八斗愈。病去时，体中自觉疼痒淫淫。若病根不尽，再为之。极神效方也。《肘后方》
尸疰传染，挟诸鬼邪为害，其病变动，乃有三十六种至九十九种。大略使人寒热，沉沉默默，不知病之所苦，而无处不恶，积月累年，淹滞至死，死后传人，乃至灭门。
觉有此候，用獭肝一具，阴乾，为末。水服方寸匕，日三，以瘥为度。
五种尸疰。飞尸者，游走皮肤，洞穿五脏；每发刺痛，变动不常也。遁尸者，附骨入肉，攻凿血脉；每发不可见死尸，闻哀哭便作也。风尸者，淫跃四末，不知痛之所在；每发恍惚，得风雪便作也。沉尸者，缠结脏腑，冲引心胁；每发绞切，遇寒冷便作也。尸注者，举身沉重，精神错杂，常觉昏废；每节气至则大作也。并是身中尸鬼，引接外邪。
宜用忍冬茎叶锉数斛，煮取浓汁，煎稠。每服鸡子大许，温酒化下，一日二三服。《肘后方》
五种遁尸，其状腹胀，气急冲心，或垒块踊起，或牵腰脊。
以鸡卵白七枚，顿吞之。良。《千金方》
传尸痨瘵。
猪腰子（一对）　童子小便（二盏）　无灰酒（一盏）
新瓷瓶盛之，泥封，炭火温养，自戌至子时止。待五更初，温热取开，饮酒，食腰子。病笃者，只一月，效。平日瘦怯者，亦可用之。盖以血养血，绝胜金石草木药也。《经验方》
治风疰、尸疰、鬼疰，毒气在皮中淫濯如针刺著，心腹痛，移走无常处，及鼠瘻恶疮。
野狸头骨烧灰，服。《别录》
鬼气疰痛症结。
败芒箔，酒煮服之。亦可烧末酒下。弥久著烟者，佳。此药能散恶血。　陈藏器方
五尸疰痛，腹痛胀急，不得喘息，上攻心胸，旁攻两胁痛，或瘰块踊起。
用商陆根熬，以囊盛，更互熨之，取效。《肘后方》
烧香治痨瘵。
用玄参一斤、甘松六两，为末，炼蜜一斤，和匀，入瓶中封闭，地中埋窨十日，取出。更用灰末六两、炼蜜六两，同和入瓶，更窨五日，取出烧之。常令闻香，疾自愈。《经验方》
传尸劳疰，最杀劳虫。
用真川椒红色者，去子及合口，以黄草纸二重隔之，炒出汗，取放地上，以砂盆盖定，以火灰密遮四旁，约一时许，为细末，去壳，以老酒浸白糕，和丸梧子大。每服四十丸，食前盐汤下，服至一斤，其疾自愈。此药兼治诸痹，用肉桂煎汤下；腰痛，用茴香汤下；肾冷，用盐汤下。昔有人病此，遇异人授是方，服至二斤，吐出一虫如蛇而安，遂名神授丸。《三因方》
三木节散　治风劳，面色青白，肢节沉重，膂间痛，或寒或热，或燥或嗔，思食不能食，被虫侵蚀，证状多端。
天灵盖（酥炙，研二两）　牛黄　人中白（焙各半两）　麝香（二钱）
为末。另以樟木瘤节、皂荚木瘤节、槐木瘤节各为末五两，每取三钱，水一锺，煎半锺，去滓，调前末一钱，五更顿服，取下虫物为妙。《圣惠方》
骨蒸传尸。
用羊肉一拳大，煮熟。皂荚一尺炙，以无灰酒一升，铜铛内煮三五沸，去滓，入黑锡一两。令病人先啜肉汁，乃服皂荚酒一合，当吐虫如马尾，为效。《外台秘要》
追劳取虫。
用啄木禽一只，入笼，饥一昼夜，将朱砂四两、精猪肉四两，二味和匀，与食使尽。以盐泥固济此禽，煅一夜，五更取出，勿打破，连泥埋入土中二尺，次日取出，破开，入银石器内研末，以无灰酒入麝香少许，作一服。须谨候安排，待虫出，速钳入油过煎之，后服《局方》嘉禾散一剂。《经验方》
五尸痨疾杀虫。
漆叶曝乾，研末。日用酒服一钱匕。
斩三尸法。
常以庚辰日去手爪甲，午日去足爪。每年七月十六日将爪甲烧灰，和水服之，三尸九虫皆灭。名曰斩三尸。《太上玄科》
一云：甲寅日三尸游两手，剪去手爪甲；甲午日三尸游两足，剪去足爪甲。

发热  ***************************
三焦积热。
玄参　黄连　大黄（各一两）
为末，炼蜜丸梧子大。每服三四十丸，白汤下。小儿丸粟米大。　丹溪方
血虚发热。凡肌热躁热，困渴引饮，目赤面红，昼夜不息，其脉洪大而虚，重按全无力，此血虚之候也。得于饥困劳役，证象白虎，但脉不长实为异耳。若误服白虎汤，即死。宜此主之。
当归身（酒洗二钱）　绵黄耆（蜜炙一两）
作一服，水二锺，煎一锺，空心温服，日再服。《兰室秘藏》
心经实热。
用黄连七钱，水一盏半，煎一盏，食远温服。小儿减之。名泻心汤。《和剂局方》
解人心中大热。
旧屋瓦煎汤，服。　甄权方
脾劳发热，有虫在脾中为病，令人好呕。
取东行茱萸根大者一尺、大椿子八升、橘皮二两，三物㕮咀，以酒一斗浸一宿，微火薄暖之，绞去滓。平旦空腹服一升，取虫下，或死，或半烂，或下黄汁。凡作药时，切忌言语。《删繁方》
肺热如火燎，烦躁引饮而昼盛者，气分热也。宜一味黄芩汤，以泻肺经气分之火。
用片芩一两，水二锺，煎一锺，顿服。次日身热尽退而痰嗽皆愈。　时珍方
膈上烦热多渴。
滑石（二两捣）
水三大盏，煎二盏，去滓，入粳米煮粥，食。《圣惠方》
上气发热，因奔趁走马后，饮冷水所致者。
竹叶（三斤）　橘皮（三两）
水一斗，煎五升，细服，三日一剂。《肘后方》
消毒解热。
生犀角尖磨浓汁，频饮之。　钱氏小儿方


卷二  ——————————————————————————————————————————————————————————————————————————————————————————

疟疾  ***************************
五种疟疾。
家宝通神丸
用桃奴十四枚、巴豆七粒、黑豆一两，研匀，以冷水和，丸梧子大，朱砂为衣。发日五更，念药王菩萨七遍，井华水下一丸，立瘥。不过二次，妙不可言。《养生主论》
五疟不止。
用夜明砂末，每冷茶服一钱，立效。《圣惠方》
久疟不止，或一日二发，或一日二三发，或二三日一发。
用五灵脂、头垢各一钱，古城石灰二钱，研末，饭丸皂子大。每服一丸，五更无根水下，即止。神效方也。《海上方》
截疟酒治久疟不止。
常山（一钱半）　槟榔（一钱）　丁香（五分）　乌梅（一个）
酒一盏，浸一宿，五更饮之。一服便止，永不再发。如神。《医学正传》
截疟丸
恆山（捣末三两）　真丹（一两研）
白蜜和杵百下，丸梧子大。先发时三丸，少顷，再服三丸，临卧时服三丸。酒下，无不断者。名丹砂丸。《肘后方》
又　胜金丸　治一切疟，胸膈停痰，发不愈者。
常山八两酒浸，蒸，焙槟榔二两生研末，糊丸梧子大。每服三五十丸，凉酒下。隔夜一服，平旦一服，午后方食。《肘后方》
又　端午日取独蒜，煨熟，入矾红等分，捣，丸芡子大。每白汤嚼下一丸。《普济方》此方可治食疟。
三十年疟。
用恆山一两半、龙骨五钱、附子炮二钱五分、大黄一两，为末，鸡子黄和丸梧子大。未发时五丸，将发时五丸，白汤下。神验，无不断者。　张文仲《备急方》
截疟汤
常山（酒煮，晒乾）　知母　贝母　草果（各一钱半）
水一锺半，煎半熟。五更热服。渣以酒浸，发前服。王隐君用此驱疟四十年，其效不能尽述。切勿加减，万无一吐者。《养生主论》
诸疟，久不愈。
用三姓人家寒食面各一合，五月五日午时採青蒿，擂自然汁和，丸绿豆大。临发日早，无根水吞一丸。一方加炒黄丹少许。《德生堂》
又　火麻叶不问荣枯，锅内文武火慢炒香，撩起以纸盖之，令出汗尽，为末。临发前用茶或酒下，移病人原睡处，其状如醉，醒则愈。《普济方》
又　龟壳烧存性，研末，酒服方寸匕。《海上名方》
老疟不断。
牛膝茎叶一把，切，以酒三升渍，服，令微有酒气。不即断，更作，不过三剂止。《肘后方》
又　龙骨末方寸匕，先发一时，酒一升半，煮三沸，及热服尽，盖覆取汗，即效。《肘后方》
断截热疟。
五月五日午时，取蚯蚓粪，以面和丸梧子大，朱砂为衣。每服三丸，无根水下。忌生冷。即止。或加菖蒲末、独头蒜同丸。《青囊方》
截疟，兼治痢。
真阿魏　好丹砂（各一两）
研匀，米糊和，丸皂子大。每空心人参汤化下一丸，即愈。草窗周密云：此方治疟，以无根水下；治痢以黄连木香汤下。疟痢亦多起于积滞故尔。
截寒疟，兼治冷痢。
端午日，以独头蒜十个、黄丹二钱，捣，丸梧子大。每服九丸，长流水下。甚妙。《普济方》
止虚疟发热。
人参（二钱二分）　雄黄（五钱）
为末，端午日用粽尖捣，丸桐子大。发日侵辰，井华水吞下七丸。发前再服。忌诸般热物。立效。一方加神麴等分。《丹溪纂要》
老疟劳疟。
用鳖甲醋炙研末，酒服方寸匕。隔夜一服，清早一服，临时一服，无不断者。入雄黄少许更佳。《肘后方》
截瘴疟寒热。
常山（一寸）　草果（一枚）
热酒一碗，浸一夜，五更望东服之，盖卧，酒醒即愈。《经验方》
又　相思子十四枚，水研服，取吐，立瘥。《千金方》
治疟疾寒热。
用鼠妇四枚，糖裹为丸，水下便断。
又　用鼠妇、豆豉各十四枚，捣，丸芡子大。未发前一日，汤服二丸；将发时，再服二丸。便止也。《肘后方》
又　天灵盖煅，研末。水服一字，取效。《圣惠方》
又　用端午日採青蒿叶，阴乾，四两、桂心一两，为末。每服二钱。先寒用热酒；先热用冷酒。发日五更服之。切忌发物。《经验方》
又　赤脚马兰捣汁，入水少许。发日早服，或入少糖亦可。《圣济总录》
寒热疟疾，体虚汗多者。
黄丹　百草霜（等分）
为末。发日空心米饮服三钱，不过二服愈。或糊丸，或蒜丸，皆效。
又方　飞炒黄丹（一两）　恆山（末三两）
蜜丸梧子大。每服五十丸，温酒下，平旦及未发、将发时，各一服，无不效。《肘后方》
劳疟发热。张知阁久病疟，热时如火，年馀骨立。医用茸、附诸药，热益甚。召医官孙琳诊之。琳投小柴胡汤一帖，减热之九，三服脱然。琳曰：此名劳疟，热从髓出，加以刚剂，气血愈亏，安得不瘦？盖热有在皮肤、在脏腑、在骨髓，非柴胡不可，若得银柴胡，只须一服。南方者力减，故三服乃效也。
劳疟变热。一人作劳发疟，服疟药变为热病，舌短痰嗽，六脉洪数而滑。此痰蓄胸中，非吐不愈。以参芦汤加竹沥二眼，涌出胶痰三块。次与人参、黄耆、当归煎服，半月乃安。　吴绶方
劳疟劣弱。
乌梅（十四枚）　豆豉（二合）　桃、柳枝（各一虎口）　甘草（三寸）　生姜（一块）
以童子小便二升，煎一半，温服，即止。《图经本草》
劳疟，积久不止者。
长牛膝一握生切
以水六升，煮二升，分三服。清早一服，未发前一服，临发时一服。《外台秘要》
肺疟，寒热痰聚胸中，病至，令人心寒，寒甚乃热，善惊如有所见。
恆山（二钱）　甘草（半钱）　秫米（三十五粒）
水煎。未发时分作三服。《千金方》
痰疟及食宿毒、恶物，胪胀，欲作霍乱者。
即以盐投生熟汤中，进一二升，令吐尽痰食便愈。　藏器方
温疟痰甚，但热不寒。
用青蒿二两，童子小便浸，焙、黄丹半两，为末。每服二钱，白汤调下。《存仁方》
脾寒厥疟。先寒后热，名寒疟。但寒不热，面色黑者，名厥疟。寒多热少，面黄腹痛，名脾疟。三者并宜服此。贾耘老用之二十年，累试有效。
不蛀草乌头削去皮，沸汤泡二七度，以盏盖良久，切，焙，研，稀糊丸梧子大。每服三十丸，姜十片、枣三枚、葱三根煎汤，清早服，以枣压之，如人行十里许，再一服，绝不饮汤，便不发也。《苏东坡良方》
《肘后方》临发时以醋和附子涂背上。
王璆云：寒痰宜附子，风痰宜乌头。用乌头寒多者，火炮七次；热多者汤泡七次。
脾寒疟疾，寒多热少，或单寒不热，或大便泄，小便多，不能食。
用草果仁、熟附子各二钱半，生姜七片、枣肉二枚，水三盏，煎一盏，温服。《医方大成》
脾虚寒疟，寒多热少，饮食不思。
用高良姜麻油炒、乾姜各一两，为末。每服五钱，同猪胆汁调成膏子，临发时热酒调服。以胆汁和丸，每服四十丸，酒下亦佳。吴内翰曾用此治岁疟大作，救人以百计。大抵寒发于胆，用猪胆引二姜入胆去寒，而燥脾胃。一寒一热，阴阳相制，所以作效也。《集验方》
《外台》只用二姜，水煎服。
脾寒诸疟，不拘老少孕妇，只两服便止。
真橘皮去白，切，生姜自然汁浸过一指，银器内重汤煮乾，焙，研末。每服三钱，用隔年青州枣十个，水一盏，煎半盏，发前服，以枣下之。《适用方》
虚寒疟疾。
黄狗肉煮臛，入五味食之。
又狗头骨烧灰，壮阳止疟。《日华方》
疟发无时。
胡椒　吴茱萸　高良姜（各二钱）
为末，以猪脾一条作脍，炒熟。一半滚药，一半不滚，以墨记定，并作馄饨，煮熟。有药者吞之，无药者嚼下。一服效。《卫生家宝方》此可治脾寒疟。
治疟疾，发歇往来不定。
腊猪膏（二两）　独角仙（一枚）　独头蒜（一个）　楼葱（一握）　五月五日三家粽尖
于五月五日五更时，净处露头赤脚，舌柱上颚，回面向北，捣一千，丸皂子大。每以新绵裹一丸，系臂上，男左女右。《圣惠方》
久疟结癖在腹胁，坚痛者。
芫花（炒二两）　朱砂（五钱）
为末，蜜丸梧子大。每服十丸，枣汤下。《直指方》
外治疟疾寒热。
用桃仁半片，放内关穴上，将独蒜捣烂罨之，缚住，男左女右，即止。治人屡效。《简便方》
又　齐头蒿根　滴滴金根（各一把擂）　生酒（一锺）
未发前服。以渣缚寸口，男左女右。二日便止。《海上名方》
系臂截疟。
旱莲草捶烂，男左女右，置寸口上，以古文钱压定，帛繫住，良久起小泡，谓之天灸，其疟即止。神效。《资生经》
绾项截疟。
蜘蛛一枚，著芦管中，密塞缩项上，勿令患人知之。《杨氏家藏方》
佩禳疟疾。
五月五日，收大虾蟆，晒乾，纸封，绛囊贮之。男左女右，系臂上，勿令知之。《杨氏家藏方》
祛邪疟。
取烧尸场上带黑土，同葱捣，作丸。塞耳，或系膊上，即止。男左女右。　时珍方
却疟疾百病。
立秋日，五更井华水，长幼各饮一杯。　时珍方

郁  ***************************
心气郁结。
羊心一枚，同回回红花浸水一盏，入盐少许，徐徐涂心上，炙熟，食之。令人心安多喜。《正要》方
忧郁不伸，胸膈不宽。
贝母去心姜汁炒，研
姜汁、面糊丸。每服七十丸，征士锁甲煎汤下。《集验方》

水肿  ***************************
十种水气，浮肿喘满。
用大冬瓜一枚，切盖去瓤，以赤小豆填满，盖合签定，以纸筋泥固济，日乾。用糯糠两大罗，入瓜在内，煨至火尽，取出切片，同豆焙乾为末，水糊，丸梧子大。每服七十丸，煎冬瓜子汤下，日三服，小便利为度。《家藏方》
李绛《兵部手集方》只一味冬瓜，任意煮食，云：神效无比。
十种水病，腹满喘促，不得卧。
《圣惠方》以蝼蛄五枚，焙乾为末。食前白汤服一钱，小便利为效。《杨氏》加甘遂末一钱、商陆汁一匙，取下水为效。忌盐一百日。
小便秘者，用蝼蛄下截，焙，研，水服半钱，立通。
《乾坤秘韫》用端午日取蝼蛄阴乾，分头尾焙，收。治上身，用头末七个；治中，用腹末七个；治下，用尾末七个。食前酒服。
诸水肿病。张子和云：病水之人，如长川氾滥，非杯勺可取。必以神禹决水法治之，故名禹功散。
用黑牵牛头末四两、茴香一两炒，为末。每服一二钱，以生姜自然汁调下，当转下气也。《儒门事亲》方
通身水肿。
苦瓠膜（炒二两）　苦葶苈（五分）
捣合，丸小豆大。每服五丸，日三，水下止。
又　用苦瓠五分、大枣七枚捣，丸。一服三丸，如人行十里许，又服三丸；水出，更服一丸。即止。　俱《千金方》
又　用苦瓠膜炒一两、杏仁泡去皮尖，炒半两，为末，糊丸。每饮下十丸，日三，水下止。《圣济总录》
又　《简便方》治腹胀黄肿，用亚腰葫芦连子烧存性，每服一个，食前温酒下。不饮酒者，白汤下。十馀日见效。
水气浮肿。
用黄颡鱼三尾、绿豆一合、大蒜三瓣，水煮烂，去鱼食豆；以汁调商陆末一钱服。其水化为清气而消。诗云：一头黄颡八须鱼，绿豆同煎一合余；白煮作羹成顿服，管教水肿尽消除。此方神效无比。《集要方》
水气肿胀。
用赤小豆五合、大蒜一颗、生姜五钱、商陆根一条，三件并捣碎，同水煮烂，去药。空心食豆，旋旋啜汁，令尽。肿立消也。　苏颂方
韦宙《独行方》治水肿从脚起，入腹则杀人。
赤小豆一斗煮极烂，取汁五升，温渍足膝。若已入腹，但食小豆，勿杂食，亦愈。
《梅师》治水肿，以东行花桑枝烧灰一升，淋汁，煮赤小豆一升，以代饭，良。
又方　用黑大豆、桑灰汁煮，食。
又　续随子一两去壳，研，压去油，重研，分作七服。每治一人用一服。丈夫生饼子酒下，妇人荆芥汤，五更服之。当下利至晓。自止后，以厚朴汤补之，频吃益善。忌盐一百日，乃不复作。《斗门方》
又　赤尾鲤鱼一斤破开，不见水及盐，以生矾五钱研末，入腹内，大纸包裹，外以黄土泥包，放灶内煨熟，取出去纸泥，送粥。食头者上消，食身尾者下消，一日用尽。屡试屡验。《医方摘要》
水湿肿胀。
白术　泽泻（各一两）
为末，或为丸。每服三钱，茯苓汤下。《保命集》
《梅师》治心下有水，亦此方。
治湿水肿，以指画肉上，随散不成纹者。
用白商陆、香附子炒乾，出火毒，以酒浸一夜，日乾，为末。每服二钱，米饮下；或以大蒜同商陆煮汁服，亦可。其茎叶作蔬食，亦治肿疾。
又　用大鲤一尾、赤小豆一升，水二斗，煮食，饮汁，一顿服尽，当下利，即瘥。亦治妊娠水肿。《外台》方
又　老丝瓜去皮一枚剪碎　巴豆十四粒
同炒，豆黄去豆，以瓜同陈仓米再炒熟，去瓜，研米为末，糊丸梧子大。每服百丸，白汤下。盖米收胃气，巴豆逐水，丝瓜象人脉络，借其气以引之也。《钩玄》方
又　马鞭草　鼠尾草（各十斤）
水一石，煮取五斗，去滓，再煎令稠，蛤粉和，丸大豆大。每服二三丸，加至四五丸。神效。《肘后方》
又　白牵牛　黑牵牛（各取头末二钱）　大麦面（四两）
和作饼，卧时，烙熟，食之，以茶下，降气为验。《宣明方》
又　用豪猪肚及屎，同烧存性，空心温酒服二钱匕。用一具即消。　孟诜方
水肿脉沉，属少阴。其脉浮者为气；虚胀者，为气。皆非水也。麻黄附子汤汗之。
麻黄三两，水七升，煮，去沫，入甘草二两、附子炮一枚，煮取二升半。每服八分，日三服，取汗。《金匮要略》
水肿胀满。水不下则满溢，水下则虚竭，还胀。十无一活。宜用桑椹酒治之。
桑白皮切，以水二斗煮汁一斗，入桑椹再煮，取五升，以糯米饭五升酿酒，饮。《普济方》
水肿，浑身或单腹胀。
用活青蛙三个，每个口内安铜钱一个，上著胡黄连末少许；以雄猪肚一个，茶油洗净，包蛙扎定，煮一宿，取出，去皮、肠。食肉并猪肚，以酒送下。忌酸咸、鱼面、鸡鹅羊肉，宜食猪鸭。《寿域神方》
《证治要决》只用青蛙一二枚，去皮，炙，食，肿自消。
水癖、水肿。
以黄雌鸡一只，如常治净，和赤小豆一升同煮汁，饮，日二夜一。　孟诜方
《肘后方》用白雄鸡，治服法相同。
水蛊，腹大，动摇有声，皮肤黑者。
用赤小豆三升、白茅根一握，水煮，食豆。以消为度。《肘后方》
又　用干青蛙二枚以酥炒、干蝼蛄七枚、苦葫芦半两炒，上为末。每空心温酒服二钱，不过三服。《圣惠方》
石水肢瘦，其腹独大者。
海蛤（煅粉）　防己（各七钱半）　葶苈　赤茯苓　桑白皮（各一两）　陈橘皮　郁李仁（各半两）
为末，蜜丸如梧子大。每米饮下五十丸，日二次。《圣济总录》
水肿腹大如鼓，或遍身浮肿。
用枣一斗，入锅内，以水浸过；用大戟根苗盖之，瓦盆合定，煮熟。取枣，无时食之，枣尽决愈。
水鼓、石水，腹胀身肿者。
以肥鼠一枚，取肉煮粥。空心食之，两三顿即愈。《心镜》方
通身水肿。
薷术丸　治暴水、风水、气水，通身皆肿，服至小便利，为效。
用薷叶一斤，水一斗，熬极烂，去滓，再熬成膏，加白术末七两和，丸梧子大。每服十丸，米饮下，日五夜二服。《外台秘要》
又　苦葶苈炒四两为末，枣肉和，丸梧子大。每服十五丸，桑白皮汤下，日三服。
又　楮枝叶煎汁如饧。空腹服一匕，日三服。《圣惠方》
又　葡萄嫩心（十四个）　蝼蛄（七个去头尾）
同研，露七日，晒乾为末。每服半钱，淡酒调下。暑月尤佳。　洁古《保命集》
遍身黄肿。
掘新鲜百条根洗，捣，罨脐上。以糯米饭半升拌水酒半合，揉软盖在上，以帛包住，待一二日后，口内作酒气，则水从小便中出，肿自消也。百条根，一名野天门冬，一名百奶。状如葱头，其苗叶柔细，一根下有百馀个数。《杨氏经验方》
又　用明矾二两、青矾一两、白面半斤同炒，令赤，以醋煮米粉糊，和丸。枣汤下三十丸。名推车丸。《济急方》
皮水，腑肿，按之没指，不恶风，水气在皮肤中，四肢聂聂动者。
用防己、黄耆、桂枝各三两，茯苓六两、甘草二两。每服一两，水一升，煎半升服，日三服。　张仲景方
风水浮肿，一身尽浮。
用楮白皮、猪苓、木通各二钱，桑白皮三钱、陈橘皮一钱生姜三片，水二锺，煎服，日一剂。《圣济总录》
又　用大田螺、大蒜、车前子等分，捣膏，摊贴脐上，水从便旋而下。《仇远稗史》
水气肿满。
汞粉（一钱）
乌鸡子去黄盛粉，蒸饼包，蒸熟，取出。苦葶苈炒一钱，同蒸饼杵，丸绿豆大。每车前汤下三五丸，日三服。神效。
身肿攻心，胀满不食。
用生猪脊肉，以浆水洗，压干，切，脍蒜、薤啖之。一日三次，下气去风。　张文仲方
浮肿胀满，不下食。
猪肝一具洗，切，著葱、豉、姜、椒炙，食之；或单煮羹，亦可。《心镜》
又方　用生猪肝一具细切，醋洗，入蒜醋食之，勿用盐。亦治肿自足起。
鼓胀烦渴，身乾黑瘦。
马鞭草细锉，曝乾，勿见火，以酒或水同煮，至味出，去滓，温服。以六月中旬雷鸣时採者，有效。《易简方》
脾湿肿满，腹胀如鼓，喘不得卧。
用海金砂三钱、白术四两、甘草半两、黑牵牛头末一两半，为末。每服一钱，煎倒流水调下，得利为妙。《兰室秘藏》方
水气浮肿，气促，坐卧不得。
用牵牛子二两微炒，捣末，以乌牛尿浸一宿，平旦入葱白一握，煎十馀沸。空心分二服，水从小便出。《圣惠方》
肿满，气急，不得卧。
郁李仁一大合，捣末，和面作饼吃，入口即大便通，泄气，便愈。
水肿久不瘥，垂死者。
猪獾作羹，食之，下水，大效。
《圣惠方》用粳米、葱、豉和猪獾作粥食。
有妇病腹大如鼓，四肢骨立，不能贴席，惟衣被悬卧，穀食不下者数日矣。忽思鹑食，如法进之，遂运剧，少顷雨汗，莫能言，但有更衣状，扶而圊，小便突出白液，凝如鹅脂，如此数次，下尽，遂起。此盖中焦湿热，积久所致也。《集验方》
水肿尿涩。
茯苓皮　椒目（等分）
煎汤，日饮，取效。《普济方》
又　马兰叶（一虎口）　黑豆　小麦（各一撮）
酒、水各一锺，煎一锺，食前温服，以利小水，四五日愈。《简便方》
鸭头丸　治阳水暴肿，面赤烦躁，喘急，小便涩。其效如神。
用甜葶苈炒二两熬膏、汉防己末二两，以绿头鸭血同头全捣三千杵，丸梧子大。每木通汤下十丸，轻者五丸，日三四服。一加猪苓一两。《外台秘要》
水气喘促，小便涩。
用沙牛尿一斗、诃梨皮末半斤，先以铜器熬尿至三升，入末熬至可丸，丸梧子大。每服，茶下三十丸，日三服，当下水及恶物为效。《普济方》
肿满，小便不利者。
以商陆赤根捣烂，入麝香三分，贴于脐心，以帛束之，得小便利，即肿消。
水肿尿少。
针砂（醋煮炒乾）　猪苓　生地龙（各三钱）
为末，葱涎研和，敷脐中约一寸厚，缚之。待小便多为度，日二易之。入甘遂更妙。亦治泄泻无度，诸药不效，不用甘遂。《德生堂方》
水肿发热，小便不通者。
海蛤　木通　猪苓　泽泻　滑石　黄葵子　桑白皮（各一钱）　灯心（三分）
水煎服，日二。《圣惠方》
遍身肿满，阴亦肿者。
用缩砂、土狗一个等分，研，和老酒服之。《直指方》
水病囊肿。
牡蛎（煅粉二两）　乾姜（炮一两）
研末，冷水调糊扫上，须臾，囊热如火。干则再上，小便利，即愈。
一方　用葱汁、白面同调。小儿不用干姜。《经验方》
水病肿满，不问年月浅深。
大戟　当归　橘皮（各一两切）
以水二升，煮取七合，顿服，利，下水二三升勿怪；至重者，不过再服，便瘥。禁毒食一年，永不复作。《兵部手集》
此方虚人禁用。
膀胱石水，四肢瘦削，小腹胀满。
构根白皮　桑根白皮（各二升）　白术（四两）　黑大豆（五升）
流水一斗，煮四升，入清酒二升，再煮，至三升。日二夜一服之。《集验方》
水肿服药，未全消者。
以甘遂末涂腹，绕脐，令满；内服甘草水，其肿便去。《保命集》
肿疾喘满。大人、小儿、男女肿，因积得，既取积，而肿再作，小便不利。若再用利药，性寒，而小便愈不通矣。医者到此，多束手。盖中焦下焦，气不升降，为寒痞隔，故水凝而不通。惟服沉附汤，则小便自通，喘满自愈。
用生附子一个去皮脐，切片，生姜十片，入沉香一钱磨水，同煎。食前冷饮。附子虽三五十枚，亦无害。小儿每服三钱，水煎服。《经验方》
气虚水肿。
以大蒜十个，捣如泥，入蛤粉，丸梧子大。每食前，白汤下二十丸，服尽，小便下数桶而愈。《普济方》
酒肿虚肿。
香附去皮米醋煮乾，焙，研为末，米醋糊丸服。久之，败水从小便出。神效。《经验方》
里水黄肿。张仲景云：一身面目黄肿，其脉沉，小便不利，甘草麻黄汤主之。
麻黄四两，水五升，煮，去沫，入甘草二两，煮取三升。每服一升，重覆汗出。不汗出，再服。慎风寒。
《千金》云：有患气急，久不瘥，变成水病，从腰以上肿者，宜此发其汗。
身面洪肿。
甘遂二钱，生研为末，以獖猪肾一枚，分为七脔，入末在内，湿纸包煨，令熟，食之，日一服，至四五服，当觉腹鸣，小便利，是其效也。《肘后方》
阳水浮肿。
败荷叶烧存性，研末。每服二钱，米饮调下，日三服。
腹大如鼓，体寒者。
以鸬鷀烧存性，为末，米饮服之，立愈。　李时珍方
小腹坚大如盘，胸满，食不能消化。
用曲末，汤服方寸匕，日三。《千金方》
人卒肿满，身面洪大。
取杏叶煮浓汁，热渍，亦少服之。《肘后方》
卒病水肿。
用鲫鱼三尾去肠留鳞，以商陆、赤小豆等分，填满扎定，水三升，煮糜，去鱼及商陆，食豆饮汁，二日一作。不过三次，小便利，愈。《肘后方》
又　乌蠡鱼同赤小豆煮食，亦利水消肿。　时珍方
身体卒肿。
醋和蚯蚓屎敷之。《千金方》
手足肿浮。
桐叶煮汁，渍之，并饮少许；或加小豆，尤妙。《圣惠方》
水肿自足起。
削楠木、桐木煮汁，渍足，并饮少许，日日为之。《肘后方》
㗜鼻消水，面浮甚者。
用土狗（一个）　轻粉（二分半）
为末。每㗜少许，入鼻内，黄水出尽，为妙。《家藏方》
肿胀忌盐，只以秋石拌饮食。待肿胀消，以盐入罐煅过，少少用之。《摘玄方》

胀满  ***************************
下一切气。
用大鳢一头开肚，入胡椒末半两、大蒜片二颗，缝合，同小豆一升煮熟，下萝卜三五颗、葱一握，俱切碎，煮熟。空腹食之，至饱，并饮汁。至夜泄恶气无限也。五日更一作。《孟诜方》
气胀气蛊。
莱菔子研，以水滤汁，浸，宿砂一两，一夜炒乾，又浸，又炒，凡七次，为末。每米饮服一钱。如神。《集验方》
心腹胀满短气。
用草豆蔻一两去皮为末，以木瓜、生姜汤调服半钱。《千金方》
老幼腹胀，血气凝滞。
用商州枳壳厚而绿背者，去穰四两分作四份：一两用苍术一两同炒，一两用萝卜子一两同炒，一两用乾漆一两同炒，一两用茴香一两同炒黄。去四味，只取枳壳为末，以四味煎汁，煮面糊和，丸梧子大。每食后，米饮下五十丸。名四妙丸。最宽肠下气，不拘男妇老小，但有气积，并皆治之。乃仙传方也。《简易方》
心胀腹痛，未得吐下。
楠木削三四两，水三升，煮三沸，饮之。《肘后方》
心腹胀痛，气短欲绝。
桂（二两）　水（一升二合）
煮八合，顿服之。《肘后方》
有火及血热，曾病唾衄人，不宜服。
心腹胀，坚痛闷欲死。
盐五合，水一升，煎服，吐下，即定；不吐，更服。　梅师方
胸胁通满。
羚羊角烧末，水服方寸匕。《子母秘录》
胸满不痛。
桔梗　枳壳（等分）
水二锺，煎一锺，温服。《活人书》
胃寒气满，不能传化，易饥不能食。
人参末（二钱）　生附子末（半钱）　生姜（二钱）
水七合，煎二合，鸡子清一枚打转，空心服之。《圣济总录》
天行病后胀满，两胁刺胀，脐下如水肿。
以楮树枝汁随意服之，小便利，即消。《外台秘要》
少腹胀。
车毂中脂和轮下土，如弹丸，吞之，立愈。《千金方》
壮脾进食，疗痞满暑泄。
用神麴炒、苍术泔制炒等分，为末，糊丸梧子大。每米饮下五十丸。冷者加乾姜、吴茱萸。《百一选方》
治鼓胀，日食不能暮食。由脾虚不能制水，水反胜土，水穀不运，气不宣流，故令中满。其脉沉实而滑。宜鸡矢醴主之。何大英云：诸腹胀大，皆属于热。精气不得渗入膀胱，别走于腑，溢于皮里膜外，故成胀满，小便短涩。鸡矢性寒，利小便，诚万金不传之宝也。
用腊月乾鸡矢白半斤袋盛，以酒醅一斗，渍七日。温服三杯，日三；或为末，服二钱，亦可。《普济方》
又《积善堂经验方》与此相同，名牵牛酒。因治人得效，牵牛而谢故也。愈后用白粥调理。忌食盐。
又方　用鸡矢炒，研，沸汤淋汁，调木香、槟榔末二钱，服。《医学正传》
中满鼓胀。
用三五年陈葫芦瓢一个，以糯米一斗，作酒，待熟，以瓢于炭火上炙热，入酒浸之。如此三五次，将瓢烧存性，研末。每服三钱，酒下。神效。《选奇方》
中满黄肿。
仙传伐木丸方治脾胃衰弱，肝木气盛，木来剋土。病心腹中满，或黄肿如土色。服此能助土益元。
用苍术二斤，米泔水浸二宿，同黄酒面曲四两炒赤色，皂矾一斤醋拌，晒乾，入瓶火煅，为末，醋糊丸梧子大。每服三四十丸，好酒、米汤任下，日二三服。有人尝以此方加平胃散，治一贱役中满腹胀，果验。
胀满腹大，四肢枯瘦，尿涩。
用葶苈炒、荠菜根等分为末，炼蜜丸弹子大。每服一丸，陈皮汤下。只二三丸，小便清；十馀丸，腹如故。《三因方》
关格胀满，大小便不通。
独头蒜烧熟，去皮，绵裹纳下部，气自通也。《外台秘要》
阴冷疼闷，冷气入腹，肿满杀人。
醋和热灰，顿熨之。《千金方》

痞  ***************************
痞块有积。
阿魏（五钱）　五灵脂（炒烟尽五钱）
为末，以黄雄狗胆汁和，丸黍米大。空心唾津送下三十丸。忌羊肉、醋面。亦治五噎膈气。《扶寿精方》
脾积痞块。
猪脾七个，每个用新针刺烂，以皮硝一钱擦之。七个并同以瓷器盛七日，铁器焙乾；又用水红花子七钱同捣为末，以无灰酒空心调下。一年以下者，一服可愈；五年以下者，二服；十年以下者，三服。《保寿堂方》
腹中痞积。
威灵仙　楮桃儿（各一两）
为末。每温酒服三钱。名化铁丸。《普济方》
又　牛肉四两，切片，以风化石灰一钱擦上，蒸熟，食。常食，痞自下。《经验秘方》
又牛脾及朴硝作脯，食，痞自消。《千金》《医通》
又　观音柳煎汤，露一夜，五更空心饮。数次，痞亦消。《易简方》
夏秋之交，露坐夜久，腹中痞块如群石。
用大豆半升、生姜八分，水三升，煎一升，顿服，瘥。《经验方》
痞气胸满，口乾肌瘦，食减，或时壮热。
石三稜　京三稜　鸡瓜　三稜（并炮）　蓬莪荗（各三枚）　槟榔（一枚）　青橘皮（五十片醋浸去白）　陈仓米（一合醋浸淘过）　巴豆（五十个去皮同青皮、仓米炒乾，去豆）
为末，糊丸绿豆大。每米饮下三丸，日一服。《圣济总录》
心下痞坚，呕哕。
生姜八两，水三升，煮一升；半夏五合洗、水五升，煮一升。取汁同煮一升半，分再服。《千金方》
男妇气块痛，不拘久远。
威灵仙（五两）　生韭根（二钱半）　乌药（五分）　好酒（一盏）　鸡子（一个）
灰火煨一宿，五更视鸡壳软为度，去滓。温服，以乾物压之，侧卧向块边；滓再煎，次日服，觉块刺痛，是其验也。《摘玄方》
膜外气痛及气块。
延胡索不限多少为末，猪胰一具切，作块子炙熟，蘸末，频食之。《胜金方》
宿食不消，心下痞满者。
须用黄连、枳实。　东垣方
食物过饱不消，遂成痞膈。
马牙硝（一两）　吴茱萸（半斤）
煎汁投硝，乘热服之。良久未转，更进一服，立效。《经验方》
腹中痞块。
皮硝（一两）　独蒜（一个）　大黄末（八分）
捣作饼，贴于患处，以消为度。《经验方》
又　蓍叶　独蒜　穿山甲末　食盐
同以好醋捣成饼，量痞大小，贴之，两柱香为度。其痞化为脓血，从大便出。《保寿堂方》
又　水红花或子一碗，以水三碗，用桑柴文武火煎成膏，量痞大小，摊贴。仍以酒调膏服。忌荤腥、油腻之物。《保寿堂方》
癖痞腹胀，及坚如杯碗者。
用水红花子一升另研、独头蒜三十个去皮、新狗脑一个、皮硝四两，石臼捣烂，摊在患处，上用油纸，以长帛束之。酉时贴之，次日辰时取。未效，再贴二三次。倘有脓溃勿怪，仍看虚实，日逐间服钱氏白饼子、紫霜丸、塌气丸、消积丸，利之、磨之，服至半月，甚者一月，无不瘥矣。以喘满者为实，不喘满者为虚。《蔺氏经验方》
腹胁痞块。
雄黄（一两）　白矾（一两）
为末，面糊调膏，摊贴，即见功效。未效再贴。待大便数百斤之状，乃愈。《集玄方》

积聚  ***************************
太仓丸治脾胃饥饱不时生病，及诸般积聚，百物所伤。
陈仓米四两，以巴豆二十一粒去皮，同炒至米香豆黑，勿令米焦，择去豆不用，入去白橘皮四两，为末，糊丸梧子大。每姜汤服五丸，日二服。《百一选方》
心腹积聚。
五月五日午时，急砍一竹，竹节中必有神水沥，和獭肝为丸，治心腹积聚病，甚效也。　时珍方
诸积鼓胀、食积、气积、血积之类。
石菖蒲（八两锉）　斑蝥（四两，去翅足）
同炒黄，去斑蝥不用。以布袋盛泄去蝥末。为末，醋糊丸梧子大。每服三五十丸，温白汤下。治肿胀尤妙，或入香附末二钱。《奇效方》
一切积气，宿食不消。
黑牵牛头末（四两）
用萝卜剜空，安末盖定，纸封，蒸熟取出，入白豆蔻末一钱捣，丸梧子大。每服一二十丸，白汤下。名顺气丸。《普济方》
脾积痰气冷块，每食后辄胸满不下。
用橘皮去穰一斤、甘草、盐花各四两，水五碗，慢火煮乾，焙，研为末，白汤点服。名二贤散。治一切痰气特验，惟气实人服之相宜；气不足者，不宜久用之也。　丹溪方
积聚痰涎，结于胸膈之间，心腹疼痛，日夜不止，或乾呕哕食者，炒粉丸主之。
用蚌粉一两、巴豆七粒同炒赤，去豆不用。醋和粉，丸梧子大。每服二十丸，姜酒下。丈夫脐腹痛，尚香汤下；女人血气痛，童便和酒下。　孙氏《仁存方》
消积破气。
石硷（三钱）　山楂（三两）　阿魏（五钱）　半夏（皂荚末制过，一两）
为末，以阿魏化醋煮，糊丸服。《摘玄方》
气积成块。
用牛脑子一个去筋、雄鸡肫一个连黄，并以好酒浸一宿，捣烂，入木香、沉香、砂仁各三两，皮硝一碗，杵千下，入生铜锅内，文武火焙乾，为末。每服二钱，空心酒下，日三服。《圣济总录》
腹胁积块。
风化石灰半斤，瓦器炒极热，入大黄末一两炒红，取起，入桂末半两，略烧，入米醋和成膏，摊绢上贴之。内服消块药。甚效。《丹溪心法》
血积成块。
用壁虎一枚，白面和一鸭子大，包裹，研烂作饼，烙熟食之，当下血块。不过三五次，即愈。甚验。《青囊方》
积聚败血。
通仙散　治男子败精，女人败血，不动真气。
用荞麦面三钱、大黄二钱半，为末。卧时酒调服之。《多能鄙事》
追虫取积，兼治气筑奔冲，不可忍。
用黑牵牛半两炒、槟榔二钱半，为末。每服一钱，紫苏汤下；用酒下，亦消水肿。《普济方》
腹中食积。
绿矾（二两研）　米醋（一碗）
瓷器煎，柳条搅成膏，入赤脚乌一两，研，丸绿豆大。每空心温酒下五丸。《圣惠方》
伤米食积。
白面（一两）　白酒药（二丸）
炒，为末。每服二匙，白汤调下。如伤肉食，山楂汤下。《简便方》
诸果成积伤脾，作胀气急。
用麝香一钱、生桂末一两，饭和，丸绿豆大。大人十五丸，小儿七丸，白汤下。盖果得麝香则落，木得桂即枯故也。《济生方》
伏梁结气，在心下不散。
桃奴（二两）
为末。空心温酒，每服二钱。《圣惠方》
奔豚气痛，上充心腹。
鳖甲（醋炙三两）　京三稜（煨二两，各为末）
桃仁去皮尖四两汤浸，研汁三升，煎二升，入末煎良久，下醋一升，煎如饧，以瓶收之。每空心酒服半匙。《圣济录》
一方　薤白捣汁，饮之。《肘后方》
消导酒积。
鸡膍胵　乾葛（为末等分）
面糊，丸梧子大。每服五十丸，酒下。《袖珍方》
消化肉积。凡腹中坚，肉积、诸药不化者。
以矾红同健脾消食药为丸，投之辄消。然能作泻，胃弱人不宜多用。服此者，终身忌荞麦。
积聚症瘕，去三尸，益气延年却老。
雄黄二两为末，水飞九度，入新竹筒内，以蒸饼一块塞口，蒸七度，用好粉脂一两和，丸绿豆大。每服七丸，酒送下，日三服。《千金方》


卷三  ——————————————————————————————————————————————————————————————————————————————————————————

症瘕  ***************************
治远年虚实积聚、症块。
用海马雌雄各一枚、木香二两，大黄炒、白牵牛炒各二两，巴豆四十九粒，青皮二两，童子小便浸软，包巴豆扎定，入小便内再浸七日，取出，麸炒黄色，去豆不用，取皮同众药为末。每服二钱，水一盏，煎三五沸，临卧温服。《圣济录》
腹中痃癖、诸块。
雀屎和乾姜、桂心、艾叶为丸。服之，能令消烂。　藏器方
腹中癖积。
黄牛肉（一斤）　恆山（三钱）
同煮熟，食肉饮汁，癖自消。甚效。《笔峰杂兴》
痃癖气块。
草三稜　京三稜　石三稜　青橘皮　陈橘皮　木香（各半两）　肉豆蔻　槟榔（各一两）　硇砂（二钱）
为末，糊丸梧子大。每姜汤服三十丸。《奇效方》
老小痃癖，往来疼痛。
香附　南星（等分）
为末，姜汁糊，丸梧子大。每姜汤下二三十丸。《圣惠方》
昔有患痃癖者，梦人教每日食大蒜三颗。初服遂至瞑眩吐逆，下部如火。后有人教取数片，合皮截却两头吞之。名曰内炙。果获大效也。
治心下坚大如盘，水饮所作。
用枳实七枚、术三两，水一斗，煎三升，分三服，腹中软，即消也。　仲景
痃癖鼓胀。
乌牛尿（一升）
微火煎如稠饴。空心服枣许，当鸣转，病出；隔日，更服之。《千金翼方》
疗癖。
取车下李仁汤润去皮及并仁者，与乾面相拌，捣如饼若干，入水少许，作面饼，大小一如病人掌为二并，微炙，使黄，勿令至熟。空腹食一饼，当快利；如不利，更食一饼，或饮热茶汤，以利为度。利不止，以醋饭止之。利后当虚。若病未尽，一二日量力更进一服，以病尽为良。不得食酪及牛马肉等。累试神验。但须量病轻重，以意加减；小儿亦可用。
又　瓦垄子能消块散痰积。盖咸走血而软坚故也。　时珍
腹满癖坚如石，积年不损者。
用白杨木东枝去粗皮，避风细锉五升，熬黄，以酒五升淋，讫，用绢袋盛滓，还酒中密封再宿。每服一合，日二服。《外台》方
痃癖不瘥，胁下硬如石。
京三稜（一两炮）　川大黄（一两）
为末，醋熬成膏。每日空心，姜橘皮汤下一匙，以利下为度。《圣惠方》
又　生商陆根汁一升　杏仁一两浸去皮，捣如泥
以商陆汁绞杏仁泥，火煎如饧。每服枣许，空腹热酒服，以利下恶物为度。《圣惠方》
小腹冷癖，有形如卵，上下走，痛不可忍者。
用葫芦巴八钱、茴香六钱，巴戟去心、川乌头炮去皮各二钱，楝实去核四钱、吴茱萸五钱。并炒为末，酒糊丸梧子大。每服十五丸，小儿五丸，盐汤下。《和剂局方》
涎积症块。
续随子（三十枚）　腻粉（二钱）　青黛（炒一钱）
研匀，糯米饭丸芡子大。每服一丸打破，以大枣一枚烧熟，去皮核同嚼，冷茶送下。半夜后，取下积聚恶物为效。《圣济总录》
症瘕腹胀。
用三稜、莪荗，以酒煨，煎服之，下一黑物如鱼而愈也。《证治要诀》
心腹宿症，及卒得症。
朱砂研细，搜饭，以雄鸡一只，饿二日，以饭饲之，收粪曝燥，为末。温酒服方寸匕，日三服，服尽更作，愈乃止。《外台秘要》
卒暴症疾，腹中有如石，刺痛，昼夜啼呼。不治，百日死。
用牛膝二斤，以酒一斗渍之，密封于灰火中温，令味出。每服五合至一斤，随量饮。《肘后方》
卒暴症块，坚如石，作痛欲死。
取蒴藋根一小束洗净，细劈，以酒二升渍三宿。温服五合至一升，日三服。若欲速，用于热灰中温出药味，服之。此方无毒，神验。药尽再作之。《古今录验》
又　取虎杖根，勿令影临水上，可得石余，洗，干，捣末，稌米五升炊饭，纳入搅之，好酒五斗渍之，封。候药消饭浮，可饮一升半。勿食鲑鱼及盐。但取一斗乾者，薄酒渍，饮从少起，日三服，亦佳。症当下也。此方治症大胜诸药。《外台秘要》
又　用煅灶灰有效，古方二车丸中用之。《别录》方
又　多取商陆根捣汁，或蒸之。以布藉腹上安药，勿覆，冷即易，昼夜勿息。《千金方》
治老妇血瘕，男子痃癖，闷痞。
取柘奴刺和三稜草、马鞭草作煎，如稠糖。病在心，食后；在脐，空心服。当下恶物。　藏器
又　血瘕用鳖甲、琥珀、大黄等分作散。酒服二钱，少时恶血即下。若妇人小肠中血下尽，即休服也。　甄权方
破血瘕痛。
越砥即羊肝石烧赤，投酒，饮。　藏器方
妇人狐瘕。因月水来，或悲，或惊，或逢疾风暴雨被湿，致成狐瘕。精神恍惚，令人月水不通，胸胁腰背痛，引阴中，小便难，嗜食欲呕，如有孕状。其瘕手足成形者，杀人；未成者，可治。
用新鼠一枚，以新絮裹之，黄泥固住，入地坎中，桑薪烧其上，一日夜取出，去絮，入桂心末六铢为末。每酒服方寸匕，不过二服，当自下。《素女经》
腹中鳖瘕。平时嗜酒，血入于酒，则为酒鳖；平时多气，血凝于气，则为气鳖；虚劳痼冷，败血杂痰，则为血鳖。摇头掉尾，如虫之行，上侵人咽，下舔人肛，或附胁背，或隐胸腹，大则如鳖，小则如钱。
治法惟用芜荑炒，煎，服之；兼用暖胃、益血、理中之类，乃可杀之。若徒事雷丸、锡灰之类，无益也。《直指方》
又　用生硫黄末，老酒调下，常服之。《直指方》
鳖瘕疼痛。陈拱病此，隐隐见皮内，痛不可忍。医曰：可以鲜虾作羹，食之，久久痛止。明年又作，再如前治而愈，遂绝根本。《类编方》
又　蓝叶一升捣，以水三升绞汁，服一升，日二次。《千金方》
又　胡粉、黍米淋汁，温服。大效。《易简方》
鱼肉成瘕，并治诸毒。
用狗粪五升烧末，绵裹，于五升酒中浸二宿。取清，日三服。瘕即便出也。《外台秘要》
又　马鞭草捣汁，饮一升，即消。《千金方》
腹内蛇瘕。误食菜中蛇精成蛇瘕，或食蛇肉成瘕。腹内常饥，食物即吐。
以赤足蜈蚣一条炙，研末，酒服。《易简方》
又　春夏二时，蛟龙带精入芹菜中，人食之则病症，痛不可忍。
治以硬糖，日服二三升，当吐出如蜥蜴状。唐医周顾治此，用雄黄、朴硝煮服，下之。
一方　用寒食饧，每服五合，日三服，吐出蛟龙，有两头可验。吐蛔者勿用。《金匮要略》
鸡瘕。李道念病，已五年。丞相楮澄诊之曰：非冷非热，当是食白瀹鸡子过多也。
取蒜一升，煮食。吐出一物涎裹，视之，乃鸡雏，翅足俱全。澄曰：未尽也。更吐之，吐二十枚而愈。
米瘕。嗜米，有好吃米，久则成瘕。不得米，则吐出清水；得米即止。米不消化，久亦毙人。
用白米（五合）　鸡屎（一升）
同炒焦，为末，水一升，顿服。少时吐出瘕，如研米汁，或白沫淡水，乃愈也。《千金方》
嗜茶成癖。有人病此，一方士令以新鞋盛茶，令满，任意食尽，再盛一鞋，如此三度，自不吃也。男用女鞋，女用男鞋，用之，果愈也。《集简方》
病发症者，食发成症，心腹作痛，咽间如有虫行，欲得饮油者是也。
用油一升，入香泽煎之，盛置病人头边，令气入口鼻，勿与饮之，疲极眠睡，虫当从口出，急以石灰粉手捉取，抽尽，即是发也。初出，如不流水中浓菜形。《外台》方
又　雄黄半两为末，水调服之，虫自出。　夏子益《奇方》
又　用猪脂二升、酒三升，煮三沸服，日三次。
发症，腰痛牵心，发则气绝。
以油灌之，吐物如发，引之长三尺，头已成蛇，能动摇，悬之滴尽，惟一发耳。此徐文伯治宋明帝宫人方
啮蝨成症。山野人好啮蝨，在腹生长为蝨症。
用败梳、败篦各一枚，各破作两分。以一分烧，研，以一分用水五升，煮取一升，调服，即下出。《千金方》

痰饮  ***************************
治痰为百病。惟水泻、胎前产后不可服。
用大黄酒浸，蒸，切，晒八两、生黄芩八两、沉香半两、青礞石二两，以焰硝二两同入砂罐固济，煅红，研末二两。上各取末，以水和，丸梧子大，常服一二十丸。小病五六十丸，缓病七八十丸，急病一百二十丸。温水吞下，即卧勿动，候药逐上焦痰滞，次日，先下糟粕，次下痰涎。未下，再服。王隐君岁合四十馀斤，愈痰数万也。名滚痰丸。《养生主论》
痰迷心窍。
寿星丸　治心胆被惊，神不守舍，或痰迷心窍，恍惚健忘，妄言妄见。
天南星一斤，先掘土坑一尺，以炭火三十斤，烧赤，入酒五升渗干，乃安南星在内，盆覆定，以灰塞之，勿令走气。次日取出为末，琥珀一两，朱砂二两，为末，生姜汁打面糊，为丸梧子大。每服三十丸至五十丸，煎人参、石菖蒲汤下，一日三服。《和剂局方》
风痰头晕，目眩呕逆，烦懑，饮食不下，面色青黄，脉弦者。
用生半夏、生天南星、寒水石煅各一两，天麻半两、雄黄二钱，为末，小麦面三两，水和成饼，水煮浮起漉出，捣，丸梧子大，名玉壶丸。每服五十丸，姜汤下。极效。亦治风痰咳嗽，二便不通，风痰头痛。《摘要方》
风痰注痛。
踯躅花、天南星并生时同捣，作饼，甑上蒸四五遍，以稀葛囊盛之。临时取焙为末，蒸饼，丸梧子大。每服三丸，温酒下。腰脚骨痛，空心服；手臂痛，食后服。大良。《续传信方》
风湿痰病，流注作痛。
令本人坐密室中，左用滚水一盆，右用炭火一盆，前置一桌、书一册。先将无油新巴豆四十九粒研如泥，纸压去油，分作三饼。如病在左，令病人将右手仰置书上，安药于掌心，以碗安药上，倾热水入碗内，水凉即换，良久汗出，立见神效；病在右，安左掌心。一云，随左右安之。《经验方》
壮人风痰，及中风中气初起。
用南星四钱、木香一钱，水一二盏，生姜十四片，煎六分，温服。《易简方》
老小风痰。
胆矾末，大人用一钱，小儿用一字，温醋汤调下，立吐出涎，便醒。　谈氏《小儿方》
治上膈风热痰实。
用桔梗芦生研末，白汤调服一二钱，探吐。　时珍方
宣吐风痰。
用连壳虾半斤，入葱、姜、酱煮汁。先吃虾，后吃汁，紧束肚腹，以翎探引，取吐。
又法　拣上色精好石绿研，筛，水飞，再研。如风痰眩闷，取二三钱，同生龙脑三四豆许研匀，以生薄荷汁合酒，温调服之，偃卧，须臾，涎自口角流出，乃愈。不呕吐，其功速于他药。　苏颂
顽痰不化。
石青（一两）　石绿（半两）
并水飞为末，曲糊丸绿豆大。每服十丸，温水下，吐去痰一二碗，不损人。《瑞竹堂方》
胸中痰饮，伤寒热病，疟疾，须吐者。
并以盐汤吐之。《外台秘要》
五饮酒癖。一留饮，水停心下；二癖饮，水在两胁下；三痰饮，水在胃中；四溢饮，水在五脏间；五流饮，水在肠间。皆由饮食胃寒，或饮茶过多致此。
用白术一斤，乾姜炮、桂心各半斤，为末，蜜丸梧子大。每服二三十丸。《和剂局方》
支饮苦冒。
用泽泻五两、白术二两，水二升，煮一升，分二服。　仲景方
一方　用水二升，煮二物，取一升；又以水一升煮泽泻，取五合。二汁分再服。病甚欲眩者，服之必瘥。　深师方
停痰宿饮，风气上攻，胸膈不利。
香附皂荚（水浸）　半夏（各一两）　白矾末（半两）
姜汁、面糊丸梧子大。每服三四十丸，姜汤随时下。《仁存方》
痰饮，吐水无时节者，其冷饮过度，遂令脾胃气弱，不能消化，饮食入胃，皆变成冷水，反吐不停，赤石脂散主之。
赤石脂一斤，捣筛，服方寸匕，酒饮自任；稍加至三匕，服尽一斤，则终身不吐痰水，又不下痢。补五脏，令人肥健。有人痰饮，服诸药不效，用此遂愈。《千金翼方》
饮澼呕酸。许叔微患饮澼三十年。始因少年夜坐，写文左向。伏几时，以饮食多坠左边。中夜必饮酒数杯，又向左卧。壮时不觉。三五年后，觉酒止从左下，有声，胁痛，食减，嘈杂，饮酒半杯，即止。十数日，必呕酸水数升。暑月止，右边有汗，左边绝无。遍访名医及海上方，间或中病，止得月馀，复作。其补如天雄、附子、矾石辈；利如牵牛、甘遂、大戟，备尝之矣。自揣必有澼囊，如水之有科臼。不盈科不行，但清者可行，而浊者停滞，无路以决之，故积至五七日，必呕而去。脾土恶湿，而水则流湿。莫若燥脾以去湿，崇土以填科臼。乃悉屏诸药，只以苍术一斤去皮，切片，为末；油麻半两、水二钱，研，滤汁；大枣五十枚，煮，去皮核。捣和，丸梧子大。每日空腹温服五十丸，增至一二百丸。忌桃李、雀肉。服三月而疾除。自此常服，不呕不痛，胸膈宽利，饮啖如故，暑月汗亦周身，灯下能书细字，皆术之功也。初服时，必觉微燥，以山栀子末，沸汤点服解之。久服，亦自不燥矣。
胸中痰癖，头痛不欲食。
矾石（一两）
水二升，煮一升，纳蜜半合，频服，须臾，大吐。未吐，饮少热汤引之。《外台秘要》
痰气结胸，不问阴阳虚实，妙过陷胸、泻心等药。
用银朱半两、明矾一两，同煨，以熨斗盛火，瓦盏盛药，熔化急刮，搓丸。每服一钱，真茶入姜汁少许，服之。心上隐隐有声，结胸自散。不动脏腑，不伤真气。明矾化痰，银朱破积故也。名鹤顶丹。《活幼全书》
胸中痰结不散。
皂荚三十挺去皮切，水五升浸一夜，挼取汁，慢熬，至可丸，丸如梧子大。每食后盐、浆水下十丸。
又方　用半夏醋煮过，以皂荚膏和匀，入明矾少许，以柿饼捣膏，丸如弹子大。噙之。名钓痰膏。《圣惠方》
又　密陀僧（一两）　醋　水（各一盏）
煎乾为末。每服二钱，以酒、水各一小盏，煎一盏，温服。少顷，当吐出痰涎为妙。《圣惠方》
痰血结胸。
用五灵脂水飞、半夏汤炮等分，为末，姜汁浸，蒸饼，丸梧子大。每饮下二十丸。名紫芝丸。《百一选方》
上焦痰热。
藕汁　梨汁（各半盏）
和服。《简便方》
阴虚火动有痰，不堪用燥剂者。
天门冬一斤水浸洗，去心，取肉十二两，石臼捣烂；五味子水洗，去核，取肉四两，晒乾不见火，共捣，丸梧子大。每服二十丸，茶下，日三服。《简便方》
中焦痰涎。利咽，清头目，进饮食。
半夏（泡七次四两）　枯矾（一两）
为末，姜汁打糊，或煮枣肉为丸梧子大。每姜汤下十五丸。寒痰加丁香五钱，热痰加寒水石煅四两。名玉液丸。《和剂局方》
食积痰火。泻肺火、胃火。
白石膏火煅，出火毒半斤
为末，醋糊丸梧子大。每服四五十丸，白汤下。　丹溪方
又　猫儿刺叶煮，饮。治痰火，甚效。兼能散风毒，治恶疮。　自记
暖胃除痰，快气进食。
肉豆蔻（二个）　半夏（姜汁炒五钱）　木香（二钱半）
为末，蒸饼丸芥子大。每食后，津液下五丸、十丸。《普济方》
开胃化痰，令思饮食，不拘大人小儿。
人参（焙二两）　半夏（姜汁浸，焙五钱）
为末，飞罗面作糊，丸绿豆大。食后，姜汤下三五十丸，日三服。《圣惠方》加陈橘皮五钱。《经验方》
化痰降气，止咳解郁，消食除胀，有奇效。
用贝母去心一两、姜制厚朴半两，蜜丸梧子大。每白汤下五十丸。《华峰方》
清气化痰三仙丸　治中脘气滞，痰涎烦闷，头目不清。
生南星（去皮）　半夏（各五两）
并汤泡七次，为末，自然姜汁和作饼，铺竹筛内，以楮叶包覆，待生黄成曲，晒乾。每用二两，入香附末一两糊丸梧子大。每姜汤下四十丸，食后服。《百一选方》
又　百药煎　细茶（各一两）　荆芥穗（五钱）　海螵蛸（一钱）
蜜丸芡子大。每服噙一丸。妙。《笔峰杂兴》
风痰、虚痰在胸膈，使人癫狂。痰在经络、四肢及皮里膜外，非竹沥、姜汁不达不行。大抵因风火燥热，而有痰者，宜之；若寒湿胃虚肠滑之人服之，则反伤肠胃。

咳嗽  ***************************
痰饮咳嗽。
用真蚌粉新瓦炒红，入青黛少许，用淡齑水滴麻油数点调服二钱。此宋徽宗时，内医官李进药治宠妃病痰嗽，终夕不寐，面浮如盘。并用三服，即夕嗽止得睡，比晓面消。赐金帛万缗者也。
又　用曹州葶苈子一两纸衬炒令黑、知母一两、贝母一两，为末，枣肉半两、砂糖一两半和，丸弹子大。每以新绵裹一丸含之，咽津。甚者，不过三丸。名含奇丸。《箧中方》
痰喘咳嗽。
长皂荚三条去皮子，一荚入巴豆十粒，一荚入半夏十粒，一荚入杏仁十粒。
用姜汁制杏仁、麻油制巴豆、蜜制半夏，一处火炙黄色，为末。每用一字，安手心，临卧，以姜汁调之吃下。神效。《选奇方》
又　五味子　白矾等分
为末。每服三钱，以生猪肺炙熟，蘸末细嚼，白汤下。汉阳一人病此，百药不效。于岳阳遇道人传服，病遂不发。《普济方》
又　桔梗一两半为末，用童子小便半升，煎四合，去滓，温服。《济众方》
痰喘咳嗽，不能睡卧。
好末茶（一两）　白殭蚕（一两）
为末，放碗内盖定，倾沸汤一小盏，临卧，再添汤点服。
又　治酒后咳嗽。
白殭蚕焙，研末。每茶服一钱。《瑞竹堂方》
哮喘痰嗽。
用白果二十一个炒黄、麻黄三钱、苏子二钱，款冬花、法制半夏、桑白皮蜜炙各二钱，杏仁去皮尖、黄芩微炒各一钱半，甘草一钱，水三锺，煎二锺，随时分作二服。不用姜。《摄生方》
又　苎根煅存性，为末，生豆腐蘸三五钱食，即效。未愈，可以肥猪肉二三片蘸食。甚妙。《医学正传》
咳嗽上气。
用合州乾姜炮、皂荚炮去皮子及蛀者、桂心紫色者去皮，并捣，筛，等分，炼白蜜和，捣三千杵，丸梧子大。每饮服三丸。嗽发即服，日三五服。禁食葱、面、油腻。其效如神。凡人患嗽多进冷药。独此方用热，未必肯服，然累试多效。《传信方》
又　荞麦粉（四两）　茶末（二钱）　生蜜（二两）
水一碗，顺手搅千下，饮之，良久，下气不止，即愈。《儒门事亲》
咳嗽有痰。
熟瓜蒌（十个）　明矾（二两）
捣，和饼，阴乾，研末，糊丸梧子大。每姜汤下五七十丸。《医方摘要》
乾咳无痰。
熟瓜蒌捣烂，绞汁，入蜜等分，加明矾一钱，熬膏。频含咽汁。《简便方》
老小咳嗽。
玄胡索（一两）　枯矾（二钱半）
为末。每服二钱，软饧一块和含之。《仁存堂方》
咳嗽失声。
白果仁（四两）　白茯苓　桑白皮（各二两）　乌豆（半升）　沙蜜（半斤）
煮熟，日乾，为末，以乳汁半碗拌湿，九蒸九晒，丸如绿豆大。每服三五十丸，白汤下。神效。　余居士方
咳嗽寒热，旦夕加重，少喜多嗔，面色不润，忽进忽退，积渐少食，脉弦紧者。
杏仁半斤去皮尖，童子小便浸七日，漉出，温水淘洗，砂盆内研如泥，以小便三升煎如膏。每服一钱，熟水下。妇人、室女服之，尤妙。《千金方》
定嗽化痰。
百药煎　片黄芩　橘红　甘草（各等分）
共为细末，蒸饼，丸绿豆大。时时乾嚥数丸，佳。《濒湖医案》
又　用明矾末，醋糊丸梧子大。每睡时，茶下二三十丸。　定西侯方
又方　用明矾半生半烧、山栀子炒黑等分，为末，姜汁糊为丸。如上服。《摘要方》
又　以胡桃肉三颗、生姜三片，卧时嚼服，即饮汤两三呷；又再嚼桃姜如前数，即静卧，必愈。　洪迈方
清痰利膈，治痰嗽。
用肥大瓜蒌洗，取子，切，焙、半夏四十九个汤洗十次，捶，焙，等分为末，用洗瓜蒌水并瓤同熬成膏，和，丸梧子大。每姜汤下三五十丸。良。　杨文蔚方
敛肺劫嗽。
百药煎　诃黎勒　荆芥穗（等分）
为末，姜汁入蜜和，丸芡子大。时时噙之。《丹溪心法》
肺气咳嗽
猪胰一具，苦酒煮食，不过二服。《肘后方》
肺燥咳嗽。
用松子仁一两、胡桃仁二两研膏，和熟蜜半两，收之。每服二钱，食后沸汤点服。《外台方》
肺热咳嗽
沙参半两，水煎，服之。《易简方》
上焦热痰，咳嗽。
制过半夏（一两）　片黄芩末（二钱）
姜汁打糊，丸梧子大。每服七十丸，淡姜汤食后服。《袖珍》
肺热嗽，有痰。
制半夏　瓜蒌仁（各一两）
为末，姜汁打糊，丸梧子大。每服二三十丸，白汤下；或以瓜蒌瓤煮熟，丸。《济生方》
治肺气热盛，咳嗽而喘，面肿身热。
桑白皮（炒一两）　地骨皮（焙一两）　甘草（炒五钱）
每服一二钱，入粳米百粒水煎，食后温服。桑白皮、地骨皮皆能泻火从小便去，甘草泻火而缓中，粳米清肺而养血。此乃泻肺诸方之准绳也。名泻白散。　钱乙方
肺脏壅热，烦闷咳嗽。
煮新百合四两，蜜和，蒸软，时时含一片，吞津。《圣惠方》
肺热痰咳，胸膈塞满。
用瓜蒌仁、贝母各一两，姜汁打面糊，丸梧子大。每五十丸，食后，姜汤下。《济生方》
热咳，咽痛。
灯笼草为末，白汤服。名清心丸。仍以醋调，敷喉外。　丹溪方
疗肺虚咳嗽。
以猪肺一具竹刀切片，麻油炒熟，同粥食。
又　治肺虚嗽血，煮，蘸薏苡仁末，食之。《要诀》
又　立效丸　治肺虚膈热，咳嗽气急，烦满咽乾，燥渴欲饮冷水，体倦肌瘦，发热减食，喉音嘶不出。
黄腊熔，滤，令净，浆水煮过八两，再化作一百二十丸，以蛤粉四两为衣养药。每服一丸，胡桃半个细嚼，温水下，即卧，闭口不语，日二。《普济方》
酒痰咳嗽，用此救肺。
瓜蒌仁　青黛（等分）
研末，姜汁蜜丸芡子大。每噙一丸。《丹溪心法》
痰嗽带血。
青州大柿饼，饭上蒸熟，批开。每用一枚，掺真青黛一钱，卧时食之，薄荷汤下。　丹溪方
心虚嗽血。
沉香末（一钱）　半夏（七枚）
入猪心中，以小便湿纸包，煨熟，去半夏，食之。《证治要诀》
冷气咳嗽，结胀者。
乾姜末，热酒调服半钱，或饧糖丸噙。　姚僧坦方
一切劳嗽，胸膈痞满。
用鹅管石、雄黄、佛耳草、款冬花等分，为末。每用一钱，安香炉上焚之，以筒吸菸入喉中。一日二次。名焚香透膈散。《宣明方》
久劳咳嗽，吐臭痰者。
寻水边蛇吞青蛙未咽者，连蛇打死，黄泥固济，煅，研。空心酒服一二钱，至效。忌生冷五七日，永不发也。《秘韫》
凡老人苦于痰气喘嗽，胸满懒食。不可妄投燥利之药，反耗真气。用三子养亲汤治之，随试随效。盖白芥子主痰，下气宽中；紫苏子主气，定喘止嗽；萝卜子主食，开痞降气。各微炒，研破，看所主为君，每剂不过三四钱，用生绢袋盛入，煮汤，饮之。勿煎太过，则味苦辣。若大便素实者，入蜜一匙。冬月加姜一片，尤良。《医通》
老人喘嗽气促，睡卧不得，服此立定。
胡桃肉（去皮）　杏仁（去皮尖）　生姜（各一两）
研膏，入炼蜜少许和，丸弹子大。每卧时，嚼一丸，姜汤下。《普济方》
咳嗽不止。
生姜（五两）　饧（半升）
火煎熟，食尽，愈。《必效方》
又　南向柔桑条一束，每条寸折，纳锅中，以水五碗煎至一碗，盛瓦器中。渴即饮之，服一月而愈。《养疴漫笔》
又　马勃为末，蜜丸梧子大。每服二十丸，白汤下，即愈。《普济方》
又　用五味子五钱、甘草一钱半，五倍子、风化硝各二钱，为末。干噙。　丹溪方
又　紫菀　款冬花（各一两）　百部（半两）
捣，罗为末。每服三钱，姜三片、乌梅一个，煎汤调下，日二服。甚佳。《图经本草》
又　乌梅肉微炒　罂粟壳去筋膜（蜜炒等分）
为末。每服二钱，睡时蜜汤调下。《千金方》
又　故茅屋上尘年久著烟火者，和石黄、款冬花、妇人月经衣带为末，水和，涂茅上，待乾，入竹筒中烧烟，吸咽，无不瘥也。　陈藏器《本草》
痰咳不止。
瓜蒌仁（一两）　文蛤（七分）
为末，以姜汁澄浓脚，丸弹子大，噙之。《摘玄方》
久嗽经年。
阿胶（炒）　人参（各二两）
为末。每用三钱，豉汤一盏，入葱白少许，煎服，日三次。《圣济总录》
热咳不止。
用浓茶汤一锺、蜜一锺、大熟瓜蒌一个去皮，将瓤入茶蜜汤，洗去子，以碗盛于饭上蒸，至饭熟，取出。时时挑三四匙，咽之。《摘玄方》
积年咳嗽，牙呷作声。
用鲎鱼壳半两、贝母煨一两、桔梗一分、牙皂一分去皮酥炙，为末，炼蜜，丸弹子大。每含一丸，咽汁。服三丸，即吐出恶涎而瘥。《圣惠方》
久咳气急。
鸡卵白衣同麻黄、紫菀服，立效。《别录》
肺热久嗽。一妇人患此，身如火炙，肌瘦，将成劳。
以枇杷叶、木通、款冬花、紫菀、杏仁、桑白皮各等分，大黄减半，如常治讫，为末，蜜丸樱桃大。食后、夜卧各含化一丸，未终剂而愈矣。《衍义方》
气嗽日久。
生诃黎勒一枚，含之，咽汁。瘥后，口爽不知食味，却煎槟榔汤一碗服，立便有味。《经验方》
又　苏颂方　痰嗽，咽喉不利，含诃子三枚，殊胜。
经年气嗽。
橘皮　神麴　生姜（焙乾等分）
为末，蒸饼和，丸梧子大。每服三五十丸，食后、夜卧各一服。有人患此服之，兼旧患膀胱气，皆愈也。《衍义方》
久嗽上气十年、二十年，诸药不效。
用蝙蝠除翅足，烧焦，研末，米饮服之。《百一选方》
咳嗽上气，积年垂死。
用莨菪子炒、熟羊肺切，曝等分，为末，以七月七日醋拌。每夜服二方寸匕，粥饮下，隔日一服。《千金方》
二十年嗽。
猪胰（三具）　大枣（百枚）
酒五升渍之，秋冬七日，春夏五日。绞，去滓，七日服尽。忌盐。
三十年嗽。
百部根（二十斤）　捣取汁，煎如饮，服方寸匕，日三服。《深师》加蜜二斤，《外台》加饴一斤。《千金方》
久嗽唾血。
白前　桔梗　桑白皮（三两炒）　甘草（一两炙）
水六升，煮一升，分三服。忌猪肉、菘菜。《外台秘要》
冷痰咳嗽，疗久咳薰法。
每旦取款冬花如鸡子许，少蜜拌花使润，纳一升铁锅中。又用一瓦碗钻一孔，孔内安一小笔管，以面泥缝。勿令漏气。铛下著炭火，少时，烟从筒出，以口含吸，咽之。如胸中少闷，须举头，即将指头按住筒口，勿使漏，至烟尽乃止。如是五日一为之，待至六日，饱食羊肉、餺飥一顿。永瘥。　崔知悌方
久嗽暴嗽。
用叶子雌黄一两研，以纸筋泥固济小盒子一个，令乾，盛药，水调赤石脂封口。更以泥封，待乾，架在地上。炭火十斤簇煅，候火消三分之一，去火，候冷取出，当如镜面光明红色。钵内细研，蒸饼，丸粟米大。每服三丸、五丸，甘草水服，服后睡良久。名金粟丸。《胜金方》
久远咳嗽，昼夜无时。
用佛耳草五十文、款冬花二百文、熟地黄二两，焙，研末。每用二钱，于炉中烧之，以筒吸菸，嚥下，有涎吐去。不过两服，愈。名三奇散。《经验方》
治痰嗽涎喘，不问年深日远。
用经霜蓖麻叶、经霜桑叶、御米壳蜜炒各一两，为末，蜜丸弹子大。每服一丸，白汤下，日一服。名无忧丸。
卒得咳嗽。
用好梨去核捣汁一碗，入椒四十粒，煎一沸，去滓，纳黑饧一大两，消讫，细细含咽，立定。《海上方》
又方　用梨一颗刺五十孔，每孔纳椒一粒，面裹，灰火煨熟，停冷，去椒，食之。
又方　去核纳酥蜜，面裹，烧熟，冷食。
又方　捣汁一升，入酥蜜各一两、地黄汁一升，煎成，含咽。凡治嗽，须喘急定时，冷食之；若热时反伤肺，令嗽更剧，不可救也。
卒得咳嗽，有痰。
芫花（一升）　水（三升）
煮汁一升，以枣十四枚煮汁干，日食五枚。必愈。《肘后方》
张文仲《备急方》用芫花一两炒，水一升，煮四沸，去滓，入白糖半斤。每服枣许，勿食酸咸物。
卒嗽不止。
用白蚬壳捣，为细末，以熟米饮调。每服一钱，日三服。甚效。亦治痰喘嗽。《急救奇方》
骨蒸咳嗽。
用团鱼一个，柴胡、前胡、贝母、知母、杏仁各五钱，同煮待熟，去骨甲裙，再煮，食肉饮汁。将药焙，研，为末，仍以骨甲裙煮汁，和丸梧子大。每空心，黄耆汤下三十丸，日二服。服尽，仍以参耆药调之。《奇效方》
久嗽肺痿作燥。
用羊肺一具洗净，以杏仁、柿霜、真豆粉、真酥各一两，白蜜二两，和匀灌肺中，白水煮，食之。　葛可久方
肺痿骨蒸。
炼羊脂　炼羊髓（各五两）
煎沸，下炼蜜及生地黄汁各五合、生姜汁一合，不住手搅，微火熬成膏。每日空心，温酒调服一匙；或入粥，食。《饮膳正要》
肺痿骨蒸，不能食者。
芦根　麦门冬　地骨皮　生姜（各十两）　橘皮　茯苓（各五两）
水二斗，煮八升，去滓，分五服，取汗，乃瘥。《外台方》
咳嗽肺痿，大人、小儿咳逆短气，胸中吸吸，咳出涕，吐、嗽出臭脓。
用淡竹沥一合服之，日三五次，以愈为度。《兵部手集》
肺痿吐涎沫，头眩，小便数而不咳者，肺中冷也。甘草乾姜汤温之。
甘草（炙四两）　乾姜（炮二两）
水三升，煮一升五合，分服。《金匮要略》
肺痿咳血。
萝卜和羊肉或鲫鱼，煮熟，频食。《普济方》
肺痿咳嗽，吐涎沫，心中温温，咽燥而不渴。
生天门冬（捣汁一斗）　酒（一斗）　饴（一升）　紫菀（四合）
铜器煎至可丸，杏仁大。每服一丸，日三服。《肘后方》

肺痈  ***************************
久嗽不愈，肺积虚热成痈，咳出脓血，晓夕不止，喉中气塞，胸膈咽痛。
用蛤蚧、阿胶、鹿角胶、生犀角、羚羊角各二钱半，用河水三升，银石器内文火熬至半升，滤汁，时时仰卧细呷，日一服。
肺痈，非鱼腥草不治。日用甜白酒浆炖熟，食。此物生臭，熟则不臭，即蕺菜也。自记。
肺痈。
绿橘叶洗捣，绞汁一盏，服之，吐出脓血即愈。《经验良方》
肺痈咳唾脓血腥臭，不问脓成未成。
用柘黄一两研末，同百草霜二钱，糊丸梧子大，米饮下三十丸，效甚捷。　时珍方
肺痈咳唾，心胸甲错者。
以淳苦酒煮薏苡仁，令浓，微温顿服，肺有血当吐出，愈。　范汪方
肺痈唾浊，心胸甲错。
取夜合皮一掌大，水三升，煮取一半，分二服。《独行方》
肺痿咳血不止。
用瓜蒌二十个连瓤焙、乌梅肉五十个焙、杏仁去皮尖炒二十一个，为末。每用一捻，以猪肺一片切薄，掺末入内，炙熟，冷嚼，咽之，日三服。《圣济总录》

喘  ***************************
痰喘气急。
瓜蒌（二个）　明矾（一枣大）
同烧存性，研末，以熟萝卜蘸食，药尽病除。《普济方》
又　生山药捣烂半碗，入甘蔗汁半碗，和匀，炖熟饮之，立止。《简便方》
又　梨剜空，纳小黑豆令满，留盖合住，扎定，糠火煨熟，捣作饼，每日食之，至效。《摘玄方》
又　萝卜子炒　皂荚（烧存性等分）
为末，姜汁和炼蜜，丸梧子大。每服五、七十丸，白汤下。《简便方》
上气喘急。
故锦一寸烧灰，茶服。神效。《普济方》
久患肺气喘息，至效。甚者不过二剂，永瘥。
杏仁去皮尖一两，童子小便浸，一日一换，夏月三四换，满半月取出，焙乾，研细。每服一枣大，薄荷一叶、蜜一鸡子大，水一锺，煎七分，食后温服。忌腥物。《胜金方》
治七情郁结，上气喘急，用四磨汤者，降中兼升，泻中带补也。
其方以人参、乌药、沉香、槟榔各磨汁七分，合煎，细细嚥之。《济生方》
肺壅喘急，不得卧。
葶苈炒黄，捣末，蜜丸弹子大。每用大枣二十枚，水三升，煎取二升，乃入葶苈一丸，更煎取一升，顿服。亦主支饮，不得息。名葶苈大枣泻肺汤。《玉函方》
肺热气喘。
生茅根一握。㕮咀，水二盏，煎一盏，食后温服。甚者三服。止名如神汤。《圣惠方》
肺虚喘急，连绵不息。
生锺乳粉（光明者五钱）　蜡（三两）
化和，饭甑内蒸熟，研，丸梧子大。每温水下一丸。《圣济录》
阳虚气喘，自汗盗汗，气短头晕。
人参（五钱）　熟附子（一两）
分作四贴，每贴以生姜十片、流水两盏，煎一盏，食远温服。《济生方》
寒痰气喘。
青橘皮一片，展开入刚子一个，麻扎定，火上烧存性，研末，姜汁和酒一锺，呷服。《医说》
寒痰齁喘。
野园荽研汁，和酒服，即住。《集简方》
定喘化痰。
用猪蹄甲四十九个洗净，每甲纳半夏、白矾各一字，罐盛固济，煅赤，为末，入麝香一钱匕。每用糯米饮下半钱。《经验方》
痰齁发喘。
猫头骨烧灰，酒服三钱，便止。《医学正传》
齁喘痰促，遇厚味即发者。
萝卜子淘净，蒸熟，晒，研，姜汁浸，蒸饼为丸绿豆大。每服三十丸，以口津嚥下，日三服。名清金丸。《医学集成》
年深哮喘。
鸡子略敲损，浸尿缸中三四日，煮食。能去风痰。《医学集成》

呕吐  ***************************
痰饮呕吐。每食饱，或阴晴节变，卒发头疼背寒，呕吐酸汁，即数日伏枕不食，服药罔效。
用吴茱萸汤泡七次、茯苓等分，为末，炼蜜丸梧子大。每热水下五十丸，遂不再作。《集验方》
停痰宿饮，喘咳呕逆，全不入食。
威灵仙（焙）　半夏（姜汁浸，焙）
为末，用皂角水熬膏，丸绿豆大。每服七丸至十丸，姜汤下，一日三服，一月为验。忌茶面。
痰壅呕逆，心胸满闷，不下饮食。
厚朴一两，姜汁炙黄，为末。非时米汤调下二钱匕。《圣惠方》
吐逆不止，不拘男女，连日粥饮、汤药不能下者。
五灵脂治净为末，狗胆汁和，丸弹子大。每服一丸，煎生姜酒磨化，猛口热吞，不得漱口，急将温粥少许压之。《经验方》
《本事方》同此，治远年近日反胃。
呕逆不止。
麻仁杵，熬，水研取汁，著少盐吃，立效。《外台秘要》
又　用北黄丹四两，米醋半升煎乾，炭火三秤就铫内煅红，冷定为末，粟米饭丸梧子大。每服七丸，醋汤下。名碧霞丹。《集验方》
呕吐不止，服玉壶丸不效。
用蓝汁入口，即定。　时珍方
上气呕吐。
芥子末，蜜丸梧子大。井花水寅时下七丸，申时再服。亦治脐下绞痛。《千金方》
治天行呕吐不止。
兔头骨连皮毛烧存性，米饮服方寸匕。以瘥为度。《必效方》
卒噎不止。
香苏浓煮，顿服三升。良。《千金方》
食入即吐。
用人参一两、半夏一两五钱、生姜十片，水一斗，一勺扬二百四十遍，取三升，入白米三合，煮一升半，分服。《金匮方》
食后喜呕。
鹿角（烧末二两）　人参（一两）
为末。姜汤服方寸匕，日三。《肘后方》
胃热吐食。
清膈散
用蝉蜕五十个去泥、滑石一两，为末。每服二钱，水一盏，入蜜调服。《家宝方》
乾呕不息。
葛根捣汁，服一升，瘥。《肘后方》
治忽然恶心，呕清水，逡巡即瘥。
含高良姜成块者，咽津。若口臭者，同草豆蔻为末，煎饮。　苏颂
口吐清水。
干蕲艾煎汤，啜之。《奇方》
胃虚恶心，或呕吐有痰。
人参（一两）
水二盏，煎一盏，入竹沥一杯、姜汁三匙，食远温服，以知为度。老人尤宜。《简便方》
胃寒呕恶，不能腐熟水穀，食即呕吐。
人参　丁香　藿香（各二钱半）　橘皮（五钱）　生姜（三片）
水二盏，煎一盏，温服。《拔萃方》
呕哕不止，厥逆者。
芦根三斤切，水煮浓汁，频饮二升，必效。若以童子小便煮服，不过三升愈。《肘后方》
中酒呕逆。
赤小豆煮汁，时时饮之。《食鉴本草》
口渴吐酒。
橘穰上筋膜炒熟，煎汤。甚效。《大明方》
人忽恶心。
多嚼白豆蔻，最佳。《肘后方》
呕吐痰水。
白槟榔（一颗烘热）　橘皮（二钱半炙）
为末，水一盏，煎半盏，温服。《千金方》


卷四  ——————————————————————————————————————————————————————————————————————————————————————————

膈气  ***************************
膈气吐食。
用大鲫鱼去肠、留鳞，切大蒜片填满，纸包十重，泥封，晒半乾，炭火煨熟，取肉，和平胃散末一两杵，丸梧子大，密收。每服二十丸，米饮下。《经验方》
又　用硫黄、水银各一钱，同炒成金色，入狗宝三钱，为末；以鸡卵一枚去白留黄，和药搅匀，泥固，煻火煨半日，取出，研细。每服五分，烧酒调服。不过三服见效。《颐真堂方》
又　用地牛儿二个、推屎虫一公一母，同入罐中，待虫食尽牛儿，以泥裹，煨存性；用去白陈皮二钱，以巴豆同炒过，去豆，将陈皮及虫为末。每用一二分，吹入咽中，吐痰三四次，即愈。《集效方》
膈气不下食，食即吐者。
用仓米或白米，日西时，以水微拌湿，自想日气如在米中，次日晒乾，袋盛，挂风处。每以一撮水煎，和汁饮之，即时便下食。
又方　陈仓米炊饭，焙，研。每五两入沉香末半两，和匀，每米饮服二三钱。《普济方》
膈气疼痛。
用壁上陈白螺蛳烧，研。每服一钱，酒下。甚效。名白玉散。　孙氏方
膈气噎塞，饮食不下。
用碓嘴上细糠，蜜丸弹子大。时时含，咽津液。《圣惠方》
又　牛涎水服二匙，终身不噎。　孙真人方
又　绛州一僧病噎，不下食数年。临终，命其徒曰：吾死后，可开吾胸喉，视有何物苦我如此？及死，其徒依命开视胸中，得一物，形似鱼而有两头，遍体悉似肉鳞，安钵中跳跃不已。戏投诸味，虽不见食，悉化为水；又投诸毒物，亦皆销化。一僧方作蓝靛投之，即怖惧奔走，须臾化成水。世传靛水能治噎疾，盖本于此。
老人膈痞，不下饮食。
用羊肉四两切、白面六两、橘皮末一分，姜汁搜如常法，入五味作臛，食，每日一次。大效。《多能鄙事》
梅核膈气。
取半青半黄梅子，每个用盐一两淹一日夜，晒乾，又淹又晒，至盐水尽，乃止。用青钱三个夹二梅，麻线缚定，通装瓷灌内，封埋地下，百日取出。每用一枚含之，咽汁，入喉即消收。一年者治一人，二年者治二人，其妙绝伦。《经验方》

反胃  ***************************
反胃吐食。
取虎肚生者，勿洗存滓秽，新瓦固，煅存性，入平胃散末一两，和匀。每白汤服三钱。神效。《保寿堂方》
又　猫胞衣烧灰，入朱砂末少许，压舌下。甚效。　时珍方
又　用驴小便，服三四合。极验。此物稍有毒，服时不可过多，须热饮之。病深者七日当效。　张文仲《备急方》
又　用干饧糟六两、生姜四两，二味同捣，作饼，或焙，或晒。入炙甘草末二钱、盐少许，点汤服之。此利胸膈、养脾胃、进饮食。名甘露汤。《摘玄方》
又　用乌雄鸡一只，治如食法，入胡荽子半斤在腹内烹，食。二只愈。
又　蚕茧十个煮汁，烹鸡子三枚。食之，以无灰酒下，日二服。神效。或以缲丝汤煮粟米粥，食之。《惠济方》
又　用韭汁二杯，入姜汁、牛乳各一杯，细细温服。盖韭汁消血，姜汁下气消痰和胃，牛乳能解热润燥补虚也。　丹溪方
又　千叶白槿花阴乾，为末，陈糯米汤调送三五口。不转，再服。《袖珍方》
又　茅根　芦根（二两）
水四升，煮二升，顿服，得下。良。《圣济总录》
又　田螺洗净，水养，待吐出泥，澄取，晒乾，丸梧子大。每服三十丸，藿香汤下。烂壳研服，亦可。《经验方》
又　地龙粪（一两）　木香（三钱）　大黄（七钱）
为末。每服五钱，无根水调服。忌煎煿、酒醋、椒姜热物。一二服，其效如神。《经验方》
反胃吐食。
真橘皮，以日照西壁土炒香
为末。每服二钱，生姜三片、枣肉一枚，水二锺，煎一锺，温服。《直指方》
又　用母丁香一两为末，以盐梅入捣，和丸芡子大。每噙一丸。《袖珍方》
又　母丁香　神麴（炒等分）
为末。米饮服一钱。《圣惠方》
又　枇杷叶（去毛炙）　丁香（各一两）　人参（二两）
每服三钱，水一碗，姜三片，煎服。《圣惠方》
又　灶中土年久者，为末，米饮服三钱。经验。《百一选方》
又　用黄蚬壳并田螺壳，并取久在泥中者各等分，炒成白灰，每二两入白梅肉四个，捣和为丸，再入砂盒子内，盖定泥固，煅存性，研细末。每服二钱，用人参缩砂汤调下；不然用陈米饮调服，亦可。凡觉心腹胀痛，将发反胃，即以此药治之。《百一选方》
又　籼秆烧灰，淋汁，温服，冷吐。盖胃中有虫，能杀之也。《普济方》
反胃，转食、药物不下。
用大雪梨一个，以丁香十五粒，刺入梨内，湿纸包四五重，煨熟，食之。《圣济总录》
反胃呕吐，困弱无力，垂死者。
上党人参三大两，拍破，水一大升，煮取四合，热服，日再；兼以人参汁入粟米、鸡子白、薤白煮粥与啖，当时便定，后十馀日遂瘥。　李绛《手集》
反胃结肠，药物不下。结肠三五日至七八日大便不通，如此者，必死。
用白水牛喉一条，去两头节并筋膜、脂肉，炙如阿胶黑片收之。临时旋炙，用米醋一盏浸之，微火炙乾，淬之再淬，醋尽为度，研末，厚纸包收。或遇阴湿时微火烘之，再收。遇此疾，每服一钱，食前陈米饮调下。轻者一服，立效。《普济方》
有人三世死于反胃病，至孙得一方。
用乾柿饼同乾饭，日日食之，绝不用水饮。如法食之，其病遂愈。《经验方》
又方　乾柿三枚连蒂捣烂，酒服。甚效。切勿以他物杂之。
反胃吐痰。
柳树箪五七个煎汤，服。即愈。《活人心统》
脾虚反胃。
白豆蔻　缩砂仁（各二两）　丁香（一两）　陈廪米（一升黄土炒焦，去土）
研细，姜汁和，丸梧子大。每服百丸，姜汤下。名太仓丸。《济生方》
脾气虚冷，反胃吐食。
羊肉半斤去脂作生，以蒜、薤、酱、豉、五味和拌，空腹食之。《心镜方》
久冷反胃。
用大附子一个、生姜一斤锉细，同煮，研如面糊。每米饮化服一钱。《经验方》
《卫生家宝方》用姜汁打糊，和附子末为丸，大黄为衣。每温水服十丸。
《斗门方》用长大附子一个，坐于砖上，四面著火渐逼，以生姜自然汁淬之；依前再逼再淬，约姜汁尽半碗，乃止，研末。每服一钱，粟米饮下。不过三服，瘥。或以猪腰子切片，炙熟，蘸食。
《方便集》用大附子一个切下头子，剜一窍，安丁香四十九粒在内，仍合定，线扎，入砂铫内，以姜汁浸过，文火熬干，为末。每挑少许，置掌心舔吃，日十数次。忌毒物、生冷。
治大人乾呕及反胃，小儿哕啘及舌肿，并时时温羊乳饮之。　时珍方

噎  ***************************
噎膈反胃，诸药不效。
真阿魏（一钱）　野外干人屎（三钱）
为末。五更以姜片蘸食，能起死为生也。《永类钤方》
又　用牛转草、杵头糠各半斤、糯米一升，为末，取黄母牛涎和，丸龙眼大，煮熟食之。入砂糖二两，尤妙。名大力夺命丸。《医学正传》
又　用糯米末，以牛涎拌作小丸，煮熟食。《集成方》
又　用牛涎一盏，入麝香少许，银盏炖热，先以帛紧束胃脘令气喘，解开，乘热饮之；仍以丁香汁入粥与食。《得效方》
又萝卜蜜煎，浸，细细嚼，咽。良。《普济方》
五噎吐逆，心膈气滞，烦闷不下食。
芦根五两锉，以水三大盏，煮取二盏，去滓，温服。《玉函方》
噎食不下。
赤稻细梢烧灰，滚汤一碗，隔绢淋汁三次。取汁，入丁香一枚、白豆蔻半枚、米一盏煮粥，食。神效。《摘玄妙方》
又　人屎入萝卜内火炼，三柱香取研。每服三分，黄酒下，三服效。《海上名方》
又　古塚内粮罂中水，但得饮之，即愈。《寿域方》
又　以黄豆雀窠一枚烧灰，酒服；或一服三钱。神验。《易简方》
又　取头垢，酸浆煎膏，用之立愈。　弘景方
又　用狗宝为末。每服一分，以威灵仙二两、盐二钱捣如泥，将水一锺搅匀，去滓，调服，日二。不过三日愈。后服补剂。《杏林摘要》
又　鸬鷀头颈烧，研，酒服。兼治骨鲠。《别录》
又　鸡嗉两枚，连食以湿纸包，黄泥固，煅存性，为末。入木香、沉香、丁香末各一钱，枣肉和丸梧子大。每汁下三丸。
又　黄犬干饿数日，用生粟或米，干饲之，俟其下粪，淘洗米粟令净，煮粥，入薤白一握，泡熟，去薤，入沉香末二钱，食之。《永类钤方》
又　用蛇含虾蟆泥包，烧存性，研末，米饮服。
又　寡妇木梳一枚，烧灰，煎钥匙汤调下二钱。《生生编》
又　狼喉靥日乾，为末。每以半钱入饭内，食之。妙。《圣惠方》
噎食不纳。
荜澄茄　白豆蔻（等分）
为末，干舔之。《寿域神方》
又　华佗见一人病噎，食不得下。令取饼店家蒜、齑、米醋二升饮之，立吐一蛇。病者悬蛇于车，造佗家。见壁北悬蛇数十，乃知其奇。
老人噎食不通。
用黄雌鸡肉四两切、茯苓二两、白面六两，作馄饨，入豉汁煮，食，三五服。效。《养老书》
治卒噎。
取祀灶饭一粒，食之，即下。烧，研，搽鼻中疮，亦良。　时珍方
咽喉妨碍如有物，吞吐不利。
杵头糠　人参（各一钱）　石莲肉（炒一钱）
水煎服，日三服。《圣济总录》

吐利  ***************************
吐利卒死，及大人、小儿卒腹皮青黑赤，不能喘息。
用女青末纳口中，以酒送下。《子母秘录》

霍乱  ***************************
霍乱吐泻垂死。不拘男女，但有一点胃气存者，服之再生。
广陈皮（去白五钱）　真藿香（五钱）
水二盏，煎一盏，时时温服。
《圣惠》用陈橘皮末二钱，汤点服；不省者灌之。仍烧砖沃醋，布裹砖安心下，便活。
霍乱困笃。
童女月经衣和血烧灰，酒服方寸匕。百方不瘥者，用之。《千金方》
霍乱吐下。
锅底墨煤（半钱）　灶额上墨（半钱）
百沸汤一盏，急搅数千下，以碗覆之，通口服一二口，立止。《经验方》
又　屋下倒挂尘，滚汤泡，澄清服，即止。《易简方》
又　路旁破草鞋去两头，洗三四次，水煎汤一碗，滚，服之即愈。《事海文山》
又　勿食热物，但饮冷盐水一碗；仍以水一盆浸两足，立止。《救急良方》
又　盐调生熟汤，饮数口。治呕吐不能纳食，危甚者，即定。　时珍方
又　扁豆　香薷（各一升）
水六升，煮二升，分服。《千金方》
又　香薷煮，饮，无不瘥者。作煎，除水肿，尤良。　弘景方
又　枯白矾末一钱，百沸汤调下。　华佗方
又　山豆根末，橘皮汤下三钱。《备急方》
又　生藕捣汁，服。《圣惠方》
霍乱吐泻，烦躁不止。
人参（二两）　橘皮（三两）　生姜（一两）
水六升，煮三升，分三服。《圣济录》
霍乱吐利。
尿桶旧板，煎水服，山村宜之。　时珍方
霍乱，烦躁气急。
每嚼木瓜核七粒，温水咽之。《圣惠方》
霍乱，烦渴腹胀。
芦叶一握，水煎服。
又方　芦叶（五钱）　糯米（二钱半）　竹茹（一钱）
水煎，入姜汁、蜜各半合，煎两沸，时时呷之。《圣惠方》
霍乱，腹胀痛。
木瓜（五钱）　桑叶（三片）　枣肉（一枚）
水煎服。《圣惠方》
又　芦根（一升）　生姜（一升）　橘皮（五两）
水八升，煎三升，分服。《圣惠方》
又　厚朴（炙四两）　桂心（二两）　枳实（五枚）　生姜（二两）
水六升，煎取二升，分三服。　陶隐居方
又　用厚朴姜汁炙，研末，新汲水服二钱。如神。《圣惠方》
霍乱烦闷。
芦根（三钱）　麦门冬（一钱）
水煎服。《千金方》
又　人参（五钱）　桂心（半钱）
水二盏，煎服。《圣惠方》
又　向阳壁土煮汁，服。《圣济录》
冒暑霍乱，小便不利，头运引饮。
用泽泻、白术、白茯苓各三钱，水一盏，姜五片，灯心十茎，煎八分，温服。
霍乱，大渴不止，多饮则杀人。
黄粱米五升，水一斗，煮，清三升，稍稍冷，饮之。《肘后方》
霍乱，呕甚不止。
用高良姜生锉二钱、大枣一枚，水煎，冷服，立定。名冰壶汤。《普济方》
霍乱胀满，未得吐下。
用生苏捣汁，饮之，佳。干苏煮汁，亦可。《肘后方》
霍乱及乾霍乱，须吐者。
以樟木屑煎浓汁，吐之。甚良。　时珍方
旧麻鞋底洗净，煮汁，服。治霍乱，吐下不止，及食牛马肉毒，腹胀，吐利不止。　时珍方
霍乱，吐下不止。
楠木煮汁，服。《别录》
又　煎汤洗转筋及足肿。枝叶同功。《大明方》
霍乱，吐泻不止，转筋腹痛。
取棠梨枝一握，同木瓜二两煎汁，细呷之。　时珍方
霍乱转筋，入腹烦闷。
桑叶一握煎，饮一二服，立定。《圣惠方》
又　生扁豆叶一把，入少醋绞汁，服。立瘥。　苏恭方
又方　用扁豆为末，醋和，服。《普济方》
又　白梅肉一枚，同丝瓜叶一叶，将梅核中仁取出，同肉研烂，用新汲水调，灌下，即苏。　自传秘方
又　茱萸炒二两，酒二盏，煎一盏，分二服，得下即安。《圣济录》
又　木香末（一钱）　木瓜汁（一盏）
入热酒调服。《圣济录》
又　木瓜枝叶皮根，并可煮汁，饮之。《别录》
又　用败木梳一枚，烧灰，酒服。永瘥。《千金方》
又　皂角末，吹豆许入鼻，取嚏，即安。　梅师方
又　绿豆粉，新汲水调服。
又　木瓜（一两）　酒（一升）
煎服。不饮酒者，煎汤服。仍煎汤浸青布裹其足。《圣惠方》
霍乱转筋，垂死者。
败蒲席一握切　浆水一盏
煮汁，温服。《圣惠方》
转筋入腹，无可奈何者。
以酢煮青布擦之，冷即易。《千金方》
又　以小蒜、盐各一两，捣，敷脐中，灸七壮，立止。《圣济录》
乾湿霍乱转筋。
用大蒜捣，涂足心，立愈。《永类钤方》
霍乱转筋，欲死气绝，腹有暖气。
以盐填脐中，灸盐上七壮，即苏。《救急方》
转筋入腹，其人臂脚直，其脉上下微弦。
用鸡矢为末。水六合和方寸匕，温服。　仲景方
乾霍乱病，心腹胀痛，不吐不利，烦闷欲死。
用槟榔末五钱、童子小便半盏，水一杯，煎服。《圣济录》
又　小蒜（一升）　水（三升）
煮一升，顿服。《肘后方》
霍乱不通，胀闷欲死，因伤饱取凉者。
用雄雀粪二十一粒，研末，温酒服。未效，再服。《圣济录》
乾霍乱，不吐不利，烦胀欲死，或转筋入腹。
取屠儿几垢一鸡子大，温酒调服，得吐利，即愈。　时珍方
又　栀子二七枚，烧，研，热酒服之，立愈。《肘后方》
又　用蜘蛛生断脚，吞之，则愈。此鬼梦授方，出《幽明录》。
又　地浆三五盏服，即愈。大忌米汤。《千金方》
又　乱发一团烧灰，盐汤二升和，服，取吐。《十便良方》
又　丁香十四枚，研末，以沸汤一升和之，顿服。不瘥更作。《千金方》
霍乱，上不得吐，下不得利，出冷汗，气将绝。
用盐一大匙，熬令黄，童子小便一升，合和，温服，少顷吐下，即愈也。　苏颂方
治搅肠痧痛。
荞麦面炒焦，热水冲服。　时珍方

关格  ***************************
关格不通，大小便闭胀欲死，两三日则杀人。
芒硝三两，泡汤一升，服，取吐即通。《百一选方》
又　用皂荚烧研，粥饮下三钱，立通。《千金方》
又　用皂荚烧烟于桶内，坐上薰之亦通。《圣惠方》
三焦壅塞，胃膈不决，头昏目眩，涕唾痰涎，精神不爽。
用牵牛子四两（半生半炒），不蛀皂荚酥炙二两，为末，生姜自然汁，煮糊丸梧子大，每吸二十丸，荆芥汤下。名利膈丸。《博济方》
气壅，小便淋结，脐下妨闷兼痛。
滑石粉一两，水调服。《广济方》

呃逆  ***************************
治男女伤寒，并一切杂病呕哕，手足逆冷者。
用橘皮四两、生姜一两，水二升，煎一升，徐徐呷之，即止。　仲景方
治咳逆胸满。
用柿蒂、丁香各二钱，生姜五片，水煎服；或为末，白汤点服。
治伤寒呃逆。
柿蒂　丁香（各一两）
每服一钱，人参汤下。《济众方》
洁古加人参一钱，治虚人咳逆。
《三因》加良姜、甘草等分。
《卫生宝鉴》加青皮、陈皮。
王氏《易简》加半夏、生姜。
有人病后，呃逆不止，声闻邻家。
取刀豆子烧存性，白汤调服二钱，即止。此亦取其下气归元，而逆自止也。　时珍方
呃逆不止。
荔枝七个连皮核烧存性
为末，白汤调下，立止。《医方摘要》
又　石莲肉六枚炒赤黄色
研末，冷熟水半杯，和服，便止。　苏颂方
又　川椒四两炒，研，面糊丸梧子大。每服十丸，醋汤下。甚效。《经验方》
又　鸲鹆炙，食一枚，通灵。《日华子》
又　黄蜡烧烟，薰二三次，即止。《医方摘要》
又　用硫黄烧烟，嗅之，立止。《医方摘要》
上气咳逆。
砂仁洗净，炒，研，生姜连皮等分
捣烂，热酒食远泡，服。《简便方》
胃热呃逆。
用铁镞七十二个，煎汤啜之。　时珍方
胃冷久呃。
沉香　紫苏　白豆蔻仁（各一钱）
为末。每柿蒂汤服五七分。《活人心统》
温病发哕，因饮水多者。
枇杷叶去毛净，炙香茅根各半斤
水四升，煎二升，稍稍饮之。　安常方
温病热哕，乃伏热在胃，令人胸满则气逆，逆则哕；或大下，胃中虚冷，亦致哕也。
茅根（切）　葛根（切各半斤）
水三升，煎一升半。每温饮一盏，哕止即停。　安常《伤寒卒病论》
肾气上哕，肾气自腹中赶上，筑于咽喉，逆气连属，而不能出，或至数十声，上下不得喘息。此由寒伤胃脘，肾虚气逆，上乘于胃，与气相併。《难经》谓之哕；《素问》云：病深者，其声哕。宜服此方。如不止，灸期门、关元、肾俞穴。
用吴茱萸醋炒热，橘皮、附子去皮各一两，为末，面糊丸梧子大。每姜汤下七十丸。《仁存方》
咳逆短气。
紫苏茎叶（二钱）　人参（一钱）
水一锺，煎服。《普济方》

诸见血证  ***************************
九窍出血。
荆芥煎酒，通口服之。《直指方》
《千金方》用荆叶捣汁，酒和，服。
又　头发　败棕　陈莲蓬
并烧灰，等分。每服三钱，木香汤下。《圣惠方》
又　生地黄汁（半升）　生姜汁（半合）　蜜（一合）
和服。《圣惠方》
九窍出血，服药不住者。
南天竺草（即瞿麦拇指大一大把）　山栀子仁（三十个）　生姜（一块）　甘草（炙半两）　灯草（一小把）　大枣（五枚）
水煎服。《圣济录》
治九窍、四肢歧间血出，乃暴怒所为。
烧黄犊脐屎末，水服方寸匕，日四五服。良。　姚僧垣方
人大惊，九窍四肢指歧出血。
以井华水噀面。《嘉祐方》
又　灵砂（三十粒）
人参汤下，三服愈。此证不可错认作血得热则流，妄用凉药误事。《直指方》
皮肤血溅出者。
以煮酒罈上纸，扯碎如杨花，摊在出血处，按之，即止。《百一选方》
诸般血病。
水芦花　红花　槐花　白鸡　冠花　茅花（等分）
水二锺，煎一锺，服。《积善堂方》

鼻衄  ***************************
鼻中衄血。
鞋襦烧灰，吹之，立效。《广利方》
又　山栀子烧灰，吹之。屡用有效。《易简方》
又　青蒿捣汁，服之；并塞鼻中，极验。《易简方》
又　乾地黄　地龙　薄荷（等分）
为末，冷水调下。《秘宝方》
又　油涂蓖麻叶炙热，熨囟上，大验。
肺热衄血。
蒲黄　青黛（各一钱）
新汲水服之；或青黛、发灰等分，生地黄汁调下。《简便方》
少小鼻衄，小劳辄出。
桑耳熬焦，捣末。每发时以杏仁大塞鼻中，数度即可断。《肘后方》
病后常衄，小劳即作。
牡蛎（十分）　石膏（五分）
为末，酒服方寸匕。亦可蜜丸，日三服。《肘后方》
鼻出衄血。
刀刮指甲细末，吹之，即止。试验。《简便方》
又　硼砂一钱，水服，立止。《集简方》
又　以萝卜自然汁和无灰酒饮之，即止。盖血随气运，气滞故血妄行。萝卜下气，而酒导之故也。
又　百草霜末吹之，立止。
又　津调白芨末，涂山根上；仍以水服一钱，立止。《经验方》
又　剪金花连茎叶阴乾，浓煎汁，温服，立效。《指南方》
又　屏风上故纸烧灰，酒服一钱，即止。《普济方》
又　柏叶　榴花
研末，吹之。《普济方》
又　棕榈灰，随左右吹之，亦效。
又　用新汲水，随左右洗足，即止。累用有效。
一方　冷水浸纸，贴囟上，以熨斗熨之，立止。
又　血馀烧灰，吹之，立止，永不发。男用母发，女用父发。
一方　用乱发灰一钱、人中白五分、麝香少许，为末，㗜鼻。名三奇散。《圣惠方》
又　取葱汁，入酒少许，滴鼻中，云：即觉血从脑散下也。《胜金方》
又　茅根为末，米泔水服二钱。《圣惠方》
又　藕节捣汁，饮；并滴鼻中。
又　定州白瓷细末，吹少许，立止。《经验方》
又　白土末五钱，井华水调服。二服除根。《瑞竹堂方》
又　纸条蘸真麻油入鼻，取嚏，即愈。有人一夕衄血盈盆，用此而愈。《普济方》
鼻衄不止，五七日不住者。
人中白新瓦焙乾，入麝香少许，温酒调服，立效。《经验方》
衄血，一月不止。
刺羊血热饮，即瘥。《圣惠方》
鼻衄不止，累医不效。
粟壳烧存性，研末，粥饮服二钱。《圣惠方》
鼻血不止，服药不应。
用蒜一枚去皮，研如泥，作钱大饼子，厚一豆许。左鼻血出，贴左足心；右鼻血出，贴右足心；两鼻俱出，俱贴之。立瘥。《济众方》
又　用糯米微炒黄，为末。每服二钱，新汲水调下。仍吹少许入鼻中。《济众方》
鼻衄不止，眩冒欲死者。
龙骨末，吹之。　梅师方
又　浓墨汁滴入鼻中。　梅师方
大衄久衄。
人中白一团鸡子大　绵五两
烧，研。每服二钱，温水服。亦治诸窍出血。《圣惠方》
口鼻出血如涌泉，因酒色太过者。
荆芥烧，研，陈皮汤下二钱，不过二服也。
鼻中息肉。
藜芦（三分）　雄黄（一分）
为末，蜜和，点之。每日三上，自消。勿点两畔。《圣济方》
又　用细辛、白芷等分，为末，以生地胆汁和成膏。每用少许点之，取消为度。《圣惠方》

舌衄  ***************************
舌衄出血。
槐花末敷之，即止。《集验方》
舌硬出血。
木贼煎水，漱之，即止。《圣惠方》
又　刺蓟捣汁，和酒服。乾者为末，冷水服。亦治九窍出血。《普济方》
舌肿，出血如泉。
乌贼骨　蒲黄（各等分，炒）
为细末。每用涂之。《简便方》
舌上出血，窍如针孔。
用紫金沙即露蜂房顶上实处一两、贝母四钱、芦荟三钱，为末，蜜和丸雷丸大。每用一丸，水一小钟，煎至五分，温服。吐血，温酒调服。
舌上出血，如钻孔者。
香薷煎汁服一升，日三服。《肘后方》

齿衄  ***************************
齿缝出血。
百草霜末，掺之，立止。《集简方》

吐衄  ***************************
治吐衄及伤酒食，醉饱低头，掬损肺脏，吐血汗血，口鼻妄行，但声未失。
用百草霜五钱、槐花末二两。每服二钱，茅根汤下。
吐血衄血，九窍出血。
并用龙骨末吹入鼻中。昔有人衄血一斛，众方不止，用此即断。《三因方》
吐血衄血，肠风下血。
并用红山茶为末，入童溺、姜汁及酒调服。可代郁金。　丹溪方
吐血衄血，阳乘于阴，血热妄行，宜服四生丸。屡用得效。
用生荷叶、生艾叶、生柏叶、生地黄等分，捣烂，丸鸡子大。每服一丸，水三盏，煎一盏，去滓，服。《济生方》
衄血吐血。
川郁金为末，井水服二钱；甚者，再服。《易简方》
口耳大衄。
蒲黄　阿胶炙（各半两）
每用二钱，水一盏，生地黄汁一合，煎至六分，温眼。急以帛系两乳，止乃已。《圣惠方》
又　藕节捣汁饮。甄权
消瘀血，解热毒，产后血闷。藕节和地黄研汁，入热酒、小便，饮。《大明》
心热吐衄，脉洪数者。
生苄汁半升，熬至一合，入大黄末一两，待成膏，丸梧子大。每服，熟水下五丸至十丸。《圣惠方》
吐血衄血，诸方不效者。
麦门冬去心一斤，捣取自然汁，入白蜜二合，分作二服，即止。《活人心统》
治呕血诸血及便血、妇人崩中。神效。
用积雪草五钱，当归酒洗、栀子仁酒炒、蒲黄炒、黄连炒、条黄芩酒炒、生地黄酒洗、陈槐花炒各一钱。上部加藕节一钱五分，下部加地榆一钱五分，水二锺，煎一锺服。神效。《集验方》
吐血便血。
地黄汁六合，铜器煎沸，入牛皮胶一两，待化，入姜汁半杯，分三服，便止；或微转一行，不妨。《圣惠方》
劳瘵吐血。
上部血须用剪草、牡丹皮、天门冬、麦门冬。许学士云：剪草治劳瘵吐血损肺，及血妄行，名曰神传膏。其法：每用一斤洗净，晒为末，入生蜜二斤，和为膏，以器盛之，不得犯铁器，一日一蒸，九蒸九曝，乃止。病人五更起，面东坐，不得语言，以匙抄药四匙，食之，良久，以稀粟米饮压之。药只冷服，米饮亦勿太热，或吐或否不妨。如久病损肺咯血，只一服愈。寻常嗽血妄行，每服一匙可也。《本事方》
劳心吐血。
糯米（半两）　莲子心（七枚）
为末，酒服，多效；或以墨汁作丸，服之。《澹寮方》
肺损吐血，或舌上有孔出血。
生地黄（八两取汁）　童便（五合）
同煎熟，入鹿角胶炒，研一两，分三服。《圣惠方》
治肺损呕血，并开胃。
用阿胶炒三钱、木香一钱、糯米一合半，为末。每服一钱，百沸汤点服，日一。《普济方》
肺痿吐血。
黄明胶炙乾　花桑叶阴乾各二两，研末。每服三钱，生地黄汁调下。《普济方》
内损吐血。
飞罗面略炒，以京墨汁或藕节汁调服二钱。《医学集成》
阳虚吐血。
生地黄一斤捣汁，入酒少许。以熟附子一两半去皮脐，切片，入汁内，石器煮成膏，取附片焙乾，入山药三两，研末，以膏和捣，丸梧子大。每空心米饮下三十丸。《选奇方》
忧恚呕血，烦满少气，胸中疼痛。
柏叶为散，米饮调服二方寸匕。《圣惠方》
气郁吐血。
用童子小便，调香附末二钱，服。　丹溪
心热，吐血不止。
生葛捣汁半升，顿服，立瘥。《广利方》
老幼吐血。
蒲黄末，每服半钱，生地黄汁调下，量人加减，或入发灰等分。亦治小便出血。《圣济总录》
吐血唾血。
蒲黄末二两，每日温酒或冷水服三钱。妙。《济众方》
又　桃奴煅存性，同棕皮灰、蒲黄、朱砂、京墨为末。临卧以童便调三钱，色渐淡为度。治吐血，神效。　自传秘方
呕血吐痰，心烦骨蒸者。
人中黄为末，每服三钱，茜根汁、竹沥、姜汁和匀，服之。《丹溪心法》
卒暴吐血。
用藕节、荷蒂各七个，以蜜少许擂烂，用水二锺煎八分，去滓，温服；或为末，丸服，亦可。《圣惠方》
又　用大蜘蛛网搓成小团，米饮吞之，一服立止。　孙绍先
忽然吐一二口，或心衄，或内崩。
熟艾三团，水五升，煮二升，服。
一方　烧灰，水服二钱。亦治鼻血不止，艾灰吹之。《圣惠方》
又　用白芨为末，米饮日服。其效如神。有一囚得此，屡经讯拷，肺伤呕血不死，其后凌迟。刽子剖其胸，见肺间窍穴数十处，皆白芨填补，色犹不变也。《夷坚志》
又　芦荻外皮烧灰，勿令白，为末，入蚌粉少许研匀，麦门冬汤服一钱。三服可救一人。《圣惠方》
又　白薄纸五张烧灰，水服。妙不可言。《普济方》
又　嫩荷叶七个，擂水服之。甚佳。
又方　乾荷叶　生蒲黄（等分）
为末。每服三钱，桑白皮煎汤调下。
又　京墨磨汁，同莱菔汁饮；或生地黄，亦可。《集简方》
又　就用吐出血块炒黑，为末。每服三分，以麦门冬汤调服。盖血不归元，则积而上逆，以血导血归元，则止矣。《诸证辨疑》
又　用阿胶炒二两、蒲黄六合、生地黄三升，水五升，煮三升，分服。《千金翼》
又　茜根一两，捣末。每服二钱，水煎，冷服。亦可水和二钱服。《济众方》
又　用白茅根一握，水煎服之。《千金翼方》
又　用荆芥连根洗，捣汁半盏，服。《经验方》
又　用荆芥穗为末，生地黄汁调服二钱。《圣惠方》
又　以鹅鸭肝，用生犀角、生桔梗一两为末，同捣。每酒服二钱。《总录》
坠马瘀血，积在胸腹，吐血无数者。
干藕节为末，酒服方寸匕，日二次。《千金方》
又　试血法：吐在水碗内浮者，肺血也；沉者，肝血也；半浮半沉者，心血也。各随所见，以羊肺、羊肝、羊心煮熟，蘸白芨末，日日食之。《摘玄方》

咳嗽血  ***************************
咳嗽有血。
小儿胎发灰，入麝香少许，酒下。每个作一服。男用女，女用男。《集验方》
又　紫菀、五味子炒为末，蜜丸芡子大。每含化一丸。《指南方》
咳嗽吐血，甚者。
鲜桑根白皮一斤，米泔浸三宿，刮去黄皮，锉细，入糯米四两，焙乾，为末。每服一钱，米饮下。《经验方》
肺破出血，或嗽血不止。
用海犀膏即水胶一大片炙黄，涂酥再炙，研末。用白汤化三钱，服之。《斗门方》

咯血  ***************************
咯血唾血。
槐花炒，研。每服三钱，糯米饮下，仰卧，一时取效。　朱氏方
又　用黄药子、蒲黄等分，为末。掌中舔之。《百一选方》
或单用药子一两，水煎服。《圣惠方》
又　新绵（一两烧灰）　白胶（切片炙黄一两）
每服一钱，米饮下。《普济方》
肺热咯血。
青饼子
用青黛一两、杏仁，以牡蛎粉炒过一两，研匀，黄蜡化和作三十饼子。每服一饼，以乾柿半个夹定，湿纸裹，煨香，嚼食，粥饮送下，日三。《中藏经》
治肺损咯血。
以熟猪肺切，蘸薏苡仁末，空心食之。薏苡补肺，猪肺引经也。《济生方》


卷五  ——————————————————————————————————————————————————————————————————————————————————————————

溲血  ***************************
小便尿血。
益母草捣汁，服一升，立瘥。此苏澄方也。《外台秘要》
又　槐花（炒）　郁金（煨各一两）
为末。每服二钱，淡豉汤下，立效。《箧中秘方》
又　茅根煎汤，频饮，为佳。　谈埜翁方
又　金陵草即旱莲草，车前草各等分，杵取自然汁，每空心服三杯，愈乃止。《医学正传》
又　发灰一钱，醋汤服。《永类方》
又　玄胡索（一两）　朴硝（七钱半）
为末。每服四钱，水煎服。《活人书》
又　郁金末（一两）　葱白（一握）
水一盏，煎至三合，温服，日三服。《经验方》
又　香附子　新地榆（等分）
各煎汤。先服香附汤三五呷，后服地榆汤至尽。未效，再服。《指迷方》
又　白芷　当归（等分）
为末。米饮，每服二钱。《经验方》
又　面麸炒香，以肥猪肉蘸食之。《集玄方》
男妇溺血。
龙骨末，水服方寸匕，日三。《千金方》
男子溺血。
黑豆一升炒焦，研末，热酒淋之，去豆，饮酒。神效。《活人心统》
阴虚尿血。
人参（焙）　黄耆（盐水炙等分）
为末。用红皮大萝卜一枚，切作四片，以蜜二两将萝卜逐片蘸炙，令乾，再炙，勿令焦，以蜜尽为度。每用一片蘸药食之，仍以盐汤送下，以瘥为度。《三因方》
又　白胶三两炙，水二升，煮一升四合，分服。《外台》方
劳伤溺血。
茅根　乾姜（炒黑等分）
入蜜一匙，水二锺，煎一锺，日一服。
卒然尿血不止。
龙胆一虎口，水五升，煮取二升半，分为五服。《集验方》

下血  ***************************
大小便血。
刘寄奴为末，茶调，空心服二钱，即止。《集简方》
又　好墨细末二钱，阿胶化调服。热多者，尤相宜。《衍义方》
诸般下血，肠风酒痢，血痔鼠痔。
黑狗脊黄者不用，须内肉赤色者，即本草贯众也，去皮毛，锉，焙为末，每服二钱，空心米饮下；或醋糊丸梧子大，每米饮下三四十丸；或烧存性，出火毒，为末，入麝香少许，米饮服二钱。
诸般下血。
香附童子小便浸一日，捣碎，醋拌，焙，为末。每服二钱，米饮下。《直指方》
结阴下血，腹痛不已。
地榆（四两）　炙甘草（三两）
每服五钱，水一盏，入缩砂四七枚，煎一盏半，分二服。《宣明方》
结阴便血。
雄黄不拘多少，入枣内，线系定，煎汤，用铅一两化汁，倾入汤内同煮，自早至晚，不住添沸汤，取出，为末，共枣杵为丸，梧子大。每服三十丸，煎黑铅汤空心下，只三服，止。《普济方》
脾湿下血。
苍术（二两）　地榆（一两）
分作二服，水二盏，煎一盏，食前温服。《保命集》
脏毒下血。
用淡豉（十枚）　大蒜（二枚煨）
同捣，丸梧子大，煎香菜汤服二十丸，日二服，安乃止，永绝根本。无所忌。此药甚妙，但大蒜九蒸乃佳，仍以冷齑水送下。《究原方》
大便泻血。
血馀（半两烧灰）　鸡冠花　柏叶（各一两）
为末。卧时酒服二钱，来早以温酒一盏投之，一服见效。《普济方》
又　羊血煮熟，拌醋食。最效。《食疗方》
又　黄牛角腮一具煅，末。煮豉汁，服二钱，日三。神效。《近效方》
又　勃荠捣汁大半锺，好酒半锺，空心温服，日三，见效。《神秘方》
又　三七研末，同淡白酒调一二钱，服三服可愈；加五分入四物汤亦可。兼治妇人血崩。《集简方》
又　用槐花、荆芥穗等分，为末。酒服一钱匕。《经验方》
又　用荆芥穗炒为末，米饮服二钱。《经验方》
又方　柏叶（三钱）　槐花（六钱）
煎汤，日服。《集简方》
又　槐花　枳壳（等分）
炒存性，为末。新汲水服二钱。《袖珍方》
又　随四时方向採侧柏叶烧，研。每米饮服二钱。《百一选方》
又　血见愁少许，姜汁和，捣，米饮服之。《证治要诀》
又　大萝卜皮（烧存性）　荷叶（烧存性）　蒲黄（生用等分）
为末。每服一钱，米饮下。《普济方》
又　百药煎　荆芥穗（烧存性）　等分
为末。糊丸梧子大。每服五十丸，米饮下。《圣惠方》
大便泻血，三代相传者。
缩砂仁为末，米饮热服二钱，以愈为度。《十便良方》
泻血不止。
巴豆一个去皮，以鸡子开一孔纳入，纸封，煨熟，去巴豆，食之，其病即止。虚人分作二服。决效。《普济方》
又　用獭肝一副，煮熟，入五味食之。妙。《饮膳正要》
治五种肠风泻血。粪前有血，名外痔；粪后有血，名内痔；大肠不收，名脱肛；穀道四面如奶，名举痔；头上有孔，名瘻疮；内有虫，名虫痔。并皆治之。
槐角（去梗炒一两）　地榆　当归（酒焙）　防风　黄芩　枳壳（麸炒各半两）
为末，酒糊丸梧子大，名槐角丸。每服五十丸，米饮下。《和剂局方》
肠风大小便血，淋沥疼痛。
用茧黄、蚕蜕纸并烧存性，晚蚕砂、白殭蚕并炒，等分，为末，入麝香少许。每服二钱，用米饮送下，日三服。甚效。《圣惠方》
不拘大人小儿，脏毒肠风及内痔下血日久，多食易饥。
先用海螵蛸炙黄去皮研末，每服一钱，木贼汤下。三日后，服猪脏黄连丸。《直指方》
肠风痔瘻下血，年深日近者。
用腊月野狸一枚蟠在罐内炒、大枣半升、枳壳半斤、甘草四两、猪牙皂荚二两，同入罐内，盖定，瓦上穿一孔，盐泥固济，煅，令乾，作一地坑，以十字支住罐子，用炭五秤，煅至黑烟尽，青烟出，取起，湿土罨一宿，为末。每服二钱，盐汤下。一方以狸作羹，其骨烧灰，酒服。《杨氏家藏方》
久病肠风，痛痒不止。
地榆（五钱）　苍术（一两）
水二锺，煎一锺，空心服，日服。《活法机要》
久近肠风下血。
用紧炭三钱、枳壳烧存性五钱，为末。每服三钱，五更米汤饮下一服，天明再服，当日见效。忌油腻毒物。《普济方》
肠风脏毒，下血不止。
旱莲草瓦上焙，研末。每服二钱，米饮下。《经验方》
久患下血。
大茄种三枚。
每用一枚，湿纸包，煨熟，安瓶内，以无灰酒一升，半沃之，蜡纸封闭三日，去茄，暖饮。《普济方》
肠风痔漏，脱肛泻血，面色萎黄，积年不瘥者。
白术一斤黄土炒过，研末，乾地黄半斤饭上蒸熟，捣和，干则入少酒，丸梧子大。每服十五丸，米饮下，日三服。《普济方》
下血不止，二十年者。
取地榆、鼠尾草各二两，水二升，煮一升，顿服。若不断，以水渍屋尘，饮一小杯投之。《肘后方》
脏毒下血。
以乾柿烧灰。饮服二钱，遂愈。有人患此半月，自分必死。得此方服之，即愈。　时珍方
肠风下血，不拘远年近日。
用枳壳烧黑存性五钱，羊胫灰为末三钱，五更空心米饮服，如人行五里再壹服，当日见效。《博济方》
肠风下血。
霜后乾丝瓜烧存性，为末，空心酒服二钱。
又方　丝瓜一个烧存性，槐花减半，为末，空心米饮服二钱。《本事方》
又　皂荚子　槐实（一两）
用占穀糠炒香，去糠，为末，陈粟米饮下一钱。名神效散。《圣惠方》
又　香白芷为末。每服二钱，米饮下。神效。《选奇方》
又　柏子十四个捶碎，囊贮，浸好酒三盏，煎八分服，立止。《普济方》
又　活鲫鱼一大尾去肠，留鳞，入五倍子末填满，泥固，煅存性，为末。酒服一钱；或饭丸，日三服。又用硫黄壹两，如上法煅，服亦效。《百一方》
又　用榼藤子二个、不蛀皂荚子四十九个，烧存性，为末。每服二钱，温酒下，少顷，再饮酒一盏，趁口服。极效。　华佗方
又　用大肠一条，入芫荽在内煮，食。《救急方》
又方　用猪脏入黄连末在内，煮烂，捣，丸梧子大。每米饮服三十丸。《奇效方》
又方　猪脏入槐花末，令满，缚定，以醋煮烂，捣，为丸如梧子大。每服二十丸，温酒下。
又　白刺蝟皮一枚铫内燖焦，去皮留刺，木贼半两炒黑，为末。每服二钱，热酒调服。《杨氏方》
又　银杏四十九枚去壳，生研，入百药煎末，和，丸弹子大。每服二三丸，空心细嚼，米饮送下。《证治要诀》
又　生地黄　熟地黄（并酒浸）　五味子（等分）
为末。以炼蜜丸梧子大。每酒下七十丸。《百一选方》
又　黄耆　黄连（等分）
为末，面糊丸绿豆大。每服三十丸，米饮汤下。《秘宝方》
又　百药（煎烧存性）　乌梅连核（烧过）　白芷（不见火）
为末，水糊丸梧子大。每服七十丸，米饮下。《济生方》
又　槐耳（烧二两）　乾漆（烧一两）
为末。每服一钱，温酒下。《圣济录》
又　百草霜五钱，以米汤调，露一夜，次早空心服。《经验方》
又　黄连为末，独头蒜煨，研和丸梧子大。每空心陈米饮下四十丸。《济生方》
又　苦楝子炒黄
为末，蜜丸梧子大。米饮每吞十丸至二十丸。《经验方》
又　秭木皮晒，焙，研末，米饮服二钱，两服可止。　苏颂方
瘀血内漏。
蒲黄末（二两）
每服方寸匕，水调下，服尽，止。《肘后方》
肠风下血，脱肛。
蛇黄二颗火煅，醋淬七次，为末。每服三钱，陈米饮下。《普济方》
下血虚寒日久，肠冷者。
熟附子（去皮）　枯白矾（一两）
为末。每服三钱，米饮下。
又方　熟附子（一枚去皮）　生姜（三钱半）
水煎服；或加黑豆一百粒。并《圣惠方》
肠风下血，用寒药、热药及脾弱药，俱不效者。
独用山楂乾者，为末，艾汤调下，应手即愈。《百一选方》
下血止后，但觉丹田元气虚乏，腰膝沉重少力。
桑寄生为末，每服一钱，非时白汤点服。《护命方》
卒泻鲜血。
小蓟叶捣汁，温服一升。　梅师方
暴下血病。
用大蒜五七枚去皮，研膏，入豆豉捣，丸梧子大。每米饮下五六十丸。无不愈者。《本草衍义》
治肠胃积热，或因酒毒下血，腹痛作渴，脉弦数。
黄连（四两分作四份：一份生用，一份切炒，一份炮切，一份浸晒）　条黄芩（一两）　防风（一两）
为末，面糊丸如梧子大。每服五十丸，米泔浸枳壳水，食前送下。冬月加酒蒸大黄一两。《杨氏家藏方》
大便下血，及酒痢久痢不止。
用乌梅三两烧存性，为末，醋煮，米糊和，丸梧子大。每空心米饮下二十丸，日三。《济生方》
大肠风虚，饮酒过度，挟热下痢脓血，痛甚，多日不瘥。
用樗根白皮一两、人参一两，为末。每服二钱，空心温酒调服，米饮亦可。忌油腻、湿面、青菜、果子、甜物、鸡猪鱼羊、蒜薤等。　宗奭方
脏毒下痢赤白。
用香椿洗，刮，取皮，日乾，为末。饮下一钱，立效。《经验方》
又　地锦草洗，曝乾，为末。米饮服一钱，立止。《经验方》
治风入脏，或食毒积热，大便鲜血，疼痛肛出；或久患酒痢。
木馒头（烧存性）　棕榈皮（烧存性）　乌梅（去核）　粉草（炙等分）
为末。每服二钱，水一盏，煎服。《和剂局方》
酒毒下血，或下痢。
嫩柏叶（九蒸九晒二两）　陈槐花（炒焦一两）
为末，蜜丸梧子大。每空心温酒下四十丸。《普济方》
酒毒便血。
曲一块，湿纸包，煨，为末。空心米饮服二钱。神效。
又　槐花（半生半炒一两）　山栀子（焙五钱）
为末，新汲水服二钱。《经验良方》
粪前有血，令人面黄。
酢石榴皮炙，研末。每服二钱，用茄子枝煎汤服。　孙真人
粪后下血。
王不留行末，水服一钱。《圣济总录》
又　白鸡冠花并子炒，煎服。《圣惠方》
粪后下血，不拘大人小儿。
五倍子末，艾汤服一钱。《全幼心鉴》

蓄血  ***************************
腹中血块。
血竭　没药（各一两）　滑石　牡丹皮（同煮过一两）
为末，醋糊丸梧子大，服之。《摘玄方》
治内伤血痛。
用降真香自番舶来者，色较红，香气甜而不辣，用之入药，胜色深紫者。上部伤，瘀血停积胸膈、骨节，按之痛，或并胁肋痛，此吐血候也。急用此药刮，入药服之，良。内伤或怒气伤肝吐血，用以代郁金，效。

头痛  ***************************
止头痛。
八月朔日收露水，取磨墨点太阳穴。　时珍方
风热头痛。
荆芥穗　石膏（等分）
为末。每服二钱，茶调下。《永类钤方》
又　菊花　石膏　川芎（各三钱）
为末。每服一钱半。茶调下。《简便方》
又　龙脑末（半两）　南蓬砂末（一两）
频搐两鼻。《御药院方》
风寒头痛。治风寒客于头中，清涕，项筋急硬，胸中寒痰，呕吐清水。
用大附子或大川乌头二枚去皮，蒸过，川芎藭、生姜各一两，焙，研，以茶汤调服一钱；或锉片，每用五钱，水煎服。隔三四日再服。或加防风一两。《三因方》
治风寒流注，偏正头痛，年久不愈，最有神效。
用大附子一个生切四片，以姜汁一盏浸炙，再浸再炙，汁尽乃止、高良姜等分，为末。每服一钱，腊茶清调下。忌食热物少时。
治大寒犯脑头痛。
以酒拌吴茱萸叶，袋盛蒸熟，更互枕熨之，痛止为度。　时珍方
风虚头痛，欲破者。
杏仁去皮尖，研末，水九升研，滤汁，煎如麻腐状，取和羹粥食，七日后大汗出，诸风渐减。慎风冷。忌猪鸡鱼蒜醋。《千金方》
脑风头痛，不可忍。
远志末，㗜鼻。《宣明方》
风痰头痛，不可忍。
天南星（一两）　荆芥叶（一两）
为末，姜汁糊丸梧子大。每食后，姜汤下二十丸。《济生方》
又　栀子末，和蜜，浓傅舌上，吐，即止。　李绛《手集》
又　苦瓠膜取汁，以苇管灌入鼻中，其气上冲脑门，须臾，恶涎流下，其病立愈，除根。勿以昏晕为疑。乾者，浸汁亦效。其子为末，吹入亦效。年久头风皆愈。《普济方》
痰厥头痛。
牛蒡子（炒）　旋覆花（等分）
为末。腊茶清服一钱，日二服。《圣惠方》
又　白附子　天南星　半夏（等分）
生研，为末，生姜自然汁浸，蒸饼，丸绿豆大。每服四十丸，食后姜汤下。《济生方》
痰厥头痛如破，厥气上冲，痰塞胸膈。
炮附子（三分）　釜墨（四钱）
冷水调，服方寸匕，当吐即愈。忌猪肉、冷水。
气厥头痛，不拘多少，及产后头痛。
天台乌药　川芎藭（等分）
为末。每服二钱，腊茶清调下。产后铁锤烧红，淬酒调下。《济生方》
气郁头痛。
用香附子炒四两、川芎藭二两，为末。每服二钱，腊茶清调下。常服除根，明目。
又　用蓖麻子同乳香、食盐捣，贴太阳穴，一夜痛止。　时珍方
湿热头痛。
黑牵牛（七粒）　砂仁（一粒）
研末，井华水调汁，仰灌鼻中，待涎出，即愈。《圣济录》
又　瓜蒂末一字，㗜鼻中，口含冷水，取出黄水，愈。《活人书》
气虚头痛。
大附子一枚剜心，入全蝎去毒三枚在内，以余附末同锺乳粉二钱半、白面少许，水和作剂包附，煨熟，去皮，研末，葱涎和，丸梧子大。每椒盐汤下五十丸。此方最合造化之妙，附子助阳扶虚，锺乳补阳镇坠，全蝎取其钻透，葱涎取其通气，汤使用椒以达下，盐以引用，使虚气下归。对证用之，无不作效。
又　真川芎藭（为末）
腊茶调服二钱，甚捷。曾有妇人产后头痛，一服即愈。《集简方》
肾虚头痛。
用硫黄一两、胡粉为末，饭丸梧子大。痛时，冷水服五丸，即止。《圣惠方》
治元阳虚，头痛如破，眼睛如锥刺。
大川乌头去皮微炮，全蝎以糯米炒过，去米等分，为末，韭根汁丸绿豆大。每薄荷茶下十五丸，一日一服。《经验方》
饮酒头痛。
竹茹（二两）
水五升，煮三升，纳鸡子三枚，煮三沸，食之。《千金方》
头痛欲死。
硝石末吹鼻内，即愈。《炮炙论》
头痛不止。
杨梅为末，以少许㗜鼻，取嚏。妙。
头痛欲裂。
当归（二两）　酒（一升）
煮，取六合饮之，日再服。《外台秘要》
头痛至极。
童便（一盏）　豉心（半合）
同煎至五分，温服。
年久头痛。
以乌头、天南星等分，为末，葱汁调涂太阳穴。《经验方》
卒然头痛。
白殭蚕为末，每用熟水下二钱，立瘥。《斗门方》
头痛连睛。
鼠黏子　石膏（等分）
为末，茶清调服。《医方摘要》
眉眶作痛，风热有痰。
黄芩（酒浸炒）　白芷（等分）
为末。每服二钱，茶下。《洁古家珍》

头风  ***************************
八种头风。
蓖麻子　刚子（各四十九粒去壳）　雀脑芎（一大块）
捣如泥，糊丸弹子大，线穿挂风处，阴乾。用时，先将好末茶调成膏子，涂盏内；后将炭火烧前药，烟起以盏覆之，待烟尽，以百沸葱汤点盏内，连茶药服之。后以绵被裹头卧，汗出。避风。《袖珍方》
又　鱼鳔烧存性，为末。临卧，以葱酒服二钱。
又　半夏末，入百草霜少许，作纸捻，烧烟，就鼻内㗜之，口中含水，有涎吐去，再含，三次见效。《卫生宝鉴》
又　和州藜芦一茎，日乾，研末，入麝香少许，吹鼻。
又方　通顶散
藜芦（半两）　黄连（三分）
㗜鼻。《圣惠方》
头风疼痛。
五月五日取蚯蚓，和脑、麝，杵，丸梧子大。每以一丸纳鼻中，随左右，先涂姜汁在鼻，立愈。《总录》
又　用香白芷一味洗，晒，为末，炼蜜丸弹子大。每嚼一丸，以茶清或荆芥汤化下。此都梁名医杨介治王定国病，有验。名都梁丸。其药治头风眩晕，女人胎前产后伤风头痛，血风头痛，皆效。
又　用大蒜七个去皮，先烧红地，以蒜逐个于地上磨成膏子，却以殭蚕一两去头足，安蒜上，碗覆一夜，勿令透气，只取蚕研末，㗜入鼻内，口中含水。甚效。《圣济录》
又　光明硫黄　硝石（各一两）
细研，水丸芡子大。空心嚼一丸，茶下。《普济方》
又　荆沥，日日服之。《集验方》此治痰头风。
又　蔓荆子（一升）
为末，绢袋浸一斗酒中七日。温饮，日三次。《千金方》
风气头痛，不可忍者。
乳香　蓖麻仁（等分）
捣饼，随左右贴太阳穴，解发出气。甚验。
又方　蓖麻仁（半两）　枣肉（十五枚）
捣，涂纸上，捲筒插入鼻中，下清涕，即止。
头风热痛。
山豆根末，油调，涂两太阳。《备急方》
头风涕泪，疼痛不已。
石膏（煅二两）　川芎（二两）　甘草（炙半两）
为末。每服一钱，葱白茶汤调下，日二服。《宣明方》
头风畏冷。
以荞麦粉二升，水调，作二饼，更互合头上，微汗即愈。《怪证奇方》
头风脑痛。
玄精石末，入羊胆中，阴乾。水调一字，吹鼻中，立止。《千金方》
头风斧劈难忍。
川乌头末烧烟，熏碗内，温茶泡服。《集简方》
头风眩晕。
香白芷一味洗，晒，为末，炼蜜丸弹子大。每嚼一丸，以茶清或荆芥汤化下。　时珍方
又　蝉壳一两微炒，为末。非时酒下一钱，白汤亦可。《圣惠方》
头风旋晕，痰逆恶心，懒食。
真零陵香　藿香叶　莎草根（炒等分）
为末。每服二钱，茶下，日三服。《本事方》
头项风强。
八月后，取荆芥穗作枕，及铺床下，立春日去之。《千金方》
年久头风。
莱菔子　生姜（等分）
捣，取汁，入麝香少许，搐入鼻中，立止。《普济方》
雷头风病。
羊屎焙，研，酒服二钱。《普济方》
雷头风肿，不省人事。
落帚子同生姜研烂，冲热酒服，取汗即愈。《圣济总录》
雷头风证，头面疙瘩肿痛，憎寒发热，状如伤寒。病在三阳，不可过用寒药重剂，诛伐无过。一人病此，诸药不效。余处清震汤治之而愈。
用薄荷叶一枚、升麻五钱、苍术五钱，水煎，温服。盖震为雷，而薄荷之形象震，体其色又青，乃涉类象形之义也。　时珍方
偏正头风。
草乌头（四两）　川芎藭（四两）　苍术（半斤）　生姜（四两）　连须生葱（一把）
捣烂，同入瓷瓶封固，埋土中。春五、夏三、秋五、冬七日取出，晒乾，拣去葱姜，为末，醋面糊和，丸梧子大。每服九丸，临卧温酒下，立效。《经验方》
又　防风　白芷（等分）
为末，炼蜜丸弹子大。每嚼三丸，茶清下。《普济方》
又　香白芷（炒二两五钱）　川芎（炒）　甘草（炒）　川乌头（半生半熟各一两）
为末。每服一钱，细茶薄荷汤调下。《试效方》
又　生萝卜汁一蚬壳，仰卧，随左右注鼻中。神效。《如宜方》
又　人中白　地龙（炒等分）
为末，羊胆汁丸芥子大。每新汲水化一丸，注鼻中搐之。名一滴金。《普济方》
又　用穀精草一两，为末，以白面糊调，摊纸花上，贴痛处，干，换。《集验方》
又　用穀精草末　铜绿（各一钱）　硝石（半分）
随左右㗜鼻。《圣济方》
又　醴肠草即旱莲草汁，滴鼻中。《圣济总录》
偏正头风，并夹头风，连两太阳穴痛。
白殭蚕为末，葱茶调服方寸匕。《圣惠方》
偏正头风，气上攻不可忍。
用全蝎二十一个、地龙六条、土狗二个、五倍子五钱，为末。酒调，摊贴太阳穴上。《经验方》
偏正头风，痛不可忍。
龙香散　用地龙去土，焙、乳香等分，为末。每以一字作纸捻，灯上烧烟，以鼻㗜之。《圣济总录》
《澹寮方》加人指甲等分。每取一捻，香炉上慢火烧之。以纸筒引烟入鼻，熏之，口噙冷水，有涎吐去。仍以好茶一盏，点呷，即愈。
又　玄胡索（七枚）　青黛（二钱）　牙皂（二个去皮子）
为末，水和，丸如杏仁大。每以水化一丸，灌入病人鼻内，随左右，口咬铜钱一个，当有涎出成盆而愈。《永类方》
偏正头风，不拘远近，诸药不效者，如神。
用白芷、芎藭各三钱，为末，以黄牛脑子搽抹在上瓷器内，加酒炖熟，乘热食之，尽量一醉，醒则其病如失。甚验。《保寿堂方》
偏头风痛。
京芎细锉，浸酒，日饮之。《斗门方》
又　用雄黄、细辛等分，为末。每以一字吹鼻，左痛吹右，右痛吹左，名玉灵散。博济方
又　荜茇为末，令患者口含温水，随左右痛，以左右鼻吸一字，有效。《经验良方》
又　硇砂末（一分）　水润豉心（一分）
捣，丸皂子大，绵包露出一头，随左右纳鼻中，立效。《圣惠方》
又　用鹅不食草一两、火硝四钱、雄黄三钱、黄丹二钱，各为细末，秤准，和作散。如患在右，吹右鼻；在左，吹左鼻。吹时口内噙水，将指掩不吹鼻，药吹入时，以意吸引入脑。如脑漏，加石首鱼内石火煅存性二钱。忌鹅肉、猪头肉。《秘方》
头风风眼。
荞麦作钱大饼，贴眼四角，以米大艾柱灸之，即效。如神。
头风白屑。
零陵香　白芷（等分）
水煎汁，入鸡子白搅匀，傅数十次，终身不生。《圣惠方》
又　羊蹄草根杵，同羊胆汁涂之，永除。《圣惠方》
又　新下乌鸡子三枚，沸汤五升，搅，作三度沐之。甚良。《集验方》
又　王不留行　香白芷（等分）
为末，乾掺，一夜篦去。《圣惠方》
又　藁本　白芷（等分）
为末，夜擦旦梳，垢自去也。《便民图纂》
治脑冷，漏下者。
白鸡冠子，酒煎服。效。　自记
头脑鸣响，状如虫蛀。名天白蚁。
以茶子为末，吹入鼻中，取效。《医方摘要》
附补：头风白屑
头风白屑作痒。
狗头骨烧灰，淋汁，沐之。《圣惠方》
头风白屑。
桑灰淋汁，沐之。神良。《圣惠方》

颈项强痛  ***************************
风袭项强，不得顾视。
穿地作坑，煅赤，以水洒之，令温，铺生桃叶于内，卧席上，以项著坑上，蒸至汗出，良久即瘥。《千金方》
又　大豆一升蒸变色，囊裹，枕之。《千金方》
肾气上攻，头项不能转移。
椒附丸　用大熟附子一枚为末。每用二钱，以椒二十粒，用白面填满椒口，水一盏半，姜七片，煎七分，去椒入盐，空心点服。椒气下达，以引逆气归经也。《本事方》

心脾痛  ***************************
治心腹诸疾，卒暴百病。
用大黄、巴豆、乾姜各一两，捣筛，蜜和，捣一千杵，丸小豆大。每服三丸。凡中客卒忤，心痛胀满，痛如锥刀，气急口噤，停尸卒死者，以暖水或酒服之，或灌之。未知，更服三丸。腹中鸣转，当吐下，便愈。若口已噤者，折齿灌之，入喉即瘥。名三物备急丸。此乃仲景方，司空裴秀改为散，用不及丸也。《图经本草》
心腹诸痛。
艾附丸　治男女心气痛，腹痛，少腹痛，血气痛，不可忍者。
香附子（二两）　蕲艾叶（半两）
以醋汤同煮熟，去艾，炒为末，米醋糊丸梧子大。每白汤服五十丸。《集简方》
止心腹痛。
古钱和薏苡根煎服。
心腹疼痛。
五倍子生研末。每服一钱，铁勺内炒起烟，黑色者为度，以好酒一锺，倾入勺内，服之，立止。《经验方》
又　赤曲　香附　乳香（等分）
为末，酒服。《摘玄方》
又　焰硝　雄黄（各一钱）
研细末。每点少许入眦内。名火龙丹。《集玄方》
又　用黄鼠心肝肺一具，阴乾，瓦焙，为末，入乳香、没药、血竭、孩儿茶末各三分。每服一钱，烧酒调下，立止。《海上仙方》
心腹气痛。
乌药水磨浓汁一盏，入橘皮一片、紫苏一叶，煎服。《集简方》
又　香附子（擦去毛，焙二十两）　乌药（十两）　甘草（炒一两）
为末。每服二钱，盐汤随时点服。名小乌沉汤。此药能调中快气。《和剂局方》
心腹卒气痛。
青鱼头中枕，水磨，服。《开宝》
卒心腹烦满，及胸胁痛者。
锉薏苡仁根，煮浓汁，服三升，乃定。《肘后方》
一切冷气抢心切痛，发即欲死；久患心腹痛，时发者。此可绝根。
蓬莪荗（二两醋煮）　木香（一两煨）
为末。每服半钱，淡醋汤下。《卫生家宝方》
寒厥心痛，及小肠、膀胱痛，不可止者。
用熟附子去皮、郁金、橘红各一两，为末，醋面糊丸如酸枣大，朱砂为衣。名神砂一粒丹。每服一丸，男子酒下，女人醋汤下。《宣明方》
心脾气痛，气实有痰者。
牡蛎煅，粉，酒服二钱。《丹溪心法》
心脾气痛，不止者。
用田螺壳，以松柴片层层叠上烧过火，吹去松灰，取壳研末，以乌沉汤、宽中散之类调服二钱。效。《医林集要》
心脾作痛。
鸡心槟榔　高良姜（各一钱半）　陈米（百粒）
同以水煎，服之。《直指方》
心脾刺痛，属冷。
用葱花一升，同吴茱萸一升，水八合，煎七合，去滓，分三服。立效。崔元亮方
又　暖胃消痰二姜丸
用乾姜、高良姜等分，炮，研末，糊丸梧子大。每食后，猪苓汤下三十丸。《和剂局方》
《千金方》只用良姜细锉微炒，为末。米饮服一钱，立止。
又　高良姜四两切片作四份：一两用陈仓米半合炒黄，去米；一两用陈壁土炒黄，去土；一两用巴豆三十四个炒黄，去豆；一两用斑蝥三十四个炒黄，去蝥。吴茱萸一两酒浸一夜，同姜再炒。为末，以浸茱酒打糊，丸梧子大。每空心姜汤下五十丸。
《永类钤方》用高良姜三钱、五灵脂六钱，为末。每服三钱，醋汤调下。
心脾虫痛，不拘男女。
用五灵脂、槟榔等分，为末。水煎石菖蒲，调服三钱，先嚼猪肉一二片。《海上仙方》
九种心痛。
当太岁上，取新生槐枝一握去两头，用水三升，煎取一升，顿服。《千金方》
又　用桂心二钱半为末，酒一盏半，煎半盏，饮，立效。《圣惠方》
诸心气痛。
用生矾一皂子大，醋一盏，煎七分服，立止。《儒门事亲》
又　鸡子一枚打破，醋二合调服。《肘后方》
又　真蛤粉炒过色白，佐以香附末等分，白汤淬，服。《圣惠方》
又　高粱根煎汤，温服。神效。
又　绿豆廿一粒，胡椒十四粒，同研，白汤调服，即止。
又方　二味各用四十九粒，研烂，白汤调服。
心气刺痛。
自然铜火煅，醋淬，九次，研末。醋调一字服，即止。《易简方》
又　青木香（一两）　皂角（炙一两）
为末，糊丸梧子大。每汤服五十丸。甚效。《摄生方》
又　当归为末，酒服方寸匕。《必效方》
心气㽲痛。
水红花为末，热酒服二钱。又法，男用酒水各半煎服，女用醋水各半煎服。一妇年三十病此，一服立效。水红花，即大蓼，茎粗如拇指，有毛。《摘玄方》
治血刺心痛。
乌贼腹中墨，醋磨，服之；炒研，醋服，亦可。　藏器
血上逆心，烦闷刺痛。
水牛角烧，末，酒服方寸匕。《子母秘录》
男妇心痛，不可忍者。
晚蚕砂一两，滚水泡过，滤净，取清水服，即止。《瑞竹堂方》
又　姜黄（一两）　桂（三两）
为末。醋汤服一钱。亦治产后血痛。《经验方》
冷热心痛。
伏龙肝末方寸匕。热，以水温服；冷，以酒服。《外台秘要》
心气疼痛，不可忍。属热。
用乳香三两、真茶四两，为末，以腊月鹿血和，丸弹子大。每服，温醋化一丸。《经验方》
心口热痛。
姜汁调青黛一钱，服之。《医学正传》
心痛，有食热物及怒郁，致死血留于胃口痛者，宜用韭汁、桔梗加入药中，开提气血；又肾气上攻，以致心痛者，宜用韭汁和五灵脂散，丸，空心茴香汤下。盖韭性急，能散胃口血滞也。　震亨方
心下大痛，属冷者。
用胡椒四十九粒、乳香一钱，研匀。男用生姜，女用当归，酒下。
又方　用胡椒五分、没药三钱，研细，分二服，温酒下。《寿域方》
冷气心痛。
鸽屎烧存性，酒服一钱，即止。
又　乳香（一粒）　胡椒（四十九粒）
研，入姜汁，热酒调服。《经验方》
气厥心痛，不可忍。
郁金　附子　乾姜（等分）
为末，醋糊丸梧子大，朱砂为衣。每服三十丸，男酒女醋下。《奇效方》
湿痰心痛。
白螺蛳壳洗净，烧存性，研末。酒服方寸匕，立止。《正传方》
中恶心痛。
铛墨（五钱）　盐（一钱）
研匀，热水一盏，调下。《千金方》
鬼疰心痛。
东引桃枝一握，去粗皮，水二升，煎半升，频服。　崔氏
治肝气心痛，颜色苍苍如死灰，喉如喘息者。
以雄狐屎二升烧灰，和姜黄三两，捣末。空腹酒下方寸匕，日再。甚效。《海上方》
心痛吐水，不下饮食，发止不定。
雌黄（二两）　醋（二斤）
慢火煎成膏。用干蒸饼和，丸梧子大。每服七丸，姜汤下。《圣惠方》
一切心痛，不拘大小男女。
大马兜铃一个灯上烧存性，为末，温酒服，立效。《摘玄方》
心气疼痛，不问远近。
以山羊粪七枚，油头发一团，烧灰，酒服，永断根。《集要方》
又　蛤蜊粉同香附末、姜汁调服。　震亨
又　以地黄一味，随人所食多少，捣，绞取汁，搜面作餺飥，或冷淘，食。良久，当利出虫，长一尺许，头似壁宫，后不复患矣。　苏颂方
心痛不止。
败笔头三个烧灰，无根水服。立效。《经验方》
积年心痛，不可忍，不拘十年五年者，随手见效。
浓醋煮小蒜，食饱，勿著盐。曾用之，有效，再不发也。　李绛《手集》
心痛不瘥，四十年者。
黍米淘汁，温服，随意。《经验方》
心痛欲死。
狗屎炒，研，酒服。神效。
热厥心痛，或发或止，久不愈，身热足寒者。
用玄胡索去皮、金铃子肉等分，为末。每温酒或白汤下二钱。《圣惠方》
治卒心痛。
椰子皮烧存性，研末。以新汲水服一钱。极验。　龚氏方
又　麋角粉一服，立瘥。《孟诜方》
又画地作王字，撮中央土，水和一升服，良。　陈藏器《本草》
又　三年头[须/巾]，沸汤淋汁，饮之，以碗覆[须/巾]于閒地，周时即愈。《圣惠方》
又　东引桃枝一把切，以酒一升，煎半升，顿服，大效。《肘后方》
又　鸡舌香末，酒服一钱。《肘后方》
又　铛墨二钱，热小便调下。《千金方》
又　郁李仁三七枚嚼烂，以新汲水或温汤下，须臾，痛止。却呷薄荷盐汤。《至宝方》
又　五灵脂（炒一钱半）　乾姜（泡三分）
为末，热酒服，立愈。《事林广记》
心气卒痛，属冷。
乾姜末，米饮服一钱。《外台秘要》
卒然心痛，或经年频发。
安息香研末，沸汤服半钱。《得效方》
卒心痛，疰忤恶气。
取铸钟黄土，温酒服一钱。　藏器方
卒心急痛，牙关紧闭欲绝。
以老葱白五茎去皮须，捣膏，以匙送入咽中，灌以麻油四两，但得下咽，即醒。少顷，虫积皆化为黄水，而下永不再发。《瑞竹堂方》
急心气痛。
古文钱（一个打碎）　大核桃（三个）
同炒热，入醋一碗，冲服。《经验方》
又　核桃一个、枣子一枚去核夹桃，纸裹，煨熟，以生姜汤一锺，细嚼送下，永久不发。名落盏汤。《经验方》
又　猪心一枚，每岁入胡椒一粒，同盐酒煮，食。
又　五十年陈壁土，枯矾二钱，为末，蜜丸，艾汤服。《集玄方》
又　用黄蜡灯上烧化，丸芡子大，百草霜为衣。井水下三丸。
又　桑耳烧存性，热酒服二钱。《集简方》
妇人心痛急者。
好官粉为末，葱汁和，丸小豆大。每服七丸，黄酒送下，即止。粉能杀虫，葱能透气故也。　邵真人方
蛔虫心痛如刺，口吐清水。
白熟艾一升，水三升，煮一升服，吐虫出；或取生艾捣汁，五更食香脯一片，乃饮一升，当下虫出。《肘后方》
又　槐木耳烧存性，为末，水服枣许。若不止，饮热水一升，蛔虫立出。《备急方》
又　薏苡根（一斤切）
水七升，煮三斤，服之，虫死尽出也。　梅师方
诸虫心痛，多吐清水。
鳗鲡淡煮，饱食。三五度，即瘥。《外台秘要》


卷六  ——————————————————————————————————————————————————————————————————————————————————————————

胃脘痛  ***************************
凡男女心口，有一点痛者，乃胃脘有滞，或有虫也。多因怒及受寒而起，遂致终身。俗言心气痛者，非也。
用高良姜以酒洗七次，焙，研、香附子以醋洗七次，焙，研，各记收之。病因寒得，用姜末二钱、附末一钱；因怒得，用附末二钱、姜末一钱；寒怒兼有，各一钱半。以米饮加入生姜汁一匙、盐一捻服之，立止。秽迹佛方
气食相凝，中脘作痛。荆穆王妃胡氏，因食荞麦面，著怒，遂病胃脘当心痛，不可忍。医用吐下、行气、化滞诸药，皆入口即吐，不能奏功。大便三日不通。因思《雷公炮炙论》云：心痛欲死，速觅玄胡。乃以玄胡索三钱，温酒调下。即纳入少顷，大便行而痛遂止。　时珍方
胃脘火痛。
大山栀子七枚或九枚炒焦，水一盏，煎七分，入生姜汁饮之，立止。复发者，必不效。用玄明粉一钱服，立止。《丹溪纂要》
胃脘血气作痛。
水红花（一大撮）
水二锺，煎一锺，服。《集验方》
胃冷口酸，流清水，心下连脐痛。
用荜茇半两、厚朴姜汁浸炙一两，为末，入熟鲫鱼肉研和，丸绿豆大。每米饮下二十丸，立效。《选奇方》
阳毒下血，热气入胃，痛不可忍。
郁金（五大个）　牛黄（一皂荚子）
为散。每服，用醋浆水一盏，同煎三沸，温服。《秘宝方》

胸痛  ***************************
胸痹急痛如锥刺，不得俯仰，白汗出，或彻背上，不治，或至死。
取生韭或根五斤洗，捣汁，服之。《食疗本草》
胸中痹痛引背，喘息咳唾短气，寸脉沉迟，关上紧数。
用瓜蒌实一枚切、薤白半斤，以白酒七斤，煮二升，分再服。加半夏四两更善。《金匮玉函方》

胁痛  ***************************
胁骨疼痛，因惊伤肝者。
枳壳（一两麸炒）　桂枝（生半两）
为细末。每服二钱，姜枣汤下。《本事方》
肝火为痛。
左金丸　用黄连六两、茱萸一两同炒，为末，神麴糊丸梧子大。每服三四十丸，白汤下。　丹溪方
心烦胁痛，连胸欲死者。
香薷捣汁一二升，服。《肘后方》
胁下刺痛。
小茴香（一两炒）　枳壳（五钱麸炒）
为末。每服二钱，盐酒调服。神效。《袖珍方》
胁下疼痛。
地肤子为末，酒服方寸匕。《寿域神方》
腰胁卒痛。
大豆炒二升，酒三升，煮二升，顿服。《肘后方》

腹痛  ***************************
阴毒腹痛。
露蜂房（三钱烧存性）　葱白（五寸）
同研，为丸，男左女右，著手中握，阴卧之，汗出即愈。
又　鸡粪　乌豆　地肤子（各一把）　乱发（一团）
同炒，烟起，倾入好酒一碗，浸之，去滓，热服，即止。《生生编》
阴症腹痛，面青甚者。
鸽子粪一大抄研末
极热酒一锺，和匀，澄清，顿服，即愈。　刘氏方
阴毒腹痛，厥逆，唇青，卵缩，六脉欲绝者。
用葱一束去根及青，留白二寸，烘热，安脐上，以熨斗火熨之。葱坏则易。良久，热气透入手足，温即瘥。乃服四逆汤。若熨而手足不温，不可治。《活人书》
脾胃虚冷，腹满刺痛。
肥狗肉半斤，以水同盐、豉煮粥，频食一两顿。《心镜》
治肾脏虚冷，气攻脐腹，疼痛不可忍，及两胁疼痛。
用乾蝎七钱半焙，为末，以酒及童便各三升，煎如稠膏，丸梧子大。每酒服二十丸。名定痛丸。《圣惠方》
腹内热毒，绞结痛，下血。
取干黄土，水煮三五沸，绞，去滓，暖服一二升。　藏器方
腹中虚痛。
白芍药（三钱）　炙甘草（一钱）
夏月加黄芩五分，恶寒加肉桂一钱，冬月大寒再加桂一钱。水二盏，煎一盏半，温服。洁古《用药法象》
乾血气痛。
蝙蝠一个烧存性。每酒服一钱，即愈。《生生编》
血气撮痛，不可忍者。
用黑狗胆一个，半乾半湿剜开，以篦子排丸绿豆大，蛤粉滚过。每服四十丸，以铁淬酒送下，痛立止。《经验方》
卒患腹痛。
山豆根，水研半盏，服，入口即定。《备急方》
又　令人骑其腹，尿脐中。《肘后方》
急肚疼痛。
用本人头发三十根烧过，酒服。即以水调芥子末封在脐内，人汗如雨，即安。　谈埜翁方
恶注腹痛，不可忍者。
阿魏末，热酒服一二钱，立止。《永类钤方》
腹痛暴卒。
取柱下土，水服方寸匕。　藏器方
肠痛如打。
大豆半升熬焦，入酒一升，煮沸，饮，取醉。《肘后方》
脐下绞痛。
木瓜（三片）　桑叶（七片）　大枣（三枚）
水三升，煮半升，顿服，即愈。《食疗本草》
少腹绞痛不可忍，小便如淋。其人素多酒欲，诸药不效。予偶用黄芩、木通、甘草三味煎服，遂止。　时珍方
江南有痧证，状如伤寒，头痛，壮热，呕恶，手足指末微厥，或腹痛闷乱，须臾杀人。
用蚕蜕纸剪碎，安于瓷中，以碟盖之，滚汤沃之，封固良久，乘热服，暖卧取汗。《活人书》
绞肠痧痛。
河白沙炒赤，冷水淬之，澄清，服一二合。　时珍方
又　马兰根叶细嚼，咽汁。立安。《寿域神方》
又　童子小便服之，即止。《圣惠方》
又　用母猪生儿时抛下粪，日乾，为末，以白汤调服。《千金方》
搅肠痧痛，欲死者。
用马粪研汁，饮之，立愈。《经验方》
搅肠痧痛，阴阳腹痛，手足冷，但身上有红点。
以灯草蘸油点火，淬于点上。《济急方》

腰痛  ***************************
腰脊引痛。
蒺藜子捣末，蜜和，丸胡豆大。每服二丸，日三服。《外台秘要》
腰膝疼痛，或顽麻无力。
菟丝子（洗一两）　牛膝（一两）
同入银器内，酒浸一寸五分，曝，为末，将原酒煮糊，丸梧子大。每空心酒服二三十丸。《经验方》
腰膝痛，不可忍。医以肾脏风毒攻刺，诸药莫疗。得方修服一剂，便减五分。
用海桐皮二两，牛膝、芎藭、羌活、地骨皮、五加皮各一两，甘草半钱、薏苡仁二两、生地黄十两，并洗净，焙乾，锉，以绵包裹，入无灰酒二斗浸之。冬二七，夏一七。空心饮一锺，每日早午晚各一次，长令醺醺。方不得添减。禁毒食。此治湿热而痛。《传信方》
腰膝痛，脚气。
羊肉（一脚）　草果（五枚）　粳米（二升）　回回豆（即胡豆半升）　木瓜（二斤取汁）
入砂糖四两、盐少许煮肉，食之。《正要方》
腰膝疼痛，伤致者。
鹿茸涂炙紫，为末，每酒服一钱。亦治小便频数。《千金方》
腰脚疼痛。
天麻　半夏　细辛（各二两）
绢袋两个，各盛药令匀，蒸热，交互熨痛处，汗出则愈。数日再熨。《易简方》
又　用威灵仙一斤洗净，㫰干，酒浸七日，为末，面糊丸梧子大，以浸药酒，每服二十丸。《经验方》
又　新胡麻一升熬香，杵末，日服一升，服至一斗，永瘥。温酒、蜜汤、姜汁皆可下。《千金方》
腰痛。
炙热黄狗皮，裹之，频用，取瘥。　时珍方
腰痛如刺。
用八角茴香炒，研。每服二钱，食前盐汤下；外以糯米一二升炒热，袋盛，拴于痛处。《简便方》
《直指方》治腰重刺胀，亦同前方，食前酒服二钱。
《活人心统》思仙散
用八角茴香、杜仲各炒，研三钱，木香一钱，水一锺，酒半锺，煎服。
腰痛不随，挛急冷痛。
取虎胫骨五六寸刮去肉膜，涂酥炙黄，捣细，绢袋盛之，以瓶盛酒一斗浸之，煻火微温七日后，任情饮之，当微利，便效也。《海上方》
肾虚腰痛。
用破故纸一两炒，为末。温酒服三钱。神妙。或加木香一钱。《经验方》
《和剂局方》青蛾丸　治肾气虚弱，风冷乘之，或血气相抟，腰痛如折，俯仰不利；或因劳役伤肾；或卑湿伤腰；或坠堕损伤；或风寒客抟；或气滞不散，皆令腰痛，或腰间如物重坠。
用破故纸酒浸，炒一斤、杜仲去皮姜汁浸，炒一斤、胡桃去皮二十个，为末，以蒜捣膏一两，和丸梧子大，每空心温酒服二十丸。妇人淡醋汤下。常服壮筋骨，活血脉，乌髭鬚，益颜色。
又　用杜仲去皮，炙黄一大斤，分作十剂。每夜取一剂，以水一大升，浸至五更，煎三分减一，取汁，以羊肾三四枚切，下，再煮三五沸，如作羹法，和以椒盐，空腹顿服。《集验方》
又方　入薤白七茎。《圣惠方》
又方　加五味子半斤。《箧中方》
又　用猪腰子一枚切片，以椒盐淹，去腥水，入杜仲末三钱在内，荷叶包煨，食之，酒下。《本草权度》
又　枸杞根、杜仲、萆薢各一斤，好酒三斗渍之罂中，密封，锅中煮一日，任意饮之。《千金方》
又　茴香炒研，以猪腰子批开，掺末入内，湿纸裹，煨熟，空心食之，盐酒送下。　戴元礼方
又　用羊脊骨一具捶碎，煮，和蒜薤食之，饮少酒。妙。《心镜方》
一方　用羊脊骨一具捶碎、肉苁蓉一两一两、草果五枚，水煮汁，下葱酱，作羹食。《正要方》
又　用羊肾去膜阴乾，为末，酒服二方寸匕，日三。《千金方》
又方　治卒腰痛。
羊肾（一对）　回回红花（一钱）
水一盏，浸汁，入盐少许，涂抹肾上，徐徐炙熟，空腹食之。《正要方》
肾虚腰痛，不能反仄。
鹿茸（炙）　菟丝子（各一两）　舶茴香（半两）
为末，以羊肾二对，入酒煮烂，捣泥和，丸梧子大，阴乾。每服三十五丸，温酒下，日三服。《本事方》
肾虚腰痛如锥刺，不能动摇。
鹿角屑三两炒黄，研末。空心温酒服方寸匕，日三。《肘后方》
虚寒腰痛。
鹿茸（去毛酥炙微黄）　附子（泡，去皮脐各二两）　盐花（三分）
为末，枣肉为丸梧子大。每服三十丸，空心温酒下。久服步履轻捷，精力倍常。心胸久漏皆可治。《圣惠方》
气滞腰痛。
牵牛不拘多少，以新瓦烧赤，安于上，自然一半生、一半熟，不得拨动，取末一两，入硫黄末二钱半，同研匀，分作三份，每份用白面三匙水和捍开，切作棋子。五更初，以水一盏，煮熟，连汤温送下，痛即已。未住，隔日再作。予常有此疾，每发一服，痛即止。《本事方》
又　青木香　乳香（各二钱）
酒浸，饭上蒸匀，以酒调服。《圣惠方》
冷气腰痛。
玄胡索　当归　桂心（等分）
为末，温酒服三四钱，随量频进，以止为度。　时珍方
湿气腰痛。
虾蟆草（连根七科）　葱白（连须七科）　枣（七枚）
煮酒一瓶，常服，终身不发。《简便方》
卒然腰痛。
大豆（六升）
水拌湿炒热，布裹，熨之，冷即易。《延年秘录》
卒得腰痛，不可俯仰。
用鳖甲炙，研末，酒服方寸匕，日二。《肘后方》
腰痛不止。
丝瓜根烧存性，为末。每温酒服二钱。神效，甚捷。《笔峰杂兴》
闪挫腰痛。
橙子核炒研，酒服三钱，即愈。《摄生方》
又　用獖猪肾一枚批片，盐椒淹过，入甘遂末三钱，荷叶包，煨熟，食，酒下。《儒门事亲》
又　莳萝作末，酒服二钱匕。《永类钤方》
又　用白莴苣子炒三两、白粟米炒一撮，乳香、没药、乌梅肉各半两，为末，炼蜜丸弹子大。每嚼一丸，热酒下。《玉机微义》
打坠腰痛，瘀血凝滞。
破故纸（炒）　茴香（炒）　辣桂（等分）
为末。每热酒服二钱。故纸主腰痛，行血。《直指方》

臂痛  ***************************
臂胫疼痛，不计深浅。
用虎胫骨二大两捣碎，炙黄、羚羊角屑一大两、新芍药二大两切，三物以无灰酒浸之，养至七日，秋冬倍之。每日空腹饮一杯。若要速服，即以银器物盛于火炉中，暖养三二日，即可服。《兵部手集》
《事林广记》只用当归酒浸，常饮。
风热臂痛。
桑枝一小升切，炒
水三升，煎二升，一日服尽。许叔微云：常病臂痛，诸药不效。服此数剂，寻愈。其性不冷不热，可以常服。亦治水气、脚气。《本事方》
痰注臂痛。
天仙藤　白术　羌活　白芷稍（各三钱）　片子姜黄（六钱）　半夏（制五钱）
每服五钱，姜五片，水煎服；仍间服《千金》五套丸。《直指方》
手臂肿痛。
用蓖麻捣膏，贴之，一夜而愈。　时珍方

身体痛  ***************************
筋骨疼痛，不拘风湿气、杨梅疮，及女人月家病。先用此药止疼，然后调理。
干马齿苋（一斤）　湿马齿苋（二斤）　五加皮（半斤）　苍术（四两）
舂碎，以水煎汤洗澡。急用葱姜擂烂，冲热汤三碗服之，暖处取汗，立时痛止。《海上名方》
治风寒冷湿搏于筋骨，足筋挛痛，行步艰难。但是诸筋挛缩疼痛并主之。
茯神心中木（一两）　乳香（一钱）
石器炒，研为末。每服二钱，木瓜酒下。《圣济录》
历节风痛。
虎胫骨酥（炙三两）　没药（半两）
为末。每服二钱，温酒下，日三服。《圣济总录》
又　独活　羌活　松节（等分）
用酒煮过。每日空心饮一杯。《外台秘要》
历节肿痛，风热攻手指，赤肿麻木；甚则攻肩背、两膝。遇暴热则大便闭。
牛蒡子（三两）　新豆豉（炒）　羌活（各一两）
为末。每服二钱，白汤下。《本事方》
历节风痛，不可忍者。
用壁虎三枚生研、蛴螬三枚纸包煨研、地龙五条生研、草乌头三枚生研、木香五钱、乳香末二钱半、麝香一钱、龙脑五分，合研成膏，入酒糊捣，丸梧子大。每日空心，乳香酒服三十丸取效。《圣济总录》
历节风痛，四肢如解脱。
松节（二十斤）　酒（五升）
浸三七日。每服一合，日五六服。《外台秘要》
历节走痛，不可忍。
用虎头骨一具涂酥炙黄，捶碎，绢袋盛，置二斗清酒中，浸五宿，随性饮之。妙。《圣惠方》
白虎风痛，寒热发歇，骨节微肿。
用水牛肉脯一两炙黄，燕窠土、伏龙肝、飞罗面各二两，雌黄一钱，为末。每以少许新汲水和，作弹丸大，于痛处摩之，痛止，即取药抛于热油铛中。《圣惠方》
白虎风痛，日夜走注，百节如啮。
炭灰（五升）　蚯蚓屎（一升）　红花（七捻）
和熬，以醋拌之，用故布包二包，更互熨痛处，取效。《圣惠方》
手足痛风，冷痛如虎咬者。
樟木屑（一斗）　急流水（一石）
煎极滚泡之，乘热安足于桶上薰之，以草荐围住，勿令汤气入目。其功甚捷。《医学正传》
筋骨风痛。
人参（四两酒浸三日，晒乾）　土茯苓（一斤）　山慈菇（一两）
为末，炼蜜丸梧子大。每服一百丸，食前米汤下。《经验方》
又　用乌龟一个分作四脚，每用一脚入天花粉、枸杞子各一钱二分，雄黄、麝香各五分，槐花三钱，水一碗，煎服。《纂要奇方》
风毒骨痛在髓中。
芍药（二分）　虎骨（一两炙）
为末，夹绢袋盛，酒三升渍五日。每服三合，日三服。《经验方》
诸风，脚膝骨中疼痛，不能践地。
用鹿蹄肉同豉汁、五味煮，食。　孙思邈方
白虎风病。
用猪肉三串，以大麻子一合、酒半盏相合，口含噀上，将肉掰向病处，咒曰：相州张如意、张得兴是汝白虎，本师急出。乃安肉于床下。瘥。则送于路。神验。《近效方》
一切气痛，不拘男女，冷气、血气、肥气、息贲气、伏梁气、奔豚气，抢心切痛，冷汗喘息欲绝。
天台乌药（小者，酒浸一夜，炒）　茴香（炒）　青橘皮（去白，炒）　良姜（炒等分）
为末，温酒、童便调下。《家宝方》
诸气痛，欲危者。
饮鹿血立愈。汪颖方
一切走注，气痛不和。
广木香温水磨浓汁，入热酒调服。《简便方》
走注气痛。气痛之病，忽有一处如打扑之状，不可忍，走注不定；静时其处，冷如霜雪。此皆暴寒伤之也。
以白酒煮杨柳白皮，暖熨之。有赤点处，镵去血，妙。凡诸卒肿、急痛，熨之，皆即止。《集验方》
走气作痛。
用酽醋拌麸皮，炒热，袋盛，熨之。《生生编》
风湿走痛。
用两头尖即草乌、五灵脂各一两，乳香、没药、当归三钱，为末，醋糊丸梧子大。每服十丸至三十丸，临卧，温酒下。忌油腻、湿面。孕妇勿服。《瑞竹堂方》
又　牛皮胶（一两）　姜汁（半杯）
同化成膏，摊纸上，热贴之，冷即易。甚效。一加乳香、没药一钱。　邓笔峰方
风湿身疼，日晡剧者。
麻黄（三两）　杏仁（二十枚）　甘草　薏苡仁（各一两）
以水四升，煮取二升，分再服。《金匮要略》
湿气身痛。
苍术米泔浸，切，水煎，取浓汁熬膏，白汤点服。《易简方》
四肢疼痛。
山龙胆根细切，用生姜自然汁浸一宿去其性，焙乾，捣末。水煎一钱匕，温服之。此与龙胆同类别种，经霜不调。《图经本草》
皮里作痛，不问何处。
用何首乌末，姜汁调成膏，涂之。以帛裹住火炙鞋底，熨之。《经验方》
皮肤中痛，名症疰。
用醋和燕窠土，敷之。《千金方》
身上虚痒。
浮萍末一钱，以黄芩一钱同四物汤，煎汤下。《丹溪纂要》

痹  ***************************
风寒中人成痹，口噤不知人。
以鸡矢白一升炒黄，入酒三升，搅，澄清，饮。葛氏方
治周痹。邪在血脉中，木痹不痛，上下周身，故名。此药主五脏留滞，胃中结聚；益气出毒，润皮毛，补肾气。
用大豆曲一斤炒香为末。每服半钱，温酒调下，日三服。《宣明方》
又　野驼脂炼净一斤，入好酥四两，和匀。每服半匙，加至一匙，日三服。
阴毒冷痹。凡风寒湿痹，骨内冷痛，及损伤入骨，年久发痛，或一切阴疽毒肿。
并宜草乌头，南星等分，少加肉桂为末，姜汁、热酒调涂。未破者，能内消；久溃者，能去黑烂。二药性味辛烈，能破恶块，逐寒热，遇冷即消，遇热即溃。　杨清叟方
风痹冷痛。
麻黄（去根五两）　桂心（二两）
为末，酒二升，慢火熬如饧。每服一匙，热酒调下，至汗出为度。避风。《圣惠方》
凡风湿冷痹，因水湿所致，浑身上下强直，不能屈伸，痛不可忍者。
于五积散加穿山甲七片，看病在左右手足，或臂胁疼痛处，即于鲮鲤身上取甲炮熟，同全蝎炒十一个，葱姜同水煎，入无灰酒一匙，热服，取汗。避风。甚良。《经验方》
气血凝滞，遍体作痛，不可忍。医或云中风，云中湿，云脚气，药悉不效。
用玄胡索、当归、桂心等分，为末。温酒服三四钱，随量频进，以痛止为度。盖玄胡索能活血化气，第一品药也。赵待制霆因导引失节，肢体拘挛，亦用此，数服而愈。　时珍方
治手足麻痹，或瘫痪疼痛，腰膝痹痛；或打扑伤损，闪肭，痛不可忍。
生川乌（不去皮）　五灵脂（各四两）　威灵仙（五两洗，焙）
为末，酒糊丸梧子大。每服七丸至十丸，盐汤下。忌茶。此药常服，其效如神。《普济方》
年久麻痹，或历节走气，疼痛不仁，不拘男女。
用草乌头半斤去皮，为末，以袋一个盛豆腐半袋，入乌末在内，再将豆腐填满，压干，入锅中煮一夜，其药即坚如石，取出，晒乾，为末。每服五分，冷风湿气，以生姜汤下；麻木不仁，以葱白汤下。《活人心统》
手足冷麻，风冷气血闭，手足身体疼痛冷麻。
五灵脂（二两）　没药（一两）　乳香（半两）　川乌头（一两炮去皮）
为末，滴水丸，如弹子大。每用一丸，生姜温酒磨，服。《本草衍义》
胸痹痛彻心背，喘息咳唾短气，喉中燥痒，寸脉沉迟，关脉弦数，不治，杀人。
用瓜蒌实一枚、薤白半升、白酒七升，煮二升，分二服。
《千金》治胸痹，用薤白四两、半夏一合、枳实半两、生姜一两、瓜蒌实半两，㕮咀，以白酨浆三升，煮一升，温服，日三。
《肘后》治胸痹痛，瘥而复发，薤根五升，捣汁，饮之立瘥。酨音在，酢浆也。
腹皮麻痹不仁者。
多煮葱白食之，即自愈。　危氏方
风淫湿痹，手足不举，筋节挛疼。
先与通关，次以全蝎七个瓦炒，入麝香一字，研匀，酒三盏，空心调服，如觉已透，则止；未透再服。如病未尽除，自后专以婆蒿根洗净，酒煎，日二服。《直指方》
凡手足掣痛，不仁不随者。
朽木煮汤，热渍痛处。甚良。　时珍方
手足麻木，不知痛痒。
霜降后桑叶煎汤，频洗。《救急方》
手足风湿痹痛，寒湿脚气。
以醋蒸麦麸，互易熨之，至汗出，并良。　时珍方
腰脚冷痹，疼痛有风。
川乌头三个生去皮脐，为散，醋调，涂帛上，贴之，须臾痛止。《圣惠方》
风痹脚弱。
松叶酒　治十二风痹，不能行。
松叶六十斤细锉，以水四石，煮取四斗九升，以米五斗，酿如常法。别煮松叶汁，以浸米并馈饭，泥酿封头七日发，澄，饮之，取醉。得此酒力者甚众。《千金方》
风虚冷痹，诸阳不足，及肾虚耳聋。益精保神。
白石英三两坩锅内火煅，酒淬三次，入瓶中，密封，勿泄气。每早温服一锺，以少饭压之。《千金方》
老人风湿久痹，筋挛骨痛。服此壮肾，润皮毛，益气力。
牛蒡根（一升切）　生地黄（一升切）　大豆（二升炒）
以绢袋盛，浸一斗酒中五六日。任性空心温服二三盏，日二服。《集验方》
面上木痹。
牛皮胶化，和桂末厚涂一二分。良。《摘玄方》

痿  ***************************
脾胃弱乏人，痿，黄瘦。
黄雌鸡肉（五两）　白面（七两）
切肉作馄饨，下五味，煮熟，空心食之，日一作。益颜色，补脏腑。《寿亲方》
腰脚痿软，行步不稳者。
萆薢（二十四分）　杜仲（八分）
捣，筛。每旦温酒服三钱匕。禁牛肉。《广利方》
下焦虚冷，脚膝无力，阳事不行。
用羊肾一枚，煮熟，和米粉六两，炼成乳粉，空腹食之。妙。《心镜方》
一少年新娶后，得脚软病，且疼甚。医作脚气治，不效。
用杜仲一味寸断片折，每以一两用半酒半水一大盏，煎服，三日能行，又三日全愈。此乃肾虚，非脚气也。杜仲能治腰膝痛，以酒行之，则为效容易矣。　谈薮方
湿气脚软。
章柳根切小豆大，煮熟，更以绿豆同煮为饭，每日食之，以瘥为度。最效。《斗门方》
脚暴软。
赤蓼烧灰，淋汁，浸之；以桑叶蒸窨，立愈。
脚弱病。
用杉木为桶，濯足。排樟脑于两股间，用帛绷定月馀。甚妙。《续博物志》

脚气  ***************************
脚气冲心，闷乱不识人。
用白槟榔十二个，为末，分二服，空心暖小便五合调下，日二服；或入姜汁、温酒同服。《广利方》
又　黍穰一石，煮汁，入椒目一升，更煎十沸，渍脚三四度，愈。《外台秘要》
又　白矾三两，水一斗五升煎沸，浸洗。《千金方》
脚气入腹胁，作痞块大如石，闷绝且死，困不知人，搐搦上视。
用杉木节一大升、橘叶切一大升，无叶则以皮代之、大腹槟榔七枚连子碎之、童子小便三大升，共煮一大升半，分为两服。若一服得快，即停后服。此方兼可治霍乱上气闷绝者。柳柳州纂《救死方》云：身验过。
脚气入腹，胀闷喘急。
用威灵仙末，每服二钱，酒下。痛减一分，则药亦减一分。《简便方》
凡患脚气欲吐，每旦饱食，午后少食，日晚不食，若饥可食豉粥。觉不消，欲致霍乱者。
以高良姜一两，水三升，煮一升，顿服尽，即消。若卒无者，以母姜一两代之，清酒煎服，虽不及高良姜，亦甚效也。　苏恭方
脚气攻注痛。
用生大田螺捣烂，敷两股上，便觉冷趋至足而安；又可敷丹田，利小便。《仇远稗史》
又　萝卜煎汤洗之；仍以萝卜晒乾，为末，铺袜内。《圣济录》
脚气发作，筋骨引痛。
金银花为末。每服二钱，热酒调下。《易简方》
脚气抽掣疼痛。
初发时，即取土乌药不犯铁器，布揩去土，瓷瓦刮屑，好酒浸一宿，次早空心温服，溏泄即愈。入麝香少许尤佳。痛入腹者，以乌药同鸡子，瓦罐中水煮一日，取鸡子切片，蘸食，以汤送下。甚效。《永类钤方》
又　羊角一副烧过，为末，热酒调涂，以帛裹之，取汗。永不发也。
又　蓖麻子七粒去壳，研烂，同苏合香丸贴足心，痛即止也。《外台秘要》
男妇脚气，骨节及皮肤肿湿疼痛。服此进饮食，健气力，不忘事。
用五加皮四两酒浸、远志去心四两酒浸，并春秋三日，夏二日，冬四日，日乾，为末，以浸酒为糊，丸梧子大。每四五十丸，空心温酒下。药酒坏，别用酒为糊丸。《瑞竹堂方》
又　桃花一升阴乾，为末。每温酒细呷之，一宿即消。《外台秘要》
又　无名异末，化牛皮胶调，涂之，频换。《易简方》
又　赤小豆和鲤鱼煮食。甚效。《诜方》此方当治湿肿脚气。
又　木鳖子仁每个作两边麸炒过，切碎，再炒，去油尽为度。每入厚桂半两为末，热酒服二钱，令醉，得汗愈。《永类钤方》
又　每夜用盐擦腿膝至足甲，淹少时，以热汤泡洗。《救急方》
又　白芷　芥子（等分）
为末，姜汁和，涂之。效。《医方摘要》
又　用樟脑二两、乌头三两，为末，醋糊丸弹子大。每置一丸于足心踏之，下以微火烘之，衣被围覆，汗出如涎为效。
又　皂角　赤小豆
为末，以醋调，贴肿处。《永类方》
又　镜面草捣烂敷之；亦煮汤洗肿处。　藏器方
又　虎骨和醋浸，洗胫骨，尤良。
又　用木瓜切片，囊盛踏之，自愈。曾有人病此，偶附舟，以足搁瓜袋上，渐觉不痛，归制囊，试之果效。《名医录》
又　杉木节煮水，浸持，甚效。洗诸疮亦无不瘥。　苏恭方
脚气肿痛成疮。
水蓼煮汁，渍，捋之。
新久脚气。
血竭　乳香（等分）
同研，以木瓜一个，剜孔入药在内，以面厚裹，沙锅煮烂，连面捣，丸梧子大。每温酒服三十丸。忌生冷。《奇效方》
治脚气诸病。
用荆叶于坛中烧烟，薰涌泉穴及痛处，使汗出则愈。《永类方》
又　盐三升，蒸熟，分裹近壁，以脚踏之，令脚心热。又和槐白皮蒸之，尤良。夜夜用之。《食疗本草》
寒湿脚气，腿膝疼痛，行步无力。
葫芦巴（酒浸一宿，焙）　破故纸（炒香各四两）
为末，以木瓜切顶去瓤，安药在内，令满胀，顶合住签定，烂蒸捣，丸梧子大。每服七十丸，空心温酒下。《家藏方》
寒湿脚气疼痛。
牛皮胶一块细切，面炒成珠，研末。每服一钱，酒下。其痛立止。《万氏方》
又　用团鱼二个，水二斗，煮一斗，去鱼取汁，加苍耳、苍术。寻风藤各半斤，煎至七升，去滓，以盆盛薰蒸，待温浸洗。神效。《乾坤生意》
又　砖烧红，以陈臭米泔水淬之，乘热布包三快，用膝夹住，棉被覆之，三五次愈。《扶寿方》
又　川椒二三升，疏布袋盛之，日以踏之。《大全良方》
脚气上攻，结成肿核，及一切肿毒。
用甘遂末水调，敷肿处；即浓煎甘草汁服，其肿即散。《百一选方》
风毒脚气。
以铜器取乌犊牛尿三升，饮之，小便利则消。《肘后方》
又　三白草根捣，酒服，甚有验。
脚气风肿不仁。
蓖麻叶蒸，捣，裹之。日二三易，即消。
脚气腿肿，久不瘥者。
黑附子一个去皮脐，为散，生姜汁调如膏，涂之，药干再涂，肿消为度。《济众方》
脚气胀满，非冷非热，或老弱人病此。
用槟榔仁为末，以壳煎汁，或茶饮调服二钱。甚利。《外台秘要》
脚气湿疮，极痒有虫。
乌臼根为末，敷之，少时有涎出，良。《摘玄方》
酒毒脚气。有人嗜酒，日须五七杯，后患脚气甚危。或教以巴戟半两，糯米同炒，米微转色，去米不用、大黄一两锉炒，同为末，熟蜜丸。温水服五七十丸。仍禁酒。遂愈。
脚气或漏根，有一孔，深半寸许，其痛异常。
用人中白煅，有水出，滴入疮口。《证治要诀》
脚肚转筋。
大蒜擦足心，令热，即安；仍以冷水食一瓣。《摄生方》
又　以故绵浸醋中，甑蒸熟，裹之，冷即易，勿停，取差止。《外台》
脚气膝浮。
甘松香煎汤淋洗。　时珍方
脚气脾弱。
牛乳（五升）　硫黄（三两）
煎三升。每服三合。羊乳亦可。或以牛乳五合煎，调硫黄末一两服，取汗，尤良。《肘后》
风气脚弱。
孔公孽（二斤）　石斛（五两）
酒二斗，浸服。《肘后方》
脚心肿痛，因久行立致者。
以水和蚯蚓粪厚敷，一夕即愈。《永类钤方》
肾水流注，腿膝挛急，四肢肿痛。
甘遂末二钱，加木香末四钱。每用二钱，以獖猪肾一枚切七脔，入药末在内，湿纸包，煨熟。温酒嚼下，当利黄水为验。《御药院方》
远行脚肿。
草乌　细辛　防风（等分）
为末，掺鞋底内；如草鞋，以水微湿掺之。用之可行千里，甚妙。《经验方》

疠风  ***************************
一切风疾。久服轻身，明目，黑发，驻颜。
用南烛树春夏取枝叶，秋冬取根皮，细锉五斤，水五斗，慢火煎取二斗，去滓，净锅，慢火煎如稀饴，瓷瓶盛之。每温酒服一匙，日三服。
一方　入童子小便同煎。《圣惠方》
又　青藤膏
用青藤出太平荻港上者，二三月採之，不拘多少，入釜内，微火熬七日夜，成膏，收入瓷器内。用时，先备梳三五把，量人虚实，以酒服一茶匙，毕，将患人身上拍一掌，其后遍身发痒不可当，急以梳梳之，要痒止，即饮冷水一口，便解风病。避风数日，良。《集简方》
又　苍耳嫩叶一石切，和麦糵五升作块，于蒿艾中置二十日，成曲，取米一斗，炊作饭，看冷暖，入曲三升，酿之，封二七日，成熟。每空心暖服。神验。封此酒可两重布，不得令密，密则溢出。忌马肉、猪肉。《食疗本草》
嫩桑叶煎酒，服亦良。《大明方》
一切顽风。
用生草乌头、生天麻各洗，等分，擂烂，绞汁，倾入盆内。砌一小坑，其下烧火，将盆放坑上，每日用竹片搅一次，夜则露之，晒至成膏，做成小锭子。每一锭分作三服，用葱姜自然汁和，好酒热服。《乾坤秘韫》
一切风毒，并杀三虫肠痔，能进食。若病胃胀满，心闷发热，即宜服之。
五月五日午时，附地刈取苍耳叶洗，曝，捣，下筛。每服方寸匕，或酒或浆水下，日二夜三。若觉吐逆，则以蜜丸。服准计方寸匕数也。风轻者，日二服。若身体作粟，或麻豆出，此为风毒出也，可以针刺，溃去黄汁，乃止。七月七、九月九亦可採用。
三十六风，有不治者，服之悉效。
菖蒲（薄切，日乾三斤，盛以绢袋）　玄水（一斛即清酒也）
悬浸之，密封一百日，视之如菜绿色，以一斗熟黍米纳中，封十四日，取出，日饮。《夏禹神仙经》
数年风病。
以七叶黄荆根皮、五加根皮、接骨草等分，煎汤，热服，遂愈。
一切风疾，十年二十年者。
牛蒡根（一升）　生地　枸杞子　牛膝（各三升）
用袋盛药，浸无灰酒三斗内。每任意饮之。《外台秘要》
一切诸风，不问远近。
柽叶半斤切，枝亦可，荆芥半斤，水五升，煮二升，澄清，入白蜜五合、竹沥五合，新瓶盛之，油纸封，入重汤煮一伏时。每服一小钟，日三服。《普济方》
大风疠疾。
五月五日或六月六日五更，带露採苍耳草，捣，取汁，熬作锭子。取半斤鲤鱼一尾剖开，不去肚肠，入药一锭，线缝，以酒二碗，慢火煮熟，令吃，不过三五个鱼，即愈也。忌盐一百日。《乾坤生意》
又　用冬瓜一个，截去五寸长，去瓤。掘地坑深三尺，令净，安瓜于内。以乌蛇胆一个、消梨一个，置于瓜上，以土隔盖之。至三七日，看一度，瓜未甚坏，候七七日，三物俱化为水在瓜皮内，取出。每用茶脚，以酒和服之，三两次立愈。名龙胆膏。治风疾，神效。小可风病，每服一匙头。《博济方》
又　摩勒香一斤即乳香内光明者细研，入牛乳五升、甘草末四两，瓷盒盛之，安桌上。置中庭安剑一口。夜于北极下祝祷，去盒盖露一夜。次日，入甑中蒸，炊三斗米熟即止。夜间，依前祝，露，又蒸，如此三次乃止。每服一茶匙，空心及晚食前，温酒调服，服后当有恶物出。至三日三夜乃愈也。《圣惠方》
又　用乌蛇三条蒸熟，取肉焙，研末，蒸饼，丸米粒大，以喂乌鸡，待尽，杀鸡烹熟，取肉焙，研末，酒服一钱；或蒸饼丸服。不过三五鸡，即愈。《治例方》
又　浮萍草三月採，淘三五次，窨三五日，焙，为末，不得见日。每服三钱，食前温酒下。常持观音圣号。忌猪鱼雉蒜。
又方　七月七日取紫背浮萍日乾，为末半升，入好消风散五两。每服五钱，水煎，频饮；仍以煎汤洗浴之。《十便良方》
又　用凌霄花五钱、地龙焙、殭蚕炒、全蝎炒各七个，为末。每服一钱，温酒下。先以药汤浴过，服此出臭汗为效。《沽古家珍》
僧普明居五台山，患大风，眉发俱坠，哀苦不堪。忽遇异人，教服长松，示其形状。明採服之，旬余，毛发俱生，颜色如故。　时珍方
又　何首乌大而有花纹者一斤，米泔浸一七，九蒸九晒，胡麻四两九蒸九晒，为末。每酒服二钱，日二。《圣惠方》
大风恶疾，双目昏盲，眉毛自落，鼻梁崩倒，势不可救。
用皂角刺三斤烧灰，蒸一时久，日乾，为末。食后，浓煎大黄，调一匕饮之。一旬，眉发再生，肌润目明。《神仙传》
大风恶疾。眉发脱落。
以桑柴灰，热汤淋，取汁，洗头面；以大豆水研浆，解泽灰味，弥佳。次用热水入绿豆面，濯之。三日一洗头，一日一洗面，不过十度，良。《圣惠方》
又　侧柏叶九蒸九晒，为末，炼蜜丸梧子大。每服五丸至十丸，日三夜一，服百日即生。《圣惠方》
大风疠疾，眉发脱落，遍身顽痹。
禹馀粮（二斤）　白矾（一斤）　青盐（一斤）
为末，罐子固济，炭火一秤煅之，从辰至戌，候冷研粉，埋土中，三日取出，每一两入九蒸九曝炒熟胡麻末三两。每服二钱，荆芥茶下，日二服。取效。《圣惠方》
疠风鼻塌，手指挛曲，节间痛，不可忍，渐至断落。
用蓖麻子一两去皮、黄连一两锉豆大，以小瓶子入水一升同浸，春夏二日、秋冬五日后，取蓖麻子一枚掰破，而更以浸药水吞之，渐加至四五枚。微利不妨。瓶中水尽，更添。两月后，吃大蒜、猪肉试之，如不发，是效也；若发动，再服，直候不发乃止。　杜壬方
疗大风痿痹。
八月断大槐枝，候生嫩蘖，煮汁，酿酒，饮。甚效。《别录》
大风热痰。
用黄老茄子大者，不计多少，以新瓶盛，埋土中，经一年尽化为水，取出，入苦参末，同丸梧子大。食已及卧时，酒下三十丸。甚效。《图经本草》
疠风成癞。
用东行蝎虎一条焙乾、大蚕砂五升水淘，炒，各为末。以小麦面四升拌作络索，曝乾，研末。每服一二合，煎柏叶汤下，日三服。取效。《卫生宝鉴》
又　取白蜜一斤、生姜二斤捣取汁。先称铜铛斤两，下姜汁于铛中称之，令知斤两；即下蜜于铛中和姜汁，又称之，看共几斤两。用微火煎，令姜汁尽，称蜜斤两在即，药已成矣。患三十年癞者，平旦服枣许大一丸，一日三服，温酒下。忌生冷、醋滑臭物。功用甚多，不能一一具述。《食疗方》
又　用鲎鱼胆、生白矾、生绿矾、腻粉、水银、麝香各半两，研，不见星。每服一钱，井华水下，取下五色涎，为妙。《圣济总录》
又　用苦参五两切，以好酒三斗，渍三十日。每服一合，日三服，常服不绝，若觉痹，即瘥。　苏颂方
一方　用苦参末二两，以猪肚盛之，缝合，煮熟，取出，去药。先饿一日，次早先饮新水一盏，将猪肚食之；如吐，再食，待一二时，以肉汤调无忧散五七钱服，取出大小虫一二万，为效。后以不蛀皂角一斤去皮子煮汁，入苦参末调糊，下何首乌末二两、防风末一两半、当归末一两、芍药末五钱、人参末三钱，丸梧子大。每服三五十丸，温酒或茶下，日三服。仍用麻黄、苦参、荆芥煎水洗之。　张子和方
又　用黄柏末、皂角刺灰各三钱，研匀，空心酒服，取下虫物，并不损人。食白粥两三日，服补气药数剂。名神效散。如四肢肿，用针刺出水，再服。忌一切鱼肉发风之物。取下虫大小长短，其色不一，约一二升，其病乃愈也。《仁存方》
又　大风子油（一两）　苦参末（三两）
入少酒，糊丸梧子大。每服五十丸，空心温酒下；仍以苦参汤洗之。《普济方》
又　枫子木烧存性，研，轻粉，为末，麻油调搽。极妙。《经验良方》
又　火麻仁三升淘，晒，以酒一斗浸一夜，研，取白汁滤入瓶中，重汤数沸收之。每饮一小盏，兼服茄根散、乳香丸取效。《圣惠方》
大风疮裂。
大枫子烧存性，和麻油、轻粉研，涂；仍以壳煎汤，洗之。《卫生方》
治癞风及热毒、风疮、疥癣。
九月末，掘取苦参去皮，曝乾，取粉一斤，枳壳麸炒六两，为末，蜜丸。酒下三十丸，日二服，夜一服。一方去枳壳。《圣济总录》
蚺蛇酒　治诸风瘫痪，筋挛骨痛，痹木搔痒；杀虫，辟瘴及疠风疥癣恶疮。
用蚺蛇肉一斤、羌活一两，绢袋盛之，用糯米二斗蒸熟。安曲于缸底，置蛇于曲上，乃下饭密盖，待熟，取酒，以蛇焙，研，和药。其酒每随量，温饮数杯。忌风及欲事。亦可袋盛浸酒饮。《集简方》
大风癞疮，营气不清，久风入脉，因而成癞，鼻坏色败。
用黄精根去皮，水洗净二斤曝乾，纳粟米饭中，蒸至米熟，时时食之。《圣济总录》
风水恶风，汗出身重，脉浮。
防己（一两）　黄耆（一两二钱半）　白术（七钱半）　炙甘草（半两）
锉散。每服五钱，生姜四片、枣一枚，水二盏，煎八分，温服。良久再服。腹痛加芍药。亦治风湿相搏，关节沉痛，微肿恶风。　仲景方
患湿风恶气。
大鳝作臛，空腹饱食，暖卧取汗出如胶，从腰脚中出，候汗乾，暖五枝汤浴之。避风。三五日一作。甚妙。　孟诜
风痒如虫。
成炼雄黄　松脂（等分）
研末，蜜丸梧子大。每饮下十丸，日三，服百日。不忌酒肉盐豉。《千金方》
体如虫行，风热也。
盐（一斗）　水（一石）
煎汤，浴之三四次。亦疗一切风气。《外台秘要》
通身风痒。
凌霄花为末，酒服一钱。《医学正传》
皮肤风痒。
蝉蜕　薄荷叶（等分）
为末。酒服一钱，日三。《集验方》
又　牛蒡茎叶煮汁，作浴汤。去皮间习习如虫行。　孟诜方
头面诸风。
香白芷切，以萝卜汁浸透，日乾，为末。每服二钱，白汤下；或以㗜鼻。《直指方》


卷七  ——————————————————————————————————————————————————————————————————————————————————————————

破伤风  ***************************
破伤中风。凡闪脱折骨诸疮，慎不可当风、用扇，中风则发痓，口噤，项急，杀人。
急饮竹沥二三升。忌冷饮食及酒。竹沥卒难得，可合十许束，并烧取之。《外台秘要》
又　雄黄　白芷（等分）
为末。酒煎，灌之，即苏。《经验方》
又　苏方木为散，三钱酒服，立效。名独圣散。《普济方》
又　用生蟾二两半切，剁如泥，入花椒一两，同酒炒熟，再入酒二盏半，温热服之，少顷，通身汗出。神效。
又　威灵仙（半两）　独头蒜（一个）　香油（一钱）
同捣烂，热酒冲服，汗出即愈。《易简方》
又　蟾酥（二钱汤化为糊）　乾蝎（酒炒）　天麻（各半两）
为末，合捣，丸绿豆大。每服一丸至二丸，豆淋酒下。《圣惠方》
又　乱发如鸡子大，无油器中熬焦黑，研，以好酒一盏沃之，入何首乌末二钱，灌之，少顷再灌。《本草衍义》
又　腊月收取狐目，阴乾。临时用二目一副，炭火微烧存性，研末，无灰酒服之。神效无比。　时珍方
又　用火命妇人取无根水一盏，入百草霜调，捏作饼，放患处，三五换。如神。《试验方》
又　用病人耳中膜，并刮爪甲上末，唾调，涂疮口，立效。《儒门事亲》
又　用蛴螬，将驼脊背捏住，待口中吐水，就取抹疮上，觉身麻汗出，无有不活者。一小儿额上跌破，七日成风。依此治之，时间就愈。《婴童百问》
治打扑金刃伤，及破伤风，伤湿，发病强直，如痫状者。
天南星　防风（等分）
为末，水调敷疮上，出水为妙；仍以温酒调服一钱。已死，心尚温者，热童便调灌三钱。名夺命散，亦名玉真散。斗殴内伤、坠压者，酒和童便连灌三服，即苏。亦可煎服。《三因方》
破伤风病，发热。
《医学正传》用蝉蜕炒，研，酒服一钱。神效。
《普济方》用蝉蜕为末，葱涎调，涂破处，即时取去恶水，立效。名追风散。
治破伤风，有表证未解者。
用江鳔半两炒焦、蜈蚣一对炙，研，为末。以防风、羌活、独活、川芎等分，煎汤，调服一钱。
破伤风湿，如疟者。
以黄蜡一块，热酒化开服，立效。与玉真散对用，尤妙。《瑞竹堂方》
破伤风肿。
新杀猪肉，乘热割片，贴患处，连换三片，其肿立消。《简便方》
破伤风水肿，痛不可忍。
麝香末一字，纳疮中，出尽脓水，便效。《普济方》
破伤中风，病传入里。
用左蟠龙即野鸽粪、江鳔、白殭蚕各炒半钱，雄黄一钱，为末，蒸饼，丸梧子大。每服十五丸，温酒下，取效。《保命集》
破伤风病，无问表里，角弓反张。
秋蝉（一个）　地肤子（炒八分）　麝香（少许）
为末。酒服二钱。《圣惠方》
破伤中风，身如角弓反张，筋急口噤者，用守宫丸治之。
守宫（炙乾，去足七枚）　天南星（酒浸三日，晒乾一两）　腻粉（半钱）
为末，以薄面糊丸绿豆大。每以七丸，酒灌下，少顷，汗出得解；更与一服，再汗，即瘥。或加白附子一两，以蜜丸。《圣惠方》
破伤风搐，口噤强直者。
用鱼胶烧存性一两、麝香少许，为末。每服二钱，苏木煎汤调下。名香胶散。仍煮一钱封疮口。《保命集》
破伤湿气，口噤强直。
用牡蛎粉，酒服二钱；仍外敷之，取效。《三因方》
破伤风口噤。
用大豆一升，熬，去腥气，勿使太熟，杵末，蒸令气遍，取下甑，以酒一升淋之。温服一升，取汗。敷膏疮上，即愈。《千金方》
破伤风痢，口噤身强。
肉苁蓉切片，晒乾。用一小盏，底上穿一孔，烧烟于疮上薰之。累效。《卫生总微》
破伤中风，牙关紧急。
天南星　防风（等分）
为末。每服二三匙，童子小便五升，煎至四升，分二服，即止也。《经验方》
破伤风疮，作白痂无血者，杀人最速。
以黄雀粪直者，研末，热酒服半钱。《普济方》

挛  ***************************
转筋挛急。
松节（一两锉如米大）　乳香（一钱）
银石器慢火炒焦，存一二分性，出火毒，研末。每服一二钱，热木瓜酒调下。一应筋病皆治之。《秘宝方》
脚筋挛痛。
用木瓜数枚，以酒水各一半煮烂，捣膏，乘热贴于痛处，以帛裹之，冷即换，日三五度。《食疗本草》
腰脚风血积冷，筋急拘挛疼痛者。
取茄子五十斤切，洗，以水五斗，煮取浓汁，滤去滓，更入小铛中煎至一升以来，即入生粟粉，同煎令稀稠得所，取出搜和，更入麝香、朱砂末，同丸如梧子大。每旦用秫米酒送下三十丸，近暮再服，一月乃瘥。男子女人通用，皆验。《图经本草》

眩晕  ***************************
诸风头晕。
苍耳叶晒乾，为末。每服一钱，酒调下，日三服。若吐则以蜜丸梧子大，每服二十丸，十日全好矣。《经验方》
又　天麻丸
消风化痰，清利头目，宽胸利膈；治心忪烦闷，头运欲倒，项急，肩背拘倦，神昏多睡，肢节烦痛，皮肤搔痒，偏正头痛，鼻齆，面目虚浮，并宜服之。
天麻（半两）　芎藭（二两）
为末，炼蜜丸，如芡子大。每食后嚼一丸，茶酒任下。《普济方》
头目眩运，甚则屋转眼黑，或如物飞，或见一为二。
用鹿茸半两、无灰酒三盏，煎一盏，入麝香少许，温服。
头目虚运。
车风（一个即鹰头也去毛，焙）　川芎（一两）
为末。酒服三钱。《选奇方》
又　泶鸠煮炙食之，顿尽一枚，至验。《嘉祐方》
旋风眩冒。
用鸱头（一枚炒黄）　真䕡茹　白术（各一两）　川椒（半两炒去汗）
为末。蜜和，丸梧子大。每酒下二十丸。《圣惠方》
老人风眩
用白羊头一具，如常治，食之。
风热上冲，头目运眩，或胸中不利。
川芎　槐子（各一两）
为末。每服三钱，用茶清调下；胸中不利，以水煎服。　洁古《保命集》
失血眩运。凡伤胎去血，产后去血，崩中去血，金疮去血，拔牙去血，一切去血过多，眩运闷绝，不省人事。
当归（二两）　芎藭（一两）
每用五钱，水七分、酒三分，煎七分，热服，日再。《妇人良方》

癫狂  ***************************
一切惊忧，思虑多忘，及心气不足，癫痫狂乱。
獖猪心二个切，入大朱砂二两、灯芯三两在内，麻扎，石器煮一伏时，取出砂，为末，以茯神末二两，酒打薄糊，丸梧子大，每服九丸至十五丸、二十五丸，麦门冬汤下；甚者，乳香入人参汤下。《百一选方》
风癫百病。
麻子（四升）　水（六升）
猛火煮，令芽生，去滓，煎取二升，空心服之。或发，或不发，或多言语，勿怪之，但令人摩手足，顿定，进三剂愈。《千金方》
又　鹊巢多年者，烧灰，水服，疗癫狂鬼魅，及蛊毒。仍呼祟物名号。亦敷瘻疮，良。《日华》
治失心癫狂。
用真郁金七两、明矾三两，为末，薄糊丸梧子大。每服五十丸，白汤下。有妇人癫狂十年，至人授此，初服心胸间有物脱去，神气洒然。再服而苏。此惊忧痰血，络聚心窍所致。郁金入心，去恶血；明矾化顽痰故也。　时珍方
又　用狗肝一具批开，以黄丹、硝石各一钱半，研匀，擦在内，用麻缚定，水一升煮熟，细嚼，以本汁送下。名黄石散。《杨氏家藏》
卒发癫狂。
葶苈一升捣三千杵，取白犬血和，丸麻子大。酒服一丸，三服取瘥。《肘后方》
又　自经死绳烧末，水服三指撮。陈蒲煮汁服，亦佳。
治狂癫不能语，不识人。
驴生脂，和酒服三升。《孟诜方》
狂癫谬乱，不识人。
伏龙肝末，水服方寸匕，日三升。《千金方》
火惊失心。
霹雳木煮汁，服之；又挂门户大厌火灾。　藏器
热病狂邪，不避水火，欲杀人。
苦参末，蜜丸梧子大。每服十丸，薄荷汤下；亦可为末，二钱，水煎服。《千金方》
病笑不休。
沧盐煅赤，研，入河水煎沸，啜之，探吐热痰数升，即愈。《儒门事亲》

痫  ***************************
风痰痫疾。
大皂角半斤去皮子，以蜜四两涂上，慢火炙透，捶碎，以热水浸一时，挼取汁，慢火熬成膏，入麝香少许，摊在夹绵纸上晒乾，剪作纸花，每用三四片，入淡浆水一小盏中洗淋下，以筒吹汁入鼻内，待痰涎流尽，吃脂麻饼一个，涎尽即愈。立效。名五痫膏。治诸风取痰如神。《普济方》
又　金灯花根似蒜者一个，以茶清研如泥。日中时，以茶调下，即卧日中，良久，吐鸡子大物，永不发。如不吐，以热茶投之。《奇效良方》
又　天南星（煨香一两）　朱砂（一钱）
为末，猪心血丸梧子大。每防风汤化一丸。《普济方》
又　九节菖蒲不闻鸡犬声者，去毛，木臼捣末，以獖猪心一个批开，砂罐煮汤。调服三钱，日一服。《医学正传》
又　生川乌头（去皮二钱半）　五灵脂（半两）
为末，猪心血丸梧子大。每姜汤化服一丸。
又生白矾（一两）　细茶（五钱）
为末，炼蜜丸如梧子大。一岁十丸，茶汤下；大人五十丸。久服，痰自大便中出，断除病根。名化痰丸。《笔峰杂兴》
风痰迷心，癫痫及妇人心风血邪。
用甘遂二钱为末，以猪心取三管血，和药入猪心内，缚定，纸裹，煅熟，取末，入辰砂末一钱，分作四丸。每服一丸，将猪心煎汤调下，大便恶物为效。不下，再服。《济生方》
又　熟艾于阴囊下，穀道正门当中间，随年岁灸之。《斗门方》
久近风痫。
凌霄花或根叶为末，每服三钱，温酒下，服毕，解发，不住手梳。口噙冷水，温则吐去，再噙再梳，至二十日乃止。如此，四十九日绝根。百无所忌。《奇效方》
多年痫病。
取腊月啄木鸟一个、无灰酒三升。先以瓦罐铺荆芥穗一寸厚，安鸟于上，再以穗盖一寸，倾酒入内，盐泥固济，炭火煅之，酒干为度，放冷取出，为末，入石膏二两、铁粉一两、炮附子一两，朱砂、麝香各一分，龙脑一钱，共研匀。每服一钱，先服温水三两口，以温酒一盏调服，即卧。发时又一服，间日再服，不过十服，即愈。《保幼大全》
三十年痫，一切气块宿冷恶病。
苦参（一斤）　童子小便（一斗二升）
煎至六升，和糯米及曲，如常法作酒服，但腹中诸病皆治。酒放二三年不坏。多作救人，神效。《圣惠方》
痫疾发作，涎潮搐搦，时作谵语。
虎睛（一对微炒）　犀角屑　大黄　远志（去心各一两）　栀子仁（半两）
为末，炼蜜丸绿豆大。每温服二十丸。
诸风膈痰，诸痫涎涌。
用瓜蒂炒为末，量人以酸齑水一杯调下，取吐。风痫，加蝎稍半钱；湿气肿满，加小豆末一钱；有虫，加狗油五七点、雄黄一钱。甚则加芫花半钱。立吐虫出。《活法机要》
风痫，喉风咳嗽及遍身风疹，急中涎潮等证。不拘大人小儿，此药不大吐逆，只出涎水。
瓜蒂为末，壮年服一字，老少半字，早晨井华水下，一食顷，含砂糖一块，良久，涎如水出，年深者出墨涎有块，布水上也。涎尽，食粥一两口。如吐多，人困甚，即以麝香泡汤一盏饮之，即止。
暗风痫疾。
用腊月乌鸦一个，盐泥固济于瓶中，煅过放冷，取出，为末，入朱砂末半两。每服一钱，酒下，日三服。不过十日，愈。
又方　用浑乌鸦（一个瓶固，煅，研）　胡桃（七枚）　苍耳心子（七枚）
为末。每服一钱，空心热酒下。　并《保幼大全》
暗风痫疾，忽然仆地，不知人事，良久方醒。
蛇黄火煅，醋淬七次，为末。每调酒服二钱，数服愈。年深者亦效。《危氏方》

惊悸  ***************************
惊悸因虚劳而得，补虚止惊，令人能食。
紫石英五两打如豆大，水淘一遍，以水一斗，煮取三升，细细服，或煮粥食。水尽，可再煎之。　张文仲方
治思虑过度，劳伤心脾，健忘怔忡，虚烦不眠，自汗惊悸。
用龙眼肉、酸枣仁炒、黄耆炙、白术焙、茯神各一两，木香半两、炙甘草二两半，㕮咀。每服五钱，姜三片、枣一枚，水二锺，煎一锺，温服。名归脾汤。《济生方》
治心神不定，恍惚健忘，不乐，火不下降，水不上升，时复振跳，常服滋阴养火全心气。
茯神（二两去皮）　沉香（半两）
为末，炼蜜丸小豆大。每服三十丸，食后人参汤下。名朱雀丸。《百一选方》
惊悸善忘。心脏不安，上膈风热，化痰安神。
白石英（一两）　朱砂（一两）
为散。每服半钱，食后煎金银汤下。《济众方》
又　预知散　治惊悸健忘。
用虎骨酥炙、白龙骨、远志肉等分，为末。生姜汤服，日三。服久，则令人聪慧。《永类钤方》
惊气入心络，喑，不能言语者。
用密陀僧末一匕，茶调服，即愈。
振悸不眠。
用酸枣仁二升，茯苓、白术、人参、甘草各二两，生姜六两，水八升，煮三升，分服。《图经本草》
悸病后，目不瞑。
郁李酒饮之，使醉，即愈。所以然者，目系内连肝胆。恐则气急，胆横不下。郁李能去结，随酒入胆，结去胆下，则目能瞑矣。此盖得肯綮之妙者也。
恶梦惊扰，通宵不寐。
用辰砂如箭簇者，以绛囊盛，置髻中，即夜寝无梦，神魂安静，涉旬无不验者。道书谓：丹砂辟恶安魂，此可征也。
好魇多梦。
烧人灰置枕中、履中，自止。《本草拾遗》

健忘  ***************************
心孔悯塞，多忘善误。
丁酉日密自至市，买远志著巾角中还，为末服之，勿令人知。《肘后方》
又　取商陆花阴乾百日，捣末。日暮，水服方寸匕，乃卧，思念所欲事，即于眠中醒悟也。　苏颂方
心虚风邪，精神恍惚健忘。
以铁铧久使者四斤，烧赤，投醋中七次，打成块，水二斗浸七日。每食后服一小盏。　时珍方
治健忘，益聪智。
七月七日取菖蒲为末，酒服方寸匕，并令饮酒不醉。忌铁器。《千金方》
又　用戊子日取东引桃枝二寸枕之。
又　五月五日日未出时，取东引桃枝刻作三寸木人，著衣领带中佩之。《千金方》
治健忘
七月七日收麻勃（一升）　人参（二两）
为末，蒸，令气遍。每临卧服一刀圭，能尽知四方之事。此乃治健忘，服之能记四方事也。陶云：逆知未来事，言过矣。《范汪方》
又　七月七日取蛛网，置衣领中，勿令人知。《别录》
又　五月五日收鳖爪，藏衣领中，令人不忘。《肘后方》
汗　附汗斑
自汗盗汗，常出为自汗，睡中出为盗汗。用五倍子研末，津调填脐中，缚定一夜即止也。　集灵方
又　每夜卧时，带饥吃黄饼一枚，不过数日即止。《医林集要》
又　死人席缘烧灰，煮汁浴身自愈。　时珍方
诸虚自汗，夜卧即甚，久则枯瘦。
黄耆麻黄根各一两牡蛎米泔浸洗，煅过
为散，每服五钱，水二盏，小麦百粒煎服。《和剂局方》
怔忡自汗，心不足也。
人参半两当归半两豶猪腰子二个，以水二盏，煮至一盏半，取腰子细切，人参、当归同煎至八分，空心吃腰子。以汁送下。其滓焙乾为末，以山药末作糊，丸绿豆大，每服五十丸，食远，枣汤下，不过两服即愈。一方加乳香二钱。《百一选方》
心虚自汗不睡者。
用豶猪心一个，带血破开，入人参、当归各二两，煮熟去药，食之。不过数服即愈。《证治要诀》
心闷汗出不识人。
新汲水和蜜饮之甚效。《千金方》
血虚心汗。别处无汗，独心孔有汗。思虑多则汗亦多，宜养心血。
以艾汤调茯神末，日服一钱。《证治要诀》
病后虚汗，口乾心燥。
地黄五两，水三盏，煎一盏半，分叄服，一日尽。《圣惠方》
病后虚汗，及目中流汗。
杜仲　牡蛎（等分）
为末。卧时水服五匕，不止，更服。《肘后方》
虚汗无度。
麻黄根　黄耆（等分）
为末，飞面糊丸梧子大。每用浮麦汤下百丸，以知为度。《试验方》
湿温多汗，妄言烦渴。
石膏　炙甘草（等分）
为末。每服二钱匕，浆水调下。　庞安常方
食即汗出，乃脾胃虚也。
猪肝一斤薄切片，瓦上焙乾，为末，白粥布绞汁，众手丸梧子大。空心饮下五十丸，日五。《心镜方》
风热汗出。
水和云母粉，服三钱，不过再服，立愈。《千金翼方》
盗汗不止。
太平白芷（一两）　辰砂（半两）
为末。每服二钱，温酒下。屡验。《集验方》
又　酸枣仁　人参　茯苓（等分）
为末。每服一钱，米饮下。《简便方》
又　以豉三升微炒香，清酒三升渍三日，取汁，冷暖任服。不瘥，更作三两剂，即止。《孟诜方》
又　麻黄根　椒目（等分）
为末。每服一钱，无灰酒下；外以麻黄根、故蒲扇为末扑之。《奇效良方》
又　经霜桑叶研末，米饮服。
脾虚盗汗。
白术四两切片。以一两同土炒，以一两同牡蛎炒，一两同石斛炒，一两同麦麸炒。捡术为末。每服三钱，食远粟米汤下，日三服。　丹溪方
盗汗阴汗。
麻黄根、牡蛎粉扑之。
卒汗不止。
牛羊脂温酒频化，服之。《外台方》
脚底多汗。
烧人场上土，铺于鞋底内蹉之；灰亦可。《集玄方》
赤白汗斑。
白附子　硫黄（等分）
为末，姜汁调稀，茄蒂蘸擦，日数次。《简便方》
夏月汗斑如疹。
用密陀僧八钱、雄黄四钱。先以姜片擦热，仍以姜片蘸末搽之，次日即焦。《活人心镜》
不得卧　附嗜卧
胆虚不眠，心多惊悸。
用酸枣仁一两炒香，捣为散。每服二钱，竹叶汤调下。
又　用马头骨灰、乳香各一两，酸枣仁炒二两，为末。每服二钱，温酒服。《圣惠方》
治胆热虚劳不眠。
榆叶同酸枣仁等分，蜜丸，日服。　时珍方
胆风毒气，虚实不调，昏沉多睡。
用酸枣仁一两生用、全挺腊茶二两，以生姜涂炙微焦，为散。每服二钱，水七分，煎六分，温服。《济众方》
日不得瞑，乃阳气盛，不得入于阴，阴气虚，故目不得瞑。治法，饮以半夏汤。
用流水千里外者八升扬之万遍，取其清五升，煮之，炊苇薪火，置秫米一升、半夏五合，徐炊，令竭为一升，去滓。饮汁一小杯，日三饮，以知为度。《灵枢经》
夜不合眼，难睡。
灯草煎汤，代茶饮，即得睡。《集简方》
男妇面无血色，食少嗜卧。
苍术（一斤）　熟地黄（半斤）　乾姜（炮冬一两，春秋七钱，夏五钱）
为末，糊丸梧子大。每温水下五十丸。《拔萃方》
饱食便卧，得谷劳病。令人四肢烦重，嘿嘿欲卧，食毕辄甚。
用大麦糵一升、椒一两并炒、乾姜三两，捣末。每服方寸匕，白汤下，日三。《肘后方》

不能食  ***************************
脾胃虚弱，不思饮食。
生姜（半斤取汁）　白蜜（十两）　人参（四两）
银锅煎成膏。每米饮调服一匙。《普济方》
又　平胃散一斤，入干糖糟炒二斤半、生姜一斤半、红枣三百个煮取肉，焙乾，通为末。逐日点汤服。
脾弱不食。
大豆黄（二斤）　大麻子（三升）
熬香，为末。每服一合，饮下，日四五服，任意。《千金方》
脾胃虚弱，饮食减少，易伤难化，无力肌瘦。
用乾姜频研四两，以白饧切块，水浴过，入铁铫熔化，和丸梧子大。每空心米饮下三十丸。《十便方》
脾胃俱虚，不能消化水穀，胸膈痞闷，腹胁膨胀，连年累月，食减嗜卧，口无味。
神麴（六两）　麦糵（炒三两）　乾姜（炮四两）　乌梅肉（焙四两）
为末，蜜丸梧子大。每米饮服五十丸，日三服。《和剂局方》
腹中虚冷，不能饮食，食辄不消，羸弱生病。
苍术（二斤）　曲（一斤炒）
为末，蜜丸梧子大。每服三十丸，米汤下，日三服。大冷，加乾姜三两；腹痛，加当归三两；羸弱，加甘草二两。《肘后方》
脾胃虚冷，不下食，积久羸弱，成瘵者。
用温州白乾姜，浆水煮透，取出，焙乾，捣末；陈廪米煮粥饮，丸梧子大。每服三五十丸，白汤下。其效如神。《图经本草》
脾胃虚弱，胸膈不快，不进饮食。
用荜澄茄为末，姜汁打神麴糊，丸梧子大。每姜汤下七十丸，日二服。《济生方》
理脾快气。
青橘皮（一斤日乾，焙，研末）　甘草（一两）　檀香末（半两）
和匀收之。每用一二钱，入盐少许，白汤点服。
快膈进食。
麦糵（四两）　神麴（二两）　白术　橘皮（各一两）
为末，蒸饼，丸梧子大。每人参汤下三五十丸。效。
启脾进食。
用谷糵四两为末，入姜汁、盐少许，和作饼，焙乾，入炙甘草、砂仁、白术麸炒各一两为末，白汤点服之；或丸服。《澹寮方》止。

喑  ***************************
肺壅失音。
杉木烧炭，入碗中，以小碗覆之，用汤淋下，去碗饮水。不愈再作，音出乃止。《集简方》
声失不出。
马屁勃　马牙硝（等分）
研末，砂糖和，丸芡子大，噙之。《摘玄方》
失音不语。
东家鸡栖木烧灰，水服尽一升。效。　藏器
又　人乳　竹沥各二合，温服。《摘玄方》
卒然失音。
用生大豆一升、青竹算子四十九枚，长四寸阔一分。水煮熟，日夜二服，瘥。《孟诜方》
治哑病。
蝉蜕研末一钱，井花水服。　藏器

消瘅  ***************************
消渴引饮。
用人参一两，葛粉二两，为末。发时以燖猪汤一升，入药三钱、蜜二两，慢火熬至三合，状如黑饧，以瓶收之。每夜以一匙含咽，不过三服，取效也。《圣济总录》
三消渴疾。
以鲶鱼涎和黄连末为丸。乌梅汤每服五七丸，日三服，取效。　苏颂方
又　用麦门冬鲜肥者二大两、宣州黄连九节者二大两去，两头尖三五节，小刀子理去皮毛，吹去尘，更以生布摩拭称之，捣末，以肥大苦瓤汁浸麦门冬，经宿，然后去心，即于臼中捣烂，纳黄连末和丸，并手丸如梧子大。食后饮下五十丸，日再。但服两日，其渴必定。若重者，即初服一百五十丸，二日服一百二十丸，三日一百丸，四日八十丸，五日五十丸。合药要天气晴明之夜，方浸药，须静处，禁妇人、鸡犬见之。如觉可时，只服二十五丸，服讫觉虚，即取白羊头一枚治净，以水三大斗煮烂，取汁约一斗，细细饮之，勿食肉，勿入盐，不过三剂，平复也。《集验方》
又　用猪脊骨一尺二寸、大枣四十九枚、新莲肉四十九粒、炙甘草二两、西木香一钱，水五碗，同煎，取汁，渴则饮之。《三因方》
又　白芍药　甘草（等分）
为末。每用一钱，水煎服，日三服。有患此九年，服药止而复作。得是方，服之七日，顿愈。古人处方殆不可晓，不可以平易而忽之。《经验方》
又　梅花汤
用糯壳炒出白花、桑根白皮等分，每用一两，水二碗煎汁，饮之。《三因方》
又　腊月或端午日，用泥固济牡蛎煅赤，研末。每服一钱，用活鲫鱼煎汤调下，只二三服，愈。《经验方》
又　用鲫鱼一枚去肠留鳞，以茶叶填满，纸包，煨熟，食之。不过数枚，即愈。《吕氏心统》
又　用瓜蒌根、黄连三两，为末，蜜丸梧子大。每服三十丸，日二。
又　玉壶丸
用瓜蒌根、人参等分，为末，蜜丸梧子大。每服三十丸，麦门冬汤下。忌酒面炙煿。《圣惠方》
又　用香水梨，或鸭梨，或江南雪梨皆可，取汁，以蜜汤熬成，瓶收。无时以热水或冷水调服，愈乃止。《普济方》
又　韭苗日用三五两，或炒，或作羹，勿入盐，入浆无妨，吃至十斤，即住。极效。过清明勿吃。秦宪副方
又　用五灵脂、黑豆去皮等分，为末。每服三钱，冬瓜皮汤下。无皮用叶，亦可。日二服，不可更服热药，宜八味丸去附子，加五味子。若小渴者，二三服，即止。《保命集》
又　独圣散
用出了子萝卜三枚净洗，切片，日乾，为末。每服二钱，煎猪肉汤澄清，调下，日三服，渐增至三钱。生者，捣汁亦可；或以汁煮粥，食之。《图经本草》
又　晚蚕砂焙乾，为末。每用冷水下二钱，不过数服。《斗门方》
又　乌豆置牛胆中阴乾，百日吞尽，即瘥。《肘后方》
又　白浮石　蛤粉　蝉壳（等分）
为末，鲫鱼胆汁七个调服三钱。神效。
又　用雄猪肚一枚，入黄连末五两，瓜蒌根、白粮米各四两，知母三两、麦门冬二两，缝定，蒸熟，捣，丸如梧子大。每服三十丸米饮下。　仲景方
又　用泥鳅鱼十头阴乾，去头尾烧灰、乾荷叶等分，为末。每服二钱，新汲水调下，日三。名沃焦散。《普济方》
消渴饮水，日夜不止，小便数者。
用田螺五升、水一斗，浸一夜，渴即饮之，每日一换水及螺；或煮食，饮汁，亦妙。《心镜方》
一用糯米二升煮稀粥一斗，冷定，入田中活田螺三升在内，待食粥尽，吐沫出，乃收，饮之，立效。《圣惠方》
又　以黄雌鸡煮汁，冷饮，并作羹，食肉。《心镜方》
消渴，饮水无度。
用　燖雄鸡水澄，滤，服之，不过二鸡之水，愈。神效。《杨氏经验方》
又　用蜗牛十四枚形圆而大者，以水三合密器浸一宿，取水，饮之。不过一剂，愈。《海上方》
消渴引饮，小便不利。
葵根（五两）
水三大盏煮汁，平旦服，日一服。《圣惠方》
消渴饮水，日至数斗，小便赤涩。
用秋麻子仁一升，水三升，煮三四沸，饮。不过五升，瘥。《肘后方》
肾消饮水，小便如膏油。
用茴香炒、苦楝子炒等分，为末。每食前酒服二钱。《保命集》
消渴饮水，日至一石者。
浮萍捣汁，服之。
又方　用干浮萍、瓜蒌根等分，为末，人乳汁和，丸梧子大。空腹饮服二十丸，三年者，数日愈。《千金方》
又　菠菱根　鸡内金（等分）
为末。米饮服一钱，日三。《经验方》
消渴不止。
用生瓜蒌根切片，以水三斗煮至一斗，滤净，入炼净黄牛脂一合，慢火熬成膏，瓶收。每酒服一杯，日三。《圣济总录》
又　菟丝子煎汤，任意饮之，以止为度。《事林广记》
又　糯米泔任意饮之，即定；研汁亦可。《外台秘要》
消渴无度。
干猪胞十个剪破去蒂，烧存性，为末。每温酒服一钱。《圣济总录》
消渴饮水，骨节烦热。
用生芭蕉根捣汁，时饮一二合。《圣惠方》
消渴不止，小便多。
用干冬瓜子、麦门冬、黄连各二两，水煎，饮之。冬瓜苗叶俱治消渴，不拘新干。《摘玄方》
消中尿多，日夜尿七八升。
冬葵根（五斤）
水五斗，煮三斗。每日平旦服二升。《外台秘要》
消渴不止，下元虚损。
牛膝五两为末，生地黄汁五升浸之，日曝夜浸，汁尽为度，蜜丸梧子大。每空心温酒下三十丸。久服壮筋骨，驻颜色黑发，津液自生。《经验方》
下虚消渴，心脾中热，下焦虚冷，小便多者。
牛羊乳每饮三四合。《广利方》
肾虚消渴，难治者。
黑大豆（炒）　天花粉（等分）
为末，糊丸梧子大。每黑豆汤下七十丸。名救活散。《普济妙方》
胃虚消渴。
羊肚煮烂，空腹服之。《千金方》
消渴烦乱。
蚕蛹二两，以无灰酒一中盏、水一大盏，同煮一中盏，温服。《圣惠方》
又　冬瓜瓤乾者一两，水煎饮。《圣惠方》
又　取七家井索近瓶口结处烧灰，新汲水服二钱，不过三五服，效。《圣惠方》
消渴羸瘦。
用兔一只去皮爪、五脏，以水一斗半煎稠，去滓，澄冷，渴即饮之。极重者，不过二兔。《海上方》
消渴羸瘦，小便不禁。
兔骨和大麦苗煮汁，服，极效。《海上方》
多年消渴。
驴头肉煮汁，服二三升，无不瘥者。《孟诜方》
又　牝驴骨煮汁，服，极效。　时珍方
消渴重者。
众人尿坑中水，取一盏服之，勿令病人知，三度瘥。《圣惠方》
止消渴。
以汤瓶内硷一两为末，粟米烧饭，丸梧子大。每人参汤下二十丸。　时珍方
又　牛鼻木（二个洗，锉，男用牝牛，女用牡牛）　人参　甘草（半两）　大白梅（一个）
水四碗，煎三碗，热服，甚效。《普济方》
又　缫丝汤煮粟米粥，食之。《惠济方》
强中消渴。
猪肾荠苨汤　治强中之病，茎长兴盛，不交精液自出。消渴之后，即发痈疽。皆由恣意色欲，或饵金石所致，宜此以制肾中热也。
用猪肾一具、荠苨、石膏各三两，人参、茯苓、磁石、知母、葛根、黄芩、瓜蒌根、甘草各二两，黑大豆一升，水一斗半，先煮猪肾、大豆取汁一斗，去滓，下药，再煮三升，分三服。后人名为石子荠苨汤。《千金方》
消中易饥。
肉苁蓉　山茱萸　五味子
为末，蜜丸梧子大。每盐酒下二十丸。《医学指南》
又　绿豆　黄麦　糯米（各一升）
炒熟，磨粉。每以白汤服一杯，三五日见效。
老人烦渴不食。
大麦（一升）
水七升，煎五升，入赤饧二合，即饮之。《奉亲书》
三消骨蒸。
黄连末，以冬瓜自然汁浸一夜，晒乾，又浸，如此七次，为末，以冬瓜汁和丸梧子大。每三四十丸大麦汤下。寻常渴，只一服见效。《易简方》


卷八  ——————————————————————————————————————————————————————————————————————————————————————————

黄疸  ***************************
三十六黄。
用鸡子一颗连壳烧灰，研，酢一合和之，温服，鼻中虫出，为效。《外台秘要》
五种黄病，黄疸，谷疸，酒疸，女疸，劳疸也。黄汗者，乃大汗出，入水所致，身体微肿，汗出如黄柏汁。
用生茅根一把细切，以猪肉一斤合作羹，食。《肘后方》
凡黄有数种，伤酒发黄，误食鼠粪亦作黄。因劳发黄多痰涕，目有赤脉，益憔悴，或面赤恶心者是也。
用秦艽一大两锉作两帖，每帖用酒半升浸，绞，取汁，空腹服，或利便止。就中饮酒人易治。屡用得效。崔元亮方
又　治黄病，内外皆黄，小便赤，心烦口乾者。以秦艽三两、牛乳一大升，煮取七合，分温，再服。此方出于许仁则。又孙真人方加芒硝六钱。《广利方》
五般急黄。
山豆根末，水服二钱；若带蛊气，以酒下。《备急方》
谷疸劳疸。谷疸，因食而得；劳疸，因劳而得。
用龙胆一两、苦参三两，为末，牛胆汁和，丸梧子大。食前以麦饮，或生大麦苗汁服五丸，日三服，不知，稍增。劳疸加龙胆一两、栀子仁三七枚，以猪胆和丸。《删繁方》
治诸黄疸。
桦皮浓煮汁，饮之良。《开宝方》
又　苦菜连花子研细二钱，水煎服，日二次，良。汪颖方
又　柞木皮烧灰，末。水服方寸匕，日三。　藏器方
又　用栀子、茵陈、甘草、香豉四物作汤，饮。
黄疸阴黄。
并取瓜蒂、丁香、赤小豆各七枚，为末。吹豆许入鼻，少时黄水流出，隔日一用，瘥乃止。　孟诜《食疗》
黄疸如金。
晴明时清晨，勿令鸡犬妇人见，取东引桃根细如箸、若钗股者一握切细，以水一大升，煎一小升，空腹顿服，后三五日其黄离离，上如薄云散开，百日方平复也。黄散后，可时时饮清酒一杯，则眼中易散，否则散迟。忌食热面猪鱼等物。《必效方》
又　薏苡根煎汤，顿服。
黄疸睛黄，小便赤。
用生蔓菁子末，熟水服方寸匕，日三服。　孙真人
又　乱发灰，水服一钱，日三次。《肘后方》
治诸黄，利小便。
大麦苗杵汁，日日服。又消酒毒暴热，酒疸目黄。
黄疸初起。
柳枝煮浓汁半升，顿服。《外台秘要》
黄疸，百药不效。
以驴头肉同姜齑煮汁，日服。　张文仲方
急黄欲死者。
雄雀屎汤化服之，立苏。　藏器方
食积黄疸。
丝瓜连子烧存性，为末。每服二钱。因面得病，面汤下；因酒得病，温酒下。连数服，愈。《易简方》
食劳黄病，身目俱黄，及发肿积痛。
青矾（半斤）　醋（一大盏）
和匀，瓦盆内煅干为度，平胃散、乌药顺气散各半两为末，醋煮糊，丸梧子大。每酒或姜汤下二三十丸。不忌口，加锅灰。《济急方》
脾病黄肿。
青矾（四两煅成赤珠子）　当归（四两酒酻浸七日，焙）　百草霜（三两）
为末，以浸药酒打糊，丸梧子大。每服五丸至七丸，温水下，一月后黄去，立效。
又方　绿矾（四两）　百草霜　五倍子（各一两）　木香（一钱）
为末，酒煮，飞面丸梧子大。每空心酒下五丸。
又方　平胃散、青矾各二两，为末，醋糊丸，米饮下；或加乌沉汤四两，酒糊丸亦可。《活法机要》
脾劳黄病。
针砂（四两醋炒七次）　乾漆（烧存性二钱）　香附（三钱半）　平胃散（五钱）
为末，蒸饼，丸梧子大，任汤使下。《摘玄方》
男子酒疸。
用茵陈蒿四根、栀子七个、大田螺一个连壳捣烂，以百沸白酒一大盏冲汁，饮之。
又　用田螺将水养数日，去泥，取出，生捣烂，入好酒内，用布帛滤过，将汁饮之，日三服，效。《寿域方》
《永类钤方》用小螺蛳养去泥土，日日煮食，饮汁，有效。
治黄疸吐血。
田螺（十个）
水漂去泥，捣烂，露一夜，五更取清，服二三次，血止，即愈。《怪症方》
治酒积，面黄腹胀。
以猪项肉一两切如泥，合甘遂末一钱，作丸，纸裹，煨香，食之，酒下，当利出酒布袋也。《普济方》
酒疸黄疾，心下懊痛，足胫满，小便黄，饮酒发赤黑黄斑。由大醉当风，入水所致。
黄耆（二两）　木兰（一两）
为末。酒服方寸匕，日三服。《肘后方》
女劳黄疸，因大热大劳交接后，入水所致。身目俱黄，发热恶寒，小腹满急，小便难。
用猪膏半斤、乱发鸡子大三枚，和煎，发消，药即成矣。《肘后方》
女劳黄疸，气短声沉。
用女人月经和血衣烧灰，酒服方寸匕，一日再服，三日瘥。《必效方》
房劳黄病，体重不眠，眼赤如朱，心下块起若瘕，十死一生。宜烙舌下，灸心俞、关元二七壮，以妇人内衣烧灰，酒服二钱。《三十六黄方》
女劳黄疸，日晡发热恶寒，小腹急，大便溏黑，额黑。
滑石　石膏（等分）
研末。大麦汁服方寸匕，日三，小便大利。愈。腹满者，难治。《千金方》
女劳黑疸。仲景曰：黄家日晡所发热，而反恶寒，此为女劳得之；膀胱急，小腹满，身尽黄，额上黑，足下热，因作黑疸，其腹胀如水状，大便必黑，时溏，此女劳之病水也。腹满者，难治。
硝石　矾石（烧等分）
为末，以大麦粥汁和服方寸匕，日三。病随大小便去。小便黄，大便黑是也。《金匮方》
黑疸危疾。
瓜蒌根一斤捣汁六合，顿服，随有黄水从小便出。如不出，再服。《简便方》
湿热黄疸。
蟹烧存性，研末，酒糊丸梧子大。每服五十丸，白汤下，日服一次。
又　黄牛粪日乾，为末，面糊丸梧子大。每食前白汤下七十丸。《简便方》
热结黄病。
灯笼草捣汁，服。多效。
又　扁竹捣汁，顿服一升；多年者，日再服之。《药性论》
火黄身热，午后却凉，身有赤点或黑点者，不可治。宜烙手足心、背心、百会、下廉；内服紫草汤。
紫草　吴蓝（一两）　木香　黄连（一两）
水煎服。《三十六黄方》
时行发黄。
竹叶（五升切）　小麦（七升）　石膏（三两）
水一斗半，煮取七升，细服，尽剂愈。《肘后方》
又　用金黄脚雌鸡，治如食法，煮熟，食之，并饮汁，令尽。不过，再作。亦可少下盐豉。《肘后方》
又　醋酒浸鸡子一宿，吞其白数枚。《肘后方》
妇人黄疸，经水不调，房事触犯所致。
白矾　黄蜡（各半两）　陈橘皮（三钱）
为末，化蜡丸梧子大。每服五十丸，以滋血汤或调经汤下。《济阴方》
痫黄如金，好眠吐涎。
茵陈蒿　白藓皮（等分）
水二锺，煎服，日二服。《三十六黄方》
走精黄病，面目俱黄，多睡，舌紫甚，面裂若爪甲，黑者死。
用豉半两、牛脂一两煎过。绵裹烙舌，去黑皮一重。浓煎豉汤饮之。《三十六黄方》
好食茶叶，面黄者。
每日食榧子七枚，以愈为度。《简便方》
又　川椒红炒研末，为丸梧子大，汤下。《简便方》
张景声十五岁，患腹胀面黄，众药不能治，以问嗣伯。嗣伯曰：此石蛔尔，极难疗。当取死人枕煮，服之。得大蛔虫，头坚如石者五六升，病即瘥。

嘈杂  ***************************
嘈杂吐水。
真橘皮去白为末，五更安五分于掌心舔之，即睡，三日必效。皮不真则不验。《怪症奇方》
妇人嘈杂，皆血液泪汗变而为痰，或言是血嘈。多以猪血炒食而愈。盖以血导血归原之意耳。此固一说，然亦有蛔虫作嘈杂者，虫得血腥则饱而伏也。　时珍方
醋心吐水。
槟榔（四两）　橘皮（一两）
为末。每服方寸匕，空心生蜜汤下。　梅师方
醋心上攻。
用茱萸一合，水一杯，煎七分，顿服。近有人心如蜇破，服此，二十年不发也。累用有效。《兵部手集》
又　食已吞酸，胃气虚冷者。
吴茱萸（汤泡七次，焙乾）　姜泡（等分）
为末。汤服一钱。《圣惠方》
食物醋心。
胡桃烂嚼，以生姜汤下，立止。《适用方》
又　萝卜生嚼数片，绝妙。乾者、熟者、盐淹者及人胃冷者，皆不效。　时珍方
呕逆酸水。
羊屎（十枚）　酒（二合）
煎一合，顿服。未定，再服之。《兵部手集》
楂子去恶心咽酸，止酒痰黄水。　藏器

泄泻  ***************************
老少滑泻。
白术（半斤黄土炒过）　山药（四两炒）
为末，饭丸。量人大小，米汤服，或加人参三钱。《集简方》
暴下洞泄。欧阳公常得此病，国医不能治。夫人买市人药一帖，进之而愈，力叩其方。
用车前子一味为末，米饮服二钱匕。云此药利道而不动气，水道利则清浊分，而谷藏自止矣。
暴泄身冷自汗，甚则欲呕，小便清，脉微弱，宜已寒丸治之。
荜茇　肉桂（各二钱半）　高良姜　乾姜（各三钱半）
为末，糊丸梧子大。每服三十丸，姜汤下。《和剂局方》
气虚暴泻，日夜三二十行，腹痛不止。夏月路行，备急最妙。
用硫黄二两、枯矾半两，研细，水浸，蒸饼丸梧子大，朱砂为衣。每服十五丸至二十丸，温水盐汤任下。《秘宝方》
骤然水泻，日夜不止，欲死，不拘男妇。
用五月五日採苎麻叶阴乾，为末。每服二钱，冷水调下。勿吃热物，令人闷倒，只吃冷物。小儿半钱。《护命方》
腹胀忽泻，日夜不止，诸药不效，此气脱也。
用益智子仁二两浓煎，饮之，立愈。《得效方》
暴泄不止。
神麴炒（二两）　茱萸（汤泡，炒半两）
为末，醋糊丸梧子大。每服五十丸，米饮下。《百一选方》
又　陈艾（一把）　生姜（一块）
水煎，热服。《生生编》
水泻，腹鸣如雷，有火者。
石膏（火煅）、仓米饭和丸梧子大，黄丹为衣。米饮下二十丸，不二服。效。李楼方
肚腹微微作痛，痛即泻，泻亦不多，日夜数行者。
用荞麦面一味作饭，连食三四次，即愈。予壮年患此，两月瘦怯尤甚，用消食化气药，俱不效。一僧授此而愈。转用皆效。此可征其炼积滞之功夫。《简便方》
湿热虚泄。
山药　苍术（等分）
饭丸，米饮服。大人、小儿皆宜。《经验方》
脾湿水泻注下，困弱无力，水穀不化，腹痛甚者。
苍术（二两）　白芍药（一两）　黄芩（半两）　淡桂（二钱）
每服一两，水一盏半，煎一盏，温服。脉弦，头微痛，去芍药加防风二两。《保命集》
渴利不止。
羊肺一具入少肉，和盐豉作羹，食不过三具，愈。亦治下焦虚冷，小便频数。《普济方》
治脾胃虚寒泄泻　二神丸
用破故纸补肾，肉豆蔻补脾，二药虽兼补，但无斡旋，往往常加木香以顺其气，使之斡旋，空虚仓廪，仓廪虚则受物矣。屡用见效，不可不知。
脾胃虚冷，大肠滑泄，米穀不化，乏力。
用大附子十两连皮，同大枣二升于石器内，以水煮一日，常令水进□□，取出，每个切作三片，再同煮半日，削去皮，焙为□，□以枣肉和，丸梧子大。每空心米饮服三四十丸。
脏寒泄泻，体倦食减。
用猪大脏一条去脂，洗净，以吴茱萸末填满，缚定，蒸熟，捣，丸梧子大。每服五十丸，米饮下。《奇效良方》
大肠冷滑不止。
锺乳粉（一两）　肉豆蔻（煨半两）
为末，煮枣肉丸梧子大。每服七十丸，空心米饮下。《济生方》
大肠寒滑，小便精出。
赤石脂　乾姜（各一两）　胡椒（半两）
为末，醋糊丸梧子大。每空心米饮下五七十丸。有人病此，多服热药不效。或教服此，终四剂而愈。　寇氏《衍义》
脾虚泄泻。
白术（五钱）　白芍药（一两冬月用）　白豆蔻（煨）
为末，米饭丸梧子大。每米饮下五十丸，日二服。《简便方》
风客胃泄。夏英公病此，太医以虚治，不效。霍翁曰：风客于胃也，饮以藁本汤而止。盖藁本能去风湿故耳。
暑月水泄。
五倍子末，饭丸黄豆大。每服二十丸，荷叶煎水下，即时见效。《选奇方》
饮酒成泄，骨立，不能食，但饮酒即泄。
用嫩鹿茸酥炙、肉苁蓉煨一两、麝香五分，为末，陈白米饭丸梧子大。每米饮下五十丸。名香茸丸。《普济方》
老人虚泄不禁。
熟附子（一两）　赤石脂（一两）
为末，醋糊丸梧子大。米饮下五十丸。《家藏方》
水泻久痢。
破故纸（炒一两）　粟壳（炙四两）
为末，炼蜜丸弹子大。每服一丸，姜枣同水煎服。《百一选方》
久泻肠滑。
白术（炒）　茯苓（各一两）　糯米（炒二两）
为末，枣肉拌食；或丸，服之。《简便方》
久泻不止。
肉豆蔻（煨一两）　木香（二钱半）
为末，枣肉和丸。米饮服四五十丸。
又方　肉豆蔻（煨一两）　熟附子（七钱）
为末，糊丸。米饮服四五十丸。
又方　肉豆蔻（煨）　粟壳（炙等分）
为末，醋糊丸。米饮服四五十丸。　并《百一选方》
又　猪肾一个批开，掺骨碎补末煨熟，食之。神效。《集简方》
又　用獖猪肚一枚，入蒜煮烂，捣膏，丸梧子大。每米饮服三十丸。丁必卿云：予次日五更，必水泻一次，百药不效，用此方入平胃散末，三两丸服，遂安。《普济方》
又　白龙骨　白石脂（等分）
为末，水丸梧子大，紫苏木瓜汤下，量大人小儿用。《心鉴》
久泻食减。
糯米一升，水浸一宿，沥乾，慢炒熟，磨，筛，入怀庆山药一两。每日清晨，用半盏入砂糖二匙、胡椒末少许，以极滚汤调食。其味极佳，大有滋补，久服令人精暖有子。《经验方》
多年脾泄，老人常患此，谓之水土同化。
吴茱萸三钱炮过，入水煎汁，入盐少许，通口服。盖茱萸能暖膀胱。水道既清，大肠自固。他药虽热，不能分解清浊也。《仁存方》
治脾泄泻。一妇人年七十馀，病泻五年，百药不效。予以感应丸五十丸投之，大便二日不行，再以平胃散加椒红、茴香、枣肉为丸，与服，遂瘳。每因怒食举发，服之即止。此除湿消食，温脾补肾之验也。
五更肾泄。凡人每至五更，即溏泄一二次，经年不止者，名曰肾泄，盖阴盛而然。脾恶湿，湿则濡而困，困则不能治水，水性下流，则肾水不足。用五味子以强肾水，养五脏；吴茱萸以除脾湿，则泄自止矣。
五味子（去梗二两）　茱萸汤（泡七次五钱）
同炒香，为末。每旦陈米饮服二钱。《本事方》

滞下  ***************************
一切下痢，不拘丈夫、妇人、小儿。
木香（一块方圆一寸）　黄连（半两）
二味用水同煎乾，去黄连，薄切木香，焙乾，为末，分作三服：第一服橘皮汤下，二服陈米饮下，三服甘草汤下。此乃梦中观音所授方，服之屡验。《秘宝方》
老少下痢，食入即吐。
用白蜡（方寸匕）　鸡子黄（一个）　石蜜　苦酒　发灰　黄连（末各半）　鸡子壳
先煎蜜、蜡、苦酒、鸡子四味，令匀，乃纳连、发，熬至可丸乃止。二日服尽，神效无比也。　华佗方
五色诸痢。
用零陵香草去根，以盐酒浸半月，炒乾，每两入广木香一钱半，为末。里急腹痛者，用冷水服一钱半，通三四次后，用熟米汤服一钱半止。名返魂丹。只忌生梨一味。《集简方》
又　用吴茱萸炒黄连，加木香等分，滑石研细水飞倍之，水丸服。
又　蝟皮烧灰，酒服二钱。《寿域方》
赤白痢，小腹痛不可忍，下重或面青，手足俱变者。
用黄蜡三钱、阿胶三钱同熔化，入黄连末五钱，搅匀，分三次。小便不利，《局方》加茯苓末三钱，热服。神妙。《金匮要略》
治赤白痢、噤口痢及泄泻。
用黑牛儿即蜣螂，一名铁甲将军烧，研。每服半钱或一钱，烧酒调服。小儿以黄酒服。立效。《延寿方》
赤白下痢。
龙牙草（即马鞭草五钱）　陈茶（一撮）
水煎服。神效。《医方摘要》
又　午日午时，取完好荸荠洗净拭乾，勿令损破，放瓶内，入好烧酒浸之，黄泥密封，收贮。遇有患者取二枚细嚼，空心用原酒送下。《经验方》
又　荠菜根叶烧灰服。极效。　甄权方
又　腊猪骨烧存性，研末。温酒调服三钱。
又　十二月猪胆百枚，俱满盛黑豆入内，著麝香少许，阴乾。每用五七粒为末。赤以甘草汤、白以生姜汤调服。《奇效方》
又方　用狗胆。
赤白下痢，因脾胃受湿腹痛，米穀不化。
用吴茱萸、黄连、白芍药各一两，同炒为末，蒸饼，丸弹子大。每服二三十丸，米饮下。名戊己丸。《和剂局方》
赤白重下痢发，令人下部疼痛，故名重下。日夜数十行，脐腹绞痛。
《肘后方》用黄连一升，酒五升，煮取一升半，分再服，当止也。
葛氏用豆豉熬小焦，捣服一合，日三；或炒焦，以水浸汁服。亦验。
《外台》用豉心炒，为末一升，分四服，酒下入口，即断也。
《药性论》治血痢如刺，以豉一升水渍相淹，煎二沸，顿服，取瘥。不瘥，再作。
赤白杂痢，困重者。
益母草（日乾）　陈盐梅（烧存性等分）
为末。每服三钱。白痢乾姜汤、赤痢甘草汤下。名二灵散。《家宝方》
诸痢初起。
大黄（煨熟）　当归（各二三钱）
壮人各五钱。水煎服，取利；或加槟榔。《集简方》
赤白暴痢如鹅鸭，肝痛不可忍者。
用黄芩、黄连各一两，水二升，煎一升，分三次热服。《经验方》
赤白久痢，并无寒热，只日久不止。
用黄连四十九个、盐梅七个，入新瓶内烧烟尽，热研。每服二钱，盐米汤下。《护命方》
赤白下痢，日夜无度，及肠风下血。
用川黄连去毛、吴茱萸汤泡过各二两，同炒香，拣出，各为末，以粟米饭和，丸梧子大，各收。每服三十丸。赤痢，甘草汤下黄连丸；白痢，姜汤下茱萸丸；赤白痢，各用十五丸，米汤下。《百一选方》
赤白久痢，积年不愈。
米饮调云母粉方寸匕，服二服，立见神效。《千金方》
里急后重。
不蛀皂角子（米糠炒过）　枳壳（炒等分）
为末，饭丸梧子大。每米饮下三十丸。《普济方》
久痢里急不止。
当归（二两）　吴茱萸（一两）
同炒香，去茱萸不用，为末，蜜丸梧子大。每服三十丸，米饮下。名胜金丸。《普济方》
下痢腹痛。华老年五十馀，病下痢腹痛，垂死，已备棺木。予用玄胡末三钱，米饮服之，痛即减十之五，调理而安。　时珍方
洞注下痢。
羊骨灰，水服方寸匕。《千金方》
一切泻痢，脉浮洪者，多日难已；脉微小者，服之立止。
巴豆皮、楮叶，同烧存性，研，化蜡丸绿豆大。每甘草汤下五丸。名胜金膏。《宣明方》
顺气止痢。
椿根白皮东南行者，长流水内漂三日，去黄皮，焙为末，每一两加木香二钱，粳米饭为丸。每服一钱二分，空心米饮下。《经验方》
患痢人肛门急痛，及产妇阴痛。
诃子和蜡烧烟燻之，及煎汤薰洗。《大明方》
诸痢脾泄，脏毒下血。
雅州黄连半斤去毛，切，装肥猪大肠内，扎定，入砂锅中，以水酒煮烂，取连焙，研末，捣肠，和丸梧子大。每服百丸，米汤下。极效。《直指方》
热毒赤痢。
黄连二两切片，瓦焙令焦，当归一两焙，为末，入麝香少许。每服二钱，陈米饮下。佛智和尚在闽，以此济人。《本事》
《千金方》只用宣连一两，水煮，露一宿，空腹热服。
又　三七三钱研末，米泔水调服，即愈。《集简方》
下痢鲜血。
犀角　地榆　生地黄（各一两）
为末，炼蜜为丸弹子大。每服一丸，水一升，煎五合，去滓，温服。《圣惠方》
又　以楮树皮、荆芥等分，为末。冷醋调服一钱；血崩以醋煎服，神效。不可具述。《得效方》
又　腊月日未出时，取背阴地北引樗根皮，东流水洗净，持风处阴乾，为末，每二两入寒食面一两，新汲水丸梧子大，阴乾。每服三十丸，水煮滚倾出，温水送下。忌见日则无效。名如神丸。《普济方》
时行血痢。
宋张叔潜秘书知剑州时，其阁下病血痢，一医用平胃散一两，入川续断末二钱半，每服二钱半，水煎服，即愈。绍兴壬子，会稽时行痢疾，叔潜之子以方传人，往往有验。小儿痢，服之皆效。
血痢不止。
用麻子仁汁煮绿豆，空心食，极效。《外台秘要》
又　乾姜烧黑存性，放冷，为末。每服一钱，米饮下。神妙。《集验方》
又方　用苦参炒焦，为末，水丸梧子大。每服十五丸，米饮下。《存仁方》
又方　用炒黑蒲黄甚妙。
又　地榆晒研为末，每服二钱，掺在羊血上炙熟，食之，以捻头煎汤送下；或以地榆煮汁，熬如饴状，一服三合，捻头汤化下。捻头即油撒子。
又　木贼五钱水煎，温服，一日一服。亦治泻血不止，日二服。《广利方》
《集简方》用贯众五钱煎酒，服。
又　胡黄连　乌梅肉　灶下土（等分）
为末，腊茶清下。《普济方》
又　地锦草晒，研。每服二钱，空心米饮下。《乾坤生意》
毒痢脓血，六脉微小，并无寒热。
宜以桑寄生二两，防风、大芎二钱半，炙甘草三铢，为末。每服二钱，水一盏煎八分，和滓服。《护命方》
便痢脓血，久而不止。
乌梅一两去核烧过，为末。每服二钱，米饮下，立止。《圣济总录》
血痢腹痛，日夜不止。
以芸薹叶捣汁一合，入蜜一合，温服。《圣惠方》
赤痢久下，累治不瘥。
黄连一两，鸡子白和为饼，炙紫为末，以浆三升，慢火煎成膏。每服半合，温米饮下。
一方　只以鸡子白和丸，服。《胜金方》
赤痢热躁。
粳米半升水研，取汁，入瓷瓶中，蜡纸封口，沉井底一夜，平旦服之。《普济方》
治热痢，及妇人产后下痢。
用蜡二棋子大、阿胶二钱、当归二钱半、黄连三钱、黄柏一钱、陈廪米半升，水三锺，煮米至一升，去米，入药煎至一锺，温服。神效。《千金方》
治热痢下重。
用白头翁二两，黄连、黄柏、秦皮各三两，水七升，煮二升，每服一升。不愈，更服。妇人产后痢虚极者，加甘草、阿胶各二两。《金匮玉函》
湿热泄痢。
用六一散加炒红曲五钱为末，蒸饼和丸梧子大。每服五七十丸，白汤下，日三服。《丹溪心法》
热病下痢，困笃者。
用大青四两，甘草、赤石脂三两，阿胶二两、豉八合，水一斗，煮三升，分三服，不过二剂，瘥。《肘后方》
老小白痢。
用陈北艾四两、乾姜炮三两，为末，醋煮仓米糊，丸梧子大。每服七十丸，空心米饮下。甚有奇效。《永类方》
冷痢腹痛，下白冻如鱼脑。
赤石脂煅　乾姜（炮等分）
为末，蒸饼和丸，量大小服，日三服。名桃花丸。《和剂局方》
寒痢白色。
炒面，每以方寸匕入粥食之，能疗日泻百行，师不救者。《外台方》
虚寒下痢，肠滑不禁。
针砂（七钱半）　官桂　枯矾（各一钱）
为末，以凉水调，摊脐上，下缚之。当觉大热，以水润之。可用三四次。名玉胞肚。《仁存方》
冷滑下痢不禁，虚羸。
用缩砂仁熬，为末，以羊子肝薄切，掺之，瓦上焙乾，为末，入乾姜末等分，饭丸梧子大。每服四十丸，白汤下，日二服。
又方　缩砂仁　炮附子　乾姜　厚朴　陈橘皮（等分）
为末，饭丸梧子大。每服四十丸，米饮下，日二服。　并《药性论》
冷痢腹痛，不能食者。
肉豆蔻一两去皮，醋和面裹，煨，捣末。每服一钱，粥饮调下。《圣惠方》
冷痢厥逆，六脉沉细。
人参　大附子（各一两半）
每服半两，生姜十片、丁香十五粒、粳米一撮，水二盏。煎七分，空心温服。《经验方》
脾泄气痢。
豆蔻一颗米醋调面裹，煨，令焦黄，和面研末，更以欓子炒，研末一两相和，又以陈廪米炒焦，为末。每以二钱煎作饮，调前二味三钱，旦暮各一服，便瘥。《传信方》
气痢，众药不效。
用牛乳半斤、荜茇三钱，同煎减半，空腹顿服，即愈。此金吾张宝藏进方，愈唐太宗疾，授三品官。
虚痢危困，因血气衰弱者。
鹿茸一两酥炙，为末，入麝香五分，以灯心煮枣肉，和，丸梧子大。每空心米饮下三十丸。《济生方》
老人虚痢不止，不能饮食。
上党参（一两）　鹿角（去皮，炒，研五钱）
为末。每服方寸匕，米汤调下，日三服。《十便良方》
酒痢便血腹痛，或如鱼脑五色者。
乾丝瓜一枚连皮烧，研，空心酒服二钱。《经验良方》
酒痢下血。
百药（煎）　陈槐花（等分）
焙，研末，酒糊丸梧子大。每服五十丸，米饮送下。《本事方》
痢下肠蛊。凡痢下应先白后赤；若先赤后白，为肠蛊。
牛膝二两捣碎，以酒一升渍，经一宿。每饮一两杯，日三服。《肘后方》
下痢咽肿，春夏病此。
宜用白头翁、黄连各一两，木香二两，水五升，煎一升半，分三服。《圣惠方》
暴痢后，气满不能食。
煮赤小豆食，一顿即愈。　孟诜方
下痢噤口。
人参　莲肉（各三钱）
以井华水二盏，煎一盏，细细呷之；或加姜汁炒黄连三钱。《经验良方》
又　肥皂荚一枚，以盐实其内烧存性，为末，以少许入白米粥内，食之，即效。《乾坤生意》
又　糯谷一升炒出白花，去壳，用姜汁拌湿，再炒，为末。每服一匙，汤下，三服即止。《经验良方》
又　腊肉脯煨熟，食之。妙。李楼方
下痢噤口，虽是脾虚；亦热气闭隔心胸所致。俗用木香失之温，用山药失之闭，惟参苓白术散加石菖蒲粳米饮调下，或用参苓石莲肉少入菖蒲服，胸次一开，自然思食。　士嬴方
又　木鳖仁六个研泥，分作二份。用面烧饼一个，切作两半，只用半饼作一窍，纳药在内，乘热覆在病人脐上一时，再换半个热饼，其痢即止，遂思饮食。《经验方》
又　用大田螺二枚捣烂，入麝香三分作饼，烘热贴脐间，半日热气下行，即思食矣。甚效。《丹溪纂要》
久痢噤口。
石莲肉炒，为末。每服二钱，陈仓米饮调下，便觉思食。甚妙。加入香连丸，尤妙。亦治脾泄肠滑。《丹溪心法》
久痢噤口，病势欲绝。
用金丝鲤鱼一尾重一二斤者如常治净，用盐酱葱，必入胡椒末三四钱，煮熟，置病人前嗅之，欲吃随意，连汤食一饱，病即除根。屡治有效。《医方摘要》
又　龙骨四两打碎，水五升煮取二升半，分五服冷饮；仍以米饮和丸，每服十丸。《肘后方》
休息久痢。
白豆腐醋煎，食之，即愈。《普济方》
休息痢疾，日夜无度，腥臭不可近，脐腹撮痛。
椿根白皮　诃黎勒（各半两）　母丁香（三十枚）
为末，醋糊丸梧子大。每服五十丸，米饮下。　东垣方
休息痢疾，经年不愈。
取大虫骨炙黄焦，捣末，饮服方寸匕，日三。取效。　张文仲方
休息痢及霍乱。
梅叶煮浓汁，饮之。《大明方》
止休息痢。
乌梅肉和建茶、乾姜为丸，服。大验。《大明方》
久泄久痢。
白石脂　乾姜（等分）
研，百沸汤和面为稀糊搜之，并手丸梧子大。每米饮下三十丸。《斗门方》
又　用骨碎补末入猪肾中煨熟，与食，顿住。盖肾主大小便，久泄属肾虚，不可专从脾胃也。《雷公炮炙论》用此方治耳鸣，耳亦肾之窍也。　时珍方
久泻虚痢，腹痛者。
食茱萸　肉豆蔻（各一两）　陈米（一两半）
以米一份同二味炒黄，为末；一份生研，为末，煮糊丸梧子大。每陈米饮下五十丸，日三服。《普济方》
餐泻不化及久痢。
小椒（一两炒）　苍术（二两土炒）
研末，醋糊丸梧子大。每服五十丸。《普济方》
治久痢劳痢。
狗头骨灰和乾姜、莨菪炒，见烟，为丸。空心白饮服十丸。极效。　甄权方
久痢五色。
大熟瓜蒌一个煅存性，出火毒，为末，作一服，温酒服之。《本事方》
久痢不止。
罂粟花未开时，外有两片青叶包之，花开即落，收取为末。每米饮服一钱。神效。赤用红花，白用白花。
又　用罂粟壳蜜炙、厚朴姜制各四两，为细末。每服一钱，水一盏，姜三片，煎八分，温服。忌生冷。《集效方》
肠滑久痢。
黑神散
酸石榴一个煅，烟尽，出火毒一夜，研末；仍以酸榴一块煎汤，服。神效。亦治久泻不止。《普济方》
《圣济录》治血痢五色，用酸石榴生捣汁，每服五合。神效。
久痢，诸药不效。服此三服，宿垢去尽，即变黄色。
皂角子瓦焙，为末，米糊丸梧子大。每服四五十丸，陈茶下。《医方摘要》

二便不通  ***************************
二便不通胀急者。
生冬葵根二斤，捣汁三合生姜四两，取汁一合
和匀分二服，连用即通也。《圣惠方》
又　白矾末填满脐中，以新汲水滴之，觉冷透腹内，即自然通。脐平者，以纸围环之。《经验方》
又　酸草一大把，车前草一握，捣汁入沙糖一钱，调服一盏，不通再服。《摘玄方》
又　蜂房烧末，酒服二三钱，日二服。不拘大人小儿。《子母秘录》
又　白花胡葵子为末，煮浓汁服之《千金方》
又　甘遂末，以生面糊调敷脐中及丹田内，仍艾灸三壮，饮甘草汤，以通为度。又大山赤皮甘遂末一两，炼蜜和匀，分作四服，日一服取愈。《圣惠方》
大小便秘鼓胀气促。
八角茄香七个大麻仁半两为末生葱白三七根
同研，煎汤调五苓散末服之，日一服。《普济方》
治大小便卒关格不通。
取吴茱萸南行枝如手第二指中节，含之立下。《苏颂方》
大小便闭及大肠虚闭。
用连须葱一根，姜一块，盐一捻，淡豉三七粒，捣作饼，烘揜脐中，扎定良久，气通即通，不通再作。《直指方》
大小便秘。
乱发灰三指撮，投半升水，服。姚氏方
又　用雄鼠屎末缚脐中，立效。《普济方》
又　明月砂一匙安脐中，冷水滴之令透，自通也。《圣惠方》
二便关格不通，闷胀，二三日则杀人。
以贝齿二枚、甘遂二铢，为末，浆水和，服，须臾即通也。《肘后方》
又　蜀葵花一两捣烂、麝香半钱，水一大盏，煎服。根亦可用。
二便关格，胀闷愈绝。
蔓菁子油一合，空腹服之，即通。通后，汗出勿怪。《圣惠方》
又　用葵子二升、水四升，煮取一升，纳猪脂一鸡子，顿服。《肘后》
大小便秘，经月欲死者。
用推车客七个男用头，女用身；土狗七个男用身，女用头。新瓦焙，研末，樗树南向皮煎汁，调服。只一服，即通。
《杨氏经验方》六七月寻牛粪中大蜣螂十馀枚，线穿阴乾，收之。临时取一个全者，放净砖上，四面以灰火烘乾，当腰切断。如大便不通，用上截；小便不通，用下截。各为细末，取井华水服之。二便不通，全用。即解。
二便不通，诸药不效。
紫花扁竹根生水边者佳，研汁一盏，服，即通。《普济方》
癃闭不通，小腹急痛，无问久新。
荆芥　大黄（为末等分）
每温水服三钱。小便不通，大黄减半；大便不通，荆芥减半。名倒换散。《普济方》
风秘气秘。
萝卜子炒一合，擂水，和皂荚末二钱服，立通。《寿域神方》
消风顺气，治老人大肠秘涩。
防风　枳壳（麸炒一两）　甘草（半两）
为末，每食前白汤服二钱。《简便方》
顺气利肠。
紫苏子　麻子仁（等分）
研烂，水滤取汁，同米煮粥，食之。《济生方》
大便不通。
用葵子末、人乳汁等分，和，服，立通。《圣惠方》
又　乌桕木根长一寸劈破，水煎半盏，服之，立通。不用多吃，其功神圣。兼能取水治肿满。《肘后方》
又　枳实　皂荚（等分）
为末，饭丸，米饮下。《得效方》
又　用牵牛子半生半熟为末。每服二钱，姜汤下；未通，再以茶服。一方加大黄等分。一方加生槟榔等分。《简要方》
又　当归　白芷（等分）
为末。每服二钱，米汤下。《圣济录》
又　张仲景《伤寒论》云：阳明病自汗，小便反利，大便硬者，津液内竭也。蜜煎导之。
用蜜二合，铜器中微久煎之，候凝如饴状至可丸，乘热捻作挺，令头锐大如指、长寸半许，候冷即硬，纳便道中，少顷即通也。一法加皂角、细辛为末少许，尤速。
又　生姜削长二寸涂盐，纳下部，立通。《外台秘要》
大肠秘塞。
蜣螂炒，去翅足，为末。热酒服一钱。《圣惠方》
又　羊胆汁灌入，即通。《千金方》
热黄便结。
用芜菁子捣末，水和绞汁，服，少顷，当泻一切恶物，沙石草发并出。《食疗本草》
燥渴肠秘。
九月十月熟瓜蒌实取瓤，拌乾葛粉银石器中，慢火炒熟，为末。食后、夜卧，各以沸汤点服二钱。　寇氏《衍义》
汗多便闭，津液耗涸，老人虚人，皆可用。
肉苁蓉酒浸，焙二两，研，沉香末一两为末，麻子仁汁打糊，丸梧子大。每服七十丸，白汤下。《济生方》
大便虚秘。
松子仁　柏子仁　麻子仁（等分）
研泥，熔白蜡和，丸梧子大。每服五十丸，黄耆汤下。　寇氏《衍义》
老人闷塞。
绵黄耆　陈皮（去白各半两）
为末。每服三钱，用大麻子一合研烂，以水滤浆，煎至乳起，入白蜜一匙，再煎沸，调药空心服，甚者不过二服。此药不冷不热，常服无秘塞之患。其效如神。《和剂局方》
老人虚秘。
阿胶（炒二钱）　葱白（三根）
水煎，化入蜜二匙，温服。
大便风秘。
蒺藜子（炒一两）　猪牙皂荚（去皮酥炙五钱）
为末。每服一钱，盐茶汤下。《普济方》
大便秘塞，服药不通者。
沧盐（三钱）　屋檐烂草节（七个）
为末。每用一钱，竹筒吹入肛内一寸，即通。名提金散。《圣济录》
小便不通。
磨刀交股水一盏，服之，效。《集简方》
又　棕皮毛烧存性，以水酒服二钱，即通利。屡试甚验。《摄生方》
又　猪脂（一斤）　水（二斤）
煎三沸，饮之，立通。《千金方》
又　葛洪方
用大蝼蛄二枚取小体，以水一升渍，饮，须臾即通。
《寿域方》用土狗下截焙，研，调服半钱；生研亦可。
谈埜翁方　加车前草同捣汁，服。
《唐氏经验方》用土狗后截和麝捣，入脐中缚定，即通。
《医方摘要》用土狗一个炙，研，入冰片、麝香少许，翎管吹入茎内。
又　蚯蚓捣烂，浸水，滤汁，取浓汁半碗，服，立通。《斗门方》
又　胡荽（二两）　葵根（一握）
水二升，煎一升，入滑石末一两，分三四服。《圣济总录》
又　以水四升洗甑带，取汁，煮葵子二升半，分三服。《圣惠方》
又　用白鱼、滑石、乱发等分，为散。饮服半钱匕，日三。《金匮要略》
又　白海蚆一对（即贝子）生一个，烧一个为末，温酒服。　田氏方
又　萱草根煎水，频服。《杏林摘要》
又　梁上尘二指撮水，服之。《外台秘要》
又　湿纸包白盐烧过，吹少许入尿孔中，立通。《普济方》
又　莴苣子捣饼，贴脐中，即通。《海上仙方》
《易简方》用茎叶捣，敷。
又　滑石末一升，以车前汁和，涂脐之四畔方四寸，干即易之。冬月水和。　汤氏《产乳》
又　土瓜根捣汁，入少水解之，筒吹入阴窍；大便不通吹入肛内；二便不通，前后吹之。取通。《肘后方》
又　栀子仁（十四个）　独头蒜（一个）　沧盐（少许）
捣，贴脐及囊，良久，即通。《普济方》
小便不通，脐腹胀痛，不可忍，诸药不效者，不过再服。
用续随子去皮一两、铅丹半两，同少蜜捣，作团，瓶盛埋阴处，腊月至春末取出，炼蜜丸梧子大。每服二三十丸，木通汤下，化破尤妙。病急亦可旋合。《圣济录》
小便不通，胀急者。
象牙生煎，服之。《救急方》
又　用苦瓠子三十枚炒、蝼蛄三个焙，为末。每冷水服一钱。《圣济录》
小便不通，脐下满闷。
海金砂（一两）　腊南茶（半两）
捣碎。每服三钱，生姜甘草煎汤下，日二服；亦可末服。《图经本草》
小便不通，腹胀如鼓。
用田螺（一枚），盐（半匕），生捣，敷脐下一寸三分，即通。《类编》
《简易方》用蜗牛加麝香少许捣，贴脐下，以手摩之更妙。
小便不通，腹胀。
用瓜蒌焙，研，每服二钱，热酒下，频服，以通为度。《圣惠方》
长安王善夫病小便不通，渐成中满，腹坚如石，脚腿裂破出水，双睛凸出，饮食不下，痛苦不可名状。治满利小便渗泄之药服遍矣。予诊之曰：此乃奉养太过，膏粱积热，损伤肾水，至膀胱久而乾涸，小便不化，火又逆上而为呕哕。《难经》所谓：关则不得小便，格则吐逆者。洁古老人言：热在下焦但治下焦，其病必愈。遂处以北方寒水所化大苦寒之药。
黄柏　知母（各一两）
酒洗，焙，研，入桂一钱为引，熟水丸如芡子大。每服二百丸，沸汤下，少时如刀刺前阴，火烧之状，溺如瀑泉涌出，床下成流，顾盼之间，肿胀消散。《内经》云：热者寒之。肾恶燥，急食辛以润之。以黄柏之苦寒，泻热补水润燥为君；知母之苦寒，泻肾火为佐；肉桂辛热为使，寒因热用也。
小便虚闭，两尺脉沉微，用利小水药不效者，乃虚寒也。
附子（一个炮去皮脐，盐水浸良久）　泽泻（一两）
每服四钱，水一盏半、灯心七茎煎服，即愈。《普济方》
老人尿闭。
白颈蚯蚓　茴香（等分），杵汁，饮之，即愈。《集验方》
小便涩滞不通。
干箬叶（一两烧灰）　滑石（半两）
为末。每米饮服三钱。《普济方》
小便涩痛不通。
用蚕蜕纸烧存性，入麝香少许，米饮每服二钱。《普济方》
小便闭胀，不治杀人。
葱白三斤锉，炒，帕盛二个，更互熨小腹，气透即通也。《本事方》
小便艰难，或转胞腹满闷，不急疗，杀人。
用秦艽一两，水一盏，煎六分，分作二服。
又方　加冬葵子等分，为末。酒服一匕。《圣惠方》
气壅关格不通，小便淋结，脐下妨閟。
徐长卿（炙半两）　茅根（三分）　木通　冬葵子（一两）　滑石（二两）　槟榔（一分）　瞿麦穗（半两）
每服五钱，水煎，入朴硝一钱温服，日二服。《圣惠方》
男女转胞，不得小便。
寒水石（二两）　滑石（一两）　葵子（一合）
为末，水一斗，煮五升，时服一盏，即利。《永类方》
小便转胞不出。
自取爪甲烧灰，服。
又　甘遂末一钱，猪苓汤调下，立通。《笔峰杂兴》
又　纳衣鱼一枚于茎中。《千金方》
小便不通，脐腹急痛。
牛蒡叶汁　生地黄汁（二合）
和匀，入蜜二合，每服一合，入水半盏，煎三五沸，调滑石末一钱，服。《圣济总录》
脬转小便不通，腹胀如鼓，数月垂死。
一医用猪脬吹胀，翎管插入溺孔，捻脬气吹入，即大尿而愈。　时珍方
胞转不通，非小肠膀胱厥阴受病，乃强忍房事，或过忍小便所致。当治其气则愈，非利药可通也。
沉香　木香（各二钱）
为末。白汤空腹服之，以通为度。《医垒元戎》
治心经留热小便赤涩。
用去皮栀子火煨、大黄连、炙甘草等分末之，水煎三钱服，无不利也。
大便燥结。
皂角核，烧存性服。其性得湿则滑，滑则燥之自通也。
又　厚朴生研，猪脏煮，捣和丸梧子大，每姜水下三十丸。《千金良方》
大便艰难。
桃花为末，水服方寸匕，即通。《千金方》

遗尿  ***************************
男妇遗尿。
枯白矾　牡蛎粉（等分）
为末。每服方寸匕，温酒下，日三服。《选奇方》
老小尿床。
白纸一张铺席下，待遗于上，取纸晒乾，烧灰，酒服。《集简方》
夜卧遗尿。
本人荐草烧灰，水服，立瘥。《千金方》
又　雄鸡肝、桂心等分，捣，丸小豆大。每服一丸，米饮下，日三服；遗精加白龙骨。
又　麻鞋尖头二七枚烧灰，岁朝井花水服之。《选奇方》
又　用猪脬洗，炙，食之。《千金方》
又　燕蓐草烧黑，研末，水进方寸匕。亦止哕啘。即燕窠中草。　藏器方
小便频遗。
用雄鸡肠一具，作臛，和酒服。《心镜方》
又方　用雄鸡肠水煮汁，服，日三次。《普济方》
小便遗失。
用鸡肶胵一具并肠烧存性，酒服。男用雌，女用雄。《集验方》
下虚尿床。
羊肚盛水煮熟，空腹食四五顿，瘥。《千金方》
遗尿淋沥。
白龙骨、桑螵蛸等分，为末。每盐汤服二钱。　梅师方


卷九  ——————————————————————————————————————————————————————————————————————————————————————————

淋  ***************************
男妇诸般淋疾。
用苦杖根洗净，锉一合，以水五合煎一盏，去滓，入乳香、麝香少许，服之。鄞县尉耿梦得内人患沙石淋，已十三年。每漩痛楚不可忍，溺器中小便下沙石，剥剥有声，百方不效。偶得此方服之，一夕而愈。乃予目击者。《本事方》
五种淋疾。
苎麻根两茎打碎，以水一碗半，煎半碗，顿服，即通。大妙。《斗门方》
又　用石决明去粗皮，研为末，飞过。热水服二钱，每日二服。如淋中有软硬物，即加朽木末五分。《胜金方》
又　灯心生煮，服之。败席煮服，更良。《开宝》方
一男子病血淋胀痛，祈死。
以藕汁和发灰每服二钱，三日而血止痛除。
诸淋症。
虞抟兄年七十秋间，患淋二十馀日，百方不效。后得一方。
取地肤草捣自然汁，服之，遂通。至贱之物有回生之功，如此。《医学正传》
诸淋赤痛。
三叶酸浆草洗，研，取自然汁一合，酒一合和匀，空心温服，立通。《灵苑方》
小便淋痛，或尿血，或沙石胀痛。
用川牛膝一两，水二盏，煎一盏，温服。一妇人患此十年，服之得效。杜牛膝亦可。或入麝香、乳香，尤良。《直指方》
小便卒淋。
紫草一两为散，每食前用井华水服二钱。亦治产后淋沥。《千金翼方》
治淋及小便卒不通。
龙鬚席弥败有垢者方尺煮汁，服之。　藏器方
小便淋痛。
石韦、滑石等分，为末。每饮服刀圭，最快。《圣惠方》
又　葵花根洗，锉，水煎五七沸，服之。如神。《宝鉴》方
又　多年木梳烧存性，空心冷水服。男用女，女用男。《救急方》
小便淋沥，痛不可忍。
鸡肫内黄皮五钱，阴乾，烧存性作一服，白汤下，立愈。《医林集要》
小便淋沥。
菟丝子煮汁，服。　范汪方
久淋不愈。一妇人患淋久卧，诸药不效。
用剪金花十馀叶煎汤，服之，明早病减八分，再服而愈。王不留行是也。《资生经》
又　琥珀（为末二钱）　麝香（少许）
白汤服之，或萱草煎汤，服。老人虚人，以人参汤下；亦可蜜丸，以赤茯苓汤下。《普济方》
又　生续断捣，绞汁，服。即马蓟根也。《古今录验》
小便淋閟，服血药不效者。
用牡蛎粉、黄柏炒等分，为末。每服一钱，小茴香汤下取效。《医学集成》
小便淋浊及不禁，由心肾气虚，神不守，或梦遗白浊。
赤白茯苓等分，为末。新汲水飞，去沫，控干，以地黄汁同移酒熬膏，捣和丸弹子大。空心盐汤嚼下一丸。《三因方》
小便热淋。
白茅根四升，水一斗五升，煮取五升，适冷暖饮之，日三服。《肘后方》
热淋胀痛。
麻皮（一两）　炙甘草（三分）
水二盏，煎一盏，服，日二，取效。《圣惠方》
热淋涩痛。
扁竹煎汤，频饮。《生生编》
又　乾柿　灯心（等分）
水煎，日饮。　朱氏方
热淋如血。
蚕种烧灰，入麝香少许，水服二钱。《家宝方》
下焦结热，小便淋閟，或有血出，或大小便出血。
瞿麦穗（一两）　甘草（炙七钱五分）　山栀子仁（炒半两）
为末。每服七钱，连须葱根七个、灯心五十根、生姜五片，水二碗，煎至七分，时时温服。名立效散。《千金方》
热淋下血。
取大麻根三九枚洗净，水五升，煮三升，分服，血止。神验。亦止带下崩中。《药性赋》
热淋血淋，不拘男女。
用赤小豆三合慢炒，为末，煨、葱一茎擂，酒热调服一钱。《修真秘旨》
小便血淋作痛。
车前子晒乾，为末。每服二钱，车前叶煎汤下。《普济方》
血淋痛涩。但利水道，则清浊自分。
海金沙末，新汲水或沙糖水服一钱。《普济方》
一方　海金沙草阴乾，为末。煎生甘草，调服二钱。一加滑石飞过末。《夷坚志》
男妇血淋，亦治五淋。
多年煮酒瓶头箬叶，三五年至十年者尤佳，每用七个烧存性，入麝少许，陈米饮下，日三服。有人患此，二服愈。福建煮过夏月酒多有之。《百一选方》
血淋苦痛。
乱发烧存性二钱，入麝香少许，米饮服。《圣惠方》
血淋涩痛。
生山栀子（末）　滑石（等分）
葱汤下。《经验方》
又　薜荔藤叶（一握）　甘草（炙一分）
日煎，服之。　时珍方
又　茄叶薰干，为末。每服二钱，温酒或盐汤下。隔年者尤佳。《经验良方》
尿血沙淋，痛不可忍。
黄耆、人参等分，为末，以大萝卜一个切一指厚四五片，蜜二两淹，炙，令尽不令焦。蘸末食无时，以盐汤下。《永类钤方》
小便热淋。
马蓟根捣汁，服。《圣惠方》
血淋热痛。
黄芩一两，水煎，热服。《千金方》
小便血淋，痛不可忍。
香附子　陈皮　赤茯苓（等分）
水煎服。《十便良方》
小便血淋。
血风草即地锦草，井水擂，服，三度即愈。《经验方》
又　葵花根（二钱）　车前子（一钱）
水煮，日服之。《简便方》
又　生地黄汁　车前叶汁（各三合）
和煎，服。《圣惠方》
又　海螵蛸末（一钱）　生地黄汁
调服。
又方　海螵蛸　生地黄　赤茯苓（等分）
为末。每服一钱，柏叶车前汤下。《经验方》
又　蜣螂研水，服。　鲍氏方
男妇血淋。
用真百药煎、车前子炒、黄连各三钱半，木香二钱、滑石一钱，为末。空心灯草汤服二钱，日二服。《普济方》
肾与膀胱虚冷，血淋色瘀者。
椒树根煎汤，细饮。色鲜者勿服。《证治要诀》
治久淋。
取葛上亭长折断，腹中有白子如小米三二分，安白板上阴乾，二三日收之。若有人患十年淋服三枚，八九年以还服二枚。服时以水如枣许著小杯中，爪甲研之，当扁扁见于水中，仰面吞之，勿令近牙齿间。药虽微小，下喉自觉至下焦淋所，有倾药作，大烦急不可堪者，饮干麦饭汁，则药势止也。若无干麦饭，但水亦可耳。老小服三分之一，当下。淋疾如脓血，连连而去者，或如指头，或青或黄，不拘男女，皆愈。若药不快，淋不下，以意节度，更增服之。此方有毒，不宜轻用。
血淋不止。
棕榈皮半烧半炒，为末。每服二钱，甚效。《家宝方》
小便气淋，结涩不通。
白芷醋浸，焙乾，二两为末，煎木通、甘草，酒调下一钱，连进二服。《普济方》
又　用好绵四两烧灰、麝香半分。每服二钱，温葱酒连进三服。《圣惠方》
沙石诸淋。
石首鱼头石（十四个）　当归（等分）
为末。水二升，煮一升，顿服，立愈。《外台秘要》
沙石淋痛。
用九肋鳖甲醋炙，研末。酒服方寸匕，日三服，石出，瘥。《肘后方》
又　黄蜀葵花一两炒，为末。每米饮服一钱。名独圣散。《普济方》
又　马蔺花七枚烧，故笔头七枚烧，粟米一合炒，为末。每服三钱，酒下，日二服。名通神散。
沙石热淋，痛不可忍。
用薏苡仁子叶根皆可水煎，热饮，夏月冷饮，以通为度。《经验方》
小便沙淋。
瓦松即屋上无根草，煎浓汤，乘热薰洗小腹约两时，即通。《经验良方》
石淋作痛。
车前子二升，以绢袋盛，水八升，煮取三升，服之，须臾石下。《肘后方》
石淋痛楚，小便中有石子者。
胡桃肉（一升）　细米煮浆粥（一升）
相和，顿服，即瘥。《海上方》
又　五月五日收葵子炒，研。食前温酒下一钱，当下石出。《圣惠》
小便石淋，宜破血。
瞿麦子捣为末，酒服方寸匕，日三服，三日当下石。《外台秘要》
治石淋，消结热。
可取雄鹊肉烧作灰，淋汁，饮之。以石投中解散者，是雄也。《别录》
石淋导水。
用蝼蛄七个、盐二两，新瓦上铺盖，焙乾，研末。每温酒服一钱匕，即愈也。　苏颂方
小便膏淋。
羊骨烧，研，榆白皮，煎汤，服二钱。《圣惠方》
膏淋如油。
海金沙　滑石（各一两）　甘草梢（二钱半）
为末。每服二钱，麦门冬煎汤服，日二次。《仁存方》
肾消膏淋，病在下焦。
苦楝子　茴香（等分）
为末。每温酒服一钱。《圣惠方》
老人五淋，身热腹满。
小麦（一升）　通草（二两）
水二升，煮一升，饮之，即愈。《奉亲书》
五淋白浊。
螺蛳一碗连壳炒热，入白酒三碗，煮至一碗，挑肉食之，酒下数次，即效。《扶寿精方》

小便不禁　小便频数  ***************************
小便不禁。
重鹊巢中草（一个烧灰）
每服二钱匕，以蔷薇根皮二钱煎汤，服之，日二。《圣惠方》
又方　只用蔷薇根煮汁，饮。野生白花者良。
小便不禁，上热下寒者。
鹿角霜为末，酒糊和丸梧桐子大。每服三四十丸，空心温酒下。《普济方》
小便无度，肾气虚寒。
破故纸（十两酒蒸）　茴香（十两盐炒）
为末，酒糊丸梧子大。每服百丸，盐酒下，或以米掺猪肾煨，食之。《普济方》
小便无度，并茎内痛。杨子建《万全护命方》云：凡人小便频数，不计度数，便时茎内痛不可忍者，此疾必先大腑秘热不通，水液只就小肠，大腑愈加干竭；甚则浑身热心躁，思凉水，如此，即重症也。此疾本因贪酒色，积有热毒、腐物、瘀血之类。随虚，水入于小肠，故便时作痛也。不饮酒者，必平生过食辛热荤腻之物，又因色伤而然。此乃小便频而痛，与淋证涩而痛者不同也。
宜用萆薢一两水浸少时，以盐半两同炒，去盐，为末。每服二钱，水一盏，煎八分，和滓服之，使水道转入大肠；仍以葱汤频洗穀道，令气得通，则便数及痛自减也。
小便数多。
牡蛎五两炒，入小便三升，煎二升，分三服。神效。《乾坤生意》
小便频数，脬气不足也。
雷州益智子（盐炒，去盐）　天台乌药（等分）
为末，酒煮山药粉为糊，丸如梧子大。每服七十丸，空心盐汤下。名缩泉丸。《集验方》
藏器方　只取益智子仁二十四枚打碎，入盐同煎，服。有奇验。
又　白果十四枚七生七煨，食之，取效止。
又　小豆叶一斤，入豉汁中煮，和作羹，食之。《心镜方》
心虚尿滑，及赤白二浊。
益智子仁　白茯苓　白术（等分）
为末。每服三钱，白汤调下。

遗精  ***************************
肾虚遗精。
北五味子一斤，洗净水浸挼去核，再以水洗核，取尽馀味，通置砂锅中，布滤过，入好蜂蜜二斤，炭火慢熬成膏，瓶收五日，出火性，每空心服一二茶匙，百沸汤下。《保寿堂方》
肾虚遗精，多汗，夜梦鬼交。
用猪肾一枚，切开去膜，入附子末一钱，湿纸裹煨熟，空心食之，饮酒一杯，不过三五服效。《经验方》
虚滑遗精。
白茯苓二两，缩砂一两为末，入盐二钱，羊肉批片掺药炙食，以酒送下。《普济方》
又　韭子五合，白龙骨一两，为末，空心酒服方寸匕。《千金方》
虚劳溺精。
用新韭子二升，十月霜后採之，好酒八合浸一宿，以晴明日，童子向南捣一万杵，平旦温酒服方寸匕，日再服之。亦治女人白淫。《外台秘要》
漏精白浊。
雪白盐一两，入瓶筑紧固济煅一日，出火毒。白茯苓、山药各一两，为末，枣肉和密丸梧子大，每枣汤下三十丸。盖甘以济咸，脾肾两得也。《直指方》
元气虚寒，精滑不禁，大腑溏泄，手足厥冷。阳起石煅，研，锺乳粉各等分，酒煮附子，末，同面糊丸梧子大，每空心米饮服五十丸，以愈为度。《济生方》
盗汗遗精。
鹿角霜（二两）　生龙骨（炒）　牡蛎（煅各一两）
为末，酒糊丸梧子大，每盐下四十丸。《普济方》
玉茎强硬不痿，精流不住，时事如针刺，捏之则痛。其病名强中。乃肾滞漏疾也。
用韭子、破故纸各一两，为末。每服三钱，水一盏煎服，日三即住。《经验方》
劳心梦泄。
龙骨　远志（等分）
为末，炼蜜丸梧子大，朱砂为衣。每服三十丸，莲子汤下。去朱砂，亦能暖精益阳。《活人心统》
梦寐遗精。
乳香一块拇指大，卧时细嚼，含至三更嚥下，三五即效。《医林集要》
积热梦遗，心忪恍惚，膈中有热。
黄柏末（一两）　片脑（一钱）
炼蜜丸梧子大。每服十五丸，麦门冬汤下。《本事方》
梦遗食减。
白色苦参（三两）　白术（五两）　牡蛎粉（四两）
为末，用雄猪肚一具洗净，砂罐内煮烂，石臼捣和，药干则入汁，丸小豆大。每服四十丸，米汤下，日三服。久服，身肥进食，而梦遗立止。《保寿堂方》
治梦遗，小便数。
用韭子二两、桑螵蛸一两，微炒，研末。每旦酒服二钱。《三因方》
肾虚精竭。
羊肾一对切，于豉汁中以五味米糅作羹粥，食。《心镜方》
脱阳危证。凡人大吐大泄之后，四肢厥冷，不省人事，或与女子交后，小腹肾痛，外肾搐缩，冷汗出，厥，须臾，不救。
先以葱白炒热，熨脐；后以葱白三七茎擂烂，用酒煮灌之，阳气即回。　华佗方
秘精益髓。
太乙金锁丹
用五色龙骨五两、覆盆子五两、莲花蕊四两未开者阴乾、鼓子花即旋覆花三两，五月五日採之、鸡头子仁一百颗，併为末，以金樱子二百枚去毛，木臼捣烂，水七升，煎浓汁一升，去渣，和药杵二千下，丸梧子大。每空心温盐酒下三十丸，服至百日，永不泄。如要泄，以冷水调车前末半合服之。忌葵菜。《瑞竹堂方》

赤白浊  ***************************
便浊精滑。男子小便日数十次，如稠米泔，心神恍惚，瘦瘁食减，得之女劳，令服桑螵蛸散药，未终一剂而愈。其药安神魂，定心志，治健忘，补心气，止小便数。
用桑螵蛸、远志、龙骨、菖蒲、人参、茯神、当归、龟甲醋炙各一两，为末。卧时人参汤调下二钱。如无桑上者，即用他树者，以炙桑白皮佐之。桑白皮行水，以接螵蛸就肾经也。
治思虑太过，心肾虚损，真阳不固，渐有遗沥，小便白浊，梦寐频泄。
菟丝子（五两）　白茯苓（三两）　石莲肉（二两）
为末，酒糊丸梧子大。每服三五十丸，空心盐汤下。《和剂局方》
小便白浊，缘心肾不济，或由酒色，遂至已甚，谓之土淫。盖有虚热而肾不足，故土邪乾水。史载之言：夏则土燥水浊，冬则土坚水清，即此理也。医者往往用补，其痰反甚。惟服博金散，则水火既济，源洁而流清矣。
用络石人参、茯苓各二钱，龙骨煅一两，为末。每服一钱，空心米饮下，日二服。《仁存堂方》
治肾经虚损，心气不足，思虑太过，真阳不固，漩有馀沥，小便白浊如膏，梦中频遗，骨节拘痛，面黧肌瘦，盗汗虚烦，食减乏力。此方性温不热，极有神效。
用五倍子一斤、白茯苓四两、龙骨二两，为末，水糊丸梧子大。每服七十丸，食前盐汤送下，日三服。《和剂方》
赤白浊淫及梦泄精滑。
黄柏（炒）　真蛤粉（一斤）
为末。每服一百丸，空心温酒下。黄柏苦而降火，蛤粉咸而补肾也。
又方　加知母炒、牡蛎粉煅、山药炒等分，为末，糊丸梧子大。每服八十丸，盐汤下。《本事方》
白浊遗精。
石莲肉　龙骨　益智仁（等分）
为末。每服二钱，空心米饮下。
《普济》用莲肉、白茯苓等分，为末，白汤调服。
遗精白浊，盗汗虚劳。
桑螵蛸（炙）　白龙骨（等分）
为细末。每服二钱，空心用盐汤送下。《外台秘要》
小便白浊。
糯稻草煎浓汁，露一夜，服之。《摘玄妙方》
又　清明柳叶煎汤代茶，以愈为度。《集简方》
又　陈冬瓜仁炒，为末，每空心米饮服五钱。《救急易方》
肾虚白浊。
肉苁蓉　鹿茸　山药　白茯苓（等分）
为末，米糊丸梧子大。每枣汤下三十丸。《圣济总录》
肾虚白浊，及两胁并背脊穿痛。
五味子一两炒赤，为末，醋糊丸梧子大。每醋汤下三十丸。《经验良方》
气虚白浊。
黄耆（盐炒半两）　茯苓（一两）
为末。每服一钱，白汤下。《经验良方》
湿痰白浊。
牡荆子炒，为末。每酒服二钱。《集简方》
白浊频数，漩面如油，澄下如膏，乃真元不足，下焦虚寒。
用萆薢、石菖蒲、益智仁、乌药等分，每服四钱，水一盏，入盐一捻，煎七分。食前温服，日一服，效乃止。名萆薢分清饮。
白浊腹满，不拘男妇。
用益智仁盐水浸，炒、厚朴姜汁炒等分，姜三片、枣一枚，水煎服。《永类钤方》
小便白淫，因心肾气不足，思想无穷所致。
黄连、白茯苓等分，为末，酒糊丸梧子大。每空心枣汤下五十丸。《普济方》
治人夜小便脚停白浊，老人虚人多此证，令人卒死，大能耗人精液，主头昏重。
用糯米（五升炒赤黑）　白芷（一两）
为末，糯粉糊丸梧子大。每服五十丸，木馒头煎汤下。无此用《局方》补肾汤下。若后生禀赋怯弱，房室太过，小便太多，水管蹇涩，小便如膏脂，入石菖蒲、牡蛎粉。甚效。《经验》
赤白浊淋。
好大黄为末，每服六分，以鸡子一个破顶入药，搅匀，蒸熟。空心食之，不过三服，愈。《简便方》
小便赤浊。
远志　甘草（水煮半斤）　茯神　益智仁（各二两）
为末，酒湖丸梧子大，每空心枣汤下五十丸。《普济方》
小便赤浊，心肾不足，精少血燥，口乾烦热，头运怔忡。
菟丝子　麦门冬（等分）
为末，蜜丸梧子大。每盐汤下七十丸。
心热尿赤，面赤唇乾，咬牙口渴。
用木通、生地黄、炙甘草等分，入水竹叶七片，水煎服。　钱氏方

前阴诸疾  ***************************
阴痿不起。
用雄鸡肝（三具）　菟丝子（一升）
为末，雀卵和，丸小豆大。每服一百丸，酒下，日二。
又方　用鲤鱼胆、雄鸡肝各一枚，为末，雀卵和，丸小豆大。每吞一丸，或于前方加附子一个。《千金方》
又　蛇床子　五味子　菟丝子（等分）
为末，蜜丸梧子大。每服三十丸，温酒下，日三服。《千金方》
又　新五味子一斤为末，酒服方寸匕，日三服。忌猪鱼蒜醋。尽一剂即得力，百日以上可御十女，四时勿绝，更效。《千金方》
又　蜂窠烧研，新汲水服二钱，可御十女。《岣嵝神书》
又　覆盆子酒浸，焙，研为末，每旦酒服三钱。《集简方》
又　未连蚕蛾二升去头翅足炒，为末，蜜丸梧子大。每夜服一丸，可御十室，以菖蒲酒止之。《千金方》
又　泥鳅煮，食之。《集简方》
阴寒痿弱。
蜂房灰夜敷阴上，即热起。《千金方》
又　紫霄花　生龙骨（各二钱）　麝香（少许）
为末，蜜丸梧子大。每服二十丸，烧酒下。欲解饮生姜甘草汤。《集简方》
阴痿阴汗。
阳起石煅，为末。每服二钱，盐酒下。《普济方》
阴汗湿痒。
绵黄耆酒炒，为末，以熟猪心点吃。妙。《济急方》
又　密陀僧加蛇床子为末，敷之。
又　蒲黄末服三四度，瘥。《千金方》
肾风囊痒。
用猪尿脬火炙，以盐酒吃之。《救急方》
又　枯矾扑之。
又　泡汤沃洗。《御药苑方》
又　石菖蒲　蛇床子（等分）
为末。日搽二三次。《济急仙方》
又　吴茱萸煎汤，频洗，取效。《外台秘要》
又　麸炭、紫苏叶末，扑之。《经验方》
又　松毛煎汤，频洗。《简便方》
又　龙骨、牡蛎粉，扑之。《医宗三法》
肾风囊痒。
用椒、杏仁研膏，涂掌心，合阴囊而卧。甚效。《直指》
阴囊湿疮，出水不瘥。
用五倍子、腊茶各五钱，腻粉少许，研末。先以葱椒汤洗过，香油调搽，以瘥为度。《圣惠方》
阴痒生疮。
紫梢花（一两）　胡椒（半两）
煎汤，温洗，数次即愈。《总微论》
外肾生疮。
蚯蚓粪（二分）　绿豆粉（一分）
水涂之，干，又上之。
肾风下注生疮。
用驴蹄二十片烧灰，密陀僧、轻粉各一钱，麝香半钱，为末。敷之。《奇效方》
阴疮湿痒。
槐树北面不见日枝煎汤，洗三五遍，冷，再暖之。《必效方》
男子阴疮有二种：一者阴蚀，作臼脓出；一者只生热疮。热疮用黄柏、黄芩等分，煎汤洗之。仍以黄柏、黄连作末敷之。
又方　黄柏煎汤，洗之；涂以白蜜。《肘后方》
男子阴疮，因不忌月事行房，阴物溃烂。
用室女血衲瓦上烧存性，研末，麻油调，敷之。
囊疮痛痒。
红椒（七粒）　葱头（七个）
煮水，洗之，愈。名驱风散。《经验方》
丈夫阴疮，茎及头溃烂，痛不可忍，久不瘥者。
以五月五日繁缕烧焦五分，入新出蚯蚓粪二分，入少水和，研作饼，贴之，干即易。禁酒面五辛，及热食等物。甚效。
扁鹊方
妒精阴疮。
铅粉（二钱）　银杏仁（七个）
铜铫内炒至杏黄，去杏，取粉，出火毒，研，搽，效。《集简方》
又　黄矾　青矾　麝香（等分）
为末，敷之，不过三度。《千金方》
又　用青纸旧作簿签者，以唾黏贴，数日即愈，且护痛也。弥久者良，上有青黛，杀虫解毒。　时珍方
男子阴肿作痒。
用桃仁炒香，为末，酒服方寸匕，日三；仍捣敷之。亦治小儿卵㿗。《外台秘要》
又　大田螺二个和壳烧存性，入轻粉同研，敷之，效。《医林集要》
玉茎生疮。
牛蹄甲烧灰，油调，敷之。《奚囊方》
玉茎疮溃。
丝瓜连子捣汁，和五倍子末频搽之。　丹溪方
玉茎生疮臭腐。
用猪脬一个连尿，去一半留一半，以煅红新砖焙乾，为末，入黄丹一钱掺之，三五次瘥。须以葱椒汤洗。《奇效方》
阴茎生疮，痛烂者。
以豉一分、蚯蚓湿泥二分，水研和，涂上，干即易之。禁热食酒蒜芥菜。《药性论》
阴上粟疮。
取停水湿处干卷苔皮，为末，敷之。神效。《外台秘要》
阴头生疮。
蜜煎甘草末，频频涂之。神效。《千金方》
又　用溪港年久螺蛳烧灰，敷之。《奇效方》
阴头生疮，人不能治者。
鳖甲一枚烧，研，鸡子白和，敷。《千金翼》
男女阴蚀。
肥猪肉煮汁，洗，不过三十斤，瘥。《千金方》
阴蚀欲尽。
虾蟆灰　兔屎（等分）
为末，敷之。《肘后方》
股阴[疒/其]疬。
无名异（二钱）　麝香（一字）　酒（半碗）
午后空腹服，立效。《多能鄙事》
阴囊肿痛。
葱白、乳香捣，涂，即时痛止肿消。亦治玉茎肿。
阴㿗肿痛。
荆芥穗瓦焙，为散。服二钱，即消。《寿域神方》
阴溃囊肿。
木馒头子　小茴香（等分）
为末。每空心酒服二钱，取效。《集简方》
卒阴肾痛。
牛屎烧灰，酒和，敷之，良。《梅师方》
阴卒肿痛。
鸡翮（六枝烧存性）　蛇床子（末等分）
随左右敷之。《肘后方》
又　柳枝三尺长二十枚细锉，水煮极热，以故帛裹包肿处；仍以热汤洗之。《集验方》
阴茎发肿。
用煨葱入盐，杵如泥，涂之。
阴肿痛痒。
荷叶　浮萍　蛇床子（等分）
煎水，日洗之。《医垒元戎》
男子阴肿胀痛。
蛇床子末，鸡子黄调，敷之。《永类方》
男子阴肿大如升，核痛。
马鞭草捣，涂之。《集验方》
阴肿如斗。
取鸡翅毛一孔生两茎者，烧灰，饮服。左肿取右翅，右肿取左翅，双肿并取。《肘后方》
又　蔓菁根捣，封之。《集疗方》
阴肿如斗，痛不可忍。
雄黄　矾石（各二两）　甘草（一尺）
水五升，煮二升，浸之。《肘后方》
胸中积热，及茎中痛。
用生甘草梢或加酒，煮玄胡索、苦楝子，尤妙。　元素方
阴冷发闷，冷气入腹，肿满杀人。
釜月下土和鸡子白，敷之。亦治男阴卒肿。《千金方》
阴股常湿。
胡粉粉之。《备急方》
阴下湿汗，及脚趾烂。
用滑石一两、石膏煅半两、枯白矾少许，研，掺之。《集简方》
玉茎湿痒。
肥皂一个烧存性，香油调，搽，即愈。《摄生方》
飞丝缠阴，肿痛欲断。
以威灵仙捣汁，浸洗。一人病此，得效。《怪证方》

疝  ***************************
小肠疝气。
用带毛雀儿一枚去肠，入金丝矾末五钱，缝合，以桑柴火煨成炭，为末。空心无灰酒服。年深者二钱，愈。《瑞竹堂方》
又　地胆（去翅足头微炒）　朱砂（各半两）　滑石（一两）
为末。每苦杖酒食前调服二钱，即愈。《宣明方》
又　每顿用鲫鱼十个，同茴香煮，食。久食自愈。《生生编》
又　用牡荆实半升炒熟，入酒一锺，煎一沸，热服。甚效。　时珍方
又　天仙藤（一两）　好酒（一碗）
煮至半碗，服之。甚效。　孙天仁《集效方》
又　用紧小全蝎焙，为末。每发时服一钱，入麝香半字，温酒调服，少顷再进。神效。
又　黑参㕮咀，炒，为丸。每服一钱半，空心酒服出汗，即效。《集效》
丈夫疝气，本脏气伤膀胱，连小肠等气。
金铃子（一百个温汤浸过，去皮）　巴豆（二百个微打破）
以面二升同于铜铛内，炒至金铃子赤为度，放冷取出，去核为末，巴面不用。每服三钱，热酒或醋汤调服。
一方　入盐炒茴香半两。《经验方》
卒得疝气，小腹及阴中相引痛如绞，白汗出，欲死者。
以丹参一两为末。每服二钱，热酒调下。《圣惠方》
又方　沙参捣，筛，为末。酒服方寸匕，立瘥。《肘后方》
疝气疼痛。
杉木子一岁一粒烧，研，酒服。　时珍方
㿗疝疼痛，钓肾偏坠，痛不可忍。
川楝子肉五两，分作五份：一两用破故纸二钱炒黄，一两用小茴香三钱、食盐半钱同炒，一两用莱菔一钱同炒，一两用牵牛子三钱同炒，一两用斑蝥七枚去头足同炒。拣去食盐、莱菔子、牵牛、斑蝥，只留故纸、茴香，同研为末，以酒打面糊，丸梧子大。每空心酒下五十丸。《澹寮》
膀胱疝痛。
用舶茴香、杏仁各一两，葱白焙乾五钱，为末。每酒服二钱，嚼胡桃送下。《本事方》
小肠气坠。
《直指》用八角茴香、小茴香各三钱，乳香少许，水服取汗。孙氏《集效方》治小肠疝气，痛不可忍。用大茴香、荔枝核炒黑各等分为末。每服一钱，温酒调下。
濒湖《集简方》用大茴香一两，花椒五钱，炒研。每酒服一钱。
㿗疝胀痛，及小肠气。
香附末二钱，以海藻一钱煎，酒空心调下，并食海藻。　濒湖《集简方》
小肠疝气，阴核肿痛。
用青皮炒，研五钱，老酒煎服，或酒糊丸，服。甚效。　时珍方
疝气坠痛。
用猪脬一枚洗，入小茴香、大茴香、破故纸、川楝子等分填满，入青盐一块缚定，酒煮熟，食之，酒下其药，焙，捣，为丸，服之。
㿗疝偏坠，气胀不能动者。
牡丹皮　防风（等分）
为末。酒服二钱，甚效。《千金方》
疝气危急。
玄胡索（盐炒）　全蝎（去毒生用等分）
为末。每服半钱，空心盐酒下。《直指方》
疝气入肾。
茴香炒，作二包，更换熨之。《简便方》
又　地肤子（即落帚子）炒香，研末。每服一钱，酒下。《简便方》
小肠气痛，绕脐冲心。
连蒂老丝瓜烧存性，研末。每服三钱，热酒调下；甚者不过二三服，即消。
下元虚损，偏坠茎痛，并可治疝。
茅山苍术净刮六斤，分作六份：一斤仓米泔浸二日，炒；一斤酒浸二日，炒；一斤青盐半斤炒黄，去盐；一斤小茴香四两炒黄，去茴香；一斤大茴香四两炒黄，去茴香；一斤用桑椹子汁浸二日，炒。取术为末。每服三钱，空心温酒下。《积善堂方》
阴㿗肿痛偏坠，或小肠疝气，下元虚冷，久不愈者。
沉香　木香（各半两）　葫芦巴（酒浸，炒）　小茴香（炒各二两）
为末，酒糊丸梧子大。每服五十丸。盐酒下。
治远年近日小肠疝气，偏坠掣痛，脐下撮痛，以致闷乱，及外肾肿硬，日渐滋长，及阴间湿痒成疮。
用吴茱萸去梗一斤，分作四份：四两酒浸、四两醋浸、四两汤浸、四两童小便浸一宿，同焙乾，泽泻二两为末，酒糊丸梧子大。每服五十丸，空心盐汤或酒吞下如宜。方名星斗丸。《和剂局方》
患疝疾，重坠大如杯。
以薏珠用东壁黄土炒过，水煮为膏，服，数次即消。
阴疝偏坠，痛甚者。
木鳖子一个磨，醋调黄柏、芙蓉末敷之，即止。《寿域神方》
偏疝痛极，劫之立住。
用绵袋包暖阴囊，取天花粉五钱，以醇酒一碗浸之，自卯至午，微煎滚，露一夜，次早低凳坐定，两手按膝，饮下即愈。未愈，再一服。《本草蒙签》
偏坠疝气。
山棠梂肉　茴香（炒各一两）
为末，糊丸梧子大。每服一百丸，空心白汤下。《易简方》
阴肾㿗肿。
橄榄核　荔枝核　山楂核（等分）
烧存性，研末。每服二钱，空心茴香汤调下。
卵㿉偏坠。
用双蒂茄子悬于房门上，出入用眼视之。茄蔫，所患亦蔫；茄干亦干矣。
又法　用双茄悬门上，每日抱儿视之二三次，钉针于上，十馀日消失。《保寿堂方》
偏坠疼痛。
苏方木（二两）　好酒（一壶）
煮熟，频饮，立好。
又　青娘子、红娘子各十枚，白面拌，炒黄色，去前二物，熟汤调服，立效也。　谈埜翁方
又　陈石灰（炒）　五倍子　山栀子（等分）
为末，面和，醋调，敷之，一夜即消。《医方摘要》
木肾疝气。
椿叶　雄黄（等分）
为末，酒糊丸梧子大。每盐酒下五十丸。《医学集成》
肾冷偏坠疝气。
用生雀三枚燎毛去肠，勿洗，以舶上茴香三钱，胡椒一钱，缩砂、肉桂各二钱，入肚内，湿纸裹，煨熟，空心食之，酒下。《直指方》
冷气疝瘕。
葫芦巴（酒浸，晒乾）　荞麦（炒研）　面（各四两）　小茴香（一两）
为末，酒糊丸梧子大。每服五十丸，空心盐汤或盐酒下，服至二月后，出白脓则除根。《方广心法》
寒疝绞痛。
用乌雄鸡一头，治如食法；生地黄七斤同锉。著甑中蒸之，以器盛取汁，清旦温服，至晚令尽，当下。诸寒癖讫，以白粥食之，久疝，不过三服。《肘后方》
寒疝腹痛，挛急难忍，汗出厥逆。
大附子（炒去皮脐一枚）　山栀子（炒焦四两）
每用三钱，水一盏、酒半盏，煎七分，入盐一捻温服。《宣明方》
一方　加蒺藜子等分，虚者加桂枝等分，姜糊为丸。酒服五十丸。
寒疝心痛，四肢逆冷，全不饮食。
桂心研末一钱，热酒调下，取效。《圣惠方》
阴冷入腹。有人阴冷，渐渐冷气入腹，阴囊肿满，日夜疼闷欲死。
以布裹椒，包囊下，热气大通，日再易之，以消为度。《千金方》
寒疝腹痛绕脐，手足厥冷，白汗出，脉弦而紧，用大乌头煎主之。
大乌头五枚去脐，水三升，煮取一升去滓，纳蜜二升煎，令水气尽。强人服七合，弱人服五合。不瘥，明日更服。《金匮玉函方》
寒疝滑泄，腹痛肠鸣，自汗厥逆。
熟附子（去皮脐）　玄胡索（炒各一两）　生木香（半两）
每服四钱，水二盏，姜七片，煎七分，温服。《济生方》
冷气内外肾钓痛。
盐研吴茱萸叶，罨之。神验，干即易。《大明方》
阴下冷痛，入腹则肿满杀人。
苋根捣烂，敷之。　时珍方
狐疝阴㿗，超越举重，卒得此，及小儿狐疝，伤损生㿗。
并用地肤子五钱、白术二钱半、桂心五分，为末。或饮或酒，服三钱。忌生葱桃李。《必效方》
肾脏气发攻心，面黑欲死，及诸气奔豚喘急。
铅（二两）　石亭脂（二两）　木香（一两）　麝香（一钱）
先化铅，炒乾，入亭脂急炒焰起，以醋喷之，倾入地坑内，覆住待冷，取研，粟饭丸芡子大。每用二丸，热酒化服，取汗，或下，或通气，即愈。如大便不通，再用一丸，入玄明粉五分服。《圣济录》

脱肛  ***************************
大肠脱肛。
蜗牛壳去土，研末，羊脂熔化调，涂，送入即愈。　李延寿方
桑上蜗牛烧灰，和脂，涂，尤妙。　范汪方
又　蜣螂烧存性，为末，入冰片研匀，掺肛上，托之即入。《医学集成》
又　狗涎抹之，自上也。《扶寿精方》
又　不蛀皂角五挺捶碎，水挼取汁二升，浸之，自收上。收后，以汤荡其腰肚上下，令皂角气行，则不再作。仍以皂角去皮酥炙，为末，枣肉和丸。米饮下三十丸。《圣惠方》
又　苦参　五倍子　陈壁土（等分）
煎汤，洗之。以木贼末敷之。《医方摘要》
又方　木贼烧存性，为末，掺之，按入，即上。一加龙骨末。《三因方》
又　炙麻鞋底，频按入。仍以故麻鞋底、鳖头各一枚，烧研敷之，按入，即不出也。《千金方》
又　蟾蜍皮一片，瓶内烧烟薰之并敷，效。　孙真人方
脱肛气热。
孩儿茶（二分）　熊胆（五分）　片脑（一分）
为末，人乳搽肛上，热汗自下而肛收也。亦治痔疮。　董炳方
大肠脱肛，下三五寸者。
用大田螺二三枚，将井水养三四日去泥。用鸡爪黄连研细末，入厣内，待化成水，以浓茶洗净肛门，将鸡翎蘸扫之，以软帛托上，自然不再发也。《经验方》
脱肛不收。
用五倍子末三钱，入白矾一块，水一碗煎汤，洗之，立效。《三因方》
又方　用五倍子半升，水煮极烂，盛，坐桶上薰之，待温以手轻托上。内服参耆升麻药。《简便方》
又　贴水荷叶焙，研。酒服二钱。仍以荷叶盛末，坐之。《经验良方》
大肠脱肛，久积虚冷。
以鳖头炙，研。米饮服方寸匕，日二服。仍以末涂肠头上。《千金方》
脱肛，历年不入者。
生铁二斤，水一斤，煮汁五升，洗之，日再。《集验方》
久痢脱肛。
白龙骨粉扑之。姚和众方
一用虎骨烧末。水服方寸匕，日三。《外台》
又　赤石脂、伏龙肝为末，敷之。一方加白矾。　钱氏小儿方
泄痢脱肛，已久者，黑圣散主之。
大蜘蛛一个，瓠叶两重包扎定，烧存性，入黄丹少许，为末。先以白矾、葱、椒煎汤洗，拭乾，以前药末置软帛上托入。甚有效也。《乘閒方》
下血脱肛。
白鸡冠花　防风（等分）
为末，糊丸梧子大。空心米饮，每服七十丸。
一方　白鸡冠花（炒）　棕榈灰　羌活（一两）
为末。每服二钱，米饮下。《永类钤方》
痔漏脱肛。
胡荽子（一升）　粟糠（一升）　乳香（少许）
以小口瓶烧烟，薰之。《儒门事亲》
又　酢浆草煎汤洗，甚效。亦捣涂汤火伤。　时珍方

穀道痒痛  ***************************
肛门肿痛。
马齿苋叶（三叶）　酸草（等分）
煎汤，薰洗，一日二次。有效。　时珍方
又　菟丝子熬黄黑，为末，鸡子白和，涂之。亦治痔如虫咬。《肘后》
肛门肿痛，欲作痔疮。
急取屠刀磨水，服。甚效。《集简方》
风入脏中发肿，不问新久。
以大豆一斗，水五斗，煮取一斗二升，去滓，入美酒半斗，煎取九升，旦服取汗。神验。《千金》
穀道䘌痛肿痒。
杏仁杵膏，频敷之。《肘后方》
下部䘌虫，痛痒脓血，旁生孔窍。
蜣螂（七枚五月五日收者）　新牛粪（半两）　肥羊肉（一两炒黄）
同捣成膏，丸莲子大，炙热，绵裹，纳肛中半日，即大便中虫出，三四度，永瘥。《集验方》
虫蚀肾府，肛尽肠穿。
用青蛙一枚、鸡骨一分烧灰，吹入。数用大效。《外台秘要》
穀道生疮，久不愈。
用鸡膍胵烧存性，为末，干贴之。如神。《圣济总录》

痔  ***************************
大肠痔疾。
蟾蜍一个，以砖砌四方，安于内，泥住，火煅存性，为末。以猪广肠一截扎定两头，煮熟，切碎，蘸蟾末食之，如此三四次，其痔自落也。
痔疮有核。
白鹅胆二三枚，取汁，入熊胆二分、片脑半分，研匀，瓮器密封，勿令泄气。用则手指涂之，立效。《保寿堂方》
又　鸭胆涂痔核。良。　时珍方
又　用马兰根捣敷片时，看肉平即去之，稍迟恐肉反出也。《医学集成》
内痔不出。
草乌为末，津调，点肛门，内痔即反出，乃用枯痔药点之。《集验方》
肛门酒痔
丝瓜烧存性，研末。酒服二钱。严月轩方
鸡冠痔疾。
黄连末敷之。加赤小豆末，尤良。《斗门方》
反花痔疮。
木瓜为末，以蟮鱼身上涎调，贴之，以纸护住。《医林集要》
五痔肛肿，久不愈，变成瘻疮。
用鸡冠花、凤眼草各一两，水二碗煎汤，频洗。《卫生宝鉴》
年久痔漏。
田龟二三个，煮取肉，入茴香、葱、酱，常常食。累验。此疾大忌糟醋等热物。《便民食疗》
十年痔疮。
熊胆涂之，神效。一切方不及也。《外台方》
久近痔病，三十年者，三服除根。
用莲花蕊、黑牵牛头末各一两半，当归五钱，为末。每空心酒服二钱。忌热物，五日见效。　孙氏《集效方》
患痔，诸药不效。
用木耳煮，食之而愈。
又　槐耳为末，每饮服方寸匕，日三，亦良。
痔大作，状如胡瓜，热气如火，僵仆不能行。先以槐枝浓煎汤洗，便以艾灸至四五壮，忽觉热气一道入肠中，因大转先泻血，后去垢秽，其痛甚楚，泻后失痔所在。刘禹锡方
肠痔、气痔出脓。
用川山甲烧存性，研末一两，肉豆蔻三枚，为末。每米饮服二钱；甚者，加蝟皮灰一两。中病即止。　寇氏《衍义》
风痔肿痛，发歇不定者是也。
白殭蚕二两洗，锉，炒黄，为末，乌梅肉和，丸桐子大。每姜蜜汤空心下五丸。妙。《胜金方》
五痔作痛。
胡荽子炒，为末。每服二钱，空心温酒下，数服见效。《海上仙方》
外痔肿痛。
白头翁草，一名野丈人，以根捣，涂之，逐血止痛。《易简方》
痔疮肿痛。
铅白霜、白片脑半字，酒调，涂之，随手见效。《婴童百问》
又　蚺蛇胆研，香油调，涂，立效。《医方摘要》
又　郁金末水调，搽之，即消。《医方摘要》
又　隔年风乾橙子，桶内烧烟，薰之。神效。《医方摘要》
又　鸭跖草挼软，纳患处，即效。　危亦林《世医得效方》
又　用田螺一个，入片脑一分在内，取水搽之。仍先以冬瓜汤洗净。《乾坤生意》
一　用田螺二枚，用针刺破，入白矾末，同埋一夜，取螺内水扫疮上。又善能止痛也。甚妙。　孙氏方
一　用马齿苋汤洗净，捣活螺蛳敷上，其病即愈。《袖珍方》
又　蚕茧内入男子指甲，令满，外用童子顶发缠裹，烧存性，蜜调，敷之。仍日日吞牛胆制过槐子。甚效。《积善堂方》
又　用赤足蜈蚣焙，为末，入片脑少许，唾调，敷之。《直指方》
一　用蜈蚣三四条，香油煮一二沸，浸之，再入五倍子末二三钱，瓶收密封。如遇痛不可忍，点上油，即时痛止。大效。《集效方》
又　用枳壳煨熟，熨之，七枚立定。《必效方》
又方　用枳壳末入瓶中，水煎百沸，先熏后洗。《本事方》
又　用盆盛沸汤，以器盖之，留一孔，用洗净韭菜一把泡汤中，乘热坐孔上，先熏后洗，数日自然脱体也。《袖珍方》
又　先以皂角烟燻之，后以鹅胆汁调白芷末，涂之，即消。《医方摘要》
又　水化鸡胆搽，亦效。　时珍方
又　鱼腥草一握，煎汤熏洗。仍以草挹痔，即愈。一方洗后以枯矾入片脑少许敷之。《救急方》
又　用蜗牛浸油，涂之；或烧，研，敷之。　丹溪方
一　用蜗牛一枚，入麝香少许在内，碗盛，次日取水，涂之。《济生方》
又　用金丝荷叶阴乾，烧烟，桶中熏之。　时珍方
又　冬瓜煎汤洗之。《袖珍方》
又　用大蛄蝓一个，研如泥，入龙脑一字、胭脂坯子半钱，同敷之。先以石薜煮水熏洗，尤妙。《大全良方》
又　孩儿茶、麝香为末，唾津调，敷。《集效方》
又　芥叶捣饼，频坐之。《经效方》
痔疮风肿作痛。
胡麻子煎汤，洗之，即消。
痔疮疼肿，不可忍者。
胡黄连末、鹅胆汁调，搽之。《集效方》
内痔肿痛。
朝阳黄土　黄连末　皮硝（各一两）
用猪胆汁同研如泥。每日旋丸枣大，纳入肛内，过一夜随大便去之。内服乌梅、黄连二味丸药。《集效方》
下部痔漏。
大露蜂房烧存性，研末，掺之；干则以真菜子油调。　唐氏《经验方》
肛门痔漏肿痛。
用木鳖仁带润者，雌雄各五个，研细，作七丸，碗覆湿处，勿令乾。每以一丸唾化开，贴痔上其痛即止。一夜一丸，自消也。江夏铁佛寺蔡和尚病此，痛不可忍，有人传此而愈。用治数人，皆有效。《集简方》
痔漏疮发。
旱莲草一把连根鬚，洗净，用石臼擂如泥，以极热酒一杯冲入，取汁，饮之；滓敷患处。重者不过三服，即安。累治有验。《保寿堂方》
又　椒目一撮，研细。空心水服三钱。如神。《海上方》
又　鲤鱼鳞二三片绵裹如枣形，纳入坐之，其痛即止。《儒门事亲》
又　葱涎、白蜜和，涂之。先以木鳖子煎汤熏洗，其冷如冰，即效。一人苦此，早间用之，午刻即安也。唐仲举方
又　无名异炭火煅红，米醋淬七次，为细末。以温水洗疮，绵裹箸头蘸末，填入疮口，数次愈。《简便方》
痔瘻及牙齿疳䘌、虫牙。
啄木鸟烧存性，研末，纳孔中，不过三次。《嘉祐》
诸痔发痒。
用全蝎不拘多少，烧烟燻之，即效。《袖珍方》
痔漏有虫。
黑白牵牛各一两炒，为末。以猪肉四两切碎，炒熟，蘸末食尽，以白米饭三匙压之，取下白虫为效。《儒门事亲》
又　用狗肉煮汁，空腹服，能引虫也。《永类钤方》
又　蝟皮烧末，生油调，涂。《肘后方》
治虫蚀痔痒。
蜣螂捣丸，塞下部，引虫出尽，永瘥。《别录》
又　乌鳢肠以五味炙香，贴痔漏及蛀骭疮，引虫尽为度。《日华》
一　用肠切断，炙熟，帛裹坐之，引虫出。　时珍方
又　水银、枣膏各二两，同研，绵裹，纳下部，明日虫出。《梅师方》
又　桃根水煎汁，浸洗之，当有虫出。
痔疮有虫作痒，或下脓血。
多取槐白皮浓煎汤，先熏后洗，良久欲大便，当有虫出。不过三度，即愈。仍以皮为末，绵裹，纳下部中。《梅师方》
虫痔里急。
槟榔为末。每日空心以白汤调服二钱。
痔病秘结，用此宽肠。
黄连　枳壳（等分）
为末，糊丸梧子大。每服五十丸，空心米饮下。《医方大成》
五痔下血。
五月五日採苍耳茎叶为末。水服方寸匕。神效。《千金翼》
又　桑耳作羹，空心饱食，三日一作。待孔如鸟啄状，取大小豆各一升，合捣，作两袋蒸之，及熟，更互坐之，即瘥。《圣惠方》
又　用蝟皮合穿山甲等分，烧存性，入肉豆蔻一半，空腹热米饮服一钱。《衍义方》
又　雀林草即酢浆草一大握，水二升，煮一升，服，日三次，见效。《外台秘要》
又　羊蹄秃菜连根烂蒸一碗，食。甚效。　时珍方
又　橡子粉　糯米粉（各一升炒黄）
水调作团子，饭上蒸熟，食之，不过四五次，效。　李楼《奇方》
又　鳢鱼作脍，以蒜齑食之。忌冷毒物。《外台》
又　蒲黄末，水服方寸匕，日三服。《肘后方》
下血成痔。
稻藁烧灰淋汁，热浸三五度，瘥。　崔氏《纂要》
肠痔下血，多年不止。
用木贼、枳壳各二两，乾姜一两，大黄二钱半，并于铫内炒黑存性，为末。每粟米饮服二钱，甚效也。《图经本草》
痔漏下血。
蚕纸半张，碗内烧灰，酒服自除。《备急方》
痔漏反花，泻血者。
用狐手足一副阴乾，川山甲、蝟皮各三两，黄明胶、白附子、五灵脂、蜀乌头、川芎、乳香各二两，锉细，入砂锅内固济候乾，炭火煅红，为末，入木香末一两。以芫荽煎酒调下二钱，日三服。屡效。《永类钤方》
肠风痔漏。
用萆薢、贯众去土等分为末。每服二钱，温酒空心服之。　孙尚《药方》
又　熊胆半两，入片脑少许研，和猪胆汁，涂之。《寿域方》
酒痔下血
黄连酒浸，煮熟为末，酒糊丸梧子大。每服三四十丸，白汤下。
又　青蒿用叶不用茎，用茎不用叶，为末。粪前冷水，粪后水酒调服。《永类钤方》
痔漏出水。
用蜣螂一枚阴乾，入冰片少许，为细末。纸捻蘸末入孔内，渐渐生肉，药自退出，愈。　唐氏方
一用蜣螂焙乾，研末。先以矾汤洗过，贴之。《袖珍方》
又　用牛胆、蝟胆各一枚，腻粉五十文，麝香二十文，以三味和匀，入牛胆中悬四十九日，取出为丸，如大麦大。以纸捻送入疮内，有恶物流出为验也。《经验方》
蝼蛄漏疾。
槲叶烧存性，研。以米泔别浸槲叶，取汁洗疮后，乃纳灰少许于疮中。《圣惠方》


卷十  ——————————————————————————————————————————————————————————————————————————————————————————

眼目  ***************************
一切目疾，雀目，赤目，青盲，内外障，翳风眼，用此觉目中凉冷为验。
杨梅青即空青洗净，胡黄连洗净各二钱半，槐芽日未出时勿语採之，入青竹筒内，垂于天月二德方，候乾，勿见鸡犬，为末一钱半，共和匀，入龙脑一字，密收。每卧时漱口，仰头吹一字入两鼻内，便睡，隔夜更用。《圣济录》
一切眼疾，及生翳膜，久不愈者。
用苘实以柳木作磑磨去壳，每十两可得四两，非此法不能去壳也。用猪肝薄切，滚药，慢炙熟，为末，醋和，丸如梧子大。每服三十丸，白汤下。一方以苘实纳袋中，蒸熟，曝，为末，蜜丸，温水下。《圣济总录》
治目暗不见物，冷泪浸淫不止，及青盲、天行目暗等疾。
取西国草一名毕楞伽，一名覆盆子叶，曝乾，捣极细，以薄绵裹之，用饮男乳汁浸，如人行八九里久，用点目中，即仰卧。不过三四日，视物如少年。忌酒面油物。《海上方》
内外目障，目昏生翳，远视似有黑花，及内障不见物。
用雀儿十个去翅足嘴，连肠胃骨肉研烂，磁石煅，醋淬七次，水飞，神麴炒，青盐、肉苁蓉酒浸，炙各一两，菟丝子酒浸三日，晒三两，为末，以酒二升，少入炼蜜，同雀、盐研膏和丸梧子大。每温酒下二十丸，日二服。《圣惠方》
治眼风痒，或生翳，或赤眦，一切皆主之。
宣州黄连末　蕤仁（去皮研膏等分）
和匀，取无虫干枣二枚，割下头去核，以二物填满，却以割下头合定，用少薄绵裹之，大茶碗盛于银器中，文武火煎，取一鸡子大，以绵滤，罐收，点眼。万万不失前后。试验数十人，皆应。
治一切远年障翳胬肉，赤肿疼痛。
用鱼子活水中生下者半两，以硫黄水温温洗净，石决明、草决明、青葙子、穀精草、枸杞子、黄连、炙甘草、枳实麸炒、牡蛎粉、蛇蜕烧灰、白芷、龙骨、黄柏各一两，白附子炮、白蒺藜炒、黄芩炒、羌活各半两，虎睛一只切作七片，文武火炙乾，每一料用一片。上通为末，名决明散。每服三钱，五更时茶服，午夜再服。赤白翳膜七日减去；胬肉赤肿，痛不可忍者，三五日见效。忌猪鱼酒面、辛辣、色欲。凡遇恼怒酒色风热即疼者，是活眼，尚可医治；如不疼，是死眼，不必医也。《总录》
又　笼蒻烧灰，淋汁，洗之，久自效。《经验方》
又　冬青叶入朴硝研烂，贴之。海上方也。《普济方》
又　真炉甘石半升，用黄连四两锉豆大，银石器内水二碗，煮二伏时，去黄连为末，入片脑二钱半，研匀罐收。每点少许，频用取效。
一方　炉甘石（煅一钱）　盆硝（一钱）
为末，热汤泡洗。
治目中百病，并卒痒痛。
乳汁浸黄连，频点眦中。《外台秘要》
三十年失明。
用蒺藜七月七日收，阴乾捣散，食后水服方寸匕，日二服。名补肝散。《外台秘要》
又方　积年失明。
决明子二升为末。每食粥饮，服方寸匕。
病后失明。
羊胆点之，日二次。《肘后方》
赤目失明，内外障翳。
太阴玄精石（阴阳火煅）　石决明（各一两）　蕤仁　黄连（各二两）　羊子肝（七个竹刀切，晒）
为末，粟米饭丸梧子大。每卧时茶服二十丸，服至七日，烙顶心，以助药力，一月见效。《集验方》
十年青盲。
取白犬生子目未开时，乳频频点之，狗子目开，即瘥。　藏器
青盲不见。
雄鼠胆　鲤鱼胆（各二枚）
和匀，滴之，立效。
又　夜明砂糯米（炒黄一两）　柏叶（炙一两）
为末，牛胆汁和，丸梧子大。每夜卧时，竹叶汤下二十丸；至五更米饮下二十丸，瘥。乃止。《圣惠方》
青盲内障。
白羊子肝（一具）　黄连（一两）　熟地黄（二两）
同捣丸梧子大，食远茶服七十丸，日三服。《传信方》
又　春初取黄荆嫩头九蒸九暴半斤，用乌骨鸡一只，以米饲五日，安净板上，饲以大麻子二三日，收粪干，入瓶内熬黄，和荆头为末，炼蜜丸梧子大。每服十五丸至二十丸，陈米饮下，日二服。《圣济》
又　风赤生翳及坠眼，日久瞳损失明。
地黄花（晒）　黑豆花（晒）　槐花（晒，各一两）
为末，猪肝一具，同以水二斗，煮至上有凝脂，掠尽瓶收。每点少许，三四次愈。《圣惠方》
青盲眼障，但瞳子不坏者，十得九愈。
用蔓菁子六升，蒸之气遍，合甑取下，以釜中热汤淋之，曝乾还淋，如是三遍即收，为末。食后清酒服方寸匕，日再服。亦治虚劳目暗。　崔元亮《海上方》
病后青盲，日近者可治。
仙灵脾（一两）　淡豆豉（一百粒）
水一碗半，煎一碗，顿服，即瘳。《百一选方》
酒毒目盲。一人形实，好饮热酒，忽病目盲，而脉涩。此热酒所伤胃气，污浊血死其中而然。
以苏木煎汤，调人参末一钱服，次日鼻及两掌皆黑紫，此滞血行矣。再以四物汤加苏木、桃仁、红花、陈皮，调人参末服，数日而愈。《丹溪纂要》
青盲雀目。
决明（一升）　地肤子（五两）
为末，米饮丸梧子大。每米饮下二三十丸。《普济方》
又　用石决明一两烧过存性，外用苍术三两去皮，为末。每服三钱，以猪肝批开，入药末在内扎定，砂罐煮熟，以气薰目，待冷，食肝饮汁。《龙木论》
治青盲。
鲤鱼脑髓和胆等分，频点目眦。　时珍方
洗青盲眼。
正月八、二月八、三月六、四月四、五月五、六月二、七月七、八月二十、九月十二、十月十七、十一月二十六、十二月三十日，每遇上件神日，用桑柴灰一合煎汤，沃之于瓷器中，澄取极清，稍热洗之。如冷，即重汤炖温，不住手洗，久久视物，如鹰鹘也。
一法　以桑灰、童子小便和，作丸。每用一丸泡汤，澄洗。《龙木论》
又　新斫青桑叶阴乾，逐月按日就地上烧存性，每以一合于瓷器内煎减二分，倾出澄清，温热洗目至百度。屡试有验。正月初八、二月初八、三月初六、四月初四、五月初六、六月初二、七月初七、八月二十、九月十二、十月十三、十一月初二、十二月三十日。昔有患此二十年，用是法洗，二年如旧。《普济方》
肝虚雀目。
黄蜡不拘多少，熔汁取出，入蛤粉相和得所。每用刀子切下二钱，以猪肝二两批开，掺在内，麻绳扎定，水一碗同入铫子内，煮熟取出，乘热蒸服至温，并肝食之，日二，以平安为度。其效如神。《集验方》
雀目夜盲，遇夜不能视物。
用建昌军螺儿蚌粉三钱为末，水飞过。雄猪肝一叶披开，纳粉扎定，以第二泔煮七分熟，仍别以蚌粉蘸食，以汁送下，一日一作。与夜明砂同功。《直指方》
雀目夜昏，百治不效。
石膏末每服一钱，猪肝一片薄批，掺药在上，缠定，砂瓶煮熟，切，食之，一日一服。《明目方》
目暗昏花。
炉甘石火煅，童尿淬七次，代赭石火煅，淬七次，黄丹水飞各四钱，为末，白沙蜜半斤，以铜铛炼去白沫，更添清水五六碗，熬沸下药，文武火熬至一碗，滴水不散，以夹纸滤，入瓷器收之。并点日用。《卫生易简方》
眼目昏暗。
每旦含黄柏一片，吐津洗之。终身行之，永无目疾。《普济方》
又　柴胡（六铢）　决明子（十八铢）
治筛，人乳汁和敷目上，久久夜见五色。《千金方》
眼热昏暗。
营实　枸杞子　地肤子（各一两）
为末。每服一钱，温酒下。《圣惠方》
眼目昏花。
双弄丸
用甘菊花一斤、红椒去目六两为末，用新地黄汁和，丸梧子大。每服五十丸，临卧茶清下。《瑞竹堂方》
肝虚目暗，茫茫不见。
珍珠末（一两）　白蜜（二合）　鲤鱼胆（二枚）
和合，铜器煎至一半，新绵滤过，瓶盛。顿点，取瘥。亦治青盲不见。《圣惠方》
肝虚目暗，迎风流泪。
用腊月牯牛胆盛黑豆悬风处。取出，每夜吞三七粒，久久自明。《龙木论》
虚劳眼暗。久服可夜读书。
三月三日採芜菁花阴乾，为末。每服二钱，空心井华水下。　慎微
劳伤肝气目暗方
用萤火二七枚，纳大鲤鱼胆中，阴乾百日，为末。每点少许，极妙。一方用白犬胆。《圣惠方》
治肝肾俱虚，眼昏黑花，或生障翳，迎风有泪。久服补肝肾，增目力。
车前子　熟地黄（酒蒸三两）　菟丝子（酒浸五两）
为末，炼蜜丸梧子大。每温酒下三十丸，日二服。名驻景丸。《和剂局方》
一方　治久患内障。
车前子　乾地黄　麦门冬（等分）
为末，蜜丸梧子大。服之。累试有验。《圣惠方》
目昏难视。
楮桃　荆芥穗（各五百枚）
为末，炼蜜和弹子大。食后嚼一丸，薄荷汤下，日三服。《易简方》
肾经虚损，眼目昏花，或云翳遮睛。
甘州枸杞子一斤好酒润透，分作四份：四两用蜀椒一两炒，四两用小茴香一两炒，四两用芝麻一两炒，四两用川楝肉一两炒。拣出枸杞，加熟地黄、白术、白茯苓各一两，为末，炼蜜丸，日服。《瑞竹堂方》
治眼昏。
枣树皮同老桑树皮，并取北向者等分，烧，研。每用一合併水煎，取清洗目，一月三洗，昏者复明。切忌荤酒房事。　时珍方
补肾明目。
生苄　熟苄（各二两）　川椒红（一两）
为末，蜜丸梧子大。每空心盐汤下三十丸。《普济方》
又　芜菁子（淘过一斤）　黄精（二斤）
同和，九蒸九晒，为末。每空心米饮服二钱，日再服。
又方　蔓菁子（二升）　决明子（一升）
和匀，以酒五升煮乾，曝，为末。每服二钱，温水调下，日二。并《圣惠方》
眼暗补中。
葱子半升为末。每取一匙，煎汤一升半，去滓，入米煮粥，食之。亦可为末，蜜丸梧子大，食后米汤服二十丸，日三服。《食医心镜》
明目方
兔肝和决明子作丸，服。
扁鹊明目，使发不落法。
十月上巳日取槐子去皮，纳牛胆中，阴乾百日。初服一枚，再服二枚，日加一枚。至十日，又从一枚起，终而复始。令人可夜读书，延年益气力，变黑发。大良。
鹤脑和天雄、葱实服之，令人目明，夜能书字。《抱朴子》
常服明目，使人洞视脏腑。
用芜菁子三升，以苦酒三升煮熟，日乾，研，筛末。以井华水服方寸匕，日三。无所忌。《抱朴子》云：服尽一斗，能夜视见物。《千金方》
明目坚齿去翳，大利老眼。
海盐以百沸汤泡散，清汁于银石器内，熬取雪白盐花，新瓦器盛。每早揩牙，漱水，以大指甲点水洗目，闭坐良久，乃洗面。名洞视千里法。极神妙。《永类钤方》
洗目令明。
柏叶上露、菖蒲上露并，旦旦洗之。　时珍方
又　柘木煎汤，按日温洗，自寅至亥乃止，无不效者。正月初二、二月初二，三月不洗，四月初五、五月十五、六月十一、七月初七、八月初二、九月初二、十月十九，十一月不洗，十二月十四日。徐神翁方也。《海上方》
滴眼令明。
伏翼血及胆血，滴目，令人不睡，夜中见物。
又　鹰睛和乳汁研之，日三，注眼中，见碧霄中物。忌菸熏。《药性》
又　鹦鹆目睛和乳汁研，滴目中，令人目明，能见霄外物。　藏器
又　青鱼目睛汁注目中，能夜视。《开宝》
目生障翳。
穀精草　防风（等分）
为末，米饮下，服之甚验。《明目》
又　生辰砂一块，日日擦之，自退。《普济方》
又　鱼胆丸
用青鱼胆、鲤鱼胆、青羊胆、牛胆各半两，熊胆二钱半，麝香少许，石决明一两，为末，糊丸梧子大。每空心茶下十丸。《龙木论》
又　用细料白瓷锺一个，大火煅过，研末，绢筛，加雄黄二分为末。早晚各点少许，不可多用。用牛角簪拨出翳膜为妙；若红，用人退末点四角，即愈。　孙夫人《集效方》
又　牙硝十两汤泡汁，厚纸滤过，瓦器熬干，置地上一夜，入飞炒黄丹一两、麝香半分，再罗过，入片脑钱许，入罐密收。每日点少许，甚效如神。《济急仙方》
又　白龙散
只用硝置怀中百二日，入少脑研粉。张三丰方
又　楮白皮曝乾，作一绳子，如钗股大，烧灰，细研。每点少许，日三五次，瘥乃止。　崔氏方
又　三月收谷木软叶，晒乾，为末，入麝香少许。每以黍米大，注眦，其翳自落。《圣惠方》
又　刀刮爪甲细末，和乳点之。《集简方》
又　书中白鱼末，注少许于翳上，日二。《外台秘要》
目生顽翳。
珍珠（一两）　地榆（二两）
水二大碗煮乾，取珍珠以醋浸五日，热水淘去醋气，研细末用。每点少许，以愈为度。
内外障翳。
夜明砂末，批入猪肝内，煮食，饮汁，效。《直指方》
目花翳痛。
贝子一两烧，研如面，入龙脑少许，点之。若有息肉，加珍珠末等分。《千金方》
眼昏内障。
磁朱丸　治神水宽大渐散，昏如雾露中行，渐睹空花物成二体，久则光不收，及内障神水淡绿、淡白色者。
真磁石（火煅，醋淬七次二两）　朱砂（一两）　神麴（生用三两）
为末，更以神麴末一两煮糊，加蜜丸梧子大。每服二十丸，空心饭汤下，服后俯视不见，仰视微见星月，此其效也。亦治心火乘金，水衰反制之病，久病累发者，服之，永不更作。　倪微德《厚机启微集》
治目热，生赤白膜。
以雄雀屎和人乳，点上自烂。《肘后方》
肝热生翳。
楮实子研细，食后蜜汤服一钱，日再服。《直指方》
赤翳攀睛。
照水丹　治眼翳惟厚者有效，及赤翳攀睛，贯瞳仁。
用海螵蛸一钱、辰砂半钱，乳细，水飞，澄取，以黄蜡少许，化和成剂，收之。卧时，火上旋丸黍米大，揉入眦中，睡至天明，温水洗下；未退，更用一次，即效。《海上方》
内障目翳，或如偃月，或如枣花。
用象胆半两、鲤鱼胆七枚、熊胆一分、牛胆半两、麝香一分、石决明末一两，为末，糊丸绿豆大。每茶下十丸，日二。《圣济方》
病后生翳。
白菊花　蝉蜕（等分）
为散。每用二三钱，入蜜少许，水煎服。大人小儿皆宜，屡验。《救急方》
目中障翳，赤肿多眵泪。
密蒙花　黄柏根（各一两）
为末，水丸梧子大。每卧时，汤服十丸至十五丸。《圣济录》
赤眼内障。有人患眼食蟹，遂成内障五年。忽梦一僧，以药水洗之，令服羊肝丸，求其方。
用洗净夜明砂、当归、蝉蜕、木贼去节各一两，为末。黑羊肝四两，水煮烂，和丸梧子大，食后熟水下五十丸。如法服之，遂复明也。《类说》
赤目障翳。
熊胆丸
每以胆少许化开，入冰片一二片，铜器点之，绝奇；或泪痒加生姜粉些须。《齐东野语》
又　用黄连切片，井水熬浓，去滓，待成膏，入大青鱼胆和就，入片脑少许，瓶收密封。每日点之，甚妙。《易简方》
肝虚目翳。凡气虚血虚，眼白俱赤，夜如鸡啄，生浮翳者。
用海蚌壳烧过成灰、木贼焙各等分，为末。每服三钱，用姜枣同水煎，和渣通口服，每日服二次。《经验方》
赤白目翳。
《圣惠》治伤寒热毒攻眼，生赤白翳。用乌贼鱼骨一两，去皮，为末，入龙脑少许，点之，日三。
治诸目翳。
用乌贼骨、五灵脂等分，为细末，熟猪肝切片蘸食，日二。
治目中肤翳。
取风病乌驴肠肚内虫三七枚，曝乾，入石胆五分同研，瓷盒收，勿令见风。每日点三五次，其翳自消。《圣惠方》
目中浮翳遮睛。
白盐生研少许，频点，屡效。小儿亦宜。《直指》
目中微翳。
车前叶　枸杞叶（等分）
手中揉汁出，以桑叶两重裹之，悬阴处一夜，破桑叶取点，不过三五度。《十便良方》
眼生花翳，涩痛难开。
景天捣汁，日点三五次。《圣惠方》
目翳重者。
取猪胆皮曝乾，作两股绳，如箸大，烧灰，出火毒，点之，不过三五度，瘥。《外台秘要》
拨云去翳。
用猪胰子一枚五钱，蕤仁五分，青盐一钱，共捣千下，令如泥。每点少许，取下膜翳为效。　孙氏《集效方》
又　蕤仁一两去油，入白蓬砂一钱，麝香二分，研匀，收之。去翳妙不可言。
辟瘴明目。
七物升麻丸
升麻　犀角　黄芩　朴硝　栀子　大黄（各二两）　豉（二升）
微熬，同捣末，蜜丸梧子大。觉四肢大热，大便难，即服三十丸，取微利为度；若四肢小热，只食后服二十丸。非但辟瘴，甚能明目。　王方鹿《岭南方》
点眼去翳。
莕丝草根（一钱半捣烂，即叶如马蹄，开黄花者）　川楝子（十五个）　胆矾（七分）　石决明（五钱）　皂荚（一两）　海螵蛸（二钱）
各为末，同莕根以水一锺浸二宿，去滓，一日点数次，七日见效也。　孙氏《集效方》
搐鼻去翳。
碧云散　治目赤肿胀，羞明昏暗，隐涩疼痛，眵泪风眼，鼻塞头痛脑酸，外翳扳睛诸病。
鹅不食草（晒乾二钱）　青黛　川芎（各一钱）
为细末，噙水一口，每以末许㗜入鼻内，泪出为度。一方去青黛。　倪氏《启微集》
塞耳治翳。
诗云：赤眼之馀翳忽生，草中鹅不食为名；塞于鼻内频频换，三日之间复旧明。《集要方》
眼生黑花，年久不可治者。
炒椒目　炒苍术（各一两）
为末，醋糊丸桐子大。每服二十丸，醋汤下。《本事方》
每夜目珠连眉稜骨疼，头半边肿痛，用黄连膏点之反甚，诸药不效。
以夏枯草二两、香附二两、甘草四钱为末。每服一钱半，清茶调服，下咽则疼减半，至四五服，良愈也。　时珍方
眼目热痛，泪出不止。
菥蓂子（即大荠子）捣筛，为末。卧时铜箸点少许入目，当有热泪及恶物出，甚佳。亦治眼中胬肉，夜夜点之。　崔元亮《海上方》
肝虚睛痛，冷泪羞明。
补肝散　用香附子一两、夏枯草半两为末。每服一钱，茶清下。《简易方》
目痛累年，或三四十年。
生海蠃取汁，洗之；或入黄连末在内，取汁，点之。　陈藏器方
目生胬肉，或痒或痛，渐覆瞳仁。
用杏仁去皮二钱半、腻粉半钱研匀，绵裹箸头点之。《圣济总录》
胬肉攀睛，赤脉贯瞳。
雀屎和首生男子乳，点即消。神效。　苏恭方
胬肉攀睛。
青萍少许，研烂，入片脑少许，贴眼上，效。　危氏《得效》
赤目胬肉，日夜痛者。
取好梨一颗，捣，绞汁，以绵裹黄连片一钱，浸汁。仰卧点之。《图经本草》
目生胬肉，及珠管。
真丹　贝母（等分）
为末，点注，日三四度。《肘后方》
眼中息肉。
驴脂　白盐（等分）
和匀，注两目眦头，日三次，一月瘥。
赤眼肿痛有数种，皆肝热血凝也。
用消风热药服之，夜用盐收豆腐片贴之。酸浆者勿用。《证治要诀》
又　决明子炒研，茶调敷两太阳穴，干则易之，一夜即愈。亦治头风热痛。《医方摘玄》
又　桑灰（二两）　黄连（半两）
为末。每以一钱泡汤。澄清，洗之。《圣济总录》
又　自己小便乘热抹洗，即闭目少顷。此以真气退去邪热也。《普济方》
又　甘草水磨明矾，敷眼胞上，效；或用枯矾频擦眉心。《集简方》
又　烧酒洗，有效。　时珍方
又　以鲤鱼胆五枚、黄连末半两和匀，入蜂蜜少许，瓶盛，安饭上蒸熟。每用贴目眦，日五七度。亦治飞血赤脉。
火眼赤痛。
五月取老黄瓜一条，上开小孔去瓤，入芒硝令满，悬阴处，待硝透出，刮下，留点眼，甚效。《寿域神方》
又　猪胆（一个）　铜钱（三文）
同置盏内蒸乾，取胆，丸粟米大，安眼中。《圣惠方》
火眼赤烂，紧闭目。
以热汤沃之，汤冷即止，频沃取安，妙在闭目；或加薄荷、防风、荆芥煎汤沃之，亦妙。　赵原阳《济急方》
风热赤眼。
用冬青叶五斗，捣汁，浸新砖数片五日，掘坑架砖于内，盖之，日久生霜刮下，入脑子少许，点之。《济急仙方》
又　地肤子（焙一升）　生地黄（半升取汁）
和作饼，晒乾，研末。每服三钱，空心酒下。《圣惠方》
风赤眼痛。
张三峰真人碧云膏
腊月取羯羊胆十馀枚，以蜜装满，纸套笼住，悬檐下，待霜出扫下。点之，神效也。
又　黄丹、蜂蜜调，点太阳穴，立效。《明目经验方》
暴赤眼痛。
宣黄连锉，以鸡子清浸，置地下一夜，次早滤过，鸡羽蘸滴目内。
又方　苦竹两头留节，一头开小孔，入黄连片在内，油纸封，浸井中一夜，次早服竹节内水；加冰片少许外洗之。
《海上方》用黄连、冬青叶煎汤，洗之。
《选奇方》用黄连、乾姜、杏仁等分为末，绵包浸汤，闭目乘热淋洗之。
又　荠菜根杵汁，滴之。《圣惠方》
又　以管吹良姜末，入鼻取嚏；或弹出鼻血，即散。　谈埜翁《试验方》
天行赤目暴肿。
地骨皮（三斤），水三斗，煮三升，去滓，入盐一两，取二升，频频洗点。　谢道人《天竺经》
时行火眼。
患人每日于井上视井，旋匝三遍，能泻火气。《集玄方》
患赤目。
用秦皮煎水，澄清，洗，极效。　甄权方
目痛碜涩，不得瞑。
用青布炙热，不时熨之。仍蒸大豆作枕。《圣惠方》
赤眼作痛。
芙蓉叶末，水和，贴太阳穴。名清凉膏。《飞鸿集》
又　车前草自然汁，调朴硝末，卧时涂眼胞上，次早洗去。小儿目痛，车前草汁和竹沥点之。《圣济总录》
又　鸭胆点赤目初起，效。　时珍方
赤眼涩痛。
桑叶为末，纸卷烧烟燻鼻，取效。《普济方》
又　萎蕤　赤芍药　当归　黄连（等分）
煎汤，熏洗。《卫生家宝方》
眼暴肿痛。
秦皮　黄连（各一两）　苦竹叶（半升）
水二升半，煮取八合，食后温服。《外台秘要》
注目止痛。
用珍珠、黄连末，纳入田蠃内，良久取汁，注目中，痛自止。　弘景方
睡起目赤肿起，良久如常者，血热也。卧则归于肝，故热则目赤肿；良久血散，故如常也。
用生地黄汁浸粳米半升，晒乾，三浸三晒，每夜以米煮粥，食一盏，数日即愈。有人病此，用之得效。《医余》
目疾赤肿。
炉甘石（火煅，尿淬）　风化硝（等分）
为末。新水化一粟，点之。《宣明方》
赤眼肿闭。
土朱（二分）　石膏（一分）
为末。新汲水调，敷眼头尾及太阳穴。《直指方》
男妇赤眼，十分重者。
以山漆根磨汁，涂四围。甚妙。《集简方》
暴赤眼痛，碜涩者。
嫩楮枝去叶，放地火烧，以碗覆之一日，取灰泡汤，澄清温洗。《圣惠方》
治目中肤赤热痛。
取蛔虫大者，洗净断之，令汁滴目中，三十年肤赤亦瘥。　藏器方
赤目眦痛，不得开者。肝经实热所致，或生障翳。
用苦竹沥五合，黄连二分，绵裹，浸一宿，频点之，令热泪出。　梅师方
肝热赤目。
用大田螺七枚洗净，新汲水养，去泥秽，换水一升浸洗，取起于净器中，著少盐花于甲内，承取自然汁点目，逐个用了放去之。《药性论》
血风赤眼，女人多患之。
用乌贼鱼骨二钱、铜绿一钱为末。每用一钱，热汤泡洗。《杨氏家藏方》
飞血赤目热痛。
干蓝叶（切二升）　车前草（半两）　淡竹叶（三握）
水四升，煎二升，去滓，温洗，冷即再暖，以瘥为度。《圣济总录》
风热赤眼。
以淅二泔，睡时冷调洗肝散、菊花散之类服之。　戴元礼方
眼赤涩痒。
犬胆汁注目中，效。《圣惠方》
暴得赤眼生翳。
用蓝香子（即本草罗勒子也），洗，晒。每纳一粒入翳内，闭目少顷，连膜而出。一方为末，点之。
赤脉贯瞳。
玄参为末，以米泔煮猪肝，日日蘸食之。《济急仙方》
风眼肿痛。
鸡子白皮　枸杞白皮（等分）
为末。吹鼻中，一日三次。《圣济总录》
风热目暗，涩痛。
车前子　宣州黄连（各一两）
为末。食后温酒服一钱，日二服。效。《圣惠方》
治风毒攻眼，肿痒涩痛，不可忍者，或上下睑赤烂，或浮翳瘀肉侵睛。
五倍子（一两）　蔓荆子（一两半）
为末。取二钱，水二锺，铜石器内煎汁，去滓，乘热洗；留滓再煎用。大能明目去涩。《博济》
积热眼涩。
三月三日或五月五日採青蒿花或子阴乾，为末。每井华水空心服二钱。久服明目，可夜看书。名青金散。《十便良方》
眼目昏涩。
苍术（半斤米泔浸七日，去皮切焙）　木贼（各二两）
为末。每服一钱，茶酒任下。《圣惠方》
目涩好眠。
取鼠一目，烧，研，和鱼膏点入目眦；兼以红囊盛两枚，佩之。
羞明怕日。
用石决明、黄菊花、甘草各一钱，水煎，冷服。《明目集验方》
目中泪出。
盐点目中，冷水洗数次，瘥。《范汪方》
目中出泪，或出脓。
用马齿苋子、人苋子各半两为末。绵裹铜器中蒸熟，熨大眦头。脓水出处，每熨以五十度为率，久久自绝。《圣惠方》
泪出不止。
黄连浸浓汁，渍，拭之。《肘后方》
肝虚下泪。
枸杞子二升，绢袋盛，浸一斗酒中，密封三七日，饮之。《龙木论》
眼热流泪。
五倍子、蔓荆子煎汤洗后，用雄鸡胆点之。《摘玄》
风眼下泪。
取腊月不落桑叶煎汤，日日温洗。或入芒硝。《集简方》
迎风目泪，乃心肾虚热也。
用生玳瑁、羚羊角各一两，石燕子一双，为末。每服一钱，薄荷汤下，日一服。
眼流冷泪。
木耳（烧存性一两）　木贼（一两）
为末。每服二钱，以清泔煎服。《圣惠方》
疳眼冷泪。
乌贼鱼骨　牡蛎（等分）
为末，糊丸皂子大。每用一丸，同猪肝一具米泔煮熟，食。《经验方》
治烂弦风、赤眼流泪，不可近光，及一切暴赤目疾。
用羯羊胆一枚，入蜂蜜于内蒸之，候乾，研为膏。每含少许，并点之。一日泪止，二日肿消，三日痛定。盖羊食百草，蜂採百花，故有二百花草膏之名。《夷坚志》
烂弦风眼。
黄连（十文）　槐花　轻粉（少许）
为末，男儿乳汁和之，饭上蒸过，帛裹熨眼上，三四次即效。屡试有验。《仁存方》
又　腻粉末口津和，点大眦，日二三四次。《圣惠方》
又　明净皮硝一盏，水二碗煎化，露一夜，滤净澄清，朝夕洗目。三日其红即消，虽半世者亦愈也。　杨诚《经验方》
又　以真麻油浸蚕砂二三宿，研细，以篦子涂患处，不问新旧，隔宿即愈。　陈氏《经验方》
又　胆矾三钱烧，研，泡汤，日洗。《明目经验方》
又　《集灵方》用五倍子煅存性，为末，入飞过黄丹少许，敷之，日三上。甚良。
《普济方》用五倍子研末，敷之。名拜堂散。
又　铜青水调，涂碗底，以艾熏干，刮下，涂烂处。《卫生易简方》
洗烂弦风眼。
山矾叶三十片，同老姜三片浸水蒸热，熏洗。　时珍方
又　五味子、蔓荆子煎汤，频洗之。　谈埜翁《种子方》
又　五倍子　铜青　白蟮土（等分）
为末，热汤泡开，闭目淋洗，冷再热，洗之。眼弦不可入汤。《济急方》
眼弦赤烂。
用蕤仁四十九个去皮、胡粉煅如金色一鸡子大研匀，入酥一杏仁许、龙脑三豆许研匀，油纸裹收。每以麻子许涂大小眦上，频用取效。《近效方》
又方　用蕤仁、杏仁各一两去皮研匀，入腻粉少许为丸。每用热汤化洗。《经验良方》
又　薄荷以生姜汁浸一宿，晒乾，为末。每用一钱，沸汤泡洗。《明目经验方》
烂弦疳眼，其中有虫。
用覆盆叶咀嚼取汁，入筒中，以皂纱矇眼，滴汁浸上下弦。转盼间，虫从纱上出而愈。治人多验。《夷坚志》
倒睫拳毛，因风入脾经，致使风痒不住手擦，日久赤烂，拳毛入内。
将木鳖子仁捶烂，以丝帛包作条，左患塞右鼻，右患塞左鼻，其毛自分上下；次服蝉蜕药为妙。《集效方》
拳毛倒睫。
以腊月蛰蝇乾研，为末。以鼻频嗅之，即愈。　时珍
又　蝟刺　枣针　白芷　青黛（等分）
为末。随左右目㗜鼻中，口含冷水。《瑞竹堂方》
又　凡赤眼患此者，翻转目睑，以狗尾草一二茎，蘸水戛去恶血，甚良。
飞丝入目。
磨浓墨点之，即出。《千金方》
又　石菖蒲捶碎。左目塞右鼻，右目塞左鼻，百发百中。《得效方》
又　青芥菜汁点之，如神。《摘玄方》
又　蔓菁菜揉烂，帕包滴汁三两点，即出也。《普济方》
杂物入目。
猪脂煮，取水面如油者，仰卧去枕，点鼻中，不过数度，与物俱出。《圣惠方》
杂物眯目不出。
用东墙上马齿苋烧灰，研细，点少许眦头，即出也。《圣惠方》
杂物及稻麦芒入目。
白蘘荷根取心，捣汁，滴入目中，立出。《普济方》
麦芒入目。
大麦煮汁，洗之，即出。　孙真人方
又　以新布覆目中，将蛴螬从布上摩之，芒著布上出也。《千金》
尘芒入目。
大藕洗，捣，绵绞滴目中，立出。《普济方》
沙尘入目。
取生蜣螂一枚，以其背于眼上影之，自出。《肘后》
损目破睛。
牛口涎日点二次，避风。黑睛破者，亦瘥。《肘后方》
目为物伤。
羊胆（二枚）　鸡胆（三枚）　鲤鱼胆（二枚）
和匀，日日点之。《圣惠方》
物伤睛突，轻者睑胞肿痛，重者目睛突出，但目丝未断者，即纳入，急捣生地黄绵裹敷之。仍以避风膏药护其四边。《圣济总录》
患眼痛，多见鬼物，乃邪气入肝也。
觅死人枕煮，服之。仍埋枕于故处，立愈。
物伤睛陷，胬肉突出。
地肤（洗去土二两）
捣，绞汁，每点少许。冬月以乾者煮浓汁。《圣惠方》
眼生偷针。
布针一个，对井睨视已而折为两段，投井中，勿令人见。

耳  ***************************
三十年耳聋。
酒三升，渍牡荆子一升七日，去滓，任性饮之。《千金方》
多年老聋。
胜金透关散
用活鼠一枚，系定，热汤浸死，破喉取胆，真红色者是也；用川乌头一个泡去皮、华阴细辛二钱、胆矾半钱为末，以胆和匀，再焙乾，研细，入麝香半字。用鹅翎管吹入耳中，口含茶水，日二次，十日见效，永除根本。《家宝方》
多年耳聋，重者用三两度，初起者一上便效。
用驴前脚胫骨，打破，向日中沥出髓，以瓷盒盛收。每用绵点少许，入耳内，侧卧候药行，其髓不可多用。以白色者为上，黄色者不堪。
又方　驴髓以针砂一合、水二合浸十日，取清水少许和髓搅匀，滴少许入耳中；外以方新砖半个烧赤，淬醋，铺磁石末一两在砖上，枕之至晚。如此三度，即通。　并《普济方》
年久耳聋。
用炼成鸡肪五两、桂心十八铢、野葛六铢，同以文火煎三沸，去滓。每用枣许，以苇筒炙熔，倾入耳中。如此十日，耵聍自出，长寸许也。乌雄鸡者良。《千金翼》
又　驴生脂和生椒捣熟，绵裹塞耳。　孟诜
诸般耳聋。
细辛末熔黄蜡，丸鼠屎大，绵裹一丸塞之，一二次即愈。须戒怒气。名聪耳丸。《经验方》
又　用淘鹅油半匙、磁石一小豆、麝香少许和匀，以绵裹成挺之，塞耳中，口含生铁少许，用三五次，即有效。《青囊方》
又　每日取吊脂，点入半杏仁许，便瘥。　苏颂
治耳鸣、耳聋一二十年者。
有柘根酒。用柘根二十斤、菖蒲五斗，各以水一石煮，取汁五斗；故铁二十斤煅赤，以水五斗浸，取清，合水一石五斗，用米二石、面二斗，如常酿成酒。用真磁石三斤为末，浸酒中三宿，日夜饮之，取一醉而眠，闻人声乃止。《圣惠方》
耳卒聋闭。
协铁石半钱入病耳内，铁砂末入不病耳内，自然通透。《直指方》
又　蚯蚓入盐，安葱内化水，点之，立效。《胜金方》
又　甘遂半寸绵裹，插入两耳内，口中嚼甘草少许，自然通也。《永类钤方》
又　菖蒲根（一寸）　巴豆（一粒去心）
同捣，作七丸。绵裹一丸塞耳，日一换。《肘后方》
《经验方》只用巴豆一粒绵裹，针刺孔，通气塞之，取效。
又　竹筒盛鲤鱼脑于饭上蒸过，注入耳中。《千金方》
又方　用鲫鱼脑，竹筒中蒸过，滴之。《圣惠方》
又　杏仁去皮，拍碎，分作三份，以绵裹之，著盐如小豆许，以器盛于饭上蒸熟，令病人侧卧，以一裹捻油滴耳中，良久，又以一裹滴之，取效。《外台》
又　蓖麻子一百个去壳，与大枣十五枚，入小儿乳汁和，丸作挺。每以绵裹一枚塞之，觉耳中热为度，一日一易，二十日瘥。《千金方》
又　香附子（瓦炒，研末）　萝卜子
煎汤，早夜各服二钱。忌铁器。《易简方》
又　硫黄　雄黄（等分）
研末，绵裹塞耳数日，即闻人语也。《千金方》
又　蚯蚓　川芎（各两半）
为末。每服二钱，麦门冬汤下，服后低头伏睡。一夜一服，三夜立效。《圣济总录》
耳聋不听。
鸡矢白（炒半升）　乌豆（炒一升）
以无灰酒二升乘热投入，服，取汗，耳中如闻鼓鼙，勿讶。《外台》
肾虚耳聋。
用磁石、木通、菖蒲等分，袋盛，渍酒，日饮。
肾虚耳聋十年者，二服可愈。
小蝎（四十九个）　生姜（如蝎大四十九片）
同炒，姜干为度，研末，温酒服之，至一二更时，更进一服，至醉不妨。次日耳中如笙簧声，即效。　杜壬方
又　用鹿肾一对去脂膜，切，以豉汁入粳米二合，煮粥，食。亦可作羹。《圣惠方》
又　乌雄鸡一只治净，以无灰酒三升煮熟，乘热食三五只，效。
又　真磁石（一豆大）　穿山甲（烧存性）
研，一字新绵塞耳内，口含生铁一块，觉耳中如风雨声，即通。《济生方》
肾热耳聋。
烧铁投酒中，饮之；仍以磁石塞耳，日易夜去之。《千金方》
塞耳治聋。
蝼蛄（五钱）　川山甲（炮五钱）　麝香（少许）
为末，葱汁和丸塞之。外用㗜鼻，即通。《普济方》
又　绵裹乌稍蛇膏豆许，塞之。神效。　时珍出《圣惠》
滴耳治聋。
蜗牛膏
用蜗牛一两，石胆、锺乳粉各二钱半，为末，瓷器盛之，火煅赤，研末，入冰片一字。每以油调一字，滴入耳中，无不愈者。《圣惠方》
又　苟印膏滴耳中治聋，令左右耳彻。　藏器
熏耳治聋。
蚕蜕纸作捻，麝香二钱入笔筒，烧烟燻之，三次即开。
耳卒鸣聋，及肾虚，耳内如风水钟鼓声。
用川山甲一大片，以蛤粉炒赤，蝎梢七个、麝香少许，为末，以麻油化蜡丸作挺子，绵裹塞之。《摄生方》
治肾气虚耳鸣。
用巴豆、菖蒲同椒目研细，松脂、黄蜡熔和为挺，纳耳中抽之。亦治卒聋，或如耳中打钟磬之声，日一易。神验。　甄权方
耳卒烘烘。
瓜蒌根削尖，以腊猪脂煎三沸，取塞耳，三日即愈。《肘后方》
耳中常鸣。
生地黄截，塞耳中，日数易之；或煨熟，尤妙。《肘后》
风病耳鸣。
盐五升，蒸热，以耳枕之，冷复易之。亦治耳卒疼痛。《肘后方》
耳鸣耳痒，如流水及风声，不治成聋。
用生乌头掘得乘湿，削如枣核大，塞之。日易二次，不三日即愈。《千金方》
耳卒肿痛。
牛蒡根（切，绞汁二升）
银锅内熬膏，涂之。《圣济总录》
耳中卒痛。
磨刀铁浆滴入，即愈。《活人心镜》
又　木香末以葱黄染鹅脂蘸末，深纳入耳中。《圣济录》
耳忽大痛，如有虫在内奔走，或血水流出，或干痛不可忍者。
蛇蜕皮烧存性，研，鹅翎吹之，立愈。　杨拱《医方摘要》
耳忽作痛，或红肿内胀。
将经霜青箬露在外，将朽者烧存性，为末，敷入耳中，其疼即止。　杨起《简便方》
耳卒热肿。
木鳖子仁（一两）　赤小豆　大黄（各半两）
为末。每以少许生油调，涂之。《圣惠方》
又　生商陆削尖，纳入，日再易。《圣济录》
耳肿风毒出血。
取柳蠹粪化水，取清汁调白矾末少许，滴之。《肘后方》
耳腮聋肿，及喉下诸肿。
用蜗牛同面研，敷之。
耳中有物如枣核，大痛不可动者。
以火酒滴入抑之，半时即可钳出。　李楼《奇方》
底耳疼痛。
桑螵蛸（一个烧存性）　麝香（一字）
研末。每用半字掺入，神效。有浓先洗净。《经验方》
又　蝎梢七枚去毒，焙，入麝香半钱为末。挑少许入耳中，日夜三四次，以愈为度。《杨氏家藏方》
底耳肿痛，汁水不绝。
轻粉（一钱）　麝香（一分）
为末，掺之。《简便》
耳中耵聍，乾结不出。
用白蚯蚓入葱叶中化为水，滴耳令满，不过数度，即易挑出。
五般聤耳，出脓血水。
人牙烧存性、麝香少许，为末，吹之。名佛牙散。《普济方》
耳中出血。
龙骨末吹入之。《三因方》
又　蒲黄炒黑，研末，掺入。《简便方》
《圣惠方》亦治聤耳出脓。
聤耳出脓。
穿山甲烧存性，入麝香少许吹之，日三，水乾即愈。　鲍氏《小儿方》
又　用狗胆一枚、枯矾一钱调匀，绵裹塞耳内，三四次，即瘥。《奇效良方》
又　用五倍子末吹之。《普济方》
又　用五倍子焙乾一两、全蝎烧存性三钱为末，掺耳中。《经验方》
又　麻子一合干胭脂一分，研匀，作挺子，绵裹塞之。《圣惠方》
又　蝉蜕（五钱烧存性）　麝香（五分炒）
研为末，绵裹塞之，追出恶物。效。《海上方》
又　海螵蛸（半钱）　麝香（一字）
为末，以绵杖缴净，吹入耳中。《澹寮》
又　楠木烧，研，以绵杖缴入。《圣惠方》
又　生地龙　釜上墨　生猪脂（等分，研）
葱汁和匀，作挺子，绵裹塞之。《圣惠方》
治聤耳出脓疼痛，及耳生耵聍。
鹁鸠屎同夜明砂末等分，吹之。　时珍方
耳出臭脓。
用竹蛙虫末，胭脂丕子等分，麝香少许，为末，吹之。　朱氏集验。
治聤耳。
金丝荷叶捣汁，滴之。　时珍方
耳疳出脓。
用天鹅油调草乌末，入龙脑少许和，敷，立效。《通玄论》
又　用抱出鸡卵壳炒黄，为末，油调灌之，疼即止。《杏林摘要》
聤耳出汁。
陈皮（烧，研一钱）　麝香（少许）
为末，日掺。名立效散。
又　炉甘石　矾石（各二钱）　胭脂（半钱）　麝香（少许）
为末，缴净，吹之。《普济方》
又　茶蛀屑研末，日日缴净，掺之。　时珍出《圣惠》
又　香附末，以绵杖送入。蔡邦度知府常用，有效。《经验良方》
又　益母草绞汁，滴之。《圣惠方》
聤耳流水，或脓血。
取柑子嫩头七个，水入数滴，杵，取汁，滴之，即愈。
耳疳出汁。
青黛、黄柏末，干搽。　谈埜翁方
又　鸡子黄炒油，涂之。神妙。　谈埜翁方
聤耳有虫。
鲤鱼肠同酢捣烂，帛裹塞之。　时珍方
水入耳内，作脓疼痛。
如圣散　用箭秆内蛀末一钱、腻粉一钱、麝香半分，为末，以绵杖缴，尽送药入耳，以绵塞定，有恶物流出；甚者，三度即愈。《普济方》
又　薄荷汁滴入，立效。《外台秘要》
耳内湿疮。
蛇床子　黄连（各一钱）　轻粉（一字）
为末，吹之。《全幼心鉴》
漏耳诸疮。治耳内外恶疮，及头疮、肥疮、瘑疮。
黄马散
用黄柏半两、干马齿苋一两为末，敷之。《圣惠方》
耳疮肿痛。
五倍子末冷水调，涂；湿则乾掺之。《海上方》
月蚀耳疮。
望夜取兔屎，纳虾蟆腹中，同烧末，敷之。《肘后方》
又　寡妇床头尘土和油，涂之。　藏器方
耳后月蚀。
烧蚯蚓粪、猪脂和，敷。《子母秘录》
耳生烂疮。
枣子去核，包青矾煅，研，香油调，敷之。《摘玄方》
两耳冻疮。
生姜汁熬膏，涂之。《暇日记》
耳瘑疣目。
黑雌鸡胆汁涂之，日三。《圣惠方》
百虫入耳。
蝉头烧，研，绵裹塞之，立出。　时珍方
又　鸡冠血滴入，即出。《胜金方》
又　莴苣捣汁滴入，自出也。《千金方》
韭汁灌之，即出。
藏器方　以两刀于耳门上摩敲作声，自出。
又　川椒研末，醋浸灌之，自出。　危氏方
又　胆矾末和醋灌之，即出。《千金方》
又方　雄黄烧捻，熏之，自出。《十便良方》
又　以纸塞耳鼻，留虫入之耳不塞，闭口不言，少顷，虫当出也。《集玄方》
又方　用生油调铜青滴入。《卫生方》
又方　桃叶挼熟塞之；或捣汁，滴之；或作枕枕之。一夕自出。　梅师方
飞虫入耳。
石斛数条去根如筒子，一边紝入耳中，四畔以蜡封闭，用火烧石斛尽则止，熏右耳则虫从左出。未出，更作。《圣济方》
恶虫入耳。
香油和稻秆灰汁，滴入之。《圣济总录》
蚁入耳内。
鲮鲤甲烧，研，水调，灌入即出。《肘后方》
马蝗入耳。
取田中泥一盆，枕耳边，闻气自出。　时珍方
蚰蜒入耳。
牛乳少少滴入，即出。若入腹者，饮一二升，即化为水。《圣惠方》
又　羊乳灌之，即化成水。《孟诜方》
又　用麻油作煎饼，枕卧，须臾自出。李元淳尚书在河阳日，蚰蜒入耳，无计可为，脑闷有声，至以头击门柱，奏状危困。因发御医疗之，不验。忽有人献此方，乃愈。　刘禹锡《传信方》《本草图经》
又　地龙为末，入葱内化水点入，则蚰蜒亦化为水。《圣惠方》
蜈蚣入耳。
炙猪肪掩耳自出。亦治虫蚁入耳。　梅师方
治蝇入耳害人。
皂荚蠹虫研烂，同鳝鱼血点之。　危氏方
蚤蝨入耳。
菖蒲末炒热，袋盛枕之，即愈。《圣济录》
耳中有物不出。
用弓弩弦长三寸打散，一头涂好胶，注著耳中，徐徐黏引出。《圣惠方》


卷十一  ——————————————————————————————————————————————————————————————————————————————————————————

鼻  ***************************
鼻中诸疾：鼻渊，鼻鼽，鼻窒，鼻疮，及痘后鼻疮。
并用辛夷研末，入麝香少许葱白蘸入数次。甚良。　时珍方
鼻渊脑泻。
藕节　芎藭焙，研为末。每服二钱，米饮下。《普济方》
又　生附子末、葱涎和如泥，罨涌泉穴。《普济方》
又　大蒜切片贴足心，取效止。《摘玄方》
鼻渊脓血。
贝子烧研，每生酒服二钱，日三服。
脑崩流汁，鼻中时时流臭黄水，脑痛，名控脑痧。有虫食脑中也。
用丝瓜藤近根三五尺烧存性。每服一钱，温酒下，以愈为度。《医学正传》
鼻渊流涕。
苍耳子炒，研为末，每白汤点服一二钱。《证治要诀》
又　荜茇末吹之，有效。《卫生易简方》
鼻渊出水。
孩儿茶末吹之，良。《本草权度》
鼻塞出水，多年不闻香臭。
蒺藜二握当道车研过，以水一大盏，煮取半盏。仰卧，先满口含饭，以汁一合灌鼻中；不过，再灌。嚏出一两个息肉，似赤蛹虫，即愈。《圣惠方》
鼻中息肉。
狗头灰（方寸匕）　苦丁香（半钱）
研末，吹之，即成水；或同硇砂少许，尤妙。　朱氏《集验方》
又　蜣螂十枚，纳青竹筒中，油纸密封，置厕坑内四十九日取出，晒乾，入麝香少许为末。涂之，当化为水也。《圣惠方》
又　地龙（炒一分）　牙皂（一挺）
为末，调蜜涂之，清水滴尽则除。《圣惠方》
又　用矾烧末，猪脂和绵裹，塞之数日，息肉随药出。
一方　用明矾一两、蓖麻仁七个、盐梅肉一个、麝香一字，杵，丸。绵裹塞之，化水自下也。《千金方》
又　丁香绵裹，纳之。《圣惠方》
白飞霞方　用硇砂点之，即落。
《普济方》梁尘吹之。
又　青蒿　石灰（等分）
淋汁，熬膏，点之。《圣济总录》
又　用细辛、白芷等分为末，以生地、胆汁和成膏。每用少许点之，取消为度。《圣惠方》
又　苦葫芦子　苦丁香（等分）
入麝香少许，为末，纸捻点之。《圣惠方》
又　藜芦（三分）　雄黄（一分）
为末，蜜和。点之，每日三上，自消。勿点两畔。《圣济方》
齆鼻作臭。
用鸡肾一对，与脖前肉等分，入豉七粒，新瓦焙，研，以鸡子清和，作饼。安鼻前，引虫出。忌阴人、鸡犬见。《十便良方》
齆鼻，不闻香臭。
以铁锁磨石取末，和猪脂绵裹塞之，经日肉出，瘥。《普济方》
鼻气壅塞，及鼻中息肉。
水服釜墨一钱。《千金方》
鼻窒气塞。
苦葫芦子为末，醇酒浸之，夏一日，冬七日。日少许点之。《圣惠方》
鼻塞不通。
麻鞋烧灰吹之，立通。《经验方》
鼻塞不通，肺气上攻而致者。
荜澄茄丸　用茄半两、薄荷三钱、荆芥穗一钱半为末，蜜丸芡子大，含咽。《御药院方》
鼻疮脓臭，有虫也。
苦参　苦矾（一两）　生地黄汁（三合）
水二盏，煎三合，少少滴之。《普济方》
鼻疮咽塞，及乾呕头痛，食不下。
用鸡子一枚，开一窍，去黄留白，著米酢、糖，火炖，沸，取下，更炖，如此三次，乘热饮之，不过一二度，即愈。《普济方》
鼻内生疮。
密陀僧　香白芷（等分）
为末。蜡烛油调，涂之。《简便》
又　牛骨、狗骨烧灰，腊猪脂和，敷。亦治疳疮蚀入口鼻。《千金方》
又　玄参末涂之；或以水浸软，塞之。《卫生易简方》
鼻上生疮。
私窃孝子巾拭之，勿令人知。　时珍方
口鼻疳疮。
铜青　枯矾（等分）
研，敷之。
又方　人中白一钱、铜绿研，敷之。
疳蚀口鼻，数日欲尽。
文蛤烧灰，以腊猪脂和，涂之。《千金翼方》
疳蚀口鼻，穿唇透颊。
银屑一两，水三升，铜器煎一升，日洗三四次。《圣济录》
鼻疳赤烂。
兰香叶（本草名罗勒烧灰二钱）　铜青（五分）　轻粉（二字）
为末。日敷三次。
钱乙小儿方
面鼻酒齄。
白丁香（十二粒）　蜜（半两）
早夜点，久久自去。《圣惠》
又　鸬鷀屎一合研末，以腊月猪脂和屎，每夜涂，旦洗。《千金方》
鼻上酒齄。
以浙米泔食后冷饮；外以硫黄入大菜头内煨，碾，涂之。《证治要诀》
又　枇杷叶　栀子仁（等分）
每服二钱，温酒调下，日三。《本事方》
鼻齄赤疱。
密陀僧二两细研，人乳调，夜涂旦洗。亦治痘疮癍黶。《圣惠方》
又　桑黄能除肺热，故治赤鼻及肺火成痈。　自记
鼻擦破伤。
猫儿头上毛剪碎，唾黏，敷之。《易简方》

口  ***************************
一切口疮。
鸡内金烧灰，敷之，立效。《活幼新书》
满口烂疮。
萝卜自然汁，频漱去涎。妙。　李时珍方
口舌生疮。
用五倍子、密陀僧等分为末，浆水漱过，干贴之。名赴筵散。《院方》加晚蚕蛾。
又　细辛、黄连等分为末，掺之漱涎。甚效。名兼金散。一方用细辛、黄柏。《三因方》
又　蚕茧五个包缝，砂瓦上焙焦，为末，抹之。《圣惠方》
又　尿桶垽（七分）　枯矾（三分）
研匀，有涎拭去，数次即愈。《集简方》
又　升麻（一两）　黄连（三分）
为末，绵裹含咽。《本事方》
又　刮甑垢敷之。　时珍方
口舌唇内生疮。
西瓜皮烧，研，噙之。　震亨
口舌生疮，胸膈疼痛者。
用焦豉末含，一宿即瘥。《圣惠方》
口舌生疮，众疗不瘥。
胆矾半两，入银锅内火煅赤，出火毒一夜，细研。每以少许敷之，吐去酸涎水，三四次瘥。《胜金》
口舌糜烂。
蔷薇根避风打去土，煮浓汁，温含冷吐。冬用根皮，夏用枝叶。口疮日久，延及胸中生疮，三年以上不瘥者，皆效。《千金方》
又　地龙、吴茱萸，研末，醋调，生面和涂足心，立效。《摘玄方》
《集简方》只用茱萸醋调，涂足心，一夕愈。
治心脾有热，舌颊生疮。
蜜炙黄柏　青黛（各一分）
为末，入生龙脑一字，掺之吐涎。　寇氏《衍义》
一方　用黄柏、细辛等分为末，掺；或用黄柏、乾姜等分亦良。名赴筵散。一用黄连，不用柏，乃《肘后方》也。
老幼口疮。
乌头尖（一个）　天南星（一个）
研末，姜汁和，涂足心，男左女右，不过二三次，愈。《圣惠方》
大人口疮。
用密陀僧煅，研，掺之。
又　没石子（炮三分）　甘草（一分）
研末，掺之。月内小儿生者，少许置乳上吮之，入口即啼，不过三次。《圣惠方》
又　蛇蜕皮水浸软，拭口内一二遍，即愈。仍以药贴足心。《婴孩宝鉴》
又　黄柏蜜炒，研末。如神。
口吻生疮。
缩砂壳煅，研，擦之，即愈。　黎居士《简易方》
又　楸白皮贴之，频易，取效。　时珍方
口内热疮。
青钱念文烧赤，投酒中，服之，立瘥。　陈藏器《本草》
膀胱移热于小肠，上为口糜生疮溃烂，心胃壅热，水穀不下。
用柴胡、地骨皮各三钱，水煎，服之。　东垣《兰室秘藏》
饮酒口糜。
螺蚌煮汁，饮。《圣惠方》
天行口疮。
五倍子末掺之，吐涎即愈。庞氏《伤寒论》
久患口疮。
生附子为末，醋面调，贴足心，男左女右，日再易之。《经验方》
口疮，连年不愈者。
天门冬　麦门冬（并去心）　玄参（等分）
为末，炼蜜丸弹子大。每噙一丸。《外科精义》
口中疳疮。
款冬花　黄连（等分）
为细末，用唾津调成饼子。先以蛇床子煎汤漱口，乃以饼子敷之，少顷，其疮立消也。《经验方》
口疳臭烂。
用黄柏五钱、铜绿二钱为末，掺之去涎。名绿云散。《三因方》
口疳龈烂，气臭血出，不拘大人小儿。
铅白霜　铜绿（各二钱）　白矾（豆许）
为末，扫之。《宣明方》
吻上燕口疮。
取箸头烧灰，敷之。
又　胡粉（一分）　黄连（半两）
为末，敷之。《普济方》
口角烂疮。
燕窠泥敷之，良。《救急方》
太阴口疮。
甘草（二寸）　白矾（一粟米大）
同嚼，咽汁。《保命集》
鹅口白疮。
地鸡（即鼠妇，又名湿生虫）研水，涂之，即愈。《寿域方》
白口恶疮，状似木耳，不拘大人小儿。
并用五倍子、青黛为末，等分，以筒吹之。《端效方》
口齿气臭。
用白芷、川芎等分为末，蜜丸芡实大，日咽之。《济生方》
又　香薷一把，煎汁，含之。《千金方》
《肘后方》正旦用井华水含之，吐弃厕下，数度即瘥。
又　用甜瓜子杵末，蜜和为丸。每旦漱口后，含一丸；亦可贴齿。《千金方》
又　以绵裹象胆少许，贴齿根，平旦漱去，数度即瘥。《海药》
香口辟臭。
豆蔻、细辛为末，含之。《肘后方》

齿  ***************************
一切牙痛。
三奈子一钱面包煨熟、麝香二字，为末。随左右㗜一字入鼻内，口含温水漱去。神效。名海上一字散。《普济方》
牙齿疼痛。
舶上莳萝　芸薹子　白芥子（等分）
研末。口中含水，随左右㗜鼻内。效。《圣惠方》
又　土狗一个，旧糟裹定，湿纸包煨焦，去糟研末，敷之立止。《本事方》
又　秋茄花干之，旋烧，研，涂痛处，立止。《海上名方》
又　梅花片、朱砂末各少许揩之，立止。《集简方》
又　鸡屎白烧末，绵裹咬痛处，立瘥。《经验方》
又　燕子屎丸桐子大，于痛处咬之，丸化即止。《袖珍方》
又　老鼠一个去皮，以硇砂擦上，三日肉烂化尽，取骨瓦焙，为末，入蟾酥二分、樟脑一钱。每用少许，点牙根上，立止。　孙氏《集效方》
牙齿肿痛。
胡麻仁五升，水一斗，煮汁五升，含漱吐之，不过二剂。神效。《肘后方》
又　酸浆草（一把洗净）　川椒（四十九粒去目）
同捣烂，绢片裹定如箸大，切成豆豉大。每以一块塞痛处，即止。　节斋医论
又　苍耳子五升，水一斗，煮取五升，热含之，冷即吐去，后复含，不过一剂，瘥。茎叶亦可，或入盐少许。《千金翼方》
又　隔年糟茄烧灰，频频乾擦，立效。《海上名方》
又　用镜面草半握，入麻油二点、盐半捻，挼碎，左疼塞右耳，右疼塞左耳，以薄泥饼贴耳门，闭其气；仍侧卧泥耳，一二时去泥，取草放水中，看有虫浮出。久者黑，次者褐，新者白。须于午前用之。
口疮䘌齿肿痛。
细辛煮浓汁，热含冷吐，取瘥。《圣惠方》
牙齿裂痛。
死曲蟮为末，敷之，即止。《千金翼方》
牙齿动摇疼痛，及打动者。
土蒺藜（去角，生研五钱）　淡浆水（半碗）
煎，入盐温漱。甚妙。或以贴牙根，即牢也。《御药院方》
肾虚齿痛。
松香　硫黄（等分）
为末，泡汤漱之。甚效。《经效济世方》
牙齿虚痛。
仙灵脾为粗末，煎汤频漱，大效。《奇效方》
虚气攻牙，齿痛血出，或痒痛。
骨碎补二两细锉，瓦锅慢火炒黑为末。如常揩齿，良久吐之，嚥下亦可。刘松石云：此法出《灵苑方》，不独治牙痛，极能坚骨固牙，益精髓，去骨中毒气，疼痛牙动将落者，数擦立住，再不复动。经用有神。
胃火牙疼。
好软石膏一两淡酒淬过，为末，入防风、荆芥、细辛、白芷五分为末。日用揩牙。甚效。《保寿堂》
热毒牙痛，热毒风攻头面，齿根肿痛，不可忍。
牛蒡根一斤捣汁，入盐花一钱，银器中熬成膏。每用涂齿根下，重者不过三度，瘥。《圣惠方》
牙痛恶热。
黄连末掺之，立止。　李楼《奇方》
风牙疼痛。
文银一两烧红，淬，烧酒一盏，漱饮之，立止。《集简》
风热牙痛。
紫金散　治风热积壅，一切牙痛，去口气，大有奇效。
好大黄瓶内烧存性，为末，早晚揩牙漱去。都下一家专货此药，两宫常以数千赎之，其门如市也。《千金家藏方》
又　青盐（一斤）　槐枝（半斤）
水四碗，煎汁二碗，煮盐至干，炒，研，日用揩牙洗目。《经验方》
又　用油松节如枣大一块碎切、胡椒七颗，入烧酒炖二三盏，乘热入飞过白矾少许，噙漱三五口，立瘥。《圣惠方》
风气牙痛，百药不效者。
用经霜丝瓜一个擦盐，火烧存性，研末，频擦涎尽，即愈。腮肿以水调，贴之。一试，即便可睡也。《直指方》
风牙肿痛。
高良姜（二寸）　全蝎（焙一枚）
为末，掺之吐涎，以盐汤漱口。此乃乐清丐者所传，鲍季明病此，用之果效。　王璆《百一选方》
又　五倍子（一钱）　黄丹　花椒（各五分）
为末。掺之即止也。
又　五倍末冷水调，涂颊外。甚效。
又　用荔枝连壳烧存性，研末，擦牙即止。《普济方》
又　湿生虫巴豆仁　胡椒（各一枚）
研匀，饭丸绿豆大。绵裹一丸，咬之良久，涎出吐去。效不可言。《济世方》
又　松叶（一握）　盐（一合）
酒二升煎，漱。《圣惠方》
风虫牙痛。
百年陈石灰（为末四两）　蜂蜜（三两）
和匀，盐泥固济，火煅一日，研末，擦牙。神效。名神仙失笑散。　张三丰方
又　剪草　细辛　藁本（等分）
煎，水热漱，少顷自止。《中藏经》
又　用胡椒、荜茇等分为末，蜡丸麻子大。每用一丸，塞蛀孔中。《易简方》
又方　花硷填孔内，立止。
又方　刮松脂，滚水泡化，一漱止，试验。《集简方》
又　杨柳白皮卷如指大，含咀，以汁浸齿根，数过即愈。
又方　柳枝一握，锉，入少盐，花浆水煎，含，甚验。
又方　柳枝（锉一升）　大豆（一升）
合炒，豆熟瓷器盛之，清酒三升，浸三日，频含漱涎，三日愈。《古今录鉴》
又　骨碎补　乳香（等分）
为末糊丸，塞孔中。名金针丸。《圣济总录》
又　杏仁针刺于灯上烧烟，乘热搭病牙上，又复烧搭七次，绝不疼痛，病牙逐时断落也。《普济方》
又方　针刺桃仁灯上烧烟出，吹灭，安痛齿上，咬之，不过五六次，愈。《卫生家宝方》
又　露蜂房煎醋，热漱之。
一　用草蜂房一枚，盐实孔内，烧末，研过，擦之，盐汤漱去；或取一块咬之。秘方也。《袖珍》
一　用露蜂房一个、乳香三块煎水，漱之。《普济》
又　同细辛煎水，漱之。
又　同蜂房蒂绵包咬之，效。《圣惠》
又　用天仙子一合，入小口瓶内烧烟，竹筒引入虫孔内，熏之即死，永不发。《瑞竹堂方》
一　用莨菪子入瓶内，以热汤淋下，口含瓶口，令气熏之，冷更作，尽三合乃止，有涎津吐去。甚效。《普济方》
又　橡斗（五个入盐在内）　皂荚（一条入盐在内）
同煅过，研末。日搽三五次，荆芥汤漱之。良。《经验良方》
又方　葫芦子半升，水五升，煎三升，含漱之；茎叶亦可。不过三度。《圣惠方》
又　用蛇床子煎汤，乘热漱数次，立止。《集简方》
又方　烧酒浸花椒，频频漱之。
又　雄雀屎绵裹，塞孔中，日二易之。效。《外台秘要》
又　化蜡少许摊纸上，铺艾，以箸捲成筒，烧烟，随左右鼻熏，令烟满口中，呵气出，即疼止肿消。《普济方》
风虫牙痛，不可忍者。
用熏陆香嚼，咽其汁，立瘥。　梅师方
又方　用乳香豆许，安孔中烧烟，箸烙化，立止。　朱氏《集验方》
又方　乳香　川椒末（各一钱）
为末，化蜡和作丸，塞孔中。
又　用蟾酥一片，水浸软，入麝香少许，研匀，以粟米大绵裹咬定，吐涎，愈。《圣惠方》
龋齿风痛，灸左手阳明脉。
以苦参汤日漱三升，出入其风，五六日愈。此亦取其去风气湿热、杀虫之义。　淳于意方
牙齿虫痛。
藜芦末纳入孔中，勿吞汁。甚效。《千金翼方》
又　以壁上白蟢窠四五个，剥去黑者，以铁刀烧出汗，将窠烧汗，丸之，纳入牙中。甚效。
又　以乳香入窠内，烧存性纳之，亦效。
一方　用墙上白蛛窠包胡椒末，塞耳，左痛塞右，右痛塞左，手掩住侧卧，待额上有微汗，即愈。
又　雄黄末和枣肉，丸，塞孔中。《类要方》
又　马牙一枚煅热，投醋中七次，待冷含之，即止。《经验方》
又方　用香油抹箸头，蘸麝香末，绵裹炙热咬之，换二三次，其虫即死。断根甚妙。《医方摘要》
又方　以芜荑仁安蛀孔中及缝中，甚效。　危氏《得效方》
又　用马夜眼如米大，绵裹纳孔中，有涎吐去，永断根源；或加生附子少许。
又方　用马夜眼烧存性，敷之，立愈。《玉机微义》
又　阿魏　臭黄（各等分）
为末，糊丸绿豆大。每绵裹一丸，随左右插入耳中，立效。《圣惠方》
牙齿虫䘌。
韭菜连根洗，捣，同人家地板上泥和，敷痛处，腮上以纸盖住，一时取下，有细虫在泥上，可除根。
又方　韭根十个，用椒二十粒、香油少许，以木桶上泥同捣，敷病牙颊上，良久，有虫出，数次，即愈也。
又方　杏仁烧存性，研膏，绵裹纳虫孔中，取虫去风，其痛便止；重者，不过再上。《食疗》
虫牙有孔。
蜘蛛壳一枚，绵裹塞之。《备急方》
治虫牙。
啄木舌（一枚）　巴豆（一枚）
研匀。每以猪鬃一茎，点少许于牙根上，立瘥。名啄木散。《圣惠方》
烟燻虫牙。
用瓦片煅红，安韭子数粒、清油数点，待烟起，以筒吸引至痛处，良久，以温水漱，吐有小虫出，为效。未尽作熏。《救急良方》
齿䘌并虫，积年不瘥，从少至老者。
用雀麦一名杜姥草，俗名牛星草，用苦瓠叶三十枚洗净。取草剪长二寸，以瓠叶作五包包之，广一寸厚五分，以三年酢浸之，至日中以两包火炮，令热，纳口中，熨齿外边，冷更易之。取包置水中解视，有虫长三分，老者黄色，少者白色，即二三十枚，少即一二十枚。此方甚妙。《外台秘要》
牙龈肿痛。
瓦花白矾半分，水煎，漱之，立效。《摘玄方》
牙龈肿烂，出臭水者。
芥菜秆烧存性，研，敷之，愈。
牙疳口疮。
孩儿茶、硼砂等分为末，搽之。
牙疳阴疳。
取锅盖黑垢同鸡膍胵黄皮灰、蚕茧灰、枯矾等分为末，敷之。兼治汤火伤。　时珍方
牙龈疳蚀。
百药煎　五倍子　青盐（煅各一钱半）　铜绿（一钱）
为末，日掺二三次。神效。《普济方》
牙龈疳臭。
五倍子（炒焦一两）　枯矾　铜青（各一钱）
为末。先以米泔漱净，掺之。神效方也。《集简方》
齿缝出血。
苦参（一两）　枯矾（一钱）
为末。日三揩之，立验。《普济》
齿根出血。
含用芎，多瘥。
牙缝出血不止者。
五倍子烧存性，研末，敷之，即止。《易简方》
牙齿出血不止，动摇。
白蒺藜末，旦旦擦之。《道藏经》
牙宣露痛。
用丝瓜藤阴乾，临时火煅存性，研，搽，即止。最妙。《海上方》
一　用丝瓜藤一握、川椒一撮、灯心一把，水煎浓汁，漱吐，其痛立住。如神。《德生堂方》
治齿黄。
烧糯糠取白灰，旦旦擦之。　时珍方
齿败口臭。
水煮芎藭，含之。《广济方》
牙齿挺长，出一分。
常咋生地黄，甚妙。《备急方》
牙齿日长，渐至难食。名髓益病。
白术煎汤，漱服取效，即愈也。《备急良方》
齿落不生。
牛屎中大豆十四枚，小开豆头，以拄齿根，数度即瘥。《千金方》
齿折，多年不生。
雄鼠脊骨煅，研末，日日揩之。甚效。　藏器方
利骨取牙。
白马尿浸茄科三日，炒，为末。点牙即落；或煎巴豆点牙，亦落。勿近好牙。　鲍氏方
刮霜取牙。
用鲫鱼一个去肠，入砒在内，露于阴地，待有霜，刮下瓶收。以针搜开牙根，点少许，咳嗽自落。
牢牙明目。
青盐（二两）　白盐（四两）　川椒（四两煎汁）
拌盐炒乾，日用揩牙洗目，永无齿疾目疾。《通变要法》
擦牙固齿
用羊胫骨烧过、香附子烧黑各一两，青盐煅过、生地黄烧黑各五钱，研用。　濒湖方

唇  ***************************
唇肿黑，痛痒不可忍。
四文大钱于石上磨，猪脂涂之，不过数遍，愈。《全幼新书》
唇紧疮裂。
屠几垢烧存性，敷之。《千金方》
沉唇紧裂。
用鳖甲及头烧，研，敷之。《证治类要》
紧唇裂痛。
蝼蛄烧灰，敷之。《千金方》
治口唇紧小，不能开合饮食，不治杀人。
作大炷，安刀釜上烧，令汗出，白布拭，涂之，日日五度；仍以青布烧灰，酒服。　时珍方

舌  ***************************
舌肿满口，不能出声。
以蒲黄频掺，愈。
又方　用蒲黄末、乾姜末等分，干搽。盖蒲黄凉血活血。又舌乃心之外候；手厥阴相火，乃心之臣使。得乾姜是阴阳相济也。　时珍方
又　蓖麻仁四十粒去壳，研细，涂纸上作捻，烧烟燻之。未退，再熏，以愈为度。有人舌肿出口外，一村人用此法而愈。亦治舌上出血，用熏鼻。
舌卒肿大，如猪脬状满口，不治杀人。
釜底墨和醋涂舌上下，脱则更敷，须臾即消。《千金方》
又　甘草煎浓汤，热漱频吐。《圣济总录》
舌肿咽痛，咽生息肉。
秤锤烧赤，淬醋一盏，饮之。《圣惠方》
木舌肿满，不治杀人。
蚯蚓一条，以盐花水涂之，良久渐消。《圣惠方》
又　红芍药、甘草煎水，热漱。《圣惠方》
又　䗪炙虫（五枚）　食盐（半两）
为末，水二盏，煎十沸，时时热含，吐涎，瘥乃止。《圣惠方》
木舌肿强。
硼砂末、生姜片，蘸揩，少时即消。《普济方》
又　白矾　桂心（等分）
为末，安舌下。《圣惠方》
重舌木舌。
皂矾二钱，铁上烧红，研，掺之。《积德堂方》
重舌肿满。
伏龙肝末，牛蒡汁调，涂之。《圣惠方》
又　五灵脂一两淘净为末，煎米醋，漱。《经验良方》
又方　铁锁烧红，打下锈，研末，水调一钱，噙咽。《生生编》
重舌涎出，水浆不入。
太阴玄精石（二两）　牛黄　朱砂　龙脑（一分）
为末，以铍针舌上出血，盐汤漱口，掺末咽津。神效。《圣惠方》
重舌生疮。
蒲黄末敷之，不过三上，瘥。《千金方》
舌上生苔，诸病舌苔。
以布染井水抹后，用姜片时时擦之，自去。　陶华方

面  ***************************
少年面疱。
用浮萍日挼，罨之；并饮汁少许。《外台》
又方　紫背浮萍（四两）　防己（一两）
煎浓汁，洗之；仍以萍于斑䵟上熟擦，日三五次。物虽微末，其功甚大，不可小看。《普济方》
面多䵟[黑曾]，雀卵色。
苦酒浸术，日日拭之，极效。　时珍方
面上䵟点。
取白蜜和茯苓末涂之，七日便瘥也。孙真人《食忌》
面上雀斑。
蓖麻子仁　密陀僧　硫黄（各一钱）
为末，用羊髓和匀，夜夜敷之。《摘玄方》
又　三奈子　鹰粪　密陀僧　蓖麻子（等分）
研匀，以乳汁调之，夜涂旦洗。
面黑令白。
瓜蒌瓤（三两）　杏仁（一两）　猪腰（一具）
同研如膏，每夜涂之，令人光润，冬月不皴。《圣济录》
面上紫块，如钱大，或满面俱有。
野大黄（四两取汁）　穿山甲（十片烧存性）　川椒末（五钱）　生姜（四两取汁）
和研，生绢包，擦；如干，入醋润湿，数次如初。累效。
抓破面皮。
生姜自然汁调轻粉末，搽之，更无痕迹。《救急方》
又　香油调铅粉，搽之，一夕愈。《集简方》
灭痕。
用鹰屎二两、殭蚕一两半，为末，蜜和敷之。《圣惠方》
又方　用鹰屎白、白附子各一两为末，醋和，敷，日三五次，痕灭止。《圣济总录》

颊腮  ***************************
痄腮肿痛。
醋调石灰，敷之。《简便方》
妇人颊疮，每年频发。
水银一两半，以猪脂揉擦，令消尽，入黄矾石末二两、胡粉一两，再加猪脂和，令如泥。洗疮净，涂之；别以胡粉涂膏上。此甘家秘方也。《肘后方》

咽喉  ***************************
九种喉痹，缠喉，风喉，烂喉，重舌木舌，飞丝入口。
用大皂荚四十挺切，水三斗，浸一夜，煎至一斗半，入人参末半两、甘草末一两，煎至五升，去滓，入无灰酒一升、釜墨二匕，煎如饧，入瓶，封埋地中一夜。每温酒化下一匕，或扫入喉内，取恶涎尽为度，后含甘草片。
喉风急症。一男子病缠喉风，表里皆肿，药不能下。
以凉药灌入鼻中，下十馀行。外以阳起石烧赤、伏龙肝等分细末，日以新汲水调扫百遍，三日热始退，肿始消。此亦从治之道也。
急喉痹风，不拘大人小儿。
玄参　鼠黏子（半生半炒各一两）
为末，新汲水服一盏，立瘥。《圣惠方》
风热喉痹，及缠喉风病。
用焰硝（一两半）　白殭蚕（一钱）　硼砂（半两）　脑子（一字）
为末，吹之。名玉钥匙。《三因方》
急喉痹塞，牙关紧急不通，用此即破。
以蓖麻子仁研烂，纸卷作筒，烧烟燻吸，即通；或只取油作捻，尤妙。名圣烟筒。
缠喉风痹，不通欲死者。
用返魂草根一茎洗净，纳入喉中，待取恶涎出，即瘥。神效。更以马牙硝津咽之，绝根。返魂草一名紫菀，南人呼为夜牵牛
喉痹口噤。
用地白根即马兰根或叶，捣汁，入米醋少许，滴鼻孔中或灌喉中，取痰自开。无鲜者，取刷帚煎汁，服。　孙一松《试效方》
喉痹塞口。
用韭地红小蚯蚓数条，醋擂，取食之，即吐去痰血两三碗。神效。《普济》
用地龙一条研烂，以鸡子白搅和，灌入，即通。《圣惠方》
又　蜒蚰炙（二七枚）　白梅肉（炒二七枚）　白矾（半生半烧二钱）
研为末。每水调半钱，服得吐，立通。《圣惠方》
急喉痹塞，逡巡不救。
皂荚生研末，每以少许点患处；外以醋调，厚封项下，须臾，便破出血，即愈；或挼水灌之，亦良。
又方　用皂角肉半截，水二盏，煎七分，破出脓血，即愈。《直指方》
牙皂一挺去皮弦，醋浸，炙七次，勿令太焦，为末。每吹少许入咽，吐涎，即肿消痛止。《圣济方》
咽中结块，不通水食，危困欲死。
百草霜，蜜和，丸芡子大。每新汲水化一丸灌下。甚者不过二丸。名百灵丸。《普济方》
咽喉肿塞。
《伤寒蕴要》治痰涎壅滞，喉肿，水不可下者。
地松（一名鹤风草），连根叶捣汁，鹅翎扫入去痰，最妙。
又　杜牛膝、鼓槌草，同捣汁，灌之。不得下者，灌鼻得吐，为妙。《圣济》
又方　土牛膝（春夏用茎，秋冬用根一把）　青矾（半两）
同研，点患处，令吐脓血、痰沫，即愈。
喉痹肿塞，喘息不通，须臾欲绝。
用络石草二两，水二升，煎一碗，细细呷之，少顷，即通。《外台秘要》
喉痹垂死。
用鸭嘴胆矾末，醋调，灌之，大吐胶痰数升，即瘥。累用，无不立验，神方也。
又　以鳢鱼胆点入少许，即瘥。病深者，水调灌之。《灵苑方》
喉痹乳蛾，已死者复活。
用墙上壁钱七个，内要活蜘蛛二个，捻作一处，以白矾七分一块化开，以壁钱惹矾烧存性，出火毒，为末。竹管吹入，立时就好。忌热肉硬物。
喉风喉痹。
开关散
用白殭蚕炒、白矾半生半烧等分为末。每以一钱，用自然姜汁调，灌，得吐顽痰，立效。小儿加薄荷少许同调。
一　用白殭蚕炒半两、生甘草一钱为末，姜汁调服，涎出，立愈。《集验》
一　用殭蚕三七枚、乳香一分为末。每以一钱烧烟，熏入喉中，涎出，即愈。《圣惠》
一　用鸭嘴胆矾二钱半、白殭蚕炒五钱研。每一少许吹之，吐涎。名二圣散。《济生方》
又方　用白梅肉绵裹，含之，咽汁。
又　巴豆二粒切断两头，纸卷作筒，以针穿孔内，入喉中，气透，即通。《胜金方》
又　天南星一个剜心，入白殭蚕七枚，纸包，煨熟，研末，姜汁调服一钱；甚者灌之，吐涎，愈。名如圣散。《博济方》
无南星，只用殭蚕为末，姜汁调，灌。《百一选方》
走马喉痹。
马屁勃（即灰菰）　焰硝（一两）
为末。每吹一字，吐涎血，即愈。《经验方》
又　诗云：急喉肿痹最堪忧，急取盛灯盏内油；甚者不过三五呷，此方原是圣人留。亦治急病中风痰厥。　时珍方
喉风闭塞。
腊月初一日，取猪胆不拘大小五六枚，用黄连、青黛、薄荷、殭蚕、白矾、朴硝各五钱装入胆内，青纸包了，将地掘一孔，方圆各一尺，以竹横悬，此胆在内，以物盖定。候至立春日取出，待风吹去胆皮、青纸，研末密收。每吹少许。神验。《经验方》
又　用灯心一握，阴阳瓦烧存性，又炒盐一匙。每吹一捻，数次立愈。《瑞竹堂方》
一方　用灯心灰二钱、蓬砂末一钱，吹之。
一　用灯心草、红花烧灰，酒服一钱，即消。《惠济方》
又　用红蓝花捣，绞汁一小升，服之，瘥。如无鲜者，以乾红花浸湿，绞汁，煎服，亦效。
喉痹肿塞。
蜗牛（七枚）　白梅肉（三枚）
研烂，绵裹，含咽之，立效。
喉痹不通，浆水不入。
用射干一片，含咽汁，良；或醋研汁，噙，引涎出，亦妙。《外台秘要》
射干、山豆根为末，吹之如神，肿痛即消。《袖珍方》
又　用紫蝴蝶根一钱，黄芩、生甘草、桔梗各五分为末，水调顿服，立愈。名夺命散。《便民方》
冬月喉痹肿痛，不可用药者。
蛇床子烧烟于瓶中，口含瓶嘴吸菸，其痰自出。《圣惠方》
治喉痹欲绝，不可针药者。
乾漆烧烟，以筒吸之。《圣济方》
治喉痹。
用皂荚末、明矾、好米醋同研，含之，咽汁，立瘥。《传信》
缠喉风。
牛草拳烧灰，吹。甚效。　时珍方
帝锺喉风，垂长数寸。
煅食盐，频点之，即消。《圣惠方》
喉闭乳蛾。
鸡肫黄皮勿洗，阴乾，烧末，用竹管吹之，即破，愈。《青囊方》
又　虾蟆衣、凤尾草擂烂，入霜梅肉、煮酒各少许，再研绞汁，以鹅翎刷患处，随手吐痰，即消也。　赵溍《养病漫笔》
又　雄雀屎二十个，以砂糖和作三丸。每以一丸绵裹，含咽，即时遂愈；甚者，不过一丸。极有奇效。《普济方》
又　冰梅丸
用青梅二十枚、盐十二两淹五日，取梅汁入明矾三两，桔梗、白芷、防风各二两，猪牙皂角三十条，俱为细末，拌汁和梅入瓶收之。每用一枚，噙咽津液。凡中风痰厥，牙关不开，用此擦之，尤佳。
喉痈乳蛾。
用矾三钱，铜铫内熔化，入劈开巴豆三粒，煎乾去豆，研矾吹之，入喉立愈；甚者，以醋调灌之。亦名通关散。
法制乌龙胆　用白矾末盛入猪胆中，风乾，研末。每吹一钱入喉，取涎出，妙。《济生方》
又　用蟾酥和草乌尖末、猪牙皂角末等分，丸小豆大。每研一丸，点患处。神效。《活人心镜》
又　乌龙尾　枯矾　猪牙皂荚（以盐炒黄等分）
为末。或吹或点，皆妙。　孙氏《集效方》
风毒咽肿，咽水不下，及瘰疬咽肿。
水服莨菪子末两钱匕，神良。《外台秘要》
喉痹肿痛。
稻草烧取墨烟，醋调，吹鼻中；或灌入喉中。滚出痰，立愈。《普济方》
又　益母草捣烂，新汲水一碗，绞浓汁，顿饮，随吐愈。冬月用根。《卫生易简方》
又　老黄瓜一枚去子，入硝填满，阴乾，为末。每以少许吹之。《医林集要》
又　露蜂房灰　白殭蚕（等分）
为末。每乳香汤服半钱。
《食医心镜》用蜂房灰，每以一钱吹入喉内，不拘大人小儿。
又　用朴硝一两，细细含咽，立效；或加丹砂一钱。气塞不通，加生甘草末二钱半，吹之。《外台》
又　芥子末水和，敷喉下，干即易之。
又　用辣芥子研末，醋调取汁，点入喉内，待喉内鸣，却用陈麻骨烧烟，吸入，立愈。　并《圣惠方》
又　用蓬砂。白梅等分，捣丸芡子大。每噙化一丸。名破棺丹。《经验方》
又　五爪龙草　车前草　马兰菊（各一握）
捣汁，徐咽之。《医学正传》
又　石蟹磨水，饮；并涂喉外。《圣济录》
咽喉痹痛。
五月五日收桑上木耳白如鱼鳞者，临时捣碎，绵包弹子大，蜜汤浸，含之，立效。《便民方》
咽喉肿痛，咽物不得。
马勃（一分）　蛇壳（一条）
烧末，绵裹一钱，含咽，立瘥。《圣惠方》
热壅咽痛。
缩砂壳为末，水服一钱。戴原礼方
喉卒攻痛。
商陆切根炙热，隔布熨之，冷即易，立愈。《图经本草》
咽喉痛症。
凡先曾多服甘桔汤，慎勿以玉枢丹、紫金锭相继，犯者必死，中有大戟故也。　自记
咽喉肿痛，语声不出。
用瓜蒌皮、白殭蚕炒、甘草炒各二钱半为末。每服三钱半，姜汤下；或以绵裹半钱，含咽，一日二服。名发声散。《御药院方》
风热喉痛。
白矾半斤研末化水，新砖一片浸透，取晒，又浸，又晒，至水乾，入粪厕中，浸一月，取洗，安阴处，待霜出扫收。每服半钱，水下。《普济方》
肺热喉痛，有痰热者。
甘草（炒二两）　桔梗（米泔浸一夜一两）　鼠黏根（二两）
每服二钱，水一锺半，入阿胶半片，煎服。　钱乙《直诀》
热病咽痛。
童便三合，含之，即止。《圣济总录》
治咽喉痛，不下饮食。
浆饮服笔头灰二钱。　时珍方
咽喉热痛。
龙胆汁擂水，服之。《集简方》
喉痹痰嗽。
杏仁（去皮熬黄三分）
和桂末一分研，泥裹，含之咽汁。亦治卒失音声。　陈藏器《本草》
喉中发痈。
山豆根磨醋，噙之追涎，即愈。势重不能言者，频以鸡翎扫入喉中引涎出，就能言语。《永类》
悬痈喉痛，风热上搏也。
恶实（炒）　甘草（生等分）
水煎，含咽。名启开散。《普济方》
咽中悬痈，舌肿塞痛。
五倍子末　白殭蚕末　甘草末（等分）
白梅肉捣和，丸弹子大。噙咽，其痈自破也。　朱氏《经验方》
悬痈垂长，咽中烦闷。
白矾烧灰　盐花（等分）
为末，箸头频点在上，去涎。《秘宝方》
喉中生肉。
绵裹箸头拄盐揩之，日五六度。　孙真人方
喉中似物，吞吐不出，腹胀羸瘦。
取白蘘荷根捣汁服，虫立出也。　梅师方
咽喉口舌生疮者。
以吴茱萸末醋调，贴两足心，移夜便愈。其性虽热，而能引热下行，盖亦从治之义也。《集验方》
咽喉生疮，脾肺虚热上攻也。
麦门冬（一两）　黄连（半两）
为末，炼蜜丸梧子大。每服二十丸，麦门冬汤下。《普济方》
喉痹已破，疮口痛者。
猪脑髓蒸熟，入姜醋吃之，即愈。《普济》
咽膈不利，风壅涎唾。
牛蒡子（微炒）　荆芥穗（一两）　炙甘草（半两）
为末。食后汤服二钱，当缓缓取效。　寇氏《本草衍义》
锁喉蛇瘴。岭南朴蛇瘴，一名锁喉瘴。项大肿痛连喉。
用赤足蜈蚣一二节，研细，水下即愈。《圣济总录》
疗咽喉病及噎病。
用染布蓝水温服一锺，良。　时珍方
谷贼尸咽，喉中痛痒。此因误吞谷芒桧刺痒痛也。谷贼属咽，尸咽属喉，不可不分。
用脂麻炒研，白汤调下。《三因方》
咽喉谷贼。小儿误吞稻芒，著咽喉中，不能出者，名曰谷贼。
惟以鹅涎灌之，即愈。盖鹅涎化谷，相制耳。《夷坚志》
《直指方》用蓬砂、牙硝等分，蜜和半钱，含咽。
尸咽痛痒，语言不出。
榧实（半两）　芜荑（一两）　杏仁　桂心（各半两）
为末，蜜丸弹子大，含之。《圣济总录》
天丝入咽。凡露地饮食，有飞丝入上，食之令咽喉生疮。急以白矾、巴豆烧灰，吹入即愈。《琐碎》
一方　嚼胡麻叶，即愈。
咽喉怪症，生疮层层如叠，不痛，日久有窍出臭气，废饮食。
用臭橘叶煎汤，连服，必愈。　夏子益《奇方》

筋  ***************************
筋骨急痛。
虎骨和通草煮汁，空肚服半升，复卧，少时汗出为效。切忌热食损齿。小儿不可与食，恐齿不生。《食疗本草》
人身上结筋。
木勺打之，三下自散。

髭发  ***************************
南烛煎　益髭发及容颜，兼补暖。
三月三日，採叶并蕊子入大瓶中，干，盛以童便浸满瓶，固济其口，置閒处，经一周年取开。每用一匙，温酒调服，一日二次，极有效验。《千金》
黑发方
用自己乱发洗净，每一两入川椒五十粒，泥固入瓶，煅黑，研末。每空心酒服一钱，令发长黑。
乌髭变白。
小雌鸡二只，只与乌油麻一件同水饲之。放卵时，收取先放者打窍，以朱砂末填入，糊定，同众卵抱出鸡，取出其药，自然结实，研粉蒸饼，和丸绿豆大。每酒下五七丸。不惟变白，亦且愈疾。　张璐方
小神丹方
真丹末（三斤）　白蜜（六斤）
搅和，日曝至可丸，丸麻子大。每旦服十丸，一年白发返黑，齿落更生，身体润泽，老翁成少。《抱朴子·内编》
揩牙乌须。
麻油（八两）　盐花（三两）　生地黄（十斤取汁）
同入铛中，熬干，铁盖覆之，盐泥泥之，煅赤，取研末。日用三次，揩毕，饮姜茶。先从眉起，一月皆黑也。
乌须兼明目。
黑铅（半斤）
锅内熔汁，旋入桑条灰，柳木搅成沙，筛末。每早揩牙，以水漱口洗目。能固牙明目黑头发。《胜金方》
染乌鬚发。
用五倍子一斤研末，铜锅炒之，勿令成块，如有烟起，即提下搅之，从容上火慢炒，直待色黑为度，以湿青布包扎，足踏成饼，收贮听用。每用时，以皂角水洗净鬚发，用五倍子一两、红铜末酒炒一钱六分、生白矾六分、诃子肉四分、没石子四分、硇砂一分，为末，乌梅、酸榴皮煎汤调匀，碗盛重汤煮四五十沸，待如饴状，以眉掠刷于鬚发上，一时洗去，再上包住，次日洗去，以核桃油润之，半月一染。甚妙。《杏林摘要》
又　取青胡桃子上皮和蝌蚪捣为泥，染之。一染不变也。
一方　用蝌蚪、黑桑椹各半斤，瓶密封悬屋东，百日化泥，取涂鬚发，黑如漆也。
又　《岣嵝神书》云：三月三日取蝌蚪一合阴乾，候椹熟时取汁一升，浸埋东壁下，百日取出，其色如漆，以涂髭发，永不白也。
又　谈埜翁方
用水蛭为极细末，以龟尿调，捻鬚稍，自行入根也。
一用白乌骨鸡一只，杀血入瓶中，纳活水蛭数十于内，待化成水，以猪胆皮包脂蘸，捻鬚稍，自黑入根也。
又　醋煮黑大豆，取豆煎稠，染之。《千金方》
乌须铅梳
铅（十两）　锡（三两）　婆罗得（三个）　针砂　熟地黄（半两）　茜根　胡桃皮（一两）　没石子　诃黎勒皮　硫黄　石榴皮　磁石　皂矾　乌麻油（各二钱半）
为末，先化铅锡，入末一字，柳木搅匀，倾入梳模子，印成修齿，余末同水煮梳三日三夜，水耗加之，取出，故帛重包五日。每以熟皮衬手，梳一百下。须先以皂荚水洗净，拭乾。《普济方》
拔白换黑。
刮老生姜皮一大升，于久用油腻锅内，不须洗刷，固济，勿令通气，令精细人守之，文武火煎之，不得火急，自旦至夕即成矣，研为末。拔白后，先以小物点麻子大入孔中；或先点须下，然后拔之，以指捻入，三日后，当生黑者。神效。　苏颂
治人无发。
以甜瓜叶捣汁，涂之，即生。《嘉祐》
治发秃不生。
羊屎烧灰，淋汁沐头，不过十度，即生发长黑。和雁肪涂头，亦良。　藏器
或用羊屎纳鲫鱼腹中，瓦缶固济，烧灰，涂，发易生而黑。甚效。　苏颂
疖疮上不生髭发。
先以竹刀刮损，以莴苣子、猢狲姜末频频擦之。《摘玄方》
眉发火瘢不生者。
蒲灰以正月狗脑和，敷，日二则生。《圣惠》
令发易长。
取东行枣根三尺，横安甑上蒸之，两头汗出收取，敷发，即易长。《圣惠方》
令发不落。
榧子（三个）　胡桃（二个）　侧柏叶（一两）
捣，浸雪水梳发，永不落且润也。《圣惠方》
又　桑白皮锉二升，以水淹浸，煮五六沸，去滓，频频洗沐，自不落也。《圣惠方》
赤秃发落。
牛角　羊角（烧灰等分）
猪脂调，涂。《圣惠方》
病后发落。
猢狲姜　野蔷薇（嫩枝）
煎汁，刷之。《仁存方》
令发长黑。
生麻油　桑叶
煎过，去滓，沐发，令长数尺。《普济方》
鬚发黄赤。
生地黄（一斤）　生姜（半斤）
各洗，研自然汁，留滓。用不蛀皂角十条去皮弦，蘸汁炙，至汁尽为度，同滓入罐内泥固，煅存性，为末。用铁器盛末三钱，汤调，停二日，卧时刷染鬚发上，即黑。《本事方》
发毛黄赤。
羊屎烧灰和腊猪脂，涂之，日三夜一，取黑乃止。《圣惠方》
发毛黄色。
以熊脂涂发，梳，散入床底，伏地一食顷，即出，便尽黑不过。用脂一升，效。《千金方》
发藁不泽。
桑根白皮　柏叶（各一升）
煎汁沐之，即润。
头发垢腻。
鸡子白涂之，少顷洗去，光泽不燥。　李濒湖
又　雁肪日日涂之。《千金方》
眉毛不生。
芥菜子　半夏（等分）
为末，生姜自然汁调搽数次，即生。　孙氏《集效方》

腋  ***************************
腋气胡臭。
大田螺一个，入麝香三分在内，埋露地七七日取出。看患洗，拭以墨涂上，再洗，看有墨处，是患窍，以螺汁点之，三五次即瘥。
又　牛脂和胡粉涂之，三度，永瘥。　姚氏方
又　鸡子两枚煮熟，去壳，热夹待冷，弃之三叉路口，勿回顾。如此三次，效。《肘后方》
又　大蜘蛛一枚，以黄泥入少赤石脂末及盐少许，和匀，裹蛛煅之，为末，入轻粉一字，醋调成膏。临卧敷腋下，明早登厕，必泄下黑汁也。《三因方》
又　自己小便乘热洗两腋下，日洗数次，久则自愈。《集简方》
又　用自己唾擦腋下数过，以指甲去其垢，用热水洗手数遍。如此十馀日，愈。

蛊毒  ***************************
蛊毒百毒，及诸热毒，时气热病，口鼻血出。
用人屎尖七枚烧灰，水调顿服，温覆取汗，即愈。勿轻此方。《外台秘要》
盅毒药毒。
甘草节以真麻油浸之，年久愈妙。每用嚼咽，或水煎服。神妙。《直指方》
凡中蛊毒，或下血如鹅肝，或吐血，或心腹切痛，如有物咬。不即治之，食人五脏，即死。欲知是蛊，但令病人吐水，沉者是，浮者非也。
用败鼓皮烧灰，酒服方寸匕，须臾，自呼蛊主姓名。　梅师方
一方　治蛊取败鼓皮广五寸长一尺、蔷薇根五寸如拇指大，水一升、酒三升，煮二升，服之，当下蛊虫，即愈。《外台秘要》
中蛊下血如鸡肝，昼夜出血石余，四脏皆损，惟心未毁；或鼻破将死者。
苦桔梗为末，以酒服方寸匕，日三服。不能下药，以物勾口灌之，心中当烦，须臾自定，七日止。当食猪肝肺以补之。神良。一方加犀角等分。《古今录验方》
解中盅毒。其症腹内坚痛，面黄青色，淋露骨立，病变不常。
桑木心锉一斛，著釜中以水淹三斗，煮取二斗，澄清，微火煎得五升。空心服五合，则吐蛊毒出也。《肘后方》
又　用斑蝥虫四枚去翅足炙熟、桃皮五月五日採取，去黑皮阴乾、大戟去骨，各为末。加斑蝥一分，二味各用二分，和合枣核大，以米清服之，必吐出虫。一服不瘥，十日更服。此蛊洪州最多，有老妪解疗之。一人获缣二十匹，秘方不传。后有子孙犯法，黄华公为都督，因而得之也。　席辩《刺史传》
又　地慄晒乾，为末。白汤每服二钱。《集验方》
吐解蛊毒。
以清油多饮，取吐。《岭南方》
杀虫疗蛊，治诸毒。
预知子去皮，研服，有效。
蛊痢下血，男子妇人小儿，大腹下黑血茶脚色，或脓血如淀色。
柏叶焙乾，为末，与黄连同煎为汁，服之。《本草图经》

虫  ***************************
寸白蛔虫。
胡粉炒燥方寸匕，入肉臛中，空心服，大效。《备急》
又　蜂窠烧存性，酒服一匙，虫即死出。《生生编》
又　酢石榴东引根一握洗，锉，用水三升，煎取半碗，五更温服尽，至明取下虫一大团，永绝根本。食粥补之。　崔元亮《海上方》
腹中白虫。
马齿苋水煮一碗，和盐、醋空腹食之，少顷白虫尽出也。　孟诜《食疗》
治寸白虫。
日食榧子七颗，满七日，虫皆化为水也。
《外台秘要》用榧子一百枚去皮，火燃，啖之，经宿虫消下也。胃弱者，啖五十枚。
又　槟榔二七枚为末。先以水一升煮槟榔皮，取一升，空心调末方寸匕服之，经日，虫尽出。未尽，再服，以尽为度。《千金》
又　雷丸水浸去皮，切，焙，为末。五更初，食炙肉少许，以稀粥饮服一钱匕。须上半月服，虫乃下。《经验方》
又　樱桃东行根煮汁，服，立下。
又　金樱子东行根锉二两，入糯米三十粒，水二升，煎五合，空心服，须臾泻下。神验。　时珍方
又　先食猪肉一片，乃以砂糖水调黑铅灰四钱，五更服之，虫尽下，食白粥一日。许学士病嘈杂，服此下二虫一寸断，一长二尺五寸，节节有斑纹也。《本事方》
蛔虫攻心，刺痛，吐清水。
龙胆一两去头锉，水二盏，煮一盏，隔宿勿食，平旦顿服之。《圣惠方》
又　用葱茎白二寸、铅粉二钱捣丸，服之，即止。葱能通气，粉能杀虫也。　杨氏《经验方》
又　干蚓熬作屑，去蛔虫，甚有效。弘景
蛔虫上行，出于口鼻。
乌梅煎汤，频饮并含之，即安。《食鉴本草》
脾胃有虫，食积作痛，面黄无色。
以石州芜荑仁二两和面炒黄色，为末。非时米饮服二钱匕。《千金方》
男子妇人因食生熟物，留滞肠胃，遂至生虫。久则好食生米，否则终日不乐，至憔悴萎黄，不思饮食，以害其生。
用苍术米泔水浸一夜，锉，焙，为末，蒸饼，丸梧子大。每服五十丸，食前米饮下，日三服。《经验方》
消渴有虫。
苦楝根白皮一握切，焙，入麝香少许，水二碗，煎至一碗，空心饮之，虽困顿不妨。下虫如蛔而红色，其渴自止。消渴有虫，人所不知。《夷坚志》
虫食肛烂，见五脏则死。
以猪脂和马蹄灰绵裹，导入下部，日数度，瘥。《肘后方》
活蝨入腹为病，成症瘕者。
旧梳蓖煮汁，服之。　藏器方
头上生蝨。
水银和蜡烛油揩之，一夜皆死。《摘玄方》
薰衣去蝨。
百部、秦艽为末，入竹笼烧烟，熏之自落。亦可煮汤洗衣。《经验方》
辟除蚤蝨。
天茄叶铺于席下，次日尽死。（即龙葵叶。）
熏壁蝨。
蟹壳烧烟，熏之。《摘玄方》
辟除壁蝨。
以木瓜切片，铺席下。《臞仙神隐》
烧烟去蚊。
五月，取浮萍阴乾用之。


卷十二·女科  ——————————————————————————————————————————————————————————————————————————————————————————

调经  ***************************
治妇人经脉不调，或前或后，或多或少，产前胎不安，产后恶血不下。兼治冷热劳，腰脊痛，骨节烦疼。
用丹参洗净切，晒，为末。每服二钱，温酒调下。《妇人明理方》
又　阿胶一钱，蛤粉炒成珠，研末，热酒服，即安。一方入辰砂半钱。
月经不调，久而无子，冲任伏热也。
熟地黄（半斤）　当归（二两）　黄连（一两）
并酒浸一夜，焙，研为末，炼蜜丸梧子大。每服七十丸，米饮、温酒任下。禹讲师方
妇人夜热痰嗽，月经不调，形瘦者。
用瓜蒌仁一两，青黛、香附童尿浸晒一两五钱为末，蜜调噙化之。《丹溪心法》
妇人血气作痛，及下血无时，月水不调。
用荜茇盐炒、蒲黄炒等分为末，炼蜜丸梧子大。每空心温酒服三十丸，两服即止。名二神丸。陈氏方
妇女腹中血气刺痛，经候不调。
用玄胡索去皮，醋炒，当归酒浸炒各一两，橘红二两，为末，酒煮米糊丸梧子大。每服一百丸，空心艾醋汤下。《济生方》
妇女脐下气胀，月经不调，血气上攻欲呕，不得睡。
当归（四钱）　乾漆（烧存性二钱）
为末，炼蜜丸梧子大。每服十五丸，温酒下。《永类方》
经水不利，带下，少腹满，或经一月再见者。
土瓜　芍药　桂枝　䗪虫（各三两）
为末，酒服方寸匕，日三服。亦治妇人阴㿗。　仲景《金匮方》
女子忽得少腹中痛，月经初来，便觉腰中切痛连脊间，如刀锥所刺，不可忍者。众医不别，谓是鬼疰，妄服诸药，终无益。其疾转增，审察前状相当，即用此药。其药用积雪草即地钱草，夏五月，正放花时即採，曝乾，捣，筛，为末。每服二方寸匕，和醋二小合搅匀，平旦空腹顿服之。每旦一服，以知为度。如女子先冷者，即取前药五两，加桃仁二百枚去皮尖，熬，捣为散，以蜜为丸如梧子大。每旦空腹，以饮及酒下三十丸，日再服，以愈为度。忌麻子荞麦。《图经本草》
经水过多。
赤石脂　破故纸（各一两）
为末。每服二钱，米饮下。《普济方》
月经逆行，从口鼻出。
先以京墨磨汁服，止之；次用当归尾、红花各三钱，水一锺半，煎八分，温服。其经即通。
经血逆行。
鱼胶切炒，新绵烧灰。每服二钱，米饮调下，即愈。《多能鄙事》
子宫寒冷。
取蛇床子仁为末，入白粉少许和匀，如枣大，绵裹，纳入阴户，自然温也。《金匮玉函方》

经闭  ***************************
治妇人经血不通，赤白带下，崩漏不止，肠风下血，五淋，产后积聚，症瘕腹痛；男子五劳七伤；小儿骨蒸潮热等证。其效甚速。宜六癸日合之。
用锦纹大黄一斤，分作四份：一份用童尿一碗、食盐二钱浸一日，切晒；一份用淳酒一碗浸一日，切晒，再以巴豆仁三十五粒同炒，豆黄去豆不用；一份用红花四两泡水一碗，浸一日，切晒；一份用当归四两，入淡醋一碗，同浸一日，去归切，晒。为末，炼蜜丸梧子大。每服五十丸，空心温酒下，取下恶物为验。未下，再服。名无极丸。《医林集要》
治女人月经瘀闭不来，绕脐寒疝痛彻，及产后血气不调，诸症瘕等病。
用乾漆一两打碎，炒烟尽、牛膝末一两，以生地黄汁一升，入银石器中，慢熬，俟可丸，丸如梧子大。每服一丸，加至三五丸，酒饮任下，以通为度。《指南方》
治女人月不通，脐下坚如杯，时发热往来，下痢，羸瘦。此为血瘕。若生肉症，不可治也。
乾漆（一斤烧，研）　生地黄（二十斤取汁）
和煎至可丸，丸梧子大。每服三丸，空心酒下。《千金方》
妇人经闭，结成瘕块，胀大欲死者。
马鞭草根苗五斤锉细，水五斗，煎至一斗，去滓，熬成膏。每服半匙，酒化下，日二服。《圣惠方》
又　牛蒡根二斤锉，蒸三遍，以生绢袋盛之，以酒二斗浸五日。每食前温服一盏。《普济方》
妇人宿有风冷，留血积聚，月水不通。
菴䕡子（一升）　桃仁（二升）
酒浸去皮尖，研匀，入瓶内，以酒二斗浸，封五日后，每饮三合，日三服。《圣惠方》
妇人天癸不通。
驹胞衣煅存性，为末。每服三钱，入麝香少许，空腹新汲水下，不过三服。良。　孙氏《集效》
又　薏苡根一两水煎，服之，不过数服，效。《海上方》
又　以茜草一两，煎酒服之，一日即通。甚效。
女经不行。
凌霄花为末。每服二钱，食前温酒下。　徐氏《胎产方》
又　厚朴三两炙，切，水三升，煎一升，分二服，空心饮，不过三四剂。神验。一方加红花。　梅师方
又　茶清一瓶，入砂糖少许，露一夜，服。虽三个月胎，亦通，不可轻视。　鲍氏方
月经久闭。
蚕砂四两砂锅炒半黄色，入无灰酒一壶，煮沸，澄去砂。每温服一盏，即通。
治女经积年不通。
龙胎同瓦松景天各少许，以水两盏，煎一盏，去滓，分二服，少顷，腹中转动便下。　许孝宗
妇人经闭，数年不通，面色萎黄，唇口青白，腹内成块，肚上筋起，腿胫或肿。
用桃树根、牛蒡根、马鞭草根、牛膝、蓬蘽各一斤锉，以水三升煎一升，去滓，更以慢火煎如饧状，收之。每以热酒调服一匙。《圣惠方》
室女经闭。
当归尾　没药（各一钱）
为末，红花浸酒，面北饮之，一日一服。《普济方》
又　牡鼠屎一两炒，研，空心温酒服二钱。《千金方》
妇人血块。
土牛膝根洗，切，焙，捣为末，酒煎温服。极效。福州人单用之。《图经本草》
妇人血癖作痛。
大黄（一两）　酒（二升）
煮十沸，顿服，取利。《千金》
妇人小腹如鼓状，小便微难而不渴。此为水与血俱结在血室。
大黄（二两）　甘遂　阿胶（各一两）
水一升半，煮半升，顿服，其血当下。　张仲景方
妇人血气不行，上冲心膈，变为乾血气者。
用丝瓜一枚烧存性，空心温酒服。《寿域神方》
乾血气痛。
锦纹大黄酒浸，晒乾四两为末，好醋一升熬成膏，丸芡子大。卧时酒化一丸，大便利一二行，红漏自下。乃调经仙药也。或加香附。《集验方》

血崩  ***************************
下血血崩，或五色漏带，并宜常服。滋血调气，乃妇人之仙药也。
香附子去毛，炒焦，为末。极热酒服二钱，立愈。昏迷甚者三钱，米饮下。亦可加棕灰。《本事方》
崩中漏下。
桑耳炒黑为末。酒服方寸匕，日三服，取效。《千金》
又　木耳半斤炒见烟，为末。每服二钱一分、头发灰三分，共二钱四分，以应二十四气，好酒调服，出汗。　孙氏《集效方》
又　石苇为末。每服三钱，温酒下，甚效。
崩中漏下五色，使人无子。
蜂房末三指撮，温酒服之。大神效。　张文仲方
又　禹馀粮（煅研）　赤石脂（煅，研）　牡蛎（煅，研）　乌贼骨　伏龙肝（炒）　桂心（等分）
为末。温酒服方寸匕，日服。忌葱蒜。　张文仲《备急方》
妇人漏下，赤白不止，令人黄瘦。兼治吐血。
地榆（三两）　米醋（一升）
煮十馀沸，去滓，食前稍热，服一合。《圣惠方》
漏下不断。
重鹊巢（重巢者，连年重产之巢也。）
柴烧研，饮服方寸匕，一日三服。治积年困笃者，一月取效。《洞天录》
赤白带下，及血崩不止。
赤芍药　香附子（等分）
为末。每服二钱，盐一捻，水一盏，煎七分，温服，日二服，见效。名如神散。《良方》
赤白崩中。
猪毛烧灰三钱，以黑豆一碗、好酒一碗半，煮一碗，调服。
又　旧葫芦瓢（烧存性）　莲房（煅存性等分）
研末。每服二钱，热水调，服三服，有汗为度，即止。甚者五服止。最妙。忌房事发物生冷。《海上方》
又　鱼縼胶三尺焙黄，研末，同鸡子煎饼，好酒食之。
妇人血崩。
以童便不住手洒炒香附，五日为度。忌铁。研细。每一斤与川木耳灰四两同研。每五分米醋汤空腹吞。治血崩有奇效。《自传秘方》
又　黄绢灰（五分）　棕榈（灰一钱）　贯众灰　京墨灰　荷叶灰（各五分）
水酒调，服，即止。《集简方》
又　草血竭嫩者，蒸熟，以油盐姜淹，食之，饮酒一二杯送下；或阴乾，为末，姜酒调服一二钱，一服即止。生于砖缝、井砌间，少在地上也，即地锦草。　危氏《得效方》
又　贯众半两煎酒，服之，立止。《集简方》
又　用防风去芦头炙赤，为末。每服一钱，以面糊、酒投之。此药累经效验。名独圣散。一方加黑蒲黄等分。《经验方》。
又　捣大蓟根，绞汁服半升，立瘥。　甄权方
又　蚕砂为末，酒服三五钱。《儒门事亲》
又　旧败蒲席烧灰，酒服二钱。《胜金方》
又　荸荠一岁一粒，烧存性，研末，酒服之。　李氏方
又　百草霜二钱，狗胆汁拌匀，分作二服，当归酒下。《经验方》
又　荷叶（烧，研末半两）　蒲黄　黄芩（各一两）
为末。每空心酒服三钱。
又　小蓟茎叶洗、切、研汁一盏，入生地黄、白术半两煎减半，温服。《千金方》
崩中腹痛。
毛蟹壳烧存性，米饮服一钱。《证治要诀》
崩中下血，小腹痛甚者。
芍药（一两炒黄色）　柏叶（六两微炒）
每服二两，水一升，煎六合，入酒五合，再煎七合，空心分为两服。亦可为末，酒服二钱。《圣惠方》
妇人血崩，血气痛，不可忍，远年近日不瘥者。
木贼（一两）　香附子（一两）　朴硝（半两）
为末。每服三钱。色黑者，酒一盏煎；红赤者，水一盏煎。和滓服，日二服。脐下痛者，加乳香、没药、当归各一钱同煎。忌生冷硬物猪鱼油腻酒面。《医垒元戎》
崩中血凝注者。
胡麻叶生捣一升，热汤绞汁半升服，立愈。　甄权方
崩中垂死。
肥羊肉三斤，水二斗，煮一斗三升，入生地黄一升，当归、乾姜三两，煮三升，分四服。《千金方》
治妇人崩中及下痢，日夜数十起，欲死者。以此入腹即活。
悬钩藤　蔷薇根　柿根　菝葜（各一斤）
锉入釜中，淹上四五寸，煮减三之一，去滓取汁，煎至可丸，丸梧子大。每温酒服十丸，日三服。《千金翼》
崩中不止。
蚕故纸（一张剪碎，炒焦）　槐子（炒黄各等分）
为末，酒服，立愈。
又　好绵及妇人头发（共烧存性）　百草霜（等分）
为末。每服三钱，温酒下。或加棕灰。
一方　用旧棉絮（去灰土一斤）　新蚕丝（一斤）　陈莲房（十个）　旧炊箅（一枚）
各烧存性，各取一钱，空心热酒下，日三服，不过五日，愈。《乾坤秘韫》
又　用五灵脂十两研末，水五碗，煎三碗，去滓，澄清，再煎为膏，入神麴末二两，和丸梧子大。每服二十丸，空心温酒下，便止。极效。　苏颂方
又方　用五灵脂烧研，以铁秤锤烧红淬酒，调服，以效为度。《集效方》
又　胡桃肉十五枚灯上烧存性，研作一服，空心温酒调下。神效。
又　白扁豆花焙乾，为末。每服二钱，空心炒米煮饮，入盐少许调下。效。
又　老丝瓜（烧灰）　棕榈灰（等分）
盐酒或盐汤下。《奇效良方》
又　棕榈皮烧存性，空心淡酒服三钱。一方加煅白矾等分。《妇人良方》
又　槐花（三两）　黄芩（二两）
为末。每服半两，酒一碗，铜秤锤一枚，桑柴火烧红，浸入酒中，调服。忌口。《乾坤秘韫》
《本事方》只用黄芩为细末，霹雳酒下一钱。
又　漆器（烧灰）　棕灰（各一钱）
柏叶煎汤下。《集简方》
血崩不止，不拘冷热。
用莲蓬壳、荆芥穗各烧存性等分，为末。每二钱，米饮下。《圣惠方》
《妇人良方》只用荆芥穗于麻油灯上烧焦，为末。每二钱，童便调服。
血崩不止，诸药不效，服此立止。
用甜杏仁上黄皮烧存性，为末。每服三钱，空心热酒服。《保寿堂方》
妇人血漏。
伏龙肝（半两）　阿胶　蚕砂（炒各一两）
为末。每空腹酒服二三钱，以知为度。　寇氏《衍义》
又　乱发洗净，烧，研，空心温酒服一钱。《妇人良方》
经血不止。
五灵脂炒烟尽，研。每服二钱，当归两片、酒一盏，煎六分，热服，三五度取效。《经效方》
又　拒霜花　莲蓬壳（等分）
为末。每用米饮下二钱。《妇人良方》
又　红鸡冠花一味晒乾，为末。每服二钱，空心酒调下。忌鱼腥猪肉。　孙氏《集效方》
又　侧柏叶（炙）　芍药（等分）
每用三钱，水酒各半煎服。室女用侧柏叶、木贼炒微焦等分，为末。每服二钱，米饮下。《总录》
又　木贼炒三钱，水一盏，煎七分，温服，日一服。《圣惠方》
又　阿胶炒焦，为末。酒服二钱。《秘韫》
又　牡蛎煅研，米醋搜成团，再煅，研末，以米醋调艾叶末，熬膏，丸梧子大。每醋汤下四五十丸。《普济方》
月经不绝，来无时者。
案纸三十张烧灰，清酒半升和服，顿定。冬月用暖酒服之。《传信方》
月水不断，劳损黄瘦，暂止复发，小劳辄剧者。
槐蛾炒黄　赤石脂（各一两）
为末。食前热酒服二钱。《圣惠方》
又　桑黄焙研，每服二钱，食前热酒下，日二服。《普济方》
经水不止，及血崩。
用黑驴屎烧存性，研末，面糊丸梧子大。每空心黄酒下五七十丸。神妙。《医鉴》
止月经太过。
用甜瓜子仁研末，去油，水调服。　藏器方
治妇人四十九岁以后，天癸当住，每月却行，或过多不止。
用条芩心二两，米醋浸七日，炙乾，又浸，如此七次，为末，醋糊丸梧子大。每服七十丸，空心酒下，日二。《瑞竹堂方》
妇人五十后，经水不止者，作败血论。
用茜根一名过山姜一两，阿胶、侧柏叶炙黄芩各五钱，生地黄一两，小儿胎发一枚烧灰。分作六贴，每贴水一盏半，煎七分，入发灰服之。《经验方》
妇人血禁失音。
用铁钥匙以生姜、醋、小便同煎服。
妇人血黄。
黄茄子竹刀切，阴乾，为末。每服二钱，温酒调下。《摘玄方》

赤白带下  ***************************
妇人五色带下。
以面作煎饼七个，安于烧赤黄砖上，以黄瓜蒌敷面上，安布两重，令患者坐之，令药气入腹薰之，当有虫出，如蚕子。不过三度，瘥。　藏器方
赤白带下。
槿根皮二两切，以白酒一碗半，煎一碗，空心服之。白带用红酒，甚妙。《纂要奇方》
又　水和云母粉，方寸匕服，立见神效。《千金方》
又　夏枯草花开时採，阴乾，为末。每服二钱，米饮下，食前服。《徐氏家传》
又　益母草花开时採，捣为末。每服二钱，食前温汤下。《集验方》
又　韭根捣汁，和童尿露一夜，空心温服，取效。《海上仙方》
又　禹馀粮（火煅，醋淬）　乾姜（等分）
赤下乾姜减半，为末。空心服二钱。《胜金方》
又　白果　莲肉　江米（各五钱）　胡椒（一钱）
为末，乌骨鸡一只，如常治净，装末满腹，煮熟。空心食之。亦治遗精白浊。
赤白带下，不问老稚孕妇，悉可服。
取马齿苋捣汁，绞，三大合，和鸡子白二枚，先温令热，乃下苋汁，微温，顿饮之。不过，再作，即愈。　崔元亮《海上方》
妇人带下，脐腹冷痛，面色萎黄，日渐虚困。
用葵花一两阴乾，为末。每空心温酒服二钱。赤带用赤葵，白带用白葵。《圣惠方》
赤白带下不止者。
狗头烧灰为末，每酒服。《圣惠方》
妇人赤白带下多年者。
以石燕为末，水飞过。每日服半钱至一钱，米饮服。至一月，诸疾悉平。　时珍方
赤白带下，年深月久不瘥者。
取白芍药三两，并乾姜半两，锉，熬令黄，捣末。空心水饮服二钱，七日再服。《广济方》只用芍药炒黑斫末，酒服之。　贞元《广利方》
赤白带下，日久黄瘁，六脉微涩。
伏龙肝（炒令烟尽）　棕榈灰　屋梁上尘炒烟尽（等分）
为末，入龙脑、麝香各少许。每服三钱，温酒或淡醋汤下。一年者半月可安。《大全方》
妇人白带，多因七情内伤，或下元冷所致。
沙参为末。每服二钱，米饮下。《证治要诀》
又　用酒及艾叶煮鸡卵，日日食之。《袖珍方》
又　白鸡冠花晒乾，为末。每旦空心酒服三钱。赤带用红者。《集效方》
又　椿根白皮（一两半）　乾姜（炒黑）　白芍药（炒黑）　黄柏（炒黑各二钱）
为末，粥糊丸，白汤下。　丹溪方
白带不止。
槐花（炒）　牡蛎（煅等分）
为末。每酒服三钱，取效。《摘玄方》
室女白带，因冲任虚寒者。
鹿茸（酒蒸，焙二两）　金毛狗脊　白蔹（各一两）
为末，用艾煎，醋打糯米糊丸梧子大。每温酒下五十丸，日二。《济生方》
白带沙淋。
白鸡冠花　苦葫芦（等分烧存性）
空心火酒服之。《摘玄方》
白带白淫。
风化石灰（一两）　白茯苓（三两）
为末，糊丸梧子大。每服二三十丸，空心米饮下。绝妙。《集玄方》
女人白淫。
糙糯米　花椒（等分）
炒为末，醋糊丸梧子大。每服三四十丸，食前醋汤下。《简便方》
妇人白浊滑数，虚冷者。
鹿角屑炒黄，为末，酒服二钱。《妇人良方》
妇人白沃，经水不利，子脏坚澼，中有乾血，下白物。
用矾石烧、杏仁等分，研匀，炼蜜丸枣核大，纳入肠中，日一易之。《金匮方》

孕妇诸疾  ***************************
治妇人胎前产后诸疾危证。
用益母紫色花者，于端午小暑，或六月六日花开时，连根收採，阴乾，用叶及花子，忌铁器。研为细末，炼蜜丸如弹子大，随证嚼服，用汤使。其根烧存性为末，酒服，功与黑神不相上下。其药不限丸数，以病愈为度。或丸如梧子大，每服五七十丸；又可捣汁，滤净，熬膏服之。名济阴还魂丹。胎前脐腹痛，或作声者，益母草末米饮下。胎衣不下，及横生不顺，死胎不下，经日胀，满闷心痛，益母草末并用炒盐汤下。产后血晕眼黑，血热口渴，烦闷，如见鬼神，狂言，不省人事，以童子小便和酒化下。产后恶血不尽，结滞刺痛，上冲心胸，满闷，童子小便酒下。产后血崩漏下，糯米汤兼阿胶下。　咎殷《产宝》
胎前产后，逆生横生，瘦胎，补虚损，及理月候不调，崩中。
百草霜　白芷（等分）
为末。每服二钱，童子小便同醋调匀，热酒化服，不过二服。　杜壬方
丹溪加滑石，以芎归汤调之。
安胎顺气。
香附子炒为末，浓煎紫苏汤服一二钱。一方加砂仁。《中藏经》
胎前气盛壅滞者，八九月时，必用枳壳、苏梗以顺气，胎前无滞，则产后无虚。若气禀弱者，即大非所宜矣，以紫苏加补气药服之。
胎热横闷。
生银（五两）　葱白（三寸）　阿胶（炒半两）
水一盏，煎服。亦可入糯米作粥食。《圣惠方》
安胎清热。
条芩　白术（等分炒）
为末，米饮和，丸梧子大。每服五十丸，白汤下。或加神麴。凡妊娠调理以四物汤去地黄，加白术、黄芩为末。常服甚良。《丹溪纂要》
又　用白药子一两、白芷半两为末。每服二钱，紫苏汤下。心烦热，入砂糖少许。名铁罩散。《圣惠方》
又　白药子一味为末，鸡子清调，敷脐上，即胎不堕矣。此热病护胎要药也。　自传秘方
孕妇束胎。
白术　枳壳（麸炒等分）
为末，烧饭丸梧子大。八月一日，每食前温水下三十丸，胎瘦则易产也。《保命集》
妊娠恶阻，胎气不安，气不升降，呕吐酸水，起坐不便，饮食不进。
用香附子一两，藿香叶、甘草各二钱，为末。每服二钱，沸汤入盐调下。亦治头风睛痛。名二香散。《圣惠方》
妇人始觉有孕，取弓弩弦一枚，缝袋盛带左臂上，则转女为男。《房屋经》云：凡觉有娠，取弓弩弦缚妇人腰下，满百日解却。此方乃紫宫玉女秘传方也。《千金方》
妊娠腰痛。
用破故纸二两炒香，为末。先嚼胡桃肉半用，空心温酒调下二钱。名通气散。《妇人良方》
又　鹿角截五寸长，烧赤，投一升酒中，又烧又浸，如此数次，细研。空心酒服方寸匕。《产宝方》
妊娠腰痛如折者。
银一两，水三升，煎二升，服之。《子母秘录》
妊娠胎痛，由本妇冲任脉虚。惟宜抑阳助阴内补。
用熟地黄二两、当归一两微炒为末，梧子大。每温酒下三十丸。《本事方》
怀胎腹痛。
枳壳（三两麸炒）　黄芩（一两）
每服五钱，水一盏半，煎一盏服。若胀满身重，加白术一两。《活法机要》
胎动腹痛。
桑寄生（一两半）　阿胶（炒五钱）　艾叶（半两）
水一盏半，煎一盏，去滓，温服。或去艾叶。《圣惠方》
妊娠腹痛，月未足，如欲产之状。
用知母二两为末，蜜丸梧子大。每粥饮下二十丸。《小品方》
孕妇子烦。
竹沥频频饮之。
又方　茯苓（二两）　竹沥（一升）
水四升，煎二升，分三服。不瘥，更作之。《梅师方》
妊娠子烦，口乾，不得卧。
黄连末，每服一钱，粥饮下；或酒蒸黄连丸，亦妙。《妇人良方》
妊娠子烦，因服药致胎气不安，烦，不得卧者。
知母一两洗焙，为末，枣肉丸弹子大。每服一丸，人参汤下。医者不识此病，作虚烦治，反损胎气。产科郑宗文得此方于陈藏器《本草拾遗》中，用之良验。《集验方》
孕妇咳嗽。
贝母去心，麸炒黄，为末，砂糖拌丸芡子大。每含咽一丸。神效。《急救方》
蓐内赤目。
生地黄薄切，温水浸，贴。《小品方》
胎赤烂眼，昏暗。
用蝎虎数枚，以罐盛黄土按实，入蝎虎在内，勿令损伤。以纸封口，穿数孔出气。候有粪数粒，去粪上一点黑者，只取一头白者，唾津研成膏，涂眼睫周回，不得揩拭。来早以温浆水洗，三次，甚效。《圣济总录》
妊娠水肿，始自两足，渐至喘闷，足趾出水，谓之子气。乃妇人素有风气，或冲任有血风，不可作水，妄投汤药，宜天仙藤散主之。
天仙藤（洗，微炒）　香附子（炒）　陈皮　甘草　乌药（等分）
为末。每服三钱，水一大盏，生姜三片、木瓜三片，紫苏三叶，煎至七分，空心服，一日三服。小便利，气脉通，肿渐消，不须多服。《妇人良方》
妊娠水肿，身重，小便不利，洒淅恶寒，起即头眩。
用葵子、赤茯苓各三两为末，饮服方寸匕，日三服，小便利则愈。若转胞者，加发灰。神妙。《金匮要略》
禹讲师用新汲水下。
妊娠浮肿。
羌活、萝菔子同炒香，只取羌活为末。每服二钱，温酒调下，一日一服，二日二服，三日三服。亦治风水浮肿。《本事方》
妇人胎肿，属湿热。
山栀一合炒，研。每服二三钱，米饮下。丸服亦可。　丹溪
又　乌鳢最能去湿、下水，与蒜同食；又可与白术、茯苓、橘皮煮食。下子肿，大效。　自记
妊娠吐水，酸心腹痛，不能饮食。
人参　乾姜（炮等分）
为末。以生地黄汁和，丸梧子大。每服五十丸，米汤下。《和剂局方》
妊娠中恶，心腹疼痛。
桔梗（一两锉）
水一锺，生姜三片，煎六分，温服。《圣惠方》
妊娠尿难，饮食如故。
用贝母、苦参、当归四两为末，蜜丸小豆大。每饮服三丸至十丸。《金匮要略》
妊娠子淋，小便不利。
猪苓（五两）
为末。熟水服方寸匕，日三服。亦治通身肿满。《小品方》
妊娠子淋，不得小便。
滑石末水和，泥脐下二寸。《外台秘要》
孕妇热淋。
车前子（五两）　葵根（切一升）
煎取一升半，分三服，以利为度。　梅师方
妊娠患淋，热痛酸楚，手足烦疼。
地肤子（十二两）
水四升，煎二升半，分服。《子母秘录》
妊娠吐衄不止。
马勃末，浓米饮服半钱。《圣惠方》
子痫昏冒。
缩砂和皮炒黑，热酒调下二钱。不饮者，米饮下。此方安胎止痛，其效不可尽述。　温隐居方
腹中儿哭。
黄连煎浓汁，母常呷之。　熊氏《补遗》
孕妇腹内钟鸣。
鼢鼠壤土（研末二钱）
麝香汤下，立愈。　时珍
妊娠风寒卒中，不省人事，状如中风。
用熟艾三两，米醋炒极热，以绢包熨脐下，良久即苏。《妇人良方》
妊娠伤寒壮热，赤斑变为黑斑，溺血。
用艾叶如鸡子大，酒三升，煮二升半，分为两服。《伤寒类要》
又　以葱一把，水三升，煮，热服汁，食葱令尽，取汗。《伤寒类要》
妊娠伤寒。
用鲤鱼一头烧末，酒服方寸匕，令汗出。《秘录》
妊娠感寒，时行者。
用大鲫鱼一头烧灰，酒服方寸匕；无汗，腹中暖痛者，以醋服取汗。《产乳方》
妊娠热病。
取井底泥敷心下及丹田，可护胎气。　时珍方
又　伏龙肝末一鸡子许，水调服之。仍以水和，涂脐方寸，干又上。《伤寒类要》
又　青羊屎研烂，涂脐，以安胎气。《外台秘要》
胎前疟疾。
夜明砂末（三钱）
空心温酒服。《经验秘方》
又　酒蒸常山　石膏（煅各一钱）　乌梅（炒五分）　甘草（四分）
酒水各一盏，浸一夜，平旦温服。《集验方》
妊娠疟疾，先因伤寒变成者。
用高良姜三钱锉，以獖猪胆汁浸一夜，东壁土炒黑，去土，以肥枣肉十五枚，同焙，为末。每用三钱，水一盏，煎热，将发时服。神妙。《永类钤方》
胎产下痢。
用龟甲一枚醋炙为末，米饮服一钱，日二。《经验》
妊娠下痢，㽲痛。
用乌鸡卵一个开孔。去白留黄，入铅丹五钱，搅匀，泥裹煨乾，研末。每服二钱，米饮下。一服愈是男，二服是女。
妊娠下痢白色，昼夜三五十行。
黄柏厚者蜜炒令焦，为末，大蒜煨熟，去皮，捣烂和丸梧子大。每空心米饮下三五十丸，日三服。神妙不可述。《妇人良方》
妊娠血痢。
阿胶（二两）　酒（一升半）
煮一升，顿服。
临产下痢。
栀子烧研，空心热酒服一匙；甚者，不过五服。《胜金方》
经水三个月不行，验胎法。
川芎生为末，空心煎艾汤服一匙，腹内微动者，是有胎；不动者，非也。《灵苑方》
鬼胎症瘕，经候不通。
芫花根三两锉，炒，为末。每服一钱，桃仁煎汤调下。当利下恶物而愈。《圣惠方》

胎前诸疾（胎动不安　胎上逼心　漏胎　堕胎）  ***************************
妊娠胎动，或腹痛，或抢心，或下血不止，或倒产，子死腹中。
艾叶（一鸡子大）　酒（四升）
煮二升，分二服。《肘后方》
治妇人妊娠伤动，或子死腹中，血下疼痛，口噤欲死。服此探之，不损则痛止，已损便立下。
当归（二两）　芎藭（一两）
为粗末。每服三钱，水一盏，煎令泣泣欲干，投酒一盏，再煎一沸，温服或灌之，约人行五里，再服。不过三五服便效。名佛手散。《备急方》
胎动不安。
木贼（去节）　川芎（等分）
为末。每服三钱，水一盏，入金银一钱煎服。《圣济总录》
又　朱砂末一钱，和鸡子白三枚搅匀，顿服。胎死即出，未死即安。《普济方》
又　炒豉煎汁，服。　华佗方
胎动上逼。
弩弦繫带之，立下。《医林集要》
胎动迫心作痛。
艾叶鸡子大，以头醋四升，煎二升，分温服。《子母秘录》
胎上冲心。
葡萄根及藤叶煮浓汁，饮之，即安。　孟诜
妊娠偶因所触，或跌坠伤损，致胎不安，痛不可忍者。
缩砂熨斗内炒热，去皮，用仁捣碎。每服二钱，热酒调下，须臾，觉腹中胎动；极热，即胎已安矣。神效。孙尚《药方》
妊娠因夫所动，困绝。
以竹沥饮一升，立愈。《产宝》
妊娠胎动，已见黄水者。
乾荷蒂一枚炙，研为末，糯米淘汁一钟调服，即安。　唐氏《经验方》
胎动不安，腹痛下黄水。
用糯米（一合）　黄耆　芎藭（各五钱）
水一升，煎八合，分服。《产宝方》
梅师方无芎藭。
因惊胎动出血。
取黄连末，酒服方寸匕，日三服。《子母秘录》
妊娠胎动，忽下黄汁如胶，或如小豆汁，腹痛不可忍者。
苎根去黑皮，切二升，银一斤，水九升，煎四升，每服以水一升入酒半升，煎一升，分作二服。一方不用银。　梅师方
《妇人良方》用银五两、苎根切二两，酒一锺，水一大钟，煎一锺服。
胎动下血，㽲痛抢心。
用葱白煮浓汁，饮之。未死即安，已死即出。未效再服。
一方　加川芎。
一方　用银器同米煮粥及羹，食。　深师方
治胎动不安，漏血。
银煮水，入葱白、粳米作粥，食。　时珍方
妊娠胎漏，下血欲死。
黄蜡（一两）　老酒（一碗）
熔化，热服，顷刻即止。
《甄权》用白蜡鸡子大，煎三四沸，投美酒中服。
胎动下血，或胎已死。
百草霜（二钱）　棕灰（一钱）　伏龙肝（五钱）
为末。每服一二钱，白汤入酒及童便调下。《笔峰杂兴》
胎动欲产，日月未足者。
蒲黄二钱，井华水下。《集一方》
又　取槐树东引枝，令孕妇手把之，即易生。《子母秘录》
又　全蛇蜕一条，绢袋盛，绕腰繫之。《千金方》
又　梁上尘　灶突墨（等分）
酒服方寸匕。《千金方》
孕妇漏胎下血。
五倍子末，酒服二钱。神效。《集验方》
又　鸡肝一具，切，和酒五合服之。　孟诜
漏胎下血，血尽子死。
葵根茎烧灰，酒服方寸匕，日三。《千金方》
又　用鸡子黄十四枚，以好酒二升，煮如饧，服之。未瘥，再作，以瘥为度。《普济方》
漏胎难产，因血乾涩也。
用清油半两，好蜜一两，同煎数十沸，温服。胎滑即下。他药无益，以此助血为效。《胎产须知》
妊娠下血不止。
鹿角屑　当归（各半两）
水三盏，煎减半，顿服。不过二服。《普济方》
又　阿胶三两炙，为末，酒一升半，煎化服，即愈。
又　阿胶末（二两）　生地黄汁（半斤）
捣汁，入清酒二升，分三服。　梅师方
又　用桃枭烧存性，研，水服取瘥。　葛洪方
妇人有漏下者，有半产后下血不绝者，有妊娠下血者，并宜胶艾汤主之。
阿胶（二两）　艾叶（三两）　芎藭　甘草（各二两）　当归　地黄（各三两）　芍药（四两）
水五升，清酒五升，煮取三升，乃纳胶，令消尽。每温酒一升，日三服。　仲景《金匮要略》
伤胎血结，心腹痛。
取童子小便，日服二升，良。　杨氏《产乳》
频惯堕胎，或三四月即堕者。
于两月前，以杜仲八两糯米煎汤，浸透，炒去丝、续断二两，酒浸，焙乾，为末。以山药五六两为末，作糊丸梧子大。每服五十丸，空心米饮下。《肘后方》
堕胎下血。
小蓟根叶　益母草（五两）
水三大碗，煮汁一碗，再煎至一盏，分二服，一日服尽。《圣济总录》
又　丹参（十一两）　酒（五升）
煮取三升，温服一升，一日三服。亦可水煮。《千金方》
堕胎，下血不止。
代赭石末（一钱）　生地黄汁（半盏）
调服，日三五次，以瘥为度。《圣济录》
又　当归（焙一两）　葱白（一握）
每服五钱，酒一盏半，煎八分，温服。《圣济总录》
又　榆白皮　当归（焙各半两）
入生姜水煎服之。《普济方》
又　墨（三两火烧，醋淬三次，出火毒）　没药（一两）
为末。每服二钱，醋汤下。《普济方》
堕胎腹痛，血出不止。
羚羊角烧灰三钱，豆淋酒下。《普济方》
堕胎，血瘀不下，狂闷寒热。
鹿角屑一两为末，豉汤服一钱，日三，须臾，血下。《圣惠》
《子母秘录》治堕胎血下烦闷方同。
妊娠尿血。
豆酱（一大盏）　乾生地黄（二两）
为末。每服一钱，米饮下。《普济方》

孕痈  ***************************
孕中有痈。
洪州乌药软白香辣者五钱，水一锺，牛皮胶一片，同煎至七分，温服。《妇人良方》
又　薏苡仁煮汁，吞，频频饮之，冷即易之。《妇人良方》

脏躁悲伤  ***************************
妇人脏躁，悲伤欲哭，象若神灵，数欠者，大枣汤主之。
大枣（十枚）　小麦（一升）　甘草（二两）
每服一两，水煎服之。亦补脾气。

下胎  ***************************
病，欲去胎。
鸡子一枚，入盐三指撮服。　张文仲方
又　虻虫十枚炙，捣为末。酒服，胎即下。
又　用蟹爪二合，桂心、瞿麦各一两，牛膝二两，为末。空心温酒服一钱。《千金方》
妊娠去胎。
麦糵一升，蜜一升，服之即下。《外台秘要》
女人服草药堕胎，腹痛者。
生白扁豆去皮，为末，米饮服方寸匕；浓煎汁饮，亦可。凡服药胎气已伤未堕者，或口噤手强，自汗头低，似乎中风，九死一生。医多不识，作风治，必死无疑。

断胎  ***************************
妇人断产。
蚕子故纸一尺烧，为末，酒服，终身不产。《千金方》
又　剪文书纸有印处烧灰，水服一钱匕，效。　藏器
又　水银以麻油煎一日，空心服枣大一丸，永断，不损人。《妇人良方》
又　零陵香为末，酒服二钱。每服至一两，即一年绝孕。盖血闻香即散也。《医林集要》

催生  ***************************
临产顺胎，九月十月服此，永无惊恐。
用香附子四两、缩砂仁炒三两、甘草炙一两为末。每服二钱，米饮下。名福胎饮。　朱氏《集验方》
妇人临产月服之，令胎滑易生，极有效验。
通明乳香（半两）　枳壳（一两）
为末，炼蜜丸梧子大。每空心酒服三十丸。名神寝丸。
胎滑易产。
弓弩弦烧末，酒服二钱。《续十全方》
又　榆皮焙，为末，临月日三服方寸匕，令产极易。　陈承《本草别说》
催生丹　腊月取兔脑髓一个，涂纸上吹乾，入通明乳香末二两，同研令匀，于腊日前夜安棹上，露星月下，设茶果，斋戒焚香，望北拜告曰：大道弟子某修合，救世上难生妇人药，愿降威灵，佑助此药，速令生产。祷毕，以纸包药露一夜，天未明时，以猪心血捣和，丸芡子大，朱砂为衣，纸袋盛，悬透风处。每服一丸，温醋汤下。良久未下，更用冷酒下一丸，即产。《经验方》
临产催生。
蒲黄　地龙（洗，焙）　陈橘皮（等分）
为末，另收。临时各抄一钱，新汲水调服，立产。　唐慎微方
又　路旁破草鞋一只洗净，烧灰，酒服二钱。如得左足生男，右足生女；覆者儿死，侧者有惊。自然之理也。《胎产方》
又　蜀葵子（二钱）　滑石（三钱）
为末，顺流水服五钱，即下。《催生方》
又　以黄葵子四十九粒研烂，温水服之，良久即产。
《经验方》用子焙，研三钱，井华水服。无子用根煎汁，服。
治人弱难产。
麝香（一钱）　盐豉（一两）
以旧青布裹之，烧红，为末，以秤锤淬酒服二钱，即下。　郭稽中方
催生去胎。
芫花根剥皮，以绵裹点麝香，套入阴穴三寸，即下。《摄生妙用》
催生下胞。
取蓖麻子十四枚，两手各把七枚，须臾，立下。《肘后方》
又　弓弩弦催生，取其速也；折弓弦止血，取其断绝也。


卷十三·女科  ——————————————————————————————————————————————————————————————————————————————————————————

产难  ***************************
治难产预服。
用枳壳四两、甘草二两为末。每服一钱，白汤点服。名瘦胎饮。自五月后，一日一服，至临月。不惟易产，仍无胎中恶病也。
妇人难产，乃儿枕破，与败血裹其子也。逐其败血，即顺矣。
用盐豉一两，以旧青布裹了烧赤，乳细，入麝香一钱，为末。取秤锤烧红，淬酒，调服一大盏。名胜金散。　郭稽中方
妇人难产，经日不生。
云母粉（半两）
温酒调服，入口即产。不顺者即顺，万不失一。《积德堂方》
又　鹿粪乾湿各三钱，研末，姜汤服，立效。《经验方》
妇人难产，数日不出。
桃仁一个劈开，一片书可字，一片书出字，吞之即生。《删繁方》
治产三五日不下，垂死，及矮小女子交骨不开者。
用干龟壳一个酥炙、妇人头发一握烧灰，川芎、当归各一两。每服秤七钱，水煎服，如人行五里许，再一服，生胎死胎俱下。
难产催生。
凤仙子二钱研末，水服，勿近牙；外以蓖麻子随年数捣，涂足心。《集简方》
又　败笔头一枚烧灰，研，生藕汁一盏，调下，立产。若母虚弱及素有冷疾者，温汁服之。《胜金方》
又　母丁香（三十六粒）　滴乳香（三钱六分）
同活兔胆和杵千下，丸作三十六丸。每服一丸，好酒化下，立验。名如意丹。《经验方》
又　郎君子手把之便生，极验。《本草主治》
又　带海马于身，甚验。临时烧末，饮服；并手握之，则易产。　藏器
又　两手各把石燕一枚，立效。《唐本草》
又　冰片研末少许，新汲水服，立下。《别录》
又　牛屎中大豆一枚，掰作两片。一书父，一书子，仍合住。水吞之，立产。　昝殷《产宝》
又　土蜂儿窠水泡汤，饮之。取时逢单是男，双是女。最验。《良方》
又　难产，临时细嚼马槟榔数枚，井华水送下，须臾，立产；再以四枚去壳，两手各握二枚，恶水自下也。欲断产者，常嚼二枚，水下久，则子宫冷，不能孕矣。　汪机方
又　芸薹子治难产，歌云：黄金花结粟米实，细研酒下十五粒；灵丹功效妙如神，难产之时能救急。
治胎脏乾涩难产。剧者，并进三服，良久，腹中气宽胎滑，即下也。
用黄葵花焙，研末，熟汤调服二钱。无花用子半合，研末，酒淘去滓，服之。《产宝》
妇人难产，及月日未至而产。
临时取夫衣带五寸烧，为末，酒服之，裩带最佳。　藏器
妇人难产，不拘横生，倒产，胎死腹中。用此屡效。
用大柞木枝一尺洗净、大甘草五寸，并寸折，以新汲水三升半，同入新砂瓶内，以纸三重紧封，文武火煎至一升半。待腰腹重痛，欲坐草时，温饮一小盏，便觉下开豁；如渴，又饮一锺，至三四锺，便生，更无诸苦。切不可坐草太早，及坐婆乱为也。名催生柞木饮。　昝殷《产宝》
又　用当归三两、芎藭一两为末。先以大黑豆炒焦，入流水一盏、童便一盏，煎至一盏，分为两服。未效，再服。《妇人良方》
难产及霍乱，身冷转筋。
于床下烧厕筹，取热气彻上。亦主中恶鬼气。此物最微，其功可录。　藏器
难产横生。
蜂蜜　真麻油（各半碗）
煎减半，服，立下。《海上方》
横生倒产。
人参末　乳香末（各一钱）　丹砂末（五分研匀）
鸡子白一枚，入生姜自然汁三匙，搅匀冷服，即母子俱安。神效。《妇人良方》
妇人逆产。
以手中指取釜下墨，交画儿足下，即顺。《千金方》
又　梁上尘酒服方寸匕。《子母秘录》
又　吞火麻子二七枚，即止。　藏器方
盘肠生产。产时子肠先出，产后不收者，名盘肠产。
以半夏末频㗜鼻中，则上也。《妇人良方》
盘肠生产，肠干不上者。
以磨刀水少润肠，煎好磁石一杯，温服，自然收上。扁鹊方
妇人产中，肠痒不可忍。
将铁线袋密安所卧褥下，勿令知之。　藏器方

阴脱玉门不闭  ***************************
子宫脱下。
蓖麻子仁　矾枯（等分）
为末，安纸上托入；仍以蓖麻子仁十四枚研膏，涂顶心，即入。《摘玄方》
妇人阴脱。
白及　乌头（等分）
为末，绢裹一钱，纳阴中，入三寸，腹内热即止，日用一次。《广济方》

下死胎  ***************************
治子死腹中，并双胎一死一生。服之，令死者出生，生者安。神验方也。
用蟹爪一升、甘草二尺、东流水一斗，以苇薪煮至二升，滤去渣，入真阿胶三两，令烊。一顿服，或分二服。若人困不能服者，灌入即活。《千金方》
子死腹中，胞破不生。此方累效，救人几万数也。
鬼臼不拘多少黄色者，去毛，为细末，不用筛罗，只捻之如粉为度。每服一钱，无灰酒一盏，同煎八分，通口服，立生如神。名一字神散。《妇人良方》
子死腹中不出。
朱砂一两，水煮数沸，为末，酒服立出。《十全博救方》
又　用三家鸡卵各一枚、三家盐各一撮、三家水各一升，同煮，令妇东向饮之。《千金方》
又　取本妇鞋底炙热，熨腹上下七次，即下。《集玄方》
又　冬葵子为末，酒服方寸匕。若口噤不开者，灌之。药下即苏。《千金方》
又　桂末二钱，待痛紧时，童子小便温热调下。名观音救生散。亦治难产横生，加麝香少许，酒下。比之水银等药不损人。　何氏方
子死腹中，或产经数日不下。
以瞿麦煮浓汁，服之。《千金方》
子死腹中，母气欲绝。
伏龙肝末三钱，水调下。《十全传救方》
胎死腹中，或母病欲下胎。
榆白皮煮汁，服二升。《子母秘录》
胎死不下，月未足者。
大豆醋煮，服三升，立便分解；未下，再服。《子母秘录》
胎死腹中，及胞衣不下者。
取炊蔽户前烧末，水服，即下。《千金方》
又　蚁蛭土炒三升，囊盛，拓心下，自出。　藏器方
妊娠胎死不出，及胞衣不下，产后诸疾狼狈者。
刺羊血，热饮一小盏。极效。《圣惠方》

胞衣不下  ***************************
胞衣不出。
牛膝（八两）　冬葵子（一合）
水九升，煎三升，分三服。《延年方》
《千金方》惟用牛膝一两。煎作一服。
又　水煮弓弩弦，饮酒五合，或烧灰酒服。《千金方》
又　以本妇裩覆井上，或以所著衣笼灶上。《千金方》
又　皂角刺烧灰，为末。每服一钱，酒调下。　熊氏《补遗》
又　洗儿汤服一盏，勿令知之。《延年秘录》
难产，胞衣不出，余血抢心，胀刺欲死者。
腊月收兔皮毛烧灰，酒服。极效。　苏恭
又　莲蓬壳或荷叶蒂酒煮，服之。　藏器
胎衣不下，恶血冲心。
用五灵脂半生半炒，研末。每服二钱，温酒下。《产宝》
胞衣不下困极，腹胀则杀人。
蝼蛄一枚，水煮二十沸，灌入，下喉即出也。《延年方》
胞衣不出，鼻衄及口鼻大衄不止。
取折弓弦烧灰，同枯矾等分，吹之，即止。　时珍
横生逆生，胞衣不下，须臾不救。
用蛇蜕一具、蝉蜕十四个、头发一握，并烧存性，分二服，酒下。仍以小针刺儿足心三七下，擦盐少许，即生。
又　铁斧烧赤淬酒，服。亦治产后血瘕，腰腹痛。　时珍

阴蚀  ***************************
女人阴肿。
甘菊苗捣烂，煎汤，先熏后洗。《得效方》
妇人阴痛。
牛膝（五两）　酒（三升）
取一升半，去滓，分三服。《千金》
妇人阴肿坚痛。
枳实半斤碎炒，帛裹，熨之，冷即易。《子母秘录》
女人阴痒。
炙猪肝纳入，当有虫出。《肘后方》
又　小蓟叶煮汤，日洗三次。《广济方》
又　蛇床子一两，白矾二钱，煎汤，频洗。《集简方》
又　墙头烂茅草　荆芥　牙皂（等分）
煎水，频熏洗之。《摘玄方》
妇人阴肿作痒。
蒜汤洗之，效，乃止。《永类钤方》
妇人阴肿，或生疮。
枸杞根煎水，频洗。《永类钤方》
又　雄鸡肝切片，纳入引虫出尽，良。　时珍
妇人阴疮。
紫葳（即凌霄花）为末，用鲤鱼脑或胆调，搽。《摘玄方》
妇人阴䘌作痒。
羊肝纳入引虫。《集简方》
一方　用牛肝纳入，亦引虫。　时珍
女人阴疮如虫咬，痒痛者。
生捣桃叶，绵裹纳之，日三四易。《食疗本草》
一方　硫黄末敷之，瘥，乃止。《肘后方》
产门虫疽，痛痒不可忍。
用杏仁去皮烧存性，杵烂，绵裹，纳入阴中，取效。《食疗本草》
妇人阴蚀疮烂者。
用狼牙三两、水四升，煮取半升，以箸缠绵浸汤，沥洗，日四五遍。《金匮玉函方》
妇人阴吹，胃气下泄阴吹，此穀气之实也。
用猪膏半斤、乱发鸡子大三枚，和煎，发消药成矣。分再服，病从小便中出也。　张仲景方
妇人阴㿗，硬如卵状。
随病之左右，取穿山甲之左右边五钱，以砂炒焦黄，为末。每服二钱，酒下。《摘玄方》
妇人疝痛，名小肠气。
马鞭草一两，酒煎滚，服；以汤浴身取汗，甚妙。《纂要奇方》
女阴挺出。
茄根烧存性，为末，油调在纸上，捲筒安入内，一日一上。《乾坤生意》
又　铁锈粉（一钱）　龙脑（半钱）
研，水调，刷产门。　危氏《得效方》

乳少  ***************************
妇人无乳。
用母猪蹄四枚，水二斗，煮一斗，入土瓜根、通草、漏芦各三两，再煮六升，去滓，纳葱豉作粥或羹，食之。或身体微热，有少汗出，佳。未通，再作。《广济方》
一　用水牛鼻作羹，食之，不过两日，乳下无限。气壮人尤效。《孟诜方》
乳汁清少。
死鼠一头烧末，酒服方寸匕，勿令妇知。《子母秘录》
妇人乳少，因气郁者，涌泉散。
王不留行　穿山甲（炮）　龙骨　瞿麦穗　麦门冬（等分）
为末。每服一钱，热酒调下后，食猪蹄羹。仍以木梳梳乳，一日三次。《卫生宝鉴》
乳汁不下，乃气脉壅塞也；又治经络凝滞，乳内胀痛，邪蓄成痈。服之自然内消。
漏芦（二两半）　蛇蜕（十条炙焦）　瓜蒌（十个烧存性）
为末。每服二钱，温酒调下，良久，以热羹汤投之，以通为度。《和剂方》
又　麦门冬去心，焙，为末。每用三钱，酒磨犀角约一钱许，温热调下。不过二服，便下。　熊氏《补遗》
又　二母散
贝母　知母　牡蛎粉（等分）
为细末。每猪蹄汤调服二钱。　王海藏
又　白殭蚕末二钱，酒服，少顷，以芝麻茶一盏投之，梳头数十遍，乳汁如泉也。《经验方》
又　赤小豆煮汁，饮之。《产书》
又　木莲（二个）　猪前蹄（一个）
烂煮，食之，并饮汁尽，一日即通。无子妇人食之，亦有乳也。《集简方》
又　莴苣子三十枚研细，酒服。
又方　莴苣子（一合）　生甘草（三钱）　糯米　粳米（各半合）
煮粥，顿食之。
又　京三稜三个，水二碗，煎汁一碗，洗奶，取汁出为度。极妙。《外台秘要》
产后回乳，产妇无子食乳，乳不消，令人发热恶寒。
用大麦糵二两炒，为末。每服五钱，白汤下。甚良。　丹溪
又　神麴炒，研，酒服二钱，日二，即止。甚验。　时珍方
又　用男子裹足布勒住，经宿即止。　时珍

乳痈  ***************************
妇人乳痈，未成者，即散；已成者，即溃；痛不可忍者，即不疼。神验不可云喻也。
用真陈橘皮汤浸去白，酒面炒微黄，为末。每服二钱，麝香调酒下。初发者，一服见效，名橘香散。　张氏方
乳痈初起。
雄鼠屎七枚，研末，温酒服，取汗即散。《寿域方》
又　白芷　贝母（各二钱）
为末，温酒服。《秘传外科方》
《直指方》只用贝母二钱，令人数吮之，即愈。
又　大熟瓜蒌一枚，熟捣，以白酒一斗，煮取四升，去滓，温服一升，日三服。《子母秘录》
又　黄明水胶以浓醋化，涂之，立消。　杨起《简便方》
又　鹿角磨浓汁，涂之；并令人嗍去黄水，随手即散。
乳痈红肿。
蒲公英（一两）　忍冬藤（二两）
捣烂，水二锺，煎一锺，食前服，睡觉，病即去矣。《积德堂方》
又　扁竹根如殭蚕者，同萱草根为末，蜜调，敷之。神效。《永类钤方》
乳痈肿痛。
萱草根擂，酒服；以滓封之。　时珍方
又　水杨柳根生擂，贴疮，其热如火，再贴，遂平。《永类钤方》
乳痈初发，肿痛结硬欲破，一服即瘥。
以北来真桦皮烧存性，研，无灰酒服方寸匕，卧觉，即瘥也。《灵苑方》
乳痈妒乳，初起坚紫，众疗不瘥。
柳根皮熟捣，火温帛裹，熨之，冷更易，一宿消。《肘后方》
乳痈胀痛，乳妇气脉壅塞，乳汁不行，及经络凝滞，奶房胀痛，留蓄作痈毒者。
用葵菜子炒香、缩砂仁等分为末，热酒服二钱。此药滋气脉，通营卫，行津液。极验。《妇人良方》
勒乳成痈。
益母草为末。水调，涂肿上，一宿自瘥。生捣亦得。《圣惠方》
乳痈腐烂。
靴内年久桦皮烧灰，酒服一钱，日一服。《经验方》
乳痈溃烂，见内者。
猫儿腹下毛坩锅内烧存性，入轻粉少许，油调，封之。《济生秘览》
妇人吹乳。
用头垢内加白芷、贝母、半夏为丸。一面取其末搐鼻取嚏；一面以酒吞丸三钱。《自传秘方》
又　用猪牙皂角去皮，蜜炙，为末，酒服一钱。《袖珍方》
又　诗云：妇人吹奶法如何？皂角烧灰蛤粉和；热酒一杯调八分，管教时刻笑呵呵。
又　陈皮（一两）　甘草（一两）
水煎服，即散。
又　鼠屎（七粒）　红枣（七枚去核）
包屎烧存性，入麝香少许，温酒调服。《集要方》
又　户限下土和雄雀粪，暖酒服方寸匕。　藏器方
《圣惠方》只用雀粪。
又　五月五日棕箬烧灰。酒服二钱即散。累效。《济急仙方》
又　用韭地中蚯蚓屎研细，筛过，米醋调，厚敷，干则换，三次即愈。凉水调亦可。　蔺氏《经验方》
吹奶疼痛。
蜘蛛一个面裹，烧存性，为末，酒服即止。神效。
又　鹿角屑炒黄，为末，酒服二钱。仍以梳梳之。《经验方》
妇人乳肿。
马尿涂之，立愈。《产宝方》
乳疮肿痛。
用芝麻炒焦，研末，以灯窝油调涂，即安。《集玄方》
妇人乳岩，因久积忧郁，乳房内有核，如指头，不痛不痒，五七年成痈，名乳岩，不可治也。
用青皮四钱，水一盏半，煎一盏，徐徐服之，日一服，或用酒服。　丹溪方
此方还该加贝母、橘叶、连翘、自然铜等药。然体弱人亦须酌量施治。
乳头裂破。
胭脂、蛤粉为末，敷之。　危氏《得效方》
又　秋月冷茄子裂开者，阴乾，烧存性，研末，水调，涂。《补遗方》

产后诸疾  ***************************
益母膏　治产妇诸疾，及折伤内损，有瘀血。每天阴则痛。神方也。
三月採益母草连根叶茎花净洗，于箔上摊曝水乾，以竹刀切长五寸，勿用铁刀，置于大锅中，以水浸过二三寸煎煮，候草烂，水减三之二，漉去草，取汁约五六斗，入盆中澄半日，以绵滤去浊滓，以清汁入釜中，慢火煎取一斗，如稀饧状，瓷瓶封收。每取暖酒和服，日再服；或和羹粥亦可。如远行，即更炼至可丸收之，服至七日，则疼渐平复也。产妇恶露不尽，及血晕，一二服便瘥。其药无忌，又能治风、益心力。《外台秘要》
产后百病。
地黄酒
用地黄汁渍曲二升，净秫米二斗，令如常法酿之，至熟封七日，取清常服，令相接。忌生冷、鮓蒜、鸡猪肉，一切毒物。未产先一月酿成，夏月不可造。《千金》
产后诸病。凡产后秽污不尽，腹满，及产后血晕，心头硬，或寒热不禁，或心闷，手足烦热，气力欲绝诸病。
并用延胡索炒，研。酒服二钱。甚效。《圣惠方》
产后诸疾，血晕心闷，烦热厌厌，气欲绝，心头硬，乍寒乍热。
续断皮（一握）
水三升，煎二升，分三服，如人行一里，再服。无所忌。此药救产后垂死。《子母秘录》
古方有炒紫豆汤，破血去风，除气防热。产后两日，尤宜服之。
用乌豆五升、清酒一斗。炒豆令烟绝，投酒中，待酒紫赤色，去豆，量性服之。可日夜三盏。神验。中风口噤加鸡屎白二升和炒，投之。亦治月经不断。　苏颂
新产补虚。
以乌雌鸡一只，治净，和五味炒香，投二升酒中，封一宿，取饮，令人肥白。又和乌麻油二升熬香，入酒中，极效。　孟诜
妇人临产，勿令惊扰。惟宜摒除杂人，令安静自产。产后更烂壮煮壮鸡，取汁作粳米粥与食，自然无恙，乃和气之效也。盖壮鸡汁性滑而濡，不食其肉，恐难消也。
产后闷乱，血气上冲，口乾腹痛。
《梅师方》用生藕汁三升饮之。
庞安时用藕汁、生地黄汁、童子小便等分煎服。
产后因怒气发热迷闷者。
用荆芥穗以新瓦半炒半生，为末，童子小便服一二钱。若角弓反张，以豆淋酒下；或锉散，童尿煎服，极妙。盖荆芥，乃产后要药；而角弓反张，乃妇人急候。得此症者，十存一二而已。　戴元礼《要诀》
产后血闷。
清酒一升和生地黄汁煎服。　梅师方
产后烦热，内虚短气。
用甘竹茹一升，人参、茯苓、甘草各二两，黄芩二两，水六升，煎二升，分服，日三服。名甘竹茹汤。《妇人良方》
产后烦热，逆气。
用苦竹根切一斗五升，煮取七升，去滓，入小麦二升、大枣二十枚，煮三四沸，入甘草一两、麦门冬一升，再煎至二升。每服五合。《妇人良方》
产后烦闷。
蒲黄方寸匕，东流水服。极良。《产宝方》
产后烦懑，不食者。
白犬骨烧灰，研，水服方寸匕。《千金翼》
产后烦闷汗出，不识人。
用羚羊角烧末，东流水服方寸匕。未愈，再服。《千金》
一方　加芍药、枳实等分炒，研末，汤服。
产后烦躁。
禹馀粮一枚状如酸[䕲]者，入地埋一半，紧筑炭灰一斤，煅之，湿土罨一宿，打破，去外面石，取里面细者，研，水淘五七度，日乾，再研万遍，用甘草汤服二钱，一服立效。《经验方》
产后寒热，心闷极胀百病。
羖羊角烧末，酒服方寸匕。《秘录》
产后血攻，或下血不止，心闷面青，身冷欲绝者。
新羊血一盏，饮之，三两服妙。　梅师方
产后血乱，奔入四肢。
以狗头骨灰，酒服二钱。甚效。《经验方》
产后发狂。
四物汤加青黛末，煎服。《摘玄方》
产后血晕。
人参（一两）　紫苏（半两）
以童尿酒水三合，煎服。《医方摘要》
又　鹿角一段烧存性，出火毒，为末，酒调灌下，即醒。《摘要方》
又　苏方木三两，水五升，煎取二升，分服。
又　芸薹子　生地黄（等分）
为末。每服三钱，生姜七片，酒水各半锺，童便半锺，煎七分，温服，即苏。《海上方》
又　韭菜切，安瓶中，沃以热醋，令气入鼻中，即醒。《丹溪心法》
又　鳔胶烧存性，酒和童子小便调服三五钱，良。《事林广记》
又　漆器烧烟，熏之，即苏。又杀诸虫。　时珍
产后血眩风虚，精神昏冒。
荆芥穗（一两三钱）　桃仁（五钱去皮尖）
为末。水服三钱。若喘加杏仁去皮尖炒、甘草各三钱。《保命集》
产后血晕，恶物冲心，四肢冰冷，唇青腹胀，昏迷。
红药子（一两）　头红花（一钱）　水（二锺）　妇人油钗（二只）
同煎一锺，服，大小便俱利，血自下也。禹讲师《经验方》
产后血晕，五心烦热，气力欲绝，及寒热不禁。
以接骨木破如算子一握，用水一升，煎取半升，分服。或小便频数，恶血不止服之，即瘥。此木煮之三次，其力一般。乃起死妙方也。《产书》
产后血晕筑心，眼倒风缩，欲死者。
取干荆芥穗捣，筛末。每用二钱匕，童子小便一小盏调匀，热服，立效。口噤者，挑齿；口闭者，灌鼻中。皆效。《图经本草》
产后血晕，心闷气绝。
红花一两为末，分作二服，酒二盏，煎一盏，连服。如口噤者，擀口灌之；或入小便，尤妙。《子母秘录》
又　以丈夫小便研浓墨一升，服。《子母秘录》
产后晕绝。
半夏末，冷水和丸大豆大，纳鼻中，即愈。此扁鹊法也。
产后血晕，不知人事。
用五灵脂二两半生半炒，为末。每服一钱，白水调下。如口噤干开灌之，入喉即愈。《图经本草》
产后血晕，身痉直口，目向上牵急，不知人。
取鸡子一枚去壳分清，以荆芥末二钱调服，即安。甚效捷。乌鸡子尤善。　宗奭方
伤寒产后，血晕欲死。
用荷叶、红花、姜黄等分炒，研末，童子小便调服二钱。　庞安常方
妇人恶血，攻聚上面，多怒。
牡丹皮（半两）　乾漆（烧烟尽半两）
水二锺，煎一锺，服。《诸症辨疑》
妇人产后大虚，心腹绞痛，厥逆。
用羊肉一斤，当归、芍药、甘草各七钱半，用水一斗，煮肉取七升，入诸药煮二升，服。　胡洽方
产后心痛。
鸡子煮酒，食，即安。《备急方》
产后心痛，恶血不尽也。
荷叶炒香，为末。每服方寸匕，沸汤或童子小便调下。或烧灰，或煎汁，皆可。亦治胎衣不下。《救急方》
治产后恶露不下，血结冲心刺痛，或经水将来，遇冒寒踏冷，其血必往来心腹间，刺痛不可忍。谓之血母。并治产后心腹诸疾。产后三日，不可无此。
用芸薹子炒、当归、桂心、赤芍药等分为末。每酒服二钱，赶下恶物。　杨氏《产乳》
产后血气攻心痛，恶物不下。
用灶中心土研末，酒服二钱，泄出恶物，立效。《救急方》
产后心痛，血气上冲，欲死。
郁金烧存性，为末二钱，米醋一呷调灌，即苏。《袖珍方》
产后腹痛。
五灵脂　香附　桃仁（等分）
研末，醋糊丸。服一百丸。或用五灵脂末、神麴糊丸，白术、陈皮汤下。　丹溪方
又方　户限下土，热酒服一钱。　藏器
产后腹痛如绞。
当归（头尾末五钱）　白蜜（一合）
水一锺，煎一锺，分二服。未效，再服。《妇人良方》
产后腹痛，血不尽者。
鹿角烧，研，豉汁服方寸匕，日二。《秘录》
又　麻黄去节为末，酒服方寸匕，一日二三服，血下尽即止。《子母秘录》
产后腹痛。血不下者。
以酒煮蟹，食之。《日华》
产后血闭。
桃仁（二十枚去皮尖）　藕（一块）
水煎服之。《经验方》
又　取鸡子白一枚，入醋一半，搅服。　藏器
产后瘀血。
马料黑豆炒令焦黑，及热，投酒中，渐渐饮之。
产妇滞血腹痛。
鲤鱼鳞烧灰，酒服。亦治血气痛。　苏颂
产妇腹痛。有乾血。
用䗪虫二十枚去足、桃仁二十枚、大黄二两为末，炼蜜杵和，分为四丸。每以一丸，酒一升煮取二合，温服。当下血也。名大黄䗪虫丸。　张仲景方
产后血胀，腹痛引胁。
当归（二钱）　乾姜（炮五分）
为末。每服三钱，水一盏，煎八分，入盐醋少许，热服。《妇人良方》
产后血疼，欲死者。
槐鸡半两为末，酒浓煎，饮，立愈。《妇人良方》
又　新麻布能逐瘀血，妇人血闭腹痛，产后血痛。以数重包白盐一合煅，研，温酒服之。　时珍
产后儿枕刺痛。
黑白散
用乌金石烧，酒淬七次、寒水石煅为末，等分。每用粥饮服一钱，即止。未止，再服。　洁古《保命集》
产后儿枕痛，恶露不尽。
山楂煎汁，入砂糖，服之，立效。　丹溪
妇人儿枕痛，及血崩腹痛，消积。
用蟹壳烧，研，酒服。　时珍
儿枕血瘕。
蒲黄三钱，米饮服。《产宝》方
产后血痛有块。
用姜黄、桂心等分为末，酒服方寸匕，血下尽即愈。　咎殷《产宝》
产后血痛有块，并经脉行后，腹痛不调。
黑神散
用熟地黄一斤、陈生姜半斤同炒乾，为末。每服二钱，温酒调下。《妇人良方》
产后血瘕痛。
桂末酒服方寸匕，取效。《肘后方》
又　取铁秤锤烧赤，淬酒，热饮。又治男子疝痛。《开宝》
产后腹痛欲死，因感寒起者。
陈蕲艾二斤焙乾，捣，铺脐上，以绢覆住，熨斗熨之，待口中艾气出，则痛自止矣。《经验》
产后腰痛，乃血气流入腰腿，痛不可转者。
败酱　当归（各八分）　芎藭　芍药　桂心（各六分）
水二升，煮八合，分二服。忌葱。《广济方》
产后腹中痒。
箭笴及镞密安所卧席下，勿令妇知。　藏器
产后血多。
山漆研末，米汤服一钱。《集简方》
产后亡血过多，心腹彻痛者。
用贯众状如刺蝟者一个，全用不锉，只揉去毛及花萼，以好醋蘸湿，慢火炙，令香熟，候冷为末。米饮空心每服二钱。甚效。兼治赤白带下年深，诸药不能疗者。《妇人良方》
产后血崩。
莲蓬壳（五个）　香附（二两）
各烧存性，为末。每服二钱，米饮下，日二。《妇人良方》
产后下血。
炙桑根白皮煮水，饮之。《肘后方》
产后下血，羸瘦迨死。
蒲黄二两，水二升，煎八合，顿服。《产宝》
产后泻血不止。
干艾叶（半两炙熟）　老生姜（半两）
浓煎汤一服，立效。　孟诜
产后尿血。
用牛膝，水煎，频服。　熊氏《补遗》
产后虚汗。
黄耆　当归（各一两）　麻黄根（二两）
每服一两，煎汤服。
又　马齿苋研汁三合，服。如无，以乾者煮汁。《妇人良方》
产后诸虚，发热自汗。
人参　当归（等分）
为末，用猪腰子一个，去膜，切小片，以水三升，糯米半合，葱白二茎，煮米熟，取汁一锺，入药煎至八分，食前温服。《永类方》
产后自汗，壮热气短，腰脚痛不可转。
当归（三钱）　黄耆合芍药酒炒（各二钱）　生姜（五片）
水一锺半，煎七分，温服。《和剂局方》
产后自汗不止。
郁金末，卧时调涂于乳上。《集简方》
产后盗汗。
牡蛎粉　麦麸炒黄（等分）
每服一钱，用猪肉汁调下。《经验方》
产后口渴。
苦薏生研末，米饮服二钱，立愈。亦止霍乱。《大明》
产后口乾舌缩。
用鸡子一枚打破，水一盏，搅服。《经验方》
产后血渴，不烦者。
新石灰（一两）　黄丹（半钱）
渴时浆水调服一钱。名桃花散。《活法机要》
产后因怒哭伤肝，呕青绿水。
用韭菜一斤，取汁，入姜汁少许，和饮，遂愈。《摘玄方》
产后呃逆。
白豆蔻　丁香（各半两）
研细。桃仁汤服一钱，少顷，再服。《乾坤生意》
产后咳逆呕吐，心忡目运。
用石莲子两半、白茯苓一两、丁香五钱为末。每米饮服二钱。《良方补遗》
产后咳逆，三五日不止，欲死者。
取壁蟢窠三五个，煎汁，呷之。良。　时珍
产后气逆。
青陈皮为末，葱白、童子小便煎，二服。《经验后方》
产后鼻衄。
荆芥焙，研末，童子小便服二钱。《妇人良方》
产后气喘。
胡桃肉　人参（各二钱）
水一锺，煎七分，顿服。
产后气喘面黑，乃血入肺窍，危证也。
用苏木二两，水两碗，煮一碗，入人参末一两服。随时加减，神效不可言。　胡氏
产后血冲，心胸喘满，命在须臾。
用血竭、没药各一钱研细，童便和，酒调服。《医林集要》
产后水肿，血虚浮肿。
泽兰　防己（等分）
为末。每服二钱，醋汤下。《备急方》
产后青肿，乃血水积也。
乾漆　大麦芽（等分）
为末，新瓦罐中相间铺满，盐泥固济，煅赤放冷，研末。每服一二钱，热酒下。但是产后诸疾，皆可服。《妇人经验方》
产后腹胀不通，转气急，坐卧不安。
以麦糵一合为末，和酒服，良久通转。神验。　李绛《手集》
产后壮热头痛，颊赤口乾，唇焦烦渴，昏闷。
用松花、蒲黄同川芎、当归、石膏等分为末。每服二钱，水二合，红花二捻，同煎七分，细呷。《本草衍义》
产后舌出不收。
丹砂敷之；暗掷盆盎作堕地声惊之，即自收。《集简方》
产后不语。
人参　石菖蒲　石莲肉（等分）
每服五钱，水煎服。《妇人良方》
产后败血，及邪气入心，如见祟物，癫狂。
用大辰砂一二钱细研，飞过，用饮儿乳汁三四茶匙调湿，以紫项地龙一条入药，滚三滚，刮净，去地龙不用，入无灰酒一锺，分作三四次服。　何氏方
产后秘塞。许学士云：产后汗多，则大便秘，难于用药，惟麻子粥最稳。不惟产后可服，凡老人诸虚风秘，皆得力也。
用大麻子仁、紫苏子各二合洗净，研细，再以水研，滤取汁一锺，分二次煮粥，啜之。《本事方》
又　以葱涎调腊茶末，丸百丸，茶服自通。不可用大黄利药。利者，百无一生。　郭稽中方
产后秘塞，大小便不通。
用桃仁、葵子、滑石、槟榔等分为末。每空心葱白汤服二钱，即利。《集验方》
产后秘塞，五七日不通。不宜妄服药丸。
宜用大麦芽炒黄为末，每服三钱，沸汤调下，与粥间服。《妇人良方》
产后秘塞，出血多。
以人参、苏子仁、枳壳麸炒为末，炼蜜丸梧子大。每服五十丸，米饮下。《济生方》
产后虚闷。
阿胶（炒）　枳壳（炒各一两）　滑石（二钱半）
为末，蜜丸梧子大。每服五十丸，温水下。未通，再服。《和剂局方》
产妇尿秘。
鼠妇七枚，熬，研末，酒服。《千金方》
产后尿秘不通者。
陈皮一两去白，为末。每空心温酒调二钱，一服即通。《妇人良方》
产后遗尿。
猪脬　猪肚（各一个）
糯米半升入脬内，更以脬入肚内，同五味煮，食。《医林集要》
产后遗尿，或尿数。
桑螵蛸（炙半两）　龙骨（一两）
为末。每米饮服二钱。　徐氏《胎产方》
产后遗溺不禁。
鸡屎烧灰，酒服方寸匕。《产宝》
妇人因生产阴阳易位，前阴出粪，名曰交肠病。
取旧幞头烧灰，酒服。仍间服五苓散分利之。如无幞头，凡旧漆纱帽皆可代之。此皆取漆能行败血之义耳。
产肠不收。
用油五斤炼熟，盆盛，令妇坐盆中，饭久。先用皂角炙，去皮研末，吹少许入鼻作嚏，立上。《斗门方》
又　捣蓖麻仁贴其丹田，一夜而上。　时珍方
又　全蝎炒，研末，口噙水，鼻中㗜之，立效。《卫生宝鉴》
产后阴脱。
绢盛蛇床子，蒸热，熨之。
又法　蛇床子（五两）　乌梅（十四个）
煎水，日洗五六次。并治妇人阴痛。《千金方》
又　以温水洗软，用雄鼠屎烧烟，熏，即入。　熊氏方
又　《千金》用鳖头五枚烧，研，井华水服方寸匕，日三。
《录验》加葛根二两，酒服。
产后诸淋。
紫荆皮（五钱半）
酒半，水煎，温服。　熊氏《补遗》
产妇脬损，小便淋沥不断。
黄丝绢三尺，以炭火淋汁，煮极烂，清水洗净，入黄蜡半两、蜜一两、茅根二钱、马勃末二钱，水一升，煎一盏，空心顿服。服时勿作声，作声即不效。名固脬散。
又方　产时伤脬，终日不小便，只淋沥不断。用生丝黄绢一尺、白牡丹根皮末、白及末各一钱，水二碗，煮至绢烂如饧，服之。不宜作声。《妇人良方》
恶风入腹久肿，及女人新产，风入产户内，如马鞭嘘吸，短气咳嗽者。
用鲤鱼长一尺五寸，以尿浸一宿，平旦以木篦从头贯至尾，文火炙熟，去皮，空心顿食，勿用盐醋。《外台秘要》
产后阴户燥热，遂成翻花。
泽兰四两煎汤，熏洗二三次；更入枯矾煎洗之，即安。《集简方》
妇人产后，月水往来，乍多乍少。
白狗粪烧灰，酒服方寸匕。日三服。《千金方》
妇人产后，中风口噤，手足瘛瘲如角弓；或产后血晕，不省人事，四肢强直；或心眼倒筑，吐泻欲死。
用荆芥穗子焙，为末。每服三钱，豆淋酒调服，或童子小便服之；口噤则挑齿灌之；龈噤则灌入鼻中。其效如神。大抵产后太眩则汗出，而腠理疏，易于中风也。许叔微《本事方》云：此药委有奇效神圣之功。一妇人产后，睡久及醒，则昏昏如醉，不省人事。医用此药及交加散，云服后当睡，必以左手搔头。用之果然。昝殷《产宝方》云：此病多因怒气伤肝，或忧气内郁，或坐草受风而成。急宜服此药也。戴原礼《证治要诀》名独行散。贾似道《悦生随抄》呼为再生丹。
产后中风，胁不得转。
交加散
用生地黄五两研汁、生姜五两取汁，交互相浸一夕。次日各炒拌，浸汁干，仍焙为末。每酒服方寸匕。《济生方》
产后搐搦强直者，不可便作风中。乃风入脏，与破伤风同。
用鳔胶一两，以螺粉炒焦，去粉为末，分三服，煎蝉蜕汤下。《产宝》方
产后中风，口噤瘛瘲，角弓反张。
黑豆二升半，同鸡屎白一升炒熟，入清酒一升半，浸取一升，入竹沥服，取汗。《产宝》
产后中风，不省人事，口吐涎沫，手足瘛瘲。
当归　荆芥穗（等分）
为末。每服二钱，水一盏，酒少许，童尿少许，煎七分灌之，下咽即有生意。神效。《圣惠方》
产后中寒，遍身冷直，口噤不识人。
白术（一两）　泽泻（一两）　生姜（五钱）
水一升，煎服。《至宝方》
产后肾劳如疟者。
体热用猪肾，体冷用犬肾。　藏器
产后下痢。
大荆芥四五穗，于盏内烧存性，不得犯油火，入麝香少许，以沸汤些需调下。此药虽微，能愈大病，不可忽之。　深师方
又　用野鸡一只，作馄饨食之。《食医心鉴》
又　鲎鱼骨及尾烧灰，米饮服。但须先服生地黄蜜煎等讫，然后服此，无不断也。　藏器
产后下痢赤白者。
用紫苋菜一握切，煮汁，入粳米三合，煮粥，食之，立瘥也。《寿亲养老方》
产后下痢赤白，里急后重，㽲痛。
用桃仁焙乾、沉香、蒲黄炒各等分为末。每服二钱，食前米饮下。《妇人良方》
产后下痢，日五十行。
用桑木里蠹虫粪炒黄，急以水沃之，稀调得所，服之，以瘥为度。此独孤讷祭酒方也。《必效方》
产后虚羸。
黄雌鸡一只，去毛，背上开破，入生百合三枚、白粳米半斤，缝合，入五味汁中煮熟，开腹取百合，并饭和汁作羹，食之，并食肉。《圣惠方》
产后蓐劳，寒热虚汗，肢体疼痛。
用猪肾一对，切细片，以盐酒拌之。先用粳米一合，葱椒煮粥。盐醋调和，将腰子铺于盆底，以热粥倾于上，盖之，如作盦生粥，食之。《济生方》
产后虚羸，令人肥白健壮。
羊脂（二斤）　生地黄汁（一斗）　生姜汁（五升）　白蜜（三升）
煎如饴，温酒服一杯，日三。《小品方》
产妇面䵟，如雀卵色。
以羊胆、猪胰、细辛等分，煎三沸，夜涂，旦以浆水洗之。《录验方》
背腿间一点痛，不可忍者。
芫花根末，米醋调，敷之。如不住，以帛束之。妇人产后有此尤宜。《袖珍方》

妇人杂病  ***************************
四制香附丸　治妇人、女子经候不调。兼诸病。
大香附子擦去毛一斤，分作四份：四两淳酒浸，四两淳醋浸，四两盐水浸，四两童子小便浸。春三、秋五、夏一、冬七日。淘洗净，晒乾，捣烂，微焙，为末，醋煮面糊丸梧子大。每酒下七十丸。瘦人加泽兰、赤茯苓末二两，气虚加四君子料，血虚加四物料。《瑞竹堂方》
《法生堂方》煮附济阴丸　治妇人月经不调，久成症积，一切风气。
香附子一斤，分作四份，以童溲、盐水、酒、醋各浸三日；艾叶一斤，浆水浸过，醋糊和作饼，晒乾；晚蚕砂半斤炒，莪荗四两酒浸，当归四两酒浸。各焙为末，醋糊丸梧子大。每服七十丸，米饮下，日二。
醋附丸　治妇人、室女一切经候不调，血气刺痛，腹胁膨胀，心怔乏力，面色萎黄，头晕恶心，崩漏带下，便血，症瘕积聚，及妇人数堕胎，由气不升降，服此尤妙。
香附子米醋浸半日，沙锅煮乾，捣，焙，石臼为末，醋糊为丸，醋汤下。
《澹寮方》艾附丸　治同上。
香附子（一斤）　熟艾（四两醋煮）　当归（酒浸二两）
为末，如上丸服。
青囊丸　亦治妇人诸病。
用香附略炒一斤、乌药略炮五两三钱为末，水醋煮，面糊为丸，随证用引。如头痛，茶下；痰气，姜汤下。多用酒下，妙。　邵真人方
又　狗阴卵
治妇人十二疾，烧灰服。　苏恭
妇人劳热心忪。
地黄煎
用生乾地黄、熟乾地黄等分为末，生姜自然汁，入水相和，打糊丸梧子大。每服三十丸，用地黄汤下，或酒醋茶汤下亦可，日三服。觉脏腑虚冷，则晨服八味丸。地黄性冷坏脾。阴虚则发热，地黄补阴血故也。《妇人良方》
妇人骨蒸烦热，寝汗，口乾引饮，气喘。
天门冬（十两）　麦门冬（八两并去心）
为末，以生地黄三斤，取汁熬膏，和，丸梧子大。每服五十丸，以逍遥散去甘草，煎汤下。《活法机要》
妇人血劳，憔悴困倦，喘满虚烦，噏噏少气，发热多汗，口乾舌涩，不思饮食，名血风劳。
用五加皮、牡丹皮、赤芍药、当归各一两为末。每用一钱，水一锺，用青钱一文，蘸油入药，煎七分，温服。常服能肥妇人。名油煎散。《和剂局方》
妇人血厥，平居无疾苦，忽如死人，身不动摇，目闭口噤，或微知人，眩冒。移时方寤。此名血厥，亦名郁冒。出汗过多，血少，阳气独上，气塞不行，故身如死。气过血还，阴阳复通，故移时方寤。妇人尤多此证。
用白薇、当归各一两，人参半两、甘草一钱半。每服五钱，水二锺，煎一锺，温服。《本事方》
血风脑运。妇人血风攻脑，头旋闷绝，忽死倒地，不知人事者。
用苍耳草嫩心，阴乾，为末。以酒服一大钱。其功甚效。此物善通顶风，连脑盖。《斗门方》
妇人血气刺痛。
用荔枝核烧存性半两、香附子炒一两为末。每服二钱，盐汤、米饮任下。名蠲痛散。《妇人良方》
妇人腹痛，内伤㽲刺。
没药末一钱，酒服便止。《图经本草》
盲肠气痛，妇人少腹痛。
禹馀粮为末，每米饮服二钱，日二服。极效。《卫生易简方》
治妇人血刺小腹，痛不可忍；亦可常服补血虚，破气块。甚效。
用芸薹子微炒、桂心各一两，高良姜半两，为末，醋糊丸梧子大。每淡醋汤下五丸。《灵苑方》
妇人血气游走作痛，及腰痛。
蓬莪荗　乾漆（二两）
为末。酒服二钱；腰痛，核桃酒下。《普济方》
妇人气盛血衰，变生诸证，头运腹满，皆宜抑气散主之。
香附子（四两炒）　茯苓　甘草（炙各一两）　橘红（二两）
为末。每服二钱，沸汤下。《济生方》
妇人五心发热。
水仙花同乾荷叶、赤芍药等分为末。白汤每服二钱，热自退。　时珍方
因怒病呃。一女子性躁味厚，暑月因怒而病呃。每作则举身跳动，昏冒不知人。其形气俱实，乃痰因怒郁，气不得降，非吐不可。遂以人参芦半两、逆流水一盏半，煎一大盏，饮之，大吐顽痰数碗，大汗，昏睡一日而安。　丹溪方
女人头痛。
香附子末，茶服三钱，日三五服。《经验良方》
妇人小便，卒不得出者。
紫菀为末，井华水服三撮即通；小便血者，服五撮立止。《千金方》
妇人遗尿。
桑螵蛸酒炒，为末，姜汤服二钱。亦治妊娠遗尿不禁，桑螵蛸十二枚为末，分二服，米饮下。《千金方》
又　雄鸡翎烧灰，酒服方寸匕，日三。《千金翼方》
交接违礼，女人血出不止。
青布同发烧灰，纳之。僧垣《集验方》

附祈嗣  ***************************
妇人无子。
立春日雨水，夫妇各饮一杯，还房有孕。亦取其资始发育万物之义也。　藏器
令妇不妒。
取妇人月水布裹虾蟆，于厕前一尺，入地五寸埋之。　张华《博物志》


卷十四·幼科  ——————————————————————————————————————————————————————————————————————————————————————————

初生  ***************************
初生解毒。小儿初生，未可便与朱砂、蜜，只以甘草一指节长炙，碎，以水二合，煮取一合，以绵染点儿口中约一蚬壳，当吐出胸中恶汁，此后待儿饥渴，更与之。令儿智慧无病，出痘稀少。　王璆《选方》
又　小儿初生，嚼生芝麻，绵包与儿咂之，其毒自下。
又　用橄榄一个烧，研、朱砂五分和匀，嚼生芝麻一口，吐唾和药，绢包如枣核大，安儿口中，待咂一个时顷，方可与乳。此药取下肠胃秽毒，令儿少疾及出痘稀少也。《集效方》
又　小儿初生，未出声时，以黄连煎汁，灌一匙，令终身不出斑；已出声者灌之，斑虽发亦轻。此祖方也。更用黄连煎汤浴儿，使不生疮及丹毒。　王海藏
又　初生小儿十三日，以本身剪下脐带烧灰，用乳汁调服，可免痘患；或入朱砂少许。《保幼大全》
兔血丸　初生儿服之，终身不出痘毒，或出亦稀少。
腊月八日取生兔一只，刺血和荞麦面，少加雄黄四五分，候乾，丸如绿豆大，以乳汁送下二三丸。遍身发出红点是其征验也，但儿长成，常以兔肉啖之，尤妙。《保寿堂方》
小儿初生。
浴汤中入盐少许，拭乾，以腻粉少许摩其身。既不畏风，又散诸气。《全幼心鉴》
又　益母草五两，煎水浴之，不生疮疥。《简要方》
又　猪胆入汤浴之，不生疮疥。姚和众方
又　七月八月，或三伏日，或中秋日，剪葫芦须如环子脚者，阴乾，于除夜煎汤浴小儿，则可免出痘。《经验方》
小儿初生，无肤色赤，因受胎未得土气也。
取车辇土碾，敷之，三日后生肤。　时珍方
初生无皮色赤，但有红筋，乃受胎未足也。
用早白米粉扑之，肌肤自生。《圣济方》

生下胎疾  ***************************
小儿胎热。
黑豆（二钱）　甘草（一钱）
入灯心七寸、淡竹叶一片，水煎。《全幼心鉴》
婴儿胎热火疮。
用鸡子五枚，煮熟，去白取黄、乱发如鸡子大，相和于铁铫中，炭火熬之，初甚干，少顷即发黑，乃有液出，旋取置碗中，以液尽为度。取涂疮上，即以苦参末粉之。顷在武陵生子，蓐内便有热疮，涂诸药无益，而日益剧，蔓延半身，昼夜号啼，不乳不睡。因阅本草得此方，用之，果神效也。　刘禹锡《传信方》
初生胎热，或身体黄者。
以真牛黄一豆大，入蜜调膏，乳汁化开，时时滴儿口中。形色不实者，勿多服。　钱氏方
又　初生先以猪乳乳之，出月可免惊痫、痘疹之患。　张焕
小儿血眼，自初生艰难，血瘀眦睚，遂溅渗其睛，不见瞳仁。轻则上胞赤肿，重则弦烂。
用杏仁二枚去皮尖，嚼、乳汁三五匙，入腻粉少许，蒸熟绢包，频点。重者，加黄连、朴硝最良。《全幼心鉴》
小儿胎赤眼。
用小儿吐出蛔虫二条，瓷盒盛之，纸封埋湿地，五日取出化为水，瓷碗收。每日以铜箸点之。《普济方》
又　灯心蘸鸡胆点，甚良。　时珍
又　初生时，以韭汁少许灌之，即吐出恶水、恶血，永无诸疾。《四声本草》
初生目闭，由胎中受热也。
以熊胆少许，蒸水洗之，一日七八次。如三日不开，服四物汤加甘草、天花粉。《全幼心鉴》
婴儿目涩，月内目闭不开，或肿涩羞明，或出血者，名慢肝风。
用甘草一截，以猪胆汁炙，为末。每用米泔调少许，灌之。《幼幼新书》
小儿胎惊。
琥珀　防风（各一钱）　朱砂（半钱）
为末。猪乳调一字入口中。最妙。《直指方》
又　蝎一枚，薄荷叶包炙，为末，入朱砂、麝香少许。麦门冬煎汤，调一字。效。《汤氏宝书》
小儿惊啼。
黄芩　人参（等分）
为末。每服一字，水饮下。《普济方》
小儿惊热，夜卧多啼。
朱砂（半两）　牛黄（一分）
为末。每用一字，犀角磨水调下。《普济方》
又　初生小儿惊风欲死。
朱砂磨新汲水，涂五心。最验。《斗门方》
小儿惊啼，发歇不定。
用腊月缚猪绳烧灰，水服少许。　藏器
百日发惊。
蚱蝉（去翅足，炙三分）　赤芍药（三分）　黄芩（二分）
水二盏，煎一盏，温服。《圣惠方》
小儿胎痫。
琥珀　朱砂（各少许）　全蝎（一枚）
为末。麦门冬汤调服一字。《直指方》
小儿胎寒，腹痛汗出。
用衣中白鱼二七枚，绢包于儿腹上，回转摩之，以愈为度。《圣惠方》
小儿胎寒好啼，昼夜不止，因此成痫。
当归末一小豆大，以乳汁灌之，日夜三四度。《肘后方》
小儿躽啼，面青腹强，是忤客气。
新马粪一团，绞汁灌之。《圣济总录》
大头风，小儿惊风。
并用大蒜七个，先烧红地，以蒜逐个于地上磨成膏。却以殭蚕一两，去头足，安蒜上，碗覆一夜，勿令泄气。只取蚕，研末。每用㗜鼻，口内含水。有效。《普济方》
小儿舌膜。初生儿有白皮裹舌根，可以指甲刮破，令血出。用烧矾末半绿豆许敷之。若不摘去，其儿必哑。《至宝方》
初生不啼。
取冷水灌之，外以葱白茎细鞭之，即啼。《全幼心鉴》
小儿口噤。
三圣散
用干蜘蛛一枚，去足，竹沥浸一宿，炙焦、蝎稍七个、腻粉少许为末。每用一字，乳汁调，时时灌入口中。《直指》
治小儿十日内，口噤不能吮乳。蜘蛛一枚去足，炙焦，研末，入猪乳一合，和匀，分作三服，徐徐灌之。神效无比。《圣惠方》
又　猪乳灌之。甚良。　杨士瀛
又　牛黄为末，以淡竹沥化一字灌之；更以猪乳滴之。《外台方》
小儿口噤，面赤者，属心；白者属肺。
用鸡矢白如枣大，绵裹，以水一合煮，分二服。
一方　酒研，服之。《千金方》
小儿口噤。
用雀屎水丸麻子大。饮下二丸，即愈。《千金方》
小儿百日内噤风，口中有物如蜗牛，或如黄头白虫者。
薄猪肪擦之，即消。《圣惠方》
小儿口紧，不能开合饮食，不治即死。
蛇蜕烧灰，拭净，敷之。《千金方》
初生吐乳不止。
人乳（二合）　蘧蒢篾（少许）　盐（二粟大）
同煎沸，入牛黄米许与服。《鬼遗方》
撮口脐风，乃胎热也。
用蜗牛五枚，去壳，研汁涂口，取效乃止。
又方　用蜗牛十枚，去壳，研烂，入莳萝末半分，研匀，涂之取效。甚良。
又　用天浆子有虫者一枚、直殭蚕炒一枚、腻粉少许研匀，以薄荷自然汁调灌之。名白龙膏。取下毒物，神效。《圣惠方》
又　壁鱼儿研末。每以少许涂乳，令儿吮之。《圣惠方》
初生断脐后，伤风湿，唇青口撮，出白沫，不乳。
用全蝎廿一个，无灰酒涂炙，为末，入麝香少许。每用金银煎汤调半字服之。《全幼心鉴》
又　用壁虎后半截焙，为末，男用女乳，女用男乳，调匀，入稀鸡矢少许，掺舌根及牙关；仍以手蘸摩儿，取汗出。甚效。《笔峰杂兴》
小儿初生，以绵裹脐带，离脐五六寸扎定咬断，以鹅翎筒送药一二分，入脐大孔，轻轻揉散，以艾柱灸脐头三壮，结住，勿打动。候其自落，永无脐风之患，万不失一。脐硬者，用之；软者，无病，不必用也。其法用阴乾枣猫儿研末三个、珍珠四十九粒捶碎、炒黄丹五分，白枯矾、蛤粉、血竭各五钱，研匀，如上法用。脐有三孔，一大二小也。　时珍方
脐风出汁。
蝼蛄　甘草（等分）
并炙，为末，敷之。《总录》
又　小儿断脐，即用清油调发灰敷之。不可伤水。脐湿不干，亦敷之。
小儿脐肿。
荆芥煎汤洗净，以煨葱刮薄，出火毒，贴之，即消。《海上方》
儿脐肿出汁。
白石脂末熬，温扑之，日三度，勿揭动。《独行方》
脐风湿肿，久不瘥者。
蜂房烧，末，敷之，效。《子母秘录》
小儿脐肿，出汗不止。
白矾烧灰，敷之。《圣惠方》
小儿脐湿，不早治，成脐风，或肿赤，或出水。
用当归、胡粉等分为末，试之最验；或加麝香少许。若愈后，因尿入复作，再敷，即愈。《圣惠方》
《全幼心鉴》同，但加落下脐带烧，研一钱，无胡粉。
小儿脐疮。
蛴螬研末，敷之，不过数次，效。《千金方》
小儿初生，大小便不通。
用真香油一两，皮硝少许，同煎滚，冷定，徐徐灌入口中，嚥下即通。《经验方》
襁褓小儿，大小便不通，并惊热痰实，欲得溏动者。
大黄（浸酒炒）　郁李仁（去皮，研各一钱）　滑石末（一两）
捣和，丸黍米大。二岁小儿三丸，量人加减。　钱乙方
初生便闭。
甘草　枳壳（煨各一钱半）
水半盏煎服。《全幼心鉴》
初生不尿。
人乳（四合）　葱白（一寸）
煎滚，分作四服，即利。　刘涓子《鬼遗方》
初生尿涩不通。
车前捣汁，入蜜少许灌之。《全幼心鉴》
小儿初生七八日，大小便血出，乃热传心肺，不可服凉药。只以生地黄汁五七匙、酒半匙、蜜半匙和，服之。《全幼心鉴》

惊搐（附客忤）  ***************************
小儿惊风。
白殭蚕　蝎稍（等分）　天雄尖　附子尖（各一钱微炮）
为末。每服一字，或半钱，以姜汤调灌之。甚效。　寇氏《衍义》
小儿客忤。
剪驴膊上旋毛一弹子，以乳汁煎，饮。《外台》
又　用全蝎一个，以薄荷四叶裹定，火上炙焦，同研为末，分四服，白汤下。亦治大人风涎，即上方作一服。《经验方》
小儿客忤卒中者。
烧母衣带三寸，併发灰少许，乳汁灌之。《外台秘要》
又　生半夏（一钱）　皂角（半钱）
为末。吹少许入鼻，取嚏，惊散。
又　牛鼻津，水和少许，灌之。《外台方》
小儿客忤，因见生人所致。
取来人囟上发十茎，断儿衣带少许，合烧研末，和乳饮儿，即愈。《千金方》
治惊风，十不失一。其诗云：一半朱砂一半雪，其功只在青蒿节。任教死去也还魂，服时须用生人血。
用青蒿蠹和朱砂、汞粉各五分，同研，丸粟粒大。一岁一丸，乳汁服。《保婴集》
小儿客忤，面青惊痛。
铜照子鼻烧赤，少酒淬过，与儿饮。《圣惠方》
小儿积热，毛焦睡语，欲发惊者。
牛黄（六分）　朱砂（五钱）
同研，以犀角磨汁，调服一钱。《总微论》
又　牛胆酿南星末，阴乾，有奇功。　苏颂方
小儿客忤，口不能言。
细辛末　桂心末（等分）
以少许纳口中。
惊风不醒。
白乌骨雄鸡血，抹唇上，即醒。《医学集成》
客忤夜啼。
用本家厨下烧残火柴头一个，削平焦处，向上朱砂书云：拨火杖，拨火杖，天上五雷公，差来作神将，捉住夜啼鬼，打杀不要放，急急如律令。书毕，勿令人知，安立床前脚下，男左女右。《岣嵝神书》
急慢惊风。
夺命散　治痰涎壅塞咽喉，命在须臾。服此坠下风痰，乃治惊利痰之圣药也。
真礞石（一两）　焰硝（一两）
同煅过，为末。每服半钱或一钱。急惊痰热者，薄荷自然汁入生蜜调下；慢惊脾虚者，木香汤入熟蜜调下；亦或雪糕丸绿豆大。每服三丸。《婴孩宝鉴》
急慢惊风，口角喎斜，搐搦痰盛。
用天浆子房去皮生用三枚，乾蝎生用七枚，朱砂一钱，研匀，饭丸粟米大。每服二丸，荆芥汤送下。《圣惠方》
一加殭蚕炒，研为末。每以麻黄汤调服一字。　苏颂方
中恶客忤，项强欲死。
衣鱼十枚，研敷乳上，吮之，入咽立愈；或以二枚涂母手中，掩儿脐，得吐下愈。外仍以摩项强处。
小儿惊忤，暴惊卒死，中恶。
用蜀漆二钱炒、左顾牡蛎一钱二分，浆水煎服，当吐痰而愈。名千金汤。　阮氏方
小儿惊窜，两眼看地不上者。
皂角烧灰，以童尿浸刮屎柴竹用火烘乾为末。贴在囟门，便苏。　王氏《小儿方》
小儿诸惊，仰向后者。
灯火淬其囟门、两肩、脐之上下；眼翻不下者，淬其脐之上下；不省人事者，淬其手足心、心之上下；手拳不开，口往上者，淬其顶心；两手心撮，口出白沫者，淬其口上下、手足心。《惊风秘诀》
又　麝香少许，乳汁涂儿口中取效；醋调亦可。《广利方》
小儿卒惊，似有痛处，不知疾状。
用雄鸡冠血少许，滴口中。妙。谈氏方
小儿急惊。
用生蚯蚓一条，研烂，入五福化毒丹一丸，同研，以薄荷汤少许化下。累试有验。《普济方》
又　远年白田螺壳烧灰，入麝香少许，水调灌之。《普济方》
急惊涎潮，壮热闷乱。
铁粉（二钱）　朱砂（一钱）
为末。每服一字，薄荷汤调下。《杨氏家藏》
急惊昏迷，不省人事。
石绿（四两）　轻粉（一钱）
为末，薄荷汁入酒，调一字服，取吐。《全婴方》
小儿急惊肺胀，喘满胸高，气急胁缩，鼻胀闷乱，咳嗽烦渴，痰潮声嘎。俗名马脾风。不速治，死在旦夕。
白牵牛　黑牵牛（半生半炒）　大黄（煨）　槟榔（各取末一钱）
每用五分，蜜汤调下。痰多加轻粉一字。名牛黄夺命散。《全幼心鉴》
小儿慢惊，及天吊夜啼。
用蝙蝠一枚去肠翅，炙黄焦，人中白、乾蝎焙、麝香各一分，为末，炼蜜丸绿豆大。每服乳汁下三丸。名返魂丹。《圣惠方》
小儿慢惊搐搦，涎壅厥逆。
生川乌头（去皮脐一两）　全蝎（十个去尾）
分作三服，水一盏、姜七片煎服。　汤氏《婴孩宝鉴》
慢惊瘛瘲，定魄安魂益气。
用血竭半两、乳香二钱半，同捣成剂，火炙熔，丸梧子大。每服一丸，薄荷煎汤化下。夏月用人参汤。《御药院方》
慢脾惊风。
白附子（半两）　天南星（半两）　黑附子（一钱并炮去皮）
为末。每服二钱，生姜五片，水煎服。亦治大人风虚，止吐化痰。《杨氏家藏》
又　人参　冬瓜仁（各半两）　南星（一两）
浆水煮过，为末。每用一钱，水半盏，煎三分，温服。《本事方》
慢脾惊风，利痰奇效。
用开元通宝钱背后上下有两月痕者，其色淡黄黑，颇小。以一个放铁匙上炭火烧四围，上下各出珠子，取出候冷，倾入盏中，作一服。以南木香汤送下，或人参汤亦可。钱虽利痰，非胃家所好，须以木香佐之。《直指方》
小儿久病，或吐泻后，生惊转成慢脾。
用蝎稍二两为末，以石榴二枚剜空，用无灰酒调末填入盖定，坐文武火上，时时搅动，熬膏取出，放冷。每服一字，金银薄荷汤调下。
《本事方》治吐利后，昏睡生风痫，慢脾症。
全蝎　白术　麻黄（去节等分）
为末。二岁以下一字，三岁以上半钱，薄荷汤下。
脾虚而成慢惊者，用益黄、理中之药，必伤人命。当于心经中，以甘温补土之源；更于脾土中，以甘寒泻火，以酸凉补金，使金旺火衰，风木自平矣。今立黄耆汤泻火补金益土，为神治之法。
用炙黄耆二钱、人参一钱、炙甘草五分、白芍五分，水一大盏，煎半盏，温服。　东垣方
小儿泻后眼上窜，三日不乳。目黄如金，气将绝。此慢肝惊风也，宜治肝。
用水飞代赭石末，每服半钱，冬瓜仁煎汤调下，愈。　好古方
马脾风病。小儿风热喘促，闷乱不安，谓之马脾风。
甘遂面（包煮一钱半）　辰砂（水飞二钱半）　轻粉（一角）
为末。每服一字，浆水少许，滴油一小点，抄药在上，沉下，去浆灌之。名无价散。《全幼心鉴》
乌沙惊风。小儿惊风，遍身都乌者。
急推向下，将黄土一碗捣末，入久醋一锺，炒热包定，熨之，引下至足，刺破为妙。《小儿秘诀》
小儿惊热。
钩藤（一两）　硝石（半两）　甘草（炙一分）
为末。每温水服半钱，日三服。名延龄散。《圣济录》
又　牛黄（一杏仁大）　竹沥　姜汁（各一合）
和匀与服。《总微论》
又　天竺黄（二钱）　雄黄　牵牛末（各一钱）
研匀，面糊丸粟米大。每服五丸，薄荷汤下。　钱乙方
小儿惊热，心肺积热，夜卧多惊。
铅霜　牛黄（各半分）　铁粉（一分）
研匀。每服一字，竹沥调下。《圣济总录》
小儿因惊，吐逆作搐，痰涎壅塞，手足掣瘲，眼睛斜视。
枳壳（去穰麸炒）　淡豆豉（等分）
为末。每服一字，甚者半钱。急惊，薄荷自然汁下；慢惊，荆芥汤入酒三五点下。日三服。　陈文中方
二气砂　升降阴阳，既济水火，为扶危救急之神药。治久患反胃及一切吐逆，小儿惊吐。其效如神。
用水银一两、硫黄六铢细研，炒作青砂头后，入水火既济炉，抽之如束针纹者，成就也。按胡演《丹药秘诀》云：升灵砂法，用新锅安逍遥炉上，蜜揩锅底，文火下烧，入硫黄二两熔化，投水银半斤，以铁匙急搅，作青砂头，如有焰起，喷醋解之。待永不见星取出，细研，盛入水火鼎内，盐泥固济下，以自然火升之，乾水十二盏为度。取出如束针纹者，成矣。此丹最能镇坠，主上盛下虚，痰涎壅盛，头旋吐逆；杀精魅恶鬼气。　时珍方
小儿惊啼。啼而不哭，烦也；哭而不啼，躁也。
用蝉蜕二七枚去翅足，为末，入朱砂末一字，蜜调与吮之。《活幼口议》
惊后瞳斜。小儿惊后，瞳仁不正者。
人参　阿胶（糯米炒成珠各一钱）
水一盏，煎七分温服；日再服，愈，乃止。《直指方》
婴孩惊风后失音，不能言。
肥儿丸
芜荑　神麴　麦芽　黄连（各炒一钱）
为末，猪胆汁打糊，丸黍米大。每服十丸，木通汤下。黄连能去心窍恶血。《全幼心鉴》
小儿惊邪。
安息香一豆许，烧之自除。《奇效良方》
小儿截惊。
以芭蕉汁、薄荷汁煎匀，涂头项，留囟门；涂四肢，留手足心勿涂。甚效。《笔峰杂兴》
小儿惊痫。
雁喉下白毛，疗小儿痫有效。
又　自落翎毛，小儿佩之，辟惊痫。《日华子》
小儿惊痫一百二十种。
用荆芥穗二两、白矾半生半枯一两，为末，糊丸黍米大，朱砂为衣。每姜汤下二十丸，日二服。《医学集成》
惊痫发热。
干蓝　凝水石（等分）
为末，水调，敷头上。《圣惠方》
又　用丹参、雷丸各半两，猪膏二两，同煎七上七下，滤去滓盛之。每以摩儿身上，日三次。《千金方》

痫（附风痰）  ***************************
小儿诸痫。
雄黄　朱砂（等分）
为末。每服一钱，猪心血入齑水调下。《直指方》
小儿痫疾。
用衣中白鱼七枚、竹茹一握，酒一升，煎二合，温服之。《外台秘要》
小儿风痫。
取蝎五枚。以一大石榴割头剜空，纳蝎于中，以头盖之。纸筋和黄泥封裹，微火炙乾，渐加火煅赤，候冷去泥，取中焦黑者，细研，乳汁调半钱，灌之便定。儿稍大，以防风汤调服。《箧中方》
小儿风痫，瘛瘲。
用人参、蛤粉、辰砂等分为末，以猳猪心和血丸绿豆大。每服五十丸，金银汤下，一日二服。大有神效。气虚者是要药。《卫生宝鉴》
又　飞鸱头（三枚即鹞）　铅丹（一斤）
为末，蜜丸梧子大。每酒服三丸，日三次。《千金方》
治风热惊痫，瘛瘲。
紫石英　白石英　寒水石　石膏　乾姜　大黄　龙齿　牡蛎　甘草　滑石（等分）
㕮咀，水一升，煎去三分，食后温服，无不效者。名风引汤。《金匮方》
惊痫中风，壮热掣瘲，吐舌出沫。
用猪卵一双切细、当归二分，以淳酒三升，煮一升，分服。《普济方》
小儿惊痫，不知人，嚼舌仰目者。
犀角浓磨水，服之立效。为末亦可。《广利方》
癫痫瘛瘲，眼暗嚼舌。
雌黄　黄丹（炒各一两）
为末，入麝香少许，以牛乳汁半升熬成膏，和杵千下，丸麻子大。每温水服三五丸。《直指方》
小儿羊痫。
羖羊角烧存性，以酒服少许。《普济方》
又　白羊屎中豆，日日服之，良。《总微论》
小儿羊痫，寒热。
三月三日取羊齿可治。《别录》
小儿虫痫，胃寒虫上，诸症危恶，与痫相似。
用白芜荑、乾漆烧存性等分为末。米饮调服一字至一钱。　杜壬方
卒得痫疾。
钩藤　甘草（炙各二钱）
水五合，煎二合。每服枣许，日五夜二度。《圣惠方》
小儿惊痫。
用入蛰蝙蝠一个，入成块朱砂三钱在腹内，以新瓦合煅存性，为末，候冷。空心分四服，儿小分五服，白汤下。《医学集成》
又　青黛量儿大小，水研服之。亦治疳热夜啼。《生生编》
又　五月五日取猪齿烧灰，服。《别录》
小儿惊痫，发热。
取月候血和青黛，水调服一钱，入口即瘥。量儿加减。《圣惠方》
小儿惊痫掣瘲。
用虎睛水调灌之，良。《经验方》
久年惊痫。
守宫膏
用守宫一个剪去四足，连血研烂，入珍珠、麝香、龙脑、朱砂各一字，研匀，以薄荷汤调服。仍先或吐或下去痰涎，而后用此，大有神效。《奇效方》
小儿痫后，喑不能言。
以天南星湿纸包煨，为末。雄猪胆汁调服二字。《全幼心鉴》
小儿痫病瘥后，血气上虚，热在皮肤，身面俱肿。
萎蕤　葵子　龙胆　茯苓　前胡（等分）
为末。每服一钱，水煎服。《圣济总录》
附风痰
一切风痰。
白殭蚕七个直者，细研，姜汁调，灌之。《胜金方》
小儿风痰热毒壅滞。凉心压惊。
抱龙丸
用牛胆南星一两，入金钱薄荷十片、丹砂一钱半、龙脑、麝香各二字，研末，炼蜜丸芡子大。每服一丸，竹叶汤化下。
小儿风痰壅闭，语音不出，气促喘闷，手足动摇。
诃子（半生半炮去核）　大腹皮（等分）
水煎服。名二圣散。《全幼心鉴》
小儿痓风，头及四肢皆往后。
以鸭涎滴之。《海上方》

天钓  ***************************
小儿天钓。
芸薹子　生乌头（去皮尖，各二钱）
为末。每用一钱，水调，涂顶上。名涂顶散。《圣济总录》
天钓惊风，翻眼向上。
用乾蝎全者一个瓦炒、好朱砂三绿豆大为末，饭丸桐子大，外以朱砂少许为衣。同酒化下一丸，顿愈。《圣惠方》
天钓，目睛上视。
用壁鱼儿乾者十个、湿者五个，用乳汁和研，灌之。《圣惠方》
小儿天钓，头目仰视，痰塞内热。
川金牛儿（即蝉蜕），以浆水煮一日，晒乾，为末。每用一字，冷水调下。《卫生易简方》
天钓惊风，发歇不定。
鹊屎炒研半钱，入牛黄、麝香各半钱，炒蝎五枚，为末。每服半钱，新汲水下。　时珍方
小儿盘肠，内钓腹痛。
用乳香、没药、木香等分，水煎服之。　阮氏《小儿方》
又　用葱汤洗儿腹，仍以炒葱捣贴脐上，良久尿出痛止。《婴孩宝鉴》
又　以莪荗半两，用阿魏一钱化水浸一日夜，焙，研。每服一字，紫苏汤下。《保幼大全》
小儿盘肠内钓，腹痛不止。
用阿魏为末、大蒜半瓣炮熟，研烂，和丸麻子大。每艾汤服五丸。《总微论》
小儿内钓，多啼。
银朱（半钱）　乳香（煨）　蒜（各一钱）
为末，研，丸黍米大。半岁五丸，薄荷汤下。《心鉴》
小儿盘肠气痛。
延胡索　茴香（等分）
炒，研。空心米饮，量儿大小与服。《卫生方》
又　用萝卜子炒黄，研末。乳香汤服半钱。《直指方》
又　山栀子仁（半两）　草乌头（少许）
同炒过，去草乌，入白芷一钱，为末。每服半钱，茴香、葱白酒下。《普济方》

痘疮  ***************************
预解痘毒，多者令少，少者令不出。
每用鹤卵一枚煮，与小儿食之。《活幼全书》
又　用白水牛蝨，一岁一枚，和米粉作饼，与儿空腹食之，即下恶粪，终身可免痘疮。　谈埜翁方
一方　用白牛蝨四十九枚焙、绿豆四十九粒、朱砂四分九釐研末，炼蜜丸小豆大，以绿豆汤下。
又　用白鸽卵一对，入竹筒封，置厕中，半月取出，以卵白和辰砂三钱，丸绿豆大。每服三十丸，三豆饮下。毒从大小便出也。《潜江方》
又方　每除夜煮白鸽汁饲儿；仍以毛煎汤浴，则出痘稀少。
又　用鸡卵一枚，活地龙一条入卵内，饭上蒸熟，去地龙，与儿食。每岁立春日食一枚，终身不出痘也。《保和方》
又　用头生鸡卵一枚，童便浸七日，水煮食之，永不出痘。连食七枚，俱头生者佳。　李氏方
又　用头生鸡子三五枚，浸厕坑内五七日，取出煮熟，与食。数日再日一枚，永不出痘。　李捷方
消解痘毒。
紫草（一钱）　陈皮（五分）　葱白（三寸）
新汲水煎服。《直指方》
阴阳二血丸　治小儿痘疮，未出者稀，已出者减。
用兔血、鹿血，各以青纸盛，置灰上晒乾，乳香、没药各一两，雄黄、黄连各五钱，朱砂、麝香一钱，为末，炼蜜丸绿豆大。每服十丸。空心酒下。儿小者减之。《集效方》
浴儿免痘。
除夕黄昏时，用大乌鱼一尾，小者二三尾，煮汤浴儿遍身七窍俱到，不可嫌腥，以清水洗去也。若不信，但留一手或一足不洗，遇出痘时，则未洗处偏多也。此方乃异人所传，不可轻异。《医方摘要》
又　十二月取兔头煎汤浴小儿。凉热去毒，令出痘稀。《饮膳正要》
又　五六月取丝瓜蔓上卷鬚，阴乾。至正月初一日子时，用二两半煎汤，父母只令一人知，温浴小儿身面上下，以去胎毒，永不出痘。纵出亦少也。《体仁汇编》
时行暄暖，恐发痘疮。
用生麻油一小盏，水一盏旋旋倾下油内，柳枝搅稠如蜜。每服二三蚬壳，大人二合，卧时服之。三五度，大便快利，疮自不生矣。此扁鹊油剂法也。
又　用生玳瑁、生犀角各磨汁一合，和匀，温服半合，日三服。最良。未发内消，已发稀少。《灵苑方》
扁鹊三豆饮　治天行痘疮。预服此饮，疏解热毒，纵出亦少。
用绿豆、赤小豆、黑大豆各一升，甘草节二两，以水八升，煮极熟，任意食豆饮汁，七日乃止。
时行疮疹正发，服此则可无患。
茜根煎汁，入少酒饮之。《奇效良方》
婴童痘疹三四日，隐隐将出未出，色赤便闭者。
紫草二两锉，以百沸汤一盏泡，封，勿泄气，待温时服半合，则疮虽出亦轻。大便利者，勿用。煎服亦可。《经验方》
小儿发热，不拘风寒饮食，时行痘疹，并宜用之。
以葱涎入香油内，手指蘸油摩擦小儿五心、头面项背诸处。最能解毒凉肌。《直指方》
小儿将痘，发热失表，忽作腹痛，及膨胀努气，乾霍乱。由毒气与胃气相搏，欲出不得出也。
以商陆根和葱白捣，敷脐上，斑止痘出，方免无虞。《摘玄方》
痘疮稠密，不拘大人小儿。
生犀于涩器中，新汲水磨浓汁，冷饮服之。　钱乙方
痘疮稠密，盛则变黑者。
用生獖猪血一橡斗、冰片半分，温酒和服。潘氏云：一女病发热腰痛，手足厥逆，日加昏闷，形证极恶，疑是痘候。时暑月，急取屠家败血，倍用龙脑和服，得睡须臾，一身疮出而安。若非此方，则横夭矣。
痘疹烦热。
人中白或老粪缸中白垢，洗净研末。每白汤或酒服二钱。《痘疹便览》
金汁亦佳。
痘疮烦渴。
粉甘草（炙）　瓜蒌根（等分）
水煎服之。甘草能通血脉，发痘疮也。《直指方》
癍痘烦喘，小便不利者。
用鳖甲二两、灯心一把，水一升，煎六合，分二服。凡患此，小便有血者，中坏也；黑厌无脓者，十死不治。　庞安时
痘疮狂躁心烦，气喘妄语，或见鬼神，疮色赤未透者。
用龙脑一钱细研，旋以猪心血丸芡子大。每服一丸，紫草汤下。少时，心神便定，得睡疮发。
又方　用猪獖第二番血清半杯、酒半杯，和匀，入龙脑一分，温服。良久，利下瘀血一二行，疮即红活。此治痘疮黑黶候恶，医所不治者，百发百中。《总微论》
痘疮狂乱，循衣摸床，大热引饮。
用益元散加朱砂二钱、冰片三分、麝香一分，每灯草汤下二三服。　王氏方
癍痘厥逆。癍痘服凉药，多手足厥冷，脉微。
用乾姜炮二钱半、粉甘草炙一钱半，水二锺，煎一锺。服。　庞安常
痘疮不出。
红花子　紫草茸（各半两）　蝉蜕（二钱半）
水酒锺半，煎减半，量大小加减服。　庞安常
又　食葡萄酒，甚效。　苏颂
又　荔枝肉浸酒，饮并食之。忌生冷。《痘疹论》
疮疹不快。
板蓝根（一两）　甘草（一钱）
每服半钱或一钱，取雄鸡冠血二三点，同温酒少许调下。　钱氏方
又　胡荽二两切，以酒二大碗，煎沸沃之，以物盖定，勿令泄气，候冷去滓，微微含喷，从项背至足令遍。勿噀头面。《经验》
又　干山楂为末，汤点服之，立出红活。《得效方》
又　桑蝎能发痘。　自记
又　乳香研细，猪心血和，丸芡实大，温水化服一丸。《闻人规·痘疹论》
又　老丝瓜近蒂三寸连皮烧存性，入朱砂研末，蜜水服。《直指》
又　以水煎蝉脱汁，服，甚良。　宗奭
时珍云：蚕脱为痘疹家要药，治目中翳障及疳疮。
小儿痘疮，时出不快，壮实狂躁，咽膈壅塞肿痛，大便秘塞不利。若大便利者，勿服。
牛蒡子（炒一钱二分）　荆芥穗（二分）　甘草节（四分）
水一杯，同煎至七分，温服。已出亦可。名必胜散。《和剂局方》
痘疮便秘四五日。
用肥猪膘一块，水煮熟，切如豆子大与食，自然脏腑滋润，痂疕易落，无损于儿。　陈文中方
咽喉痘疹。
牛蒡子（二钱）　桔梗（一钱半）　粉甘草节（七分）
水煎服。《痘疹要诀》
防痘入目。
白芥子末，水调涂足心，引毒归下，令疮疹不入目。《全幼心鉴》
《集简方》用胭脂取汁点之。
痘风疮症。
羊屎烧灰，清油调，敷之。《全幼心鉴》
痘疮胀痛。
白芍药为末，酒服半钱匕。《痘疹方》

灌浆  ***************************
痘疮灌浆时，内虚泄泻。
每亚芙蓉五釐，加炒莲肉末五分，米饮调下。神应。　自传秘方

痒塌  ***************************
痘疮作痒。
蝉蜕（三七枚炙）　甘草（炙一钱）
水煎服之。《心鉴》
又方　房中宜烧茶烟，恆熏之。
痘疹作痒难忍，抓成疮及疱，欲落不落。
百花膏　用上等石蜜，不拘多少，汤和，时时以翎刷之。其疮易落，自无瘢痕。《全幼心鉴》
痘风疮痒有虫。
蓼子为末，蜜和鸡子白，同涂，虫出，不作痕。《药性论》

陷伏  ***************************
痘疮倒陷。
腊月取人中白，火煅，为末。温水服三钱，陷者自出。《儒门事亲》
又　十二月取老鸦左翅，辰日烧灰，用獖猪血和丸芡子大。每服一丸，以獖猪尾血同温水化服，当出也。《闻人规论》
又　干胭脂（三钱）　胡桃（烧存性一个）
研末。用胡荽煎酒服一钱，再服，取效。《救急方》
癍痘倒陷，毒气壅遏于里，则为便血，昏睡不醒。其证甚恶。
用抱出鸡子壳去膜，新瓦焙，研。每服半钱，热汤调下。婴儿以酒调，抹唇舌上，并涂风池、胸背。神效。

倒靥  ***************************
痘疮已出，复为风寒外袭，窍闭血凝，其点不长，变为黑色，此为倒靥，必身痛，四肢微厥，但温肌散邪，则热气复行，而癍自出也。紫背荷叶散治之。荷叶能升发阳气，散瘀血，留好血；殭蚕能解结滞之气故也。二件等分为末。用胡荽汤酒调下半钱。此药易得，而活人甚多，胜于龙脑、人牙也。《证治要诀》
痘疮倒靥，色黑，唇口冰冷，危证也。
用狗蝇七枚擂细，和醅酒少许调服，移时即红润。《海上方》
痘疮方出，风寒外袭，或变黑，或青紫，此倒靥也。宜温肌发散，使热气复行，而癍自出。
用人齿脱落者，不拘多少，瓦罐固济煅过，出火毒，研末。出不快而黑靥者，獖猪血调下一钱；因服凉药，血涩倒靥者，入麝香，温酒服之。其效如神。　钱氏小儿方
一方　用人牙、猫牙、猪牙、犬牙等分，火煅，研末，蜜水调服一字。名无价散。
又　湿生虫为末，酒服一字，即起。《痘疹方》
又　郑州麻黄去节半两，以蜜一匙，同炒良久，以水半升，煎数沸，去沫，再煎去三分之一，去滓，乘热服之，避风。其疮复出也。
一法　用无灰酒煎，其效更速。　寇氏《衍义》
又　以橄榄核磨汁，服。　时珍方
又　用白狗或黑狗一只，喂以生粟米，候下屎，取未化米为末，入麝香少许，新汲水服二钱。《保幼大全》
又　用雄雀粪入麝香少许，米饮服一钱。《保幼大全》

黑陷  ***************************
癍痘倒陷变黑，毒入心欲死。庞安常论云：癍痘始有白疱，忽搐入腹，渐作紫黑色，无脓，日夜叫乱者。
郁金（一枚）　甘草（二钱半）
水半碗，煮乾，去甘草，切片，焙，研为末，入真脑子炒半钱。每用一钱，以生猪血五七滴，新汲水调下，不过二服。甚者，毒气从手足心出，如痈状，乃五死一生之候也。　李时珍
痘疮黑陷，乃心热血凝也。
用生玳瑁、生犀角同磨汁一合，入猪心血少许，紫草汤五匙和匀，温服。《闻人规论》
又　穿山甲　蛤粉
炒，为末。每服五分，入麝香少许，温酒服，即发红色。如神。《直指方》
痘黶发搐，黑陷者。
用桃胶煎汤，饮之；或水熬成膏，酒化服之。大效。《总微论》
痘疮乾黑，危困者。
用棠梂子为末，紫草煎酒调服一钱。
痘疮黑陷，腹胀危笃者。
用人粪、猫粪、猪粪、犬粪等分，腊月初旬收埋高燥黄土坑内，至腊八日取出，砂罐盛之，盐泥固济，炭火煅，令烟尽为度，取出为末，入麝香少许，研匀，瓷器密封收之。一岁一字，二岁半钱，三岁一钱，蜜水调下，须臾疮起。此乃以毒攻毒。用火化者，从治之义也。名四灵无价散。此为劫剂。
百祥丸　治癍疮变黑，大便秘结。
用大戟一两，枣三枚，水一碗，同煮，曝乾，去大戟，以枣肉焙，丸。服从少至多，以利为度。
百祥膏　治痘疮归肾，紫黑干陷，不发者，宜下之；不黑者，慎勿下。
红芽大戟不以多少，阴乾，浆水煮极软，去骨，日乾，复纳原汁，尽焙，为末，水丸粟米大。每服二十丸，研赤脂麻汤下。亦治嗽而吐青绿水者。　洁古《活法机要》
搽敷黑陷。
牛黄（二粒）　朱砂（一分）
研末，蜜浸，胭脂取汁调搽，一日一上。　王氏方
又　用竹园荽草煎酒，敷其身，即发起。《直指方》

收靥（附溃烂不收）  ***************************
痘疮不收。
象牙屑，铜铫炒黄红色，为末。服八分或一钱，白水下。　王氏方
又　墙上白螺蛳壳洗净，煅研，掺之。《医方摘要》
痘疮溃烂。
以腊月黄牛屎烧，取白灰敷之，或卧之，即易痂疕而无瘢痕。　王纶·白龙散
又　用荞麦粉频频敷之。《痘疹方》
痘疮疳蚀，脓水不绝。
用出了蚕蛾茧，以生白矾末填满，煅枯，为末，擦之。甚效。　陈文中方

落痂  ***************************
痘不落痂。
砂糖调新汲水一杯，服之；白汤调，亦可。日二服。　刘提点方
痘痂不落灭瘢方
用羊[骨同]骨髓炼一两、轻粉一钱，和成膏，涂之。　陈文中方

痘疔  ***************************
小儿痘疔。
雄黄（一钱）　紫草（三钱）
为末，胭脂汁调。先以银簪挑破，搽之。极效。《集简方》
四圣丹　治小儿痘中有疔，或紫黑而大，或黑坏而臭，或中有黑线。此症十死八九，惟此方点之，最妙。
用豌豆四十九粒烧存性、头发灰三分、真珠十四粒炒，研，为末，以油胭脂同杵成膏。先以银簪挑破疔，去恶血，以少许点之，即时变红活色。　朱都御史方

蛆痘  ***************************
痘烂生蛆。
嫩柳叶铺席上，卧之，蛆尽出而愈也。　李楼《奇方》

痘后馀毒（附麻疹）  ***************************
小儿痘后生痈。
烧鸡尾毛灰，和水敷之。　时珍方
痘后痈毒初起。
以三豆膏治之，神效。
绿豆　赤小豆　黑大豆（等分）
为末。醋调，时时扫涂，即消。《医学正传》
又　生蚬浸水，洗痘痈，无瘢痕。　时珍
痘疮瘢痕，或凸，或凹。
韶粉（一两）　轻粉（一锭）
和研，猪脂调，敷。　陈文中方
又方　羊胰（二具）　羊乳（一升）　甘草末（二两）
和匀，涂之，明旦以猪蹄汤洗去。《千金方》
痘疮赤瘢。
鸡子（一枚酒醅浸七日）　白殭蚕（二七枚）
和匀，揩赤，涂之。甚效。《圣惠方》
癍痘入目，生翳障。
用白菊花、穀精草、绿豆皮等分为末。每用一钱，以乾柿饼一枚、粟米泔一盏同煮，候泔尽，食柿。日食三枚。名通神散。近者五七日，远者半月见效。《直指》
又　用兔屎日乾，为末。每服一钱，茶下即安。《普济方》
又　轻粉　黄丹
等分为末。左目吹右耳，右目吹左耳，即退。王氏《痘疹方》
又　水煮螺蛳，常食，佳。《济急仙方》
痘疮入目，羞明生翳。
荜澄茄末，吹少许入鼻中三五次，效。《飞鸿集》
癍痘生翳，一切目疾。
以木贼擦取爪甲末，同朱砂末等分研匀，以露水搜丸芥子大。每以一粒点入目内。《圣惠方》
癍痘生翳，半年以上者，一月取效；一年者，不治。
用猪悬蹄二两瓦瓶固济，煅、蝉蜕壳一两、羚羊角一分为末。每岁一字，三岁以上三钱，温水调服，一日三钱。　钱氏小儿方
小儿痘后障翳。
用蛇蜕一条洗，焙、天花粉等分为末，以羊肝破开，夹药缚定，米泔水煮，食。《齐东埜语》
又　直往山中东西地上，不许回顾，寻兔屎二七粒，以雌雄槟榔各一个，同磨不落地，井水调服。百无一失，其效如神。《经验方》
痘后目翳。
取覆盆子根洗，捣，澄粉，日乾，蜜和少许，点于翳丁上，日二三次，自散。百日内治之，久即难疗。《活幼口议》
又　水银（一钱）　虢丹（五钱）
研作六丸，坩锅糊定，火煅一日取出，薄绵裹之。左翳塞右耳，右翳塞左耳，自然坠下。　危氏方
痘后目翳，隐涩泪出，久而不退。
用穀精草为末，以猪肺或猪肝蘸食。
一方　加蛤粉等分，同入猪肝内煮熟，日食之。
《鸿飞集》加石决明火煅，与穀精草等分。
癍疮入目。
浮萍阴乾，为末，以生羊肝半个，同水半盏煮熟，捣烂，绞汁，调末服。甚者，不过一服；已伤者，十服见效。　危氏方
痘疹入目。
紫贝一个即蚜螺也，生研细末，用羊肝切片，掺上扎定，米泔煮熟，盛露一夜，空心嚼食之。《婴童百问》
又方　马屁勃　蛇皮（各五钱）　皂角子（十四个）
为末，入罐内，盐泥固济，烧存性，研。每温酒服一钱。《集效方》
痘疮入目。
猪蹄爪甲烧灰，浸汤滤净，洗之甚妙。《普济方》
又方　鸡子壳烧，研，入片脑少许点之。《鸿飞集》
附麻疹
小儿癍疹。
发灰饮服三钱。《子母秘录》
治疹疮不得出。
柽木叶阴乾，为末，新汲水调服。神验。《本经》不载，失之矣。　自记


卷十五·幼科  ——————————————————————————————————————————————————————————————————————————————————————————

疳  ***************************
小儿诸疳积及无辜疳，一服退热，二服烦渴止，三服泻痢住。用端午午时，取虾蟆金眼大腹不足不鸣者，捶死置尿桶中，候生蛆食尽。取蛆入新布袋悬长流水中三日，新瓦焙乾入麝香少许，为末，每空心以砂糖汤调服一钱；或粳米糊为丸，每米饮服二三十丸。《直指方》
一切疳疾，尿如米泔，大便不调。《圣济总录》：六月取粪坑中蛆，淘浸入竹筒中封之，待乾研末，每服一二钱，入麝香米饮服之。又方用蛆蜕，米泔逐日换浸五日，再以清水换浸三日，晒焙为末，入黄连末等分，每半两入麝香五分，以猪胆汁和丸，黍米大，每服三四十丸，米饮下神效。
小儿五疳。
以黄土、姜汁、酒、蜜四炒黄连为君，以使君子为臣，白芍药酒煮为佐，广木香为使。
小儿疳疾。
土裹蜣螂煨熟与食之。《韩氏医通》
一切疳毒。
夜明砂五钱，入瓦瓶内，以精猪肉三两，薄切。入瓶内，水煮熟，午前以肉与儿食，饮其汁，取下腹中胎毒；次用生姜四两和皮，切，炒同，黄连末糊丸黍米大，米饮服，日三次。《全幼心鉴》
脾热疳疾。
用胡黄连、黄连各半两，朱砂二钱半，为末。入猪胆内，扎定，以杖子钓悬于砂锅内，浆水煮一炊久，取出研烂，入芦荟、麝香各一分，饭和丸麻子大。每服五七丸至一二十丸，米饮下。　钱乙《小儿直诀》
小儿脾疳。
芦荟　使君子（等分）
为末。每米饮服一二钱。《卫生》
小儿疳疾，腹大贪食者。
黄泥裹牡鼠烧熟，去骨取肉，和五味豉汁作羹，食之。勿食骨，甚瘦人。《孟诜方》
小儿疳积，腹大黄瘦，骨立，头生疮，结如麦穗。
用立秋后大虾蟆，去首足肠，以清油涂之，阴阳瓦炙熟，食之，积秽自下。连服五六枚，一月之后，形容改变，妙不可言。
小儿疳热，肚胀潮热，发焦。不可用大黄、黄芩伤胃之药，恐生别证。以胡黄连五钱、五灵脂一两为末，雄猪胆汁和，丸绿豆大。米饮下，每服一二十丸。《全幼心鉴》
小儿疳热，流注遍身，疮蚀，或潮热肚胀，作渴。
猪肚黄连丸
用猪肚一个洗净，宣黄连五两切碎，水和，纳入肚中，缝定，放在五升粳米上蒸烂，石臼捣千杵，或入少饭同杵，丸绿豆大。每服二十丸，米饮下。仍服调血清心之药佐之。盖小儿之病，不出于疳，则出于热，常须识此。《直指方》
疳热有虫，瘦悴。久服充肥。
榆仁（一两）　黄连（一两）
为末，猪胆汁七枚，和入碗内，饭上蒸熟，一日蒸一次，九蒸，乃入麝香半钱，汤浸蒸饼和丸绿豆大。每服五七丸至一二十丸，米饮下。　钱氏《小儿直诀》
小儿疳瘦。
端午日取蟾眉脂，以朱砂、麝香为丸麻子大。空心服一丸。如脑疳，以奶汁调，滴鼻中。甚妙。
小儿疳瘦。久服消食，和气，长肌肉。
陈皮（一两）　黄连（以米泔浸一日一两半）
研末，入麝香三分，用猪胆盛药，以浆水煮熟取出，用粟米饭和丸绿豆大。每服一二十丸，米饮下。　钱氏小儿方
小儿疳瘦。长肌退热，除蛔虫。
蚕蛹为末，饮服。　时珍
疳气浮肿。常服自消。
黑牵牛　白牵牛（各半生半炒取末）　陈皮　青皮（等分为末）
糊丸绿豆大。每三岁儿服二十丸，米汤下。　郑氏《小儿方》
小儿疳气，不可疗者。
绿矾煅赤，醋淬三次，为末，入麝香少许，枣肉和丸绿豆大。每服十丸，温水下，日三。《集验方》
小儿久疳，体虚不食，诸病后，天柱骨倒。医者不识，谓之五软。
用白殭蚕直者炒，研。每服半钱，薄荷酒下。名金灵散。　郑氏方
小儿疳劳，潮热往来，五心烦躁，盗汗咳嗽。
以黄连、胡黄连各二两，以鳖血一盏、吴茱萸一两，同入内浸过一夜，炒乾，去茱、血，研末，入柴胡、川芎、芜荑各一两，人参半两、使君子仁二十个，为末，煮粟米粉糊，和为丸如黍米大。每用热水量大小，日服一二三钱。《全幼心鉴》
小儿疳水。
珠子甘遂（炒）　青橘皮（等分）
为末。三岁用一钱，以麦芽汤下，以利为度。忌酸三五日。名水宝散。《总微论》
小儿冷疳，面黄腹大，食即吐者。
母丁香七枚，为末，乳汁和蒸三次，姜汤服之。《卫生方》
痞块疳积。
五灵脂（炒烟尽）　真阿魏（去砂，研等分）
用黄雄狗胆汁和，丸黍米大。空心津咽三十丸。忌羊肉醋面。《简便》
小儿疳泻。
赤石脂末，米饮调服半钱，立瘥。加京芎等分，更妙。《斗门方》
小儿疳泻，冷热不调。
胡黄连（半两）　绵姜（一两炮）
为末。每服半钱，甘草节汤下。《卫生总微论》
小儿疳泻，下痢。
用虾蟆烧存性，研，饮服方寸匕。《子母秘录》
小儿疳痢。
薤白生捣如泥，以粳米粉和蜜作饼，炙熟与食，不过三两服。　杨氏《产乳》
又　地榆煮汁，熬如饴糖，与服便已。《肘后方》
又　鸡子同光粉炒乾，服。《日华》
小儿疳痢，羸瘦多睡，坐则闭目，食不下。
用蚺蛇胆豆许二枚，煮通草汁，研化，随意饮之；并涂五心下部。　杨氏《产乳》
小儿疳痢，垂死者。
益母草嫩叶同米煮粥，食之，取足，以瘥为度。甚佳。饮汁亦可。《广利方》
又　新羊屎一升，水一升，渍一夜，绞汁，顿服，日午乃食。极重者，不过三服。《总录方》
一方　新牛屎一升，水一升，搅，澄汁服，不过三服。《必效方》
五疳八痢，面黄肌瘦，好食泥土，不思饮食。
用大干大蟾蜍一枚烧存性、皂角去皮弦一钱烧存性、蛤粉水飞三钱、麝香一钱为末，糊丸粟米大。每空心米饮下三四十丸，日二服。名五疳保童丸。《金婴方》
治小儿无辜，闪癖，瘰疬；或头干黄耸，或乍痢乍瘥，诸状多者。
大黄九两锦纹新实者，若微朽即不中用，削去皮，捣筛为散；以好米醋三升和，置瓦碗中，于大铛内浮汤上，炭火慢煮，候至成膏可丸，乃贮器中。三岁儿一服七丸梧子大，日再服，以下出青赤脓为度。若不下，或下少，稍稍加丸；若下多，又须减之。病重者，七八剂方尽根。大人亦可用之。此药惟下宿脓，不令儿利也。须禁食毒物。乳母亦禁之。一加木香一两半。　崔知悌方
治无辜疳病。
夜明砂捣，熬，为末，拌饭与三岁小儿食之。甚验。　慎微
小儿疳蛔。
鸬鷀屎干，研为末，炙猪肉蘸食。有奇效。　苏颂方
小儿诸疳，遍身或面上生疮，烂成孔臼，如大人杨梅疮。
用蒸糯米时，甑蓬四边滴下气水，以盘承取，扫疮上，不数日即效。百药不效者，用之如神。《集简方》
小儿疳疮，肾疳，鼻疳，头疮，耳疮，久不瘥者。
石绿　白芷（等分）
为末。先以甘草水洗疮，拭净，敷之。《集玄方》
小儿口疳。
黄连　芦荟（等分）
为末。每蜜汤服五分。走马疳，入蟾灰等分、青黛减半、麝香少许。《简便方》
又　蔗皮烧，研，掺之。《简便方》
又　经霜茄蒂烧灰，抹。奇效。　丹溪方
又　人中白（煅）　黄柏（蜜炙焦）
为末等分，入冰片少许。以青布拭净，掺之。累效。《经验方》
齿鼻疳疮。
粪蛆（有尾者烧灰一钱）　褐衣灰（五分）
和匀，频吹。神效无比。
又　氁褐（不拘红黑，烧存性）　白矾（烧枯各一钱）　尿桶白硷（一钱半烧过）
同研，搽。神效。《简便方》
疳蚀口鼻。
五倍子烧存性，研末，掺之。《普济方》
小儿鼻䘌。鼻下两道，赤色有疳。
以米泔水洗净，用黄连末敷之，日三四次。《子母秘录》
小儿鼻疳，蚀烂。
胆矾烧烟尽，研末，掺之，一二日愈。《集简方》
又　乌贼鱼骨　白及（各一钱）　轻粉（二字）
为末，搽之。钱乙小儿方
小儿食肥甘，肾受虚热，口作臭息，次第齿黑，名曰崩砂；渐至龈烂，名曰溃槽；又或血出，名曰宣露；重则齿落，名曰腐根。
用兰香子末、轻粉各一钱，密陀僧煅，醋淬，研末半两，和匀。每以少许敷齿及根，立效。内服甘露饮。《活幼口议》
小儿齿疳。
鸭嘴胆矾（一钱匙上煅红）　麝香（少许）
研匀，敷龈上，立效。《活幼口议》
走马牙疳。
用鸡肫黄皮不落水者五枚、枯矾五钱研，搽，立愈。《经验方》
一方　用鸡肫黄皮灯上烧存性，入枯矾、黄柏末等分，麝香少许。先以米泔洗漱，后贴之。《心鉴方》
又　铜青　滑石　杏仁（等分）
为末，擦之，立效。　邵真人方
又　蚕蜕纸灰，入麝香少许，贴之。
《直指方》加白殭蚕等分，或加乳香少许。
又　用妇人尿桶中白垢火煅一钱、铜绿三分、麝香一分和匀，贴之。神效。
又　五倍子　青黛　枯矾　黄柏（等分）
为末。先以盐汤漱净，掺之，立效。《便览》
走马牙疳，侵蚀口鼻。
干蚵蚾（黄泥裹，同煅过）　黄连（各二钱半）　青黛（一钱）
为末，入麝香少许，和研，敷之。　郑氏小儿方
走马疳蚀，透骨穿腮。
生南星一个当心剜空，入雄黄一块，面裹烧，候雄黄作汁，以盏子合定，出火毒，去面为末，入麝香少许，拂疮数日。甚验。《经验方》
又　以抱退鸡子软白皮，包活土狗一个，放入大虾蟆口内，草缚泥固，煅过，取出研末，贴之，以愈为度。名金鞭散。《普济》
小儿耳疳，生于耳后，肾疳也。
地骨皮一味，煎汤洗之；仍以香油调末，搽之。　高文虎《蓼州閒录》
水泻奶疳。
椒一分去目，研末，酥调，少少涂脑上，日三度。《延龄方》

滞颐  ***************************
小儿流涎，脾热也；或兼胸膈有痰。
新桑根白皮捣自然汁，涂之。甚效。乾者，煎水。《圣惠方》
又　用牛噍草绞汁，少少与服。《普济方》
又　取东行牛口中涎沫，涂口中及颐上，自愈。亦治小儿口噤，身热吐沫，不能乳。《外台秘要》
又　白羊屎烧灰，频纳口中。《千金方》
解颐脱臼，不能收上。
用南星末、生姜汁调，涂两颊，一夜即上。《医说》

龟背  ***************************
小儿龟背。
以龟尿摩其胸背，久久即瘥。　孙真人方

解颅  ***************************
小儿解颅不合。
以蟹螯同白及末捣，涂，以合为度。　宗奭
囟开不合，鼻塞不通。
天南星泡去皮，为末，淡醋调绯帛上，贴囟门，炙手频熨之，立效。　钱氏《小儿直诀》

囟陷  ***************************
小儿囟陷，乃冷也。
水调半夏末，涂足心。
又　乌头　附子（并生去皮脐二钱）　雄黄（八分）
为末，葱根捣，和作饼，贴陷处。《全幼心鉴》

囟填  ***************************
小儿生下，囟门即肿者。
黄柏末水调，贴足心。《普济方》

行迟  ***************************
小儿行迟，至三岁不能行者，用此便走。
五加皮（五钱）　牛膝　木瓜（二钱半）
为末。每服五分，米饮入酒二三点，调服。《全幼心鉴》

语迟  ***************************
小儿语迟。
社坛胙酒纳口中，佳。　藏器方

诸疾  ***************************
小儿无故卒死。
取葱白纳入下部，及两鼻孔中，气通或嚏，即活。　陈氏《经验方》
小儿夜啼。
乳香（一钱）　灯花（七枚）
为末。每服半字，乳汁下。《圣惠方》
又　伏龙肝（末二钱）　朱砂（一钱）　麝香（少许）
为末，蜜丸绿豆大。每服五丸，桃符汤下。《普济方》
又　灯心烧灰，涂乳上饲儿。　丹溪方
又　黑牵牛末一钱，水调敷脐上，即止。
又　甑带悬户上，即止。《子母秘录》
又　烧尸场土置枕边。《集简方》
又　鸡窠草安席下，勿令母知。日华本草
又　以鸡翮翎安席下，勿令母知。　时珍
又　用本儿初穿毛衫儿，放瓶内，自不哭也。《生生编》
治小儿一百二十日内夜啼。
用蝉蜕四十九个去前截，用后截为末，分四服。钩藤汤调，灌之。《心鉴》
《普济》蝉花散　治小儿夜啼不止，状若鬼祟。用蝉蜕下半截为末一字，薄荷汤入酒少许调下。或者不信，将上截为末煎汤调下，即复啼也。古人立方，莫知其妙。
小儿邪热在心，夜啼不止。
以灯花二三颗，灯心汤调，抹乳，吮之。　时珍方
小儿腹痛，夜啼。
树孔中草，暗著户上，即止。《圣惠方》
又　䗪虫（炙）　芍药　芎藭（各二钱）
为末。每用一字，乳汁调下。《圣惠》
夜啼，腹痛面青，冷证也。
用大蒜一枚煨，研，日乾、乳香五分捣，丸芥子大。每服七丸，乳汁下。　危氏《得效方》
小儿肚痛，曲脚而啼。
安息香丸
安息香（酒蒸成膏）　沉香　木香　丁香　藿香　八角茴香（各三钱）　香附子　缩砂仁　炙甘草（各五钱）
为末，以膏和，炼蜜丸芡子大。每服一丸，紫苏汤化下。《全幼心鉴》
胎寒腹痛，啼哭吐乳，大便泻青，状若惊搐，出冷汗。
姜黄（一钱）　没药　乳香（各二钱）
为末，蜜丸芡子大。每服一丸，钩藤煎汤化下。《和剂方》
小儿拗哭不止，令三姓妇人抱儿，卧驴槽中，移时即止。勿令人知。　藏器
小儿暑风。暑毒入心，痰塞心孔，昏迷搐搦。此乃危急之证，非此丸生。料眩瞑之剂，不能代之。
三生丸
用白附子、天南星、半夏并去皮等分，生研，猪胆汁和，丸黍米大。量儿大小，薄荷汤下。令儿侧卧，呕出痰水，即苏。《全幼心鉴》
小儿中暑，吐泻烦渴。
穀精草烧存性，用器覆之，放冷，为末。每冷米饮服半钱。《保幼大全》
小儿霍乱吐泻。
土蜂窠炙，研，乳汁服一钱。《圣惠方》
又　尿滓末即人中白，乳上服之，良。《千金方》
又　诃黎一枚为末，沸汤服一半，止；未止，再服。《子母秘录》
又　厕屋户帘烧灰，饮服一钱。　时珍
小儿吐泻。
芹菜切细，煮汁饮之，不拘多少。《子母秘录》
小儿吐泻注下，小便少。
白龙丸
用熟附子五钱，白石脂煅、龙骨煅各二钱半，为末，醋面糊丸黍米大。每米饮量儿大小服。《全幼心鉴》
小儿吐泻，黄色者，伤热也。
用石膏、寒水石各五钱，生甘草二钱半，为末。滚汤调服一钱。名玉露散。　钱氏小儿方
小儿吐泻胃虚，及有惊痰。
梓朴散
用厚朴一两、半夏汤泡七次，姜汁浸半日，晒乾一钱，以米泔三升同浸一百刻，水尽为度。如未尽，少加火熬干，去厚朴，只研半夏。每服半钱或一字，薄荷汤调下。　钱乙《小儿直诀》
小儿呕逆。
取壁蟢窠二七枚，煮汁饮之。　藏器
小儿呕吐，壮热发痫。
葛粉二钱，水二合，调匀，倾入锡锣中，重汤荡热，以糜饮和食。　昝殷《食医心镜》
治哕气呕逆，小儿吐乳，大人吐食，反胃辟痁。
并水煮仙人杖，服之。　藏器
小儿吐逆频并，不进乳食，手足心热。
用红曲年久者三钱半、白术麸炒一钱半、甘草炙一钱为末。每服半钱，煎枣子米汤下。《经济方》
小儿呕吐不定。
用五倍子二个一生一熟、甘草一握，湿纸煨过，同研为末。每服半钱，米泔调下，立瘥。《袖珍方》
呕吐不止
丁香　生半夏（各一钱）
生姜汁浸一夜，晒乾，为末，姜汁打糊，和，丸黍米大。量大小用姜汤下。《全幼心鉴》
小儿吐逆不定，虚风喘急。
白附子　藿香（等分）
为末。每米饮下半钱。《保幼大全》
小儿吐逆不止。宜此清镇。
用黄丹研末，小枣肉和，丸芡子大。每以一丸，针筌于灯上烧过，研细，乳汁调下。一加朱砂、枯矾等分。谢氏《小儿方》
小儿泄泻。
肉豆蔻（五钱）　乳香（二钱半）　生姜（五片）
同炒黑色，去姜，研为膏，收旋丸绿豆大。每量大小，米饮下。《全幼心鉴》
小儿热泻。
黄柏削皮，焙，为末，用米汤和，丸粟米大。每服一二十丸。米汤下。《十全博救方》
小儿滑泄
白石脂　白龙骨（等分）
为末，水丸黍米大。每量大小，木瓜紫苏汤下。名白龙丸。《全幼心鉴》
小儿久泻脾虚，米穀不化，不进饮食。
温白丸
用白术炒二钱半、半夏曲二钱半、丁香半钱为末，姜汁面糊丸黍米大。每米饮随大小服之。《全幼心鉴》
小儿吐乳。
取田中地龙粪一两研末。空心以米汤服半钱，不过二三服，效。《圣惠方》
哯乳不止。
腻粉（一钱）　盐豉（七粒去皮）
研匀，丸麻子大。每服三丸，藿香汤下。《活幼口议》
小儿饮乳后，吐逆不入腹。
取芦蠹虫二枚，煮汁饮之。呕逆与哯乳不同，乳饱后哯出者，为哯乳也。
婴儿吐乳。小儿百日晬内，吐乳，或粪青色。
用年少妇人乳一盏，入丁香十枚、陈皮去白一钱，石器煎一二十沸，细细与服。陈文中小儿方
小儿吐乳，胃寒者。
白豆蔻仁（十四个）　缩砂仁（十四个）　生甘草（二钱）　炙甘草（二钱）
为末。常掺入儿口中。　危氏《得效方》
襁褓吐乳，咳嗽久不愈。
石燕子为末，以蜜调少许，涂唇上，日三五次。《卫生宝鉴》
百日儿疟。水鉴仙人歌曰：疟是邪风寒热攻，直须治术免成空；常山刻作人形状，钉在孩儿生气宫。如金生人，金生在巳，即钉巳上；木生人，钉亥上；火生人，钉寅上；水土生人，钉申上也。
小儿胎疟。
乌猫屎（一钱煅存性）　桃仁（七枚）
同煎服一盏，立瘥。温居士方
又　鹿角生研为末，先发时以乳调一字服。《千金方》
又　鸡膍胵黄皮烧存性，乳服。男用雌，女用雄。《千金方》
小儿邪疟。
以麝香研墨，书去邪辟魔四字于额上。《经验方》
小儿瘅疟，壮热不寒。
黄丹（二钱）
蜜水和，服。冷者，酒服。名鬼哭丹。　刘涓子《鬼遗方》
婴儿疟疾，无计可施。
代赭石（五枚煅红，醋淬）　朱砂（五分）　砒霜（豆大）
同以纸包七重，打湿煨乾，入麝香少许，为末。香油调一字，涂鼻尖上及眉心、四肢。神应。《保幼大全》
小儿滞下赤白者。
用鹿角灰、发灰等分，水服二钱，日二。《千金方》
小儿下痢赤白多时，体弱不堪。
以宣黄连用水池煎，和蜜，日服五六次。《子母秘录》
神仙救苦散　治小儿赤白痢下，日夜百行不止。
用罂粟壳半两醋炒，为末，再以铜器炒过、槟榔半两炒赤，研末各收，每用等分。赤痢，蜜汤下；白痢，砂糖汤下。忌口味。《心鉴》
热毒血痢。
忍冬藤浓煎，饮。《圣惠方》
小儿白痢，似鱼冻者。
白鸭杀取血，滚酒泡服，即止也。《摘玄》
小儿刮肠痢疾，噤口闭目，至重者。
精猪肉一两薄切，炙香，以腻粉末半钱铺上，令食；或置鼻头闻香，自然要食也。《活幼口议》
小儿积痢。
用百草霜二钱、巴豆煨去油一钱研匀，以飞罗面糊和，丸绿豆大。每服三五丸。赤痢，甘草汤下；白痢，米汤下；红白，姜汤下。名驻车丸。《全幼心鉴》
小儿久痢。
狗头烧灰，白汤服。《千金方》
小儿渴利。
冬瓜汁饮之。《千金方》
小儿诸热。
大黄（煨熟）　黄芩（各一两）
为末，炼蜜丸麻子大。每服五丸至十丸，蜜汤下。加黄连，名三黄丸。　钱氏小儿方
小儿风热，昏懵躁闷，不能食。
用消梨三枚切破，以水二升，煮取汁一升，入粳米一合，煮粥食之。《圣惠方》
小儿风寒，烦热有痰，不省人事。
荆芥穗（半两焙）　麝香　片脑（各一字）
为末。每茶服半钱。大人亦治。《普济方》
天竺黄能凉心经，去风热，作小儿药尤宜，和缓故也。
小儿发热。
以白蜜一合，和鸡子三颗搅服，立瘥。《普济方》
小儿身热。
石膏（一两）　青黛（一钱）
为末，糕糊丸龙眼大。每服一丸，灯心汤化下。《普济方》
小儿身热，食不生肌。
楮叶可作汤浴。又主恶疮生肉。《别录》
小儿蒸热，脾虚羸瘦，不能饮食。
用白术、白茯苓、白芍药各一两，甘草半两，为散，姜枣煎服。妇人血虚肌热者，并同此方。名吃力伽散。《外台秘要》
小儿骨蒸，体瘦心烦。
天灵盖（酥炙）　黄连（等分）
研末。每服半钱，米饮下，日二服。《圣惠方》
小儿骨蒸潮热，减食瘦弱。
用秦艽、炙甘草各一两。每用一二钱，水煎服之。钱乙加薄荷叶五钱。《圣惠方》
小儿热渴，久不止。
葛根半两，水煎服。《圣惠方》
婴孩寒热。
冬瓜炮熟，绞汁，饮，《子母秘录》
小儿风寒。
萝卜子生研末一钱。温葱酒服之，取微汗，大效。《卫生易简方》
小儿伤寒。
淡竹沥　葛根汁（各六合）
细细与服。《千金方》
小儿伤寒，百日内患壮热。
用铁铧一斤烧赤，水二斗淬三七次，煎一半，入柳叶七片浴之。《圣济方》
小儿热病，壮热烦渴，头痛。
生地黄汁（三合）　蜜（半合）
和匀，时时与服。《普济方》
夹惊伤寒。
紫背浮萍（一钱）　犀角屑（半钱）　钩藤钩（三七个）
为末。每服半钱，蜜水调下。连进三服，出汗为度。《圣济录》
小儿狂躁，蓄热在下，身热狂躁，昏迷不食。
栀子仁（七枚）　豆豉（五钱）
水一盏，煎七分，服之。或吐或不吐，立效。《集验方》
小儿狂语，夜后便发。
竹沥夜服二合。姚和众《至宝方》
小儿烦满欲死。
鸡子壳烧末，酒服方寸匕。《子母秘录》
小儿脑热，好闭目，或太阳痛，或目赤肿。
川芎藭　薄荷　朴硝（各二钱）
为末，以少许吹鼻中。《全幼心鉴》
小儿热哕。
牛乳（二合）　生姜汁（一合）
银器文武火煎至五六沸，量儿与服之。
小儿自汗盗汗，潮热往来。
胡黄连　柴胡（等分）
为末，蜜丸芡子大。每用一二丸，水化开，入酒少许，重汤煮一二十沸，温服。《保幼大全》
小儿盗汗身热。
龙胆草　防风（各等分）
为末。每服一钱，米饮调下。亦可丸服及水煎服。《婴童百问》
小儿盗汗。
麻黄根（三分）　故蒲扇（灰一分）
为末。以乳服三分，日三服。仍以乾姜三分同为末，三分掺之。《古今录验》
小儿虚汗。
白术（五钱）　浮小麦（一撮）
水煮乾，去麦，为末。用黄耆汤下一钱。《全幼心鉴》
小儿晬嗽，百日内咳嗽痰壅。
贝母（为钱）　甘草（半生半炙二钱）
为末，砂糖丸芡子大。每米饮化下一丸。《全幼心鉴》
小儿咳嗽，声不出者。
紫菀末　杏仁（等分）
入蜜同研，丸芡实大。每服一丸，五味子汤下。《全幼心鉴》
小儿热嗽。
甘草二两，猪胆汁浸五宿，炙，研末，蜜丸绿豆大。食后薄荷汤下十丸。名凉膈丸。《圣惠方》
小儿寒嗽。用百部炒、麻黄去节各七钱半为末，杏仁去皮尖炒，仍以水略煮三五沸，研泥，入熟蜜和，丸皂子大。每服二三丸，温水下。　钱氏小儿方
小儿痰喘，昼夜不乳食。
以人参寸许、胡桃肉一枚，煎汤一蚬壳许，灌之，喘即定。观音梦授方。盖人参定喘，胡桃连皮能敛肺故也。
小儿痰喘咳嗽，膈热，久不瘥。
瓜蒌实一枚去子，为末，以寒食面和作饼子，炙黄，再研末。每服一钱，温水化下，日三服，效乃止。刘河间《宣明方》
小儿病气喘，因动土犯禁，但按九宫看太阳在何宫？取其土煎汤饮之，喘即定。　时珍方
小儿齁喘。
活鲫鱼七个，以器盛，令儿自便尿养之，待红，煨熟，食。甚效。《集简方》
小儿痰齁多年。
海螵蛸末，米饮服一钱。叶氏《摘玄方》
小儿风痰。
铜绿不拘多少，研粉，醋面糊丸芡子大。每薄荷汤化服一丸，须臾吐涎如胶。神效。名绿云丹。
小儿痰哮。
向南墙上年久螺蛳为末，日晡时以水调成，日落时以手合掌皈依，吞之即效。　叶氏《摘玄方》
小儿盐哮。
芝麻秸瓦内烧存性，出火毒，研末，以淡豆腐蘸食之。《摘玄方》
又　鼠屎烧，研，水酒空心服之，一岁一钱。
小儿失音不语。
取虾蟆胆汁点舌上，立愈。孙氏《集验方》
小儿口噤，病在咽中，如麻豆许，令儿吐沫，不能乳食。
葛蔓烧灰一字，和乳汁点之，即瘥。《圣惠方》
小儿项软，乃肝肾虚，风邪袭入。
用附子去皮脐、天南星各二钱为末，姜汁调，摊贴天柱骨；内服泻青丸。《全幼心鉴》
又　蛇含石一块煅七次，醋淬七次，研郁金等分，为末，入麝香少许，白米饭丸龙眼大。每服一丸，薄荷汤化下，一日一服。《活幼全书》
小儿赤目。
水调黄连末，贴足心。甚妙。《全幼心鉴》
又　茶调胡黄连末，涂手足心，即愈。《济急仙方》
婴儿赤目，在蓐内者。
人乳浸黄柏末，点之。《小品》
小儿麸翳未坚，不可乱投药。
宜以珊瑚研如粉，日少少点之，三日愈。　钱相公《箧中方》
小儿目翳，或来或去，渐大侵睛。
雪白盐少许，灯心蘸点日三五次，不痛不碍。屡用有效。《活幼口议》
小儿心痛。
白乌骨鸡屎（五钱晒乾）　松脂（五钱）
为末，葱头汁和丸梧子大，黄丹为衣。每醋汤服五丸。忌生冷硬物。三四日立效。《婴童百问》
小儿雀目。
夜明砂研，猪胆汁和，丸绿豆大。每米饮下五丸。
一方加黄芩等分为末。米泔煮猪肝，取汁调服半钱。
小儿雀盲，至晚忽不见物。
用羯羊肝一具，不用水洗，竹刀剖开，入穀精草一撮，瓦罐煮熟，日食之。屡效。忌铁器。如不肯食，炙熟，捣，作丸绿豆大，每服三十丸，茶下。《家宝方》
小儿羸瘦。
甘草三两炙焦，为末，蜜丸绿豆大。每温水下五丸，日二服。《金匮玉函》
小儿羸瘦，食不生肌。
乌骨鸡肋煅烧存性。每服三指，酒下，良。《别录》
小儿不乳。
用雄雀屎四枚末之，与吮。《总微方》
小儿百日内，无故口青，不饮乳。
用凌霄花、大蓝叶、芒硝、大黄等分为末，以羊髓和，丸梧子大。每研一丸，以乳送下，便可吃乳。热者可服，寒者勿服。昔有人体官，后云游湖湘，修合此方，救危甚多。《普济方》
小儿饮乳不快，似喉痹者。
取㸺牛角煅灰，涂乳上，嚥下即瘥。崔元亮
小儿伤乳腹胀，烦闷欲睡。
大麦面生用，水调一钱服；或微炒亦可。《保幼大全》
又方　烧鼠二枚，为末。日服二钱半，汤下。
小儿腹胀。
父母指爪甲烧，敷乳上，饮之。《千金方》
小儿腹胀，黄瘦。
用于鸡矢一两、丁香一钱为末，蒸饼，丸小豆大。每米汤下十丸，日三服。《活幼全书》
腹皮胀急，青色，不速治，须臾死。
胡粉盐熬色变，以摩腹上。《子母秘录》
小儿胁痛。
《千金》有马通粟丸。
小儿卒然肚皮青黑，乃血气失养，风寒乘之，危恶之症也。大青为末，纳口中，以酒送入。《保幼大全》方
小儿发黄，皮肉面目皆黄。
用生瓜蒌根捣，取汁二合，蜜二大匙和匀，暖服，日一服。《广利方》
小儿黄疸。
胡黄连　川黄连（各一两为末）
用黄瓜一个去瓤留盖，入药在内，合定面裹，煨熟，去面，捣，丸绿豆大。每量大小，温水下。《总微论》
小儿黄疸，眼黄脾热。
用青瓜蒌焙，研。每服一钱，水半盏，煎七分，卧时服。五更泻下黄物，立可。名逐黄散。亦治酒黄疸疾。《普济方》
小儿鳞体，皮肤如蛇皮。鳞甲之状，由气血否涩。亦曰胎垢，又曰蛇体。
白殭蚕去嘴为末，煎汤浴。一加蛇蜕。《保幼大全》
小儿痞渍。
急性子　水红花　大黄（各一两）
俱生研末，每味取五钱，外用皮硝一两拌匀。将鹁鸽一个，或白鸭一只，亦可去毛屎剖腹。勿犯水，以布拭净，将末装入内，用线扎定，砂锅内入水三碗，重重纸封，以小火煮乾。将鹁鸽翻调，焙黄色，冷定。早晨食之，日西时疾极软，三日大便下血，病去矣。忌冷物百日。孙天仁《集验方》
小儿痞块，腹大肌瘦面黄，渐成疳疾。
使君子仁（三钱）　木鳖子仁（五分）
为末，水丸龙眼大。每以一丸，用鸡子一个，破顶入药在内，饭上蒸熟，空心食之。《简便方》
小儿闪癖。
灯笼草研膏，敷。《嘉祐》方
小儿乳癖。
白芥子研末，水调摊膏，贴之，以平为期。《本草权度》
小儿吃泥。
用腻粉一分，砂糖和，丸麻子大。空心米饮下一丸，良久，泻出泥土，瘥。《经验方》
又　取好黄土煎黄连搜之，晒乾，与食。姚和众《童子私诀》
又　买市中羊肉一斤，令人以绳繫于地上，拽至家洗净炒，炙食，或煮汁亦可。姚和众方
小儿凡疰劳瘦，或时寒热。
用鳖头一枚烧灰，新汲水服半钱，日一服。《圣惠方》
小儿鬾病。
以红纱袋盛夜明砂，佩之。《直指方》
小儿鬾病，寒热如疳。
用冬瓜、萹蓄各四两，水二升，煎汤浴之。《千金方》
小儿咽肿痹痛者。
用鲤鱼胆二七枚和伏龙肝，以涂咽外，立效。《千金方》
又蛇蜕烧末，以乳汁服一钱。
小儿疝气，并内吊肾气。
以葛袋盛盐，于户口悬之，父母用手捻料尽，即愈。《日华本草》
小儿冷疝气痛，肤囊浮肿。
金铃子（去核五钱）　吴茱萸（二钱半）
为末，酒糊丸黍米大。每盐汤下二三十丸。《全幼心鉴》
小儿寒疝，腹痛，大汗出。
用梨叶浓煎七合，分作数服饮之，大良。《图经本草》
小儿差㿗。
用杜父鱼即土捕鱼也，擘开口咬之七下即消。差㿗，阴核大小也。
小儿淋疾。
槲叶三片煎汤，服一鸡子壳，小便即时下也。　孙真人方
小儿淋疾，日夜凡三百起。
用蒸饼、大蒜、淡豆豉三物捣丸，令以温水下三十丸，日三服，当日病减三之一。明日又三服，三日病除。宋孙琳尝以此治宁宗在藩，有验获赏。或问其说，琳曰：小儿何缘有淋？只是水道不利，三物皆能通利故尔。《爱竹淡薮》
小儿血淋。
鸡屎尖白如粉者，炒，研，糊丸绿豆大。每服三五丸，酒下，四五服，效。
小儿石淋。
牯牛阴毛烧灰，浆水服一刀圭，日再。张文仲
小儿秘涩。
枳壳（煨去穰）　甘草（各一钱）
以水煎服。《圣惠方》
小儿秘结。
猪苓（一两）
以水少许煮鸡屎白一钱，调服，立通。《外台秘要》
小儿不尿，乃胎热也。
用大葱白切四片，用乳汁半盏同煎片时，分作四服，即通。不饮乳者服之，即饮乳。若脐四旁有青黑色及口撮者，不可救也。《全幼心鉴》
小儿尿闭，乃热结也。
用大地龙数条去泥，入蜜少许研，敷茎卵。仍烧蚕蜕纸、朱砂、龙脑、麝香同研少许，以麦门冬灯心煎汤，调服。《全幼心鉴》
钱氏捻头散　治小儿小便不通。
用延胡索、苦楝子等分为末。每服半钱或一钱，以捻头汤食前调下。如无捻头，滴油数点代之。　钱氏小儿方
小儿虚闭。
葱白三根煎汤，调生蜜、阿胶末服。仍以葱头染蜜插入肛门，少顷即通。《全幼心鉴》
小儿遗尿，膀胱冷也。夜属阴，故小便不禁。
破故纸炒，为末。每夜热汤服五分。《婴童百问》
又　小豆叶捣汁，服之。《千金方》
小儿尿血。
甘草（一两二钱）
水六合，煎二合。一岁儿一日服尽。姚和众《至宝方》
小儿大便下血。
藕节晒乾，研末
人参、白蜜煎汤调服，日二服。《全幼心鉴》
又　甑带灰涂乳上，饮之。《外台秘要》
小儿脱肛。
五倍子为末。多以艾绒卷倍子末成筒，放便桶内，以瓦盛之，令病者坐于桶上，以火点著，使药烟燻入肛门，其肛自起；随后将白矾为末，复搽肛门，其肛自紧，再不复脱。
又　螺蛳二三升，铺在桶内坐之，少顷即愈。《简便》
又　荆芥、皂角等分，煎汤洗之，以铁浆涂上。亦治子宫脱出。《经验方》
闻雷即昏。一小儿七岁，闻雷即昏倒，不知人事。此气怯也。
以人参、当归、麦门冬各二两，五味子五钱，水一斗，煎汁五升；再以水五升煎滓，取汁二升。合煎成膏。每服三匙，白汤化下，服尽一斤，自后闻雷自若矣。虚者可用。《简便方》
小儿虫病。凡大人小儿有虫病，但每月上旬，侵晨空腹食使君子仁数枚，或以壳煎汤嚥下。次日，虫皆死而出也。或云七生七煨，食，亦良。忌热饮茶。犯之即泻。此物味甘气温，既能杀虫，又益脾胃，所以能敛虚热而止泻利。为小儿诸病要药。　时珍方
小儿蛔虫。
用苦楝根皮同鸡卵煮熟，空心食之，次日虫下。《集简方》
又方　抵圣散
用苦楝皮二两、白芜荑半两为末。每以一二钱水煎，服之。《经验方》
小儿蛔虫，啮心腹痛。
单用鹤风研末，以肥猪肉汁下之。五岁一服二分，虫出即止也。李绛《兵部手书集方》
小儿蛔咬，心痛面青，口中沫出，临死者。
取扁竹十斤锉，以水一石煎至一斗，去滓，煎如饴。隔宿勿食。空心服一升，虫即下也。仍常煮汁作饭食。《海上歌》云：心头急痛不能当，我有仙人海上方；萹蓄醋煎通口咽，管教时刻即安康。《食疗方》
小儿蛔痛。
五灵脂末（二钱）　灵矾（火飞半钱）
每服一钱，水一盏，煎五分，温服，当吐出虫，愈。阎孝忠《集效方》
小儿蛔痛，口流涎沫。
使君子仁为末，米饮五更调服一钱。《全幼心鉴》
小儿流涕，是风寒也。
白芷末　葱白
捣，丸小豆大。每茶下二十丸。仍以白芷末、姜汁调涂太阳穴，乃食热葱粥，取汗。《圣惠方》
小儿鼻乾无涕，脑热也。
用黄米粉、生矾末各一两，每以一钱水调，点囟上，日二次。《普济方》
小儿鼻塞、头热。
用燻草一两、羊髓三两，铫内慢火熬成膏，去滓。日摩背上三四次。《圣惠方》
小儿头热，鼻塞不通。
湿地龙粪捻饼，贴囟上，日数易之。《圣惠方》
小儿疣目。
用鸡肫黄皮擦之，自落。《集要方》
小儿阴肿，多因坐地风袭，及虫蚁所吹。
用蝉蜕半两煎水洗。仍服五苓散，即肿消痛止。　危氏方
小儿阴肿，阳明经风热、湿气相搏，茎阴无故肿，或痛缩。宜宽此一经自愈。
广木香　枳壳（麸炒二钱半）　炙甘草（二钱）
水煎服。鲁氏《小儿方》
蚯蚓吹小儿阴肿。
取雄鸭涎抹之，即消。《海上方》
小儿阴肿赤痛，日夜啼叫，数日退皮，愈而复作。
用老杉木烧灰，入腻粉、清油调敷，效。　危氏《得效方》
小儿囊肿
天花粉（一两）　炙甘草（一钱半）
水煎，入酒服。《全幼心鉴》
小儿阴㿉，肿大不消。
硼砂一分水研，涂之，大有效。《集玄方》
小儿卵肿。
地龙粪以薄荷汁和，涂之。　危氏《得效方》

丹毒  ***************************
诸恶疮肿，小儿游瘤丹毒。
慈菇叶捣烂，涂之，即消。　苏颂
治小儿火疮，丹肿疮毒。
鲤鱼血涂之，立瘥。　苏恭
热丹
白上（一分）　寒水石（半两）
为末，新汲水调涂。钱乙小儿方
小儿丹肿。
绿豆（五钱）　大黄（二钱）
为末，用生薄荷汁入蜜调涂。《全幼心鉴》
小儿火丹，热如火，绕脐即损人。
马苋捣，涂。《广利方》
小儿丹毒，从两股走及阴头。
用李根烧为末，以田中流水和，涂之。《千金方》
小儿赤丹，从脚趺起。枣根煎汤，频浴之。　时珍
小儿丹毒，从髀起流下阴头，赤肿出血。
用鲫鱼肉切五合、赤小豆末二合捣匀，入水和，敷之。《千金方》
赤游风丹，渐渐肿大。
五味子焙，研，热酒服一钱，自消。神效。《保幼大全》
赤游风丹，行于上下，至心即死。
菘菜捣，敷之，即止。《子母秘录》
丹瘤。
木鳖子仁研如泥，醋调敷之，一日三五上，效。《外科精义》
又　蓖麻子仁五个去皮，研，入面一匙，水调涂之。甚效。《修丹秘旨》
小儿丹瘤，游入腹内必死。初发，急以截风散截之。
白芷　寒水石
为末，生葱汁调涂。《全幼心鉴》
小儿丹毒，作疮出水。
豉炒烟尽，为末，油调敷之。姚和众方

诸疮  ***************************
小儿诸疮，恶疮，秃疮，蠼螋疮，浸淫疮。
并宜楝树皮或枝烧灰，敷之。乾者，猪脂调。《千金方》
小儿头身恶疮。
慈竹箨烧散，和油涂之；或入轻粉少许。　时珍
婴儿胎疮满头。
用水边乌桕树根晒，研，入雄黄末少许，生油调搽。《经验良方》
小儿头上生疮。
海螵蛸　白胶香（各二钱）　轻粉（五分）
为末。先以油润洗净，乃搽末，二三次即愈。《卫生易简方》
又　镜面草日乾，为末，和轻粉、麻油敷之，立效。《杨氏家藏方》
又　猪腰子一个批开，去心膜，入五倍子、轻粉末等分在内，以砂糖和面固济，炭火炙焦，为末，清油调涂。《经验良方》
小儿头疮，黏肥及白秃。
用皂角烧黑为末，去痂敷之。不过三次即愈。《笔峰杂兴》
小儿头疮白秃。
蔗滓烧存性，研末，乌桕油调涂频频，取瘥。烧烟勿令入人目，能使暗明。　时珍
又　大蜈蚣一条、盐一分，入油内浸七日，取油搽之。极效。《海上》
又　韶脑（一钱）　花椒（二钱）　脂麻（二两）
为末。以退猪汤洗后，搽之。《简便方》
又　醋和榆白皮末涂之，虫当出。《产乳方》
又　生羊骨髓调轻粉，搽之。先以泔水洗净，一日二次，数日愈。《经验方》
又　猪蹄甲七个，每个入白矾一块、枣儿一个，烧存性，研末，入轻粉、麻油调搽。不过五上，愈。
又　瓠藤同裹盐荷叶煎汤，浓汁洗，三五次愈。《总录》
白秃腊梨。
灰窑内烧过红土墼（四两）　百草霜（一两）　雄黄（一两）　胆矾（六钱）　榆皮（三钱）　轻粉（一钱）
为末，猪胆汁调，剃头后搽之。百发百中，神方也。　陆氏《积德堂方》
小儿头疮，浸淫成片。
梁上尘和油瓶下滓，以皂荚汤洗后，涂之。《子母秘录》
小儿头疮，昼开出脓，夜即复合。
用鲫鱼长四寸一枚去肠，大附子一枚去皮研末，填入炙焦，研，敷，捣蒜封之。效。《圣惠方》
小儿头疮，久不愈。
胡桃和皮灯上烧存性，碗盖出火毒，入轻粉少许，生油调涂一二次，愈。《保幼大全》
小儿头疮，因伤湿入水成毒，脓汁不止。
用红曲嚼，罨之。甚妙。
小儿奶疽，生面上。
用枫香为膏，摊，贴之。《活幼全书》
小儿眉疮。
黑驴屎烧研，油调涂之，立效。《圣惠方》
又　猪颈骨髓六七枚，白胶香二钱，同入铜器熬稠，待冷为末，麻油调涂。
小儿鼻下生疮。
牛草拳烧，研，敷。《别录》
小儿鹅口。
桑皮汁和胡粉，涂之。《子母秘录》
小儿口疮。
羊脂煎薏苡根，涂之。《活幼新书》
又　五月五日虾蟆炙，研末，敷之即瘥。《子母秘录》
小儿口疮，不能吮乳。
密陀僧末醋调，涂足心。疮愈洗去。《简易方》
又　刚子一枚，连油研，入黄丹少许。剃去囟上发贴之，四边起粟泡，便用温水洗去。乃以菖蒲汤再洗，即不成疮。神效。《瑞竹堂方》
小儿口疮糜烂。
黄丹（一钱）　生蜜（一两）
相和，蒸黑。每以鸡毛蘸搽，效。《普济方》
又　生硫黄水调，涂手足心，效即洗去。　危氏《得效方》
小儿口疮，通白者。
白殭蚕炒黄，拭去黄肉毛，研末，蜜和，敷之，立效。《小儿宫气方》
小儿口疮白漫，拭净，桑白皮中白汁涂之，便愈。又涂金刃所伤燥痛，须臾血止，仍以白皮裹之。甚良。　苏颂
小儿口疮白屑，如鹅口，不须服药。
以生天南星去皮脐，研末，醋调，涂足心，男左女右。阎孝忠《集效方》
婴儿鹅口，白厚如纸。
用坯子胭脂，以乳汁调，涂之，一宿效。男用女乳，女用男乳。《集简方》
又　嚼黍米浓汁，涂，有效。　时珍方
小儿鹅口，满口白烂。
枯矾（一钱）　朱砂（二分）
为末。每以少许敷之，日三次。神验。《普济方》
鹅口疮，自内生出，可治；自外生入，不可治。
用食草白鹅下清粪，滤汁，入砂糖少许搽之；或用雄鹅粪眠倒者烧灰，入麝香少许，搽之。并效。《永类钤方》
小儿唇肿。
桑木汁涂之，即愈。《圣惠方》
鹅口重舌。
竹沥同焰硝点之。《普济方》
小儿舌疮，饮乳不得。
白矾和鸡子置醋中，涂儿足底，二七日愈。《千金方》
又　白及末、乳汁调涂足心。《圣惠方》
重舌木舌。
殭蚕为末，吹之，吐痰甚妙。
一方　殭蚕（一钱）　黄连（蜜炒二钱）
为末，掺之，涎出为妙。陆氏《积德方》
小儿口疮风疳。
用柳木蛀虫矢烧存性，为末，入麝香少许，搽之。杂木亦可。《幼幼新书》
重舌木舌，胀大塞口。
半夏煎醋，含漱之。
小儿重舌。
皂角刺灰入朴硝或脑子少许漱口，掺入舌下，涎出自消。《圣惠方》
又　甑带烧灰，敷舌下。亦治小儿鹅口。《圣惠方》
又　釜下土和苦酒，涂之。《千金方》
小儿重舌重齶。
并用蛇蜕灰醋调，敷之。《圣惠方》
小儿燕口，两角生疮。
发灰三钱，饮汁服。《子母秘录》
《圣惠》以猪脂和发灰涂疮上。
小儿吻疮，经年欲腐。
葵根烧，研，敷之。《圣惠方》
小儿耳疮。
屠几上垢敷之。《千金方》
小儿月蚀。
蔷薇根（四两）　地榆（二钱）
为末。先以盐汤洗过，敷之。《全幼心鉴》
小儿耳疮月蚀。
胡粉和土，涂之。《子母秘录》
又　黄连末敷之。《子母秘录》
小儿瘰疬。
脂麻，连翘等分，为末，频频食之。《简便方》
又　榆白皮生捣如泥，封之，频易。《必效方》
小儿咽瘑生疮。
猪牙车骨年久者，槌碎炙，令髓出，热取涂之。《小品方》
又　韭地曲蟮屎、米泔水和，煅过，入百草霜等分，研末，香油调涂之。《摘玄方》
又　鼠屎研末，香油调，搽。
小儿骨疮。
《海上方》诗云：小儿骨痛不堪言，出血流脓甚可怜；寻取水蛇皮一个，烧灰油抹敷疼边。
小儿脐疮，出血及脓。
海螵蛸，胭脂为末，油调，搽之。《圣惠方》
小儿脐疮下合者。
黄柏末涂之。《子母秘录》
又　伏龙肝末敷之。亦用龙骨煅，研，敷。《圣惠方》
又　甑带烧灰，敷之。《子母秘录》
小儿脐疮出汁，久不瘥。
虾蟆烧末敷之，日三。甚验。一加牡蛎等分。《外台秘要》
又　马齿苋烧，研，敷之。《千金方》
小儿脐烂成风。
杏仁去皮研，敷。《子母秘录》
小儿蓐疮。
五月五日取蟾蜍炙，研末，敷之，即瘥。《子母秘录》
又　嚼泽兰心封之，良。《子母秘录》
小儿天疱湿疮。
曝乾百合花研末，菜子油涂，良；或用生百合捣，涂，亦佳。
孩子热疮。
乱发一团如梨子大，鸡子黄十个煮熟，同于铫子内熬至甚干，始有液出，旋置盏中，液尽为度，用敷疮上。即以苦参粉粉之。神效。《传信方》
小儿脓疮，遍身不干。
用黄柏末入枯矾少许，掺之即愈。《简便方》
小儿浸淫疮，痛不可忍，发寒热者。
刺蓟叶捣烂，新水调，敷疮上，干即易之。《简要济众方》
小儿虫疮。
榆皮末和猪脂涂绵上，覆之，虫出立瘥。《千金方》
小儿甜疮。
大枣去核，填入绿矾，烧存性，研，贴之。《拔萃方》


卷十六·外科  ——————————————————————————————————————————————————————————————————————————————————————————

痈疽  ***************************
治消渴愈后，预防发痈疽，先宜服此。
用忍冬藤根茎花叶皆可，不拘多少入瓶内，以无灰好酒浸，以糠火煨一宿，取出晒乾，入甘草少许，研为细末，以浸药酒打面糊，丸梧子大。每服五十丸至百丸。汤酒任下。名忍冬丸。此药不特治痈疽，大能止渴。亦治五痔诸瘻。《外科精要》
凡消渴而后发痈疽，或先痈疽而后发渴，并宜服此。治渴补虚，安和脏腑。若常服终身，可免痈疽之疾。
用绵黄耆箭簳者去芦六两，一半生用，一半以盐水润湿，饭上蒸三四次，焙，锉、粉甘草一两，一半生用，一半炙黄为末。每服二钱，白汤点服，早晨日午各一服。亦可煎服。名黄耆六一汤。《外科精要》
又　用嫩桑条细切一升，熬香，煎饮。亦无禁忌。久服终身不患偏风。　苏颂
治痈疽发背，肠痈奶痈，无名肿毒，焮痛实热，状类伤寒，不问老幼、虚实服之。托里未成者，内消已成者，即溃。
忍冬叶　黄耆（各五两）　当归（一两）　甘草（八钱）
为细末。每服二钱，酒一盏半，煎一盏，随病上下，日再服；以滓敷之。《和剂局方》
治一切痈疽发背，疖毒恶候浸大，有死血阴毒在中，则不痛，敷服即痛；有忧怒积气内攻，则痛不可忍，敷服即不痛；或蕴热在内，热逼人手不可近，敷服即清凉；或气虚冷溃而不敛，敷服即敛；若七情内郁，不问虚实寒热，治之皆愈。
用远志不拘多少，米泔浸洗，捶去心，为末。每服三钱，温酒一盏调，澄少顷，饮其清，以滓敷患处。名远志酒。《三因方》
治痈疽发背，不问发在何处，发眉发颐，或头或项，或背或腰，或胁或乳，或手足，皆有奇效。乡落之间，僻陋之所，贫乏之人，药材难得，但虔心服之，俟其疽破，仍以神异膏贴之。其效甚妙。
用忍冬藤生取一把，以叶入砂盆研烂，入生楂子酒少许，稀调得所，涂于四围，中留一口泄气。其藤只用五两，木槌槌损，不可犯铁。大甘草筛，生用一两。同入砂瓶内，以水二碗，文武火慢煎至一碗，入无灰好酒一大碗，再煎十数沸，去滓，分为三服，一日一夜吃尽。病重者，一日二剂。服至大小肠通利，则力到，无不愈矣。如无生者，只用乾者，然力终不及生者效速。名忍冬酒。《外科精要》
凡有疽疾，一日至三日之内，宜连进十馀服，方免变症，使毒气出外；服之稍迟，毒气内攻，渐生呕吐，或鼻生疮菌，不食即危矣。四五日后，亦宜间服之。
用真绿豆粉一两、乳香半两、灯心同碾，和匀。以生甘草浓煎汤调下一钱，时时呷之。若毒气冲心，有呕逆之证，大宜服此。名内托护心散，又名乳香万全丸。盖绿豆压热下气，消肿解毒；乳香消诸痈肿毒。服至一两。则香彻疮孔中，真圣药也。李嗣立《外科》
一切痈疽恶毒将发，预期服之，能消肿逐毒，使毒不内攻。功效不可具述。
用大横纹粉草二斤槌碎，河水浸一宿，揉取浓汁，再以密绢滤过，银石器内慢火熬成膏，以瓷罐收之。每服一二匙，无灰酒或白汤下。曾服丹药者，亦解之。或微利无妨。名国老膏。《外科精要》
又　甘草三两微炙，切，以酒一斗同浸瓶中。用黑铅一斤熔成汁，投酒中取出，如此九度。令病者饮酒至醉，寝后即愈也。《经验方》
又　以麻油一斤，银石器煎二十沸，和醇醋二碗，分五次一日服尽，使毒内消。《直指方》
痈疽肿毒，一切恶疮。
豨莶草端午採者（一两）　乳香（一两）　白矾（烧半两）
为末。每服二钱，热酒调下。毒重者，连进三服。得汗妙。《乾坤秘韫》
诸般痈肿。
新掘天门冬三五两洗净，砂盆擂细，以好酒滤汁，顿服。未效，再服，必愈。《医学正传》
痈疽恶疮。
紫花地丁连根同苍耳叶等分捣烂，酒一锺搅汁，服。　杨诚《经验方》
痈疽疮疡，皆因气滞血凝而致，宜服药引气通血。最忌臭秽不洁，触之，毒必引蔓。香附子最能进食宽气，名独圣散。
用香附子去毛，以生姜汁淹一宿，焙乾，研为细末。无时以白汤服二钱。如疮初作，以此代茶；疮溃后亦宜服之；或只以《局方》小乌沉汤，少用甘草。愈后服至半年，尤妙。陈自明《外科精要》
痈疽肿毒初起。
取薜荔茎叶即木莲一握研汁，和酒温服，利下恶物，去其根本。
又　用木莲四十九个揩去毛，研细，酒解开，温服。功与忍冬不相上下。
一云用薜荔叶乾末，酒服亦效。俱《外科精要》
背疽初发。
用黄明牛皮胶四两、酒一碗，重汤炖化，随意饮尽。不能饮者，滚白汤饮之。服此，毒不内攻，不传恶症。阮氏《经验方》
又方　加穿山甲四片，同烧存性，研末。酒调服。极效。　唐氏《经验方》
一切痈疽，及肠痈、奶痈，赤肿未破，或已破而脓血不散，发热疼痛，能食者，并宜排脓托里散。
用地蜈蚣、赤芍药、当归、甘草等分为末。每服二钱，温酒送下。《和剂局方》
痈疽焮痛。
用络石茎叶一两洗，晒，勿见火、皂荚刺一两新瓦焙黄、甘草节半两、大瓜蒌一个取仁炒香，乳香、没药各三钱。每服二钱，水一盏，酒半盏，慢火煎至一盏，温服。络木者无用。名止痛灵宝散。《外科精要》
一切痈疽，及打扑伤损，未破疼痛者。
以生地黄杵如泥，摊在上，掺木香末于中，又摊地黄泥一重，贴之。不过三五度，即内消也。王衮《博济方》
一切痈疽发背，无名肿毒，年少气壮者。
用黑牵牛、白牵牛各一合，布包槌碎，以好醋一碗，熬至八分，露一夜，次日五更温服。以大便出脓血为妙。名济世散。张三峰仙方
痈疽疔肿恶疮，及黄疸。
慈菇连根同苍耳草等分，捣烂，以好酒一锺滤汁，温服；或干之为末，每酒服三钱。《乾坤生意》
痈疽寒颤。
乳香半两，熟水研服。颤发于脾，乳香能入脾故也。《仁斋直指方》
恶毒痈肿，或连阴卵、髀间，疼痛挛急，牵入小腹，不可忍，一宿即杀人者。
用茴香叶捣汁一升服之，日三四服。其滓以贴肿上。冬月用根。此是外国神方，起死回生神验。
腹内生疡在肠脏，不可药治者。
取皂角刺不拘多少，好酒一碗，煎至七分温服。其脓血悉从小便中出。极效。不饮酒者，水煎亦可。　蔺氏《经验方》
痈疽恶毒。
番降末、枫乳香等分，为丸，熏之，去恶气。甚妙。《集简方》
痈疽发背，一切肿毒。
荞麦面　硫黄（各二两）
为末，井华水和作饼，晒收。每用一饼，磨水敷之。痛则令不痛，不痛则令痛，即愈。《直指方》
治一切痈肿发背，无名肿毒，初发焮热。未破者，取效如神。
用隔年陈小粉，愈久者愈佳，以锅炒之，初如饧，久炒则干，成黄黑色，冷定研末，陈米醋调成糊，熬如黑漆，瓷罐收之。名乌龙膏。用时摊纸上，剪孔贴之，即如冰冷，疼痛即止；少顷觉痒。干亦不能动，久则肿青自消，药力亦尽而脱落。甚妙。药易而功大，济生者宜收藏之。《积善堂方》
痈疽发背，初起者。
用獖猪腰子一双，同飞面捣如泥，涂之即愈。
痈疽初起。
乾姜一两炒紫色，研末，醋调敷四围，留头自愈。《诸症辨疑》
痈肿初起。
芫花末和膏，涂之。《千金方》
痈肿未成，用此拔毒。
水调牡蛎粉涂之，干更上。姚僧垣《集验方》
痈疽发背，无名肿毒，贴之如神。
紫花地丁草三伏时收，捣，以白面和成饼，盐醋浸一宿，贴之。昔有一尼发背，梦得此方，数日而痊。孙天仁《集验方》
痈肿未成脓。
牛耳垢封之，即散。　时珍方
治一切痈疽发背，流注诸肿毒，冷热不明者。
紫荆皮（炒三两）　独活（去节炒三两）　赤芍药（炒二两）　生白术（一两）　木蜡（炒一两）
共为末。用葱汤调，热敷之，名冲和膏。血得热则行，葱能散气也。疮不甚热者，酒调之；痛甚者，加乳香；筋不伸者，亦加乳香。大抵痈疽流注，皆是气血凝滞所成，遇温则散，遇凉则凝。此方温平。紫荆皮乃木之精，破血消肿；独活乃土之精，止风动血，引拔骨中毒，去皮间湿气；芍药乃火之精，生血止痛；木蜡乃水之精，消肿散血，同独活能破石肿坚硬；白芷乃金之精，去风生肌止痛。盖血生则不死，动则流通。肌生则不烂，痛止则不焮，风去则血自散，气破则硬可消、毒自除。五者交治，病安有不愈者乎？《仙传方》
一切痈肿未溃。
用干人粪末、麝香各半钱，碾匀，以豆大津调，贴头外，以醋面作钱护之。脓溃去药。寇宗奭《衍义》
铁箍散　治一切痈疽发背，乳痈恶疮，不拘已成未成，已穿未穿，并用。
芙蓉叶或根皮或花，或生研或乾研末，以蜜调涂于肿处四围，中间留头。干则频换。初起者，即觉清凉，痛止肿消；已成者，即脓聚毒出；已穿者，脓出易敛。妙不可言。或加生赤小豆末，尤妙。
痈疽疮肿，已溃未溃皆可。
用盐白梅烧存性，为末，入轻粉少许，香油调涂四围。王氏《简易方》
治一切痈疽赤肿，不拘善恶。水调赤小豆末涂之，无不愈者。但其性黏，干则难揭。入苎根末，即不黏。此法尤佳。　时珍
《小品方》同，无苎根末。
痈疽肿毒。
重阳前取芙蓉叶研末，端午日取苍耳草烧存性，研末，等分，蜜水调涂四围，其毒自不走散。名铁井阑。《简便方》
又　黄蜀葵花用盐掺收瓷器中，密封经年不坏。每用敷之，自平自溃。无花用根叶亦可。《直指方》
诸般痈肿。
黄明胶一两，水半升化开，入黄丹一两，煮匀。以翎扫上疮口；如未成者，涂其四围自消。《本事方》
痈疽发背。
榆根白皮切，清水洗，捣烂，和香油敷之，留头出气。燥则以苦茶频润，不黏更换新者。将愈，以桑叶嚼烂，随大小贴之，口合乃止。神效。
痈疽结热。
芭蕉根捣烂，敷肿处，去热毒。《别录》
痈肿焮热作痛。
大黄末醋调涂之，燥即易。不过数易即退。甚验神方也。《肘后方》
痈疽腮肿。
取朱槿叶或花同芙蓉叶、牛蒡叶、白蜜研膏，敷之即散。　时珍
痈疽便闭。
紫草　瓜蒌实（等分）
新水煎服。
又　用生甘草二钱半，井水煎服。能疏导恶物。俱《直指方》
痈疮大痛。
壁虎焙乾，研末，油调敷之，即止。《医学摘要》
治痈肿无头。
蚕茧烧灰酒服，次日即破。　时珍
又　牛蒡子吞一枚即出。[艹/冏]麻子亦佳。　苏恭方
痈肿无头，三日后。
取葵子一百粒水吞之，当日开也。《孟诜方》
又　白瓷器研末，敷，可代针。　时珍方
又　蜀葵子为末，水调，敷之。《经验后方》
阴疽不发，头凹沉黯，不疼无热，服内补散不起。
用人牙煅过、穿山甲炙各一分为末，分作两服，用当归、麻黄煎酒下；外以姜汁和面敷之。
又　川乌头　硫黄　人牙煅过
为末，酒服亦效。《仁斋直指方》
诸般痈肿，拔毒止痛。
荷叶中心蒂如钱，不拘多少，煎汤淋洗，拭乾，以飞过寒水石同腊猪脂涂之。《本事方》
又　龙葵茎叶捣，敷。《经验方》
痈疽，有脓不溃。
箔经绳烧，研，和腊猪脂敷四畔，即溃。不须针灸。　时珍
又　苦酒和雀屎如小豆大，敷疮头上，即穿也。《肘后方》
决痈代针。
白鸡翅下两边第一毛烧灰，水服，即破。《外台秘要》
痈脓不出。
人乳汁和面，敷之，比晓脓尽出，不可近手。《千金》
痈疽拔脓。痈疽不破，或破而肿硬无脓。
斑蝥为末，以蒜捣膏，和水一豆许贴之，少顷，脓出，即去药。《直指方》
痈疽恶疮，脓血不止。
地骨皮不拘多少，洗净，刮去粗皮，取细白穰。以粗皮同骨煎汤洗，令脓血尽；以细穰贴之。立效。有一朝士，腹胁间病疽经岁。或以地骨皮煎汤淋洗，出血一二升，家人惧，欲止之。病者曰：疽似少，快更淋之。用五升许，血渐淡，乃止。以细穰贴之，次日结痂愈。唐慎微《本草》
痈疽不合。
破蒲席烧灰，腊月猪脂和，纳孔中。《千金方》
又　牛屎烧末，用鸡子白和封，干即易之。神验也。《千金月令》
痈疽不敛，不拘发背，一切疮。
用鳖甲烧存性，碾，掺。甚妙。李楼《怪症奇方》
又　经霜黄桑叶为末，敷之。《直指方》
溃痈作痒。
以盐摩其四围，即止。《外科精义》
痈疽恶肉。
白炭灰　白荻灰（等分）
煎膏，涂之，蚀尽恶肉以生肉。膏贴之亦去黑子。此药只可留十日，久则不效。《肘后》
内痈未成。
取伏鸡屎，水和，服，即瘥。《千金方》
又　石蟹捣，敷久，疽疮无不瘥者。　藏器
肠痈未成。
马牙烧灰，鸡子白和，服之。《千金方》
肠胃生痈，有败血，腥秽殊甚，脐腹冷痛。用此排脓下血。
单叶红蜀葵根　白芷（各一两）　白枯矾　白芍药（各五钱）
为末，黄蜡熔化为丸梧子大。每空心米饮下二十丸。待脓血出尽，服十宣散补之。坦仙《皆效方》
肠内生痈。
雄鸡顶上毛并屎烧末，空心酒服。《千金方》
肠痈已成，小腹肿痛，小便似淋，或大便艰涩，下脓。
用甜瓜子一合、当归炒一两、蛇壳一条，㕮咀。每用四钱，水一盏半，煎一盏，食前服，利下恶物为妙。《圣惠》
肠痈内痛。
大枣（连核烧存性）　百药煎（等分）
为末。每服一钱，温酒服，日一，取效。《直指方》
肠痈外敷。
死人塚上土作泥，涂之，良。《千金方》
肠痈腹痛，其状两耳轮甲错，腹痛或绕脐有疮如粟，下脓血。
用马蹄灰和鸡子白涂，即拔毒气出。《千金方》
治小肠痈。
鳝鱼头烧灰，酒服，有效。《医学集成》
腹痈有脓。
薏苡仁附子败酱汤
用薏苡仁十分、附子二分、败酱五分捣为末。每以方寸匕，水二升煎一升，顿服，小便当下，即愈。张仲景《金匮玉函》
肺痈。
以白酒浆炖鱼腥草，熟食之，愈。不妨多食。　自传秘方
阴下悬痈，生于穀道前、阴器后。初发如松子大，渐如莲子。数十日后，赤肿如桃李，成脓即破，破则难愈也。
用横纹甘草一两四寸截断，以溪涧长流水一碗（河水、井水不用），以文武火慢慢蘸水炙之，自早至午，令水尽为度，劈开视之，中心水润乃止，细锉。用无灰好酒二小碗，煎至一碗，温服，次日再服，便可保无虞。此药不能急消，过二十日方得消尽。必未破时，用粉甘草一斤作一剂，乃能服尽立消。李迅方
下部悬痈，择人神不在日，空心用井华水调百药煎末一碗，服之，微利后，却用秋葫芦，一名苦不老，生在架上而苦者，切片，置疮上灸二七壮。萧端式病此连年，一灸遂愈。《永类钤方》
坐马痈。
纺车弦烧灰，敷之。　时珍
便痈肿痛。
贝母　白芷（等分）
为末。酒调服或酒煎服，以滓贴之。《永类钤方》
便痈脓血。
白胶香一两为末，入麝香、轻粉少许，掺之。《袖珍》
外肾痈疮。
抱出鸡卵壳　黄连　轻粉（等分）
为细末，用炼过香油调涂。《医林正宗》
手足甲疽。
雄黄　蛇皮（等分）
为末。以泔洗净，割去甲入肉处，敷之，一顷痛定。神效。《近效方》
甲疽溃痛，胬肉裹趾甲，脓血不瘥者。
用牡蛎头厚处生研为末。每二钱，红花煎酒调下，日三服。仍用敷之取效。《胜金方》
治甲疽生于脚趾边，肿烂。
用䕡茹三两、黄耆二两，苦酒浸一宿，以猪脂五合煎，取膏三合，日三涂之，即消。《孟诜方》
甲疽肿痛。
石胆一两烧烟尽，研末敷之，不过四五度，瘥。　梅师方
甲疽延烂，或因割甲伤肌，或因甲长侵肉，遂成疮肿，黄水浸淫相染，五趾俱烂，渐上脚跌，泡浆四边起，如火烧疮，日夜怪憎，医不能疗。
绿矾石五两烧至汁尽，研末，色如黄丹收之。每以盐汤洗拭，用末厚敷之，以软帛缓裹。当日即汁断疮干。每日一遍。盐汤洗耀，有脓处使净，敷其痂干处，不须近。但有急痛者，涂酥少许，令润。五日即觉上痂起，依前洗敷，十日痂渐渐剥尽。软处或更生白脓泡，即擦破敷之，自然瘥也。《外台秘要》
甲疽胬肉脓血，疼痛不愈。
用乳香为末、胆矾烧，研，等分，敷之，内消即愈。《灵苑方》
甲疽疮脓，生足趾甲边，赤肉突出，时时举发者。
黄耆（二两）　䕡茹（一两）
醋浸一宿，以猪脂五合，微火上煎取三合，绞去滓，以封疮口上，日三度，其内自消。《外台秘要》
妇人甲疽。妇人趾甲内生疮，恶肉突出，久不愈，名臭田螺。
用皂矾日晒夜露，每以一两煎汤，浸洗。仍以矾末一两，加雄黄二钱、硫黄一钱、乳香、没药各一钱，研匀，搽之。《医方摘要》
积年骨疽，一捏一汁出者。
熬饴糖勃疮上。仍破生鲤鱼㩉之，顷时括视虫出，更洗，敷药，虫尽则愈。《肘后》
又　鼠皮生剥贴附骨疽疮，即追脓出。　时珍方
附骨疽漏。
蜣螂七枚，同大枣捣，敷。刘涓子方
胻疽青烂，生于腨胫间，恶水淋漓，经年疮冷，败为深疽青黑，好肉虚肿，百药不瘥，或瘥而复发。
先以药饵去恶肉，后用獖猪屎散，甚效。以猪屎烧，研为末，纳疮孔令满，白汁出吮去，更敷，有恶肉再蚀去，乃敷。以平为期。有验。《千金方》
痒疽内固。
黄耆　人参（各一两）
为末，入真龙脑一钱，用生藕汁和丸绿豆大。每服二十丸，温水下，日日服。《本事方》
异疽，似痈而小有异，脓如小豆汁，今日去，明日满。
用芸薹捣熟，布袋盛于热灰中煨熟，更互熨之，不过两三度。无叶用乾者。《千金方》
酒毒生疽。一妇人嗜酒，胸生一疽，脉紧而涩。
用酒炒人参、酒炒大黄等分为末。姜汤服一钱，得唾汗出而愈。丹溪医案
脑上痈疖。
石灰入饭内捣烂，合之。　李楼《奇方》
疽疮有虫。
生麻油滓贴之，绵裹，当有虫出。《千金方》

石痈  ***************************
石痈诸痈。
赤小豆五合，纳苦酒中五宿，炒研。以苦酒和涂，即消。加瓜蒌根等分。
石痈，坚硬如石，不作脓。
莨宕子为末。醋和，敷疮根，即拔出。《千金方》
又　用蛇蜕皮贴之，经宿便愈。《圣济总录》
又　用橡子一枚，以醋于青石上磨汁，涂之，干即易。不过十度即平。《千金方》
又　生商陆根捣，擦之。燥即易，取软为度。亦治湿漏诸疖。　张文仲方
又　梁上尘灰，葵根，英灰等分，用醋和，敷之。《千金方》

瘭疽  ***************************
瘭疽恶毒。肉中忽生一黤子，大如豆粟，或如梅李，或赤或黑，或白或青，其靥有核，核有深根应心，能烂筋骨。毒入脏腑即杀人。但饮葵根汁，可折其热毒。　姚僧坦《集验方》
手足瘭疽。此瘭喜著手足肩背，累累如赤豆，剥之汁出。
用芸薹叶煮汁，服一升，并食干熟菜数顷。少与盐酱。冬月用子研水服。《千金方》
又　生人发灰，米汤服二钱；外以生人发灰三分、皂角刺灰二分、白芨一分为末，乾掺；或以猪胆汁调。《直指方》
又　大鲫鱼（长三四寸者）　乱发灰（一鸡子大）　猪脂（一升）
同煎膏，涂之。《千金方》
又　以温醋、米泔洗净，用胡燕窠土和百日男儿屎，敷之。《千金》
瘭疽著手足肩背，累累如米起，色白，刮之汁出，愈而复发。
虎屎白者，以马尿和之，晒乾烧灰，粉之。《千金方》
瘭疽毒疮，喜著十指，状如代指，根深至肌，能坏筋骨；毒气入脏杀人。
宜烧铁烙之，或灸百壮，日饮犀角汁，取瘥。《千金方》
瘭疽彻骨痒。
狗屎烧灰涂疮，勿令病者知。　藏器

多骨疽  ***************************
骨疽不愈，愈而复发，骨从孔中出。
宜疮上灸之。以乌雌鸡一只，去肉取骨，炒成炭，以三家甑蔽、三家砧木刮屑各一两，皆烧存性，和导疮中，碎骨当出尽而愈。《千金方》
又　芜菁子捣敷之，用帛裹定，日一易之。《千金方》
骨疽不合。
掘地作坑，口小里大，深三尺，以乾鸡屎二升同艾及荆叶捣碎，入坑内，烧令烟出，以疽口就熏，用衣拥之，勿令泄气，半日当有虫出。甚效。《千金方》
多骨疮，不时出细骨。乃母受胎未及一月，与六亲骨肉交合，感其精气，故有多骨之名。用密陀僧末，桐油调匀，摊之即愈。《寿域方》

疔疮  ***************************
疔肿痈疽，及一切无名肿毒。
用野菊花茎叶、苍耳草各一握共捣，入酒一碗，绞汁服；以滓敷之，取汗即愈。或六月六日採苍耳叶、九月九日採野菊花为末，每酒服三钱亦可。《卫生易简方》
孙氏《集效方》只用野菊花连茎捣烂，酒煎，热服取汗；以滓敷，即愈。
疔疮发背。
草乌头去皮，为末，用葱白连须和，捣丸豌豆大，以雄黄为衣。每服一丸，先将葱一根细嚼，以热酒送下，或有恶心，呕三四口，用冷水一口止之，即卧，以被厚盖，汗出为度。亦治头风。《乾坤秘韫》
疔疮肿毒。
端午採豨莶草日乾，为末。每服半两，热酒调下，汗出即愈。极有效验。《集简方》
又　小蓟（四两）　乳香（一两）　明矾（五钱）
为末。酒服二钱，出汗为度。《普济方》
疔肿初起。
王不留行子为末，蟾酥丸黍米大。每服一丸，酒下汗出，即愈。《集简方》
又　白芷（一钱）　生姜（一两擂）　酒（一盏）
温服取汗，即散。《袖珍方》
疔疮入腹。
牡猪屎和水绞汁，服三合，立瘥。《圣惠方》
疔疮发汗。
千年石灰炒十分，旧黑伞纸烧灰一分，各为末，和匀，每用一小匙。先以齑水些少，倾入香油些少，同末搅匀，沸汤一盏调下，厚被盖之，一时大汗出也。《医方捷径》
疔肿疮毒已笃者。
用土蜂房一个、蛇退一条，黄泥固济，煅存性，为末。每服一钱，空心好酒下，少顷，腹中大痛。痛止，其疮已化为黄水矣。轻者，一服立效；甚者，不过二服。《普济方》
一切疔肿，危困者。
用苍耳根叶捣，和小儿尿绞汁，冷服一升，日二服，拔根出。
邵真人方
苍耳根（三两半）　乌梅肉（五个）　连须葱（三根）
酒二锺，煎一锺，热服取汗。
疔疮垂死。
甘菊花一握捣汁一升，入口即活。此神验方也。冬月採根。《肘后方》
赤疔疮。
用狗宝八分、蟾酥二钱、龙脑二钱、麝香一钱为末，好酒和，丸麻子大。每服三丸，以生葱三根同嚼细，用热葱酒送下，暖卧汗出为度。后服流气追毒药，贴拔毒膏，取愈。《通玄论》
一切疔肿，及无名肿毒恶疮。
刘松石《经验方》用苍耳草梗中虫一条、白梅肉三四分，同捣如泥，贴之，立愈。
《圣济总录》用麻虫即苍耳草内虫炒黄色、白殭蚕、茶各等分为末，蜜调，涂之。
又　用苍耳节内虫四十九条，槌碎入人言少许，槌成块。刺疮令破，敷之少顷，以手撮出根，即愈。
疔肿恶毒。
取苍耳蠹虫烧存性，研末，油调，涂之，即效；或以麻油浸死收贮，每用一二枚捣，敷，即时毒散。大有神效。　时珍
又　艾蒿一担烧灰，于竹筒中淋取汁，以一二合和石灰如糊。先以针刺疮至痛，乃点药三遍，其根自拔。孙真人《千金方》
疔肿初起。
多年土内锈钉，须露天者良，火煅，醋淬，刮下锈末，不论遍次，煅取收之。每用少许，人乳和，挑破敷之；仍炒，研二钱，以齑水煎滚，待冷调服。《普济方》
又　用蜣螂心在腹下取之，其肉稍白是也。贴疮半日许，再易，血尽根出即愈。刘禹锡患疔毒困极。试用辄效，一夕百苦皆已。
又　蟾酥加铁锈、桑卤、当门子，可拔疔根；更入牛黄、冰片愈妙。兼消一切肿毒。　自传秘方
又　用门白灰一撮罗细，以独蒜或新蒜薹染灰，擦疮口，候疮自然出少汗，再擦，少顷即消散也。虽发背痈肿亦可擦之。
又　用八角儿杨柳上者，阴乾去壳四枚，如冬月无此，取其窠代之，蟾酥半钱，巴豆仁一个，粉霜、雄黄、麝香少许。先以八角儿研如泥，入熔化黄蜡少许，同众药末和作膏子，密收。每以针刺疮头破，出血，用榆条送膏子麦粒大入疮中，以雀粪二个放疮口，疮回即止，不必再用也。名透骨膏。忌冷水。如针破无血，系是著骨疔，即男左、女右中指甲末刺出血糊药；若又无血，即刺足大拇趾血糊药；如都无血，必难医也。
又　粪下土　蝉蜕　全蝎（等分）
捣作钱大饼，香油煎滚，温贴疮上，以津敷疮四围，疔自出也。
疔疮毒肿不破。则毒入腹。
《青囊杂纂》用蝉蜕炒，为末，蜜水调服一钱；外以津和涂之。
《医方大成》用蝉蜕、殭蚕等分为末，醋调涂疮四围，候根出拔去，再涂。
又　用雄黄、蟾酥各五分为末，葱蜜捣，丸小米大。以针刺破顶，插入。甚妙。《积善堂方》
又　白马齿烧灰，先以针刺破，乃封之，用湿面围肿处，醋洗去之，根出。大验。《肘后方》
又　用生蜜与隔年葱研膏，先刺破涂之，如人行五里许，则疔出。后以热醋汤洗去。《济急仙方》
又　生人脑即耳垢也，盐泥等分，研匀，以蒲公英汁和，作小饼封之。大有效。《圣惠方》
又　牡狗屎五月五日烧灰涂敷，数易之。亦治马鞍疮。神效。《圣惠方》
又　用蟾酥以白面、黄丹搜作剂。每丸麦粒大，以指爬动疮上，插入；重者，挑破纳之。仍以水澄膏贴之。　危氏方
疔肿初起刮破，以热屎尖敷之，干即易。不过十五遍，即根出，立瘥。《千金方》
疔毒肿痛。
白姜石末和鸡子清，敷之，干即易，疔自出。神验。亦治乳痈肿大。　崔氏方
又　鱼腥草捣烂，敷之，痛一二时，不可去草；痛后一二日，即愈。陆氏《积善堂方》
疔肿毒疮，黑色焮肿者，乃服丹石毒也；赤色者，肉面毒也。
用龙葵根一握洗，切、乳香末、黄连三两、杏仁六十枚和捣，作饼，厚如三钱。依疮大小敷之，觉痒即换去。痒不可忍，切忽搔动。候炊久，疮中似石榴子戢戢然，乃去药。时时以甘草汤温洗，洗后以蜡贴之。终身不得食羊肉。如无龙葵，以蔓菁根代之。《圣济总录》
疔毒疽疮。凡手指及诸处有疮起发痒，身热恶寒或麻木，此极毒之疮也。
急用针刺破，挤去恶血，候血尽，口噙凉水吮之，水温再换，吮至痛痒皆住，即愈。《保寿堂方》
疔肿有根。
用大针刺作孔，削蔓菁根如针大，染铁生衣刺入孔中。再以蔓菁根、铁生衣等分捣，涂于上，有脓出即易。须臾根出，立瘥。忌油腻生冷、五辛黏滑陈臭。《肘后方》
赤根疔疮。
马牙齿捣末，腊猪脂和，敷，根即出也。烧灰亦可。《千金方》
疔肿拔根。
斑螫一枚捻破，以针划疮上作米字形样，封之，即出根也。《外台秘要》
又　用白殭蚕为末，封之拔根，极效。《别录》
又　取户边蜘蛛杵烂，醋和。先挑四畔血出，根稍露，敷之，干即易，一日夜根拔出。大有神效。《千金方》
疔毒恶肿。
生乌头切片，醋熬成膏，摊贴，次日根出。
又　两头尖（一两）　巴豆（四个）
捣，贴疔，自拔出。《普济方》
又　磁石末，酢和，封之拔根，立出。《外台秘要》
又　用荔枝肉、白梅各三两捣，作饼子，贴于疮上，根即出。《济生》
治疔疮，发背恶疮。
用海马炙黄一对、穿山甲黄土炒、朱砂、水银各一钱，雄黄三钱，龙脑、麝香各少许，为末，入水银研不见星。每以少许点之，一日一点，毒自出也。《秘传外科》
疔肿乳痈。
地黄捣，敷之，热即易。性凉消肿，无不效。《梅师方》
疔疮中风，肿痛。
用驴屎炒，熨疮上，五十遍。极效。《普济方》
鱼脐疔疮，似新火针疮，四边赤，中央黑，可刺之。若不大痛，即杀人也。
用腊月鲍鱼头灰、发灰等分，以鸡溏粪和，涂之。《千金方》
又　瞿麦烧灰，和油敷之，甚佳。　崔氏方
又　寒食饧涂之，良；乾者烧灰。《千金方》
鱼睛疔疮。
枯矾末，寒食面糊调贴。消肿无脓。　崔氏方
疔肿鱼脐。
《外台》用蛇壳鸡子大，水四升，煮三四沸，服汁，立瘥。
《直指》治鱼脐疮出水，四畔浮浆。
用蛇蜕烧存性，研鸡子清和，敷。

诸肿  ***************************
一切肿毒发背，乳痈便毒，恶疮初起者。
并用五叶藤或根一握、生姜一块，捣烂，入好酒一碗，绞汁，热服取汗；以渣敷之，即散。一用大蒜代姜亦可。《寿域神方》
一切肿毒，不问已溃未溃，或初起发热。
用金银花连茎叶，自然汁半碗，煎八分，服之；以滓敷上。败毒托里，散气和血，其功独胜。《积善堂方》
肿毒初起。
败龟版一枚烧，研，酒服四钱。《小山方》
又　穿山甲能行瘀血，通经络，消痈肿，排脓血。自方
瘀血不散，变成痈肿。
生菴䕡蒿捣汁一升，服之。《广和方》
疮肿无头。
皂角刺烧灰，酒服三钱，嚼葵子三五粒，其处如针刺，为效。《儒门事亲》
头面忽肿，热毒风气内攻，或连手足赤肿，触著痛者。牛蒡子根一名蝙蝠刺洗净，研烂，酒煎成膏。以热酒服一二匙；仍用绢摊，贴肿处。肿消痛减。《斗门方》
手足肿痛，欲断。
取蚯蚓三升，以水五升，绞汁二升半，服之。《肘后方》
一切肿疾。
红花熟捣，取汁服，不过三服，便瘥。《外台秘要》
一切肿毒，及伤寒遗毒，发于目之前后及项下，肿硬。
用见肿消草、生白芨、生白蔹、土大黄、生大蓟根、野苎麻根捣成饼，入芒硝一钱和，贴留头，干即易之。若加金线重楼及山慈菇尤妙。《伤寒蕴要》
一切肿毒，赤游风。
皆用芭蕉根捣烂，涂之。《肘后方》
一切肿毒。
松香（八两）　铜青（二钱）　蓖麻仁（五钱）
同捣作膏，摊贴。甚效。　李楼《奇方》
又　用野葡萄根晒，研为末，水调涂之，即消也。名赤龙散。《儒门事亲方》
又　鼢鼠壤土和醋，敷之。极效。　藏器方
诸疮肿毒。
鲫鱼一斤者去肠，柏叶填满，纸裹泥包，煅存性，入轻粉二钱，为末，麻油调搽。《普济方》
热毒疮肿。
生茄子一枚割去蒂并内穰，二分似罐子形，合于疮上。即消也。如已出脓，再用，取瘥。《圣济总录》
痈肿热毒。
家芥子末同柏叶捣，涂，无不愈者。大验。得山芥更妙。《千金翼方》
风热肿毒。
芸薹苗叶根　蔓菁根（各三两）
为末，以鸡子清和，贴之即消。无蔓菁即以商陆代之，甚效也。《近效方》
一切毒肿，不问硬软。
取椒叶十重，敷肿上，旧帛裹之，日三易之，当重重有毒气为水，流在叶上。冬月取干叶盐水浸软，或取根皮捣烂，敷之，皆效。止痛消肿食脓血，胜于众药。范汪东阳方
一切肿毒初起。
用绿豆粉炒黄色、猪牙皂角一两为末，用米醋调，涂之。皮破者，油调之。《经验方》
又　麻油煎葱黑色，趁热通手旋涂，自消。《百一选方》
又　带泥山药、蓖麻子、糯米等分，水浸，研，敷之，即散也。《普济方》
背上忽肿如盘，不识名者。
取水中白石子一二碗，烧热投水中，频洗之，立瘥。　苏颂方
暴发红肿，痛不可忍者。
腊糟糟之。　谈埜翁《试验方》
肿毒热痛。
醋调白芷末，敷之。《卫生易简方》
又　用大雄鼠一枚，清油一斤煎焦，滴水不散，滤，再煎，下炒紫黄丹五两，柳枝不住手搅匀，滴水成珠，下黄蜡一两，熬带黑色成膏，瓷瓶收之，出火毒。每用摊贴，去痛而凉。名灵鼠膏。《经验方》
肿毒焮痛。
陈藏器《本草》，用醋和土蜂窠涂之。
《直指方》加川乌头等分。云：未结则散，已结则破也。
一切肿毒，痛不可忍。
蓖麻子仁捣，敷，即止也。《肘后方》
无名痈肿，疼痛不止。
山漆磨米醋调涂，即散。已破者，研末干涂。《集简方》
诸疮肿硬。
针头散　用蟾酥、麝香各一钱研匀，乳汁调和，入罐中待乾。每用少许津调，敷之。外以膏护住，毒气自出，不能为害也。《保命集》
痈疖肿硬无头，不变色者。
米粉（四两）　葱白（一两）
同炒黑，研末，醋调，贴一伏时，又换，以消为度。名乌金散。《外科精义》
肿毒不破。
胆矾　雀屎各少许，点之。《直指方》
蚀烂痈肿，及疣赘瘤痣。
柞栎木灰四斗，桑柴灰四斗，石灰一斗五升，以沸汤调湿，甑中蒸一日。取釜中沸汤七斗，合甑一淋之取汁，再熬至一升，投乱头发一鸡子大，消尽；又剪五色採投入，消尽，瓶盛密收。每以少许点破之。煎时勿令鸡犬、妇人小儿见之。《普济方》
毒攻手足，肿痛欲断。
苍耳捣汁，渍之；并以渣敷之，立效。春用心，冬用子。《千金翼方》
热毒攻肢，手足肿痛欲脱。
以水煮马屎汁，渍之。《外台秘要》
手足心风气毒肿。
盐、椒末等分，酢和，敷之，立瘥。《肘后方》
热毒攻手，肿痛欲脱。
猪膏和羊屎涂之。《外台秘要》
手指肿痛。
浆水入少盐，热渍之，冷即易之。　孙真人方
手指肿毒恶疮。消毒止痛。
镜面草捣烂，敷之。《寿域神方》
穿掌肿毒。
新桑叶研烂，罨之，即愈。《通玄论》
手搔疮肿，作脓。
用锅脐墨研细，清油调，搽。《简便方》
脚腿红肿，热如火炙，俗名赤游风。
用铁锈水涂解之。《圣济》
治游肿。
瓷瓯中白灰，醋磨敷之。　藏器
毒热足肿作痛，欲脱者。
苦参煮酒，渍之。　姚僧坦《集验方》
脚跟肿痛，不能著地。
用黄牛屎入盐，炒热罨之。王永辅《惠济方》
夏月趾肿，不能行走者。
九月收茄根，悬檐下，逐日煎汤洗之。《简便方》
肿毒尿闭，因肿毒未溃，小便不通。
用葱切，入麻油煎至黑色，去葱取油，时涂肿处，即通。《普济方》
一人因开甑热气蒸面，即浮肿眼闭。一医以意取久用炊布为末，敷，随消。盖此物受汤上之气多，故用此引出汤毒。亦犹盐水取咸味，以类相感也。

发背  ***************************
发背初起，疑似者。
便以秦艽、牛乳煎服，得快利三五行，即愈。　崔元亮《海上方》
发背痈疽诸毒，初觉壮热烦渴者。
用癞狗宝一两、腊月黑狗胆、腊月鲤鱼胆各一枚，蟾酥二钱，蜈蚣炙七条，硇砂、乳香、没药、轻粉、雄黄、乌金石各一钱，粉霜三钱，麝香一分，同为末。用首生男儿乳一合，黄蜡三钱，熬膏和，丸绿豆大。每服一丸或三丸，以白丁香七枚研，调新汲水送下，暖卧汗出为度。不过三服，立效。后食白粥补之。《济生》
发背痈疽初起。
甘草一大两，水炙，捣碎。水一大升浸之，器上横一小刀子，露一宿，平明以物搅，令沫出，去沫，服之。但是疮肿发背，皆有效。　苏颂《图经》
治发背痈疽，不问浅深大小，利去病根，则免传变。
用车螯即昌蛾紫背光厚者，以盐泥固济，煅赤，出火毒一两、生甘草末二钱半、轻粉五分为末。每服四钱，用瓜蒌一个，酒二碗，煎一碗，调服，五更转下恶物为度。未下，再服。甚者，不过二服。名车螯转毒散。《外科精义》
凡人中热毒，眼花头晕，口乾舌苦，心惊背热，四肢麻木，觉有红晕在背后者。
取槐花子一大抄，铁勺炒褐色，以好酒一碗浇之，乘热饮酒，一汗即愈。如未退，再炒一服。极效。纵成脓者，亦无不愈。刘松石《保寿堂方》
治诸般发背痈肿。
用干柞木叶、乾荷叶中心蒂、干萱草根、甘草节、地榆各四两细锉。每用半两，水二碗，煎一碗，早晚各一服。已成者，其脓血自渐乾涸；未成者，其毒自消散也。忌一切饮食毒物。《本事普救方》
发背疔疮。
豨莶草　五叶草即五爪龙，野红花即小蓟，大蒜等分，擂烂，入热酒一碗，绞汁服，得汗立效。《乾坤生意》
发背痈毒，痛不可忍。
马鞭草捣汁，饮之；以滓敷患处。《集简》
发背初生，一切痈疽皆治。
单用紫荆皮为末，酒调箍住，自然撮小不开；内服柞木饮子。乃救贫良剂也。《仙传外科》
发背初起。
用鸡肫黄皮不落水者，阴乾。临时温水润开，贴之，随乾者润，不过三五个，即消。　杨氏《经验方》
发背痈疽，大如盘，臭腐不可近。
桐叶醋蒸，贴上。退热止痛，渐渐生肉收口。极验秘方也。《医林正宗》
发背初起，恶寒啬啬，或已生疮肿，瘾疹。
硝石（三两）
暖水一升，泡化，青布折三重，温拓赤处，热即换，频易，取瘥。《外台》
发背肿毒未成者。
用活蟾一个，系放疮上。半日蟾必昏愦，置水中救其命。再易一个，如前法，其蟾必踉跄；再易一个，其蟾如旧，则毒散矣。累验极效。若势重者，以活蟾一个或两三个，破开连肚乘热合疮上，不久，必臭不可闻。再易二三次，即愈。慎勿以物微见轻也。《医林集要》
又　用甘草三大两生捣，筛末、大麦曲九两和匀，取好酥少许入内，下沸水搜如饼状，方圆大于疮一分，热敷肿上。以细片及故纸隔令通风，冷则换之。已成者脓水自出；未成者，肿便内消。仍当吃黄耆粥为妙。《海上方》李北海言：此方乃神授，极奇秘。
发背诸恶疮。
取粪坑泥阴乾，为末。新水调敷，其痛立止。　时珍
发背痈疽，成疮者。
苏颂《图经》用龙葵一两为末、麝香一分研匀，涂之。甚善。
《袖珍方》用虾蟆一个，同老鸦眼睛草茎叶捣烂，敷之即散。神效。
又　用雄鸡冠血滴疽上，血尽再换。不过五六鸡，痛止毒散，数日自愈。《保寿堂方》
发背痈疽，一切肿毒。
用胡燕窠土、鼠坌土、榆白皮、瓜蒌根等分为末，以女人月经衣，水洗取汁和，敷肿上，干即易之。溃者封其四围。五日瘥。《千金方》
收敛痈疽。
猫头（一个煅，研）
鸡子十个煮熟去白，以黄出油，入白蜡少许，调灰敷之；外以膏护住。神效。《医方摘要》
痈疽发背初作，及经十日以上肿赤焮热，日夜疼痛，百药不效者。
用孵鸡子一枚、新狗屎如鸡子大搅匀，微火熬，令稀稠得所，捻作饼子，于肿头上贴之，以帛包抹，时时看视，觉饼热即易，勿令转动及歇手，经一宿定。如日多者，三日贴之，一日一易，至瘥乃止。此方秽恶，不可施之于贵人。一切诸方皆不能及，但可备择而已。《千金方》
治一切发背痈疽，无头恶疮，肿毒疔痛；一切风痒，臁疮杖疮，牙疼喉痹。
五月五日採苍耳草根数担，洗净晒萎，细锉，以大锅五口，如水煮烂，以筛滤去粗滓，布绢再滤，复入净锅，武火煎滚，文火熬稠，搅成膏，以新罐贮封。每以敷贴，即愈。名万应膏。牙疼即敷牙上，喉痹敷舌上或噙化，二三次即效。每日用酒服一匙，极有效。《集简方》
发背恶疮，诸痈疽。
好光粉（二两）　真麻油（三两）
慢火熬，以柳枝急搅，至滴水成珠，入白胶末少许，入器，水浸两日，油纸摊贴。名神应膏。
治发背疮，甚效。
取麦饭石碎棋子，炭火烧赤，投米醋中浸之，如此十次，研末，筛细，入乳钵内，用数人更研五七日，要细腻如面四两、鹿角一具要生取连脑骨者。其自脱者不堪用。每二三寸截之，炭火烧，令烟尽，即上，为末，研细二两、白蔹生研末二两，用三年醋入银石器内煎，令鱼目沸旋，旋入药在内，竹杖子不住搅，熬一二时久，稀稠得所，倾在盆内待冷，以纸盖，收勿令尘入。用时以鹅翎拂膏于肿上，四围赤处尽涂之，中留钱大泄气。如未有脓，即内消；已作头，即撮小；已溃者，用时先以猪蹄汤洗去脓血，故帛挹干，乃用药。其疮切忌手触动，嫩肉仍不可以口气吹风，及腋气、月经、有孕人见之。合药亦忌此等。初时，一日一洗一换；十日后，二日一换。此药要极细，方有效；若不细，涂之即极痛也。
发背痈疽不起发，或瘀肉不腐溃，及阴疮瘰疬，流注臁疮，顽疮恶疮，久不愈者。用桑木灸法。未溃，则拔毒止痛；已溃，则补接阳气。亦取桑通关节，去风寒；火性畅达，出郁毒之气。
其法以干桑木，劈成细片，扎作小把，燃火吹息。灸患处。每次灸片时，以瘀肉腐动为度；内服补托药。诚良方也。
发背发乳。
猪脂切片，冷水浸贴，日易四五十片。甚妙。《救急》
发背初起未成，及诸热肿。
以湿纸拓上，先干处是头，著艾灸之，不论壮数。痛者，灸至不痛；不痛者，灸至痛。乃止。其毒即散，不散亦免内攻。神方也。袁绛《兵部手集》
背疮灸法
凡觉背上肿硬疼痛，用湿纸贴寻疮头。用大蒜十颗、淡豆豉半合、乳香一钱细研。随疮头大小，用竹片作圈围定，填药于内，二分厚。著艾灸之，痛灸至痒，痒灸至痛，以百壮为率。与蒜钱灸法同功。《外科精要》
又　凡背肿，取独蒜横截一分，安肿头上，炷艾如梧子大，灸蒜百壮，不觉渐消。多灸为善，勿令大热。若觉痛，即孳起蒜；蒜焦，更换新者，勿令损皮肉。但是发背及痈疽恶疮，肿核初起，有异，皆可灸之，不计壮数。惟要痛者，灸至不痛；不痛者，灸至痛而止。疣赘之类灸至亦便成痂自脱。其效如神。
发背已溃。
用鸡肫黄皮同绵絮焙末，搽之，即愈。
发背溃烂。
陈芦叶为末，以葱椒汤洗净，敷之。神效。《乾坤秘韫》
又　黄黑牛粪多年者，晒乾为末，入百草霜，匀细，掺之。　谈埜翁方
发背欲死。
芭蕉根捣烂，涂之。《肘后方》
又　伏龙肝末，酒调，厚敷之，干即易。平乃止。《千金方》
又　冬瓜截去头，合疮上。瓜烂截去，更合之。瓜未尽，疮已小敛矣。乃用膏贴之。《肘后方》
又　宗奭云：凡发背及一切痈疽者，削冬瓜一大块，置疮上，热则易之。分散热毒气，甚良。

丹毒  ***************************
五色丹毒，俗名游肿。犯者多死，不可轻视。
以榆树白皮末，鸡子白和，涂之。《千金方》
又　取人中黄粪清，饮二合；并涂之。良。《千金方》
又　苎根煎浓汁，日三浴之。《外台秘要》
又　蒲席烧灰，和鸡子白，涂之。良。《千金方》
游风丹肿。
芸薹叶捣，敷，即消。《千金方》
一切热毒，丹肿腮痛。
鸡子白和赤小豆末，涂。神效。《小品方》
火丹赤肿遍身者。
羚羊角烧灰，鸡子清和，涂之。神效。《外台》
又　大黄磨水，频刷之。《急救方》
热毒丹疮。
《千金方》用慎火草捣汁，拭之，日夜一二十遍。
一方　入苦酒捣泥，涂之。
又　思邈曰：凡天下极冷无过藻草。但有患热毒肿，并丹毒者，取渠中藻菜切，捣，敷之，厚三分，干即易。其效无比。
老小火丹。
黄芩末水调，涂之。　梅师方
赤黑丹疥，或痒或燥，不急治，遍身即死。
白瓷末，猪脂和，涂之。《圣济录》
又　煎青羊脂，摩之，数次愈。《集验方》
丹从脐起，槟榔末醋调，敷之。
身面卒得赤斑，或瘭子肿起，不治杀人。
羖羊角烧灰，鸡子清和，涂之。甚妙。《肘后方》
火焰丹肿。
老鸦眼睛草叶入醋，细研，敷之，能消赤肿。苏颂《图经本草》
火焰丹毒。
水调芒硝末，涂之。《梅师方》
又方　银朱调鸡子清，涂之。　李楼《怪症方》
火焰丹毒，从头起者。
生葱汁涂之。
缠蛇丹毒。
马蔺草擂醋，搽之。《济急方》
身面丹肿，如蛇状者。
以雨滴阶上苔痕水花，涂头上，即愈。　危氏《得效方》
赤瘤丹毒。
无名异末，葱汁调涂，立消。《简便方》
发丹如瘤。
生绵羊脑同朴硝研，涂之。《瑞竹堂方》
治足胫以上火丹。
镜面草捣汁，服兼敷。　时珍方
火灶丹毒，从两脚起，如火烧。
五加皮根叶烧灰五两，取煅铁家槽中水和，涂之。　杨氏《产乳》
丹石毒发，发热者。
不得食热物，不用火为使。但著厚衣，暖卧。取油一匙含咽，戒怒二七日也。
《枕中记》云：服丹石人，先宜以麻油一升、薤白三升切，纳油中，微火煎黑，去滓合酒。每服三合，百日气血充盛也。
火毒生疮。凡人冬月向火，大气入内，两股生疮，脓水淋漓。
用黄柏末掺之，立愈。　张杲《医说》

杨梅疮  ***************************
治杨梅疮，不犯轻粉，病深者月馀，浅者半月即愈。服轻粉药，筋骨挛痛瘫痪，不能动履者，服之亦效。
用土茯苓一两，薏苡仁、金银花、防风、木瓜、木通、白藓皮各五分，皂荚子四分。气虚加人参七分，血虚加当归七分。水二大碗，煎，饮，一口三服。搜风解毒，妙不可言。惟忌饮茶及羊牛鸡鹅鱼肉、烧酒、法面、房劳。盖秘方也。　时珍方
杨梅疮，筋骨痛。
椰壳烧存性，临时炒热，以滚酒泡服二三钱，暖覆取汗，其痛即止。神验。　时珍
杨梅疮痘，小如指顶，遍身者。先服败毒散，后用此解皮肤风热。不过十服愈。
用瓜蒌皮为末。每服三钱，烧酒下，日三服。《集简方》
治广疮结毒。
木瓜一味，末之。日五服，白汤吞三钱。自方
筋骨毒痛，因患杨梅疮，服轻粉药成者。
野蔷薇根（白皮洗三斤）　水酒（十斤）
煮一炷香。每日任饮，以愈为度。　邓笔峰方
一方　用刺蔷薇根三钱，五加皮、木瓜、当归、茯苓各二钱，以酒二盏，煎一盏，日服一次。
轻粉毒痛，年久不愈者。
威灵仙（三斤）　水酒（十瓶）
封煮一炷香，出火毒。逐日饮之，以愈为度。《集简方》
解轻粉毒。近有好淫之人，多病杨梅毒疮，药用轻粉，愈而复发；久则肢体拘挛，变为痈漏，延绵岁月，竟致废笃。
惟锉土茯苓三两，或加皂荚、牵牛各一钱，水六碗，煎三碗，分三服。不数剂，多瘥。盖此疾始由毒气干于阳明而发，加以轻粉燥烈，久而水衰，肝挟相火来凌脾土。土属湿，主肌肉，湿热郁蓄于肌腠，故发为痈肿；甚则拘挛。《内经》所谓湿气害人皮肉筋骨是也。土茯苓甘淡而平，能去脾湿。湿去则营卫从而筋脉柔，肌肉实而拘挛痈漏愈矣。
中轻粉毒，齿缝出血臭肿。
贯众　黄连（各半两）
煎水入冰片少许，时时漱之。　陆氏《积德堂方》
杨梅恶疮。
马鞭草煎汤，先熏后洗，气到便爽，痛肿随减。陈嘉谟《本草蒙筌》
又　银朱　官香（等分）
为末，以纸卷作捻，点灯置桶中，以鼻吸菸，一日一作，七日愈。
一方　银朱（二钱）　孩儿茶（一钱）　龙挂香（一钱）　皂角子（一钱）
为末，如上法用。
又方　银朱　轻粉（各一钱）　黄蜡　清油（各一两）
化开和收，以油纸摊贴，疮痂自脱也。
又　雄黄（一钱半）　杏仁（三十粒去皮）　轻粉（一钱）
为末。洗净，以雄猪胆汁调上，二三日即愈。《积德堂方》
杨梅疮年久，破烂坑陷者。
用银朱、水粉、线香各三钱，乳香、没药各五分，片脑二分，为末。以纸卷作捻，浸油点灯照疮，日三次，七日见效。须先服通圣散数贴，临时口含椒茶，以防毒气入于齿也。
男女下疳。
母猪粪黄泥包，煅存性，为末。以米泔洗净，搽，立效。《简便方》
又　用孩儿茶末，米泔洗净，敷之。神效。或加胡黄连等分。《外科》
又　孩儿茶（一钱）　珍珠（一分）　片脑（半分）
为末，敷之。《纂奇方》
又　孩儿茶一钱，轻粉一分，片脑一字，为末，搽之。　唐氏方
又　炉甘石（火煅，醋淬五次一两）　孩儿茶（三钱）
为末，油调，敷，立愈。　邵真人方
又　破丝网（烧存性）　孩儿茶（各五分）
研末，以浓茶洗净，擪之三五次，效。忌生酒房事发物。《集简方》
又　橄榄烧存性，研末，油调敷之。或加孩儿茶等分。《乾坤生意》
又方　五倍子　花椒（去子炒各一钱）　细辛（焙三分）
为末。先以葱汤洗净，搽之，一二日即生肉也。《杏林摘要》
又　驼绒烧灰，水澄过，入炒黄丹等分为末，搽之，即效。《经验方》
又　鸡卵壳炒，研，油调，敷之。《杏林摘要》
蛀干阴疮
以桐油伞纸烧灰，出火毒一夜，敷之，便结痂。《袖珍》
又　鲫鱼胆取汁涂疳疮、阴蚀疮，杀虫止痛。点喉中，并治骨鲠、竹刺不出。　时珍
阴头疳蚀。
鸡内金不落水，拭净，新瓦焙脆，出火毒，为细末。先以米泔水洗疮，乃搽之。亦治口疳。《经验方》
疳疮成漏，脓水不止。
用羊羔儿骨，盐泥固济，煅过，研末五钱，入麝香、雄黄末各一钱，填疮口，三日外，必合。《总微论》
下疳湿疮。
蚕茧盛头垢，再以一茧合定，煅红，出火毒，研，搽。杨氏方
又　发灰（一钱）　枣核（七个）
烧，研，洗，贴。《心鉴》
妒精下疳。
大诃子烧灰，入麝香少许。先以米泔水洗，后搽之；或以荆芥、黄柏、甘草、马鞭草、葱白煎汤洗，亦可。《夷坚志》
身面疳疮，出黄水者。
葵根烧灰，和猪脂涂之。《食疗本草》

久漏疮  ***************************
疮久成漏。
忍冬草浸酒，日日常饮之。元礼《要诀》
下部漏疮。
苦参煎汤，日日洗之。《直指方》
漏疮肿痛。
柳根红须煎水，日洗。
又方　用杨柳条罐内烧烟燻之，出水即效。《摘玄方》
又　猪胆七个，绵胭脂十个，洗水和匀，搽七次即可。《救急方》
漏疮脓血。
白乳香（二钱）　牡蛎粉（一钱）
为末，雪糕丸麻子大。每姜汤服三十丸。《直指方》
漏疮水溢，乃肾虚也。
牵牛末二钱半，入切开猪肾中，竹叶包定，煨熟，空心温酒送下。借肾入肾，一纵一横，两得其便。恶水即泄，不复淋沥。《直指方》
漏疮恶秽。
大腹皮煎汤洗之。《直指方》
漏疮不合。
童尿制炉甘石、牡蛎粉外塞之；内服滋补药。
诸瘻不合。
先以疳清温洗，拭净，取葵菜微火烘暖，贴之。不过二三日，药引脓尽，即肉生也。忌猪鱼蒜、房事。《必效方》
九漏有虫。
干人屎、干牛屎隔绵贴之，虫闻其气即出。若痒，则易之。虫尽乃止。《千金方》
骨挛痈漏，服轻粉致伤脾胃气血，筋骨疼痛，久而溃烂成痈，连年累月，至于终身成废疾者。
土萆薢一两，有热加芩连，气虚加四君子汤，血虚加四物汤。水煎代茶，月馀即安。《外科发挥》
溃痈不合。
老鼠一枚，烧末，敷之。《千金方》
诸疮久溃。
丝瓜根熬水扫之，大凉即愈。《应验方》
疮口不敛。
生肌肉，止疼痛，去恶水。
寒水石（烧赤，研二两）　黄丹（半两）
为末，掺之。名红玉散。《和剂局方》
又　五倍子焙，研末，以蜡醋脚调，涂四围，效。
诸疮不合。
白胶香　轻粉（各二钱）
猪脂和，涂。《直指方》
又　秦艽为末，掺之。《直指方》
敛疮生肌。
黄柏末，面糊调，涂，效。《宣明方》
又　水红花根煎汤，淋洗；仍以其叶晒乾，研末，敷疮上，每一次。　谈埜翁《试验方》
长肌肉。
白蜡与合欢皮同入长肌肉膏中，用之神验。盖白蜡属金，禀受收敛坚强之气，为外科要药。　震亨
又　仙人杖，乃长肉之秘药，蘸麻油于空室中烧之，取滴下油涂痈疽，已溃长肉。
疮中朽骨，久疽、久漏中有朽骨。
以乌骨鸡胫骨实以砒石，盐泥固济，煅红，出毒，以骨研末，饭丸粟米大。每以白纸捻送一粒入窍中，以拔毒膏药封之，其骨自出。《医学正传》


卷十七·外科  ——————————————————————————————————————————————————————————————————————————————————————————

恶疮  ***************************
一切恶疮。
蟾酥（一钱）　白面（二钱）　朱砂（少许）
井华水调成小锭子，如麦大。每用一锭，井华水服。如疮势紧急，五七锭葱汤服亦可，汗出即愈。
诸疮肿毒。
牛蒡根三茎洗，煮烂，捣汁，入米煮粥，食一碗。甚良。《普济方》
恶疮毒肿。
迎春花阴乾，研末，酒服三钱，出汗便愈。《易简方》
又方　地松捣汁，日服三四次。《外台秘要》
火赫毒疮。患此急防毒气入腹。
枸杞叶捣汁服，立瘥。《肘后方》
肺热生疮，遍身皆是。
用苦参末、粟米饭，丸梧子大。每服五十丸，空心米饮下。《御药院方》
肺毒风疮，状如大风。
用好桑叶净洗，蒸熟一宿，日乾，为末，水调二钱匕服。名绿云散。《经验方》
遍身生疮，阴囊两脚尤甚者。
草乌（一两）　盐（一两）
水化浸一夜，炒赤，为末；猪腰子一具，去膜，煨熟，竹刀切，捣，醋糊丸绿豆大。每服三十丸，空心盐汤下。
身上有小热疮，年久不愈者。
但多食野鸭，即瘥。　孟诜
恶疮痈肿软疖，未溃者。
以酒煮茅针服。一孔一针，二孔二针。
疮气呕吐。
绿豆粉（三钱）　干胭脂（半钱）
研匀，新汲水调下，一服立止。《普济方》
癞风虫疮。
干虾蟆（一两炙）　长肥皂（一条去皮子，蘸酒再炙）
为末。以竹管引入羊肠内系定，以麸铺甑内，置药麸上，蒸熟，入麝香半钱，去麸同捣，为丸如梧子大。每温酒服二十一丸。《直指方》
恶疮癞疾。但是恶疾遍体，面目有疮者，皆可服之。
用白艾蒿十束，如升大，煮取汁，以曲及米，一如酿酒法，候熟，稍稍饮之。《梅师方》
恶疾风疮。
狼毒，秦艽等分，为末。每服方寸匕，温酒下，日一二服。《千金方》
一切风疮，顽癣疥癞，年久不愈者，不过二三服，必愈。
用黑火柴头鱼一个即乌鳢也，去肠肚，以苍耳叶填满，外以苍耳安锅底，置鱼于上，少少著水，慢火煨熟，去骨皮，淡食，勿入盐酱。功效甚大。《医林集要》
项边马刀，属少阳经。
用连翘（二斤）　瞿麦（一斤）　大黄（三两）　甘草（半两）
每用一两，以水一碗半，煎七分，食后热服。十馀日后，灸临泣穴二七壮，六十日决效。
对口恶疮。
野苦荬擂汁一锺，入姜汁一匙，和酒服；以渣敷一二次，即愈。　唐瑶《经验方》
又　猫头骨烧存性，研。每服三五钱，酒下。吴球《便民食疗》
又　热鸡血频涂之，取散。《皆效方》
对口毒疮，已溃出脓。
取韭地蚯蚓捣细，凉水调敷，日换三四次。《扶寿精方》
痈疽恶疮，杨梅诸疮。
水银（一两）　朱砂　雄黄（各二钱半）　白矾　绿矾（各二钱半）
碾匀，罐盛，灯盏盖定，盐泥固济，文武火炼升，罐口收。每以三钱入乳香、没药各五分，洒太乙膏上，贴之。绝效。名五宝霜。
毒疮肿痛，号叫卧眠不得。
取独头蒜两颗，捣烂，麻油和，厚敷疮上，干即易之。屡用救人，无不神效。曾有患肩上疮，连心痛闷；又有患脑痈，久不瘥。用此并愈。
疠疮遍身。
以浮萍浓煮汁，浴半日，多效。此方甚奇。　苏颂
恶疮似癞，十年者。
地黄叶捣烂，日涂，盐汤先洗。《千金方》
脚肚风疮如癞。
桐油，人乳等分，扫之，数次即愈。《集简方》
人面恶疮。多生膊上，状如人面，有口能食，食多，则膊内肉胀起；或不食，则一臂痹焉。历试诸药无效。惟贝母为末，以小苇筒毁其口，灌之，数日成痂，遂愈。江左商人患此，验过。李时珍记
附骨坏疮，久不瘥。脓汁不已，或骨从疮孔中出。
用大虾蟆一个、乱头发一鸡子大、猪油四两，煎枯去滓，待凝如膏。先以桑根皮乌头煎汤洗，拭乾，煅龙骨末掺四边，以前膏贴之。《锦囊秘览》
头疮生蛆，头皮内时有蛆出。
以刀切破，挤丝瓜叶汁擦之，蛆出尽，绝根。小山《怪症方》
猫眼睛疮。身面生疮，似猫儿眼，有光彩无脓，但痛痒不常，饮食减少。名曰寒疮。
多吃鸡鱼葱韭，自愈。　夏氏《奇方》
[疒/品]疮如眼，上高下深，颗颗累垂如瞽眼，其中带青，头上各露一舌，毒孔透里者，是也。
用生井蛙皮烧存性，为末，蜜水调敷之。《直指方》
疮似蜂窠，愈而复发。
胡粉，朱砂等分，为末，蜜和，涂之。《圣济》
蛇缠疮毒。
水缸底蚯蚓一条，连泥捣敷，即愈。
又　雄黄末醋调，敷之。《普济方》
又方　用镜面草入盐，杵烂敷之。妙。
一切恶疮。
用白胶香、沥青各一两，以麻油、黄蜡各二钱半同熔化，入冷水中，扯千遍，摊贴之。名水沉金丝膏。《儒门事亲》
又　燕窠内外泥粪研细，油调，搽。一加黄柏末。《瑞竹堂方》
又　巴豆三十粒，麻油煎黑去豆，以油调硫黄、轻粉末，频涂取效。《普济方》
又　水银　黄连　胡粉熬黄（各一两）
研匀，敷之；干则以唾调。《肘后》
又　紫花地丁日乾，以罐盛烧烟，对疮熏之，出黄水取尽，愈。《卫生易简方》
又　用鳗鱼骨炙，为末，入诸色膏药中，贴之，外以纸护之。《经验方》
一云母粉敷之。《千金方》
无名恶疮。
梁上倒挂尘（二条）　韭地蚯蚓泥（少许），生蜜和，捻作饼如钱大，阴乾。用蜜水调，频敷之。　杨起《简便方》
卒得恶疮，人不识者。
牛膝根捣，敷之。《千金方》
又　柳叶或皮煮汁，入盐，频洗之。亦治面上恶疮。《肘后》
恶疮不愈。
左缠藤即忍冬藤一把捣烂，入雄黄五分，水二升，瓦罐煎之，以纸封七重，穿一孔，待气出，以疮对孔熏之，三时久，大出黄水；后用生肌药，取效。《选奇方》
又　狗头骨灰同黄丹末等分，敷之。《寿域方》
恶疮久不瘥。
煎三家洗碗水，令沸，入盐洗之，不过三五度。　藏器方
多年恶疮。
天茄叶贴之，或为末贴。《救急良方》
又　蒲公英捣烂，贴。《救急方》
多年恶疮，或痛痒生衅。
用马粪并齿，同研烂，敷上，不过数次瘥。《兵部手集》
多年恶疮，百方不瘥，或焮痛不已者。
并捣烂马齿苋敷上，不过三二遍，便瘥。李绛《兵部手集》
恶疮癣癞，十年不瘥者。
苦瓠一枚，煮汁搽之，日三度。《肘后》
又　蟾蜍烧灰，敷。一切有虫恶痒、滋胤疮，效。《药性》
恶疮有虫，久不愈者。
以柏枝节烧沥，取油敷之，三五次，无不愈。亦治牛马疥。　陈承《本草别说》
积年恶疮，反花疮，漏疮，不瘥者。
牛蒡根捣，和腊月猪脂，日日封之。
疮久不瘥，积年痛痒难堪者。
马齿苋捣烂，封之；煎稠敷，亦可。《千金方》
诸恶疮肿，胻疮溃烂久者。
以水煮女贞叶，乘热贴之，频频换易；米醋煮亦可。
口舌生疮，舌肿胀出。
捣女贞叶汁，含浸，吐涎。　时珍
诸般毒疮。
切蒜蘸门臼尘，擦手足心，至出汗即消。　时珍方
一切诸疮。
五倍子　黄柏（等分）
为末，敷之。《普济方》
蛇皮恶疮。
铁浆频涂之。　谈埜翁方
诸般疮毒，臁疮金疮，汤火等疮。
用黄蜡一两、香油三两、黄丹半两同化，开螟冷瓶收，摊贴。王仲勉《经验方》
疮肿初起。
泽兰捣，封之，良。《集简方》
诸疮肿痛。
杏仁去皮，研，滤，取膏，入轻粉、麻油调搽。神效。不拘大人小儿。　鲍氏方
诸疮肿痛，不可忍者。
葵花根去黑皮，捣烂，入井华水调稠，贴之。《普济方》
又　用家鸭粪同鸡子清调敷，即消。《圣惠方》
恶疮疼痛。
枫香，腻粉等分，为末，浆水洗净，贴之。《寿亲养老书》
恶疮痂痒作痛。
以扁豆捣封，痂落即愈。《肘后方》
又方　以扁竹捣封，痂落即瘥。
积年诸疮。
蜘蛛膜贴之，数易。《千金方》
日久顽疮不收者。
银朱（一钱）　千年地下石灰（五分）　松香（五钱）　香油（一两）
为末，化摊纸上，贴之。《应急良方》
顽疮瘻疮，脓水淋漓。敛诸疮口。
用古墓中石灰，棺下者尤佳。　时珍方
热毒湿疮。有人遍身生疮，痛而不痒，手足尤甚，黏著衣被，晓夕不得睡。有人教以菖蒲三斗日乾，为末，布席上卧之，仍以衣被覆之，既不黏衣，又复得睡。不五七日，其疮如失。后以治人，应手神验。《衍义本草》
走皮湿疮，满颊满项，浸淫湿烂，延及两耳，痒而出水，发歇不定。田野名悲羊疮。
用凌霄花并叶煎汤，日日洗之。杨仁斋《直指方》
风热毒疮，脐下腹上，下连二阴，遍生湿疮，他处并无，痒而痛，大小便涩，出黄汁，食亦减，身面微肿。医作恶疮治，热痛甚。问其人，嗜酒食、喜鱼蟹发风等物，急令以马齿苋四两杵烂，入青黛一两，再研匀，涂之。即时热减，痛痒皆去。仍以八正散日三服之，分散客热。药干即上，如此二日，减三分之一，五日减三分之二，二十日愈。此盖中下焦蓄风热毒气也，若不出，当作肠痈内痔。仍须禁酒色、发风物；不禁，后必重患内痔。　宗奭方
头疮热疮，风湿诸毒。
五倍子　白芷（等分）
研末，掺之，脓水即干。如干者，以清油调，涂。《易简方》
治风邪客于肌中，浑身搔痒，致疮疥及脾肺风毒，攻冲生疮乾湿，日久不瘥。
用剪刀草七两不见火、轻粉一钱为末，掺之。乾者，麻油调，搽。名滑肌散。《和剂局方》
捲毛毒疮。生头中，初生如蒲桃，痛甚。
黄柏（一两）　乳香（二钱半）
为末，槐花煎水调作饼，贴于疮口。《普济方》
天柱毒疮。生脊大椎上，大如钱，赤色出水。
驴蹄（二片）　胡粉（熬一分）　麝香（少许）
为末，醋和，涂之；干则掺之。《圣惠方》
玉枕生疮。生枕骨上如痈，破后如箸头。
用原蚕蛾炒、石苇等分为末，干贴，取瘥。《圣济总录》
面上毒疮，初起者。
急寻水蜒蚰一二条，用酱少许共捣，涂纸上贴之即退。纸上留一小孔出气，此乃凌汉章秘传，极效方也。谈埜翁《试验》
面上恶疮，五色者。
盐汤浸帛拓疮上，五六度即瘥。《药性论》
香瓣疮。生面上、耳边，浸淫出水，久不愈。
用羖羊须、荆芥、干枣肉各二钱，烧存性，入轻粉半钱，每洗，拭，清油调，搽，二三次必愈。亦治口吻疮。
绕指毒疮，生手足指上。
以活田螺一枚，生用捣碎，缚之，即瘥。《多能鄙事》
火带疮，绕腰生者。
採剪春罗花或叶捣烂，蜜调，涂之。为末亦可。《证治要诀》
鱼脐疮肿黑，状狭而长，一因风毒蕴结，二因气血凝滞，三因误食人汗而生。
用腊猪头烧灰，鸡卵白调敷，日数易，即愈。《名医录》
窝疮。
鲫鱼批片，贴之；或同桃叶捣，敷，杀其虫。　时珍
卒得窝疮，常时生两脚间。
用白犬血涂之，立愈。《肘后方》
疮中生蛆。
绿矾末掺贴，即化为水。《摘玄方》
月蚀疳疮。
虎头骨（二两捣碎）　猪脂（一斤）
熬膏，涂之。《神效方》
月蚀疮，绕耳根。
以鸡胆日三涂之。　孟诜
又　以救月杖烧为灰，油和，敷之。　藏器　乃治䘌神药。
金腮疮蚀，初生如米豆，久则穿蚀。
用鸡内金焙、郁金等分为末。盐浆漱了，贴之。忌米食。《圣济总录》
黄水疮。
芋苗晒乾，烧存性，研，搽。邵真人《经验方》
黄水脓疮。
官粉（煅黄）　松香（各三钱）　黄丹（一钱）　飞矾（二钱）
为末，香油二两熬膏，敷之。　邵真人方
一方　槿树子烧存性，猪骨髓调，涂之。　时珍
湿毒胫疮。
野园荽夏月採取，晒，收为末。每以五钱汞粉、五分桐油调作隔纸膏，周围缝定，以茶洗净，缚上膏药，黄水出，五六日愈。此吴竹卿方也。《简便方》
有人患脚疮，冬月顿然无事，夏月臭烂，痛不可言。此因行草间，惹蛇交，遗沥疮中。有蛇儿冬伏夏出故也。
以生虾蟆捣，敷之，日三，即换。凡三日，一小蛇自疮中出，以铁箝取之，其病遂愈。　苏颂方
琅琊女子右股病疮，痒而不痛，愈而复作。华佗取稻糠色犬一只，繫马走五十里，乃断头，向痒处合之，须臾，一蛇在皮中动，以钩引出，长三尺许，七日而愈。此亦怪证，取狗之血腥，以引其虫耳。《华佗别传》
妇人足疮，经年不愈，名裙风疮。
用男子头垢、桐油调作隔纸膏，贴之。《简便方》
女人趾疮，甲内恶肉，突出不愈。
蜈蚣一条焙，研，敷之；外以南星末醋和，敷四围。《医方摘要》
足疮生虫。南方地卑湿，人多患足疮，岁久生虫如蛭，乃风毒攻注而然。
用牛或羊或猪肚，去粪不洗，研如泥，看疮大小，入煅过泥矾半两以上，研匀，涂帛上贴之，须臾痒入心，徐徐连帛取下，火上炙之，虫出如丝发、马尾千万，或青白赤黑，以汤洗之，三日一次。不过数次，虫尽疮愈。南宫从《岣嵝神书》
疮中恶肉。
寒食面（二两）　巴豆（五分）
水和作饼烧，末，掺之。《仙传外科》
诸疮恶肉胬肉。
用乌梅肉烧存性，研，敷，一夜立尽。《圣惠方》
疮疡刺骨。
草血竭即地锦草捣，罨之自出。《本草权度》
露雨触疮。凡秋露春雨著草，人素有疮及破伤者，触犯之，疮顿不痒痛；若中风及毒水，身必反张，似角弓之状。
急以盐豉和面，作碗子于疮上，灸百壮，出恶水数升，乃知痛痒而瘥也。　藏器
疮犯恶露，甚者杀人。
薤白捣烂，以帛裹煨热，去帛，敷之，冷即易换。亦可捣作饼，以艾灸之，热气入疮，水出即瘥也。　梅师方
冷露疮烂。
藿香叶、细茶等分，烧灰，油调，涂叶上贴之。应验。
下部虫䘌。
梅叶、桃叶一斤，杵烂，蒸及热，纳小器中，隔布坐蒸之，虫尽死也。《外台》
臀生湿疮。
日以新砖坐之，能去湿气。《集玄方》
坐板疮疥。
生芝麻嚼，敷之。《笔峰杂兴》
又　丝瓜皮焙乾，为末，烧酒调，搽之。《摄生众妙方》
岐毒初起。
芭蕉叶熨斗内烧存性，入轻粉、麻油调涂，一日三上；或消或破，皆无痕也。《仁斋直指方》
漆疮作痒。
油调贯众末，涂之。《千金方》

反花疮  ***************************
反花疮毒，初生恶肉如米粒，破之血出，肉随生，反出于外。
用鹁鸽屎三两，炒黄为末，温浆水洗后，敷之。《圣惠方》
反花恶疮，肉出如饭粒，根深脓溃。
柳枝叶三斤，水五升，煎汁二升，熬如饧，日三涂之。《圣惠方》
反花恶疮，恶肉反出如花。
藜芦末、猪脂和，敷，日三五上。《圣济总录》
又　鲫鱼一个去肠，以羯羊屎填满，烧存性。先以米泔洗过，搽之。
人马反花疮。
刮取鬼屎生阴湿地如菜，亦如地钱，黄白色，和油涂之。　藏器方

赤白癜风  ***************************
紫白癜风。
桑枝（十斤）　益母草（三斤）
水五斗，慢煮至五斤，去滓，再煎成膏。每卧时，温酒调服半合，以愈为度。《圣惠方》
又　乌蛇肉（炙六两）　枳壳（麸炒）　牛膝　天麻（各三两）　熟地黄（四两）　白蒺藜　五加皮　防风　桂心（各二两）
锉片，以绢袋盛，无灰酒二斗中浸之，密封七日。每温服一小盏。忌鸡鹅鱼肉发物。《圣惠方》
又　猪胰一具，酒浸一时。饭上蒸熟，食，不过十具。《寿域方》
治癜风。
用茄蒂蘸硫附末，掺之。取其散血也。白癜用白茄蒂，紫癜用紫茄蒂，亦各从其类耳。　时珍方
白癜风疾。
白蒺藜子（六两）
生捣为末。每汤服二钱，日二服，一月绝根。服至半月，白处见红点。神效。孙真人《食忌》
又　猫儿刺枝叶烧灰，沥汁；或煎膏涂。　藏器
又　韭叶上露，旦旦涂之。　时珍
白癜驳风。
桑柴炭灰二斗
甑内蒸之，取釜内热汤洗，不过五六度，瘥。《圣惠方》
白驳风，生头面上，浸淫渐长，似癣者，刮令燥痛。
炙鳗鲡鱼油，热搽之，不过三度，即瘥。《集验方》
鼻面紫风，乃风热上攻阳明经络。亦治刺瘾疹。
舶上硫黄，白矾枯等分，为末，每以黄丹少许，以津液和，涂之，一月见效。《宣明方》
汗斑癜风。
羊蹄根（二两）　独科扫帚头（一两）　枯矾（五钱）　轻粉（一钱）　生姜（半两）
同杵如泥，以汤澡浴，用手抓患处，起粗皮，以皮包药，著力擦之。暖卧取汗即愈。乃盐山刘氏方，比用硫黄者更妙。　蔺氏《经验方》
又　端午日收紫背浮萍晒乾。每以四两，煎水浴，并以萍擦之；或入汉防己二钱亦可。《袖珍方》
鹅掌风病。
蕲艾真者四五两，水四五碗，煮五六滚，入大口瓶内盛之，用麻布二层缚之，将手心放瓶上熏之，如冷再热。如神。　陆氏《积德堂方》
又方　鸽屎白、雄鸡屎，炒，研，煎水，日洗。
白游风肿。
螺蛳肉入盐少许，捣泥贴之。神效。叶氏《摘玄方》
白癜风癣。
用小麦摊石上，烧，铁物压出油，搽之。甚效。《医学正传》
轻粉　硫黄　黄丹　官粉（各三钱）
共为细末，夏月熏出汗时，以鲜王瓜蘸药末搽之。神效，不论赤白癜风。

瘾疹  ***************************
遍身风疹，胸颈脐腹，及近隐皆然，多涎痰，夜不得睡。
用苦参末一两、皂角二两，水一升，揉滤取汁，石器熬成膏，和末丸梧子大。每服三十丸，食后温水服，次日便愈。　寇氏《衍义》
风热瘾疹。
浮萍（蒸过焙乾）　牛蒡子（酒煮，晒乾，炒各一两）
为末。每薄荷汤服一二钱，日二次。《古今录验》
风疹遍身，百计不愈。
煅云母粉，清水调服二钱，良。《千金方》
皮肤风疹。
枳实醋浸，火炙，熨之即消。《外台秘要》
风瘙瘾疹。
赤小豆　荆芥穗（等分）
为末，鸡子清调，涂之。
又方　锈铁磨水，涂之。《集简方》
治赤疹。
用蛇衔草捣极烂，敷之，即瘥。　苏颂方
风疹作痒。
枳壳三两麸炒，为末。每服二钱，水一碗，煎六分，去滓温服。仍以汁涂。《经验方》
风气瘙痒。
用大薄荷、蝉蜕等分为末。每温酒调服一钱。《永类钤方》
风瘙瘾疹，身痒不止。
用苍耳茎、叶、子等分为末。每服二钱，豆淋酒调下。《圣惠方》
风疹瘙痒，不能忍者。
赤土研末，空心温酒服一钱。《御药院方》
风瘙瘾疹，作痒成疮。
用蚕砂炒一升，水五斗，煮取一斗二升，去砂，洗浴。避风。《圣惠方》
治瘾疹痒。
楮枝茎叶煮汤，洗浴。《别录》
风瘙瘾疹，心下迷闷。
巴豆五十粒去皮，水七升，煮二升，以帛染拭之，随手愈。《千金方》
瘾疹风疮疼痛。
白殭蚕焙，研，酒服一钱，立瘥。《圣惠方》

疥  ***************************
一切疮疥。
荆芥末，以地黄自然汁熬膏，和丸梧子大。每三十五丸，茶酒任下。《普济方》
人疥马疥。
马鞭草不犯铁器，捣自然汁半盏，饮尽，十日内愈。神效。《集验方》
一食白鸽肉，立愈。
疥疮瘙痒。
油核桃（一枚）　雄黄（一钱）　艾叶（杵熟一钱）
捣匀绵包。夜卧裹阴囊，立效。勿洗。《集简方》
乾湿虫疥。
狼毒不拘多少捣烂，以猪油调，搽患处。方睡勿以被矇头，恐药气伤面。《经验方》
又　山豆根末，腊猪脂调，涂。《备急》
又　猪脂煎芫花，涂之。《肘后方》
又　楝根皮　皂角（去皮子等分）
为末，猪脂调，涂。《奇疾方》
积年久疮。
猪肚内放皂角煮熟，去皂角，食之。《袖珍方》
疥癣满身，不可治者。
何首乌、艾叶等分，水煎浓汤洗浴。甚能解痛生肌肉。王衮《博济方》
风疽疮疥。凡脚腨及曲䐐中痒，搔则黄水出是也。
以青竹筒三尺，著大豆一升在内，以马屎糠火烧熏，以器两头取汁，搽之。先以泔清和盐洗之。不过三度，极效。《千金方》
湿瘑疥疮。
胡燕窠大者，用托子处土为末，以淡盐汤洗，拭乾，敷之，日一上。《小品方》

癣  ***************************
癣疮作痒。
雀儿草即酸母草擦之，数次愈。《永类方》
癣疮有虫。
川槿皮煎，入肥皂浸水，频频擦之；或以槿皮浸汁，磨雄黄尤妙。《简便》
又　清晨採露水丝瓜叶七斤，逐片擦七下。如神。忌鸡鱼发物。《摄生众妙》
癣久不瘥。
用羊蹄根捣三钱，入川百药煎二钱、白梅肉擂匀，以井华水一盏，滤汁，澄清。天明，空心服之。不宜食热物。其渣抓破擦之。三次即愈。《永类方》
又　用羊蹄根杵，绞汁，入轻粉少许，和入膏，涂之，三五次即愈。《简要济众方》
风癣疙瘩。
梓叶木　棉子　羯羊屎　鼠屎（等分）
入瓶中合定烧，取汁，涂之。《试效录验方》
头上疮癣
蜂房研末，腊猪脂和，涂之，效。《圣惠方》
头耳诸疮，眉癣，燕窝疮。
并用肥皂煅存性一钱，枯矾一分研匀，香油调，涂之。《摘玄》
身面恶癣。
紫背龙芽草即蛇含，入生矾研，敷，二三次断根。《直指方》
炼眉疮癣。小儿面湮疮，又名炼银疮。乃母受胎时，食酸辣等物所致。
用百药煎五钱、生白矾二钱为末，油调，搽之。《外科精义》
患癣初在颈项间，后延上左耳，遂成湿疮浸淫。用斑蝥、狗胆、桃根，诸药徒令蜇蠚其疮转甚。偶于楚州，卖药人教用芦荟一两，炙甘草五钱，研末，先以温浆水洗癣，拭净敷之，立干便瘥，真神奇也。　刘禹锡《传信方》
牛皮血癣。
烟胶三钱，寒水石三钱，白矾二钱，花椒一钱半，为末，腊猪脂调搽。《积德堂方》
牛皮风癣。
生驴皮一块，以朴硝醃过，烧灰油调敷之，名一扫光。　李楼《奇方》
又旧皮鞋底，烧灰入轻粉少许，麻油调抹，亦治小儿头疮。《直指方》
牛皮顽癣。
雌黄末入轻粉，和猪膏敷之。《直指方》
荷钱癣疮。
巴豆仁三个，连油杵泥，以生绢包擦，日一二次，三日全好。《经验方》
两脚癣疮。
白犬血涂之立瘥。《奇效方》
积年乾癣。
生茄擦之黄水出，每逢阴雨即痒，用狼毒末涂之。《圣惠方》
又　东壁土，摩乾湿二癣，极效。《苏恭方》
杨梅疮癣。
汞粉、大枫子肉等分，为末涂之即愈。《岭南卫方》
又　轻粉一钱，杏仁四十二个，去皮洗疮，试干搽之，不过三次即愈。干则以鹅胆汁调。《摘玄方》

浸淫疮  ***************************
凡卒得毒气攻身，或肿痛，或赤痒，上下周匝，烦毒欲死。此浸淫毒疮。
生鲫鱼切片，和盐捣贴，频易之。《圣惠方》
浸淫恶疮有汁，多发于心下。不早治，周身则杀人。
熬秫米，令黄黑，杵末，敷之。《肘后方》
又　用胡燕窠中土，研末，水和，敷。葛氏方
又　以鸡冠血涂之，日四五度。《肘后方》
浸淫诸疮。
猪牙车骨年久者，椎破，烧令脂出，乘热涂之。《普济方》
浸淫癣疮。
洗净，以雀屎、酱瓣和研，涂之。《千金翼》

天疱疮  ***************************
天疱湿疮。
丝瓜汁调辰粉，频搽之。
又　莲蓬壳烧存性，研末，井泥调涂。神效。《海上方》

痱子  ***************************
痱子瘙痒。
干壁土末敷之，随手愈。《普济方》
暑月痱疮，及腋下赤肿。
冬霜和蚌粉敷之，立瘥。腊雪亦良。陈承

便毒  ***************************
便毒，不拘已成未成，随即消散。
斑蝥三个去翅足，炒，滑石三钱，同研，分作三服，空心白汤下，日一服。毒从小便出。如痛，以车前、木通、泽泻、猪苓煎饮，名破毒饮。甚效。东垣
又　鸡子一个开孔，入红娘子六个，纸包，煨熟，去红娘子，食鸡子，以酒下。小便淋沥出脓血，即愈。　陆氏《积德堂方》
又　端午日午时，取树上青胡桃，筐内阴乾，临时全烧为末，黄酒服，少行一二次，有脓自大便出，无脓即消，二三服平。无青者，用干胡桃七个烧，研，酒服，不过三服见效。《经验方》
以上二方须加全蝎乃佳。
又方　用胡桃三枚，夹铜钱一个食之，即愈。
治露[疒/其]，即羊核便毒也。
用石首胶一两烧存性，研末，酒服；外以石菖蒲生研，罨之，效。
便毒初发。
黄瓜蒌（一个）　黄连（五钱）
水煎，连服，效。《永类方》
又　水胶熔化，涂之即散。《直指方》
又　鲫鱼（一枚）　山药（五钱）
同捣，敷之即消。《医林集要》
又　用南五倍子炒黄，研末，入百草霜等分，以腊醋调涂于患处，一日一夜即消。《杏林摘要》
便毒肿痛。
贯众酒服二钱，良。《多能鄙事》
便毒肿痛，已大而软者。
用鱼鳔胶，热汤或醋煮软，乘热研烂，贴之。《直指方》

臁疮  ***************************
臁胫生疮。
人乳、桐油等分，和匀，以鹅翎扫涂。神效。《摘玄方》
又　雄鸡肫内皮洗净，贴之，一日一易，十日愈。《小山奇方》
里外臁疮。
羊屎烧存性，研末。入轻粉掺之。《集效方》
又　烧过人骨碎者，为末，掺之。《寿域神方》
臁疮热疮。
黄柏（一两）　轻粉（三钱）
猪胆汁调，搽之；或只用蜜炙黄柏一味。
臁疮顽疮。
铜绿（七分研）　黄蜡（一两化）
熬，以厚纸拖过表里，别以纸隔。贴之，出水妙。亦治杨梅疮及虫咬。《笔峰杂兴》
血风臁疮。
船上旧油灰，将泥作釜，煅过，研末，入轻粉少许。苦茶洗净，敷之。忌食发物。邵真人《经验方》
又　官粉四两，调入碗内，以蕲州艾叶烧烟燻干，入乳香少许同研，香油调作隔纸膏，反覆贴之。《集效方》
一方　官粉炒过，桐油调作隔纸膏，贴之。《简便方》
远近臁疮。
黄丹（飞，炒）　黄柏（酒浸七日，焙各一两）　轻粉（半两）
研细。以苦茶洗净，轻粉填满，次用黄丹护之。外以蘖末摊膏贴之，勿揭动，一七效。《集效方》
臁胫烂疮。
以齑汁洗，拭，刮虎骨末敷之。《便民图纂》
又　牛蹄甲烧灰，桐油和，敷。《海上方》
又　《海上方》诗云：左脚草鞋将棒挑，水中洗净火中烧；细研为末加轻粉，洗以盐汤敷即消。
又　陈艾（五钱）　雄黄（二钱）
青布卷作大炷，点火熏之，热水流数次，愈。《笔峰杂兴》
又　端午日午时，採翻白草洗收。每用一握，煎汤，盆盛，围住熏洗。极效。　刘松石《保寿堂方》
臁疮久烂。
灶内黄土年久者研细，入黄柏、黄丹、赤石脂、轻粉末等分，清油调。入油绢中贴之，勿动，数日愈。纵痒，忍之，良。《济急良方》
脚胫烂疮，臭秽不可近。
用蜒蚰十条瓦焙，研末，油调，敷之，立效。《救急方》
臁疮不合。
以齑汁温洗，拭乾，用葱汁调轻粉敷之。
又　轻粉（五分）　黄蜡（一两）
以粉掺纸上，以黄蜡铺之，缚在疮上，黄水出即愈。《永类方》
又　葱盐汤洗净，拭乾，以马屁勃末敷之，即愈。仇远《裨史》
蛀脚臁疮。
干马齿苋研末，蜜调敷上，一宿，其虫自出。神效。《海上方》
脚上臭疮。
熟鸡子黄，黄蜡（一钱），煎油，涂之。

鹤膝风  ***************************
鹤膝风挛。
紫荆皮二钱，老酒煎服，日一次。《直指方》
鹤膝风病。
酒醅糟（四两）　肥皂（一个去子）　芒硝（一两）　五味子（一两）　沙糖（一两）　姜汁（半碗）
研匀，日日涂之。加入烧酒尤妙。
膝风疼痛。
菊花、陈艾叶作护膝，久则自除也。吴旻《扶寿方》

代指天蛇  ***************************
代指肿痛，乃五脏热注而然。
刺热汤中七度，刺冷水中三度，即以羊胆涂之，立愈。《外台秘要》
又　以唾和白硇砂，搜面作碗子，盛唾令满，著硇末少许，以指浸之，一日即瘥。《千金方》
又　地榆煮汁，渍之，半日愈。
又　以黄蜡、松胶相和，火炙笼指，即瘥。《千金翼方》
又　乌梅核仁捣烂，和醋浸之。《肘后方》
指头肿毒，痛甚者。
乌梅肉和鲜鱼捣，封之，妙。　李楼《奇方》
手足发指毒，痛不可忍。
用壁间泥、蜂窠为末，入乳香少许，研匀，以醋调，涂，干即以醋润之。《奇效方》
天蛇头疮，生手指头上。
用蜈蚣一条烧烟，熏一二次，即愈；或为末，猪胆汁调，涂之。《奇效方》
又　用水蛇一条去头尾，取中截如手指长，剖去骨肉，勿令病者见。以蛇皮包手指，自然束紧，以纸外裹之。顿觉遍身皆凉，其病即愈。数日后解，视手指有一沟，如小绳在皮内，宛然有一小蛇，头目俱全也。《经验方》
天蛇头指痛，臭甚者。
黑豆生研末，入茧内笼之。《济急方》

瘰疬  ***************************
男女瘰疬。
《经验方》用牡蛎煅，研末四两、玄参末二两，面糊丸梧子大。每服三十丸，酒下，日三服，服尽除根。
初虞世云：瘰疬不拘已破未破，用牡蛎四两、甘草一两为末。每食后，用腊茶汤调服一钱。其效如神。
瘰疬结核，或破，未破。
以新薄荷二斤取汁、皂荚十挺水浸去皮，捣取汁，同于银石器内熬膏，入连翘末半两、连白青皮、陈皮、黑牵牛半生半炒各一两，皂荚仁一两半，同捣和，丸梧子大。每服三十丸，煎连翘汤下。《济生方》
瘰疬马刀，不问已溃未溃，或日久成漏。
用夏枯草六两，水二锺，煎七分，食远温服。虚甚者，则煎汁熬膏服，并涂患处，兼以十全大补汤加香附、贝母、远志尤善。此物生血，乃治瘰疬之圣药也。其草易得，其功甚多。薛己《外科》
瘰疬结核，或破，或不破，下至胸前者，皆治之。
用何首乌洗净，日日生嚼，并取叶捣，涂之。数服即止。其药久服延年黑发，用之神效。《斗门方》
瘰疬未破。
用月季花头二钱、沉香五钱、芫花炒三钱碎，锉，入大鲫鱼腹中，就以鱼肠封固，酒水各一锺，煮熟，食之，即愈。鱼须安粪水内游死者方效。此方活人多矣。　谈埜翁《试验方》
又　野菊花根捣烂，煎酒服；以渣敷之，自消。不消，亦自破也。《瑞竹堂经验方》
内消瘰疬，不拘大人、小儿。
用斑蝥一两去翅足，以米一升同炒，米焦，去米不用，入薄荷四两为末，乌鸡子清丸如绿豆大。空心腊茶下三丸，加至五丸，却每日减一丸，减至一丸，后每日五丸，以消为度。《经验方》
又　水红花子不拘多少，一半微炒，一半生用，同研末。食后，好酒调服二钱，日三服。已破者，亦治。久则效，效则止。寇宗奭《本草衍义》
又　连翘、芝麻等分，为末，时时服之。《简便方》
项上瘰疬。
白殭蚕为末，水服五分，日三服，十日瘥。《外台秘要》
瘰疬初起。
用壁虎一枚焙，研。每日服半分，酒服。《青囊》
又　服海藻黄连散及海藻酒可消。《肘后方》
盘蛇瘰疬，围接项上。
海藻　荞麦面（炒过）　白殭蚕（炒去丝等分）
为末，白梅汤浸，取肉减半和，丸绿豆大。每服六七十丸，食后临卧米饮下，日五服，其毒当从大便泄去。若与淡菜连服尤好。淡菜生于海藻上，亦治此也。忌豆腐、鸡羊、酒面。　阮氏方
瘰疬肿痛，久不痊。
用猫头蹄骨，并涂酥，炙黄，为散。每日空心米饮下一钱匕。《圣惠方》
瘰疬经年。
木鳖仁一个去油，研，以鸡子白和，入瓶内，安甑中蒸熟。食后食之，每日一服，半月效。
又　瘰疬非胡桐泪不能除。元素
又　肥皂荚乃治瘰疬要药，而《本草》及附方俱不载，可见《本草》亦不能尽也。　自记
瘰疬发背，疔疮诸肿。
紫花地丁根去粗皮，同白蒺藜为末，油和，涂。神效。《乾坤秘韫》
瘰疬恶疮及软疖。
用白胶香一两瓦器熔化，去滓，以蓖麻子六十四个去壳，研膏，熔胶投之，搅匀，入油半匙头，至点水中试软硬，添减胶油得所。以绯帛量疮大小摊贴，一膏可治三五疖也。《儒门事亲》
瘰疬瘻疮。
楸煎神方
秋分前后，早晚令人持袋摘楸叶纳袋，秤取十五斤，以水一石，净釜中煎取三斗，又换锅煎取七八升，又换锅煎取二升，乃纳不津器中。用时，先取麻油半合、蜡一分、酥一栗子许，同消化；又取杏仁七粒、生姜少许同研，米粉二钱同入膏中，搅匀。先涂疮上，经二日来，乃拭却，即以篦子匀涂楸煎满疮上，仍以软帛裹之，旦日一拭，更上新药，不过五六上。已破者，即便生肌；未破者，即内消。瘥后，须将养半年。採药及煎时，禁孝子、妇人、僧道、鸡犬见之。《箧中方》
瘰疬鼠瘻。
白牛屎、白马屎、白羊屎、白鸡屎、白猪屎各一升，于石上烧灰，漏芦末二两，以猪膏一升煎乱发一两，同熬五六沸，涂之。神验。《千金》五白散
治鼠瘻有核、脓血。用热牛屎封之，日三。《肘后方》
又　以石菖蒲生研，罨之微破。以猫儿连皮毛烧灰，用香油调，敷。内服白蔹末，酒下。多多为上。仍以生白蔹捣烂，入酒少许，敷之，效。《证治要诀》
瘰疬结核。
铅三两铁器炒，取黑灰醋和，涂上，故帛贴之。频换去恶汁，如此半月，不痛不破，内消为水而愈。《传信方》
男妇瘰疬。
猫儿睛眼草一二捆，井水二桶，五月五日午时，锅内熬至一桶，去滓，澄清，再熬至一碗，瓶收。每以椒葱槐枝汤洗疮净，乃搽此膏，数次愈。
颈项瘰疬。
用带壳蝼蛄七枚，生取肉，入丁香七粒于壳内，烧过，与肉同研，用纸花贴之。《救急方》
瘰疬初作未破，作寒热。
草乌头半两、木鳖子二个，以米醋磨细，入捣烂葱头、蚯蚓粪少许，调匀。敷上，以纸条贴，令通气孔，妙。《医林正宗》
瘰疬未穿。
靛花、马齿苋同捣，日日涂敷，取效。《简便方》
瘰疬已破。
羊屎烧五钱、杏仁烧五钱，研末，猪骨髓调，搽。《海上方》
又　蜗牛烧，研，轻粉少许，用猪骨髓调，敷。危氏
又　狸头烧灰，频敷之。《千金方》
瘰疬溃烂。
冷饭团切片或为末，水煎服；或入粥内食之。须多食为妙。江西所出，色白者良。忌铁器发物。《积德堂方》
又　腊猫屎以阴阳瓦合，盐泥固济，煅过，研末，油调，搽之。《儒门事亲》
又　用黄颡鱼破开，入蓖麻子二十粒，扎定，安厕坑中冬三日、春秋一日、夏半日，取出洗净，黄泥固济，煅存性，研，香油调，敷。《普济方》
瘰疬溃烂，流串者。
用荆芥根下段煎汤，温洗良久，著疮破紫黑处，以针刺去血，再洗三四次。用韭地上蚯蚓一把，五更时收取，炭火上烧红，为末。每一匙入乳香、没药、轻粉各半钱，穿山甲九片炙，为末，油调，敷之如神。此武进朱守所传有验方。《保命集》
《活法机要》载此方相同，但敷药用樟脑、雄黄等分为末，麻油调搽。
瘰疬，汁出不止。
用鸭脂调半夏末，敷之。《永类钤方》
疬破经年，脓水不绝。
用百年茅屋厨中壁土为末，入轻粉调敷，半月即干，愈。《永类方》
多年瘰疬。
用蝙蝠一枚、猫头一个，俱撒上黑豆烧至骨化，为末，掺之；干即油调，敷。内服连翘汤。《集效方》

上部疮  ***************************
头面诸疮。
以醋汤洗净，百草霜入腻粉少许，生油调，涂，立愈。《证类本草》
腊梨头疮，不拘大人、小儿。
用独核肥皂荚去核，填入沙糖，入巴豆二枚，扎定，盐泥包，煅存性，入槟榔、轻粉五七分，研匀，香油调搽。先以灰汁洗过，温水再洗，拭乾乃搽，一宿见效。《普济方》
梅花秃癣。
用清油一碗，以小竹子烧火，入内煎沸沥猪胆汁一个，和匀。剃头擦之，二三日即愈。勿令日晒。《普济方》
白秃头疮。
破红朱漆器，剥取红，烧灰，油调，敷之。《救急方》
又　用贯众、白芷为末，油调，涂之。《圣惠方》
又　獐耳细辛，其味辛辣，为末，以槿木煎油调，搽。《活幼全书》
又　雄黄、猪胆汁和，敷之。《圣济录》
又　羊肉如作脯法炙香，热拓上，不过数次，瘥。《肘后方》
头疮白屑，或惟有赤痕。
蓖麻子仁（四十九粒）　白果　胶枣（各三枚）　瓦松（三钱）　肥皂（一个）
捣为丸，洗面用之，良。《扶寿方》
白秃虫疮。
藜芦末，猪油调，涂之。《肘后方》
鸡屎白秃。
甜瓜蔓连蒂，不拘多少，以水浸一夜，砂锅熬苦汁，去滓，如汤盛收。每剃去痂疕，洗净，以膏一盏加半夏末二钱、姜汁一匙、狗胆汁一枚，和匀，涂之，不过三上。忌食动风之物。《儒门事亲》
脑风面疮。
白炭烧红，投沸汤中，温洗之，取效。《百一方》

诸疖  ***************************
痈肿疮疖。
小青叶生捣，敷之，甚效。　苏颂
头疖肿毒。
怀香根研末，麻脂调，涂，七日腐落。　时珍
癞头软疖，及诸热疮。
五倍子七个研末，香油四两熬至一半，布绞去滓，搽之，三四遍即可。勿以水洗之。《普济方》
头上软疖。
用抱出鸡卵壳烧存性，研末，入轻粉少许，清油调，敷。　危氏方
又　虾蟆剥皮贴之，收毒即愈。《活幼全书》
软疖频作。
露蜂房二枚烧存性，以巴豆二十一粒煎清油二三沸，去豆，用油调，敷。甚效。唐氏《得效方》
软疖不愈。
烂船底油石灰研末，油调，敷之。胡氏方
些小痈疖，发热时。
即用粉草节晒乾，为末，热酒服一二钱，连进数服，痛热皆止。《外科精要》
鬓边生疖。
猫颈上毛，猪颈上毛各一把，鼠屎一粒，烧，研，油调，敷之。《寿域方》
热疖肿毒。
芸薹子、狗头骨等分，为末，醋和，敷之。《千金方》
暑月生疖。
黄杨木叶捣烂，涂之。　时珍
疖子初起。
葛蔓烧灰，水调，敷之，即消。《千金方》
疖毒已破。
益母草捣，敷，甚妙。《斗门方》
预免疮疖。
凡小儿每年六月六日，照年岁吞肥皂荚子，可免疮疖之患。大人亦可吞七枚或二十一枚。吴旻《扶寿方》

结核  ***************************
治人皮肌头面上生瘤，及结核，大者如拳，小者如慄，或软或硬，不疼不痒。宜用此药，不可辄用针灸。
生天南星大者一枚研烂，滴好醋五七点。如无生者，以乾者为末，醋调。先用针刺患处，令气透，乃贴之，觉痒则频贴，取效。《济生方》
恶核肿结。
小蒜、吴茱萸等分，捣，敷，即散。《肘后方》
痰核红肿寒热，状如瘰疬。
石灰火煅，为末，以白果肉同捣，贴之；蜜调亦可。《活人心统》
人生痰核，如指大，红肿者。
以煤赭为末，菜子油，调搽，其肿即消。　时珍
头核脑痹。头枕后生痰核，正者为脑，侧者为痹。
用轻虚白浮石烧存性，为末，入轻粉少许，麻油调，扫涂之。勿用手按，即涨。或加焙乾黄牛粪尤好。亦治头[疒/其]。《直指方》
颏下结核。
大蜘蛛不计多少，好酒浸过，同研烂，澄去滓。临卧时服之，最效。《医林集要》
项后结核，或赤肿硬痛。
以生山药一挺去皮、蓖麻子二个同研，贴之。如神。《救急方》

瘿气  ***************************
项下瘿气。
用小麦一升，醋一升渍之，晒乾，为末；以海藻洗，研末三两和匀。每以酒服方寸匕，日三。《小品》
又　用海藻一斤，绢袋盛之，以清酒二斤浸之，春夏二日、秋冬三日。每服二合，日三。酒尽再作。其滓曝乾，为末，每服方寸匕，日三服。不过两剂，即瘥。　范汪方
又　苔脯能消项瘿。曾有僧患此，每食辄用苔作脯，数月全愈。乃知海物皆能除是疾也。《夷坚志》
又　用水涯露出柳根三十斤，水一斛，煮取五升，以糯米三升，如常酿酒。日饮。　范汪方
又　秫米三斗炊熟，取圆叶白杨皮十两，勿令见风，切，水五升，煮取二升，渍曲末五两，如常酿酒。每旦一锺，日再服。　崔氏方
又　用羊靥七枚阴乾、海藻、乾姜各一两，桂心、昆布、逆流水边柳须各一两，为末，蜜丸芡子大。每含一丸，咽津。《千金方》
又　针砂入水缸中浸之，饮食皆用此水。十日一换砂，半年自消散。《直指方》
又　自然铜贮水瓮中。逐日饮食，皆用此水，其瘿自消。《直指方》
又　鼠黏子根一升，水三升，煮取一升半，分三服；或为末，蜜丸，常服之。《救急方》
又　猪靥（焙四十九枚）　真朱砂（罐煅四十九粒）　沉香（二钱）　橘红（四钱）
为末。临卧冷酒徐徐服二钱，五服见效。重者，一料愈。以除日合之。忌酸咸、油腻、涩气之物。《医林集要》
瘿气初起。海藻（一两）　黄连（一两）
为末，时时舔咽。先断一切厚味。　丹溪
项下卒肿，其囊渐大，欲成瘿者。
昆布、海藻等分，为末，蜜丸杏仁大，时时含之，咽汁。《外台秘要》
瘿气结核，癗癗肿硬。
以昆布一两洗去咸，晒乾，为散。每以一钱，绵裹好醋中浸过，含之咽汁，味尽，再易之。《圣惠方》
疗生瘿疾，一二年者。
以万州黄药子半斤须紧重者为上；如轻虚即是他州者力慢，须用加倍。取无灰酒一斗，投药入中，固济瓶口。以糠火烧一伏时，待酒冷，乃开。时时饮一杯，不令绝酒气。经三五日后，常把镜自照，觉消即停饮。不尔，便令人项细也。《千金方》

瘻  ***************************
一切瘻疮。
霜后收苦瓠花，曝研末，敷之。　时珍方
诸瘻不愈。
鲮鲤甲二七枚烧灰，猪脂调，敷。《千金方》
一切冷瘻。
人吐蛔虫烧灰。先以甘草汤洗净，涂之，无不瘥者。慎口味。《千金方》
治鼠瘻蚁瘻，有细孔如针者。
取蛇吞鼠，以腊月猪脂煎焦，去滓，涂之。《千金方》
鼠瘻核痛，未成脓。
以柏叶捣，涂；熬盐熨之。气下即消。　姚僧坦《集验方》
鼠瘻已溃。
鸡卵一枚，米下蒸半日，取黄熬令黑。先拭疮令乾，以药纳孔中，三度即愈。《千金方》
鼠瘻已破，出脓血者。
白藓皮煮汁，服一升，当吐若鼠子也。《肘后方》
鼠瘻溃烂。
鼠一枚，乱发一鸡子大，以三岁腊猪脂煎，令消尽。一半涂之，一半酒服。葛氏方
又　新鼠屎一百粒，收密器中五六十日，杵碎，敷，效。《千金方》

肉丁  ***************************
身上生肉丁。
胡麻花擦之，即愈。　时珍方

胬肉  ***************************
人身有胬肉。
可听人家钉棺时斧声，便下手速擦二七遍，以后自得消平。　藏器方

瘤  ***************************
疣瘤初起。
柳丝上花蜘蛛网丝缠之，久则自消。《简便方》
又　用稻上花蜘蛛十馀，安桃枝上，待丝垂下，取东边者捻为线，系之，七日一换。自消落也。《总微论》
消瘤。
用獐肉或鹿肉剖如厚脯，炙热，拓之。可四炙四易，出脓便愈。不除，再以新肉用之。《外台秘要》
身面粉瘤。
旧皮鞋底洗净，煮烂，成冻子，常食之，瘤自馊如豆腐，极臭。《直指方》
腋下瘤。
用长柄苦葫芦烧存性，研末，搽之，以消为度。有老妪右腋生瘤，渐长至尺许，其状如瓠，久而溃烂。一方士教以此法用之，遂出水消尽而愈。　濒湖《集简方》

疣痣  ***************************
面靥疣痣。
水调矿灰一盏，好糯米全者半插灰中，半在灰外，经宿，米色变如水精。先以针微拨动，点少许于上，经半日汁出，剔去药，不得著水，二日而愈也。《集玄方》
疣痣瘤赘。
石灰一两，用桑灰淋汁，熬成膏，刺破贴之。《普济》
疣痣黑子。
巴豆（一钱）　石灰（炒过）　人言（一钱）　糯米（五分炒）
研，点之。《怪症方》
又　斑蝥（三个）　人言（少许）
以糯米五钱炒黄，去米，入蒜一个，捣烂，研，点之。
身面黑痣。
藜芦灰五两，水一大碗，淋汁，铜器重汤煮成黑膏，以针微刺破，点之，不过三次，效。《圣惠方》
血痣溃血。有人旧生一痣，偶抓破血出一线，七日不止，欲死。
用五灵脂末掺上，即止也。杨洪《医方选要》
身面疣目。
苦酒渍石灰六七日，取汁，频滴之，自落。《千金方》
又　以猪脂揩之，令血出少许。神验不可加。《千金方》
又　七月七日以大豆拭疣上三过，使本人种豆于南向屋东头，第二溜中豆生叶，以热汤沃杀，即愈。
又　牛口涎频涂之，自落。《千金方》
又　蜡纸卷硫黄末少许，点淬之，有声自去。《普济方》
又　盗酸酒醉，洗而咒之曰：疣痣不知羞，酸酒酻洗头，急急如律令。咒七遍，自愈。《外台》
手足疣目。
盐敷上，以舌舔之，不过三度，瘥。《肘后方》
雀卵面斑。
鸬鷀骨烧灰，研，入白芷末、猪脂和，夜涂旦洗。《摘玄方》
雀卵斑䵟。
樱桃枝同紫萍、牙皂、白梅肉研，和，日用洗面。　时珍方
粉滓面䵟。
杏花　桃花（各一升）
东流水浸七日，洗面二七遍，极妙。《圣济总录》
又　白石脂（六两）　白蔹（十二两）
为末，鸡子白和，夜涂旦洗。《圣济》
面疮粉刺。
菟丝子苗绞汁，涂之，不过三上。《肘后方》
妇人面疮，名粉花疮。
以定粉五钱，菜子油调泥碗内。用艾一二团烧，烟燻之，候烟尽，覆地上一夜，取出，调搽。永无瘢痕，亦易生肉。　谈埜翁《试验方》


卷十八·外科  ——————————————————————————————————————————————————————————————————————————————————————————

手足皴裂  ***************************
手足皲裂。
五倍子末同牛骨髓，填纳缝中，即安也。《医方大成》
又　椒四合，以水煮之，去渣，渍之半日，顷出令燥，须臾，再浸，候乾，涂猪羊脑髓。极妙。《胜金方》
又　猪脂著热酒中，洗之。《千金方》
又　生白果嚼烂，夜夜涂之。
又　白芨末口嚼，涂之，勿犯水。《济急方》
治手足皲裂，出血。
以酒化猪脑，洗并涂之。　时珍
冬月皲裂。
牛鼻绳末和五倍子末填入，薄纸贴之。《急救方》
尸脚拆裂，无冬夏者。
鸡屎煮汤，渍半日，取瘥乃止。《千金方》
嵌甲作痛，不能行履者。
浓煎陈皮汤，浸良久，甲肉自离，轻手剪去，以虎骨末敷之，即安。《医林集要》
割甲成疮，连年不愈。
川乌（头尖）　黄柏（等分）
为末。洗了，贴之。以愈为度。《古今录验》
脚趾缝烂至见筋者。
用生桐油抹上，干即愈。《经验方》
脚丫湿烂。
茶叶嚼烂，敷之，有效。《摄生方》
一方　荆芥叶捣，敷。
又　用蚌蛤粉干搽之。《寿域方》
脚缝搔痒成疮，有窍出血不止。
尿桶箍年久者佳，烧灰敷之。　时珍
足趾肉刺。
无食子（三枚）　肥皂荚（一挺）
烧存性，为末，醋和，敷之，立效。《奇效方》
又　刺破，以新酒酢和羊脑，涂之，一合愈。《古今录验》
又　先以汤浸，刮去一层，用黑木耳贴之，自消烂，不痛。《近效方》
又　莨菪根擂汁，涂之。
又　脚生肉刺，裩系若根，谓繫于裩带上也。《雷公炮制论·序》
脚肚生疮，初起如粟大，搔之不已，成片包脚相交，黄水出，痒不可忍，久成痼疾。
用百药煎末唾搽，逐疮四围涂之，自外入内。先以贯众汤煎洗之，日一次。《医林集要》
又　用酸石榴皮煎汤，冷定，日日扫之，取愈乃止。《医学正宗》
鸡眼作痛，剥去皮。
以燖鸡汤洗之。《简便方》
鸡眼作痛作疮。
地骨皮同红花研细，敷之，次日愈。《闺阁事宜》
脚趾鸡眼。
先挑破，取黑白蝨各一枚，置于上缚之。数用自愈。《便民图纂》
鸡眼，割破出血。
以血见愁草捣，敷之。
远行脚趼成泡者。
水调生面涂之，一夜即平。《海上方》
行路足肿，被石垫伤者。
草鞋浸尿缸内半日，以砖一块烧红，置鞋于上，将足踏之，令热气入皮里，即消。《救急方》

冻疮  ***************************
治冻疮。
腊月雀脑涂，或用烧灰，油调涂之亦可。　孟诜
又　取鸭脑涂，良。　时珍
又　茄根煮汤浸，良。　丹溪方
耳足冻疮。
橄榄核烧，研，油调涂之。《乾坤生意》
冻耳成疮。
白蔹、黄枸等分，为末，生油调搽。　谈埜翁方
冻疮皲裂。
桐油（一碗）　发（一握）
熬化，瓶收。每以温水洗，令软，敷之即安。《救急方》
又　甘草煎汤洗之，次以黄连、黄柏、黄芩末，入轻粉、麻油调，敷。　谈埜翁方
又　附子去皮为末，以水面调，涂之，良。　谈埜翁《试验方》
冻疮裂痛。
乳汁调黄柏末，涂之。《儒门事亲》
冻指欲堕。
马粪煮水，渍半日，即愈。《千金方》
冻疮趾烂。
鹅掌上黄皮烧，研，搽。若脚趾缝湿烂，焙，研，油调，涂之。

风水及马汗入疮  ***************************
疮伤风水。
青布烧烟于器中，以器口熏疮，得恶汁出，则痛痒瘥。　藏器《本草》
疮伤风伤水，作肿。
鲤鱼目烧灰，敷之，汁出，即愈。　藏器
疮伤风水，肿痛。
取葱青叶和乾姜、黄柏等分煮汤，浸洗，立愈。《食疗》
疮伤风水，痛剧。
用马屎烧烟燻，令汁出，愈。《千金方》
凡疮为海水咸物所伤，及风吹裂痛，不可忍。
用蜜半斤、水酒三十斤，防风、当归、羌活、荆芥各二两为末，煎汤浴之，一夕即愈。《使琉球录》
疮伤风水，痛剧欲死。
牛屎烧烟燻，令汁出，即愈。《外台秘要》
风入疮口，肿痛。
刘寄奴为末，掺之，即愈。《圣惠方》
刺伤中水，肿痛。
煮韭热拓之。《千金方》
抓疮伤水，肿痛难忍者。
以耳垢封之，一夕水出尽而愈。郑师甫云：余常病此，一丐传此方。
疮伤水湿
胡粉　炭灰（等分）
脂和涂孔上，水即出也。《千金方》
驴马汗毒所伤疮，痛。
白矾飞过　黄丹炒紫等分
贴之。王氏《博济方》
马气入疮，或马毛入疮，皆肿痛烦热，入腹则杀人。
多饮醇酒，至醉即愈。妙。《肘后方》
又　以冷水浸之，频易水。仍饮好酒，立瘥。《千金方》
马汗入疮。
干冬瓜烧，研，洗净敷之。
又　用皮阴乾，为末，涂亦妙。兼主折伤损痛。　李时珍方
又　鸡毛烧灰，酒服方寸匕。《集验方》
马汗入疮，毒攻心，欲死者。
烧粟干灰淋汁，浸洗，出白沫，乃毒气也。

跌扑损伤  ***************************
折伤接骨。
杨拱《摘要方》用土鳖焙存性，为末。每服二三钱，接骨神效。
一方　生者擂汁，酒服。
《袖珍方》用土鳖六钱隔纸砂，锅内焙乾、自然铜二两用火煅，醋淬七次为末。每服二钱，温酒调下。病在上，食后；在下，食前。神效。
董炳《集验方》用土鳖阴乾一个，临时旋研入药，乳香、没药、龙骨、自然铜火煅醋淬各等分，麝香少许，为末。每服三分，入土鳖末，以酒调下。须先整定骨，乃服药；不则接挫也。此秘方兼可服以代杖。
又　无名异　甜瓜子（各一两）　乳香　没药（各一钱）
为末。每服五钱，热酒调服。小儿三钱。服毕，以黄米粥涂纸上，掺左顾牡蛎末裹之，竹篦夹住。《多能鄙事》
又　烧过童子骨（一两）　乳香（二钱）　喜红绢（一方烧灰）
为末，热酒调服。先以桐木片扎定。立效。《医林集要》
又　鱼鹰取骨烧存性，以古铜钱一个煅红，醋淬七次。为末，等分。酒服一钱，不可过多。在下，空心；在上，食后服。极有效验。须先夹定，缚，乃服此。唐·蔺道人方
又　接骨木（半两）　乳香（半钱）　芍药　当归　芎藭　自然铜（各一两）
为末，化黄蜡四两，投药搅匀，众手丸如芡子大。若止伤损，酒化一丸；若碎折筋骨，先用此敷贴，乃服。《卫生易简方》
又　酒调白芨末二钱服。其功不减自然铜、古铢钱也。《永类方》
跌扑损伤，骨碎折，筋断，痛不可忍。此药极能理伤续断，累用累验。
用路头墙角下往来人便溺处久碎瓦片一块，洗净，火煅，米醋淬五次，黄色为度，刀刮细末。每服三钱，好酒调下。在上食前，在下食后。不可以轻易而贱之，诚神方也。邵真人《经验方》
又　急取雄鸡一只刺血，量患人酒量，或一碗，或半碗，和饮，痛立止。神验。《青囊方》
又　死童子骨煅过，香瓜子仁炒乾，为末。好酒下，止痛极速。《扶寿精方》
坠跌、打击内伤神效方
水蛭　麝香（各一两）
锉碎，烧令烟出，为末。酒服一钱，当下蓄血。未止，再服，甚效如神。《古今录验》
又　麻黄烧灰　头发灰（各一两）　乳香（五钱）
为末。每服三钱，温酒下。立效。王仲勉《经验方》
又　干冬瓜皮（一两）　真牛皮胶（一两）
锉入锅内，炒存性，研末。每服五钱，好酒热服，仍饮一瓯，厚盖取微汗，其痛即止，一宿如初。极效。《摘玄方》
又　重阳日收老茄子百枚去蒂，四破切之，硝石十二两捣碎，以不津器先铺茄子一重，乃下硝石一重，如此间铺令尽。以纸数层密封，安置净处，上下以新砖承覆，勿犯地气。至正月后取出，去纸两重，日中曝之，逐日如此。至二三月，度茄已烂，开瓶倾出，滤去滓，别入新器中，以薄绵盖头，又曝至成膏，乃可用。每以酒调半匙，空腹饮之，日再。恶血散，则痛止而愈矣。若膏久乾硬，即以饭饮化动用之。亦治发背恶疮，用上膏以酒服半匙，更以膏涂疮四围，觉冷如水，疮干便瘥。其有根在肤腠者，亦可内消。《图经本草》
又　半两钱（五个火煅，醋淬四十九次）　甜瓜子（五钱）　珍珠（五钱）
研末。每服一字，好酒调，随上下、食前后服。《青囊方》
伤损内痛，兵杖所加，木石所迮，血在胸背胁下，刺痛。
用青竹茹、乱发各一团，炭火炙焦，为末，酒一升，煮三沸，服之，三服愈。《千金方》
打扑伤痛。
羊角灰以砂糖水拌，瓦焙焦，为末。每热酒下二钱，仍搽痛处。《简便方》
打扑伤肿。
熟麻油和酒服之，以火烧热地，卧之，觉，即痛肿俱消。赵葵《行管杂录》
打伤肿痛。
无名异为末，酒服赶下四肢之末，血皆散矣。《集验方》
折伤，瘀血在腹。
刘寄奴　骨碎补　延胡索（各一两）
水二升，煎七合，入酒及童子便各一合，炖温服之。《千金方》
又　用白马蹄烧烟尽，研末，酒服方寸匕，日三夜一，血化为水也。　刘涓子《鬼遗方》
又　虻虫（二十枚熬过）　牡丹皮（一两）
为末。酒服方寸匕，血化为水也。若久宿血在骨节中者，二味等分。《备急方》
治从高坠下，木石压伤，及一切伤损，瘀凝积痛，不可忍。并以此药推陈致新。
大黄（酒蒸一两）　杏仁（去皮三七粒）
细研，酒一碗，煎六分，鸡鸣时服，至晓取下瘀血，即愈。名鸡鸣散。
《和济方》治跌压，瘀血在内，胀满。
大黄　当归（等分）
炒研。每服四钱，温酒服，取下恶物，愈。
蹉跌损伤，血瘀骨痛。
鹿角末，酒服方寸匕，日三。《千金方》
坠落车马，筋骨痛不止。
延胡索末，豆淋酒服二钱，日二服。《圣惠方》
诸伤，瘀血不散。
五六月，收野苎叶、紫苏叶擂烂，敷金疮上，即时血止。如瘀血在腹内，顺流水绞汁服，即通。血皆化水，以生猪血试之，可验也。秋冬用干叶煎服亦可。
打伤，瘀血攻心者。
人尿煎服一升，日一服。苏恭《本草》
坠伤扑损，瘀血在内，烦闷者。
蒲黄末，空心温酒服三钱。《塞上方》
打扑损伤，恶血攻心，闷乱疼痛，作呕者。
以乾荷叶五片烧存性，为末。每服二钱，童子热尿一钱，食前下，日二三服，利下恶物。其效如神。《圣惠方》
折伤堕坠，瘀血在腹，气短。
大豆（五升）
水一斗，煎汁二升，顿服。剧者，不过三作。《千金方》
从高坠下，损，瘀血在腹，刺痛。
取旧蒲席久卧者烧灰，酒服二钱；或以蒲黄、当归、大黄、赤芍药、朴硝煎汤，调服，血当下。甄权
从高落下，瘀血抢心，面青气短，欲死。
胡粉一钱和水服，即安。《肘后方》
又　取杏枝一握，水一升，煮减半，入酒三合，和匀，分服，大效。　苏颂
跌扑损伤，瘀血凝滞，心腹胀痛，大小便不通，欲死。
用红蛭石灰炒黄半两，大黄、牵牛头末各二两，为末。每服二钱，热酒调下，当下恶血，以尽为度。名夺命散。《济生方》
损伤血出，痛不可忍。
用篱上婆婆针袋儿擂，水服；渣罨疮口，立效。　时珍
磕扑青肿。
老黄茄极大者，切片如一指厚，新瓦焙，研为末。欲卧时，温酒调下，服二钱匕，一辰消尽无痕迹也。《胜金》
伤损不食。凡打扑伤损三五日，水食不入口者。用生猪肉二大钱打烂，温水洗去血水，再擂烂，以阴阳汤打和。以半钱用鸡毛送入咽内，却以阴阳汤灌下之，其食虫闻香，窦开瘀血而上，胸中自然解。此乃损血凝聚心间，虫食血饱，他物虫不来探故也。谓之骗通之法。邵氏
闪挫腰痛。
西瓜青皮阴乾，为末，盐酒调服三钱。《摄生众妙方》
闪肭脱臼，青黑肿痛。
用黍米粉、铁浆粉各半斤，葱一斤，同炒存性，研末，以醋调服，三次后，水调入少醋，贴之。
阴雨发损痛。
海燕煮汁服，取汗即解。　时珍
打扑损伤，骨碎及筋伤烂。
用生地黄熬膏，裹之以竹简编夹，急缚，勿令转动，一日一夕可十易之，则瘥。许元公尝过桥坠马，右臂臼脱，左右急挼入臼中，昏迷不知痛苦，急取此药封肿处，中夜方苏，达旦痛止，痛处已白。日日换贴，其瘀肿移至肩背，乃以药下，去黑血三升而愈。《肘后方》
折伤接骨。
大虾蟆生研如泥，劈竹裹缚其骨，自痊。《备急方》
又　牛蹄甲（一个）　乳香　没药（各一钱）
为末，入甲内烧灰，以黄米粉糊和成膏，敷之。《秘韫》
续断绝筋骨。
生蟹去壳同黄捣烂，微炒，纳入疮中，筋即连也。　藏器
又　生捣牡鼠敷之，三日一易。《别录》
脑破骨折。
蜜和葱白捣匀，厚封，立效。《肘后方》
颠扑伤损。
紫苏捣敷之，疮口自合。　谈埜翁《试验方》
一切从高坠下，及木石所迮，落马扑车，瘀血凝滞，气绝欲死者。
用净土五升，蒸热，以故布重裹作二包，更互熨之。勿大热，恐破肉，取痛止，则已。神效。《千金方》
又　用糯稻秆烧灰，以新熟酒连糟入盐和，淋取汁，淋痛处，立瘥。　刘禹锡《传信方》
跌磕伤损。
黄牛屎炒熟，封之，裹定，即效。《简便方》
打扑伤损。
用绿豆粉新铫炒紫，新汲水调，敷，以杉木皮缚定。其效如神。《澹寮方》
跌扑伤损，扭闪出骨窍等证。
蚕砂（四两炒黄）　绿豆粉（四两炒黄）　枯矾（二两四钱）
为末，醋调，敷之，绢包缚定，换三四次，即愈。忌产妇近之。邵真人《经验良方》
打扑血聚，皮不破者。
用萝卜或叶捣，封之。邵氏方
折伤止痛。
白矾末一匙泡汤一碗，帕蘸乘热熨伤处，少时痛止；然后，排整筋骨，点药。《灵苑方》
折伤筋骨，瘀血疼痛。
鼠屎烧末，猪脂和，敷，急裹，不过半日，痛止。《梅师方》
又　水獭一个肢解，入罐内，固济待乾，煅存性，为末。以黄米煮粥，摊患处。掺獭末于粥上，布裹之，立止疼痛。《经验后方》
一切损伤，止血生肌，令无瘢痕。
用盐藏杨梅和核杵如泥，做成挺子，以竹筒收之。凡遇破伤，研末敷之。神效。《经验》
筋骨伤破。
以热白马屎敷之，无瘢。《千金方》
坠马拗损。
桑根白皮五斤为末。一斤煎膏，敷之，便止。以后亦无宿血，终不发动。《经验方》
踠折，伤筋骨，痛不可忍者。
用生地黄一斤、藏瓜姜糟一斤、生姜四两，都炒热，布裹，罨伤处，冷即易之。曾有人伤折，医令捕一生摄龟，将剥取肉，研涂之。夜梦龟传此方，用而得愈。　时珍
折伤闪肭。
杜牛膝捣，罨之。《卫生易简方》
闪拗手足。
生姜　葱白
捣烂，和面炒热，罨之。《易简方》
坠损肠出。
新汲井水，冷喷其身面，则肠自入也。《嘉祐方》
胁破肠出。
以香油抹手送入，煎人参、枸杞子温淋之。吃羊肾粥，十日即愈。　危氏方
打扑瘀痕。
水调半夏末涂之，一宿即没也。《永类钤方》
破伤血出。
何首乌末敷之即止。神效。《笔峰杂兴方》
破损血出不止。
以陈紫苏叶蘸所出血，挼烂敷之，血不作脓，且愈后无瘢。甚妙也。《永类钤方》
杖扑伤损，淤血淋漓者。
随即嚼烂三七，罨之即止；青肿者，即消散。若受杖时，先服一二钱，则血不冲心。杖后尤宜服之。产后服亦良。　时珍方

炙疮（附灭瘢）  ***************************
灸疮肿痛。
灶中黄土末，煮汁淋之。《千金方》
灸疮血出。一人灸火至五壮，血出不止如尿，手冷欲绝。
以酒炒黄芩二钱为末，酒服即止。李楼《怪症奇方》
又　用死蜣螂烧，研，猪脂和，涂。《千金方》
灸疮不敛。
瓦松阴乾，为末。先以槐枝葱白汤洗后，掺之，立效。《济生秘览》
又　芙蓉花研末，敷之。《奇效》
灸后火气入内，两股生疮，汁水淋漓者。
用薄荷煎汁，频涂，立愈。　张杲《医说》
身面瘢痕。
禹馀粮、半夏等分，为末，鸡子黄和，敷。先以布拭赤，勿见风日三十日。十年者灭。《圣济录》
身上瘢痕。
黄矾末烧，令汁尽，胡粉炒黄各八分，细研，以腊月猪脂和研如泥。以生布揩令赤，乃涂药五度。取鹰粪白、燕窠中草烧灰等分，和人乳涂之，其瘢自灭，肉平如故。《集验方》
瘢痕凸起。
热瓦频熨之。《千金方》
灭诸瘢痕。
大鼠一枚，以腊猪脂四两，煎至销尽，滤净，日涂三五次。先以布拭。亦避风。《普济方》
又　冬青叶烧灰，入面膏，治瘅瘃，灭瘢痕，殊效。　苏颂

金疮  ***************************
一切金疮，及刀斧伤。
白殭蚕炒黄，研末，敷之，立愈。《斗门方》
又　五倍子　降真香（等分）
炒，研末，敷之，皮肉自痊。名啄合山。《拔萃方》
又　五月五日，以牡鼠同石灰捣，收，敷之。神效。　时珍方
又　以天鹅绒毛贴之，立愈。汪颖方
又　捣络石，敷之，立瘥。　苏恭方
刀斧折伤。
白药子乾末，敷之。能止血除痛。马志方
金疮折损。
苎麻叶，甚散血。五月五日收取，和石灰捣作团，晒乾收贮。遇有金疮折伤者，研末，敷之，即时血止，且易痂也。　时珍方
金疮出血。
白芍药一两熬黄，为末。酒或米饮服二钱，渐加之。仍以末敷疮上，即止。良验。《广利方》
又　韭汁和风化石灰，日乾。每用为末，敷之，效。　濒湖《集简方》
又　五月五日，採金樱子叶同桑叶、苎叶等分阴乾，研末，敷之血止口合。名军中一捻金。　时珍
又　旋覆花叶捣，敷，立止。《大明方》
又　云母粉敷之。绝妙。《事林广记》
又　柳絮封之，即止。《外台秘要》
又　磁石末敷之，止痛断血。《千金方》
又　车前叶捣，敷之。《千金方》
又　榴花（半斤）　石灰（一升）
捣和，阴乾。每用少许敷之，立止。　崔元亮《海上方》
金疮止血。
钓樟木根皮刮屑，敷之。甚验。《别录》
又　用晚蚕蛾炒，为末，敷之，即止。并生肌。神效。《胜金方》
金疮出血，不可以药速合，则内溃伤肉。
只以黄丹、滑石等分为末，敷之。《集玄方》
金疮出血不止。
以嫩紫苏、桑叶同捣，贴之。《永类钤方》
又　血见愁草即地锦草研烂，涂之。　危氏《得效方》
又　小蓟苗捣烂，涂之。孟诜《食疗本草》
金疮肿痛。
蔷薇根烧灰，每日白汤服方寸匕，一日三服。《抱朴子方》
又　生牛膝捣，敷，立止。《梅师方》
金疮杖疮，作痛。
赤龙鳞即古松皮煅存性，研末，搽之。最止痛。《永类钤方》
金疮磕损，折伤血出，疼痛不止者。
用葱白、砂糖等分，研，封之，痛立止，无痕瘢也。
金疮出血不止，成内漏。
用蝙蝠二枚烧末，水服方寸匕，当下水而血消也。《鬼遗方》
金疮内漏。
雄黄半豆大纳之，仍以小便服五钱，血皆化为水。《肘后方》
又　牡丹皮为末，水服三指撮，立尿出血也。《千金方》
金疮，瘀血在腹者。
大葱白（二十枚）　麻子（三升）
杵碎，水九升，煮一升半，顿服，当吐出脓血而愈。未尽，再服。《千金方》
金疮困顿。
蚯蚓屎末，水服方寸匕，日三服。《千金方》
金疮伤重被惊。
以女人中衣旧者炙裆熨之。李筌《太白经注》
金疮出血闷绝。
蒲黄半两，热酒灌下。　危氏方
金疮闷绝，不识人。
琥珀研粉，童子小便调一钱，三服瘥。《鬼遗方》
被斫断筋。
旋葛根捣汁，沥疮中。仍以滓敷之，日三易。半月则断筋便续。《外台秘要》
金疮，肠出纳入。
以磁石、滑石各三两为末，米饮服方寸匕，日再。　刘涓子《鬼遗方》
又　以干人屎末抹入，桑白皮线缝合，热鸡血涂之。《生生编》
又　用小麦五升，水九升，煮取四升，绵滤取汁，待极冷，令病人卧席上，含汁噀之，肠渐入，噀其背。并勿令病人知，及多人见。旁人语，即肠不入也。又须抬席四角轻摇，使肠自入。十日中，但略食羹物，慎勿惊动，即杀人。　刘涓子《鬼遗方》
金疮接指。
凡指断及刀斧伤，用真苏木末敷之；外以蚕茧包缚完固。数日如故。《摄生方》
针疮出血不止。
用人粪烧，研，敷之。《千金方》
金疮痈肿，及竹木签刺等毒。
用糯米三升，于端午前四十九日，以冷水浸之，一日两换，水轻淘，勿令搅碎，至端午日取出，阴乾，绢袋盛，挂通风处。每用旋取，炒黑为末，冷水调如膏药，随疮大小，裹定疮口，外以布包定，勿动，直候疮瘥。若金疮犯生水，作脓肿甚者，急裹一二日夕，即不作脓肿也；若痈疽疮初发，才觉焮肿，急贴之，一夜便消。亦治喉痹痄腮，用前膏贴项下及肿处，一夜便消。干即换之，常令湿为妙。《灵苑方》
下蚕室创口流血不合。
以所割势捣粉，酒服，不数日愈。　时珍方
金疮犯内，血出不止。
取所交妇人中衣带三寸烧末，水服。《千金方》
金疮中风。
自己小便日洗二三次，不妨入水。《圣惠方》
金疮中风，角弓反张。
取蒜一升去心，无灰酒四升煮极烂，并滓服之，须臾得汗，即瘥。《外台秘要》
金创中风，痉强欲死。
生葛根四大两，以水三升，煮取一升，去滓，分服。口噤者，灌之；若干者，捣末调三指撮；仍以此及竹沥，多服取效。《贞元广利方》
金疮不合。
烧象皮灰和油，敷之。　时珍方
刀疮伤湿溃烂，不生肌。
寒水石（煅一两）　黄丹（二钱）
为末。洗，敷。甚者，加龙骨一钱、孩儿茶一钱。《积德堂方》
跌扑伤疮。
夏枯草口嚼烂，罯上即愈。《卫生易简》
又　用青蒿捣，封之，血止则愈。
又　用青蒿、麻叶、石灰等分，五月五日捣和，晒乾。临时为末，搽之。《肘后方》
治针刺入肉。
以乌鸦翅三五枚炙焦，研末，醋调，敷之，数次即出。甚效。　时珍方
又　蓖麻子去壳，研烂。先以帛衬伤处，敷之，频看，若见刺出，即拔去。恐药紧弩出好肉。或加白梅肉同研，尤好。《卫生易简方》

杖疮  ***************************
临杖预服。
无名异末，临时温服三五钱，则杖不甚痛，亦不甚伤。谈埜翁《试效方》
杖疮焮肿。
六月六日，取黄瓜入瓷瓶中，水浸之。每以水扫于疮上，立效。《集效方》
杖疮青肿。
用湿绵纸铺伤处，以烧过酒糟捣烂，厚铺纸上良久，痛处如蚁行，热气上升即散。《简便》
又　豆腐切片，贴之，频易。
一法　以烧酒煮，贴之，色红即易，不红乃已。《拔萃》
打杖肿痛。
凤仙花叶捣如泥，涂肿破处，干则又上，一夜血散即愈。冬月，收取乾者，研末，水和，涂之。叶廷器《通变要法》
又　雄黄（二分）　密陀僧（一分）
研末，水调，敷之。极效。《救急方》
又　新石灰、麻油，调搽。甚妙。《集简方》
又　未毛鼠同桑椹子入麻油中，浸酿。临时取涂。甚效。《西湖志》
又　绿豆粉炒，研，以鸡子白和，涂之。妙。《生生编》
杖疮未破。
干黄土末、童尿，入鸡子清调，涂刷上，干即随以热水洗去，复刷复洗数十次，以紫转红为度。仍刷两胯，以防血攻阴也。《摄生方》
杖疮已破。
鸡子黄熬油，搽之。甚效。唐宝《经验方》
杖疮血出。
猪血（一升）　石灰（七升）
和剂，烧灰，再以水和丸，又烧，凡三次，为末，敷之，效。《外台秘要》
治杖疮。
爵床捣汁，涂之，立瘥。　苏恭方
夹棍伤，出水不止。
煅蚌灰，研，敷之。　自记

箭头入肉  ***************************
刀箭金疮。
茅花罯之，止血并痛。
又　香白芷嚼烂，涂之。《集简方》
卒被毒箭。
麻仁数升杵汁，饮。《肘后方》
又　雄黄末敷之，沸汁出，愈。《外台秘要》
解药箭毒。
研山獭骨少许，敷之，立消。　时珍方
箭镞入肉。
用天水牛取一角者，小瓶盛之，入硇砂一钱，同水数滴在内，待自然化水，取滴伤处，即出也。
又象牙刮末，水和，敷之，即出也。
箭头不出。
万圣神应丹
端午前一日，不语寻取莨菪科根本枝叶花实全好者，道云：先生你却在这里。道罢，用柴灰自东南起围了，以木椑子掘取根下周围土，次日日未出时，依前不语，用钁头取出，洗净，勿令鸡犬妇人见。于净室中，以石臼捣如泥，丸弹子大，黄丹为衣，以纸袋封悬高处，阴乾。遇有箭头不出者，先以象牙末贴疮口，后用绯帛袋盛此药，放脐中，绵兜肚繫了，当便出也。张子和《儒门事亲方》
又　《集异记》云：有河朔健将为飞矢中目，拔矢而镞留中，钳之不动，痛困俟死。忽梦胡僧，令以米汁注之，必愈。广询无悟者。一日忽逢丐食僧，肖所梦者。叩之云：但以寒食饧点之。如法施用，顿觉清凉，尽减苦楚。至夜，疮痒，用力一钳而出，旬日而瘥。　时珍方
箭镞入腹或肉中，有聚血。
以妇人月经衣烧灰，服方寸匕。《千金方》
箭镞入骨，不可移者。
《杨氏家藏方》用巴豆微炒同蜣螂捣，涂，斯须痛定，必微痒，忍之。待极痒，乃撼动拔之，立出。此方传于夏侯郓，云：凡诸疮皆可疗。拔后，以黄连贯众汤洗，拭，敷生肌散。

竹木刺入肉  ***************************
竹木刺入肉。
多年燻肉切片，包裹之，即出。《急救方》
又　干羊屎烧灰，猪脂和涂，不觉自出。亦治箭镞入肉。《千金方》
刺入肉中者。
白梅嚼，敷之，即出。《孟诜方》
又　以鸡尾毛二七枚和男子乳封之，当出。《孟诜方》
恶刺伤人。
莨菪根水煮汁，渍之，冷即易。神方也。《千金方》
竹木刺入肉，不出者。
鹿角烧灰，水和涂上，立出。久者，不过一夕。《千金方》
竹木针刺，在肉中不出，疼痛。
以王不留行为末，熟水服方寸匕；兼以根敷之，刺即出。　梅师方
刺入肉中，百理不瘥。
松脂流出如乳头香者，敷上，以帛裹三五日，当有根出，不痛不痒不觉，自安。《兵部手集》
竹木入肉，针拨不尽者。
以人齿垢封之，即不烂也。《通变要法》
刺伤手足，犯露水肿痛，多杀人。
以桑枝三条煻火炮热，断之以头，熨疮上令热，冷即易之。尽二条，则疮自烂。仍取韭白或薤白敷上，急以帛裹之。有肿更作。《千金方》

汤火伤  ***************************
汤火灼伤。
用瓶盛麻油，以箸就树夹取黄葵花，收入瓶内，勿犯人手，密封收之。遇有伤者，以油涂之。甚妙。《经验方》
又　用荞麦面炒黄，研末，水和，敷之。如神。《奇效方》
又　庄浪大黄生研，蜜调，涂之。不惟止痛，又且灭瘢。此乃金山寺神人所传。《夷坚志》
又　用景德镇瓷器打碎，埋灶内，炭火铺上，一夜取出，去毒，为末，入黄丹少许，敷之，立愈。《活幼口议》
又　馒头皮烧存性，研末，敷之，立愈。《肘后方》
又　银朱研细，菜油调，敷，二次愈。《多能鄙事》
又　丝瓜叶焙，研，入辰粉一钱调，搽之；生者捣，敷，一日，即好也。《海上名方》
又　虎骨炙黄焦，研，敷。神效。《易简方》
又　柏叶生捣，涂之，系定，三二日止痛灭瘢。《图经本草》
又　皂矾和凉水浇之，其疼即止，肿亦消。《经验方》
又　刘寄奴捣末。先以糯米浆鸡翎扫上，后乃掺末。并不痛，亦无痕。大验。凡汤火伤，先以盐末掺之，护肉不坏，后乃掺药为妙。《本事方》
又　蛇莓汁敷之，痛即止。　时珍方
又　熟鸡子黄一个，取黄炒取油，入腻粉十文搅匀，扫上，三五日永无瘢痕。《集验》
又　猪胆汁调黄柏末，涂之。《外台秘要》
又　经霜桑叶烧存性，为末，油调，敷之，三日愈。《医学正传》
又　油调芙蓉叶末，敷之。有奇效。《奇效方》
汤火伤疮，焮赤疼痛，毒腐成脓。用此拔毒，止疼痛，敛疮口。
用麻油四两、当归一两，煎焦，去滓，入黄蜡一两，搅化，放冷，摊帛，贴之。神效。《医林集要》
又　老杉树皮烧存性，研，敷之；或入鸡子清调，敷；或用香油调，一二日愈。　时珍方
油伤火灼，痛不可忍。
石膏烧末，敷之。良。　梅师方
火烧疮。
用菰根烧灰，和鸡子白涂，效。《易简方》
火烧闷绝，不省人事者。
新尿炖服二三升。良。《千金方》
热油灼痛。
以白蜜涂之。

诸骨鲠  ***************************
骨鲠及竹木刺入咽喉，不拘大人小儿，日久或入脏腑，痛刺黄瘦甚者，服之皆出。
腊月收鳜鱼胆悬北檐下，令乾。每用一皂子，煎酒温呷，得吐，则鲠随涎出；未吐，再服，以吐为度。酒随量饮，无不出者。蠡鲩鲫胆皆可。《胜金方》
诸骨哽咽。
狗涎频灌，自下。仇远《稗史》
治骨鲠不下。
蓬砂一块含化咽汁，脱然而失。此软坚之征也。《夷坚志》
又　食薤白即下。
又　栗子内薄皮烧存性，研末，吹入咽中，即下。
咽喉物哽。
金凤花根嚼烂，噙咽，骨自下。鸡骨尤效。即以温水漱口，免损齿也。亦治误吞铜铁。　危氏《得效方》
咽喉骨哽。
猪牙皂角二条切碎，生绢袋盛满，缝好，线缚顶中，立消。《简便方》
又　五月五日午时，韭畦中面东勿语，取蚯蚓泥藏之。每用少许，擦喉外，其骨自消。名六一泥。
兽骨鲠咽。
虎骨为末，水服方寸匕。《外台方》
鸡鱼骨哽。
贯众　缩砂　甘草（等分）
为粗末，绵包少许，含之咽汁，久则随痰自出。只贯众一味浓煎，连服，亦妙。《普济方》
又　用苎麻根捣汁，以匙挑灌之，立效。《医方大成》
又　用野苎麻根捣碎，丸如龙眼大。鱼骨，鱼汤下；鸡骨，鸡汤下。　谈埜翁《试验方》
鸡鹅骨哽。
赤茎威灵仙五钱，井华水煎服，即软如绵，吞下也。甚效。
鸡骨哽咽。
五倍子末掺入喉中，即化下。
鱼骨哽咽，不能出。
用饴糖丸鸡子黄，大吞之；不下，再吞。《肘后方》
又　鸬鷀嗉吞之，最效。
又　翅羽烧灰，水服亦妙。《太平御览》
又　鲤脊三十六鳞焙，研，凉水服之，其刺自跳出。神效。《笔峰杂兴》
骨刺入肉。
象牙刮末，以水煮白梅肉调涂，自软。《简要济众》
误吞金银铜钱等物，不化者。
浓煎缩砂汤，饮之，即下。　危氏《得效方》
误吞金银铜铁在腹。
烧白炭红，急为末，煎汤呷之。甚者刮末三钱，井水调服。未效，再服。　时珍方
误吞铜铁不下。
南烛根烧，研，热水调服一钱，即下。《圣惠方》
误吞铁石骨刺不下，危急者。
王不留行、黄柏（各等分），为末，汤浸蒸饼，丸弹子大，青黛为衣，线穿挂风处。用一丸冷水化，灌之。《百一选方》
误吞钱钗及竹木。
取饴糖一斤，渐渐食尽，便出。《外台秘要》
误吞钗环。
取薤白曝萎，煮熟，切，食一大束，钗即随出。葛洪
误吞珠钱，哽在咽者。
铜弩牙烧赤，纳水中，冷饮汁，立愈。《圣惠方》
误吞铜钱。
羊胫骨烧灰，以煮稀粥食，神效。亦治吞金银器物。　谈埜翁方
又　荸荠研汁，细细呷之，自然消化成水。《百一选方》
又　艾蒿一把，水五升，煎一升，顿服便下。钱利公《箧中方》
又　多食胡桃，自化出也。胡桃与铜钱共食，即成粉，可证矣。李楼方
误吞钉针。
多食猪羊脂，久则自出。《肘后方》
一女子误吞针，诸人不能治。一人教令煮蚕豆同韭菜食之，针自大便出。此亦可验其性之利脏腑也。《积善堂方》
误吞竹木。
秤锤烧红，淬酒，饮之。《集玄方》
又　烧故铁锯令赤，渍酒热饮。　藏器方
误吞稻芒。
白饧频食，良。《简便方》
桃李哽咽。
狗骨煮汤，摩颈上。《子母秘录》
误吞水蛭。
以蒸饼半个，和狗涎吃之，连食二三，其物自散。《德生堂方》
误吞水蛭成积，胀痛黄瘦。
饮浸蓝水，取下则愈。　时珍方
食葅吞蛭，蛭啖脏血，脏痛黄瘦。
饮热羊血一二升；次早，化猪脂一升，饮之，蛭自下也。《肘后方》
误吞马蝗入腹。
酒和田中泥一二升服，当利出。　时珍方
误吞马蝗，得疾数月，消瘦。每日饮食入咽，如万虫钻攻，且痒且痛。皆以为劳瘵，投药罔效。一医令旦起勿食，遣诣十里外，取行路黄土至，以温酒二升搅之，投药百粒饮之。觉痛几不堪，及登溷，下马蝗千馀宛转，其半已困死，病人亦惫甚。调理三日乃安。究其所，乃夏月燥渴，饮涧水一杯，似有物入咽，遂得此病。医曰：虫入人脏，势必孳生，饥则聚咂精血，饱则散处。脏腑苟知杀之，而不能扫取，终无益也。是以请先枵腹诱之，虫久不得土味，又喜酒，故乘饥毕集，一洗而空。《夷坚志》
误吞蜈蚣。
刺猪羊血灌之，即吐出。《三元延寿书》

诸虫兽螫伤  ***************************
人咬伤疮。
龟板骨　鳖肚骨（各一片）
烧，研，油调，搽之。叶氏《摘玄》
人咬手指。
瓶盛热尿，浸一夜，即愈。《通变要法》
人咬疮溃烂。
摄龟甲烧末，敷之。　时珍
人咬指烂久，欲脱者。
鳖甲灰敷之。叶氏《摘玄方》
虎狼伤疮。
月经衣烧末，酒服方寸匕，日三。　陈藏器方
虎犬伤人。
矾末纳入，裹之。止痛尤妙。《肘后方》
虎爪伤人。
先吃清油一碗，仍以油淋洗疮口。
马咬成疮。
益母草切细，和醋炒，涂之。　孙真人方
马咬踏疮，肿痛作热。
鼠屎（二七枚）　故马鞘（五寸）
和烧，研末，猪脂调，敷之。　梅师方
治马扑损痛。
夜明砂以三枚投热酒一升，取清服，立止，数服便瘥。《传信方》
蛇毒、溪毒、沙蝨、射工等所伤，口噤眼黑，手足强直，毒攻腹内成块，逡巡不救。
苍耳嫩苗一握，取汁和酒，温灌之；以滓厚敷伤处。《胜金方》
又　白矾　甘草（等分）
为末。冷水调服二钱。《瑞竹堂方》
蛇虺咬伤。
青苎麻嫩头捣汁，和酒等分，服三盏；以渣敷之，毒从窍中出。以渣弃水中，即不发。看伤处有窍，是雄蛇；无窍是雌蛇。以针挑开伤处成窍，敷药。《摘玄方》
又　青木香不拘多少，煎水服。效不可述。《袖珍方》
又　取半边莲捣汁，饮；以滓围涂之。《寿域方》
又　葵根捣，涂之。《古今录验》
毒蛇咬伤。
先以小便洗去恶血，次以牙垽封而护之。甚妙，且不肿痛。《医方摘要》
又　以竹筒合疮上，熔蜡灌之，效。徐玉方
又　独茎狼牙根或叶捣烂，腊猪脂和，涂之，立瘥。　崔氏方
又　人屎厚封之，即消。《千金方》
蝮伤昏死，一臂如股，遍身皮胀，黄黑色。
以新汲水调香白芷末，频灌之。觉脐中搰搰然，黄水自口出，腥秽逆人，良久，消缩如故。或云：以麦门冬汤调尤妙，仍以末搽之。《夷坚志》
又　五灵脂（一两）　雄黄（半两）
同为末，酒调，灌二钱。神效。
蛇伤溃烂，百药不愈。
以新汲水洗净，腐败见白筋，挹干。用白芷末入胆矾、麝香少许掺之，恶水涌出。日日洗掺，一月平复。《夷坚志》
疗蛇咬疮。
猪槽水浸之，效。　藏器方
又　摄龟尾佩之，辟蛇。蛇咬，则刮末敷之，便愈。《抱朴子》
蛇咬毒入腹。
取两刃于水中相摩，饮其汁。　藏器方
蛇伤手肿。
用新剥羊肚一个，带粪割一口，将手入浸，即时痛止肿消。《集要方》
蛇入七孔。
割母猪尾血滴入，即出也。《千金方》
蛇入人口。因热取凉卧地下，有蛇入口，不得出者。
用刀破蛇尾，纳椒二三粒，裹定，须臾，即自退出也。《圣惠方》
蛇绕不解。
热汤淋之，即脱。《千金方》
蛇咬，牙入肉中，痛不可堪。
虾蟆肝捣，敷之，立出。《肘后方》
蛇骨刺入，毒痛。
铁精粉豆许，刺入疮内。《肘后方》
蛇咬蝎螫。
烧刀矛头，令赤，置白矾于上，汁出热滴之，立瘥。神验。　刘禹锡《传信方》
蛇虫螫伤。
人耳垢、蚯蚓屎和涂，出尽黄水，立愈。《寿域方》
虫蛇兽毒，及蛊毒。
生明矾、明雄黄等分，于五月端午日研末，黄蜡和，丸梧子大。每服七丸，念药王菩萨七遍，熟水送下。　东坡《良方》
蛇虺蜈蚣咬伤
蜘蛛捣烂，敷之，甚妙。　直指方
蛇蝎蜈蚣毒虫伤。
以五灵脂末涂之，立愈。《金匮钩玄》
蝎虿螫伤。
蝎有雌雄。雄者，痛在一处，以井底泥封之，干则易；雌者，痛牵诸处，以瓦沟下泥封之。若无雨，以新汲水从屋上淋下，取泥。《肘后方》
又　端午日午时，收壁虎一枚，以鸡胆开一窍盛之，阴乾。每以一星敷上，即止。神效。《青囊方》
又　温汤渍之，数易，至旦愈。　华佗方
蜈蚣螫伤。
取灰苋菜擦之，即止。
又　菜子油倾地上油掺之，即好，勿令四眼人见。　陆氏《积德堂方》
又　蚯蚓泥敷之，效。《集效方》
又　麻履底炙热，揩之，即安。《外台秘要》
又　画地作王字，内取土掺之，即愈。《集简方》
又　鸡冠血涂之。　钱相公《箧中方》
又　嚼香附涂之，立效。《袖珍方》
又　嚼胡椒封之，即不痛。《多能鄙事》
百虫咬伤。
以灯火熏之，出水，妙。《济急方》
治蜂螫。
用芋梗嚼破，以汁涂，有验。
又　薄荷叶挼，贴之。《外台秘要》
又　野苋挼，擦之。
又　嚼青蒿封之，即安。《肘后方》
蜂螫肿痛。
蜂房为末，猪膏和敷，或煎水洗。《千金方》
蜂蚁叮螫。
反手取地上土敷之，或取醋调。《千金方》
蜘蛛咬疮，遍身皆有。
以青葱叶一枚去尖头，将蚯蚓入叶内，紧捏两头，勿令泄气，频摇动，即化为水。以点咬处。甚效。谭氏《小儿方》
又　油麻研烂，敷之。亦治诸虫咬伤。《经验后方》
蜘蛛咬毒，缚定咬处，勿使毒行。
以贝母末酒服半两，至醉。良久，酒化为水，自疮口出，水尽乃塞疮口。甚妙。亦治蛇蝎咬伤。《直指方》
蜘蛛伤，频治不愈者。
捣萝藦叶封，二三度，能烂丝毒，即化作脓也。　时珍方
蜘蛛咬毒，腹大如妊，遍身生丝。
啖羊乳旋愈。《传信方》
斑蜘蛛咬头上。一宿，咬处有二道赤色，细如箸，绕项上，从胸前下至心；经两宿，头面肿疼，大如数升碗，肚渐肿，几不救。
取大蓝汁一碗，加麝香、雄黄点于咬处，两日悉平，作小疮而愈。
花蜘蛛咬人，与毒蛇无异。
用苍耳捣汁一盏，服；仍以滓敷之。《摘玄方》
天蛇毒疮，似癞非癞。天蛇乃草间花蜘蛛也。人被其螫，为露水所濡，乃成此疾。
以秦皮煮汁一斗，饮之，即瘥。　宗奭
壁镜毒人，必死。
白矾涂之。《太平广记》
蜗牛咬人，毒行遍身者。
蓼子煎水浸之，立愈。不可近阴，令弱也。　陈藏器《本草方》
蚯蚓咬人，形如大风，眉须皆落。
惟以石灰水浸之，良。以盐汤浸，并饮一盏，亦愈。《经验方》
蝼蛄咬人。
醋和石灰涂之。《圣惠方》
蚯蚓呵肿。
令妇人以吹火筒，吹其肿处，即消。　时珍
蠼螋溺人影，令发疮，如热痱，而大若绕腰周匝，不可疗。
惟扁豆叶敷之，即瘥。
孙真人云：予曾得此疮，经五日治不愈。有人教画地，作蠼螋形，以刀剜取腹中土，用唾和涂之，再涂即愈。
蠼螋尿疮，状如茱萸，中央白脓，恶寒壮热。
磨犀角汁涂之。《千金方》
蠼螋尿疮。
乌鸡翅毛烧灰，油调敷之。虫畏鸡故也。《琐碎录》
又　磨刀垽敷之，有效；亦可涂瘰疬结核。　藏器
又　酢和胡粉，涂之。《千金方》
鼠咬成疮。
猫毛烧灰，入麝香少许，唾和封之。猫须亦可。《救急方》
猫咬成疮。
雄鼠屎烧灰，油和，敷之。《寿域方》
又　取薄荷汁涂之，有效。　李时珍方
狐尿刺疮。
以蒲公英白汁涂之，即愈。　苏颂方
狐尿刺人肿痛。
用热蜡著疮，并烟燻之，令汗出，即愈。《肘后》
狐尿刺疮，痛甚者。
热白马尿渍之。《千金方》
木蛭毒疮。南方多雨，有物曰木蛭，大类鼻涕，生于古木之上，闻人气，则闪闪而动，人过其下，堕人体间，即立成疮，久则遍体。
惟以朱砂、麝香涂之，即愈。　张杲《医说》
中沙蝨毒。沙蝨在水中，人澡浴，则著人身，钻入皮里。初得，皮上正赤，如小豆黍粟，摩之，痛如刺；三日，寒热，发疮。毒若入骨，杀人。岭南多此。
即以茅叶刮去，以苦菜汁涂之，佳。《肘后方》
射工溪毒。
独蒜切三分，厚贴上，灸之，令蒜气射入，即瘥。　梅师方
治疯犬咬伤。
即用虾蟆后足捣烂，水调服之。先于顶心拔去血发三两根，则小便内见沫也。《袖珍方》
又　取本犬脑敷之，后不复发。《肘后方》
又　紫荆皮末、砂糖调涂，留口退肿。口中仍嚼咽杏仁去毒。《仙传外科》
又　头垢　蝟皮（等分）
烧灰，水服一盏。口噤者，灌之。
又　用斑蝥七枚，以糯米炒黄，去米为末。酒一盏，煎半盏，空心温服，取下小肉狗三四十枚，为尽。如数少，数日再服七次，无狗形，永不再发也。累试累验。《卫生易简方》
又　大斑蝥三七枚，去头翅足，用糯米大一勺略炒过，去斑蝥；别以七枚如前炒，色变复去之；别以七枚如前，至青烟为度，去蝥。只以米为粉，用冷水入清油少许，空心调服；须臾，再进一服，以小便利下毒物为度。如不利，再进。利后肚疼，急用冷水调青靛服之，以解其毒，否则有伤。黄连水亦可解之，但不宜服一切热物也。《医方大成》
又　雄黄（五钱）　麝香（二钱）
为末，酒下作二服。《救急良方》
又　以蚯蚓泥敷，出犬毛，神效。　苏恭方
疯犬咬伤肿痛。
人参置桑柴炭上烧存性，以碗覆定，少顷，为末，掺之，立瘥。《经验方》
恶犬咬伤。
洗净毒，以热牛屎封之，即时痛止。《千金方》
又　左盘龙即人屎也。厚封之，数日即愈。　蔺氏《经验方》
又　虎骨刮末，水服方寸匕，并敷之。《小品方》
又　蓖麻子五十粒去壳，以井花水研膏。先以盐水咬痛处，乃贴此膏。《袖珍方》
犬咬血出。
以水洗，至血止，绵裹之。《千金方》
狗咬伤，疮烂。
嚼杏仁涂之。　寇氏《衍义》
狗咬伤，疮重发者。
用蔓菁根捣汁，服之，佳。《肘后方》
犬咬疮，重发者。
以头垢少许纳疮中，用热牛屎封之。


卷十九  ——————————————————————————————————————————————————————————————————————————————————————————

奇病  ***************************
离魂异疾。凡人自觉本形作两人，并行并卧，不辨真假者，离魂病也。
用辰砂、人参、龙齿、赤茯苓各一钱，浓煎半盏，调水飞过朱砂末一钱，临卧服。服久，则真者气爽，假者自化矣。　夏子益《奇疾方》
肉人怪病。人顶生疮五色，如樱桃状。破则自顶分裂，连皮剥脱至足。名曰肉人。
常饮牛乳自消。　夏氏《奇方》
眼见禽虫飞走诸物，乃肝胆之疾。
青桐子花　酸枣仁　玄明粉　羌活（各一两）
为末。每服二钱，水煎，和滓，日三服。《良方》
人睛忽垂至鼻，如黑角塞，痛不可忍，或时时大便血出，痛。名曰肝胀。
用羌活煎汁服，数杯自愈。　夏子益
眉毛动摇，目不能交睫，唤之不应，但能饮食。
用蒜三两杵汁，调饮，即愈。　夏子益
鼻中毛出，尽夜可长一二尺，渐渐粗圆如绳，痛不可忍，摘去复生。此因食猪羊血过多致此。
用生乳香、硇砂各一两为末，饭丸梧子大。每空心、临卧各服十丸，水下，自然退落。　夏子益
口内肉球，有根如线五寸余如钗股；吐出乃能食物，捻之则痛彻心者。
麝香一钱研水服之，日三，即消。
胁漏出水不止。
用乌牛耳垢敷之，即瘥。
足疔怪疾。两足心凸肿，上生黑豆疮，硬如疔。胫骨生碎孔，髓流出，身发寒颤，惟思饮酒。此是肝肾冷热相吞。
用炮川乌头末敷之，内服韭子饮。效。　夏氏《奇方》
脉溢怪症。有人毛窍节次血出不止，皮胀如鼓，须臾，目鼻口被气胀合，此名脉溢。
生姜自然汁和水各半盏服，即安。　夏子益
气奔怪病。人忽遍身皮底混混如波浪声，痒不可忍，抓之血出，不能解，谓之气奔。
以苦杖、人参、青盐、细辛各一两，作一服，水煎，细饮尽，便愈。　夏子益
血馀怪病。手十指节断坏，惟右筋连无节，肉虫出如灯心，长数尺，遍身绿毛卷，名曰血馀。
以茯苓、胡黄连煎汤，饮之，愈。　夏氏《奇方》
肉坏怪病。凡口鼻出腥臭水，以碗盛之，状如铁色虾鱼走跃，捉之即化为水，此肉坏也。
但多食鸡馔，即愈。　夏氏《奇方》
血溃怪病。凡人目中白珠浑黑，视物如常，毛发坚直如铁条，能饮食而不语，如醉，名曰血溃。
以五灵脂为末，汤服五钱，即愈。　夏子益
肉锥怪疾。有人手足忽长倒生肉刺如锥，痛不可忍者。
但食葵菜即愈。　夏子益
血壅怪病。人遍身忽然肉出如锥，既痒且痛，不能饮食。名血壅。不速治，必溃脓血。
以赤皮葱烧灰，淋洗；饮豉汤数盏。自安。　夏子益
恶肉毒疮。一人年十四，腕软处生物，如黄豆大，半在肉中，红紫色，痛甚，诸药不效。一方士以水银四两、白纸二张，揉熟蘸银擦之，三日自落而愈。　李楼《怪症方》
截肠怪病。大肠头出寸余，痛苦，干则自落，又出，名为截肠病。若肠尽即不治。但初觉截时，用器盛芝麻油坐浸之。饮大麻子汁数升，即愈也。　夏子益
吃饭直出。
栀子二十个微炒去皮，水煎服。《怪症奇方》
寒热怪病。寒热不止数日，四肢坚如石，击之侣钟磬声，日渐瘦恶。
用茱萸、木香等分，煎汤饮之，愈。　夏子益
发斑怪症。有人眼赤，鼻张大喘，浑身出斑，毛发如铜铁刀。热毒气结于下焦也。
白矾、滑石各一两，为末，作一服，水三碗，煎减半，不住服，尽即安。　夏子益
疟后怪症。口鼻中气出，盘旋不散，凝如黑盖色，过十日，渐至肩，与肉相连，坚胜金石，无由饮食。
煎泽泻汤，日饮三盏，连服五日，愈。　夏子益
脐虫怪病。腹中如铁石，脐中水出，旋变作虫行绕身，咂痒难忍，拨扫不尽。
用苍术浓煎汤，浴之。仍以苍术末入麝香少许，水调服。　夏子益
灸疮飞蝶。因艾火灸后，疮痂退落，疮内鲜肉片子，飞出如蝶腾空，痛不可忍，是血肉俱热怪病也。
用朴硝、大黄各半两为末，水调下，微利即愈。　夏氏《奇方》
筋肉化虫。有虫如蟹，走于皮下，作声如小儿啼，为筋肉之化。
雄黄、雷丸各一两，为末，掺猪肉上，炙熟，吃尽，自安。　夏氏《奇方》
应声虫病。腹中有物作声，随人语言。
用板蓝汁一盏，分五服，效。　夏子益
蝨出怪病。临卧浑身蝨出，约至五升，随至血肉俱坏，每宿渐多，痛痒不可言状。惟吃水卧床，昼夜号哭，舌尖出血不止，身齿俱黑，唇动鼻开。
但饮盐醋汤十数日，即安。　夏氏《奇方》
女人异疾。女人月事退出，皆作禽兽之形，欲来伤人。
先将绵塞阴户，乃顿服没药末一两，白汤调下，即愈。　危氏方
产后乳悬。妇人产后，两乳忽长，细小如肠，垂过小肚，痛不可忍，危亡须臾，名曰乳悬。
将芎藭、当归各一斤，以半斤锉散，于瓦器内用水浓煎，不拘多少，频服。仍以一斤半挫块，于病人桌下烧烟，令将口鼻吸菸，用尽。未愈，再作一料。仍以蓖麻子一粒，贴其顶心。　夏子益
一妇人产后用力，垂出肉线长三四尺，触之，痛引心腹欲绝。
老姜连皮三斤捣烂，入麻油二斤拌匀，炒乾。先以熟绢五尺，折作方结，令人轻轻盛起肉线，使之屈曲作三团，纳入产户，乃以绢袋盛姜，就近熏之，冷则更换，熏一日夜，缩入大半，二日尽入也。此乃魏夫人传方。但不可使线断，断则不可治矣。　夏子益

祟病  ***************************
女人与邪物交通，独言独笑，悲思恍惚者。
雄黄一两，松脂二两，熔化，以虎爪搅之，丸如弹子，夜烧于笼中，令女坐其上，以被蒙之，露头在外。不过三剂自断。仍以雄黄、人参、防风、五味子等分为末。每旦井水服方寸匕，取愈。《肘后方》
治妇人梦与鬼交者。
鹿角屑微炒，清酒服一撮，即出鬼精。《孟诜方》
鬼魅。
獭肝末，水服方寸匕，日三。《千金方》
鬼疰精魅。
败箬笠烧灰，酒服。《别录》
鬼魅传尸，瘟疫魍魉，神祟。
以太岁所在日时，当户烧古厕木，熏。　藏器
癫狂邪祟。凡狂发欲走，或自高贵称神，或悲泣呻吟，此为邪祟。
以蚕纸烧灰，酒水任下方寸匕。亦治风癫。《肘后方》
鬼魇不寤。
皂荚末，刀圭吹之，能起死人。《千金方》
夜卧禁魇。
凡卧时，以鞋一仰一覆，则无魇及恶梦。《起居杂忌》
又　以赤[jì]一尺，枕之即安。《肘后方》
辟禳魇鬼。
以雄黄带头上，或以枣许系左腋下，终身不魇。　张文仲方
鬼击诸病。卒然著人，如刀刺状，胸胁腹内切痛，不可抑按，或吐血鼻血下血，一名鬼排。
以淳酒吹两鼻内，良。《肘后》
又　以熟艾如鸡子大三枚，水五升，煎二升，顿服。《肘后方》
又　白犬头取热血一升，饮之。《百一选方》
又　鼠屎烧末，水服方寸匕；不省者，灌之。《肘后方》
鬼打及强鬼排人，突中恶者。
铁椎柄和桃奴、鬼箭等，作丸服之。　藏器
中鬼昏厥，四肢拳冷，口鼻出血。
用久污溺衣烧灰。每服二钱，沸汤下。男用女，女用男。　赵原阳真人《济急方》
鬼击成病，腹中烦满欲绝。
雄黄粉，酒服一刀圭，日三服，化血为水也。《千金方》
鬼击身青作痛。
用金银花一两，水煎，饮之。　李楼《怪病方》
卒得鬼打。
取刀鞘二三寸烧末，水服。腰刀者，弥佳。　藏器
鬼击卒死。
乌鸡冠血沥口中，令咽；仍破此鸡，拓心下，冷乃弃之道边。妙。《肘后方》
又　吹醋少许，入鼻中。《千金方》
鬼排卒死。
用乌雄鸡血涂心下，即苏。《风俗通》
妖魅猫鬼病人，不肯言鬼。
以鹿角屑捣末，水服方寸匕，即言实也。《录验方》
猫鬼野道病，歌哭不自由。
腊月死猫头烧灰，水服一钱匕，日二。《千金方》
辟鬼除邪。
阿魏枣许为末，以牛乳或肉汁煎五六沸，服之，至暮，以乳服安息香枣许。久者，不过十日。忌一切菜。　唐·崔行功《纂要》

服食  ***************************
单味　丸　膏　粥　杂制
服玉方
后魏李预得餐玉之法，乃採访蓝田，掘得若环璧杂器形者，大小百馀枚，槌作屑，日食之。经年，云有效验，而好酒损志，及疾笃，谓妻子曰：服玉当屏居山林，排弃嗜欲，而吾好色不绝，自致于死，非药之过也。尸体必当有异于人，勿使速殡，令后人知餐服之功。时七月中旬，长安毒热。停尸四日，而体色不变，口无秽气。　慎微
服丹砂法云：
南方养生治病，无过丹砂。其法用升麻末三两、研炼过光明砂一两，以蜜丸梧子大。每日食后服三丸。　王方庆《岭南方》
服胡麻法
用上党胡麻三斗淘净，甑蒸令气遍，日乾，以水淘去沫，再蒸，如此九度，以汤脱去皮，簸净炒香，为末，白蜜或枣膏丸弹子大。每温酒化下一丸，日三服。忌毒鱼狗肉生菜。服至百日，能除一切痼疾；一年，身面光泽，不饥；二年，发白返黑；三年，齿落更生；四年，水火不能害；五年行及奔马；久服长生。
孙真人云：用胡麻三升去黄褐者，蒸三十遍，微炒香，为末，入白蜜三升，杵三百下，丸梧子大。每旦服五十丸。人过四十以上，久服明目洞视，肠柔如筋也。
服云母法
上白云母二十斤，薄劈，以露水八斗作汤，分半淘洗二次。又作二斗作汤，纳芒硝十斤木器中，渍二十日取出，绢袋盛悬屋上，勿见风日，令燥。以鹿皮为囊揉之，从旦至午，筛渣复揉，得好粉五斗，余者弃之。以粉一斗，纳崖蜜二斤，搅糊入竹筒中，薄削，封口漆固，埋北垣南崖下，入地六尺，覆土，春夏四十日，秋冬三十日出之，当成水若洞洞不消，更埋三十日。此水能治万病及劳气风疼。每以温水一合，和服之，三服。十日，小便当变黄；二十日，腹中寒澼消；三十日，龋齿更生；四十日，不畏风寒；五十日，诸病皆愈，颜色日少，长生神仙。《千金方》
服乳歌
仙家酒仙家酒，两个葫芦盛一斗。五行酿出真醍醐，不离人间处处有。丹田若有乾涸时，嚥下重楼润枯朽。清晨能饮一升余，返老还童天地久。
接命丹　治男妇气血衰弱，痰火上升，虚损之证。又治中风不语，左瘫右痪，手足疼痛，动履不便，饮食少进诸证。
用人乳二杯香甜白者为佳，以好梨汁一杯和匀，银石器内炖滚。每日五更一服。能消痰补虚，生血延寿。此乃以人补人，其妙无加。《集简方》
服甘菊法
用甘菊，三月上寅日採苗，名曰玉英；六月上寅日採叶，名曰容成；九月上寅日採花，名曰金精；十二月上寅日採根，名曰长生。四件并阴乾百日。取等分，以成日合捣千杵，为末，每酒服一钱匕；或以蜜丸梧子大。酒服七丸，一日三服，百日轻润，一年发白变黑。服之二年，齿落再生；五年，八十岁老人变为儿童也。
服蒺藜法
蒺藜子一石，七八月熟时收取，日乾，舂去刺，杵为末。每服二钱，新汲水调下，日三服，勿令中绝，断谷长生。服之一年以后，冬不寒，夏不热；二年老者复少，发白变黑，齿落更生；服之三年，身轻长生。《神仙秘旨》
服黄精法
黄精细切一石，用水二石五斗煮之，自旦至暮，候冷，以手挼碎，布袋榨取汁，煎之，渣干为末，同入釜中煎至可丸，丸如鸡子大。每服一丸，日三服，绝粮。轻身除百病。渴则饮水。《臞仙神隐书》
服菟丝子法
取菟丝子实一斗，酒一斗浸，曝乾，再浸，又曝，令酒尽乃止，捣筛。每酒服二钱，日二服。此药治腰膝，去风；兼能明目。久服令人光泽，老变为少。十日外饮啖，如汤沃雪也。《抱朴子仙方》
服豨莶草法
五月五日、六月六日、九月九日採叶去根茎花实，净洗，曝乾，入甑中，层层洒酒与蜜，蒸之，又曝，如此九过，则气味极香美，熬捣筛末，蜜丸服之，甚益元气。治肝肾风气，四肢麻痹，骨间冷，腰膝无力者；亦能行大肠气。
服葈耳法
葈耳根苗叶实皆洗濯，阴乾，烧灰，汤淋取浓汁，泥连两灶，炼之，灰汁耗，即旋取傍釜中热灰汤益之，一日夜不绝火，乃旋得霜，干瓷瓶收之。每日早晚酒服二钱。补暖去风驻颜，尤治皮肤风，令人肤革清净。每澡沐，入少许尤佳。宜州学昌从谏服此十馀年，至七八十红润轻健，皆此药力也。　苏颂《良方》
椒红丸　治元脏伤惫，目暗耳聋。服此百日，觉身轻少睡，足有力，是其效也；服及三年，心智爽悟，目明倍常，面色红悦，髭发光黑。
用蜀椒去目及合口者，炒出汗，曝乾，捣取红一斤。以生地黄捣自然汁，入铜器中煎至一升，候稀稠得所，和椒末，丸梧子大。每空心暖酒下三十丸。合药时，勿令妇人鸡犬见。
诗云：其椒应五行，其仁通六义。欲知先有功，夜见无梦寐。四时去烦劳，五脏调元气。明目腰不痛，身轻心健记。别更有异能，三年精自秘。回老返婴童，康健不思睡。九虫顿消亡，三尸自逃避。若能久饵之，神仙应可冀。
地仙丹
昔有异人赤脚张传此方，于猗氏县一老人服之，寿百馀，行走如飞，发白反黑，齿落更生，阳事强健。此药性平，常服能除邪热，明目轻身。
春採枸杞叶，名天精草；夏採花，名长生；秋採子，名枸杞子；冬採根，名地骨皮。并阴乾，用无灰酒浸一夜，晒露四十九昼夜，取日精月华气，待乾，为末，炼蜜丸，如弹子大。每早晚各用一丸，细嚼，以隔夜百沸汤下。此药採无刺味甜，其有刺服之无益。
金髓煎
枸杞子逐日摘红熟者，不拘多少，以无灰酒浸之，蜡纸封固，勿令泄气。两月足，取入砂盆中擂烂，滤取汁，同浸酒入银锅内，慢火熬之，不住手搅，恐黏住不匀，候成膏如饧，净瓶密收。每早温酒服二大匙，夜卧再服。百日身轻气壮，积年不辍，可以羽化也。《经验》
治虚损百病，发白再黑，返老还童。
用女贞实十月上巳日收，阴乾。用时，以酒浸一日，蒸透，晒乾，一斤四两；旱莲草五月收，阴乾，十两为末；桑椹子，三月收，阴乾，十两为末，炼蜜丸梧子大。每服七八十丸，淡盐汤下。若四月收桑椹子捣汁和药，七月收旱莲捣汁和药，即不用蜜矣。《简便方》
服楮实法
楮实正赤时收取，阴乾，筛末，水服二钱匕，益久乃佳。《抱朴子》云：楮木实赤者服之，老者成少，令人彻视见鬼神。道士梁须，年七十服之，更少壮，到百四十岁，能行及走马。　苏颂
服桑叶法
以四月桑茂盛时，採叶。又十月霜后，三分二分已落时，一分在者名神仙药，即採取。与前叶同阴乾，捣末，丸散任服；或煎水代茶，饮之。能止消渴。
又　霜后煮汤，淋洗渫手足，去风痹，殊胜。
补虚益气。
黄精、枸杞子等分，捣作饼，日乾，为末，炼蜜丸梧子大。每汤下五十丸。《奇效良方》
滋阴养血，温补下元。
三才丸
用天门冬去心、生地黄各二两，二味用柳甑箅，以酒洒之，九蒸九晒，待乾秤之，人参一两为末、蒸枣肉捣和，丸梧子大。每服三十丸，食前温酒下，日三服。　洁古《活法机要》
七宝美髯丹　乌鬚发，壮筋骨，固精气，续嗣延年。
用赤白何首乌各一斤，米泔水浸三四日，瓷片削去皮，用淘净黑豆二升，以砂锅木甑铺豆及首乌，重重铺盖，蒸之。豆熟取出，去豆曝乾，换豆再蒸，如此九次，曝乾，为末、赤白茯苓各一斤去皮，研末，以水淘去筋膜及浮者，取沉者捻块，以人乳十碗浸匀，晒乾，研末、牛膝八两去苗，浸一日，同何首乌第七次蒸之，至第九次止，晒乾，当归八两酒浸，晒、枸杞子八两酒浸，晒、菟丝子八两酒浸，生芽，研烂，晒、补骨脂四两，以黑芝麻炒香，并忌铁器，石臼为末，炼蜜和，丸弹子大一百五十九丸。每日三丸，侵晨温酒下，午时姜汤下，卧时盐汤下。其馀并丸梧子大，每日空心，酒服一百丸，久服极验。《积善堂方》
交感丹　凡人中年，精耗神衰。盖由心血少，火不下降；肾气惫，水不上升，致心肾隔绝，营卫不和。上则多惊；中则塞痞，饮食不下；下则虚冷遗精。愚医徒知峻补下日丰，惟不能生水滋阴，而反见衰悴。但服此方半年，屏去一切暖药，绝嗜欲，然后习秘固沂流之术，其效不可殚述。俞通奉年五十一，遇铁瓮城申先生，授此服之，老犹如少年，至八十五乃终也。因普示群生，同登寿域。
香附子（一斤新水浸一宿，石上擦去毛，炒黄）　茯苓（去皮木四两）
为末，炼蜜丸弹子大。每服一丸，侵早细嚼，以降气汤下。
降气汤　用香附子如上法半两、茯神二两、炙甘草一两半为末，点沸汤，服前药。《瑞竹堂经验方》
不老丹　补脾益肾，服之七十亦无白发。
茅山苍术（刮净，米泔浸软，切片，四斤：一斤酒浸，焙；一斤醋浸，焙；一斤，盐四两炒；一斤，椒四两炒）　赤白何首乌（各二斤，米泔浸，竹刀刮切，以黑豆、红枣各五升同蒸，至豆烂，曝乾）　地骨皮（去骨一斤）
各取净末，以桑椹汁和成剂，铺盆内，汁高三指，日晒夜露，取日月精华，待乾，以石臼捣末，炼蜜和，丸梧子大。每空心酒服一百丸。　王海藏《医垒元戎》
少阳丹
苍术（米泔浸半日，刮皮，晒乾，为末，一斤）　地骨皮（温水洗净，去心，晒，研末，一斤）　熟桑椹（二十斤，入瓷盆内揉烂，绢袋压汁）
和末如糊，倾入盆内，日晒夜露。採日精月华，待乾，研末，炼蜜和，丸赤小豆大。每服二十丸，无灰酒下，日三服。一年发变返黑，三年面如童子。　刘松石《保寿堂方》
交加丸　升水降火，除百病。
苍术（刮净一斤，分作四份：一份米泔浸，炒；一份盐水浸，炒；一份川椒炒；一份破故纸炒）　黄柏（皮刮净一斤，分作四份：一份酒浸，炒；一份童尿浸，炒；一份小茴香炒，一份生用）
拣去各药，只取术、柏为末，炼蜜和，丸梧子大。每服六十丸，空心盐汤下。　邓才《笔峰杂兴》
固真丹　燥湿养脾，助胃固真。并可治疝。
茅山苍术（一斤，分作四份：一份，青盐一两炒，一份；川椒一两炒，一份；川楝子一两炒；一份，小茴香、破故纸各一两炒）
并拣术研末，酒煮面糊丸梧子大。每空心米饮下五十丸。《瑞竹堂方》
苍术膏　除风湿，健脾胃，变白驻颜，补虚损，大有功效。
苍术新者，刮去皮，薄切，米泔水浸二日，一日一换，取出，以井华水浸过二寸，春秋五日，夏三日，冬七日，漉出，以生绢袋盛之，放在一半原水中，揉洗津液出，纽干，将渣又捣烂，袋盛，于一半原水中揉至汁尽为度。将汁入大砂锅中，慢火熬成膏。每一斤入白蜜四两，熬二炷香。每膏一斤入水澄白茯苓末半斤，搅匀，瓶收。每服三匙，侵早、临卧各一服，以温酒送下。忌醋及酸物、桃李雀蛤、菘菜鸡鱼等物。《笔峰杂兴》
《经验方》以前二味为末。丸服，不如作膏为妙。
补骨脂丸　治下元虚败，脚手沉重，夜夜盗汗，纵欲所致。此药壮筋骨，益元气。
补骨脂（四两炒香）　菟丝子（四两酒蒸）　胡桃肉（一两去皮）　沉香（研二钱半）
炼蜜丸如梧子大。每服二三十丸，空心盐汤、温酒任下。自夏至起，冬至止，日一服。此乃唐宣宗时，张寿太尉知广州得方于南番。人有诗云：三年持节向边隅，人信方知药力殊。夺得春光来在手，青蛾休笑白髭鬚。《和剂方》
胡桃丸　益血补髓，强筋骨，延年明目，悦心润肌，能除百病。
用胡桃仁四两捣膏，入破故纸、杜仲、萆薢末各四两，杵匀，丸梧子大。每空心温酒、盐汤任下五十丸。《御药院方》
仙茅丸　壮筋骨，益精神，明目，黑髭鬚。
仙茅（二斤，糯米泔浸五日去赤水，夏月浸三日，铜刀刮，锉，阴乾，取一斤）　苍术（二斤，米泔浸五日刮皮，焙乾，取一斤）　枸杞子（一斤）　车前子（十二两）　白茯苓（去皮）　茴香（炒）　柏子仁（去壳各八两）　生地黄（焙）　熟地黄（焙各四两）
为末，酒煮糊丸如梧子大。每服五十丸，食前温酒下，日二服。《圣剂总录》
强筋补益。
四圣不老丹
明松香一斤，以无灰酒砂锅内，桑柴火煮数沸，竹枝搅稠乃住火，倾入水内结块，复以酒煮九遍，其脂如玉，不苦不涩乃止，为细末，用十二两入白茯苓末半斤、黄甘菊花末半斤、柏子仁去油取霜半斤，炼蜜丸如梧子大。每服空心好酒送下七十二丸。须择吉日修合，勿令妇人鸡犬见之。
草还丹　益元阳，补元气，固元精，壮元神，乃延年续嗣之圣药也。
山茱萸（酒浸，取肉一斤）　破故纸（酒浸，焙乾半斤）　当归（四两）　麝香（一钱）
为末，炼蜜丸梧子大。每服八十一丸，临卧盐汤下。　吴旻《扶寿方》
滋阴养生。
五月五日採五方侧柏叶三斤，远志去心二斤，白茯苓去皮一斤，为末，炼蜜和丸梧子大。每以仙灵脾酒下三十丸，日再服。并无所忌，勿示非人。
麋鹿丸　补心神，安脏腑，填骨髓，理腰脚，能久立，聪耳明目，发白变黑，貌老还少。
凡麋鹿取当年新角，连脑顶者，为上。看角根有斫痕处，亦堪用；蜕角根下平者，不堪。取角五具或四具、三具、二具、一具为一剂，去尖一大寸，即角长七八寸，取势截断，量把镑得，即于长流水中，以竹器盛悬浸十宿。如无长流水处，即于净盆中满著水浸，每夜易换，软即将出，削去皱皮，以利镑镑取白处，至心即止，以清粟米泔浸两宿，初经一宿即干，握沥去旧水，置新绢上曝乾，择去恶物、粗骨皮及镑不匀者，以无灰美酒于大瓷器中浸经两宿，其药及酒俱入净釜中，初用武火煮一食久，后以文火微煎如蟹目沸，以柳木篦徐徐搅，不得住手，时时添酒，以成煎为度，煎时皆须平旦下手，不得经宿，仍看屑如稀胶，即以牛乳五升、酥一片，以次渐下后项药。仍以麋角一条炙，令黄，为末，与诸药同制之。
槟榔　通草　秦艽　肉苁蓉　人参　菟丝子（酒浸两宿，别捣晒乾）　甘草（各一两）
上捣为末。将胶再煎一食顷，似稀稠粥即止火，少时投诸药末相和，稠黏堪作丸，即以新器盛贮，以众手一时丸如梧子大，如黏手著少酥涂手。其服饵之法：空腹以酒下之。初服三十丸，日加一丸，加至五十丸为度，日二服。至一百日内，忌房室。服经一月，腹内诸疾，自相驱逐，有微利勿怪，渐后多泄气能食。患气者，加枳实、青木香各一两。服至二百日，面皱光泽；一年齿落更生，强记身轻若风，日走数百里；二年令人肥饱，少食；七十以上服之，却成后生，肠作筋体，预见未明，四年常饱不食，自见仙人；三十下服之不辍，颜一定而不变。修合时，须在净室中，勿令阴人鸡犬孝子等见。妇人服之尤佳。如饮酒食面，口乾眼涩，内热者，即服三黄丸，微利之。如此一度发动，以后方始调畅也。《千金方》
斑龙丸　治诸虚。
用鹿茸酥炙，或酒炙亦可、鹿角胶炒成珠、鹿角霜、阳起石煅红，酒淬、肉苁蓉酒浸、酸枣仁、柏子仁、黄耆蜜炙各一两，当归、黑附子炮、地黄九蒸九焙各八钱，辰朱砂半钱，各为末，酒糊丸梧子大。每空心温酒下五十丸。《澹寮方》
二至丸　补虚损，生精血，去风湿，壮筋骨。
用鹿角镑细，以真酥一两、无灰酒一升，慢火炒乾，麋角镑细，以真酥二两，米醋一升，煮乾，慢火炒乾，取四两、苍耳子酒浸一宿，焙，半斤，山药、白茯苓、黄耆蜜炙各四两，当归酒浸焙五两，肉苁蓉焙酒浸、远志去心、人参、沉香各二两，五味子一两。通为末，酒煮糯米糊丸梧子大。每服五十丸，温酒盐酒任下，日二服。《杨氏家藏方》
秋石四精丸　治思虑色欲过度，损伤心气，遗精，小便数。
秋石　白茯苓（各四两）　莲肉　芡实（各二两）
为末，蒸枣肉和，丸梧子大。每空心盐汤下三十丸。《永类钤方》
秋石交感丹　治白浊遗精。
秋石（一两）　白茯苓（五钱）　菟丝子（炒五钱）
为末，用百沸汤一盏，井华水一盏，煮糊丸梧子大。每服一百丸，盐汤下。《郑氏家传方》
人参膏　用人参十两细切，以活水二十盏浸透，入银石器内，桑柴火缓缓煎取十盏，滤汁；再以水十盏煎取五盏，与前汁合煎成膏，瓶收，随病作汤使。丹溪云：多欲之人，肾气衰惫，咳嗽不止，用生姜橘皮煎汤化膏服之。浦江郑兄，五月患痢，又犯房室，忽发昏运，不知人事，手撒目暗，身汗如雨，喉中痰鸣如曳锯声，小便遗失，脉大无伦。此阴亏阳绝之证也。予令急煎大料人参膏，仍与灸气海十八壮，右手能动，再三壮，唇口微动，遂与膏服一盏，半夜后服三盏，眼能动，尽三斤，方能言而索粥，尽五斤而痢止，至十斤而全安。若作风治，则误矣。一人背疽，服内托十宣药已，多脓出，作呕发热，六脉沉数有力，此溃疡所忌也。遂与大料人参膏，入竹沥饮之。参尽一十六斤，竹伐百馀竿而安。后经旬余，值大风拔木，疮起有脓，中有红线一道，过肩胛，抵右肋。予曰：急作参膏，以芎归橘皮作汤，入竹沥姜汁饮之，尽三斤而疮溃，调理乃安。若痈疽溃后，气血俱虚，呕逆不食，变证不一者，以参耆归术等分，煎膏服之，最妙。
天门冬膏　去积聚风痰，补肺，疗咳嗽失血，润五脏，杀三虫伏尸，除瘟疫，轻身益气，令人不饥。
以天门冬流水泡过，去皮心，捣烂取汁，砂锅文武炭火煮，勿令大沸，以十斤为率，熬至三斤，却入蜜四两，熬至滴水不散，瓶盛埋土中一七，去火毒。每日早晚白汤调服一匙。若动大便，以酒服之。《医方摘要》
琼玉膏　常服开心益智，发白返黑，齿落更生，辟穀延年。治痈疽劳瘵，咳嗽吐血等证。乃铁瓮城申先生方也。
生地黄（十六斤取汁）　人参（末一斤半）　白茯苓（末三斤）　白沙蜜（十斤滤净）
拌匀，入瓶内，箬封，安砂锅中，桑柴火煮三日夜，再换蜡纸重封，浸井底一夜，取起再煮一伏时。每以白汤或酒点服一匙。丹溪云：好色虚人咳嗽唾血者，服之甚捷。国朝太医院进御服食，议加天门冬、麦门冬、枸杞子末各一斤，赐名益寿永真膏。《臞仙方》加琥珀、沉香半两。
地髓煎
生地黄（十斤洗净，捣压取汁）　鹿角胶（一斤半）　生姜（半斤绞取汁）　蜜（二升）　酒（四升）
文武火煮地黄汁数沸，即以酒研紫苏子四两取汁，入煎一二十沸，下胶化，下姜汁、蜜再煎，候稠，瓦器盛之。每空心酒化一匕服，大补益。《千金方》
白术膏　服食滋补，止久泄痢。
上好白术十斤切片，入瓦锅内水淹过二寸，文武火煎至一半，倾汁入器内，以渣再煎，如此三次，乃取前后汁，同熬成膏，入器中一夜，倾去上面清水，收之。每服二三匙，蜜汤调下。《千金良方》
参术膏　治一切脾胃虚损，益元气。
白术（一斤）　人参（四两）
切片，以流水十五碗浸一夜，桑柴文武火煎，取浓汁熬膏，入炼蜜收之。每以白汤点服。《集简方》
地黄酒　补虚弱，壮筋骨，通血脉，治腹痛，变白发。
用生肥地黄绞取汁，同曲米封密器中五七日，启之，中有绿汁，真精英也，宜先饮之。乃滤汁藏贮。加牛膝汁，效更速。亦有加群药者。
枸杞酒　补虚弱，益精气，去冷风，壮阳道，止目泪，健腰脚。
用甘州枸杞子煮烂，捣汁，和曲米酿酒；或以子同生地黄袋盛，浸酒煮，饮。
黄精酒　壮筋骨，益精髓，变白发，治百病。
用黄精、苍术各四斤，枸杞根、柏叶各五斤，天门冬三斤，煮汁一石，同曲十斤、糯米一石，如常酿酒，饮。
天门冬酒　润五脏，和血脉。久服除五劳七伤，癫痫恶疾。常令酒气相接，勿令大醉。忌生冷。十日当出风疹毒气，三十日乃已，五十日不知风吹也。
冬月用天门冬三十斤去心，捣碎，以水二石，煮汁一石，糯米五斗、细曲十斤，如常炊酿酒熟。日饮三杯，酿初熟，微酸，久乃味佳。《千金方》
桑椹酒　补五脏，明耳目。治水肿，不下则满，下之则虚，入腹则十无一活。
用桑椹捣汁，煎过，同曲米如常酿酒，饮。
甘菊花酒　治头风，明耳目，去痿痹，消百病。
用甘菊花煎汁，同曲米酿酒；或加地黄、当归、枸杞诸药亦佳。
薏苡仁酒　去风湿，强筋骨，健脾胃。
用绝好薏苡仁粉，同曲米酿酒；或袋盛煮酒。饮之。
五加皮酒　去一切风湿痿痹，壮筋骨，填精髓。
用五加皮洗刮去骨，煎汁，和曲米酿成，饮之；或切碎，袋盛浸酒，煮，饮；或加当归、牛膝、地榆诸药。
五加皮地榆煮酒法　能去风湿，壮筋骨，顺气化痰，添精补髓。久服延年益老，功难尽述。
五加皮、地榆刮去粗皮各一斤，袋盛，入无灰酒二斗，大坛封固，安大锅内，文武火煮之。坛口上安米一合，米熟为度。取出埋土，去火毒。以渣晒乾为丸，每服五十丸，药酒送下，卧时再服。《试验方》
仙灵脾酒　益丈夫，兴阳，理腰膝冷。
用淫羊藿一斤、酒一斗浸三日，逐日饮之。《食医心镜》
《圣惠方》同，云：治偏风不遂，强筋坚骨。
仙茅酒　治精气虚寒，阳痿膝弱，腰痛痹缓，诸虚之病。
用仙茅九蒸九晒，浸酒，饮。
大麻仁酒　治骨髓风毒，疼痛，不可运动。
用大麻仁水浸取沉者一大升，曝乾，于银器中旋旋慢炒香熟，入木臼中捣至万杵，待细入白粉即止，平分为十贴。每用一贴，取家酿无灰酒一大碗，同麻粉用柳槌蘸入砂盆中，擂之，滤去壳，煎至减半，空腹温服一贴。轻者，四五贴见效；甚者，不出十贴，必失所苦。效不可言。《箧中方》
蚕砂酒　治风缓顽痹，诸节不随，腹内宿痛。
用原蚕砂炒黄，袋盛，浸酒，饮。
长松酒　滋补一切风虚。乃庐山休休子所传。
长松（一两五钱状似独活而香，乃酒中圣药也）　熟地黄（八钱）　生地黄　黄耆（蜜炙）　陈皮（各七钱）　当归　厚朴　黄柏（各五钱）　白芍药（煨）　人参　枳壳（各四钱）　苍术（米泔制）　半夏（姜汁白矾制）　天门冬　麦门冬　砂仁　黄连（各三钱）　木香　蜀椒　胡椒　桃仁（各二钱）　小红枣肉（八个）　老米（一撮）　灯心（五寸长一百二十根）
一料分十剂，绢袋盛之。凡米五升造酒，一尊煮一袋，窨久，乃饮。《韩氏医通》
羊羔酒　大补元气，健脾胃，益腰肾。
用米一石，如常浸蒸；嫩肥羊肉七斤、曲十四两、杏仁一斤，同煮烂，连汁拌末，入木香一两同酿。勿犯水十日，熟，极甘滑。
一法　羊肉五斤蒸烂，酒浸一宿，入消梨七个，同捣取汁，和曲米酿酒，饮之。《宣和化成殿真方》
戊戌酒　大补元气。
用黄犬肉一只，煮一伏时捣如泥，和汁拌炊糯米三斗，入曲，如常酿酒，候熟，每旦空心饮之。《养老方》
鸡头粥　益精气，强志意，利耳目。
鸡头实三合煮熟，去壳，粳米一合煮粥，日日空心食。《经验方》
麻子仁粥　治风水腹大，腰脐重痛，不可转动。
用冬麻子半斤研碎，水滤取汁，入粳米二合煮稀粥，下葱椒盐豉，空心食。亦治大便不通。《食医心镜》
法制青皮　常服安神调气，消食解酒益胃。不拘大人小儿。宋神宗每食后，咀数片。乃邢和璞真人所献，名万年草。刘跂改名延年草。
用青皮（一斤浸去苦味，去瓤，拣净）　白盐花（五两）　炙甘草（六两）　舶茴香（四两）
甜水一斗煮之，不住手搅，勿令著底，候水尽，慢火焙乾，勿令焦，去甘草、茴香，只取青皮密收，用服。　王氏《易简方》
壮阳益肾。
用白羊肉半斤生切，以蒜薤食之，三日一度。甚妙。《心镜方》
补肾兴阳。
用虾米一斤、蛤蜊二枚，茴香、蜀椒各四两，以青盐化酒炙炒，以木香粗末一两和匀，乘热收新瓦瓶中，密封。每服一匙，空心盐酒嚼下。甚妙。
暖益腰膝。
王方平通灵玉粉散　治腰膝，暖水脏，益颜色，其功不可具载。
硫黄半斤、桑柴灰五斗淋取汁，煮三伏时，以铁匙抄于火上试之，伏火即止，候乾，以大火煅之。如未伏，更煮，以伏为度，煅了研末，穿地坑一尺二寸，没水于中，待水清，取，和硫末坩锅内煎如膏，铁钱抄出，细研饭丸麻子大。每空心盐汤下十丸。极有效验。　杜光庭《玉函方》

兼治（丸　散　汤　酒　膏）  ***************************
苏合香丸　治传尸骨蒸，殗殜肺痿，疰忤鬼气，卒心痛，霍乱吐利，时气鬼魅，瘴疟，赤白暴痢，瘀血，月闭，痃癖丁肿，小儿惊痫客忤，大人中风，中气狐狸等病。
用苏合油一两、安息香末二两，以无灰酒熬成膏，入苏合油内；白术、香附子、青木香、白檀香、沉香、丁香、麝香、荜茇、诃黎勒煨去核、朱砂、乌犀角镑各二两，龙脑、熏陆香各一两，为末，以香膏加炼蜜和成剂。蜡纸包收。每服旋丸梧子大，早服取井华水，温冷任意，化服四丸；老人、小儿一丸。《和剂局方》
枳术丸　消痞强胃。久服令人食自不停也。
白术（一两东壁土炒过，去土）　枳实（麸炒，去麸一两）
为末，荷叶包饭煨熟，捣和，丸梧子大。每服五十丸，白汤下。气滞加橘皮一两，有火加黄连一两，有痰加半夏一两，有寒加乾姜五钱、木香三钱，有食加神麴、麦糵各五钱。《洁古家论》
紫金丸　治产后恶露不快，腰痛，小腹如刺，时作寒热头痛，不思饮食。又治久有瘀血，月水不调，黄瘦不食。亦疗心痛腹痛，小肠疝痛。功与失笑散同。
以五灵脂水淘净，炒末一两，以好醋调稀，慢火熬膏，入真蒲黄末和，丸龙眼大。每服一丸，以水与童子小便各半盏，煎至七分温服，少顷，再服，恶露即下；血块经闭者，酒磨服之。　杨氏《产乳》
威喜丸　治丈夫元阳虚惫，精气不固，小便白浊，馀沥常流，梦寐多惊，频致遗泄。妇人白淫白带，并治之。
白茯苓四两去皮作匮，以猪苓四钱半入内，煮二十馀沸，取出日乾，择去猪苓为末，化黄蜡搜和，丸弹子大。每嚼一丸，空心津下，以小便清为度。忌米醋。
黄鹤丹　治百病。乃朱衣翁在黄鹤楼所授方，故名。
用香附子一斤、黄连半斤，洗，晒，为末，水糊丸梧子大。外感，葱姜汤下；内伤，米饮下；气病，木香汤下；血病，酒下；痰病，姜汤下；火病，白汤下。余可类推。
保安丸　治风热积壅，化痰涎。治痞闷，消食化气导血。
用大黄四两、牵牛子半炒半生四两，为末，炼蜜丸如梧子大。每服十丸，白汤下，并不损人。如要微利，加一二十丸。《卫生宝鉴》用皂荚熬膏和丸，名坠痰丸，又名全真丸、金宣丸。曾御服有验，赐名保安丸。
四蒸木瓜圆　治肝肾脾三经气虚，为风寒暑湿相搏，流注经络。凡遇气化变更，七情不和，必至发动，或肿满，或顽痹，憎寒壮热，呕吐自汗，霍乱吐利。
用宣州大木瓜四个切盖剜空听用。用一个入黄耆、续断末各半两于内；一个入苍术、橘皮末各半两于内；一个入乌药、黄松节末各半两于内（黄松节即茯神中心木也）；一个入威灵仙、苦葶苈末各半两于内。以原盖签定，用酒浸透，入蒸内蒸熟，晒，三浸三蒸三晒，捣末，以榆皮末水打糊，丸如梧子大。每服五十丸，温酒盐汤任下。《御院药方》
白飞霞制天一丸
用灯心十斤，米粉浆染，晒乾，研末，入水澄去粉，取浮者晒乾二两五钱、赤白茯苓去皮共五两、滑石水飞五两、猪苓二两、泽泻三两、人参一斤切片，熬膏和药，丸如龙眼大，朱砂为衣。每用一丸，任病换引。大段小儿生理向上，本天一生水之妙，诸病以水道利为捷径也。《韩氏医通》
养正丹　又名交泰丹。乃宝林真人谷伯阳方也。却邪辅正，助阳接真。治元气亏虚，阴邪交荡，上盛下虚，气不升降，呼吸不足，头旋气短，心怯惊悸，虚烦狂言盗汗，腹痛腰痛，反胃吐食，霍乱转筋，咳逆。又治中风涎潮，不省人事，阳气欲脱，四肢厥冷，伤寒阴盛，自汗唇青，脉沉；妇人产后月候不匀，带下腹痛。
用铁盏一只，入黑铅熔汁，次下水银，次下朱砂末，炒不见星，少顷，乃下硫黄末，急搅，有焰洒醋解之，取出研末，糯粉煮糊，丸绿豆大。每服二十丸，盐汤下。四味皆等分。此药升降阴阳，既济心肾，神效不可具述。《和剂局方》
万病解毒丹　一名太乙紫金丹，一名玉枢丹。解诸毒，疗诸疮，利关节，治百病，起死回生，不可尽述。凡居家远出，行兵动众，不可无此。
山慈菇（去皮，洗极净，焙二两）　川五倍子（洗，刮，焙二两）　千金子仁（白者，研，纸压去油一两）　红芽大戟（去芦，洗，焙一两半）　麝香（三钱）
以端午、七夕、重阳或天德月德、黄道上吉日，预先斋戒盛服，精心治药为末，陈设拜祷。乃重罗令匀，用糯米浓饮和之，木臼杵千下，作一钱一锭。病甚者，连服取利一二行，用温粥补之。凡一切饮食药毒，蛊毒瘴气，河豚土菌，死牛马等毒，并用凉水磨服一锭，或吐或利即愈。痈疽发背，疔肿杨梅等一切恶疮，风疹赤游痔疮，并用凉水或酒磨，涂，日数次，立消。阴阳二毒，伤寒狂乱，瘟疫喉痹喉风，并用凉水入薄荷汁数匙化下。心气痛并诸气，用淡酒化下。泄泻痢下，霍乱绞肠痧，用薄荷汤下。中风中气，口紧眼歪，五癫五痫，鬼邪鬼胎，筋挛骨痛，并暖酒下。自缢溺水，鬼迷，心头温者，冷水磨灌之。传尸痨瘵，凉水化服，取下恶物虫积为妙。久近疟疾，将发时，东流水煎桃枝汤化服。女人经闭，红花酒化服。小儿惊风，五疳五痢，薄荷汤下。头风头痛，酒研，贴两太阳上。诸腹鼓胀，麦芽汤化下。风虫牙痛，酒磨涂之；亦吞少许。打扑伤损，松节煎酒下。汤火伤，毒蛇恶犬，一切虫伤，并冷水磨涂，仍服之。《百一选方》
萤火丸　一名武威丸，又名冠军丸。主辟疫病，恶气百鬼，虎狼蛇虺，蜂虿诸毒，五兵白刃，盗贼凶害。昔汉冠军将军武威太守刘子南，从道士尹公受得此方，为将未尝被伤。
用萤火、鬼箭羽、蒺藜各一两，雄黄、雌黄各二两，羖羊角煅存性一两半，矾石火烧二两，铁锤柄入铁处烧焦一两半，俱为末，以鸡子黄丹雄鸡一具，和捣下千，丸如杏仁。作三角绛囊盛五丸，带于左臂上，从军繫腰中，居家挂户上，甚辟盗贼也。《神仙感应篇》
益元散　又名天水散、太白散、六一散。解中暑，伤寒疫疠，饥饱劳损，忧愁思虑，惊恐悲怒，传染并汗后遗热，劳后诸疾；兼解两感伤寒，百药酒食，邪热毒。治五劳七伤，一切虚损内伤，阴痿，惊悸健忘，痫瘛，烦满，短气痰嗽，肌肉疼痛，腹胀闷痛，淋秘涩痛，服石石淋。疗身热呕吐，泄泻胀澼，下痢赤白，除烦热，胸中积聚，寒热。止渴消蓄水，妇人产后损液，血虚阴虚，热甚，催生下乳。治吹乳乳痈，牙疮齿疳。此药大养脾肾之气，通九窍六腑，去留结，益精气，壮筋骨，和气，通经脉，消水穀，保真元，明耳目，安魂定魄，强志轻身，驻颜益寿，耐劳役饥渴。乃神验之仙药也。
白滑石（水飞过六两）　粉甘草（一两）
为末。每服三钱，蜜少许，温水调下。实热用新汲水下，解利用葱豉汤下，通乳用猪肉面汤调下，催生用香油浆下。凡难产或死胎下，下皆由风热燥涩，结滞紧敛，不能舒缓故也。此药力至则结滞顿开而瘥矣。
香乌散　治男妇诸病。
香附　乌药（各等分）
为末。每服一二钱，饮食不进，姜枣汤下；疟疾，乾姜白汤下；腹中有虫，槟榔汤下；头风虚肿，茶汤下；妇人冷气，米饮下；产后血攻，心脾痛，童便下；妇人血海痛，男子疝气，茴香汤下。《乾坤秘韫》
一切气疾，心腹胀满，噎塞噫气，吞酸，痰逆呕恶，及宿酒不解。
香附子（一斤）　缩砂仁（八两）　甘草（炙四两）
为末，每白汤入盐点服；为粗末，煎服亦可。名快气汤。《和剂局方》
升降诸气。
藿香（一两）　香附（炒五两）
为末。每以白汤点服一钱。《经验济世方》
琥珀散　止血生肌，镇心明目，破症瘕气块，产后血晕闷绝，儿枕痛，并宜饵此方。
琥珀（一两）　鳖甲（一两）　京三稜（一两）　延胡索（半两）　没药（半两）　大黄（六铢）
熬，捣，为散。空心酒服三钱匕，日再服。神验莫及。产后即减大黄。　海藏
花蕊石散　治五内崩损，喷血出斗升，用此治之。
花蕊石煅存性，研如粉，以童子小便一锺，男入酒一半，女入醋一半，煎温，食后调服三钱；甚者五钱。能使瘀血化为黄水。后以独参汤补之。　葛可久《十药神书》
又　治一切金刃箭镞伤，打扑伤损，狗咬至死者，急以药掺伤处，其血化为黄水，再掺便活，更不疼痛。如内损血入脏腑，煎童子小便入酒少许，热调一钱服，立效。畜牲抵伤，肠出不损者，急纳入，桑白皮线缝之，掺药血止，立活。妇人产后，败血不尽，血晕，恶血奔心，胎死腹中，胎衣不下至死，但心头温暖者，急以童子小便调服一钱，取下恶物如猪肝，终身不患血风血气。若膈上有血，化为黄水，即时吐出，或随小便出，甚效。
硫黄（四两）　花蕊石（一两）
併为粗末，拌匀，以胶泥固济，日乾，瓦罐一个盛之，泥封口，焙乾，安在西方砖上，砖上书八卦五行字，用炭一秤蔟匝，从巳午时自下生火，煅至炭消，冷定取出，为细末，瓶收用。《和剂局方》
象骨散　治脾胃虚弱，水穀不消，噫气吞酸，吐食霍乱，泄泻脓血，脐腹疼痛，里急频并，不思饮食诸证。
用象骨四两炒，肉豆蔻炮、枳壳炒各一两，诃子肉炮、甘草各二两，乾姜半两炮，为末。每服三钱，水一锺半，煎八分，和滓热服，食前，日三次。《宣明方》
一切胸膈停痰壅食，受寒痞哽，及夏月饮水过伤。
用瓜蒂二钱半熬黄、赤小豆二钱半为末。每用一钱，以香豉一合，热汤七合，煮糜去滓，和腹。少少加之，快吐乃止。名瓜蒂散。　仲景方
四君子汤　治脾胃气虚，不思饮食。诸病气虚者，以此为主。
人参（一钱）　白术（二钱）　白茯苓（一钱）　炙甘草（五分）　姜（三片）　枣（一枚）
水二锺，煎一锺，食前温服，随证加减。
治中汤　张仲景治胸痹心中痞坚，留气结胸，胸满，胁下逆气抢心，治中汤主之，即理中汤。
人参　白术　乾姜　甘草（各三两）
四味以水八升，煮三升，每服一升，日三服，随证加减。此方自晋宋以后至唐，名医治心腹痛者，无不用之。或作汤，或蜜丸，或为散，皆有奇效。胡洽居士治霍乱，谓之温中汤。陶隐居《百一方》云：霍乱，余药乃或难求，而治中方、四顺汤、厚朴汤，不可暂缺，常须预合自随也。唐·石泉公王方庆云：数方不惟霍乱可医，诸病皆疗也。四顺汤用人参、甘草、乾姜、附子炮各二两，水六升，煎二升半，分四服。
枳术汤　心下坚大如盘，边如旋杯，水饮所作。寒气不足，则手足厥逆，腹满胁鸣相逐；阳气不通即水冷；阴气不通即骨疼；阳前通则恶寒，阴前通则痹不仁。阴阳相得，其气乃行。大气一转，其气乃散。实则失气，虚则遗尿，名曰气分。宜此主之。
白术（一两）　枳实（七个）
水五升，煮三升，分三服，胸中软即散。　仲景《金匮玉函方》
甘桔汤　通治咽喉口舌诸病。宋仁宗加荆芥、防风、连翘，遂名如圣汤，极言其验也。按王好古《医垒元戎》载之颇详，云：失音加诃子，声不出加半夏。上气加陈皮，涎嗽加知母、贝母，咳、渴加五味子，酒毒加葛根，少气加人参，呕加半夏、生姜，唾脓血加紫菀，肺痿加阿胶，胸膈不利加枳壳，心胸痞满加枳实，目赤加栀子、大黄，面肿加茯苓，肤痛加黄耆，发斑加防风、荆芥，疫毒加鼠黏子、大黄，不得眠加栀子。乾咳嗽，乃痰火之邪郁在肺中，宜苦梗以开之；痢疾腹痛，乃肺金之气郁在大肠，亦宜苦梗开之，后用痢药。此药能开提气血，故气药中宜用之。
治寒劳虚羸，及产后心腹疝痛。
用肥羊肉一斤，水一斗，煮汁八升，入当归五两、黄耆八两、生姜六两，煮取二升，分四服。《胡洽方》无黄耆。《千金方》有芍药。《金匮要略》
治中风伤湿，半身不遂，口目喎斜，肤肉㿏痹，骨节疼痛，及年久疥癣，恶疮风癞诸证。
用白花蛇一条，取龙头虎口黑质白花，尾有佛指甲，目光不陷者为真，以酒洗，润透，去骨刺，取肉四两、羌活二两、当归身二两、真天麻二两、真秦艽二两、五加皮二两、防风一两，各锉匀，以生绢袋盛之，入金华酒罈内，悬胎安置，入糯米生酒醅五壶，浸袋，箬叶密封，安坛于大锅内，水煮一日，取起，埋阴地七日，取出。每饮一二杯。仍以滓日乾，研末。酒糊丸梧子大。每服五十丸，用煮酒吞下。切忌见风、犯欲及鱼羊鹅面发风之物。　濒湖方
白菊花酒　治丈夫、妇人久患头风眩闷，头发乾落，胸中痰壅。每发即头旋眼昏，不觉欲倒者是其候也。先灸两风池各二七壮，并服此酒及散，永瘥。其法：
春末夏初，收白菊软叶阴乾，捣末，空腹取一方寸匕，和无灰酒服之，日再服，渐加三方寸匕。若不饮酒者，但和羹粥汁服之，亦得。秋八月合花收，曝乾，切，取三大斤以生绢袋盛，贮三大斗酒中，经七日服之，日三次，常令酒气相续为佳。　苏颂
豆淋酒法　治产后百病。或血热，觉有馀血、水气；或中风困笃；或背强口噤；或但烦热瘛瘲口渴；或身头皆肿，或身痒呕逆直视；或手足顽痹，头旋眼眩。此皆虚热中风也。
用大豆三升，熬熟至微烟出，入瓶中，以酒五升沃，日经一日以上，服酒一升，温覆，令少汗出身润，即愈。口噤者加独活半斤，微微槌破，同沃之。产后宜常服，以防风气，又消结血。　寇氏《衍义》
倒仓法　朱震亨论曰：肠胃为积穀之室，故谓之仓；倒者，推陈以致新也。胃属土，受物而不能自运。七情五味有伤，中宫停痰积血，互相缠纠，发为瘫痪，为劳瘵，为蛊胀；成形成质，为窠为臼，以生百病。而中宫衍和，自非丸散所能去也。此方出自西域异人，其法：
用黄肥牡牛肉二十斤，长流水煮成糜，去滓，滤取液，再熬成琥珀色，收之。每饮一锺，随饮至数十锺，寒月温饮。病在上，则令吐；在下，则令利；在中，则令吐而利。在人活变。吐利后渴，即服其小便一二碗，亦可荡涤余垢。睡二日，乃食淡粥；养半月，即精神强健，沉疴悉亡也。须五年忌牛肉。

杂治  ***************************
正旦烧鹊巢灰，撒门内，辟盗。　时珍
辟魇疫病。
正月元旦，面东，以齑水吞赤小豆三七枚，一年无诸疾。
又　七月立秋日，面西，以井华水吞赤小豆七枚，一秋不犯痢疾。
澡浴除病。
正月一日、二月二日、三月三日、四月四日，以至十二月十二日，皆用枸杞叶煎汤洗澡，令人光泽，百病不生。《洞天保生录》
适他方，不服水土。
刮鞋底下土，和水服，即止。　藏器方
注车注船。凡人登车船烦闷头痛，欲吐者。
宜用徐长卿、石长生、车前子、车下李根皮各等分，捣碎，以方囊系半合于衣带及头上，则免此患。《肘后方》
香衣辟汗。
丁香（一两为末）　川椒（六十粒）
和之，绢袋盛佩，绝无汗气。《多能鄙事》
夏衣生霉点。
梅花煎汤洗之，即去。甚妙。　时珍
五月五日取河边木七寸，投酒中，二遍饮之，必能令人饮酒不醉。　藏器
凡人逃走，取其发于纬车上逆转之，则迷乱，不知所适。　藏器
鳗鲡烧烟燻蚊，令化为水；熏毡及屋舍、竹木，断蛀虫；置骨于衣箱，断诸蠹。　张鼎
新造屋柱下，败蒲扇灰四隅下埋之，蚊永不入。
禁鼠法
逐月旦日，取神后土，泥屋之四角及塞鼠穴，一年鼠皆绝迹。神后，正月起中，顺行十二辰。
治牛疫。
狐头尾烧灰，和水灌之。
马患诸病。
白凤仙花连根叶熬膏，遇马有病，抹其眼四角上，即汗出而愈。《卫生易简方》
牛马急黄黑汗。
水研胡桐泪三二两，灌之，立瘥。《唐本草》
桃树生虫。
煮猪头汁浇之，即止。《种树书》
解白酒酸。
用石决明，不拘多少，数个，以火炼过，研为细末，将酒荡热，以决明末搅入酒内，盖住一时，取饮之，其味即不酸。

解中诸毒  ***************************
酒食诸毒。
大豆一升，煮汁服，得吐即愈。《广记》
中饮食毒。
雄黄、青黛等分，为末。每服二钱，新汲水下。　邓笔峰方
饮馔中毒，未审何物，卒急无药。
只煎甘草、荠苨汤，入口便活。《金匮玉函方》
食物中毒。
贝子一枚，含之自吐。
《圣惠》治漏脯毒、面臛毒，及射罔在诸肉中有毒。并用贝子烧研，水调半钱，服。
一切食毒。
缩砂仁末，水服一二钱。《事林广记》
有人好食豆腐，中毒，医治不效。忽见卖豆腐人，言其妻误以萝卜汤入锅中，遂致不成。其人心悟，乃以萝卜汤饮之而瘳。
郁肉脯毒。
杵薤汁，服二三升。　葛洪方
漏脯中毒。
犬屎烧，末，酒服方寸匕。《肘后》
菜毒脯毒。
凡野菜煮脯肉、马肝、马肉毒，以头垢枣核大，含之咽汁，能起死人；或白汤下亦可。《小品方》
中马肝、漏脯、果菜诸毒。
猪骨烧灰，水服方寸匕，日三服。　时珍
解肉脯毒。凡肉密器盖过宿者，为郁肉；屋漏沾餚者，为漏脯。皆有毒。
捣韭汁饮之。并治食物中毒。　张文仲《备急方》
六畜肉毒。
小豆一升烧，研，水服三方寸匕。神良。《千金方》
一方　东壁土末水服一钱，即安。《集玄方》
《肘后方》治药毒，烦闷欲死者，调水三升，顿饮。
食狗肉毒，心下坚，或腹胀口乾，忽发热妄语。
芦根煮汁服。亦治中马肉鯸鮧鱼及食蟹毒。《千金方》
牛马肉毒。
甘草煮浓汁，饮一二升或煎酒服，取吐或下。如渴，不可饮水，饮之即死。《千金方》
又　豉汁和人乳，频服之，效。《卫生易简方》
牛马肉毒及肝毒。
取好土三升，煮，清一升服，即愈。《肘后》
食牛马六畜肉，生疔肿欲死者。
捣乌桕叶自然汁一二碗，顿服，得大利，去毒，即愈；未利再服。冬用根。　时珍方
食牛马毒杀人者。
省头草连根叶，煎水服，即消。　唐瑶《经验方》
中牛肉毒。
猪齿烧灰，水服一钱。又治痘疮倒陷。　时珍
食牛肉作胀，解牛肉毒。
用牛胃中未化草，加姜桂盐醋食之。　刘恂
啖蛇牛肉毒。
牛啖蛇者，毛发向后，其肉杀人。但饮人乳汁一升，立愈。《金匮要略》
中诸毒肉，吐血不止，痿黄痒者。
以葱子一升，水煮，冷服半升，日一夜一，血定乃止。《孟诜方》
剥马中毒，被骨刺破，欲死。
以马肠中粟屎捣敷，以尿洗之，大效。绞汁饮之。亦可。《外台秘要》
食鸭肉不消成病，胸满面赤，不能食者。
以糯米泔一盏饮之，即消。　时珍
食雉中毒，吐下不止。
用生犀角末方寸匕，新汲水调服，即瘥。《圣惠方》
食鸡子毒。
饮醋少许，即消。《广记》
食鱼中毒。烦乱，或成症积。
鱼鳞烧灰，水服二钱。　时珍
亦治诸鱼骨鲠。《别录》
中鳝鱼毒。
食蟹即解。　董炳《验方》
黄鳝鱼毒，食此鱼犯荆芥，能害人。
服地浆解之。《集简方》
茭鸡炙食，解诸鱼虾毒。　时珍
解河豚毒。
一时仓卒无药，急以清麻油多灌，取吐出毒物，即愈。《卫生易简方》
食蟹中毒。
紫苏煮汁，饮二升。《金匮要略》
《集验方》用干蒜煮汁，饮。
《圣惠方》用藕汁饮。
溪毒射工，凡中之者。
知母连根叶捣，作散服。亦可投水捣，绞汁，饮一二斗。夏月出行，多取其屑自随。欲入水，先取少许，投水上流，便无畏；兼辟射工。亦可煮汤浴之，甚佳。《肘后良方》
水毒中人，一名中溪，一名中湿，一名水病。似射工而无物。初得恶寒，头目微疼，旦醒暮剧，手足逆冷。三日则生虫食下，不痒不痛。过六七日，虫食五脏，注下不禁。
以小蒜三升，煮微热，大热即无力，以浴身。若身发赤斑纹者，毋以他病治之也。《肘后方》
中水毒病，手足冷至膝肘，即是。
以浮萍日乾，为末。饮服方寸匕，良。　姚僧坦《集验方》
中水毒病，初起头痛恶寒，拘急心烦。
用梨叶一把捣烂，以酒一盏，搅，饮。《箧中方》
解水中毒。
蛇莓根捣末，夏月欲入水，先以少末投中流，更无所畏；又辟射工。家中以器贮水浴身，亦宜投少许。《肘后方》
闭口椒毒，气欲绝，或出白沫，身体冷。
急煎桂汁服之，多饮新汲水一二升。　梅师方
《金匮方》以地浆饮之。
又　仲景方煮蒜饮之。
解蜀椒毒。
鸡毛烧烟吸之，并水调一钱服之。《千金方》
中巴豆毒，下利不止。
黄连、乾姜等分，为末，水服方寸匕。《肘后方》
又　大豆一升煮汁，饮之。《肘后方》
解乌头毒，不拘川乌、草乌。
用多年陈壁土泡汤，服之；冷水亦可。《通变要法》
中砒毒，心腹绞痛，欲吐不吐，面青肢冷。
用杨梅树皮煎汤二三碗，服之，即愈。《易简方》
凡水肿及疮病，服轻粉后，口疮龈烂。
金器煮汁，频频含漱，能杀粉毒，以愈为度。《外台秘要》
取轻粉毒。
出山黑铅（五斤）　打壶（一把）
纳土茯苓半斤、乳香三钱，入烧酒十五斤，封固，重汤煮一日夜，埋土中出火毒。每日早晚任性饮数杯后，用瓦盆接小便，自有粉出为验。服至筋骨不痛乃止。《医方摘要》
解诸药毒已死，但心头温者。
用绿豆粉调水服。《卫生易简方》
服药过剂，闷乱者。
饴糖食之。《千金方》
又　豉汁饮之。《千金方》
制杀诸虫。
生芜荑　生槟榔（各四两）
为末，蒸饼，丸梧子大。每服二十丸，白汤下。《本事》
中沙蝨毒。
斑蝥二枚，一枚末服：一枚烧至烟尽，研末，敷疮中。立瘥。《肘后方》
解中蛊毒，吐下血如猪肝。
茜草根、蘘荷叶各三分，水四升，煮二升，服，即愈。自当呼虫主姓名也。《小品方》
解中鸠毒，气欲绝者。
葛粉三合，水三盏，调服；口噤者，灌之。《圣惠方》
解蛇虫毒。饮食中得之，咽中如有物，咽不下，吐不出，心下热闷。
兜铃一两，煎水服，即吐出。　崔行功《纂效方》
中蜈蚣毒，舌胀出口是也。
雄鸡冠血浸舌，并咽之。《青囊杂纂》
诸中毒恶，热闷欲死者。
新粪汁，水和，服；或乾者，乾末渍汁。名破棺汤。　苏恭方
解中酒毒，恐烂五脏。
茅根汁，饮一升。《千金方》
酒多致病。
河西柳晒乾，为末。每服一钱，温酒调下。《易简方》
烧酒醉死。
急以新汲水浸其发，外以故帛浸湿，贴其胸膈，仍细细灌之，至苏而已。　濒湖《集简方》
解烧酒毒。
绿豆粉荡皮，多食之，即解。
中煤炭毒，一时晕倒，不救杀人。
急以清水灌之。　唐瑶《经验方》
解乌头、附子、天雄毒。
并用防风煎汁，饮之。并解野菌毒。《千金方》
鸭血热饮，解野葛毒已死者，入咽即活。　孟诜
又　挖开口后，灌鸡子三枚，须臾吐出野葛，乃苏。《肘后方》
胡蔓野毒即断肠草一叶入口，百窍流血。
惟急取凤凰胎即鸡卵抱未成雏者，已成者不用，研烂，和麻油灌之，吐出毒物乃生，少迟即死。《岭南卫生方》
解莨菪毒。
升麻煮汁，多服之。《外台秘要》
解钩吻毒，面青口噤，欲死。
以葱涕啖之，即解。《千金方》
解斑蝥毒。
玉簪根擂水，服之即解。　赵真人《济急方》
解五石毒。
荠苨生捣汁，多服之，立瘥。　苏颂《图经》
解硫黄毒。
黑铅煎汤，服，即解。《集简方》
硫黄毒发，气闷。
用羊血热服一合，效。《圣惠方》
解砒石毒。
绿豆粉　寒水石（等分）
以蓝根汁，调服三五钱。《卫生易简》
一方　糯稻草烧灰，新汲水淋汁，滤清，调青黛三钱服。《摘要》
解砒霜毒。
地浆调铅粉服之，立解。《集玄方》
又　锡器于粗石上磨水，服之。《济急方》
解砒霜毒，烦躁如狂，心腹㽲痛，四肢厥冷，命在须臾。
黑铅四两磨水一碗，灌之。　华佗《危病方》

辟山岚瘴气  ***************************
山岚瘴气。
生熟大蒜各七片，共食之，少顷腹鸣，或吐血，或大便泄，即愈。《摄生方》
预辟瘴疠。
桃仁（一斤）　吴茱萸　青盐（各四两）
同炒熟，以新瓶密封。一一取出，拣取茱盐，将桃仁去皮尖，每嚼一二十枚。山居尤宜之。　余居士《选奇方》
辟瘴不染。
生葛捣汁一小盏，服，去热毒气也。《圣惠方》
热瘴昏迷烦闷，饮水不止。至危者，一服见效。
生地黄根、生薄荷叶等分，擂烂，取自然汁入麝香少许，井华水调下。觉心下顿凉，勿再服。《普济方》

救荒  ***************************
济饥辟穀仙方
用大豆五斗淘净，蒸三遍，去皮；用大麻子三斗浸一宿，亦蒸三遍，令口开取仁。各捣为末，和捣作团，如拳大，入甑内蒸，从戊至子时止，寅时出甑，午时晒乾，为末。干服之，以饱为度，不得食一切物。第一顿得七日不饥，第二顿得四十九日不饥，第三顿得三百日不饥，第四顿得二千四百日不饥，更不必服，永不饥也。不问老少，但依法服食，令人强壮，容貌红白，永不憔悴。口渴即研大麻子汤饮之，转更滋润脏腑。若要重吃物，用葵子三合，研末煎汤，冷服取下药如金色，任吃诸物，并无所损。
黄山谷煮豆帖言：荒年以黑豆一升，挼净，入贯众一斤，锉如骰子大，同以水煮，用文火斟酌，至豆熟取出，日乾，覆令展尽余汁，簸去贯众。每以空心啖豆五七粒，能食百草木枝叶，有味可饱。
荒年代粮。
糯米一斗淘汰，百蒸百曝，捣末。日食一餐，以水调之，服至三十日止，可一年不食。《肘后方》
荒年辟穀。
粳米（一升）　酒（三升）
渍之，曝乾，又渍，取出，稍食之，可辟三十日。足一斗三升，辟穀一年。《肘后方》
山中辟穀，凡避难无人之境。
取白茅根洗净，咀嚼。或石上晒焦，捣末，水服方寸匕。可辟穀不饥。《肘后方》
断谷不饥。
榆皮、檀皮，为末，日服数合。《救荒本草》
