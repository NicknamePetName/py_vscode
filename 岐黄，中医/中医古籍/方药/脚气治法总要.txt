
序  ***************************
昔孙思邈著书，至其叙百病必先中风，叙中风必先入脚气，岂无意哉！盖以为风者百病之长，而卑湿蒸郁之气中人也尤重，则圣人为治先后之次，明示后人，后学者愈当致详且慎焉。然中风方论，古人立说尤详，至于四方之治、食药之宜，无不备悉。而脚气一门，虽古今概举其略，而治法论方多有未备，故人罕穷究是疾。至于江淮卑湿之地，相去辽远，人或有所不识，故疾虽重于中风而患颇稀，是以古人为说不详，而末学治疗亦多致失误，可不痛哉！恭自本朝开壤最远，一统天下，属以承平日久，故食物无南北之异，道途无久远之期，或因宦游，或自客泛，故内地感此者近日为多。汲自少小病此约十余年，遂博采《素问》《九灵》《灵枢》《甲乙》《太素》《巢元》《千金》《外台》《圣惠》《小品》《删繁》《金匮》《玉函》、诸家本草及苏恭方论、前古脉书，凡古有是说者，无不究极，而脏腑之论、针艾之法、脉证之辨、饮食之宜、四时之要、导引之术，以至淋渫蒸熨、备急要方，或经试验者，悉录而集之，名曰《脚气治法总要》，分为一十九门，通为一卷。非敢自谓有补于将来，亦欲传诸好事者，庶几临病有所证采焉。
董汲序


卷上  ——————————————————————————————————————————————————————————————————————————————————————————

论脚气之疾  ***************************
汲尝考诸经脚气之疾，其来久矣。在黄帝时，名为厥；两汉之间，多为缓风；宋齐之后，谓为脚弱；至于大唐始名脚气。其号虽殊，其实一也。
厥病之由，虽皆凝风毒湿气，中于肝、肾、脾经，其脉起于足十指，且风毒之气出于地，寒暑风湿，皆作蒸气，足常履之，故内传经络，因成肿痛、挛弱，乃名脚气。然感疾之由，若在夏月久坐立于湿地，则湿热之气蒸入经络，病则发热、四肢疼闷；若在冬月久坐立于湿地，则冷湿之气上入经络，病则转筋、百体酷冷；若当风取凉得之，病则皮内顽痹、诸处蠕动，渐渐向头面，此三者尤宜辨之。但后学不能深察，即妄为治疗，轻者变重，重者难治，可不慎哉！
其既得之后，或虚、或实、或冷、或热，皆由素禀。故脚气之候，有轻、有重，有干、有湿，有阴、有阳，有实、有虚。干者，风毒在络，膝、腿致或瘦、或痛、或挛、或缓弱不遂，喘渴、头痛、大小便闭，或顽痹不仁；湿者，湿毒在经，腿肿，皮肉紫白，裂破作疮，内自脓坏，大便或泄、或秘、或为便痈，烦躁不欲饮食；阴者，风毒在脏，恶明好静，即身冷、足厥筋挛或小腹不仁；阳者，风毒在腑，病发即身胫热，筋脉抽痛，为缓纵不收，寒热头痛，喜嗔叫，好明处，气促，精神昏愦者，因常服补暖药，壅秘而生，故为寒热、喘满、喜妄、误语、壮热、头痛；虚者，嗜欲无节，荣卫空虚，骨髓枯竭，复不饵补药，身体酷冷，两胫酸痛，膝冷转筋，不能行动，喘促，此其候之不同也。
若论其脉，则唐·苏恭尝谓有三脉：缓为轻，沉为次，洪数为下。大概沉紧者为难治，洪数者易治，缓者不疗自瘥。若疗之违法，虽轻亦重；疗之得理，虽重亦轻。大抵脉顺四时者生，违四时者难治。盖脉沉紧，为邪入里伤痹也，故重沉；洪数者，阳有余，与风厥相应，故易治；缓者，邪气微，故自瘥。又孙思邈之论，亦云：脉有三品。内外证候相似，但脉有异：若脉浮大而缓，宜服续命汤，若素风盛，以越婢汤；若脉浮而紧，转驶而作竹沥汤；若脉微而弱，宜风引汤，此脉多是阴虚而得之，若大虚短气，宜间作补汤，随病冷热而用之。
然古人治此有门：大率风多而湿少，即服风引、续命、越婢之类；湿多而风少，即宜独活寄生汤、薏苡汤之类。若一概用药，则难奇效，全当消息之。至如江淮、岭南、秦川，四时气候随异，如此人久在江淮及岭南宦客，风毒在脏腑，或归秦中脚气发动，亦依江淮、岭南法为治。盖秦川地原高亢，春夏纵经霖霪，少有蒸湿，所以禾黍五谷受气不同，水菜鱼肉食饮全异。其地卑湿者，则蒸热相仍，利于燥药；土地高亢者，则时宜汗利。又如诸方脚气，本以肾虚，或者用药补益，十未有全其一二者，盖虽由肾虚，因感风湿，故邪气益盛，盛则虽虚而实，反将峻补，故壅气生喘满。《千金》云：腹胀非泻不愈者，正谓是也。又《素问》：脚气之人，只壮以秋冬。良由阳内而阴外，无蒸疾之气。故有风毒之人，须准四时服食，即无发动。故春夏宜汗、利，秋冬乘疾小歇，宜以诸药小滋补之，则气平而不作。今之医者，只以家传之学，不能深究其理，但一向补益，或只疏下，盖不得中道也。若在冬月，须当随人盛衰，微有滋补。若不然，则致使血气日衰，必使年年遇蒸热而作，此理之然也。
昔人有云：脚气有肾虚而生。或者以妇人不主于肾，便谓无此疾者，非也。盖妇人虽不专主于肾，而必因血海虚乘，宿块、嗔恚、感激、悲伤，遂成此疾。兼今妇人病此者甚众，则知妇人以血海虚而得之，与男子肾虚类矣。凡治妇人之法，与男子用药故无有异，但兼以治忧恚药，无不效也。
汲昔熙宁年，因行大雪中，为寒湿冷气相乘，遂成兹疾。十年之间，凡七八发动，每发至剧，而证候差异，一旬之内，变候不等。因深思其源，博求古方，采摘要法，累试神方，不敢私隐，传而录之。
脚气发动，大抵虽同，然三分论之，一分有异，当依法循证，治之乃瘥。其同者，手足厥、缓弱、顽痹不仁、肿痛，或疮。小愈之后，仍宜依四季法服食，无不效者。若夫痿厥不能动者，比此为微，但只以诸脚气法治之，指期可效。谨依四时之宜、方药之法，其名录之于后。
论曰：古之太医，往往因自病或亲属有疾，故究心积虑，遂为高医。良由日见变候，斟酌冷热、虚实，悉所经历。则唐·孙真人、甄权、苏恭、深师道人之类，皆其人也。谚曰“千闻不如一见”，此之谓也。今具实经病脚气人已尝试用得效方，别为一门，所贵临时有可依据也。
论曰：人有久蓄积气，因感风毒，成疾之后；或一向补益，不经汗、利，即使风毒成实，因致秘积，壮热、喘满、脚肿赤痛、大小便秘、喜妄误语者，是其候也。宜紫气、红雪、防风汤、神功圆、角犀饮。如小便涩，即服绛宫圆、白皮小豆散治之。
论曰：阳气衰于下，则为寒厥。其人足胫寒，筋挛急，胫酸，膝冷痛或顽痹不仁，恶明好静，此其候也。宜以石南圆、金牙酒、侧子酒、八味圆、海桐皮散、木香饮子、松节散，及灸风市穴即愈。
论曰：人有禀赋气虚，及兴居不节；或谓脚气不可滋补，冬月略不小补，但服疏泻药过度，使脏虚而两脚削，身体酷冷、少力，膝冷、转筋挛紧而重者，是其候也。宜风引汤、八味木瓜圆、石南圆、金牙酒、侧子酒，及灸绝骨穴。于冬时服之，即免毒气入腹，疾不作也。
论曰：凡针灸，孔穴主对者，穴名在上，病状在下。其脚气一病，最宜针灸。灸而不针者，非也；针灸而不药，尤非也。脚气初得，便速针灸，若专以药不针灸，则可半差矣。然尺寸之法，人有长短，肤有肥瘦，皆须精思准折之，不得一概，致有差失。尺寸之准，以铜人随中指中纹为是。若坐点穴者，坐灸之；卧点穴者，卧灸之；立点穴者，立灸之。不依此者，徒破肉耳。苏恭有云：脚气始发，通随痛处灸。不必依穴者，亦如《素问》缪刺之法，亦可依用。
初灸风市（主两膝挛痛，引胁拘急軃躄，或青或黄，枯黧如腐木，缓纵，痿痹），次灸伏兔（主中寒。按：《甲乙经》云：足阳明经，刺可五分，不可过也），次灸犊鼻（主膝中痛、不仁、难跪。此穴肿不可灸，亦不可刺），次灸膝两眼（主膝冷痹痛），次灸三里穴（主腰疼不能久立，膝痿，腹胀满，内廉痛，足痿，失履不收），次灸上廉穴（主小便难、赤黄，狂言非常），次灸下廉穴（主小便难、赤黄），次灸绝骨穴（主风劳，身肿，髀枢痛，膝骨酸，血痹不仁，筋缩，诸节酸折，四肢懈惰不收，风劳身重）。
论曰：风湿毒气中于足胫，遂为脚气。若久而不治，或治之一向用疏下药，脏气虚弱，毒势内攻入腹，闷乱、烦喘、气不得息。若下不速，以凑毒之药，必致恶气内熏五脏，使三焦荣卫不通，则治疗为难。譬由浸淫疮，从四指流向心腹者，不治；从腹流向四肢者，易治。此疮毒不由经络、外自皮肤者尚尔，又况风毒因经络受邪，而内达五脏者欤！如此势极、内攻入腹者，无出木瓜茱萸汤，最救困急。服饵之后，虽使恶毒邪湿盛来，无由入矣！
论曰：凡脚气治法，大抵每日须进食前丸、食后丸。在春夏，当服防风、续命、越婢、竹沥、风缓、八风、独活寄生、海桐皮等汤。若大便秘，则服神功丸、麻仁丸、三脘散、三仁丸、橘香丸、润肠丸；若小便不通，即服白皮小豆散、绛宫丸、木通散，尤宜针石之类，取证最亲者服之。秋冬，脚气正是小歇，当服金牙侧子酒、肾沥汤、石南丸、八味丸、木瓜丸、牛膝丸，及灸，亦取证亲者用之。四时之中，皆宜淋渫蒸熨。寅日，去手甲、理发；丑日，濯足、去脚甲。令深取，大去风气故也。有力之人，当作天门冬大煎，四时不阙服之，此最脚气之要方，但难得药材尔，病者宜知此方。天门冬大煎，治男子五劳七伤、八风十三痹、伤中六极。一气极，则多寒痹、腹痛、喘息、惊恐、头痛；二肺极，则寒痹、腰痛、心下坚有积聚、小便不利、手足不仁；三脉极，则颜色苦青、逆噫嘻、恍惚失气、状似悲泣之后，舌强、咽喉干、寒热恶风不可动、不嗜食、苦眩、喜怒妄言；四筋极，则拘挛、少腹坚胀、心痛、膝寒冷、四肢骨节皆疼痛；五骨极，则肢节厥逆、黄疸、消渴、痈疽妄发、重病浮肿如水病状；六肉极，则发疰如鬼击，不复言，甚者至死复生，众医所不治。此皆六极、七伤所致，非独房室之为也。忧恚积思、喜怒悲欢，复随风湿结气，咳时呕吐，食物为变，大小便不利，时泄利，重下溺血，气上吐下，乍寒乍热，卧不安席，小便赤黄，时时恶梦与死人共食饮，入冢神室，魂飞魄散。筋极则伤肝，伤肝则腰背相引、难作俯仰；气极则伤肺，伤肺则小便有血，目不明；髓极则阴痿不起，住而不交。骨极则伤肾，伤肾则短气，不可久立，阴疼恶寒，甚者卵缩，阴下生疮，湿痒，搔之不欲住，汗出神昏，为肾病。甚者多遭风毒，四肢顽痹，手足浮肿，名曰脚弱。肾所不治，此悉主之。熙宁年间，有济南崔公郎中直，先自川中病风，得安时，其子生须城簿，迎侍于此，经夏涉履蒸湿，脚为之肿弱挛痛，于沂州取得獐骨汁，川中得真酥，遂合成半剂，服之即应。细详此方，通四时，括众虚实、寒热，率皆主对，乃知孙真人之用心处疗有如此者！世之人，或有药品繁多、求索难得，遂于受疾而惮于修治，良可叹也！
论曰：风，阳物也，性上腾。脚气厥之人，气多上行不顺，薄而生热，内枯津液，遂为秘滞。如肥泽壮实、热风盛者，当以神功丸、麻仁丸、大黄汤之类；如老人津液少，及素虚遇秘者，当服三仁丸、五柔丸、润肠丸、橘皮丸、三脘散之类。此二候不同，切宜斟酌而用也。
论曰：足经受卑湿之气，及膀胱宿有停水，甚者攻注肿破，皮肉顽紫，世所谓下注肾风者，乃其候也。亦有成疮，但肿痛、痹弱者，宜独活寄生汤、薏苡汤；其已攻注者，宜茴香丸、天麻丸、乌蛇丸，及陈元膏摩之。
论曰：凡脚气人，足经留滞，淋渫蒸熨最为要。然当先煎煮成诸汤，欲淋渫时，自膝下至踝，以故衣裹数重，随将温汤徐徐沃汤在膝下，慎不可先渫两足，须自膝渫至足。盖风气从足甲出，若先渫足，即风毒上行入腹，切宜慎之！渫讫后，去足甲为良。当用丑日，或十二日一去之。
论曰：夫人法天地之形，禀阴阳而生，四时寒暑推移，人气不定。脚气发动，必由天之五气、地之五行治之，虽其间变易，小有不同，而大法不过如此。故谨序《月令》，条法于其下：凡正月、二月，天气正方，地气始发，人气在肝。宜导和气，加厚袜以暖足，宜进地黄粥补虚，防风粥以去四肢风，紫苏粥以去壅气，及桑皮煎、竹沥防风引、续命、风缓、越婢、独活、海桐皮、八风等汤，以除风。及宜淋渫蒸煨足膝，以利关节，导引按蹻以舒壅滞，针石以开发邪气。三月四月，天气正方，地气正定发，人气在脾。宜食薤以散结气、利病人。又取楝花和粉，粉身以固阳气、除邪，亦宜前治风药以除邪气。大抵春三月，天地俱生，万物以荣，夜卧早起，广步于庭，被发缓形，以便志生，生而勿杀，予而弗夺，赏而勿罚，此春气之应，养生之道也。及宜进温食，尤宜丸、煎，以除风热之疾。五月、六月，天气正盛，地气高，人气在头。宜服独活寄生汤以凑风湿气，宜木瓜浆以解渴、利腰脚。大抵夏三月，此谓蕃秀，天地气交，万物华实，早卧早起，无厌于日，使智无怒，使华英成秀，使气得泄，此夏气之应，养长之道也。七月、八月，阴气始杀人，气在肺。宜温下、频易袜履以防湿气。宜独活寄生汤、海桐皮散、薏苡汤以温下，除湿毒之气。大抵秋三月，此谓容平，无外其志，使肺气清，此秋气之应，养成之道也。九月、十月，阴气始冰，地气闭，人气在心。脚气正是小歇，当饮金牙侧子酒、肾沥汤、牛膝、石南、木瓜、八味等丸小小补之，不可导引按蹻。十一月、十二月，冰冻，地气合，人气在肾。宜前诸补药以益元真，及诸灸腰肾御寒邪气也，亦不宜导引动气。大抵冬三月，此谓闭藏，水冰地坼，无扰乎阳，早卧晚起，必待日光，使志若伏若匿，若有私意，若已有得，去寒就温，使气涵养，此冬气之应，养脏之道也。
治验：嘉祐二年正月二十六日，殿直郭中立来求孙殿丞兆诊脉。久患脚气，疼痛、身发寒热、胀满气上，服热药即甚。兆与九味延年茯苓饮子以下其气，每用六物麻仁丸以泄其热。后又上气呕逆、烦热，遂令服局方紫雪，大效。（延年茯苓饮、麻仁丸方见本门）
熙宁年间，崔郎中直病脚气，肿弱枯瘦不能行。汲作《千金方》天门冬大煎服之即差，永不发。方见后。董文思中行为汶上驻泊日，忽觉两脚赤肿疼，足下隐痛，汲与食前丸、食后丸，即差。即冬月令作金牙酒，并淋渫，遂不复作。
梁承议子谅病膝痛，不能跪，翰林医官杨文蔚处海桐皮散服之，遂愈。吴宣义密在汶上病脚气、中满，宣义郎席公延赏处顺气丸、麻仁丸、神仙丸，遂愈。冯侍郎宅十五小娘子病脚弱不能步，翰林尚药奉御孔元处《千金方》独活寄生汤，遂愈。
汲熙宁年间，因冬月行大雪中，至春雨，脚忽然赤肿、疼痛，痿弱不能行走，遂服犀角饮及韶脑汤、蜀椒汤，淋渫，得差。经月再作，自脚及通身肿，气渐上入腹，心烦，腹满，气促，面如土色，大小便不通，遂以槟榔一枚为末，诃子炮去核取末一钱，生牵牛取末二钱，以童子小便二盏，生姜一钱切，煎一沸，去姜，调前药末分二服。小便大利，肿遂消尽。后两脚作疮，久久不愈，以天麻丸、乌蛇丸，摩以陈元膏，疮遂愈；但觉脚弱无力，冬月进以木瓜丸、食前丸、金牙酒，脚遂有力。


卷下·方药  ——————————————————————————————————————————————————————————————————————————————————————————

独活寄生汤  ***************************
治腰背痛。夫腰背痛者，皆由肾气虚弱，卧冷湿地、当风所得。不为速治，气流入脚膝，为偏枯、冷痹、缓弱、疼重，或腰胁痛、脚气挛重，宜急服此汤。
独活三两（一本作二两）　桑上寄生（如无，以续断代之）　杜仲（锉炒令丝断）　牛膝酒浸　细辛　秦艽　白茯苓去皮　桂去皮　防风　川芎　人参　甘草炙　当归　白芍药　熟干地黄各二两
上为散，每服三钱。水一大盏煎至六分，去滓，温，日二。服讫温身，勿令冷也。气虚下利者，除干地黄，服汤。取蒴藋叶火燎，厚安席上，及热脱上冷，复燎之。冬月取根，春取茎，熬，卧之佳，其余薄熨不及蒴藋蒸也。诸处风湿，亦用此法。妇人新产竟，便患腹痛，不得转动，及腰脚痛挛，不得屈伸，痹弱者，尤宜服之，除风消血也。

薏苡汤  ***************************
治风湿毒气攻，两脚痛重或即浮肿，或皮焦毛悴，肉色紫破，筋骨抽痛，心闷，气胀，头旋，多睡，眼暗。
薏苡仁微炒，八两　白茯苓去皮，五分　防风五分　牛膝酒浸　桂去皮　五加皮各六分　独活五分　玄参五两　石膏五两　枳壳四两，面炒去瓤　升麻六两　羚羊角四两　汉防已十两　麻黄去节，五两
上为粗散，每服三钱，水一盏半，先浸一宿，平旦煎至八分，去滓。温服，不以时日。

绛官丸  ***************************
治心经热，小便淋涩不通，及诸淋。
生地黄四两　木通　黄芩各二两
上为细末，炼蜜为丸，如梧桐子大。服三十丸，温水下。

白皮小豆散  ***************************
治脚气小便涩，两脚肿，气胀。
赤小豆半升　桑白皮二两，锉　紫苏一握，锉　生姜半两
上，水三升，煎至豆熟，取豆食，去滓，余汁饮之。

红雪  ***************************
治脚气气毒，身内外烦热、疮肿、狂叫，及诸丹石毒，瘴疠时行，一切风热方。
升麻三两　大青三两　桑白皮二两　犀角屑一两半　羚羊角一两　诃子三十枚，去核　槟榔三十枚　苏木六两　山栀子三十个　槐花末一两　淡竹叶四两
上并锉细，以水二斗，浸经宿，煎取一斗，下上好朴硝十斤，又煎，以柳篦子搅。于新瓦盆中贮，又经宿，去余煎不尽水，即成红雪。

神功丸  ***************************
疏解诸秘滞，及交气下流，腰脚疼肿胀满。
大黄三两　人参半两　诃子泡去核，二两　麻仁别研，五两
上杵研为细末，炼蜜为丸，如梧桐子大。每服三十丸，温水下，不以时，以通为度。未通，更加丸数。老少虚气，以意加减。

石南丸  ***************************
治肾气虚，客风湿阴，脚气筋急拘挛，湿痹缓弱，下气；除筋骨间邪气，湿不仁，寒厥痿痹，腰脊脚痛，膝冷转筋，脚腿紧不能久立，及如履物隐痛。
石南叶炙，去毛　桂去皮　附子炮　防风去芦，各六两　牛膝酒浸　白茯苓去皮，各八两　熟地黄　菟丝子酒浸，各二两　薏苡仁六两　五加皮六两
上为细末，用木瓜一枚，去皮、子，蒸熟，研成膏，和前药末为剂。如干硬，入少热蜜。和剂为丸，如梧桐子大。空心木瓜酒下三十丸，日二。

金牙酒  ***************************
治瘴疠毒气中人，风冷湿痹，口面戾，半身不遂，手足拘挛，历节肿痛，甚者少腹不仁，名曰脚气，无所不治。
金牙石一斤　苁蓉去鳞，酒浸　白茯苓去皮　侧子炮，去皮　附子炮，去皮、脐　天雄炮，去皮　当归　人参　防风　黄芪　薯蓣　细辛　桂去皮　萆薢　葳蕤　白芷　桔梗　黄芩　远志去心　蔓荆子　川芎　地骨皮　五加皮　杜仲炒，锉　厚朴炙　枳实麸炒，去瓤　白术各三两　独活半斤　茵陈　石南微炒　狗脊去毛，各二两　牛膝　丹参各五两　磁石十两　薏苡仁　麦门冬去心，各十两　石斛八两，去根　蒴藋四两　生地黄切，二升
上三十九味，锉，以酒八斗，渍七日。温服一合，日四五。一合药细研，别绢袋盛，共药同渍。药力和善，主治极多。凡是风虚，四体小觉有风痾者，皆须时服。一依方合之，不得辄信人大言，浪有加减。

八味丸  ***************************
治虚损不足，大渴饮水，腰脊痛，小腹拘急，小便不利，及脚气上少腹不仁。
熟地黄八两　山茱萸　薯蓣各四两　泽泻　牡丹皮　白茯苓去皮，各三两　桂去皮　附子各二两
上为末，炼蜜为丸如梧桐子大。酒下三十丸。张仲景云：久服，去附子，加五味子。

海桐皮散  ***************************
治风湿两腿肿满、疼重，及一切风顺凝滞气阴，百节拘挛痛。
海桐皮一两　羚羊角屑　薏苡仁各二两　防风　羌活　筒桂去皮　赤茯苓去皮　熟干地黄各一两　槟榔一两
上为散，每服三钱。水一盏，生姜五斤，同煎至七分，去滓，温服。

木香饮子  ***************************
治阴脚气，冷积于脏，胀闷冲心，呕逆。
木香八分　吴茱萸　桔梗各六分　大腹子五个　大黄四分　厚朴八分，姜汁浸，炙
上为粗散，每服三钱。水一大盏，入生姜三片，同煎至七分，去滓，温服，如人行十里，再服，良久气通，乃瘥。

松节散  ***************************
治脚气冷搏于筋，转筋挛痛。
松节（取茯神中根心子用）一两，锉如米　乳香一钱，捶碎
上用银石器中，炒令焦，只留一二分性，出火毒，研细。每服一钱至二钱，热木瓜酒调下。应是病治之。

木瓜丸  ***************************
治风湿脚气，两足缓弱，转筋疼痛。久服步履如飞。
木瓜大者一枚，破为两段，去瓤子　入通明乳香一两，研　青盐二钱，研　甘菊花头子研为末，二两
上除菊末外，都入木瓜内，以线系，入饭甑内蒸，候木瓜烂为度，取出研成膏，入菊末，即丸如梧桐子大。每日空心酒下三十丸，盐汤亦可。服百日，欲出汗，身亦自香。如未能干，更入甘菊末，直候可丸即丸。

木瓜丸  ***************************
木瓜约及四两者四枚，先渫熟，去皮、核，捣；与熟艾四两相和，蒸烂、研匀，以备合后药。
木香　白附子　羌活　没药　白术以上各半两　舶上好茴香炒　川楝肉炒　白牵牛炒熟，以上各七钱半　威灵仙（折之内有白点者即不用，须子播净，称）一两
上为细末，先以前木瓜、艾和溲，俟少干，徐入少熟蜜，和丸如桐子大。每服二十丸，食饮空时，以木瓜汤或酒吞下。地道稍秘滞，即空心服；有小壅，亦可空心服。

食前丸  ***************************
调补，寻常服之，不令脚气发动，疏散荣卫气血，风气通行。
木香　白茯苓去皮　羚羊角屑各八两　熟地黄十二两　桂去皮　旋覆花各四两　楮实十二两　薏苡仁八两　槟榔八两　大黄一两
上为细末，炼蜜为丸，如梧桐子大。每服三十丸，空心酒下。

食后丸  ***************************
治寻常脚气欲发，先大便秘涩，腹中气满，两胁妨闷，不思饮食，小便赤黄，肉多蠕动，痰涎不利，烦热缓弱。
前胡　黄芩　防风　犀角屑　蔓荆子　栀子仁　人参　车前子　麦门冬去心，各一两
上为细末，炼蜜为丸，如梧桐子大。每服二十丸，食后温浆水下。

麻仁丸  ***************************
解秘不通，胀满气闷，两脚痛重，风气不顺。
麻仁一升　白芍药八两　枳实麸炒，去瓤，八两　大黄一斤　厚朴五两　杏仁去皮尖双仁，一斤
上为细末，炼蜜为丸，如梧桐子大。每服三十丸，温水下。以通为度。

三脘散  ***************************
治三焦气逆，解大便秘滞，下胸膈胀惫气，除风气；或已服诸药、大便不通者，依法煎服，就腹中药，便通，大效；若体虚人脚气，心腹胀闷、大便不通者，宜服此方。
大腹皮酒浸一遍，更以大豆汁洗三遍，焙干用，一两　白术　木香　甘草微炙　槟榔　陈橘皮汤浸去瓤　川芎各三分　独活　紫苏并梗　沉香　木瓜干者，各一两
上为散，每服称一分，水二盏，同煎至一盏，去滓，温服。温服取大便为效。

三仁丸  ***************************
治风虚，老人津液少，大便秘滞。
柏子仁一两　松子仁二两　麻子仁三两
上研成膏，以蜡为剂。每服称半两，嚼吃，米饮下。或为丸如梧桐子大，随虚实服之。

润肠丸  ***************************
治一切风秘。偏益虚人及老人津液内枯、不得传送者。
凌霄花干　天台乌药　人参　皂荚子炒熟，去粗皮，各半两
上为细末，炼蜜为丸，如梧桐子大。每服三十丸，或五十丸，不以时，温水下。至百丸亦不妨，不损气。以通为度。

木通散  ***************************
治脚气服补药太多，小便不通，淋闭，脐下胀。
当归　栀子仁　芍药　甘草炙（一本作生用）　赤茯苓去皮　木通各二两
上为散。每服三钱，水一大盏，煎至七分，去滓服之。

牛膝丸  ***************************
治风毒流注腰腿，两脚疼重挛痛，及肾虚目见黑花方。
牛膝酒浸　川芎　续断　萆薢　丹参去芦　黑狗脊去毛　杜仲锉，炒去丝　独活　白术　枳壳　当归　白芍药　防风　干木瓜　熟干地黄各二两
上为末，炼蜜为丸，如梧桐子大。每服二十丸，空心木瓜汤下。稍加至三十丸，酒下亦可。

天门冬大煎  ***************************
天门冬切三斗半，杵压取汁尽　酥三升，炼　獐骨一具　白蜜三升，炼　枸杞根切三斗，锉、研，以水二石五斗，取一斗三升，澄清　生地黄切，一斗
上五味，并大斗铜器中，微火先煎地黄、门冬汁，减半，乃合煎取大斗二斗，下后散药，煎取一斗。内铜器重釜煎，令稳当可圆。平旦空腹酒服如梧桐子大二十丸，日二，加至五十丸。慎生冷、酸醋、猪、鸡、鱼、蒜、油面等物。择四时王相日合之。散药如后：
白茯苓去皮　柏子仁另研　桂去皮　白术　葳蕤　菖蒲　远志　泽泻　薯蓣　人参　石斛去根　牛膝酒浸　杜仲炒，锉　细辛　独活　枳实麸炒，去瓤　川芎　黄芪　苁蓉　续断　狗脊去毛　萆薢　白芷　巴戟去心　五加皮　覆盆　橘皮汤浸去瓤　胡麻　大豆黄卷炒　白茯苓神去皮　石南炙，各二两　阿胶十两，炒　大枣一百枚，煮作膏　鹿角胶五两，炙　蔓荆子二两　甘草炙，六两　蜀椒炒，一两　薏苡仁一两
上三十八味，为细末，内煎中。牛髓、鹿髓各加三升，大佳。小便涩，去柏子仁，加秦艽二两、干地黄六两；阴痿失精，去葳蕤二两，加入五味子二两；头风，去柏子仁，加菊花、防风各二两；小便利、阴气弱，去细辛、防风，加山茱萸二两；腹中冷，去防风，加干姜二两。无他疾，依方合之。凡此煎，九月下旬采药，立冬日合而服之，至五月上旬止；若十二月腊日合者，经夏至七月下旬止。若停服，经夏不坏，当于舍北阴，入地深六尺，填砂，置药，中上加砂覆之，则经夏不损也。女人先患热者得服，患冷者不得服。

五柔丸  ***************************
治津液虚闭，大便不通，结燥后重，饮食不生肌肉；补虚损，调补三焦。
大黄四两　前胡一两　半夏洗，七遍，片切，焙干　苁蓉酒浸　芍药　细辛　白茯苓去皮，半两　当归　苦葶苈炒，各半两
上为细末，炼蜜为丸，如梧桐子大。温水下二十丸。以通为度，渐加之。

橘皮丸  ***************************
治脚气有风，人气不顺，致生热而大便秘。此药通秘不损人，进饮食、散胀满，调中下气，偏宜脚气神方。
橘皮去瓤，四两，末干　生姜取末，二两
上二味，以蜜半斤炼，化去上沫，下药末在内，熬成膏，可丸即丸如梧桐子大。每服三十丸，生姜汤下。每日服之，即不生壅滞。

延年茯苓饮  ***************************
治脚气肿，气急上气，心闷热烦，呕逆不食。
白茯苓去皮　紫苏叶　杏仁去皮、尖，双仁，麸炒　橘皮去白　升麻　柴胡去苗，各三两　生姜四两　槟榔十二枚，并皮　犀角屑二两
上为粗散，以水二升五合，去滓，温服，分三服，如人行十里，再浸一服。忌醋物。

天麻丸  ***************************
治气毒湿脚气攻注两腿，肿破重疼，皮肉顽紫；或上攻头面，皮肉发热。
天麻　地龙　羌活　附子去皮、脐，生用　桂去皮　没药研　荆芥穗各一两　麝香一两，别研
上为细末，研匀，以生蜜为丸，如樱桃大，磁器盛。每服，荆芥蜡茶嚼下一丸。如足破至甚者，不过二十日。上攻者，则食后服；下疰者，食前服。

独活汤  ***************************
治脚气膝腿疼痛，乍肿乍瘦，缓弱不能行，喘满气上。
独活　丹参　细辛　五加皮　牛膝酒浸　川芎　白僵蚕汤洗，焙干，面炒。各半两　桑白皮一两半，锉、炙　麻黄去节，一两　甘草炙，三分　杏仁去皮、尖，面炒，三分
上为散，每服三钱。水一盏半，煎至七分，去滓，温服。

茴香丸  ***************************
治风毒湿气攻疰成疮，皮肉紫破、脓坏，行步无力，皮肉焮热。
舶上茴香炒　地龙去土，炒　赤小豆炒　川苦楝去皮，炒　川乌头炮，去皮、尖　乌药锉　牵牛炒，取末。以上各一两
上研杵匀细，酒煮面糊为丸，如梧桐子大。每服空心盐汤下十五丸，日二。

木香散  ***************************
治偏风、瘫缓、脚气等疾。
羌活一两　麻黄去节，水煎少时，去沫，焙，一两　防风三两　木香　槟榔　附子炮，去皮　白术　川乌头炮，去皮　草豆蔻和皮用　陈橘皮去白　牛膝酒浸一宿　杏仁去皮、尖　当归酒浸一宿　人参　茯苓　甘草炙　川芎　官桂去皮，不见火。以上各半两
上药一十八味，锉如麻豆，每服一两。水一碗，姜七片，煎至一盏，去滓，得七分，温服。药滓二服并作一服，用水一碗半，煎至一盏服。此药福唐陈氏者鬻以自给，郡人极神之，人未有得其方者。一日为其亲戚攘得，与予，予作官处，即合以施人。如法煮服，以衣盖覆取汗，不过三五服辄瘥。所至人来求药者无穷，其验如此。大肠不通，加大黄末，每服一钱，以老少加减；如久不通，加至三五钱不害。心腹胀，加葶苈并滑石末，每服各一钱。如上膈壅滞，亦宜服之。

大黄汤  ***************************
治脚气，大便秘涩，服诸药不通，风毒攻心，气闷，心欲狂，热闷口干，喉中如火生，秘涩不通。
红雪研　大黄锉，各一两　木香锉　黑豆各二两
上以水一升，煎取八合，将药汁浸大黄一炊久，去滓。不限平晚，温分三服，以通为度。

乌蛇丸  ***************************
治风湿脚气攻注脚膝，疼痛或即痒痹，生疮，中黄水不止。服之大效，诸药不及。
乌蛇肉四两，酒浸，焙干　虎前胫醋浸，净刮洗了，涂酥炙，二两　黄松节酒浸，炙干　天麻酒浸一宿
牛膝酒浸一宿　石斛另取末　萆薢　杜仲锉、炒。各一两　菟丝子酒浸　巴戟去心　独活　防风　桂去皮　肉苁蓉酒浸　金毛狗脊去毛　续断　荜澄茄去蒂、子　当归　附子炮，去皮脐。各一两　木香半两　乳香另研，半两
上为细末，研匀；用大木瓜去膈、子，蒸令烂，研如糊，以法酒化开，银石器中熬过，和剂前药为丸，如梧桐子大。温酒空心下三十丸，日二。一月和愈。

淋渫沙节汤  ***************************
治风毒脚气下注，两脚疼重。
沙木节　木通　羌活　川椒以上各半两　川乌头一分　葱白一握　橘叶半两，如无，以橘皮代之。上各为散
上以水三升，煎至减半。通手淋洗。再暖，可两日淋渫之。

脚气渫法  ***************************
疗风毒壅滞作疼痛，及荣卫气结涩诸风毒。
檀香　零陵香　藿香　木香　白胶香捶碎　川升麻　麻黄去节　蛇床子　荆芥　藁本　白芍药　威灵仙　地椒　地榆　当归　官桂　枳壳　蒴藋
上皆等分，取细锉，相拌匀。每取一两，水二斗、赤皮葱五茎、白矾半两、川椒小半合，同煮十来沸，乘热嘘痛处。通手则淋渫，热透则干挹。就寝如不受渫，则取《千金》苍梧道士陈元膏摩之，其方所说甚详也，更不烦喋。

杨皮汤  ***************************
淋渫脚气挛疼、缓弱，消肿毒。
白杨皮　莽草　羌活　独活　杜仲锉，去皮　防风　蒺藜　夏枯草　荆芥穗　地椒　威灵仙　白矾各一两
上为粗末，每用半两，水五升煎至四升，乘热淋渫两足。

淋渫脚气  ***************************
两足寒热、肿痛、胀满、挛缓。
龙脑（不以多少，研）
上，每用半两，以水一斗煎。主渫滞湿足膝。

道人深师增损肾沥汤  ***************************
治风虚劳损挟毒脚气，痛弱或痹不随，下焦虚热，胸中微有客热，心虚惊悸不得眠，食少失气味，日夜数过心烦，逼不得卧，小便不利，又时腹下痛。相东王至江州，王在岭南病，悉如此，极困笃，余作此汤令服，即得力。病似此者，服无不差，随宜增损之。
黄芪　甘草炙　白芍药　麦门冬去心　人参　肉苁蓉酒浸　熟地黄　赤石脂　地骨皮　白茯神去皮　当归　远志　磁石　枳实麸炒　防风去芦头　龙骨煅，一两　桂去皮　川芎各二两　半夏五两，汤洗七次，片切，令干　五味子三两　生姜四两，切　大枣二十枚，去核
上㕮咀；以水二斗，煮羊肾一对，去筋膜，取汁一斗二升，内诸药，煮取四升，分为五服，日三夜二。不利下者，除龙骨、赤石脂；小便赤涩，以赤茯苓代茯神，加白术三两；多热，加黄芩一两；遗溺，加桑螵蛸二十枚。

五枝汤  ***************************
淋渫风湿，一切筋骨疼痛，
桑枝　槐枝　楮枝　柳枝　桃枝各一斤
上各锉细，更以蓖麻叶一把，水三升，煎取二升，去滓。淋洗足膝。

蜀椒汤  ***************************
治脚气肿挛，消赤肿。
用蜀椒四升，以水四斗，煮取二斗半，瓮盛，下著火暖之。悬板为桥，去汤上二寸许，以脚蹋板柱脚坐，以绵絮密塞，勿令泄气。若天冷，即出，入被以粉摩之一食久，更入。瓮下火不绝，勿使汤冷。如此消息，不过七日，得伸展多矣。

治脚气初发，从足起至膝骨肿疼者  ***************************
取蓖麻子叶，切，捣蒸。薄裹之，日二三易，即肿消。若冬月无蓖麻子叶，取蒴藿根，捣碎。和酒糟三分，根一分，合蒸熟。及热，封裹肿上如前法，日二，肿即消。亦治顽痹。

治毒风流于脚膝，行立不得方  ***************************
海桐皮　五加皮　独活　防风　枳壳　杜仲锉，炒。各一两　牛膝酒浸　薏苡仁各二两　干生地黄半大升　藁本五两
上㕮咀，以绵裹，以无灰酒二斗，春浸七日，秋二七日。每日空心温服一盏，常令酒气相接，勿令大醉。重者不过两剂即瘥。忌生冷、蒜等。如盛热，特恐坏，即宜浸半料。江南多有此疾，号为脚软。博陵崔公信，官吴兴，得此疾凡半岁，百药无效，朱仲邕为处此方，服之立效。公信云：其疾退状如蛇，数条奔走，自足而出矣。后传之，无不效。

趁痛丸  ***************************
治脚气毒攻，两脚痛不可忍。
甘遂　白芥子微炒　大戟　白面
上为细末，滴水和作饼子，炙黄色，为细末，醋煮面糊为丸，如绿豆大。每服十丸，冷酒下。利则止后服。

传信方  ***************************
疗毒风腰脚无力、肿疼，腹胀心烦。
咽喉头面浮肿、呕逆一候同，当日服之。
旋覆花头子　白茯苓　橘皮　桑白皮锉，炒黄色。各三两　犀角屑一两　紫苏茎二两　豉三合　生姜四两，切　枣十三枚，去核
上除姜、枣外，细锉，都以水八升，煎至三升，搅去滓。分三服，每服如人行十里。

地黄粥以补虚方  ***************************
取肥好地黄四两取汁，去滓；作粥，候粥半熟即下之。以绵裹椒一百粒、生姜一片投粥下，候熟，出之。下羊肾一具，取脂膜，细切如韭叶大，同煮熟，加少盐食之。
防风粥以去四肢风
取防风二分，去芦头，煮取汁，去滓；如食法作粥食之。

桑枝煎  ***************************
本草云：桑枝不冷不热，可以常服，能疗遍体风痒，干燥，脚气，四肢拘挛，上气眼晕，肺气咳嗽；消食，利小便；久服轻身，利耳目，令人光泽；兼疗口干。仙经云：一切仙药，不得桑枝煎不服。出《抱朴子》孙真人方。取桑枝如箭直者，细锉三斗，熬令微黄，以水六斗，煎取三斗，去滓，以重汤煎取二升，下白蜜三合、黄明胶一两（炙），作米煎成，入以不津器封贮之。每一服一匙，汤化服之。
