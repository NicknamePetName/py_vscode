
序  ***************************
钦繇尝患血症，五六年矣，骨将枯矣，东洞翁肉焉，尔后相得而欢笃，钦繇于医事混然途之人也比比耳，目其术奏效，间闻为其徒辨惑之，略曰，唐宋来，方技家无虑数十，丹溪东垣辈称其时，其论著凿空张虚，如其持之有故，其言之成理，而无益于术，投飢饿以土羹乎，救决河用枯蘀乎，而近世医，或一毒同症，而投其剂，朝更夕改，其莽之设令乎，或一毒异症，仍贯乎其施，其守株刻船乎，而或其中，非尔力也，病者天幸已，非然，则谚云，驱饭上蝇耳，岂视越人所论，仲景所传，以为周之冕不可冠，殷之辂不可乘矣，奚不能自开一眼，以蹈冥故途甚矣，世医之墨墨也，乃使秦张二子，谓千岁无知己，此胡异乎见表石为鬼兕，藏燕石为大宝，虽素非芒轫僈楛者，面墙使然乎，即有一说，惮惊人耳，换面陈言，而丹溪东垣辈，之尸之祝，及或见读古方书者，又儢儢然猥以徒蔽精神，奚乃为此方枘圆凿，安所施之，且利之昧心也，使志不立，彼何论于救济，张氏所谓宁不利于病，不拂富家心，其簧巧求售，如假饰妖娣，倚闾求欢者，不自知其陋，又不耻其耻焉，则又何进焉，噫，即使为则，沙汰其砂砾，簸扬其秕糠，乃不能以一旦遽洗浣世医旧染，夏虫疑冰，不亦类乎，亦唯候后世之公言耳，盖诡随儇子闻此语，岂不谓避灶犹炀，沾沾背出汗乎，诗云，我思古人，俾无讫兮，东洞翁之谓也，盖东洞翁壮年前，愤厉激发，立志其复古，焦心覃思，更唐宋失机纵敌之弱谋，张秦张应变摧坚之纪律，乃遂揭旗帜其道，振金鼓其党，亦惟继绝存亡矣，斯亦谓与秦张二氏，千岁而比肩也，不亦宜乎，往年医断出，则若夫金科玉条乎，腐论迂说者，瞲然疑之，愕然骇之，匈匈弹之，訑訑拒之，或自觉昨非，以思改辙，而以日莫途远，倒行逆施，或闇然自掩，寄託遗簪弊履，乃巧其遁辞，鬻其苦窳者，或托神奇其道，假儒饰其业，乃谓攻异端斯害已者，亦有之，如思折伯牙之指，愿摧王良之手者，亦有之，余闻之人言，稍黠者，阳排斥东洞，谯诃其说，阴誊抄其著稿，用以为帐秘，而缘饰其术，往往取其效者，亦有之，亦惟繫缚于名，漠愍于利也，虽然，医断已出，牖后进，杖心盲，乃染指于古，或千里负芨，委然就学，或闻风而弗然兴者，不为不多矣，古人云，涉浅水者见虾，其颇深者察鱼鳖，其尤者观蛟龙，焉知世不有深入于刀圭之道者乎，则知东洞者，何候后世乎，其著藉追踵出，则又焉知不有初睥睨者，心窃若小巫于翁，而神气竭耶，间者刊其类聚方，是亦不啻设左右广，而导之前茅也，一日谓余曰，世谋其著之显，而请其序也，或以贵，或以名，假其熏辉，余也不然，幸以子之识为则也，题一言，夫名之剖发于海内，此藉自白矣，且钦繇不知医事者也，何为重于此举，但书谆诲其徒之绪馀，以为序，是已，已而岂足尽东洞翁乎，岂足尽东洞翁乎。
宝历癸未之春美浓武钦繇撰

自序  ***************************
医之学也方焉耳，炎黄氏邈矣，靡得而闻已，周室之盛，以疗万民之病，则有医职之设，其既有医职之设，其法岂可不精焉，惜夫官失其职，籍灭其传，迷方之士，奚所得其门而入之，而睹药剂之富，法术之妙乎，后有曰扁鹊者，谓秦越人也，名著天下，余初读其传，少觉疾医之法，窃以为己师，然而扁鹊之没也，籍亦不传，吾虽有祈曏者，其奈之何，当汉之时，张氏之为方也，虽复稍后扁鹊，而其药剂之富，法术之存，盖莫古焉，而医之学也方焉耳，吾亦何求，疾医之法，其可以复耶，曰何不可也，吾常恨其世之与时移，籍非其旧，将稽之诸家，以复之于古，仲景氏，吾如尔何，自汉已降，以人以籍，孰可以宪章者，吾其舍此亦何依，遂以扁鹊为法，临张氏之籍，久之而后知扁鹊之与张氏医法一也，乃今而后味之淄渑可以辨，见之毫釐可以晰，而后若置其身于千载之上，亲受其指挥也，盖夫张氏之籍之难读也，方之与证之散在诸篇，使夫学者惑焉，今也列而类之，附以己所见，其有疑者，矩之以方焉，名曰类聚方，庶几使夫学者，虽非易牙，淄渑可以味矣，虽非离娄，毫釐可以见矣，遂命剞劂之师，遗之笃信好古之士云尔。
宝历壬午夏六月阿岐吉益为则撰

凡例  ***************************
始我先生之编类聚方也，轨在左右，躬受其凡例，此书之就成也，轨之所录，其凡之例，亦已备矣，乃不敢私之，敢措诸卷首，以布诸同志之士，乃我先生之编类聚方也，凡例如下。
昔者张氏之书，其散轶也久矣，晋大医令王氏叔和，集为之次，至今学者受其赐矣，虽然，叔和其识之未优也，加以私言，珷夫燕石，俄然收之，而后之读之，亦不知择焉，见以为一圭一璧，此尽希世之宝也，呜呼可悲夫，乃今悉取其空言虚语也，臆说理义也，痛极删削，然后，譬之崑崙玄圃，无非圭璧者，此所以为仲景雪冤，而为学者发赝也。
仲景之书，盖一而已，岐为二三，别病颁方，抑亦后人之撰乎，夫医之处方也，随证以移，惟其于同也，万病一方，惟其于变也，一毒万方，故鸡壅豕零，时为帝也，堇及桔梗，互为宰也，奇乎正乎，纵横取舍，医师之术也，此书本不别病也，不颁方也，亦其志之所存乎。
盖方之所贵也，不在古今，期于治疾，论之所贵也，不在新故，期于有事，故方能治疾也，不问古今，论若繫于事也，不在新故，惟是所以汲汲于治疾也。
诸方以类就位，又以类之变，犹八卦之旋为六十有四乎，其慎斯术也以往，其方之用，与药之能，可得而言矣。
原文有举脉之例，而措病之证焉，有称病之名，而略形之状焉，凡今学者，宜以此推彼矣。
诸方或无其证也，证或无其方也，则据傍例攟摭之，加诸为则之按焉者，以异于其旧，盖皆不苟用私说也，于药征乎见之。
仲景之书，方之与证，其所载也，散在诸篇，如睹其证之全也，固非急索焉而所能得矣，今之于荟萃也，无有孑遗矣。
诸方而在于诸论之中，无一不载焉，其空言虚语，臆说理义，既已非夫疾医之事，则域焉而异之，所以烛乎昧行之徒也，亦恶其辞而域焉，终没其证也，是故，有域焉而删焉者，有域焉而指擿焉者，凡其学者，其能详之矣。
凡其不试者，十有八方也，附之于后，以俟后世之君子，不敢空断矣，又不敢撰次矣。
门人艺阳藤利轨谨记


正文  ——————————————————————————————————————————————————————————————————————————————————————————

类聚方  ***************************
桂枝汤，桂枝三两，芍药三两，甘草二两，生姜三两，大枣十二枚。
上五味，㕮咀，以水七升，微火煮取三升，去滓，适寒温，服一升，服已，须臾，歠热稀粥一升余，以助药力，温覆令一时许，（遍身漐漐，微似有汗者，益佳，不可令如水流漓，病必不除，若一服汗出，病差，停后服，不必尽剂，若不汗更服，依前法，又不汗，后服小促其间，半日许，令三服尽，若病重者一日一夜服，周时观之，服一剂尽，病证犹在者、更作服，若汗不出者，乃服至二三剂）。
（太阳中风，阳浮而阴弱，阳浮者热自发，阴弱者汗自出，啬啬恶寒），淅淅恶风，翕翕发热，鼻鸣乾呕者，（太阳病），头痛发热，汗出恶风者，（太阳病下之后），其气上冲者，可与桂枝汤，方用前法，若不上冲者，不可与之，（太阳病）初服桂枝汤，反烦不解者，（先刺风池风府，却与桂枝汤则愈），（太阳病），三日已发汗，若吐，若下，若温针，仍不解者，此为坏病，桂枝不中与也，观其脉证，知犯何逆，随证治之。
（桂枝本为解肌，若其人脉浮紧，发热汗不出者，不可与也，常须识此，勿令误也），（若酒客病，不可与桂枝汤，得汤则呕，以酒客不喜甘故也），（太阳病、外证未解、脉浮弱者、当以汗解），（太阳病、外证未解者，不可下也，下之为逆，欲解外者），（太阳病先发汗不解，而复下之，脉浮者不愈，浮为在外，而反下之，故令不愈，今脉浮，故知在外，当须解外则愈），（病常自汗出者，此为荣气和，荣气和者，外不谐，以卫气不共荣气和谐故尔，以荣行脉中，卫行脉外，复发其汗，荣卫和则愈），病人（藏）无他病、时发热（自汗出而不愈者，此卫气不和也），先其时发汗则愈，（伤寒）不大便六七日，头痛有热者，与承气汤，（其小便清者，知不在里仍在表也，当鬚发汗，若头痛者必衄），（伤寒）发汗解、半日许、复烦、脉浮数者，（可更发汗），（伤寒）医下之、绩得下利清穀不止、身疼痛者，（急当救里），后身疼痛，清便自调者，（急当救表，救里）宜四逆汤，（救表）桂枝汤，（太阳病）发热汗出者，（此为荣弱卫强，故使汗出，欲救邪风者），（伤寒）大下后、复发汗、心下痞，恶寒者，（表）未解也，不可攻痞，（当先解表，解表，乃可攻痞，解表），宜桂枝汤，攻痞宜大黄黄连泻心汤，（阳明病），脉迟汗出多、微恶寒者，（表未解也，可发汗），病人烦热，汗出则解，又如疟状，日晡所发热者，（属阳明也），脉实者，宜下之，脉浮虚者，宜发汗下之，与大承气汤，发汗宜桂枝汤，（太阴病，脉浮者可发汗），下利，腹胀满、身体疼痛者，（先温其里，乃攻其表，温里）四逆汤（攻表）桂枝汤，吐利止、而身痛不休者，当消息和解，（其外），宜桂枝汤，少和之，下利后、身疼痛、清便自调者，（急当救表），宜桂枝汤，（发汗），（妇人得平脉，阴脉小弱，其人渴不能食，无寒热，名妊娠，桂枝汤主之，于法六十日，当有此证，设有医治逆者，却一月加吐下者，则绝之），（产后中风）续之数十日不解，头微痛，恶寒，时时有热，心下闷，乾呕，汗出虽久，（阳旦）证续在耳，服桂枝汤、大汗出、脉洪大者，与桂枝汤加前法，（若形如疟）日再发者，汗出必解，宜桂枝二麻黄一汤。
桂枝加桂汤，于桂枝汤方内加桂二两。
烧针令其汗，针处被寒核起而赤者，必发奔豚气，从少腹上冲心者，灸其核上各一壮，与桂枝加桂汤。
桂枝加芍药汤，于桂枝汤方内加芍药三两。
（本太阳病，医反下之，因尔），腹满时痛者，（属太阴也）。
为则按，腹满时痛者，即拘急而痛也，是以芍药为主尔。
桂枝去芍药汤，于桂枝汤方内去芍药。
（太阳病下之后、）脉促胸满者，桂枝去芍药汤主之，若微恶寒者，去芍药方中加附子汤主之。
为则按，不拘急故去芍药也。
桂枝加葛根汤，于桂枝汤方内加葛根四两。
（太阳病），项背强[几][几]，反汗出恶风者。
栝蒌桂枝汤，于桂枝汤方内加栝蒌根二两。
（太阳病），其证备，身体强[几][几]然，（脉反沉迟，此为痉）。
为则按，桂枝汤之症，而渴者主之。
桂枝加黄蓍汤，于桂枝汤方内加黄蓍二两。
（黄汗之病，两胫自冷，假令发热，此属历节，食已汗出，又身常暮盗汗出者，此劳气也，若汗出已，反发热者，久久，其身必甲错，发热不止者，必生恶疮，若身重汗出，已辄轻者，久久必身瞤，即胸中痛），又从腰以上、必汗出，下无汗，腰髋弛痛，如有物在皮中状，剧者，不能食，身疼重烦躁，小便不利，此（为黄汗），（诸病黄家但利其小便，假令脉浮，当以汗解之）。
为则按，黄蓍主治皮肤水气，可考药征。
桂枝加芍药大黄汤，于桂枝加芍药方内加大黄一两。
（本太阳病，医反下之，因尔），腹满时痛者，（属太阴也），桂枝加芍药汤主之，大实痛者，桂枝加大黄主之。
为则按，桂枝加大黄汤，因桂枝加芍药汤，加大黄者也，故方名从之。
桂枝加厚朴杏子汤，于桂枝汤方内，加厚朴二两，杏子五十个，喘家作桂枝汤，加厚朴杏子佳，（太阳病下之），微喘者，（表未解故也）。
为则按，当有胸满证。
乌头桂枝汤，乌头五枚。
上一味，以蜜二斤煎，减半去滓，以桂枝汤五合解之，得一升后，初服二合，不知即服三合，又不知，复加至五合，其知者，如醉状得吐者，为中病，（寒疝），腹中痛逆冷，手足不仁，若身疼痛，灸刺诸药不能治，抵当用此方。
为则按，是乌头煎而合桂枝汤方也，当列乌头煎方下，今列之桂枝加附子汤者，示其异也，又按，煎法可依大乌头煎之法。
桂枝加附子汤，于桂枝汤方内加附子一枚。
（太阳病），发汗遂漏不止，其人恶风，小便难，四支微急，难以屈伸者。
桂枝去芍药加附子汤，于桂枝去芍药汤方内，加附子一枚。
（太阳病下之后），脉促胸满者，桂枝去芍药汤主之，若微恶寒者，去芍药方中加附子汤主之。
桂枝附子汤，桂枝四两，附子三枚，生姜三两，甘草二两，大枣十二枚。
上五味，以水六升，煮取二升，去滓，分温三服。
（伤寒八九日，风湿相搏），身体疼烦，不能自转侧，不呕，不渴，（脉浮虚而涩者），桂枝附子汤主之，若其人大便硬，小便自利者，去桂枝加术汤主之。
为则按，当有上冲证，此方与桂枝去芍药加附子汤同，而治与方名异，彼方下曰，微恶寒，此方下曰，身体疼烦，恶寒轻，疼烦重，独在附子之多少也已。
桂枝附子去桂加术汤，于桂枝附子汤方内去桂加术四两。
上五味，以水三升，煮取一升，去滓，分温三服，一服觉身痹，半日许再服，三服都尽，其人如冒状，勿怪，即是术附并走皮中、逐水气未得除故耳，（伤寒）八九日，风湿相搏、身体疼烦、不能自转侧、不呕、不渴、（脉浮虚而涩者），桂枝附子汤主之，若大便硬，小便自利者。
为则按，桂枝附子汤证，而无冲逆者也。
桂枝去桂加苓术汤，于桂枝汤方内去桂加苓术各三两。
服桂枝汤，或下之，仍头项强痛、翕翕发热、无汗、心下满、微痛、小便不利者。
为则按，当有心下悸之证。
桂姜枣草黄辛附汤，桂枝三两，生姜三两，甘草二两，大枣十二枚，麻黄，细辛各二两，附子一枚。
上七味，以水七升，煮麻黄，去上沫，内诸药煮取二升，分温三服，当汗出，如虫行皮中，即愈，（气分），心下坚大如盘，边如旋杯，（水饮所作）。
为则按，证不备也，此方合桂枝去芍药汤与麻黄附子细辛汤也，证当于二方之下求也，药征有辨。
桂枝去芍药加皂荚汤，于桂枝汤方内，去芍药加皂荚二枚。
（肺痿）吐涎沫者。
桂枝加龙骨牡蛎汤，于桂枝汤方内，加龙骨牡蛎各三两。
夫失精家，小腹弦急，阴头寒，目眩发落，（脉极虚，芤迟为清穀，亡血失精，脉得诸芤动微紧），男子失精，女子梦交。
为则按，当有胸腹动证。
桂枝去芍药加蜀漆龙骨牡蛎汤。
桂枝三两，甘草二两，生姜三两，牡蛎五两，大枣十二枚，蜀漆三两，龙骨四两。
上为末，以水一斗二升，先煮蜀漆，减二升，内诸药，煮取三升，去滓温服一升。
（伤寒脉浮），医以火迫却之（亡阳）必惊狂，起卧不安者，（火邪也）。
为则按，当有胸腹动而冲逆之证。
桂枝加芍药生姜人参汤，于桂枝汤方内，加芍药生姜各一两，人参三两。
发汗后身疼痛脉沉迟者。
为则按，当有心下痞硬、或拘急、或呕证。
桂枝二麻黄一汤，桂枝一两十七铢，芍药一两六铢，麻黄十六铢，生姜一两六铢，杏仁十六个，甘草一两二铢，大枣五枚。
上七味，以水五升，先煮麻黄一二沸，去上沫，内诸药，煮取二升，去滓，温服一升，日再，（服桂枝汤，大汗出，脉洪大者），与桂枝汤，如前法，若形如疟，日再发者，汗出必解。
桂枝二（越婢）一汤，桂枝芍药甘草各十八铢，生姜一两三铢，大枣四枚，麻黄十八铢，石膏二十四铢。
上七味，㕮咀，以水五升，煮麻黄一二沸，去上沫，内诸药，煮取二升，去滓，温服一升。
（太阳病），发热，恶寒，热多寒少，脉微弱者，（此无阳也，不可发汗）。
桂枝麻黄各半汤，桂枝一两十六铢，芍药生姜甘草麻黄各一两，大枣四枚，杏仁二十四个。
上七味，以水五升，先煮麻黄一二沸，去上沫，内诸药，煮取一升八合，去滓，温服六合。
（太阳病、得之八九日、如疟状、）发热、恶寒、热多、寒少、其人不呕、清便欲自可、一日二三度发，脉微缓者，为欲愈也，（脉微而恶寒者，此阴阳俱虚，不可更发汗，更下更吐也，（面色反有热色者，未欲解也，以其不能得少汗出身必痒。
小建中汤，桂枝三两，甘草三两，大枣十二枚，芍药六两，生姜三两，胶饴一升。
上六味，以水七升，煮取三升，去滓，内胶饴，更上微火消解，温服一升，日三服，（呕家不可用建中汤，以甜故也）。
（伤寒、阳脉涩、阴脉弦、法当）腹中急痛者，先与小建中汤，不差者，与小柴胡汤主之，（伤寒二三日、）心中悸而烦者，（虚劳）里急，悸衄，腹中痛，梦失精，四肢痠痛，手足烦热，咽乾口燥，（男子）黄小便自利，（妇人）腹中痛。
为则按，当有腹中拘急之证，其方类芍药甘草汤也。
黄蓍（建中）汤，于小建中汤方内加黄蓍一两半。
（虚劳）里急（诸不足）。
为则按，当有盗汗黄汗之证，又曰，桂枝加芍药汤当入于此，而以有桂枝之名列于彼也。
黄蓍桂枝五物汤，黄蓍三两，芍药三两，桂枝三两，生姜六两，大枣十二枚。
上五味，以水六升，煮取二升，温服七合，日三服。
（血痹病从何得之，师曰，夫尊荣人，骨弱肌肤盛，重困，疲劳，汗出，卧不时，动摇加被微风遂得之，但以脉自微涩在寸口关上，小紧宜针、引阳气，令脉和，紧去则愈，血痹阴阳俱微，寸口关上微，尺中小紧，外证）身体不仁，如（风痹）状。
为则按，桂枝加黄蓍汤证，而呕无急迫者。
黄蓍桂枝苦酒汤，黄蓍五两，芍药三两，桂枝三两。
上三味，以苦酒一升水七升相和，煮取三升，温服一升，当心烦，服至六七日乃解，（若心烦不止者，以苦酒阻故也）。
黄汗之为病，身体肿，发热，汗出，而渴状如（风水），汗沾衣，色正黄，如药汁，（脉自沉，何从得之，师曰，以汗出入水中，浴水从汗孔入得之）。
桂枝甘草汤，桂枝四两，甘草二两。
上二味，以水三升，煮取一升，去滓顿服，发汗过多，其人叉手自冒心，心下悸，欲得按者。
为则按，当有急迫证。
半夏散，半夏，桂枝，甘草各等分。
已上三味，各别捣筛，已合治之，白饮和服，方寸匕，曰三服，若不能散服者，以水一升，煎七沸，内散两方寸匕更煎三沸，下火，令少冷，少少咽之，（少阴病）咽中痛。
桂枝甘草附子汤，甘草二两，附子二枚，术二两，桂枝四两。
上四味，以水六升，煮取三升，去滓，温服一升，日三服，初服得微汗，则解，能食，汗出，复烦者服五合，恐一升多者，服六七合，（风湿相搏），骨节疼烦，掣痛不得屈伸，近之则痛剧，汗出，短气，小便不利，恶风不欲去衣，或身微肿者。
为则按，当有冲逆之证。
桂枝甘草龙骨牡蛎汤，桂枝一两，甘草二两，牡蛎二两，龙骨二两。
上为末以水五升，煮取二升半，去滓，温服八合，日三服。
（火逆下之，因烧针），烦躁者。
桂枝人参汤，桂枝四两，甘草四两，术三两，人参三两，乾姜三两。
上五味，以水九升，先煮四味，取五升，内桂，更煮取三升，温服一升，日再，夜一服，（太阳病，外证未除，而数下之，遂协热而利），一利下不止，心下痞硬，（表里不解者）。
人参汤，（理中丸也），人参，甘草，术，乾姜各三两。
上四味，捣筛为末，蜜和丸，如鸡黄大，以沸汤数合，和一丸研碎，温服之，日三服，夜二服，腹中未热，益至三四丸，然不及汤，汤法以四物，依两数功，用水八升，煮取三升，去滓，温服一升，日三服，（加减法，若脐上筑者，肾气动也，去术加桂四两，吐多者，去术加生姜三两，下多者，还用术，悸者，加茯苓二两，渴欲得水者，加术足前成四两半，腹中痛者，加人参，足前成四两半，寒者，加乾姜，足前成四两半，腹满者，去术加附子一枚），服汤后，如食顷饮热粥一升许，微自温，勿发揭衣被，（霍乱），头痛、发热、身疼痛、热多欲饮水者，五苓散主之，寒多不用水者，（理中）丸主之，（大病差后），喜睡久不了了者，（胃上有寒，当以丸药温之），（胸痹）心中痞留，气结在胸，胸满，胁下逆抢心，枳实薤白桂枝汤主之，人参汤亦主之。
茯苓甘草汤，茯苓二两，桂枝二两，生姜三两，甘草一两。
上四味，以水四升，煮取二升，去滓，分温三服，（伤寒）汗出而渴者，五苓散主之，不渴者，（伤寒）厥而心下悸者，（宜先治水，当服茯苓甘草汤，却治其厥，不尔水渍入胃必作利也），
为则按，当有冲逆呕吐证。
茯苓杏仁甘草汤，茯苓三两，杏仁五十个，甘草一两。
上三味，以水一斗，煮取五升，温服一升，日三服，不差更服。
（胸痹），胸中气塞，短气，茯苓杏仁甘草汤主之，橘枳姜汤亦主之。
茯苓戎盐汤，茯苓半斤，术二两，戎盐弹丸大一枚。
上三味，先将茯苓术，煎成，入盐，再煎，分温三服。
小便不利，蒲灰散主之，滑石白鱼散茯苓戎盐并主之。
为则按，当有心下悸证，又按，此方煎法不审，依他例，当以水六升，煮取三升，去滓内戎盐，一二沸，分温三服。
葵子茯苓散，葵子一斤，茯苓三两。
上二味，杵为散，饮服方寸匕，日三服，小便利则愈。
（妊娠），有水气，身重，小便不利，洒淅恶寒，起即头眩。
为则按，当有心下悸证，又按，葵子一斤，本草纲目作三两，今从之。
苓姜术甘汤，甘草、术各二两，乾姜、茯苓各四两。
上四味，以水五升，煮取三升，分温三服，（腰中即温）。
（肾著之病），其人身体重，腰中冷如坐水中，形如水状，反不渴，小便自利，饮食如故，（病属下焦，身劳汗出，衣里冷湿，久久得之），腰以下冷痛，腰重如带五千钱。
为则按，当有心下悸证。
苓桂术甘汤，茯苓四两，桂枝三两，术二两，甘草二两。
上四味，以水六升，煮取三升，去滓，分温三服。
伤寒若吐、若下后、心下逆满，气上冲胸，起则头眩，（脉沉紧，发汗则动经，身为振振摇者），心下有痰饮，胸胁支满，目眩，夫短气，有微饮当从小便去之，苓桂术甘汤主之，（肾气）丸亦主之。
苓桂甘枣汤，茯苓半斤，甘草三两，大枣十五枚，桂枝四两。
上四味，以水一斗，先煮茯苓，减二升，内诸药，取三升，去滓，温服一升，日三服。
（发汗后其人）脐下悸者，欲作奔豚。
为则按，当有腹拘急证。
苓桂五味甘草汤，茯苓四两，桂枝四两，甘草三两，五味子半升。
上四味，以水八升，煮取三升，去滓，分温三服。
咳逆倚息不得卧，小青龙汤主之，青龙汤下已多唾口燥、（寸脉沉、尺脉微、）手足厥、逆气从小腹上冲胸咽、手足痹、其面翕然如醉状、因复下流阴股、小便难、时覆冒者，与苓桂五味甘草汤，治其气冲。
苓甘五味姜辛汤，茯苓四两，甘草、乾姜、细辛各三两，五味子半升。
上五味，以水八升，煮取三升，去滓，温服半升，日三服。
冲气即低，而反更咳胸满者，用桂苓五味甘草汤，去桂加乾姜细辛，以治其咳满。
苓甘姜味辛夏汤，茯苓四两，甘草、细辛、乾姜各二两，五味、半夏各半升。
上六味，以水八升，煮取三升，去滓，温服半升，日三服。
咳满即止，而更复渴，冲气复发者，（以细辛乾姜为热药也）服之，当遂渴而渴反止者，（为支饮也，支饮者），法当冒，冒者必呕，呕者复内半夏，（以去其水）。
苓甘姜味辛夏仁汤，茯苓四两，甘草三两，五味半升，乾姜三两，细辛三两，半夏半升，杏仁半升。
上七味，以水一斗，煮取三升，去滓，温服半升，日三服。
水去呕止，其人形肿者，加杏仁主之，（其证应内麻黄，以其人遂痹故不内之，若逆而内之者必厥，所以然者，以其人血虚、因麻黄发其阳故也）。
苓甘姜味辛夏仁黄汤，茯苓四两，甘草三两，五味半升，乾姜三两，细辛三两，半夏半升，杏仁半升，大黄三两。
上八味，以水一斗，煮取三升，去滓，温服半升，日三服。
若面热如醉，（此为胃热，上冲熏其面，加大黄以利之）。
为则按，以上五方，当有惊悸肉瞤筋惕等证。
茯苓泽泻汤，茯苓半升，泽泻四两，甘草二两，桂枝二两，术三两，生姜四两。
上六味，以水一斗，煮取三升，内泽泻，再煮取二升半，温服八合，日三服，（胃反）吐，而渴欲饮水者。
为则按，当有心下悸，或小便不利证。
泽泻汤，泽泻五两，术二两。
上二味，以水二升，煮取一升，分温再服，心下有（支饮），其人苦冒眩。
五苓散，猪苓十八铢，泽泻一两六铢半，茯苓十八铢，桂枝半两，术十八铢。
上五味，为末以白饮和服，方寸匕，日三服，多饮暖水，汗出愈。
（太阳病发汗后，大汗出、胃中干、烦躁不得眠、欲得饮水者，少少与饮之，令胃气和，则愈），若脉浮、小便不利、微热消渴者，发汗已、脉浮数、烦渴者，（中风），发热六七日、不解而烦、（有表里证、）渴欲饮水、水入则吐者，（名曰水逆），（病在阳应以汗解之），反以冷水潠之，若灌之其热被劫不得去、弥更益烦、肉上粟起，意欲饮水、反不渴者，服文蛤散，若不差者与五苓散，（寒实结胸）无热证者，与三物小陷胸汤，白散，亦可服，（太阳病，寸缓关浮尺弱、其人发热、汗出、复恶寒不呕，但心下痞者，此以医下之也，如其不不者，病人不恶寒而渴者，此转属阳明也），小便数者，大便必硬，不更衣十日，无所苦也，渴欲饮水，少少与之，但以法救之渴者，（霍乱），头痛发热、身疼痛热多、欲饮水者，五苓散主之，寒多不用水者，理中丸主之，（伤寒），汗出而渴者，五苓散主之，不渴者，茯苓甘草汤主之，（男子）消渴，小便反多，以饮一斗，小便一斗，肾气丸主之，脉浮、小便不利、微热消渴者，宜利小便发汗，（假令瘦人）脐下有悸，吐涎沫而癫眩，此水也，（本以下之，故心下痞，与泻心汤，痞不解，其人渴，而口燥烦，小便不利者）。
茵陈五苓散，茵陈蒿末十分，五苓散五分。
上二物，（和先食）饮方寸匕，日三服。
（黄疸）病。
为则按，当有小便不利或渴证。
猪苓汤，猪苓、茯苓、阿胶、滑石、泽泻各一两。
上五味，以水四升，先煮四味，取二升，去滓，内下阿胶，烊消，温服七合，日三服，若脉浮、发热、渴欲饮水、小便不利者，（阳明病，汗出多而渴者，不可与猪苓汤，以汗多胃中燥，猪苓汤复利其小便故也），（少阴病）下利六七日，咳而呕渴、心烦不得眠者。
为则按，当有便脓血证。
猪苓散，猪苓、茯苓、术各等分。
上三味，杵为散，饮服方寸匕，日三服。
呕吐而病在膈上、后思水者，解急与之，思水者。
牡蛎泽泻散，牡蛎、泽泻、栝蒌根、蜀漆、葶苈、商陆根、海藻、各等分。
上七味，异捣下筛为散，更入臼中治之，白饮和服，方寸匕，小便利，止后服，日三服。
（大病差后），从腰已下有水气者。
为则按，当有胸腹有动或渴证。
八味丸，乾地黄八两，山茱萸、薯蓣各四两，泽泻三两，茯苓三两，牡丹皮三两，桂枝、附子各一两。
上八味，末之，炼蜜和丸，梧子大，酒下十五丸，日再服。
（脚气）上入，小腹不仁，（虚劳）腰痛、少腹拘急、小便不利者，夫短气有（微饮），当从小便去之，苓桂术甘汤主之，（肾气丸）亦主之，（男子）消渴，小便反多，以饮一斗，小便一斗，肾气丸主之，脉浮、小便不利、微热消渴者，宜利小便发汗，五苓散主之，（妇人病，饮食如故，烦热不得卧，而反倚息者，何也，曰，此名转胞，不得溺也，以胞系了戾，故致此病，但利小便则愈）。
为则按，外台秘要作桂枝二两附子二两，今从之。
栝蒌瞿麦丸，栝蒌根二两，茯苓、薯蓣各三两，附子一枚，瞿麦一两。
上五味，末之，炼蜜丸，梧子大，饮服三丸，日三服，不知增至七八丸，以小便利腹中温为知），小便不利者，有（水气），其人若渴。
为则按，当有心下悸证。
麻黄汤，麻黄三两，桂枝二两，甘草一两，杏仁七十个。
上四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不顺啜粥，余如桂枝法将息。
（太阳病），头痛发热，身疼、腰痛、骨节疼痛、恶风无汗而喘者，（太阳与阳明合病），喘而胸满者，不可下，（太阳病，十日以去、）脉浮细而嗜卧者，（外，已解也），设胸满胁痛者，与小柴胡汤，脉但浮者，（太阳病），脉浮紧、无汗、发热、身疼痛、八九日不解，（表证仍在此，当发其汗，服药已微除，其人发烦目瞑剧者，必衄），乃解，（所以然者，阳气重故也），（脉浮者，病在表，可发汗），（脉浮而数者，可发汗），（伤寒，脉浮紧、不发汗、因致衄者），（阳明中风、脉弦浮大、而短气、腹都满、胁下及心痛，又按之，气不通、鼻乾、不得汗、嗜卧、一身及面目悉黄，小便难、有潮热时时哕，耳前后肿、刺之小差，外不解、病过十日脉续浮者，与小柴胡汤，脉但浮无馀证者，与麻黄汤，若不尿、腹满、加哕者，不治），（阳明病），脉浮、无汗而喘者，发汗则愈。
麻黄加术汤，于麻黄汤方内加术四两。
（湿家）身烦疼，可与麻黄加术汤，发其汗为宜，慎不可以火攻之。
麻黄甘草汤，甘草二两，麻黄四两。
上二味，以水五升，先煮麻黄，去上沫，内甘草，煮取三升，温服一升，重覆，汗出，不汗再服，慎风寒。
（里水），越婢加术汤主之，甘草麻黄汤亦主之。
为则按，水病而肿胀、或喘、或自汗出、或无汗者，主之。
麻黄附子甘草汤，麻黄二两，甘草二两，附子一枚。
上三味，以水七升，先煮麻黄一两沸，去上沫，内诸药，煮取三升，去滓，温服一升，日三服，（少阴病，得之二三日），麻黄附子甘草汤，（微发汗，以二三日无里证，故微发汗也），（水之为病，其脉沉小，属少阴，浮者为风，无水虚胀者为气，水发其汗即已，脉沉者宜麻黄附子甘草汤，浮者宜杏子汤）。
为则按，当有恶寒证。
麻黄附子细辛汤，麻黄二两，细辛二两，附子一枚。
上三味，以水一斗，先煮麻黄，减二升，去上沫，内诸药，煮取三升，去滓，温服一升，日三服，（少阴病，始得之、）及发热脉沉者。
为则按，不可无恶寒之证。
麻黄杏仁甘草石膏汤，麻黄四两，杏仁五十个，甘草二两，石膏半斤。
上四味，以水七升，先煮麻黄，减二升，去上沫，内诸药，煮取二升，去滓，温服一升，（发汗后不可更行桂枝汤，汗出而喘，无大热者），（金匮发汗后作下后）。
为则按，当有烦渴证。
麻黄杏仁薏苡甘草汤，麻黄半两，甘草一两，薏苡仁半两，杏仁十个。
上锉，麻豆大，每服四钱匕，水半盏煮八分，去滓，温服，有微汗避风。
病者一身尽疼、发热、日晡所剧者，（名风湿，此病伤于汗出当风，或久取冷所致也）。
为则按，当有喘满证，外台古今录验，作薏苡半斤、麻黄四两、甘草杏仁各二两，上四味、以水五升，煮取二升、分温再服、汗出即愈，今从之。
牡蛎汤，牡蛎四两，麻黄四两，甘草二两，蜀漆三两。
上四味，以水八升，先煮蜀漆麻黄、去上沫，得六升，内诸药，煮取二升，温服一升，若吐则勿更服。
（治牡疟）。
为则按，麻黄甘草汤证，而胸腹有动者，主之。
麻黄醇酒汤，麻黄三两。
上一味，以美清酒五升，煮取二升半，顿服尽。
（冬月用酒、春月用水、煮之）。
（治黄疸）。
为则按，当有喘证。
半夏麻黄丸，半夏、麻黄，各等分。
上二味，末之，炼蜜和丸，小豆大，饮服三丸，日三。
心下悸者。
为则按，当有喘或呕证。
小青龙汤，麻黄三两，芍药三两，五味子半升，乾姜三两，甘草三两，桂枝三两，半夏半升，细辛三两。
上八味，以水一斗，先煮麻黄，减二升，去上沫，内诸药，煮取三升，去滓，温服一升，（加减法，若微利者、去麻黄加荛花如鸡子，若渴者，去半夏加栝蒌根三两，若噎者，去麻黄加附子一枚，若小便不利、少腹满，去麻黄加茯苓四两，若喘者，去麻黄加杏仁半升）。
（伤寒表不解、）心下有水气、乾呕发热、而咳，或渴、或利、或噎、或小便不利、小腹满或喘者，（伤寒）心下有水气、咳而微喘、发热不渴（服汤已渴者，此寒去欲解也），（病溢饮者，当发其汗，大青龙汤主之，小青龙汤亦主之，咳逆倚息不得卧，小青龙汤主之，青龙汤下已，多唾口燥、寸脉沉、尺脉微、手足厥逆、气从小腹上冲胸咽、手足痹、其面翕然如醉状、因复下流阴股小便难、时覆冒者，与茯苓桂枝五味甘草汤治其气冲，（妇人）吐涎沫，医反下之，心下即痞，当先治其吐涎沫，小青龙汤主之，涎沫止，乃治痞泻心汤主之。
大青龙汤，麻黄六两，桂枝二两，甘草二两，杏仁四十个，生姜三两，大枣十二枚，石膏鸡子大。
上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗，（汗出多者，温粉粉之，一服，汗者停后服，汗多亡阳，遂虚，恶风烦躁不得眠也）。
（太阳中风），脉紧、发热、恶寒、身疼痛、不汗出而烦躁者，大青龙汤主之，若脉微弱、汗出、恶风者不可服，服之则厥逆、筋惕、肉瞤、此为逆也，（伤寒）脉浮缓、身不疼、但重乍有轻时、（无少阴证者），大青龙汤（发之）（后条辨续论皆云，当是小青龙汤证，今从之），（病溢饮者，当发其汗），大青龙汤主之，小青龙汤亦主之。
为则按，当有渴证，盖厥逆以下，真武汤之证也，可考。
文蛤汤，文蛤五两，麻黄、甘草、生姜各三两，石膏五两，杏仁五十个，大枣十二枚。
上七味，以水六升，煮取二升，温服一升，（汗出即愈）。
吐后渴欲得水而贪饮者，文蛤汤主之，（兼主微风），脉紧、头痛。
为则按，当有喘证。
（越婢）汤，麻黄六两，石膏半斤，生姜三两，大枣十五枚，甘草二两。
上五味，以水六升，先煮麻黄，去上沫，内诸药，煮取三升，分温三服。
（风水）恶风，一身悉肿，脉浮，不渴，续自汗出，（无大热）。
为则按，大青龙汤证，而无咳嗽冲逆、有脚挛痛之证者主之。
不渴当作渴，自汗出之下，当有或无汗字。
（越婢）加术汤，于越婢汤方内加术四两。
（里水）者一身，面目黄肿，其脉沉，小便不利，（故令病水假如小便自利，此亡津液，故令渴也），（里水），越婢加术汤主之，甘草麻黄汤亦主之，（治内极热，则身体津脱，腠理开，汗大泄，厉风气下焦却弱。
（越婢）加半夏汤，于越婢汤方内加半夏半升。
咳而上气，（此为肺胀），其人喘，目如脱状、脉浮大者。
为则按，当有烦渴呕逆证。
葛根汤，葛根四两，麻黄三两，桂枝二两，芍药二两，甘草二两，生姜三两，大枣十二枚。
上七味，㕮咀，以水一斗，先煮麻黄葛根，减二升，去沫，内诸药，煮取三升，去滓，温服一升，覆取微似汗，不须啜粥，余如桂枝法将息及（禁忌），（太阳病），项背强，[几][几]无汗，恶风，（太阳与阳明合病者，必自下利），（太阳病），无汗而小便反少，气上冲胸，口噤不得语，（欲作刚痉）。
为则按，合病并病说，非疾医事也。
葛根加半夏汤，于葛根汤方内，加半夏半升。
（太阳与阳明合病），不下利但呕者。
葛根黄连黄芩汤，葛根半斤，甘草二两，黄芩二两，黄连三两。
上四味，以水八升，先煮葛根，减二升，内诸药，煮取二升，去滓，分温，再服。
（太阳病），桂枝证、医反下之，利遂不止、（服促者表未解也），喘而汗出者。
为则按，当有项背强急心悸证。
小柴胡汤，柴胡半斤，黄芩三两，人参三两，甘草三两，半夏半升，生姜三两，大枣十二枚。
上七味，以水一斗二升，煮取六升去滓，再煎取三升，温服一升，日三服。
（后加减法，若胸中烦而不呕，去半夏人参加栝蒌实一枚，若渴者去半夏加人参合前成四两半，栝蒌根四两，若腹中痛者，去黄芩加芍药三两，若胁下痞硬，去大枣加牡蛎四两，若心下悸，小便不利者，去黄芩加茯苓四两，若不渴外有微热者，去人参加桂三两，温覆取微汗愈，若咳者，去人参大枣生姜加五味子半升乾姜二两），（伤寒六七日中风、）往来寒热、胸胁苦满、默默不欲饮食、心烦喜呕、或胸中烦而不呕、或渴或腹中痛、或胁下痞硬、或心下悸、小便不利、或不渴、身有微热、或咳者，（太阳病，十日以去），脉浮细、而嗜卧者，（外已解也），设胸满胁痛者，与小柴胡汤，脉但浮者，麻黄汤主之，（血弱气尽，腠理开，邪气因入，与正气相搏结，于胁下正邪分争），往来寒热，休作有时，默默不欲饮食，（藏府相连，其痛必下，邪高痛下，故使呕也），服柴胡汤，已渴者（属阳明也），以法治之，得病六七日，脉迟浮弱、恶风寒、手足温、医二三下之、不能食，而胁下满痛、面目及身黄、颈项强，小便难者，与柴胡汤，（后必下重、本渴而饮水、呕者，柴胡汤不中与也，食谷者哕），（伤寒四五日）身热、恶风、颈项强、胁下满、手足温而渴者，（伤寒阳脉涩、阴脉弦、法当）腹中急痛者，先与小建中汤不差者，（伤寒中风），有柴胡证，但见一证，便是不必悉具，凡柴胡汤病证，而下之，若柴胡证不罢者，复与柴胡汤，必蒸蒸而振，却发热，汗出而解，（太阳病，过经十馀日，反）二三下之，后四五日，柴胡证仍在者，先与小柴胡汤，呕不止，心下急、郁郁微烦者，（为未解也），与大柴胡下之则愈，（伤寒十三日不解）胸胁满而呕，日晡所发潮热，已而微利，此本柴胡证，下之而不得利，今反利者，知医以丸药下之，非其治也，（潮热者实也），先宜小柴胡汤以解（外），后以柴胡加芒硝汤主之，妇人中风，七八日、续得寒热发作，有时经水适断者，（此为热入血室，其血必结，故使如疟状发作，有时），（伤寒五六日），头汗出、微恶寒、手足冷、心下满，口不欲食、大便硬，脉细者，（此为阳微结，必有表，复有里也，脉沉亦在里也，汗出为阳微、假令纯阴结不得复其外证，悉入在里，此为半在里半在外也，脉虽沉紧，不得为少阴病，所以然者，阴不得有汗，今头汗出，故知非少阴也，可与小柴胡汤，设不了了者，得尿而解，（伤寒五六日）呕而发热者，柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热汗出而解，若心下满、而硬痛者，（此为结胸也），大陷胸汤主之，但满而不痛者，（此为痞），柴胡不中与之，宜半夏泻心汤，（阳明病），发潮热、大便溏、小便自可、胸胁满不去者，（阳明病），胁下硬满、不大便、而呕、舌上白苔者，可与小柴胡汤，上焦得通，津液得下，（胃气）因和，身濈然而汗出，解也，阳明中风，脉弦浮大，而短气，腹部满，胁下及心痛，又按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿，刺之，小差，外不解，病过十日，脉续浮者，与小柴胡汤，脉但浮、无馀证者，与麻黄汤、若不尿，腹满，加哕者，不治），（本太阳病不解、转入少阳者），胁下硬满，乾呕，不能食，往来寒热，（尚未吐下）脉沉紧者，若已吐下，发汗，温针，讝语，柴胡证罢，此为坏病，知犯何逆以法治之，呕而发热者，（伤寒）差已后，更发热者，小柴胡汤主之，（脉浮者，以汗解之，脉沉实者，以下解之），诸黄腹痛而呕者，（新产妇人，有三病，一者病痉，二者病郁冒，三者大便难，何谓也，曰新产血虚，多汗出，喜中风，故今病痉，亡血复汗，寒多，故今郁冒，亡津液，胃燥，故大便难，产妇郁冒，其脉微弱，不能食，大便反坚，但头汗出，所以然者，血虚而厥，厥而必冒，冒家欲解，必大汗出，以血虚下厥，孤阳上出，故头汗出，所以产妇喜汗出者，亡阴血虚，阳气独盛，故当汗出，阴阳乃复），大便坚，呕不能食，（妇人在草蓐自发露得风），四肢苦烦热头痛者，与小柴胡汤，头不痛但烦者，三物黄芩汤主之。
柴胡加芒硝汤，于小柴胡汤方内加芒硝六两。
（伤寒十三日不解），胸胁满，而呕，日晡所发潮热，已而微利，此本柴胡证下之，而不得利，今反利者，知医以丸药下之，非其治也，潮热者实也，先宜小柴胡汤以解（外），后以柴胡加芒硝汤主之。
为则按，小柴胡汤证，而有坚块者，主之。
柴胡去半夏加栝蒌汤，于小柴胡汤方内去半夏加栝蒌根四两。
治（疟）病发渴者，亦治（劳疟）。
为则按，当有胸胁苦满证。
柴胡加桂枝汤，桂枝、黄芩、人参各一两，甘草一两，半夏二合半，芍药一两半，大枣六枚，生姜一两半，柴胡四两。
上九味，以水七升，煮取三升，去滓，温服一升，日三服。
（伤寒六七日），发热微恶寒、支节烦疼、微呕、心下支结、（外证）未去者，（发汗多亡阳、讝语者、不可下，与柴胡桂枝汤，和其荣卫，以通津液，后自愈），心腹卒中痛者。
柴胡姜桂汤，柴胡半斤，桂枝三两，乾姜三两，栝蒌根四两，黄芩三两，牡蛎三两，甘草二两。
上七味，以水一斗二升，煮取六升，去滓再煎，取三升，温服一升，日三服，初服微烦，复服汗出，便愈。
（伤寒五六日），已发汗而复下之、胸胁满、微结、小便不利、渴而不呕、但头汗出、往来寒热心烦者，此为未解也，（疟），寒多、微有热、或但寒不热者。
为则按，头汗出者，是冲逆也，又曰，当有胸胁有动证。
柴胡加龙骨牡蛎汤，半夏二合，大枣六枚，柴胡四两，生姜、人参、龙骨、铅丹、桂枝、茯苓各一两半，大黄二两，牡蛎一两半。
上十一味，以水八升，煮取四升，内大黄切如棋子，更煮，一二沸，去滓，温服一升。
（伤寒八九日下之、）胸满烦惊、小便不利、讝语、一身尽重、不可转侧者。
为则按，当有胸腹有动证，玉函经无切如棋子四字，一二沸，作取二升，今从之。
大柴胡汤，柴胡半斤，黄芩三两，芍药三两，半夏半升，生姜五两，枳实四枚，大枣十二枚。
上七味，以水一斗二升，煮取六升，去滓再煎，温服一升，日三服，一方用大黄二两，若不加大黄，恐不为大柴胡汤也。
（太阳病、过经十馀日、及）二三下之后四五日、柴胡证仍在者，先与小柴胡汤，呕不上、心下急、郁郁微烦者，（为未解也），与大柴胡汤下之则愈，（伤寒十馀日、热结在里、）复往来寒热者，与大柴胡汤，但结胸无大热者，（此为水结在胸胁也），但头微汗出者，大陷胸汤主之，（伤寒）发热汗出、不解、心下痞硬、呕吐而下利者，按之心下满痛者，（此为实也），当下之，（伤寒后脉沉沉者，内实也），下解之。
为则按，小柴胡汤证，而胸腹拘挛可下者，主之，又按，本方当有大黄，玉函经再煎下有取三升三字，又曰，一方已下注文也。
白虎汤，知母六两，石膏一斤，甘草二两，粳米六合。
上四味，以水一斗，煮米熟，汤成，去滓，温服一升，日三服。
（伤寒脉浮滑，此表有热，里有寒），（三阳合病），腹满身重，难以转侧，口不仁，而面垢，讝语遗尿，发汗则讝语，下之则额上生汗，手足逆冷，若自汗出者，（伤寒脉滑而厥者，里有热也）。
为则按，以上三条，非白虎汤证乃于白虎加人参汤条下辨之，又曰，煎法可从白虎加桂枝汤。
白虎加人参汤，于白虎汤方内加人参三两。
服桂枝汤大汗出后，大烦渴不解，脉洪大者，（伤寒病，若吐若下，后七八日不解，热结在里，表里俱热），时时恶风，大渴，舌上乾燥，而烦欲饮水数升者，（伤寒）无大热，口燥渴，心烦，背微恶寒者，（伤寒）脉浮，发热，无汗，（其表不解）者，不可与白虎汤，渴欲饮水，（无表证）者　右渴欲饮水，口乾舌燥者。
为则按，已上四章，千金方作白虎汤主之，外台亦同，而方后曰伤寒论方，今从之。
（太阳中热者，暍是也），汗出、恶寒、身热而渴。
为则按，此方白虎汤证，而心下痞硬者主之。
白虎加桂枝汤，于白虎汤方内加桂枝三两。
上以水一斗五升，煮取八升，去滓，温服。
（温疟者其脉如平），身无寒，但热，骨节疼烦，时呕。
为则按，当有烦渴冲逆证。
小（承气）汤，大黄四两，厚朴二两，枳实三枚。
已上三味，以水四升，煮取一升二合，去滓，分温二服，初服汤当更衣，不尔者尽饮之，（若更衣者勿服之）。
（阳明病脉迟），虽汗出不恶寒者，其身必重，短气腹满而喘，有潮热者，（此外欲解可攻里也），手足濈然而汗出者，此大便已硬也，大承气汤主之，若汗多，微发热，恶寒者，（外未解也，其热不潮，未可与承气汤，若大便不通者，可与小承气汤，（微和胃气，勿令大泄下），（伤寒）不大便六七日、头痛有热者，与承气汤，其小便清者（知不在里，仍在表也，当鬚发汗），若头痛者，（必衄）宜桂枝汤，（阳明病），潮热、大便微硬者，可与大承汤汤，不硬者不与之，若不大便六七日，恐有燥屎欲知之法，少与小承气汤，汤入腹中，转失气者，有燥屎，乃可攻之，若不转失气者，此但初头硬，后必溏，不可攻之，攻之必胀满，不能食也，欲饮水者，与水则哕，其后发热者，必大便复硬而少也，以小承气汤和之，不转失气者，慎不可攻也，（阳明病，其人多汗，以津液外出，胃中燥），大便必硬，硬则讝语，小承气汤主之，若一服讝语止，更莫复服，（阳明病）讝语，发潮热，脉滑而疾者，小承气汤主之，因与承气汤一升，腹中转失气者，更服一升，若不转失气勿更与之，（明日不大便脉反微涩者，里虚也，为难治，不可更与承气汤也），（太阳病），若吐若下，若发汗，微烦，小便数，大便因硬者与小承气汤和之，愈，得病二三日，脉弱，无（太阳）柴胡证，烦躁，心下硬，至四五日，虽能食，以小承气汤，少少小与，微和之，令小安，至六日，与承气汤一升，若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬乃可攻之，宜大承气汤，下利讝语者，有燥屎也，大便不通，哕数，讝语者。
厚朴三物汤，厚朴八两，大黄四两，枳实五枚。
上三味，以水一斗二升，先煮二味，取五升，内大黄，煮取三升，温服一升，（以利为度）。
痛而闭者。
为则按，小承气汤证，而腹满甚。
厚朴七物汤，厚朴半斤，甘草三两，大黄三两，大枣十枚，枳实五枚，桂枝二两，生姜五两。
上七味，以水一斗，煮取四升，温服八合，日三服，（呕者加半夏五合，下利，去大黄，寒多者加生姜至半斤。
病腹满发热十日，脉浮而数，饮食如故。
为则按，此方合厚朴三物桂枝汤，去芍药汤而加生姜二两也，由是观之，当有二方之证而上逆呕证。
大（承气）汤，大黄四两，厚朴半斤，枳实五枚，芒硝三合。
上四味，以水一斗，先煮二物，取五升，去滓，内大黄，煮取二升，去滓，内芒硝，更上火微煮，一两沸，分温再服，（得下余勿服）。
（阳明病脉迟），虽汗出不恶寒者，其身必重，短气腹满，而喘，有潮热者，（此外欲解可攻里也，手足濈然而汗出者，此大便已硬也，大承气汤主之，若汗多，微发热，恶寒者，（外未解也），其热不潮，未可与承气汤，若腹大满不通者，可与小承气汤，（微和胃气，勿令大泄下）。
（阳明病），潮热、大便微硬者，可与大承气汤，不硬者，不与之，若不大便六七日，恐有燥屎，欲知之法，少与小承气汤，汤入腹中，转失气者，此有燥屎乃可攻之，若不转失气者，此但初头硬后必溏，不可攻之，攻之必胀满不能食也，欲饮水者，与水则哕，其后发热者，必大便后硬而少也，以小承气汤和之，不转失气者，慎不可攻也，（伤寒）若吐若下，后不解，不大便五六日，上至十馀日，日晡所发潮热，不恶寒，独语如见鬼状，若剧者发则不识人，循衣摸床，惕而不安，微喘直视，（脉弦者生，涩者死，微者但发热），讝语者，大承气汤主之，（若一服利，止后服）。
（阳明病），讝语有潮热，反不能食者，（胃中必）有燥屎，（五六枚）也，若能食者但硬泉，汗出讝语者，以有燥屎（在胃中），此为风也，须下之，（过经乃可下之，下之若早，语言必乱，以表虚里实故也，下之则愈），（二阳并病，太阳证罢、但发潮热，手足漐漐，汗出，大便难，而讝语者，下之则愈，（阳明病），下之、心中懊憹而烦，（胃中）有燥屎者，可攻，腹微满，初头硬，后必溏，不可攻之，若有燥屎者，病人烦热，汗出则解，又如疟状，日晡所发热者，（属阳明也，脉实者宜下之，脉浮虚者，宜发汗下之，与大承气汤，发汗宜桂枝汤，大下后六七日，不大便，烦不解，腹满痛者，此有燥屎也，（所以然者，本有宿食故也），病人小便不利，大便乍难乍易，时有微热，喘冒不能卧者，有燥屎也，得病二三日，脉弱，无（太阳）柴胡证，烦躁，心下硬，至四五日，虽能食，以小承气汤，少少与，微和之，令小安，至六日，与承气汤一升，若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，（伤寒六七日），目中不了了晴，不和，（无表里证），大便难，身微热者，（此为实，急下之）（阳明），发热，汗多者，急下之，发汗不解，腹满痛者，急下之，腹满不减，减不足言，当下之，（阳明少阳合病，必下利，其脉不负者，顺也，负者失也，互相剋贼，名为负也，脉滑而数者，有宿食也，当下之，（少阴病，得之二三日，口燥咽乾者，急下之，（少阴病），自利清水，色纯青，心下必痛，口乾燥者，急下之，（少阴病六七日），腹胀不大便者，急下之，下利，三部脉皆平，按之心下硬者，急下之，下利，脉迟而滑者，内实也，利末欲止，当下之，人病有宿食，何以别之，曰，寸口脉浮而大，按之反涩，尺中亦微而涩，故知有宿食，当下之，下利不欲食者，以有宿食故也，当下之，下利差后至其年月日复发者，以病不尽也，当下之，下利脉反滑，当有所去，下之乃愈，病腹中满痛者，（此为实），也，当下之，（脉双弦而迟）者，必心下硬，脉大而紧者，阳中有阴也，可以下之，（痉为病），胸满口噤，卧不著席，脚挛急，必齘齿，病解，能食七八日，更发热，（此为胃实），（产后七八日，无太阳证），少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则讝语，至夜即愈，宜大承气汤主之，（热在里，结在膀胱也）。
大黄黄连（泻心）汤，大黄二两，黄连一两。
上二味，以麻沸汤二升渍之，须臾绞去滓，分温再服。
心下痞，按之濡，其脉（关上）浮者，（伤寒）大下后，复发汗，心下痞，恶寒者，（表）未解也，不可攻，痞（当先解表，表解乃可攻痞，解表）宜桂枝汤，攻痞宜大黄黄连泻心汤。
为则按，当有心悸证。
（泻心）汤，大黄二两，黄连、黄芩各一两。
上三味，以水三升，煮取一升，顿服之。
心气不足，吐血衄血，本以下之，故心下痞，与泻心汤，痞不解，其人口渴而躁烦，小便不利者，五苓散主之，（妇人吐涎沫），医反下之，心下即痞，当先治其吐涎沫，以小青龙汤主之，涎沫止，乃治痞，以泻心汤主之。
为则按，煎法当从大黄黄连泻心汤附子泻心汤之法也，又曰，不足，千金作不定，今从之。
附子（泻心）汤，于泻心汤方内加附子一枚。
上四味，切三味，以麻沸汤二升渍之，须臾绞去滓，内附子汁，分温再服，心下痞，而复恶寒汗出者。
大黄附子汤，大黄三两，附子三枚，细辛二两。
上三味，以水五升，煮取二升，分温三服，（若强人），煮取二升半，分温三服，服后如人行四五里进一服。
胁下偏痛，发热，其脉紧弦，（此寒也，以温药下之）。
大黄甘遂汤，大黄四两，甘遂二两，阿胶二两。
上三味，以水三升，煮取一升，顿服之，其血当下。
（妇人）少腹满如敦状，小便微难，而不渴，（生后此为水与血俱结在血室也）。
抵当汤，水蛭三十个，虻虫三十个，桃仁二十个，大黄三两。
上四味，为末，以水五升，煮取三升，去滓，温服一升，（不下再服），（太阳病六七日）表证仍在，脉微而沉，反不结胸，其人发狂者，（以热在下焦），少腹当硬满，小便自利者，下血乃愈，（所以然者，以太阳随经瘀热在里）故也，（太阳病），身黄、脉沉结、少腹硬、小便不利者，为无血也，小便自利，其人如狂者，血证谛也，（阳明证），其人喜忘者，必有畜血，所以然者，本有久瘀血，故令喜忘，屎虽硬大便反易，其色必黑，（病人）无（表里证），发热七八日虽脉浮数者，可下之，假令已下，脉数不解，合热则消穀善飢，至六七日，不大便者有瘀血，妇人经水不利下。
抵当热，水蛭二十个，虻虫二十五个，桃仁二十个，大黄三两。
上四味，杵，分为四丸，以水一升煮一丸，取七合服之，晬时当下血，若不下者更服，（伤寒）有热，少腹满应，小便不利，今反利者，为有血也，当下之，不可余药。
橘皮大黄朴硝汤，橘皮一两，大黄二两，朴硝二两。
上三味，以水一大升，煮至小升，顿服即消。
鱠食之在心胸间不化，吐复不出，速下除之，（久成症病）。
大黄硝石汤，大黄、黄蘖、硝石各四两，栀子十五枚。
上四味，以水六升，煮取三升，去滓，内硝石，更煮取一升，顿服。
（黄疸）腹满，小便不利，而赤，自汗出，（此为表和里实），当下之。
大黄牡丹皮汤，大黄四两，牡丹皮一两，桃仁五十个，瓜子半升，芒硝三合。
上五味，以水六升，煮取一升，去滓，内芒硝，再煎沸，顿服之，有脓当下，如无脓当下血。
（肠痈）者小腹肿痞，按之即痛如淋，小便自调，时时发热，自汗出，复恶寒，其脉迟紧者，脓未成，可下之，当有血，脉洪数者，脓已成，不可下也。
为则按，千金方作牡丹皮三两，瓜子一升，芒硝二两，瓜子一升，今当十两。
大黄甘草汤，大黄四两，甘草一两。
上二味，以水三升，煮取一升，分温再服，食已即吐者。
为则按，当有急迫证。
调胃承气汤，大黄四两，甘草二两，芒硝半斤。
上三味，㕮咀，以水三升，煮取一升，去滓内芒硝，更上火微者，令沸，少少温服。
（伤寒）脉浮，自汗出，小便数，心烦，微恶寒，脚挛急，反与桂枝汤（欲攻其表），此误也，得之便厥，咽中干烦躁吐逆者，作甘草乾姜汤与之，以（复其阳），若厥愈，足温者，更作芍药甘草汤与之，其脚即伸，若（胃气不和），讝语者少与谓胃承气汤，若重发汗、复加烧针者，四逆汤主之，（发汗后恶寒者，虚故也，不恶寒、便热者，实也，当和胃气），（太阳病未解，阴阳脉俱停，必先振慄，汗出而解，但阳阴微者，先汗出而解，但阴脉微者，下方而解，若欲下之），（伤寒十三日不解，过经讝语者），以有热也，当以汤下之，若小便利者，大便当硬，而反下利，脉调和者，知医以丸药下之，非其治也，若自下利者，脉当微厥，今反和者，此为内实也，（太阳病过经十馀日），心下温温欲吐，而胸中痛、大便反溏，腹微满，郁郁微烦，（先此时自极吐下者），与调胃承气汤，若不尔者，不可与，（但欲呕，胸中痛，微溏者，此非柴胡证，以呕故，知极吐下也），（阳明病），不吐，不下，心烦者，（太阳病），三日发汗，不解，蒸蒸发热者，（属胃也）（伤寒）吐后腹胀满者，大便不通，（胃气不和者）。
为则按，但急迫，而大便不通者主之。
桃核（承气）汤，桃仁五十个，桂枝二两，大黄四两，芒硝二两，甘草二两。
上五味，以水七升，煮取二升半，去滓，内芒硝，更上火，微沸下火，（先食），温服五合，日三服，（当微利）。
（太阳病、不解，热结膀胱），其人如狂，血自下，下者愈，（其外不解者）尚未可攻，当先（解外），外解已但少腹急结者，乃可攻之。
下瘀血汤，大黄二两，桃仁三十个，䗪虫二十枚。
上三味，末之，炼蜜，和为四丸，以酒一升煎一丸，取八合，顿服之，新血下如豚肝，（产妇）腹痛，（法当）以枳实芍药散，假令不愈者。
（此为腹中有乾血著脐下），宜下，瘀血汤主之，亦主经水不利。
土瓜根散，土瓜根、芍药、桂枝、䗪虫各三分。
上四味，杵为散，酒服方寸匕，日三服。
（带下、）经水不利，少腹满痛，经一月再见者，阴㿗肿。
甘草汤，甘草二两。
上一味，以水三升，煮取一升半，去滓，温服七合，日二服。
（少阴病），二三日，咽痛者，可与甘草汤，不差者与桔梗汤。
为则按，甘草主急迫者也。
桔梗汤，桔梗一两，甘草一两。
上二味，以水三升，煮取一升，去滓，分温，再服。
（少阴病，二三日），咽痛者，可与甘草汤，不差者，与桔梗汤，咳而胸满，振寒，脉数，咽乾不渴，时出浊唾，腥臭久久，吐脓如米粥者，（为肺痈）。
为则按，黏痰如脓者主之。
排脓汤，甘草二两，桔梗三两，生姜一两，大枣十枚。
上四味，以水三升，煮取一升，温服五合，日再服。
为则按，有黏痰，或脓血，而急迫者主之。
芍药甘草汤，芍药四两，甘草四两。
上二味，㕮咀，以水三升，煮取一升半，去滓，分温，再服之。
（伤寒）脉浮，自汗出，小便数，心烦，微恶寒，脚挛急，反与桂枝汤，（欲攻其表），此误也，得方便厥、咽中干、烦躁吐逆者，作甘草乾姜汤与之，以（复其阳），若厥愈、足温者，更作芍药甘草汤与之，其脚即伸，若（胃气不和、）讝语者，少与谓胃承气汤，若重发汗，复加烧针者，四逆汤主之。
甘遂半夏汤，甘遂三枚，半夏十二枚，芍药五枚，甘草指大一枚。
上四味，以水二升，煮取半升，去滓，以蜜半升，和药汁，煎取八合，顿服之，病者脉伏，其人慾自利，利反快，虽利心下续坚满，（此为留饮欲去故也）。
为则按，芍药甘草汤、加减之方也，故当有挛急证。
芍药甘草附子汤，芍药三两，甘草三两，附子一枚。
已上三味，以水五升，煮取一升，五合，去滓，分温服。
发汗病不解，反恶寒者，（虚）故也。
为则按，芍药甘草汤证，而恶寒者主之。
甘麦大枣汤，甘草三两，小麦一分，大枣十枚。
上三味，以水六升，煮取三升，分温三服，（妇人）藏躁，喜悲伤，欲哭，象如神灵所作，数欠伸。
为则按，急迫而狂惊者主之。
甘草粉蜜汤，甘草二两，粉一两，蜜四两。
上三味，以水三升，先煮甘草，取二升，去滓，内粉蜜，搅令和煎，如薄粥，温服一升，差即止。
（蛔虫之为病），令人吐涎，心痛发作有时毒药不止。
生姜甘草汤，生姜五两，人参三两，甘草四两，大枣十五枚。
上四味，以水七升，煮取三升，分温三服，（肺痿）咳唾，涎沫不止，咽燥而渴。
为则按，当有心下痞硬强急证。
甘草乾姜汤，甘草四两，乾姜二两。
上㕮咀，以水三升，煮取一升五合，去滓，分温再服。
（肺痿）吐涎沫而不咳者，其人不渴，必遗尿小便数，（所以然者，以上虚不能制下故也，此为肺中冷），必眩多涎唾，甘草乾姜汤，（以温之，若服汤已渴者，属消渴），（伤寒），脉浮，自汗出，小便数，心烦，微恶寒，脚变急，反与桂枝汤，（欲攻其表），此误也，得之便厥，咽中干、烦躁吐逆者，作甘草乾姜汤与之，以（复其阳），若厥愈，足温者，更作芍药甘草汤与之，其脚即伸，若（胃气不和、）讝语者，少与调胃承气汤，若重发汗，复加烧针者，四逆汤主之。
为则按，当有急迫证。
四逆汤，甘草二两，乾姜一两半，附子一枚。
上三味，㕮咀，以水三升，煮取一升二合，去滓，分温再服，（强人可大附子一枚乾姜三两），（伤寒），脉浮，自汗出，小便数，心烦，微恶寒，脚挛急，反与桂枝汤，（欲攻其表），此误也，得之便厥、咽中干，烦躁、吐逆者，作甘草乾姜汤与之，以（复其阳），若厥愈、足温者，更作芍药甘草汤与之，其脚即伸，若（胃气不和、）讝语者，少与谓胃承气汤，若重发汗，复加烧针者，四逆汤主之，（伤寒）医下之，绩得下利清穀不止，身疼痛者，（急当救里），后身疼痛、清便自调者，（急当救表，救里），宜四逆汤，（救表），宜桂枝汤，病发热，头痛，脉反沉，若不差，身体疼痛，（当救其里），脉浮而迟，（表热里寒），下利清穀者，自利不渴者，（属太阴），以其藏有寒故也，当温之，宜服四逆辈，（少阴病，脉沉者，急温之），（少阴病），饮食入口则吐，心中温温欲吐，复不能吐，始得之手足寒、脉弦迟者，此胸中实不可下也，当吐之，（若膈上有寒、）饮乾呕者不可吐也，急温之，大汗也，热不去，内拘急，四肢厥，又下利，厥逆而恶寒者，大汗若大下利、而厥冷者，下利，腹胀满，身体疼痛者，（先温其里），乃攻其表，温里四逆汤，（攻表）桂枝汤，呕而脉弱，小便复利，身有微热，见厥者难治，吐利，汗出，发热，恶寒，四肢拘急，手足厥冷者，既吐且利，小便复利，而大汗出，下利清穀，（内寒外热），脉微欲绝者。
为则按，此甘草君药也。
（通脉）四逆汤，甘草二两，附子一枚，乾姜二两。
上三味，以水三升，煮取一升二合，去滓，分温再服，（其脉即出者愈，后加减法，面色赤者加葱九茎，腹中痛者去葱加芍药二两，呕者加生姜二两，咽痛者，去芍药加桔梗一两，利止脉不出者，去桔梗加人参二两）。
（少阴病），下利清穀，（里寒外热），手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止，脉不出者，下利清穀，（里寒外热），汗出而厥者。
为则按，当作附子大者一枚，以乾姜知其然，甘草新校正作三两，是也。
四逆加人参汤，于四逆汤方内加人参一两。
恶寒，脉微而复利，（利止亡血也）。
为则按，当有心下轻病也，辨之药征人参条下。
茯苓四逆汤，茯苓六两，人参一两，甘草二两，乾姜一两半，附子一枚。
上五味，以水五升，煮取三升，去滓，温服七合，日三服。
发汗若下之，病仍不解烦躁者。
为则按，当有心下悸恶寒证。
（通脉）四逆加猪胆汁汤，于四逆汤方内加猪胆汁半合，如无猪胆，以羊胆代之。
吐已，下断，汗出，而厥，四肢拘急不解，脉微欲绝者。
乾姜附子汤，乾姜一两，附子一枚。
上二味，以水三升，煮取一升，去滓顿服，下之后，复发汗，昼日烦躁，不得眠，夜而安静，不呕不渴，无（表证），脉沉微，（身无大热者）。
附子粳米汤，附子一枚，半夏半升，甘草一两，大枣十枚，粳米半升。
上五味，以水八升，煮米熟汤成，去滓，温服一升，日三服。
腹中（寒气），雷鸣切痛，胸胁逆满，呕吐。
薏苡附子散，薏苡仁十五两，大附子十枚。
上二味，杵为散，服方寸匕，日三服。
（胸痹）缓急者。
为则按，当有恶寒或浮肿证。
薏苡附子败浆散，薏苡仁十分，附子二分，败浆五分。
上三味，杵为末，取方寸匕，以水二升，煎减半，顿服，小便当下。
（肠痈之为病），其身甲错，腹皮急，按之濡如肿状，腹无积聚，身无热，脉数，（此为肠内有痈脓）。
白通汤，葱白四茎，乾姜一两，附子一枚。
上三味，以水三升，煮取一升，去滓，分温，再服。
（少阴病），下利。
为则按，当有气逆证。
白通加猪胆汁汤，葱白四茎，乾姜一两，附子一枚，人尿五合，猪胆汁一合。
已上三味，以水三升，煮取一升，去滓，内胆汁人尿，和令相得，分温，再服，若无胆亦可用。
（少阴病），下利，脉微者与白通汤，利不止，厥逆，无脉，乾呕烦者，白通加猪胆汁汤主之，服汤脉暴出者，死，微续者生。
大乌头煎，乌头大者五枚。
上以水三升，煮取一升，去滓，内蜜二升，煎令水气尽，取二升，（强人服七合，弱人五合），不差，明日更服，不可一日再服。
（腹痛，脉弦而紧，弦则卫气不行，即恶寒，紧则不欲食，邪正相搏，即为寒疝），寒疝绕脐，痛若发，则自汗出，手足厥冷，其脉沉弦者。
乌头汤，麻黄、芍药、黄蓍各三两，甘草三两，川乌（五枚㕮咀，以蜜二升，煎取一升，即出乌头）。
上五味，㕮咀，四味以水三升，煮取一升，去滓，内蜜，煎中更煎之，服七合，不知，尽服之。
（病历节），不可屈伸，疼痛，（脚气），疼痛，不可屈伸，（寒疝），腹中绞痛，（痛风入攻五脏），拘急不得转侧，发作有时，使人阴缩，手足厥逆。
为则按，当有自汗盗汗浮肿证。
赤丸，茯苓四两，半夏四两方用桂，乌头二两，细辛一两。
上四味，末之，内真朱为色，炼蜜，丸如麻子大，先食酒饮下三丸，日再，夜一服，不知，稍增之，以知为度。
（寒气）厥逆。
为则按，当有心下悸，及呕而腹痛证。
真武汤，茯苓三两，芍药三两，生姜三两，术二两，附子一枚。
上五味，以水八升，煮取三升，去滓，温服七合，日三服，（后加减法，若咳者，加五味半升，细辛乾姜各一两，若小便利者，去茯苓，若下利者，去芍药，加乾姜二两，若呕者，去附子，加生姜足前成半斤）。
（少阴病，二三日不已，至四五日），腹痛，小便不利，四肢沉重，疼痛，自下利者，（此为有水气），其人或咳，或小便利，或下利，或呕者，（太阳病），发汗，汗出不解，其人仍发热，心下悸，头眩，身瞤动，振振欲擗地者。
附子汤，附子二枚，茯苓三两，人参二两，术四两，芍药三两。
上五味，以水八升，煮取三升，去滓，温服一升，日三服。
（少阴病得之，一二日），口中和、其背恶寒者，当灸之，（少阴病）身体痛、手足寒、骨节痛、脉沉者。
为则按，当有小便不利、心下悸、或痞硬证，药微辨之。
天雄散，天雄三两，（当作三枚），术八两，桂枝六两，龙骨三两。
上四味，杵为散，酒服半钱匕，日三服，不知稍增之。
为则按，失精家，而小便不利，脐下有动、或恶寒、或冲逆者、主之，药征辨之。
栀子豉汤，栀子十四枚，香豉四合。
上二味，以水四升，先煮栀子，得二升半，内豉，煮取一升半，去滓，分为二服，温进一服，（得吐者止后服）。
发汗吐下后，虚烦不得眠，若剧者，必反覆颠倒，心中懊憹，发汗若下之，而烦热、胸中窒者，（伤寒五六日）大下之后，身热不去，心中结痛者，未欲解也，（阳明病），脉浮而紧，咽燥，口苦，腹满，而喘发，热汗出，不恶寒，反恶热，身重，（若发汗），则燥心愦愦，反讝语，若加烧针，必憷惕烦躁，不得眠，若下之，则胃中空虚，客气动膈，心中懊憹，舌上胎者，（阳明病），下之，其外有热，手足温，不（结胸），心中懊憹，飢不能食，但头汗出者，下利后更烦，按之心下濡者，为虚烦也。
为则按，集注曰，旧本有一服得吐止后服七字，此因瓜蒂散中有香豉而误传，于此今为删正，余亦从之，以下效之。
栀子甘草豉汤，栀子豉汤方内，加入甘草二两。
栀子豉汤证，而若少气者。
栀子生姜豉汤，栀子豉汤方内，加生姜五两。
栀子豉汤证，而若呕者。
为则曰，以上二方证，以若字者，冠栀子豉汤证之辞，今裂而列之，故敢加栀子豉汤证而六字，以通其意也。
枳实栀子豉汤，枳实三枚，栀子十四枚，豉一升。
上三味，以清浆水七升，空煮取四升，内枳实栀子，煮取二升，下豉更煮五六沸，去滓，分温，再服，覆令微似汗。
（大病差后、劳复者，枳实栀子汤主之，若有宿食者，加大黄如棋子大五六枚）。
为则按，当有心中懊憹胸满证。
栀子大黄豉汤，栀子十二枚，大黄一两，枳实五枚，豉一升。
上四味，以水六升，煮取二升，分温三服，（酒黄疸），心中懊憹，或热痛。
茵陈蒿汤，茵陈蒿六两，栀子十四枚，大黄二两。
上三味，以水一斗，先煮茵陈，减六升，内二味，煮取三升，去滓，分温三服，小便当利，尿如皂角汁状，色正赤，一宿腹减，黄从小便去也。
（谷疸之为病），寒热，不食，食即头眩，心胸不安，久久发黄，（为谷疸），（阳明病发热汗出）此为热越不能发黄也，但头汗出，身无汗，剂颈而还，小便不利，渴引水浆者，（此为瘀热在里，身必发黄），（伤寒七八日），身黄如橘子色，小便不利，腹微满者。
栀子蘖皮汤，栀子十五个，甘草一两，黄蘖二两。
上三味，以水四升，煮取一升半，去滓，分温，再服。
（伤寒）身黄发热者。
栀子厚朴汤，栀子十四枚，厚朴四两，枳实四枚。
已上三味，以水三升半，煮取一升半，去滓，分三服，温进一服，（得吐者，止后服）。
（伤寒下后），心烦，腹满，卧起不安者。
栀子乾姜汤，栀子十四枚，乾姜二两。
上二味，以水三升半，煮取一升半，去滓，分二服，温进一服，（得吐者，止后服）。
（伤寒，医以丸药大下之），身热不去，微烦者。
大陷胸汤，大黄六两，芒硝一升，甘遂一钱。
上三味，以水六升，先煮大黄，取二升，去滓，内芒硝，煮一二沸，内甘遂末，温服一升，（得快利，止后服）。
（太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也，医反下之，动数变迟，膈内拒痛，胃中空虚，客气动膈）短气躁烦，心中懊憹，（阳气内陷），心下因硬，则为（结胸），大陷胸汤主之，若不（结胸），但头汗出，余处无汗，剂颈而还，小便不利，身必发黄也，（伤寒六七日，结胸，热实），脉沉而紧，心下痛，按之石硬者，（伤寒十馀日，热结在里），复往来寒热者，与大柴胡汤，（但结胸无大热者，此为水结，在胸胁也），但头微汗出者，（太阳病），重发汗，而复下之，不大便五六日，舌上躁而渴，日晡所小有潮热，从心下至少腹，硬满而痛，不可近者，（伤寒五六日），呕而发热者，柴胡汤证具，而以他药下之，柴胡证仍在者，复与柴胡汤，此虽已下之不为逆，必蒸蒸而振，却发热汗出而解，若心下满，而硬痛者，（此为结胸也），大陷胸汤主之，但满而不痛者，（此为痞），柴胡不中与之，宜半夏泻心汤。
大陷胸丸，大黄半斤，葶苈半升，芒硝半升，杏仁半升。
上四味，捣筛二味，内杏仁芒硝，合研，如脂和散，取如弹丸一枚，别捣甘遂末一钱匕白蜜二合，水二升，煮取一升，温顿服之，一宿乃下，如不下，更服取下为效，（禁如药法）。
（结胸）者，项亦强，如（柔痉）状，下之则和。
小陷胸汤，黄连一两，半夏半升，栝蒌实大者一个。
上三味，以水六升，先煮栝蒌，取三升，去滓，内诸药，煮取二升，去滓，分温三服。
（小结胸病），正在心下，按之则痛脉浮滑者，（病在阳，应以汗解之），反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散，若不差者，与五苓散，（寒实结胸），无热证者，与三物小陷胸汤，自散亦可服。
栝蒌薤白白酒汤，栝蒌实一枚，薤白半升，白酒七升。
上三味，同煮取二升，分温，再服。
（胸痹之病），喘息，咳唾，胸背痛，短气，（寸口脉沉而迟，关上小紧数）。
栝蒌薤白半夏汤，栝蒌实一枚，薤白三两，半夏半升，白酒一斗。
上四味，同煮取四升，温服一升，日三服，（胸痹）不得卧，心痛彻背者。
为则按，当有呕或胸腹鸣证。
瓜蒂散，瓜蒂一分，赤小豆一分。
上二味，各别捣筛为散，已合治之，取一钱匕，以香豉一合，用热汤七合，煮作稀糜，去滓，取汁和散，温顿服之，不吐者少少加，得快吐乃止，（诸人）血虚家不可与（瓜蒂散）。
病如桂枝证，头不痛，项不强，寸脉微浮，胸中痞硬，气上冲，咽喉不得息者，（此为胸有寒也），当吐之，病人手足厥冷，脉乍紧者，邪结在胸中，心中满，而烦飢不能食者，病在胸中，当须吐之，宿食在上脘，当吐之。
为则按，当有欲吐证。
文蛤散，文蛤五两。
上一味，为散，以沸汤，和一钱匕服，汤用五合。
（病在阳，应以汗解之，反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散，若不差者，与五苓散，（寒实结胸），无热证者，与三物小陷胸汤，白散亦可服，渴欲饮水不止者。
大半夏汤，半夏二升，人参三两，白蜜一升。
上三味，以水一斗二升，和蜜扬之二百四十遍，煮取二升半，温服一升，余分再服。
（胃反）呕吐者。
为则按，外台云，治呕、心下痞硬者，今从之。
小半夏汤，半夏一升，生姜半斤。
上二味，以水七升，煮取一升半，分温再服。
呕家本渴者，为欲解，今反不渴，心下有（支饮）故也，（黄疸病）小便色不变，欲自利，腹满而喘，（不可除热，热除必哕），哕者，诸呕吐，谷不得下者。
生姜半夏汤，半夏半升，生姜汁一升。
上二味，以水三升，煮半夏取二升，内生姜汁，煮取一升半，小冷分四服，日三，夜一，呕止停后服。
病人胸中似喘，不喘，似呕不呕，似哕不哕，彻心中愦愦然，无奈。
小半夏加茯苓汤，半夏一升，生姜半斤，茯苓三两。
上三味，以水七升，煮取一升五合，分温，再服。
卒呕吐，心下痞，（膈间有水），眩悸者，先渴后呕，（为水停心下，此属饮家）。
半夏苦酒汤，半夏十四枚，鸡子一枚。
上二味，内半夏，著苦酒中，以鸡子壳置刀环中，安火上，令三沸，去滓，少少含咽之，不差，更作三剂。
（少阴病）咽中伤生疮，不能语言，声不出者。
半夏厚朴汤，半夏一升，厚朴三两，茯苓四两，生姜五两，干苏叶二两。
上五味，以水七升煮取四升，分温，四服，日三，夜一服。
（妇人）咽中如有炙脔。
为则按，当有悸证，又按千金作胸满、心下坚、咽中帖帖、如有炙肉，吐之不出、吞之不下。
半夏乾姜散，半夏、乾姜各等分。
上二味，杵为散，取方寸匕，浆水一升半，煎取七合，顿服之。
乾呕，吐逆，吐涎沫。
乾姜人参半夏丸，乾姜、人参各一两，半夏二两。
上三味，末之以生姜汁，糊为丸，如梧子大，饮服十丸，日三服。
（妊娠），呕吐不止。
为则按，当有心下痞硬证。
半夏（泻心）汤，半夏半升，黄芩、乾姜、人参各三两，黄连一两，大枣十二枚，甘草三两。
上七味，以水一斗，煮取六升，去滓，再煮取三升，温服一升，日三服。
（伤寒，五六日），呕而发热者柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热，汗出而解，若心下满，而硬痛者，（此为结胸也），大陷胸汤主之，但满而不痛者，（此为痞）柴胡不中与之，呕而肠鸣，心下痞者。
为则按，心下痞，当作心下痞硬。
甘草（泻心）汤，半夏泻心汤方内加甘草一两。
（伤寒中风），医反下之，其人下利，日数十行，穀不化腹中雷鸣，心下痞硬而满，乾呕，心烦不得安，医见心下痞，谓病不尽，复下之，其痞益甚，（此非结热，但以胃中虚、客气上逆，故使硬也），（狐惑之为病），状如（伤寒），默默欲眠，目不得闭，卧起不安，蚀于喉（为惑），蚀于阴（为狐），不欲饮食，恶闻食臭，其面目乍赤、乍黑、乍白，蚀于上部，则声喝。
为则按，当有急迫证。
生姜（泻心）汤，半夏泻心汤方内，减乾姜二两，加生姜四两。
（伤寒，汗出解之后，胃中不和），心下痞硬、乾噫、食臭、胁下有水气、腹中雷鸣、下利者。
吴茱萸汤，吴茱萸一升，人参三两，生姜六两，大枣十二枚。
上四味，以水七升，煮取二升，去滓，温服七合，日三服。
食谷欲呕者，（属阳明也），吴茱萸汤主之，得汤反剧者，（属上焦也），（少阴病），吐、利、手足厥冷，烦躁欲死者，乾呕、吐涎沫、头痛者，呕而胸满者。
厚朴生姜半夏甘草人参汤，厚朴半斤，生姜半斤，半夏半升，人参一两，甘草二两。
上五味，以水一斗，煮取三升，去滓，温服一升，日三服。
发汗后，腹胀满者。
为则按，当有吐逆证。
黄连汤，黄连、甘草、乾姜、桂枝各三两，人参二两，半夏半升，大枣十二枚。
上七味，以水一斗，煮取六升，去滓，温服一升，日三服，夜二服。
（伤寒）胸中有热，（胃中）有邪气，腹中痛，欲呕吐者。
为则按，当有心中悸心烦上逆证。
乾姜黄连黄芩人参汤，乾姜三两，黄连三两，黄芩三两，人参三两。
上四味，以水六升，煮取二升，去滓，分温再服。
（伤寒，本自汗下，医复吐下之，寒格更逆、吐、下），若食入口即吐。
为则按，此乃主心中烦悸、及心下痞硬、而吐下者也。
大（建中）汤，蜀椒二合，乾姜四两，人参二两。
上三味，以水四升，煮取二升，去滓，内胶饴一升，微火煎取一升半，分温再服，如一炊顷，可饮粥二升，后更服，当一日食糜温覆之。
心胸中大（寒）痛呕不能饮食，腹中寒上冲，皮起出见有头足上下痛而不可触近。
黄连阿胶汤，黄连四两，黄芩一两，芍药二两，鸡子黄二枚，阿胶三两。
上五味，以水五升，先煮三物，取二升，去滓，内胶，烊尽，少冷，内鸡子黄，搅令相得，温服七合，日三服。
（少阴病、得之二三日以上），心中烦不得卧。
黄芩汤，黄芩三两，甘草二两，芍药二两，大枣十二枚。
上四味，以水一斗，煮取三升，去滓，温服一升，日再，夜一服，若呕者加半夏半升，生姜三两。
（太阳与少阳合病），自下利者，与黄芩汤，若呕者，黄芩加半夏生姜汤主之。
为则按，当有心下痞、腹强急证。
黄芩加半夏生姜汤，于黄芩汤方内加半夏半升生姜三两。
（太阳与少阳合病），自上利者，与黄芩汤，若呕者，乾呕而利者。
六物黄芩汤，黄芩、人参各三两，乾姜三两，桂枝一两，大枣十二枚，半夏半升。
上六味，以水七升，煮取三升，分温三服，乾呕、下利。
为则按，当有心下痞硬证。
三物黄芩汤，黄芩一两，苦参二两，乾地黄四两。
上三味，以水六升，煮取二升，温服一升，多吐下虫。
（妇人在草蓐，自发露得风），四肢苦烦热、头痛者，与小柴胡汤，头不痛但烦者。
为则按，当有心胸苦烦证。
白头翁汤，白头翁二两，黄连、黄柏、秦皮各三两。
上四味，以水七升，煮取二升，去滓，温服一升，不愈，更服一升，一本白头翁作三两。
热利下重者，下利慾饮水者，（以有热故也）。
为则按，当有心悸证。
白头翁加甘草阿胶汤，白头翁汤方内加甘草阿胶各二两。
上六味，以水七升，煮取二升半，内胶令消尽，分温三服。
（产后），下利，（虚极）。
为则按，虽曰产后，非唯言产后也，当以血证为准，又当有急迫证。
木防己汤，木防己三两，石膏鸡子大，桂枝二两，人参四两。
上四味，以水六升，煮取二升，分温，再服。
膈间（支饮），其人喘满，心下痞坚，面色黧黑，其脉沉紧，得之数十日，医吐下之，不愈，木防己汤主之，虚者即愈，实者三日复发，复与不愈者，宜木防己汤去石膏加茯苓芒硝汤主之。
为则按，当有烦渴证。
木防己去石膏加茯苓芒硝汤，木防己汤方内去石膏加茯苓四两芒硝三合。
上五味，以水六升，煮取二升，去滓，内芒硝，再微煎，分温，再服，微利则愈，膈间（支饮），其人喘满，心下痞坚，面色黧黑，其脉沉紧，得之数十日，医吐下之，不愈，木防己汤主之，虚者即愈，实者三日复发，复与不愈者。
为则按，当有心下悸证。
防己茯苓汤，防己三两，黄蓍三两，桂枝三两，茯苓六两，甘草二两。
上五味，以水六升，煮取二升，分温三服，（皮水为病）四肢肿，水气在皮肤中，四肢聂聂动者。
防己黄蓍汤，防己四两，黄蓍五两，术三两，甘草二两，生姜三两，大枣十二枚。
上六味，以水六升，煮取二升，分温三服。
（风湿），脉浮身重、汗出、恶风者，（风湿一作风水），治（风水脉浮为在表），其人或头汗出，表无无他病，病者但下重，从腰以上为和，腰以下当肿，及阴难以屈伸。
为则按，分量煎法非古，今从外台。
枳实芍药散，枳实、芍药各等分。
上二味，杵为散，服方寸匕，日三服，并主痈脓，以麦粥下之。
（产后）腹痛，烦满不得卧，（产后）腹痛，（法当）以枳实芍药散，假令不愈者，（此为腹中有乾血著脐下），宜下瘀血汤主之，亦主经水不利。
枳术汤，枳实七枚，术二两。
上二味，以水五升，煮取三升，分温三服，（腹中耎即当散也）。
心下坚，大如盘边如旋杯，水饮所作。
为则按，当有小便不利证。
排脓散，枳实十六枚，芍药六分，桔梗二分。
上三味，杵为散，取鸡子黄一枚，以药散与鸡黄相等揉和，令相得，饮和服之，日一服。
为则按，有疮痈而胸腹拘满者主之。
桂枝枳实生姜汤，桂枝、生姜各三两，枳实五枚。
上三味，以水六升，煮取三升，分温三服。
心中痞，诸逆，心悬痛。
为则按，当有呕证，又曰，痞下脱满字耶。
枳实薤白桂枝汤，枳实四枚，厚朴四两，薤白半升，桂枝一两，栝蒌实一枚。
上五味，以水五升，先煮枳实厚朴，取二升，去滓，内诸药，煮数沸，分温三服。
（胸痹），心中痞（留气）结在胸、胸满、胁下逆抢心，枳实薤白桂枝汤主之，人参汤亦主之。
橘皮枳实生姜汤，橘皮一斤，枳实三两，生姜半斤。
上三味，以水五升，煮取二升，分温再服。
（胸痹）胸中气塞，短气，茯苓杏仁甘草汤主之，橘枳姜汤亦主之。
为则按，当有呕证。
茯苓饮，茯苓、人参、术各三两，枳实二两，橘皮二两半，生姜四两。
上六味，水六升，煮取一升八合，分温三服，如人行八九里，进之，治心胸中有停痰，宿水自吐，出水后，心胸间虚，气满不能食，消痰气令能食。
为则按，当有心下痞硬证。
橘皮竹茹汤，橘皮二斤，（一本作二升），竹茹二升，大枣三十枚，生姜半斤，甘草五两，人参一两。
上六味，以水一斗，煮取三升，温服一升，日三服。
哕逆者。
橘皮汤，橘皮四两，生姜半斤。
上二味，以水七升，煮取三升，温服一升，（下咽即愈）。
乾呕哕，若手足厥者。
桂枝茯苓丸，桂枝、茯苓、牡丹、桃仁、芍药各等分。
上五味末之，炼蜜和丸，如免屎大，每日食前服一丸，不知，加至三丸，妇人宿有（症病），经断未及三月而得漏下不止，胎动在脐上者，（为症痼害），妊娠六月动者，前三月经水利时，胎下血者，后断三月不血也，所以血不止者，其症不去故也，当下其症。
为则按，当有冲逆心下悸证，又曰是不唯治妇人之病方也。
芎归胶艾汤，芎藭、阿胶各二两，甘草二两，艾叶、当归各三两，芍药四两，乾地黄六两。
上七味，以水五升，清酒五升合，煮取三升，去滓，内胶，令消尽，温服一升，日三服，不差，更作。
妇人有漏下者，有半产后因续下血都不绝者，有妊娠下血者，假令妊娠腹中痛，（为胞疽）。
为则曰，凡治吐血下血诸血证者不别男子妇人矣。
旋覆花代赭石汤，旋覆花三两，人参二两，生姜五两，半夏半升，代赭一两，大枣三两，甘草三两。
上七味，以水一斗，煮取六升，去滓，再煎取三升，温服一升，日三服。
（伤寒）发汗，若吐、若下、解后心下痞硬，噫气不除者。
赤石脂禹馀粮汤，赤石脂一斤，禹馀粮一斤。
已上二味，以水六升，煮取二升，去滓三服。
（伤寒）服汤药，下利不止，心下痞硬，服泻心汤，已复以他药下之，利不止，医以理中与之，利益甚，理中者，理中焦，此利在下焦，赤石脂禹馀粮汤主之，复利不止者，当利其小便。
为则按，此章非疾病医义，故不取，虽然，赤石脂禹馀粮汤证，可从于此也，又云、当利其小便，下方脱。
桃花汤，赤石脂一斤，乾姜一两，粳米一升。
上三味，以水七升，煮米令熟，去滓，温七合，内赤石脂未方寸匕，日三服，若一服愈，余勿服。
（少阴病），下利便脓血者，（少阴病，二三日，至四五日），腹痛，小便不利，下利不止，便脓血者，下利便脓血者。
大猪胆汁，大猪胆一枚。
胆汁，和醋少许，以灌穀道中，如一食顷，当大便出。
（阳阳病，自汗出，若发汗，小便自利者，此为津液内竭，虽硬不可攻之），当须自欲大便，宜蜜煎导而通之，若土瓜根及与大猪胆汁，皆可为导。
蜜煎导，蜜七合。
一味内铜器中，微火煎之，稍凝似饴状，扰之，勿令焦著，欲可丸并手捻作挺，令头锐大，如指长二寸许，当热时急作，冷则硬，以内穀道中，以手急抱，欲大便时乃去之。
主治见大猪胆汁下。
酸枣仁汤，酸枣仁二升，甘草一两，知母二两，茯苓二两，芎藭二两。
上五味，以水八升，煮酸枣仁，得六升，内诸药，煮取三升，分温三服。
（虚劳）虚烦，不得眠。
为则曰，虚劳当作烦躁。
葶苈大枣（泻肺）汤，葶苈捣丸如弹丸大，大枣十二枚。
上先以水三升，煮枣取二升，去枣，内葶苈，煮取一升，顿服。
（肺痈）喘不得卧，（肺痈）胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，（支饮）不得息。
麻子仁丸，麻子仁二升，芍药半斤，枳实一斤，大黄一斤，厚朴一尺，杏仁一斤。
上六味，末之，炼蜜和丸，梧子大，饮服十丸，日三，以知为度。
（趺阳、脉浮而涩、浮则胃气强、涩则小便数，浮涩相搏），大便则坚（其脾为约）。
己椒苈黄丸，防己、椒目、葶苈、大黄各一两。
上四味，末之，蜜丸如梧子大，先食饮服一丸，日三服，稍增，（口中有津液，渴者加芒硝半两）。
腹满，口舌乾燥，（此肠间有水气）。
蜀漆散，蜀漆、云母、龙骨各等分。
上三味，杵为散，未发前以浆水服半钱。
疟多寒者，（名曰牡疟）。
为则按，当有脐下动证。
十枣汤，芫花，甘遂，大戟各等分。
已上三味，等分，各别捣为散，以水一升半，先煮大枣肥者十枚，取八合，去滓，内药末，（强人服一钱匕，羸人服半钱），温服之，平旦服，若下少，病不除者，明日更服，加半钱，得快下利后，糜粥自养）。
（太阳中风），下利，呕逆，（表解者）乃可攻之，其人漐漐汗出，发作有时，头痛，心下痞硬满，引胁下痛，乾呕，短气，汗出，不恶寒者，（此表解里未和也），病（悬饮）者，（咳家，其脉弦，为有水），夫（有支饮家），咳烦，胸中痛者，（不卒死至一百日一岁）。
桔梗白散，桔梗、贝母各三分，巴豆一分。
上三味，为散，（强人饮服半钱匕，羸者减之），病在膈上者，吐脓血，膈下者，泻出，（若下多不止，饮冷水一杯则定）。
咳而胸满，振寒，脉数，咽乾，不渴，时出浊唾，腥臭，久久吐脓，寒如米粥者，（为肺痈），（病在阳，应以汗解之），反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散，若不差者，与五苓散，（寒实结胸），无热证者，与三物小陷胸汤，白散亦可服。
为则按，有结毒而浊唾吐脓者主之。
走马汤，巴豆二枚，杏仁二枚。
上二味，以绵缠，槌令碎，热汤二合，捻取白汁，饮之当下，老少量之。
（通治飞尸鬼击病），中恶，心痛，腹胀，大便不通。
备急圆，大黄一两，乾姜一两，巴豆一两。
上药，各须精新，先捣大黄乾姜为末，研巴豆，内中，合治一千杵，用为散，蜜和丸，亦佳，密器中贮之，莫令泄气。
主心腹诸卒暴，百病若中恶，客忤心腹胀满，卒痛如锥刺，气急，口禁，停尸卒死者，以暖水若酒服大豆许三四丸，或不下捧头起，灌令下咽，须臾当差，如未差，更与三丸，当腹中鸣，即吐下，便差，若口禁亦须折齿灌之。
矾石汤，矾石二两。
上一味，以浆水一斗五升，煎三五沸，浸脚。
良治（脚气）冲心。
消矾散，硝石、矾石等分。
上二味，为末，以大麦粥汁和，服方寸匕，日三服，病随大小便去，小便正黄，大便正黑，是候也。
黄家日晡所发热，而反恶寒，（此为女劳得之），膀胱急，少腹满，身尽黄，额上黑，足下热，因（作黑疽），其腹胀，如水状，大便必黑，时溏，（此女劳之病，非水也，腹满者难治）。
矾石丸，矾石三分，杏仁一分。
上二味，末之，炼蜜和丸，枣核大，内藏中，剧者再内之。
妇人经水闭，不利，藏坚癖不止，（中有乾血），下白物。
蛇床子散，蛇床子仁。
上一味，末之，以白粉少许，和令相得，如枣大，绵裹内之，自然温，温阴中坐药。

不试方十八方  ***************************
竹叶石膏汤，竹叶二把，石膏一斤，半夏半升，人参三两，甘草二两，粳米半升，麦门冬一升。
上七味，以水一斗，煮取六升，去滓，内粳来，煮米熟，汤成去米，温服一升，日三服。
伤寒解后虚羸、少气、气逆欲吐者。
为则按，当有枯燥证，又按条辨，作竹叶三两，今从之。
麦门冬汤，麦门冬七升，半夏一升，人参二两，甘草二两，粳米三合，大枣十枚。
上六味，以水一斗二升，煮取六升，温服一升，日三，夜一服。
大逆上气，咽喉不利，止逆下气者。
为则按，当有心下痞证。
雄黄熏，雄黄。
上一味，为末，筒瓦二枚合之，烧向肛熏之。
蚀于肛者。
头风摩散，大附子一枚，盐等分。
上二味，为散，浗了，以方寸匕已摩疾上令药力行。
皂荚丸，皂荚八两。
上一味，末之，蜜丸梧子大，以枣膏和汤，服三丸，日三，夜一服。
咳逆上气，时时唾浊，但坐不得眠。
苇茎汤，苇茎二升，薏苡仁半升，桃仁五十枚，瓜瓣半升。
上四味，以水一斗，先煮苇茎，得五升，去滓，内诸药，煮取二升，服一升，再服，当吐如脓。
咳，有微热，烦满，胸中甲错，是为肺痈。
当归生姜羊肉汤，当归三两，生姜五两，羊肉一斤。
上三味，以水八升，煮取三升，温服七合，日三服，若寒多者，加生姜成一斤，痛多而呕者，加橘皮二两，术一两，加生姜者，亦加水五升，煮取三升二合服之。
寒疝，腹中痛及胁痛里急者，产后，腹中㽲痛，当归生姜羊肉汤主之，并治腹中寒疝，虚劳不足。
蒲灰散，蒲灰七分，滑石二分。
上二味，杵为散，饮服方寸匕，日三服。
小便不利，蒲灰散主之，滑石白鱼散，茯苓戎盐汤并主之，厥而皮水者。
滑石白鱼散，滑石二分，乱发二分，烧，白鱼二分。
上三味，杵为散，饮服方寸匕，日三服。
小便不利，蒲灰散主之，滑石白鱼散茯苓戎盐汤并主之。
猪膏发煎，猪膏半斤，乱发如鸡子大三枚。
上二味，和膏中煎之，发消药成，分再服，病从小便出。
主诸黄。
柏叶汤，柏叶、乾姜各三两，艾三把。
上三味，以水五升，取马通汁一升合，煮取一升，分温再服。
吐血不止者。
黄土汤，甘草、乾地黄、术、附子、阿胶、黄芩各三两，灶中黄土半斤。
上七味，以水八升，煮取三升，分温，二服。
下血，先便后血，此远血也，主吐血衄血。
鸡屎白散，鸡屎白。
上一味，为散，取方寸匕，以水六合和，温服。
转筋之为病，其人臂脚直，脉上下行微弦，转筋入腹者。
蜘蛛散，蜘蛛十四枚，桂枝半两。
上二味，为散，取八分一匕，饮和服，日再服，蜜丸亦可。
阴狐，疝气者，偏有小大，时时上下。
当归芍药散，当归三两，芍药一斤，茯苓四两，术四两，泽泻半斤，芎藭半斤（一作三两）。
上六味，杵为散，取方寸匕，酒和，日三服。
妇人怀妊，腹中㽲痛。
归母苦参丸，当归、贝母、苦参各四两。
上三味，末之，炼蜜丸，如小豆大，饮服三丸，加至十丸。
妊娠小便难，饮食如故。
狼牙汤，狼牙三两。
上一味，以水四升，煮取半升，以绵缠筋如茧，浸汤，沥阴中，日四遍。
少阴，脉滑而数者。
阴中即生疮，阴中蚀疮烂者，狼牙汤洗之。
小儿疳虫蚀齿方，雄黄，葶苈。
上二味，末之，取腊日猪脂熔，以槐枝绵裹头，四五枚，点药烙之。


跋  ——————————————————————————————————————————————————————————————————————————————————————————

跋  ***************************
医之为学也，其方而已，方能载其道，以传之千载，故其欲求之也，不由其路，譬如场师失养梧檟于枳棘，苟其失养之也，且人贱之，况又迷罔之人，不亦悲乎，我东洞先生，取道于越人，求方于长沙，以唱古医之术，然其书之篇章，证或先方而发焉，方或后证而起焉，不易卒睹，于是先生乃因对之次之，名曰类聚方，嗟乎善乎，此书乃使志古医之术者，得由其路也，不迷罔焉，夫道如大路然，孟轲氏之云，今乎宜也，诗曰不愆不忘，率由旧章，抑此之谓与。
宝历壬午春二月门人东都山常卿谨跋

题类聚方后  ***************************
古也者邈矣，无有方书存焉，其存焉者，仅金匮玉函、伤寒论已，此犹天之未丧斯文也，是以历代为方者，必尊奉张仲景氏矣，虽然寻案多滞，不得其蕴奥，柔则茹之，刚则吐之，终令斯文至拂地焉，且其书，历世之久阙文错简，不可胜计，加之以传者增损之变，不亦悲乎，独吾东洞先生，张胆瞋日，朝考夕试，刚亦不吐，柔亦不茹，婴类而长之，依例而删之，以著类聚方，举以视门人，令人人得与斯文，可谓幸甚矣，盖类聚所以审方意也，方意审，则药能从，药能从，则疾疢无所潜慝也，贤臣子不尝则已，尝则苦于口，利于疾也，百世一日，而后医之从事于仲景氏，日益深乎，则斯文郁郁乎今者，岂有与仲景氏之世异乎哉，余不胜其雀跃，遂题类聚方后。
门人阿波新崎国林谨题
