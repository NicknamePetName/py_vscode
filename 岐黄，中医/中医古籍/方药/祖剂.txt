
祖齐小叙  ***************************
玄晏先生曰：仲景广《伊尹汤液》，用之多验。成聊摄谓自古诸方，历岁浸远，难可考详，惟仲景之书最为群方之祖。要之，仲景本伊尹之法，伊尹本神农之经、轩岐灵素大圣之所作也。其于处剂之法则曰：君一臣二，制之小也；君二臣四，制之大也。经中如麋衔术泽汤、乌侧鱼散半夏汤、鸡屎醴等方，多不过三四味。即后许胤宗亦谓古人用药简要精专，故仲景之方其药品甚少。后至洁古、东垣，立方有多至三十余味者，说者谓东垣如韩信，将兵多多益善，他人效之则未免广络原野之讥矣。兹所集首冠《素》《灵》二方，次载《伊尹汤液》一方以为宗。而后悉以仲景之方为祖，其《局方》二陈、四物、四君子等汤，以类附焉。若东垣之补中益气、丹溪之越鞠等剂，诚发前人之所未发，虽曰自我作古可也。近代医书如戴元礼之《证治要诀》、薛新甫之《明医杂著》，方皆简略，与仲景之意不大纰缪，故多采之。要之，方者仿也，医者意也，自仲景而本之伊尹，由伊尹而上溯轩农，其于方剂之道庶几焉近之矣。
崇祯庚辰岁重阳日，元无子施沛题

卷一  ——————————————————————————————————————————————————————————————————————————————————————————

（《素问》）泽术麋衔汤  ***************************
治病酒风，身热解惰，汗出如浴，恶风少气。
泽泻（十分）　术（十分）　麋衔（五分）
合，以三指撮，为后饭。
按：王太仆云：术，味甘温平，主治大风，止汗；麋衔，味苦寒平，主治风湿筋痿；泽泻，味甘寒平，主治风湿，益气。由此功用，方故先之。饭后药先，为之后饭。
（仲景）泽泻汤
治心下有支饮，其人苦冒眩。
泽泻（五两）　白术（二两）
上二味，以水二升，煮取一升，分温再服。
（仲景）猪苓散
治呕吐而病在膈上，后思水者，解，急与之。思水者，此方主之。
猪苓　茯苓　白术（各等分）
上三味，杵为散，饮服方寸匕，日三服。
（仲景）茯苓戎盐汤
即猪苓散去猪苓，加茯苓三倍，戎盐弹丸大一枚。治小便不利。
（仲景）五苓散
治伤寒温热病，表里未解，头痛发热，口燥咽干，烦渴饮水，或水入即吐，或小便不利，及汗出表解，烦渴不止者，宜服之。又治霍乱吐利，躁渴引饮。并治瘦人脐下有动悸，吐涎沫而巅眩，此水也。
茯苓（十八铢，去皮，甘平）　猪苓（十八铢，去皮，甘平）　白术（十八铢，甘平）　泽泻（一两六铢半，酸咸）　桂（半两，去皮，辛热）
上五味，捣为散，以白饮和服方寸匕，日三服，多饮暖水，汗出愈，如法将息。（成无己云：苓，令也，通行津液，克伐肾邪，专为号令者，苓之功也。又曰：甘字从口从一，淡者一也，甘甚而反淡，甘缓而淡渗。二苓、白术味俱甘平，润虚燥而利津液；咸味下泄为阴，泽泻之咸以泄伏水；辛甘发散为阳，桂枝之辛甘以和肌表；利大便曰攻下，利小便曰渗泄，此太阳膀胱经下药也。太阳病，高则汗而发之，下则引而竭之，使邪从膀胱出也。）
（仲景）四苓散
即五苓散去肉桂。治湿生于内，水泻，小便不利。
（仲景）茵陈五苓散
即五苓散加茵陈，一方去肉桂加茵陈，名加减五苓散。治伤寒发黄，小便不利。
（仲景）猪苓汤
即四苓散去白术，加阿胶、滑石。治脉浮发热，渴欲饮水，小便不利。
（仲景）茯苓泽泻汤
即五苓散去猪苓，加生姜、甘草。治胃反，吐而渴欲饮水者。
加味五苓散
即五苓散加车前子、生姜、灯心。治伏暑反胃，湿泄注下，或烦，或渴，或小便闭涩。
山栀五苓散
即本方加山栀子。治小儿脐突，灯心蜜水调下。
金沙五苓散
即本方加海金沙、芍药、甘草、滑石、石苇。治五淋。
辰砂五苓散
即本方加辰砂。治中暑烦渴，身热头疼，霍乱吐泻，小便赤少，精神恍惚。
桂苓白术丸
即五苓散去猪苓，加生姜、硝、半夏、陈皮，糊丸。又加黄连、黄柏，为坚中丸。治烦渴。
复方
胃苓汤
即五苓散合平胃散。治水泻，及夏月感冒暑气，或啖饮日中所晒之物，或坐日中热处而泻。
春泽汤
即五苓散合四君子汤。治无病而渴，与病后渴，及汗下及霍乱吐泻，津液去多，五内枯燥而烦。
甘露饮
即五苓散合益元散，去猪苓，加石膏、寒水石。治暑。若甘露饮不去猪苓，不加石膏，名桂苓甘露饮，治暑热二气，湿泻注下，或烦渴，或小便闭涩。
桂苓白术散
即五苓合益元散，加寒水石、石膏。治冒暑，湿热吐泻，转筋腹痛。
（《灵枢》）半夏汤  ***************************
治邪客脏腑，阳盛阴虚，目不能瞑。
秫米（一升）　半夏（五合）
用千里外来流水八升，扬之万遍，取其清五升，入二味，炊以苇薪，徐炊令竭为一升半，去其滓，饮汁一小杯，日三，稍益，以知为度。其病新发者，覆杯则取汗出则已矣，久者三饮而已也。（愚按：《本草》半夏味辛平，秫米味甘微寒。《内经》曰：以辛散之，以甘缓之。《难经》曰：阳跷为病，阳缓而阴急。阳盛故以辛散之，阴急故以甘缓之。流水，取其动而不居；苇薪，取其空而不窒，正《经》所谓决渎壅塞、经络大通、阴阳和得者也。）
（仲景）大半夏汤
治胃反呕吐者。
半夏（二升）　人参（三两）　白蜜（一升）
上三味，以水一斗二升，和蜜扬之二百四十遍，煮药，取二升半，温服一升，余分再服。
（仲景）小半夏汤
呕家本渴，渴者为欲解，今反不渴，心下有支饮故也，此方主之。
半夏（一升）　生姜（半斤）
上二味，以水七升，煮取一升半，分温再服。《活人》名半夏生姜汤，治呕欲绝。
（仲景）半夏散及汤方
半夏、桂枝、甘草各等分。治少阴病咽中痛。
半夏生姜大黄汤
即生姜半夏汤加大黄。治反胃。
（仲景）半夏麻黄丸
即小半夏汤去生姜，加麻黄等分，蜜丸如小豆大，每服三丸。治心下悸者。
千缗汤
即小半夏汤加皂角（一寸）。治痰涎上涌，喉中有声。
（仲景）小陷胸汤
即小半夏汤去生姜，加黄连（一两）、瓜蒌实（一枚）。治小结胸，病在心下，按之痛者。
（仲景）生姜半夏汤
即小半夏汤半夏只用半升，生姜汁一升，以水三升煮半夏取二升，内生姜汁，煮取一升半，小冷，分四服，日三夜一服，病已止服。治病人胸中似喘不喘，似呕不呕，似哕不哕，心中愦愦然无奈者。
《元戎》方二味只各三钱量，水煎至七分服。止呕吐，开胃消食。
（仲景）半夏干姜散
半夏、干姜各等分，杵为散，取方寸匕，浆水一升半，煎取七合，顿服之。治干呕吐逆，吐涎沫者。
二味等分为末，生姜和汁为丸桐子大，名温中丸，每服二十丸，木瓜汤下。治脾寒呕吐，咳嗽自利。
（仲景）小半夏加茯苓汤
即小半夏汤加茯苓三两。治卒呕吐，心下痞，膈间有水，眩悸者。《活人》名大半夏汤，治痰饮，脾胃不和。
消暑丹
半夏（一斤）　茯苓（半斤）　生甘草（半斤）
以醋（五升）煮半夏尽醋，晒干，姜汁作糊，无见生水，每服五十丸，热水送下。治伤暑诸证，药下即苏，且止渴，利小便，并治痰饮停积，并生姜汤下。夏月常服，止渴，利小便，虽饮水多亦不为害，应是暑药皆不及此。
（仲景）橘皮汤  ***************************
《活人》名姜橘汤，又名二贤汤。治干呕哕，若手足厥者，此方主之。
橘皮（四两）　生姜（半斤）
上二味，以水七升，煮取三升，温服一升，下咽即愈。
乳和姜皮汤
即橘皮汤用牛乳一大盏和药，煎热，去滓，入生牛乳一半，顿服。治赤白下痢神验。
（仲景）橘皮竹茹汤
即橘皮汤加竹茹、大枣、人参、甘草。治哕逆。
（海藏）橘皮茯苓生姜汤
即橘皮汤加茯苓、炙甘草，一法加干葛、神曲、半夏。治欬逆，解酒毒，止呕吐。一方无半夏，为细末，炼蜜丸如弹子大，名大橘皮丸。
（海藏）大橘皮汤
即橘皮汤加人参、甘草。理气调中。
（《元戎》）橘皮半夏汤
即橘皮汤加半夏。治积气痰痞，不下饮食，呕吐不止。
芩连二陈汤  ***************************
即二陈汤加黄芩、黄连。治热痰。
丁香二陈汤
即二陈汤加丁香、藿香。
枳缩二涉汤
即二陈汤去陈皮、甘草，加枳壳、砂仁。
倍术二陈汤
即本方加白术。治脾胃中有湿痰，以致泄泻。
竹茹二陈汤
即本方加竹茹。治胸中有热，膈上有痰，呕吐不已，姜煎。
白术汤
即二陈去橘红，加白术、槟榔。治胃中虚损及吐痰。
二术二陈汤
即本方加白术、苍术。治呕吐清水如注不已。
润下丸
即二陈去半夏、茯苓。治上而痰吐，下而痰泻。制法，以橘红（二斤，盐水洗），甘草（二两，炙），为丸。
加味二陈汤
即本方加苍术、枳壳、姜黄，姜枣煎。治酒面积热成痰，手臂痛，并痰攻眼肿，及身麻痹。
二陈木通汤
即本方加木通、滑石、人参芦。治关格，饮食不下，二便不通。
桂附二陈汤
即本方加官桂、附子，姜枣煎。治寒疟，但寒少热多，腰足冷。
麦冬二陈汤
即本方加麦冬、白术、当归、黄芩。治妇人肺火咳嗽，呕吐痰饮。
白龙汤
即二陈去陈皮、甘草，加矾。治酒积有痰。
香橘汤
即二陈去茯苓，加炒香附，姜枣煎。治七情所伤，中脘不快，痰气。
导痰汤
即二陈汤加枳壳、南星、生姜。治风痰饮癖上攻头目，发作无时者。
顺气导痰汤
即导痰汤加乌药、香附、木香，煎好，入姜汁、沉香服。
芩连导痰汤
即导痰汤加黄芩、黄连，煎服。
祛风导痰汤
即导痰汤加防风、羌活、白术，煎好，入竹沥、姜汁服。
宁神导痰汤
即本方加芩、连、远志、石菖蒲，煎好，入砂仁末三分、竹沥、姜汁服。
温胆汤
即二陈汤加枳实、竹茹、生姜。治病后虚烦不得眠，及胆虚惊悸。
涤痰汤
即二陈汤加枳壳、桔梗、南星、竹茹、人参、石菖蒲。治中风痰迷心窍，舌强不能言。
香橘饮
即二陈汤加木香、砂仁、白术。治气滞痰眩。
加味茯苓汤
即二陈汤加人参、益智、香附。治脾不摄涎，痰迷心窍，失事健忘。
（《拔萃》）茯苓半夏汤
即二陈汤去甘草，加麦芽、神曲、白术、天麻，生姜煎。
复方
清气化痰丸
即二陈汤合凉膈散。清利头目，凉膈化痰，清热利气。
藿香养胃汤
即二陈汤合平胃散，去茯苓，加藿香。治呕吐。
八解散
即二陈汤合平胃散与四君子汤，去苍术，加藿香。治四时伤寒，头痛身热，恶风多汗，呕吐恶心，咳嗽，痰满痞闷。
（伊尹）三黄汤  ***************************
治心下痞，按之濡，关上脉浮。
大黄（二两，如丸，春三两，夏秋二两，冬五两）　黄连（一两，如丸，春四两，夏五两，秋三两，冬二两）　黄芩（一两，如丸，春四两，夏秋六两）
上三味，以麻沸汤二升渍之，须臾绞去滓，分温再服。
海藏云：伊尹三黄汤无黄芩，后人脱落之也。丸服名金花丸，又名三黄丸，治脾热，口疳口气，黄疸吐血，消渴羸瘦，胃热消谷易饥，饮食不为肌肉。
（古方）三黄汤
即三黄汤去大黄，加黄柏（三两）、黄芩（一两），治久痢。一名三黄泻心汤，治心膈实热，狂燥面赤。丸之名三补丸，治脉痿。
二黄汤
即古方三黄汤去黄柏，加甘草。治天行大头疫病。
（崔氏）黄连解毒汤
即古方三黄汤加栀子等分。
栀子金花丸
即黄连解毒汤水泛为丸，每服百丸，茶下。一名大金花丸。
（文仲）大黄汤
即解毒汤去黄芩，加大黄等分。疗天行，五六日不解，头痛壮热，四肢烦疼，不欲饮食。
（仲景）大黄黄连泻心汤
即三黄汤无黄芩。
林亿云：看详大黄黄连泻心汤，诸本皆二味，又后附子泻心汤用大黄、黄连、黄芩、附子，恐是前方中亦有黄芩，但加附子也，故后云附子泻心汤本方加附子也。
按：成无己云：《内经》曰：火热受邪，心病生焉。苦入心，寒除热，大黄黄连之苦寒，以导泻心下之虚热，但以麻沸汤渍服者，取其气薄而泄虚热也。
（仲景）附子泻心汤
即前汤加附子。治心下痞而复恶寒汗出者，与泻心汤攻痞，加附子以固阳。
钱氏泻心汤
黄连（一两，去须）
为极细末，每服一字，至半钱、一钱。
海藏云：易老单方泻心汤出于此，乃实邪实则泻其子也。
《千金》地黄丸
用黄连（四两，为末），生地黄（半斤，研取汁），连滓拌黄连末和匀，晒干，再为细末，蜜丸桐子大，门冬汤下三十丸。治心热。
（东垣）安神丸
即地黄丸加当归、甘草，蒸饼丸如黍米大，朱砂为衣，津液下五十丸。治虚烦不得眠。
（《宝鉴》）既济解毒汤
即三黄汤加甘、桔、柴胡、升麻、连翘、当归。治上热，头目赤肿而痛，胸膈烦闷，不得安卧，身半以下皆寒，足胻尤甚，大便微秘。
（《本事》）门冬丸
即泻心汤加麦门冬（二两）去心，为末，蜜丸，食后熟水下三十丸。治心经有热。
（海藏）清心丸
即门冬丸加黄柏（二两）、冰片（一钱），为末，蜜丸，临卧薄荷汤下。治热。
（东垣）黄连清膈丸
即门冬丸加鼠尾黄芩（三钱），为末，蜜丸如绿豆大，温汤下二十丸。治心肺有热，及经中热。
（东垣）朱砂凉膈丸
即大金花丸去黄芩、黄柏，加参、苓、冰片，蜜丸梧子大，朱砂为衣，食后熟水下五七丸，日三服。治上焦虚热，肺脘咽膈有气如烟抢上。
（仲景）葛根黄芩黄连汤
即三黄汤去大黄，加葛根、甘草。治太阳桂枝证误下，利不止，喘而汗出者。表未解者，散以葛根、甘草之甘；弱者，坚以黄芩、黄连之苦。
三黄熟艾汤
即古方三黄汤加熟艾。治伤寒四五日后大下热痢，诸药不效者。
聚金丸
即二黄汤加防风。治小儿大便下血，发热烦躁，腹中热痛作渴，脉弦数，或惊热，目赤昏涩，或有酒毒去血。
连柏二物汤
即古方三黄汤去黄芩。治黄疸。
（仲景）栀子柏皮汤
即解毒汤去黄连、黄芩。治燥热发黄。
复方
三黄石膏汤
即黄连解毒汤合白虎汤，加玄参。一方加石膏、麻黄、豆豉，无知母、玄参。治暑毒深入，热结在里，谵语烦渴，不欲近衣，大便秘结，小便赤涩者。
解毒四物汤
即黄连解毒汤合四物汤。治经水不住。
解毒丸
即解毒汤合神芎导水丸。治中外诸热毒，痈肿疮疽，筋脉拘挛，咬牙惊悸，一切热毒。神芎导水丸方：用大黄、枯芩、牵牛、滑石等分，滴水为丸。
加减泻黄散
即黄连解毒汤加茵陈、泽泻、茯苓。治大人小儿黄疸，此药退脾土，复肾水，降心火。
（海藏）生地黄黄连汤
即黄连解毒汤合四物汤，去黄柏，加防风。治妇人血风证，因大脱血崩漏，或前后失血，因而枯燥，其热不除，循衣撮空摸床，闭目不醒，扬手掷足，摇动不宁，错语失神，脉弦浮而虚。内躁，热之极也，气粗鼻干而不润，上下通燥，此为难治，当服此药。若脉实者加大黄，须审虚实。
（伊尹）甘草泻心汤  ***************************
治狐惑，状如伤寒，蚀于上部则声喝，此汤主之。
甘草（四两，甘平）　半夏（半升，辛平）　黄连（一两，苦寒）　黄芩（三两，苦寒）　干姜（三两，辛热）　人参（三两，甘温）　大枣（十二枚，擘，甘温）
上七味，以水一斗，煮取六升，去滓再煎，温服一升，日三服。
王海藏云：伊尹汤液，此汤也。七味，今监本无人参，脱落之也。
宋林亿等云：又按《千金》《外台》治伤寒䘌食，用此方，皆有人参，故知脱落无疑。
成无己云：辛入肺而散气，半夏之辛以散结气。苦入心而泻热，黄连黄芩之苦以泄痞热。脾欲缓，急食甘以缓之，人参、甘草、大枣之甘以缓之也。
（仲景）生姜泻心汤
即甘草泻心汤减甘草（一两）、干姜（二两），加生姜（四两）。
林亿等谨按：上生姜泻心汤法，本云理中人参黄芩汤，今详泻心以疗痞，痞气因发阴而生，是半夏、生姜、甘草三方皆本于理中也，其方必各有人参，今甘草泻心汤中无者，脱落之也。治汗解后，心下痞硬，干噫食臭，胁下水气，腹中雷鸣下利者。
（仲景）半夏泻心汤
即甘草泻心汤减甘草一两。治胸但满而不痛，此为痞也，痛即为结胸。
（仲景）黄连汤
即半夏泻心汤加黄连（二两）、桂枝（三两），减人参（一两）。治伤寒胸中有热，胃中有邪气，腹中痛，欲呕吐者。林亿云：此汤疑非仲景方。
按：成无己云：凡陷胸汤攻结也，泻心汤攻痞也。气结而不散、壅而不通为结胸，陷胸汤为直达之剂。○塞而不通、否而不泰为痞，泻心汤为分解之剂。所以谓之泻心者，谓泻心下之邪也。痞与结胸有高下焉：结胸者，邪结胸中，故治结胸曰陷胸汤；痞者，邪留心下，故治痞曰泻心汤。苦先入心，以苦泻之，故用黄连之苦寒为君，黄芩之苦寒为臣，以降阳而升阴也；辛走气，辛以散之，故用半夏之辛温、干姜之辛热散痞为佐，以分阴而行阳也。阴阳不交曰痞，上下不通为满，欲通上下，交阴阳，必和其中，故用甘草之甘平，大枣、人参之甘温为使，补脾而和中，使痞消而热已，而大汗解矣。
（仲景）桂枝汤  ***************************
治太阳中风，头痛发热，汗出恶风，鼻鸣干呕者。
桂枝（三两，去皮，辛热）　芍药（三两，酸微）　甘草（二两，炙，甘平）　生姜（三两，切，辛温）　大枣（十二枚，擘，甘温）
上五味，㕮咀，以水七升，微火煮取三升，去滓，适寒温服一升，服已须臾，歠热稀粥一升余以助药力，温覆令一时许，遍身漐漐微似有汗者益佳，不可令如水流漓，病必不除。若一服汗出病瘥，停后服，不必尽剂。若不汗，更服依前法。禁生冷、粘滑、肉面、五辛、酒酪、臭恶等物。
按：成无己云：《内经》曰辛甘发散为阳，桂枝汤辛甘之剂也，所以发散风邪。又曰风淫所胜，平以辛，佐以苦甘，以甘缓之，以酸收之，是以桂枝为主，芍药、甘草为佐也。又曰风淫于内，以甘缓之，以辛散之，是以生姜、大枣为使也。又云桂枝本为解肌，若其人脉浮，系发热汗不出者，不可与也，常须识此，勿令误也。又云酒客不可与桂枝汤，服桂枝汤吐者，其后必吐脓血也。《外台》云：桂枝下咽，表和则毙；承气入胃，里平以亡。此表里之交错，其候至微，发汗吐下之相反，其祸至速，仁者鉴此，可不慎欤！
（仲景）桂枝葛根汤
即桂枝汤加葛根。治太阳病，项背强几几，汗出恶风者。
（仲景）桂枝加附子汤
即桂枝汤加附子。治太阳病发汗，遂漏不止，恶风，小便难，四肢微急，难以屈伸者。
（仲景）桂枝加厚朴杏仁汤
即桂枝汤加厚朴、杏仁。治伤寒喘而有汗，又治太阳病下之微喘者，表未解也。
桂枝加芍药汤
即桂枝汤倍芍药。治本太阳病，医反下之，因而腹满时痛者，属太阴也，此汤主之。
（仲景）桂枝加桂汤
即桂枝汤加桂枝（二两）。治烧针令其汗，针处被寒，核起而赤者，必发奔豚，气从小腹上冲心者，灸其核各一壮，服此汤。
（仲景）桂枝新加汤
即桂枝汤加人参，倍芍药、生姜。治发汗后身体痛，脉沉迟者。
（仲景）桂枝加龙骨牡蛎汤
即桂枝汤加龙骨、牡蛎。治男子失精，女子梦交，脉极虚芤者。
（仲景）桂枝救逆汤
即桂枝汤去芍药，加蜀漆、龙骨、牡蛎。治伤寒脉浮，以火迫劫之，亡阳，必惊狂，起卧不安者。
（仲景）桂枝加大黄汤
即桂枝汤加大黄（一两）。治太阳病，医反下之，因腹满大实痛者。
（仲景）桂枝去芍药汤
即桂枝汤去芍药（二两）。治太阳病下之后，脉促胸满者。
（仲景）桂枝去芍药加附子汤
即前方加附子（一枚）。治同前，但微恶寒者。《金匮》名桂枝附子汤，治伤寒八九日，风湿相抟，身体疼烦，不能转侧，不呕不渴，脉浮虚而涩者。
（仲景）黄芪桂枝五物汤
即桂枝汤去甘草，加黄芪。治血痹，身体不仁，如风痹状。
《千金》桂枝去芍药加皂荚汤
即桂枝汤去芍药，加皂荚（一枚，去皮，炙焦）。治肺痿吐涎沫。
（仲景）茯苓桂枝甘草大枣汤
即桂枝汤去芍药、生姜，加茯苓（半斤），甘澜水先煮茯苓，后内诸药，煎服。治发汗后，脐下悸，欲作奔豚者。
（仲景）桂枝加黄芪汤
即桂枝汤加黄芪（二两）。治黄汗，发热汗出，腰髋弛痛，剧者不能食，身疼重，烦躁，小便不利。
（仲景）乌头桂枝汤
用乌头（一味），以蜜（二斤）煎减半，去滓，以桂枝汤（五合）和之，令得一升，初服二合，不知即服三合，又不知服五合，知者如醉状，得吐者为中病。治寒疝腹中痛，逆冷，手足不仁，诸药不能治者。
（仲景）桂枝去芍药加麻黄细辛附子汤
即桂枝汤去芍药，加麻黄、细辛、附子。治气分，心下坚，大如盘，边如旋杯，水饮所作者。服药后当汗出如虫行皮中即愈。
（仲景）桂枝去桂加白术汤
即桂枝汤去桂，加白术。治太阳伤寒八九日，风湿相抟，身体烦痛，不能转侧，不呕不渴，大便硬，小便自利者。
（仲景）桂枝去桂加茯苓白术汤
即桂枝汤去桂，加茯苓、白术。治汗下后，仍头痛项强，发热无汗，心下满微痛，小便不利，心下满痛。小便利者成结胸，小便不利为停饮，故加茯苓以行之。
桂枝加附子红花汤
即桂枝汤去大枣，加附子、红花。治妇人伤寒表虚，自汗身凉，四肢拘急，脉沉而迟，经水适断。
（仲景）桂枝甘草汤
桂枝（四两，去皮）　甘草（二两，炙）
以水三升，煮取一升，去滓顿服。
成无己云：桂枝之辛热，走肺而益气；甘草之甘平，入脾而缓中。治发汗过多，其人叉手自冒心，心下悸，欲得按者。
（仲景）茯苓甘草汤
即桂枝甘草汤加茯苓、生姜。治伤寒汗出而不渴者。
（仲景）桂枝甘草龙骨牡蛎汤
即桂枝甘草汤加龙骨、牡蛎。治因烧针烦躁者。
（仲景）桂苓五味甘草汤
即桂枝甘草汤加茯苓、五味子。治气从小腹上冲胸咽，小便难，时复冒者。
（仲景）葛根汤
即桂枝汤加葛根、麻黄（三两）。治太阳病，项背强几几，无汗恶风者。又治太阳与阳明合病，自下利者。
（仲景）葛根加半夏汤
即葛根汤加半夏（半升）。治太阳与阳明合病，不下利但呕者。
（《活人》）解肌汤
即葛根汤去生姜，加黄芩。治温病头疼壮热者。
（《活人》）阳旦汤
即桂枝汤加黄芩（二两）。治中风伤寒脉浮，发热往来，汗出恶风，项强，鼻鸣干呕。
（《活人》）阴旦汤
即阳旦汤以桂心易桂枝，以干姜易生姜。治伤寒股节疼痛，内寒外热，虚烦者。
（仲景）小建中汤
即桂枝汤煎好去滓，内胶饴（一斤），更上微火消解，温服一升，日三服。治虚劳里急，悸，衄，腹中痛，梦失精，四肢酸疼，手足烦热，咽干口燥者。
（仲景）黄芪建中汤
即建中汤加黄芪（一两），减姜、桂（各二两）。《千金》同。《肘后》有人参（二两）。治虚劳里急诸不足。《集验》云：呕者加生姜，腹满去枣，加茯苓（四两）。一方疗肺虚不足，痞气，加半夏（五两）。
（《活人》）当归建中汤
即建中汤加当归。治产后虚羸，半月后每日三服，令人可壮。
（《局方》）大建中汤
即建中汤加参、芪、当归、附子、半夏。
（乐令）建中汤
即大建中汤去附子，加前胡、细辛、橘皮、麦冬。治血气劳伤，脏腑虚损，肠鸣神倦等证。
复方
（仲景）桂枝麻黄各半汤
即桂枝汤合麻黄汤。治太阳病八九日，脉微而恶寒者，此阴阳俱不足，不可更发汗吐下，面有热色者，未欲解也，以其不能得小汗出，身必痒，此汤主之。
（仲景）桂枝二麻黄一汤
即桂枝汤（二份），麻黄汤（一份）。治服桂枝汤后，若形似疟，一日再发者，宜此汤。
（仲景）桂枝二越婢一汤
即桂枝汤（二份），越婢汤（一份）。治太阳病发热恶寒，热多寒少，脉微弱者，此无阳也，不可发汗。
按：林亿云：桂枝汤方，桂枝、芍药、生姜各三两，甘草二两，大枣十二枚；越婢汤方，麻黄二两，生姜三两，甘草二两，石膏半斤，大枣十五枚。今以算法约之，桂枝汤四分之一，即得桂枝、芍药、生姜各十八铢，甘草十二铢，大枣三枚，越婢汤取八分之一，即得麻黄十八铢，生姜九铢，甘草六铢，石膏二十四铢，大枣一枚，二汤所取相合，共得桂枝、芍药、甘草、麻黄各十八铢，生姜一两三铢，石膏二十四铢，大枣四枚。
（仲景）麻黄汤  ***************************
治太阳病，头痛发热，身疼腰痛，骨节疼痛，恶风无汗而喘者。
麻黄（三两，去节，甘温）　桂枝（二两，去皮，辛热）　甘草（一两，炙，甘平）　杏仁（七十个，去皮尖，辛温）
上四味，以水九升，先煮麻黄减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息。
《元戎》云：夏加知母、黄芩、石膏，恐有斑黄之变。惟冬与春，病人素虚寒者不宜加此。成无己云：本草有曰轻可去实，即麻黄、葛根之属也。实为寒邪在表、皮腠坚实、荣卫盛、津液内固之表实，非腹满便难之内实也。《圣济经》曰汗不出而腠密，邪气盛而中蕴，轻剂所以扬之，即麻黄、葛根之轻剂耳。又云：《内经》曰寒淫于内，治以甘热，佐以苦辛，麻黄、甘草开肌发汗，桂枝、杏仁散寒下气。
（仲景）麻黄杏仁甘草石膏汤
即麻黄汤去桂枝，加石膏。治汗出而喘，无大热者。《内经》曰：肝苦急，急食甘以缓之。风气通于肝，风邪外甚，故以纯甘之剂发之。
（仲景）甘草麻黄汤
即麻黄汤去杏仁、桂枝。治风水。
（仲景）麻黄附子甘草汤
即甘草麻黄汤加附子（一枚）。治少阴病二三日，无里症者。用麻黄、甘草之甘以散表寒，附子之辛以温经气。《金匮》名麻黄附子汤，治水之为病。
（仲景）麻黄附子细辛汤
即前方去甘草，加细辛。治少阴病如得之，反发热脉沉者。《内经》曰：寒淫于内，治以甘热，佐以苦辛，以辛润之。麻黄之甘以解少阴之寒，细辛、附子之辛以温少阴之经。脉沉小，属少阴者。
（仲景）麻黄加术汤
即麻黄汤加白术（四两）。治湿家身烦疼者，及风湿相抟，腰以上肿。
（仲景）麻黄杏仁薏苡仁甘草汤
即麻黄汤去桂，加薏苡仁。治风湿一身尽疼，日晡发热，得之汗出当风及取冷所致者。
（仲景）麻黄连轺赤小豆汤
即麻黄汤去桂，加连轺（二两）、赤小豆（一升）、梓白皮（一斤），姜枣煎服。治伤寒瘀热在里，身必发黄，此汤主之。
麻黄加生地黄汤
即麻黄汤加生地。治妇人伤寒，脉浮而紧，头痛身热，恶寒无汗，发汗后恐热入血室者用之。
麻黄黄芩汤
即麻黄汤加黄芩。治喘渴气壅。一方去杏仁，加芍药、黄芩，治小儿伤寒寒热，无汗头痛。
（仲景）大青龙汤
即麻黄汤加生姜、大枣、石膏。治太阳中风，脉浮紧，发热恶寒，身疼痛，不汗出而烦躁者。又治伤寒脉浮缓，身不疼但重，乍有轻时，无少阴证者。若脉微弱，汗出恶风者，不可服之，服之则厥逆，筋愓肉瞤，此为逆也。
按：成无己曰：青龙，东方木神也，应春而主肝，专发生之令，为敷荣之主，草木甲柝，则有两岐，肝有两叶以应之，故青龙汤主两伤之邪，如中风见寒脉，伤寒见风脉，则为营卫两伤，风兼寒，寒兼风，此汤专主之也。又云：辛甘均为发散，然风宜辛散，寒宜甘发，以辛甘相合，乃能发散营卫之风寒。麻黄、甘草、石膏、杏仁以发散营中之寒，桂枝、姜、枣以解除卫中之风。详《伤寒明理论》。
（仲景）小青龙汤
即麻黄汤去杏仁，加芍药、干姜、细辛、半夏、五味子。治伤寒表不解，心下有水气，干呕发热而咳，或渴，或利，或噎，或小便不利，少腹满，或喘者。又治伤寒，心下有水气，咳而微喘。成无己曰：伤寒表不解，则麻黄汤可以发。中风表不解，则桂枝汤可以散。惟其表且不解而又心下有水气，则非麻黄桂枝所能发散，必用小青龙汤，始可祛除表里之邪气耳。又曰：寒邪在表，非辛甘不能散之，麻黄、甘草之辛甘以发散表邪；水停心下而不行，则肾气燥，《内经》曰肾苦燥，急食辛以润之，干姜、半夏之辛以行水气而润肾；咳逆而喘，则肺气逆，《内经》曰肺欲收，急食酸以收之，芍药、五味子之酸以收逆气而安肺。
加减法：
若微利者，去麻黄加荛花如鸡子，熬令赤色。下利者，不可攻其表，汗出必胀满，麻黄发其阳，水渍入胃，必作利，荛花下十二水，水去利则止。
若渴者，去半夏，加瓜蒌根三两。辛燥而苦润，半夏辛而燥津液，非渴者所宜，故去之，瓜蒌味苦而生津液，故加之。
若噎者，去麻黄，加附子（一枚，炮）。经曰：水得寒气，冷必相抟，其人即䭇。加附子，温散水寒，病人有寒，复发汗，胃中冷，必吐蛔，去麻黄恶发汗。
若小便不利，少腹满者，去麻黄，加茯苓（四两）。水蓄下焦不行，为小便不利，少腹满，麻黄发津液于外，非所宜也，茯苓泄蓄水于下，加所当也。
若喘者，去麻黄，加杏仁（半升，去皮尖）。《金匮要略》曰：其人形肿，故不内麻黄，内杏子，以麻黄发其阳故也。喘呼形肿，水气标本之疾。
小青龙加石膏汤
即小青龙汤加石膏（二两）。治肺胀，欬而上气，烦躁而喘，脉浮者，心下有水。
（仲景）越婢汤  ***************************
治风水，恶风，一身悉肿，脉浮不渴，续自汗出，无大热者。
麻黄（六两）　石膏（半斤）　甘草（二两）　生姜（三两）　大枣（十五枚，擘）
上五味，以水六升，先煮麻黄，去上沫，内诸药，煮取三升，分温三服。
按：成无己云：胃为十二经之主，脾治水谷，为卑藏若婢。《内经》曰脾主为胃行其津液，是汤所以谓之越婢者，以发越脾气，通行津液，《外台》方一名越脾汤，或云起脾汤，即此义也。
（仲景）越婢加半夏汤
即越婢汤加半夏（半升）。治咳而上气，此为肺胀，其人喘，目如脱状，脉浮大者。
（《千金》）越婢加术汤
即越婢汤加白术（四两）。治肉极，热则身体津脱，腠理开，汗大泄，厉风气，下焦脚弱。恶风者，加附子（一枚，炮）。
（《和剂》）加减麻黄汤
即麻黄汤加半夏、陈皮、紫苏、生姜。治肺感寒邪咳嗽。
九宝汤
即麻黄汤加陈皮、紫苏、桑皮、薄荷、大腹，生姜、乌梅煎服。治经年喘嗽通用。
（《和剂》）三拗汤
即麻黄汤去桂枝，用生甘草（三钱）、麻黄（不去节，六分）、杏仁（不去皮尖，五十粒）。治感冒风寒，鼻塞声重，语音不出，咳嗽喘急。
《三因》追魂汤
即三拗汤，麻黄（去节）、杏仁（去皮尖）分二帖。治卒厥暴死，及客忤，鬼击蜚尸，气绝口噤。
五虎汤
即三拗汤加石膏、知母，治痰喘。一方去知母，加细茶，名五拗汤。
（仲景）厚朴麻黄汤
即三拗加石膏、厚朴、半夏、五味子、干姜、细辛、小麦。治咳，脉浮者。
（《和剂》）款冬花散
即三拗汤加款冬花、阿胶、知母、贝母、半夏、桑叶、生姜。
（《和剂》）华盖散
即三拗汤加苏子、桑皮、赤茯苓、橘红，姜枣煎服。治肺受风寒，咳嗽声重，胸膈烦满，头昏眩。
（仲景）麻黄升麻汤  ***************************
治伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止。
麻黄（二两半，去节）　升麻（一两一分）　当归（一两一分）　知母　黄芩　葳蕤（各十一铢）　石膏　白术　干姜　芍药　天门冬　桂枝　茯苓　甘草（各六铢）
上十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如烦三斗米顷令尽，汗出愈。《玉函》曰：大热之气寒以取之，甚热之气以汗发之，麻黄、升麻之甘以发浮热；正气虚者以辛润之，当归、桂、姜之辛以散寒；上热者以苦泄之，知母、黄芩之苦凉心去热；津液少者以甘润之，茯苓、白术之甘缓脾生津；肺燥气热以酸收之，以甘缓之，芍药之酸以敛逆气，葳蕤、天门冬、石膏、甘草之甘润肺除热。
（仲景）射干麻黄汤
用射干（十三枚），一法（三两），麻黄、生姜（各四两），细辛、紫菀、款冬花（各三两），五味子、半夏（各半升），大枣（七枚），以水一斗二升，先煮麻黄一两沸，去上沫，内诸药，煮取三升，分温三服。治欬而上气，喉中作水鸡声者。
（仲景）乌头汤
用麻黄、芍药、黄芪（各三两），甘草（炙），川乌（五枚），㕮咀，以蜜二升，煎取一升，即出乌头，余四味以水三升，煮取一升，去滓，内蜜煎中更煎之，服七合，不知，尽服之。治脚气疼痛，不可屈伸。
（《千金》）麻黄醇酒汤
用麻黄（三两），以美清酒五升，煮取二升半，顿服尽。冬月用酒，春月用水煮之。治黄疸。
（《千金》）三黄汤
用麻黄（五分），独活（四分），黄芩（三分），黄芪（二分），细辛（二分），以水六升，煮取二升，分温三服，一服小汗，一服大汗。心热，加大黄（二分）；腹满，加枳实（一枚）；气逆，加人参（三分）；悸，加牡蛎（三分）；渴，加瓜蒌根（三分）；先有寒，加附子（一枚）。治中风手足拘急，百节疼痛，烦热心乱，恶寒，经日不欲饮食。
（洁古）疏风汤
即麻黄汤去桂枝，加益智仁、升麻，煎服，脚蹬热水葫芦，候大汗出去之。治表中风邪，半身不遂，麻木，语言微涩。季春、初夏宜服，冬月忌用。
（《保命》）麻黄羌活汤
用麻黄（去节）、羌活、防风、甘草（各半两），每用五钱，水煎服。治疟处暑前发，头项痛，脉浮，恶风无汗等症。
（《保命》）麻黄桂枝汤
用麻黄（一两），黄芩（五钱），甘草（二钱），桂枝（二钱），桃仁（三十个，去皮尖），每剂五钱，水煎服。治疟恶，风寒无汗等症。
（仲景）白虎汤  ***************************
治伤寒大汗出后，表证已解，心胸大烦渴，欲饮水，及吐或下后七八日，邪毒不解，热结在里，表里俱热，时时恶风，大渴，舌上干燥而烦，欲饮水数升者，宜服之。又治夏月中暑毒，汗出恶寒，身热而渴。
知母（六两，苦寒）　石膏（一斤，碎，甘寒）　甘草（二两，炙，甘平）　粳米（六合，甘平）
上四味，以水一斗，煮米熟汤成，去滓，温服一升，日三服。
按：成无己云：白虎，西方金神也，应秋而归肺。热甚于内者以寒下之，热甚于外者以凉解之，其有中外俱热，内不得泄，外不得发者，非此汤则不能解之也。又云：《内经》曰热淫所胜，佐以苦甘，知母、石膏之苦甘以散热，热则伤气，甘以缓之，甘草、粳米之甘以益气。
（仲景）白虎加人参汤
即白虎汤加人参（三两）。治太阳中暍，汗出恶寒，身热而渴。此治动而伤暑，大渴者。《活人》名化斑汤。
（《元戎》）白虎加苍术汤
即白虎汤加苍术（二两）。治静而伤暑，不渴者。
（仲景）白虎加桂枝汤
即白虎汤加桂。治中暑，自汗，微恶寒者。又治温疟，其脉如平，身无寒但热，骨节疼烦，时呕者。
（《元戎》）白虎加栀子汤
即白虎汤加山栀子。治小便淋而烦渴者。
白虎加五味子汤
即白虎汤加五味子。治嗽而少津液者。
（仲景）竹叶石膏汤
即白虎汤去知母，加竹叶（二把）、半夏（半升，洗）、麦门冬（一升，去心）、人参（三两）。治伤寒解后，虚羸少气，气逆欲吐者。竹叶、石膏、甘草之甘辛以发散余热，麦门冬、人参、粳米之甘以补不足，半夏之辛以散气逆。
（《保命》）白芷汤
即白虎汤去甘草、粳米，加白芷（一两）。治疟疾热多寒少，下后微邪未尽者。
（《保命》）桂枝石膏汤
即白虎汤去甘草、粳米，加桂枝、黄芩。治疟疾无他证，隔日发，先寒后热，寒少热多者。
（钱氏）泻黄散
即白虎汤去知母，加山栀、藿香、防风。海藏云此剂泻肺热。
（仲景）麦门冬汤
即竹叶石膏汤去竹叶、石膏，加大枣。治大逆上气，咽喉不利。《济生》麦门冬汤有远志、茯神、黄芩、生地、生姜，无半夏、粳米、大枣，治虚劳脉实极，气血衰等症。
（仲景）附子粳米汤
即麦门冬汤去麦冬、人参，加附子（一枚，炮）。治腹中寒气，雷鸣切痛，胸胁逆满，呕吐。
竹叶黄芪汤
即竹叶石膏汤去半夏、粳米，加参、芪、四物、黄芩、淡竹叶。治发背诸疮，大渴，血液衰耗。
竹叶汤
即麦门冬汤无半夏、粳米、人参、大枣，加茯苓、防风、黄芩。治妊妇子烦惊怯。
（仲景）小柴胡汤  ***************************
伤寒五六日，中风，往来寒热，胸胁满，不欲食，心烦喜呕者。
柴胡（半斤，苦微寒）　黄芩（三两，苦寒）　人参（三两，甘温）　甘草（三两，甘平）　半夏（半升，洗，辛温）　生姜（三两，切，辛温）　大枣（十二枚，擘，甘温）
上七味，以水一斗二升，煮取六升，去滓再煎，取三升，温服一升，日三服。
成无己云：《内经》曰热淫于内，以苦发之，柴胡、黄芩之苦以发传邪之热；里不足者以甘缓之，人参、甘草之甘以缓中和之气；邪半入里，则里气逆，辛以散之，半夏以除烦呕；邪在半表则营卫争之，辛甘解之，姜枣以和营卫。又曰：邪在表者必渍形以为汗，邪在里者必荡涤以为利，其于不外不内，半表半里，既非发汗之所宜，又非吐下之所对，是当和解则可，小柴胡和解表里之剂也。
加减法：
胸中烦而不呕者，去半夏、人参，加瓜蒌实（一枚）。
若渴者，去半夏，加人参合前成四两半，瓜蒌根（四两）。
若腹中痛者，去黄芩，加芍药（三两）。
若胁下痞硬，去大枣，加牡蛎（四两）。
若心下悸，小便不利者，去黄芩，加茯苓（四两）。
若不渴，外有微热，去人参，加桂（三两），温覆取微汗愈。
若咳者，去人参、大枣、生姜，加五味子（半升）、干姜（二两）。
（仲景）柴胡去半夏加瓜蒌汤
即本方去半夏，加瓜蒌根（四两），治疟病发渴者，亦治劳疟。
（仲景）大柴胡汤
即小柴胡汤去人参、甘草，加芍药（三两）、枳实（四两）、大黄（二两）、生姜（二两）。治太阳病过经十余日，及二三下之后四五日，柴胡证仍在，微烦者。《外台》不加大黄，无己云：若不加，恐不为大柴胡汤也。成无己曰：大满大实坚，有燥屎，非快剂则不能泄，大小承气汤是也。如不至大坚满，邪热甚而须攻下者，必用轻缓之剂攻之，大柴胡汤是也。
（仲景）柴胡桂枝汤
即小柴胡汤加桂枝、芍药。《外台》同。治心腹卒中，痛者。
（仲景）柴胡桂枝干姜汤
即小柴胡汤去人参、半夏、姜、枣，加桂枝、干姜、瓜蒌根、牡蛎。所治伤寒五六日，已发汗，复下之，胸满，小便不利，渴而不呕，头汗寒热，心烦者。《金匮》名柴胡桂姜汤，治疟寒多，微有热，或但寒不热，服一剂如神。
（仲景）柴胡龙骨牡蛎汤
即小柴胡汤去甘草，加铅丹、桂枝、龙骨、牡蛎、茯苓、大黄。治伤寒八九日，下之胸满烦惊，小便不利，谵语身重者。一方有黄芩。
小柴胡加五味子汤
即小柴胡汤加五味子。治温病发热而渴，不恶寒，嗽者。
小柴胡加牡丹皮汤
即小柴胡汤加牡丹皮。治妇人伤寒，身热往来，夜躁昼宁，如见鬼状，经水适来适断，热入血室，不满实者。
小柴胡加地黄汤
即小柴胡汤加生地黄。治症同前。
小柴胡加茯苓汤
即小柴胡汤加茯苓。治小便难，潮热腹满。
小柴胡加芒硝汤
即小柴胡汤加芒硝。治伤寒十三日不解，胸胁满而呕，日晡潮热，已而微利，知以丸药下之非其治也，先以小柴胡解外，后以此方治之。
柴胡半夏汤
即小柴胡汤加白术、麦门冬。治痰热头疼，手足寒热。
（节庵）柴胡双解散
即小柴胡汤加陈皮、芍药，近法加生艾汁三匙。治少阳经受病，耳聋，胁痛寒热，呕而口苦，脉弦数，属半表半里，宜和解。
小柴胡加枳桔汤
即小柴胡汤加枳壳、桔梗。治痘疹后咳嗽胁痛。
柴胡枳芎汤
即小柴胡汤加枳壳、川芎、白芍药。治伤寒身热，两胁疼痛。
小柴胡加干姜牡蛎汤
即小柴胡加干姜、牡蛎。治痞而胸膈满胀。
柴胡饮
即小柴胡汤去半夏、大枣，加大黄、当归、芍药。治一切积热骨蒸，往来寒热，及伤寒发汗不解，肺痿咳嗽，妇人经水不通等症。
青镇丸
即小柴胡汤去大枣，加青黛，姜汁蒸饼为丸。治呕吐脉弦，头痛有汗。
小柴胡加芒硝大黄汤
即小柴胡汤加芒硝、大黄。治妇人伤寒，头痛脉浮，医反下之，邪气乘虚而入，经水闭不行，心下结硬，口燥舌干，寒热往来，狂言如见鬼状，脉浮而数者。
加味小柴胡汤
即小柴胡汤加黄连、白芍药、玄参、升麻。治发斑肌热，潮热，或往来寒热，口苦咽干目眩，耳聋胁痛，胸满心烦，或干呕烦渴，咳嗽。一方加山栀、牡丹皮。
青脾饮
即小柴胡汤去人参，加白术、茯苓、青皮、草果、厚朴。治瘅疟，脉来弦数，但热不寒，或热多寒少，口苦咽干，小便赤涩。
柴胡三白汤
即小柴胡汤去黄芩，加白术、白芍药、白茯苓、黄连。治发热自利，或谵语。气满加砂仁。
复方
柴苓汤
即本方合五苓散。治发热泄泻里虚。
柴平汤
即本方合平胃散。治疟疾。
（《和剂》）柴朴汤
即柴平汤去人参，加独活、前胡、茯苓、藿香。治疟。气弱，加人参、白术。食不化，加神曲、麦芽、山楂。
柴胡四物汤
一名调经汤，即本方合四物汤。治血虚下午发热。
（《指掌》）柴陈汤
即小柴胡汤合二陈汤。治疟，退热和中理气。
柴胡六君子汤
即小柴胡合六君子汤。治虚疟虚热，补中退热。
（仲景）葛根黄芩黄连汤  ***************************
治太阳病桂枝证，医反下之，利不止，喘而汗出者。
葛根（半斤，甘平）　甘草（二两，炙，甘平）　黄芩（三两，苦寒）　黄连（三两，苦寒）
上四味，以水八升，先煮葛根减二升，内诸药，煮取二升，去滓，分温再服。
按：成无己云：《内经》曰甘发散为阳，表未解者，散以葛根、甘草之甘；苦以坚之，里气弱者，坚以芩、连之苦。
（钱氏）升麻葛根汤
用葛根（十五两），升麻、白芍药、甘草（各三两），为末，每服三钱，水煎，去滓，热服，日三服。治大人小儿伤寒斑疹，时气温疫，头痛发热，肢体烦疼，及疮疹发与未发疑似之际，并宜服之。海藏云：《活人》言头痛如破者，连须葱白汤，次又不已者，葛根升麻汤，恐太阳流入阳明，断其路，故以此汤主之。不知升麻乃阳明药，非太阳药也。人或初病太阳证，便与葛根升麻汤，是遗太阳。不惟遗，反引太阳邪气入于阳明，不能解也，其变可胜言哉！
升麻荷叶汤
即升麻葛根汤加苍术、荷叶。治雷头风，如伤寒寒热，头面肿痛。
升麻黄连汤
即升麻葛根汤加芩、连、白芷、犀角，水煎减半，另用水半盏浸川芎（一钱）、荆芥（五分）、薄荷（四分），入前药同煎至一钟服之。治手阳明气盛有余，身以前皆热，况素有积热在胃，致风热上行，故面独热。先以调胃承气加黄连、犀角（各一钱），疏利两三行，以彻其热，次服此汤。气弱人减黄连一半。
升麻附子汤
即升麻葛根汤去芍药，加参、芪、附子、白芷、草蔻、益智、连根葱白。治阳明经气不足，身以前皆寒。此胃气虚，经络之气亦虚，不能上达头面，故大恶风寒。先用附子理中丸数服，以温中气，次服此汤。
升麻胃风汤
即升麻葛根汤去芍药，加苍术、麻黄、羌活、蔓荆、柴胡、藁本、干姜、白芷、当归、草蔻、黄芩。治虚风面肿，能食，麻木，牙关急搐，目内蠕动，胃中有风。
升麻调经汤
即升麻葛根汤加黄芪、桔梗、归须、三棱、蓬术、黄连、黄柏、龙胆、连翘、知母。每服五钱，水煎，去滓，高枕仰卧，噙一口，作十次咽之。另作半料，蜜丸豆大，每服留煎药一口送下百余丸。治妇人夏月带下脱漏不止。
十神汤
即升麻葛根汤加川芎、紫苏、麻黄、白芷、陈皮、香附。治发散温疫，及时感风寒。
（《宝鉴》）秦艽升麻汤
即升麻葛根汤加人参、秦艽、防风、桂枝、白芷。治中风手足阳明经，口眼㖞斜，四肢拘急，恶风寒。
升麻连翘汤
即升麻葛根汤去葛根、芍药，加桔梗、连翘、鼠粘子、防风、黄芩。治时疫热毒喉痹。先用鲜艾研汁灌下，如无，以蛇床子入瓶内烧烟入口即愈。
黄芪芍药汤
即升麻葛根汤加黄芪、羌活。治鼻衄血多，面黄，眼涩多眵，手麻木。
益气聪明汤
即升麻葛根汤加参、芪、蔓荆、黄柏。治饮食不节，劳役形体，脾胃不足，内障耳鸣，或多年目昏暗，视物不能。此药令人目光大，久服无内障、耳鸣、耳聋之患。又令精神过备，元气自益，身轻体健，耳目聪明。
百解散
用升麻葛根汤加苍术（四两）、菖蒲（一两）。治太阳阳明合病。
（《活人》）阳毒升麻汤
用升麻（二分），甘草、黄芩、犀角、射干、人参（各一两），以水三升，煎取一升半，去滓，饮一盏，顷刻再服，以衾覆手足出汗则愈，不愈再服。治伤寒一二日变成阳毒，或服药吐下之后变成阳毒，腰背痛，烦闷不安，面赤狂言，或见鬼，或下痢，脉浮大数，面赤斑斑如锦文，咽喉痛，下脓血，五日可治，七日不可治。《元戎》云治斑在面。
（《活人》）阳毒玄参升麻汤
用玄参、升麻、甘草等分，每服五钱，水煎，去滓温服。治发汗吐下后，毒不散，表虚里实，热发于外，故身斑斑如锦纹，甚则烦躁谵语，兼治咽闭肿痛。《元戎》又云治斑在身。
（《活人》）阳毒栀子仁汤
用升麻、葛根、甘草、黄芩、石膏、知母、杏仁、柴胡、栀子等分，每服五钱，用水一盏，生姜五片，豉百粒，煎至六分，温服。治少阳阳明合病，阳毒伤寒壮热，百节疼痛。
（仲景）升麻鳖甲汤  ***************************
阳毒之为病，面赤斑斑如锦文，咽喉痛，唾脓血，五日可治，七日不可治，升麻鳖甲汤主之。
升麻（二两）　当归（一两）　蜀椒（炒去汗，一两）　甘草（二两）　雄黄（半两，研）　鳖甲（手指大一片，炙）
上六味，以水六升，煮取一升，顿服之，老小再服，取汗。
按：《金匮要略》云：阴毒之为病，面目青，身痛如被杖，咽喉痛，五日可治，七日不可治，升麻鳖甲汤去雄黄、蜀椒主之。及查《肘后》《千金方》阳毒用升麻汤，无鳖甲，有桂；阴毒用甘草汤，无雄黄。并存以俟高明酌用。
（仲景）鳖甲煎丸
用鳖甲（十二分），炙乌扇（三分），烧黄芩（三分），柴胡（六分），鼠妇（三分，熬干），姜（三分），大黄（三分），芍药（五分），桂枝（三分），葶苈（一分，熬），石苇（三分，去皮），厚朴（三分），牡丹（五分，去心），瞿麦（二分），紫葳（三分），半夏（一分），人参（一分），䗪虫（五分，熬），阿胶（三分，炙），蜂窠（四分，炙），赤硝（十二分），蜣螂（六分，熬），桃仁（二分），上二十三味为末，煅灶下灰一斗，清酒一斛五斗浸灰，候酒尽一半，着鳖甲于中，煮令泛燥如胶漆，绞取汁，内诸药煎，为丸如梧子大，空心服十丸，日三服。治久疟结为癥瘕，名曰疟母。
按：《金匮要略》云：《千金方》用鳖甲十二片，又有海藻三分，大戟一分，䗪虫五分，无鼠妇、赤硝二味，以鳖甲煎和诸药为丸。
（《必效》）鳖甲汤
用鳖甲（二两，炙），细辛（二两），桂心（二两），白术（二两），生姜（四两），吴茱萸（二两），白鲜皮（二两），附子（一两半，炮），枳实（二两），茵陈（二两），大黄（三两），用水八升，煮取二升六合，去滓，分三服，服如人行五里又进一服。忌生菜、苋菜、猪肉、桃李、雀肉等。疗天行病七日以上，热势弥固，大便秘涩，心腹痞满，食饮不下，精神恍惚，狂言乱语，脉候沉细，众状之中一无可救，宜服此汤。
（《删繁》）鳖甲汤
用鳖甲（三两，炙），大青（二两），石膏（八两，碎），丹皮（一两），乌梅肉（一两），常山（三两），竹叶（一升），牛膝（三两），甘草（一两），香豉（一升，熬，帛裹），用水九升，煮取三升，分温三服，日三。忌生葱、生菜、鲤鱼、海藻、菘菜、苋菜、芜夷。疗天行三七日至四七日，劳㾓殦玄不歇，热毒不止，乍寒乍热，乍剧乍瘥，发动如疟。一方用天门冬、生地黄。○㾓，骨节疼也。
（《济生》）鳖甲饮子
用鳖甲（醋炙）、白术、黄芪、草果、槟榔、橘红、厚朴（制）、甘草（炙）、川芎、芍药各等分，每服四钱，水一盏，姜（七片），枣（一枚），乌梅少许，煎七分，温服。治疟疾久不愈，胁下痞满，腹中结块，名曰疟母。
（《百一》）芎归鳖甲饮
用川芎、当归、鳖甲（醋炙）、茯苓、青皮、陈皮、半夏、芍药各等分，每帖二两，用水二钟，生姜（五片），枣（二枚），乌梅（一枚），煎至一钟，食远服。热多，加柴胡。寒多，加草果。治劳疟，表里俱虚，真元未复，疾虽暂止，少劳复来。
（仲景）甘草汤  ***************************
治少阴病二三日，咽痛者，可与甘草汤，不瘥者，与桔梗汤。又治伤寒脉代心悸，动危困者。
甘草（二两，甘平）
上一味，以水三升，煮取一升半，去滓，温服七合，日二服。
（仲景）桔梗汤
一名甘桔汤，宋仁宗名如圣汤，即甘草汤加桔梗（一两）。《金匮》治肺痈，咳而胸满，振寒脉数，咽干，时出浊唾腥臭，久久吐脓如米粥者，服之则吐脓血也。亦治血痹。
按：成无己云：阳邪传于少阴，邪热为咽痛，服甘草汤则瘥。若寒热相搏为咽痛者，服甘草汤，若不瘥，与桔梗汤，以和少阴之气。盖桔梗辛温以散寒，甘草甘平以除热，甘桔相合以调寒热。
海藏加减法：
加诃子皮（二钱），煎，去滓饮清，名诃子散。治失音无声。
如欬逆上气者，加陈皮。
如涎嗽者，加知母、贝母。
如酒毒者，加葛根。
如少气者，加人参、麦门冬。
如唾脓血者，加紫菀。
如疫毒肿者，加鼠粘子、大黄。
如欬渴者，加五味子。
如呕者，加生姜、半夏。
如目赤者，加栀子、大黄。
如胸满，膈不利者，加枳壳。
如不得眠者，加栀子。
如心胸痞者，加枳实。
如肤痛者，加黄芪。
如面目肿者，加茯苓。
如咽痛者，加鼠粘子、竹茹。
如肺痿者，加阿胶，能续气。
如发斑者，加防风、荆芥。
如声不出者，加半夏。
（《三因》）荆芥汤
即甘桔汤加荆芥、生姜。治咽喉肿痛，语音不出，咽之痛甚。
桔梗甘草栀子汤
用桔梗、甘草、栀子等分，治豆疮烦躁。
（仲景）大黄甘草汤
用大黄（四两），甘草（一两），水三升，煮取一升，温服。治内热炽盛，幽门不通，上冲吸门，食入反出。
枳壳汤
枳壳（五两），甘草（二两），末之，葱白汤调下。治腰背气动发痛。
（《活人》）枳桔汤
用枳壳、桔梗等分，水煎，温服。治胸中痞满不痛。
清神汤
即枳桔汤内加甘草、防风，水煎服。治口舌生疮，及咽中疮。
（海藏）桔梗汤
即甘桔汤加连翘、薄荷、山栀、黄芩，入竹叶煎服。治热肿喉痹。春倍加防风，夏倍加黄芩、知母，季夏淫雨倍加羌活，秋加桂（五钱），冬加桂（一两），以意消息，随证加减用之，治热在上焦，身热脉洪，无汗多渴者。
上清丸
即甘桔汤加薄荷、防风、川芎、砂仁，为细末，蜜丸如龙眼大，噙化。治咽喉肿痛，痰涎壅盛。
泻白散
即清神汤去枳壳，加地骨皮，作散，白汤调，或煎服。治肺火。
如圣汤
即甘桔汤加麦门冬、牛蒡子。一方加荆芥、防风、连翘。治痰，清热利咽喉诸症。
（钱氏）凉膈散
即海藏桔梗汤去桔梗，加大黄、朴硝。治大人小儿积热烦躁，多渴面热，唇焦咽燥，舌肿喉闭，目赤鼻衄，颔颊结硬，口舌生疮，谵语狂妄，肠胃燥涩，便溺闭结，睡卧不安。《本事方》无黄芩，有赤芍药、干葛。
（《宣明》）加味转舌膏
即桔梗汤加远志、石菖蒲、防风、川芎、柿霜、犀角、玄明粉、酒大黄，为末，蜜丸如弹子大，朱砂为衣，临卧薄荷汤下。治中风失音不语之症。
双和散
即凉膈散合四物汤。能益血泄热。
（钱氏）泻黄散
即凉膈散去连翘，加藿香、石膏。治脾热。一方并去大黄、芒硝，名泻脾散。
防风通圣散
即双和散去地黄，加麻黄、桔梗、石膏、滑石、防风、荆芥、白术。治一切风热，大便秘结，小便赤涩，头面生疮，咽喉肿痛，眼目赤疼。
清咽利膈汤
即凉膈散加防风、荆芥、玄参、桔梗、黄连、牛蒡子。治咽喉肿痛，痰涎壅盛。
芍药清肝散
即凉膈散去连翘，加防风、荆芥、羌活、桔梗、柴胡、前胡、川芎、芍药、白术、知母、滑石、石膏。治眵多眊燥，紧涩羞明，赤脉贯睛，脏腑秘结者。
（《统旨》）犀角防风汤
即凉膈散去大黄、芒硝，加犀角、桔梗、石膏、滑石、羌活、独活、天麻、麻黄、防风、荆芥、全蝎、细辛、当归、白术。治一切诸风，口眼㖞邪，手足亸拽，言语謇涩，四肢麻木。若大便秘结，加大黄（一钱）。
（仲景）大续命汤  ***************************
《外台》名续命汤，《范汪》同，云是仲景方，治肝厉风，卒然喑哑，依古法用大小续命二汤，通治五脏偏枯贼风，及产妇老小等方。
麻黄　芎藭（各三两）　干姜　石膏　人参　当归　桂心　甘草（各二两）　杏仁（四十枚）
上九味，㕮咀，以水一斗，先煮麻黄两沸，掠去沫，内诸药，煮取三升，分三服。
（《千金》）大续命汤
即前方去甘草，加黄芩，煎好去滓，入荆沥，煮数沸，分四服。能言未瘥，后服小续命汤。旧无荆沥，《千金》增之，其效如神。《千金翼》有甘草。
（《深师》）西州续命汤
即大续命汤去人参，倍麻黄、石膏，加黄芩（一两），减甘草、当归、干姜（各一两）。治中风入脏，身体不自收，口不能语，冒昧不识人，拘急肩痛，不得转侧，稍能自觉，勿熟眠卧，可厚覆，小汗出已，渐渐减衣，勿复大覆，可熟眠矣。前服不汗者，更服一升，汗后稍减五合，一服安稳乃服，勿顿服也，汗出勿复服。先患冷汗者不可服。羸人但当稍与五合为佳。《胡洽》、文仲、《肘后》《千金》同。
小续命汤
即大续命汤去干姜、石膏、当归，加芍药、黄芩（八味各一两），防风（一两半），附子（一枚），生姜（五两）。《外台》同。《小品》《千金翼》有防己（一两）。《深师》《古今录验》有白术（一两），无杏仁。《录验》一方有当归、石膏，一方无桂心，名续命汤。《救急》无芎藭、杏仁。《延年》无防风。《梁卿得效方》有茯神、细辛、白鲜皮、羌活，无芍药、黄芩。《千金》一方无人参、芍药、杏仁，有独活、当归、葛根、细辛、茯苓，治卒中风欲死，身体缓急，口目不正，舌强不能语，奄奄忽忽，神情闷乱，诸风服之皆验，不令人虚。
按：《外台秘要》云：余昔任户部员外，忽婴风疹，便服此汤，三年之中凡得四十六剂，风疾迄今不发。余曾任殿中少监，以此状说向名医，咸云此方为诸阳之要药，又云此方甚良，不瘥，合三四剂必佳，取汗随人风轻重虚实也。有人脚弱，服此方至六七剂得瘥。有风疹家，天阴节变辄合之，可以防喑也。忌猪肉、冷水、海藻、菘菜、生葱。梁卿云：每一服相去七八里许，覆取汗，可服三剂，间五日一进，若老弱虚羸须间十日以上，不可频服。
加减法：
精神恍惚，加茯神、远志。
骨节烦疼，有热者，去附子，倍芍药。
心烦多惊，加犀角。
骨节疼痛，此有寒湿，倍加官桂、附子。
呕逆腹胀，加半夏，倍人参。
燥闷，大便涩，去附子，倍芍药，入竹沥。
脏寒下痢，去防己、黄芩，倍附子，加白术。
自汗，去麻黄、杏仁，加白术。
脚膝弱，加牛膝、石斛。
身疼，加秦艽。
腰痛，加桃仁（去皮尖，炒），杜仲（姜汁炒）。
易老加减法：
凡治中风，不审六经之形证加减，虽治与不治无异也。
麻黄续命汤
治中风无汗恶寒，本方中麻黄、防风、杏仁各加一倍。
桂枝续命汤
治中风有汗恶风，本方中桂枝、芍药、杏仁各加一倍。
白虎续命汤
治中风身热无汗，不恶寒而渴，本方中加知母、石膏各一钱四分，去附子。
葛根续命汤
治中风身热，有汗恶风，本方中加葛根、官桂、茯苓各一钱半。
附子续命汤
治中风无汗身凉，本方中加附子一倍，干姜一钱。
桂附续命汤
治中风有汗无热，本方中加桂、附、甘草各一倍。
羌活连翘续命汤
治中风肢节挛痛不仁，本方中加羌活、连翘各一钱五分。
八风续命汤
即小续命汤去芍药、川芎、防风、附子，加当归、独活、干姜（各一两）、石膏五钱，治半身不遂，手脚拘急，体强身冷，角弓反张，不语狂言等证。
（《元戎》）独活续命汤
即小续命汤有防己，加白花蛇、独活、干蝎（各三钱），治卒暴中风，不省人事，渐觉半身不遂。
（《元戎》）白华续命汤
即独活续命汤去黄芩、芍药、杏仁、防己，加天麻、僵蚕、白术、藁本、赤箭、细辛、白附子、半夏、白茯苓，治卒中急风，牙关紧急，精神昏愦。
（《千金》）续命煮散
即小续命汤去芍药、黄芩，加独活、防己、茯苓、升麻、细辛、石膏、白术，为粗末，内小绢袋，以水和生姜煮服，日日服之，慎风冷，大良，治诸风无问轻重。
（仲景）瓜蒌薤白白酒汤  ***************************
治胸痹之病，喘息咳唾，胸背痛，短气，寸口脉沉而迟，关上小紧数。
瓜蒌实（一枚，捣）　薤（半斤）　白酒（十升）
上三味，同煮取二升，分温再服。
（仲景）瓜蒌薤白半夏汤
即前方加半夏（半升），减薤白（五两），煮取四升，温服一升，日三服。治胸痹不得卧，心痛彻背者。
（仲景）枳实薤白桂枝汤
即前方加枳实（四枚）、厚朴（四两）、桂枝（一两），不用白酒，以水五升先煮枳实、厚朴，取二升，去滓，内诸药，煮数沸，分温三服。治胸痹，心中痞气，气结在胸，胸满，胁下逆抢心。
（仲景）瓜蒌瞿麦丸
用瓜蒌根（二两）、茯苓、薯蓣（各三两）、附子（一枚）、瞿麦（一两），末之，炼蜜丸如梧子大，饮服三丸，日三服，不知，增至七八丸。治淋而小便不利者，有水气，其人苦渴，以小便利、腹中温为知。
（仲景）瓜蒌牡蛎散
用瓜蒌根、牡蛎（熬），等分，为细末，饮服方寸匕，日三服。治百合病，渴不瘥者。
（仲景）瓜蒌桂枝汤
用桂枝汤加瓜蒌（二两）。治太阳病，其证备，身体强几几然，脉反沉迟，此为痉，此汤主之。
（仲景）百合知母汤  ***************************
治百合病发汗后者。
百合（七枚，擘）　知母（三两，切）
上先以水洗百合，渍一宿，当白沫出，去其水，更以泉水二升，煎取一升，去滓，别以泉水二升，煎知母取一升，去滓，后合和煎取一升五合，分温再服。
（仲景）百合鸡子汤
即百合知母汤去知母，加鸡子黄（一枚），以泉水煎百合如前法，取汤一升，去滓，内鸡子黄搅匀，煎五分，温服。治百合病吐之后者。
（仲景）滑石代赭汤
即百合知母汤去知母，加滑石（三两，碎绵裹）、代赭石（如弹丸大一枚，碎绵裹），以泉水煎百合如前法，取汤一升，去滓，另以泉水二升煎二石，取一升，去滓，合和重煎，取一升五合，分温服。治百合病下之后者。
（仲景）百合地黄汤
即百合知母汤去知母，加生地黄汁（一升），以泉水煎百合如前法，取一升，去滓，内地黄汁，煎取一升五合，分温再服，中病勿更服，大便常如漆。治百合病不经吐下发汗，病形如初者。
（仲景）百合洗方
以百合（一升），水一斗渍之一宿，以洗身，洗已，食煮饼，勿以盐豉也。治百合病一月不解，变成渴者。渴不瘥者，用瓜蒌根、牡蛎（煅）等分，为细末，饮服方寸匕，日三服。
（仲景）百合滑石散
百合（一两，炙），滑石（三两），为散，饮服方寸匕，日三服，当微利者止服，热则除。治百合病变发热者，或云寒热者。
（《元戎》）百合瓜蒌牡蛎汤
百合、瓜蒌根、牡蛎各等分，为散，汤服方寸匕，日三服。治百合病不瘥。
（海藏）百合四君子汤
即百合合四君子汤，治老弱虚人不得眠，又治解㑊，尺脉缓涩。尺主腹背，缓为热中，涩为无血，故解㑊而不可名之。然热不热，寒不寒，弱不弱，壮不壮，宁不可名，为之解㑊也，惟百合一证与此比比相若。
百花膏
百合、款冬花等分，为细末，蜜丸如龙眼大，每服一丸，细嚼，或噙化。治喘嗽不已，痰中有血。
（《小品》）百合散
百合随多少，熬令黄色，末之，每饮服方寸匕，日三服。治百合病，腹中满痛者。《千金》用干百合为末，温水服二钱，一日二服，治耳聋耳痛。
（《圣惠》）百合膏
用新百合（四两），蜜和蒸软，时时含一片吞津。治肺脏壅热咳嗽者。《卫生易简方》用新百合捣汁，和水饮之，治肺病吐血，亦可煮食。
（《食忌》）百合汤
用百合煮浓汁服一升，治阴毒伤寒良，此孙真人方也。
（《圣济》）骨哽方
用百合（五两）研末，蜜水调，围颈项包住，不过三五次即下。
（《和剂》）香薷饮  ***************************
治伏暑引饮，口噪咽干，或吐或泻，并皆治之。
香薷（去土，八两）　白扁豆（微炒，去壳，四两）　厚朴（去皮，姜汁炒，四两）
上三味，㕮咀，每服三钱，水一盏，入酒少许，煎七分，沉冷服之。一方加黄连（二两，姜汁炒令黄色），名黄连香薷散。如有搐溺，加羌活煎服。
（《经验》）香薷汤
即香薷饮加茯神（四两）、甘草（二两），为末，沸汤点服。加盐少许亦可。
（《百一》）十味香薷饮
即香薷饮加异功散、黄芪、木瓜，为末，每服二钱，热汤或冷水调服。消暑气，和脾胃。
（《澹寮》）六和汤
即十味香薷饮去黄芪、白术、陈皮，加砂仁、杏仁、半夏、藿香，姜枣煎服。治心脾不调，气不升降，霍乱吐泻，寒热交作，伤寒阴阳不分，冒暑伏热烦闷，或成痢疾，中酒烦渴畏食。
（《和剂》）香薷丸
即香薷汤去厚朴、扁豆，加紫苏、木瓜、藿香、檀香、丁香，为细末，蜜丸。治大人小儿伤暑伏热，瞀闷昏眩，一切暑病，每服一二丸，细嚼，温汤下。
（《和剂》）枇杷叶散
即香薷饮去扁豆，加枇杷叶、陈皮、丁香、木瓜、茅根、麦冬、甘草，为细末，每服二钱，生姜三片煎服，或用井花水调下。治中暑伏热，烦渴引饮，呕哕恶心，头目眩晕。
消暑十全散
即香薷汤加紫苏、藿香、檀香、白术、木瓜、生姜。治伏暑胃气不和，心腹满痛。
加味香薷饮
即香薷汤合四苓散，加芍药、陈皮、黄连、黄芩、木瓜。治暑疟。
（《胡洽》）香薷煎
用干香薷（五十斤，剉），入釜中，以水淹过三寸，煮使气力都尽，去滓澄之，微火煎至可丸桐子大，一服五丸，日三服，渐增，至小便利则愈。治水病洪肿。
（《深师》）薷术丸
用香薷叶（一斤），水一斗熬膏烦去滓，再熬成膏，加白术末（七两），和丸桐子大，每服十丸，米饮下。治通身水肿。
李时珍曰：世医治暑，概以香薷饮，然暑有乘凉饮冷，致阳气为阴邪所遏，遂病头痛，发热恶寒，烦燥口渴，或吐或泻，或霍乱者，宜用，以发越阳气，散水和脾。若饮食不节，劳役作丧之人伤暑，大热大渴，汗泄如雨，烦躁喘促，或泻或吐，乃劳倦内伤之症，必用东垣清暑益气汤、人参白虎汤之类，以泻火益元可也，若用香薷，是重虚其表，而又济之以热矣。盖香薷乃夏月解表之药，如冬月用麻黄，气虚者勿多服，今人不知暑伤元气，概用代茶，谓能辟暑，真痴前说梦，且性温不可热饮，反致吐逆，冷服则无拒格之患。
（《广济》）扁豆汤
用香薷叶、扁豆叶（各一升），木瓜（一枚切），干姜（一两切），以水六升，煮取二升五合，去滓，分温三服，服别相去如人行六七里。治霍乱吐利。
芎辛汤  ***************************
治头风，鼻塞声重，肩背拘急。
川芎（半两）　细辛（二钱）　甘草（一钱半）
上为粗末，水煎，去滓，临卧分二服。一法加白芷、辛夷、甘菊，治鼻出黄水，浊涕不绝，脑痛目昏。一法以细辛（二钱），川芎、白芷减半，为细末，搐入鼻中，治头痛。
（《三因》）芎辛汤
即芎辛汤加附子、川乌、南星、干姜等分，每服四钱，姜五片，芽茶少许，水煎服。治一切偏正头痛不可忍者。除发热者不当服，其余痰厥、饮厥、肾厥等症，只以此药调钟乳粉间服，治头痛紧捷之法无以逾此。头痛多用石膏，取其能坠痰饮，恐其性寒，故以钟乳代之。
白龙丸
即芎辛汤加藁本、白芷各等分，为细末，每药四两，入煅过石膏半斤，水丸，每两分作八丸，薄荷清茶食后嚼下一丸。治男妇一切风症，遍身疮癣，手足顽麻，偏正头疼，鼻塞脑闷，大解伤寒头风，又治雾露之气，或发热。疗风蛀牙疼，用一丸分作三次干擦，后用盐汤漱之，更用葱茶嚼下。
通关散
即芎辛汤加抚芎、川乌、白芷，为细末，每服一钱，葱白、茶清或薄荷汤调下。治中风伤寒，发热恶风，头痛目眩，鼻塞声重，肩背拘急，身体酸疼，肌肉瞤动，牙关紧急，久新头风，眼暗。
川芎丸
即芎辛汤加防风、薄荷、桔梗，为末，炼蜜丸如芡实大，食后、临卧，茶清细嚼一丸。消风壅，化痰涎，利咽膈，清头目。治头痛旋眩，心忪烦热，颈项紧急，肩背拘蜷，肢体烦疼，皮肤瘙痒，脑昏目疼，鼻塞声重，面上游风，状如虫行。
（《局方》）五积散
调中顺气，除风冷，化痰饮。治脾胃宿冷，腹肋胀痛，胸膈停痰，呕逆恶心，或外感风寒，内伤生冷，心腹痞闷，头目昏痛，肩背拘急，肢体怠惰，寒热往来，饮食不进，及妇人血气不调，心腹撮痛，经候不调，或闭不通。
麻黄（去根、节，六两）　肉桂（去粗皮）　芍药（各三两）　甘草（炙，三两）　苍术（米泔浸，廿四两）　厚朴（去粗皮，四两）　陈皮（去白，六两）　半夏（汤洗七次）　茯苓（各三两）　枳壳（去瓤，炒，六两）　桔梗（去芦头，十二两）　川芎　当归（去芦。各三两）　干姜（炮，四两）　白芷（三两）
上除肉桂、枳壳二味别为粗末，外十三味同为粗末，慢火炒令色转，摊冷，次入桂、枳壳末令匀，每服三钱，水一盏半，入生姜三片，煎至一盏，去滓温服。
按：海藏《五积论》云：麻黄、桂、芍药、甘草，即麻黄桂枝各半汤也；苍术、甘草、陈皮、厚朴，即平胃散；枳壳、桔梗、陈皮、茯苓、半夏，即枳桔二陈汤；兼川芎当归汤治血，又加干姜，为厚朴散，此数药相合，为解表温中泄热之剂，去痰消痞调经之方，虽为内寒外感表里之分所制，实非仲景表里麻黄桂枝姜附之的方也。至于冷积呕吐，泄痢症瘕，时疾疫气，项背拘急，加葱白、豆豉。厥逆，加吴茱萸。寒热欬逆，加枣。妇人难产，加醋。始知用之非一途也，惟知活法者择之。
（洁古）大羌活汤  ***************************
一名九味羌活汤，一名冲和汤，治伤寒脉浮紧，伤风脉浮缓，并解两感恶候。
羌活　防风　苍术（各一钱五分）　细辛（五分）　川芎　白芷　生地黄　黄芩　甘草（各一钱）
上水二钟，煎八分。陶节庵《捶法》用生姜（三片）、枣（二枚）煎一钟，加葱白（捣汁五匙）入药，再煎一二沸，食后温服，被覆取微汗为度。如无汗，啖热稀粥助之。炼蜜作丸服尤妙。
按：洁古云：有汗不得服麻黄，无汗不得服桂枝，若未瘥，其变不可胜言，故立此法，不犯三阳禁忌，解表神方。海藏云：伤寒得伤风脉，伤风得伤寒脉，故仲景有大青龙之剂，及汗出过多戒不可服，有筋愓肉瞤之证。许学士谆谆以此，则知麻黄桂枝不可轻用。及韩氏又有桂枝之戒，至杨氏《明理》特有五见脉体，非精于持诊者，未易能也。先师洁古老人博采众方，别立此法，无问有汗无汗，中风中寒，悉治。使喜温者去五积之变热，好凉者除双解之变寒，虽市夫农子用而无失。
（《局方》）羌活散
即本方去苍术、白芷、生地，加前胡、麻黄、白茯苓、蔓荆子、枳壳、石膏、菊花。治风气不调，头目昏眩，痰涎壅滞，遍身拘急，风邪寒壅，头痛项强，鼻塞声重，肢节烦疼，天阴风雨预觉不安。
（洁古）羌活地黄各半汤
即大羌活汤同生地黄等分，解利两感伤寒有神，详说见《难知》。
加减冲和汤
即大羌活汤去苍术、细辛，加白术、黄芪，治头痛发热，恶风自汗，脉浮缓者。
神术汤
即大羌活汤加石膏、知母，治夏月感冒风邪。
（洁古）羌活愈风汤
即大羌活汤合羌活散及十全大补汤，去白术，加地骨皮、防己、柴胡、独活、薄荷、知母、秦艽、枸杞、杜仲、半夏、厚朴，共三十三味，内芩、苓（各三钱），生、苍、石、芍（各四钱），桂（一钱），余各二钱，和均，每服一两，水二钟煎一钟，温服。天阴加生姜三片。疗肝肾虚，筋骨弱，语言难，精神愦，是中风湿热内弱者，是以风热体重也，或瘦或肥，偏枯不遂，或恐而健忘，或喜而多思，皆精不足也，此药能安心养神，调和阴阳。
（《局方》）香苏散  ***************************
治四时感冒风邪，头痛发热者，及瘟疫伤寒。
紫苏　香附（醋制，去毛。各二两）　陈皮（去白，一两）　甘草（半两）
上四味，为粗末，每服三钱，水一盏煎至七分，去滓热服，不拘时候，日三服。若作细末，只服二钱，入盐点服。如头痛，加川芎、白芷（各一两）。
愚按：《太平惠民局方》云：昔有白发老人授此方与一富人家，其家合施，当大疫，城中病者皆愈。其后疫鬼问富人，富人以实告，鬼曰：此老教三人矣。稽颡而退。《内经》曰辛甘发散为阳，又曰风淫所胜平以辛，佐以苦甘，香附味辛苦甘，辛能散，苦能降，甘能和，且香而能窜，能辅正除邪，故以为君，紫苏辛温能散风寒而发表，陈皮辛温能下气燥湿，甘草甘平能和中辅正，所以治瘟疫四时不正之气也。
芎苏散
用枳壳二陈汤加川芎、紫苏、柴胡、干葛。治头痛发热，恶寒咳嗽，吐痰气汹。
（《和剂》）参苏饮
用芎苏饮去川芎、柴胡，加人参、前胡、木香。治感冒风邪，发热头痛，咳嗽声重，涕唾稠粘，此药大解肌热，快膈。
十味和解散
用白术（一钱半），桔梗（去芦），人参（去芦），甘草（炙），陈皮（去白），枳壳（去瓤，麸炒），赤芍药，厚朴（姜制），当归（各一钱），防风（去芦，七分），上㕮咀，作一服，用水一钟，生姜（三片），葱白（三根），煎至一钟，不拘时服。
治感冒风寒，头疼发热，发散风邪。
（《肘后》）葱豉汤  ***************************
疗伤寒有数种，庸人不能分别，今取一药兼疗者。若初觉头痛身热，脉洪，起一二日者服之。
葱白（一虎口，一用十四茎）　豉（一升，绵裹）
上二味，以水三升，煮取一升，顿服取汗。若汗不出，加葛根（三两），一方更加升麻（三两），水五升，煮取二升，分温再服，徐徐服亦得，必得汗即瘥。若不得汗，更作加麻黄（三两，去节）服，取汗出为效。一方用葱白（二两半）、豉（半斤），一方用葱白（一握）、米（三合）、豉（一升），先以水一斗煮米，少时下豉，后内葱白，令大熟，取三升，分温三服，则出汗。
葛根豆豉汤
用葛根（四两），以水一斗，煮取三升，内豉（一升），更煮取一升半，分温再服，取汗为瘥。一方，捣生葛根汁（一二升）服亦佳。
盐豉汤
用豉（三升，绵裹），盐（一两），以水七升，煮取二升半，去滓，内蜜（一升），大煮三沸，顿服一升，安卧当吐。如不吐，更服一升，取吐为效。疗伤寒汗出不歇已三四日，胸中恶，欲令吐者。
（《深师》）葛根葱豉汤
用葛根（半斤），乌梅（十四枚），葱白（一握），豉（一分，绵裹），上四味，切，以水九升，煮取三升，分为三服，初一服便厚覆取汗，汗出粉之。疗伤寒一日至三日，应汗者。
（《延年》）栀子汤
用栀子、黄芩（各三两）、豉（一升，熬，绵裹）、葱白（切，一升）、石膏（四两，碎，绵裹）、干姜（四两，切），以水七升，煮取二升六合，去滓，分温三服，如人行八九里再服。忌酒、面、生冷等物。主天行一二日，头痛壮热，心中热者。
（《救急》）豉尿汤
用豉（一升），葱白（切，一升），童便（三升），先熬豉及葱白令相得，则投童便，煮取一升，澄清，及热顿服，或汗或利，但瘥则止。如未，更进一剂，频用有效。疗天行，热气头痛，骨肉酸疼壮热。若初病，一日在毛发，二日在皮肤，三日在肌肉，未得取利，宜服此。
（《救急》）柴胡汤
用麻黄（二两，去节）、柴胡（三两）、黄芩（三两）、甘草（二两，炙）、石膏（五两碎，绵裹）、干葛（三两）、葱白根（切，一升），勿留青处，青即热，白即冷。一作桑根皮、豉（七合，绵裹），三沸去之，以水九升宿渍药，明旦先煮麻黄令沸，掠去沫，后并诸药煮取一升七合，分三服，服相别去三食顷，良久覆取汗出，以粉拭之。恶寒者，加桂心。忌苋菜、生葱、生菜、野猪肉、芦笋。
（《仁则》）解肌葛根五物饮
葛根（切，五合）　葱白（切，一升）　生姜（切，一合）　豉（一升，帛裹）　粳米（二合，研碎）
以水五升，煮取豉以上四味，取三升半汁，去滓，内粳米屑，煮令米烂，带热顿服，候尽，微覆取汗。无所忌。
（《广济》）柴胡汤
用升麻（六分）、柴胡（八分）、芍药（六分）、甘草（五分）、石膏（十二分，碎）、麦门冬（去心）、葱白（半分）、香豉（六分，帛裹）、生姜（六分）、竹叶（洗，切，八升），以水九升，煮取二升半，绞去滓，分温三服，服别如人行六七里顷进一服，不吐不利瘥。忌海藻、菘菜、热面、油腻。
（《广济》）鼠屎汤
用雄鼠屎（三七枚熬末，汤成下）、干葛（二两）、栀子（十四枚，擘）、葱白（切，一升）、豉（八合），以水三升，煮取一升七合，去滓，内鼠屎末，分温二服，服别相去如人行六七里，微汗内消，不利。疗患天行热气瘥后，劳发头痛，如初病者。
（《元戎》）七味葱白汤
用葱白、生姜、盐豉、葛根、麦门冬、干地黄等分，用水一杓扬之无数，名曰涝水，以煎前药，三分去二，去滓，分作二服，覆首出汗。许仁则云：伤寒或因气劳，或因力劳，或因食劳，此方主之。其病如强力持重，行步而发者，力劳也。
（《仁则》）葱白姜蕤五味饮
用葳蕤（五两）、葱白（一升）、豉（一升，帛裹）、粳米（三合，研碎）、雄鼠屎（七枚，末之），以水七升，先煮三味，取汁四升，去滓，内粳米屑，煮米熟讫，内鼠屎末搅调，顿服，覆被安卧，取汗瘥。疗天行瘥后劳发，服葱白七味饮未愈者。
（《活人》）连须葱白汤
用葱白（连须，半斤），生姜（二两），以水二升，煮取一升，去滓，分二三服。治伤寒发汗未已，头疼如破者。如不瘥，用后葛根葱白汤。
（《元戎》）葱姜汤
用葱白（十茎），生姜（三片），以水三升，煎取一升，分三服，取汗为度。治妊娠伤寒。
（《元戎》）葛根葱白汤
即葱姜汤加葛根、芍药、川芎、知母，以水三升，煮取一升，去滓，分二服。治详连须葱白汤下。
（《活人》）麻黄葛根葱豉汤
即葱豉汤加麻黄、葛根，水煮麻黄去沫，次下葛根煎二十沸，次下豉，次下葱白，煎成去滓，温服，少时以葱醋粥投之，覆衣取汗。治伤寒二三日，头项腰脊痛，恶寒，脉浮而紧者，分两随症定夺。
（《广济》）枳实汤
用枳实（三枚，炙）、栀子（十四枚，擘）、葱白（切，一升）、香豉（半升）、鼠屎（二七枚），以水一升，煎取二升五合，分温三服，服别相去如人行六七里又服，内消，不利。疗患数日复劳发者。
葱白一物汤
用葱白二把煎汤服，取汗。
愚按：伤寒法仲景，此万古不易之论也。但其言简奥，浅识不能探赜，后世洁古乃立九味羌活汤，自谓不犯三阳禁忌，解表神方，然投之徒使汗出淋漓，其病不解，不若葱豉、葱姜等汤最为稳当，且便于穷乡僻壤，不可以其易而忽之。

卷二  ——————————————————————————————————————————————————————————————————————————————————————————

（仲景）栀子豉汤  ***************************
治汗吐下后，虚烦不得眠，心中懊憹，及发汗若下之，而烦热胸中窒者。伤寒五六日，大下之，身热不去，心中结痛者。又治阳明病下之，其外有热，手足温，不结胸，心中懊憹，不能食，但头汗出者。
栀子（十四枚，擘，苦寒）　香豉（四合，绵裹，苦寒）
上二味，以水四升，先煮栀子得二升半，内豉煮取一升半，去滓，分为二服，温进一服，得吐则止后服。
按：成无己云：《内经》曰：其高者因而越之，其下者引而竭之，中满者泻之于内，其有邪者渍形以为汗，其在皮者汗而发之。治伤寒之妙虽有变通，终不越此数法也。伤寒邪气自表传里，留于胸中，邪在高分则可吐之，是越之之法。然吐症亦自不同，如未经汗下，实邪蕴郁，谓之膈实，宜瓜蒂散，乃吐胸中实邪也。若发汗吐下，邪气乘虚留于胸中，谓之虚烦，宜用栀子豉汤，乃吐胸中虚邪也。又曰：酸苦涌泄为阴，苦以涌吐，寒以胜热，栀子、香豉相合而为吐剂宜矣。又曰：凡用栀子汤，病人旧微溏者不可服。
（仲景）栀子甘草豉汤
即栀子豉汤加甘草（二两）。治症同前而少气者。盖少气则气为热抟，散而不收者，甘以补之也。
（仲景）栀子生姜豉汤
即栀子豉汤加生姜（五两）。治证同前而呕者。盖呕则气为热抟，逆而不散者，辛以散之也。
（仲景）栀子厚朴汤
即栀子豉汤去豉，加厚朴（四两，姜炙）、枳实（四枚，去瓤，炙令黄）。治伤寒下后，心烦腹满，卧起不安者。盖用栀子之苦以涌虚烦，枳、朴之苦以泄腹满也。
（仲景）栀子干姜汤
即栀子豉汤去豉，加干姜（二两）。治伤寒医以圆药大下之，身热不去，微烦者。盖用干姜之辛热以复正气也。
（仲景）栀子柏皮汤
即栀子豉汤去豉，加炙甘草、黄柏（各一两）。治伤寒身黄发热者。
（仲景）栀子大黄汤
即栀子豉汤增豉（六合），加大黄（一两）、枳实（五枚）。治酒黄疸，心中懊憹或热痛。
（仲景）大黄硝石汤
即栀子柏皮汤去甘草，增黄柏，加大黄、硝石（各四两）。治黄疸腹满，小便不利而赤，自汗出，此为表和里实，当下之。
（仲景）茵陈蒿汤
用栀子鼓汤去豉，加茵陈蒿（六两）、大黄（二两）。治谷疸之为病，寒热不食，食即头眩，心胸不安，久久发黄为谷疸。又治阳明病，但头汗出，身无汗，剂颈而还，身必发黄。伤寒七八日，身黄如橘子色，小便不利，腹微满者。成无己云：小热之气，凉以和之；大热之气，寒以取之。茵陈、栀子之苦寒以逐胃燥，大黄之苦寒以下疹热。
（仲景）瓜蒂散  ***************************
治病如桂枝证，头不痛，项不强，寸脉微浮，胸中痞硬，气上冲咽喉不得息者，此为胸有寒也，当吐之。
瓜蒂（一分，熬黄，苦寒）　赤小豆（一分，酸温）
上二味，各别捣筛为散已，合治之，取一钱匕，以香豉一合，用热汤七合煮作稀糜，去滓，取汁和散，温顿服之，不吐者少少加，得快吐乃止。诸亡血虚家不可与服。
按：成无己云：华佗曰四日在胸则可吐之，此迎而夺之之法也。《千金方》曰气浮上部，填塞心胸，胸中满者，吐之则愈，此随证治之之法也。大约伤寒四五日，邪气客于胸中之时也加之。胸中烦满，气上冲咽喉不得息者，则为吐证具，乃可投诸吐药，而万全之功有之矣。又云：其高者越之，越以瓜蒂、香豉之苦；在上者涌之，涌以赤小豆之酸。《内经》曰：酸苦涌泄为阴。
（仲景）一物瓜蒂散
即前方只用瓜蒂（二七个），以水一升，煎取五合，去滓，顿服。治太阳中暍，身热疼重，而脉微弱，此以夏月伤冷水，水行皮中所致也。又治伤寒三四日者，或觉心满坚硬，脚手心但热，变黄不治，而欲死者，用瓜蒂为细末，每用一字吹鼻，令黄水出，余残末水调服之，得呕黄水一二升乃愈。
（宋氏）㗜鼻瓜蒂散
用瓜蒂（十四个）、丁香（一个）、黍米（四十九粒），为细末，噙水，取一字㗜鼻，下黄涎。
按：《衍义》云：瓜蒂即甜瓜蒂也。瓜蒂成熟自落，其蒂在蔓茎上，采得，曝干，不拘多少，为细末，量病轻重，每服一二钱匕，腻粉一钱匕，以水半合调匀，灌之。
又治偏正头痛久不愈，服诸药及针刺不效者，以其湿在头也，瓜蒂一味，为细末，以少许㗜之，鼻中清水徐徐出，一昼夜湿尽痛止为度，此亦吐之意也。经云湿气在上以苦吐之，故邪在胸中者服之，邪在头目者㗜之，皆吐之属也。张子和云：点目、出泪、㗜鼻、沥涕、口食、漉涎，皆有以同乎吐也。问：古今吐法不一，在胸中者或㗜之，在头者或吐之，何也？答曰：头为天之天，肺为天之地，鼻为肺之窍，胸为肺之腑，总而言之，皆在心君之上，无形之神，至高之分，故用之错而效之同也。又治小儿久患风痫，缠喉风痹，及大人风涎潮热，发则不省人事，酒积食劳，黄疸脾湿，肿满劳热上喘，肌热咳嗽，中满眩晕，膈实痰饮，痰厥头痛，一切胸上病患，脉沉实，按之有力者，并约量剂料轻重多少服之，服之良久，涎自出矣。如涎不出，含砂糖一块，下咽则涎出，此物甚不损人，全胜石碌、硇砂等药，用诸瓜蒂药吐不止者，以麝香汤解之。
（《本事》）胜金丸
用生薄荷（半两）、猪牙皂角（二两），捶碎，水一升，二味，一处浸，取汁，研成膏。瓜蒂末（一两）、藜芦（二两）、朱砂（半两），将膏子搜和丸，如龙眼大，以朱砂为衣，温酒化下一丸，甚者二丸，以吐为度，得吐即醒，不醒不可救，或谓中风无吐法，引金虎碧霞为戒，且如卒暴涎生，声如引锯，牙关紧急，气闭不行，汤药不能入，命在须臾，执以无吐法可乎？但不当用银粉药，恐损脾坏人四肢耳。罗谦甫方有粉霜、铅粉，无藜芦治法同。
（《元戎》）瓜蒂散
用瓜蒂（七十五个）、赤小豆（七十五粒）、人参（去芦，五分）、甘草（生用，二钱五分），治痰饮酒。积食劳，留饮停滞，或寒结胸中热郁所化。
（子和）三圣散
用防风（三两）、瓜蒂（三两）、藜芦（一两或五钱），治痰涎壅盛，用此吐之，以吐为度，不必尽剂。宜静室，暖不透风处用吐至，以好醋葱汤解之。
（《食疗》）瓜蒂散
用瓜蒂、丁香（各七枚），小豆为末，黑豆许，于鼻少时黄水出瘥，治身面四肢浮肿，杀虫，去鼻中息肉，阴黄，黄疸及暴急黄。
（《经验》）瓜蒂散
用苦参（二分）、甘草（一分半）、瓜蒂（二十枚）、赤豆（二七粒），疗伤寒，汗出不渴三四日，胸中恶欲吐者，当吐不止，作葱豉汁解之，忌海藻、松菜。
（《深师》）赤小豆茯苓汤
用赤小豆（三十枚）、茯苓（六铢）、瓜蒂（四铢）、雄黄（二铢）、甘草（五铢，炙）、瓜蒌（四铢），用水三升，先煮小豆、茯苓，取汁八合，合后四药捣为散，取前汁，调半钱匕，适寒温，服之须臾，当吐则愈。治黑疸，身体、大小便正黑，一方云疗久黄疸。
（《广济》）瓜蒂散
用瓜蒂（三分）、赤小豆（四分，熬）、雄黄（四两，研），捣筛为散，空心，温浆水服一钱匕半，当吐止不吐加至二钱匕，疗卒中恶心，腹绞刺痛，气急胀，奄奄欲绝。
（仲景）调胃承气汤  ***************************
阳明病不吐不下心烦者。
大黄（四两，去皮，清酒浸，苦寒）　甘草（二两，炙，甘平）　芒硝（半升，咸苦，大寒）
上三味，㕮咀，以水三升，煮取一升，去滓，内芒硝，更上火微煮令沸，少少温服之。
成无己曰：热淫于内，治以咸寒，佐以苦甘，芒硝咸寒以除热，大黄苦寒以荡实，甘草甘平助二物，推陈而缓中。又曰承气汤中用甘草，恐其暴下也。
（仲景）大承气汤
阳明病，脉迟汗出，不恶寒，身重短气，腹满潮热，大便硬者。
大黄（四两，酒洗，苦寒）　厚朴（半斤，炙，去皮，苦温）　枳实（五枚，炙，苦寒）　芒硝（三合，咸寒）
上四味，以水一斗，先煮二物，取五升，去滓，内大黄，更煮取二升，去滓，内芒硝，更上微火一两沸，分温再服，得下余勿服。
成无己曰：《内经》曰，燥淫所胜，以苦下之。大黄、枳实之苦，以润燥除热。又曰：燥淫于内，治以苦温。厚朴之苦，下结燥。又曰：热淫所胜，治以咸寒。芒硝之咸，以攻蕴热。
（仲景）小承气汤
即大承气汤去芒硝，减厚朴六两，枳实二枚。大热结实者，与大承气汤。小热微结者，与小承气汤。以热不大甚，故去芒硝。又以结不至坚，故减厚朴、枳实也。一名顺气汤，一名三物厚朴汤。成无己曰：承顺也，伤寒入胃，胃气郁滞，糟粕秘结，壅而为实，是正气不得舒顺也。汤以荡涤实邪，使正气得以舒顺，是以承气名之。又曰：承气汤，下药也，用之尤宜审焉。审知大实大满，坚有燥屎，乃可投之也。如非大满，则生寒热而病不除。况无满实者，而或妄投之，则结胸痞气之病生矣。故曰伤寒有承气之戒也。
按：海藏云调胃承气汤，治实而不满，即正阳阳明是也。大承气汤，治大满大实，即太阳阳明是也。小承气汤，治实而微满，即少阳阳明是也。太阳阳明，正阳阳明，为最高之分。故大黄但用酒浸，从巅而下之也。惟少阳阳明为最下之分，处三经之内，故大黄不用酒浸也。非若二经而高，尔若最高之分，用最下之药，则耳目昏冒，咽颊肿痛，神痴不清之病，有不免矣。若最下之分，用最高之药，则胸中气消，日久不复，虚损成劳之病，有不免矣。故仲景三承气汤各有主治，随经而异，即不同也。
又年老虚人伤寒可下者，大承气汤、调胃承气汤，皆去硝，慢火熬，成玄明粉量轻重而下之。
（仲景）桃仁承气汤
即大承气汤减芒硝，加桃仁。一方去枳实、厚朴，加桂枝、桃仁，治伤寒热毒入经，结于五脏，内有瘀积，吐血下血，及热结膀胱，其人如狂，外解而小腹急痛者，及血痢质实，跌蹼损伤，瘀血作痛等症。
三一承气汤
即大承气汤加甘草，治大承气汤证腹满实痛，又治小承气汤证内热不便，又治调胃承气汤证谵语下利，此汤合而为一，故名三一承气汤也。
六一顺气汤
即大承气汤加甘草、黄芩、芍药、柴胡，以代大承气、小承气、调胃承气、三一承气、大陷胸、大柴胡六汤，故名六一顺气汤。（顺，即承也。）
黄龙汤
即大承气汤加甘草、人参、当归，治心下硬痛，下利纯清水，谵语发渴，身热者，庸妄不识，呼为漏底，而用热药止之，误矣。此因热邪传里，胃有燥屎，名曰热结利，俗所谓傍流也。
三化汤
即大承气汤去芒硝，加羌活，治中风便溺，阻隔邪气。内实者，上焦满，治以厚朴。中焦满，破以枳实。下焦实，夺以大黄。用羌活者，不离乎风也。服后二便微行，三焦气化，故曰三化。
麻仁丸
即大承气汤去芒硝，加麻仁二升，芍药半斤，杏仁一斤，蜜丸服。一名脾约丸，一名润肠丸，治胃强脾弱，不能运布，津液濡润，大肠大便结燥者。又治趺阳脉浮而涩，小便数，大便难，为脾约者。
涤毒汤
即大承气汤去厚朴、枳壳，加甘草、牛蒡、当归，治时气五发，疮疡喉闭，虐头风等证。
（仲景）厚朴七物汤
即大承气汤加生姜、大枣、桂、甘草，治腹痛胀满。
（《活人》）大黄汤
即调胃承气汤加桃仁、桂、木通、大腹皮，治阳毒、伤寒未解，热结在内，恍惚如狂者。
（仲景）大陷胸汤  ***************************
太阳病，心中懊憹，阳气内陷，心下因硬，则为结胸。伤寒六七日，结胸热实，脉沉而紧，心下痛者。
大黄（六两，去皮，苦寒）　芒硝（一升，咸寒）　甘遂（一钱匕，苦寒）
上三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服。
成无己云：大黄，谓之将军，以苦荡涤。芒硝，一名硝石，以其咸能软硬夫，间有甘遂以通水也。甘遂，若夫间之遂其气，可以直达透结，陷胸三物为允。利药之中此为驶剂，伤寒错恶结胸为甚，非此汤则不能，通利之剂大而数，少取其迅疾分解结邪，此奇方之制也。《灵枢》曰：结虽大，犹可解也。在伤寒之结，又不能久，非陷胸汤孰可解之？
（仲景）大陷胸丸
即大陷胸汤增大黄二两，减芒硝半升，加葶苈、杏仁各半升，先捣大黄、葶苈二味，内杏仁、芒硝，合研如脂，和散，取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下。如不下，更服，取下为效，禁如药法。结胸证，其脉浮大者，不可下，下之则死。结胸证，悉具烦躁者，亦死。
（仲景）十枣汤  ***************************
治太阳中风，下利呕逆，表解乃可攻之。
芫花（熬，辛温）　甘遂（苦寒）　大戟（苦寒，各等分）　大枣（十枚，擘，甘温）
上三味，各捣为散，以水一升半，先煮大枣，肥者十枚，取八合，去滓，内药末，强人服一钱匕，羸人服半钱，平旦温服之。若下少病不除者，明日更服，加半钱，得快之后，糜粥自养。
按：成无己曰：辛以散之。芫花之辛以散，饮苦以泄之。甘遂、大戟之苦，以泄水。水者，肾所主也，甘者，脾之味也。大枣之甘，益土而胜水。又云下呕逆，里受邪也。邪在里者，可下，亦须待表解乃可攻之。其人漐漐汗出，发作有时，不恶寒者，表已解也。头痛，心下痞硬满，下胁下痛，干呕短气者，邪热内蓄而有伏饮，是里未和也。
三花神祐丸
即十枣汤加牵牛、大黄、轻粉，水丸。
除湿丹
即神祐丸加乳香、没药。
玄青丹
即神祐丸加黄连、黄柏、青黛。《元戎》云：以上四种药极有毒，不可轻试也。
趁痛丸
即十枣汤去芫花，加白芥子、大麦面，上三味药，为末，拌和匀，作饼，慢火炒黄熟，再为细末，用大麦面一两，同上拌匀，糊丸，桐子大，空心冷酒下，十丸至十五丸。明理趁痛丸无大戟，治脚气上攻，风毒走注、疼痛神效，又治水气浮肿。
舟车丸
即神祐丸加青皮、陈皮、木香，水丸，白汤下七十丸。
（《三因》）控涎丹
即十枣汤去芫花、大枣，加白芥子、桃仁泥，糊丸，每服五七丸，渐加至十丸，姜汤下，治一身及两胁走痛，痰挟死血者。
小胃丹
即十枣汤去大枣，加大黄、黄柏，水丸，临卧津液下二三十丸，或白汤下。制法详《准绳》，取膈上湿痰热积，以意消息之，欲利空心服。
（河间）舟车神祐丸
即舟车丸合神祐丸，加槟榔取虫，加芜荑为末，水丸，空心服五丸，日三服。河间依仲景十枣汤例，制出此方，主疗一切水湿为病。戴人云：十枣，泄诸水之上药，所谓温药下者是已，如中满腹胀，喘嗽淋闭，水气虫肿，留饮癖积，气血壅滞，不得宣通，风热燥郁，肢体麻痹，走注疼痛，久新疟痢等病，妇人经痛带下，皆令按法治之，病去如扫，故贾同知称为神仙之奇药也。按：娄全善曰舟车祐丸乃河间所定初服五丸，日三服，如至快利后却常服，以病去为度，设病愈后，平人能常服保养，宣通气血，消运饮食，若病痞闷极甚者，多服反烦渴不开，转加痛闷，宜初服二丸，每服加二丸，加至快利为度，以意消息。小儿丸如麻子大，随强弱增损，三四岁者，三五丸，依前法加减至。戴人变为神芎丸，神秘不传，然每令人夜卧先服百余粒，继以濬川等物投之，五更当下，种种病出，投下少，末再服，和膈药须以利为度，五日一下者，三日一下者。病轻者，可一二度止；重者，五六度方愈，是擒纵卷舒之妙。临证制宜，非言可谕，观其药虽峻急，认病的确自非老手谙练，有大负荷者，焉敢见诸行事。余每亲制用之，若合符节，然又随人强弱，当依河间渐次进服，强实之人依戴人治法行之神效。
（河间）大圣濬川散
即神祐丸去芫花、大戟、大枣、轻粉，加郁李仁、芒硝。
楼全善评曰：此下诸积之圣药也。诸湿为土，火热能生湿土，故夏热则万物湿润，秋凉则湿复燥干，湿病本不自生，因干火热怫郁，水液不能宣通，停滞而生水湿也。凡病湿者，多自热生，而热气多为兼病。《内经》云：明知标本正行，无问者是也。夫湿在上者，目黄而面浮；在下者，股膝肿厥；在中者，肢满痞膈痿逆。在阳不去者，久则化气；在阴不去者，久则成形。世俗不详《内经》所言，留者攻之，但执补燥之剂，怫郁转加而病愈甚也，法当求病之所在而为施治。泻实补虚，除邪养正，以平为期而已。又尝考戴人治法，假如肝木乘脾土，此土不胜木也。不胜之气，寻救于子，巳土能生庚金，庚为大肠，味辛者为金，故大加生姜，使伐肝木，然不开脾土无由行也。遂以舟车丸先通闭塞之路，是先泻其所不胜，后以姜汁调濬川散大下之，是泻其所胜也。戴人每言导水丸必用禹功散继之，舟车丸必以濬川散随后，如寒疝气发动腰，脚胯急痛者，亦当下之，以泻其寒水。世俗暗于治体，一概卤莽，有当下而非其药，终致萎顿而已。岂知巴豆可以下寒，甘遂、芫花可以下湿，大黄、芒硝可以下燥，如是分经下药兼食疗之，非守一方求其备也。故戴人曰：养生与攻疴本自不同，今人以补剂疗病，宜乎不效也。
（戴人）泄水丸
即十枣汤加海带、海藻、郁李仁、续随子、商陆根，水煮枣肉为丸，如小豆大，每服五十丸，水下。
（《心印》）神芎导水丸
用黄芩一两，黄连、川芎、薄荷各半两，大黄二两，滑石、黑牵牛各四两，治劳瘵停湿，二阳病热郁。
河间制治一切热证，其功不可尽述，设或久病热郁，无问瘦痿老弱，并一切证可下者，始自十丸以为度，常服此药，除肠胃积滞，不伤和气，推陈致新，得利便快，并无药燥搔扰，亦不困倦虚损，遂病人心意或热甚，必急须下者，使服四五十丸，未效再服，以意消息，常服二三十丸，不动脏腑，有益无损，或妇人血病下恶物，加桂半两，病微者常服，甚者取利，因而结滞开通，恶物自下也。凡老弱虚人，脾胃经虚，风热所郁，色黑齿稿，身瘦痿黄，或服甘热过度，成三消等病，若热甚于外，则肢体躁扰病于内，则神志躁动怫郁不开，变生诸证，皆令服之。惟脏腑滑泄者，或里寒脉迟者，或妇人经病产后血下不止及孕妇等不宜服。
（戴人）导水丸
大黄、黄芩各二两，滑石、牵牛头末各四两，为细末，滴水丸，梧桐子大，每服五十丸加至百丸，临卧温水服，治湿热腰痛泄，水湿肿满。
加减法
加朴硝一两，退热、散肿毒、止痛。加白芥子一两，去遍身走注、疼痛。加郁李仁一两，散结滞、通关节、润肠胃、行滞气、通血脉。加甘遂一两，去湿热腰痛泄，水湿肿满久病。加樟柳根一两，去腰腿沉重。
（戴人）禹功散
黑牵牛头末（四两）　茴香（一两，炒，或加木香，一两）
上为细末，以生姜自然汁调一二钱，临卧服。
加味控涎丸
即神祐丸去大黄、轻粉，加苦葶苈、巴豆，水丸如粟米大，每服三丸，茶清下，治风热上攻，壅盛中脘，停痰留饮，喘急，四肢浮肿，脚气入腹及腹中诸气结聚，服之得利，即效。
（仲景）甘遂半夏汤
用甘遂大者三枚，半夏十二枚，以水一升，煮取半升，去滓，芍药五枚，甘草如指大一枚。炙上四味，以水二升，煮取半升，去滓，以蜜半升和药汁，煎取八合，顿服之。治病者脉伏，其人欲自利，利反快，虽利心下续坚满，此为留饮欲去。
（丹溪）疏凿饮子
用泽泻、赤小豆、炒商陆、羌活、大腹皮、椒目、木通、秦艽、槟榔、茯苓皮，以上各一钱，治水气通身浮肿，喘呼气急，烦躁多渴，大小便不利，服热药不得者。
（《和剂》）神助散
用黑牵牛炒取头末泽泻各二钱，猪苓、椒目各二钱五分，葶苈五钱，治十种水气面目四肢浮肿，以手按之随手而起，咳嗽喘急，不得安卧，小便赤涩，大便难。
（仲景）牡蛎泽泻散  ***************************
治人病瘥后，从腰以下有水气者。
牡蛎　泽泻　蜀漆（洗，去星）　瓜蒌根　葶苈子　商陆根（熬）　海藻（洗去咸。各等分）
上七味，异捣下筛，为散，更入臼中。治之白饮和服，方寸匕，小便利止，后服日三。
（《外台》）牡蛎汤
用牡蛎四两熬，蜀漆三两，麻黄四两，甘草二两，以水八升，先煮蜀漆、麻黄，去上沫，得六升，内诸药，煮取二升，温服一升，若吐则勿更服，治牡疟。
（仲景）蜀漆散
用蜀漆洗去腥，云母烧二日夜，龙骨等分，杵为末。治牡疟多寒者，未发前以浆水服半钱，温疟加蜀漆半分，临发时服一钱匕。
（《延年》）蜀漆丸
用蜀漆、知母、升麻、白薇、地骨皮、麦门冬各五分，乌梅肉、鳖甲、炙葳蕤各四分，石膏八分，甘草三分炙，常山六分，豆豉一合，熬，捣筛为末，蜜和丸，如梧子大，饮下十丸，日再服，加至二十丸，此方用无不瘥。加光明朱砂一两神良，治岭南瘴气，乍热乍寒，积劳似疟皆主之，兼治痎疟连年不瘥，忌海藻、菘菜、苋菜、生葱、生菜。
（《近效》）蜀漆丸
用蜀漆、青木香、升麻、鳖甲、炙牡蛎，熬，朱砂研，猪苓、香豉各四分，常山、大黄各八分，为末，蜜和丸，梧子大，米汤下寸二丸，日二服，渐渐瘥至平复止，治瘴疟不瘥。
（《和剂》）蠲痹汤  ***************************
治冷痹手足，腰痛沉重，及身体烦疼，背项拘急。
黄芪（蜜炙）　防风（去芦）　羌活　赤芍药（酒炒）　姜黄（炒）　当归（酒洗。各二钱五分）　甘草（炙，五分）
上作一服，用水二钟，生姜五片，枣二枚，煎至一钟，食前服，一方无防风。
愚按风、寒、湿三者，合而成痹。又曰邪之所凑，其气必虚。荣气虚，则不仁；卫气虚，则不用。故用黄芪以实卫，当归以调营，羌活驱风，姜黄疗痹，赤芍药和肝，甘草和脾，黄芪畏防风，得防风而功愈大，乃相畏而相使也。
（《和剂》）舒经汤
即蠲痹汤无黄芪、防风，有白术、海桐皮，生姜水煎，去滓，入沉香汁少许，食前服，治臂痛不能举，有人常苦左臂痛，或以为饮，或以为风为湿，诸药悉投，继以针灸，俱不得效，用此方而愈，盖是气血凝滞经络不行所致，非风非湿。腰以下，食前服；腰以上，食后服。
（《局方》）五痹汤
用片姜黄、羌活、白术、防己各二钱半，甘草炙一钱，上作一服，水二钟，生姜七片，煎至一钱。病在上，食后服；病在下，食前服。治风、寒、湿之气客留肌体，手足缓弱，麻痹不仁。
（仲景）防己黄芪汤  ***************************
治风湿脉浮，身重汗出，恶风者。
防己（一两）　甘草（半两，炒）　白术（七钱半）　黄芪（一两一分，去芦）
上锉麻豆大，每抄五钱匕，生姜四片，大枣一枚，水一盏半，煎八分，去滓，温服，良久再服。
喘者，加麻黄半两；胃中不和者，加芍药三分；气上冲者，加桂枝二分；下有陈寒者，加细辛三分。
服后当如虫行皮中，从腰下如冰，后坐被上，又以一被绕腰下，温令彻汗，瘥。
（仲景）防己茯苓汤
即防己黄芪汤去白术，加桂枝、茯苓，以水六升，煮取二升，分温三服，治皮水为痛，四肢肿，水气在皮肤中，四肢聂聂动者。
（仲景）防己地黄汤
用防己一分，桂枝三分，防风三分，甘草一分，以酒一杯，渍之一宿，绞取汁，生地黄二斤，㕮咀，蒸之如斗米饭久，以铜器盛其汁，更绞地黄汁，和分再服。治病如狂妄行独，语不休，无寒热，其脉浮者。
（仲景）木防己汤
用木防己三两，石膏十二枚，鸡子大桂枝二两，人参四两，以水六升，煮取二升，分温再服，治膈间有支饮，其人喘满，心下痞坚，面免黑里，其脉沉紧，得之数十日，医吐下之不愈，此汤主之，虚者即愈，实者三日复发，复与不愈者，宜后加茯苓芒硝汤。
（仲景）木防己加茯苓芒硝汤
用木防己、桂枝各二两，人参、茯苓各四两，芒硝三合，以水六升，煮取二升，去滓，内芒硝，再微煎，分温再服，微利则愈。
（仲景）防己椒目葶苈大黄丸
用防己、椒目、葶苈、大黄各一两，末之，蜜丸如梧子大，先食饮服一丸，日三服。
稍增口中有津液渴者，加芒硝半两，治腹满，口舌干燥，此肠间有水气，此方主之。
（仲景）泻肺汤
用葶苈熬令黄色，捣丸如弹子大，大枣十二枚，先以水三升，煮枣取二升，去枣，内葶苈，煮取一升，顿服，治肺痈喘不得卧者。
（《类方》）葶苈丸
用甜葶苈隔纸炒，瓜蒌仁、杏仁，汤浸去皮尖，炒汉防己各一两，上为细末，炼蜜捣一二百杵丸如桐子大，每服三十丸，食前赤茯苓煎汤下，日三四服，治消渴后成水病浮肿。一方无瓜蒌仁，有贝母、木通各一两，治肺气喘咳，面目浮肿，便赤。
（《类方》）沉香琥珀丸
用琥珀、杏仁去皮尖，紫苏、赤茯苓、泽泻各半两，葶苈炒郁李仁去皮，沉香各一两半。
陈皮去白、防己各七钱半，上为细末，炼蜜为丸，如桐子大，以麝香为衣，每服二十五丸，加至五十丸，空心，人参煎汤送下，量虚实加减，治水肿，一切急难证，小便不通。
（《广济》）常山汤（疗疟）  ***************************
常山（三两）
上一味，以浆水三升，浸经一宿，煎取一升，临发前顿服之，微吐瘥。
（《广济》）常山散
用常山五分，升麻、蜀漆各一分，捣筛为散，每服二钱匕，和井花水煮米半合，顿服，少间则吐，吐讫则瘥，疗疟。
（华佗）常山桂心丸
用常山、桂心、大黄、甘草炙，各四分，为末，蜜和，平旦服，如兔屎大，每欲发服五六丸饮下之，欲服药先进少热粥，治疟神良方。忌生菜、生葱、海藻。
（《延年》）常山丸
用常山、青木香（各四分）、知母（六分），牡蛎、熬豉、鳖甲（炙，各二分），蜀漆、麻黄、大黄、乌梅肉、丹砂（各一分），捣筛，蜜丸梧子大，未发时服五丸，粥饮下，微吐后任食，如未愈，更服十丸，疗疟。忌生菜、葱、苋及生血物、油腻。
（《延年》）疗疟丸
用常山（三两）、知母（四分）、甘草（三分），炙为末，蜜丸梧子大，未发前服十五丸。
（《必效》）常山酒
用常山（一两）、独蒜头（一颗，切）、糯米（一百粒）、乌豆（一百粒）、清酒（一升），未发前一日，以酒浸药于碗中，纸覆碗上，横一刀，欲发时饮三分之一，未吐再服，吐即瘥。
（《录验》）乌梅丸
用乌梅肉（一两）、常山（二两）、鳖甲（二两，炙）、香豉、蜀漆、人参、苁蓉、桂心、知母、桃仁去皮尖，捣筛，蜜丸梧子大，空心酒饮下三十丸，疗疟。无问瘴痰，诸疟悉治。
（仲景）皂荚丸  ***************************
治咳逆上气，时时唾浊，但坐不得眠者。
皂荚（八两，刮去皮，用酥炙）
上一味，末之，蜜丸梧子大，以枣膏和汤，服三丸，日三夜一服。
（《指掌》）稀涎散
用白明矾（一两）、猪牙皂角（四条），去黑皮，上二味为末。治中风卒倒，昏闷，涎潮搐搦，水调灌下，得吐涎妙。一方用明矾一两化开，将江子仁六粒，每粒分作两半，牙皂三钱，切片，入矾中，搅匀，待矾枯为末，治中风不语，牙关紧急。单蛾双蛾，每用三分吹入，诸病皆愈。痰涎壅盛者，以五分灯心汤下。喉中之痰逆上者，即吐膈间者，即下一方用江子二粒，去皮膜，白矾拇指大一块，为末，将二味在新瓦上煅，令江子焦赤为度，炼蜜丸如芡实大，每服一丸用绵裹，敢患人口中近喉处良久，吐痰立愈。治急中风，口闭涎上，垂死者一服即瘥。
（魏氏）碧云散
用青矾明净者（七钱）、巴豆（一粒，去壳），研以矾为末，瓦上溶化，入巴豆在内，候矾干为度，细研，每用一字以竹管吹入喉咽中，涎去为效，治咽喉诸证。
黑龙膏
用皂荚（四十挺，切），水三斗，浸一夜，煎斗半，入人参（末，半两），甘草（末，一两），煎五升，去滓，入无灰酒（一升）、釜煤（二匕），煎如饧，入瓶埋地中一夜，每温酒化下一匙，取恶涎尽为度，后含甘草片，治九种喉痹，急喉痹，缠喉风，结喉，烂木舌，飞丝入口等证。
（仲景）抵当汤  ***************************
治太阳病六七日，表证在脉微沉，不结胸，其人发狂以热在下焦，小腹满，小便自利者，下血乃愈。又治太阳病身黄脉沉结，小腹硬，小便自利，其人如狂者，血证谛也。
水蛭（三十个，熬，咸苦寒）　虻虫（三十个，熬，去翅、足，苦微寒）　桃仁（二十个，去皮、尖，苦甘平）　大黄（三两，酒浸，苦寒）
上四味，以水五升，煮取三升，去滓，温服一升，不下再服。
成无己曰：人之所有者，气与血也。气为阳，阳病易治，气塞而不行者，犹易。散血为阴，阴病难治，血蓄而不行者，则难散。血蓄于下，非大毒驶剂，则不能当而抵之。又曰苦走血，咸胜血，虻虫、水蛭之咸苦，以除蓄血。甘缓结，苦泄热，桃仁、大黄之苦，以下结热。
（仲景）抵当丸
即抵当汤减水蛭（十个），虻虫、桃仁（各减五个），大黄增一两杵，捣分为四丸，以水一升，煮一丸，取七合服之，睟时当下血。若不下者，更服，治伤寒有热，少腹满应，小便不利。今反利者，为有血也，当下之。
（仲景）大黄䗪虫丸
即抵当丸加䗪虫、蛴螬、干漆、干地黄、芍药、杏仁、黄芩、甘草为末，炼蜜丸小豆大，酒饮服五丸，日三服，治五劳虚极，羸瘦腹满，不能饮食，食伤忧伤，房室伤，饥伤劳伤，经络营卫气伤，内有干血，肌肤甲错，两目黯黑，缓中补虚。
（洁古）没药散
用虻虫（一钱，去足、翅，炒）、水蛭（一钱，炒）、麝香（一钱）、没药（三钱），为细末，煎四物加鬼箭、红花、玄胡索汤调服，治血晕血结，血聚于胸中，或偏于少腹，或连于胁肋，服后血下痛止，只服汤药。
（仲景）白散  ***************************
与小陷胸治证相同。
桔梗（三分，辛苦微温）　贝母（三分，辛苦平）　巴豆（一分，去皮、心，熬黑，研如脂，辛温）
上先以二味为散，内巴豆，更于臼中杵之，以白饮和服，强人半钱匕，羸者减之。病在膈上必吐，在膈下必利。不利，进热粥一杯；利过不止，进冷粥一杯。《外台》名桔梗白散治咳而胸满，振寒脉数，咽干不渴，时出浊唾，腥臭久久，吐脓如米粥者为肺痈也。
（仲景）三物备急丸
用巴豆去皮心熬，另研如脂，大黄、干姜（各一两），三物须精新者，先捣大黄、干姜为末，研巴豆内中，合治一千杵，蜜丸，密器贮之，莫令泄气。主治心腹诸卒暴百病，若中恶客忤，心腹胀满，卒痛如锥刺，气急口噤，停尸卒咳者，以暖水苦酒服大豆许三四丸，或不下，捧头起灌令下咽须臾。当瘥如未瘥，更与三丸，当腹中鸣，即吐下便瘥。若口噤，亦须折齿灌之。《千金》云：司空裴秀为散用，亦可先和成汁，乃倾口中，令从齿间得入。
神应丸
用巴豆（一百十粒）、面（一斤），同炒尽油，连曲一处，为细末，醋糊丸绿豆大，冷水下一二十丸。
治心腹胀满，宿食不消，饮食所伤，不喜饮食，诸药不效。
青蛾丸
即神应丸加青黛等分、白矾倍，蒸饼丸，如绿豆大，甘草汤下二丸，治喘嗽上热。
红粉丸
一名软红丸，用杏仁（二十个），巴豆（四个），不去皮，干胭脂（十个），水丸绿豆大，生姜汤下三丸，治妇人血不通及心痛，一法加朱砂。
解毒雄黄丸
用巴豆（七个，去皮、油）、雄黄、郁金（各一分），醋糊丸，绿豆大，热茶下七丸，治缠喉风，急喉闭卒倒，失音不语，不省人事，吐出顽痰，立便苏省，未吐再服。如至死者，心头犹热，口噤不下，即以铁匙斡开或折齿灌之，药下咽喉无有不活，微吐泄不妨，及上膈壅热，痰涎不利，咽喉肿满，目赤痈肿，一切热毒并宜服之。小儿喉肿痛，惊热，痰涎壅塞，服二丸或三丸，量大小加减三五粒，量虚实加减温水吞下，不拘时候常服，进饮食，消酒毒，令人不中酒，又治小儿脾胃虚弱，累有伤滞，粪白鲊臭，下痢水谷，每服五粒黍米大，干姜汤下，不拘时候，前项疾症连绵日月，热药不效者，不拘老幼，处心服饵，立有神效。
玉霜丸
即神应丸加轻粉、滑石，一方加南星、青黛，名比金丸。糊丸麻子大，治小儿惊风，体热喘粗，涎嗽心忪，颊赤，大小便不利，夜卧不安。如一岁儿，用一丸薄荷汤下。如急惊风，头热足冷，口噤面青，筋脉抽掣，膈中顽涎，甚者加一二丸，煎桃符汤下，蕴毒、热毒涎出，立便安愈。小儿疮疥后余毒，食后以此汤解之。
黑神丸
用巴豆（二钱半）、盐豉（四两），为末，滴水丸梧子大，同大麦炒香，水上浮不用，麦酒吞二丸。《活人》加五灵脂，治湿痰食积。
（钱氏）紫霜丸
用巴豆、代赭石、赤石脂，一法加大黄治热结，一法加附子、乌头治寒结。
酒癥丸
用巴豆（十五个）、雄黄、皂角子大（六块）、蝎稍（十五个）、白面（五两），为末，水丸豌豆大，候稍干，入麸内，炒香，以一粒放水中，如药浮于水上，即去麸不用。每服二丸，温酒下，一方无蝎稍，加神曲、葛根、半夏，水丸桐子大，炒法同前，治饮酒过度，头旋恶心，呕吐不止及酒积停于胃间，遇饮即吐久而成癖。
（《外台》）走马汤
巴豆（去皮心，熬）、杏仁（各二枚），以绵缠，捶碎，热汤二合，捻取白汁，饮之当下，老小量之。通治蜚尸鬼击及中恶心满，腹胀，大便不通。
柔金丸
即走马汤加雄黄等分，寒食面为丸，绿豆大，干糖炒令黄色，每服二丸，治酒积。
安中丸
用巴豆（三十个，不去皮）、杏仁（十五个）、白矾（一两）、枣（十枚，去核），用蒸饼剂四两，内药味，味各种并与枣和饼剂裹，慢火烧黄熟，去皮，一处捣成膏子，如萝卜子大，每服六七丸，食后白汤下。
透罗丹
用半夏（一两）、皂角（二两），去皮、弦、子，杏仁（六十个）、巴豆（六十个），用麸（五升）同炒，令黄色为度，去麸不用，为末，入寒食面二两，炒黄色，醋煮糊丸，如绿豆大，每服二丸，食远临卧生姜汤下，治胸膈痞闷，酒食所伤并咳嗽等症。
（《局方》）感应丸  ***************************
治虚中积冷，气弱有伤，停积胃脘，不能传化。或因气伤冷，因饥饱食，醉酒过多，心下坚满，两胁胀痛，心腹大疼，霍乱吐泻，大便频并后重迟涩，久痢赤白脓血相杂，米谷不消，愈而复发。又治中酒呕吐，痰逆恶心，喜睡，头旋，胸膈痞闷，四肢倦怠，不欲饮食。又治妊娠伤寒，新产有伤，若久有积寒，吃热药不效者，并悉治之。大病不过三服便见痊愈。此药温无毒，并不燥热，不损胃气，亦不吐泻。止是磨化积聚，消逐湿冷，疗饮食所伤，快三焦滞气，旋丸如绿豆大每服。
百草霜（用村庄家锅底上刮者，细研，二两）
巴豆（七十个，去皮、心、膜，研细，出尽油，如粉）
杏仁（一百四十个，去皮、尖及双仁，别研膏）
丁香（新拣，一两半）　干姜（炮一两）　肉豆蔻（去粗皮，二十个）　南木香（去芦头，二两半）
上除巴豆粉、百草霜、杏仁三味外，余四味捣为细末，于前三味同拌，研令细，用好蜡匮和，先将蜡六两熔化作汁，以重绵滤去滓，以好酒一升于银石器内，煮蜡溶数沸，倾出候酒冷，其蜡自浮，取蜡秤用。凡春夏修合，用清油一两于铫内熬令沫散香熟，次用酒煮蜡四两，同化作汁，就锅内乘热拌和前项药末。秋冬修合，用清油一两半同煎煮热作汁，和匮药末成剂，分作小铤子，以油单纸裹，旋丸，服饵。此高殿前家方也。
（《元戎》）神应丸
即感应丸，但用丁香、木香（各一钱），干姜（炮），百草霜（各五钱），四味各为末和匀，重罗细。肉豆蔻（三钱），杏仁（五钱），巴豆（五钱，炒，去油），微存性，同研为泥，将前末入泥中先备，蜡二两醋煮去垢，溶化入油半两，勾同入泥与细末中研匀及数百回后至浆，可搓作挺，蜡纸封裹，每挺可重一钱，旋丸服，治冷饮注泻者立止，海藏所改法也。《医垒元戎》按：许学士云此方得之王景长之家，近世名医多用，即知此方乃古方也。惟此为真局方，高殿前家亦非也。本方虽云秘者能下泄者，能止用之少效，予反覆本草味药症，但言巴豆得大者良，予改法为神应丸。
（《局方》）温白丸
用川乌（去皮脐，二两半）、紫菀（去苗叶及土）、菖蒲（去须，九节者佳）、柴胡（洗净，去芦头）、厚朴（去粗皮，生姜制）、桔梗（去黑皮、芦头）、吴茱萸（用汤洗七次，焙）、皂荚（去弦子，炒）、茯苓（去皮）、干姜（炮）、黄连（去皮）、人参（去芦头）、巴豆（去油、心膜，出油，研，炒）、桂（去粗皮）、蜀椒（去目，炒半两，各为末，入巴豆令匀，蜜丸桐子大，每服三丸，食后临卧服三丸，生姜汤下，渐加至五六丸，治五积六聚，十种水病，八种痞塞，九种心疼，七十二种风，三十六种遁尸及妇人一切诸疾，连年累月形瘦困惫，但服此药无不除愈。
易老治五积
肺积息贲，加人参、紫菀；心积伏梁，加菖蒲、黄连、桃仁；脾积痞气，温白丸加吴茱萸、干姜；肝积肥气，加柴胡、川芎；肾积奔豚，加丁香、茯苓、远志。
万病紫菀丸
即温白丸，加羌活、独活、防风，余药分两不同。紫菀、吴茱萸、厚朴，各一两半。菖蒲、柴胡、桔梗、茯苓、皂荚、桂枝、干姜、黄连（各八钱），蜀椒、巴豆、人参（各五钱），川乌（八钱），共为末，入巴豆，匀炼蜜丸，如桐子大，每服三丸，渐加至五七丸，食后临卧生姜汤下，治与切风患万病如神，惟有孕者忌服。所下诸汤详《医垒元戎》。
耆婆万应丸
用牛黄、麝香、犀角、朱砂、雄黄、黄连、芫花、人参、茯苓、大戟、干姜、肉桂、当归、芎藭、芍药、甘遂、黄芩、细辛、巴豆、桔梗、前胡、紫菀、蒲黄、防风、葶苈、川椒、桑皮、禹余粮（各一两），蜈蚣（二十八节，去头、足），炒芫青（二十八枚，糯米同炒黄色，去头、足、翅），石蜥蜴（去头、尾、足，炙，四寸），共为末，入研药匀，炼蜜丸如小豆大，疗七种癖块，五种癫病，十种注忤，七种飞尸，十二种虫毒，五种黄病，十二种疟病，十种水病，八种大风，十二种痹风，一切等病。此药以三丸为一剂，服药不过三剂，万病悉除，故称万应丸。若一岁以下小儿有疾，令乳母服两小豆大，亦以吐以利为便。
（仲景）黄芩汤  ***************************
治太阳、少阳合病自下利者。《活人》治挟热自利，名黄芩芍药汤。
黄芩（三两，苦寒）　甘草（二两，炙，甘平）　芍药（二两，酸平）　大枣（十二枚，擘，甘温）
上四味，以水一斗，煮取三升，去滓，温服一升，日再夜一服。若呕者，加半夏（半升）、生姜（三两），名黄芩半夏生姜汤。成无己云：虚而不实者，苦以坚之，酸以收之。黄芩、芍药之苦酸，以坚敛肠胃之气弱而不足者，甘以补之，甘草、大枣之甘，以补固肠胃之弱。又曰：太阳、少阳合病自下利者，病在半表半里，非汗下所宜，故用黄芩汤以和解表里之邪。呕者，胃气逆也，故加半夏、生姜以散逆气。
（东垣）防风芍药汤
即黄芩汤加防风，治泄痢飧泄，身热脉弦，腹痛而渴及头痛微汗。
白术芍药汤
即黄芩汤加白术无黄芩，治太阴脾经受湿，水泄注下，体微重微满，困弱无力，不欲饮食，暴泻无数，水谷不化，先宜此汤和之。
（《机要》）苍术芍药汤
用苍术（二两），芍药（一两），黄芩、肉桂（各半两），为粗散，每用一两水煎服，治痢疾痛甚者。
（仲景）芍药甘草汤  ***************************
治小肠腑发咳，咳而失气。
芍药（四两）　甘草（炙，四两）
上二味，以水三升，煮取一升五合，去滓，分温再服。
（《千金》）生姜甘草汤
用生姜（五两）、甘草（四两）、人参（三两）、大枣（十五枚），以水七升，煮取三升，分温三服，治肺痿咳唾，涎沫不止，咽燥而渴。
（仲景）茯苓杏仁甘草汤  ***************************
治胸痹，胸中气塞，短气。
茯苓（三两）　杏仁（五十个）　甘草（一两）
上三味，以水一斗，煮取五升，温服一升，日三服，不瘥更服。
（仲景）桂苓五味甘草汤
用桂枝（四两，去皮）、茯苓（四两）、五味子（半升）、甘草（炙，三两），治咳逆，倚息不得卧，用小青龙汤主之。下已多唾，口燥，寸脉沉，尺脉微，手足厥逆，气从小腹上冲胸咽，手足痹，其面翕热如醉状，因复下流阴股，小便难时复冒者，用此汤治其气冲。
（仲景）苓甘五味姜辛汤
即桂苓五味甘草汤去桂加干姜、细辛（各三两），治眼前汤冲气，即低而反更咳。胸满者，用此汤治其咳满。
（仲景）桂苓五味去桂加干姜细辛半夏汤
即苓甘五味姜辛汤加半夏（半升），治服前汤咳满即止，而更不复渴冲气复发者，以姜辛为热药也。服之当归渴反止者，为支饮也。支饮者，法当冒。冒者，必呕。呕者，复内半夏，以水其水。
（仲景）苓甘五味加姜辛半夏杏仁汤
即前方加杏仁（半斤，去皮、尖），治服前汤水去呕，止其形肿者，加杏仁主之。其证应内麻黄，以其人遂痹，故不内之。若逆而内之者，必厥。所以然者，以其人血虚黄发其阳故也。
（仲景）苓甘五味加姜辛半杏大黄汤
即前方加大黄（三两），治若面热如醉，此为胃热上冲，煮生面故加大黄以利之。
（仲景）厚朴生姜半夏甘草人参汤  ***************************
治发汗后腹胀满者。
厚朴（半斤，炙，去皮）　生姜（半斤）　半夏（半升，洗）　甘草（二两）　人参（一两）
上五味，以水一斗，煮取三升，去滓，温服一升，日三服。
（仲景）炙甘草汤
用甘草（四两，炙）、人参、阿胶（各二两），生姜、桂枝（各三两），麦门冬、麻仁（各半升），生地黄（一斤）、大枣（三十枚），以清酒七升，水八升，先煮八味取三升，去滓，内胶，糕尽，温服一升，日三服，一名复脉汤。治伤寒脉结代，心动悸者，《千金翼》同。
（《和剂》）星香汤  ***************************
治中风痰盛，服热药不得者。
南星（六钱）　木香（不见火，二钱）　生姜（七片）
上㕮咀。作一服，水二钟，煎至一钟，不拘时服。
（《易简》）三生饮
即星香汤加川乌、生附子（各三钱）。治卒中，昏不知人事，口眼㖞斜，半身不遂，咽喉作声，痰气上壅，无问外感风寒，内伤喜怒，或六脉沉伏，或指下浮盛，并宜服之。兼治痰厥、饮厥及气虚眩晕，悉有神效。痰涎壅盛者，加全蝎（三枚）。一方，气虚人去川乌、南星，名附香汤。
（《济生》）星附汤
用天南星、生附子（去皮脐。各一两）、木香（五钱，不见火）。每服四钱，生姜九片，煎服，不拘时温服。治诸中风，服诸药不效，其人顽涎愈盛，或前证不解，或增困，吃此方应之。
（《和剂》）大醒风汤
用南星（八两）、防风（四两）、独活、附子、甘草（俱生料）、全蝎（微炒。各二两）㕮咀，每服四钱，水二钟，生姜二十片，煎八分，去滓温服。治中风，痰厥涎潮，昏晕，手足搐搦，半身不遂，及历节痛风，筋脉挛急。
（《和剂》）寿星丸
用天南星（一斤），先用炭火三十斤，烧一地坑，通红，去炭，以酒五升倾坑内，候漆酒尽下南星在坑内，以盆覆之，周围用灰塞定，勿令走气，次日取出为末，加礞砂（二两）、琥珀（一两，别研）为末，和匀，生姜汁打面糊丸如桐子大，每服三十丸至五十丸，煎石菖蒲人参汤送下。治心腹因惊神不守舍，风涎潮，作手足抽掣，健忘等证。
（《和剂》）青州白丸子
用半夏（水浸洗，七两）、南星（三两）、白附子（二两）、川乌（半两，去皮脐）为末，以生绢袋盛于井花水内，摆出，如未出者，更以手揉出，如有滓，更研再入绢袋，摆尽为度，置瓷盆中，日晒夜露至时撒去，旧水用井水搅又晒至来日，早再换新水，搅如此法。春五日，夏三日，秋七日，冬十日，去水晒干，复如玉片研细，以糯米粉煎粥清丸如绿豆大，姜汤下二十丸，如瘫痪，温酒下小儿惊风薄荷汤三五丸。治男妇手足瘫痪，风痰壅盛，呕吐涎沫，及小儿惊风，妇人血风。
（《和剂》）省风汤
用生南星、防风（去芦。各四两）、生半夏（酒浸洗）、实黄芩、生甘草（各二两），每服四钱，水二盏，姜十片，煎一盏，不拘时温服。治卒急中风，口噤全不能言，口眼㖞斜，筋脉挛急，抽掣疼痛，风盛痰实，旋晕僵仆，头目眩重，胸膈烦满，左瘫右痪，手足麻痹，骨节烦疼，步履艰辛，恍惚不定，神志昏愦，一切风症可预服之。
（《和剂》）辰砂丸
用半夏（一两，汤洗七遍）、辰砂（半两，研）、天南星（炮）、白附子（炮）、白僵蚕（去丝嘴，炒）、蝎梢（炒。各一分）、硼砂（研）、牛黄（研。各一钱）为细末，同研令均，水煮面糊为丸如梧桐子大，每服二十丸，用生姜荆芥汤下。治诸风痰盛，头痛恶心，目胀心忪，胸膈烦闷。
（《和剂》）急风散
用生南星（洗，四两）、辰砂（研）、生川乌（炮去皮脐。各二两），上为细末，每用酒调涂痛处。治男子妇人偏正头疼，夹脑风，太阳冗痛，坐卧不安。
（仲景）赤石脂禹余粮汤  ***************************
治伤寒服药利不止，以理中汤与之，利益甚。此利在下焦，此汤主之，复利不止者，当利其小便。
赤石脂　太乙禹余粮（各一斤）
上二味，以水六升，煮取二升，去滓，分温三服。
（仲景）桃花汤
用赤石脂（一斤，一半全用，一半筛末，）、干姜（一两）、粳米（一升），三味以水七升煮米令熟，去滓，内赤石脂末方寸匕，温服七合，日三服，若一服愈，余勿服。治少阴病下利便脓血者。
（仲景）赤石脂丸
用赤石脂（一两）、蜀椒（一两）、乌头（一分，炮）、附子（半两，炮）、干姜（一两末），蜜之丸如梧子大，先食，服一丸，日二服，不知稍加服。
（仲景）风引汤
除热痈痫，治大人风引少小，惊痫瘛疭，日数十发，医所不能疗。
大黄　干姜　龙骨（各四两）　桂枝（三两）　甘草　牡蛎（各二两）　寒水石　滑石　赤石脂　白石脂　紫石英　石膏（各六两）
上十二味，杵粗筛，以绵囊盛之，取三指撮，并井花水三升煮三沸，温服一升。巢氏云脚气宜风引汤。
（仲景）滑石白鱼散  ***************************
治小便不利。
滑石（二分）　乱发（二分，烧）　白鱼（二分）
上三味，杵为散，饮服半钱匕，日三服。
（仲景）蒲灰散
用蒲灰（七分）、滑石（三分）杵为散，饮服方寸匕，日三服。治小便不利，兼治厥而皮水者。
（河间）益元散
一名天水散，一名太白散，一名六一散。治中暑，伤寒疫疠，饥饱劳损，忧愁思虑，惊恐悲怒，传染，并汗后遗热，劳复诸疾，兼解两感伤寒，百药酒食，邪热毒，治五劳七伤，一切虚损内伤，阴痿惊悸，健忘瘛痫，烦闷短气，痰嗽，肌肉疼痛，腹胀闷痛，淋閟淋浊，服石石淋疗身热呕吐，泄泻肠澼，下痢赤白，除烦热，胸中积聚，寒热止渴，消畜水，妇人产后损液血虚，阴虚热甚，催生下乳，治吹乳，乳痈，牙疮齿疳，此药大养脾肾之气，通九窍六腑，去留结，益精气，壮筋骨，和气通经脉，消水谷，保真元，明耳目，安魂定魄，强志轻身，驻颜益寿，耐劳役饥渴，乃神验之仙药也。用白滑石（水飞过，六两）、粉甘草（一两）为末，每服三钱，蜜少许，温水调下，实热用新汲水，下解利用葱豉汤，下通乳用猪肉面汤调下，催生用香油浆下。凡难产或死胎不下，皆由风热燥涩，结滞紧敛不能舒缓过也，此药力至则结滞顿开而瘥矣。
（《普济》）白龙丸
用滑石（煅，一两）、硫黄（四钱）为末，糊丸绿豆大，用淡姜汤下。治伏暑水泄。
清六丸
即六一散加红曲（五钱）。治血痢。
（刘氏）温六丸
即六一散加干姜（五钱）、姜汁为丸，治白痢。
茱萸六一散
即六一散加茱萸汤（泡过，一两），此亦治湿热吞酸之方也。
（丹溪）三生益元散
用生柏叶、生藕节、生车前各汁（一杯）、益元散（三钱）调服，此主血淋之方也。
复方
双解散
即防风通圣散合益元散（一两），加葱白（十茎）、豆豉（一合）、生姜（半两），水一碗，煎八分，温冷服，一半取吐，吐后服一半，稍热出汗，能解利四时伤寒，内外所伤。又治风气暑湿，饥饱劳役，内外诸邪所伤，以致气血怫郁，变成积热，发为汗病杂病。又治伤寒伤风，或有汗无汗，表证悉具，内热口渴。若自汗，去麻黄。
（《局方》）八正散
即六一散加车前子、瞿麦、萹蓄、山栀子仁、木通、大黄（面裹煨，去面切，焙。各一斤）。上为散，每服二钱，水一盏，入灯心煎至七分，去渣温服，食后、临卧，小儿量力多少与之。治大人小儿心经邪热，一切蕴毒，咽干口燥，大渴引饮，心忪面热，烦躁不宁，目赤睛疼，唇焦鼻衄，口舌生疮，咽喉肿痛。又治小便赤涩，或癃闭不通，及热淋血淋。
滑石散
用滑石（一两半）、白矾（一两火枯），上为细末，每服二钱，用大麦粥汤，食前调服，以小便出黄水为度，治女劳疸。
（《和剂》）五皮散  ***************************
治风湿客邪于脾经，气风邪滞，以致面目浮，四肢肿满，心腹膨胀，上气喘促，兼治皮水妊娠胎水。
五加皮　地骨皮　大腹皮　茯苓皮　生姜皮（以上各二钱五分）
上作一服，用水二钟，煎至一钟，食前服，切忌生冷、油腻、坚硬之物。《澹寮方》去五加皮、地骨皮，加陈皮、桑白皮。
（《宝鉴》）加味五皮汤
即五皮散内，脚肿加五加皮、木瓜、防己，不服水土，入胃苓汤。
《指掌》五子五皮饮
用紫苏子（炒，七分）、萝卜子（炒，大分）、葶苈子（醋炒存性，五分）、香附子（七分）、车前子、大腹皮（各六分）、茯苓皮、山栀皮（各八分）、生姜皮（五分）、陈皮（七分），作一贴，水煎服。治水气，上气喘急。
（《局方》）加味五皮饮
用五加皮、地骨皮、生姜皮、大腹皮、茯苓皮、姜黄、木瓜，是方七味各等分，作一贴，水煎服。治水病，腰以下肿者。
分气紫苏饮
用紫苏、桑白皮（炙）、五味子（去梗）、桔梗（去芦）、草果仁、大腹皮、白茯苓、陈皮、甘草（炙。各一钱半），上作一服，水二钟，生姜三片，入盐少许，煎至一钟，空心服。治男子妇人脾胃不利，胸膈噎塞，腹胁痛，气促喘急，心下胀闷，饮食不思，呕逆不止。
（韩氏）三子养亲汤  ***************************
治年高痰盛气实者。
紫苏子（沉水者）　白芥子　萝卜子（各三钱）
上作一服，用水二钟，煎至一钟，不拘时服。
紫苏子饮
用真苏子（炒）、诃子（煨去核）、萝卜子（微炒）、杏仁（去皮尖，麸炒）、木香（不见火）、人参（各一钱半）、青皮、甘草（炙。各三钱）。上㕮咀，分二服，每服用水二钟，生姜三片，煎至八分，食远服。治咳逆上气膈，因怒气叫喊未定，便夹气饮食，或饮食甫毕便用性恚怒，以致食与气相逆，气不得下，或咳嗽不透，气逆恶心。
青气化痰丸
即三子养亲汤去白芥子，加半夏（八两）、南星（八两）、瓜蒌、黄连（去须）、陈皮（去白）、枳实（麸炒）、茯苓（去皮）、山楂（以上各四两）、干生姜（二两）、甘草（炙）、香附子（炒）、黄芩（以上各三两。上将南星切作十字块，半夏每个切作二块）、皂荚（六两）、白矾（三两）。多用水将南星、半夏、皂荚、白矾一处浸三宿，煮至南星心黑润为度，取出皂荚不用，将南星、半夏晒干同众药为末，水糊为丸如梧桐子大，每服七八十丸，加至百丸，食远或临睡，茶清送下。治清痢，胸膈顺，每化痰宽中健脾，消导饮食，治痰之圣药也。

卷三  ——————————————————————————————————————————————————————————————————————————————————————————

仲景干姜附子汤  ***************************
（仲景）茯苓四逆汤
即四逆汤加茯苓（四两）、人参（一两）。四逆汤补阳，再参、苓以益阴，治汗下后不解烦躁者。
（仲景）芍药甘草附子汤
即四逆汤去干姜，加芍药（三两）、甘草（一两）。治发汗病不解，反恶寒者，虚故也，芍药之酸收敛津液而益荣，附子之辛温固阳气而固卫，甘草之甘调和辛酸而安正气。
（仲景）桂枝附子汤
即四逆汤去干姜加桂枝（四两）、生姜（二两）、大枣（十二枚）。治伤寒八九日，风湿相抟，身体疼烦，不能转侧，不呕不渴，脉浮虚而涩者。
（仲景）甘草附子汤
即四逆汤去干姜，加白术（二两）、桂枝（四两）。治风湿相抟，骨节烦疼，掣痛不得屈伸，近之则痛剧汗出，短气，小便不利，恶风或身微肿者。
（仲景）白术附子汤
近效名术附汤，即四逆汤去干姜，加白术（二两），姜枣煎服。治证同前，但大便坚、小便自利者。
（仲景）真武汤  ***************************
治少阴病四五日，腹痛，小便不利，四肢沉重，疼痛自下利者。
茯苓（三两，甘平）　芍药（三两，酸平）　生姜（三两，切，辛温）　白术（二两，甘温）　附子（一枚，炮去皮，破八片，辛热）
上五味，以水八升，煮取三升，去滓温服七合，日三服。
加减法
若咳者，加五味子（半升）、细辛、干姜（各一两）。
若小便利者，去茯苓。
若下利者，去芍药，加干姜（二两）。
若呕者，去附子，加生姜，足前成半斤。
成无己曰：真武，北方水神也，而属肾，用以治水焉。水气在心下，外带表而属阳，必应发散，故治以真武汤。青龙汤主太阳病，真武汤主少阴病，少阴肾水也，此汤可以和之。《内经》曰脾恶湿，甘先入脾，茯苓、白术之甘以益脾逐水，寒淫所胜，平以辛热，湿淫所胜，佐以酸平，附子、芍药、生姜之酸辛以温经散湿。
（仲景）理中汤  ***************************
《金匮》名人参汤，治胸脾心下痞气，气结在胸，胸满胁，下逆抢心，《伤寒论》理中圆治霍乱头痛，发热身疼，寒多不用水者。
人参（甘温）　甘草（甘平，炙）　白术（甘温）　干姜（辛热。以上各三两）
上四味捣筛为末，蜜和丸如鸡子黄大，以沸汤数合和一丸，研碎，温服之，日三四夜二服，腹中未热，益至三四丸，然不及汤。汤法以四物依两数切用，水八升，煮取三升，去滓温服一升，日三服，服汤后如食顷，饮热粥一升许，微自汗，勿发揭衣被。成无己曰：心肺在上为阳，肾肝在下为阴，此上下脏也，脾居中州，名曰孤脏，位处中焦，以灌溉四旁。理中汤、丸，专治脾胃之剂也，脾胃一病，则上下左右无病不至，故又有诸加减法焉。又曰：《内经》曰脾欲缓，急食甘以缓之，用甘补之，人参、白术、甘草之甘以缓脾气，调中，寒淫所胜，平以辛热，干姜之辛以温脾散寒者。
加减法
若脐下筑者，肾气动也，去术，加桂（四两）。
吐多者，去术，加生姜（三两）。
下多者，还用术。
悸者，加茯苓（二两），此方已具四君子汤。
渴欲得水者，加术，足前成四两半。
腹中痛者，加人参，足前成四两半。
寒者，加干姜，足前成四两半。
腹满者，去术，加附子（一枚）。
（仲景）附子理中汤
即理中汤加附子（一两）。治脾胃冷弱，心腹疼痛，呕吐泄利，霍乱转筋，体冷微汗，手足厥寒，心下逆，满腹，中雷鸣，呕哕不止，饮食不进，一切沉寒痼冷并皆治之。
治中汤
即理中汤加橘红、青皮（各一两）。治食积，心腹满痛，霍乱吐泻，过伤生冷腥脍，吐逆不止。呕吐者，加丁香、半夏（各一两），每服，生姜十片煎。
补中汤
即理中汤加橘红、茯苓（各一两）。治脾胃不和，寒而作呕。如溏泄不已者，更加附子二两；不喜饮，水谷不化者，再加缩砂仁（一两），共成八味。
四顺汤
即理中汤去白术，加熟附子，一云加茯苓。治霍乱吐下，心腹作痛，手足逆冷。又治身热脉沉，苦烦，默默不欲见光，时腹痛下利。
枳实理中汤
即理中汤中加枳实、茯苓（各一两）。治吐利后胸痞欲绝，心膈高起急痛，手不可近者，若渴，再加瓜蒌根（一两）。
石膏理中汤
即理中汤中加火煅石膏（一两）。治霍乱后转筋者。
（《金匮》）大建中汤
即理中汤去白术、甘草，加蜀椒（二合）。去汗，治心胸中大寒，痛呕不能食，腹中寒上冲皮起，出见有头足，上下痛而不可触近。
连理汤
即理中汤中加茯苓、黄连。治伤寒阴症而渴。
黄芪汤
即理中汤加黄芪、白芍药。治伤寒两感阴盛，阴虚自汗等症。
（崔氏）增损理中丸
即理中丸加枳实（四枚）、茯苓（二两）、瓜蒌根（二两）、牡蛎（熬，二两），末之，蜜丸如弹子大，每服一丸，热水化下，不歇，复服。治时行四五日，心中结满，两胁痞塞，胸中气急逆欲绝，诸药不疗。崔氏曰：余时用此效的神速，下喉即减，续复，与之不过五六丸，胸中豁然矣。用药之速，未尝见此。然渴者当加瓜蒌根，不渴除之。下者当加牡蛎，不下勿用。余因以告领军韩康伯、右卫毛仲祖、光禄王道预、灵台郎顾君苗、著作殷仲堪诸人，并悉用之，咸叹其应速于时。枳实乃为之贵。忌海藻、菘菜、酢物、桃李、省肉□等，《深师》同。
（《易简》）四君子汤  ***************************
治营卫气虚，脏腑怯弱，心腹胀满，全不思食，肠鸣泄泻，呕哕吐逆，大人小儿脾胃不和，中脘停饮，大病之后尤宜服之。
人参（一两）　茯苓（一两）　白术（一两）　甘草（五钱）
上㕮咀，水一盏，姜（七片）枣（一枚）煎至七分，去滓服。
按：《本草》：人参甘温，安精神，能补五脏之元气；白术甘温，理脾胃，能补五脏之母气；茯苓甘平，能致五脏之清气；甘草甘平，能调五脏愆和之气。甘得中之味，温得中之气，诚无愧和衷之君子也。
（钱氏）异功散
即四君子汤加陈皮。尤宜病后调理，兼治小儿吐泻。
六君子汤
即四君子汤加半夏、陈皮。一方去甘草，加枳壳。治素有痰饮，胸膈痞满，脾胃虚寒，不嗜饮食，服燥药不得者。一方加黄芪、山药，亦名六君子汤。
（《良方》）麦门冬汤
即六君子汤加麦冬、小麦、乌梅。治霍乱。
（《三因》）麦门冬汤
即异功散加葳蕤、麦冬、芦根、竹茹、陈米、生姜煎服。治漏气，呕吐。
（《三因》）人参汤
即麦门冬汤去麦冬、甘草，加黄芩、栀子、知母、石膏。
补中汤
又名调中丸，即四君子汤加干姜。脾胃不和而作呕，又治伤寒两感。
白芍良姜汤
即四君子汤加白芍、良姜。治吐泻转筋，腹痛体重，脉沉细者。
加味四君子汤
即四君子汤加秦艽、黄蜡。治劳嗽。
朱君散
即四君子汤加朱砂、麝香、灯心、钩藤，汤下。治小儿吐泻后虚弱惊悸，粪青。
乌蝎四君子汤
即四君子汤加川乌、全蝎。治慢惊风。
加味四柱饮
即四君子汤去甘草，加木香、熟附子。治丈夫元脏气虚，真阳耗散，两耳常鸣，脐腹冷痛，头眩目晕，四肢倦急，小便数滑，泄泻不止，加姜枣煎服。
（《易简》）惺惺散
即四君子汤加桔梗、细辛、瓜蒌仁、薄荷、三叶、生姜煎服。治小儿风热疮疹，伤风，时气头痛，壮热，目涩多眠，咳嗽气粗，鼻塞，清涕，及伤食。
（《易简》）钱氏白术散
即四君子汤加藿香、木香、干葛（各一两）。治小儿泄泻，冒热烦渴，不问阴阳，并宜服之，又名调中人参汤。去干葛，加茯神，名内救散，治小儿泄泻。
（《易简》）四兽饮
即六君子汤加草果、乌梅、生姜煎服。治五脏气虚，喜怒不节，劳役兼致阴阳相胜，结聚涎饮，发为疮疾，兼治瘴疟，最有神效。
加减四君子汤
即四君子汤加黄芪、扁豆、藿香。治吐泻。
快脾饮
即四兽饮去茯苓，加厚朴、砂仁、附子，减甘草，姜枣煎服。治脾寒。
（《易简》）断下汤
即四君子汤去人参，加草果、瞿麦、粟壳（醋制），姜枣、乌梅煎服。治下痢赤白日久。
养脾丸
即四君子汤加干姜、砂仁、麦芽，补养脾胃。
附子汤
即四君子汤加生附、官桂、芍药。治风寒湿痹，骨节痛，皮肤不仁，肌肉重着，□□□□□□无官桂、甘草，治少□□□□□□中和其背恶寒者。
茯苓饮
即四君子汤去甘草，加枳实、陈皮、生姜。治胸中停饮，心下宿水，吐水，气满不欲食。
半夏汤
一名大半夏汤，即四君子汤加半夏、官桂、附子。
甘草汤
即四君子汤去人参，加官桂。治停饮目眩。
（胡洽）酸枣仁汤
即四君子汤加酸枣仁。治振悸不得眠。
六神汤
即四君子汤加黄芪、白扁豆。治痔漏下血，面色痿黄，脾胃虚弱，四肢乏力，饮食无味，中气下陷，不能摄血，并治脾虚吐泻。
七珍汤
即四君子汤加山药、黄柏、粟米，姜枣煎服。治痨瘵咯血。
参苓白术散
即四君子汤加山药、白扁豆、莲肉、薏苡仁、砂仁、桔梗。治脾胃虚弱，泄泻，一切病后以此调理脾胃。如治噤口痢，加石菖蒲、枳壳、陈米。
平和饮子
即四君子汤去白术、茯苓。治小儿变蒸。
四君子加姜附厚朴汤
即四君子汤加生姜、附子、厚朴。治霍乱，吐泻不止，夜急尤甚者。
甘草干姜茯苓白术汤
即四君子汤去人参，加干姜（二两）、茯苓（一两）。寒湿着体重，腹以下冷痛，身劳汗出，脾伤寒湿不渴，小便利，《三因》名肾着汤。
茯苓桂枝白术甘草汤
即四君子汤去人参，加桂枝。治伤寒吐下后，心下逆满，气上冲胸，头眩身摇，脉沉紧。成无己曰：阳不足者，补之以甘，茯苓、白术生津液而益阳也；里气逆者，散之以辛，桂枝、甘草行阳散气。
（仲景）桂枝人参汤
即四君子汤去茯苓，加桂枝、干姜。
归脾散
即四君子汤加黄芪、当归、枣仁、远志、木香、龙眼肉。治思虑过多。劳伤心脾。健忘怔忡。
内救散
即四君子汤加木香、藿香、茯神。治小儿泄泻。
八味顺气散
即异功散加白芷、青皮、乌药。治中风。先宜服此药以顺其气，次用治风之药。
顺风匀气散
即八味顺气散去茯苓、陈皮，加天麻、紫苏、木瓜、沉香。治中风，中经络，遂口眼㖞斜，腰腿疼痛。
小麦门冬汤
即六君子汤加小麦、麦门冬、乌梅、生姜，治霍乱已愈，烦热多渴，小便不利。
白术汤
即六君子汤加木香、黄芪、干葛。治小儿泄泻，胃热烦渴。一方加半夏、干姜。呕吐，一方加扁豆、干山药，名六君子汤。加附子服之，治虚冷泄泻。
（海藏）黄芪汤
即四君子汤加黄芪、芍药、生姜煎服。治脉弦细芤迟者。一方加藿香，治三焦虚实，自汗。本方与四物汤各半，名托里消毒散，合十全散，去茯苓，加川芎、当归，名托里解脓散。
（海藏）五饮汤
即六君子汤合五苓散，加枳实、旋覆花、厚朴、前胡、芍药。治五饮，若因饮酒有饮者，加葛花、缩砂仁。
八味定志丸
即四君子汤去甘草，加菖蒲、远志、朱砂、麦门冬等分，蜜丸桐子大，米饮汤下三十丸，每服十丸，日三服。亦可补益心神，安魂魄，治痰，去胞中邪热，理肺肾。
（《本事》）人参汤
即四君子汤加归、芍、半夏曲、柴胡、黄芩、干葛。治五劳。
（《易简》）胃风汤
即四君子合四物汤，去甘草、地黄，加桂。治大人小儿风冷乘虚客于肠胃，水谷不化，泄泻注下，及肠胃湿毒，下如豆汁，或下瘀血。
逍遥散
即四君子汤去人参，加当归、芍药、柴胡。治肝脾血虚发热，或耳内及胸乳腹胀，小便不利。一方有人参、薄荷。
加味逍遥散
即逍遥散加山栀、牡丹皮，姜水煎服。同前而热甚者。
（丹溪）四君子汤加竹沥姜汁方
即四君子汤加竹沥、姜汁。治半身不遂，在右者属气虚。
复方
八珍汤
即四君子合四物汤。治肝脾伤损，气血虚弱，恶寒发热，或烦躁作渴，或胸膈不和，大便燥实等证。
（洁古）大秦艽汤
即八珍汤去人参，加秦艽、石膏、羌活、独活、防风、黄芩、白芷、生地黄（各一两）、细辛（五钱）。治中风，外无六经之形症，内无便溺之阻隔，乃血弱不能养筋，故手足不能运动，舌强不能语言也。
（《千金》）大补汤
四君子合四物，加黄芪、肉桂。治男妇诸虚不足，五劳七伤，生血气，补脾胃。
赤茯苓汤
即四君子合二陈汤，去甘草，加川芎。顺气消痰，止呕调中，益气补胃。
大防风汤
即十全大补汤去茯苓、肉桂，加附子、杜仲、牛膝、防风、羌活，姜枣煎服。
大建中汤
即十全大补汤加半夏、附子、门冬、肉苁蓉，姜枣煎服。治腰痛。
大补黄芪汤
即十全大补汤去芍药，加防风、山茱萸、五味子、肉苁蓉，姜枣煎服。若自汗不止，服诸药固表并无效验，药服之而汗愈不收，止可理心血。盖汗乃心之液，心无所养，不能摄血，故溢而为汗，宜此汤加酸枣仁主之，有微热更加石斛。
三痹汤
用十全大补去白术，加防风、秦艽、细辛、独活、杜仲、牛膝、川续断。上作一服，水二钟，生姜（三片）枣（一枚）煎至一钟，不拘时服。治血气涩滞，手足拘挛，风痹等疾。
薯蓣丸
用薯蓣（三十分）、甘草（二十八分）、桂枝、神曲、大豆黄卷、当归、干地黄（各十分）川芎、芍药、白术、麦门冬、杏仁、防风（各六分）、柴胡、桔梗、茯苓（各五分）、人参、阿胶（各七分）、干姜（三分）、白蔹（二分）、大枣（百枚）为膏，共二十一味，末之，炼蜜和丸如弹子大，空腹酒服一丸，一百为剂。治虚劳诸不足，风气百疾。
（《和剂》）牛黄清心丸
用白芍药、麦门冬（去心）、黄芩、当归（去苗）、防风（去苗）、白术（各一两半）、柴胡、桔梗、芎藭、白茯苓（去皮）、杏仁（去皮尖、双仁，麸炒黄，别研。各一两二钱半）、神曲（研）、蒲黄（炒）、人参（去芦。各二两半）、羚羊角屑、麝香（研）、龙脑（研。各一两）、肉桂（去粗皮）、大豆黄卷（碎炒）、阿胶（碎炒。各一两七钱半）、白蔹、干姜（炮。各七钱半）、牛黄（研，一两二钱）、犀角屑（二两）、雄黄（研，飞，八钱）、干山药（七两）甘草（锉，炒，五两）、金箔（一千二百片，内四百片为衣）、大枣（一百枚，蒸熟，去皮核，研成膏）。上除枣杏仁、金箔、二角及二黄、脑、麝四味另研，外为细末，入余药和匀，用炼蜜与枣膏为丸，每两作十丸，金箔为衣，每服一丸，温水化下，食后服。治诸风缓纵不随，语言謇涩，心怔健忘，恍惚去来，头目眩冒，胸中烦郁，痰涎壅塞，精神昏愦。又治心气不足，神志不定，惊恐怕怖，悲忧惨慼，虚烦少睡，喜怒无时，或发狂癫，神情昏乱。
朱砂丸
用朱砂（五钱）、全蝎（炒，去毒）、天麻、白附子、姜蚕（炒）、干姜（炮）、牛黄（各五分）、麝香（一分）为末，粳米和丸如漆米大，每服三十丸，薄荷汤下。治小儿口眼㖞斜，筋脉牵引。
归脾汤  ***************************
治思虑过多，劳伤心脾，健忘怔忡。
人参（去芦）　木香（各一钱）　茯苓（去皮木）　龙眼肉　黄芪（去芦）　酸枣仁　白术（以上各一钱半）　甘草（炙，半钱）
上作一服，用水二钟，生姜五片，枣一枚，煎至一钟，不拘时服。（一方有当归、远志。）
养心汤
用归脾去木香、白术，加茯神、半夏曲、川芎、柏子仁、五味子、辣桂。治心血虚少，神气不宁，令人惊悸怔忡者。
益荣汤
即归脾汤无白术、龙眼肉，加柏子仁、麦门冬、白芍药、紫石英。治思虑过多，耗伤心血，心血既伤，神无所守，是以怔忡恍惚，善悲忧，少颜色，夜多不寐，小便或浊。
宁志丸
即归脾汤去黄芪、白术、木香、甘草、龙眼肉，加柏子仁、石菖蒲、乳香、朱砂、琥珀。治气血虚，梦中多惊者。
天王补心丹
用人参（去芦）、丹参（洗）、白茯苓（去皮）、酸枣仁（洗）、远志（去心）、百部（洗）、石菖蒲（去毛）、柏子仁、桔梗（去芦）、玄参、天门冬（去心）、五味子、茯神（去木）、当归、熟地黄（各等分）为末，炼蜜丸。治宁心保神，益血固精，壮力强志，令人不忘，清三焦，化痰涎，祛烦热，除惊悸，疗咽口燥，育养心气。
（仲景）芎归胶艾汤  ***************************
治妇人有漏者，有半产后因续下血都不绝者。
芎藭　阿胶　甘草（各一两）　艾叶　当归（各三两）　芍药（四两）　干地黄
上七味，以水五升，清酒三升，合煮取三升，去滓，内胶令消尽，温服一升，日三服，不瘥，更作。
愚按：仲景芎归胶艾汤乃四物汤之祖方也，中间已具四物，后人裁而用之，以为调血之，总司女科之圣剂，易水南阳而下，各有增损，法详载于后。
（仲景）当归芍药散
即前方去胶艾、熟地，倍芍药，加茯苓、白术、泽泻。治妇人怀娠腹中㽲痛。
（仲景）当归散
即前方去茯苓、泽泻，加黄芩，杵为散，酒服方寸匕，日再服。妊娠常服之，易产无疾苦，产后百病悉主之。
（仲景）温经汤
即芎归胶艾汤去熟地、艾叶，加吴茱萸、人参、桂枝、丹皮、生姜、半夏、麦门冬。治妇人带下曾经半产，瘀血在少腹不去，其证下利不止，暮即发热，少腹里急，腹满，手掌烦热，唇口干燥。
（《小品》）当归汤
即芎归胶艾汤去熟地、芍药、甘草，加人参、大枣，水酒煎服。安胎，治小便痛。
（《和剂》）四物汤  ***************************
调益营卫，滋养气血，治冲任虚损，月水不调，腹脐㽲痛，崩中漏下，血瘕块硬，发歇疼痛，妊娠宿冷，将理失宜，胎动不安，血下不止，及产后乘虚，风寒内抟，恶露不下，结生瘕聚，少腹坚痛，时作寒热。
熟地黄（补血，如脐下痛，非此不能除，乃通肾经之药也）　川芎（治风泄肝木，如血虚头痛，非此不能除，乃通肾肝之药也）　白芍药（和血理脾，如腹中虚痛，非此不能除，乃通脾经之药也）　当归（和血，如血刺痛，非此不能除，乃通心经之药也，去芦，酒浸炒）
上为粗末，每服三钱，水一盏半，煎至八分，去滓热服，空心食前下。
愚按：人身之血气，犹天地之阴阳也。天地之道，阳常有余，阴常不足，人与天地相似，故阴血难成而易亏。《内经》：曰阴不足者，补之以味。当归辛温，芍药酸平，地黄苦寒，皆味厚者也，故能生血。川芎味薄，气清能调营中之气，合之能养五脏之阴，五脏和而血自生，耳血不足者，以此调之则可。若失血太多，气微息弱者，禁勿与之。盖阴主闭塞，恐伐生生之气也。仲景血脱益气，使阳生阴长，厥有旨哉？
洁古加减法
春倍川芎，一曰春，二曰脉弦，三曰头痛。
夏倍芍药，一曰夏，二曰脉洪，三曰泄。
秋倍地黄，一曰秋，二曰脉涩，三曰血虚。
冬倍当归，一曰冬，二曰脉沉，三曰寒而不食。
此常服，顺四时之气而有对证不愈者，谓失其辅也，宜如后法。
春防风四物汤
即本方加防风，倍川芎。
夏黄芩四物汤
即本方加黄芩，倍芍药。
秋天门冬四物汤
即本方加天门冬，倍地黄。
冬桂枝四物汤
即本方加桂枝，倍当归。此四时常服随证用之也。
六合汤
即四物汤加官桂、蓬术。治经事不行，腹中急痛，腰腿重痛。
温六汤
即四物汤加羌活，一方加白术、茯苓。海藏改正上五味与苍术相拌，治诸痛有神。
风六合汤
即四物（四两）加羌活、防风（各一两）。治妇人筋骨痛及头痛，脉弦，憎寒如疟。一方加秦艽、羌活，亦谓之风六合，治风虚眩晕。
气六合汤
即四物（四两）加木香、槟榔（各半两）。治妇人血气上冲，心腹肋下闷。一方加厚朴、陈皮，亦谓之气六合，治气虚弱，起则无力，匡然而倒。一方加厚朴（一两）、枳实（半两），亦名气六合汤，又名四物加厚朴枳实汤，治妇人虚劳气弱，喘嗽胸满。
玄胡六合汤
即四物内加玄胡、苦楝（炒，各一两）。治妇人脐下冷腹，痛腰脊痛。
芍药六合汤
即四物内倍加芍药。治妇人气克经脉，月事频，并脐下痛。
八物汤
即四物内加玄胡、苦楝（各一两）、槟榔、木香（各半两）。治妇人经事欲行，脐腹绞痛，临经痛者，血涩故也。
四物加黄芩白术汤
即四物（四两）内加黄芩、白术（各一两）。治妇人经水过多。
四物加葵花汤
即四物（四两）加葵花（一两）。治妇人经水涩少，一方加红花、血见愁。
四物加黄芩黄连汤
即四物加黄芩、黄连（各一两）。治经水如黑豆汁。
四物加熟地当归汤
即四物（四两）加熟地黄、当归（各一两）。治经水少而色和者。
（海藏）四物大黄汤
即四物（四两）加生地、大黄（酒浸。各五钱）。治妊娠伤寒蓄血证，不宜堕胎药下之。妇人妊娠或蓄血，抵当桃仁勿妄施，要教子母俱无损，大黄四物对服之。
四神汤
即四物汤去地黄，加干姜。治妇人血虚，心痛腹㽲痛不可忍，亦名四神散。
香桂六合汤
即四物（四两）加桂枝、香附（各五钱）。治妇人赤白带下。
四物二连汤
即四物（四两）加生地黄、生黄连、胡黄连（各一两）。治妇人或因伤酒，或因产亡血，或虚劳，五心烦热。
八物汤
即四物（四两）加黄芪、甘草、茯苓、白术（各一两）。治妇人伤寒汗下后，饮食减少，虚者。
柴胡四物汤
即四物汤加柴胡、人参、黄芩、甘草、半夏曲（各三钱）。治产后虚劳日久而脉浮之疾。
热六合汤
即四物加黄连、栀子。治发热面烦，不能睡卧。
湿六合汤
即四物加白术、茯苓。治中湿，身沉重无力，身凉微汗。
寒六合汤
即四物汤加干姜、附子。治虚寒脉微，自汗，气难布息，便清白。
四物龙胆汤
即四物汤加龙胆草。治目赤，暴发作云翳，疼痛不可忍者。一方加防风、防己。
四物加黄芩汤
即四物（四两）加黄芩。如腹痛，加黄连（一两），夏月不去黄芩。
（《易简》）增损四物汤
即四物内加广术、京三棱、桂、干漆（依法制。各加一两）。治妇人血积。一方去地黄，加干姜、人参、甘草，治产后阴阳不和，乍寒乍热。如有恶露未尽，停滞胞络，亦能令人寒热，但小腹急痛为异。又治气血不足，四肢怠惰，无力少气。
妊娠伤寒诸六合汤
详载于下。
表虚六合汤
即四物（四两）加桂枝、地骨皮（各七钱）。治妊娠伤寒中风，表虚自汗，头痛项强，身热恶寒，脉浮而弱，太阳经病。
表实六合汤
即四物（四两）加麻黄、细辛（各半两）。治妊娠伤寒，头痛身热，无汗，脉紧，太阳经病。
（海藏）风湿六合汤
即四物（四两）加防风、苍术（制。各七钱）。治妊娠伤寒，中风湿之气，肢节烦疼，脉浮而热，头痛，有太阳标病也。
（海藏）升麻六合汤
即四物（四两）加升麻、连翘（各七钱）。治妊娠伤寒下后，过经不愈，湿毒发斑，如锦纹者。
（海藏）柴胡六合汤
即四物（四两）加柴胡、黄芩（各七钱）。治妊娠伤寒，胸胁满痛而脉弦，少阳证也。
（海藏）大黄六合汤
即四物（四两）加大黄（五钱）、桃仁（去皮尖，十个，麸炒）。治妊娠伤寒，大便硬，小便赤，气满而脉沉数，阳明太阳本病也。
（海藏）人参六合汤
即四物（四两）加人参（五钱）、五味子（五钱）。治妊娠伤寒汗下后，咳嗽不止。
（海藏）厚朴六合汤
即四物（四两）加厚朴、枳实（麸炒。各五钱）。治妊娠伤寒后，虚痞胀满者，阳明本虚也。
（海藏）栀子六合汤
即四物（四两）加栀子、黄芩（各五钱）。治妊娠伤寒汗下后不得眠。
（海藏）石膏六合汤
即四物（四两）加石膏、知母（各五钱）。治妊娠伤寒，大渴蒸蒸而烦，脉长而大者。
（海藏）茯苓六合汤
即四物（四两）加茯苓、泽泻（各五钱）。治妊娠伤寒，小便不利，太阳本病。
（海藏）琥珀六合汤
即四物（四两）加琥珀、茯苓（各五钱）。治妊娠伤寒，太阳本病，小便赤如血。
（海藏）胶艾六合汤
即四物（四两）加阿胶、艾（各五钱）。一方又加甘草。一方加甘草、干姜、黄芪。治妊娠伤寒汗下后，血漏不止，胎气损者。
（海藏）附子六合汤
即四物（四两）加附子、桂。治妊娠伤寒，四肢拘急，身凉微汗，腹中痛，脉沉而迟，少阴病也。
奇效四物汤
即四物汤加黄芪、阿胶、艾。治血崩。
参术饮
即四物汤加参、术、陈皮、熟半夏。治妊娠转胞。
黄芪解肌汤
即四物汤加人参、黄芪、苍术、甘草。治妊娠伤风自汗。
六神汤
即四物汤加地骨皮、黄芪。治气血不足，肌体烦热，四肢倦怠，不进饮食。
茱萸四物汤
即四物汤加吴茱萸。治血嘈，吞吐酸水。丹溪曰：凡吞吐酸水，皆属于热，必用吴茱萸顺其性而折之。
四物桔梗汤
即四物汤加桔梗、黄柏、竹沥、姜汁。治干咳嗽。
四物玄明饮
即四物汤加车前子、木通煎，调玄明粉二三钱，空腹服。治尿血，须臾服一二碗，一剂即止。便血不痛为尿血。
地黄当归汤
即四物汤去川芎、芍药。治胎痛，补血养胎。又治大便燥，久虚亡血。一名益血丹，一名内补丸，蜜丸名当归地黄丸。
君臣散
即四物汤去地黄、芍药。一名芎归汤，一名当归汤，一名佛手散，一名琥珀散，一名验胎散。治月水不调，心腹病痛。又治血虚头痛，产后并一切去血过多，烦晕。
犀角地黄丸
即四物汤去芎、归，加犀角、牡丹皮。治伤寒阳明病，口燥漱水不欲咽者，必衄，服之。又治衄血，脉滑数。又治衄而头汗出，或身上有汗不至足者，乃难治，加京墨三匙。又治伤寒吐血。又治伤寒及瘟疫应发而不发，内有瘀血，吐衄，面黄，大便黑者。又治风热太甚，眼目赤肿，喉闭，口疮，丹毒。又治虚劳火动，吐衄。又治热移于肺，咳嗽吐血。
（洁古）犀角地黄汤
即犀角地黄丸料㕮咀，水煎服。治蓄血上焦，或呕或衄，或吐胸中，手不可近。热多，加黄芩；腹大来迟，腹不满，自言满者，无热也，不必加之。原云如无犀角，以升麻代之。升麻与犀角性味主治不同，以升麻代之者，以是知引入阳也，治疮疹大盛。一方去芍药，加朱砂、黄连、白茯苓、甘草，治心经邪热，言语謇涩，发狂心惕，恍惚惑忘。
灵苑丹
即四物汤去地黄、芍药、当归，止用川芎为末，艾汤调服□胎。
滋燥养荣汤
即四物汤去当归，加生地黄、熟地黄、白芍药、秦艽、黄芩（各一钱五分），防风（一钱），甘草（五分）。治皮肤皴揭，筋燥爪干。
羊肉汤
即四物汤去地黄、芍药，加精羊肉（一两）。治虚损羸乏，腹中疼痛，往来寒热，呼吸少气，不能支持，头晕自汗。
（仲景）当归生姜羊肉汤
即羊肉汤去川芎，加生姜（五两），以水八升，煮取三升，温服七合，日三服。治寒疝，腹中痛及胁痛，里急。若寒多者，加生姜成（一斤）；痛多而呕者，加橘皮（二两）、白术（一两）。加生姜者亦加水（五升），煮取三升，二合服之。
（仲景）奔豚汤
即四物汤去地黄，加半夏、甘草、黄芩、生葛、生姜、李根白皮。以水二斗，煮取五升，温服一升，日三夜一服。治奔豚，气上冲胸，腹痛，往来寒热者。
人参养荣汤
即大补汤去川芎，加陈皮、远志、五味子。治脾肺俱虚，发热恶寒，肢体瘦倦，食少作泻。又治久病虚损，口干食少，咳而下痢，心惊悸，热而自汗等证。
桂香散
即四物汤去地黄、芍药，加桂，酒、小便煎。治产后腹痛。
复方
（《证治》）茯苓补心汤
即四物合参苏饮。治心气虚耗，不能藏血，面色痿黄，五心烦热。
（《活人》）理物汤
即四物汤合理中汤。治交肠。
（仲景）当归四逆汤  ***************************
治手足厥寒，脉细欲绝者。
当归（三两，辛温）　桂枝（三两，去皮，辛热）　芍药（三两，酸寒）　细辛（三两，辛热）　通草（二两，甘平）　甘草（二两，甘平）　大枣（二十五枚，擘，甘温）
上七味，以水八升，煮取三升，去滓温服一升，日三服。
成无己云：《内经》曰脉者血之腑也，诸血者皆属心。通脉者必先补心益血，苦先入于心，当归之苦以助心血；心苦缓，急食酸以收之，芍药之酸以收心气；肝苦急，急食甘以缓之，大枣、甘草、通草之甘以缓阴血。
（仲景）当归四逆加吴茱萸生姜汤
即本方加吴茱萸（二升）、生姜（半斤）、水酒（各六升）煮服。治手足厥逆，内有寒。茱萸辛温以散久寒，生姜辛温以行阳气。
（附仲景）吴茱萸汤
用吴茱萸（一升），洗人参（三两）、生姜（六两）、大枣（十二枚）。治食谷欲呕者，属阳明也。成无己云：《内经》曰寒淫于内，治以甘热，佐以苦辛。吴茱萸、生姜之辛以温胃，人参、大枣之甘以缓脉。
五味子散
用五味子（炒，三两）、吴茱萸（炒，五钱）。
上二味为末，每服二钱，白汤调下。治肾泄，在侵晨五更作泻，饮食进，或大便不实，不时去后，为丸尤妙。
（东垣）补中益气汤  ***************************
治中气不足，饮食劳倦，清气下陷，以致脾胃虚弱，发热头痛，四肢倦怠，心烦肌瘦，日渐羸弱，此药能升元气，退虚热，补脾胃，生血气。
黄芪（病甚、劳役热甚者，一钱）　甘草（炙。以上各五分）　人参（去芦，三分，有嗽去之。以上三味除湿热、烦热之圣药也）　当归身（二分，酒焙干或日干以和血脉）　橘皮（不去白，二分或三分，以导气又能益元气，得诸甘药乃可，若独用泻脾胃）　升麻（二分或三分，引清气行少阳之气上升）　白术（三分，除胃中热，利腰脐间血。薛新甫常用方参、芪、术各一钱，半、归一钱，橘七分，柴、升、甘草各五分，姜枣煎服）
上八味㕮咀，作一服，水二盏，煎至一盏，量气弱气盛，临病斟酌水盏大小，去滓食远，稍稍热服。
加减法
如腹中痛者，加白芍药（五分）、炙甘草（三分）。
如恶寒冷痛者，加去皮中桂（一分或三分），即桂心是也。
如恶热喜寒而腹痛者，于已加白芍药二味中更加生黄芩（三分）或（二分）。
如夏月腹痛而不恶热者，亦然治时热也。
如天凉时恶热而痛，于已加白芍药、甘草、黄芩中更少加桂。
如天寒时腹痛，去芍药，味酸而寒故也，加益智（三两或二分），或加半夏（五分）、生姜（三片）。
如头痛，加蔓荆子（二分或三分）。
痛甚者，加川芎（二分）。
如顶痛脑痛，加藁本（三分或五分）。
如苦痛者，加细辛（二分），华阴者佳。
诸头痛者，并用此四味足矣。
如头上有热，则此不能治，别以清空膏主之。
如脐下痛者，加真熟地黄（五分），其痛亦止。如不已者，乃大寒也，更加肉桂（去皮，二分或三分）。《内经》所说少腹痛皆寒证，从复法相报中来也。经云：大胜必大复，从热病中变而作也，非伤寒厥阴之证也。仲景以抵当汤并丸主之，乃血结下焦膀胱也。
如胸中气壅滞，加青皮（一分）。如气促少气者，去之。
如身有疼痛者湿，若身重者亦湿，加去桂五苓散（一钱）。
如风湿相抟，一身尽痛，加羌活、防风、藁本根（以上各五分），升麻、苍术（以上各一钱），勿用五苓，所以然者，为风药已能胜湿，故别作一服与之。如病去，勿再服，以诸风之药损人元气，而益其病故也。
如大便秘涩，加当归梢（一钱）。闭涩不行者，煎成正药，先用一口调玄明粉（五分或一钱），得行则止。此病不宜下，下之恐变凶证也。
如久病痰嗽者，去人参，初病者勿去之。冬月或春寒，或秋凉时，各宜加去根节麻黄（五分）。
如春令大温，只加佛耳草（三分）、款冬花（一分）。
如夏月病嗽，加五味子（三十二枚）、麦门冬（去心，二分或三分）。
如舌上白滑苔者，是胸中有寒，勿用之。
如夏月不嗽，亦加人参（三分或二分），加五味子、麦门冬各等分，救肺受火邪也。
如病人能食而心下痞，加黄连（一分或三分）。
如不能食心下痞，勿加黄连。
如胁下痛或胁下急缩，俱加柴胡（三分），甚则（五分）。上方加减是饮食劳倦，喜怒不节，始病热中，则可用之。若末传为寒中，则不可用也。盖甘酸适足，益其病尔。如黄芪、人参、甘草、芍药、五味子之类也。出东垣《脾胃论》。
（东垣）调中益气汤
即补中益气汤去当归、白术，加苍术、木香。治因饥饱劳役，损伤脾胃，脾胃虚弱，四肢满闭，骨节烦疼，难以屈伸，身体沉重，心烦，口中无味，不思饮食，大小便不调或飧泄，米谷不化，胸满短气，咽膈不通，嗜卧无力。
（东垣）黄芪人参汤
即补中益气汤去柴胡，加麦门冬、五味子、苍术（炒）、曲黄柏。治脾胃虚弱，上焦之气不足，遇夏天气热盛，损伤元气，怠惰嗜卧，四肢不收，精神不足，两脚痿软，早晚寒厥，日高复热如火，气血俱不足等症。
（东垣）清暑益气汤
即黄芪人参汤加泽泻、青皮、葛根。治长夏湿热蒸人，人感之，四肢困倦，精神短少，懒于动作，胸满气促，肢节疼痛，或气高而喘，身热而烦，心下膨闷，小便赤而数，大便溏而频，或利或渴，不思饮食，自汗身重。
升阳益胃汤
即补中益气汤加神曲、生黄芩。治妇人经候凝结，黑血成块，脐左有血瘕，水泻不止，谷不消化，后血块暴下并水俱作。
人参益胃汤
即补中益气汤加益智、黄芩、半夏、苍术、红花。治头烦，动即微痛，不喜饮食，四肢怠惰，躁热短气，口不知味，腹鸣，大便微溏，身体昏闷，竟渴不喜冷物。
升阳顺气汤
即补中益气汤去白术，加半夏、草豆蔻、神曲、黄柏。治饮食不节，劳役所伤，腹胁满闷，短气，遇春则口淡无味，遇夏虽热，犹自恶寒，饥则常如饱，不喜食冷物。
调荣养气汤
即补中益气汤去升麻，加生地、川芎、细辛、羌活、防风。治头疼身热，恶寒微渴，濈然汗出，遍身作痛，脚腿酸疼无力，沉倦，脉虚无力。庸工不识因，作正伤寒，大发其汗，致轻变重。殊不知劳力内伤气血，外感寒邪，宜少用辛温之剂则愈，名曰劳力感寒。经曰劳者温之，损者温之，甘温能除大热，此之谓也。
参芪益气汤
即补中益气汤去当归、柴胡、升麻，加麦门冬、五味子。阳虚加附子。治气虚阳厥，脉伏，手足厥冷。
人参救肺散
即补中益气汤，用归尾、苍术，加白芍药、熟地、苏木。治咳血吐血。
（东垣）清燥汤
即补中益气汤加苍术、茯苓、猪苓、泽泻、麦门冬、五味子、生地黄、黄连、黄柏、神曲。治六七月间，湿令大行，子能令母实而热旺，湿热相合，必刑庚大肠，寒冷以救之，燥金受湿热之邪，绝寒水生化之源，源绝则肾亏，痿厥之病大作，腰以下痿软瘫痪不能动，行步不正，一两足欹侧，此方主之。
升阳除湿汤
即补中益气汤去人参、白术、陈皮，加羌活、苍术（各一钱五分）、防风、藁本（各一钱）、蔓荆子（七分）、独活（五分）。治水疝者，肾囊肿大，阴汗不绝。
（仲景）金匮顺气丸  ***************************
治妇人病饮食如故，烦热不得卧而反倚息者，此名转胞，不得溺也。以胞系了戾，故致此病，但利小便则愈，崔氏名八味丸。治脚气上入，少腹不仁。《千金》用治虚劳不足，渴欲饮水，腰痛，小腹拘急，小便不利。后人用治命门火衰，不能生土，以致脾胃虚弱，饮食少思，大便不实，脐腹疼痛，夜多漩溺等证，神验。
干地黄（八两）　山茱萸肉　薯蓣（各四两）　泽泻　白茯苓　牡丹皮（各三两）　桂枝　附子（炮。各一两）
上八味末之，炼蜜丸如梧子大，酒下十五丸，加至二十丸，日再服。洁古治肾消大病加减法，方内桂、附（各用一两），春用三钱，夏用一钱，秋用五钱，冬全用一两。
（仲景）加减八味丸
仲景云：常服去附子，加五味子。姚公云：加五味子（三两）、苁蓉（四两）。张文仲云：五味子、苁蓉（各四两）。《肘后方》云：地黄（四两）、附子、泽泻（各一两），余各二两。薛新甫用治肾水不足，虚火上炎，发热作渴，口舌生疮，或牙龈溃烂，咽喉作痛，形体憔悴，寝汗等证，用五味子（四两）。王宇恭用五味子（二两）。
十补丸
即金匮肾气丸加五味子、鹿茸，内附子、五味子（各二两），余各一两。治肾脏虚冷，面黑耳聋，足寒膝软，小便不利。
（《千金》）肾气丸
地黄茯苓玄参（各五两）薯蓣山茱萸桂心泽泻芍药（各四两）附子（三两）共九味千金翼有牡丹皮（四两）共十味一方无附子有半夏（一两）而分两不同治肾气不足羸瘦日剧呼吸少气体重耳聋眼暗百病
（钱氏）地黄丸
一名六味地黄丸即仲景肾气丸钱仲阳去附子肉桂治肾经不足发热作渴小便淋闭气壅痰嗽头目眩晕眼花耳聋咽噪舌痛齿牙不固腰腿痿软自汗盗汗便血诸血失音水泛为痰血虚发热等证其功不能尽述
（《济生》）加减金匮肾气丸
即仲景肾气丸加车前子、牛膝，内熟地用四两，茯苓（三两）、附子（五钱），余各一两。《济生》以附子为君，此薛新甫重定者，治肺肾虚，腰重脚肿，小便不利，或肚腹肿胀，四肢浮肿，或喘急痰盛，已成蛊症，其效如神。此证多因脾胃虚弱，治失其宜，元气受伤而变证者，非此药不能救。
（《济生》）肾气丸
即加减八味丸加鹿角、沉香（八味各一两），沉香、官桂（各五钱）。治三消，弱甚者加附子（一两）。
都气丸
即仲景肾气丸加五味子。补左右二肾，水火兼益。
滋阴补肾丸
即六味地黄丸加生地、当归尾、柴胡、五味子。治肝胃阳虚阴弱，虚火上炎，目视昏花，或至夜昏暗紧涩。
还少丹
即六味地黄丸去丹皮、泽泻，加牛膝、杜仲、肉苁蓉、远志、石菖蒲、茴香、巴戟、枸杞、五味、楮实子各等分，为末，枣肉并炼蜜为丸，梧子大，每服五七十丸，空心温酒或盐汤下。治脾肾虚寒，饮食少思，发黄盗汗，遗精白浊，又治真气亏损，肌体瘦弱。
济阴地黄丸
用熟地黄、山茱萸、干山药，加五味子、麦门冬、当归、肉苁蓉、枸杞、甘菊花、巴戟肉各等分，为末，炼蜜丸桐子大，每服七八十丸，空心白汤下。治足三阴亏损，虚火上炎，致目睛散大，视物不的或昏花涩紧，作痛畏明，或卒见非常之处，其效与还少丹相似。
地黄饮子
即金匮顺气丸去山药、泽泻、丹皮，加苁蓉、巴戟、远志、石菖蒲、石斛、五味子、麦门冬各等分，入薄荷少许，姜枣煎服。治肾气虚弱，舌喑不能言，足痿不能行。
复方
三一肾气丸
即六味地黄丸合固本丸、补阴丸，补心肾诸脏精血，泻心肾诸脏火湿。
附固本丸方：用生地黄、熟地黄、天门冬、麦门冬各等分，为末，炼蜜为丸梧子大，每服五十丸，空心温酒或用淡盐汤下。
附补阴丸方：用黄柏盐水炒知母，盐水炒灶板酥（炙。各三两）、锁阳酥（炙，二两）、枸杞子、五味子、天门冬（去皮心）、白芍药（酒浸，五两）、干姜（炮，三钱冬五钱），为末，炼蜜入猪脊髓三条，炊熟，和丸桐子大，每服八十丸，空心淡盐汤下，冬月温酒下。
人参固本丸
即固本丸加人参。《本草》云人参通心气，故宜加，治肺热燥作渴，或小便短赤如淋，此治虚而有火之圣药也。肺主气而气根于丹田，肺畏火而制火，必本于肾水也。
鹿柏固本丸
即固本丸加鹿角霜（半斤）、黄柏（一斤），黄柏分四制，酒炒四两，人乳浸晒半斤，盐水炒四两。
六合丸
即固本丸加枸杞子、地骨皮，能明目。
天地丸
一名二仪丸，即固本丸去熟地、麦门冬。
三才丸
即固本丸去熟地、麦门冬，加人参为末，炼蜜丸，空心服。治虚劳，忌鲤鱼。
补髓煎
即固本丸去熟地、麦门冬，加当归。
永寿丹
即固本丸去熟地、麦门冬，加枸杞、甘菊，能明目。
（《宝鉴》）三才封髓丹
明三六丸（每味半两）加黄柏（三两）、砂仁（一两半）、甘草（七钱半，炙），为细末，面糊丸桐子大，每服五十丸，用苁蓉（半两）切作片，酒一盏，浸一宿，次日煎三四沸，去滓，空心食前送下，能降心火，益肾水，滋阴养血，润补不燥。
地芝丸
即天地丸加枳壳（麸炒）、甘菊花（各二两），为末，炼蜜丸如梧子大，每服百丸，茶清或温酒下。治目不能远视，能近视，或妨近视，乃阴气不足、阳气有余也。
调卫汤
即固本丸去熟地，加麻黄根、黄芪（各一钱）、甘草梢（生用）、当归梢、黄芩（各半钱）、五味子（七粒）、猪苓（二分）、羌活（七分）、苏木红花（各一分）。上㕮咀，水煎温服，治自汗。
（丹溪）大补丸  ***************************
治阴火为病。
黄柏（苦寒，去皮，盐酒炒褐色）
上一味为细末，水丸梧子大。血虚，四物汤下；气虚，四君子汤下。
按：朱丹溪云：黄柏走至阴，有泻火补阴之功，非阴中之火不可用也。火有二，君火者，人火也，心火也，可以湿伏，可以水灭，可以直折，黄连之属可以制之；相火者，天火也，龙雷之火也，阴火也，不可以水湿、折之，当从其性而伏之，惟黄柏之属可以降之。
（吴球）坎离丸
用黄柏（一斤）分作四分，用醇酒、蜜汤、盐水、童便浸洗晒炒，为末，以知母（一斤）去毛切捣，熬膏和丸，每服七十丸，白汤下。治上盛下虚，水火偏盛，消中等症。古书言知母佐黄柏滋阴降火，有金水相生之义。黄柏无知母，犹水母之无虾也。盖黄柏能制膀胱、命门阴中之火，知母能清肺金滋肾水之化原。故洁古、东垣、丹溪皆以为滋阴降火要药，上古所未言也。
（洁古）滋肾丸
用黄柏、知母（各一两）酒洗，焙碾入桂（一钱），为引熟水，丸如芡实大，每服百丸，沸汤下。治热在血分，不渴，而小便不利，或肾虚足热，腿膝无力等症。《内经》云热者寒之，肾苦燥，急食辛以润之，以黄柏之苦寒泻热，补水润燥为君，知母之苦寒泻肾火为佐，肉桂辛热为使，寒因热引也。
（洁古）真珠粉丸
用黄柏炒真蛤粉（各一斤）为末，每服百丸，空心汤酒下。治赤白浊淫，及梦泄滑精。一方加知母（炒）、牡蛎（煅）、山药（炒）等分，为末，糊丸梧子大，每服八十丸，盐汤下。
二妙散
即丹溪大补丸，加苍术，米泔浸七日，等分为末，空心酒服三钱。治湿热，腰膝疼痛。
三补丸
用黄柏、黄芩、黄连，俱酒浸，等分，水煎服。治三焦有火，嗌喉干燥，小便赤湿，大便秘结。
加味三补丸
即三补丸加香附，醋浸五日，苍术米泔浸七日，水煎服。治郁火嘈杂。
补肾丸
用黄柏（盐酒炒）、龟板（酥炙。各四两）、杜仲（姜汁炒）、牛膝、陈皮（各二两），夏加五味子（一两，炒），冬加干姜（五钱），水煎服。此亦治湿肾阴之方也。
正气汤
用黄柏（炒）、知母（炒。各一钱五分）、甘草（炙五分），水煎服。治阴虚有火，令人盗汗之方也。
虎潜丸
用黄柏（盐酒炒）、知母（盐酒炒）、熟地黄（各三两）、白芍药（酒炒）、陈皮（盐水润，晒干）、牛膝（各二两）、龟板（四两，酥炙）、锁阳（酒润，晒干）、当归（各一两半。酒洗）、虎胫骨（一两，酥炙）。上为细末，羊肉为丸，每服二三钱。治气疝者，怫郁则睾丸肿大，悲哀则不药而消。
（《千金》）生脉散
治热伤元气，肢体倦怠，气短懒言，口干作渴，汗出不止，或湿热大行，金为火制，绝寒水生化之源，致肢体痿软，脚欹，眼黑及肺虚，气弱汗出，息短而脉数或散代者。
人参（五钱）　麦门冬（三钱）　五味子（三钱）
上三味，水煎服，《千金》加黄柏，东垣云夏月服生脉散加黄芪，令人气力涌出。
愚按：《内经》曰肺热伤气，肺主气，故君以人参之甘寒泻火而补元气，臣以麦门冬之苦甘寒清金而湿水源，佐以五味子之酸温生肾精而收耗气，此皆补天元之贞气，非补火热也。
（易老）麦门冬饮子
用五味子（十个）、麦门冬（去心，半钱）、人参、当归身（各五分）、黄芪（一钱）、生地黄（五钱）。上作一服，水二钟，煎至一钟，去渣，稍热服，不拘时。治吐血久不愈，或肺气虚而短气不足以息，或肾虚发热，唾痰，皮毛焦燥。一方有芍药、紫菀，无生地。一方无当归、黄芪，有瓜蒌实、干葛、知母、茯神。
五味子汤
用生脉散加杏仁、陈皮、生姜，水煎服。治肺虚作喘，脉大者。
人参饮子
用生脉散加黄芪、甘草、当归、白芍药。治暑月衄血。
龙胆泻肝汤
用生脉散合黄连解毒汤，去黄柏，加柴胡、龙胆草、天门冬、甘草、知母。上水煎服，治肝经湿热，小便赤涩，或寒热胁胀，痰咳等症，凡肝经有余之症，并宜服之。
梅花聚香汤
用生脉散加天花粉、乌梅肉、枇杷叶、瓜蒌实、黄芪、干葛、檀香。上为细末，每服三钱，熟水调下。治消汤饮水至石斗，病极者可服之即愈。
宁肺汤
用生脉散合八珍汤，加桑皮、阿胶、生姜、苏叶煎服。治营卫俱虚，发热自汗，肺气喘急，咳嗽痰涎。
人参款花膏
用生脉散加款冬花、紫菀、桑白皮。上为细末，炼蜜为丸如鸡头实大，每服一丸，细嚼，姜汤下。治肺受虚寒，久嗽不已，咽膈满闷，痰涎呕逆，恶心，腹胁胀满，腰背倦痛，或虚劳冷嗽，及远年近日一切嗽病，服诸药不效，皆治。
知母茯苓汤
用生脉散合四君子、小柴胡，加知母、薄荷、川芎、阿胶、款花、桔梗。治肺痿咳嗽，气喘不已，往来寒热，自汗。
生脉散加香薷方
即生脉散加香薷。上四味水煎服。治人本阴虚，复遇暑，途饥，困劳倦，暴仆昏绝者。
延龄育子方
即生脉散加川巴戟（去心）、白术、白茯苓、川牛膝、生地黄、熟地黄、天门冬、肉苁蓉（去心）、枸杞子、菟丝子（去心）、莲须白、茯神、山药、姜汁（炒）、山茱萸（去核）、沙苑蒺藜（炒）、柏子仁、鹿角霜（各五两）、酸枣仁、远志、石斛（各二两）。上为细末，炼蜜为丸，如梧桐子大，每服百丸，空心盐易吞下，此亦广嗣之方也。
（《得效》）黄芪六一汤  ***************************
治男妇诸虚不足，肢体劳倦，胸中烦悸，时常焦渴，唇口干燥，面色痿黄，不能饮食，常服平补气血，安和脏腑。
黄芪（去芦，蜜炙，六两）　甘草（一两）
上二味为粗散，每服六钱，水一盏，姜三片，枣一枚，煎六分，温服。一方减黄芪（四两），名托里黄芪汤，治诸疮疽发渴，脉虚。
（严氏）芪附汤
用黄芪（蜜炙）、附子（炮。等分），每剂四钱，生姜水煎服。治气虚阳弱，汗不止，肢体倦怠等症。
当归补血汤
用黄芪（蜜炙，一两）、当归（酒制，三钱），用水煎服。治血气损伤，或妄服峻剂，致气血益虚，肌热，大渴引饮，目赤面红，脉洪大而虚，重按全无，此病多得于饥饱劳役者。
当归黄芪汤
用当归（二两）、黄芪（二两）、芍药（一两半，炒），每服五钱，生姜三片水煎服。治产后失血过多，腰疼身热，自汗。
黄芪汤
用绵黄芪、陈皮（去白。各一两半）。上为细末，每服三钱，用大麻仁（一合）烂研，以水投取浆一盏，滤去滓，于银石器内煎，候有乳起，即入白蜜一大匙，再煎令沸，调药末，空心服。治高年老人大便秘涩，甚者两服愈。
神效黄芪汤
用黄芪（三两）、甘草（炙）、白芍药（各一两）、人参（八钱）、蔓荆子（一钱）、橘红（五分）。每用五钱，水煎，临卧服。治浑身麻木不仁，或左右身麻木，或头面手臂腿脚麻木不仁者，并皆服之。如两目紧急缩小，及羞明畏日，或瘾涩难开，或视物无力，睛痛手不得近，或日中如火等症。
三黄补血汤
用熟地黄（二钱）、生地黄（三钱）、当归（一钱）、柴胡（二钱半）、升麻（一钱）、白芍药（半两）、牡丹皮（一钱）、川芎（二钱）、黄芪（一钱），每服五钱，水二大盏，煎至一盏，去滓稍热服，补之大过，以防血溢上竭。两寸脉芤，两头则有中间全无而虚曰芤。血在上焦，或衄或呕血，用犀角地黄汤则愈。治六脉俱大，按之空虚，必面赤善惊，上热乃手少阴心之脉也。此气盛多而亡血，以甘寒镇坠之剂，大泻其气，以坠气浮，以甘辛温微苦酸补其血。
当归六黄汤
用当归、黄柏、生地黄、熟地黄、黄芩、黄连，以上各一钱半，黄芪二钱，上作一服，水二钟，煎至一钟，临卧服。治盗汗之圣药也。

卷四  ——————————————————————————————————————————————————————————————————————————————————————————

（丹溪）越鞠丸  ***************************
一名芎术丸，治六郁，胸膈痞满，或吞酸呕吐，饮食不化。薛立斋方加山楂、麦芽。
苍术（米泔浸炒）　抚芎　山栀（炒黑）　香附（醋炒）　神曲（炒香）
上各等分，为末，滴水丸绿豆大，每服六七十丸，白沸汤下。春加防风，夏加苦参，秋冬加吴茱萸，乃经所谓升降浮沉则顺之，寒热温凉则逆之。
按：丹溪曰：气血冲和，万病不生，一有拂郁，诸病生焉。故人身诸病多生于郁，苍术、抚芎总解诸郁，随证加入诸药。凡郁皆在中焦，以苍术、抚芎开提其气以升之。假如食在气上，只提其气则食自降矣。又云：苍术、山栀大能除郁，因食冷物，郁火于脾胃中，脾胃属土，伏火地中，此病多因血虚而得，又有胃虚过食冷物，郁阳气于脾胃中者。
食郁越鞠丸
即越鞠丸加山楂、砂仁。治食噎膈。
茭山五郁汤
即越鞠丸去苍术，加青皮、甘草。能解诸郁。
痰火越鞠丸
即越鞠丸加海石、南星、瓜蒌、青黛。治痰因火动，令人嘈杂。
火郁越鞠丸
即越鞠丸加青黛。治七情拂郁，吞酸，小便赤，脉来沉数者。
六郁汤
即越鞠丸合二陈汤，加砂仁。治诸郁。○血郁，加桃仁、红花、牡丹皮。○气郁，加乌药、木香。○痰郁，加南星、枳壳、小皂荚。○湿郁，加白术，倍苍术。○热郁，加黄连，倍山栀。○食郁，加山楂、麦芽、青皮，倍神曲。
气郁汤
即越鞠丸无神曲，合二陈汤，加贝母、苏叶、木香、槟榔，生姜煎服。治因求谋不遂，或横逆之求，或贫窘所迫，或暴怒所伤，或悲哀所致，或思念太过，皆为气郁，其状胸满胁痛，脉沉而涩者也。
湿郁汤
即越鞠丸无神曲、山栀，合二陈汤、白术、厚朴、羌、独活。治因雨露所袭，或岚气所侵，或坐卧湿地，或汗出衣衫，皆为湿郁，其状身重而痛，倦怠嗜卧，遇阴寒则发，脉沉而细缓者是也。
血郁汤
用香附（便制，二钱）、牡丹皮、赤曲、通草、山楂、麦芽、苏木、穿山甲、降香（各一钱）、红花（七分），水酒各半煎，去滓，入桃仁泥七分，韭汗半盏，和匀，温服。治七情郁结，盛怒叫呼，或起居失宜，或挫闪致瘀，饥饱劳役，皆能致血郁，其脉沉涩而芤，胸胁常如针刺者是也。
热郁汤
即凉膈散去硝、黄，加麦门冬、郁金、瓜蒌瓤。治非阴虚，非阳陷，亦不发热，而常自蒸蒸不解者。或问：何不用苍术、香附、抚芎？曰：火就燥，燥药皆能助火，故不用也。
（仲景）枳术汤  ***************************
治心下坚，大如盘，边如旋盘，水饮所作。
枳实（七枚，苦寒）　白术（二两，甘温）
上二味，以水五升，煮取三升，分温三服，腹中软即当散也。洁古枳术丸用枳实（麸炒，四两）、白术（土炒，八两），为细末，荷叶煨饭入汤杵膏，去滓，为丸如绿豆大，每服五六十丸，清米饮下，或用荷叶、陈米煎汤发丸更妙。治胸膈痞满，宿食不消，能强胃。
半夏枳术丸
即枳术丸加半夏（四两，姜制）。治食冷伤脾胃，胃中有痰。
橘皮枳术丸
即枳术丸加橘皮（四两）。治老幼元气虚弱，饮食不消，或脏腑不调，心下痞闷。
橘半枳术丸
即枳术丸加橘皮、半夏（各四两）。宽中健脾。
木香枳术丸
即枳术丸加木香（二两）。破痰顺气，消化宿滞，开胃进食。
香砂枳术丸
即枳术丸加砂仁、香附（各二两）。治脾胃虚弱，饮食减少，胸膈痞闷。
曲糵枳术丸
即枳术丸加神曲、麦糵（炒。各四两）。治饮食过多，不能克化，以致心腹胀闷不快。
（丹溪）加味枳术丸
即曲糵枳术丸加半夏、山楂（各四两）、姜黄、陈皮（各二两）、木香（一两）。治痞，消食化痰，止嗽，宽中利膈，助胃和脾。一方无半夏，名枳实丸，治积块。一方无橘皮、半夏、木香，有砂仁。
橘连枳术丸
即枳术丸加橘皮、黄连（各四两）。治伤肉味痞满。
三黄枳术丸
即枳术丸加黄芩、黄柏、黄连。清痰，利胸膈。一方加陈皮、神曲，去黄柏，加大黄，治伤肉食、面食、辛辣、味厚之物，填塞胸中，致满闷不快。
芩连枳术丸
即枳术丸加黄芩、黄连（各二两）。清心化痰。
平补枳术丸
即枳术丸加陈皮、黄连（各二两）、白芍药（三两）、人参、木香（各一两），减白术（三两）、枳实（三两）。平补气血，去痰通气。
木香干姜枳术丸
即枳术丸加木香、干姜（各二两）。破除寒食滞气。
木香人参枳术丸
即枳术丸加木香、干姜、人参、陈皮。开胃进食。
枳实导滞丸
即枳术丸加大黄、黄连、黄芩、神曲、茯苓、泽泻。治伤湿热之物，不得消化，而作痞满。
枳实消痞丸
即枳术丸加四君子汤、黄连、半夏、厚朴、干姜、麦芽。治心下虚痞，恶食懒倦，右关脉弦者。
除湿益气丸
即枳术丸加神曲、卜子（炒黄）、芩、红花。治伤湿面，心腹满，肢体沉重。
白术丸
即枳术丸加橘、半、神曲、黄芩、白矾。治伤豆粉、湿面、油腻。
香蔻和中丸
即橘半枳术丸加木香、白豆蔻（各二两）。治痰食气逆。如胃脘痛，加草豆蔻（四两）。若气升，加沉香（二两）。
消饮丸
用白术（八钱）、枳实（麸炒，半两）、茯苓（去皮）、干姜（炮。各三两），上为细末，炼蜜和丸如梧子大，每服五十丸，温米饮下。治疗酒澼停饮，痰水不消，满逆呕吐，目暗耳聋，胁下急痛，腹中水声。
术香和中丸
用白术（一两二钱）、枳实（麸炒，二钱半）、半夏（制）、陈皮（去白。各一两）、厚朴（制，一两）、槟榔（四钱半）、木香（不见火，三钱半）、甘草（炙，三钱半），上为末，姜汁浸蒸饼和丸如梧桐子大，每服六七十丸，食前白汤送下。治病久虚弱，恹恹不能食，而脏腑或秘或溏，此胃气虚弱，人常服则和中理气，消痰去湿，厚肠胃，进饮食。
茯苓丸
即枳术丸合六君子汤，加葛根、干姜、肉桂（每味各一两，如法炮制），为细末，炼蜜和丸如梧桐子大，每服三十丸，温米饮空心下。治妊娠阻病，心中烦愦，头目眩重，憎闻食气，呕逆吐闷，颠倒不安，四肢困弱，不自胜持。常服此药消痰水冷，能食强力。养胎当先服半夏茯苓汤，次进此药。
复方
枳术二陈汤
即枳术汤合二陈汤。治脾胃痰饮，胸膈不利。
（李绛）香连丸  ***************************
出《兵部手集》。治赤白诸痢，里急后重，腹痛等症，其效如神。
宣黄连（苦寒）　广木香（辛温）
上二味等分，捣筛，白蜜丸如梧子大，每服二三十丸，空腹饮下，日再服。久冷者，以煨蒜捣和丸之。不拘大人婴儒皆效。《易简方》黄连（用吴茱萸炒过，四两）、木香（面煨，一两），粟米饮丸。○钱仲阳香连丸加煨熟诃子肉，治小儿冷热痢；加煨熟肉豆蔻，又治小儿泻痢；加白附子尖，又治小儿气虚泻痢腹痛。○刘河间治久痢，加龙骨。○朱丹溪治噤口痢，加石莲肉。○王氏治痢而渴者，加乌梅肉，以阿胶化和为丸。○《济生方》秘传香连丸用黄连（四两）、木香（二两）、生姜（四两），以姜铺砂锅底，次铺连，上铺香，新汲水三碗煮，焙，研，醋调苍术糊为丸，如常服五次。○韩飞霞四制黄连丸，用黄连（一斤）分作四份，一份用酒浸炒，一份用姜汁炒，一份用吴茱萸汤浸炒，一份用益智仁同炒，去益智研末，加白芍药（酒煮，切，焙，四两）、使君子仁（焙，四两）、广木香（二两），为末，蒸饼和丸绿豆大，每服三十丸，米饮食前下，日三服。治五疳六痢，忌猪肉、冷水。愚按：痢疾古名滞下，此湿热之证也。盖黄连性寒而燥，寒能清热，燥能去湿，故治痢以之为君，佐以木香之辛温以疏通郁滞，使君臣相佐，阴阳相济，最得制方之妙，所以有成功而无偏胜之害也。然治痢当分初中末三治：初宜用香连加槟榔、大黄等分为丸，以顺利之；中宜竟用香连，或连用茱炒；若久而不止，方用诃子、肉蔻、龙骨等药止涩，庶不失先后之序。
（《和剂》）大香连丸
用黄连（去芦、毛，二十两）、吴茱萸（去枝、梗，十两），同炒令赤色，去茱萸不用，木香（不见火，四两八钱八分），为细末，醋和为丸如梧子大，每服二十丸，饭饮吞下，空心食前，日进二三服。治男妇肠胃虚弱，冷热不调，泄泻烦渴，水谷不化，腹胀肠鸣，胸膈痞闷，胁肋胀满，或下痢脓血，里急后重，夜起频并，不思饮食，或小便不利，肢体怠惰，渐即瘦弱。○薛立斋将黄连、茱萸二味用熟水拌匀，入瓷器内，置热汤中顿一日，同炒紫黄色，去茱用连，为末，每末四两，入木香末（一两），淡醋、米饮为丸。
（《局方》）戊己丸
用黄连（去须）、吴茱萸（去梗，炒）、白芍药各等分，为细末，蒸饼糊为丸如梧桐子大，每服二十丸，浓煎米饮空心下，日三服。治脾胃受湿，泄利不止，脐腹刺痛，米谷不化，亦治小儿疳气下痢。
（《百一》）变通丸
用川黄连（去毛）、吴茱萸（汤泡过。各二两）同炒香，拣出，各为末，以粟米饭和丸如桐子大，各收，每服三十丸。赤痢，用黄连丸，甘草汤下；白痢，用茱萸丸，姜汤下；赤白痢，各用十五丸，米汤下。此乃浙西河山纯老方，救人甚效。
（丹溪）左金丸
用黄连（六两）、茱萸（一两）同炒，为末，神曲和为丸如梧子大，每服三四十丸，白汤下。○薛立斋用白术陈皮汤下，治肝火胁肋刺痛，或发寒热，或头目作痛，泄泻淋秘，一切肝火之症皆效。
（《和剂》）黄连阿胶丸
用黄连（三两）、茯苓（二两），为末，阿胶（一两）炒末，水化搜和丸如梧子大，每服二十丸，食前米饮下。治胀胃气虚，冷热不调，下痢赤白，状如鱼脑，里急后重，腹痛口燥，烦渴便闭。
（《局方》）驻车丸
用黄连（三十两）、干姜（炮，十两）、当归（去芦，十五两），为细末，另用阿胶（十五两）炒珠为末，以醋煮成膏，和前末为丸，每服三十丸，食前水饮下。治下痢腹痛，无问新旧冷热脓血，日夜无度者。
（仲景）干姜黄芩黄连人参汤
用黄连、黄芩、干姜、人参。治伤寒本自寒下，医复吐下之，若食入口即吐者。
（《局方》）小驻车丸
用当归（去芦，二两）、诃子（炮，去核，一两）、干姜（炮）、黄连（去须。各三两），为末，用阿胶（一两三分）水煎汁和丸如粟米大，每服二十丸，饭饮下。治小儿冷热不调，乳哺失节，泄泻不止，下痢鲜血，赤多白少，腹痛后重，肠胃虚滑，便数频并，减食困倦。
太平丸
用天门冬、麦门冬（并去心）、知母、贝母、款冬花、杏仁（去皮尖。各二两）、当归、生地黄、黄连、熟地黄、阿胶（蛤粉炒。各一两半）、蒲黄、京墨、桔梗、薄荷（各一两）、麝香（少许，另研），上为细末，炼蜜为丸如弹子大，每服一丸，临睡细嚼，薄荷汤送下。治痨证，久嗽，肺痈，并宜噙服，决定除根。
（《济生》）二神丸  ***************************
治脾胃虚弱，侵晨五更作泻，或全思食，或食而不化。
破故纸（四两，炒）　肉豆蔻（二两，生用）
上二味为末，用大红枣（四十九枚）、生姜（四两，切碎），水煮熟，去姜，取枣肉和药为丸桐子大，每服五十丸，空心盐汤下。
愚按：许叔微学士《本事方》云：孙真人言补肾不若补脾，予曰补脾不若补肾，肾气虚弱则阳气衰劣，不能熏蒸脾胃，脾胃气寒，令人胸膈痞塞，不进饮食，迟于运化，或腹胁虚胀，或呕吐痰涎，或肠鸣泄泻，譬如釜中无火物，终不熟饮食，何能消化？二神丸治脾胃虚寒泄泻，用破故纸补肾，肉豆蔻补脾，二药虽兼补，但无斡旋，子往往常加木香以顺其气，使仓廪空虚则受物矣，屡用俱效，不可不知。
（《本事》）三神丸
即二神丸加木香（二两）。治见前。
四神丸
即二神丸加五味子（二两）、吴茱萸（一两），为细末，生姜（八两）、红枣（一百枚）煮熟，取枣肉和末丸桐子大，每服五七十丸，空心或食前白汤下。治脾胃虚弱，大便不实，饮食不思，或泻痢腹痛等证。一方用二神丸加木香、茴香（炒。各一两），一方用神曲、麦芽（各一两），俱名四神，治脾泄、肾泄。
（《和剂》）青娥丸
用破故纸（酒浸炒，一斤）、杜仲（去皮，姜汁浸炒，一斤）、胡桃肉（去皮，二十个），为末，以蒜（捣膏，一两）和丸桐子大，每空心温酒下二十丸，妇人淡醋汤下。治肾气虚弱，风冷乘之，或血气相抟，腰痛如折，俯仰不利，或因劳役伤肾，或湿痹伤腰，或坠堕败伤，或风寒客抟，或气滞不散，皆令腰痛，或腰间如物重坠，起坐艰辛者，悉能治之。常服壮筋骨，活血脉，乌髭须，益颜色。
（《续传信方》）补骨脂丸
用破故纸（十两，拣净，去皮，洗过，曝，捣，筛令细）、胡桃瓤（二十两，汤浸去皮，细研如泥），更以好蜜和令如饴糖，瓷器盛之，旦日以暖酒二合调药一匙服之，便以饭压。不饮酒，入以暖熟水调之。禁芸薹、羊肉。治阳气衰绝，众疾俱作。久服延年益气，悦心明目，补添筋骨。此唐相国所传诃陵国舶主李摩诃方也。按：破故纸辛温属火，收敛神明，能使心包之火与命门之火相通，故元阳坚固，骨髓克实，涩以治脱也；胡桃甘温属木，润燥养血，血属阴恶燥，故油物以润之，佐破故纸有木火相生之妙，故语云：破故纸无胡桃，犹水母之无虾也。
（《和剂》）补骨脂丸
用补骨脂（四两，炒香）、菟丝子（四两，酒蒸）、胡桃肉（一两，去皮）、乳香、没药、沉香（各研，二钱半），炼蜜丸如梧子大，每服二三十丸，空心盐汤、温酒任下，自夏至起至冬至只日一服。治下元虚败，脚手沉重，夜多盗汗，纵欲所致。此药壮筋骨，益元气，其方乃唐宣宗时，张寿太尉知广州，得之番人者。
（《集验》）养血返精丸
用破故纸（炒，二两）、白茯苓（一两），为末，没药（五钱）以无灰酒浸高一指，煮化，和末丸如梧子大，每服三十丸，白汤下。昔有人服此，至老不衰，盖故纸补肾，茯苓补心，没药养血，三者既壮，自然身安。
（《局方》）金锁正元丹
用破故纸（酒浸炒，十两）、肉苁蓉（洗净，焙干）、紫巴戟（去心）、葫芦巴（炒。各一斤）、五倍子、茯苓（各八两）、龙骨、朱砂（各三两），为末，酒糊丸梧子大，每服二十丸，空心食前，温酒或盐汤下。治元脏虚寒，饮食减少，恍惚多忘，气促喘乏，夜多异梦，心忪盗汗，小便滑数，遗精白浊等症。
（《和剂》）青木香丸
用破故纸（炒香）、荜澄茄（各四十两）、木香（二十两）、槟榔（酸粟米饭裹湿纸包火中煨令纸焦去饭另用）、黑牵牛（二百四十两，炒香，别捣取末一百二十两），令匀，渐入清水和令得所，丸如绿豆大，每服二十丸，茶汤、热水任下，食后服，每酒食后可服五丸或七丸，小儿一岁服一丸，怀妊妇人不得服之。能宽中利膈，行滞气，消饮食，治胸膈噎塞，腹胁胀痛，心中烦闷，痞塞肿满，肠中水声，呕哕痰逆，不思饮食，并宜服之。
五味子丸
用破故纸（炒）、人参、五味子、白术（各二两）、山药（炒）、白茯苓（各一两半）、吴茱萸、川巴戟（去心）、肉果（面裹煨。各一两）、龙骨（煅，五钱），上为末，酒糊丸如梧子大，每服七十丸，空心盐汤下。治下元虚寒，火不生土，及肾中之土不足，以致关门不闭，名曰肾泄，亦名脾肾泄。
（《集验》）缩泉丸  ***************************
治小便频数，此脬气不足也。
留州益智子（盐炒，去盐）　天台乌药
上二味等分，为末，酒煮山药粉糊为丸如桐子大，每服七十丸，空心盐汤下。
（杨氏）萆薢分清饮
用前方加萆薢、石菖蒲等分，每服四钱，水一盏，入盐一捻，煎七分，食前温服。治白浊频数，淤面如油，澄下如膏，乃真元不足，下焦虚寒。按：杨子建云：凡人小便频数，不计度数，便时茎内痛不可忍者，此疾必先大腑秘热不通，水液只就小肠，大腑愈加干竭，甚则浑身热，心思□水，如此即重证也。一方加茯苓、甘草。
（《和剂》）乌沉汤
用天台乌药（一百两）、沉香（五十两）、人参（三两）、甘草（爁，四两），为末，每服半钱，姜盐汤空心点服。治一切气，一切冷，补五脏，调中壮阳，暖腰膝，去邪气，冷风麻痹，膀胱肾间冷气攻冲背膂，俯仰不利，风水毒肿，吐泻转筋，癥癖刺痛，中恶心腹痛，鬼气疰忤，天行瘴疫，妇人血气痛。一方用香附子（二两）、乌药（一两）、甘草（一分）为末，姜汤服，名小乌沉汤。
（《秘韫》）香乌散
用香附、乌药等分为末，每服一二钱。饮食不进，姜枣汤下；疟疾，干姜白盐汤下；腹中有虫，槟榔汤下；头风虚肿，茶汤下；妇人冷气，米饮下；产后血攻心脾痛，童便下；妇人血海痛，男子疝气，茴香汤下。
（《济生》）四磨汤
用人参、乌药、槟榔、沉香，各磨浓汁七分合煎，细细咽之。治七情郁结，上气喘急。
五磨饮
即四磨汤去人参，加枳实、木香。治气厥暴死。
六磨汤
即四磨汤加木香、枳壳。一方无人参，有大黄，亦名六磨汤。治气滞腹急，大便秘涩。
（《局方》）七香丸
用益智仁（炒，六十两）、甘松（炒，八十两）、香附（炒去毛）、丁香皮、甘草（炒。各百二十两）、蓬莪术（煨乘热）、缩砂仁（各二十两），为末，水浸蒸饼为丸如绿豆大，每服二十丸，温酒、姜汤、熟水任下。或气胀满，磨乌药水煎汤下；或酒食过度，头眩恶心，胸膈满闷，先嚼二十丸，后吞二十丸，生姜紫苏汤下。此药性温平，不动脏腑，能温中快膈，化积和气，治中酒吐酒，呕逆咽酸，气膈食噎，饮食不下，冷涎翻胃，腹胀脾疼，远年茶酒食积，眼脸俱黄，赤白痢疾，脾毒泄泻，妇人脾血气，小儿疳气，并宜服之。《元戎》有木香。
（《元戎》）集香丸
用乌药、益智仁、白豆蔻、砂仁、藿香、丁香、白檀、沉香、人参、茯苓、陈皮、甘草，一法噎食加柿霜，一法加广术，一法加香附子，一法加干姜，随证定夺分两，为末，点服。海藏云：损其气者，以此药接之。
（《局方》）五香散
用木香、丁香、乳香、藿香、沉香（各等分），上渣后末，每服三钱，水一盏半煎至八分，去渣，食后温服。能升降诸气，宣利三焦，疏导壅滞，发散邪热。治阴阳之气郁结不消，诸热蕴毒，肿痛结核，或似痈疖而非，使人头痛恶心，寒热气恶。
（《元戎》）七香丸
即五香散加檀香、零陵香各等分，人参、槟榔减半，为末，蜜丸梧子大，细嚼，米饮下。治脉伏不见，心腹痛欲绝者。
（《局方》）匀气散
即五香散去沉、乳，加檀香、甘草、白蔻、砂仁，等分，为末，白汤调服。治气滞不匀，胸膈虚痞，宿冷不消，心腹刺痛。除胀满噎塞，止呕吐恶心，常服调顺脾胃，进美饮食。
（《局方》）五膈宽中散
用香附子（炒去毛）、厚朴（去皮，姜汁炒熟。各十六两）、甘草（五两）、砂仁、丁香、青皮、陈皮（各四两）、木香（三两）、白豆蔻（去皮，二两），为末，每服二钱，入生姜（二片），盐少许，汁汤点服。治因忧恚寒热，动气伤神，致阴阳不□，腑脏生病，结于胸膈之间，遂成五膈之病：一曰忧膈，胸中气结，津液不通，饮食不下，羸瘦短气；二曰恚膈，心下实满，噫辄醋心，饮食不消，大小便不通；三曰气膈，胸胁逆满，噎塞不通，噫闻食臭；四曰寒膈，心腹胀满，咳嗽气逆，腹上苦冷，雷追绕脐痛，不能食肥；五曰热膈，五心中热，口中烂生疮，四肢烦重，唇口干燥，身体或热，腰痛背疼，胸痹引背，不能多食。及一切气疾，并皆治之。《明医杂著》名木香宽中丸。薛立斋云：脾胃亏损之症，不可多服，当与六君子汤兼服之。
（《易简》）苏合香丸
用白术、青木香、乌犀屑、香附子（炒去毛）、朱砂（研，水飞）、诃黎勒（煨取皮）、白檀香、沉香、麝香（研）、丁香、荜茇（各二两）、龙脑（研）、薰陆香（别研。各一两），上为细末，另用安息香（二两）别末，无灰酒一升熬膏，以苏合香油一两入安息膏内，炼蜜和剂，每两分作十丸，用蜡壳封裹，每服一丸，沸汤或温酒化下。治卒中，昏不知人，及霍乱吐泻，心腹撮痛，鬼疰客忤，癫痫惊悸，或癫扑伤损，气晕欲绝，凡是仓卒之患悉皆疗之。
安息香丸
用肉桂（去粗皮，二两半）、诃子（炮取皮，二两）、阿魏（细研，白面少许搜和作饼子，炙令香熟，一分）、茯苓（白底）、当归（汤洗，切片，焙干）、干姜（炮，去皮）、肉豆蔻（去壳）、川芎、丁香皮、缩砂仁、五味子（微炒）、巴戟（去心，面炒）、益智仁（去皮）、白豆蔻（去皮。各一两半）、硇砂（酒半盏化，去石，入蜜中）、槟榔（炮）、荜澄茄、芍药、莪术、三棱（炮）、安息香（酒半盏化，去沙，入蜜）、香附（去毛）、茴香（微炒。各半两）、胡椒、高良姜、木香、沉香、乳香（微研）、丁香（各一两），上件药，除安息香、硇砂外，并一处捣罗为细末，用蜜（三十两）入安息硇砂，于蜜中炼熟剂，上件药杵一二千下，丸如鸡头子大，每服一丸，细嚼，温酒下，浓煎生姜汤下亦得，食前服。治一切冷气，心腹疼痛，胸膈噎塞，胁肋膨胀，心下坚痞，腹中虚鸣，哕逆恶心，噫气吞酸，胃中冷逆，呕吐不止，宿饮不消，胸膈刺痛，时吐清水，可思饮食。
丁沉煎丸
用丁香（十二两）、沉香（二两）、木香（一钱半）、丁皮（一两）、白豆蔻（九两半），上为细末，用甘草熬膏为丸，每服一丸，含化，空心食前服。治心胸痞闷，噫醋吞酸，呕逆痰水，津液不收，两胁刺痛，腹中坚满，口舌无味，可思饮食。
苍术散  ***************************
治风寒湿热，令足膝痛，或赤肿，骨间作热痛，及腰膝臀髀大骨疼痛，痿躄脚气等症。
苍术（用米泔浸一日夜，盐炒）　黄柏（去粗皮，酒浸日夜，炙焦。各五钱）
上二味，作一服，用水二钟煎至一钟，食前服，日进二三服。一名二妙散。东垣云：黄柏、苍术乃治痿要药。加牛膝名三妙散。
（笔峰）交加丸
用苍术（刮净一斤，分作四份，一份米泔浸炒，一份盐水浸炒，一份川椒炒，一份破故纸炒）、黄柏皮（刮净一斤，分作四份，一份酒炒，一份童尿浸炒，一份小茴香炒，一份生用），拣去各药，只取术、柏，为末，炼蜜丸梧子大，每服六十丸，空心盐汤下。能生水降火，消除百病。
（《积善》）坎离丸
用苍术（刮净一斤，分作四份，一份川椒一两炒，一份破故纸一两炒，一份五味子一两炒，一份川芎藭一两炒，只取术，研末）、川柏皮（四斤，）分作四份，一斤酥炙，一斤人乳汁炙，一斤童尿炙，一斤米泔炙，各十二次），研末，和匀，炼蜜丸梧子大，每服二十丸，早用酒，午用茶，晚用白汤下。能滋阴降火，开胃进食，强筋骨，去湿热。
（《圣济》）交感丹
用苍术（刮净一斤，分作四份，用酒、醋、米泔、盐汤各浸七日，晒，研）、川椒、红小茴香（各四两，炒），研，陈米糊丸如梧子大，每服四十丸，空心温酒下。治补虚损，固精气，乌须发，此铁瓮城申先生方也，久服令人有子。
（《元戎》）不老丹
用苍术（刮净末，酒浸软，切片，四斤，一斤酒浸，焙，一斤醋浸，焙，一斤盐四两炒，一斤椒四两炒）、赤何首乌（各二斤，泔浸，竹刀刮切，以黑豆、红枣各五升同蒸至豆烂，曝干）、地骨皮（去骨，一斤），各取净末，以桑椹汁和成剂，铺盆内，汁高三指，日晒夜露，取日月精华，待干，以石臼捣末，炼蜜和丸梧子大，每空心酒服一百丸。能补脾益肾，服之七十亦无白发。
（《局方》）曲术丸
用神曲（炒）、苍术（米泔浸一夜，焙）等分，为末，糊丸梧子大，每服三五十丸，米饮下。能壮脾温胃，饮食所伤。
（《杂著》）三味曲术丸
用神曲（炒，三两）、苍术（泔浸三宿，洗净，日干，炒，一两半）、陈皮（一两），上为末，生姜汁煮神曲糊丸，姜汤送下。治中脘宿食流饮，酸蜇心痛，口吐清水等症。
草还丹
用苍术（四两，酒浸一两，米泔浸一两，醋浸一两，盐水浸一两，并炒）、胡芦巴（酒浸）、破故纸（一两，酒浸一宿）、覆盆子（二钱）、茴香（一两，盐炒）、川乌（一两，盐炒）、川楝子（一两）、木香（不见火，一钱）、山药、穿山甲（酥炙）、地龙（去土净）、茯苓、枸杞子、牛膝（酒浸。各三钱），上为细末，酒糊丸如梧子大，每服五十丸，空心温酒或盐汤下，干物压之。治益精髓，补肾经，固元阳，轻腰脚，安五脏，通丸窍，令人耳目聪明，延年益寿，乃仙家之良剂。
（洁古）苍术地榆汤
用苍术（三两）、地榆（一两），每剂用水二盏煎一盏，温服。治腹中胀湿，下血痢。
（《和剂》）平胃散  ***************************
治脾胃不和，不思饮食，心腹胁肋胀满刺痛，口苦无味，胸满短气，呕哕恶心，噫气吞酸，面色痿黄，肌肉瘦弱，怠惰嗜卧，体重节痛，常多自利，或发霍乱，及五噎八痞，膈气翻胃等症。
苍术（去皮，米泔浸，八两）　厚朴（去皮，姜汁炒，三两四钱）　陈皮（去白，三两四钱）　甘草（炙，三两）
上为细末，每服二钱，以水一盏，入生姜（二片），枣肉（一枚），煎至七分，去姜枣，热服，空心食前。入盐一捻，沸汤点服亦可。常服调气暖胃，化宿食，消痰饮，避风寒冷湿四时不正之气。
东垣加减法：
如小便赤涩，加白茯苓、泽泻。
如米谷不化，饮食伤多，加枳实。
胃中气不快，心下痞气，加枳壳、木香。
脾胃困弱，不思饮食，加人参、黄芪。
心下痞闷，腹胀者，加厚朴，甘草减半。
遇夏，加炒黄芩。
遇雨水湿润时，加茯苓、泽泻。
如有痰涎，加半夏、陈皮。
凡加时，除苍术、厚朴依例加之如一服五钱，有痰用半夏（一两）。
咳嗽，饮食减少，脉弦细，加归身、黄芪。
脉洪大缓，加黄芩、黄连。
大便硬，加大黄（三钱）、芒硝（二钱），先嚼麸炒桃仁烂，以药送下。
海藏加减法：
若温疫时气，二毒伤寒，头痛壮热，加连须葱白（五寸）、豆豉（三十粒），煎二三沸，取微汗出，愈。
若五劳七伤，脚手心热，烦躁不安，百节酸疼，加柴胡。
若痰嗽疟痢，加姜制半夏。
若小肠气痛，加茴香。
若水气肿满，加桑白皮。
若妇人赤白带下，加黄芪。
若酒伤，加丁香。
若饮冷伤，加高良姜。
若滑脱泄泻，加肉豆蔻。
若风痰，四肢沉困，加荆芥。
若腿膝冷痛，加牛膝。
若浑身虚肿，拘急，加地骨皮。
若腿膝湿痹，加菟丝子。
若白痢，加吴茱萸。
赤痢，加黄连。
若头风，加藁本。
若转筋霍乱，加樟木皮。
若七邪六极，耳鸣，梦泄盗汗，四肢沉重，腿膝痿弱，妇人宫脏久冷，月事不调者，加桂枝。
若胃寒呕吐，多加生姜，一法茯苓、丁香（各三两）。
若气不舒快，中脘痞塞，加砂仁、香附（三两）。
若小肠气痛者，加苦楝、茴香。
调气平胃散
即平胃散加乌药、砂仁、白豆蔻、木香、檀香、藿香。治中恶。
草果平胃散
即平胃散加草果。治寒热疟疾，愈后调理。
贯众平胃散
即平胃散加贯众，为末，治女人阴蚀痒痛，用猪肝煮熟，拌药末（二钱），纳入户内即愈。
藿香平胃散
即平胃散加藿香、砂仁、神曲。治内伤饮食，呕吐不已。
参苓平胃散
即平胃散加人参、茯苓。一法用枣肉为丸小豆大，姜汤下五十丸。常服调气暖胃。
生料平胃散
即平胃散加神曲、麦芽。治宿食不化，吞酸呃臭。
香砂平胃散
即平胃散加香附、砂仁。治病后胃虚少食。
万安散
即平胃散加常山、槟榔。治一切疟疾初起气壮者。
柴胡调胃散
即平胃散加柴胡。一方加藿香。治疟疾。
茯苓调胃散
即平胃散加茯苓、丁香、白术。一方加藿香、半夏。治痹湿。
（直阁）不换金正气散
即平胃散加半夏、藿香。治山岚瘴气，诸般疟疾，及四时伤寒，头目肢节疼痛，腹胀呕吐，痰嗽痢疾等症。
普贤正气散
即前方合四君子，加草果。治虚人外感风寒，内伤生冷，憎寒壮热，不堪攻发者。服之厚覆取汗，谨避外风，自然解散。一方去苍术、白术，加枳壳、砂仁，名避瘴饮子，遇瘴厉时行，服此则不传染。
太无神术散
即平胃散加藿香、菖蒲。一方以香附易藿香。治症同前，及四时瘟疫。夫岚气乃山谷瘴雾湿土败阜之气也，由鼻而入，流于百节，故壮热而一身尽痛，用平胃散以平其敦阜之气，加辛香之品以匡正避邪也。
（《和剂》）人参养胃汤
即不换金正气散加人参、茯苓、草果。治虚疟。加桂治感寒发疟。寒多，加干姜、附子。热多，加苓、连、柴胡。
（《绍兴》）和解散
即平胃散加藁本、桔梗。治四时伤寒，寒热头痛，吐利烦躁，自汗咳嗽，及瘴病初作，胸腹满闷。
槟榔煎
即平胃散加槟榔草果煨姜治山岚瘴气
（《宝庆》）消风百解散
即平胃散去厚朴，加荆芥、麻黄、白芷。治伤风，咳嗽头痛，鼻塞声重者。
厚朴汤
即平胃散加干姜。
吴茱萸汤
即生料平胃散，冬月加吴茱萸、川椒、干姜、桂。治饮食进退。
（《经验》）藿香正气散
即不换金正气散去苍术，换白术，加白芷、桔梗、紫苏、大腹皮、茯苓，姜枣煎服。如欲汗，去枣，加葱白三茎，热服，温覆取汗。吴绶曰：此乃宋人所制，非正伤寒之药也。若病在太阳经，头疼发热，骨节痛者，与此方全无相干，如妄用之，先虚正气，逆其经络，虽汗出不解，变成坏证多矣。凡伤寒发热脉沉，与元气素虚，并夹阴伤寒发热者，切宜戒之。吴山甫曰：风寒客于皮毛腠理，则宜解表，若四时不正之气由鼻而入，不在表而在里，故不用大汗，而以芬香利气之品，以避不正之气，佐以白术、茯苓甘平之品，以培养中气也，用者宜慎之。
顺气木香散
即藿香正气散加木香、玄胡索。治心腹痛，呕恶。
二香汤
即藿香正气散加香藿、扁豆、葛根。治暑月热病，兼有内伤生冷，饮食停滞，呕吐恶心，中脘痞闷，或憎寒恶风，手足拘急者。
（《局方》）枣肉平胃散
即平胃散加生姜、红枣（各二两）。上件剉碎拌匀，以水浸过面上半寸许，煮令水干，取出焙燥，碾为细末，每服二钱，用盐汤点，空心食前服。治脾胃不和，不思饮食，心腹胁肋胀满刺痛，口苦无味，胸满短气，呕哕恶心，噫气吞酸，面色萎黄，肌体瘦弱，怠隋嗜卧，体重节痛，常多自利，或发霍乱，及五噎八痞，膈气反胃，并宜服之。
复方
白术附子汤
即平胃散合四苓散，去甘草，加半夏、桂、附。治劳倦所伤，量虚实加减。
（《名方》）对金饮子
一名胃苓汤，即平胃散合五苓散。治伤暑，泄泻烦渴，小水不利，霍乱吐泻，及产后遍身浮肿。
黄白散
即平胃合六一散。治泄泻烦渴，及伤暑小便不利。
柴平散
即平胃合小柴胡汤。治湿疟，手足沉重，寒多热少，一身尽痛者。
（《百一》）除湿汤
即平胃合二陈汤，加白术、藿香。治风湿所伤，身体重着，腰脚酸疼，大便溏泄，小便或涩或利。
藿薷汤
即藿香正气散合黄连香薷饮。治暑。
木香交加散
即藿香正气散合六和汤。治痢。
（仲景）乌梅丸  ***************************
治伤寒静而时烦者，为脏寒，蛔上入其膈，故烦，得食而呕吐蛔者。
乌梅（三百枚）　细辛（六两）　干姜（十两）　当归（四两）　黄连（一斤）　附子（六两，炮，去皮）　蜀椒（四两，去汗）　桂枝（六两，去皮）　人参（六两）　黄柏（六两）
上十味，异捣筛，合治之，以苦酒浸乌梅一宿，去核，蒸之五升米下，饭熟，捣成泥，和药令相得，内臼中，与蜜杵二千下，丸如梧桐子大，先食饮服十丸，日二服，稍加至二十丸。禁生冷、滑物、臭食等。按：成无己云：肺主气，肺欲收，急食酸以收之，乌梅之酸以收肺气。脾欲缓，急食甘以缓之，人参之甘以缓脾气。寒淫于内，以辛润之，以苦坚之，当归、桂、椒、细辛之辛以润内寒。寒淫所胜，平以辛热，姜、附之辛热以胜寒。蛔得甘则动，得苦则安，黄连、黄柏之苦以安蛔。
（《良方》）乌梅散
用乌梅肉、黄连、当归、附子（炮）、熟艾（各七钱半）、阿胶（炒）、肉豆蔻、赤石脂（各一两）、甘草（半两），上为细末，不拘时，粥饮调下二钱。治霍乱呕吐。
（仲景）薏苡附子散  ***************************
治胸痹缓急者。
薏苡仁（十五两）　大附子（十枚，炮）
上二味，杵为散，服方寸匕，日三服。
（仲景）薏苡附子败酱散
用薏苡仁（十分）、附子（二分）、败酱（五分），杵为末，取方寸匕，以水二升，煎减半，顿服。治肠痈之为病，其身甲错，腹皮急，按之濡，如肿状，腹无积聚，身无热，脉数，此为肠内有痈脓，服之小便当下。
（《千金》）苇茎汤
用苇茎（二升）、薏苡仁（半升）、桃仁（五十枚）、瓜瓣（半升），以水一斗，先煮苇茎汤五升，去滓，内诸药，煮取二升，服一升。治咳有微热，烦满，胸中甲错，是为肺痈，再服当吐如脓。
（《和剂》）秘方换腿丸
用薏苡仁、附子（炮，去皮、脐）、石楠叶、天南星（洗，姜制，炒）、川牛膝（酒浸，焙）、肉桂（去粗皮）、当归（去芦）、天麻（去苗）、羌活、防风（去叉）、石斛（去根）、萆薢（微炙）、黄芪（蜜炙）、续断（各一两）、苍术（米泔浸，一两半）、槟榔（半两）、干木瓜（四两），上为细末，面糊为丸如梧桐子大，每服三十丸至五十丸，空心，温酒或木瓜汤吞下，日进三服。治肾经虚弱，下注腰膝，或当风取凉，冷气所乘，沉重少力，移步迟缓，肋脉挛痛，不能屈伸，脚心隐痛，有妨履地，大治干湿脚气，赤肿痛楚，发作无时，呻吟难忍，气满喘促，举动艰难，面色黧黑，传送秘湿，并皆治之。
（仲景）天雄散  ***************************
治虚劳，男子失精，女子梦交等证。
天雄（三两，炮）　白术（八两）　桂枝（六两）　龙骨（三两）
上四味，杵为散，酒服半钱匕，日三服。不知，稍增之。
玉霜丸
用天雄（十两，长大者，以酒浸七日，掘一地坑，以半秤炭火烧坑通赤，速去炭火令净，以醋二升发于地坑内，候干，承热便投天雄在内，以盆合土拥之，经宿取出，去皮脐）、白龙骨（一斤，粘舌者，细研如粉，以水飞过三度，日中晒干，用黑豆一斗蒸一伏时，以夹绢袋盛，日晒干）、磁石（醋淬七次）、朱砂（飞，研）、泽泻（洗，酒浸一宿，炙）、牛膝（去苗，酒浸，焙干）、石斛（去根，炙）、苁蓉（去皮，酒浸一宿，炙干）、巴戟（穿心者。各二两）、茴香（炒）、肉桂（去粗皮。各一两）、家韭子（微炒）、菟丝子（酒浸一伏时，蒸过，日干，杵罗为末，去轻浮者。各五两）、牡蛎（火煅）、紫梢花（各三两）、鹿茸（酒浸，半两），上一十六味，捣罗为细末，炼酒蜜各半和丸，如梧子大，每服三十丸，空心、晚食前，温酒下。治真气虚惫，下焦伤竭，脐腹弦急，腰脚软痛，精神困倦，面色枯槁，或亡血盗汗，遗沥失精，大便自利，小便滑数，肌肉消瘦，阳事不举。久服续骨联筋，秘精坚髓，延年保命，却老还童，安魂定魄，换肌秘气，轻身壮阳，益寿住世。
（仲景）文蛤散  ***************************
治伤寒病在阳，应以汗解，反以冷水噀之，其热被劫，弥更肉上粟起，意欲饮水者。
文蛤（五两）
上一味为散，以沸汤和一方寸匕服。
（仲景）文蛤汤
用文蛤、石膏（各五两）、麻黄、甘草、生姜（各三两）、杏仁（五十个）、大枣（十二枚），以水六升，煮取二升，温服一升。治吐后渴欲得水而贪饮者，兼主微风脉紧头痛，汗出即愈。
太乙紫金丹
用文蛤（捶破，净研，三两）、山慈菇（去皮，净二两）、千金子（去壳，研，去油取霜，一两）、红牙大戟（去芦，洗净，焙干，一两半）、麝香（三钱，另研），上除千金子、麝香，外三味为细末，却入研药令匀，用糯米煮浓饮为丸，分为四十粒，每服一丸，研生姜薄荷汁。井华水研服、干薄荷浓煎汤、冷磨服亦佳。通利水，两行无妨，只用温白粥止住。合时宜用端午、七夕、重阳日合，或遇天德、月德日亦佳。合时要在净室焚香，至诚修制，毋令妇人、鸡、犬见，效验不可具述，宜珍藏之。喻良能云：裴丞相传此，以为济世卫生之宝，凡人居家或出入，不可无此药。如毒最多，若游宦岭表，才觉意思不快，治一切毒，如被狐狸毒、鼠莽毒、恶菌、河豚毒、食疫死牛马肉毒，或犬恶虫所伤。又治痈疽发背，及疗鱼脐疮，人多不识，唤作痈疽，致命杀人者，反治诸风瘾疹，赤肿瘤等。
（仲景）柏叶汤  ***************************
治吐血不止者。
柏叶　干姜（各三两）　艾（三把）
上三味，以水五升，取马通汁一升合熬，取一升，分温再服。
四生丸
即柏叶汤去干姜，加怀生地、小荷叶等分，丸如鸡子大一团，水煎服。治吐血。愚加小蓟、茅根，名六生丸，治血更捷。
蒲黄散
即柏叶汤加蒲黄（三合）、干地黄、桑耳、甘草、芒硝、茯苓、人参、阿胶（各二两）、禹余粮、黄连（各一两）、赤石脂（一两二钱半），上㕮咀，以水一斗，煮取四升，分作五服。治血痢。
木香散
即柏叶汤去艾，加木香、甘草（炙）、黄芩（各半两）、当归（炒）、白术、干熟地黄（各七钱半）、黄连（炒，五钱），上剉散，每服三钱，水一盏，煎至五分，去滓，不拘时服。治冷热痢，虚损腹痛，不能饮食，日渐乏力。
断下汤
用干姜（炒，五分）、艾叶（醋炒）、人参（去芦）、熟地黄（各一钱）、海螵蛸（烧灰）、当归（洗。各二钱）、川芎（七分）、阿胶（蛤粉炒成珠，七分半），上作一服，用水二钟煎至八分，食前服。治妇人冲任气虚，崩中漏下，经脉不调，每遇月候将来，脐腹腰脚先痛，渐减饮食，四肢乏力，及带下三十六疾，悉能疗之。
（《小品》）茅根汤  ***************************
疗温病有热，饮水暴冷哕者。
茅根　葛根（各半升）
上以水四升，煮取二升，稍温饮之，哕止则停。
（《小品》）茅根橘皮汤
用白茅根（一升）、陈皮（三两）、桂心（三两）、葛根（二两），以水六升，煮取三升，每服三合，数连服之，尽后合，哕止而停。耳微有热，减桂二两。忌生葱。疗春夏天行伤寒温病，于胃冷变呃。
（《录验》）枇杷饮
用枇杷叶（去毛）、茅根（各半升），以水四升，煮取二升，稍稍饮之，呃止则停。疗瘟病有热，饮水暴冷而呃。
（《三因》）茅根汤
用白茅根（八两）、瞿麦、白茯苓（各四两）、葵子、人参（各二两）、蒲黄、桃胶、滑石、甘草（各一两）、紫贝（十个，烧）、石首鱼枕石（煅），上剉为散，每服四钱，水一盏，半姜（三片），灯心（二十茎），煎至七分，去滓，温服。亦可为末，木通煎汤调下。治产后诸淋。
通草汤
用茅根、通草、葵子、王不留行、蒲黄（炒）、桃胶、瞿麦、滑石（各一钱半）、甘草（炙，一钱），上作一服，水二钟煎至一钟，不拘时服。治诸淋。
如圣散
用白茅根、马蔺花、麦门冬（去心）、车前子、甜葶苈、苦葶苈（炒）、檀香、连翘（各等分），上为细末，每服四钱，水煎，热服。如渴，加黄芩同煎，入烧盐少许服。治沙淋，小腹胀满。
（仲景）酸枣仁汤  ***************************
治虚劳虚烦不得眠者。
酸枣仁（二升）　甘草（一两）　知母（二两）　茯芩（二两）　芎藭（二两）
《深师》有生姜（三两）。上五味，以水八升，煮酸枣仁得六升，内诸药，煮取三升，分温三服。
茯神汤
用酸枣仁（炒）、远志（去心。各一钱二分）、茯神（去皮、木，一钱半）、石菖蒲、人参、白茯苓（各一钱）、黄连、生地黄（各八分）、当归（一钱，酒洗）、甘草（四分），水二钟，莲子七枚捶碎，煎八分，食前服。治欲心大炽，思想太过，梦泄不禁，夜卧不宁，心悸。
龙齿补心汤
用酸枣仁（炒）、白茯苓（去皮）、龙齿（另研，煅）、人参（去芦）、熟地黄（洗，焙）、当归（酒浸，焙干）、桔梗（去芦）、茯神（去皮、木）、肉桂（去皮）、麦门冬（去心）、绵黄芪（蜜炙）、远志（水浸，去心，姜制，炒）、枳壳（麸炒）、半夏曲、白术（各一钱）、甘草（炙，半钱），上作一服，水二钟，生姜（三片），粳米（一撮），煎一钟，服无时。治诸虚不足，虚热潮来，心神惊惕，睡卧不宁，小便油浊。
大茴香丸
用酸枣仁（炒）、大茴香、破故纸（炒）、白术、白茯苓、左顾牡蛎（碢锅内慢火煅爆为度）、益智仁、人参（各等分），为细末，用青盐、酒糊丸如梧子大，每服二十丸，食前，用温酒或米饮下。治小便白浊，出髓条。
（仲景）旋覆代赭汤  ***************************
治伤寒发汗吐下后，心下痞噫，气不除者。
旋覆花（三两）　人参（二两）　生姜（五两）　代赭石（一两）　甘草（三两）　半夏（半升）　大枣（十枚）
上七味，以水一斗，煮取六升，去滓再煎取三升，温服一升，日三。
（仲景）旋覆花汤
用旋覆花（三两）、葱（十四根）、新绛（少许），以水三升，煮取一升，顿服之。治妇人半产漏下。
五饮汤
用旋覆花（去梗）、人参（去芦）、半夏（汤泡）、甘草（炙）、枳实（麸炒）、茯苓（去皮）、白术、厚朴（姜制）、猪苓、泽泻、前胡、桂心、芍药、陈皮（去白。以上各一钱），上作一服，用水二钟，生姜十片，煎至一钟，不拘时服。或因酒多，加干葛、砂仁。治一留饮，心下，二澼饮，胁下，三痰饮，胃中，四溢饮，膈上，五流饮，肠间。凡此五饮，酒后饮冷过多，故有此疾。
芎菊散
用旋覆花、草决明、蝉蜕（洗。以上各一钱）、芎藭、甘菊花（各一两）、白僵蚕（炒）、细辛（去叶）、防风（去皮）、羌活（以上各三分）、天麻、密蒙花、荆芥穗、甘草（炙。以上各半两），上为细末，每服二钱，水一钟煎七分，食后温服，汤点亦可。治诸阳受风，头目旋晕，目视昏暗，肝气不清。
（仲景）矾石丸  ***************************
治妇人经水闭不利，脏坚癖不止，中有干血，下白物者。
矾石（三分，烧）　杏仁（一分）
上二味，末之，炼蜜丸枣核大，内脏中，剧者再内之。
（仲景）硝石矾石散
用硝石、矾石（烧。等分）为散，以大麦粥汁和服方寸匕，日三服。治女劳疸，膀胱急，少腹满，身尽黄，额上黑，足下热，因作黑疸，服之病随大小便去，小便正黄，大便正黑，是候也，腹满者难治。《千金》用滑石、石膏，治症同，不知孰是。
（仲景）矾石汤
用矾石（二两），上一味，以浆水一斗五升，煎三五沸，浸脚良。治脚气冲心。
玉龙丸
用矾石、硝石、滑石、硫黄（各一两），用无根水滴为丸。治一切暑毒伏暑，腹胀疼痛，神效。
大黄龙丸
用矾石、雄黄、滑石（各半两）、硝石、舶上硫黄（各一两）、白面（四两），上五味，研末，入面和匀，滴水丸如梧子大，每服三十丸，新井水下。《管见》云：有中暍昏厥，灌之立苏。治中暑身热头疼，状如脾寒，或烦渴呕吐，昏闷不食。
玉液丸
用矾石（枯，碾细）、半夏（汤洗，为细末。各十两）、寒水石（煅令赤，出火毒，水飞过，二十两），上研和匀，用面糊和丸如梧桐子大，每服三十丸，食后生姜汤送下。治风壅，化痰涎，利咽膈，清目，止咳嗽，除烦热。
（仲景）白头翁汤  ***************************
治伤寒热利下重者。
白头翁（二两）　黄连　黄柏　秦皮（各三两）
上四味，以水七升，煮取二升，去滓，温服一升。
（仲景）白头翁加甘草阿胶汤
即白头翁汤加甘草、阿胶（各三两）。治产后下利虚极者。