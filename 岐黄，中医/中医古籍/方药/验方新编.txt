
序  ***************************
凡人不能无病，病必延医服药。然医有时而难逢，药有时而昂贵。富者固无虑此，贫者时有束手之忧。为方便计，自莫良于单方一门矣。单方最夥，选择宜精，果能方与症对，则药到病除，无医亦可。余幼时，见人有良方，秘而不传世，心窃鄙之。因立愿广求，不遗余力，或见于古今之载籍，或得之戚友之传闻，皆手录之。久之，荟萃甚富，各门俱备，乃删其不甚经验及数方相同与夫贵药不能力致者。今之所存，期于有是病即有是方，有是方即有是药，且有不费一钱而其效如神者。虽至穷乡僻壤之区，马足船唇之地，无不可以仓卒立办，顷刻奏功。区区救世之苦心，校仇不倦，寝食与俱，盖二十年于兹矣。同人见之，谓可传世，遂集资以付手民，而志其缘起如此。后有所得，当俟读刻云。
道光丙午仲春月善化鲍相璈选于粤西武宣官廨
凡例  ***************************
是编搜辑考订垂二十年，原委已详序中。其方虽未能一一遍试，然偶一施治，辄著神奇，故敢付梓，公诸同好。
是编期于稳妥，外治居多，即内治诸方，亦经斟酌，然后入选。惟药性未能尽谙，如有纰谬之处，尚祈高明者正之。
膏梁之家，喜服贵药，而庸医每多迎合，草菅人命，恬不为怪。不知药如对症，虽溲勃亦见奇功；药不对症，即参茸每多贻误。尤须炮制得宜，分量较准，方能奏效。是编贵药甚少，多系眼前常用之物，虽穷乡僻壤，购觅良便，切勿以平易忽之。
是编随手缀录，门类不论，有乖体例，从俗便也。识者谅之！
古今痈疽方书，以古吴林屋山人王洪绪先生维德《外科全生集》为最，治疽之法，尤为千古独得之奇。其余杂症诸方，亦多神效，编中采录十之八九，特为随症标明，俾资择用。并将《全生集》序文、凡例附录于后，俾阅者知其独具只眼，济世深心。
是编方多奇验，药料亦价廉工省，贫富皆宜，家置一部，最为方便。如能印刷施送，较送善书经文，功德最大。若能醵金翻刻，广为流传；或按方制药，施医济世，尤非寻常阴骘可比。好善君子，尚毋忽诸！
四方君子，如有奇验良方，惠寄，以便续刻。

验方新编·卷一  ——————————————————————————————————————————————————————————————————————————————————————————

头部  ***************************
偏正头风
此症发时，虽盛暑亦觉畏风，痛不可忍，用荞麦粉炒热，加醋再炒，乘热敷上，用布包紧，勿令见风，冷则随换，日夜不断。有人患头风十年不愈，照此治之，其病若失，愈后鼻流黄水数日，从此断根。屡试神验，此治头风第一方也。并治寻常伤风头痛，惟气虚及风火、虫痛不效。
又方：生大乌头（去皮，四两），南星（泡，一两），共为末。每服二钱。用薄荷（七片），盐梅（一个），煎水，临睡调服。虽二十年头风亦效。或用生南星、生乌头等分为末，葱调汁贴太阳穴亦可。
又方：用手揿按头上，有一处按着更酸痛者，以朱笔记之，用斑蝥（一个，去头、翅、足），研末，安于所记痛处，以小黄蚬壳或核桃壳盖上，用布扎好，过夜起一小泡，以针刺出黄水，其痛若失。曾治数人，愈后多年不发。
又方：硫磺一钱，川椒（取红色者，去子为末，三分），二味拌匀，熔成小饼。左痛塞左鼻，清涕从右鼻出。右痛塞右鼻，正痛左右俱塞。清涕流尽即愈，神验。
又方：毕拨末（三钱），入猪胆内，候干取出，再用真川芎、白芷、藁本、真青黛、元胡索各二钱，为末，水和为丸，如莲子大。令病人仰睡，用一丸水化灌入鼻中，觉药味至喉，微有酸气，令病人坐起，口咬铜钱一个，口内有涎出盈盆即愈。或加皂角末一钱亦可。
又方：白芷（二两五钱），真川芎、甘草、川乌头（半生半熟）、明天麻（各一两），共为末。每服一钱，食后服，细茶、薄荷汤下。百药不效者，一服即愈，效验甚速。
又方：白芷（三钱），天麻、防风（各一钱），荆芥（一钱半），共研末，煎服。此林屋山人经验方也。
又方：真蕲艾揉融为丸，时时向鼻嗅之，以黄水出尽为度。
又方：凤尾草捣融，加麝香一分拌匀，敷囟门上，甚效。
又方：都梁丸　昔王定国病头风，至都梁求名医杨介治之，连进三丸，即时病去。其方用白芷（酒洗）为末，蜜丸，弹子大，清茶或荆芥汤化下，食后服。忌食各色鱼。
又方：明天麻、白芷，为末，蜜丸，重二钱，每服一丸。先将荆芥（一钱），细辛（三分），煎汤，细嚼，甚者不过一丸。食后服，忌食各色鱼。
又方：生牛蒡子梗叶（无梗叶用根亦可）取自然汁二碗，陈酒一碗，食盐八分，共熬成膏搽之。须极力搽热乃效。凡头风抽掣作痛者，用此必愈。
又方：到牛车处候牛下粪，即将热粪敷头上，用布包紧，快走十里，如头上痒更要快走，不可停步，亦不可擦动，候痒止，解下视之，有无数细白虫伏粪上，即愈。有人头痛，百药不效，后用此方断根。此陕西名医传出之方也。
寻常感冒风寒头痛
照上偏正头风第一方治之。
雷头风痛
头痛而起核块，或头中如雷鸣者是也。用川芎、白芷、防风、羌活、天麻、甘菊、薄荷、甘草等味治之。如不见效，用天麻、升麻（各一钱），新荷叶一大张，煎服。或不省人事，用地肤子同生姜捣烂，热酒冲服，取汗即愈。
又方：山羊粪（炒枯，研），每服二钱，酒送下。百药不效者，服此即愈。此林屋山人经验方也。
热痰头痛
栝蒌一个，牛子四两（焙），共为末。每用三钱，食后酒冲服。忌食动风发热之物。
气虚头痛
春茶叶末，水调成膏，摊碗内，覆转，用巴豆四十粒作两次烧烟熏之，曝干研细。每服二分，滚水冲下，食后服。
又方：照前乌头南星方最效。
厥阴风火上冲头痛
肝脉弦者是。用清障救睛散（见目部）治之，神效无比。肝脉不弦者不效。
头风目痛
制香附（二两），藿香、甘草（各二钱），共为末。每服二钱，滚盐汤下。
终年头似痛而非痛
此肾水不足，火邪冲上作痛。用熟地、玉竹（各一两），山茱肉（四钱），真山药、元参、川芎、当归（各三钱），五味、麦冬（各二钱），水煎服。服后头痛更甚至重，二剂断根，屡试如神。药味不可加减，稍有加减则不效。有人患此数年，百药不愈，二剂而安，永不复发，真奇方也。
脑后作痛
此风入肾经所致。用熟地（五钱），真山药（炒）、云苓、当归（各三钱），炒芍（二钱），川芎、陈皮、炙草（各一钱），天麻（一钱五分），麻黄三分，水煎服。
头脑鸣响
状如虫蛀，名天白蚁。以春茶子为末（别样茶子亦可，惟打油之茶子则不用），吹入鼻中取效。如不见效，即照头风各方治之。
又方：土茯苓煮猪肉食之，神效。前后忌茶十日。
头脑晕眩
晕眩，虽然小症，然而大病皆起于晕眩，眼目一时昏花，卒致猝倒而不可救者也。宜早治之。用台党、半夏（各三钱），白术、当归、熟地、白芍（各一两），川芎、茱肉（各五钱），天麻一钱，陈皮五分，水煎服，数剂见效。此方名防眩汤，专治气血之虚，不治头目之晕。盖气血足则阴阳和，阴阳和则邪火散，自不致于晕眩，多服数剂，受益无穷，不可因一二剂不能收功，便弃而不能用也。
又方：白果二个，去壳，生捣烂，冲滚水空心服。至重五服即安，老年更效。
妇人血风头晕欲死倒地不知人事
生苍耳草嫩心，阴干为末。每用一钱，酒调服，神验。此物能通顶门，故易奏效也。
摇头下血
此肝风甚也。用防风（三两），黄芪（蜜炙），天花粉、羌活、白芍（各五钱），犀角（锉碎）、甘草（各二钱半），蛇蜕（炙赤）、勾藤、麻黄（各一钱），共研末，枣肉和丸，梧子大。薄荷汤下五七十丸。
脑漏
从脑顶一股酸气，由鼻孔流出黄水，臭不可闻。治法见鼻部鼻渊门。
肾气上攻头顶不能转动
大熟附子（二钱），川椒（二十粒，用面塞满椒口内），生姜（七片），水煎，加盐少许服。
头面发热有光彩
他人手近之如火烧，葱汁（五钱），酒调服，吐出如虫即安。
头面肿大
此名大头瘟，自颈至顶肿成一桶，咽喉闭塞。治法见卷十五瘟疫门。
头上生疮如葡萄痛甚（参看卷十一葡萄疮方）
此名鬈毛毒疮。用黄柏（一两），乳香（二钱五分），共为末，槐花煎浓汁，调作饼，贴于疮口。并用吴萸研末，醋调敷两足心，即愈。
头顶结核如寡蛋响者
此命门火亏也。用寡蛋、水酒煮老，每食一二个，酒送下。服至数十个自愈。
又方：七制固脂丸（见内外备用诸方），每服三钱，服至半月必愈。或照下头顶白色肿块治之，必愈。
头顶生白色肿块
小儿头发内生白色肿块，名[疒/善][疒/贡]头。多有误认跌肿，漫不加意，及至高大作痛，方延医治。庸医以头为首阳，误用寒凉解毒，是以溃烂者内脓复[疒/贡]，增出者不一，珠未知此患色白，其脓不红，乃阴寒虚弱之症。用小金丹，初起三服而消，已溃烂者服七丸而愈。外贴阳和解凝膏。大人患之，名曰发疽，服阳和自愈（小金、阳和各方均见阴疽门）。
又方：如愈而复发者，用绿云膏（见痈毒诸方门）贴之，最为神效。
头顶生疮或红或白甚至紫黑色喉有痰涎或能言或不能言
此名劈脑疳疮。用木鳖子（焙枯存性，三分），加顶上梅花冰片（三四厘），共为细末，吹入喉内，即吐出痰涎而疮亦愈。喉内无痰，色不红紫，或先白后红者，仍照前小金丹各方治之。
发中生疖如珠
相染不已，此名火珠，迟则难治。急用生萝卜捣烂，好醋泡透敷。此林屋山人经验方也。
又方：内服地丁饮（见疔疮门）一二剂，外用菊花叶捣融，调蜜敷。或用燕泥散（见痈毒通治门）敷，均效。
小儿头面胎毒
浮水石（煅存性），研末，放碗内童便调匀，用艾绒烧烟熏透，以里面均带黄色为止，俟冷，用麻油调敷。虽十年不愈者，敷三五日必愈，神效无比。一切疮毒年久不愈者，皆可治。
又方：白龙散：水牛屎晒干，烧枯存性，（烧太过不效），擦患处，即收水脱痂而愈。并治痘后余毒。
又方：桐油调轻粉涂之，多年不愈者皆效。
又方：用米汤油洗净，取燕子窝泥，用麻油调敷，数日即愈。米汤油即米锅水面浓汁也。
头面红疖（名曰石疖）
紫薇花（半茶盅），煮精猪肉食之，可保一年不生。
又方：洞天鲜草膏（见痈毒诸方）贴一日全消。溃者贴之亦愈。用连翘、花粉、赤芍、银花、甘草、车前、滑石、泽泻（各一钱）煎水温服，即无热毒之患，男妇大小，暑天宜服。此林屋山人秘方也。
又方：大黄、远志等分，为末，猪胆汁调搽，极效。
又方：苦荬菜根折断有白汁出，取汁搽之，即消。初起者最为神效。
又方：黄柏、真川连、黄芩各等分，研末，醋调服，效。
又方：菊花叶捣汁，调白蜜敷之，用渣敷四围，留头不敷，俟毒水流尽，即消。
头上软疖
软疖愈而复发，最难除根。用枳壳（一个，鲜者更佳，又名臭橘子。无鲜者，用干枳壳蒸融摊冷用），刳去瓤，以面糊涂抹枳壳四围，合盖疖上，旁安一灯芯以通脓水，数日即愈，愈后并无疤痕。
又方：一野芋头磨醋敷。
又方：旧船底陈石灰研末，油调敷。
又方：生半夏、生山药各等分，研末，用葱头捣敷。此治初起甚效。
又方：猪头上毛、猫颈上毛各（一撮，烧灰），雄鼠粪（一粒，两头尖者是），共研末，香油调敷，虽数年不愈亦效。
又方：五倍子（七个，研末），麻油（四两），熬至一半，沥尽渣，搽四五遍即愈。切忌水洗。
头上生疮干而无脓
抱过鸡蛋壳（名凤凰窠）烧灰存性，研极细，麻油调搽。
千层疮
此疮生在头面，好而复发，生生不已，故名千层。俟破口时用新鲜橄榄核（无鲜者用盐橄榄核，以水煮去盐味亦可），烧灰，和鸡蛋油（见痈毒诸方），以鸭毛调敷。
秃头疮
又名腊梨头。香黄散：松香（二两，为末入葱管内用线扎定，水煮融化，去葱研末）。黄丹（一两，水飞），无名异（一钱，炒），宫粉（一钱，炒），轻粉（三分，炒），共为细末，香油调搽。并治头面黄水疮，俱极神效。
又方：牛牙散（见痈毒诸方）敷之，生肌断根，神效之至。
又方：白油膏（见腿部臁疮方）贴之，虽多年不愈亦效。
又方：先用刀将疮刺破，以熟荞面将头面上四围高高敷之，取一雄鸡宰杀，以热血灌人头顶，数日生肌而愈。
落头疸
俗名砍头疮。此疽生在脑后，由小而大，系属阴症，断不可服寒凉等药。倘医不得法，即腐烂落头而死。大半系冤孽所侵，即照卷十一阴疽各方治之，并查看阴疽孽报（见阴疽卷末）为要。
头角太阳生疮
当日头重如山，二日即变青紫，三日青至心胸而死。此症有因好服春方药而生者，有因食煎炒厚味而生者。初起用金银花（二斤），煎汤饮数十碗，方可少解其毒。然必溃烂，再用金银花、元参（各三两），当归（二两），甘草（一两），水煎，日服一剂，七日始可收口。又手脚指头生疮，亦多不救，亦可以此法治之。
太阳出血
有人两太阳陡起红疮，用手抓破，出血如线不止。用瘦猪肉一厚片贴之即止。或用穿山甲（尾上者佳，炒），研细末敷，亦止。内服元麦地黄汤（见内外备用诸方），即愈。
发瘤
多生耳后发下寸许，按之不痛，用针刺破，挤尽粉发，用生肌药敷之，自愈。
发落重生
黑芝麻梗、柳树枝各等分，熬水洗头，发易生而且润。妇人以此二味泡油搽头，更妙。小儿发稀，洗之亦生。
又方：旱莲草（又名墨头、墨斗、墨东），捣敷，易生而多。
又方：嫩枣树皮一大把，砍作尺余长，满插净瓷瓶内，勿令到底，上面以火燃之，下面流汁水。先用温水洗头，后将枣汁擦之，即生发矣。
发易脱落
榧子（三个），核桃（二个，又名胡桃），侧柏叶（一两），共捣泥，泡雪水梳头，发永不落，而且光润。
发短而少
桑叶、麻叶，用淘米水煮汁洗之，洗至七次，可长数寸。
发黄而赤
生柏叶（一斤，研末），猪油和为丸如弹子大，每日用一丸，淘米水放开洗之，一月后色黑而润。
发枯不润
桑根白皮、柏叶（各一斤），宣木瓜（半斤），泡油搽头即润。男子煎水洗数次，亦黑润也。
少年白发
拔去白发，以白蜜涂毛孔中，即生黑发。如不见效，取梧桐子捣汁涂上，必黑。如白多难拔，用干柿饼（用茅香煮热）枸杞子（酒泡，焙干，各三两），研末为丸梧子大。每服五十丸，茅香煎汤送下。
乌须黑发
草灵丹（见内外备用诸方）服之，须发可以转黑，神效无比。
头脑内痒渐至发落
芦荟、苦楝子（各一钱），为末，吹入鼻内，数次自愈。
头生白屑痒极难忍
藜芦末，煎汤洗头，半干时再用藜芦末掺上，令入皮内，用布扎紧，数日即愈。
又方：桑枝烧灰，淋水洗，甚效。
又方：王不留行、白芷各（三钱），研末干掺，一夜梳去，即愈。
治癞子神方（俗名髦[髟/匝]）
治好后，能长头发（郁澄斋先生试验传出）。先用米泔水加明矾、花椒、葱头煎汤熏洗。又用黄牛门牙数枚醋泡，炭火煅炼七次成炭，研细末，加熟矾少许，亦研末，柏油调搽，几次即愈。十数年来不发。（治脚痔亦用此方，甚效。）
治脑漏神方
一名鼻渊。白鹁鸽翎毛（三钱），擦生漆丝棉一块（如无丝棉即用揩漆布亦可，二种系问漆匠铺买），将二味放于瓦上，焙脆存性，共研细末，入冰片少许，令病人仰卧，用笔管吹入，不过三四次即愈。余患此症，觅得此仙方也，用之除根，病愈已三十年矣。
面部  ***************************
面上生疮
急寻有壳蜗牛一二条（查药物备要便知），捣融，摊纸上，贴之即愈。纸上留一小孔出气，初起用之，神效。
又方：鹿角（烧研），猪胆调搽亦效。
面上似疥非疥似癣非癣
若不急治，延及遍身不救，照上蜗牛方治之。或照上鹿角猪胆方更效。
又方：鹌鹑粪、鸽子粪、胡桃壳（即核桃），熬汤，以绢帕溅汤热搽即愈。忌羊、鹅、鱼、虾等物一月。
面上粉刺
又名酒刺。由肺经血热而生，发于面鼻，碎黍如粟，色赤肿痛，破出粉汁。用大黄、硫黄等分，研末，以凉水调敷，内服清肺热药自愈。
又方：轻粉、黄芩、白芷、白附子、防风（各一钱），为末，蜜丸。每日洗面时，多擦数次，临睡时又重洗面而擦之，三日消痕灭迹。或用下雀斑附子蛤粉方亦效。
又方：紫参、丹参、党参、苦参、沙参（各一两），为末，胡桃肉（又名核桃）捣融为丸梧子大，每服三十丸，茶送下。
面上雀斑
其色或黄或黑，碎点无数，由火郁血分，风邪外搏而成。用时珍玉容散：猪牙皂角、紫背浮萍、青梅、樱桃（各一两），鹰屎白（三钱，或鸽屎白亦可），共研细末，每早晚用少许在手心内，水调浓，擦面上，良久，以温水洗面。至七八日后其斑皆去，神效。或用好玉时时擦之，久则自退。
又方：附子、蛤粉、茯苓、白芷、陀僧、山柰各五钱，共为末，蜜调擦面上，次日洗去，甚效。并治酒刺。
又方：苍耳草嫩叶尖和盐少许，捣烂，五六月间日擦十余次，甚效。
又方：紫背浮萍、汉防己，煎水洗。或晒干为末擦之，甚效。
抓破面皮
橄榄核磨水搽之，即愈，并无痕迹。或用白糖擦之，亦妙。
又方：生姜自然汁，调轻粉末擦之，亦无痕迹。
玉容粉：治雀斑、酒刺、肺风、酒糟鼻、面上一切斑点。绿豆（一升），荷花瓣（二两，晒干），滑石、白芷、白附子（各五钱），上冰片、密陀僧（各二钱），共为细末，早晚洗面擦之。
面生皱纹
大母猪蹄（四个），洗净煮成膏，卧时擦面上，次早洗去，半月后即不皱矣。
冬天面唇皱破
熟猪油夜夜敷之。
面上黑气
半夏（焙，研），米醋调敷。不可见风，自早至晚，不计次数，三日后，用皂角煎汤洗下即白。
又方：天门冬和蜜捣烂为丸，日日洗面，即白。
面黑皮厚
羊胫骨末，鸡蛋清调，每夜敷，早以淘米水洗去，十日后，面白皮嫩，神效。
又方：冬瓜（一个），竹刀去皮切片，酒水各半煮烂，沥渣，熬成膏，夜夜擦之，次早洗去。
洗面光彩
西瓜子仁（五两），白杨柳皮（二两），桃花（四两），为末，食后米汤调服一匙，一日三服，一月面白，五十日手足俱白。无白杨皮或用橘皮亦可。
又方：轻粉、滑石（水飞，净）、杏仁（去皮，取霜）各等分，为末，蒸过，加冰片少许，用鸡蛋清去黄调匀，洗面，敷之，一月后色如红玉。
又方：顶上金色密陀僧（一两），研极细末，用人乳或蜜调如薄浆糊，每夜略蒸，待热敷面，次早洗去，半月后面光如镜。
又方：冬桑叶，煎浓汁收贮，冬月早晨用一酒杯，掺入水内，洗面，光滑如镜，面亦不冻。
腮边酸痛发肿
腮内酸痛名遮腮。用洞天鲜草嫩膏敷上，次日即愈。若病后两腮发肿，不作酸痛者名发颐。用天麻、白芷、防风、荆芥（各一钱），送服醒消丸三钱而愈。此林屋山人方也。洞天、醒消各方均见痈毒诸方门。
腮颊穿烂
腮边穿一小眼，时发时愈，名曰漏腮。内服荆防败毒散（见内外备用诸方），外用夜合花树皮煎水洗，并用夜合树皮捣融敷，再用夜合花根煎浓汤，时含口内。有人患此，十年不愈，照此治之，收口断根。
两腮赤肿
俗名撑耳风，又名痄腮。用灯火灯心一根，点油烧之，在大指二指之下，手背微窝处烧一下（左腮烧右手，右腮烧左手），半日即消肿，效。或烧少商穴（查鼻部鼻血第一方便知），更妙。
又方：皂角（二两），生南星（二钱），糯米（一合），共为末，姜汁调敷，立效。
又方：轻者用靛花或磨鹿角搽。重者用大黄、白芨、五倍子，共为末，鸡蛋清调搽。
又方：丝瓜（又名水瓜）烧存性，研末，调水涂之。
又方：醋调陈石灰敷之。
小儿腮肿内有硬核
见小儿科杂治门。
眉部  ***************************
眉上生疮
肥皂（烧存性）、枯矾（要烧透）各等分，为末，麻油调涂，先用白矾泡水洗净。
又方：分别色之红白，照痈毒阴疽各方治之。
眉烂毛脱
此肝经受风所致。用侧柏叶去梗，九蒸九晒，磨末，蜜丸梧子大，每早、晚服一钱，开水送下，以愈为度。外用菟丝子研末，麻油调搽。或茅屋上旧草烧灰，麻油调搽亦可。
眉毛不生
黑芝麻花阴干为末，以黑芝麻油泡之，日搽数次，自生。
又方：桑叶七片，日日洗之，一月复生如旧。须落亦然。
又方：旋复花、天麻、防风（各一钱），共研末，麻油调敷。
又方：雄黄末一两，好醋调搽，即生。
又方：生旱莲草（又名墨头、墨斗、墨东）捣敷，数日即生。
眉毛摇动昼夜不睡唤之不应但能饮食
大蒜二两，捣汁兑酒饮，自愈。
目部  ***************************
洗眼仙方
此方得自仙传。凡患肝虚目疾，虽双目不见，洗至年余复明。平日宜养心息气，切忌怒恼。洗眼方多，药与洗期，各有不同。惟此方与后方，治愈数百人，神效非常，不可轻视。青皮（五钱，干者色微青黑方是。微红者系陈皮，洗之不效），煎水，每逢洗期，诚心斋戒，早、中、晚三时，先熏后洗。日期列下：正月初三，二月初四，三月初四，四月初九，五月初六，六月初四，七月初三，八月初九，九月初十，十月初二，十一月初八，十二月二十四，闰月同期。
又方：此方亦由神授。专治肾亏目疾，业已治愈多人。虽双目不见，亦可复明。与前方药料、洗期，虽有不同，神效则一。如照前方洗，有一年，尚无功效者，即是肾虚，照此方洗至年余，必有奇效，屡试如神。皮硝（五钱），净水（二盅），煎成一盅，每逢洗期，早中晚三时，诚心斋戒，先熏后洗。日期列后：正月初三，二月初一，三月初三，四月初四，五月初五，六月初四，七月初三，八月初五，九月十二，十月十三，十一月十四，十二月十二，闰月初二、十六二日。
双目不明
（后有增补瞽目神方。凡双目不见，青光瞎眼，瞳仁反背皆治。）黑豆（一百粒），黄菊花（五朵），皮硝（六钱），水一盅，煎七分，带热熏洗。五日换药再洗，一年后可以复明。平日忌茶，并戒恼怒。
又方：鸡胆（一个），入蜜半匙，以线扎住，再入猪胆内，挂房檐下通风不见日处，二十一日，去猪胆留鸡胆，先以人乳点患处润之，少刻，用骨簪蘸鸡胆点上，遍身透凉，流泪出汗。二三次即明。忌茶百日，可将霜降后桑叶煎汤代茶饮，并戒恼怒。
青光瞎眼
人望如好眼，自觉不见者是。白羊子肝（一副，竹刀切片），黄连一两（研末），熟地黄（二两），同捣为丸，梧子大。食远，茶服七十丸，日三服。崔承元病内障丧明，有人以此方报德，服之遂明。
又方：菟丝子、补骨脂、巴戟、川牛膝、枸杞、肉苁蓉（各一两），共为末，加青盐（二钱），用猪腰子一个，切开半边，去筋膜，入前药末一钱，将线扎紧，用陈酒蘸温，烧熟食之。初起最效。
两目忽然不见
取地上三尺下黄土，搅水，澄清洗之。此葛仙《肘后》方也。
瞳仁反背
若眼珠已有白点便不验。密蒙花、蝉蜕、白菊、郁李仁、石膏、生草决明、石决明、甘草、谷精草、白矾各四钱，百部二钱，珍珠四分（另为末）。以上共为末，分量不可加减，和猪瘦肉二两，捣烂煮服。即时发冷者，其光必转。若光未尽转，再服一剂必愈。愈后，宜服镇精丹一二剂。
镇精丹：石膏、蝉蜕、栀子、槐花、白菊花各一钱，生地、蒙花各二钱，草决明钱半，甘草五分，煎服。
小儿瞳人不正
小儿因跌打损伤，头脑受惊，以致瞳人不正，观东则见西，观西则见东。用石楠叶（一两），甜瓜蒂（七个），藜芦（三分），共研细末，吹少许入鼻孔，通顶为度，日吹三次。并请名医，内服牛黄定惊平肝等药，自愈。（石楠有雌雄两种，若得雌楠叶更佳。）
两目夜不见物
俗名鸡朦眼，此肝虚也。黄蜡不拘多少，溶汁，取出，入蛤粉相和得宜。每用二钱，以猪肝（羊肝更妙）二两，批开，掺药在内，麻绳扎定，水一碗，同入铜器内煮熟取出，乘热熏眼，候温，连肝食之，日服两次，以愈为度。其效如神。
又方：羊肝（二两），煮熟，贴锅底烟食，二三次即愈。锅底烟，以烧草者为佳，烧煤炭者断不可用。
风火眼痛
凡两目肿胀，赤甚痛甚，作痒多泪，畏日畏风，容易惹人，鼻塞脑酸诸病皆是。后列各方治之必愈。但洗眼时务在帐内，方可避风。即帐内脱衣揭被亦有风动，俱宜留意，若不谨避，则不效也。
吹鼻散
鹅不食草（五钱，晒干。查药物备要便知），真青黛、川芎（各一两），共为细末，将药少许，搐入鼻中，（或新白布泡水蘸药入鼻中亦可），口含温水，以泪出为度，数次必愈。兼散目中星翳。
又方：每日望井中周围三遍，能去火气。
又方：黄丹和白蜜，调敷太阳穴，立效。
又方：轻白芦甘石（以能浮水者更佳。用童便泡一日夜，越久越好，炭火内烧红，再泡一日，再烧一次，又用川黄连水泡一日夜，越久越好，炭火内烧红，再泡一日，再烧一次，用一钱），净硼砂（五分），大朱砂（四分），真珠（三分，煅），牙色梅花冰片、制乳香（查药物备要便知），薄荷末（各二分），共为极细末，研至无声，放舌上无渣方可用，用清水以骨簪蘸药少许点眼，治风火肿烂一切，神效。
又方：芝麻、威灵仙、何首乌、苦参、甘草、石菖蒲（各三钱），共为细末。每服三钱，黄酒下。此系武当山石刻仙方，神效无比。兼治头风目疾。
又方：苦参（一钱五分），五倍子（一钱），明矾、薄荷、荆芥穗（各三分），煎水，临睡时，用绸绢轻轻避风洗之，神效之至。
又方：黑枣（一枚），胆矾（即绿矾，黄豆大一块），黄柏（三分），水蒸透，温洗四五次，冷则再蒸，或加铜绿、生姜汁少许，立试立验。
又方：川连、防风、白菊花、归尾（各一钱），甘草、铜绿（各五分），胆矾（三分），杏仁（七个，去皮尖，打碎），泡水蒸热，照前法洗之，甚效。
肝热目痛
龙胆草一味，用瓦器熬成膏，点入眼内，瞽目俱能点去云翳，不可以平淡而忽之也。
又方：夏枯草（二两，炒），香附（二两，醋炒），生甘草（四钱，炒），共为末，每服钱半，清茶调下，数日即愈，屡试如神，夜间痛甚者更效。此观音梦授方也。
肾虚目痛
四神丸，甘州枸杞（上好新红者，一斤），用好酒浸一夜，拌炒四起。一起以川椒二两拌，微炒，一起以小茴香拌炒，一起以黑芝麻拌炒，以上三起，均去拌者不用；再以净青盐二两研末拌炒，盐即入药。外加当归头、生地、白菊花、白术、白茯苓（各四两），共为末，每于午饭后，开水服三四钱。久则目如童子，屡试如神，百无一失。
目昏多泪
生地、熟地、川椒（去子，闭口者不用），各等分为末，蜜丸梧子大。每服五十丸，盐米汤空心下。两月后，目如童子。此吕仙方也。
通治目疾诸方
珊瑚紫金膏：白芦甘石（一两，以能浮水者为佳，用童便浸七日，用炭火销银砂锅内煅红，再入童便内浸十日，晒干，研细末），黄丹（一两，滚水飞过三次，晒干，研细末），乳香、没药（各二钱，俱入砂锅内，加灯心四分，微火炒出烟，去灯心，研细末），海螵蛸（二钱，刮去皮甲，微火炙过，研细末），真白硼砂（二钱），青盐、麝香（各五分），顶上牙色梅花冰片（三分）。以上均研成细末，合一处乳钵研极细，然后入麝香、冰片二味拌匀，再研极细（放舌上无渣方合用），用蜂蜜熬成珠，先用绢袋沥尽蜜渣，夏老冬嫩，春秋酌看老嫩之间，将药末调入蜜内，用瓷罐封固，以蜡封口，不可泄气。此方治七十二种眼疾，屡用如神，虽十年不愈者亦效。惟瞳仁反背而惊散者不效。
天赐膏：点眼目障翳。兖州朱秀才忽不见物，朝夕祈祷，梦仙人张三丰传授此方。好焰硝（一两），铜器熔化，入飞黄丹（二分），顶上梅花冰片（二分），铜筷搅匀，入瓷瓶收之，以蜡封口，勿令泄气，每点少许，甚效如神。
又方：治目疾红痛，日久不愈。蕤仁（选白净者去壳，细研，去净油，不净不效）调白蜜，用骨簪点眼内角，即能退红止痛，效验之至。
又方：治目疾，时发时愈。不见水羊肝（四两，忌铁器），捣极融烂，开水冲服。连服数次，可保十年不发，屡试甚效。
又方：治目赤肿痛，数日不能开者。生姜一块，洗净，去皮，用古铜钱刮汁点之，初点颇痛，点后即愈。
又方：治目赤肿痛。用自己小便，乘热绸帕轻轻蘸洗，即闭目少顷。此以真气而退肝热之法也。小便头尾不用。
又方：老能夜书。每年九月二十三日，用桑叶煎水洗目一次，至老永不昏暗。且夜能看书，其妙无穷。桑叶须五月五日、六月六日、立冬日采者为佳，同黑芝麻等分蜜丸，名为扶桑丸，能除风湿，乌须明目。
两目昼夜不闭
一妇，因受惊吓，两目昼夜不合。用郁李三钱，酒煮饮之，尽醉即愈，神效非常。
小儿疳积瞎眼生翳
草决明（四两，晒干，勿见火，研细末），生鸡肝（不落水者），将鸡肝捣烂和决明末三钱，研匀，加酒，饭上蒸服。如腹胀如鼓，加芜荑末一钱；目翳腹大，加鸡内金更妙。
又方：火硝（一两），朱砂（三钱），共为末。每用四分，不落水生鸡肝一个，剖开入药，凡用酒蒸熟，空心服。轻者一料，重者二三料，翳膜退去半边而愈。
又方：小儿科疳疾门内有消疳无价散，服之最妙。虽眼瞎亦可复明。
珠目蟹眼
蛇蜕（全者，一条），马屁勃（一两），皂角子（十四枚，虫蛀者切不可用）。共入瓷缸内，盐泥封固，烧红，勿令气出，候冷存性，出火气，研末。每服三钱，滚开水调下，神效。
眼生萝卜花
大萝卜一个，剜空，入生鸡蛋白一个，包好种土内，待开花结子后，取鸡蛋白研细，加白芦甘石（以浮水煮为佳，照前制紫金膏制法，用一钱），真熊胆（五分），顶上牙色梅花冰片（一分五厘），共为末。调蜜点眼，一日一次，七日全愈，神效。
眼生星翳
白盐少许，灯心蘸点三五次，不痛不碍，累用有效。或用荸芥捶碎，取汁成粉，去渣，取粉点之，甚效。如不见效，即照风火眼痛内吹鼻散及前后治云翳各方治之，无不愈也。
目中胬肉筋膜云翳
消障救睛散：石蟹（生研细末）、连翘（各一钱半），羚羊角、草决明、防己、茺蔚子、白蒺藜（各一钱），龙胆草（酒炒）、木贼草（各五分），甘菊（八分），水二钟，煎八分，食远服。此方能消胬肉，又一切红筋、白膜、云翳等眼症，立见功效，百无一失。并治厥阴风火上冲头痛。此王晋三所选秘方也。体虚者勿服。
又方：用老麻雀粪（又名瓦雀），钵中研细，以甘草水泡一夜，去水与渣，焙干，和初生男孩乳，用灯心点之，即消，神效。男用雄麻雀粪（尖而竖立者是），女用雌麻雀粪（圆而倒者是）。
又方：韭菜根，洗净，用橘叶外裹，男左女右塞鼻中，过夜即愈。屡试神效。
又方：蕤仁（二钱，白净者，去净油），青盐（一钱），猪胰子（一两），共捣融烂，用骨簪点入，甚效。
又方：青萍少许，研烂，入顶上梅花冰片少许，贴眼皮上，过夜渐散。
眼中急起胬肉
此症不过半日即遮白眼，一日即遮黑眼。用刀上铁锈，滴凉水少许，用筷子头磨起锈水点患处，频点频开。
目中生管
此即胬肉之类，以上各方可治。用生白蜜涂目，仰卧半日洗去，每日一次，自愈。
又方：樱桃（三个），去核，炒研为末，纸卷条烧熏之，即消。
眼生红子
有人白眼珠上生一红颗，顷刻头面皆肿，用真熊胆（二粒米大），开水调服，立刻平复。
目中流血
用四物汤加龙胆草，减半煎服，即愈。
又，一妇人眼中出血如射，或沿鼻流下，月经不行，乃阴虚相火妄动之症，用当归（酒炒）、生地（酒炒）、酒芍、黄连（炒）、黄柏（炒）、知母（炒）、条芩（炒）、木通、侧柏叶、柴胡、桃仁（去皮尖）、红花（各一钱），水煎，食前服，次日即愈。
眼中痒极如有虫行
羌活，枯矾，硼砂，共研细末（入口无渣方合用），口水调如米大，时将一丸纳入眼中，少顷，枣汤洗下。
眼中生虫
红枣去核，用黑矾填满枣内，入炭火内煨过，研为细末，再用朴硝放砂锅内熬炼，滴水成珠，取出候冷，不必研末，用枣矾末一二钱，朴硝五六分，一并和匀，开水对冲，露一夜，洗之，三五次即愈。
眼边生虫
覆盆子叶（为末，一钱），干姜（烧灰）、生矾（各五厘），枯矾（一分），共研细，蜜调，用绸片做膏药，贴眼上，一夜揭起，虫自粘在绸上，次晚又将肥猪肉切片贴眼上，一夜即愈。或照后铜绿方更妙。
眼边湿烂红肿
名烂弦风眼。用川连四五分，铜刀切成米粒大，先以茶杯盛蕲艾绒约半杯许，上以薄纸皮封杯口，先将其纸用针刺多洞，将黄连铺匀纸上，用香火将艾燃引，上用一杯盖住，约俟艾烟尽时，方揭去盖住之杯，取黄连十余粒，滴清水二三茶匙，于饭上蒸过，用鸭翎扫搽患处，三日除根。如不见效，照后铜绿方治之，无不愈也。
又方：鲜色铜绿（三钱，研末），以生蜜浓稠涂粗碗内，用艾叶烧烟，将碗覆艾烟上熏之，须熏至铜绿焦黑为度，取起冷定，以人乳调匀，饭上蒸过，搽之。诸药不效者，用此如神，百无一失。并治痘后风眼。
眼漏流脓
龙胆草、当归（各一钱），为末，温酒下。
又方：将目闭住，用热牛粪敷，一日数次，数日即愈。
小儿斗眼
黑眼珠呆而不动者是。用真西牛黄（五分），白附子（泡）、肉桂、全蝎（炒）、川芎、石膏（各一钱），白芷、藿香（各二钱），共研末，蜜为丸芡实大。每服一二丸，薄荷汤下。
眼边红肿发痒（名偷针眼）
背上膏肓穴处（第三节骨两旁是），有红点，用针挑破，即愈。如不用针挑，用灯芯一烧即愈。如不见点，用大梳背频频刮之，红点自现出也。
又方：臭虫血，每日点敷，其效如神。
又方：用蛇蜕皮贴之，立愈。
又方：白芨磨水点之，亦效。
眼皮翻出
石膏（五钱，煅），栀仁（一两），甘草（三两），豨莶草（四两，酒蒸，晒干），防风（二两，酒拌，微炒），共研细末。体壮者每服二钱，弱者一钱，小儿减半，白滚水送下。
白眼珠忽然尽黑毛发坚如铁能饮食而不能言其形如醉
此血溃症也。用五灵脂二钱，研末，酒冲服。
眼胞生珠生菌（音郡）坚凝不痛
黄丹（五分），鲤鱼胆汁和如膏，点三五次自消。
又方：药线（见痈毒诸方）缠之，即落。
又方：取过江蜘蛛丝，缠之即落。（凡蜘蛛牵丝搭过屋者，谓之过江。）
又方：樱桃核磨水，搽之自消。
眼胞痰核
此症生眼胞皮里肉外，大者如枣，小者如豆，推之移动，皮色如常，硬肿不痛。宜服化坚二陈丸（见痈毒诸方），外用生南星和醋磨浓汁，时时搽之，浅者数日即消，深者多搽数日，微微用指甲挤出白粉，即愈。
眼珠无故涌出垂下大便下血亦有不便血者
名曰肝胀。羌活煎浓汤，乘热先熏后服，即入。或用羌活烧烟熏之，更妙。
又方：新井水，洗眼数次，即入。
又方：防风、黄芩、白芷、川芎、苍术、细辛、生地、甘草、生姜、枣子、葱白，水煎服，仰卧片时，眼珠自然收上。
眼珠暴出
淫羊藿、威灵仙（各一钱），水煎服。
眼珠缩入
老姜烧热，敷眉心，即愈。
眼珠伤损
凡眼珠打出，或触伤肿痛，或火炮冲伤。用南瓜瓤捣烂厚敷，外用布包好，勿动，渐次肿消痛定，干则再换。如瞳仁未破，仍能视物。瓜以愈老愈佳，如无南瓜，用野三七叶敷。或用生地黄浸酒捣敷亦可（南瓜，北人呼为倭瓜）。
又方：用牛口涎，日点二次，避风，即愈。忌酒并各热物。
又方：如火药冲眼欲瞎者，急用热小便频洗，即愈。或用野三七叶捣融敷，更妙。忌酒并热物。
又方：如眼珠受伤突出，赶急揉进。用生猪肉一片，当归、赤石脂末少许，掺肉上贴之，即愈。
又方：眼目打伤青肿，以生半夏为末，水调涂之，即愈。
眼被伤损不开
用前风火眼痛吹鼻散，每日吹数次，其目自开。
箭头入目
寒食饧糖（即寒食所做米糖，无则不论何月所做米糖亦可）点入，待其发痒，一拔即出。
蟾酥入目
紫草取汁点之，即消。
泥沙入目
取粗牛膝一段，约二寸长，本人自行嚼烂如泥，吐出搓丸，塞于两眼角，其泪流必多，少刻，泥沙裹药尽出，其目随愈。左眼以牛膝口内右嚼，右眼左嚼。虽肿痛欲瞎，无不立效，屡试如神。
尘芒入目
生藕汁滴入，自出。
飞丝入目
蔓青汁滴二三点入目，其丝自出，即诸葛菜，冬用根同效。（伯儒札记。）
好墨磨浓，用新笔蘸墨点眼角内，闭目片时，其丝自然成块，用手轻抹即出。杂物入目亦可治，并可散翳，奇效之至。
又方：凡诸药不效，赤肿痛甚者，以滚水一杯，入食盐少许，明矾三钱，将舌尖浸入水片刻，其丝自落水中而愈。
又方：火麻仁一合，捣碎，井水一碗，泡半刻，搅匀，将舌浸水中，涎沫自出。神效。
杂物入目
左手指甲（以刀刮细末），灯草蘸点一二次，甚效。如不能出，即用好墨磨浓点之，亦效。
眼瞠成漏
凡眼下空处，生疖出脓，流水不干，日久成漏，诸药不应者。以柿饼去皮，取肉捣烂涂之，十日全愈。
拳毛倒睫（眼毛颠倒卷缩刺目者是）
木鳖子（一个，去壳）为末，绵裹鼻中，左眼塞右，右眼塞左，一二夜即愈。切不可将毛拔去，拔后重出，毛硬而更拳，将为终身之累。
又方：冬天壁上干苍蝇研末，时向鼻内嗅之，立愈。
又方：五倍子为末，蜜调敷眼皮上，其睫自起。
眼中常见异样禽虫飞走
枣仁、青葙子花（即草决明花）、元明粉（各一两），共研末。每用二钱，滚水冲服三次，自愈。
增补瞽目神方
一妇双目不见，梦观音大士云：念诵，“能伏灾风火，普明照世间”二语，诵之百遍即愈。试之双目复明。盖此妇平日祀大士最虔，故神灵默佑而愈。后有人双目不见，初诵数千遍不效，后虔心斋戒，诵至数日，双目亦明。
耳部  ***************************
两耳聋闭
活鲤鱼一尾，将脑髓取出，饭上蒸出油，滴入耳内，自然窍开。再用破固脂（一两，先用淘米水泡一夜，晒干，再用黄柏二钱煎水泡一夜，晒干，再用食盐二钱加水泡一夜，晒干），黑芝麻（一斤），烧酒（二斤），童便（一斤），共煮干，取出，晒极干，炒香，取固脂研末，不用芝麻，以陈米醋为丸绿豆大，每服二钱。用杜仲（炒去丝）、知母（各一钱），煎汤送下，甚效。或服七制固脂丸更妙（见内外备用诸方）。
又方：活鼠一只，破喉取胆（真红色者是也），用川乌头（一个，泡去皮），北细辛（二钱），胆矾（一钱五分），共为末，以鼠胆和匀，焙干，研细，入麝香（一分），吹入耳中，口含茶水。日二次、十日见效，虽久聋亦愈。
又方：用炼成鸡油（五钱），上桂（二钱），野葛（三分），以文火煎三沸，去渣。每用少许，滴入耳中，如此十日，内有耳结自出者，虽多年耳聋可愈。
又方：驴前脚胫骨打破，向日中沥出骨髓，以瓷盒盛收，每用绵点少许入耳内，侧卧候药行到。其髓不可多用，以白色者为上，黄色不用。轻者一二次，重者四五次便愈。
又方：甘草、生地，研极细末，胭脂包三分，日间塞耳；甘遂、草乌，研极细末，棉花包三分，晚间塞耳，甚效。
又方：北细辛（一钱），将黄蜡溶化为丸如鼠粪大，以棉裹塞耳，一二次即愈。切戒恼怒。
又方：真麝香（一二分），棉包塞耳，一日后，耳中如雷响即通，屡试神效。
肾虚耳聋声响如风水鸣如钟磬声
白毛乌骨雄鸡一只，甜酒四斤煮，食三五只，神效。
又方：真川椒，用巴豆、菖蒲同研细，以松香、黄蜡为丸塞耳，一日一换。初起者数日即通，神效。
又方：黄柏，用人乳泡透，炒枯，研细末，以黄酒打面糊丸桐子大。每服七八十丸，开水下。
又方：真磁石（一豆大），穿山甲（烧，研，三分），用棉包裹塞耳，口含生铁一块，耳中如风雨声，即愈。
耳内时闻蚂蚁战斗之声时开时闭
此肾水亏极，兼怒气伤肝所致。用柴胡、栀子、白芥子（各三钱），熟地、白芍、萸肉（各三钱），麦冬（一两），水煎服。方中纯是补肾平肝之圣药，饮之数日，其声渐息，服至一月，全愈。
耳闭不通又作痛
大田螺一个，拨开盖，入麝香五分，自化成水，滴入。
又方：每日平明，以大指、食指捏住鼻孔，勿令泄气，咬牙努目，口唇闭紧，使气俱入耳窍，闷极放手，时时行之，久则自效如神。
少壮病后耳闭
南枣（半斤），桂圆（四两），葱（半斤，此味后下），煮服，三五次自通，忌盐数日。
风木之郁耳胀欲闭
连翘（二钱），羚羊角、薄荷梗、苦丁茶、夏枯草、生香附（各一钱），黑栀皮（一钱半），水煎服。
胆火上郁头重耳胀目微赤
连翘、牛蒡（各二钱），羚羊角、薄荷梗、桑皮（各一钱），丹皮（钱半），水煎服。
耳鸣耳痒
生乌头一个，乘湿削如枣核大，塞耳，日换数次，过三五日便愈。不然，久则成聋。
耳疳震耳缠耳停耳风耳
各症俱系耳内闷肿出脓，但脓色不一，而名各异。耳疳则出黑色臭脓，震耳则出青脓，缠耳则出白脓，停耳则出黄脓，俱由胃湿与肝火相兼而成。惟风耳则出红脓，偏于肝经血热。俱宜用酱茄自然油滴入（不宜多），俟脓浮出，再用核桃仁（又名胡桃）研细，拧油去渣，每油一分，兑冰片二分，用少许滴耳，自愈。风耳内服四物汤加丹皮、石菖蒲，余症内服清肺泻肝诸药。
又方：新鲜白鲞（音想）鱼脑中枕骨，烧红，候冷，每两加冰片（一钱），共研细（如灰面细），先用棉花绞净脓，吹药二三次即愈。此林屋山人经验方也。
又方：用番木鳖磨水，滴耳内，即愈。
又方：大人、小儿耳内生疔，出毒之后，脓水久久不干，或伤水湿在底，停耳成脓、臭秽之水时流出者，用小麦粉以醋煎滚，打如浆糊，晚上擦于耳之前后，留出耳上不搽，以纸一张，裂缝套耳盖之，免污枕被，次早洗去，晚上再搽。不过三五次，脓干痊愈。此法屡试屡验。
又方：青鱼胆和冰片滴之，即愈。
又方：蛇蜕烧灰，少许吹入，极效。耳内如有虫奔走，或流血水，或干痛难忍，用之俱效。
又方：桑螵蛸（一个，烧存性），麝香（一分），研末掺入，神效。有脓先绞净。
又方：鳝鱼血滴入，神效。
又方：抱过鸡蛋壳内白皮（炒黄），研末，香油调灌耳内，痛即止。
又方：胭脂、枯矾、铁锈（各等分）为末，吹之，立效。
又方：虫蛀竹灰，加麝香少许吹入，极效。
又方：用头发瓦上烧存性，为细末。每一钱，加冰片七厘，研末吹少许入耳，甚效。
又方：白矾（煅，研），入麝香少许，绵裹塞耳中。
耳内脓血肿痛有虚有热其症不一甚至痛不可忍夜难安枕
以上各方如不见效，用韭菜自然汁灌入，百发百中，其效如神。
耳内脓血不干
石榴花片（瓦上焙枯研末，加冰片少许吹入，三四次即愈。其痂不必挖动，听其自落为妙。或用龙骨研末吹入亦可。
耳内有虫脓血不止
鸡蛋一个（香油炒），猪肝四五钱（香油炒），黑芝麻（炒研）半升，同捣融，微火烘暖，布裹贴耳外，俟虫出尽即愈。
耳痔耳蕈耳挺
耳痔，形如樱桃，或如羊奶。耳蕈，形类初生磨菇，头大蒂小。耳挺，形如枣核，细条而长，努出耳外。俱由肝经怒火，肾经相火，胃经积火凝结而成。微肿闷痛，色红皮破，触之痛引头顶。用硇砂一钱，轻粉、雄黄各三钱，冰片五厘，细研末，水调浓，用谷草细梗咬毛蘸点患处。并用栀子、川芎、熟石膏、当归、牛子、柴胡、酒芍、丹皮、甘草各二钱，黄芩、黄连各五分，水煎，食后服。自愈。
耳内生疔
耳内生疔，痛如锥刺，牵引腮脑亦痛，破流血水，人多作耳痛治之，不知乃耳疔也。急服蟾酥丸（见痈毒诸方），取其发汗，再用蟾酥丸水调浓汁滴耳内，并服黄连消毒饮（见同前），立愈。或照疔疮各方治之亦可。
耳内生粒如棉花子大极痛难忍
名耳定。人指甲，瓦上焙枯存性，研末，加牙色梅花冰片少许，吹入极效。
耳内有核痛不可忍
烧酒滴入，侧卧半时，即可箝出。如不见效，即照前耳疳耳痔各方治之。
耳内如有虫走或血水流出或干痛难忍
蛇蜕皮，烧存性，研末吹之，立愈。此经验秘方也。
耳内耳外生疮
蚯蚓粪为末吹入，或用麻油调搽。
又方：黄柏五钱，马齿苋一两，为末敷之。
耳外湿疮
鸡腰膏（见痈毒诸方）敷之，其效如神。
又方：黄丹一钱，松香八分，轻粉一分，枯矾一分，共为细末，香油调擦，效。
又方：枯矾、轻粉、贝母、银朱，共研匀，麻油调涂，甚效。
耳后锐毒
患发耳后，又名耳后疮。宜别阳实阴虚，治无一错。患色白者，以阳和丸与二陈汤同煎服，或以小金丹服，消。色如红者，醒消丸服，消。诸书不拘红白，概以玄参、牛蒡等药治之，即色红者尚服不消，倘色白者，更遭其害矣。南濠叶姓，耳下并患恶核，一被医穿生管，一大如杯，以阳和、小金轮服，未溃者全消。此林屋山人秘法也。
又方：南星（烧存性）为末，醋调敷，三次即愈。不愈，即用前方，无不效也。阳和诸方，见痈毒阴疽各门。
耳下生疮
有人耳下生疮，其大如桃，时出脓血，数年不愈。后用铅粉掺之，三日收功。
耳被挖伤
金头蜈蚣一条，瓦上焙存性，研末吹入，立效。
又方：青鱼胆一个，红花一钱，玄参、生地各二钱，蒸出浓汁，灌入耳内，即愈。
又方：冰片、胭脂（烧灰）、牡蛎（煅粉）共为末，用骨簪点香油，蘸药末入内，即愈。
两耳脱落（并治鼻落）
用人发入瓦罐，以盐泥封固，煅过为末，急以所伤耳、鼻蘸药安放旧处，再用老姜嚼融，四围厚敷，用绸捆定，自安。
耳中有物不出
用弓弦或麻绳，将一头搓散，用好鱼鳔粘着放耳内，其物徐徐引出。
壁虎入耳
鸡冠血滴入，即出。
蜈蚣入耳
生姜汁或韭菜汁灌入，即出。
又方：炒肉放耳边，闻香自出。烹鸡更妙。
蚂蝗入耳
取田中泥放耳边，自出。
蚰蜒入耳
生半夏末，麻油调涂耳门，虫闻香即出。
又方：香油和鸡冠血，滴入即出。或用水调绿矾，灌入即出。
又方：白洋糖（又名白沙糖），熟水调浓汁滴耳内，蚰蜒化为水。
又方：羊乳滴入，亦化为水流出。
蛆虫入耳
用杏仁捣如泥，取油滴入耳中，非出则死。
又方：皂矾掺之，即化为水。
飞蛾入耳
用铜器向耳边敲打，自出。
蚂蚁入耳
用手将耳扯动即出，或用穿山甲燃灰研末，调水灌入，即出。
诸虫入耳
不可惊动，用手紧闭耳鼻，闭口不言，虫入之耳不闭，少顷自出。或用好醋、麻油、韭汁、葱汁、姜汁，此数种随便而灌耳中，其虫自出。
又方：白鸡冠血滴入耳中，立出。
又方：川椒末，醋浸良久，取汁灌耳中，行二十四步，虫自出。
又方：桃叶作枕枕之，虫自鼻出。或火熨桃叶，卷之取塞耳，立出。
又方：如蝇、蚊小虫，用麻油数点滴入耳中，虫即死，取出即瘥。
又方：如在夜间暗入者，切勿惊惶响叫，逼虫内攻，宜端坐，点灯光向耳窍，其虫见光自出。若有人在旁，其虫不出，人皆避开方效。
又方：用猫尿滴入耳内，虫化为水（取猫尿法：以生姜擦猫鼻，其尿自出）。
水银入耳
照解救诸毒门水银毒方治之。
鼻部  ***************************
鼻血不止
用灯火（以灯心一茎，点清油烧之）在少商穴烧一下，立止。穴在两手大指内外甲缝之中，不上不下即是。左流烧左手，右流烧右手，双流双烧。有人鼻血三日不止，口内亦流，百方不效，势甚危急，用此立止，止后半刻复流，仍在原处烧之而止。如原处起泡，将泡刺破烧之。止后，照后艾柏饮服之，方免复发。鼻蛆方多，惟此方百发百中，诚急救简便第一方也。
艾柏饮：艾叶、柏子仁（去净油）、山萸肉、丹皮各一钱半，大生地三钱，白莲肉（去心）、真山药各二钱，泽泻一钱，生荷叶一张（干者不效），水煎服。无论虚实，至重不过二三服，永不再发，屡试如神，万无一失。前方虽妙，只可救急，不能断根，此方可杜绝源流，亦治鼻血汤药第一方也。
又方：四生丸：生地叶（无则用生地捣汁亦可）、生艾叶、生荷叶（干者不效）、生扁柏叶各等分，共捣为丸，每服三钱。有人伤寒病后，鼻血三日不止，百药不灵，服此立愈。屡试如神，亦奇方也。
又方：用多年尿壶，火上烘热，向鼻熏之，立止如神，百发百中。
又方：用线扎紧手中指第二骨节弯屈之处，即止。左流扎右，右流扎左，双流双扎，极效。
又方：急将本人头发解开，放凉水盆中，良久即止。仍服凉血清血之药，至神至奇。发浸水中，不可太久，心内觉有凉气即止，久则恐生别病。
又方：青苔放囟门上，将囟门向壁顶住，立止如神。或取本人鼻血，以纸捻蘸血点眼角，血从左鼻流者点右眼，从右流者点左眼，双流双点，甚妙。
又方：韭菜捣汁，蒸，微温服，其效无比。
又方：凤头白鸭，蒸食数只，断根极效。此鸭出广东顺德县，广西义宁、北流两县。又真高丽参嚼食，忌蒸煎，食至数两，断根，神效。
口鼻流血
此亦因鼻血过多，以致从口而出，照前第一方治之。若系妇人，恐系月经闭塞，须查妇人科治之。
鼻忽缩入
明雄、净朱砂各三钱，用苍术煎水调服，并将煎过苍术捣烂敷鼻上，过夜即愈。
鼻忽脱落
治法见耳部两耳脱落方。
鼻孔烂穿
此名鼻疳。用鹿角（锉碎，焙焦）、枯矾各一两，头发五钱（灯上烧灰），共研为末，用花椒水洗净敷药。或用牛牙散（见痈毒通治门）、白油膏（见腿部），更为神妙。
又方：杏仁（去皮尖），研细末，用纸压去油，以成白粉为度。每杏仁二分，对真轻粉一钱，和匀，吹入。
又方：五倍子烧灰存性，研末，以黄醋与猪油和匀服之。
鼻内生虫
金刚藤上疙瘩数个，鸡蛋一枚，煮熟，将蛋去壳再煮良久，先将药罐向鼻熏之，再用蛋向鼻滚擦，其虫自出，以尽为度，极效。
又方：鸡蛋一个（炒），猪肝四钱（炒），豆豉七粒捣融，新瓦焙干，鸡蛋白和匀作饼，放鼻孔边，引虫出尽即愈。忌妇人、鸡、犬见。
又方：韭菜子烧烟，向鼻熏之，引虫出净，自愈。
又方：明雄研末，向鼻中时时嗅之，极效。
鼻中生疮
苡米、冬瓜，煎汤当茶饮，神效无比。
又方：杏仁（去皮尖），捣烂成膏，用人乳调塞鼻内。
又方黄连膏：黄连、黄柏、姜黄各三钱，归尾五钱，生地一两，用香油十两，将各药熬枯，去渣，用夏布沥净，再加黄蜡四两，溶化离火，搅匀候冷，鼻内干燥如火者，用此搽之，立效。
又方：嫩桃叶，捣烂塞鼻。无叶，用枝亦可。
又方：元参研末吹入，或以水将元参泡软塞鼻亦可。
又方：陀僧、白芷各二钱，共研末，蜡烛油调搽，甚效。
鼻中生痔
甜瓜蒂四钱，甘遂一钱，枯矾、螺壳灰、草乌灰各五分，为末，麻油调作丸，如鼻孔大，每日以药塞入一次，其痔化为水，肉皆烂下，即愈。或照上苡米方治之，更妙。
又方：轻粉二钱，杏仁七粒（去油）白矾五钱，共为末，吹入鼻中，即化为水。
又方：顶上梅花冰片点之，虽痔肉垂下亦入。或用生藕节、莲须，瓦上焙枯，研末，和顶上冰片，水调敷之，尤妙。
鼻中肉块（名曰息肉）
生藕节连须，瓦上焙枯，研末吹入，其肉渐渐自落，屡试如神。并治鼻中生疮。
又方：枯矾、生猪油，和绵裹，塞鼻中，数日肉随药出。
鼻流清涕不止
生花生四五斤，入锅内，令本人亲手拌砂炒之，数次即愈，神效。
鼻流臭水（名曰鼻渊，又名脑漏）
此症从脑顶一股酸气由鼻孔而下，臭不可闻。用真松花粉，时时嗅入鼻中。有人患此数年，百药不效，以此方治之，半月断根。
又方：干葫芦（瓦上焙枯）研末，时时嗅入鼻内，并用此药兑酒饮，或调粥服，其效如神。
又方：丝瓜藤（又名水瓜，又名线瓜）取近根下者一尺，瓦上焙枯研末，嗅之，并冲酒服，极效。
又方：老刀豆（焙枯研末），酒调服三钱，重者不过三服即愈。
鼻塞出水不闻香臭
蒺藜一两，捣碎煎水，先含满口，并以一合滴入鼻中，嚏出一二肉虫，即愈。
又方：铁锁须磨石上取末，和生猪油塞鼻，有肉虫出，即愈。
鼻塞不通
通草、细辛、附子，共为末，蜜调，绵裹，纳鼻中。
各项鼻病
凡鼻渊、鼻痔、鼻中肉块、鼻塞、鼻疮等症，用辛夷花苞（又名木笔花，又名旱莲蓬），去赤肉毛子，用芭蕉煎水泡一夜，焙干为末，加麝香三厘，葱白蘸入鼻孔，数次极效。
鼻中生毛昼夜可长一二尺渐粗如绳痛不可忍
此食猪、牛、羊血过多所致。用硇砂、乳香等分为丸，服十粒，毛自落。
又方：猪毛焙存性研末，吹入鼻中，即愈。如食牛、羊血过多者，或加牛、羊毛亦可。
鼻垂红线尺许痛甚欲死
真硼砂、顶上牙色梅花冰片各一分，为末，以人乳调之，轻轻点在红线中间，顷刻即消。
鼻大如拳疼痛欲死
黄芩、生甘草、麦冬、花粉各三钱，桔梗、天冬各五钱，紫菀二钱，百部、紫苏各一钱，水煎服，四剂即消。
鼻外生疮
杏仁（去皮尖）研烂，乳汁调搽即愈。
鼻梁窒痹
此肺热也。用知母、川贝母、水梨肉各二两，水熬膏服。
又方：干荷叶边、连翘心、白芷、滑石各二钱，蔓荆子、苦丁茶各一钱，水煎服，数剂即愈。
鼻准红赤（名酒糟鼻）
食盐研细，每早擦牙，噙水漱口，吐入手中洗面，月余自愈。
又方：白果嚼融和甜酒糟，夜敷日洗，甚效。
又方：荞麦面烧灰存性，研细，麻油涂之。
又方：雄黄、硫黄各五钱，水粉二钱，用头生乳汁调搽，不过三五次即愈。
又方：玉蓉粉（见面部）搽之极效。
唇部  ***************************
（应参看口、舌各部）
人中肿大
生蒲黄二钱，川连、顶上梅花冰片各一钱，共为细末，麻油调敷。
人中及唇边口角生红白颗粒
此即疔疮。有头痛、寒热、痛痒等症，亦有麻木不知痛痒者，须查疔疮门赶紧治之。
嘴唇生疮疮内长齿
此七情忧郁火动而生，此怪症也。用柴胡、白芍、当归、生地各三钱，川连、川芎、黄芩各一钱，天花粉二钱，白果十个，水煎服。外用顶上梅花冰片一分，僵蚕末一钱，黄柏二钱炒，共为末。掺之，即愈。或照下头生白肿块治之，必效。
口唇肿黑痛痒不可忍
大铜钱四个，于石上磨猪油，时时搽之。照疔疮治法亦可。
嘴唇四围疮如黄蜡
旋复花放瓦上火煅存性，研末，用真麻油调搽，即愈。
又方：葵花根照前焙研，麻油调搽，虽经年不愈，亦效。
口角生疮
燕子窝连泥带粪研末，麻油调搽。
又方：砂仁壳放瓦上火焙研敷，即愈。此蔡医博秘方也。
口唇赤肿发痒或破烂流水
铜青五钱，宫粉三钱，明矾一钱半，冰片一分，黄连二两，共熬膏敷。临用加麝香一厘，冰片五厘。
口角四围干燥时以舌餂口水滋润红肿难堪
松毛煮豆腐，约半日久，取豆腐贴之，日换数次，虽多年不愈，亦能断根，真神方也。
口角流涎浸湿红赤
方见口部。
口唇紧小
照后唇菌治之，必效。此名茧唇，又名沈唇。初起口紧，不能饮食，若不急治，难救。用新白布作卷如酒杯大，烧燃放刀口上，俟刀口汗出，取汁搽之，日搽十余次，并以青布烧灰冲酒服，极效。
又方：五倍子、密陀僧各二钱，甘草二分，共为末。另用黄柏二两，将各药末水调敷黄柏上，火上烘干，再敷再烘，药尽为度，然后将黄柏冷透，作薄片贴上，连换数次，过夜即愈。
又方：五倍子、诃子肉等分为末，香油调敷，神效。
缺唇
先用麻药（见痈毒诸方）敷上，然后用刀割开两边薄皮，用丝线缝好，以生蟹黄敷之，静坐七日，勿言勿笑，自能收口。或用龙骨、白蜡等分，为丸搽上，用花针穿丝线缝好，外用竹
111
片夹住，坐静室，七日勿言勿笑，自愈。
唇破生疮
瓦松、生姜汁，捣融入盐少许，敷之。
唇边生疮多年不愈
蓝靛叶取汁洗之，数日即愈。
嘴唇陡然翻突形如猪嘴
此名唇菌症，乃心脾热毒所致，对时必死，无药可救。急烧两手少商穴（查鼻部鼻血第一方便知），一面用活地龙（又名曲蟮，又名蚯蚓）十条捣烂，吴萸二钱研末，加灰面少许，热醋调敷两脚心，用布捆住，半日一换，以愈为止。又用活癞虾蟆（又名老蟾，又名癞团）一个，破出血，仍照上口唇紧小第一、二方治之，或可救也。
又方：查卷十一痈毒门疔疮内救唇汤服之亦可。或用溏鸡粪敷之亦妙。
口部  ***************************
（应与舌、齿各部参看。小儿口内生疮见小儿科）
口生肉球有根如线吐出乃能饮食捻之其痛入心
此名血余症。用真麝香一钱，研末，作两次服，自愈。或用人发烧灰服，亦可。
口内上腭生痈
此亦名悬痈，生口上腭，形如紫葡萄，舌难伸缩，口难开合，鼻内出血，时发寒热。急用食盐（烧红）、枯矾各等分，研细末。以筷头蘸点，日三五次，自消。
上腭生虫痒不可忍
有人上腭痒极，凡遇饮食更甚，后有一虫坠下，急忙扯出而愈，后亦无羌。
口舌生疮
吴茱萸，去梗研末，好醋调敷两足心，过夜便愈。性能引热下行故也。
又方：天门冬、麦冬（并去心）、元参等分为末，炼蜜丸如弹子大。每噙一丸，虽连年不愈，亦可断根。此林屋山人经验方也。
又方：五倍子末掺之，吐出涎水，便可饮食，极效。
又方：川黄连、北细辛各二分，生研极细末，以小管吹入疮上，神效。此方热因寒用，寒因热用，功成而无偏胜，大人、小儿并治，切忌入喉。
又方：轻粉三分，朱砂、明雄各七厘半，冰片四分，为细末。先用薄荷水或茶漱口，将药吹入，应验如神。或用人中白散（见齿部）治之亦可。
又方：黄柏蜜炒研末搽之，神效。
又方：因服轻粉口破者，用三四年陈酱化水，时时含口漱之。
又方：口疮无论新旧，夜卧时自将两肾子以手捏紧，左右交手揉三五十遍，夜夜揉之，胜于服药。
口臭难闻
每夜临睡时，含荔枝肉一二枚，次早吐出，半月见效。
又方：每早洗面时，用白牵牛粉擦牙漱口，日久自无此病。
又方：益智仁一两，甘草二钱，共为末，每用一二钱干吞下，心气不足口臭者最宜。或用密陀僧一钱，醋调漱口亦可。
又方：茴香煮羹，或生食之，极效。或用盐梅时时含之。
夜卧口渴喉干
元参二三片，含口中，即生津液，大有功效。
口角流涎浸湿红赤
此脾冷也。用焦术、青皮、炮姜各五分，法夏、木香、丁香各一钱，共研细末，米汤为丸如粟米大。小儿一岁者服十丸，大人每服三、四钱，服完自愈。如不见效，则系脾热，须照后方服之。
又方：治脾热口角流涎。焦术、滑石各五分，扁豆、茯苓、石斛各三分，黄连二分，葛根一分半，甘草一分，共为末，灯心汤调下，小儿每服一钱，大人每服三四钱。
舌部  ***************************
舌胀满口（凡中木瓜毒，其舌亦肿胀满口，方见解救诸毒门）
此症由心经火盛，以致卒然舌大肿硬，咽喉闭塞，即时气绝，名曰翣舌，至危之症。急用皂矾不拘多少，放新瓦上火煅红色，摊冷研细，以瓷调羹撬开牙关，或用盐梅搽之，或用半夏擦之自开，将药搽舌上，立效如神。再用锅底烟三钱（以烧草者为佳，烧煤炭者忌用），冲酒送服。若舌肿而喉内有痰者，即是喉风，须查咽喉各方治之。
又方：醋调锅底烟子，敷舌上下，最效，多敷更妙。
又方：雄鸡冠血搽舌上，咽下即愈。
又方：蒲黄研末掺之，如因寒而得者，须斟酌调治为要。
又方：蓖麻子四十粒，纸上取油，将油纸烧烟熏舌，即消。若舌上出血，熏鼻中自止。
又方：诸药不效者，以针刺舌下两旁，血出即消。切勿刺中央，刺则血出不止，难救。若已误刺，醋调百草霜涂之。
舌忽肿出口外或长数寸
此亦心火热极所致。用雄鸡冠血一小盏，以舌浸之即缩。或照舌肿各方治之。
又方：真川连三四钱，煎浓汁，以舌浸之，亦收。
又方：井水一桶，令人提起，一人引病人前来，不可说明，将近身即劈面泼去，其舌自收。此方暑天始宜。收后仍以川连二三钱煎水服之。
伤寒热病后舌出不收
顶上梅花冰片，研细，掺舌上，应手而缩，须用五钱方效。
舌出口角时时摇动
此名翠舌风。用翠鸟舌（舌须取出阴干备用）在两额上点戳几下，即愈。
舌忽缩入
银针刺破舌尖，出尽恶血，以蜡烛油搽之，即愈。
舌上出血
舌忽出血如涌泉，或紫或黑，由心火上炎，以致血热妄行。用六味地黄汤（见内外备用诸方内）加槐花三钱，煎服，立愈。或照以上舌肿诸方治之，以锅底烟子敷之更妙。
又方：茅草根、生车前子、乱发各为末，吹、搽立止。此林屋山人经验方也。
又方：槐花炒研掺之。或用头发烧灰，醋调敷之。
舌头溃烂
凡舌烂痛极，饮食难进。宜用吴茱萸三四钱研末，好醋调敷两脚心，用布捆好，对时一换，其效如神。或兼用人中白散（见齿部）治之，更妙。
舌上生菌
此恶症也。初起如豆，渐大如菌，疼痛，红烂无皮，朝轻暮重，由心脾热毒所致。用硇砂、人中白各五分，瓦上青苔、瓦松、溏鸡粪各一钱，用倾银罐子二个，将药装入封固，外用盐泥封好，以炭火煅红，待三炷香为度，俟冷，开罐取出，入顶上梅花冰片、麝香各一分，共研细末，临用时，先以瓷针刺破血菌，用药少许点之，再用蒲黄末盖之，内服二陈汤（见内外备用诸方）加黄连、黄芩、薄荷，煎服即愈。或用上方地龙吴茱萸涂足之法，更妙。
又方：取蜘蛛丝搓成线一条，打圈套在菌根上，其丝自渐收紧，收至极痛，忍耐片时菌落血出，用百草霜敷，或蒲黄末敷，俱效。再用六味地黄汤加槐花三钱，煎服，并治重舌，甚效。
舌硬生衣
犀牛黄、朱砂各一分，玄精石二两，共研细末，将舌尖刺出紫血，用此药搽之，即愈。此林屋山人经验方也。
舌下重生小舌
参看小儿杂治门重舌各方。照上舌菌第二方治之。
又方：黄连、山栀、荆芥、黄芩、连翘、木通、薄荷、牛蒡各一钱，甘草五分，灯心一小团，水煎服，小儿减半服。
舌下细粒如豆
此肺痈也。查痈毒门肺痈方，详细辨别治之。
舌下生数尖或遍口生疮如莲花又如粟米
患此症者，饮食减少，气喘生痰，手足俱冷，用针刺破两边尖者，中间断不可刺，切记切记。
舌下肿痛
此亦重舌之类。用蒲黄五钱，煎取汁去渣，含口中数次，极效。
舌下痰包
用无杂色的白马粪，放新瓦上焙干研末，加顶上梅花冰片为末敷上，立愈。或照上舌病各方治方。
小舌落下
用盐橄榄连核烧灰存性，研末吹之，即上。或用吊扬尘灰点之。或用食盐炒热点之，均效。总宜先用筷子将大舌根压住，然后吹点，方能上也。
小舌生红泡子与咽喉症不同
蛇床子二两，罐内烧烟吸入喉中，自消。
补断舌法
凡人偶含刀在口割断舌头，已垂落而未断，用鸡蛋内白软皮套住舌头，另以天花粉三两，赤芍二两，姜黄、白芷各一两，为末蜜调涂舌根。以白蜜调白蜡，稀稠得宜，敷在鸡蛋皮上，日敷数次。三日舌自接住，去鸡蛋皮，再用蜜蜡勤敷，七日全愈。
又方：如跌打穿断舌心，血出不止，以鹅翎蘸米醋频刷断处，其血自止。或用瘦猪肉片贴之，更妙。仍用蒲黄、杏仁、硼砂少许，为末，蜜调成膏，噙化而安。
又方：活蟹一个，炙干为末敷上，即能生肌，药宜预制，以备急用。
又方：活蟹（烧灰）、乳香、没药各二钱，涂之即生肉。如咬去唇舌，用川乌、草乌为末，摊纸一条，以凉水调合贴之，即不觉疼。
齿部  ***************************
牙齿疼痛
牙痛不外风、火、虫三项。又有虚火、实火之分，虚火其痛甚缓，日轻夜重，实火痛不可忍。风痛者痛而且肿，甚至头面皆痛，呵风亦痛。虫痛者，发时必在一处，叫号不已。亦有虚痛总在一处者。治法虽多，初服甚效，而再发服之不效，盖虚实各有不同故也。古方有分别上下左右，按经施治之法，试之不甚见功，入未列入。
玉带膏：治疳气，去风邪，止火痛，固牙齿及摇动不能食物者。临卧时，用花椒水漱净，每用一片贴牙根上，次早取出，毒重者其色黑，毒轻者其色黄。方用生龙骨二两，宫粉一两五钱，顶上梅花冰片、麝香、真硼砂各二钱五分，净黄蜡二两，除黄蜡外，将上五味研细末和匀，听用。先将黄蜡融化，离火即入前药末搅匀，用棉纸将药倾上，用竹刀刮匀。如膏凝难刮，又用热汤熏透使软，再刮匀摊纸上，剪作一小指宽，一寸长，收贮瓷瓶内，封固，勿令泄气。京市专以此收其利也。
竹叶膏：生竹叶去梗净一斤，生姜四两，净白盐六两。先将竹叶熬出浓汁，又将姜捣汁同熬沥渣，将盐同熬干，如遇牙痛，用搽一二次，即愈。其效如神。苏州重兑重换，不易得也。
又方：老蒜二瓣，轻粉一钱，同捣融，敷经渠穴（穴在大指脚下手腕处寸脉后即是），用蚬壳盖上扎住，（用别物盖亦可），男左女右，少顷，微觉其辣，即便揭去，随起一泡，立刻痛止，泡须挑破，揩尽毒水。曩者年中丞弱冠时患此，每发一次，呼号累日，饮食不进，有喇吗僧实如授此方用之，数十年不发，真仙方也。
又方：上方如不知穴处，即用老蒜捣烂如蚕豆大，敷在大指二指手背下微窝处，亦极神效。
又方：在肩尖微近后当骨骱陷中，以蒜片盖住，上用艾一小团如豆大，烧五次，左牙痛烧左肩，右牙痛烧右肩，烧后颈必大痛良久，齿痛永不再发。百方不效者，惟此立验，亦神方也。
又方：骨碎补二两（铜刀切细，又名毛姜，又名猴姜，又名石板姜，以石上生者为佳），食盐五钱，桑椹子五钱，瓦锅内熬成膏，去净渣，早晚擦牙，良久吐之，不惟可治牙痛，且能固齿益髓，去骨中毒气。牙痛将落者，擦一月后，再不复动。
又方：川椒三分，细辛二分（此味必须称准，多则头必牵引作痛），白芷、防风各一钱，共用滚开水泡透，时时含水入口，片刻吐去再含。无论风、火、虫牙，莫不见效，不可轻视。
又方：皂角、生姜、地黄、旱莲、槐角子、荷叶蒂、细辛、青盐各一钱，升麻五分，共研末，擦之。此方西岳蓬花峰断碑中抄出，屡用皆效。
又方：乌梅（烧存性）研末，加顶上牙色冰片少许擦之，神效。冰片用时方加，以免出气。
又方：石膏二钱，胡椒三粒，共研细末，敷之极效。
阴虚牙痛
缓痛者是。枸杞一两，蒸瘦猪肉食一二次，神效之至。
又方：牛膝去心，盐水炒五钱，猪腰一对（要一猪所生者），煮粥食，立效。
又方：生附子研末，口水调敷两脚心，极效。
又方：核桃壳（又名胡桃）四五斤，打至粉碎，加川椒、食盐少许，熬成浓汁，摊冷，时时漱齿，极效。
阴虚邪火上蒸牙痛连及头顶
此症阳明有余，少阴不足。宜用玉女煎；熟地五钱，麦冬（去心）、石膏各三钱，知母、牛膝各一钱五分，水煎服。
风热上蒸牙胀头痛
连翘、滑石、银花、西瓜青皮、生绿豆皮、活水芦根各三钱，水煎服。或照后风火牙痛各方治之。
风火牙痛
腮外发肿者是，呵风痛者亦是。生地捣烂，加潮脑少许（不可过多），捶匀贴患处，吐出涎水，神效。
又方：陈盐梅子含口内，吐出涎水，数次即愈。
又方：五倍子末，冷水调敷腮颊，甚效。
又方：木患子（又名洗手果）三四个去核，用生盐塞满，加雄黄少许，烧成炭，研末，冷透火气，加顶上牙色梅花冰片和匀，擦牙吐出涎水，再擦再吐，涎尽自愈。极效。
又方：生丝瓜一条（又名水瓜，又名线瓜），擦盐少许，火烧存性，研末频搽，涎尽即愈。腮肿，用水调末敷之，极效。
又方：苋菜根烧灰敷之，极效。
又方：北细辛、北五味各二分，共捣为丸，寒痛处，立效如神。
虫牙作痛
痛在一处，齿缝有脓或无脓，皆是。明雄末二两，真小磨麻油四两，调匀含口漱片时，吐出再漱，数次即愈。有人虫牙痛不可忍，饮食不进，百治不验，用此断根，屡试神验，此治虫牙第一方也。
又方：雄黄末，和枣肉为丸塞牙缝，日换数次，极验。
又方：五倍子，煎浓汁，含漱数次，其虫立死，其患永除。
牙根腐烂（名走马牙疳）
凡大人热病之后，及小儿痘症之后，火毒流于胃经，致有此患。势甚危急，甚则落牙穿腮透鼻，一二日即能致命，故有走马之名，言其骤也。此症有五不治：不食、烂舌根不治，黑腐如筋者不治，白色肉浮者为胃烂不治，牙落、穿腮、鼻臭不堪闻者不治，山根上发红点者不治。如是凶险，命在须臾。急用生大黄三钱，丁香十粒，绿豆二钱，共研末，热醋调敷两足心，最为神效。仍照后金鞭散治之，庶几十可救五。
金鞭散：绿矾五两（煅赤透），人中白三两煅，明雄二两，真麝香一钱，顶上梅花冰片一钱，先将银针挑刮去腐肉紫血，然后将药研末敷之，吐出毒血恶涎，方能愈也。
又方：赤霜散：专治走马牙疳。红枣一枚，去核，入红砒一粒（如黄豆大），扎好，放瓦上，炭火炙至枣枯烟尽为度，取出用碗盖住，候冷，加顶上梅花冰片一分，研末，将患处洗净，吹入，效速如神。久烂之孔，生肌亦速。此方较前方简便而极效验。乃林屋山人秘传也。
又方：生南星一个，当心剜空，入雄黄一块，面裹烧，候雄黄烧溶取出，用碗盖住，候冷去面为末，入麝香少许，擦疮数日，甚效。此亦林屋山人方也。
又方，人中白散：治男妇大小走马牙疳，并咽喉疼痛腐烂红赤，舌肿龈臭映血，牙床溃腐等症，极效。人中白、儿茶、真青黛、真硼砂各一钱，薄荷、元明粉、马庇勃各五分，顶上梅花冰片二分，共研极细如灰面细，放舌上无渣为度，掺之。如病重者，加真犀牛黄三分，珍珠五分，其效更速。咽喉病，用笔管吹入，日三次，夜二次，甚妙。
牙疼腿痛
名青腿牙疳。此症两腿形如云片，或红或青，大小不一，痛而肿硬，步履艰难，其毒上攻，以致牙龈腐烂，甚至穿腮破唇，虽说话高声亦痛。照前走马牙疳各方治之。腿上肿处用清凉膏（见汤火伤门）治之，神效无比。或用瓷锋刺破出血，以牛肉片贴之，日换数次，甚验。或服六味地黄汤（见内外备用诸方），十余剂亦可，药内去山萸肉为要。
又方：一人患此，痛苦八年不愈，一乞食道人用艾火在耳门边肉尖上，切蒜片隔住，连烧五下，立时全愈，神妙非常。左痛烧右，右痛烧左，或两耳全烧，无不奇效。或不用蒜，以灯火烧之，便妙。
盘根牙痈
牙根破烂，甚至牙骨通身脱落，须用金素丹（见痈毒诸方）掺棉纸上，卷成纸捻，塞牙根边，久塞可保不脱。如遇饮食，可去药条，日换数次，亦无妨碍。
牙根肿痛
红肿痛甚者名牙痈，刺出毒血，用珍珠散吹之，不吹亦可，内服龙胆泻肝汤（见内外备用诸方），即愈。倘牙骨及腮内疼痛，不肿不红，痛连脸骨者，名骨槽风，治法见后。
牙腮疼痛初起不红不肿久则溃烂或有骨出
此名骨槽风，乃阴疸也。初起有误认牙疼，多服凉药，以致成功，烂至牙根，延烂咽喉不救。未溃烂者，宜用二陈汤加阳和丸煎服，或服阳和汤消之。已溃烂者，用阳和汤、犀黄丸，每日早、晚轮服。如有多骨在内，用推车散吹入，过夜，其骨不痛自出，俟骨出尽用生肌散吹入，内服保元汤加肉桂、当归、川乌、生芪、生草收功，屡试神验。此林屋山人经验神妙方也。各方见痈毒、阴疽及内外备用诸方各门，推车散见多骨疽门。
火郁牙疼结核龈肿
夏枯草、犀角、羚羊角、黑栀仁各一钱，元参、知母各一钱五分，连翘、银花各二钱，生甘草六分，水煎服，数剂即愈。虚火者忌用。
牙缝出脓
有脓而不溃烂，或似脓非脓，痛不可忍者，此虫牙也。照虫牙第一方治之。
牙缝出血
此名牙宣症，又名牙衄，乃阴虚热极所致。发时血出不止，若不急治难救。用黄豆渣（即豆腐店中取过黄豆浆之渣，无则用生黄豆嚼融，亦可。如不见效，仍用豆渣为妥，并以黄豆为佳，黑豆不效。店中亦有黑豆者，须问明以免误事），敷之，立止如神。内服六味地黄汤，（见内外备用诸方门），去山萸肉不用。有人患此，血出两日不止，热甚垂危，照此治之，其病若失。此治牙衄第一神方也。载福建某府志。
满口牙齿出血
前症系一二牙缝血流不止。此系满牙出血，时有时无。用枸杞为末，煎汤漱口，然后吞下，立愈。如血出不止，即用前豆渣方治之。
又方：马粪烧灰存性擦之，立愈。
又方：萝卜，含口内嚼之，热则再换另嚼，极效。
轻粉毒发齿缝出血
贯众三钱，黄连二钱，煎水，候温加顶上梅花冰片二分，时时漱之。
牙根胬肉渐长
此名齿壅症。用生地黄汁一钟，皂角数片。将皂角烧热淬地黄汁内，再烧再淬，以汁尽为度，晒干研末敷之，即缩。或用朴硝末敷之亦消。
齿长数寸
此名髓溢症。用真白术为末，人乳拌蒸服之即愈。此孙真人《千金方》也。
软牙疮
此症小儿多生。用生蚬三四个，撬开取肉，先将壳烧枯，和蚬肉捣烂敷之，甚效。
睡卧咬牙声响
即取所睡席下灰尘一捻，纳入口中，勿令本人知之。即愈。
睡齿作酸
因食酸味过多者。胡桃肉（又名核桃）食之即愈。
取痛牙法
牙不宜取，取则满口牙松，实在痛极，碍于饮食，方可取之，否则不取为妙。用大鲫鱼一条（约重十两），用白信石一钱，入腹内缝口，挂有风无日猫鼠不到之处阴干，七日后鳞起白霜，取霜收贮。约一鳞之霜，可取一牙。临用，将白霜放膏药上（不论何项膏药），指定痛处贴上，令本人咳嗽一声，其牙自落。此林屋山人经验方也。
又方：用大蒜一个捣烂，入白龙骨末一、二分，拌匀贴痛处，半时即下。
牙齿稀疏
炉甘石（煅研）、石膏各等分，日日擦之，不可刷动，久则自密。
牙关紧闭
盐梅擦牙上，涎出即开，此法最妙。或用瓷调羹撬之亦开，切不可用铜铁撬动，如不能开，用物打断一牙，亦可灌药。
牙落复生（见后固齿鼠骨散方。）
固齿良法
前有骨碎补一方，甚效。牙痛方药最多，临时见效甚少，即有微效，难免复痛。余自十岁以后，屡患此症，每发必数日，痛甚不能饮食，甚至寒热交作，医药不效。后得一法，平日小便时咬紧牙关，则永无此患。依法行之一年之内，间发数次，久则不复再发，其妙无穷。又饭后漱齿，晚间洗齿，亦良法也。
又方：凡人中年及将老时，牙多脱落，或摇动不即脱落，更为不便。务记初落牙时，将落下之牙放瓦上用火焙枯研细，敷于满牙，半日下，再行吞下，可保余牙永不脱落。
又方：大黄五钱，甘松、香附（去净毛，酒制），白芷、生石膏各五钱，真川椒（胃寒者用胡椒）绿豆各四十九粒，细辛三钱，共研细末，加食盐八两，火煅，过筛，抖药末早晚擦牙，不独固齿，兼去口中气味。
须部  ***************************
乌须法
五倍子一两，铜绿三钱（炒红用醋淬之，醋不宜多，再炒再淬，如此三次，研碎），青矾二钱（炒研），生盐五分（炒），先将五倍子研碎，用铜锅炒至出油成团，放地上摊冷，再将各药研碎，用好烧酒调成面糊样，蒸至镜面为度，不宜久蒸。先用皂角水洗须一次，又用茶洗一次，将药乘热浓浓染之，俟干，用热水洗去，其须光润如漆，可保两月不白。
又方：熟地三两，生何首乌三两，（要白色而长形者），万年青二片，桑叶二两，白果三十个，黑芝麻一两炒，桔梗三钱，为末（不可经铁器）为丸，每日早饭后服一两，一月后，须即乌黑，久服可不再白。
拔白换黑
先将白须拔去，用猪胆涂孔中，即生黑须。或用白蜡点孔中，不再白也。
羊须疮
小红枣烧枯存性，研末，清油调敷，甚效。
又方：鸡腰膏（见痈毒通治门），其效如神。
又方：诸药不效者，以旧棉絮胎烧灰，麻油调搽，立愈。
又方：用羊须烧灰，麻油调搽一二次，立愈。
下颏  ***************************
下颏脱落
此症起于肾肺虚损，元神不足。或谈笑高兴忘倦，一时元气不能接续所致。须平身正坐，令人以两手托住下颏，向脑后送上关窍，随用布条兜住，务须避风。若受风邪，则痰涎上壅，口眼歪斜，则难治矣。外用天南星研末，姜汁调敷两腮颊，一夜即上。次日再用高丽参、白术、茯苓、制半夏各五钱，当归二钱，僵蚕二钱，天麻、陈皮各一钱，川芎八分，甘草三分，制附子六分，灯心十四根，生姜三片，水煎服。
又方：真乌梅，捣融为饼，塞满牙尽头处，张口流涎，随手掇上。
又方：白术一两，防风五钱，水煎服，半刻即上，其效甚速。
颈项  ***************************
颈上生疮大如樱桃有五色者疮破则颈皮断
黄牛乳，日日饮之，久则自愈。
对口疮
与痈毒诸方参看。生后颈正中处，偏生者名偏对口。夏秋间，取茄子蒂悬挂檐间有风处吹干，遇生对口者，将大铜盘放杉木好炭烧烟尽，将茄蒂不拘多寡，于炭火内烧烟，令病人仰卧床边，另放一椅，将头搁住，露出疮口，以铜盘位置紧对疮口，任听茄蒂烟气熏气，良久，疮口自开，即有一线红丝血流下盘中，不可移动，恐其断而不续，须俟红丝流尽自断，则疮毒尽矣。用生甘草、金银花，煎汤洗疮口，服调补气血药收功，屡试甚验。
又方：鲜茄子蒂十四个，生红何首乌二两，煎服二三剂，未破即消。已破拔脓生肌，虽根盘八、九寸宽大者亦效。
又方：水仙膏（见痈毒诸方），无论已破未破，屡试如神，百无一失。
又方：初起者用嫩桃叶尖七片，用铁斧捣融，贴之即愈，效验之至。
又方：用烂溏鸡粪（雄鸡粪更妙）敷数次即愈。鸡粪大凉，最能败毒，加荔枝核研末调敷，犹为神妙，此屡验方也。
又方：明雄一钱，吴茱萸一两，为末，香油熬熟调搽。对口疼痛，百药不效，敷此立止，真神方也。
又方：凡对口根盘宽大，不红不痛。或微微疼痛，色暗不明，乃阴疽也。断不可误用寒凉之药，致成败症难救。须查卷十一阴疽各方治之为要，不可轻忽。
对口之上生疮
此名落头疮。红肿者，照对口及痈毒通治（见卷十）各方治之。皮色不变，平塌而不甚痛者，照阴疽（见卷十一）各方治之。
颈项直硬不能转侧
此肝、肾二脏受风故也。用宣木瓜二个，取盖去瓤，没药二两，乳香二钱半，同入木瓜内加盖缚定，饭上蒸三四次，研烂成膏。每用三钱，入生地黄汁半盏，好热酒二盏化开温服。
又方：黑豆一升，蒸融，布包作枕，自效。
闪颈促腰
真硼砂研粉，以灯心蘸点眼内四角，泪出即松，连点三次，立愈。
咽喉  ***************************
咽喉辨治
咽喉之患，最为险恶。忽然顷刻而痛难忍，系属寒症。若悠缓而痛乃为热症。《内经》云：骤起非火，缓起非寒。虚寒实热，是在明睿者知所区别，乃所投而无误耳。此林屋山人妙论也。又凡喉症，须于本门先后各方详细参看，斟酌用之为妙。
单双喉蛾
又名喉痹。生于咽喉关上者轻，关下者重。此症喉闭片时，即不可救。若男子从鼻梁中心寻至头顶，妇女则从后脑寻至顶上，小儿则看两手虎口，如有水泡红子，即用银针挑穿，喉蛾即破。忌见灯火。一面用老蒜捣融如蚕豆大，敷经渠穴（穴在大指下手腕处寸脉后，即是），男左女右，用蚬壳盖上扎住（用别物盖亦可），片时起一水泡，银针挑破，将水揩净，以去毒气，立刻安痊。再服甘桔汤（见内外备用诸方），以免后患。无药之处，不服亦可。此方屡试屡验，其效无比。
又方：皂角（虫蛀者不用）研末，醋调服一钱，重则一钱四五分。或用鹅毛蘸药入喉搅动亦可，并敷喉外，干则随换，少时吐出痰涎即愈。此系急症，诸药性缓，惟此功效甚速，屡试皆验，喉风第一方也。并治九种喉痹，愈后仍照以后甘桔汤调理。无药之处，不服亦可。
又方：鹅毛一根，粘真桐油一分，入喉卷搅，痰随油吐。服甘草水，可解油气。
又方：手指甲烧灰吹入，其蛾立破，至便至神。或用灯草烧灰吹入，亦极验也。又，后有喉症各方，俱极神效，可用。
风火上郁颈肿咽痛
薄荷一钱，连翘、射干、牛蒡、马勃各二钱，生绿豆皮三钱，水煎服。
又方：西瓜青皮、连翘、射干各二钱，飞滑石三钱，桑皮一钱，杏仁一钱半去皮尖，水煎服。虚火痛者忌服。
喉痹治法
喉哦、喉闭、缠喉风，皆曰喉痹。痹者，不仁也。顷刻而起，危急之症，痰在喉中作响，响如打鼾，舌白而不肿，诸书皆称肺绝不救。盖缘误服寒凉之药以致死耳。桂姜汤服后立愈。
桂姜汤：治喉痹，顷刻而起，毫无别恙者，此虚寒阴火之症。肉桂、炮姜、甘草各五分，共归碗内，取滚水冲入，仍将碗顿于滚水内，服药口许，慢慢咽下，立愈。或以生附子切片，涂白蜜火炙透黑，收贮。临用，取如绿豆大一粒，口衔咽津，亦立刻全愈。此林屋山人秘法，虽暑天亦宜用，切勿迟疑自误。
外缠喉风
此症喉内热结，喉外肿大，麻而且痒，如蛇缠颈，身发寒热，头目肿痛者即是。喉内之痰塞满，舌有痰护，此痰不出，齿，作响如鼾，喉痹误服凉药有此症也。如再迟，痰塞鼻内，气无出入即死。照前喉蛾皂角桐油各方治之，仍用姜桂汤（见前），调理而安。
内缠喉风
此症发时，恶寒恶热，内外无形，出气短促，胸前红肿，两足畏寒，乃肾经有热，水枯不能上润故也。照前外缠喉风治法自愈。心前如有红丝，用针挑断为要。喉关如雷响者难治。
锁喉风
喉内无蛾，痰声不响，喉内气急不通者即是。照前喉蛾皂角桐油各方治之。
小儿锁喉风
用芙蓉叶槌汁煮鸡蛋，一贴囟门，一贴肚脐，即愈。
脚根喉风
此症从脚根发起，直至喉间。或一年一发，或半年一发，其病一日行一穴，切忌热物、怒气。初起宜用绿矾三分煅，真硼砂六分，元明粉五分，上梅花冰片一分，真麝香五厘，共研末，吹入少许。再用羌活、独活、桔梗、防风、黄芪、白芷、甘草、茯苓、陈皮、前胡、柴胡、白芍、元参、牛子煎服。如缠恶起泡者难治。
咽喉肿痛日轻夜重痰如锯声
乃阴虚也。用熟地一两，山茱萸四钱，麦冬、五味、牛膝各三钱，茯苓五钱，水煎服，下喉一声响亮，火热俱消。或照前姜桂汤服之亦可。
喉肿心痛闭目不语起首脉散牙紧发慌手足麻木
此名朱砂症，又名心经疔，非喉风也。急用红纸捻烧燃，照心窝背心两处，见有红点，用针挑破，内有红筋挑出。如无红点，少刻再看，或服药后再看必有。并用雷击散（见卷十五瘟疫门）治之。
喉间作痛烂不收口
此名烂喉痧。用土茯苓煎汤，时时服之，忌茶数日即愈。又以四物汤（见内外备用诸方）加茯苓、黄芪，二十余剂而安。
又方：服樱桃数十粒，即愈。如无新鲜者，即蜜饯者亦可。此方系嘉庆年间，江苏人得自仙传，救人无数。平时宜向南货客购买蜜饯樱桃存贮，以备急用。
又方，用红枣散（见后）吹入，过夜即安。或用人中白散（见齿部）治之，极效。
喉内生疮鼻孔亦烂
若作喉风治，立死。用白盐梅一个，（烧灰存性）枯矾一钱，穿山甲一钱炙，共为末，吹喉中，神效。或用人中白散（见齿部）治之。
喉疮已破疼痛难食
猪脑髓，蒸熟，醋和食之。
飞丝入喉生疮
凡喉疮日久不愈，恐是露天饮食有飞丝落下食之，以致咽喉生疮。急用白矾、巴豆，烧灰吹入即愈。或用后巴豆油熏鼻之法，亦妙。
喉癣
体虚多郁者患之。喉生苔藓，色暗不红，不闭不肿，气出如常，微微疼痒，有碍饮食者即是。此系虚火，淹缠难愈，忌刺、畏补。用头胎黄牛屎放新瓦上，并用瓦盖，周围用文武火煅至烟尽存性，连瓦取下，用钵盖住，候冷，研末，用笔管徐徐吹入，自愈。
又方：冰片、牛黄各一分，胆矾三分，山豆根二钱，真硼砂、雄精、儿茶各八分，共研细末。另用盐梅三个去核，捣融，入药和匀，丸如龙眼大，临卧衔在口内过夜，即愈。衔至十丸断根，神效无比。
风火喉癣
此症屡愈屡发，并无夜热、咳嗽、吐血等症，惟止喉痛红赤，或似虾蟆皮色圈结喉中。用秋蝴蝶花根二两（即射干也。此花梗叶与春蝴蝶花一样，但春间开者花是藕合色，以秋间开黄花者为真，不可误取用），洗净，捣烂，甜酒煎汁含口中，漱三五次吐出，再换再漱，可以除根。
喉内生肉重重叠叠肿起不痛多日方有臭气透出
臭橘叶煎服，数次即愈。
又方：用绵裹筷子头，蘸食盐点肉上，五六次自消。再用桔梗、黄连各一钱五分，枳实（炒）、前胡、连翘（去心）、陈皮、防风、半夏、柴胡、南星、白附子、牛蒡子（炒、研）、赤芍、莪术、元参、甘草各一钱，煎服。体虚者忌服。
喉中结块水食不通
百草霜（即锅烟子，以乡村烧草者为佳。烧煤炭者断不可用）和蜂蜜为丸如芡实大，新汲井水化一丸灌下，甚者不过二丸。此名百灵丸。
又方：胆矾衔口内，恶涎吐尽自愈。
喉中忽硬一块如桂圆大吞吐不出不下
厚朴、半夏、茯苓、紫苏各一钱，甘草五分，老姜一片，煎服即愈。
喉中生珠
丹溪云：此非喉症，乃是鼻中生一条红线如发，悬一黑泡，大如樱珠垂挂到喉门而止。如用刀针即死。急取活土牛膝根独条肥大者（向生草药店买之），捣汁，以好醋四五滴和匀，滴入鼻中。二三次线断珠破，吐出瘀血立安。或用针刺手腕中紫筋，或刺小商穴（查后喉症诸方便知），去其恶血，更为神妙。
喉中生瘤
此症生喉间两傍，或单或双，如桂圆大，红丝相裹如瘤。因肺经受热所致，切忌用刀。内服益气疏风汤：甘草、桔梗、川芎、当归、生地、升麻、白芍、花粉、黄芩、麦冬、前胡、青皮、干葛、连翘、防风、白蒺藜，水煎服。外用麝香、上冰片各三分，川连二分，研末，时时吹入。或刺手腕中紫筋，或刺少商穴亦妙。
喉间肿大又非瘿瘤忽痛忽止外现五色按之半空
此痰结也。用海藻、半夏、白芥子、贝母、南星各三钱，高丽参三钱，茯苓五钱，昆布、桔梗、甘草各一钱，制附子一钱，水煎服。
喉中结气如梅核样时有时无
半青半黄梅子，每个用盐一两，（盐少不效），淹一日一夜晒干，又淹又晒，淹至盐水尽为止。每用青铜钱三个夹盐梅二个，麻线捆住装瓷坛内，封口埋地下百日取出。每用盐梅一个含口中，咽汁入喉，半刻即消。收一年者佳，越陈越好，其妙无穷。
又方：子龙丸（见阴疽门）服之最效。
老痨喉痛
生鸡蛋一个去黄用白，糯稻根须五钱洗净，甜白沙参、石斛各一钱五分，麦冬三钱炒，生甘草三分，水煎服。
秽浊上冲咽喉肿痛
连翘三钱，马勃、黑栀各一钱五分，杏仁（去皮尖）、橘红、竹叶心各一钱，郁金八分，牛蒡子二钱，水煎服。
喉中作痒
此喉管伤寒也。不可吃茶、酒、汤水。用薄荷二分，麝香五厘，研极细末，吹入喉中，吐出涎水碗许，再用陈米二合，煎汤饮之，自愈。若先服茶、酒等物，则难治也。又有咽喉痒痛声哑方见后。
喉症各方
凡一切咽喉急症，或闭或痛，切忌刀针，以免穿透。急将两手膊，以手勒四五十次，赶血于大拇指，取扎发绳扎住，用针在少商穴（穴在两手大指内外甲缝中，不上不下即是）处刺破出血，立愈。男左手女右手，重者两手齐刺。此百发百中，急救第一方也。
又方：先于后颈窝处擦油少许，用铜钱一文刮之，如刮痧样（要顺刮，切忌倒刮），其痛稍缓，以便乘势用药。轻者不药亦可。此法极妙。
又方：生附子研末（或用吴萸亦可），热醋调敷两脚心，无论实火虚火，俱极神妙。
又方：独蒜二枚，削去两头塞鼻中，左患塞右，右患塞左，喉口中血出乃愈。
又方：治喉咽不通，牙关紧闭，不省人事。用巴豆捣烂，绵纸包压取油作捻，点燃吹灭熏鼻中，使烟气熏入喉内，即时吐出痰涎恶血便愈，神效。
又方：凡喉症先一二日胸膈气紧，出气短促，忽然喉痛，手足厥冷，气闭，此系危症。切忌牛黄，入口不救，惟用前皂角末服之最效。
又方：家麻皮约韭菜宽剪下七节，每节一寸长，用旱烟袋烧燃当烟吸食即破，未破，再食一次，无不破矣。
又方，红枣散：红枣四两（去核烧枯），明雄七钱五分（勿经火）枯矾、真犀牛黄、牙色梅花冰片、铜绿（煅）、真麝各一分，共研细末，收入瓷瓶勿令出气。遇喉风等症，以红纸卷管吹入喉中，仰卧少时，吐出浓痰，以多为妙。若烂喉痧，吹入过夜即安，屡试神验。
又方：黄瓜霜：嫩黄瓜有刺者，不论几条，于端阳午时切开瓜头，挖去瓜瓤，用皮硝装满，仍将瓜头竹签盖好，将黄瓜挂檐下，勿令见日，候瓜外起霜刷下，加冰片研末吹患处，止痛如神。虚火喉痛忌用。
又方：盐藕节：平时取新鲜藕节烘干，用盐腌好封固，遇有喉痛者，嚼汁咽之，极为神效。阴虚喉痛更妙。
又方：猪胆矾：腊月八日取雄猪胆一个，装入白矾末，阴干研末。次年腊月八日再取猪胆入前猪胆末，如此三四次，遇患者用一二分吹之。凡单乳蛾、喉癣、喉痛肿痛、吞咽不下，命在须臾者，屡试如神。虚火喉症忌用。
又方：萝卜缨：凡人于三四月间有喉间病，皆因冬天寒气郁结不开，至春始发。须于初交冬时，多买萝卜菜摊在瓦屋上，（挂在竹篙放露天下更妙），任它风霜雨雪吹打，不要收下，直到立春前一日收下，挂在无日处阴干，春二、三月，收来切碎，将酱或盐放在碗中，饭锅上蒸熟，当家常小菜食之，一家永无喉患。若有人患喉风等症者，以此菜煮汤服，甚效。并治痢疾。
又方：紫袍散：治咽喉十八症，即绿云散，又名石青散。虚症忌服。石青、真青黛、朱砂、真白硼砂，以上各一钱，冰片二钱，明矾、人中白、元胡各五钱，山豆根二钱，共为细末，收贮瓷罐，不可泄气。用五、六厘吹入喉中，立愈。
六味汤：治咽喉各症，虚火痛者忌服。荆芥穗、薄荷各三钱，炒姜蚕、桔梗、生粉草、防风各二钱，水煎数滚，微温，含口中缓缓咽下，不可大口一气吃完。如一时煎熬不及，以滚开水泡之亦可。
苏子汤：锁喉、缠喉、乳蛾、风火闭住皆治。此林屋山人极验方也。苏子、前胡、赤芍各二钱，桔梗、甘草各一钱，元参、连翘、浙贝各一钱五分，煎服。
加减甘桔汤：实火宜用之，立愈。此林屋山人经验方也。川连、桔梗、牛蒡子、连翘、黄芩、花粉、射干、元参、赤芍、荆芥各一钱五分，甘草、防风各一钱，水煎服。
喉内戳伤饮食不下
鸡蛋一个，钻一小孔，去黄留白，入生半夏一个，微火煨热，将蛋白服之。
惊吓失言不语
有人因受惊吓，失音不语，用陀僧七分，茶调服即愈。屡试如神。
忽然口不能言
附子研末，吹入喉中，即愈。
又方：豆豉煮汤加入好酒服之。或用人乳汁半合，和好酒调服。
咽喉声哑
真硼砂一两，元明粉一钱，诃子肉二钱，胆星一钱，冰片三分，共为末，外加大乌梅一两，捣如泥，丸如龙眼核大。每用一丸，噙化，数次即愈。
又方：猪油二斤，熬去滓，入白蜜一斤，再炼少顷，沥净，入瓷器内俟成膏，不拘时挑服一匙。并治肺热声哑。
又方：通草，水煎服。或用橘皮煎浓汁，俟冷饮之。
咽喉痒痛声哑
肉桂一钱，杏仁五钱，为末，蜜丸樱桃大，绵裹含化咽汁。
阴虚声哑
人之失音，由于色欲过度，元气耗丧，虽参茸无能为力。惟有未破身十六、七童男女，五更早起未食物之前，不必漱口，烂嚼海南子槟榔一、二个与病者服之。换十人嚼至十次，其病自愈。男病用童女嚼，女病用童男嚼。
又方：新好槐花米放新瓦上，慢火炒熟放身旁，随行随坐闻送一、二粒置口中，咀嚼咽之，使喉中常有气味，久之自通。
又方：生白矾，炼蜜为丸服之。
咳嗽声哑见咳嗽门
喉外生痈
此症发于颈项结喉（俗名喉结）之上，名结喉痈。发于结喉两旁，名夹喉痈。重则堵塞咽喉，汤水不下，若烂穿见喉难治。初起未破者，内服黄连消毒散，外敷二味拔毒散（均见痈毒诸方），如将欲破，即照痈毒各方治之。
专治咽喉肿痛
月石一钱，大生地二两，捣烂和药为丸桂元核大，入口任其自化。
又方：薄荷三分，甘草三分，梅花冰片一分，西瓜霜一分，研极细吹之。
喉鹅方
断灯草数茎缠指甲，就火熏灼，俟黄燥，将二物研细，更用火逼壁虱（即臭虫）十个，一并捣入为末，以银管向所患处吹之，泡溃吐脓血即愈。
又，喉间方觉胀满起泡者，急以食盐用搓手掌心，盐干复易新盐搓之，数刻即消，甚效。
烂喉痧症极效方
土牛漆（即臭花娘根）秋间取之，勿论多少，水洗去泥，打自然汁，瓦盆晒热，将汁超入一调羹搅匀晒。瓦盆宜多，其汁不能过夜，一日晒干，刮粉研细末入瓷瓶，用时入冰片少许吹喉，吐出稠涎即愈。

验方新编·卷二  ——————————————————————————————————————————————————————————————————————————————————————————

肩部  ***************************
担肩痈疖
此为担夫有之。五倍子，烧存性为细末，加黄丹，用水飞过。醋调敷之甚效。
又方：照痈毒各方治之。
肩甲缝中积痛
（查中风筋骨各方治之。）
手部  ***************************
蛇头恶毒
生各指头，又足趾头生者亦是。此症初起痛甚，急用头发扎住指根，取癞虾蟆一个（目赤腹无八字纹者忌用），破去肠杂（不可破胆，胆汁粘指更痛），将疮头套住，用绳扎好，并将虾蟆心肝焙枯研末，冲酒服，以免毒气攻心。约一对时，破口出脓而愈。套住之后，疮头犹如针刺，痛更难忍，甚至心中难过，遍身发热，或呕吐恶心，不必惊慌，急服护心散（见痈毒诸方），或服麻油一盏（菜子油亦可），心自安定。虾蟆能拔极重恶毒，切不可轻易揭去，忍耐片时，自然破口出脓而愈。倘误将虾蟆揭去，别药难医，为害不小。去脓后，如发昏晕，亦不必惊慌，用高丽参三四钱，以砂罐煮浓汁服之，自然无事。参不宜蒸，一时蒸不出汁，其色只如淡茶，煎则其色浓厚，易见功效。无力者，用好党参一二两煎服亦可。愈后，若再肿痛，此毒气未尽之故，再用虾蟆套上，少顷脓尽，即不再发。此疮最为阴恶，此方极属神效，不可轻视。
又方：凤仙花（下半截连根用，不用水洗）和甜酒糟捣融敷。有人指头生疮，肿大如李，痛不可忍，用此敷之，半日肿消痛止，较虾蟆方尤为神速。
又方：用瓷片将疮刺破，查照疔疮方内蜘蛛拔毒治之（见痈毒诸疾疔疮门），止痛消肿，最为神效。
又方：蜈蚣焙枯为末，猪胆调搽，神效。
又方：鸡蛋一个，穿一小孔，入信石一分，套指头上，热则再换，立刻止痛如神，真仙方也，较前各方，功效更大。
又方：雄黄、枯矾，各等分研末，用麻油或醋敷，亦极效验。
又方：白萝卜挖孔，入雄黄三分，蒸半熟，套指上，或用真乌梅仁嚼烂敷之，均极效验。
又方：如色白者，照后脱骨疽阳和汤各方治之。
脱骨疸
此症生手、足各指（或云只生手足第四指者是），或生指头，或生指节、指缝。初生或白色痛极，或如粟米起一黄泡。其皮或如煮熟红枣，黑色不退，久则溃烂，节节脱落，延至手足背腐烂黑陷，痛不可忍。古方有截去指头一法，断不可用。宜用顶大甘草，研极细末，用香麻油调敷。要敷极厚，一日一换，不可间断，忌食发物。不出十日必愈，真神方也。再用金银花、元参各三钱，当归二两，甘草一两，水煎服，一连十剂，永无后患。药味不可减少，减则不效，并忌抓擦为要。
又方：大人用阳和汤，小儿用小金汤，重则用犀黄丸（均见痈疽诸方），色红者，照上蛇头恶毒方治之。此林屋山人百发百中之方也。
又方：甘草嚼融，厚敷，干则随换，日夜不断，数日必愈，神效。
甲疽
又名嵌甲。凡指甲边生一赤肉突出，时常举发者，甲疽也。用狼毒一两，黄芪二两，醋浸一宿，入猪油五两，微火上煎取二两，绞去渣，退火气敷之，日换三次，神效。此林屋山人方也。
又方：乳香、胆矾，研细时时敷之。此病须剔去甲，不药亦愈。若已成疮，久不愈者，此方甚效。
又方：皂矾五钱，火煅候冷研末，先以盐汤洗疮拭干，以矾末敷之，旧绸裹定，一日一换，神效。或用枯矾亦可，惟敷之微觉疼痛。
又方：陈皮浓煎汤，浸良久，甲肉自相离开，轻手剪去肉中爪甲。外用蛇蜕烧灰，雄黄一钱为末干掺，或香油调敷。
又方：轻粉、乳香、没药各一钱，黄丹二钱，赤石脂五钱，寒水石三钱（煨），共为末，湿则干掺，干则油调，最妙。
又方：甘草嚼融厚敷，干则随换，数日全愈，神效。
又方：见头部头角太阳生疮方。
灌甲初起
用瓷锋于甲上刨去一层，并用枯矾末敷之，其效如神。
油灰指甲
每日取凤仙花（又名指甲花）连根蒂叶捣敷指甲上，用布包好，一日一换，月余乃愈。此林屋山人方也。
指头麻木痛痒
取蚰蜒（查药物备要便知）和银朱共捣擦之。若迟延不治，必生蛇头、蛙节等疔，痛苦难受。初起多擦几遍，决不生矣。
指头畏冷
天气不寒，指尖作冷，名曰螺疮。用醋和盐调匀，将指头泡入，自愈。
手足指头罗纹生疮
生橄榄核（有盐者煮去盐味用）切两段，醋磨，鸡毛蘸搽，二十日后渐消。
指节生疮
名曰蛀节。生黄豆嚼融敷（须先漱口再嚼），即愈。
指甲下生疮
名曰蛀甲，治与上蛀节同。
十指节断坏惟有筋连虫出长数尺遍身绿毛
此名血余症。用赤茯苓、白茯苓、胡黄连各钱半，煎服。
虎口并各手指缝生疮或肿或烂痛不可忍若不早治即烂全手
大指二指间为虎口，又名叉指。生蒲公英槌融敷之，数日即愈。
又方：生黄豆嚼融敷（将口漱净再嚼），甚效。
又方：通草为末，用鸡蛋清调敷，其肿即消。
又方：白芨三钱研末，蟾酥一钱，共和鸡蛋清搽，神效。
又方：白芷、滑石、黄丹各等分，研极细末，敷之神效。
手丫枝痛不可忍
通草研末，鸡蛋白调敷，即愈。
手指缝触着纸角衣角痛痒破烂
虽痒极难受，断断不可抓擦，务必忍住，并忌沾水，数日自好。倘一经抓擦，则绵缠难愈。用白芷、黄丹、滑石各等分，研极细末，敷之神效。或用玉真散（见跌打损伤门）敷之，亦极效。
手指断落
方见卷十三跌打损伤门。
手被咬伤
方见卷十三人畜蛇虫咬伤门。
手指及掌生黄白脓疱痛痒无时缠绵不已内必有虫
猪肝切片，和桃叶捶融敷之，神效。或用白油膏（见腿部）贴之，更妙。
手指手掌皮厚如铁
苦参酒煎服。外用苦参末酒敷，极效如神。
掌中红丝断之血流不止
用灯火烧之，自能渐收平愈。
手足心中忽然肿起或痛或不痛或烂或不烂
此名穿掌，又曰擎疽，又曰托盘。用生附子切片贴之，或用生附子煎水泡之，更妙。数日后，不痛者必然作痛作痒，切不可用手抓，仍用附子水泡之，或附子切片加轻粉一分贴之，必愈。
又方：白盐、花椒末等分，醋和敷之，未破者极效，已破者勿用。
又方：溏鸡粪敷之，或用鲜桑叶捣敷，均极效。如肿而不红，又不甚痛者，照卷十一阴疽各方治之为要。
鹅掌风
生手掌上，紫白斑点，叠起白皮，坚硬干燥，甚则迭迭脱皮，血肉外露，或痒或痛，久则成癣难愈。用一大碗以纸紧糊碗口，纸上用针刺破多孔，上铺细米糠二三寸厚，手钳燃炭放糠上缓缓烧之，烧至离纸三分光景，将炭与糠一并弃去（不可将纸烧穿），取碗中糠油时时擦之，数日断根，屡试神效。有人患此，筋肉现露，十余年不愈，照此医痊，永不复发。
又方：真小磨麻油一两，红砒一钱，敲细入油，煎至砒枯烟尽为度。去砒留油，冷透火气，用火烘油，擦三五次，十日即愈。血寒者最宜。此林屋山人极验方也。
又方：铅弹子二个（如核桃大），每日在手内搓弄搓热，将铅弹子握紧，昼夜不歇，如此十余日即愈。愈后再搓一二月，则不复发。
手腕生物如豆红紫疼痛
治法见卷十一痈毒门葡萄疮内。
手臂生疮肿大如拳
以小刀略破其皮（或用痈毒门代刀散敷之即破），真硼砂、上冰片各一分，轻粉五厘，为末掺之，即化为水而愈矣。
热毒攻手肿痛欲脱
猪油和羊粪涂之。或水煮马粪洗之。
四肢节脱但有皮连不能举动名曰筋解
漏芦，酒浸一夜，焙干研末，每服二钱，酒调下，颇效。
手足作痛
手足痛，人以为脾经之热，不知非脾也，乃肝木之郁结也，散其郁气，则手足之痛自去。用逍遥散（见内外备用诸方）加栀子三钱，制半夏、白芥子各二钱，水煎服二剂，其痛若失。盖肝木作祟，则脾不敢当其锋，气散于四肢，结而不伸，所以作痛。今一旦平其肝气，而脾气自舒，脾舒而痛在手足有不尽除者乎！
手足生疮久不收口
取大路口多人撒尿木板烂成白色者，以炭火煅化，研细末，加冰片少许掺之，即愈。或照痈毒门疮不收口诸方治之。
小儿手软
薏苡仁、当归、秦艽、酸枣仁、防风、羌活各五钱，共为末，蜜丸芡实大，荆芥汤化下。
腋部  ***************************
（肩下即是）
腋下肿硬形如鸡蛋
色红者，照痈毒各方治之。皮色不变者，照阴疽各方治之。
腋下疙瘩
如豆如米，或麻或痛，恐是疔疮，查疔疮门辨别治之。
腋下瘿瘤
治法见瘿瘤门。
腋下狐臭
用蒸饼一个，劈作两片，放密陀僧细末一二钱，急夹在腋下，略睡片时，候冷弃去，如系一腋狐臭，只用一片夹之。有人患此二十余年，照治断根，屡试不爽。
又方：顶大蜘蛛一个（或用小蜘蛛二个亦可），黄泥包好，火内烧红，取出候冷，去泥，加轻粉一钱，共研末，日搽数次，轻者二日即愈，重则三四日必断根，较前方尤简便神验，百发百中。
又方：密陀僧、潮脑各四两，枯白矾二两，轻粉三钱，上为细末，频擦两腋，擦至半月见效，不可间断，半年全愈。
又方：麝香一分，胆矾二分，水粉三分，取田螺二个将靥起开，以各药入螺中，过一夜螺肉即化为水，将水擦腋下，其臭从大便出，宜埋土内，恐人闻则头眩晕也。此方极效，不可轻视。
乳部  ***************************
乳头破裂
胭脂和蛤粉，用水调敷。
又方：鸡矢白炒研，每服一钱，酒送下，三服即愈。
乳头湿疮
男女乳上湿疮，脓血淋漓成片，痛痒不休，此名火革疮。用蜂壳五钱煅，轻粉五分，冰片一分，共研末，用银花煎汤调搽二三次，结痂收功。或照痈毒门湿疮黄水疮各方治之。
乳头生疮痛不可忍
生鹿角三分，生甘草一分，共研末，用鸡蛋黄一个，入药搅匀，置铜器中炙温敷之，日二次，即愈，神验非常。
乳痈
红肿疼痛者是。男女皆有此症。炒白芷、制乳香、制没药（制法见药物备要门）、浙贝、归身各等分，研末，每服五钱酒送，一服全消。如已溃烂，用醒消丸，酒送一服，以止其痛，外贴洞天膏，自愈。如色白者，照流注治法。倘溃烂不堪者，以洞天救苦丹按法与服，七日后，接服大枣丸收功。此林屋山人秘法也。醒消诸方见痈毒门。
又方：生蒲公英，捣烂冲酒服，渣敷乳上，略睡片时，数次即愈。此为乳痈圣药，屡著神奇，不可轻视。
又方：豆腐店桌上做豆腐淋下之水一桶，入锅熬干成膏，冷透火气，厚厚敷之，干即再敷，乳上结块自消，五七次必愈，屡试神验。有人借贷五百金，无力归还，以此方神效奉赠，后试之果验，人称之五百金方。此方虽治乳痈，既称乳上结块自消，则乳岩似亦可治。
又方：并治乳吹。葱连根捣烂敷上，用瓦罐盛炭火盖葱上，一时蒸热出汗即愈。稳而神效。
乳痈多至二三百头者
柳树根，刮去皮捣烂，蒸热布包熨之，冷则随换，过一宿即愈。此孙真人《千金方》也。
乳痈肿及头面
照卷十五瘟疫门大头瘟蚯蚓方治之，其效如神。
乳痈日久肿痛不愈
虾酱，用好醋蒸热，敷之。诸药不效者，治之奇效。
乳痈久不收口
用茅屋上陈年旧茅草，剪尾一束，研末，加顶上梅花冰片少许，敷患处，愈。
乳岩
男女皆有此症。此症乳内生一小粒，初如豆大，渐大如块如枣，如围棋子，不痒不通，至一年后，或二三年，渐渐肿痛臭烂孔深。亦有初起色白坚硬一块作痛，此系阴疽，最为险恶，因哀哭忧愁，患难惊恐所致，急宜早治，迟则难愈。初生用犀黄丸，每服三钱，酒送十服全愈。或以阳和汤加土贝五钱煎服，数日可消。倘误贴膏药，必渐肿大，内作一抽之痛，已觉迟治。倘皮色变异，难以挽回，勉以阳和汤日服，或以犀黄丸日服，或二药每日早、晚轮服，服至自破而痛者。外用大蟾（即癞虾蟆）六只，每日早、晚取一只，破腹，刺多孔，连肠杂，去胆，贴于患口，以拔其毒，一日一换，连贴数日。若烂孔深大，须将蟾腹肠杂填孔，每日用葱汤温洗一次，内服千金托里散，三日后接服犀黄丸，可救十中三四。乳岩最不易治，此方极为稳妥，古来名方，皆不及此。若破后不痛而痒极者，无一毫挽回。大忌开刀，开则翻花最惨，万无一活。一妇两乳皆患乳岩，两载如桂圆大，从未医治，因子死悲哭，形大如杯，以五通犀黄丸，每日早、晚轮服，九日全消。又一男子，亦患乳岩，因用鲫鱼膏贴上二日，发大如拳，色红，令其揭下，与服阳和汤四剂，倘色转白可救，色若仍红无救矣，四日患色仍红，哀恳求治，以犀黄丸、阳和汤轮服，至十六日，四处皆消，独疮头破烂，用蟾拔毒之法，半月收功。又一妇，患乳岩，寒热痛甚，余以阳和汤同二陈汤煎服，止痛安睡，连进三服全愈。又一妇，患亦相同，其弟以夏枯、花粉、连翘、橘叶等药连服五剂，号痛不绝，余视白色已变微红，难以全消，即用肉桂、炮姜、麻黄加二陈汤煎服，服下痛止，疮亦缩小，连服数剂，疮顶不痛而破，贴阳和解凝膏收功。此林屋山人治验秘法也。犀黄丸诸方，见阴疽门。
又方：已溃烂者，用洞天救苦丹（见痈毒诸方），每服三钱，陈酒送下，隔两日一服，数日脓尽收功，神效。或用阳和解凝膏贴之，或用虾蟆散（见同前）。或照上虾蟆拔毒之法，俱极神效。
又方：如初起者，用夏枯草、蒲公英、漏芦、橘叶、雄鼠粪（两头尖者是）、甘菊、贝母、紫花地丁、山慈菇、连翘、白芷、栝蒌仁、炙草、广皮、茜根、乳香、没药、银花各二钱，研末，另用夏枯草熬膏和匀为丸如梧子大。每服五钱，滚水送下，至重二服全消，屡试神验。此王晋三经验方也。价廉易制，贫寒之家最宜。
男子乳忽壅肿如妇人乳
金银花、蒲公英各一两，花粉、白芥子各五钱，制附子、木通各一钱，柴胡二钱，白芍、通草、栀子、茯苓各三钱，水煎服。
妇人乳忽缩入
急用两手紧紧抓住，取公鸡一只，约重十两内外，连毛破开，去肠杂，加填麝香一钱入鸡腹内，覆肚脐上，即愈。
妇人产后两乳伸长细小如肠垂过小腹痛不可忍
川芎、当归各四两，瓦器煎水，时时服之。另用川芎、当归各一斤，切大块于炉内慢火烧烟，安病人面前桌下，务使烟气不绝，令伏桌上，将两鼻及两乳常吸烟气。如药尽未痊，仍如前法煎服、烧熏必安。如药已用过二料，两乳虽缩上而不复旧，用冷水磨蓖麻子一粒，涂头顶心，俟乳缩即时洗去。
妇人乳内吹气有声
时时吹气有声。朱砂笔写子、丑、寅、卯、辰、巳、午、未、申、酉、戌、亥等字于本妇所戴簪上（本命所属之字不写），戴之即愈。于初起时用之最妙。
又方：照上乳痈葱蒸法治之。
妇人乳孔塞痛
参看妇人科产后挤乳头方。用核桃肉数颗，擂碎，滚酒冲服，即愈。
妇人乳汁不通
贝母、知母、牡蛎粉各等分，为末，用猪蹄汤调服二钱，即通。此秘方也。
又方：鲜虾一斤（去皮、须、足，用肉、不拘多少），净瓷器内捣烂，陈酒热服，尽量饮之，少时有乳。再用猪蹄汤饮之，日饮几次，乳如涌泉，效验如神。但虾只服一次，猪蹄汤可以长服。
又方：内服前药，外用木梳梳乳周四百余遍，即通。
乳汁自流不止
此虚极也。宜服十全大补汤（见内外备用诸方），或请名医调理。
乳多发胀
红花、归尾、赤芍、牛膝各一钱，煎服即愈。
无子食乳肿痛难消
麦芽一两（炒），川芎一钱，当归、白芍各三钱，生地二钱，煎服即消。
又方：麦芽一两（炒），煎水当茶服，即止。
又方：用本夫穿过包脚布敷乳，过夜肿消痛止而愈。或本妇现穿之鞋，包乳上过夜，亦消。
乳起结核
乳起结核，久之防成乳岩。初起并不疼痛，最恶之症，每日用山慈菇一钱，胡桃肉三枚，共捣，酒送服，以散为度，否则变患莫测。
胸部  ***************************
（与心、脾各部参看）
胸膈闭结不通
按之极痛，或通而复结，气喘烦躁狂乱而热极者，取生蚯蚓（又名曲蟮）四条，洗净，研如泥，入生姜汁、薄荷汁各一茶挑，蜂蜜半酒杯，井水调服。若热甚者，加真梅花冰片一二分服，再揉心下片时，汗出而愈，神效。如因寒热、痰痞、水食结胸者，照卷十四伤寒门葱姜熨法最妙。如因饮食积滞结胸者，查卷四饮食积滞门外治法治之。若痰气结胸，查后痰疾各方治之。
胸满腹胀
此脾土衰弱，肝木气旺，木来克土故也。甚至身面黄肿、亦有不黄肿者。用苍术二斤（淘米水泡一日两夜，烧存性。），甜酒曲四两（烧存性），皂矾一斤（醋泡，晒干，入瓶内，煅存性），加平胃散，共为末，醋为丸如梧子大。每服三四十丸，酒下，米汤亦可，日服两次，神效。此仙方也。
胸前生疮
有人胸生一孔，咳嗽则与此孔相应，随有脓血流出，此肺痿也。用党参、生黄芪、当归、金银花各三钱，生甘草、连翘各钱半，官桂一钱，煎服数次，自愈。
胸旁生疮
凡大人、小儿胸间两旁各生红白瘰泡，湿烂痛痒，每处直长一条，连生十余个不等，名曰帘珠倒挂。久则难治，诸药不效，用端午日人家檐口所挂菖蒲，连根叶切碎，瓦上焙枯研末，香油调搽，五六次即愈，屡试屡效。
龟胸
龟尿，时时擦之，久久自平。龟尿难得，以镜对龟照之，尿自出也。
肋部  ***************************
肋下生疮久则有声如婴儿啼哭
此名渊疽症。百药难效，惟用隔蒜灸法（见痈毒通治门），在两小腿阳陵泉穴（穴在膝下外边一寸，以腿缩拢有一窝即是），各烧七下，或十四下，即愈。如不见效，色红者照痈毒方治，皮色不变者照明疽方治。

验方新编·卷三  ——————————————————————————————————————————————————————————————————————————————————————————

心部  ***************************
（与胸及脾、胃各部参看）
心气疼痛
方见后各种气痛门。
心痛喉肿闭目不语
方见咽喉门。
心气怔忡
龙眼核一斤（即桂元核），去黑皮，长流水煮极烂，加大黑枣一斤，去核捣烂如泥为丸，每晨淡盐汤下三钱，即愈。
又方：焦白术，时时煎服，极效。有人心忡，百药不效，后一名医云是脾虚，常服白术自愈，试之果验。白术多食，横中滞气，惟用荷叶包裹久蒸，或用蜜炙，则可服也。
又方：豮猪心（阉割者为豮猪）蒸熟切片，蘸真朱砂少许，饭后食之，三五次即愈。朱砂不可多服。
又方：白莲肉去皮心，煮食，久之自愈。
心胸烦满
一人心胸烦满，两年不愈，后服雄黄五钱，并饮清油半碗，吐出一虫而愈。
水停心中有声如雷口眼歪斜不省人事
胆矾一分为末，温甜酒送下，以吐尽痰为度。
又一妇人，心胸胀闷，口流涎沫，自言心中有声如雷，亦服此药，吐出一虫。断之，乃一发也。
又一人患此，服胆矾不效，后服雄黄五钱，清油半碗，吐出一虫而愈。
心膈饱胀腹中又饥又痛
胡椒七粒，研末，好酒冲服，即愈。
心中嘈杂
似辣非辣似饿非饿似痛非痛得食暂止或兼嗳气或兼恶心
乃火动其痰也。焦术四两，川连五钱炒，橘红一两，共为末，神曲煮汁为丸如绿豆大，每服五十丸，食远服，姜汤下，立效。
又方：猪护心油，蒸糯米食之，即愈。
一切寒热痰痞水食结住心胸
见伤寒门葱姜熨法。
心下坚大如碗边如旋盘
此名气分。乃饮水所结也。用白术四钱，枳实二钱，煎服。
心疼忽长肉一条手不可近
此肾火也。真硼砂、真梅花冰片各一分，点之，立化为水，内服六味地黄丸二料，全愈。并用吴萸研末，醋调敷两足心，过一昼夜一换，敷至数日为止。
心口生疮
此名井泉疽，又名慢心锐毒。初起若心口内有块渐大，心口发高，毒陷即死。医皆缩手，诸书亦无药治之法。惟余家《秘集》载：以本人两手十指，以线量其长短共有若干，积于一线，放喉管正中处，双环至背脊之中，看两线合拢尽头处为中穴；又以本人中指之中一节，用竹片量准作一寸，放在中穴之左右各远一寸，各以墨记，分立三穴如形样，每穴用艾三团，一齐火灸，灸毕全愈。此林屋山人秘方也。
心窝成漏
一人，胸口一片如碗大无皮，溃烂成漏，脓血时流，经久不愈。用荸荠磨成粉掺之，数日即愈，神效非常。
肺部  ***************************
〖肺痈〗
又名肺疽，与咳嗽门参看。诸患易识，独肺中患毒难知。有人秘传：两脚骨疼痛者，或脚骨不痛而舌下生如细豆一粒者，再心口之上内微痛，或两胁微痛及咳嗽口渴喉干，此皆肺中生毒之证也。即用甘草、桔梗各三钱，煎服，服下如觉稍安，肺之患毒无疑矣。以犀黄丸（见阴疽门）服至一料，全愈。此是预识预治，百无一死。世人但知脚痛医脚，咳嗽医嗽；舌下一粒，便以刀刺。且此一粒，痈未成脓，定然色淡，痈愈亦消。重则其色紫黑，如用刀刺，立害。诸书皆云：口吐臭痰，胸中发腥作痛者，肺痈也。又称症有三不治：时吐臭痰，久如粘米饭者不治；呕脓不止者不治；白面变赤者不治。惟呕而脓自出者易治。治之之药，惟地黄、保生、归脾等汤轮服而已，并无预知早治之法，直至吐臭痰发腥，始知肺痈，犹小舟飘入大洋也。此等立论，安可为后学津梁？余每见此症吐脓，脓色皆白，用犀黄丸，治无不效。贫寒不能治药者，用陈年腌芥菜卤，每早取半杯，用豆腐浆冲服，服后，胸中一块塞上塞下，塞至数次，吐出恶脓，数日脓尽自愈，神效。凡患此症者，终身戒食鸭蛋、白鲞、红萝卜、石首鱼、着甲鱼，食则复发难治。此林屋山人秘法也。又肺痈、肠痈皆吐臭痰，用棉花卷竹片上，蘸油点火，使本人观之，若肺痈，看火头是二个，肠痈火头只一个。
又方：薏苡仁，各炒为末，糯米汤调服。或煮粥或水服，当下脓血而安。
又方：竹叶绞汁一盏服之，吐出脓血自愈。
又方：元参半斤，天冬四两，桔梗二两，炙草一两，水十碗，煎至两碗，另加蒲公英、金银花各五钱，再煎至一碗，食后即服。初起即消，日久即愈，极效无比。
又方：生芪（炒）、白芨、银花、桔梗各一钱，苡仁五钱，贝母一钱六分，陈皮、甘草节各一钱二分，甜葶苈（炒）八分，生姜一片，水二钟，煎半，食后徐徐服。初起者去黄芪，加防风一钱，久不愈者加槿树皮一钱，未成即消，已成即溃，已溃即愈。其效如神。
各种气痛  ***************************
心胃气痛
真沉香、木香、公丁香、乳香、没药、灵脂、元胡，以上各一钱，真麝香一分，共研为末，收入瓷瓶，以蜡封口，不可泄气。每服七分，开水下。此方专治男女心胃各种气痛，有气痛滴水入口即吐者，有痛极难忍抓破衣物者，服之即愈，神效非常，百无一失。如不见效，即是虫痛，照后虫积各方治之。
香郁散：此方得自仙传，凡各项心胃气痛，服之止痛如神。有人照此方送药数十年，无不应手奏效。青皮橘子一百个，香附一斤，郁金四两，先将橘子铺大蒸笼内，蒂眼朝上，用新布垫底，再将香、郁二味研末掺入，于挨晚时盖好，蒸极透熟。每橘蒂眼上放生姜一薄片，姜上加艾绒一小团，将艾烧燃，烧过另换姜艾，连烧三次，晒过一天，次晚再蒸，接连蒸晒九次。每蒸一次，照前法连烧三次。无日晒，即风吹亦可。制好用瓷瓶收贮。每服连橘带药共一钱，用水煎，一服可煎两、三次。宜于冬天配制，以免霉坏。
银黄散：专治心胃寒痛，年久者三次断根，并治寒痧及肚腹寒痛，屡试如神，百发百中。银硝半斤，黄丹飞净二两，用大银窝（银店倾银之窝），放炭火上，火要大，又不可太猛，将银硝放窝内，用铜筷不住手顺搅，不可逆一下，再将黄丹分作数次加入，银硝即化为水，搅至半个时辰，硝丹合为一色，倾入冷水内，俟冷定取出，研细，瓷瓶收贮，埋地下一月，拔去火毒。每用五分，体弱者用三分，滚烧酒冲服。如不知气痛是寒是热，先服胡椒末，其痛略缓者是寒，然后再服此方，必对症也。
良附散：良姜（酒炒）、香附（醋炒）共为末，米汤为丸。每服三四钱，食远服。凡心胃一切气痛，立止如神。因寒而痛者，良姜加倍用。因气而痛者，香附加倍用。有人心胃疼痛十数年不愈，服此除根。
又方，失笑散：五灵脂三钱，蒲黄二钱，各炒研末，好醋煮透，加水连渣服。凡男妇老少心腹胸肋瘀血作痛，小腹疝气、脚气及胎前产后血崩血晕一切气痛，屡用皆效，真神方也。
又方：专治肝气。夏枯草一两，煎水。体虚者加瘦猪肉四两同煮，当茶饮。服过三、四两，断根。此药能舒肝气，养肝血，止肝风，故能奏效如神，屡试屡验。而《本草》不言其能治肝病，何哉？又凡肝病最忌食鸡，终身忌食椿芽为要。
又方：草果、元胡索、五灵脂、没药各五钱，为末，每服三钱，酒调下，各种气痛，其效如神。歌曰：草果元胡索，五灵脂没药。酒调服三钱，一似手拈却。
又方：良姜、川朴（姜汁炒）、五灵脂各等分，研末，每服一钱，滚醋调下即止，神效。
又方：丹参一两，檀香、砂仁各一钱，水煎服，即愈。妇人更效。
又方：元胡索末三钱，酒下极效。有人因食荞面滞气，心胸痛不可忍，大便不通，百药入口即吐，后服此药而愈。又一老人，下痢腹痛将死，棺木已备，亦服此药而愈。凡气痛诸药不效者，服此方必效。
又方：生地黄捣烂取汁，冷服，甚效。有人心胃疼痛，百药不效，后用此方，吐出一虫而愈。又一人，服此，泻下一虫，断根。
又方：醋泡过二三年大蒜头，食数个，立刻止痛。或用生蒜头煮食亦可。
又方：凡气痛，急切无药，以食盐一撮放刀口上，炭火烧红淬入水中，乘热饮之，即愈。愈后戒食脚鱼。
又方：照鼻部治鼻血第一方烧少商穴法，即愈。
肾气上冲心痛
方见前阴门。
走注气痛
忽有一处如打扑之状痛不可忍，走注不定，静时其处冷如霜雪。此因暴寒所伤，用杨柳白皮酒煮，布包乘热熨之，有赤点处刺出血更妙。凡诸急痛，熨之皆止。
心胃虫疾作痛
或滴水入口即吐，或口渴饮水不止，或吐清水者皆是。用葱白汁一杯饮下，随饮真小磨麻油一杯，少顷即愈。虫当化水，除根。虽痛至牙闭欲死者亦效。
又方：真川椒、真乌梅、生姜，煎汤服，即愈。
又方：病发时，用艾叶十张，揉碎，在铜器内炒干，不住手用箸拨动，将盐卤（要豆腐店内不曾加水者），半小酒杯倾入，候焙干，倒出研末，用热烧酒一杯送下，俟腹内作响，或降气或吐出清水，即愈。此药须现制现服，隔夜即不效。服后，戒茶与荤腥三日，愈后每逢初一、十六日，用淡盐汤吃一服，永不再发，其效如神。
又方：白鳝（又名鳗鱼）淡煮，饱食三五次，即愈。此鱼最能杀虫故也。
酒食凝滞攻冲作痛或有形或无形
乡人称为穿心箭痛，方书无所稽考，法宜宣通血络。
用川楝子（去核，酒炒）钱半，元胡索、五灵脂、桃仁（去皮尖研）、蒲黄各一钱，水煎服，其效如神。此叶天士先生方也。
咳嗽  ***************************
（应与前肺痈及后吐血各门参看）
胸膈胀满咳嗽不安
并治各项咳嗽。外治法，用宫粉、香油，入铁器内，熬数滚，离火，用头发一团蘸粉擦胸膈，数次即愈。
又方：荞面、鸡蛋清，和成团擦之，亦效。或用哮吼第一方亦可。
咳嗽痰喘
照后哮吼第一方治之，其效如神。或照前方亦可。
又方：用真蚌壳粉（长者为蚌，圆者为蛤，须自取蚌壳研粉。若用蛤粉则不效），新瓦炒红，入真青黛少许，用淡腌菜水，滴麻油数点调服二钱，神效。有妇人，痰喘咳嗽，终夜不寐，面浮如盘，一服即愈。
又方：用多年陈白蚬壳（又名蛤蜊壳），烧过存性，研极细末，米汤服一钱，一日三服，神效。
又方：皂角三片（肥皂更好，虫蛀者忌用，去皮、子、弦）。一片入麻油炒过巴豆十粒，一片入姜汁制过杏仁（去皮尖）十粒，一片入蜜制过小半夏十粒，俱用火炙黄色，共研末，每用五厘安手心，临卧以姜汤送服，神效之至。
又方：雪梨四两，生姜一两，共捣汁，去渣，加蜜四两，共煎数沸，入瓷器内封固，不拘时服，一剂即愈。无病亦可服，最能滋阴降火，忌食萝卜。
又方：藕汁、梨汁、白果汁各二两，铜锅内熬成膏，随意服之。
又方：元参、生甘草、麦冬各一两，金银花八两，当归二两，水煎服，神效。或加白芍三钱亦可。兼治肺痈。
咳嗽气喘
生山药半碗（捣烂）、甘蔗汁半碗和匀，炖微热服，立止。
咳嗽气喘遇寒即发
干姜（泡）、皂角（泡去皮、子、弦。虫蛀者忌用）、肉桂（紫色者，去皮）各等分，共捣筛，白蜜和匀，杵三千下，为丸如梧子大。每服三丸，开水下，嗽发即服，日服数次，忌葱面油腻，其效如神。
诸般咳嗽
桔梗（炒）、荆芥（炒）、紫菀（饭上蒸一次，再炒）、百部（饭上蒸一次，再炒）、白前（饭上蒸一次，再炒），以上各八两，共磨细末，每服三钱，临时开水调服。如初感风寒者，生姜汤调下。予制此药普送，服者多效。或问：药极细微，而取效甚广，何也？予曰：药不贵险峻，惟期中病而已。此方系吾苦心揣摩而出之。盖肺属金，畏火者也，遇热则咳；金性刚燥，恶冷者也，遇寒则咳。且肺为娇脏，攻击之剂，即不任受；而外主皮毛，最易受邪，不行表散，则邪气留连而不解。《经》云：微寒微咳，寒之感也，若小寇然，启门逐之即愈矣。医者不审，妄用清凉酸涩之剂，未免闭门留寇矣。寇欲出而无门，必致穿窬而走，则咳而见红。肺有二窍，一在鼻，一在喉，鼻窍贵开而不闭，喉窍贵闭而不开，今鼻窍不开，喉窍将启，能无虑乎！此方温润和平，不寒不热，既无攻击过当之虞，大有启门驱贼之势，是以客邪易散，肺气安恬，宜其投之有效也。
又方：枇杷膏（见后劳伤吐血门）最为神效。
又方：款冬花、川贝母、知母各一钱，煎数滚，用冰糖向灯火上溶化，滴入药内服之，屡试神效。并治咽喉发干。
又方：细茶叶加红沙糖拌炒干，冷透，每服三四点，神效。
肺虚咳嗽
凡肺虚胸热，咳嗽气急，烦闷，咽喉燥渴，欲饮冷水，体倦肌瘦，发热减食，喉咙音嘶不出。用黄蜡溶沥极净，用酸浆水者过八两，入铜器内化溶，作一百二十丸。蛤粉四两为衣养药，每服一丸，核桃半个细嚼温水下，静卧，闭口不语，日服二丸，渐渐平愈。忌食鸡半年。造酸浆水法：用清水入饭少许，浸四五日即酸。或用隔一二日米泔水代之，亦可。
肺痿咳嗽
凡感受风寒，停留肺中，或劳力内伤，以致咳嗽声重，胸膈隐痛，颈项强硬，不能转侧，此肺痈也。久则鼻流清涕，咳吐脓痰，黄色腥秽，重则胸胁胀满，呼吸不及，饮食减少，脉洪，自汗，渐至咳吐痰血，寒热往来，形体消瘦，声哑喉痈，转为肺痿，此危症也。用大栝蒌一个，开一孔，内有子多少粒，用杏仁（去皮尖）照数配入，封好，外用黄泥包裹，烧红，烧至无烟取出，用物盖住，候冷去泥。又用川贝母，照栝蒌子粒数配入，共研细末，临卧时每用二钱，白蜜调匀，灯心煎水送下。
咳嗽痰血
涎唾中有少血散漫者，此肾经相火炎上之血也。若血如红缕从痰中咳出者，此脉络受热伤之血也。若咳出白血浅红色似肉似肺者必死。又咯出痰中有血丝属肾经，咳嗽有血属肺经，呕吐成盆成碗者属胃经，自两胁逆上吐出属肝经，溺血属小肠经，下血属大肠经，牙宣出血属胃肾虚火。
真青黛、栝蒌仁（去油）、海石（炒黑）、山栀（炒黑）、诃子肉各等分，蜜为丸，噙化，嗽甚加杏仁。
又方：款冬花，百合蒸焙等分为末，蜜丸龙眼大，每卧时嚼一丸，姜汤下。
又方：大柿饼一个，去子，入真青黛一钱，绵扎紧，饭上蒸熟，临睡时食，薄荷汤下，极效。
独圣散：治多年咳嗽，肺萎咯血，红痰，用白芨三两为末，每服二钱，临卧糯米汤下。台州狱吏悯一重囚，囚感之云：吾七犯死罪，遭刑拷，肺皆伤损，得一方，用白芨末，米饮调服，其效如神。后日凌迟，剖其胸，见肺间窍穴数十，皆白及填补，色犹未变也。
寒咳
核桃连皮捣烂，加冰糖少许，开水冲入，蒸服数次，极效。或照后苏兜饮、麻黄丸均妙。
热咳
真柿饼煎水服。或用扁柏叶煮豆腐食，极效。
又方：叭嗒杏仁一两（双仁者不用），泡去皮尖，用新擂钵，新研槌，将杏仁捣烂如泥，分为三服。每服内加冰糖三钱，共入盖碗，用滚水冲入，盖片刻，俟温，连仁末服下。早、晚各一次，数服而愈。秋燥热咳更妙。若用杏仁煎服则不效。
咳嗽呛逆落枕即发
此受寒也。照后麻黄二方服之，最妙。
年久咳嗽
扁柏叶阴干，加红枣七枚，煎浓汤代茶，时时饮之，忌食荤腥煎炒。另用百合四两，冰糖四钱，早晚蒸服，不可间断，轻则十日可愈，重则半月自痊。有老人咳嗽三十余年，服此月余，脱然除根，灵验无比，切勿轻视。
又方：苏兜饮：紫苏兜七个，煎浓汁，早、晚冲鸡蛋服，虽数十年咳嗽，无不神效。
又方：麻黄一钱，熬浓汁一碗，去渣，加冰糖二两，熬至滴水成珠，为丸如莲子大。每服二三丸，日服数次，服完即愈。咳嗽呛逆不能落枕者更效。
又方：治咳嗽呛逆，净麻黄、红枣皮、南薄荷各五分，上边桂、紫苏叶、桑白皮、杏仁（去皮尖）、大腹皮各四分，炙草六分，水煎服。放胆用之，百发百中。
又方：雄黄一钱研细，黄纸三张，用鸡蛋白，将雄黄调匀搽黄纸上，晒干卷成红管，插入笔管或烟筒内烧燃吸之，如吃烟样，少顷呕吐，嗽止，一日一次。忌食诸物七日，惟食白粥。此孙真人《千金方》也，神效非常，不可轻视。如嫌气味难受，食白煮猪肉即解。
又方：小猪肺一副（不见水）去心不用，将香油约一茶杯灌入肺管内，以线扎管头，入砂罐内，加水，先夜炖熟，早晨空心吃肺，不用盐送，先将浮油去净，其汤随吃几口，余汤泡饭。连吃两肺全愈，屡试如神。
又方：陈海蜇皮（漂尽盐），冰糖拌，蒸食，阴虚久嗽者极效。
又方：生地、沙参各二两，川贝母（去心）、牡丹皮各一两五钱，元参、黄芩、桔梗、知母、百合、百部、款冬花、天门冬（去心）、广皮、枳壳各一两，甘草八分，用水煎汁，去渣，再熬成膏，每早空心滚水调服，甚效。
又方：大雪梨四个，老姜四两，同捣取汁，蜂蜜四两，黑豆一升（炒，研末），乘热和匀，七蒸七晒，不拘时服。
又方：酸醋和水煮鲤鱼，不用盐，送饭食。
又方：猪板油蒸南枣，去枣皮惟食枣肉，早晚吃三五个数日而愈。
久嗽连至四五十声者
生姜汁半杯，白蜜二匙，同放茶碗内，滚水冲，温服，三四次而愈。或用前紫苏冲蛋方，最效。
年老久嗽不能卧
猪板油、糯米糖、蜂蜜各四两，共熬成膏，时常挑服一匙，口中噙化，三五日即止。
又方：核桃肉（不去皮）、生姜各一两，研膏，蜜为丸，三钱一颗，每卧时嚼一丸，姜汤下。气促难卧，服此立定。
又方：潞党一钱，陈皮、桔梗、紫苏各钱半，五味子十五粒，水煎，食远服。
咳嗽声哑
诃子皮、五倍子、五味子、黄芩、甘草各等分为末，蜜丸樱桃大。每一丸，噙化咽下。
又方：诃子皮三钱（半生半炒），甘草二钱（半生半炒），木通三钱，水煎，去滓，入生地黄汁一小杯，临卧咽下。
又方：杏仁（去皮尖，并去油），捣融，兑开水，取汁炖热服，切忌煎熬。
又方：白果仁四两，真白厚茯苓（取整个切用，药店中切成片者，皆米粉假造，断不可用。）、桑白皮各二两，黑豆半升，白蜜半斤，煮熟，晒干为末，以人乳半杯拌湿，九蒸九晒，为丸如绿豆大。每服三五十丸，开水下，神效。
又方：青蒿一钱，童便煮服，极效。
小儿昼夜咳嗽食少发黄
此脾虚也。用真山药一味，煮熟，加糖调服，神效之至。
劳伤吐血  ***************************
（痨病火动，阳物易举，方见前阴门。）
凡劳伤吐血咳嗽等症，忌食春芽，食则病发难愈。
劳症诸方
枇杷膏：专治劳伤虚损，吐血咳嗽，发烧，身体瘦弱，四肢酸软，精血疲倦，腰背疼痛，饮食不进，以及一切不足弱症，服之屡效，咳嗽尤应验如神。轻者二三料痊愈，重者四五料除根。贫富可用，不必另服别药，免致误用害事。即无病常服，可保身强神旺。此方得自仙授，药极平易，功最神奇，见者广传，功德无量。枇杷叶五十六片（新鲜者更佳，洗净毛。），大梨二个（深脐者佳，皮心，切片用。），白蜜半钟（先熬，滴水成珠，大便干燥者多加，大便溏泄者不用，以白糖代之。），大枣半斤（或黑枣，微枣亦可。），建莲肉四两（不去皮）。先将枇杷叶放铜锅内（砂锅亦可），以河水煎出浓汤，用绸沥清汁，去叶与渣不用，后将梨、枣、莲、蜜和入煎熬，以莲肉融烂为止，用瓷瓶收贮，随意温热食之。凡虚病服药多，则脾胃受伤，饮食减少，病更加重。虚弱咳嗽者，若不早治，肺损难治，惟此方最益肺脏，治咳嗽应效如神。如虚弱并不咳嗽者，枇杷叶不用，只用河水同煮。咳嗽多痰者，加川贝母一两，研极细末，俟煮熟时入内，煮一二滚取起。若吐血，用藕节二十一个，捣汁同煮。冬月多制，久收不坏，夏月随食随制。
饴糖饮：治男妇五劳七伤，身体烧热，精神困倦，不思饮食等症。咳嗽吐血者忌服。好烧酒二斤，白糯米糖四两，核桃肉七个，装入瓷瓶内，不可太满，滚汤煮一炷香久，埋土内七日去火毒，随便每日服一二杯，不可过多，大有奇效。
元霜膏：治虚劳咳嗽，吐血下血，烧热困倦，其效如神。真乌梅汁、梨汁、萝卜汁、柿霜、白沙糖、白蜜各四两，姜汁一两，赤苓末八分，款冬花（乳汁浸，晒干），紫菀末各二两。共入砂锅熬成膏为丸，每服三钱，卧时含口中，缓缓咽下。
加味四物汤：治劳热咳嗽如神。当归、熟地各三钱，川芎、芍药各二钱，柳树根一两（酒炒），水煎服，奇效。
雕胡饮：治虚劳咳嗽，吐血吐脓，虽垂危亦可用也。茭菱细根，约三四两，捣碎，用好陈酒煮服，每日一二次，半月全安。
坎离丸：治一切虚劳，立见神效。黑豆炒熟研末、红枣量用，煮熟，去皮核。二味共捣为丸，每服三四钱，盐汤送下，或酒下。
外治法：治一切虚劳，咳嗽，吐血，烧热等症，但脉息有神，无不效应。箭头砂一两，明雄五钱，共研细末，绵纸包固，选未曾行经十二三岁童女，身体壮实无病者，将药贴放童女脐内，用布捆紧，过一周时取下，称药比前多重一二钱者更妙，即刻捆于病人脐上。先备人乳十余碗，候病者口干发燥饮之，渴止，然后解去脐上之药，其病自去。再照枇杷膏调养一月，百无一失，断不可服别药，以免误事。
人红丸：专治童子虚劳，咳嗽吐血，烧热，屡试神验，大人亦治，切勿轻视。人龙（即蛔虫）二十一条（童便洗净，瓦上焙干，以黄色为度，黑色则不效），不破皮红枣三十个（饭上蒸熟，去皮核。），萝卜子一钱五分（炒，研末）。大熟地五钱（煮烂，作膏。），自制真藕粉一两五钱，真川连六钱，（酒拌炒，研末。）以上共捣为丸如梧子大，每早以白滚汤送下七粒，逐日加增二粒，加至二十一粒为止，服至一料全愈。
吐血治法：血吐在水内浮者肺血也，羊肺煮熟，蘸白芨（焙，研末）食。沉者肝血也，羊肝煮熟，蘸白芨食。半沉半浮者，脾、心血也，羊心、羊脾煮白芨食，极效。此《圣惠摘玄》方也。脾肺之血，系属气虚，以补气益脾为主。肝血系属劳伤，以滋阴降火为主。如概用滋阴之药，则杀人如草菅矣。俗谓非劳病而治成劳病，即此是也。吐血最忌用参，无论人参、高丽参、党参，均不可服。此系名医秘传，人多不信，后有时医试之，每治吐血之症，用参者多不能愈，不用参者，全活甚多。
又方：凡劳伤咳嗽吐血，用童便之清利者，日日饮之，勿间。或自己戒食葱、蒜等臭浊之物，并戒房事，则小便自清，去其头尾数滴，日饮二三次。每服南枣二三个，自不恶心。一月见效，久饮除根，身体强壮。吐血服小便者，百无一死，服寒凉者，百无一生。此屡试屡验良法也。
又方：足纹银一块，约重五六钱，放碗内，早起将自己小便去头尾撒碗内（色黄者不可用。），乘热饮下，数日即止。忌酒与酸辣煎炒等物一年。愈后，将银倾化已轻而奇臭，盖臊气被银收去也。
又方：莲藕（藕节更妙）日日煎汤饮之，不可间断，轻则三月，重则半年断根。无鲜藕时，用藕粉亦可，藕粉以自制为真，买者多假，无益有损。
又方：凡吐血多者，用三四两重大当归一枝，切细，取好陈酒一斤，慢火煎至一满碗，候将要吐时，口中有血，务必含住，取药一口，连血咽下，其血必止。随将酒分作几次饮完。即此一剂而愈，后不再发。每有医家阻云，吐血尚要戒酒，岂可用酒煮药，殊不知神验非常，此方活人甚多，从无一误。如一时煎熬不及，急用当归一二寸嚼融，带血吞下，即能渐止，不致大吐，亦可救急。此林屋山人经验方也。
又方：真桂元七枚（去核），红枣十四枚（去核），白莲子二十粒（去心不去皮），黑豆四十九粒，水煎，连果空心食，大有奇效。
又方：猪肺一个，洗极净，以朱砂三分，川椒每岁一粒灌入，再将肺挖七孔，每孔安桃仁一粒，放瓦钵内蒸出自然汁，不用放水，连肺食尽，其效如神。
又方：荠菜三斤，俗名地菜，连根带叶煮鸡蛋三四十个，七昼夜不断火，随时取食，即愈。极效方也。
又方：用上白细粘米，于清明前后浸水一二日，平时亦可，磨细，日晒夜露，晒极干，以铜锅炒黄色，不可太过，每用滚水和成如指头大，煮熟连汤食，不可加盐与别物。或少加白糖亦可。无论时候，但觉咳嗽即服，一日须服五六次，切莫服药，服后忌茶、酒、腥、辣等物一月，戒房事半年。有人吐血年余，百药不效，遇一道人指授此方，十日即愈。
又方：子鸡一只（男用雌鸡未生蛋者，女用雄鸡未曾啼者），先择无人走动处，挖一地坑，用竹刀或瓷片（忌铜铁），将鸡在坑内宰杀，血滴坑内，干搏去毛，破开肠杂收拾干净，肠杂毛粪均放坑内，不可遗一点在地，鸡亦不可沾水，只将干布内外擦净。取六月雪草，按病人年纪每岁用草嫩头一个，同鸡肝、鸡肫纳入鸡腹中，用新瓦钵两个合鸡在内，以纸密密封口，再用铁锅二个合瓦钵在内，并将锅口封紧，锅中钵中，总要拭干，不要滴入。用稻草三大把，谷壳七八斤，缓缓而煨约半时久，鸡自烂熟取出，检去六月雪草，将鸡用手折碎，空心食之。食鸡三只，总无不愈，真奇方也。愈后须戒杀放生，方免复发。
又方：上肉桂五分（去皮，研末，冲服，忌火），当归、桔梗、枳壳各七分，大黄（酒微煮）、厚朴（姜汁炒）、川郁金、真紫苏各八分，水煎，加童便半钟，姜汁二茶挑，先服二剂。再用续断一钱，麦冬二钱（去心），远志六分（去骨），真山药四分，赤芍七分，益母草三分，川贝母一分（去心，另研末，冲服。），水煎服十剂。此二方，不论男女远年近日血症，只要现在吐血之日，先服前方二剂，后服次方十剂，立时全愈，永不再发。慎勿加减药味，亦断不可服寒凉药。如从前误食寒凉药，以致寒血凝滞者，服此十剂后，自然渐次全愈，不必再服。屡试屡验，功效如神。若体弱者，服六味地黄丸，空咳不止者，服健脾丸即愈。
咳血
痰内有血出于肺，与上咳嗽门参看。款冬花、百合、百部（蒸焙）各等分为末，蜜丸龙眼大，每卧时姜汤下一丸。
又方：大萝卜一个，切须剜去肉一半，入黄米糖令满，原顶盖之，火内煨熟食效。
喀血（痰带血丝出于肾，与上咳嗽门参看。）
天冬一两，茯苓、杏仁、贝母、甘草各五钱，共研末，炼蜜为丸梧桐子大，每服二三十丸。
又方：柳花焙干研末，米汤调服一钱，神效。
验痨虫法
用乳香烧烟熏病人手背，男左女右，以绸帕盖手掌心，良久，有毛从掌中出，白者易治，红者难治，黑者不治，无毛者即无痨虫。
灸痨虫法
用湿纸条贴背脊上，纸先干者即痨虫处，以墨点记，用老蒜切片贴上，以艾一团放蒜片上烧之，多烧为妙。无蒜用姜亦可。先备火盆铁钳，如虫出即用钳夹火盆内，或远送野外埋入土内，恐飞入人口鼻内，须谨防之。
治痨虫法
雄精、朱砂、硫磺（去沙泥）各一钱，麝香一分，各研极细末，瓷罐收贮，以顶好烧酒和匀，用独大蒜头去蒂，蘸药从尾间脊骨徐徐逐节擦上，如有肿处，或极痛之处，即系痨虫所在，须于肿痛处多擦数次，其虫自灭。不拘新久一切痨病，皆能除根。如病重者，须择天医吉日，总以午时擦之为妙，端午日更佳，忌戊日、已日、除日。此药能开背后三重关窍，即虚怯恚忧之人，于端午擦之，亦能神清气爽，经络流通，大有补益。此方传自海外，屡试如神。
又方：八月初一日早，收取百草头上露水，点膏肓穴（在背上第四节骨左右两旁各三寸）最为神效。
童子痨
并治传尸痨。猫粪（取屋上晒白者）用黄土包裹，火内煨焦取出，用碗盖住，候冷，去土，研末，黄糖和为丸，每服三四钱，效若仙丹，屡试屡验，此林屋山人方也。
哮吼  ***************************
（喉内有声而气喘者是。）
治哮吼妙法
病发先一时，用凤仙花（又名指甲花）连根带叶，熬出浓汁，乘热蘸汁在背心上用力擦洗，冷则随换，以擦至极热为止。无则用生姜擦之。再用白芥子三两，轻粉、白芷各三钱，共研为末，蜂蜜调匀作饼，火上烘热，贴背心第三节骨上。贴过，热痛难受，正是拔动病根，务必极力忍耐，切勿轻易揭去，冷则将药饼取下，烘热再贴，一饼可贴二三日。无论病愈未愈，多备药饼换贴，不可间断，轻则贴一二日，重则贴三四日或五六日，永不再发。有人患哮吼四十余年，贴至数日断根，无论寒热虚实盐酱醋酒哮吼皆治，神验第一方也。药味不可加减，并治痰气结胸及痰喘咳嗽。
又方：海螵蛸，（瓦上焙枯）为末，大人五钱，小人二钱，红砂糖拌匀调服，数次断根。

验方新编·卷四  ——————————————————————————————————————————————————————————————————————————————————————————

脾胃  ***************************
恶心吞酸
此脾胃虚冷也。吴萸四钱（滚水泡去苦味），水煎，食远服。有人患此多年，一服即愈。或加干姜一钱亦可。忌夜食，并忌生冷食物。
又方：核桃嚼烂，姜汤送下。
胃口虚胀手足厥冷
山药半生半炒，研细，米汤下二钱，日二次，忌铁器。
凉药服多呕吐恶食
前三方及后鲫鱼、橘皮二方均可用。
冷水服多
砂子炒焦，再加水煮，澄清饮之，即消。
又方：食生蒜头二三枚，亦效。或服砂仁一二钱亦可。
胃脘冷痛
有人胃中冷滞，多年不愈，后遇名医诊之曰：此尸疰也。用死人棺中枕煮水服之而愈。
脾胃虚冷不思饮食
鲫鱼和豆豉、胡椒、老姜、陈皮烹煮，空心食。
脾家冷积食后胸满兼治一切痰气
橘皮一斤（柑橙皮勿用），甘草、食盐各四两，水五碗，慢火煮干，焙为末，每服二三钱，白滚水冲服。有人得此疾，百药不效，偶食橘皮散，似属相宜，遂连日服之，一日忽觉一物坠下，大惊，自汗如雨，须臾腹痛，遗下数块如铁弹子，臭不可闻，从此胸次廓然，其疾顿愈，盖脾之冷积也。
胸胃积滞
有人食白煮鸡蛋过多，胸胃积滞，数年不愈。后用大蒜半斤煮食，吐出一团，开视已成小鸡，连服数次，吐出十余团而愈。
胃寒呕吐黄水
并治痰饮吐水。暖胃膏：生姜一斤，捣取自然汁碗许，入牛皮胶、乳香末、没药末各五钱，同煎，胶化离火，将药作三四大膏药，以一张贴胃脘痛处，用绸捆绑三个时辰，然后取周岁小孩所穿之鞋一双，铜锣上烘极热，生膏上轮流熨之，熨至膏硬，换膏再贴，再绑三时，再熨至愈为止。止后用紫油厚朴三两（用老姜二两切片，同煮一时，去姜不用），干姜四两（用甘草二两同煮一时，去甘草不用），将二味炒干为细末，黑枣煮汤（去皮核）为丸，每服二钱，开水送下，久服断根。此方名熨胃丸，功能温中降气，暖胃消爽，大有奇效。此林屋山人经验方也。
痰疾  ***************************
中痰气绝
方见卷十二急救门。
下痰丸（治一切风痰眩晕癫痴久不愈者）
白矾一两，细茶叶五钱，为末，炼蜜丸梧子大。食远姜汤下五十丸，久服痰自大便出。
茯苓丸
治痰症手臂疼痛。并治妇人产后发喘，四肢浮肿。
生半夏二两，茯苓二两，枳壳（去瓤，面炒）五钱，风化硝二钱五分（如一时未易成，但以朴硝撒在竹盘中，少时盛水，置当风处即干，刮取用亦可），共为细末，生姜汁煮糊为丸如梧子大。每服三十丸，姜汤送下。有人为痰所苦，夜间咳嗽，如人抽搐两手发战，不能举物，服此随愈。
痰气结胸
真银朱（净）五钱，明矾一两，同研，用熨斗盛火，瓦器盛药溶化，急刮搓丸。每服一钱，好茶入姜汁少许服之，心上隐隐有声，结胸自散，不动脏腑，不伤真气。明矾化痰，银朱破积故也。
又方：梨汁一钟，姜汁、白蜜各半钟，薄荷三钱，研细末，和水煮十余滚服，降气如奔马。
又方：照哮吼第一方治之，极效。
痰饮吐水
凡食冷物过度，或气虚脾弱，不能消化，饮食入胃皆变成水，呕吐无时，名曰痰饮。好赤石脂一斤，研末，每服二钱，酒送下，至多服三钱，服至一斤，则终身不吐痰水，又不下痢。此药能补五脏，令人肥健。有人痰饮，百药不效，服此而愈。
又方：暖胃膏、熨胃丸二方（见前脾胃门）极效。
痰疾癫狂
狂病有因伤寒而得之者，此一时之狂也。照仲景张公伤寒门治之，用白虎汤以泻火矣。更有终年狂病而不愈者，或持刀杀人、骂官，不认父、母、妻、子，见水则喜，见食则怒，此乃心气之虚，而热邪乘之，痰气侵之，遂成狂矣。此等欲泻火而火在心，不可泻也。欲消痰而痰在心之中，不易消也。惟有补脾胃之气，则心自得养，不必去痰痰自化，不必泻火火自无矣。方为化狂丹：高丽参三钱，白术、茯神各一两，甘草、菖蒲各一钱，半夏、菟丝子各三钱，附子一分，水煎服，一剂狂定，二剂病痊。此方妙在补心、脾、胃之三经而化其痰，不去泻火，盖泻火则心气愈伤，而痰涎愈盛，狂将何止乎。尤妙在附子一分，引补心消痰之剂直入心中，而气尤易补，而痰尤易消，又何用泻火之多事乎。此所以奏功如神也。
又方：青橄榄十斤（打破），砂锅内熬十数滚，去核，入石臼内捣烂再熬，熬至无味，去渣，熬成膏，用白矾八钱研末，加入搅匀，每日早、晚取膏三钱，开水送下，服完自愈。凡痴癫、羊头风等症，皆痰迷心窍所致，服此甚效。此林屋山人经验方也。
又方：藜芦（又名藜高）煎水，多服必效。生者炒食、煮食俱妙。有妇人风癫，每一二年一发，或三四年一发，久则一日发十余次，昏痴不愈，后服此方，吐出痰涎二斗，汗出如洗，更觉昏困，三日全愈。
又方：真川郁金七两，白矾三两，薄荷水为丸，朱砂为衣如梧子大，每早服一次，开水下。有妇人疯癫十余年，服至四五十日，心间如有物脱去，再服之十日而愈。以郁金入心去恶血，白矾化顽痰、朱砂安神故也。愈后须用天王补心丹加减调治，方免后患。
又方：先将病人绑住，在离当心下三指之处，艾火烧七次或九次，再烧两太阳穴七次，用辰砂、川贝各三钱，酒煎服两次。再用海风藤、凤尾草、川贝各钱半，石菖蒲三钱，煎服五六剂，或再服紫金锭一二钱。愈后用芦蒂、枣肉为丸，每丸三分，服至三丸全愈。屡试如神。
又方：丝绵一尺，烧灰，开水下，兑酒服更妙。
痴笑不止
食盐烧红，河水煎。饮过片时，用手指入喉抵住舌根，使用呕吐，呕出热痰，数次即愈。
羊癫风
菜叶放口中，青草亦可，立时苏醒，仍照前橄榄膏服之，可以断根。
痰迷谵语方
鲜猪心一具，辰砂一钱，甘遂二钱，二味合研为末，藏猪心中，外用牛粪煨热，取出药末，和作二丸，将猪心煮汁，和丸吞下，即愈。
三消  ***************************
（渴而饮水不止为上消，饮水多而作泻为下消，多食易饥为中消。）
消渴饮水不止
三消汤：真台党、白术、当归、茯苓、生地各一钱，黄柏、知母、黄连、麦冬、天花粉、黄芩各七分，甘草五分，水煎服，神效，三消皆治。
天池膏：天花粉、黄连、真台党、知母、白术、五味各三两，麦冬六两，生地汁、藕汁各二两，人乳、牛乳各一碗，生姜汁二碗，先将天花粉七味切开，用淘米水十六碗、桑柴火慢熬出汁尽五、六碗，沥清，入生地等汁，慢慢煎熬，加白蜜一斤，煎去沫，熬如膏，由入瓷罐，用水浸三日，去火毒。每用二三匙，白滚水送下，甚效，三消通治。
菟丝丸：菟丝子（酒浸、洗净，焙干）十两，茯苓、莲肉各三两，五味子一两，共为末。另研真山药末六两，酒煮，捣数百杵，丸如梧子大。每服五十丸，空心米汤下，三消皆治。
又方：绿豆煮汁，并作粥食，最妙。
又方：好梨日日食之，多食必效。或多食萝卜，更妙。
又方：蚕茧壳七个（丝绵亦可），煎汤当茶饮之，神效。缫丝水，饮一二碗，更佳。
又方：党参一两，蜜炙，研末，开水泡透，蒸熟为丸如梧子大。日服五丸，酒下，或茄根煎汤下，日加五丸，加至三十丸为止，不可多服。服五六次后，以饮水恶心为度，恶心时，干物食之，其渴自止，奇效。
又方：五倍子煎水饮之，或作丸服之，久则生津止渴。
又方：牛膝五两（研末），生地黄五斤，捣融，蜜丸梧子大，空心酒下三十丸。下元虚损，宜久服为妙。
又方：苦楝树根新白皮五钱，切片，瓦上焙干，入麝香少许，水煎，空心饮之。有人口渴不止，遇道人传此方服之，下虫三四条而愈。愈后，人必困顿，用党参二两，煎水饮之。
又方：如一日饮水至一石者，浮萍捣汁服之。
又方：如饮水多而小便不利者，葵花根五两煎汤，清早服之。
多年消渴饮水百药不效
每日食好梨二三个，或食萝卜亦可，均极神效。
又方：白芍、甘草，等分为末，每用一钱，开水送下，日三服，七日而愈。有人渴饮九年，时发时止，服此断根。
饮水不止小便如膏
茴香（炒）、苦楝子（炒）各一钱，研末，空心酒调服。
饮水不止小便时流
以上各方可以通治。鸡蛋三个（要头窝生者），去壳，搅融，用烧酒四两烧开冲服。服后即盖被睡下，睡醒，禁风一日即愈。有人一日饮水数桶，上饮下流，服此而止，神效非常。
又方：有人日饮水数斗，小便时流，饭量亦加，服消渴诸药年余，其病更甚，后用其麝香三分，酒为丸，用枳子（又名棘枸子，又名鸡距子），煎汤服之，遂愈。问其故，乃食果成积及饮酒过度，积热在脾，致有此疾。麝香能治酒、果，棘枸亦治酒病，故能奏效也。
久病消渴不止
并治泄泻口渴。七味白术散：白术、高丽参、真茯苓、藿香叶、干葛各一钱，炙草五分，水煎当茶饮。另用木香三分，磨汁兑服，屡试如神。
消食易饥
以上消渴各方可以通治。好梨日日食之，多食自愈。
又方：肉苁蓉、山茱萸、五味子，为末，蜜丸梧子大。每服二十丸，盐水下。
腹中易饥食下片刻即吐
此蛇积也。用醋泡大蒜汁，饮数碗，吐出一蛇即愈。不吐，再服数碗，自愈。
又方：雄黄五钱，调水服，数次即愈。
饮食积滞  ***************************
（与痞疾门参看）
食积外治法
凡饮食停滞，胸膈胀满，或大便不通，或大便泄泻，或年老，或体虚，难以攻击内消者，用乱发一团（剪断），酒曲一个（小者二三个亦可）、葱白七个，老姜三钱，胡椒七粒，以鸡蛋一个破壳，倾入碗中，将各药捣融和入调匀，用隔夜灯油煎成一饼，贴病人心坎下胃脘处（先用灯油于胃脘处顺擦七次再贴。如嫌太热，用纸隔贴亦可），用布带束住，冷则煎热再贴，约一二时，似觉松动，即便取出，其病立愈。此法极稳而效，屡试如神。若治小儿，药料可以稍减。
又方：紫苏熨法，见伤寒门，亦极神效。
饮食凝滞攻冲作痛或有形或无形
方见各项气痛门。
饮食过多胀满不安
用盐擦牙，温水漱下二三次，如汤沃雪也。
鱼肉积滞
狗粪烧存性，为末，酒服二钱，日三服，其积自大便出。
又方：山楂炭，研末为丸，每服四钱，数次即愈。
食鱼积滞
红曲三合，煮烂，连渣服，积从大便出，连服三次，即愈。
生鱼积滞
取水中石子数十枚，烧红，投冷水中七次，即热饮之，三五次，其积从大便出。
又方：生姜汁和紫苏汁饮之，即消。
食犬积滞
山楂肉、杏仁（去皮）各二十四粒，煎浓汤饮，自化。
食牛腹胀
干稻草一把，煎浓汤热饮，自消。
食鸭积滞
淘糯米水，煮热，饮一盏，即消。
鸭蛋积滞
治法与上同。
鸡蛋积滞
饮好醋，即消。或饮豆豉水，亦消。
食整煮鸡蛋积滞
腹中如有鸡子鸣者，多食大蒜，即可吐出。
食盐蛋积滞
肉豆蔻一个，煨去油，煎服数个，自消。
食索粉凉粉积滞
杏仁五十粒，去皮尖，蒸熟，捣碎，滚开水冲服，即消。
食瓜果腹胀作痛
肉桂（研末）饭和为丸绿豆大。每服五分，以水下。
又方：食盐汤即愈。
食西瓜并诸瓜过度
瓜皮，煎汤解之，诸瓜皆同。
食荔枝腹胀
荔枝壳，煎水服，即消。
食菱角腹胀
即生姜汁饮，立消。
食豆不消
生萝卜汁饮之，即消。
食面不消
生姜汁冲好酒，热服，自化。
又方：生萝卜取汁，炖热服，神效。凡食面用醋，断不作胀。
糯米积滞
神曲炒为末，加木香末，开水下，数日口中闻酒香，其积即散。
饭食凝滞腹胀
饭搓成团，加盐少许，烧枯，煎水饮，即消。
食茶成癖
花椒、芝麻，等分为末，以蒸面饼为丸如梧桐子大。每服十丸，茶送下，百日遂愈。
又方：青矾四两（入小缸内，泥封，火煅一夜，取出。），红枣三斤（煮去皮核），共捣为丸。每服三钱，或酒或茶下，神效。
又方：新鞋一只，将茶叶盛满，任意食之，食完再盛一鞋，连食三鞋，自不食也。男用女鞋，女用男鞋，奇效。
又方：每日食榧子七个，以愈为度。
食积痞块
木贼草五钱，研细末。每服五分，开水空心调服，年近者一料，即消。年远者不过两料，全愈。屡试如神。
噎膈（反胃单吐附）  ***************************
此症有气膈、食膈、酒膈、痰膈、虫膈数种，惟气隔及老人膈食者难治。然施治得法，亦可愈也。
噎膈诸方
凡患膈食，鼓胀愈后，必戒杀放生，方免复发，至要至要。
牛涎丸：专治膈食，糯米粉，以老牛口涎拌和为小丸，煮熟食之，神效。或用牛涎和水服，亦妙。取牛涎法：以水洗净老牛口，用盐涂之，少顷，涎自出。愈后，终身戒食牛肉。
又方：牛反草，煎水服，其效如神。无论何项噎膈皆治。牛食百草之后，必将所食之草吐出，慢慢嚼食，所吐之草，即名牛反草。此草吐出复食，最为难得，须令牧牛儿俟吐出时，故意抢夺，随抢随还，俟数日抢惯之后，乘其不备，抢着走开，即可得也。若一抢即走，牛必怒夺，恐致伤人。
又方：鹿肚草（用活鹿破腹，取其腹内所食之草）、陈仓米（五年以外的方可用，越陈越好）、灶心土（以家中自取者为真）各三钱，水煎服，五服后，饮食如常。再将陈仓米熬汤当茶，时饮一盏，一月后，永不再发。如鹿肚草有多者，照方服十余剂更妙。鹿肚草难以聚得，先饮陈仓米汤救急，免病加增，再觅鹿肚草配药服之可也。无鹿肚草，用牛反草亦可。
又方：猪肺管四两，鲜藕四两（如无鲜藕，干藕节亦可），旧箩底一个（面铺所用罗面之黄丝箩，底要黄的，黑白者不用），以上三味，新瓦上焙枯，研细，用生姜一两，捣烂取汁，白砂糖一两，冲服。初服必吐，吐后再服，服至三次，即不吐矣。服后忌食各色豆一月。此方活人甚多，神效莫测，珍之宝之。并忌食豆腐、豆芽、腐芋一月。
又方：小儿胎发一个，以阴阳瓦焙焦存性，研细末，陈酒送下，极效。
又方：先用雄鸡一只，去毛与肠杂，洗净，装入大碗内，上用纸数层封固，饭上蒸熟，取出，用鹅管或小竹管将纸上戳破一孔插入，以一头含口中，令热气冲入喉内，其关自开。预先取出羊粪一斗，浸瓦罐内三日（暑热天只泡一日），每日侵晨用竹枝搅一次，澄清，取清水煎后药服之。如系酒膈，用葛花三钱，去苓、制半夏各二钱，陈皮钱半（去白）、甘草一钱；气隔用乌药、云苓各二钱，陈皮（去白）、砂仁各一钱（研，去膜）、香附二钱（酒炒），制半夏钱半，甘草八分；食隔用神曲二钱（炒）、山楂肉（炒）、云苓各钱半，陈皮八分（去白），法夏一钱，甘草八分，服三剂后即思饮食，屡试皆验。
又方：净牛乳（以当面取者为佳）少加白糖，时时炖热饮之。凡患噎膈、大便燥结者，服此必效。
又方：驴尿（黑驴更佳）乘热饮二三合，极效。此尿有毒，不可过多。病重者，七日方效。
又方：用平地或墙边人粪（要干结者，稀粪不用；以向东者为佳。）取回，用阴瓦上焙枯，以烟尽为度，研末，每服三钱，淡酒送下。不过三服，即思饮食，屡试如神，有起死回生之妙。
又方：制黄蛆一钱半（研末），真细松罗茶七分五厘，广木香一分五厘，制豆蔻四分五厘，共研极细末，五更时空心温烧酒半茶钟调服，不饮者用水酒调服。戒面食、荤腥数日。虽水米不进者，无不应验。制黄蛆法：用粪坑中蛆，愈大愈好，捞出，以长流水洗净，放瓦罐内，盐水和泥封固，木炭火烧一炷香久，以蛆至黄色为度，如尚未黄，入砂锅内再炒黄，忌铜铁器。
又方：猪毛连粗皮及蹄尖，不拘多少，晒极干，放净石上，用明火点之，烧至如膏药样住火，冷定，研极细末。每服三钱，滚开水下。此方年在五十内者，百发百中，真仙方也。
又方：荔枝一枚，去核，将蜒蚰一条，（查药物备要便知），放荔枝肉内，再掺好冰片三厘于蜒蚰上，即将荔枝裹好，仍放壳内，以线扎好，病人含口内，有冷涎水渗出，徐徐咽下，一时许，蜒蚰化完，无水渗出，吐出。只须一次，可以立进饮食。
又方：用鸡蛋内白皮四十九个，加胡椒一斤，入好烧酒蒸四十九日，晒四十九次，收贮瓷瓶。遇有患膈食者，每早以开水吞胡椒三钱，三次即愈，神效。
又方：生姜不拘多少，五月五日午时用布袋装好，浸于不见天之粪坑内四十九日，取起，用长流水洗净，悬空吊晒极干、为末。病二年者用姜末三分，病一年者用姜末二分，入麝香一厘，滚开水冲服，只须一服而愈。忌荤腥、盐、酱五十日，永不再发，此方极效无比。存心济世者，宜预制以救人，功德无量。粪炕要无妇女大小便者方好。
又方：陈皮（多年者为佳）用数十年之陈壁土拌炒，去土取陈皮研末，对酒服一二钱，数服即愈。痰膈、气膈均效。
又方：山栀五钱（炒焦，研末）酒冲服，一服即愈，无论老少，神效无比，惟胃寒者不宜。
又方：逢日食时，自初亏起，用白干面二斤，水调揉熟，向日和成丸，如桂元核大，以日色复原为止，即将面丸于是日晒干收好。按一岁一丸，空心煮食，平淡而有奇功，面圆外实内虚，尤为奇异，不可轻忽。多制可以济人，价廉功大，不见日则不效。
又方：生藕汁、生姜汁、梨汁、甘蔗汁、蜂蜜、萝卜汁、白果汁、竹沥各一盏，和匀，饭上蒸熟，随意饮之。
又方：韭汁、梨汁、姜汁、人乳各一盏，饭上蒸熟，服之，三日后再服，极效。
又方：天生泉水，时时熬服，极效。
又方：白蜜，滚水调服，每服一两，数服自愈。
又方：黑砂糖一斤，生姜一斤，共捣如泥，入瓷罐封固，埋干燥地下，七日取出，每日调开水送下。痰膈、食膈均极效。
又方：做米糖铺内柞过头造之糟一斤，加生姜四两，共捣烂，做成薄饼，晒干，磨末，瓷缸收贮。每早以开水调服二钱，其味最美，可以代茶。
又方：谷树子（又名楮树，又名构树）煎水服，因食甜物而噎膈者，服此最效。
又方：一人噎膈，饮食不下，华佗见之，云是蛇瘕，用醋泡大蒜汁（陈者佳）饮二三碗，并多食大蒜，后吐大蛇一条而愈。
又方：油透木梳一把，烧枯为末，酒调一钟服下，半日即能饮食。此方救人无数，不可轻视。
又方：有肝旺脾弱，食即呕吐，屡治不效者，此木克土也。宜用平肝补气之药，治之必愈，不可认为噎膈也。
又方：患此症者，有虫藏于胸膈，时长时缩，长则饮食难进，或食后少顷即吐，皆有虫也。用靛青叶捣汁，无叶即用蓝靛亦可，兑淡酒饮之，立愈。百药不效者，此方最为神效。
又方：此症胸前必有二小骨渐渐交合，则不能食而死，取生鹅血，对口乘热灌之，其骨自化，饮食可进，永戒食鹅、牛二物。一僧患膈食病，临死语其徒云：胸中有物作梗，死后必为剖出，其徒剖得一骨，后杀鹅血偶滴骨上，骨即消化，其徒亦患此病，因饮鹅血而愈。屡试如神。
伤寒膈食
核桃十五枚，放砂锅内，水浸核桃高一指深，煮四五滚，取水饮之。
膈食初愈饮食宜少
凡膈食初愈，饮食不可骤进，须先以米汤饮一二日，再以清清稀粥服一二日，再以浓粥服一二日。每次只可一小碗，俟七日方可食干饭。每食不过一小碗，日渐递加，切不可食饱，缘胃气初复，骤然饱食，反致伤胃，则不可救矣。即病人要食，生气亦须听之，愈后忌盐、酱五十日。仍请名医调理。
反胃呕吐
凡患呕吐，以上噎膈各方，可以通治。
生姜一大块，直切薄片勿令断，层层掺盐，以绵扎紧，外用粗草纸七层包之，水泡湿，慢火煨熟，取起，捣烂和米煎服。立止。
又方：生姜汁一杯（煎滚听用），蜂蜜四两（炼熟听用），每服用姜汁一匙，蜜二匙，白汤调服，每日五六次，效。
又方：胡椒八分，酒药一个（为末），葱头五根，捶融，有热用茶炒，无热酒炒，贴心窝。
又方：用极大枳壳两半个，去内瓢。将真阿魏六七分，杏仁十二粒（去皮尖），共捣烂，入枳壳内，将两半壳合口，外用绵纸裹好，线扎紧，入滚水内，大火煮半日，取起，去壳内药，将壳焙干为末，烧酒送下，重者不过二次即愈。
又方：真头道糯米酒酿去糟，好酱油，各半酒杯，和匀温服，即止呕能进饮食。
又方：年久陈石灰（炒研）好醋为丸如豆大，每服七丸，姜汤下，三日即愈。
又方：柿饼拌干饭蒸熟，连食八日。不饮滴水，极重者八日必愈，屡试屡验，万无一失。
又方：藕二枝，阴干三四日，去其头二三段，单吃藕稍一段，吞汁吞渣，一日一段，二日服完，即愈。
又方：甘蔗捣汁一升，入生姜汁二合，温热作五次服，甚效。
又方：甘蔗捣汁数碗，加干香橼煮烂，再加白糖四两，捣匀揉碎，不拘时服。凡积食久而反胃极重者，三四次即愈。
又方：每早用滚开水兑冷水各半碗服之，久服断根。
又方：用老姜一大块，挖孔，纳红枣一枚，红枣去核，内包砂仁一颗，外用黄泥包裹煨透，去泥与姜、枣，只取砂仁嚼食，每食数颗，数次即愈，极效。或将姜、枣、砂仁煎汤服之，亦效。胃寒者最宜。
又方：蚯蚓粪一两，木香三钱，大黄七钱，为末，每服五钱，无根水调服。忌煎炒、酒醋、椒姜热物。一、二服即愈，其效如神。因热而呕泻者最宜。
上吐下泻
此寻常吐泻也。如因暑热吐泻不止，急照卷十五霍乱门治之。樟木煎水服，立止，屡试如神，并治霍乱亦效。
又方：韭菜捣汁，隔水炖热，微温服，极效。
又方：陈盐梅一个，瓦上焙枯。加生姜一大片，同煎服，屡试神验。
又方：一人腹痛，上吐下泻，服六和汤、藿香正气散、平胃散、理中汤皆不效。因思《伤寒》书云：胸中有热而呕吐，胃中有寒而腹痛，用黄连（吴萸洗、炒透）、黄芩、生白芍、甘草、党参、干姜、法夏、陈皮、云苓，煎服即愈。
又方：小儿吐泻不止，用旧铁钉有锈者煎水饮，入口即止。
一二日一吐气味变酸
有人饮食一二日之后，一齐吐出，气味变酸，百药不效。用猪板油十两（熬去渣），白蜜八两（炼净），二味再入铜锅内熬数滚，入生姜自然汁三两和匀成膏取起，不时挑服含化，初服一次尚吐，连服三次全愈。
一二日一吐或三四五日一吐饮食不饱吐物不化
此名胃囊症。生于胃旁，其形如囊，凡有饮食，必入此囊，虽食饱而肚仍饥饿，因此物间隔于上，饮食不能入腹故也。初起一二日一吐，吐出食物并无气味，肉食则化，米食不化。久则二四日一吐，若至五六日一吐，则难救矣。用制附子五钱，云苓一两，每日煎服二次，服至三日，吐出食物必变气味，再服三日，则吐一半，再服三日，则不吐矣。不吐之后，用六味地黄汤（见内外备用诸方）加油当归、火麻仁，研末炼蜜为丸。每早服五钱，晚服芝麻五钱，服至数日后，胃囊必从大便而出，重者形如牛皮，轻则如纸。此病，人多不知，诸书不载，方系仙传，万金难得，珍之宝之。
朝食暮吐暮食朝吐
此肾虚也。用熟地二两，山萸肉三两，水五碗，煎至一碗，加肉桂一钱，研末兑入，空心服，一日一剂，十日必愈。愈后服六味地黄丸一二料，方可断根。
饥饿呕吐
凡人饥饿，每有螬虫上胃，食物必吐，若误用翻胃之药，其吐更甚，宜用川椒煎汤饮，即安。
干呕不出
此极恶之症，用甘蔗汁加生姜汁，和匀，温热服。
酒后干呕
甘蔗汁，饮数次，极效。
食物下喉即吐
此肾水亏也。用熟地二两，山萸肉三两，麦冬三钱，煎服，连服十剂，即愈。后服六味地黄丸一二料，不致再发。
见食即吐
此胃经呕也。红枣二个（去皮核），胡椒二粒，打破入枣内，纸包煨过，煎汤服。外用米一杯，炒黑，煮熟，酒药一个，共研匀，贴心窝。
食后少顷即吐
此胃脘有虫也。白马尿，饮一二升，极效。或照卷五虫疾方治之。
呕物不化
此大肠经呕也。黄糖、酒药、陈壁土，共煎汤服。外用酒药二个（半生半煨），细茶三钱，艾叶二钱，共捣烂，茶炒，贴心窝。
呕吐清水
此胆经呕也。生姜一块（切开，中挖一孔），甘草（研）五分，入姜内，纸裹合住，煨熟，取姜内甘草，入姜一片，煎汤服。外用蜡树根（去粗皮）、瓦上霜、路旁陈茅草、皂角灰，共捣碎，茶炒，贴心窝。
欲呕而不呕
此小肠经呕也。枫树皮、甘草，煎服。外用燕子泥、樟树皮，共捣碎。有热用茶炒，无热用酒炒。贴心窝。
又方：车前子、灯心、梽木叶，煎汤服。
又方：如呕后小便不利者，枫树浆作膏，用皂角灰掺土，贴脐眼，用灯火在喉下烧三次。
口吐白沫欲呕而不出
此膀胱经呕也。绿豆、糯米、盐，共炒擂碎，加黄糖煎服。
又方：蚯蚓、胡椒、艾叶、皂角灰，共研碎，清油炒，贴心窝。
又方：如呕后气不散者，用艾叶捣碎，醋炒，贴心窝。
欲呕而不呕面发红眼流泪
此三焦呕也。生藕（洗净，捣汁。如无，以藕节代）、乳汁、干柿蒂、凤凰壳，煎服，神效。
又方：桑树皮、茶叶、四季葱，共捣烂，炒热，贴心窝。如二便不通，加皂角灰、黄糖、水调，贴肚脐。
又方：黄豆研末，童便和匀，贴心窝。
又方：上不呕，下不泻，如霍乱者，用绿豆、糯米、盐、胡椒、灶心土，共为末，以刀烧红，将药放刀上，阴阳水冲服。外用甜酒糟、皂角灰同炒，贴心窝。如不愈，用针刺中指出血，即愈。
闻药即吐百药不效
取家中灶心土（药店买者不真，则不效），水为丸，塞两鼻孔，即不吐矣，极效。
呕吐不能服药必有蛔在胸膈
川椒十粒炒，煎服。或于呕吐药中加川椒饮之。
又方：陈盐梅二个，和滑石末交捶作饼，纸包火上煨枯，开水泡服，甚效。
脾胃虚弱食不消化汤饮不下
粟米半升，磨成粉，水为丸梧子大。每用七粒，煮熟入盐少许，空心和汁服。或加醋吞服。
又方：真橘皮去白研末，五更安五分于掌心，餂之即睡，三日必愈。
又方：大鲫鱼一条，去肠留鳞，入皂矾末令满，泥包煅存性研末。每米饮服一钱，日二服。
又方：有人因服凉药过多，渐至呕吐，旬日之后，进口即吐，竟至粒米不下，汤水亦吐，已七日矣。请医诊视，脉不散乱，尚有神气，虽因寒凉而阻隔，但绝食以来，大便不通，小便短涩。即用制大黄、枳壳各一钱，煎汤服之，竟不吐出，亦不思食，次日复进一剂，下咽一时后，大小便通利而思食矣。诚哉，药之对症，其效如此。
呕吐痰水
见痰疾门。
呃逆  ***************************
偶然呃逆
纸捻通鼻取嚏，即止。
气热呃逆
柿蒂煎水饮，即止。
阴寒呃逆
乳香、硫黄、陈艾各二钱，为细末，用好酒一钟，煎数沸，乘热气使病人用鼻嗅之。外用生姜擦胸前，最效。
又方：雄黄二钱，烧酒一盏，煎七分，急令病人嗅其热气，即止。
又方：川椒（去子及闭口者，炒）四两，面糊为丸如桐子大。每服十丸，醋汤送下，食远服，神效。
又方：荔枝七个，连壳核烧枯，研末滚水调下，食远服，立止。
又方：黄蜡烧烟熏二三次，即止。
又方：砂仁、炒研，生姜、连皮，等分捣烂。热酒食远泡服二钱，神效。
又方：刀豆子，烧灰存性，开水调服二钱，即止。
体虚常呃逆二三声
公丁香三十七粒，白莲子去心二十七粒，二味同煮烂，去滓，加煨姜一片，糯米半升，煮粥食即止。
呃逆日久不愈一连四五十声者
用生姜捣汁一合，加蜜一匙，温热服。

验方新编·卷五  ——————————————————————————————————————————————————————————————————————————————————————————

肚腹  ***************************
腹痛辨证
腹痛各症，应与伤寒门参看。脐眼上痛者食痛也。脐眼下痛，热手按之不痛，或其痛多急，或痛如刀割，或吐或泻，或痛甚而觉有冷气，皆寒痛也。手按之更痛，冷物熨之不痛，或自下而痛上，或时痛时止，满腹坚结，皆热痛也。时发时止，痛在一处而不移者，或有块硬起者，虫痛痞痛也。又闻煎炒食物香气则痛，痛时口吐清水，或口渴者，亦虫痛也。
阴症腹痛
男女交合之后，或外受风寒，或内食生冷等物，以致肚腹疼痛，肾囊（俗谓卵泡）内缩，亦有不缩者，手足弯曲紫黑，重则牙紧气绝，谓之阴症伤寒，治法见卷十四伤寒门。
寒症腹痛
参看阴症伤寒各方。或炒盐熨之，或炒葱姜熨之，或用热灰熨之，或用滚水一壶隔布熨之，均止痛好法也。
又方：或饮胡椒汤，加糖冲之，不可加盐。或饮姜汤，均妙。
又方：龙眼连壳烧存性，研末，兑酒服，屡试屡验。
又方：白芍三钱，甘草、肉桂各一钱，水煎服。此张仲景神方也。
肚腹畏寒
肚腹容易受寒，动辄疼痛不已，甚至寒中三阴，命在须臾，迟则难救。此下部虚损，真阳不足，命门火弱故也。有人肚腹畏寒，上贴附桂膏，又加厚绵腰围数层，遇寒仍不济事。一老医以制附子五钱，上肉桂五分（研末，兑服。无上桂、不用亦可），干姜一钱，水煎，连服十余剂，虽天寒，肚腹亦不畏冷。再加补中补气等药，调理全愈。附子走而不守，得干姜则守而不走。如不信，单用附子一味熬浓汁滴纸上，水必散开，加干姜熬之滴纸上，则水不散矣。用炮姜则不效。此秘传也。
又方：九制硫黄丸（见内外备用诸方）服之，神效。
热症腹痛
服六一散最妙。或用铜铁冷物熨之，或服痧药亦可。若痛甚者，或呕或泻者，照卷十五霍乱痧症各方治之。又上吐下泻而腹痛者，如作霍乱痧症治之不效，须照噎膈反胃门内上吐下泻方治之。
虫积腹痛
虫痛，如有块硬起者，用手在硬处久久揉擦，揉至一日，其虫即死，从大便而出。或查痞积门各方治之。
大人小人腹中疳积虫积作痛
及男妇痞块症瘕各项肚腹胀痛。方见痞疾门。
食滞腹痛
方见饮食滞积门。
身受寒热心腹疼痛上下关格不通
大便闭塞，小便短涩，浑身绷紧，手足腰膝僵硬，不省人事。
照卷十一内外备用诸方门内熨法治之，最妙。
忽然肚胀如鼓
此症肚腹猝胀，渐大如鼓，此寒极也。迟则不救，急用武营鸟枪药二钱，爆竹药功缓不效，以顶好烧酒煎滚冲服，得吐泻即生。非陡然胀大者，不可误用。
腹中紧胀
腹硬如石，痛如刀割，见后痞疾门。白糖煮酒饮，数次即愈。
肚腹麻木
此风袭也。多煮葱头食之，并用葱、姜炒热熨之，自愈。
忽然肚黑
凡肚皮忽然青黑色，此乃血气失养，风寒得以乘之，所变怪形，真危恶之败症也。若不速治，难救。急用大青研细末，每服一钱五分，以好酒调下，黑退即愈。否则终危，此起死回生之方也。大青多生溪沟旁，叶似火麻叶，药店多假，生草药店有之。又有小青，叶细，性味相同，功力稍缓。
又方：铅粉和盐炒焦，敷之亦效。
肚腹胀大亮如水晶
柚子皮烧灰冲服，神效。柚子，两广最多，他省颇少，以橘红代之亦可。
又方：取癞虾蟆六只，将四足扎住，以虾蟆肚皮在人肚腹光亮之处，轻轻摩擦几次，再取一癞虾蟆照前磨擦，用至六只即愈。但虾蟆眉内有蟾酥，须防其迸出射人伤眼，宜用绸帕遮住病人两眼。虾蟆用过之后，即放水中，使吐毒气，以救其命，至要至要。
脐眼出脓
此症先流臭水，久则出脓，不肿不痛，多年不愈。用韭菜叶、扁柏叶二味，共槌，取汁一酒杯，加童便一茶杯，蒸热服。外用炉甘石（要能浮水者），用好醋泡一昼夜，瓦上焙干，研末敷。如不见效，当请名医治之，不可忽也。
脐中出水
龙骨醋泡焙枯，研敷。或用赤石脂研末敷，均效。或照上脐中出脓方治之，更妙。
脐眼出血
方见诸血门。
肚腹坚硬脐眼出虫
方见痞疾门。
肚腹左右生痈
即肠痈也。须照肠痈方治之。
肚脐生痈
肚脐肿大如瓜，脐眼高突者是。红赤者，照痈毒各方治之，不红不热者，照痈毒各方治之。
少腹疽
生脐下一寸五分气海穴，或生二寸关元穴，或生三寸丹田穴，皆由七情火郁而生也。分别红白阴阳治之。
小肠疽
生小腹内，按之如掌，坚硬而热、微痛，小便多，出汗畏寒，皮色如常，或现微肿，脉紧实而有力者是也，服犀黄丸（见阴疽门）即愈。此林屋山人秘法也。
脐下二三寸关元丹田二穴冷结膀胱小腹有形满痛手足厥冷
此厥阴伤寒重症，宜用仲景当归四逆汤治之。桂枝、当归各二钱，芍药三钱，细辛三分，通草一钱五分，甘草八分，大枣二枚，水煎服，神效。其人有久寒者，加吴萸四分，生姜一钱，酒一小杯兑服。
腹中痒不可忍
此火郁结不散所致。用柴胡、栀子（炒）、花粉各三钱，白芍一两，甘草二钱，煎服，即愈。
治疝古方
薏苡仁一两，用东方壁土炒黄色，入水煮烂，放砂盆内研成膏，每用无灰酒调服二钱，即消。
痞积  ***************************
凡腹内瘀血凝结，疼痛时发时止，谓之痞积。又有形者为症，无形者为瘕。又久疟不愈亦成痞积，方见疟疾门。
治痞诸方
消痞膏：治积年恶痞，至重贴至两张即消。屡试神验。密陀僧六两，阿魏五钱，羌活、水红花子各一两，穿山甲三钱，香油一斤八两，火候照常熬膏法，膏成时，下麝香一钱，用布照痞大小摊贴。凡患痞癖处肌肤定无毫毛，须看准以笔圈记，用膏贴之。内用水红花子研末三钱，烧酒二斤泡之，时饮一杯，痞消乃止。水红花子，即红蓼花子，以自取为真，药店多假，用之不效。
又方：苋菜（不拘红白均可）十斤，洗去泥，不必去根，以河水煎汤两大钵；用活甲鱼一个，重十二三两者，不必切碎，入苋菜汤连骨煮烂如膏，去渣，将甲鱼膏薄摊晒干，研末；用麻油八两熬至滴水成珠，下甲鱼膏末四两（如甲鱼膏不足，以铅粉添配），搅匀成膏，收之。用青布褚纸一层，量块大小，摊贴七日即消。重者贴至两次，永不再发，屡试屡验。
又方：臭椿树皮（在上、中者佳，要一大束）去粗皮，只用白皮二斤，切碎，入锅内水熬，沥去渣，用文武火熬成膏，薄摊布上。先以生姜搓出垢腻，后以膏药在锡茶壶烘热贴痞块上。其初微痛，半日后即不痛，俟其自落。一张即好，永不再发。贴膏时，微撒麝香少许于膏上，然后贴之。贴上膏药，周围破坏出水即验。此方已验多人，即胀满腹硬过脐者，贴一二张即愈。真神方也，珍之重之。孕妇忌用。
又方：雄黄、白矾各一两，为末，面糊调膏摊布上贴之，俟大便胀满而极多者，即愈。此秘方也。
又方：香附、皂矾各一两，二味拌匀，分三分，各用纸包，外用黄泥裹成团，阴干。若有破裂，再以泥补之，候干，以大炭火煅之，自早至晚，过夜冷透，取中间不焦者，去矾，只用香附为细末，以枣肉为丸如绿豆大。每早开水下一丸，不忌口，轻不过三五服，重不过七服，即愈。病自大便而下，煅时忌一切人见，并不可闻鸡犬声，犯则伤人，恐致火灾，切记。
腹中陡然坚如铁石痛如刀割昼夜呼号
牛膝三两，用好烧酒十两泡之，紧紧封好，熬至二两饮之，吐出恶物，神效。
腹中坚如铁石脐内出水
变作虫行之状，绕身作咬，痛痒难忍，扫拨不尽。
苍术煎浓汤洗之，并用苍术二钱，麝香二厘，滚水调服。
妇人血蛊
马鞭草及刘寄奴草煎汤服，或为末服。此治血蛊神药也。
发症
好饮清油者是。喉中如有虫上下亦是。白马尿，饮一二碗即化。或以雄黄末服之即吐出也。
又方：有人腰痛牵心，发则气绝，一明医视之云：是发症。以油灌之，吐出一虫，挂壁上，滴尽血水，乃一发也。又一妇人，胸膈胀闷，口流涎沫，自言心下有声如雷。后用胆矾一分为末，温酒送下，吐出一虫，剪断视之，乃一发也。又一人患此，服胆矾不效，后服雄黄五钱，清油半碗，吐出一虫而愈。
米症
好食生米者是。鸡粪（粪要白色者佳）、白米各三钱，同炒焦为末，煎水服。吐出米汁，即愈。
肉症
常喜食肉者是。白马尿，饮二三碗，当吐肉出，不吐难治。
虱症
人好啮虱，致成虱症。用旧梳、旧篦一件，各破作二分，以一分烧研为末，以一分煮水调末服，即下出。此孙真人《千金方》也。
蛇症
一人隔噎，饮食不下。华佗见之云：是蛇症。用醋泡大蒜汁（陈者佳），饮二、三碗，并多食大蒜，后吐一大蛇而愈。
又方：蜈蚣一条，瓦上焙枯，研末，酒服，甚效。
又方：如因食蛇肉不消者，但揣心腹有蛇形，用大黄、芒硝，合而服之，微泄即愈。
又方：白颈蚯蚓，捣汁服之。
龟鳖症
腹中如有龟鳖，疼痛坚硬，或动或不动者，用僵蚕末一钱，白马尿一二碗调服。并敷痛处，神效。
又方：石灰窑中流结土渣（色红而轻者佳），菜子油调敷，数日即消。
又方：铅粉四分，用黍米煮汤调服，大效。
又方：生硫黄末，冲酒服，时服之。
又方：白母鸡一只，先饿一日，用猪油炒饭与食，取其粪焙干为末，水调服一钱，日服三次，数日必愈。
又方：生虾煮食，一日二次，数日断根。
蛟龙症
春、秋二时，蛟龙、虺蛇、蜥蜴之类遗精入芹菜中，人偶食之得病，发则似痫，面色青黄，肚腹胀满，痛不可忍。用糯米糖时时服之，服至数斤后，吐出小虫即愈。若吐蛔虫勿服。
又方：明雄、朴硝各五钱，滚水调服，泄泻即愈。
又方：糯米、香梗米、杏仁、乳饼，煮粥食，日食三次，吐蛟龙有两头可验。
腹胀面黄
有人腹胀面黄，百药不效。遇一明医云：是石蛔，极难医治。取死人棺中枕煮水与服，吐出蛔虫，坚如石者数升而愈。
虫积  ***************************
寸白虫积
此症面色黄瘦，饮食少进，发时腹痛，口吐清水。用尖槟榔一两，广木香五钱，研极细末。大人每服五钱，小人每服三钱，开水调下，其虫即随大便而出。先用煎炒香味令病人闻之，然后服药，无不神验。服药须在月初乃效。病重者二三服即愈。
又方：连须老葱头捣汁，麻油调服。或炒葱头食，能化虫为水。
又方：榧子七个，日服二次，服至七日，虫化为水。
又方：鸭蛋一个，破一小孔，入使君子肉末一钱，槟榔末一钱，用纸封口，蒸熟食之，虫随大便而出。
又方：小儿科杂治门内，羊尿脬方治疳疾最效，并治大人虫疾。
蛔虫上出口鼻
川椒（闭口者不用）研末，冲水服即愈。并用川椒含口中更妙。
鼓胀（附浮肿）  ***************************
鼓胀辨证
凡患鼓胀，隔食，愈后必戒杀放生，方免复发，至要至要。
手指按之下陷不起者，水鼓也。随手即起者，气鼓也。周身老黑色，皮内有紫黑斑点者，血鼓也。身大热如火者难治。身发寒热如疟者难治。四肢发黑者难治。肠胀、脉大命绝者，难治。唇口黑暗脾绝者，难治。缺盆平心绝者，难治。手足心平肾绝者，难治。肚脐翻突肺绝者，难治。背平肝绝者，难治。泻后身有青筋起者，难治。大便滑泄者，难治。周身有破皮者，难治。先起于四肢，后散于腹者，难治。先起于腹，后散于四肢者，易治。
治水鼓法
手按之下陷不起者是。雄猪肚一个（去净内秽），老丝瓜筋半条，土狗子（又名蝼蛄）十个，小黑公牛粪一泡，紫背浮萍一两，以上各药共装肚内，以麻线缝好，放新砂锅内，加水，须用桑紫火煮烂，去净浮油，煮好去药，将肚温水洗净，竹刀切片，仍入原汤中，再加赤茯苓皮、大腹皮、生姜皮、广陈皮、生桑白皮各三钱，甘遂（面包煨）、绵大戟（面包煨）、芫花各三钱（醋炒），用文武火再熬数滚，原汁约有一大菜碗，将药去净，猪肚与汁分作二次或三次服下，听其自利，其水由大小便出，其鼓立消。服此之日，务须依法严忌盐、酱一百二十天
1111
为要，每日用真秋石可代盐。此治水鼓第一神方，不可轻忽。
水鼓小便不通
小便通者亦可治。大田螺四个去壳，大蒜五个去皮，车前子二钱，研末，共为饼，贴脐中，以带缚定，水从小便出，渐消，终身戒食田螺。
又方：商陆根，葱白，捣填脐中，小便利，肿自消。
又方：甘遂末，水调，涂肚腹周围。另煎生甘草汤服之，其肿自消。
日满开盐法
鲫鱼二斤，食盐三斤，共用黄泥包固，白炭火煅一周时去泥，将鱼同盐研细，用此盐用完再食生盐，方保周身经络坚固，永不复发。
治气鼓法
按之随手即起者是。雄猪肚一个，（去秽。）内装大癞虾蟆一个，大砂仁一两（研），老丝瓜筋半条，破烂败鼓皮手大一块，紫背浮萍一两（炙焦），以麻线缝好，入新砂锅内，加水，用桑柴火煎烂，去净浮油，照前治水鼓煮法，煮好去药，将肚洗净，竹刀切片，仍入原汤中。再加真紫油厚朴、台乌各五钱，鸡心槟榔、大腹皮、真沉香、枳壳（醋炒）各三钱，芫花（醋炒）、绵大戟（面包煨）、上梅片（研细）、甘遂（面包煨）各二钱，用文武火再熬数滚，原汁约一大菜碗，将药去净，猪肚与汤分作二三次服。沉香、梅片二味不宜见火，临服时拌肚内食之。服后，以大便下白沫为验，其鼓即消，严禁盐、酱一百二十天。日满开盐，亦照前方服之。此治气鼓第一神方，不可轻忽。
又方：鸡内金一副，沉香、砂仁各一钱，陈香橼五钱去核，共为末，每服一钱五分，姜汤下，神效。
又方：大癞虾蟆一个，砂仁不拘多少，为末，将砂仁装蟆内令满，缝口，黄泥封固，炭火煅红，取出候冷，将蟆研末，作三服，陈皮汤送下。以放屁多为效，二三服全愈。
又方：萝卜子二两研末，再以生萝卜捣烂，和子绞取汁，将砂仁二两，浸汁内一宿，捞起晒干，再浸再晒，七次为度。每服一钱为末，米饭调下，神效。
又方：姜汁炒远志五钱，水煎服下，气通即愈。
治血鼓法
周身老黑色，皮内有紫黑斑点者是。雄猪肚一个（去秽腻），茜草一两，雄鸡矢四两（炒焦），紫背浮萍一两，老丝瓜筋半条，各药共装肚内，用麻线缝好，照前水鼓煮法，煮好去药，将肚切片，仍入原汤。再加蚂蝗（烧枯存性），干漆三钱（煅令烟尽）炒虻虫（查药物备要便知）、真花蓝石（研）、真血竭各三钱，红花、降香各五钱，甘遂（面包裹煨）、绵大戟（面包煨）、芫花（醋炒）各二钱，照前文武火煮好去药，食肚与汤，分作二三次服，服后以大便下黑水数次为验，其鼓自消。严禁盐、酱一百二十天，满日开盐，亦照前方服之。此治血鼓第一仙方，不可轻忽。方内蚂蝗必不可少，俟病愈后，照服蚂蝗法解之，见解救诸毒门。
各种鼓胀
轻粉二钱，巴豆四钱（去油），生硫磺一钱，共研成饼，先以新绵一片敷脐上，次以药饼当脐按之，外用布捆紧。如人行五六里，自泻下，候三五度，除去药饼，以温粥食之。久患者，隔日方去药饼。愈后，忌饮凉水。此方治水鼓如神，其余鼓胀，功力稍缓。
又方：凡水鼓、气鼓、多食野水鸭，最妙。
又方：取盖屋稻草煎汤，倾入盆内，先坐盆上熏之，待汤温方洗其腹，小便随下黄水。熏洗数次，永不再发。
又方：黄牛粪（男用雄粪，女用雌粪，四五月取净者）阴干，微火焙黄为末。每用一两，酒三碗煎一碗，沥去粪渣，止饮酒，三服全愈。
又方：公鸡一只，用大麦连喂四五日，取下鸡粪一升，炒黄色，好酒一瓶，浸鸡粪，煮作一碗，沥去渣，令病人吃一碗。少时，腹中气大转舒作鸣，从大便而出，其肿渐消。如利未尽，再服一二次，必然尽消。如泄利不止，用田螺四个，酒淬煮吃，即以温粥食之。如肿消尽，再用肾气丸、六君子汤和平之药调理可也。鸡矢善能逐水，而又通土性，无微不入，将所蓄之水，尽归大肠而泄，此夺造化之奇，诚万金不传之方也。此治水鼓极效，别种鼓胀，其功稍迟。
又方：独头蒜（一岁一个，去皮），入顶好甜酒六七成，对烧酒二三成，以酒盖过蒜为度，蒸熟。如夏月露一宿又温热用，冬月乘热连酒服完，从大便出虚气即下秽物，其肿自消。一服除根，不忌盐、酱，真仙方也。
又方：西瓜一个，切去顶，若是满穰，挖去穰三成，以蒜瓣填满，将原顶盖上，放新砂锅内，再用新砂锅合上蒸熟，瓜蒜与汤作二三次食尽，全消。不忌盐、酱。
又方：雄猪肚一个，入大蒜四两，煮烂，淡食五六个，忌盐、酱、醋百日自消，奇效。
又方：乌鱼二斤一条者，去肠净，入皂矾二两，外用粗纸打湿包好，入谷壳火内煨，午时起子时止，取出去纸灰骨，只用净鱼、皂矾，研末收贮。每服三钱，老米汤下。此药行而不泄，最妙。
又方：萝卜一枚，周围钻七孔，入巴豆七粒，入土种之，待其结子，取子又种，待萝卜成，仍钻七孔，入巴豆七粒再种，如此三次，至第四次将开花时，连根拔起，阴干，收净瓷器内，遇鼓胀时，取一枚捶碎，煎汤服之。重者二枚立愈。有心人宜预种之。
食物积滞腹胀如鼓
方见解毒诸毒门食犬马肉腹胀方内。
肚腹胀满饮食如常乃湿热生虫之象
照虫疾各方治之。
十种水肿
一清水，先从左右肋肿起，根在肝，大戟为君。二赤水，先从舌根肿起，根在心，葶苈子为君。三黄水，从腰腹肿起，根在脾，甘遂（炒）为君。四白水，从脚肿起，根在肺，桑白皮为君。五黑水，从肾囊肿起，根在肾，连翘为君。六玄水，从面肿起，根在外肾，芫花（醋炒）为君。七风水，从四肢肿起，根在骨，泽泻为君。八石水，从肾肿起，根在膀胱，藁本为君。九高水，从小腹肿起，根在小肠，巴豆（去油皮）为君。十气水，或盛或衰，起根在腹，红饭豆为君。有十般肿病，各有根源。看十种病根，除将君药加倍用，余九味（即以上各药）等分，研末，蜜丸梧子大，用赤茯苓煎汤吞三丸，不拘时，每日三服。愈后，再用肉桂、干姜、肉豆蔻、赤茯苓、莪术（醋煮）、川芎、桔梗各等分，为末，每服三钱，空心开水下，每日早午晚各一次，百发百中，功效非常。
又方：七星鱼（又名柴鱼）加葱与冬瓜皮，煮食，立消。
又方：青头雄鸡，煮汤饮之，或煮粥饮之，厚盖被睡卧取汗（上肿者方宜汗）即愈。
通身浮肿
取活癞虾蟆一只，以巴豆七粒，用纸包好，纳入口中，用绳吊在有风无日之处，阴干，剖开，去纸，将头足分为五起，肝肠亦分为五起配匀，收入瓷瓶，勿使泄气。临用取出，焙枯研末，冲酒服。从头吃起，病从头消。从前两足吃起，病从两手消。从两后足吃起，病从两足消。或不必分开亦可。轻者一二日消尽，重者五日全消。终身忌食虾蟆。此治浮肿秘传第一神方也，珍之宝之，忌盐、酱一百二十日。各种鼓胀亦可治。
又方：活鲤鱼一条（重七、八两，去鳞，将肚剖开去肠净），入好绿矾五分，松罗茶三钱，男子用蒜八瓣，妇人用蒜七瓣，共入鱼腹内，放瓷器中蒸熟，令病人吃鱼，连茶、蒜食更妙。从头吃起，病从头上消，从尾上吃起，即从脚上消。其效无比。
又方：一童子，年十一，手足臂腿及指头面遍身浮肿，数日后，渐至沉重，气喘不眠。用黄皮柑子一个，同甜酒酿二斤，煮至将干，去柑内核，取柑连酒食之，二次全愈。此林屋山人经验方也。
病后浮肿
老鸭，加真川厚朴二钱，蒸食，连食三只，即愈，神效。体虚者勿服。
又方：虾蟆（又名田鸡、水鸡）五只（或用七只，男单妇双）去皮，并去头与肠杂，不去肝，先入碗内蒸熟，再入瓦罐内，加水半小碗，煮融，加陈酒一杯再煮，先食汤，后食虾蟆，不用盐、酱，连食数次必愈。永戒食虾蟆。有人病后腿膝皆肿，至夜更甚，服此而愈。
胁部  ***************************
（两肋之下为胁，愚人多有以肩胛下为胁者，不可不知。）
左胁有声作疼常吐酸水
有人写字作事，身常向左，夜爱饮酒，睡亦向左，饮食多坠左边，久则左胁下有声作痛，数日必呕酸水一次，每遇暑天，右边有汗，左边无汗，百端医治，二十年不愈。后用苍术一斤（淘米水泡三日，去皮，研末），芝麻五钱（用水二钱研汁），大枣五十枚（去皮核），共捣为丸梧子大，每日空心温水送五十丸，渐加一二百丸。忌食桃、李、雀肉，服至三月全愈。初服时如觉热燥，用栀子煎水送下。久服自不燥矣。
左胁郁气疼痛
加味逍遥散：柴胡、白术、白芍、当归、云苓各一钱五分，丹皮、栀仁各一钱，薄荷五分，水煎服，神效。
怒气动肝寒热旬日左胁凝聚作痛难以舒转
此络脉瘀痹，宜通血络。桃仁（去皮尖）、郁金各八分，归须、五加皮、泽兰、丹皮、新绛各一钱，旋复花二钱，青葱管三寸，水煎服。
左胁作痛
柴胡疏肝散：柴胡、枳壳、川芎、香附各一钱五分，陈皮、白芍、甘草各七分，水煎服。
右胁有形攻心作痛呕吐清涎周身寒凛痛止则无形迹
此寒入络脉，气寒阻逆，宜辛香温通。川楝子（酒炒）一钱，半夏（姜汁炒）、延胡索各一钱，吴萸三分（泡、淡盐水炒），良姜、蒲黄各八分，云苓二钱，毕茇一钱，水煎服。
右胁胀痛不食
推气散：姜黄、枳壳各一钱五分，肉桂、甘草各七分，水煎服。
肝燥胁痛
或皮肤起泡胀痛亦是。大栝蒌一个（连皮捣烂），甘草二钱，红花七分，水煎服。《经》云：损其肝者缓其中。栝蒌甘缓而润，于郁不逆，此所以奏功如神也。
两胁不时作痛
肺痈亦两胁作痛，应与肺部参看。白芥子（五钱炒）研末，白滚水下。无论痛在左右，虽年老虚弱百药不效者，三服除根。或照哮吼门第一方治之亦妙。
又方：枳壳、甘草（炙）各等分为末。每服二钱，以盐白汤调下，极效。
又方：小茴香一两炒，枳壳五钱面炒，共为末。每服二钱，盐酒调服，立效。
胁痛连腰脊不能转侧
六味地黄丸
见内外备用诸方。加杜仲、续断，或煎服，或作丸服。如不见效，用八味地黄丸（见同前），加小茴，自愈。
胁痛肠出臭秽
好醋煮热洗肠，虽肠出数日必入。用真台党、枸杞各五钱，浓煎汤淋之，皮自合口，以羊腰煮粥食之，十日即愈。
胁下生疮
红肿者照痈毒治，色白平塌者照阴疽治。
胁下漏疮形如牛眼脓水不止
用盐少许，放白牛耳内，然后取牛耳中垢以敷疮上，即愈。如不用盐，则牛耳不痒，其垢难取。或分别红白，照痈毒，阴疽各方治之。
两胁胀满
炒盐，布裹熨之。
背部  ***************************
发背治法
参看痈毒、阴疽各门。发背乃痈疽中大患，缘其患位对心、对肺、对脐故也。偏曰搭手，用手可搭而名。红肿痛甚者，应称背痈，易治。如患色白肿痛者，当以流注法治。如平塌不痛者，当以阴疽法治。此皆阴发背也，如误服寒剂，误敷凉药，误贴凉膏，定然毒攻内腑不救。此林屋山人秘法也。
背痈诸方
牛皮胶四两，蒸化，好酒兑服，不饮酒者，滚水兑服。初起服此，毒不内攻，不传恶症。
又方：未成者，用活癞虾蟆一个，系放疮上半日，虾蟆受毒必死，取放水中，吐出毒气复活。再换一个，仍如前法，换至三四个后，则毒散矣。屡试极效。若势重者，以活癞虾蟆一个，或二三个，破开，连肚乘热合疮上，不久，必臭不可闻，再换二三次即愈。并治一切痈毒，屡试如神。终身戒食虾蟆。
又方：芝麻油一斤，黄丹八两（飞），宫粉一两，槐枝数寸，头发一团（洗净），锈钉五七个（洗净土），铜绿五钱，将油烧滚，入钉熬数滚，去钉，入槐枝熬枯去之，入发熬焦又去之，入丹、粉、铜绿熬成膏，置水中，隔夜取出贴之，其效如神，百无一失。
又方：栝蒌五枚（取子去壳），真乳香五块（如枣大者），共研细末，以白蜜一斤，同熬成膏。每服三钱，温黄酒化服。桐庐一人，因母患背痈，百药不效，后梦吕仙授此方，服之而愈。
背热如火
此虚火也。生附子，研末，口水调敷两足心。
腰部  ***************************
肾虚腰痛
壮本丹：凡肾虚腰痛，久则寒冷，此药壮精骨，补元阳，利大小便，养丹田，攻效甚大。肉苁蓉（酒洗，焙干）、杜仲（酒洗）、巴戟（酒浸、去皮）、青盐，以上各五钱（煅），核桃（又名胡桃）、破故纸（盐炒）、小茴香各一钱，共为末，用猪腰子一对，剖开去白膜，入药在内，扎住，再用面包紧，入火内烧熟，去药与面。每服一个，酒送下。
又方：羊腰一对，去白筋，切片，以盐腌去腥水，入杜仲三钱，蒸服，酒下。或用荷叶包，火中煨食亦可。
又方：猪腰子破开，去白筋，入小茴香末三钱，扎紧，面包煨熟，去油与面，食之甚效。
又方：猪腰一对（洗净，破开，去白筋）真茯苓二钱，切片夹入，蒸出自然汁，不用放水，连腰食尽，其效如神。
又方：白扁豆根，洗净，不拘多少，酒煮服，立验。并可断根。
肾虚腰痛脚软
板栗（要扁的）布袋装好，挂有风处，阴干，一日翻动数次，方免干坏。每早取七个，细细嚼食，再以猪腰子煮粥食之，必强健。
又方：杜仲一两，半水半酒煎大盏服之，三日能行，七日全愈。
又方：七制固脂丸（见内外备用诸方门）服之神效无比。
闪跌殴打腰痛
三仙散：罗裙带叶（叶长二尺余，花梗长二三尺不等，花如龙爪，四围下垂，又名龙爪花，与金针花相似而略大，颜色或红或白）、杉木皮、槐树皮各等分，煎水热洗，其渣捣融，炒热布包敷之，冷则随换，日夜不断。有人闪跌伤腰，筋已结缩成团，多年不愈，以此敷洗，筋即舒散，数次平复。
又方，生军散：先以葱白捣烂炒热，将痛处擦遍，随以生大黄研末，姜汁调敷，盖以粗纸，一日一换，尽量饮以好酒，三日即愈。年余不愈者，皆极神效。并治闪跌内伤、肩挑重物受伤，初时不觉，日久忽然疼痛，浮面按之不痛，或咳嗽牵扯作痛，三五年不愈者，用此亦效。
又方：真硼砂，研极细，用灯心点眼睛四角，泪出即松，连点三次，全愈。
又方：真橙子核一钱五分，制香附一钱，炒研为末，酒服三钱，极效。
又方：白萝卜干一两，用好酒煎服，至重者两服全愈。
脾湿腰痛
腰痛，人皆以为肾之病也，不知非肾乃脾湿之故，腰间如系重物，法当去腰脐之湿，则腰痛自除。白术二两，薏苡仁一两五钱，水三碗，煎汤一碗，一气饮之，一服病即如失，多以二剂为止。此方不治肾而正所以治肾也。
腰腿风湿冷痛
当归、熟地、白芍、牛膝、石斛、茯苓各一钱，川芎、木瓜、肉桂、防风、独活各五分，木香、炙草各三分，姜一片，水煎，兑酒服，虽年久不愈，亦效。
又方：吴茱萸一茶杯，研末，以黄酒一杯拌匀，炒热摊油纸上，敷患处，用布捆好，立时止痛，如冷，再炒再熬。
男妇腰痛如刺面肿面黑气血虚惫发落齿枯涕睡痰涎腰脊痛不能行
鹿角四两锉屑，炒黄为末，酒下二钱。加牛膝为丸更效。或用七制固脂丸（见内外备用诸方），方可断根。
各种腰痛
当归、红花、牛膝各一钱，威灵仙五分，生桃仁七粒，水一碗，煎好加黄醋一碗，服下即愈。
又方：丝瓜根（又名水瓜，又名线瓜），烧灰存性。每服二钱，酒下。虽痛不可忍者，可以立止。
又方：刀豆壳，烧灰，冲酒服，极效神验。
缠腰丹
方见痈毒诸症门。
腰痛牵心气绝欲死
方见痞疾门发症方。

验方新编·卷六  ——————————————————————————————————————————————————————————————————————————————————————————

前阴  ***************************
男女交合精脱气绝
男女交感，乐极精脱而死，切不可惊走下床，男脱则女以口哺送其热气，女脱则男以口哺送其热气，一连数十口呵之，则必悠悠然阳气重回矣。再以人参附子汤灌之。（送气之法，先须闭口提丹田之气上来，尽力哺于口中，送于喉去，可救垂绝于俄顷），若贫者不能得参，急用黄芪四两，当归二两，附子五钱，水煎服，亦有生者。
又方：用人抱起坐之，以人之口气呵其口，又恐不能入喉，急以笔管通其两头，入病人喉内，使女子呵之，不必皆妻妾也。凡妇人皆可尽力呵之，虽死去亦生。
阳萎
阳物软而不举者是。千口一杯饮：此方专治阳萎不举，一杯作二三百口，缓缓饮之，能生精养血，益气安神，其功不可尽述。高丽参（好党参亦可）、熟地、枸杞各五钱，沙苑蒺藜、淫羊藿、母丁香各三钱，远志（去心）、沉香各一钱，荔枝肉七个，上药浸上好烧酒二斤，三日后，蒸三炷香久，取起，浸冷水中，拔出火气，过二十一日饮之。
又方：麻雀（又名瓦雀）肉，冬月煮食，功能起阳生子，其效无穷。或用麻雀蛋煮食，更为神妙。
又方：新凤仙花子（即指甲花子，又名急性子，研末）三钱，鸦片烟二钱，蟾酥八分，真麝香二分（此味俟做丸时加入）共为一大丸，外用葱白捶烂包裹，再加纸一二层，用水泡湿，放炭火中煨热，换纸再煨，煨至七次，去葱纸，将药改为小丸如绿豆大。每于将睡先一二时，取二丸用酒化开，敷阳头上半时，俟阳物举起，将药洗去，然后行事，坚而且久，并能种子，其效如神，屡试屡验。
又方：大附子一个（重一两五六钱者）鸦片烟五分，硫黄末二钱，穿山甲二片（炙黄，研末），将附子挖空，以各药纳入，用好酒半斤和附子用文武火煮干，取出，捣烂如膏。先用麝香三厘放脐眼，再将此膏贴上，应验无比（文火者微火也，武火者烈火也）
又方：母猪腹内子肠，新瓦上焙干，为末。每服一钱，烧酒送下，可管一月。
又方：蜂窠，新瓦上焙枯为末，新汲水调服一二钱，终夜不倒，极效。
阳举易泄
有人交合之初，阳举即泄，百治不效。后用大蚯蚓（又名曲蟮，要韭菜地内者）十一条，破开，长流水洗净，加韭菜汁捣融，滚酒冲服，日服一次，服至数日，即能久战，可望生子。
阳物挺胀
甘草梢二两，小黑豆半斤，煎浓汤服。
阳物坚硬精自流出捏之则脆痛如针刺
此名肾漏，又名妒精。或云生杨梅疮多有此症。用固脂、韭菜子各一钱五分，黄柏五分，煎服。若不见效，照后强中方治之。
痨病火动阳物易举
皮硝放手心，两手合住，其硝自化，阳物即不举矣。以烧酒和泥敷阴毛上，阳即复举。总之，阳举则相火妄动，其病难愈。必致贪色亡身，不如不举，安心静养为妙。保生惜命者，宜加意焉。
阳强不倒精自流出
此名强中，乃阳盛实热，不急治，必发大痈难治。用生地、黄柏、知母、龙骨、大黄、枳壳各一钱，水煎服。若胃虚食少者，则用黄柏，甘草、砂仁各一钱，水煎服。
老人肾硬
老人肾脏虚寒，内肾结硬，虽服补药不入，用羊腰子一对，杜仲一片（长二寸宽一寸），煮熟，空心食之，肾自柔软，再用补药调理。
阳物被捆肿大
一小儿，被人用头发系住龟头，少时气闭肿大，无法可解，后将小儿坐冷水中，即刻缩小，去发即愈。
阳物缩入
方见卷十四伤寒门阴症伤寒内。
阳物割断
凡阳物割断，伤口不合，急用所割阳物焙枯研末，用酒冲服。立效。
飞丝缠绕阳物肿痛不已
威灵仙二两，煎浓汁泡洗，即愈。
阳物生疮（名下疳）
炉甘石一两（火煅醋淬，再煅再淬五次），儿茶三钱，共研末，香油调敷，立愈。
又方：妇人月经布烧灰，候冷，麻油调敷，百发百中。或加顶上冰片少许，更妙。
又方：先用甘草、银花、葱头，煎汤洗净，用生橄榄核一个（无则用盐橄榄核煮净盐味亦可，烧存性），顶上梅花冰片一分，共为细末，麻油调涂，虽臭烂不堪，敷之即愈，屡试如神。
又方：大诃子烧灰为末，入麝香少许，先用荆芥、黄柏、甘草、葱白，煎汤洗净，然后敷之，然烂至一二寸，用此亦妙。并查痈毒门杨梅疮方内服汤药为妙。
又方：银青散（见痈毒诸方）敷之神效。
又方：鳖甲烧灰敷，百药不效者，用此如神。
又方：五倍子研末，丝瓜捣烂，包敷，虽腐烂不堪者亦效。
阴毛生八脚虱
白果嚼融擦之，神效。或用桃仁嚼融擦之亦可。
肾气由脐下上冲心痛小便不通
此名心疝。用韭菜汁和五苓散（见内外备用诸方）药末，以小茴香煎汤冲服。
又方：真云苓、小茴香各四两，共研末，水为丸梧子大，每服三钱，开水下，服完即愈，其效如神。
小腹有块直冲心胸叫号疼痛止觉筋硬
此名横梁疝，最难医治，妇人患此最多。用补骨脂一斤，黑芝麻二两，拌炒，筛去芝麻，只将补骨脂磨末（忌铁器），以酒为丸。每服三钱，开水送下，或照后丝瓜方及丹溪方更妙。
小肠气痛肾子肿胀偏坠
名曰疝气。用老丝瓜（又名水瓜，又名线瓜）瓦上焙枯、研末，热酒冲服，重者不过三服即愈。虽气痛冲心亦效。
又方：凡疝初起，必发寒热疼痛欲成囊痈者，用新鲜地骨皮（即枸杞子根）、生姜各四两，共捣如泥，用绸包于囊上，其痒异常，一夕即消，永不再发。
又方：陈皮、荔枝核（炒焦）、硫黄（火中熔化，即投水中去火毒）各等分，共研末，饭为丸如梧子大。每服十四五丸，空心服，酒下，其疼立止。痛甚者加五、六丸，不可再多，虽气痛冲心，三四服可以断根。此丹溪方也。
又方：槐子一两，炒为末，入盐三分，空心热酒送下，肿消痛止。
又方：雄黄五分，飞净，为细末，姜汤下，止痛如神。
又方：将两脚第二趾对捆一处，用豆大艾火从第二脚趾头上合缝处烧之，立愈。或在足大趾外边甲缝内中间不上不下之处烧之亦可。男左女右。
又方：左脚里侧螺蛳骨上排起四指三阴交穴，艾火烧七次，止痛如神，并可除根。
又方：旱莲草五钱（又名墨头、墨斗、墨东），酒煮服。不论老少久近皆效。
又方：栗炭烧红，放碗内，加好烧酒半碗，以碗盖住饮之，虽痛不可忍，亦可立止。
又方：病在左，用荔枝核（一岁一粒）新瓦上焙枯研末，空心好酒冲服。病在右，用小茴香五钱，盐水炒，研末，空心服。一日两次，甚效。
又方：荔枝核四两（盐水浸炒），小茴香一两（盐水炒），同研极细，加红白二糖拌匀为丸如梧子大。每服五钱，一日三次，四剂后，即可断根。
又方：树叶（三月三日或五月五日采取，线穿阴干，要择如云板式者）每用四钱，煎汤服，服后，即时小解一二次，立愈。轻者一服，重者两服全愈，神效。树又名楮树，又名构树，又名皮树。
又方：苦楮树叶半斤，煮滚，放坛内，先熏后洗，每日数次，其效甚速。
又方：生石菖蒲、柑子叶、小茴香各一两，捣极融烂，置酒壶内，加开水一碗，将壶入锅内，隔水烫滚，于患处隔衣频频熨之，止痛如神。
又方：青矾三钱，滚水送下，立止，三服除根。
又方：葫芦巴子一两，铁锅内炒黑，研末。每服三钱，滚酒送下，出微汗即消。
又方：蓖麻子七粒，和饭捣为丸，敷脚心，左痛敷左，右痛敷右，双痛双敷。
又方：党参三钱，当归（酒洗）、炙芪各二钱，川芎、川楝、小茴、橘核、荔核各一钱，附子、肉桂（去皮，作二三次冲服）、川椒各五分，赤芍一钱五分，服一、二剂，左边偏坠而不痛者，效验之至。
又方：荞麦面四两，葫芦巴四两（酒浸，晒干，勿炒）、小茴香一两（炒）共磨为末，酒糊为丸，如梧子大。每服一钱，空心盐汤下，一日三次。服至一月，大便必有湿热之物如脓者，乃可断根。
又方：凡患偏坠，如服荔枝核。小茴香等药不效者，此热症也。取芙蓉花根（去心）用皮捣极融烂，加大黄末，敷患处，二三日必愈，神效。
肾子作痛外现红色而不升上
此名子痈，迟则成功溃烂致命，其未成脓时，用枳橘一个，川楝、秦艽、陈皮、赤芍、甘草、防风、泽泻各一钱五分，一服即愈。此林屋山人经验方也。
㿗疝重坠囊大如斗
薏苡仁四两，陈壁土炒，水煮为膏，数服即消。此一道人秘方也。
疝气肿胀如斗
若破烂，肾子落出，有方见后。沉香、紫苏、苏木、南星各五钱，老香橼一个，切碎，雄猪尿泡一个洗净，将药入尿泡内，好酒四五斤，煮烂，捣为丸梧子大。酒送下四五十丸，药尽，全愈。
又方：照上薏苡仁、陈壁土方治之，最妙。
肾囊肿大如斗痛不可忍
雄黄、白矾各二两，甘草一两，煎水，时时泡洗，即愈。
阴囊奇痒不止
名肾囊风，又名绣球风，已破者为肾囊痈。用阉过公猪肉四两（取猪生肾囊之处更妙），胡椒十粒，煎汤洗之，一日数次，数日即愈。屡试如神，此仙方也。
又方：包盐蒲包一块，周围约一二尺宽，水洗之，洗毕，将水存留，炖热再洗，一日数次，三日即愈。有人患此二十余年，洗至三日断根。蒲包取有盐卤者方效。
又方：新荷叶一张，连须葱头七个，煎汤，先熏后洗，屡试神验。
又方：茄子一枚，连根、叶煎汤，熏洗一周时，说壳如旧，甚验。
阴囊阳物肛门瘙痒难忍
陈葫芦烧灰性，搽掺患处，立愈。
又方：银青散（见痈毒诸方）最为神效。
阴囊肿如水晶肾子肿大潮湿
照上疝气肿大如斗各方治之，亦妙。
灶心土，研碎炒热，铺凳上，再以川椒、小茴香研末，撒在上面，将阴囊熏荡，冷则再炒，三次即愈。
又方：棉花子，煎汤洗之，即愈。
又方：橄榄核七个（烧枯，研末）土茯苓少许（研末），加冰片和匀，以纱袋盛之。先用土茯苓、银花煎水洗过，再用前药装入布袋扑之，随扑随愈。
阴囊忽然肿大多因坐地所受风湿或虫蚊吹着所致
蝉蜕五钱，水煎，洗肿处，二三次即愈。
又方：真硼砂煎水熏洗，数次立愈。
又方：明雄研末，顶好烧酒调敷，或用老鸭子口中涎水搽数次，即愈。或用鸭血亦可。
又方：雄黄、枯矾，茶调敷，随敷随效。
阴囊扑损瘀血积滞有时疼痛
此名血疝。临睡时，自以一手挽其下，一手按其上，由轻至重，磨弄百回，一月之间，瘀血尽散，滞气皆行，虽年深月久，不药亦愈，诚妙术也。
阴囊肿烂肾子落出
此名囊脱，又名囊痈。用紫苏煎汤，日日洗之。并用紫苏叶、梗为末日敷，用青荷叶包好。内用黄连六分，归尾、连翘、云苓各一钱五分，甘草、木通各一钱，煎服。一人阴囊形大如斗，被一人治破烂。见肾子如鹅蛋大，旁有一筋六七寸长，肾子落出，臭不可闻，用紫苏汤洗净，筋即烂下，问其肾子、小便。小肚皆不痛（痛则难治），照上各法治之，数日后，肾子收上，烂孔收小，内服地黄汤、外敷生肌散而愈。此林屋山人经验方也。
又方：凤仙花子、生甘草各二钱，为末，麻油调敷，即生肌。
又方：有人肾囊破烂，露出肾子，百药不效，后用老母鸡蒸食而愈。
下部湿疮
马齿苋四两，研烂，入青黛一两和涂，则热痛皆去。仍服八珍散即愈。谨戒酒与发物，犯之必作肠风内痔，则难治也。
又方：银青散（见痈毒诸方）敷之，最为神效。
前后阴之间生疮
此名悬痈，方见海底部。
小便  ***************************
（参看大便门）
小便不通
小便不爽，及小便出血，白浊，均见后淋症门。此症寒热虚实不同，治无一定，每用一方，俟过一二时不效，方可另治。不得性急乱投自误。猪尿脬一个，用鹅毛管插入尿脬孔内，线扎定，用口吹气胀满，以手按住管口，将管口插在小便孔上，用手捻气透入孔中，小便即出。诸药不通者，此法最妙，妇人更效。
又方：甘遂末，水调敷脐下一寸三分，内以甘草节煎汤饮之。
又方：半夏末，加麝香少许，填脐中，上用葱白、田螺二味捣成饼，封脐上，用布捆定，下用皂角烧烟熏入阴中，自通。妇女用皂角煎汤，洗阴户内。
又方：食盐炒热，填脐眼，上用艾火烧五次，即通。
又方：用干面做一圈子，高寸许，放脐眼上，以葱管装麝香直安脐中，圈内以盐填满，用艾一小团，安葱顶上烧之，或三四次，或五七次即通。此法极妙。
又方：独头大蒜一个，栀子七个，加盐少许，捣烂涂纸上，贴脐下一寸三分，良久即通。如不通，再涂阴囊上，甚效。
又方：白凤仙花，连根叶熬水，乘热洗肾囊阳物及两胯内，即通。
又方：韭白煎浓汁，洗脐下一寸三分，即通。
又方：鲫鱼一条，捣烂，用少许擦脐内及脐下一寸三分，即解。
又方：乌桕树叶，捣融贴脐下，重者用根煎汤服，其效如神，并下水肿，不可多服。
又方：猪胆一个（留汁），以阳物插入胆中，少顷，汁入自通。如妇人，以胆汁滴入阴中。
又方：公鼠粪（两头尖者是）研末，酒调敷脐下一寸三分。
又方：田螺一枚，盐半匙，生捣敷脐下一寸三分，虽腹胀如鼓，可通。
又方：蜗牛（查药物备要便知）捣贴脐下一寸三分，以手摩之。加麝香少许，更妙。
又方：凤眼草（即臭梧桐子）、皂角四两，共煎五七沸，加麝香少许，冲入瓷瓶内，将阳物入瓶内熏半炷香久，药气入窍即通。腹胀如鼓，百药不效者，此法最妙。
又方：紫苏煎汤入木盆内，坐上熏蒸，外用盐炒敷脐下一寸三分。
又方：皮硝不拘多少，炒热。用布托脐上，将皮硝放在布上敷之，再以热水滴三、五滴，即通。
又方：蜣螂散（见大便门，大小便不通方）治之，最效。
又方：陈棕，瓦上焙存性，以水酒服二钱，即通。屡试屡验。
又方：如脐腹痛急者，生牛蒡叶汁、生地黄汁两合和匀，入蜜两合。每用一合，入水半盏，煎三五滚，调滑石末一钱服。
又方：牛膝二钱，车前子一钱，同研末，水煎，空心服。
又方：芹菜一把，捣融，新白布包，纽出汁，蒸熟温服，即通，忌铁器。
又方：火硝生研为末，每服一二钱，小麦煎汤调服。因寒闭结不通者最效。
又方：凡小便不通，百药不效者，用后淋症门内增补石淋、沙淋妙方，必有奇效。
又方：旧草帽预洗净，煎汤饮之，立效。葱头煎汤饮之亦效。
又方：有人小便不通，百药不验，一夕梦神命以蛄蝼（又名土狗）烧灰，酒服，即通。按此湿热蕴结，以湿热攻湿热，借其窜利下行之性耳。
又方：桐子方（见大便门）治之最妙。
又方：有种气闭小便不通，医家往往以泽泻、木通、车前、猪苓等药，全无一效，惟用白归身一两，川芎五钱，柴胡、升麻各二钱五分，水二碗，煎八分，一服即通，曾救多人。孕妇及老年之人加高丽参一钱。此林屋山人秘方也。
口渴小便不通
生地二钱，元参一钱五分，麦冬、木通、黄芩、葶苈、桑白皮、天花粉、地骨皮，以上各一钱，煎服，甚效。
小便不通遍身水肿欲死
青布十七层贴脐下，用滚烧酒一大壶熨之。
又方：公猪后腿净瘦肉三斤，去皮油肥肉，切薄片，将锅用灰擦洗极净，烧红，放肉和酒炒干，加酒再炒，如此七次，候用。先将老米炒黄煎汤送肉食之，小便即通，肿亦随消，神效之至。
夫妇交合忍精不放及强忍小便以致不通
或妇女转胞小便闭塞
用上小便不通一二三四方均效，第一方更妙。
又方：如强忍不通及通后有血点滴出者，用尖槟榔煎浓汁冲白蜜服，神效。
心热如火—热便入小肠大小便不快
有妇人心热如火，一热便入小肠，急去小便而大便亦随之而出，不甚爽快，困苦三年，百治不效，其脉滑数，此相火送入小肠经络。后用川芎、当归、白芍、生地、黄柏（炒）、小茴、木香，煎服四剂而愈。
小便不通肾气上冲心痛
此名心疝，治法见前阴门。
小便白如米汁
此心脾不调。小便在地片刻，白如米汁，肾气浑浊故也。用真川朴一两（姜制）、真茯苓一钱，水、酒各一碗煎服，不饮酒者，水煎服，极效。
小便短涩浑浊大便多而溏不思饮食
此伤食恶食也。生益智一钱五分，广皮、山楂（炒）、泽泻各一钱，真茯苓、白芍（炒）各一钱，水煎数服而愈，其效如神。
小便过多
此脬气不足。用益智仁（盐炒）、乌药各等分，为末，酒煮山药为丸如梧子大。每服七十丸，空心淡盐汤下，各缩泉丸。或用益智仁二十四粒，盐水炒，煎服，亦效。
又方：夜间尿多，懒于起动者，临睡服核桃数个，甚效。
又方：萆薢一两，水泡透，用盐五钱炒，去盐，将萆薢为末。每用二钱，滚开水冲服，并用葱汤日洗粪门数次，即愈。虽小便多、茎内痛不可忍者，亦极效验。或用萆薢一斤为末，酒调为丸如梧子大，每服七十丸亦可。
夜睡遗尿
夜间遗尿于床，不论大人小儿，用白纸一张铺席下，俟遗尿于上，取纸晒干，烧灰，酒服，即愈。不愈，如法再服一次，无不神效，此秘方也。
又方：大甘草头煎汤，夜夜饮之，自愈。或用固脂盐水泡一夜，晒干，研末，临睡服五分，开水送下，甚效。
小便出血
血出如小便者是。若血如点滴者为血淋，须照后血淋门治之。
当归一两，酒煎服，虽尿血头痛难忍，效验如神。此林屋山人经验方也。
又方：萝卜叶捣汁，加好墨少许饮之，甚效。
又方：真柿饼三个，研末，米汤调服。
又方：茅草根三钱，车前子一钱，煎汤，调发灰服。或用茅草根一味，煎水当茶饮亦可。
又方：黑豆一升，炒黑研末，热酒淋之，去渣，空心饮，极效。
又方：莴苣菜，捣敷脐上。
小儿小便出血
如一岁小儿者，用大甘草一两二钱，水六碗煎至二碗，一日服尽，即愈。
小便出粪大便出尿
此名阴阳易病，又曰交肠。轻者不治而愈，重者肚腹里急后重，或至膝胫及阴中拘急，热气冲胸，头重眼花等症，宜用裤裆（近阴处者佳）烧灰，开水冲服。日服二三次，阴头微肿则愈。男用女裤，女用男裤，童女尤佳。
淋症  ***************************
（参看小便门）
淋症诸方
淋有五种：劳淋、气淋、热淋、血淋、石淋是也。劳淋气淋属虚，热淋属热，血淋有虚有热，石淋或因热起，或因虚起，久而成砂石者也。
劳淋
劳伤虚损，小便不出，小腹急痛，尿出白汁，一点一滴者是。玉锁丹（见后遗精门）服之最效。
又方：牛膝一两，乳香一钱，酒煮温服，水煮亦可。诸药不效，痛不可忍，连服数剂，其效如神。血淋更效。如有梦遗失精之症，则不可用。
又方：核桃（又名胡桃，连壳用）黄泥包裹，用小火将黄泥烧至黑色，取净肉，有油者不用，研末。早晚用盐开水空心送下三钱，三日即愈，甚效。
气淋
小腹急满，小便欲解不出，解后常有点滴者是。治法与上劳淋同。
又方：甘蔗上青草梢一两，酒煮服，三日全愈，极效。
热淋
小便热而赤，短而涩，脐下急痛者是。滑石六钱甘草末一钱水冲服。日服数次，三日即愈。又前小便不通门内猪肠、田螺、蜗牛、蚯蚓各方，均解热毒，皆可服之，极有功效。
血淋
小便内有血点或血条者是。淡豆豉五钱，煎服，虽痛不可忍者，无不奇效。或用劳淋牛膝方亦效。
又方：浮小麦，加童便炒，研细末，以砂糖调服五钱，一服即愈。
又方：头发烧灰，生藕汁调服二钱，三日即愈，极效。或用生藕节捣烂，酒冲服，亦可。
又方：尖槟榔，煎浓汁，加白蜂蜜冲服，神效。
又方：热淋、石淋各方及小便出血各方均可酌用。
石淋
后有增补诸方。又名沙淋，小腹急胀，茎内痛如刀割，苦楚万状，尿如沙石者是。瓦松（即瓦上无根草）煎浓汤，乘热熏洗小腹，约两时即通。
又方：银硝（入锅内，隔纸炒至纸焦为度）研细，用温水冲化。每服二钱，再加滑石二钱，水调服，神效无比。此药能化七十二种石块，为治五淋要药，石淋尤效。
又方：核桃肉（又名胡桃）煮粥多食，甚效。或服七制固脂丸（见备用诸方门）更妙。
又方：牛角烧灰，酒服二钱，日服五次，奇效。
又方：生葱头同生盐捣融，敷肚脐上，其砂自出。
又方：古铜钱煮水服，兼治气淋。
又方：田螺一个，连壳捣融，热酒冲服，即通。
又方：鸡粪（取白色者）晒干，炒为末。开水服二钱，日服二次。甚效。
又方：童男发烧灰，每服一钱，井水下。
又方：玉米（又名包谷）根叶煎水，时时饮之，亦效。此症须忌食盐，方易见效，不忌则难愈也。
五淋通治
好银硝（研）每服二钱。劳淋用葵花子煎汤调化服，血淋、热淋冷水调化服，气淋木通煎水调化服，石淋服法见前。
又方：本门内甘蔗上青草梢及尖槟榔两方可以通用。牛膝方更为奇妙。
又方：小便不通门外治数方，亦可通用。
又方：萝卜切片，用白蜜泡半刻，瓦上焙干，再泡再焙，连制三次，不可过焦，用盐开水细细嚼服，日服数次，甚效。
又方：葵花根，水煎数滚，即服，不可久煮。其效如神。
又方：家麻根五钱，水煎服，即通，大妙。
五淋痛不可忍日久不愈
生天门冬捶汁半盏，服之即愈。
又方：冬瓜加淡豆豉煮食，一日三五次，七日必愈。
阳物坚硬精流不止痛如针刺
治法见前阴门。
老人精败淋痛
少年不可用。八味丸（见内外备用诸方）加牛膝、车前，服之如神。
小儿淋症一日百余次
大蒜、淡豆豉、蒸面饼，等分和捣融为丸梧子大。每服三四十丸，三日必愈。
增补石淋、沙淋妙方
一切淋症属虚者，并小便不利皆治。白豆蔻（连壳）、砂仁（去壳）、白胡椒、真川椒（不真不效）以上四味，各等分，共研末。每用一二钱入小布袋内，以好汾酒（顶上烧酒亦可）熬极滚热冲入布袋，套上阳头，盖衣熏之，药冷再冲滚酒再熏，一日数次，三日必愈。熏后，阳物及肾囊稍觉辣痛，热水洗净自安。一人因骑马受热而得淋症，日久变成砂淋，痛不可忍，九月不愈，后用此方治之，三日断根，屡试神验。砂淋本系热症，初起似不宜此热药，久则虽热亦虚，非此不能愈也。
遗精  ***************************
遗精诸方
加减地黄汤：熟地六两，山萸肉、真山药各四两，芡实、丹皮、云苓各二两，莲须一两，龙骨（生研，水飞，净）三钱，鱼鳔四两（蛤粉炒成珠），共研末，蜜为丸如梧子大。每日早晚服三四钱，一月即止，屡试如神，功在诸方之上。此林屋山人经验秘法也。
益肾汤：梦遗，人以为心气之虚，不知非心也。盖肾水耗竭，上不能通于心，中不能润于脾，下不能滋于肾，故相火上灼，有燥脾土以致玉关不闭，无梦且遗，徒责之梦中冤业，谁任其咎。法当大剂补肾，而少佐以补心、益肝、益脾之品，自然渐渐成功、不止而止也。熟地一两，萸肉四钱，茯苓、茯神、当归、白芍各二钱，白术（土炒）、薏仁、生枣仁各五钱，北五味、白芥子各一钱，肉桂、黄连各三钱，水煎服，一剂即止，梦遗十剂全愈。此方妙在心肝肾脾肺五脏兼补，不但止其遗、安其梦，尤妙在黄连、肉桂同用，使心肾两安，自然魂魄安而精窍闭。若不补其五脏，而惟止涩之，则精愈旺而梦益动，久则不须梦而自遗矣。此方之所以奇妙而入神也。
保精汤：遗久则玉关不闭，精尽而亡，世人往往用涩精之药，所以不救。倘于未曾太甚之时，大用补精补气，何至于此。芡实、真山药各一两，莲子五钱，茯神二钱（炒），枣仁三钱，台党一两，水煎服。先将汤药饮之，后加白糖五钱拌匀，连渣同服，每日如此，不须十日即止梦不遗也。方中药味平，平淡而不厌，收功独神者，盖芡实、山药固精添髓，莲子清心止梦，茯神、枣仁安神利水，得人参以运用于无为，不必止梦而梦自无，不必止精而精自断，又何致玉关不闭至于夭亡哉！
玉锁丹：治肾经虚损，心气不足，思虑太多，真阳不固，溺有余沥，小便白浊如膏，梦中频遗，骨节拘痛，面黑饥瘦，盗汗虚烦，食减乏力。此方性温不热，极有神效。五倍子一斤，白茯苓四两，龙骨二两，为末，水糊丸梧子大。每服七十丸，食前用盐汤送下，一日三服。
猪肚丸：专治梦遗及肌肉消瘦，服之遗止发胖，神效莫测。白术八两（饭上蒸熟），苦参六两（酒浸酒七次），牡蛎八两（煅过、水飞），用雄猪肚三个，洗净煮烂，捣如泥为丸梧子大。每日服二次，每服三钱。
疹后遗浊
凡人病发疹时，触受秽气，病愈之后，遂变遗浊，不分昼夜，合目则遗。诸医或补或利或涩，或用升提等法，毫不一效，此方服之而愈，屡试如神。木贼、川芎各五钱，粉葛一两，蛇蜕二寸半（新瓦焙枯），挂壁尖五钱（取米店内佳），共研细末，好酒为丸。每服三钱，开水下，以酒送之，服一料即止。盖疹发触秽，风毒遏抑不透，仍用透解之法故效耳。

验方新编·卷七  ——————————————————————————————————————————————————————————————————————————————————————————

后阴  ***************************
截肠怪病
大肠头出寸余，痛苦难忍，干则自落，又出，名曰截肠，肠尽则不治。初截时，用盆盛真芝麻油，坐入浸之，另饮火麻仁汁数升而愈。
大肠虫出不断
鹤虱末五钱，调水服，自愈。
肛门生疮
肛门主肺，肺热即肛塞肿缩生疮。好白蜜一斤，猪胆一枚，取汁和匀，微火煎干，作丸三寸长，候冷，涂油纳入肛门，卧下少时，必里急后重，通泄而愈。
又方：鸡内金（即鸡肫皮）烧存性，为末，干敷，其效如神。
又方：枳壳（炒），槐角各三钱，黄芩、生地各二钱，川连钱半，穿山甲、蒲黄、僵蚕各一钱，分作二帖，煎服。
虫食肛门
虫食粪门，肛破肠穿，痛痒无时，旁生孔窍，用蜣螂（又名推车虫，虫名推屎虫）七枚，新牛粪五钱，肥羊肉一两，烧黄，同捣成膏，为丸如莲子大，烘热，绵裹纳肛门中，半日，大便中即有虫出，数次即愈。
又方：癞虾蟆一个，鸡骨二分，烧灰敷之，大效。终身忌食虾蟆。
粪门形如风癣作痒破流黄水浸淫遍体
当归五钱，巴豆（去壳）三钱，用香油熬枯，沥尽药渣，入黄蜡三两，化尽，离火，再入轻粉二钱，搅匀，搽之，神效。
又方：银青散（见痈毒诸方门）敷之最妙。
肛门奇痒难受
蛇床子、苦楝树根各三钱，防风二钱，生甘草一钱，皂角五分，共为细末，炼蜜成条，塞粪门，听其自化，一二次即止痒而愈，真神方也。幼时被人戏弄，致有此疾者，尤为效验。
大便  ***************************
（小便不通外治各方，凡大便闭结，无论虚、热，皆可通用。）
大便虚闭
连须葱头三个，姜一块，盐一钱，豆豉十余粒，捣作饼，烘热，敷脐中，捆定良久，气通即愈。不通，再敷必效。
又方：食盐炒热，填脐眼，艾火烧五次，即通。
又方：凡大便不通，多因寒热不清，用老姜寸许，如指头大，加纸包裹，火内煨热，取出蘸麻油塞粪门内，快则半日，迟则一日，必通。此方最妙，不可轻视。
又方：张仲景《伤寒论》云：阳明病，自汗，小便反利，大便不通者，津液内竭也。用蜜二合，铜器中微火煎之，乘热捻作条，大如指，长寸半许，候冷，涂油，纳粪门中，少顷即通。或加皂角、细辛，为末，少许和蜜作条，其效尤速，屡试如神。
又方：松子仁、柏子仁、芝麻（俱去油）各等分，研如泥，白蜡和丸梧子大。每服五十丸，黄芪煎汤下。凡大便先硬后稀者，乃脾虚也，服此更效。
又方：苏子、芝麻各半，合研极细，用水再研，取汁一碗煮粥食。此方最稳，其效如神。凡老人气虚，或久病、或产后不能用药者，用此更妙。
又方：有人大便里急不通，小便短涩而黄，以泻火通利之药总不见效，后服六味地黄汤加附子一钱，肉桂五分，一服而愈。此因虚寒，气不传送故也。凡患此症，审明如非实火，宜照此服之，必能见效。愈后宜服金匮肾气丸，无好肉桂，以炮姜代之。六味、金匮各方，均见内外备用诸方。
大便热闭
或口渴、或小便短涩黄而臊者是。用小竹管插入粪门二寸，用猪胆汁加好醋少许，由管内灌入，神效。又前大便虚闭二方亦可用。
又方：牵牛子为末，用皂荚熬膏，为丸梧子大。每服七丸或十丸即通。有人体肥肠结，每十日大便一次，闭塞不通，百药不愈，后用此方甚效。不可因牵牛性烈而忽之也。
又方：芝麻二两，大黄二钱，好茶叶五钱，共研末，温水冲服。
又方：桃花瓣一大撮，用滚水半碗冲服。鲜者更佳，或取来阴干，以备急用亦可。
又方：叭哒杏仁、松子仁、火麻子仁、柏子仁各三钱，捣烂，滚水冲，盖片刻，当茶饮。或加甘蔗汁半杯更妙。老年人、或患痈毒大便闭结者，服此最效。此林屋山人经验方也。
大小便闭塞不通
大皂角烧存性，为末，粥饮下三钱。或以酒和丸梧子大，酒下三十丸。或以病人坐桶上，烧皂角烟熏，自通。
又方：苦楝子、茴香、穿山甲各八分，牵牛子（盐水炒）钱半，煎服。有人大小便不通，不能坐卧，泣哭呻吟七昼夜，百药不效，服此三剂全愈。此方妙在多用牵牛，以其能达右肾命门、走经隧，故奏效如神。人多以为性烈，弃而不用，不知施之得当，自然有益无害也。
又方：皮硝三钱（水化开）香油一小盏，皂角（研末）五分，共入猪尿胞内，用竹管一头入胞口内用线扎紧，一头安谷道内，用力一挤，其药入脏，即通。
又方：六七月寻牛粪中大蜣螂十余枚（又名推车虫，又名推粪虫）线穿，阴干收之，临时取一个全者，放净砖上，四面以炭火烘干，当腰切断，如大便不通用上截，小便不通用下截，二便不通全用，各为细末，井华水调服。
又方：用桐油子一个（此打油之桐子非梧桐子也）先将蒂头磨，或水或酒暖热饮之即通。不止者，即将桐油子嘴头磨，或水或酒暖热饮之即止，立效如神。
又方：雄鼠粪（两头尖者是）研末，纳脐中。
又方：蜂窝烧末，酒服二三钱，日二服，不拘大人、小儿皆治。
大小便不通尾脊骨上下左右疼痛
方见筋骨门。
大小便热结不通
大田螺三个，捣烂，加青盐三分，贴脐下一寸三分，即通。
大便下血
名曰肠红，又名肠风。用猪尾肠八寸，洗极洁净，以白莲肉二两，去心不去皮，灌入，用线扎住两头，煮极烂，取莲肉少加白盐，日食二三次，两日内血即止，而食亦渐加矣。猪肠食与不食均可，照食七日。另用归脾汤为丸（见内外备用诸方）日日服之，即可断根。不服归脾丸，照前煮莲肉日日食之，亦断根。有人下血多年，时发时愈，百药不效，后服此方，永不复发，真神方也。
又方：豆腐（未曾入袋取浆者）炒老黄色，摊冷，每空心服三钱，日服三次。血紫者白洋糖调服，血红者红砂糖（黄糖亦可）调服，虽患多年，面色黄瘦垂危者，亦极神效。平日多服地黄而下血者，百药难治，用此最效。
又方：有人大便下血，百药不效，势甚可危，后食辣椒（又名青椒）五六两，一顿食完（食少不效，不辣亦不效）食后下血更多，因此断根。人多以辣椒性热，岂知此物能去大肠之热，故奏效如神也。
又方：蚕豆叶一大把，捣融，热酒冲入，去渣，服一碗，二三次即愈。有人便血垂危，百药不效，服此遂愈。
又方：黑豆　微炒，捣碎，泡水酒饮，立效。
又方：丝瓜藤（又名水瓜，又名线瓜）烧枯，研末，淡酒冲服，神效。
又方：淋症门，蜜炙萝卜方亦效。
又方：真桂元肉二十一个，南枣十四个，白木耳一两，好白蜜四两，煎服，三次即愈。因虚便血者神效。
又方：通大海七个，开水泡发，去子，加冰糖调服，甚效。因热便血者，甚效。
又方：酒煮鲫鱼，常食最妙。
又方：用寒药、热药及补脾药俱不效，用山楂肉为末，艾叶汤调下，应手而愈。或荸荠捣汁两酒杯，兑好酒服，数日即愈。
又方：凡下血好而复发不能永除者，用久蒸黑芝麻，细细嚼食二两，日食数次，服至数月，不但下血断根，且能补肾益精，久服百病不生，功效难以尽述。
大便下血百药不效日久不愈
恐是休息痢，照痢症治，自愈。
大便下五色脓血
此肠痈也。照肠痈方治。
大肠虫出不断
方见上后阴门。
泄泻  ***************************
寒泄
胡椒末和饭作饼，敷贴脐上。或热柴炭布包敷，或炒盐敷，或糯米酒糖和盐炒敷，或酒炒艾绒作饼敷，或胡椒、大蒜作饼敷，或艾叶、灶心土、门斗灰、吴茱萸共为末，醋炒敷，均效。
热泄
六一散：服之最妙。或用绿豆汤温服亦可。
久泄不止
烧天枢二穴（离脐边左右各二寸是），气海穴（离脐下寸半是），虽泄久垂危不止亦效。烧法：大蒜瓣，切片，安穴上，用艾叶一小团（如豆大）在蒜上烧之。或用灯草一根，蘸油点燃烧之，亦可。不如艾火之妙。艾火每穴可烧三次，灯火只烧一次。
又方：大蒜捣贴足心，或贴脐中，此《千金方》也。
又方：大蒜须加银朱，捣融敷脐眼内，立止如神。
又方：木鳖丸，并治痢疾。土木鳖半个，母丁香四粒，麝香一分，共为细末，口水调为丸如黄豆大，纳脐中，外用不拘小膏药贴之，立止。
又方：新开桃花，用针刺取数十朵（不可经手）面和作饼，煨熟食，米汤送下。服后，其泻更甚，昏困异常，泻一二日后，再饮凉水，立止。一人因伤酒有积，滑泄数年，百治不效，用此而愈。
又方：车前子（盐水炒七次）、真山药（炒）、真云苓各二两，炙草六钱，共为末，每服二三钱，炒糊米煎水调服（乌梅汤更妙），此神效也。
又方：黄丹（飞过）、枯矾、黄蜡各一两，将蜡溶化小铜器内，以丹、矾二味细末调入，乘热为丸如豆大。每服二丸，空心白滚水下。一切久泻，诸药不效，服此一剂，自愈。
又方：芡实、淮药各二两，交猪肚蒸服，即愈。
又方：白术一两，车前子五钱，煎服，立止。此分水神方也。或车前子一味煎服亦可，脾胃虚寒者忌服。
又方，烧枣丸：治小儿泄泻不止，虽至面黑气息奄奄者，亦立效回生。并治泄出食物不化。沉香、木香、公丁香、花椒、官桂、干姜、红饭豆（扁而微红者是）、砂仁各四分，研为末，煮红枣肉为丸，仍以红枣肉包之，再以面裹煨熟，须看火色，俟黑烟转为蓝烟即取出，米汤送下。
五更溏泻
每至五更即溏泻一二次，经年不止者，名为肾泻，此阴盛也。用五味子（去梗）二两，吴茱萸（汤泡七次）五钱，同炒香为末，每早，陈米汤服二钱，或为丸服亦可。服完一料即愈。不愈，即系阴虚，用后五神丸治之。
五神丸：专治五更肾泻久不愈者。以此丸补命门相火，即以补脾也。破故纸（炒、酒浸，蒸用）四两，核桃肉（去皮）四两，五味子（炒）三两，吴茱萸（盐水炒）一两，生姜煮枣为丸胡椒大。每服三钱，临卧盐汤下。
老人五更泄泻
莲米散：黄老米（炒）三合，莲肉三两（去心），猪苓、泽泻（炒）、白术（炒）各五钱，木香钱半，白沙糖一两，干姜二钱（用湿纸包，煨熟），共为细末。每服三钱，空心白汤下，其效如神。此方简便，不大费钱，有老亲者，切宜留心。
老人虚泻
肉豆蔻三钱（面裹煨熟，去面，研末），乳香一两，为末，陈米粉煮糊为丸梧子大。每服五七丸，米汤下，甚效。
脾虚泄泻
白术（土炒）、白芍（炒）各一两，冬月加煨肉豆蔻五钱，共为末，饭丸梧子大。每服五十丸，米饮下，日二服，甚效。
肾虚久泄
破故纸焙干，为末一钱，用猪腰子一个，去白筋油膜，破开，将故纸末装入裹紧，蒸熟，不用着水，食二三次，自愈。极效。
脾泻不止泻出食物完谷不化
小儿科痘症门治验篇末有妙方，应参看。凡大人、小儿泄泻食物不化，胃无火也，是胃阳虚。生白术、真云苓各二钱，川厚朴（姜汁炒）、砂仁、陈皮各一钱，生益智二钱，水煎数服即愈，屡用皆效。
又方：参术散、七味豆蔻散，均见痘症泄泻方，俱极神效。
又方：柿饼，烧红，放地上，用碗盖住（不盖则成灰，无性），俟冷，研末。米汤调服二钱，即愈。有一小儿，由六岁至十二岁，泄泻食物不化，百药不效，服此三次，全愈。
腹胀泄泻不止疴物不化
此胃寒也。用益智仁二两，面裹烧之，煎服，立愈。
泄泻不止腹有硬块不消
此症有气滞、血滞之分，一人患此，照气滞治之不效，后用桃仁、大黄、芒硝、甘草、桂枝、白芷，服数剂而愈。
小儿水泻不能服药
痢疾亦治。巴豆三粒，黄蜡三钱，共捣烂成膏，贴脐上，用绢帕缚住，半日即愈。如噤口不食者，加麝香三厘，用前药同贴。
又方：香白芷、干姜各一钱，共研细末，以蜜为膏。先用酒洗脐，温微热后贴膏，用鞋底烘热熨膏上，气通即愈。
泄泻口渴
七味白术散（见三消门）屡试如神。
痢疾  ***************************
痢疾最忌黄连，服则倒胃难治。然倪涵初先生痢疾三方均有此味，似不相宜，胃弱者宜斟酌用之。
痢疾三方
痢为险恶之症，生死所关，不惟时医治之失宜，而古今治法千家，多不得其道，是以不能速收全效。今立方何以为奇？不泥成法故奇也。立论何以为妙？不胶成说故妙也。然其药品又不外乎常用而已，有识者切不可更张，勿为庸医所误，遵而用之，百试百效者也。
初起煎方：川黄连（去芦）、条黄芩、生白芍、山楂肉各一钱二分，陈枳壳（去穰）、紫厚朴（去皮，姜汁拌炒）、坚槟榔、青皮（去穰）各八分，当归、甘草、地榆各五分，红花三分，桃仁（去皮尖，研细粉）一钱，南木香三分（磨兑）水二碗，煎一碗，空心服，渣再煎服。此方或红或白，里急后重，身热腹痛者俱可服。如单白者去地榆、桃仁，加橘红四分，木香三分；如滞涩甚者，或加大黄二钱，用酒拌匀炒，服一二服，仍除之。若一剂滞涩已去，不必再服矣。右方用之三五日神效，用之于旬日亦效，惟十日、半月外，则当加减矣。另详于左。
加减煎方：川莲、黄芩、白芍（酒炒）各六分，山楂肉一钱，橘红、青皮、槟榔、地榆各四分，甘草（炙）三分，当归五分，桃仁粉六分，红花三分，木香（磨兑）二分，水三碗，煎一碗，空心服，渣再煎服。如延至月余，觉脾胃弱而虚滑者，法当补脾，具方如下。
补理煎方：川莲、条芩各酒炒六分，芍药（酒炒）四分，橘红六分，全当归、人参（无则高丽参、好党参亦可）、白术（土炒）、炙草各五分，水煎，空心服，渣再煎服。
以上三方，随用辄效，其有不效者，必初时投参、术等补剂太早，补塞邪气在内，久而正气已虚，邪气益盛，缠绵不已，欲补而涩之则助邪，欲清而疏之则愈滑，遂至于不可救药，虽有奇方，无如之何，则初投温补杀之也。如妇人有胎者，去桃仁、红花、槟榔等味。
微理妙论
古今治痢皆曰：热则清之，寒则温之，初起热盛则下之，有表证则汗之，小便赤涩则分利之。此五者，举世信用如规矩准绳之不可易，予谓五者惟清热一法无忌，余则犯四大忌，不可用也。今详于后。
一曰忌温补。痢之为病，由于湿热蕴积，胶积于肠胃中而发，宜清邪热，导滞气，行瘀血，其病即去。若用参、术等温补之药，则热愈盛，气愈滞而血亦凝，久之正气虚、邪气盛，不可疗矣。此投温补之祸为最烈也。
一曰忌大下。痢因邪热胶滞肠胃而成，与沟渠壅塞相似，惟用磨刮疏通则愈。若用承气汤大下之，譬如欲清壅塞之渠，而注狂澜之水，壅塞必不可去，无不岸崩堤塌矣。治痢而大下之，胶滞必不可去，徒伤胃气、损元气而已。正气伤损，邪气不可除，壮者犹可，弱者危矣。
一曰忌发汗。痢有头痛目眩，身发寒热者，此非外感，乃内毒熏蒸，自内达外，虽有表证，实非表邪也。若发汗，则正气既耗，即邪气益肆，且风剂燥热，愈助热邪，表虚于外，邪炽于内，鲜不毙矣。
一曰忌分利。利小便者，治水泻之良法也。以之治痢，则大乖矣。痢因邪热胶滞，津液枯涩而成，如用五苓等药分利其水，则津液愈枯而滞涩愈甚，遂至缠绵不已，则分利之为害也。若清热导滞，则痢自愈而小便自清，又安用分利为哉？予于此一症，素畏其险恶，用心调治，经今二十余年，百试百验，既而身自患之，试验益精，然后能破诸家之迷障，而为奇妙之方论，用是述其颠末，以拯斯人之疾苦，而悉登诸寿域也。以上系倪涵初集中摘录。
又方：痢疾每起于暑天之郁热，而又感以水湿雨露之气，红白相间，如血如脓，甚者如屋漏水，如鱼冻水，里急后重，崩逐瘀痛，欲下而不能，欲不下而不得，一日夜数十次，甚至百余次，气息奄奄，坐而待毙，此痢之概也。若骤止其邪，则死生顷刻，不止其邪，则危绝如丝，欲补气而邪气转加，欲清火则下行更甚，此时惟有因势利导之方可行。或疑人已气血虚败，更加利导，恐其难堪。不知邪气一刻不去，则正气一刻不安，古人治痢无止法，信不诬也。方用白芍、当归各三两，萝卜子一两，枳壳（面炒）、槟榔、车前子、甘草各三钱，水煎服，一剂即止，二剂全安，可用饮食矣。此方之奇妙，全在重用归、芍。盖水泻忌当归之滑，而痢疾则正喜其滑也。芍药味酸以平肝木，使木不敢再侵脾土。又有枳壳、槟榔，消逐其湿热之邪，又加车前子分利其水湿，而又不耗其真阴之水，所以功胜于茯苓也。尤奇其用萝卜子一味，盖萝卜子味辣而能逐邪去湿，且又有通达上下，消食利气，使气行于血分之中，助归芍以生新血而祛荡其败污也。少加甘草以和中，则无逼烈之患，此奏功之神奇，实有妙理耳。
又方：水泻、痢疾均治，百发百中，不可轻视。杏仁七十一粒（去皮尖，去油，研），苍术六两（淘米水浸，炒研），羌活四两（炒研），大黄一两（炒研），草乌一两（面裹煨熟，炒研）共为细末，空心服，忌生冷、面食、荤腥、煎炒、发物，装入瓷瓶，勿令泄气。一、二、三、四岁服一分，八九岁服一分五厘，十五六岁服二分，二三十岁服三分，四五十岁服二分五厘，老年人服一分半，孕妇忌服，水泻浓姜汤下，赤痢灯心、淡姜汤下，白痢浓姜汤下，赤白痢淡姜汤下。
又方：不拘红白久近皆治。有患痢日夜不止，越二十八夜不能睡，药穷待毙矣，用此一服即安，三服全愈。萝卜（槌取自然汁）两杯，生老姜（自然汁）半酒杯，生蜂蜜一酒杯，细茶（陈者佳）浓茶一杯，和匀服。若无萝卜，多用萝卜子，冷水浸过，捣取汁，亦可。
又方：胡椒一岁一粒（打碎），大鲫鱼一个（去头尾骨肠）入椒末，捣浓，敷脐上，甚效。
又方：巴豆一粒，绿豆、胡椒各三粒，布包，槌碎，用红枣二枚，捣为丸，敷脐上，其痢即止，后即去药。
又方：见泄泻门木鳖丸。
又方：点眼法：初胎小儿粪（瓦上焙干）一钱，雄黄四分，梅花冰片五厘，为极细末，水调，点两眼内角，无论赤白痢及噤口痢危笃者，皆神效。
又方：粗草纸，卷紧成筒，烧燃，取下黑灰，俟冷，加红糖，在石板上锤融为丸如围棋子大。大人每服二三十丸，分作三五次，一日服完。小儿服十余丸，三日全愈。痢有寒热之分，且粘滞肠胃，急难推动。若克伐太甚，必伤元气。此方功能推刮积瘀而不伤损，无论寒热虚实，至稳至灵，百发百中。
又方：元胡索末三钱，酒调服。有人年五十余，下痢腹痛欲死，棺木已备，服此而愈。
又方：真川厚朴一钱，煎服，一日三次，两日即愈。神效。
又方：生藕节捣烂，滚酒冲服，极效。
又方：金银花五钱，炒枯研末。不论红白，用开水调白糖，空心服。服后，其痢更甚，两日全愈，奇效无比，小儿一岁服一分。
又方：山楂炭研末，红痢加白蜜为丸，白痢加红糖为丸，红白痢加蜜与红糖为丸，空心白开水汤下。大人每服八钱，小儿每服三钱，一日服三次，三日全愈。山楂能去积补脾，无论虚实久近，屡试屡效，不可轻视。
又方：陈细茶叶、山楂炭、红砂糖、白砂糖各三钱，老姜一钱，煎服，一日服尽即愈，甚效。
又方：木耳一两，红痢用红糖炒，白痢用白糖炒，红白相并者用红、白糖炒，服之极效。
里急后重
欲下利而不出者是。川厚朴一钱，煎水，调槟榔末八分服，奇效。或单服槟榔亦可。
又方：穿山甲，焙枯。研末，米汤调下，三五服即愈。
疾痢先红后白
名曰肠盅，用淮牛膝二两，捣碎，以酒一斤泡之。每饮一二杯，日服三次，极效。
红痢不止
盐梅一个，胡黄连一钱，灶下土一钱，共为末，茶调服。或单用盐梅、好醋调服，亦妙。有人血痢百余日，用此而愈，屡试神验。
又方：马齿苋（又名瓜子菜）捣汁半茶杯，兑蜂蜜半酒杯，空心温热食之。煮食亦可。有人患红痢数年，服之即愈。
又方：干姜烧黑存性，候冷为末，每服一钱，米汤饮，神效。
又方：谷树皮（又名构树）、荆芥，等分为末，冷醋调服一钱，极效。
孕妇痢疾
鸡蛋二个，破一孔如指头大，入黄丹五分，用银簪搅匀，以纸封口，入饭甑内蒸熟食，神效。
噤口痢疾
生大附子一个，切片，贴无根火上，俟热，贴病人脐上，冷则再换，立愈。取无根火法：用新石灰一团，冷水淋下，自有热气出。
又方：雄黄、巴豆、朱砂、蓖麻子、麝香各等分，捣为细末，和蜜为丸如芡实大。收好不可泄气，放眉心，以膏药盖之，一炷香久，腹内自响，即思饮食，去药而愈。此人世传妙方，百发百中，活人无数。
又方：活癞虾蟆一只，加上好麝香三分，擂匀，贴脐上，用布束半日，即思饮食，两日全愈。
又方：细辛、肥皂各一钱，葱三根，酒药子半斤，大田螺一个，共捣成泥，敷脐上，候干揭去，自能饮食。
又方：田螺，麝香一分，连壳捣烂敷脐上。
又方：黄瓜藤烧灰存性，香油调敷脐上，极效。经霜之藤更妙。
又方：吴萸研末，醋调敷两足心，极效。此引热下行法也。
又方：铁秤锤（或砖石亦可），烧红放瓦缸内，好醋粹入，令病人闻之，一日数次，极效。
又方：真乌梅一斤，打碎，熬水十余碗，入一桶内，令病人坐桶上，周围堵塞，不令出气，使热气冲上粪门，如温即洗，其人即睡去，随扶令就枕，待醒即思饮食，先以粥汤半盏食之，少顷再食半碗，不宜饱食，渐渐加食，甚妙。小儿乌梅减半用之，此神方也。
又方：点眼法，见前，最妙。
又方：绿豆粉，白沙糖，冷水调服，其效如神。
又方：白莲肉，煮汤，时时服之，即能思食。石莲更佳。
又方：干萝卜叶，煎水，加红白糖服，最妙。或用新鲜萝卜煎汤服，亦可。
又方：陈久火腿骨，煎浓汤，缓缓服，其效如神。
又方：子鸭一只，去毛，不开破，只将肚皮划开，肚中诸物均不动，仰放大碗上，蒸透，只服碗内流出自然汤，不食鸭肉，服后即能服药吃粥，此秘方也，神效之至。
又方：水鸭去毛与肠杂，挂在厨内近煮饭处，腊干愈久更妙，每服一大块，煎汤饮之，甚效。
又方：用金丝鲤鱼一尾，重一二斤者洗净，照常用盐、酱、葱安排毕，入胡椒末三钱，煮熟，置病人床前，令闻香气，欲尽与之连汤吃饱，病即除根，屡治有效。
又方：神曲（炒）、山楂、白砂糖各二两，川连一钱（另蒸），真乌梅三个，甘草五分，荔枝肉七个，用水三大碗，煎，温服，且吐且饮，自然思食，止痢。此方屡试神奇，活人无数，不可轻视。
又方：川乌、草乌各等分，放淘米水中泡四十九日，取出烘干，于石臼内捣烂成末，最忌铁器。每服七八分，小儿每服三、四分，红痢加白糖，白痢加红糖，红白相兼者加红白糖，腹痛者加吴萸末少许。此药性虽猛烈，但漂过四十余日其毒已去，分量亦轻，且此症系由胃毒内蕴所致，非此药不能见功，神效非常，百无一失。
久痢不止
麻油煎咸鱼，食数次，甚效。此方奇验，莫测其理。
多年痢疾（名休息痢）
凡痢症腹不作痛，惟下脓血，兼流黄浆，日久不愈。此系平素爱食冷茶、水酒所致。取活鳝鱼去肠杂，切断，放瓦上焙枯成炭，研粉。每服三钱，黄糖拌热陈酒送下，数服全愈。不拘老幼，无不神效，忌食生冷、水酒、海参、海蜇等物。此林屋山人经验方也。
又方：真乌梅，煎水，红白糖调服，大有功效。或用乌梅熏洗之法（见前噤口痢方），亦妙。
又方：凡痢疾多年不愈，其积日久下坠，竟至大肠下口，直肠上口交界之处，有小曲折，隐匿于此，为肠脏最深之处，药所不到之地。症则乍轻乍重，或愈或发，便则乍红乍白，或硬或溏，任是神丹，分毫无济，往往有三五年或十余年不愈者，由此故也。宜用鸦胆子去壳，以桂圆肉包之。大人每包七粒，多则七包，少则五包；小儿每包三粒，多则五包，少则三包。空心滚水吞下，随服干饭一二碗。俟大便行时，有白痢如鱼脑者，即冷痢之根。如无白痢，一二日后，再服一次（或加数粒亦可），此后不必服矣。戒食生冷诸物及甲鱼、海参、海蜇、皮蛋、鸭肉三月，戒荤、酒五日，永不再发，虽十余年不愈者，无不神效。服至一二日后，如腹中作痛，用白芍一根，甘草一根，俱重三钱，纸包，用水浸湿，火内烧熟，取出捶烂，煎水服，立愈。
又方：豆腐，醋煎，常常服之，甚效。
又方：数十年古松树上皮，研细末，稀粥和服一碗，日服三次，三日必愈。
霍乱吐泻
上吐下泻，每日百数回，一时昏倒在地，牙关紧闭，速即照方煎服。觅得此方，服药立愈。每逢医生西党、姜汁不用，以致误事不少。木瓜三钱　扁豆二钱　藿香一钱　赤苓二钱　杏仁二钱　甘草一钱　砂仁二钱　制厚朴一钱　焦米二钱　西党一钱　法半夏二钱半　灶前土五钱　加姜汁二匙　红枣七个　井水煎服。立效。
 
脱肛  ***************************
（大肠头自粪门出者是。）
大肠脱肛不收
蜗牛（身有螺蛳壳，头有双须者是）瓦上焙枯，研末，一两，猪油调敷，立效。桑树蜗牛更好。
又方：脚鱼头焙枯研末，麻油调敷，或以纸托患处，神效。
又方：大螺师一个，顶上梅花冰片一分，即时水出，敷之，甚效。
又方：蝉蜕研末，香油调搽，奇效无比。
又方：大蜘蛛一个，去头足，瓦上焙枯，研末，灯油调敷，半刻即收，神效。
又方：生铁二斤，水煮浓汁，日洗数次，虽脱肛多年亦效。
又方：蓖麻子七粒，去壳捣烂，敷囟门上，少刻即收，收后务即将药洗去。有人脱肛三月，一敷即愈。
又方：梁上灰尘（或倒吊尘亦可）同鼠粪烧烟于桶内，坐上熏之，数次即上。
又方：后小儿脱肛辣椒方，百药不效，服之即愈。
小儿脱肛
凡小儿脱肛不收，久则坚硬难入。用连须葱斤许，煎汤入桶内，坐上乘热熏之，随后慢慢洗软，再照以上各方用药敷之，即上。
又方：五倍子为末，铺纸上，卷成筒，烧燃放便桶内，令其坐上，使烟气熏入肛门，自上。或用五倍子煎汤熏洗亦可。后将白矾末，搽肛门上，可不再脱。
又方：辣椒（又名青椒，又名辣子）多食，极效。有一小儿，脱肛数月，百药不效，后食辣椒数次，肛即缩上，并不再脱，屡试如神。此物味最辣，食宜多，食少而不辣者不效。并治大人脱肛及痔疮、肠风下血，俱极神验，食后下血更多，即易愈也。
痔疮  ***************************
凡人九窍中有小肉突起为痔，故有耳、鼻、牙痔等名，不独肛门一处也。肛门痔有数种，状亦不一，未破曰痔，已破曰漏。
--肛门边生数疮，肿而突出，脓破即散者牝痔。--肛门边露肉如珠、如鼠、如奶，时流脓血者牡痔。--肠口颗颗发，且痛且痒，血出淋漓者脉痔。--肛门内结核有血，或发寒热，每遇大便脱肛者肠痔。--酒醉即肿痛流血者酒痔。色痔相同。--每遇大便流血不止者血痔。--肛门肿痛，遇怒即发，怒息即安者气痔。
痔痒难忍
蝎子，不拘多少，烧烟熏之，极效。
痔痛难忍
木鳖子，水磨浓，搽（陈醋磨之更好）。初觉痛甚，少顷即止痛消肿，神效之至。或用纸浸汁贴之亦可。
又方：虾蟆头，阴干，烧烟熏之，奇效。
又方：鼻涕虫（形似蜗牛而无壳者即是）捣烂，和陈墨敷之，极效。
内痔不出
草乌为末，口水调点肛门，痔即反出，乃可用药敷治。
内痔肿痛
猪大肠六两，蚯蚓（又名曲蟮）十余条，煮融，去蚓食肠，极效。
内痔治法
内痔有大如茶杯，形如一菌，粪从菌心而出，痛极，上面如盆、四边高、中心陷下如粪根。粪后用温水洗净，以洞天膏（见痈毒诸方门），摊如菜碗大，中剪一孔，以一边剪开，热锡茶壶上烫溶套菌根，下贴粪门四边，围护好肉免沾药汁。用枯痔散（见后），一二分，口水调，用笔敷菌之外面四旁，日夜二次。菌之中心通粪门眼，不可敷药，敷则大痛难忍。一二日毒水流出，菌亦渐缩而软，再敷一二日，渐硬而黑，菌边亦渐脱落。然后每药一钱，再加朱砂一分，照前调敷，敷至菌根落尽全愈，屡试如神。此林屋山人极验方也。
痔疮诸方
枯痔散：红砒（放旧瓦上火煅，白烟将尽取起），净末一钱，枯矾二钱，真乌梅肉（烧存性）二钱，朱砂（飞净）三分，共研极细末。用时，以口津湿手指，蘸药于痔头、痔身上搓捻，一日二次。初敷不肿，五六日出臭水，出尽，其痔干枯，不用上药，轻者七八日全愈，重者半月收功，诸痔皆效。自有此药，世上断无不愈之痔，人多以砒霜毒药，不肯敷用，不知此药有断根之功，且只用一钱，有益无损，切不可疑而自误也。
消管丸：苦参四两，川连二两（酒炒），当归、槐花、毕澄茄各一两，五倍子五钱，各为细末。用小鳖二个（约重八、九两），真柿饼四两，二味共煮融，去鳖骨捣烂，入前药末，捣为丸。每空心服四钱，滚水送下，其管自出。此林屋山人经验方也。
胎元七味丸：专治痔漏，不拘远年近日，脓血通肠者，服之化管除根。此方传自异人，屡试神验，真奇方也。男孩脐带三个（瓦上焙干存性），犀牛黄三分，槐角子五钱（肥大者瓦上焙干存性），刺猬皮三钱（酥炙），象皮四钱（酥炙），地榆三钱（晒干），共研细末，酥油为丸如麻子大。若不成丸，加糯米粥少许，即成。每服七分，空心白滚水送下，三日化管止痛，七日平满，血清脓止，十日除根。
除痔丸：当归、川连、真象牙末、槐花各五钱，川芎、滴乳香各二钱，露蜂窠一个（槐树者佳，榆树上次之，炒）共为末，黄蜡二两，溶化入药末为丸。每空心服三钱，漏芦煎汤送下，至五日，漏孔内退出肉管，待二三指长，剪去，再出再剪，管尽肌生而愈。神效之至。
完善丸：专治痔漏，去管生肌。夏枯草八两，甘草节四两，连翘四两（去子，为末一，金银花一斤，煎浓汤为丸，每晨盐汤送下三钱，初起者一料全愈。久者两料除根。
又方：白煮整鸡蛋，蘸真象牙末（假象牙不效）空心服之，每日二次。有人患痔二十余年，服至半月断根。
又方：榕树上吊生之须五两（此树惟福建、两广有之），皮硝五钱，煎水放瓦罐内，乘热坐上，先熏后洗，数日即愈。可以断根，效验之至。须系寄生，长数尺或丈余不等。
又方：小茴香二钱，研末，泡水服，轻者数次即愈，极效。
又方：脱肛门内辣椒方，最为神效。
如神千金方
好信石（黄明者，三钱，打如豆大）　明白矾（一两，研末）　好黄丹（飞净，五钱）　蝎梢（七个，洗净，瓦上焙干，为末）　草乌（光实者，去皮，生研，五钱）上药用紫泥罐研光，将炭火煅红，然后下明矾烧令沸，次下信石入矾内拌匀，文武火煅，候沸再搅匀，次看罐通红烟起为度，将罐掇下，待冷研为末，方入黄丹、草乌、蝎梢三味，再同研极细，收好。将痔疮用甘草汤洗净患处，然后用生麻油调前药，以鹅毛扫药于痔上。每日敷药三次，必去黄水如胶汁，则痔头渐消，年远者不出十日消尽。日近者俱化为黄水，连根去尽，再搽生肌之药，全愈。此方五痔皆可治，珍之，宝之。

验方新编·卷八  ——————————————————————————————————————————————————————————————————————————————————————————

两股  ***************************
坐板疮
此症又名风疳，生股上，延及两腿，缠绵不已，形如黍豆，色红作痒，甚则焮赤肿痛。初起用芫花、川椒、黄柏，煎水洗，即消。已破者，无论干湿，照疥疮各方治之。湿甚者，照黄水疮（均见痈诸方）治之。久不愈者，马苋膏（用痈毒诸方）最效。或用白油膏（见腿部）治之，更妙。
股上生疮
生股上者名臀尖，亦有生两旁者，色红肿照痈毒各方治之，色白者照阴疽各方治之。
海底  ***************************
（在肛门、前阳根后两相交界之处。）
悬痈
又名骑马痈，生在海底，初起细粒，渐大如桃李，俗呼偷粪老鼠。溃烂之后，一经房事走漏，即成漏生管，体弱者患之更危。诸漏宜医，独此难治，治则漏管愈大难救。未成脓时，用生甘草、熟大黄各三钱，酒煎空心服，一剂即愈。如已成脓，服醒消丸即愈。倘患色白者，服小金丹即愈。此林屋山人秘方也。
又方：用横纹生甘草一两，截数断，用水泡透，文火烘干，再泡再烘，以中心水润为止，切细，加当归一两，用酒煎服，日服一次，半月后方能消尽。
又方：溃烂，久不收口、未生管者，用水仙膏（见痈毒通治门）敷之，百发百中。已生管者，照痈毒门诸疮生管各方治之。
腿部  ***************************
脚气肿痛
此症始于受湿，以及酒色劳伤，外感风寒冒热，忽然手足发冷发热，其气从脚下而起，上冲心腹作痛。或头痛身痛，或胀闷、或呕吐、或昏迷，或大便闭塞，或两足胫红肿，寒热如伤寒状。从此，或一月一发，半月、数月一发，渐渐四肢挛缩转筋，脚膝肿大。此为脚气，非中风寒也。倘不知而误以伤寒中风治之，则为害不浅矣。
外治法：白矾二两，地浆水十八碗，新杉木三、四片，煎六、七滚，用杉木桶（新者更佳）盛一半浸脚，留一半徐徐添入，上用衣被围身，使略有微汗。洗完，随饮薄粥。如一次未愈，再洗二次，照前方加硫黄三钱，无不愈矣。取地浆水法：于净土地上掘二三尺深，用新汲水倾入，搅浊，少俟澄定，取半清半浊者，吹去浮沫用之。
又方：盐三斤，炒热，包裹痛处。并用一包以脚踏之，冷则随换，夜夜用之，以脚心热透为度。加槐白皮同炒更妙。
又方：用盐搽痛处，少时，用热水洗之。有人患脚气，百药不效，后得此方除根。
又方：旧砖烧红，以陈旧淘米水淬入，乘热布包三块，用膝夹住，棉被盖紧，冷则随换。三、五次即愈。
又方：茅山苍术煎酒服，即可行动。
又方：见后腰臀腿膝疼痛苍术散方。
脚气冲心
木瓜、槟榔各二钱半，吴茱萸钱半，水煎服。或用黑豆一茶杯，甘草三钱，煎浓汁服更妙。
又方：黄芪五钱，水煎，一二服断根。
脚气腿胫红痛
凤仙花叶，枸杞叶，共煎浓汤熏洗，并生捣融敷之。
又方：大田螺捣烂，敷之。
酒风脚
此症发时，腿足肿痛难忍，因饮酒过多所致。百治不效，惟用绍兴老酒糟四两（无则用本地陈老酒糟亦可），松针一两（即松毛），共捣烂，加顶好烧酒拌入，炒热敷之，用布包紧，冷则炒热再敷，日夜不断，敷至痛止乃已。一料只能敷三次，轻者三五料即愈，重者十余料断根，永不复发，屡试如神。又方：苍术煎酒服，即时能行。
腿足肿痛拘挛
威灵仙，牛膝，二味各等分，为丸。空心开水服数十丸，或加酒服更好，忌服茶，久服其病若失。威灵仙疏真气，另服补剂以固本元。再威灵仙真者甚少，均系藁本之细者假充，以味极苦而色紫黑如黄连状，脆而不软，折之有细尘起，明视之断处有黑白晕，俗谓之鸲鹆眼，此数者备，然后为真，服之有奇验。
两膝疼痛
名鹤膝风。风胜则走注作痛，寒胜则如锥刺痛，湿胜则肿。屈无力病在筋则伸，不能屈在骨则移动维艰。久则日肿日粗，大腿日细，痛而无浓，颜色不变，成败症矣。宜早治之。用新鲜白芷酒煮成膏，收贮瓷瓶。每日取膏二钱，陈酒送服，再取二三钱涂患处，至消乃止。或内服阳和汤（见痈疽诸方）外用大戟、甘遂二味研末，白蜜调敷（或用白芥子末，酒调敷亦可），数日即消。此林屋山人秘法也。
又方，首乌酒：大何首乌煎酒服，以醉为度。更捣渣敷膝头，数次可愈。永远戒食鳅鱼、黑鱼二物。
又方，四神煎：生黄芪半斤，远志肉，牛膝各三两，石斛四两，用水十碗煎二碗，再入金银花一两，煎一碗，一气服之。服后觉两腿如火之热，即盖暖睡，汗出如雨，待汗散后，缓缓去被，忌风。一服病去大半，再服除根，不论久近皆效。
又方，五圣散：乳香、没药各一两五钱，地骨皮、无名异各五钱，麝香一分，为末，车前草捣汁入煮酒调敷患处。有人患此五年，敷至三日全愈。
膝上生痈
名牛头痈，肿而红者是。连须葱头切碎，用糯米饭乘热拌敷，重者五六次必消。或照痈毒各方治之。
腿膝疼痛不能举步
山楂肉、白蒺藜各等分，蒸晒为末，蜜丸梧子大。每服三钱，白汤下，服一二斤，无不愈者。
人面疮
此疮生在两膝，亦有生在两手弯者，眼口能动能拿，此系冤孽所致，急宜改过诚心忏悔。再用雷丸三钱，轻粉、真茯苓各一钱，各为细末，敷上即愈。此岐伯天师方也。
又方：贝母末敷之亦效。并参看阴疽孽报（见阴疽门末）
脚上转筋
暑天腹痛转筋名霍乱症，见霍乱门。
黄蜡半斤，融化，摊旧绸上，随患大小，乘热缠脚，须当脚心，便着袜裹之，冷则随换。并贴两手心。
腿痛转筋气冲入腹
此寒极也。若不急治，痛冲入心难救。急用木瓜、茱萸各二钱，食盐五分，水煎服，即愈。
又方：锅底烟子（以烧草者为佳）一钱和酒服。
又方：用河边大水后所挂树上浮苹，煎洗二三次即愈。
腿面臁疮
生小腿面。此疮多因湿热而起，又被手甲风毒抓伤，破烂淋漓，缠绵不已，欲求速愈，切忌手抓，自易痊也。初起者用浓茶洗净，再用好干茶叶嚼融（将口漱净再嚼）敷之。
又方：龙眼核（桂圆核亦可）去核外之皮，研细，用油调敷。
又方：木耳瓦上焙枯，研末敷。
以上三方如不见效，即照后方治之。
白油膏：治臁疮数十年不愈者，数日即可收功，捷如影响。并治秃头疮、坐板疮及一切年久湿热诸疮、脓血不止，久不收口等症。此方百发百中，神妙非常，乃臁疮第一方也。真桐油三两，防风、白芷各钱半，放油内泡一夜，入铁器内，慢火敷枯，去药沥净渣，将油再熬。俟欲开时，用鸡蛋一个去壳，放油内炸至深黄色，去蛋不用。再将油慢熬，俟油色极明，能照见人须眉，入白蜡六分，黄蜡四分溶化。赶紧用竹纸十余纸，乘热浸入油内，一张一放一起，冷透火气。须张张隔开，风前吹透，若放在一处，虽数日火气难退，贴上毒气内逼，难以收功。视疮大小，裁纸贴上，顷刻脓粘满纸，弃去再换，一日换十余次，数日脓尽，肉满生肌（脓尽后不贴，亦可生肌），脓多者黄蜡六分，白蜡五分，不生肌者白蜡六分，黄蜡五分，不得稍有增减。
黄香膏：治臁疮，屡试如神，并治一切痈毒大疮、日久不愈亦效。松香白水煮透，取出放冷水内搓洗数十下，再煮再洗，如此九次，倒地待冷取起。每一两加轻粉三钱，银朱一钱，白蜜少许，炼老成珠，加菜油少许，炖热搅匀，看疮之大小作饼，置疮上，将绸条扎住。一周时取下，用滚水搓洗极净，翻转再贴，周时取下，再洗再贴。只要一个药饼直贴到好，不须另换。待疮好，将此药饼洗净收好，如遇此疮，再与别人贴，仍前一周时一洗一贴。此饼若医过三人之后，贴上即好，若医过十人，贴上更能速愈，奇绝妙绝。
夹纸膏：专治臁疮。樟脑三钱，铜绿一钱，用猪板油和药捣烂，以油纸夹之贴患处一二日，翻转贴三四日，脓尽而愈。如四日后脓尚未尽，再换一纸，无不愈矣。
腿脚浮肿破烂似臁疮而非臁疮
有人腿脚浮肿破烂十余年不愈，后再生黄豆，将口漱净，自行嚼烂敷之，数日全愈。
腿上生疮破烂多孔
照臁疮方治之。如不见效，用凤仙花连根叶熬水洗，数日必愈。
腿足忽然红肿热痛或时上时下或烂或不烂
此游风丹毒也。用清凉膏（见汤火伤门）敷之，忌食鲜肉半月，其效如神。此林屋山人经验方也。
腿面不红不肿痛极难忍
此症他人按之极冷，病人只叫腿热，此湿热伏于经络也。用马兰膏（见游风丹毒门）敷之神效，或照游风丹毒各方治之。如病人不叫腿热，恐是附骨疽症，须辨别施治为妥。
大腿内外生疽
查阴疽门附骨疽方治之。
小腿腿肚生痈
名鱼肚痈。此乃肉紧筋横，在一身用力之处，最痛难忍，外以扎药扎上，内以五通丸、醒消丸每日早晚轮服，初起立消。最忌开刀，以药敷穿，庶不伤筋而无缩脚之损。色白者应照阴疽治，忌用扎药，孕妇忌扎，扎则胎坠。此林屋山人经验方也。扎药、五通诸方，均见痈毒诸方。
腿痒难忍
名寒毛疮。用做过豆腐之渣炒热敷，以布包紧，冷则随换，包过一夜即愈，神效。
腰臀腿膝疼痛不已
苍术散：真茅山苍术（淘米水浸一日夜，晒干，盐水炒）五钱，黄柏（去粗皮，酒浸一日夜，炙焦）五钱，水煎，空心服，日服二三次，其效如神。并治一切脚气，极效。
腿足不能起立能食易饥
凡人腿足无力，不能起立，而口又健饭，如少忍饥饿，即时头面皆热，有咳嗽不已者，此痿症也。乃阳明胃火上冲于肺金，而肺为火所逼，不能传清肃之气于下焦，而肾水烁干，骨中髓少，故不能起立。而胃火又焚烧，故能食善饥。久则水尽髓干而难治矣，可不急泻其胃中之火哉！然而泻火不补水，则胃火无以制，未易熄也。方用起痿至神汤：熟地、山药、元参、甘菊花各一两，白芥子三钱，当归、白芍、台党各五钱，神曲二钱，水煎服，一剂火减，二剂火退，十剂而痿有起色，三十剂可全愈也。此方奇也菊花为君，泻阳明之火而又不损胃气，其余不过补肾水、生肝血、健脾气、消痰涎而已。盖治痿以阳明为主，泻阳明而佐诸药，自易成功耳。
两腿不能动作卧床不起
此亦痿症。如不起床席已成废人者，内火炽盛以熬干肾水也。苟不补肾，惟图降火，亦无生机。虽治痿独取阳明，是胃火不可不降，而肾水尤不可不补也。今传一奇方，补水于火中，降火于水内，合胃与肾而两治之，自然骨髓增添，燔热尽散，不治痿而痿自愈。方名降补丹。熟地、玄参、麦冬各一两，甘菊花、生地、沙参、地骨皮各五钱，车前子二钱，台党一钱，水煎服。此方降中有补，补中有降，所以为妙。胃火不生，自不耗肾中之阴，肾水既足，自能制胃中之热，两相济而两相成，起痿之功，孰有过于此者乎。
又方：羊肾酒（见妇人科种子门）最为神妙。
又方：用栗子二个（又名板栗，要二个俱扁者，若一面圆一面扁者食之不效），于四更将尽初交五更时，睡在枕上，不必坐起，先取一粒缓缓细嚼，不可吞咽，口宜紧闭，不饮茶水，不可言语，嚼至融化如浆，缓缓运气吞下，送至丹田（在肚脐下），再取一粒，照前细嚼融化，运气送下，食完，听其睡熟。食至半月后，不必服药，自能渐渐行动，百日内外，平复如常。本年有浙江钱君，福建吴君，均患此症，先经医治日久不效，后各服栗三十余枚，至百日外全愈。每夜只服两个，不可服多。此神方也，不可轻忽。
足软难行
足软不能步履，人以为肾水之亏，不知非肾也，盖气虚不能运用耳。用补中益气汤（见内外备用诸方）加牛膝三钱，蜜制黄芪一两，台党三钱，水煎服。四剂即能行走。此方内有石斛一味，经名医删去，更见功效。
又方：杜仲一两，半酒半水煎，连服数剂，三日能行，五日全愈。肾虚足软痛极者，服此最效。
足部  ***************************
脚气肿痛、腿足软弱、酒风脚均见腿部。
伤寒足痛
樟木一段，打碎为末煎汤，远年尿桶砂一两，为末，和陈小粉调敷在大热痛处，有夺命之功。
两足痛如刀割
先用生姜切片，蘸香油擦痛处，随用生姜火烧熟，捣烂敷患处，其痛立止。
足生疙瘩肿胀骨疼
独头蒜切片铺痛处，每蒜一片用艾炙二壮，去蒜再换再炙，痛自愈。
脚上冷疔
初起紫白泡疼痛彻骨渐至腐烂深孔紫黑色水腥臭日久不愈
黑铅四两，铁器内化开，倾入水内，再起再化，如此百遍，以铅尽为度，去水，取澄者三钱，再入松香一钱，黄丹（水飞）、轻粉各五分，麝香一分，共为细末，先用葱汤洗净，方用麻油调药搅匀涂疮口，油纸盖之。或用腿部白油膏更妙。
内外脚踝生疮
此名驴眼疮，又名螺眼疮，俗呼夹棍疽。未溃色白以疽治，红肿以痈治。如溃烂日久，形如驴眼者，当问初起红白，分别痈疽治之。
脚甲肿烂疼痛
或因剔甲伤肉，或因甲长入肉，肿烂不已，甚至五趾俱烂，延至脚背，脓泡四起，痛不可忍。先用陈皮煎水，洗净脓血，久洗甲自离肉，轻轻剪去，再用绿矾烧至汁尽研末，冷透火气，厚敷烂处，用绸包好。每日一换，换二三次后不用再换。如有脓泡之处，擦破敷之，敷时务必忍痛，十日即愈。屡试如神。或照手部脱骨疽甘草方敷更妙。用腿部白油膏尤为神妙。
又方：蜈蚣焙枯研末敷，外用南星末醋调敷四周，甚效。
脱骨疽
此症生两足各趾头（又云只生手足第四指者是）或生指节，或生指缝。初生或白色痛极，或如粟米起一黄泡。其皮或如煮熟红枣，黑色不退，久则溃烂，节节脱落，延至足背腿膝腐烂黑陷，痛不可忍，治法见手部脱骨疽方。
脚丫奇痒难受
此有虫而作痒也。用火炉放瓦一块，撒韭菜子于瓦上，加上麻油，两足向上熏之，用布围住勿令透风，少刻痒止，有虫落瓦上，即愈。
又方：痒则用硫黄擦之，擦后，再用硫黄厚敷，布包穿袜，一日一换，数日断根，切不可用手抓擦。
脚丫烂疮
此湿热而有虫也。轻者用硫黄擦敷，不必抓动，三日自愈，抓则不效。重者先用苦参、甘草、银花、苍术、生地各三钱，葱头七个，煎水，日洗一次。另用黄丹、明雄、滑石各一钱，
111
研细如香灰样（不细掺之则痛）敷上，如能勤洗，不敷亦可。再用苡米二两，茯苓一两，煎服三剂（不可多服），患破烂见骨亦效。如日久不愈，用腿部白油膏必效。两脚总宜平搁，虽大小便亦不可下地，如下地则必溃烂。最宜忍痒，谨戒抓动，抓动一次，必烂数日，不若听其生水作脓结痂，七八日后，无不愈也。屡试屡验。如已结痂，切不可洗。又枯矾敷之作痛，切不可用。
又方：用陈火腿骨，米泔水漂尽盐味，烧枯研末敷，立效。
又方：牛牙散（见痈毒诸方）敷之，极为神效。
又方：平时洗足，将水拭干，迟迟穿袜，即无此患。
脚趾缝中生毛拂着痛不可忍
真桐油煎热，滴一滴于毛上，毛即脱落，忍痛片时，即愈。
脚跟作痛
柳叶一把，杏仁三粒，枯矾二钱，共捣烂敷，极效。
又方：一人脚根肿痛，诸医莫识。徐之才曰：蛤精疾也。由乘船入海，垂脚水中而得，为剖出二蛤而愈。
足生瘤如斗大
用针轻刺一小孔，以硼砂、冰片各一分，轻粉半分，为末敷之，以毒水流尽为止。一面用黄芪、白芥子各三两，生甘草、薏仁各五两，水煎服，二剂即愈。
脚底疮有细孔日久不愈
此名蚁瘘（又名鼠瘘），用穿山甲十四片，烧枯研末，猪油调敷，神效。如若不愈，照卷十一瘰疬门鼠瘘各方治之。
脚底生疮
有人脚底生疮，其大如豆，痛不可忍，用真红牙大戟（去心）嚼融敷之（将口漱净再嚼），即愈。数日复发，痛甚于前，再用前药治之，收功神效之至。
脚底生疮穿烂
顶上炉甘石（煅红，用黄连、黄柏、荆芥煎水淬入，再煅再淬，如此七次，焙干）、乳香、没药（去油）、顶上梅花冰片各二钱，龙骨（竹叶包，水泡湿，火煨）、黄丹各三钱，白蜡五钱（另研）共研末，连白蜡和匀撒患处，外用生鸡蛋白麻油煎成薄薄蛋皮，剪贴药上，用布扎住，次日解开，用葱头煎汤洗，或用银花汤洗亦可。另撒药末，加贴蛋皮，数日全愈，神效。或用腿部白油膏，最为神妙。
脚底皮肉生泡痛难行走
此名牛程蹇，宜略去老皮，用生草乌酒磨敷上，立愈。此林屋山人方也。
脚心肿起坚硬如铁不能履地膝上毛孔时时流水身发寒战惟思酒食
此是肝肾之气，冷热相吞，用草乌头（炒）研末敷。并用韭菜子（炒）三钱，煎服，即愈。
手足心俱肿
方见手部。
脚心生疮
脚心名涌泉穴，最为要害之处。如有疮疖，初起色白不甚疼痛，无论已破未破，须查阴疽各方加意治之。
脚板色红如火不可落地
熟地二两，山萸肉、菊花、茯苓、五味子、丹皮、牛膝、泽泻、车前子各三钱，麦冬、元参、沙参、石斛各一两，荜茇二钱，水煎服二十剂，忌房事三月。
脚底木硬
牛皮胶以生姜汁化开，调南星末涂上，烘物熨之。
脚底开裂
蛇蜕、乱头发、猪板油各二两，清水十二碗，用铁锅安露天下熬煎，以棍频搅，至水气全去，蛇蜕与发无形，再入黄蜡四两，俟蜡化倾入瓷钵，待其自凝，先以温汤洗足，睡时敷满裂缝，立能定痛润燥。
又方：白芨（刮取细末）用口水调敷。有挑夫脚底破一宽缝，寸步难移。此药敷之，立刻止痛能行，神妙无比。
脚上生茧切忌用刀
荸荠半个，贴患处过夜，次晚再贴。五六次其茧连根脱出。
又方：葱头、荸荠，共捣汁一碗煎。再用松香四两，麻油半斤，熬至滴水成珠，方入前汁摊膏药，贴上即落。
又方：用蜈蚣一条，硼砂等分，放钟内拌匀，埋地七日取出，银簪点上，即脱。
脚生鸡眼
真乌梅肉捣烂，入醋少许，加盐水调匀贴之，自消。
又方：荸荠一个，荞面一钱，共捣融，贴上一昼夜，自落。
又方：取活蜈蚣用香麻油泡一二日，取出捣烂敷之过夜，根即拔出，不致再发。并治蛀发癣。
又方：乳香一钱，轻粉五分，黄丹（水飞净）三分，生橄榄核三个（烧枯存性），共研细末，香油调敷，甚效。
又方：满天星（又名遍地金钱，又名破铜钱，生阶砌及花盆上），捣融厚敷一日一夜，根自拔出，极效。
又方：地骨皮、红花二味，研细敷之，立愈。
又方：京城卤砂膏药贴之，亦能除根。
又方：生白萝卜口嚼如泥敷之，止痛如神。
又方：鲫鱼膏贴之极效。
行路脚底起泡
生灰面水调敷一夜，即平。
远行健步
细辛、防风、白芷、草乌各等分，共为细末。凡人将行路远者，先将鞋底内用水微喷湿，将此药掺匀于内，虽日行数百里，脚不肿痛。
又方：萝卜子（炒，研末）、白矾（研末），共铺鞋底内，远行脚不作痛，极效。
脚臭脚汗
萝菔煎水洗数次，即愈。
脚冷如冰
生附子二钱，好酒曲三钱，共为末，调敷足心，甚妙。
附青腿牙疳神效方　白马乳每早捺取一茶碗乘热饮之，一月痊愈。
治脚气神效方　鸡鸣散　槟榔七枚，木瓜一两，吴株萸三钱，桔梗五钱，紫苏叶三钱，生姜五钱，用水三大碗煎至一碗半，取渣，再用水二碗煎至一小碗，两汁相和，五更时三五次服。如急脚气上冲，立即煎服，分两可以酌减，但仍须冷服。

验方新编·卷九·妇人科  ——————————————————————————————————————————————————————————————————————————————————————————

调经门  ***************************
调经（崩带附）
凡服调经之药，宜于行经时多服数剂，下次经期即准矣。若丸药则宜常久服之乃效。
不及期而经先行
如德性温和素无他疾者，责其血盛且有热也。用归身、川芎各七分，赤芍、生地、知母、麦冬、地骨皮各一钱，甘草五分，水煎空心服。
如性急躁多怒多妒者，责其气血俱热且有郁也。用制香附（炒研）、归身、川芎、白芍、条芩（炒）、黄连各一钱，生草五分，生地七分，水煎服。
如形瘦素无他疾者，责其血热也。用归身、生地、川芎、赤芍、黄芩（炒）、黄连（炒）各一钱，生草五分，水煎食前服。兼服三补丸和之。
三补丸：专治血热，黄芩、黄柏、黄连俱炒，各等分，蜜丸开水下。
如形瘦素多疾且热者，责其冲任内伤也。用四物人参知母汤：归身、白芍、台党、熟地、知母、麦冬各一钱，川芎七分，炙草五分，姜、枣引，水煎食前服。更宜常服地黄丸。
地黄丸：治女子冲任损伤及肾虚、血枯、血少、血闭之症。用熟地八两，山药四两，山萸肉四两，白茯苓、丹皮（去骨）、泽泻（去毛）各三两，蜜为丸，空心开水下。
如曾误服辛热暖宫之药者，责其冲任伏火也。用四物加黄柏知母汤：归身、赤芍、生地、黄柏（炒）、知母、木通各一钱，川芎七分，生草五分，水煎食前服。更服三补丸（见前）和之。
如形肥多痰多郁者，责其血虚气热也。用归身、川芎、生地各七分，陈皮（去白）、法半夏、云苓、生草各五分，条芩（炒）、香附（童便炒），黄连各一钱，姜引，水煎服。
经过期后行
如德性温和素无疾者，责其气血虚少也。用八物汤：川芎、白芍、茯苓、台党、归身、生草、生地、白术各等分，姜、枣引，水煎食后服。
如性急躁多怒多妒者，责其气逆血少也。照上八物汤加香附（炒）、青皮各等分，水煎服。兼常服苍沙丸以调之。
苍沙丸：和中开郁。苍术（米泔水浸）、香附（童便浸一日夜）各三两，条芩酒炒一两，共为末，汤浸蒸饼为丸，开水下。
如形瘦素无他疾者，责其气血俱不足也。用十全大补汤：台党、白术（土炒）、茯苓、炙草、当归、川芎、白芍（俱酒炒）、熟地、炙芪各一钱，肉桂五分，姜、枣引，水煎服。
如形瘦食少，责其脾胃衰弱、气血虚少也。用异功散加当归川芎汤：台党、白术、茯苓、炙草、陈皮、归身、川芎各一钱，姜、枣引。兼服地黄丸（见前）。
如肥人及饮食过多之人，责其湿痰壅滞、躯肢迫塞也。用六君子加归芎汤：台党、白术、茯苓、炙草、陈皮、半夏（制）、归身、川芎、香附各一钱，姜引，兼服苍沙丸（见前）。
如素多痰者，责其脾胃虚损，气血失养也。用参术大补丸：台党、川芎、砂仁、石菖蒲各五钱，白术、茯苓、陈皮、莲肉、归身各五分，炙草三钱，真山药一两，共为末，薄荷包米煮饭为丸，米汤下。
一月而经再行
如性急多怒气者，责其伤肝以动冲任之脉。用四物加柴胡汤：归身、川芎、白芍、生地、柴胡、党参、条芩、生草、黄连煎服。更宜常服补阴丸，以泻冲任之火。
补阴丸：黄柏、知母（去皮毛，炒）各等分，蜜为丸。每服五十丸。
如曾服辛热之药者，用四物加黄柏知母汤及三补丸（见前）。如伤冲任之脉者，用四物党参知母麦冬汤及地黄丸（见前）。
数月而经一行
瘦人责其脾胃弱，气血虚。用十全大补汤及地黄丸（见前）。
肥人责其多痰，兼气血虚。用六君子加苍落导痰丸：党参、川芎、半夏制各七分，甘草五分，白术、茯苓、陈皮、苍术（米泔水浸）、归身、香附（童便炒）、枳壳各一钱，姜引。
苍莎导痰丸：香附（童便炒）、苍术各二两，陈皮、云苓各一两五钱，枳壳、半夏（制）、南星、炙草各一两，生姜自然汁浸面饼为丸，淡姜汤下。
经行或前或后
悉从虚治，用加减八物汤：台党、白术、茯苓、炙草、当归、川芎、陈皮、丹参、香附（制）、丹皮各一钱，姜、枣引，水煎服。
乌鸡丸：此丸专治妇人脾胃虚弱，冲任损伤，血气不足，经候不调以致无子者，服之屡验。白毛乌骨雄鸡一只（查药物备要便知）以糯米喂养七日，勿令食虫蚁野物，用绳吊死，去毛与肠杂，以一斤为率。用生地、熟地、天冬、麦冬各二两放鸡肚内，甜美醇酒十碗，入砂锅煮烂，取出，再用桑柴火焙，去药，更以余酒淹尽，焙至焦枯，研细末。再加杜仲二两，（盐水炒去丝）、台党、炙草、肉苁蓉（酒洗）、固脂（炒）、小茴（炒）、砂仁各一两，川芎、白术、丹参、归身、茯苓各二两，香附四两（醋浸三日焙）。共研末，和上末酒调面糊为丸，每服五十丸，空心温酒下或米汤下。
乌鸡汤：与上乌鸡丸同功。白毛乌骨鸡一只，一切与上同。益母草一两，小黑豆一茶杯，共放鸡腹内，水酒各半蒸熟，空心食鸡与汤，食一二次以后，月经时刻不差，其效无比。
经行或多或少
瘦人经水来少者，责其气血虚少也。用四物加人参汤：台党、川芎、白芍、归身、生地、香附（童便炒）、炙草各一钱，姜、枣引，水煎服。
肥人经水来少者，责其痰碍经隧也。用二陈加芎归汤：陈皮、茯苓、归身、川芎、香附（童便炒）、枳壳各一钱，半夏八分制，甘草五分，滑石三分，姜引，水煎服。
凡经水来太多者，不问肥瘦皆属热也。用四物加芩连汤：归身、白芍、知母、生地、条芩、黄连各一钱，川芎、熟地各五分，黄柏七分，水煎服，兼服三补丸（见前）。
逐日经来几点则止或五日或十日又来数点一月常三四次面色青黄
宜用艾胶汤：阿胶（炒）、熟地各一钱，艾叶三钱，川芎八分，枣三枚，水煎，空心服三剂。再用陈皮五钱，良姜、枳壳、三棱、乌药各八钱，槟榔、砂仁、红花、莪术各六钱，共为末煮粥为丸如梧子大，每服三四十丸，即愈。
经行不止来往无时
竹纸三十张烧灰，淡酒半斤和匀，澄清温服。
经来不止形如鱼脑足痛不能动履
乃下元虚冷，更兼风邪所致。宜用疏风止痛散：当归、天麻、僵蚕、乌药、牛膝、独活、石南藤、乳香、紫荆花、骨碎补各一钱，川芎五分，姜三片，葱白三个，酒煎，空心服。
经来不止形如牛膜昏迷倒地
朱砂一钱，白茯苓一两，水和为丸，姜汤送下五十粒，立效。
经来不止或下血胞大如鸡蛋割开内如石榴子
其妇昏迷不知人事
此虚证也。宜用十全大补汤（见前），姜、枣引，水煎，空心服，三五贴立效。内有甘草、肉桂末二味米炒令老，肉桂味辛恐动血，宜加减用之为要。
经来有白虫如鸡肠满腹疼痛
宜杀虫由大便出。先用追虫丸，后用建中汤补之。
追虫丸：续随子、槟榔、牵牛、大戟各五分，麝香三分，甘遂、芫花各一钱，米糊丸如梧子大，每服十丸酒送下。
建中汤：白芍一两，黄芪、肉桂、甘草各五钱，共研末米汤送下。
经来成块如葱白色又如死猪血黑色头昏目暗唇麻
此虚症也。用补内当归丸（见后）甚效。
经来结成一块如皂角一条痛不可忍不思饮食
此血滞也。用元胡四钱，发灰三钱，共为末，酒调送下，服至半月，其块自消。
腹大如鼓经来如虾蟆子
此症二三月经水不来，以致七八月腹大如鼓，人以为孕，一日崩下血来，其胞血中有物如虾蟆子，昏迷不知人事，宜服十全大补汤（见前）。
经来如禽兽形
月经如禽兽形，欲来伤人，先将绵塞阴户，用没药一两研末，滚开水调下即愈。
月经过期形如屋漏水
头昏目暗小腹作痛更兼白带喉中臭如鱼腥恶心吐逆
先用理经四物汤，后用补内当归丸，自愈。理经四物汤：当归二钱，川芎八分，生地三钱，柴胡七分，香附（醋炒）、元胡（醋炒）、白芍（酒炒）、焦白术各二钱五分，黄芩酒炒一钱。
补内当归丸：当归、续断、白芷、阿胶、厚朴、茯苓、肉苁蓉（漂净，焙干）、蒲黄（炒黑）、萸肉各一两，川芎八钱，熟地一两五钱，甘草、干姜各五钱，附子二钱，蜜为丸空心温酒下七八十丸。
经来紫色
色紫者热也。用四物加香附黄连汤：归尾、川芎、赤芍、香附（制）、生地、黄连、甘草、丹皮各一钱，水煎服。
经来淡色
色淡者虚也。台党、白术、茯苓、归身、川芎、白芍、熟地、炙芪、香附（制）各一钱，炙草五分，姜、枣引，水煎服。并常服地黄丸（见前）。
经如绿水
此症全无血色，乃大虚大寒，不可用凉药，宜用附子乌鸡丸，服之半月，非但病愈，又能怀孕。
附子乌鸡丸：附子三钱，鹿茸（无则用鹿胶）一两，真山药、苁蓉、肉桂、蒲黄（炒黑）、当归、萸肉各五钱，白芍一两，熟地一两五钱，净乌鸡肉去皮油，酒蒸三两，米糊为丸，空心酒送下一百丸。
经如黄水
此系虚症，不可用凉药，须暖其经，以和其血，次月血胜而愈。宜用加味四物汤：当归、乌药、川芎、元胡、小茴、白芍各八分，熟地一钱，姜、枣引，水煎，空心服。
经来胁内一块作痛其色深黄
宜治块为先。用四物元胡汤：当归、川芎、白芍各八分，元胡一钱，熟地一钱五分，姜三片，酒煎，加沉香三分磨兑，食后服。
经来全白色五心烦热小便作痛
此气血虚也。宜用前附子乌鸡丸。
经来疼痛小便如刀割
此血门不开。宜用牛膝三两，乳香一钱，麝香二分，水一碗半，煎牛膝至一碗，临服磨乳香、麝香入内，空心服，一剂即愈。如系火症，用辰砂益元散（见备用诸方）
经来狂言如见鬼神
此症经来、或因家事触怒，逆血攻心，不知人事，狂言鬼神。先用麝香二分，辰砂、远志（去心）、甘草各一钱，柴胡、桔梗、茯神各二钱，木香五分，台党八分，水煎，不拘时服。后用茯苓丸即愈。
茯苓丸：茯苓、茯神各八钱，远志去骨六钱，朱砂三钱，猪心一个，稀粥为丸如桐子大，用金银花汤送五十丸即愈。
经来常呕吐不思饮食
丁香、干姜各五分，白术一钱，为末，每清晨米汤下。
经来食物即吐
此症乃痰在胸膈，饮食不能下胃。先用乌梅丸化去痰涎，后用九仙夺命丹。
乌梅丸：木香、雄黄各五钱，草果一个，乳香、没药各一钱，乌梅为丸如弹子大，每早口含化一丸。
九仙夺命丹：草果一个，厚朴、茯苓各一钱，枳壳、木香、山楂、陈皮、苍术各一钱，共为末，姜汤下。
经来咳嗽
此症喉中出血，乃肺金枯燥，急用茯苓汤退其嗽，再用乌苏丸除其根。
茯苓汤：茯苓、川芎、苏叶、前胡、半夏（制）、桔梗、枳壳、干姜、陈皮各八分，当归、生地、白芍各一钱，台党五分，桑白皮六分，甘草三分，姜三片，水煎，空心服。
乌苏丸：莱菔子九钱，贝母四两，共为末，蜜丸桐子大，空心滚开水送下五十丸。
经来大小便俱出
此名蹉经，因吃热物过多，积久而成。宜用分利五苓散去其热毒，调其阴阳即安。
分利五苓散：猪苓、泽泻、白术、赤苓各一钱，阿胶（炒）、当归、川芎各八分，水煎，空心服即愈。
行经腹痛
凡经水将行，腰腹胀痛者，此气滞血实也。用桃仁四物汤：归尾、川芎、赤芍、丹皮、香附（制）、元胡索各一钱，生地、红花各五分，桃仁二十五粒，水煎服。
如瘦人责其有火，加黄连炒，黄芩炒，各一钱。肥人责其有痰，加枳壳、苍术各一钱。
经后腹痛
凡经水过后腹中痛者，此虚中有滞也。用加减八物汤：台党、白术、香附（醋炒）、茯苓、归身、川芎、白芍、生地各一钱，炙草、木香各五分，青皮七分，姜、枣引，水煎服。
经来二三日遍身疼痛及寒邪入骨或热或不热
宜解表发汗。用乌药顺气散：乌药、僵蚕、白芷、陈皮、枳壳各八分，干姜、甘草各五分，麻黄三分去节（此味宜称准，不可多用，如系春天只服一二分足矣），姜三片，葱一根，水煎服即愈。
经来潮热不思饮食
此症经来胃气不开，不思饮食，须开胃，不宜别样，只取雄鸭头顶上血调酒饮，立效。
经少腹大如漏胎状
此名肠蕈。因经行之时，寒气自肛门而入，客于大肠，以致经血凝涩，月信虽行，而血却少，其腹渐大如孕子状，为胎漏状。壮盛妇人半年以后，气盛而除，虚怯者必成胀病。用桂枝桃仁汤：桂枝、槟榔各一钱五分，白芍、生地、枳壳各一钱，桃仁二十五粒，炙草五分，姜、枣引，水煎服。更宜常服四制香附丸（见后），此症载《灵枢》内，人鲜知者，特表而出之。
经闭不通
妇人女子经闭不行，其候有三。乃脾胃伤损，饮食减少，气耗血枯而不行者，法当补其脾胃，养其气血，以待气充血生，经自行矣。不可妄用通经之剂，则中气益损，阴血益干，致成痨瘵之疾而不可救，所谓索千金于乞丐，棰楚日加，徒毙其生而已。一则忧愁思虑，恼怒怨恨，气郁血滞而经不行者，法当开郁气、行滞血而经自行，苟用补剂，则气得补而益结、血益凝聚，致成症瘕腹满之疾，所谓养虎自遗患也。一则躯肢迫塞，痰涎壅滞而经不行者，法当行气导痰，使经得行，斯之谓良工矣。
通治经闭
蚕砂饮：蚕砂四两，炒半黄色，用黄酒一斤半（甜酒亦可），用瓦罐煎滚汤，去蚕砂，将酒入瓶封好，温饮一二杯即通，甚效。如因脾胃损伤，血杜不行者，用加减补中益气汤：台党、白术各二钱，炙芪、柴胡各七分，归身、白芍、川芎、陈皮各一钱，神曲（炒）、麦芽（炒）、炙草各五分，姜、枣引，水煎服。更宜服参术大补丸、乌鸡丸，以经行为度。
如因气郁血闭不行者，用开郁二陈汤：陈皮、茯苓、苍术、香附（制）、川芎各一钱，半夏（制）、青皮、莪术、槟榔各七分，甘草、木香各五分，姜引，水煎服。更宜服四制香附丸，以经行为度。
四制香附丸，此妇人常用之要药也。净香附一斤（用酒、醋、盐水、童便各浸三日，焙研），乌药八两，共为末，醋糊为丸，开水下。
如因痰多者，用前苍莎导痰丸。更服上开郁二陈汤去莪术，加枳壳一钱服之。
有愆期未嫁之女，偏房失宠之妾，寡居之妇，庵院之尼，欲动而不能得遂，憾愤而不得伸，多有闭经之疾，含羞强忍不欲人知，致成痨瘵之病，终不可救者，宜用四制香附丸、参术大补丸，攻补兼行，庶几可瘳。此七情之变，无以法治者也。
有经闭不行，骨蒸潮热，脉虚者，用增减八物柴胡汤：台党、茯苓各一钱，炙草五分，归身、白芍、生地、麦冬、知母、柴胡，有汗加地骨皮，无汗加牡丹皮各二钱，淡竹叶十五皮，水煎服。凡妇人血虚有热者皆可服之，如热太甚服此不平者，加黑干姜一钱，神效。
有经闭发热，喉燥唇干，脉实者，用四物凉膈散：归身、川芎、赤芍、生地、黄芩（酒炒）、黄连（酒炒）、山栀（炒黑）、连翘、桔梗各一钱，生甘草、薄荷叶各五分，淡竹叶十皮，水煎服。凡血实形盛脉有力者，皆可服之。
经闭腹大如孕
此名石瘕。因行经之时，寒气自阴户而入，客于胞门，以致经血凝聚，月信不行，其腹渐大如孕子状。妇人壮盛者，半年之后，小水长而消矣。若虚怯者必成肿病，用温经汤：归身、川芎、赤芍、莪术、台党、炙草各五分，川牛膝、故纸、小茴炒，各一钱，姜、枣引，水煎服。更宜常服四制香附丸（见前），此《灵枢经》秘方也。
室女经闭遍身浮肿
室女月水初行不识保养，误用冷水洗手，血见冷水则凝不出，面色青黄，遍身浮肿，人作水肿治之不效，宜用通经丸，通血消肿即愈。
通经丸：三棱、莪术、赤芍、川芎、当归、紫菀、刘寄奴各八分，穿山甲一片，共为末，米糊为丸，酒送下。
妇女因开甑时为热气所冲面目肿大经水不通
旧蒸饭布（越旧越好），烧灰，用锅盖上气水（甑盖上气水亦可），调敷，随敷随消，经水亦通。无蒸饭布，用甑底烧灰亦可。
妇女疳疾经水不调面色黄瘦咳嗽烧热或吐血或不吐血不思饮食精神疲倦
熟地、干姜、当归、蒲黄、赤芍、甘草各三钱，小黑豆五钱，共研细末，另用肉桂三钱，去皮研末，入药拌匀，每用三钱，外加男子指甲七个，瓦上焙黄研细入药内。临睡时用热淡黄酒冲服出汗，不要受风，每日服一剂，共服四剂，其效如神。此四日只用开水红糖拌饭食，或食稀粥，千万不可另吃别物，并忌受惊气恼，是所至要。
经逆上行从口鼻出
此因食椒姜热毒之物，其血乱行，急用犀角地黄汤：犀角、白芍、丹皮、枳实各一钱，黄芩、橘红、百草霜（即锅底烟子，以烧草者为佳，烧煤炭者断不可用）、桔梗各八分，生地二钱，甘草三分，水煎，空心服数剂即愈。
又方：韭菜捣汁一盏，入童便半盏，蒸热服，极效。若无童便，其功稍缓。
又方：先以好陈墨磨水一盏服，其血立止，次用归尾、红花各一钱，水一盅半煎八分服。
经水从口鼻出咳嗽气紧
宜推血下行，当用红花散七贴，次用冬花散止咳下气，不须五、七贴，热去全安。
红花散：红花、黄芩、苏木各八分，花粉六分，水煎，空心服。
冬花散：冬花蕊、粟壳（蜜炒）、桔梗、枳壳、苏子、紫菀、知母各八分，桑皮（炒）、石膏、杏仁各一钱，水煎服。
经水房事相撞
俗名撞红。用明雄水飞净三钱，好酒冲服，一次即愈。
血崩不止
参看后老妇血崩方。灯心一根，蘸香油点燃烧大敦穴一下，即止。穴在两足大趾外侧甲缝内中间不上不下即是。如止而又崩，即在原处烧之。若原处起泡挑破烧之，无不止矣。此治崩症神效第一方也。止后再请名医用药调理，以免复发。
又方：凡妇女有血崩血枯之症，其头顶心必有红发数根，拔之烧灰酒调空心服，甚效。
又方：陈莲蓬壳烧灰存性五钱，棉花子烧灰存性三钱，共研末，米酒冲服，奇效非常。此仙人尹蓬头方也。
又方：胶血饮（见后老妇血崩方），最为神效。
又方：木耳炭火焙存性，研末一钱，崩轻用热酒调服，崩重以铁秤碗烧红投入酒内，俟酒热调服，立效。
又方：肥羊肉三斤，用水三十六碗，煮至十五碗，加入真大生地黄一斤，干姜、当归各三两，煮至三大碗，分作数次服之，甚效。此孙真人方也。
又方：制贯众末二钱（制法见后赤白带下第一方），酒冲服。因湿热而崩者极效。
又方：锅底烟子（以烧草者为佳，烧煤炭者断不可用），热酒冲服二三钱立止。
又方：真大生地二两切片，用好绍酒浸透，捣烂如膏取汁，再用当归、川芎各五钱，煎好和生地汁捣匀服之。遇危险者，如心口热，可救。
又方：旱莲草（查药物备要便知），煮鸡汤食之，立效。
又方：好肉桂（去皮）瓦上煅存性研末，空心米汤调服三钱。虚寒血崩极为神效。
又方：小公鸡一只，重半斤上下，去毛并肚杂，入好田州三七三钱，砂锅内蒸极融烂，空心服食即愈。
又方：陈棕烧存性，空心淡酒冲服三钱。
又方：树皮（又名楮树，又名构树）、荆芥各二钱，煎服，神效无比。
又方：盖墙头之破缸，槌碎如豆大，砂锅内炒热，加醋淬入，取醋饮之，立效。
又方：蚕砂、砂锅内炒黄为末，酒调服三四钱效。
又方：核桃肉五十个，灯火上烧存性，捣融（灯用麻油，别油忌用），作一次空心嚼食，神效。
又方：黄芪、真山药（炒）、苡仁米各七钱，当归炭四钱，阿胶（蛤粉炒珠）五钱，莲蓬炭、老棕炭各三钱，炒白芍二钱，荆芥炭一钱五分，煎服。日久不愈者，服之甚效。
又方：甜杏仁（苦者即桃仁，断不可用）去皮尖。烧存性为末，每服三钱，空心热酒服，诸药不效者，服此立止。
老妇血崩
凡妇人老年，骤然血海大崩不止，名曰倒经。速投此方，一剂其崩立止。如仍发热，以六安州茶叶三钱（如无，即用别项茶叶亦可），煎服一次，身热即退。再用六君子汤加当归、白芍调理而安。陈阿胶一两（米粉拌炒成珠，无则以陈黄明胶代之，总不如阿胶之妙），全当归一两，西红花八钱，冬瓜子五钱，用天泉水煎服，其渣再煎服之，方名胶红饮。此方传自异人，每治老妇血崩屡试如神。后见少妇大崩不止，屡服大料补剂血流反多，饮食不下，昏晕几次，势甚危笃，照此方减去红花一半服之，仍用六君子汤加当归、白芍调理全愈。叶天士云：初崩宜塞，久崩宜通，即此义也。红花能去瘀生新，不与桃仁同用，并不害事，切勿疑误。
崩中漏下五色
蜂窠焙枯研末五分，温酒下，神效。此张文仲方也。
崩久成漏连年不休
此中气下陷，元气不固也。宜用前加味补中益气汤，兼服鹿角霜丸：鹿角霜、柏子仁（去壳炒）、归身、茯神、龙骨（煅）、阿胶（蛤粉炒成珠）各一两，川芎七钱，香附（醋制）二两，炙草五钱，川续断一两五钱，共为末，山药五两研末，煮糊为丸。每服五十丸，空心温酒下。
白带白浊白淫
妇人常有白带、白浊、白淫诸疾，症固不同，治亦有别。白带者时常流出清冷稠粘，此下元虚损症也。白浊者，浊随小便而来，浑浊如米泔水，此胃中浊气渗入膀胱也。白淫者，常在小便之后来亦不多，此男精不摄，滑而自出，不治亦愈也。
治白浊方：陈皮、半夏（制）、白茯苓、白术、益智仁（盐水炒研）、苍术各一钱，炙草五分，升麻、柴胡各七分，姜引，水煎服。
赤白带下
带久不止者，专以补虚为主，宜服十全大补汤去地黄，加陈皮、半夏、干姜，更服参术大补丸（俱见前）以补脾胃之虚，及服补宫丸以补下元之耗。
补宫丸：鹿角霜、茯苓、白术、白芍、白芷、牡蛎（煅，童便炒）、真山药、龙骨（煅）、赤石脂各五钱，干姜（炒）二钱五分，醋煮为丸，空心米汤下。
又方：白术五钱，真云苓二钱，车前子一钱，鸡冠花三钱，水煎服。无论久近其效如神，百发百中。赤带用白鸡冠花，白带用赤鸡冠花，反之为炒。
又方：赤白带下，诸药不效，年久不愈，此乃湿热也。贯众一个，去皮毛，以好陈醋泡透，慢火烧熟为末，空心米汤下。每服二钱，亦百发百中之方也。
赤白带下脐腹疼痛
白芍二两炒，干姜五钱，共为细末，每服三钱，空心温米汤调下，效验如神。
五色带下
年久古砖一块，烧极红赤，以油煎面饼七个安放砖上，再用黄瓜根研末铺面饼上，加布两层，令病人坐上，使药气熏入腹中，当有虫出，治三五次，虫尽即愈。
种子门  ***************************
种子刍言
方书每载种子一门，诚属绵延宗祀之苦衷。窃谓子孙蕃衍，皆由祖宗积德，己身修善，上天赐以嗣息，使获多男之庆，得遂燕翼之谋，所关非浅，岂可强求。每见富贵之家，年未四十，托名无子，借号体虚，广蓄姬妾，遍觅奇方，金石杂投，辛温并进，以为毓麟有望，谁知肾火炽而情欲肆，情欲肆而津液漓，神衰形丧，终叹无儿。兼之年寿不永，中道崩殂，而与寡欲多男之说不大谬哉。上天好生，挽回甚速，奉劝艰嗣君子，深体天心，广行阴骘，出言酝天地之和，居心存忠厚之意，兴房帏而勿求美色，淡嗜欲而毋斫乃躬，或敦宗睦本，或济急扶危，或流传善书，或创修寺院，或兴义学，或恤孤婺，或施艌助葬，或馈药送衣，或有力而独为，或无资而劝募，一切善事，次第力行，自然螽斯载吟，麟趾呈祥也。况夫人而求子，原为家业无人可付，宗祧无人可守耳。如有家业而乏子嗣，财已无主，不思修为，专图刻，继嗣觊夺，构讼多端，身未寒而家已破，仍饱他人之腹，徒增一己之愆，愚孰甚焉。何如以无主之财而作有用之事乎。伏愿求子者，勿恃药饵，坚守仁心，身其康强，子孙其逢吉矣。即或不然，早立应嗣，饮之食之，教之诲之，虽毛里不属，而怙恃有思，如同己出，亦可守祧也。有心求嗣者，当不河汉斯言。
保命延生种子戒期
娶妇必期偕老，生子必望长成。乃人有伉俪极笃而中道死亡，产育艰难而半途夭折者，只因肆情纵欲，暗犯禁忌而不自知也。《道经》云，男女交媾最有避忌，若犯所忌，天夺其算，神降之殃，生子丑貌怪相，性行不良，残疾夭扎，实有明验。故君子不独外色锄之务尽，即房帏之内，琴瑟之欢，俱有克治之道焉。兹将正色戒期录出，以为却病保生之一助也。
正月初一（名天腊，玉帝下界，校世人禄命，犯者削禄夺纪）、初三（万神都会，犯者夺纪）、初五（五虚）、初六（六耗）、初七（上会）、初九（玉帝诞，犯者夺纪）、十四（三元下降，犯者减寿）、十五（天宫诞）、十六（三元下降）、二十五（每月二十五日为月晦日，犯者减寿）、二十七（每月二十七北斗下降，犯者夺纪）、二十八（每月二十八人神在阴，犯者得恶疾）、三十（每月三十日司命奏事，犯者减寿，月小即戒二十九日）。
二月初一（犯者夺纪，每朔如此）、初三（文昌帝君圣诞，犯者削禄夺纪）、十五（老君诞，犯者夺纪，每月如此）、十八（先师孔子诞辰，犯者削禄）、十九（观童圣诞，犯者夺纪）、二十五、二十七、二十八、三十（俱同前）。
三月初一（同前）、初三（玄天上帝诞，犯者夺纪）、初九（牛鬼神出世，犯者产恶胎）、十五（同前）、十六（准提菩萨诞，犯者夺纪）、十八（中岳帝诞，犯者夺纪）、二十五、二十七（俱同前）、二十八（东岳帝诞，犯者夺纪）、三十（同前）。
四月初一、初三（俱同前）、初四（万神善化，犯者失音）、初八（释迦佛诞，又善恶童子降，犯者血死）、十四（吕纯阳祖师诞，犯者削禄夺纪）、十五（钟正阳仙师诞，犯者夺纪）、二十五、二十七、二十八、三十（俱同前）。
五月初一（南极长生大帝诞，犯者减年）、初三（同前）、初五（名地腊，五帝考校生人官爵，犯者削禄夺纪）、初五、初六、初七、十五、十六、十七、二十五、二十六、二十七（以上九日名九毒日，犯者得病损寿。若十五日子时犯者，主三年内夫妇皆死，经验多人。十六为天地造化万物之辰，尤忌，犯者大凶）、十三（关圣帝君降神，犯者夺纪）、二十七、二十八、三十（俱同前）。
六月初一、初三、十五（俱同前）、十九（观音得道）、二十三（火神诞）、二十四（关圣诞、雷祖诞，犯者夺纪）、二十五、二十七、二十八、三十（俱同前）。
七月初一、初三（俱同前）、初七（道德腊，五帝校人善恶，犯者夺纪）、初十（阴毒日）、十五（中元地官校籍，犯者夺纪）、二十五、二十七、二十八（俱同前）、三十（地藏菩萨诞，犯者夺纪）。
八月初一（同前）、初三（司命灶君诞，又北斗星君诞，犯者重病夺纪）、初十（北岳帝诞，犯者夺纪）、十五（太阴朝元之辰，官焚香守夜，犯者太凶）、二十五（同前）、二十七（至圣先师孔子诞，犯者削禄夺纪。或云二十一，非二十七日，未知孰是）、二十八、三十（同前）。
九月初一（南斗降神，犯者夺纪）、初一至初九（此九日为北斗下降日宜斋戒，又初九斗母诞，犯者男女俱陷黑簿，亥时犯者、夫妇双亡）、十五（同前）、十七（金龙四大主诞）、十九（观音出家，犯者困苦）、二十五（同前）、二十七、二十八（俱同前）、三十（药师佛诞）。
十月初一（民岁腊，犯者夺纪）、初三（同前）、初五（诸神下会，犯者大凶）、初六（天曹考察，犯者大祸）、初十（西天王降，犯者暴亡）、十五（下元水官校籍，犯者夺纪）、二十五（同前）二十七（北极紫微大帝诞，犯者夺纪）、二十八、三十（俱同前）。
十一月初一、初三（俱同前）、初六（西岳帝诞）、十一（太乙救苦天尊诞）、十五（同前）、十七（阿弥陀佛诞，犯者夺纪）、十九（太阳诞，犯者夺纪）、二十五（掠刷大夫降，犯者大凶）、二十七、二十八、三十（俱同前）。
十二月初一、初三（俱同前）、初七（犯者恶疾）、初八（王候腊，初旬戊日亦是，犯者得病）、十五（同前）、十六（南岳帝诞）、二十（天地交泰，犯者夺纪）、二十四（司命上奏人间善恶）、二十五（玉帝三清巡视诸天，定来年祸福，犯者得病损夺）、二十七、二十八（同前）、除夕（诸神考察，犯者得病损寿）。
每岁四立、二分、二至、社日、三伏日、庚申、甲子日、祭祀前斋戒日、父母诞日、讳日、夫妇诞日、本命日、疾风暴雨、雷电晦暝、日月薄蚀，犯者大凶，受祸得病。酷暑严寒，病余产后，过醉空腹，远行郁怒，犯者得病损身。停灯行房，最干神怒，以上各期，先夜即须谨戒。盖半夜交子，昼长夜短者，二更后将即交子时，不可不慎。谨按《礼记·月令》：日夜分，雷乃发声，先雷三日，奋木铎以令兆民曰：雷将发声，有不戒其容止者，生子不备，必有凶灾。可知禁忌，自古有之。日长至，则曰止声色，毋或进。日短至，则曰去声色，禁嗜欲。盖冬夏二至，阴阳相争之时，最难保护，前后数日皆宜绝欲。至于高山大川之上，日月星辰之下，神庙寺观之内，井灶尸柩之旁，及一切非其地，非其时，俱宜严戒。
兹刻始于拙庵秦太史，流传已遍，此本校定最准，删繁就简，止择最重者录之。盖禁忌太繁，奉行恐怠也。若能避忌，必臻上寿，若反是无不受祸。语云：乐极生悲，纵欲成患。谨劝世人，须为长久之欢，弗逞暂时之乐。盖欲浓则暂，欲淡则长，其理不爽，其事不诬也。笃信者，另以小纸将日期录出，贴出壁上，每逢禁忌必谨遵之。
求嗣得孕法
昔褚澄言：男精泄于先，而女精后至，则阴裹阳主男孕；女精泄于先，而男精后至，则阳裹阴主女孕。又云：月信初尽，其浊气未净而交媾即女。务待经止两三日，则女体虚而浊气尽，再男子保养月余，阳胜于阴，定成男孕。又论子宫左右，如男精泄于妇人之左生男，右则生女。男清女浊、男左女右，阳壮阴衰之至论也。夫疾风暴雨，或醉饱或服春药而受胎者多夭。必俟天气晴明、日暖风和、明星亮月而受胎者，多聪明富贵。倘时令不正，或迷雾气怒而受胎者，多愚蠢贫贱。或雷电之候而受胎者，定生怪状之物，诚不可不慎也。
种子诸方
调经种子汤：归身、川芎、吴萸各一钱，熟地、制香附各一钱五分，酒芍、茯苓、丹皮各八分，延胡索、广皮各七分，生姜三片。若经水先期者色必紫，加条芩八分，过期者色必淡，加官桂、干姜、熟艾各五分，水一碗半煎八分，经水至日空心服，渣再煎临卧服。一日一剂，服至经止两三日，交媾即孕。经期准而不受孕者，用续断、沙参、杜仲、当归、益母草、制香附各二钱，川芎、橘红、砂仁（炒研）各五分，红花三分，经来时煎服四剂，下期再服必孕。又经通不受胎者，凡参晒干磨粉，每日用二钱，陈酒送下，两月内即孕，无有不灵。
丁公仙枕方：丁公、讳其泰，康熙时人，曾任山西总兵，年逾七十无嗣，遇异人授此方，不二年精力强壮，至八十一岁，已生二十一子矣。其方：用槐木薄板做枕一个，高三寸三分，宽四寸五分，长一尺二寸，如天盖地式，面上钻孔一百二十八个，如桐子大，用后药装入枕中，百日后诸病消除，精神倍长，寿高子多，真仙方也。如夫妇皆以此作枕，更见奇效。其药料三五个月一换。真川椒、桔梗、荆实子、柏子仁、姜黄、吴茱萸、白术、薄荷、肉桂、川芎、智仁、枳实、全当归、川乌、千年健、五加皮、蒺藜、羌活、防风、辛夷、白芷、附子、白芍、藁本、北细辛、猪牙皂、芜荑、甘草、荆芥、菊花、杜仲、乌药、半夏、苁蓉，共三十四味，每味一两，务要顶好鲜明咀片，研为细末，绢袋盛之，装入枕中。
赤脚大仙鱼膘种子丸：此方系云南大理府周姓年老无子，遇异人传授此方，服至月余，自觉目明身健，发黑髯乌，连生七子，寿至九十有七。此方专治身体虚弱，老少酒色过度，头眩、耳鸣、目花，腰膝酸疼，四肢无力，自汗盗汗，下元虚损，梦遗精滑，阳萎。或男子精寒肾虚，阳物不举，不能久坚，元阳衰败。或女人血寒气弱，子宫久冷，赤白崩带，经水不调，久不受孕，服此方立效。有子者服之亦可却病保元。肥当归（酒洗、晒干）淫羊藿（去枝梗荆刺，羊油酥更妙）、白莲蕊（拣净，去灰土）、肉苁蓉（酒洗晒干）、川杜仲（去皮、青盐水炒断丝）、菟丝子（淘净灰土，用甜酒浸一宿，又以水煮，再用酒煮成饼晒干）、沙苑蒺藜、（皮货店带者为真，碧绿猪腰形者佳，去灰土，分四股，青盐、人乳、老酒、童便各伴二两，微炒）各八两，真云苓（去皮切片，人乳拌蒸晒干）、甘枸杞（红色肉厚者，拣净去蒂）各四两，牛膝（肥长者佳，去芦切片，酒洗晒干）、固脂（拣净，青盐水炒）各六两，上白鱼膘一斤（蛎粉炒成珠磨细），上好肉桂二两（去粗皮，切片，不可见火），大附子二个（每个重一两四钱，去脐切四块，以甘草水浸七日，每日一换，至期用面半斤裹好，放炭火中煨熟，切片焙干），此附、桂二味，年老并虚弱者可用，壮实者少用。以上诸药各依泡制，共为细末，炼蜜为丸如梧子大。每早服百丸，盐开水下，晚服百丸，陈黄酒下，甜酒亦可。
四奇种子丸：粉龙骨（五色者佳，瓦上煅）、锁阳（醋洗）、北细辛（水泡一夜，晒干）、阳起石（见太阳跳动者佳）各三钱，早黄桂花（人乳拌晒）、旱地浮萍（要肥大者）、吴茱萸（醋泡过一夜，炒）、上肉桂（去皮）各二钱，紫梢花（色润紫者佳）、石榴皮（瓦上焙干）、砂仁（去壳，烧酒洗，焙干）、肉苁蓉（红色者佳，焙干）、川椒（要开口者）、枸杞（去核炒）、麝香（用当门子）、白芷（铜器内炒黄）、闹杨花（焙）、象皮末、真鸦片各一钱，高丽参芦五钱，蓖麻子四十九粒（去壳去油净）共为末，炼蜜为丸如小龙眼肉大，丁香油为衣。每于经净七日之内，先放一丸入阴户内，待一顿饭时药化，然后行事，紧暖如御处女，十产九男，神应无比，不可轻视。然种子务宜节欲，若借此淫佚无度，不惟无子，且恐伤生，不可不慎。
种玉酒：治妇女经水不调，血气不和，不能受孕。或生过一胎之后，停隔多年，服此药酒，百日即能受孕。如气血不足，经滞痰凝者，服至半年自然见效。若受胎之后，须服保胎磐石散（见胎前门），可保无病，神应非常。全当归五两切片（此能滋养血气），远志肉五两（用甘草汤洗一次，此能散血中之滞，行气消痰），二味用稀夏布袋盛之，以好甜酒十斤安药浸之，盖好，浸过七日后，晚上温服，随量饮之，慎勿间断。服完照方再制。再月经来时干净之后，每日用青壳鸭蛋一个，以针刺孔七个，用蕲艾五分，水一碗，将蛋安于艾水碗内，饭锅上蒸熟食之。每月多则吃五六个，少则二、三个亦可。
羊肾酒、涌泉膏、种子兜肚方　均见备用诸方门。
子宫寒冷不能受孕
吴萸、川椒各八两，为末，炼蜜为丸弹子大，棉裹入阴户中，日夜一换，一月后子宫温暖，即可成孕。
又方：硫黄煎水常洗，效。
胎前门  ***************************
保产诸方
保产无忧方：专治一切产症，有胎即能安胎，临产即能催生。不拘月分，凡胎动不安，腰酸腹痛，一服即安，再服全愈。临盆艰危者，一服即生。横生逆产六七日不下，及儿死在腹中命在须臾者，亦一服即下。怀孕者七个月即宜预服，七个月服一剂，八个月服二剂，九个月服三剂，十个月亦服三剂，临产服一剂，断无难产之患，百发百中，功效如神。紫厚朴（姜汁炒）、蕲艾（醋炒）各七分，当归（酒炒）、川芎各一钱五分，生芪、荆芥穗各八分，川贝母（去心净，为末，不入煎，以药冲服）、菟丝子（拣净，酒泡）各一钱，川羌活、生甘草各五分，枳壳（面炒）六分，白芍酒炒二钱（冬月只用一钱）药须照方拣选炮制后，用戥称准，不可加减分毫，引用老生姜三片，水二大钟，煎至八分服，预服者空心温服。临产及胎动不安并势欲小产者，皆临时热服。如人虚极，再加人参三、五分更妙。已产后此药一滴不可入口，切勿误服。此方药剂分量虽轻，功效甚大，不论强弱老少皆宜。
佛手散：治胎气受伤，或子死腹中，疼痛不已，口噤昏闷，或心腹胀满，血上冲心，服之生胎即安，死胎即下。又治横生倒产，须先安卧，将此药煎服，再行安卧，自然顺生。若儿手足在外，未能收入，切不可乱动，惟少以食盐涂儿掌，用指甲轻搔之，又以盐摩母腹，安卧一时自然收入。药宜早备，以资急用。当归一两，川芎六钱，水七分酒三分，同煎至七分服。若治横生倒产及死胎，则加黑马料豆一合，炒焦，乘热淬入水中，加童便一半煎药服，少顷再服一剂，神效。此方又治产后腹痛，发热，头痛，能逐败血，生新血，除诸疾。
加减芎归汤：专治难产及阴气虚弱，交骨不开，催生如神。药宜早备，以资急用。当归一两，川芎七钱，生龟板手大一块，醋炙研末（药店多以熬过龟胶之板混用，必自行看过实系生龟板，方能见效），妇人乱发蛋大一团（瓦焙存性），用水二碗煎一碗，如人行五里之久即生。若死胎，亦即下也。有人产门不开，两日未生，服此一剂即产，真圣药也。
安胎饮：专治妇人惯于堕胎，屡试神验。平时无小产之患者，服此亦妙。一妇人小产六次，百药无效，后服此方连生数子无恙，屡试如神，百发百中，真保胎第一方也。莲肉（去心不去皮）、家用青萱麻（洗净胶）、白糯米各三钱，水煎去麻，每早连汤服一次，或服汤不服莲肉、糯米亦可。小产由于房劳伤损足三阴，肾伤则精气不固，肝伤则血热妄行，脾伤则胎元自堕。莲肉清君相之火而能涩真气；萱麻利小便而通子户，清淫欲之瘀热；糯米补益脾阴，能实阳明空窍，使胎不妄动而胎气自安。以五谷果实为方，诚王道之剂也。
泰山磐石散：治妇人血气两虚。或肥而不实，或瘦而血热，或肝脾素亏，倦怠少食，屡有堕胎之患。此方和平，兼养脾胃气血。觉有热者倍加黄芩，少用砂仁；觉有胃弱者多用砂仁，少加黄芩。更宜戒恼怒、欲事，并酒醋辛热之物，可保无堕。台党、炙芪、川芎、黄芩、川续断各一钱，白芍（酒炒）、熟地各八分，白术二钱土炒，炙草、砂仁各五分，糯米（三钱），用泉水煎服。但觉有孕，隔三五日常用一服，过四个月方保无虞。其药渣可倾入河池内与鱼食之，以有糯米故也。徐东皋曰：妇人凡怀胎两、三个月，惯要堕落，名曰小产。此由体弱气血两虚，脏腑火多，血分受热所致。医家安胎多用艾、附、砂仁热补之剂，是速其堕矣。殊不知血气清和，无火煎烁，则胎自安。大抵气虚则提摄不住，血热则滥溢妄行，欲其不堕得乎？香附虽云快气开郁，多用损正气，砂仁快脾，多用亦耗真气，况香燥之性，血气两伤，求以安胎，适所以损胎也。惟泰山磐石散、千金保孕丸二方，能夺造化之妙，百发百中，神效非常。
千金保孕丸：治妊妇腰背痛，惯于小产，服此方可免堕胎之患。厚杜仲四两（切片，用白糯米炒断丝）、川续断（酒拌炒）二两，共为末，以山药六两煮糊为丸如桐子大，每服八九十丸，用米汤空心送下。戒恼怒、忌食酒醋、猪肝、发火等物。
小产保胎方：杜仲一斤，切片用盐水浸七日，其水每日一换，铜锅缓火炒断丝，研细末，另用黑枣一斤，以陈黄酒二斤（甜酒亦可），煮极化去皮核，和杜仲末杵为丸如桐子大，每日早起用淡盐汤送下三钱。此方百试百效，切勿妄行增减。如向在三月内小产者，服至六七月可止。如在五七月小产者，服至八九月可止。
孕妇恶食呕吐
其症颜色如故，脉息平和，但觉肢体沉重，头目昏眩，择食，恶闻食气，好食酸咸。甚者或作寒热，心中愦闷，呕吐痰水，胸膈烦满，恍惚不能支持。轻者不服药无妨，乃常病也。如重而不能饮食者，用台党、砂仁（炒研）、甘草各一钱，白术、香附（童便炒）、真乌梅、陈皮各钱半，姜引，水煎，食远服。
又方：食盐三分，煨姜六分，竹茹三分，老米一撮炒，砂糖三钱，煎水，徐徐服之。如有蛔虫吐出，加花椒二分，乌梅三个，煎服立效。
孕妇吞酸
孕妇伤食，腹满吞酸，恶心不喜食者，用加味六君子汤：台党、白术、半夏、陈皮、茯苓、炙草、枳实（炒）、神曲（炒）、砂仁（炒）各五分，姜引，水煎，食后服。
孕妇头痛
因外感头痛者，此虚也。加味芎归汤：川芎、当归各钱半，黄芩（酒炒）、白术各一钱五分，细茶叶二钱，水煎，食后服。
孕妇目鼻咽喉唇口诸病
孕妇专以清热为主。目、鼻、咽喉、唇口诸病多属热也。用吴茱萸五钱研末，好温醋调敷两足心，用布包好，过一日夜，足心如觉发热即愈。如尚未愈，连换数次，再敷一日夜无不愈矣。屡试如神。或用凉膈散各随其症加减用之。
凉膈散：条芩、川连、栀子（各酒炒）各八分，连翘、甘草、桔梗各一钱，薄荷五分，水煎服。目赤痛者，前方加当归、川芎、羌活、防风、菊花各一钱，竹叶引。鼻血不止者，前方加当归、生地各一钱，茅花一大团，姜引。或照卷一鼻部第一方治之，万无一失。咽喉痛者，前方加牛蒡子（炒，杵碎）一钱。口舌生疮者，只依本方姜引。
孕妇口渴
此血少三焦火炽所致。用归身、白芍、川芎、生地、熟地、川柏各一钱，水煎服。
孕妇咳嗽
如初得之恶风寒，发热，鼻塞，或流清涕者，宜发散，用加减参苏饮：台党、紫苏、陈皮、茯苓、甘草、枳壳、桔梗、黄芩、前胡各一钱，姜引，薄荷叶（少许）水煎，食后服，得微汗即愈。
如久嗽不已，谓之子嗽，引动其气恐其堕胎，用台党、白术、茯苓、炙草、苏叶、阿胶、桔梗各等分，水煎，食后服。
又方：川贝母去心，面炒黄，去面研末，砂糖为丸如芡实子大，口中含化一丸极妙。又卷三咳嗽门内杏仁、百合各方亦可用。
孕妇心痛不可忍
此胎气不顺，宜用顺胎散：草果一个，元胡八分，五灵脂一钱，滑石八分，酒煎，半饥服。
孕妇心忡
猪心一个不下水，用水一碗煎汤，朱砂（飞净）三分，调服。或用加味参麦散（见产后门）、产后不语方更妙。
胎上冲心
葡萄一两煎汤服即下。或用前吴萸敷脚心方更妙。胎安即洗去为要。
孕妇乳肿
或两乳或一乳肿痛，作冷作热，名曰内吃。用皂角一条，烧枯存性，酒送下立消，不复发矣。其乳痈、乳岩各症均见卷二乳部内。
孕妇腹痒
取铁箭头（旧用针线袋亦可）安卧席下，勿令妇知及他人知。又肚腹部有肠痒方，亦可用也。
孕妇腰痛
猪腰一对（要一猪所生者，去白膜），青盐四钱入猪腰内，火内烧枯研末蜜为丸，空心酒送下即愈。或用前千金保孕丸更妙。
孕妇小便不通
此胎压尿胞不得小便，心烦不卧，名曰转胞。用保生无忧（方见前）服一剂，胎即升上，自能小便。百发百中，神效非常。
又方：贝母、苦参、当归，等分为末，炼蜜为丸黄豆大，每服三丸，多至十丸即愈。
又方：猪尿脬吹胀，以翎管安上插入阴户小便孔内，捻脬气吹入即通，极效。如小便少而涩痛，查后子淋方治之。
孕妇大便虚急不出
此症脾土燥，大肠涩，不可用硝、黄等药。宜用枳实二钱，水二碗煎七分，不拘时服。体弱者少服。
孕妇泄泻
以补中安胎为主，白芍二钱，生地、川芎、当归各一钱水煎服。如发热而渴者为热，本方加条芩一钱），不渴者为寒，本方加干姜五分，乌梅一个为引。
如渴泄久不止者，台党二钱，白术三钱，甘草八分，白芍（酒炒）、茯苓各钱半，诃子肉、干姜一钱（炒），乌梅一个，水煎，食前服。
如久泄大渴者，茯苓、炙草各一钱，藿香五分，木香、干姜各二钱半，水煎时时服之。
孕妇痢疾
以清热和胎，行气养血为主，虚坐努力者，防其损胎。用当归黄芩芍药汤：当归、黄芩、黄连、白芍、焦术、枳壳、茯苓、生地、陈皮、生草各一钱，木香五分，乌梅一个，水煎，空心服。
如久痢不止，用黄连阿胶汤：黄连（炒）、阿胶（炒）、台党、白术、茯苓各一钱，干姜（炒）、炙草各五分，木香七分，乌梅三个，姜、枣引，水煎，食前服。
又方：用鸡蛋一个，破孔如指头大，以银簪搅匀，加入黄丹五分，用纸封口，在饭上蒸熟食之即愈，神效非常。
又方：荷叶蒂七个，烧枯存性，研末酒下，极效。
孕妇疟疾
凡孕妇病疟，不可轻用截药，恐致损胎。用柴胡知母汤：柴胡钱半，台党、黄芩、归身、知母、白术各一钱，甘草五分，姜、枣引，水煎，多服，以平为期。
如疟久不退转甚者，用七圣散：柴胡、黄芩、炙草、知母、常山、酒炒。草果仁各钱半，真乌梅三个（去核），水酒各半煎，临发五更服之，宜露一夜荡温服。忌生冷、鸡鱼。或用卷十五疟疾门外治各方最稳而效。
孕妇霍乱
其症心腹绞痛，上吐下泄，用紫苏、条芩、白术各钱半，藿香叶、陈皮、甘草各一钱，砂仁（炒）五分，姜、枣引，水煎服。
孕妇中暑
凡盛暑时，中其暑热之毒者，其症发热而渴，自汗、精神昏愦，四体倦怠、少气，用清神和胎饮：台党、白术、炙草、炙芪、黄芩、黄连、知母、麦冬各一钱，五味十五粒，水煎服。
孕妇中湿
凡孕妇或早行感雾露之气，或冒雨，或久居潮湿之地，或汗出取冷水浴之，其症发热，骨节烦疼，体重头痛，鼻塞，用黄芩白术汤：条芩、白术各五钱，苏叶二钱五分，生姜五片，煎水服。
孕妇中风
凡孕妇中风，或手足拘挛强直，或卒倒昏闷，口眼㖞斜，手足瘛疭，口噤不语，不可用常治中风之法，只以补虚安胎为本，兼用搜风之剂。台党、川芎、白芍、茯苓、生地、白术、归身、炙草、黄芩、黄芪、防风、羌活、秦艽各二钱，姜、枣引，水煎，多服，以平为度。
如牙关紧闭，痰气壅塞，不知人事，先用黄蜡、枯矾、麻黄各四分，为末，共溶化，搽上牙关，再用上方服之。
孕妇瘫痪
此症手足不能动，乃胃中有痰，凝聚血气所致。宜用乌药顺气散，见（调经门）或照卷十四瘫痪门外治各方治之。
孕妇遍身搔痒
此症有风，不可服药，用樟脑调酒擦即愈。或照卷十六遍身搔痒外治各方治之。
子悬
前五篇有吴萸敷足心方，用之神效。胎安即洗去为要。
孕妇五、六月以后，胎气不和，上凑心腹胀满疼痛者，谓之子悬。用紫苏饮：紫苏、陈皮、大腹皮、川芎、白芍、归身各一钱。潞党、炙草各五分，姜五片，葱白七寸，水煎，空心服。
子烦
孕妇心惊胆怯，终日烦闷不安者，谓之子烦。用人参麦冬散：党参、茯苓、麦冬、黄芩、知母、生地、炙草各一钱，竹茹一大团，水煎，空心服。
子痫
孕妇忽然眩晕卒倒，口噤不能言，状如中风，须臾即醒，醒而复发，谓之子痫，乃气虚挟痰火之症也。用清神汤：党参、白术、茯苓、炙芪、炙草、麦冬、归身各一钱，姜、枣引，水煎，食后服。兼服琥珀寿星丸。
琥珀寿星丸：安神定志，去风化痰。天南星一斤，掘地作坑深二尺，用炭火二十斤，于坑内烧红去炭扫净，用好酒五升浇之，将南星趁热放坑内，用瓦盆急盖定，以黄泥封固，经一宿取出，焙干为末，入琥珀末一两，朱砂末五钱和匀，以生姜自然汁煮如面糊熟，再入獖猪心血三个（阉割者为獖猪），搅匀，和为丸如梧子大，朱砂为衣，每服五十丸，党参煎汤下，日服三次，神效。
子肿
孕妇面目身体四肢浮肿者，此胎泛滥，谓之子肿。用加味五皮汤：大腹皮、生姜皮、桑白皮、白茯苓皮、白术、紫苏各味等分，枣引（去核）水煎。另用木香磨浓汁三匙入内。
又，孕妇腹大有水气者，亦名子肿。用鲤鱼汤：白术二钱，茯苓钱半，归身、白芍各一钱，生姜、陈皮各五分，活鲤鱼一个，约重八九两，煮汁一盏半去鱼，以鱼汤煎药服，甚效。
孕妇自六七个月以来，两足肿大，行步艰难，脚指间有黄水出，此名子气，亦多有之。未备医治，生子之后其肿自消。重者用茯苓汤：云苓、白术、陈皮、香附、乌药各一钱，炙草五分，紫苏五分，木瓜三片，姜引，水煎，空心服。
子满
孕妇至七八个月胎已长成，腹大腹满逼迫子户、坐卧不安，谓之子满。用束胎饮：白术、黄芩、苏叶、枳壳、大腹皮各钱半，砂仁五分（连壳略研），炙草三分，姜引，水煎，空心服。
子淋
孕妇小便少又涩痛者，谓之子淋。用加味木通汤：木通、生地、条芩、甘草梢、麦冬、赤芍、党参各一钱，淡竹叶十五片，灯心一撮，水煎，空心服。
子鸣
气足时子在腹中鸣者，谓之子鸣。此由孕妇或欠身向高处取物，子在腹中失脱口中所含疙瘩，故啼。治法：或令孕妇作男子拜状，或以豆撒地令孕妇检之，子复含着则止矣。
孕妇无故心虚惊恐悲泣状若遇邪
此脏躁症也。用甘草三两，小麦一升，大枣十枚，用水六升煎三升去渣，分三服温服即效。再服竹茹汤数服以和之。
竹茹汤：台党、麦冬、茯苓、炙草各一钱，小麦一合，青竹茹鸡子大一团，姜三片，枣五枚，水煎，食后服。
孕妇至七八九个月内忽然声哑不语
此少阴血脉下养于胎，不能上荣于舌，生子之后自能言语，非病也，不可服药。莫信庸医图利，只以饮食补之。
孕妇忽然倒地
此乃血养儿胎，母欠精神承胎不住，眼目昏花，一时倒地，不须服药，只以饮食补之可也。
胎动不安
用前八篇吴萸敷足心方最妙，胎安即洗去为要。
丝瓜二个（又名水瓜，又名线瓜），煎水服即愈。如无丝瓜或藤亦可，或用保生无忧方最妙。
胎动下血不止
保生无忧方服之即止。
又方：取白蜡一团如鸡蛋大，煎三五滚，对好酒服，立愈。十日内忌食鸡。
又方：五倍子末，酒调服二钱，神效。
扑跌胎动腹痛下血
砂仁不拘多少，放熨斗内，慢火炒，热透，去筋膜为末。每服二钱，热酒下，即安。功最神效。
孕妇漏胎
漏胎者，谓既有孕而复下血也。女子之血在上为乳汁，在下为经水，一朝有孕而乳汁经水俱不行者，聚之子宫以养胎也。今胎漏下。则是气虚血虚，胞中有热，下元不固也。宜用台党、白术、归身、赤芍、熟地、黄柏、知母、阿胶、艾叶、条芩、炙草各等分，姜、枣引，水煎，食远服。兼用杜仲丸。
杜仲丸：杜仲（姜汁炒）、川续断（酒炒）各二两，共为末，枣肉捣和为丸如梧子大，每服三十丸，宜与后胡连丸间服。
胡连丸：安胎圣药也。条芩四两（以沉水为佳），白术（无油者）四两，莲肉（去心）二两，砂仁（微炒）、炙草各一两，共为末，用山药多煮、糊为丸，米汤下。
小便多而动红势欲小产
葱头一大把，约二三十根，煎水服，立止如神。止后仍用煎保生无忧方服之。
误服药胎欲坠
生白扁豆去皮来末，米汤调服即安。或煎浓汁服亦可。此症胎气已动未堕，口噤自汗，手强头低，似乎中风。人多不识，若作风治必死，慎之慎之！或用保生无忧方（见前）服之，极为妥效。
临产须知
凡孕妇未产数日前，胎必堕下，小水频数，此欲产也。慎重之家，于合用药物、惯熟稳婆，预宜备之，以防不虞。又干漆渣及破漆器，产时烧之，使产母闻得其气，无血晕之疾。又烧红石放盆内，以好醋浇之，房中转游数次，产母常闻醋气，亦无血晕。又用生韭菜一握，放在小咀瓦瓶中，以热醋浇浸，塞其大口，以嘴向产母鼻嗅之，亦止血晕。又取无病童男小便五六碗，净器收贮，临产之时，即温一二杯饮之，自无血晕。
产母房中，只令稳婆一二人，紧闭门户，忽使杂人往来，更禁人无事询问，大惊小怪。直待胞浆已动，儿身已转，逼近子门，不须用力，当此之时，产母呼痛，其身倾侧，护生者不可抱束其腰，恐致损儿，但扶其肩膊，勿令困倒。
临产时，如白蜜、滚开水、薄粥、美膳，常要齐备。如渴则取白蜜半盏，开水化开饮之，可以润燥滑胎，令其易产。如饥，即以薄粥、美膳与食之，令其中气不乏，自然易生。
如夏月盛暑之时，必用冷水洒扫房间，解其郁蒸之气。四面窗牖大开，以薄纸帐遮之，使产妇温良得宜，庶新血不致妄行，可免血晕。
如冬月严寒之时，必于房中四处燃火，常使和暖之气如春，更要闭其户牖，塞其穴隙，使邪气不入，庶免风寒之疾。
临产之时，凡合用水火柴炭，锅锥剪刀，麻绳线布，无一不备可也。
催生诸方
凡催生须当正产之矣，如临月忽然腹痛，或作或止，或一二日，或三五日胎水已来、腹痛不止者，名曰弄胎，又曰试痛，非当产也。有一月前忽然腹痛，如欲即产却又不产，此名试月，亦非当产也。不问胎水来与不来，俱不妨事，俱当宽心待时，至时瓜熟蒂落。即临盆之际，腹中气痛转胎，气壮者转身易，气虚者转身难。延缓时刻腹痛不已，俱非正产之时，切不可预先惊动，混服催药。直至腰腹一阵痛加一阵，痛极难忍，粪门挺急如欲大便，眼中时见金光，浆破血来，方是正产之候。若未至产时，误用催药，转动非时，以致倒产横生，为害不小。催生之方最多，世传兔脑、鼠肾等丸，虽属灵验，果当正产，服之自然有效。若非正产，如瓜果之未熟而摘，必致伤生害命，断不可用。惟保生无忧方（见前）服之，当生即生，不生亦能安胎。即横生倒产，胎死腹中，亦能顺生，毫无苦楚，百发百中，万应万灵。其药甚平，其功最大，诚千古不磨之方，切不可再好奇而轻忽也。
朱丹溪先生云：佛手散（见前）为催生圣药，又稳当又效捷，与保生无忧散功力相同。凡老妇并矮小女子，及体弱交骨不开者，服加味归芎汤（见前）尤极相宜。催生之药惟此三方最稳最灵，万无一失，切勿乱用别药。又牛膝一物，催生断不可用，服之血气下坠，必致两腿疼痛，叫号不已，惨不可闻，无药可治，死而后已。此名医秘传也。
又方：陈麦草（须取露天者更妙，无则用旧草帽之草亦可）每用一两，洗去尘灰，剪寸段，煎汤服，难产极效。此方须传穷乡僻壤、医药不便、及无力医药者，全活一命，阴功莫大。
又方：用新朱笔在黄纸上（无新朱笔用新墨笔亦可）写语忘敬遗四字，贴床柱及门窗上。凡有门窗之处，各贴一张。临产令产妇默念此四字即产，可免邪崇。
又方：用本年皇历面上钦天监印花烧灰、白开水送下，勿令人知，屡试屡验。
又方：用新笔墨纸净砚，写日月如箭急共五字，贴产妇房口并房内，如仍未生下，即用火焚此五字于净水中与服，即下矣。写此五字不宜挑勾。
又方：急采树叶一片，或花或草叶皆好，要新鲜青的，以净水贴在床背，勿令人知。
临产胡言乱语
用四焰灯火加朱砂入盏内，点之即安。四焰者、一盏内用四灯头是也。
临产晕绝不省人事
用生半夏如豆大，研末吹鼻中，得嚏即活。
临产艰难及气弱或矮小妇女交骨不开
一时难觅医药，用白蜜、麻油各半盏，煎至一半，服之立效。终不若加味芎归汤（见前）之妙。
难产
难产者多因产母仓惶坐草太早，或胞浆虽破儿身未转，或转未顺被母用力努责，以致足先来者谓之逆产，手先来者谓之横生，或漏其肩与耳与额者谓之侧产，或被脐带缠绊不得下者谓之碍产。仓卒之间，二命所系，不可无端嚷闹、大惊小怪，更不许稳婆混行动手，总以镇静为主。无论逆产、横产、碍产，将儿轻轻送入，用前佛手散服之，最稳最灵，并照以后各法救之。
救逆产
令产母正身仰卧，务要定心定神、不可惊怖，却求惯熟稳婆剪去手甲，以香油润手，将儿足轻轻送入，又再推上儿身必转直，待身转头正，然后服前催生之药，渴则饮以蜜水，饥则食以薄粥，然后扶掖起身，用力一送儿即生矣。此在稳婆之良，若粗率蠢人，断不可用，更不可使针刺足心，儿痛上紧，母命难保。
救横产
一切照上，仍将儿手轻轻送入再推上，摸定儿肩渐渐扶正即下矣。忌用针刺。
救侧产
亦令产母仰卧，俱如前法，稳婆用灯审视，或肩或额，或左或右，务得其真，以手法轻轻扶拨令正，仍服药食如前法，起身用力儿即下矣。
救碍产
产母仰卧，稳婆用灯审视，看脐带绊着儿之何处，仔细以手法轻轻脱取，服药食如前法，扶起用力一送即下矣。
一切横生逆产
佛手散（见前）最稳最效。
又方：灶心中土（两旁取者不效）研细，酒调服一钱，仍搽产母脐中，极效。
又方：用手中指点锅底烟子，于小儿足心画一×，即刻顺生。
又方：蜂蜜、真麻油各半钟，煎至一半服，立下。
盘肠生
当产之时，子肠先出，盘露于外，子随后生，产后而肠不收，此谓盘肠生也。盖由平日气虚不能敛束，血热易于流动，下元不固，关键不牢，以致如此。救治之法、于子下衣来之后，却命产母仰卧，稳婆先将子肠温水洗净，然后托起轻轻送入，推而上之，却令产母两足夹紧谷道，其肠自收上也。或取蓖麻子四十九粒，去壳捣烂，贴在顶心，候肠收尽而急去之。次者，或用冷水和醋、令人喷产妇面，一喷一收，以渐收之，此法最妙。或照后肠出各方治之。欲免其苦者，宜于此后无孕时，多服地黄丸加五味子一两，肉桂一两，以固下元之关键。及有孕时，多服胡连丸加台党一两以补气，又服三补丸以凉血。凡滑胎瘦胎之药不可轻服。如八月之时，再服八物汤加柯子、麦冬、粟壳，服十余剂，庶可免矣。各方俱见前。
如肠干不上，诸药不效者，以刀磨水少许洒润肠上，另用真磁石煎一杯兑酒服，自然收上。此扁鹊神方也。
临产儿尚未生有物先出形如胞衣
乃子宫也。此时儿尚未生，切勿用蓖麻子涂在顶心，以致误事，速将子宫纳入，服以补药（用前保生无忧散最妙）静候儿生，母子无恙。
胞衣不下
此因产母力乏，气不转运，或因血少干涩，或因子宫空虚而不下者，急用芡实叶（又名鸡头莲叶）一张，扯作二三块，煎水服，胎衣即破作二三块而下。又莲蓬壳一个，扯作二三块煎水服。或用荷叶扯碎功亦相同，神效无比。此数物须平时收存，以备急用。
又方：明矾三分，研末，开水冲服，立下。
又方：用竹杆于堂中正梁上戳三下，即下。
又方：用雄鸡一只，连毛破开去肠杂，盖孕妇脐上，鸡头向上，以布扎缚，即下，神效。
又方：生鸡蛋两个，去黄用白，好陈醋烧开冲服，即下。
又方：蓖麻子十四粒去壳，捣烂贴两足心，胎衣即下。衣下后，赶急将药洗去，久则恐肠出也。如肠已出，仍用此药敷囱门上肠自收入，药随洗去勿迟。
子死腹中
产母唇舌俱红者，母子无事。唇青舌红者，母死子活。唇红舌青者，母活子死。唇舌俱青者，母子俱死。用平胃散最为神效。
平胃散：专治胎死腹中。苍术（淘米水泡，炒）、紫川厚朴（姜汁炒）、陈皮各二钱，炙草五分，酒水各一种，煎至一半，加朴硝末五钱，再煎三五滚，去渣温服，其始即化为水而出矣。若仓卒制药不及，只用朴硝五钱，以温童便调下亦效。如胎未死，产妇舌不青黑，不可乱用。凡猫犬生子不下而叫号者，亦以此药灌之。
又方：用醋炒黄牛粪敷肚脐上，用布捆好，即下，神效。
产后门  ***************************
（胎衣不下，见胎前门。）
生子气绝不啼
胎衣来时，切勿断脐，即取小锅烧水，以胎衣放热水中，并以水浇脐带，俟暖气入腹，儿气即回，啼声发出矣。若先断脐带不可救矣。并参看小儿科保婴各法。
产后宜挤两乳
凡妇人初产，即将两乳放温热淘米水内揉洗，将乳挤出，乳孔内有白丝数条，用手扯去方与儿食，则小儿易于吸食，可免吹乳、乳痈等病。此秘法也。
产后乳汁不通
或初产之妇，则乳方长，乳脉未行。或产多之妇，则气血虚弱，乳汁短少。并用加味四物汤：归身、党参、川芎、赤芍、生地、桔梗、甘草、麦冬、白芷各一钱，水煎服。如因乳不行，身发壮热，胸膈胀闷，头目昏眩者，加木通、滑石末，水煎，食后服。更煮猪蹄汤食之，则乳汁自通。猪蹄一对，洗净煮烂，入葱调和并汁食之。又云，要入香油炒过穿山甲共煮，去甲食之，神效。或查卷二乳部内通乳各方治之。
产后阴户垂出肉线长三四尺触之痛引心腹
老姜三片，连皮捣烂，入真麻油二斤炒干，先用旧绸五尺折叠，轻轻乘起肉线，使之屈作二三团，纳入阴户。再用绸袋盛姜，使姜气就近熏之，冷则随换。熏一日夜收入大半，二日收尽，神效非常。肉线切不可断，断则不治，并宜禁风。
产后子肠掉出一截
凡妇人产后胞衣已下，有肠出一截俗名外衣，或肠上胞衣脱落未尽，不必惊慌，不必服药，用枳壳煎汤洗之，切宜避风。若怕风寒，不洗亦可，三五日后自然烂落。近日有人经验甚多，并不碍事，亦无后患。若肠出多者，则照后方治之。
产后肠出不收
真麻油三斤，炼熟入盆内，候温，令产妇坐盆中，另用皂角尖烧枯，去皮研细末，吹鼻中作嚏，即收。
又方：枳壳二两煎汤，温浸良久自入，冷则随换。或照肉线方（见前）治之，或照后子宫坠出方亦可。
又方：新鲜鲫鱼头，焙枯研细末，一半搽肠，一半酒服，即时收上。
产后子宫脱出
产后下一物如合钵状有两块者，子宫也，名阴，又名葫芦。用补中益气汤（见卷十一内外备用诸方）去柴胡，连服二三大剂，一响而收。并用荆芥穗、藿香叶、臭椿树白皮（炙）各六七钱，煎汤时时洗之。再用熟地、归身各二钱，川芎、白芍各钱半，台党三钱，水煎服数剂，可免后患。或照上肠出不收鲫鱼方，最效。
产后尿脬（音胞）脱出
棕树根和猪瘦肉久煮，去根食肉与汤，三五次自然收入，其效如神。
产后胎膜坠出
产后出一物如手帕，因临产用力大过，或肝痿所致，有粘席不得上者、乃胎膜也。照上子宫脱出方治之即入。
产后尿脬（音胞）破损小便直流
黄丝绢天生黄者三尺（用炭灰淋汁煮烂，以清水漂极净，剪极细碎），黄蜡五钱，白蜜一钱，白茅根、马庇勃各二钱，水二盏煮至一盏，空心服，服时须敛气，不得开口作声，如作声则不效。
又方：生成黄色丝绢一尺（照前制法），白牡丹根木一钱（研末），白芨一钱（研末）水二钟煮至绢烂，加糖食之。不宜作声，此名补脬散。观其补法有不可思议之妙。生丝造者曰绢，色黄者入血。丹皮连木者入里，色白者走气。二者皆能泻膀胱之火，引清气以达外窍。白芨性粘，功专收涩，能补五脏之破损。服之不作声。乃有效者，盖声出于五脏，有声则五脏之气动而来迎，无声则五脏之气静而安谧。所服之药不由五脏分布入肺，竟从胃口阑门分别清浊之路，由脂膜之络渗入膀胱之外膜，使白芨得以护外而为固也。《本草》载台州大辟剖出肺伤之处，皆白芨所补，信有是夫。
又方：云苓、陈皮、桃仁各一钱，台党二钱半，炙芪钱半，炙草五分，用猪尿脬（羊尿脬亦可）洗净煮汤，去脬入药煎好，空心服，亦不作声，多服乃效。血虚者加川芎、当归。
又方：大鲤鱼一条，取鱼鳞用油煎极酥脆，加盐、醋、姜汁拌鳞，蒸食立效。
产后症疽突出
先用连翘散，后用黄蜡膏立效。连翘散：炙芪、连翘、花粉、防风、栀子各一钱，甘草三分，水煎服。
黄蜡膏：黄蜡、枯矾、麻黄，以上各四分为末，用开水冲服。或用前子宫脱出诸方亦妙。
产后阴户生虫一对
此虫约长寸余，埋入土中数日，开视暴大如拳，名子母虫。以后再生一对。苦参一两（淘米水浸一夜，蒸熟晒开），使君子五钱，共研末，炼蜜为丸。每空心服三钱，服完再生一对，再服一料即可断根。
产后阴户翻出疼痛
名曰翻花，用泽兰叶四两，煎汤熏洗二三次，再加枯矾煎洗即安。又方：见后杂治门。
产后阴户不闭或脱出
石灰一斗炒黄色，以水二斗加入搅匀，澄清乘热熏之。
又方：温水洗软，用雄鼠屎（两头尖者是）烧烟熏之即愈。如阴户破烂久不收口，用白芨、白龙骨、诃子、烂蜂窠、黄柏炒，各一钱，研末。先用野紫苏煎水洗，拭干再用此药敷之。或银青散（见痈毒诸方门）敷之。均效。
产后阴户肿痛或手足弯屈不能伸舒
此下体受风故也。用葱白加乳香、同捣成饼敷之，一二日即愈。
又方：羌活、防风各一两，煎汤熏洗，亦效。
产后恶露不止
产后冲任损伤，气血虚惫，旧血未尽，新血不敛，相并而下，日久不止，渐成虚劳者，大补气血，使旧血得行，新血得生。不可轻用固涩之剂，使败血凝聚变为症瘕，及为终身之害，用十全大补汤（见前调经门）。如小腹刺痛者，四物汤加元胡索、蒲黄（炒）、干姜（炒）各等分煎服。
产后恶露不下
此有二症，治之不同。或因子宫素冷、停滞不行者，宜用黑神散（见后血晕方），此必小腹胀满刺痛无时也。或因脾胃素弱，中气本虚，败血亦少，气乏血阻，不能尽下，其症乍痛乍止，痛亦不甚，用加减八珍汤：台党、白术、云苓、炙草、归身、川芎、赤芍、熟地、元胡、香附，姜、枣引，水煎、食前服。
产后血崩
产后冲任已伤、气血未复，或姿情欲劳动胞脉，或食辛热鼓动相火，或因恶露未尽，固涩太速，以致停留。一旦复行，须要详审。先用四物汤倍加芎、归，再加党参，作大剂服之，扶其正气，然后随其所伤，加减调治。因于房劳者，本方加黄芪、炙草、阿胶（炒）、艾叶同服。因于心热者，本方加白术、茯苓、甘草、黄连（炒），因于固涩者，本方加香附、桃仁。如崩久不止，只用本方调石灰散服之。或用前调经门血崩各方，仍用前四物汤大剂，扶其正气。盖崩本非轻病，产妇得之，是谓重虚，尤不可忽也。
又方：荆芥穗五钱炒黑，煎服立止。
产后一月恶露重来血水不止倒地不省人事
此乃夫妇交媾，摇动骨节，血崩不止，急照上产后血崩因于房劳方治之，或照前调经门血崩各方施治亦可。
产后瘕块
此恶露不尽之害也。盖由产妇恶露不来，或来不尽，或产妇畏药，虽有病苦强忍不言，或主人与医坚执产后虚补之说，不可轻用去血之药，以致败血停留，久而不散，结成块依附子宫，防碍月水，阻绝嗣息，夭其天年。照痞疾门各方治之最效。
产后发狂
家萱麻蔸洗净切片，煎浓汁服，热退狂止。或用卷十四伤寒发狂外治方更妙。
产后乍见鬼神
心主血，血去太多，心神恍惚，睡卧不安，言语失度，如见鬼神。俗病不知，呼为邪崇，误人多矣。宜用茯神散：茯神、柏子仁、远志、党参、当归、生地、炙草各一钱，肉桂五分，獖猪心一个（阉割者为獖猪），水、酒各一盏，煎至一半，入童便一钟，调辰砂一钱，食后服。如心下胀闷，烦躁昏乱，狂言妄语，如见鬼神者。此败血停积，上攻于心，心不受浊，便成此症。用芎归泻心汤：归尾、川芎、元胡索、蒲黄、丹皮各一钱，肉桂七分，水煎，调五灵脂末一钱，食后服。
产后眼见黑花昏眩
昏眩出汗见后。此败血流入肝经，故眼见黑花，诸风振掉，皆属肝木，始为昏眩，用后清魂散加丹皮二钱，水、酒各一盏，煎至一半，入童便一钟同服。
产后血晕
产后昏眩卒倒，不省人事，口噤气冷，谓之血晕。此恶症也，不可救者多。若误作中风症，医直杀之耳。盖由坐草之时，不知用前防血晕等方，所以有此。其症有二，当分治之。如血来太多，卒然昏仆者，此气血两虚也，急用韭醋嗅法（见前临产须知），以待其醒。用泽兰叶、党参各一钱，芥穗、川芎各二钱，炙草八分，水、酒各一盏，煎一盏，入童便一钟，同服。
如血去少，恶露未尽，腹中有痛而昏眩者，用上法令醒，再用黑神散：黑豆一合炒，熟地、当归、肉桂（去皮）、干姜（炒）、炙草、白芍（酒炒）、蒲黄各二钱，如上法煎服。
又方：提起头发坐定，不可倒眠，急以烧红栗炭，或砖石、称锤等物投入陈醋内，对鼻孔熏之自醒。另用当归六钱，川芎三钱，芥穗三钱（炒黑），水煎，临服入好酒、童便和服，神效之至。
又方：五灵脂半生半炒为末，每服一钱，白滚水调下。如口噤者，用瓷调羹撬开灌之，入喉即愈。或用失笑散（见卷三各种气痛门）更妙。
又方：白纸三十张烧灰，热酒冲服，虽已死一日，打去一牙灌之亦活。
又方：干漆渣、破漆器烧烟熏之即醒。或干荷叶烧灰，温酒调服。
又方：照后华佗愈风散治之，最为神妙。
产后中风
产后正气暴虚，百节开张，风邪易入，调理失宜，风即中之，不省人事，口目蠕动，手足弯曲，身如角弓，此风外中者也。用愈风汤：羌活、防风、当归（酒洗）、川芎、白芍（酒炒）、肉桂、黄芪、天麻、秦艽各二钱，姜、枣引，水煎，热服。
又方：荆芥穗（除根不用）炒黑研末，每服三钱，童便调服。口噤则打开一牙灌入。或用荆芥五钱，不必研末，以童便煎好，待微温灌入鼻中，其效如神。或心头倒筑、吐泻欲死亦效。此华佗愈风散也。
又方：黑豆一茶钟，炒至烟起，再入连根葱头五个同炒，随入好绍酒一钟（或甜酒亦可），水钟半，煎至一钟温服出汗即愈。无论如何危急，莫不神效。此孙真人大豆紫汤也。
又方：一妇产后角弓反张，服大豆紫汤及独活汤而愈。后又于产后忽作此症，头足相反，相去凡二尺，数人强拗之不直，急用独活汤，连用三剂而愈。独活汤：独活、羌活、半夏、台党、茯神、远志、防风、肉桂、白薇、当归、川芎、菖蒲各一钱，细辛七分，炙草五分，姜三片，枣三枚，水煎服。
又方：此症曾见俞鲁堂先生医治两产母，一在严寒，一在盛暑，其症均在危笃，遍身发肿，恶露不行，牙关紧闭，诸医均用补剂罔效。俞见此症，毋庸诊脉，即令先觅粪坑陈年砖一块，用活水洗净，真陈绍酒五斤（陈甜酒亦可），放在钵内，用栗炭火将砖烧透，浸在酒内，提出复烧，如此三遍，其酒不过二斤，候酒温即令产母服一二杯。过半日其肿渐消，恶露频频即通，余酒陆续饮完，肿已全消，病已全愈。据俞医云：产后惊风，皆系误投补剂，及三朝后多食油腻，以致发热，恶露不行。今粪砖得温气，能通经络，以酒行之，经络一舒，恶露亦通，肿消病去矣。再如，产母素不饮酒，即用天泉水亦可。此系得诸异人传授，屡试屡验，真仙方也，慎勿轻视。再陈年粪坑砖又治麻痘不起，或忽然沉陷，医不能治，即用此砖如前法，或用天泉水制之，亦神效也。
产后中风声哑不语心口发红如镜
此症若紫色即重，黑色则难救矣。宜用诃子三四个，捣烂先炒过，后煎浓水灌之，少刻其妇人即大吐痰涎，重则再进一服即愈。如不见效，照前粪砖方并各方治之。
又方：用家中二三年陈米醋渣，要粘米的一握，拌盐炒焦，冲水一碗服下，其人少刻吐出痰涎一二尺长者即愈。
又方：鱼鳔烧灰，每服三钱，淡酒送下，连服二日即止。
产后肝虚风从内生
诸风振掉，皆属肝木。肝为血海，胞中之主也。产后去血过多，肝气暴虚，内则不能养神，外则不能养筋，以致神昏气少，汗出身冷，眩晕卒倒，手足扯动，此肝虚风自内生者。此用当归建中汤（见产后腹痛）加炙芪、台党各一钱，制附子五钱，姜、枣引，水煎服。不可饮热茶热水。如痰迷心窍，神气不清，恍惚昏眩者，用琥珀寿星丸（见胎前门子痫方），台党煎汤送下。
产后不语
人心有七孔三毛，产后虚弱，败血停积，闭于心窍（神志不能明了），故多昏瞆。又心气通于舌，心气闭则舌强不语也。用七珍散：台党、菖蒲、生地、川芎各一钱，细辛三分，防风、辰砂各五分研。水煎，调辰砂，食后服。又有言语不清，含糊謇涩者。盖心主血，血去太多，心血虚弱，舌乃心之苗，其血不能上荣于舌，故语之不出也。用加味参麦散：台党、麦冬、归身、生地、炙草、石菖蒲各一钱，五味子十三粒，先用猪心一个破开，用水二盏，煎至一半，去心入前药七分，食后服。并治怔忡有效。
产后风瘫
名曰产痿。盖由冲任血虚，心脾失养，故宗筋放驰不能束骨而利机关，令人手足痿弱，痰仲目眩，俗名产瘫。若以降火滋阴，破气破血为治，荣卫愈伤，终身废弃，再莫能挽。初起之时，宜加味四君子汤：台党、当归各三钱，黄芪、白术各一钱，茯苓一钱，半夏八分，陈皮、炙草各五分，水煎，空心服。
又方：大红野蔷薇花子一两，酒煎服。初起者一服即愈。如日久两手不能提举，以蔷薇花四两，当归二两，红花一两，浸酒五斤（不论何酒），每日酒随量饮，最凶者两料全愈。如瘫痪在两月外者，其功稍缓。
产后鼻血不止
荆芥穗炒黑研末，用童便调服三钱即愈。或照卷一鼻部各方治之更妙。
产后口渴
产后去血甚多，津液内耗，胃气暴虚，顿生内热，故口燥喉干而渴也。用人参麦冬汤：台党、麦冬、生地、栝蒌根、炙草各二钱，先取淡竹叶十皮，粳米一合，煎汤一碗，去米、叶，加生姜三片，枣三枚，煎七分温服。或用熟蜜调开水服，最妙。
产后口渴痞闷
此由气血太虚，中气未足，食面太早，脾胃不能消化，面毒聚于胃，上熏胸中，是以有此症也，慎勿下之。宜用睍睆丸（见后）。若其脏气本虚，宿夹积冷，胸腹胀痛，呕吐恶心，饮食减少。亦因新产血气暴虚，风冷乘之，以致寒邪内胜，宿疾益加。用吴茱萸汤：吴茱萸（炒）钱半，桔梗、干姜（炒）、炙草、半夏各一钱，细辛六分，当归、茯苓、肉桂、陈皮各八分，姜引，水煎，热服。
产后舌出
一妇产后舌出不收，百治不效，后用朱砂点其舌，令作产儿之状，用人扶住，一人悄悄在窗外将大瓦器掷地打碎，妇闻响声而惊，舌即收入。
产后腹胀满闷呕吐恶心
败血散于脾胃，脾受不能运化精液而成腹胀，胃受则不能受水谷而生呕逆。若以平常治胀治呕之剂，则药不对症，反增其病。用赤芍、半夏（制）、泽兰叶、陈皮（去白）、党参各二钱，炙草一钱，生姜（焙）五分，水煎服。亦有伤食而腹胀呕逆者，以脉辨之，因于血则脉弦涩，不恶食而呕多血腥，因于食则脉弦滑，而呕多食臭。宜加味平胃散：苍术（米泔水浸，焙）、厚朴（姜炒）、陈皮、神曲、香附（炒）、党参各一钱，炙草、生姜（焙）各五分，水煎，热服。或用睍睆丸亦佳。
睍睆丸：良姜（炒）、姜黄（炒）、荜澄茄、陈皮（去白）、莪术（煨）、三棱（煨）、党参各等分，共为末，用萝卜慢火煮熟捣融和药，将余汁打面糊为丸，萝卜汤下。
加味六君子汤：治产后伤食，呕吐腹胀。茯苓、党参、炙草、陈皮、白术、制半夏各一钱，枳实（面炒）、山楂各五分，姜黄三分，生姜三片，水煎，食远服。
产后呕水
产后因怒哭伤肝，呕吐清水，用韭菜捣取汁，加姜汁少许和饮即愈。
产后呃逆
此气从胃中出，上冲贲门，呃逆而作声也。有胃气虚者；有中气不足，冲任之火直犯清道而上者；有饮水过多，水停而逆者；有大小便闭，下焦不通，其气上逆者；有胃绝者。大约产后呃逆，乃胃虚气寒症也。用加味理中汤：台党、白术、炙草、炮姜、陈皮各一钱，丁香三钱，干柿蒂二钱。有热，去丁香，加竹茹二钱。如虚弱太甚，饮食减少，咳逆者胃绝也。难治。
又方：白豆蔻（去壳）、丁香各五分，为末，桃仁煎汤冲服，数次必愈。有热者忌服。
产后咳嗽
产后多因恶露上攻，流入肺经，乃成咳嗽。其症胸膈胀闷。宜服二母汤：知母、贝母、云苓、党参、杏仁、桃仁各一钱，水煎，食后温服。
又肺主气，上为卫，所以充皮毛，密腠理也。产后气虚卫弱，皮毛不充，腠理不密，风寒袭之，先入于肺，亦或咳嗽，其症发热恶寒、鼻塞声重，或多喷嚏，鼻流清涕，用旋复花汤：旋复花、赤芍、前胡、半夏、芥穗、甘草、杏仁、茯苓各一钱，麻黄（去根节）、五味各五分，姜、枣引，水煎，食后温服。有汗者去麻黄，加桂。如咳久不止，唾稠粘，用加味甘桔汤：甘草、桔梗、款冬、贝母、前胡、枳壳、云苓、五味、麦冬各等分，淡竹叶十五皮，煎服如前。或用卷三咳嗽各方治之更妙。如产后吃盐太早者，难治。
产后气喘
产后血下过多，荣血暴竭，卫气无主，独聚肺中，故令喘也。此名孤阳绝阴，最为难治。急取鞋底烧热，于小腹上下熨之。次用夺命丹：熟附子五钱，丹皮、干漆渣（炒烟尽）各一两，共为末，用醋一升，大黄末一两，同熬成膏，和末为丸梧子大。每服五十丸，温酒下。
产后面赤发喘欲死
此血入于肺也。用苏木二两，水二盏煎一盏，去苏木，加台党一两研入，随时加减调服，效难尽述。
产后心痛
心者血之主，其人宿寒内伏，因产后虚寒，血凝不行，上冲心之络脉，故心痛也。但以大岩蜜汤治之，寒去则血脉行而经络通，心痛自止。若误以为败血攻之，则虚极寒益甚，渐传心之正经，变为真心痛而死矣。
大岩蜜汤：生地、归身、独活、吴茱萸（炒）、白芍（酒炒）、干姜（炒）、炙草、肉桂、小蓟各一钱，细辛五分，水煎、热服。如不见效，即系瘀血，用黑神散（见前）或失笑散（见卷三各种气痛门）少少服之，效则再服必愈。
产后腹痛
产妇中气多虚，不能行血，血斯凝滞，或闭而不来，或来而不尽，败血入腹，故为腹痛，乍作乍止，其痛如刺，手不可近。宜用黑神散（见前），或用失笑散（见卷三各种气痛门）或后羊肉汤，俱妙。或产后血虚，外受风冷之气，内伤寒冷之物，以致腹痛者，得人按摩则止，或热物熨之即止者是也。用当归建中汤：归身、白芍、肉桂、炙草各二钱，生姜五片，大枣三枚，水煎，米汤三匙搅匀，热服。或小腹痛者，脐下胞胎所系之处，血之所聚也。产后血去不尽，即成痛症。其症无时刺痛，痛则有形，须臾痛止，又不见形，宜用黑神散，或失笑散及后羊肉汤更佳。
又有因产时寒气客于子门，入于小腹，或坐卧不谨，使风寒之气乘虚而入，此寒症也。但不作胀，且无形影，用金铃子散：川楝子（去核）、小茴、补骨脂、肉桂各一钱，木香四分（磨兑）、姜引，水煎，食前热服。或后羊肉汤更妙。
产后腹中有块上下时动痛不可忍
此由产前聚血，产后气虚，恶露未尽，新血与旧血相搏，俗谓之儿枕痛，即血瘕之类也。用当归元胡索汤：归尾、元胡索各钱半，五灵脂、蒲黄各一钱，白芍、肉桂、红花各五分，水、酒各一盏煎一盏，入童便一盏同服。或用山楂肉一两，水煎一钟，加红砂糖五六钱，好酒一二小杯，空心热服，催下败血即安，或用失笑散（见各种气痛门）亦妙。
羊肉汤：通治上腹痛、小腹痛、儿枕痛之神方也。精羊肉半斤，当归、川芎各五钱，生姜一两，水十盏煎三盏服。或用羊肉炖老姜食，或炖制附子，均妙。
产后血气痛不可忍
用各种气痛门失笑散最妙。
有妇人产后血气痛极，百药不效，后用红薯，又名黄薯。于柴炭火中烧熟食之而愈。薯为气滞之物，食之反效，殊不可解。
产后胁痛
此亦败血流入肝经，厥阴之脉，循行胁肋，故为胁痛。症有虚实，宜分治之，不可误也。如胁下胀，手不可按是瘀血，宜去血，用芎归泻肝汤：归尾、川芎、青皮、枳壳、香附（童便炒）、红花、桃仁各二钱，水煎，入童便一钟、酒一钟服。如胁下痛喜人按，其气闪动筋骨，状若奔豚者，此去血太多，肝脏虚也。用当归地黄汤：归身、白芍、熟地（俱酒洗）、党参、甘草、陈皮、肉桂各一钱，姜、枣引，水煎服。
产后头痛
产后去血过多，阴血已亏，阳气失守，头者诸阳之会，上凑于头，故为头痛。但补阴血，则阳气得行，而头痛自止。宜用芎归汤：川芎、当归各五钱（俱洗炒），连须葱头五个，生姜五片，焙干，水煎，食后服。
又有败血停留子宫厥阴之位，其脉上贯头顶作痛，宜用黑神散（见前）。
产后汗出不止兼变症
产后去血过多，荣血不足，卫气失守，不能敛皮毛、固腠理，故汗泄而易出也。宜急止之，恐风寒乘虚而入，必变生他疾。宜用麻黄根汤：归身（酒洗）、蜜芪、麻黄根、台党、炙草各钱半，水二盏，以浮小麦一合，煮至一盏，去麦入药，再煎至七分，调牡蛎粉二钱服之。又十全大补汤（见前调经门），加防风煎服，亦效。
如眩晕汗出者，此名胃汗，虚极也。急用炙芪、台党（人参更妙）、炙草各二钱，熟附子一钱，水煎，撬开口灌之。大抵此危症多不可救。
如汗不止，风邪乘之，忽然闷倒，口眼㖞邪，手足弯曲如角弓反张者，此危症也。急用桂枝、葛根、白芍、甘草、炙芪、归身各二钱，熟附子五分，撬开口灌之。此亦危症，不治者多。
产后发热
产后血虚则阴虚，阴虚生内热。其症心胸烦满，呼吸气短，头痛闷乱，将晚转甚，与大病后虚烦相似。用台党、归身、熟地、肉桂、酒芍各钱半，麦冬一钱。水二盏，先以粳米一合、淡竹叶十皮，煎至一盏，去米、叶，入药，并枣三枚，煎七分温服。热甚加炒干姜一钱。产后大热必用干姜何也，此非有余之热，乃阴虚生内热也，故以补阴药大剂服之。且干姜能入肺，
111
和肺气；入肝，引血药，生血。然不可独用，必与补阴药同用。此造化自然之妙，惟天下至神可以语此。
产后乍寒乍热似疟
败血未尽，阴阳不和，皆能发寒热也。何以别之？曰：败血为病，则小腹刺痛，此为异耳。故败血未尽者，以去滞为主，阴阳不和者，以补虚为主。若作疟治误矣。
败血未尽，乍寒乍热者何也？败血留滞则经脉皆闭，荣卫不通，闭于荣则血甚而寒，闭于卫则阳甚而热，荣卫俱闭，则寒热交作。荣卫气行，则即解矣。惟黑神散（见前）、卷荷散为去滞气血之要药也。卷荷散：初出卷荷叶（焙干）、红花、归尾、蒲黄、丹皮、生地各一钱，生姜三片，童便一碗，水煎，热服。
阴阳不和，乍寒乍热者何也？产后气血亏损、阴阳俱虚，阴虚则阳胜而热，阳虚则阴胜而寒，阴阳俱虚，则乍寒乍热。用增损八物汤：归身、白芍（各酒洗）、干姜（炒焦黑）、川芎、台党各一钱，炙草五分，姜三片，枣三枚，水煎服。寒多热少者加肉桂一钱，热多寒少者加柴胡一钱，干姜减半，烦渴者加知母、麦冬各一钱，食少者加陈皮、白术各一钱，虚倦甚者加炙芪一钱。
似疟真疟何以别也？似疟寒不凛凛，热不蒸蒸，发作无时，亦不甚苦，此正气虚而无邪气也。真疟者，寒则汤火不能御，热则冰水不能解，发作有时，烦苦困顿，此正气虚而邪气相搏者也。
产后疟疾
气血俱虚，荣卫不固，脾胃未复，或外感风寒，内伤饮食，皆能成疟。又有胎前病疟，产后未愈者。产后之疟最难调理，只以补虚扶正为主，正气胜则邪气日衰，不可轻用截药，重虚正气，为害甚大。用增损柴胡四物汤：台党、北柴胡、半夏、炙草、归身（酒洗）、川芎，干姜三片，枣三枚，不拘时服。久疟，加鳖甲（醋炙）、炙芪各一钱。
产后伤寒
气血俱虚，荣卫不守，起居失节，调养不宜，伤于风则卫受之，伤于寒则荣受之，而成伤寒也。只以补虚为主，余症以末治之。用五物汤：台党、川芎、归身、白芍（酒炒）、炙草等分，姜三片，葱白三个，水煎服。
有汗曰伤风，本方加桂枝、防风。无汗曰伤寒，本方加麻黄、苏叶。寒热往来，本方加柴胡。头痛，本方加藁木、细辛。遍身痛，本方加羌活、苍术。但热不恶寒，加柴胡、葛根。发热而渴，加知母、麦冬、淡竹叶。
产后腰痛
女人之肾，胞脉所系，产后下血过多，则胞脉虚，脉虚则肾气虚，肾主腰故令腰痛。其症隐隐作痛。用补肾地黄汤：熟地、归身、杜仲（青盐水炒去丝）、独活、肉桂、续断各一钱，生姜三片，枣二枚，水煎，空心服。或照腰部肾虚腰痛各方治之。
又败血流入肾经，带脉阻塞，有腰痛者，其症胀痛如刺，时作时止、手不可近。用加味复元通气散：归身、川芎、小茴（炒）、胡脂（炒，捶碎）、元胡、牛膝、肉桂、丹皮各一钱，水煎。另用木香末、乳香末、没药末各五分，调匀，空心服。
有因产时起伏挫闪肾气及带脉者，亦或腰痛，用上加味复元通气散方服之。
产后遍身疼痛
产时骨节开张，血脉流散，正气衰弱，则经络肉分之间血多凝滞，骨节不利，筋脉不和，故腰背不能转侧，手足不能屈伸而痛也。勿用风寒发汗之剂，宜用趁痛散：当归、肉桂、白术、牛膝、黄芪、独活、生姜各一钱，炙草、薤白各五分，水煎，热服。
又有因新产气虚，久坐多语，运动用力遂至头目昏眩，四肢疼痛，寒热如疟，自汗，名曰蓐劳，勿作伤寒误投汗剂。用白茯苓散：云苓、归身、川芎、肉桂、白芍（酒炒）、炙芪、党参、熟地各一钱，獖猪腰子一对（阉割者为獖猪），去油膜切片，煎汤一盏去腰，加姜三片，枣二枚，同药煎服。
按：蓐劳之症，或因临产之时生理不顺，忧恐思虚，内伤其神，展转闪挫。外伤其形，内外俱伤，形神皆瘁。或因新产之后，气血未复，饮食未充，起居无度，语言不止，调摄失宜，情欲失禁，外感风寒，内伤饮食，渐成羸疲，百病并作，苟非良工妙剂，未有不成劳瘵而毙者。必宜服十全大补汤，又早用地黄丸加归身、牛膝、肉苁蓉（酒炒，焙干）、五味，柏子仁各二两，日服人参白术散作丸服之，常煮腰子粥以助之，大效。煮粥法：取獖猪腰子一对、去脂膜，薄切如柳叶大，用盐酒拌合一时，水三盏，粳米三合，瓦罐煮粥，入葱花、椒末，调和得宜食之。
产后身有冷处数块日久不愈
此食黍粥过多所致。用八珍汤去地黄，加橘络（橘皮内白筋即是）入姜汁、竹沥各一钟，煎服十剂即愈。
产后浮肿
新产之后，败血未尽，乘虚流入经络，与气相杂，凝滞不行，腐化为水，故令四肢浮肿，乍寒乍热，勿作水气治之。轻用渗利之剂，但服调经汤，使气血流行，其肿自消。调经汤：归身（酒洗）、丹皮、肉桂、赤苓、甘草、陈皮各二钱，细辛、干姜（炒）各五分，姜三片，水煎服。
又有产后虚弱，腠理不密，调理失宜，外受风湿，面目虚浮，四肢肿者，用加味五皮汤：桑白皮、陈皮、茯苓皮、大腹皮、汉防己、枳壳（炒）、猪苓、炙草各一钱，姜三片，水煎服。
若四肢浮肿而气喘者，用茯苓丸（风痰疾门）最效。
产后霍乱吐泻
产后血去气损，脾胃亦虚，风冷易乘，饮食易伤，少失调理即有霍乱，心腹绞痛，手足逆冷，吐泻并作，用加味理中汤：党参、白术、炙草、干姜（煨）、陈皮、藿香、厚朴，姜三片，水煎，时时温服。
产后泄泻
产后中风虚损，寒邪易侵，若失调理，外伤风寒，内伤生冷，以致脾胃疼痛，泄泻不止，用上理中汤。如泻不止者，再加肉桂、豆蔻（面包煨），共为末，蜜丸，米汤下。
产后痢疾
湿多成泄，暴注下迫，皆属于热。赤白痢者，乃湿热所为也。故赤者属热，自小肠而来，白者属湿，从大肠而来。俗云：赤为热，白为寒，非也。无积不成痢，盖由产母平日不肯忌口，伤于饮食，停滞于中，以致中风虚损，不能调理，宿积发动而为痢也。亦有因子下之时，多食鸡蛋与鸡，致伤脾胃，难以克化，停滞而成痢也。务宜详审斟酌，以施治法，庶不误人。
如果新产之时，饮食过伤者，其症腹中胀痛，里急窘迫，身热口渴，六脉数实，宜下之。用加味小承气汤：枳实（麦面炒）、厚朴（姜炒）各二钱，大黄（酒炒）二钱五分，炙草一钱，槟榔钱半，生姜三片，水煎服，以快便为度，痢愈即止。后用四君子汤加陈皮服之。
如新产后，未有所伤，其脉其症与上却同者，此宿食为病也，宜消而去之。用枳实汤：枳实（麦面炒）、木香、炙草各一钱，厚朴（姜炒）二钱，槟榔钱半，生姜三片，水煎服，快利为度。后以四君子汤加陈皮服之。
如无新旧食积，下痢赤白，腹痛窘迫，脉沉数者，此虚痢也。宜行气和血为主，用当归芍花汤：归身、党参、陈皮、白芍（酒炒）、茯苓各一钱，炙草、炮姜、木香各五分，枳壳（炒）七分，乌梅一个，水煎，食桑服。
如久痢不止者，此气虚血少，肠滑不禁也。用四君子汤加白芍、乌梅、瞿麦、粟壳。
又有产后恶露不下，以致败血渗入大肠而利鲜血者，腹中刺痛，里不急后不重是也。枳壳（面炒）钱半，芥穗（略炒）二钱半，水煎服，神效。
以上痢症，如恐用药错误，用山楂三钱，以陈灶心土拌炒成炭，去土将山楂研末，加红糖、米汤调服，其效如神。或照卷七痢疾门各方斟酌治之。
产后上吐下痢
田螺一个，捣碎入麝香一厘，茱萸一分，分末，掩在脐上，即不呕吐。若呕既止，速以当归一两，白芍三钱，甘草一钱，枳壳、槟榔各三分，煎服二剂，再以四君子汤调理而安。如不见效，即照痢疾门内噤口痢外治各方治之。
产后大便不通
产后气虚而不运，血虚而不润以致大便不通，乃虚秘也。不可误用下剂，又加闭寒，宜用润燥汤：台党、甘草各五分，归尾、生地、火麻子（去壳捶碎）、枳壳各一钱，桃泥（即桃仁捣泥）二钱，槟榔五分（磨汁）先将上六味煎好后，入桃泥并槟榔汁服。
又方：真苏子一合，火麻子三合，共擂烂，以水一盏冲。又擂取汁，用汁和米煮粥食之，甚效。老人虚秘尤宜常用。
又方：大麦芽炒研，每服三钱，滚开水调服。或自调粥服，自通。
产后小便多及夜睡遗尿在床
产后气血虚脱，小便故多而遗也。宜也升阳调元汤合桑螵蛸散：炙芪、炙草、益智子（去壳，炒）各钱半，升麻一钱，姜、枣引，水煎，调桑螵散服。
桑螵蛸散：真桑螵蛸、白龙骨（煨）、牡蛎（左顾者）各等分，细研末，每用三钱，入汤调服。
产后小便不通或短少
产后气虚，不能运化，流通津液，故使小便不通，虽通而亦短少也。勿作淋秘，轻用渗利之药，其气益虚，病亦甚。宜加味四君子汤：党参、白术、云苓、炙草、麦冬、车前子各一钱，肉桂五分，姜三片，水煎，食后服。
又有恶露不来，败血停滞，小便不通，其症小腹胀满刺痛，乍寒乍热，烦闷不安，用加味五苓散：猪苓、白术、泽泻、茯苓、肉桂各一钱，桃仁（去皮尖）、红花各二钱，水煎，空心服。
产后热淋涩痛
此亦血去阴虚生内热症也。盖肾为至阴，主行水道，去血过多，真阴亏损，一水不足，二火更甚，故生内热，小便成淋而涩痛也。用加味导赤散：生地、赤芍、木通（去皮）、甘草梢、麦冬、黄柏、知母、肉桂各一钱，灯心四十七寸，水煎，调益元散（见内外备用诸方）二钱服。
产后尿血
尿血而小腹痛，乃败血流入膀胱；小腹不痛，但尿时虚痛者，乃内热也。并用小蓟汤：小蓟根、生地、赤芍、木通、蒲黄、甘草梢、竹叶各一钱，滑石二钱，灯心四十九寸，水煎服。败血加归尾、红花各一钱，兼内热加黄芩、麦冬各一钱。
产后痈疽
产后气血经络俱虚，若生阴疽最为险症，宜大补扶助根本，兼以活瘀生新为要，其余以末治之，药宜纯善和平，最忌汗下峻剂。重者惟降痈活命饮（见痈毒诸方）最为神效。轻者照痈毒门外治各方治之。
回生丹论
何集庵曰：回生丹保产之仙方也。数年前，有修合施人，诸临产服一丸，坦然快便，不觉其功。但闻制药时，必先斋戒虔心，发愿普济，然后择一净室，如法遵行，同学马禹KT，又在吴门制五百余丸，蒙以十丸见赠，余归即随手与人，癸丑冬月有一难产者，子死腹中，余闻而急简笥中尚有一丸，送与服之，死胎立下，母命保全，人咸惊叹。余即发心，即日修制广施，迄今丙辰，业已四载，其间产中艰难诸症，无不立效。但此方不知始自何人，编简方书，惟《万病回春》有之，记云：长葛孙奎台经验，较余所传之方，尚有所缺，治法汤引亦未讲明，余特为详述之，列方于下。
回生丹：专治产后百病，其效如神。锦纹大黄一斤为末，苏木三两（锉研用河水五碗，煎汁三碗听用）、大黑豆三升（水浸取壳，用绢袋盛壳，同豆煮熟，去豆不用，将壳晒干，其汁留用），红花三两，（炒黄色，入好酒四碗，煎三、五滚，去渣存汁听用），陈米醋九斤。先将大黄末一斤入净锅，下米醋三斤，文火熬之，以长木筷不住手搅之成膏，再加醋三斤熬之，又加醋三斤，次第加完，然后下黑豆汁三碗再熬，次下苏木汁再熬，又次下红花汁，熬成大黄膏，取入瓦盆盛之（锅底焦枯大黄亦刮下，入后药同磨）。
又用熟地、台党各二两，当归（酒洗）、川芎（酒洗）、香附（醋炒）、元胡索（醋炒）、苍术、（淘米水浸，炒）、蒲黄（隔纸炒）、桃仁（去皮尖油）、茯苓各一两，地榆（酒洗）、羌活、橘红、白芍、山萸肉（酒浸蒸，晒干）、五灵脂（醋煮，烘干）、三棱（醋浸透，裹纸、火内煨）、川牛膝（酒洗）、马鞭草、炙草各五钱，良姜、木香各四钱，秋葵子、青皮（去白、炒）、白术（淘米水泡，炒）、木瓜各三钱，乳香、没药各二钱，益母草二两，台乌药（去皮）二两五钱。以上各药并前黑豆壳共晒干为末，入石臼内，下大黄膏拌匀，再下炼熟蜜一斤，共捣千杵为丸，每丸重二钱七八分，净室阴干，须二十余日，不可日晒，不可火烘，干后只重二钱有零，用蜡包好，所谓蜡丸也。用时去蜡壳调服。其汤又各有所宜，开列于后：
一子死腹中，因产母染热病所致。用车前子一钱煎汤调服一丸或二丸，若服至三丸无不下者。若因血下太早，以致子死，用台党三钱（或用人参一钱更好），车前子一钱，煎汤服。或用陈酒少许，和车前煎汤亦可。
一胎衣不下，用炒盐少许泡汤调服一丸，或二、三丸，立下。
一产毕血晕，用薄荷汤调服一丸即醒。
以上乃临产紧要关头，一时即有名医、措手不及，起死回生，此丹必须预备。按：此丹原本有临产服之易生一条，据名医云：胎前断不可用，临产更忌服此，故删之。
一产后三日，血气未定，还走五脏，奔充于肝，血晕起止不得，眼见黑花，以滚水服此丹即愈。
一产后七日，气血未定，因食物与血结聚胸中，口干，心闷，烦渴，以滚水服此丹即愈。
一产后虚弱，血入于心肺，热入于脾胃，寒热似疟，实非疟也，以滚水服此丹愈。
一产后败血走注五脏，转满四肢，停留化为浮肿，渴而四肢觉寒，乃血肿，非虚肿也。服此丹愈。
一产后败血热极，中心烦燥，言语癫狂，如见鬼神，非风邪也。以滚水服此丹即愈。
一产后败血流入心孔闭塞，失音不语，用甘菊花三分，桔梗三分，煎汤调服。
一产后未满月，误食酸寒坚硬之物，与物相搏，流入大肠不得克化，泻痢脓血，用山楂煎汤调服。
一生产时百节开张，血入经络，停留日久，虚胀酸痛，非湿症也。用苏梗三分，煎汤调服此丹即愈。
一产后月中饮食不得应时，兼致怒气，余血流入小肠，闭塞水道，小便涩结，溺血如鸡肝者，用木通四分，煎汤调服此丹。又或流入大肠，闭却肛门，大便涩结，有瘀成块如鸡肝者，用广皮三分、煎汤调服此丹。
一产后恶露未尽，饮食寒热不得调和，以致崩漏形如肝色，潮热往来，臂膊拘急，用白术三分，广皮二分，煎汤调服此丹。
一产后败血入五脏六腑，并走肌肤四肢，面黄口干，鼻中流血，遍身斑点，危症也。陈酒化服此丹可愈。
一产后小便涩，大便闭，乍寒乍热，如醉如痴，滚水调服此丹。
以上各条，皆产后败血为害也，此丹最有奇功。至产后一切异症，医所不论，人所未经，但服此丹无不立安，一丸未应，二丸三丸必效无疑。凡经水不通，行经腹痛，及室女经闭等症，俱效。
杂治  ***************************
（此内立方无多，仍应参看各门治法乃备。）
血风头痛
方见头部。
乌发长发
方见头部。
乳痛乳岩
方见乳部。
妇人性妒
取本妇月经布包虾蟆一只，离茅厕前一尺远埋之，即不妒也。
阴外生疮
黄柏（炒）、儿茶、白薇（炒）、蚯蚓粪（炒）、铅粉（炒）、乳香（炒去油）、朝脑，以上各三钱，冰片二分，麝香一分，轻粉五分，调匀以药末掺上，虽日久不愈者，五日全愈，神效之至。或照以后各方治之，银青散（见痈毒诸方）更妙。
阴户生疮或痒或痛或肿
地骨皮、蛇床子，煎水常洗甚效。
又方：当归五钱，栀子一钱半，白芍、茯苓各二钱五分，柴胡六分，楝树根三分，水煎服极效。此方之妙，皆是平肝去湿之品，无论有火无火，有风有湿，俱奏奇效。正不必问其若何痒，若何痛，若何肿，若何烂，此暗治之，必宜知者也。有痰加白芥子一钱，有火加黄芩一钱，有寒加肉桂六分。
又方：防风、苍术、胆草、柴胡各二钱，木通、酒黄柏、知母、连翘、赤苓各钱半，芥穗、独活、赤芍各一钱，黄连八分，甘草三分，水煎服，其效如神。
又方：芦荟、黄柏、苦参、蛇床子、荆芥、防风、花椒、明矾各三钱，煎水熏洗数次，神效。
又方：吴茱萸、苦参、蛇床子各一两，用水浓煎熏洗，一日数次。再用生猪肝一片，用针刺多孔（或鸡肝亦可）纳入阴中，引虫出尽即愈。
阴户生疮生虫身发寒热状似伤寒又似痨病
此虫食脏腑也，宜用逍遥散煎汤（见内外备用诸方），吞服芦荟丸，外用白果捣融塞阴户，杀虫止痒。
又方：虾蟆散（见痈毒诸方）、兔粪各等分，为末敷之，阴中生虫内烂尽者皆效。此葛仙翁方也。如仍不愈，查射工溪毒汤（见人畜蛇虫咬伤门）各方治之。
阴户突出一物如蛇如菌或如鸡冠
后阴茄方亦可治。此名阴挺。蛇床子五钱，真乌梅九个，煎水熏洗。又以猪油调藜芦末敷之，内服逍遥散自消。以下阴茄各方亦可治。
又方：白果嚼融敷之，极效。
又方：水仙花蔸交红糖，捣极融烂敷之，神效无比。
又方：芝麻嚼烂敷之，大效。
又方：大蒜煎汤洗之，以愈为度。
又方：鲫鱼生煎炼油搽之，极效。或用鲫鱼胆搽之亦效。
又方：真五加皮泡酒服。不饮酒者，煎汁日服数次。仍用汁日洗数次。极效。
又方：槐白皮（炒），煎水日洗数次，极效。
又方：白鳝（一名鳗鱼）淡煮饱食，并用白鳝肉纳入阴户，日换数次，极效。
又方：硫磺研末，麻油调搽，阴户生疮最效。
阴户生物如茄
此名阴茄，亦阴挺也。茄树根烧灰为末，香油搽。内服逍遥散（见内外备用诸方）即愈。
又方：乌头（烧枯研末）加醋煎热熏洗。
又方：鰂鱼一条，火烧存性，用油搽茄数次，重则灸百会一壮，轻则不灸，后服补中益气汤（见内外备用诸方）二三剂愈。
阴中生核肿大不消
此亦阴挺类也。用蚌蛤肉塞阴中，日换数次，早服补中益气汤（见内外备用诸方）晚服龙胆泻肝汤（见同上），连服数日自消，消后再用四物汤（见前上）、加柴胡、山栀、龙胆草，调理而安。
吊阴痛不可忍
此症两条筋从阴吊起至乳上疼痛，身上发疼、宜用川楝汤：川楝子、猪苓、槟榔、泽泻各八分，麻黄六分（春天只用三分），木香三分，小茴、白术、乌药、乳香、元胡、大茴各一钱，姜三片，葱一根，水煎，对火服发汗，二剂即愈。
阴户翻出仰卧不能转动
此真阴不足，或欲事过多所致，名曰翻花。疼痛异常。用大鳖一个，重二斤者，破去肠杂，连头整个水煮极烂，将汁碗盛，用旧绸蘸汁滴患处，使其渗入。其骨连头颈煅灰研末，夜间拭净掺之。其肉作羹，令病者食之。三日即愈。老年脱肛，诸药不能治者，用此方亦神效。
阴户吹响
名曰阴吹，乃阴户放空如撒尿之声也。《金匮》云：乃胃气下泄，阴吹而正喧，此谷气之实也。猪板油八两，乱发鸡子大三个，以肥皂水洗净，同熬发熔，分两次服，病从小便出。此治阳明、少阴之方也。并治男子女痨黄疸。
阴户寒冷
方见种子门。
阴户疼痛
此受寒也。食盐炒热，青布包裹熨之，效。
又方：葱头加乳香捣融敷之，极效。
阴毛生八脚虱
白果捣融搽之，极效。
裹小脚法
皮硝、凤仙花子（即指甲花子，又名急性子，以家中取者为真）、石榴皮各五钱，茵陈四钱，煎水洗（不可用手洗），脚自柔软易裹。
又方：凤仙花连根一并捶烂煎汤，常常洗之，脚亦柔软，不受痛苦，屡试甚效。有用猴骨煎水洗者，则脚软，终身不能行走，万不可用。
又方：杏仁一钱，桑白皮四钱，水五碗，新砂罐煎至三碗，加入皮硝五钱，乳香一钱，用纸封口煎化，将脚先熏后洗，三日一次，十余次后，软而易裹。
脚生鸡眼
方见足部。
难产良方  ***************************
难产神验良方：大熟地一两，甘杞一两，白归身二钱，潞党参一两，蜜炙黄芪一两，白茯神三钱，川芎一两，酒炒白芍三钱，炙草一钱，醋炙龟板三钱，如交骨不开可加至一两，上药十味，称足分两不可增减。产久不下，连服此方四五剂即下，如神。但用头汁，不用次汁，必须浓煎满饮，少则未效。如产已下，此方断不可服。凡乡居远市者，须于临月时预买四五剂留家备用。产本无难，瓜熟蒂落，《达生篇》详言之矣。然而有难产者何哉？盖气以成质，血已成形，夫人而知之矣。产妇自受胎而后，气以运胎，血以养胎，十月满足，然后临盆，到此时侯，产妇气血亦云竭矣。每见难产之家，张皇失措，动以破血散气诸剂速之使下，不知气愈散则产愈难。甚至听信稳婆，手探刀割，母子性命，存亡倾刻。此种恶习尤为可惨。此方专补气血，气足则易于送胎出门，血足则易于滑胎落地，此理甚明，人所易晓。第恐难产之家，或淆于旁人之议论，或拘于产妇之体质，或嫌制方之平常，或嫌药味之太重，故置论辨数则于后：
一、或问产妇气质不同，虚者固宜峻补，实者此方宜可服乎？答曰：可。妇人临产如临敌，医生用药如用兵。譬如万夫不当之将，到垒时不无气喘神危，得一勇士拨刀相助，自然全胜。妇人到临产时，骨开肉裂，血破气下，平时虽属有余，临时断无不虚。服此方是助一臂之力也。
二、或问临产受感冒，此方亦可服乎？答曰：可。感冒者，风邪也，治之不外汗吐下三法。临产敛息屏气，上部毛窍齐开，即有感冒，邪从外解矣。下部交骨已开，胞水迸流，即有感冒，邪从下解矣。服此方是以正避邪也。
三、或问临产服人参，不较此方更妙乎？答曰：人参之力缓，此方之力速。人参之力如和风甘雨，此方如烈风暴雨，譬如大旱必须大雨，譬如冻馁待毙之人，给之以钱何如给之以衣食为速活乎？无论近时人参绝少佳者，即有好参，亦不敌此方之妙。假如富家有力用参，照方去党参用人参三钱另煎，和汁，未为不可。若独用参汤，断不济事也。
四、或问产痛与试痛异乎？答曰：异。产痛者，儿身已转，交骨已开，胞水已破，腹痛而腰如坠也。试痛者，儿身内转，交骨未开，胞水未破，腹痛而腰不坠也。此方无论试痛产痛俱可服，余媳于癸卯年分娩，三日不下，几致殒命，举家惊慌。蒙友人以此方见赠，连服七剂，并立愿刊施一千张。安卧片时，觉精神稍健。次日则突然而产，则此方之神验更可知矣。产已下，此方断不可服，急用生化汤二剂，以去恶露为要。附方于后：
生化汤（治产后儿枕骨痛及恶露不行、腹痛等症）　当归六钱，川芎四钱，炒干姜五分，桃仁泥五分，炙甘草五分。上药五味，水一盅，黄酒一盅，煎至一盅，热服。对入童便一盅更妙。若恶露已行，腹痛已止，去桃仁，再服数剂。居家以勿药为喜，然而有不得不服药者。妇女为居家必有之人，产育为居家必有之事，万一不慎，生死系之。予得难产第一良方，历数年来，获效如神，百不失一，诚神道资生之橐籥也。古越姚文田秋农氏识。
医者，意也。意明理达，然后可以言医。上难产神验良方，简而不繁，正而不谲，予试验久矣。岁戊子，旅居京邸，秋农姚君，缮讐成帙，喜其辨论详明，瞭如指掌，愿同志者，展转传布。虽小道，亦足以不朽云。吴兴李宗肪芝龄氏跋。
余于京邸得此方，屡试屡验。亲友家有难产者，劝服此方，无不立效，洵催生良方药也。爰重刊之，以广其传。戊午中秋后五日，姚江邵灿又村氏识于淮安节署。
胞衣不下妙方：胞衣不下，由于气虚，一切方药，恐苍卒间未必应用，即用之，亦未必速效，若用头发探喉，恐一呕之后，其气更虚，倘再不下，危矣。余得妙方于钱溏高太守处，屡试屡效，百不一失。其方用高丽参三钱，于临产日预煎备用。俟儿已产，即令服下，其效如神。切莫听庸医之言，谓已产不宜服参，致令误事，此亦生死关头，不可不慎，故附之。又村氏又识。
辛酉季冬，又村邵先生由沪北上，寓余处。叙论歧黄一道，视以保产良方。然是方用药发明异常，即授此方迨以试之。余妾前产，艰险惊惶，百方救护，仍落死胎。今岁季夏，临盆之际，将此方连服三剂，平安无恙，得一子。且产后产妇甚为健旺。余深信此方之神验，胜于大生要旨，其效十倍，爰付剞劂，以保妇人之难产也。同治元年季夏月，渐慈冯祖息泽夫氏识于沪上旅舍。
临产急救补遗：妇人免乳大故，十死一生，变起仓卒，于何求医？辑方备检，至为便易。本编产子门，颇有所未尽。适仲兄瑾卿藏有傅徵君（名山，字青主，有医仙之名，尤精妇科。）妇科摘要秘本，严命衰辑免身变症数方，卿补遗漏，亦未能详尽也。士珩瑾志。
正产肠下：凡方内有人参者，以别枝参代之或台党亦可。产妇肠下，乃气虚下陷而不能收也。但补其气，气旺而肠自收矣。方用补气升肠饮：人参（一两，去芦），生芪（一两），当归（一两，酒洗），白术（五钱，土炒），川芎（三钱，酒炒），升麻（一分，升麻之为用，少则气升，多则血生），水煎服，一剂而肠升矣。
又方：用蓖麻仁四十九粒，捣涂顶心以提之，肠升即刻洗去，时久恐则吐血。又，凡子未下肠先下者，名盘肠生。勿遽服前方。取一净盆，用开水将盆洗热，置肠盆内，静待勿惧，子下后，肠即徐徐收回。若时久，盆与肠俱冷，不能速收，急用开水一盆，待温，以入得手为度，将温水倾于置肠盆内，肠热气充，即可收起矣。若子先下者，宜急服前方，少迟恐气脱不救。
产后肉线出：产后水道中出肉线一条，长二三尺，动之则疼痛欲绝，乃带脉之虚脱也。带脉束于任督之间，任脉前而督脉后，二脉有力则带脉坚牢，无力则带脉崩坠。产后去血过多，无血养任脉而带肪崩坠，力难升举，故随溺而下也。带脉下垂，每作痛于腰脐之间。况下坠者而出于产门之外，其失于关键更甚。方用两收汤：人参（一两）　白术（二两，土炒）　川芎（三钱，酒洗）　熟地（二两，九蒸）　山药（二两，炒）　山萸（四钱，蒸）　芡实（五钱，炒）　扁豆（五钱，炒）　巴戟（三钱，盐水浸）　杜仲（五钱，炒黑）　白果（十粒，捣碎）　水煎服。一剂而收半，二剂而全收矣。此方凡肾虚腰痛遗尿皆可治，甚勿轻忽。
产后肝痿：产后阴户中垂下一物，其形如帕或有角或二歧，人以为产颓也。孰知是肝痿之故乎。皆因产前劳役过伤，又触动怪怒，以致肝不藏血，血亡太多，故肝之脂膜随血崩坠。其形似子宫而非子宫，盖子宫之下坠，状如茄子，只到产门而不能越出产门之外。惟肝之脂膜，往往出产门外至六七寸许，且有粘席干落一片如手掌大者。如是子宫坠落，人立死矣。治法宜大补其气血而少加升提之品。方用收膜汤：生黄芪（一两）　人参（五钱）白术（五钱，土炒）　白芍（五钱，土炒焦）　当归（三钱，酒洗）　升麻（一钱）　水煎服。一剂即收。
子死产门难产：生产三四日，儿已到产门，交骨不开，儿不得下，子死而母未亡者，服开骨之药不验，子在产门亦有死亡之虞，宜用推送之法，补血以生水，补气以生血，则死子可出而母命可存。若徒用降子之剂以坠之，则死子未必下，而母气先脱矣。尝用救母丹，活人颇多。方用人参（一两）　当归（二两，酒洗）　川芎（一两）　益母草（一两）　赤石脂（一钱）　芥穗（三钱，炒黑）　水煎服。一剂而死子下矣。此方用芎归以补血，人参以补气，气旺血旺，则上能升而下能降，气能推而血能送，况益母又善下死胎，石脂能下瘀血，自然一涌而出矣。
子死腹中难产：有生产六七日，胞衣已破而子不见下，疑为难产。不知子已死腹中矣。夫儿死于产门之边易辨，而死于腹中难识。盖儿已到产门，未死者头必能伸能缩，已死者必然不动。如果实系未死，用手少拨其儿之发，儿必退入，故曰易辨。若儿死在腹中，何从而知之，然亦有辨而知之者。凡子死腹中而母可救者，产母之面必无煤黑之气，子死腹中而母难救者，产母之面必有烟熏之气，以此辨生死，断断不爽。既知儿死腹中，不能用药以降之，危道也。若用霸道以泄之，亦危道也。盖生产致七八日，气必甚困乏，苟用霸道以强逐其死子，恐子下而母亦亡矣。必须仍补其母，使母之气血旺而死子自下也。方用疗儿散。人参（一两）当归（一两，酒洗）　川牛膝（五钱）　鬼臼（三钱，研，水飞）　乳香（二钱，去油）　水煎服。一剂死子下而母生矣。凡儿之生必先转其头，原因其母气血之虚，以致儿不能转头以向下，世人用催生之药，以耗儿之气血，则儿之气不能通达，反致闭闷而死于腹中，此实庸医杀之也。大凡难产之时，断断不可用催生之药，只宜补气补血，以壮其母，而全活婴儿之命，正无穷矣。此方救死儿之母，仍大补气血，所以救其本，然救本即所以催生也。
胞衣不下：儿已下地，胞衣尚留滞于腹中，二三日不下，心烦意燥，时欲昏晕，人疑胞蒂未断，岂知血少干枯，粘连于腹中耶，但胞衣不下，瘀血难行，恐成血晕，治法仍宜大补其气血，则胞衣自然活润易下。方用送胞汤。当归（二两，酒洗）　川芎（五钱）　益母草（一两）　乳香（一两，不去油）　芥穗（三钱，炒黑）　麝香（五厘，研，另冲）　没药（一两，不去油）　水煎服。立下。
又有子下地五六日而胞衣留于腹中，百计不下，而又绝无昏晕烦燥之状，又非瘀血之粘连，乃是气虚不能推送之故。夫瘀血在腹，必然作祟，或至发晕，今安然无恙，是血已净矣。血净，宜清气升而浊气降，今胞衣不下，是清气下降而难升，遂至浊气上浮而难降，惟浊气上升，又必有烦燥之病。今亦安然者，是清浊之气两不能升也，然则补其气，不虑浊气之上升乎？不知清升而浊降者，一定之理，未有清升而浊亦升也。苟能于升清之中，仍分其清浊之气，则升清正所以降浊也。方用补中益气汤。人参（三钱）　生芪（一两）　柴胡（三分）　炙草（一分）　当归（五钱）　白术（五分，土炒）　升麻（三分）　陈皮（二分）　莱菔子（五分）　水煎服。一剂神效。
正产气虚血晕：产后忽然眼目昏花，呕恶欲吐或神魂外越，由正气欲脱，非恶血冲心也。盖新产血亏，心中之血前已阴胎，胎下而心中之血随胎而坠，心无血养，所赖者，微几之气以固之耳。今气又虚而欲脱，心君无护，所剩残血欲奔回救主，而血非正血，不能归经，血晕宜也。治法必须大补气血，断不可单治血晕也。或疑血晕是热血上冲而更补其血，不愈助其上冲之势乎？不知新血不生，旧血不散，补血以生新血，正活血以逐旧血也。方用补气解晕汤。人参一两　生芪一两　当归一两　黑芥穗三钱　姜炭一钱　水煎服。一剂而晕止，二剂而心定，三剂而血生，四剂而血旺不再晕也。
正产血晕不语：子方下地而昏晕不语，此气血两脱，本在不救，然救之得法亦有得生者。山曾得秘诀，何敢隐而不宣乎。当斯之时，急用银针剌其眉心，得血出则语矣。然后以人参一两煎汤灌之，无不生者；或以黄芪二两，当归一两（名当归补血汤）煎汤一碗灌之，亦得生。惟不可于二方之中轻加附子。盖附子无经不达，反引气血之药走而不守，不得专注于胞胎，不若人参归芪，直救其气血之绝，聚而不散也。盖产妇血晕，全是血室空虚，无以养心，以致昏晕。舌为心苗，心既无主，舌又安能出声耶。眉心之血，上通于脑，下通于舌，而其系则连于心，剌其眉心，则脑与舌俱通，心之清气上升，瘀血自然下降，然后以补气血之品进，则气与血接续，又何至于死亡乎。虽单用参芪当归，亦有能生者，然终不若先剌眉心之妙。世人但知灸眉心之法，不知刺眉心之法。不知剌更胜于灸。盖灸缓而剌急，缓则难于救绝，急则易于回生也。
正产败血攻心晕狂：产后三日，发热，恶露不行，败血攻心，狂言呼叫，甚至发狂奔走，或以邪热在胃所致。不知乃血虚心不得养也。夫产后之血，尽随胞胎外越，血室空虚，脏腑皆无血养，只有心中之血尚存几微，以护心君。而脏腑失其所养，皆欲取给于心，心包为心君之宰相，拦绝各脏腑之气不许入心，始得心神安静。是护心者，全藉心包之力也。使心包亦虚，不能障心，则各脏腑之气，遂直入于心，以分取平心血。心包既不能内顾其君，又不能外御其众，于是大声疾呼，号鸣勤王，而其迹象反近狂悖，故病状似热，而实非热也。治法须大补心中之血，使各脏腑分取以自养，不得再扰乎心君，则心君泰然而心包亦安也。方用安心汤。当归（一两）　川芎（一两）生地（五钱，炒）　丹皮（五钱）　生蒲黄（二钱）　干荷叶（一片）　水煎服。一剂而狂定。此方用芎归以养血，何以又用生地、丹皮之凉血，似非产后所宜。不知恶露奔心，亦因虚热相犯，于补中凉之，虽凉不害也。此方只可暂用以定狂，不可久服取咎。狂定后宜服加味生化汤。当归（酒洗，一两二钱）　川芎（三钱）　桃仁（钱半，研）　荆芥穗（炒炭，一钱）　丹皮（钱半）　水煎服。三四剂最效。
产后四肢浮肿：产后四肢浮肿，寒热往来，气喘咳嗽，胸膈不利，口吐酸水，两肋疼痛，人皆曰败血流于经络、渗于四肢以致气逆也。谁知是肝肾两虚，阴不得出之阳乎。夫气血大亏，自然肾水不足，肾火沸腾。水不足，则不能养肝，而肝木大燥，木中泛津，木燥火发，肾火有党，子母（肝肾）两焚，火焰直冲而上克肺金。金受火刑，力难制肝，而咳嗽喘满之病生焉。肝火既旺，而下克脾土，土受木刑，力难制水，而四肢浮肿之病出焉。然而肝木之火旺，乃假象而非真旺焉。假旺之气，若盛而实不足，故时而热，时而寒，往来无定，乃随之盛衰以为寒热。而寒非真寒，热亦非真热，是以气逆于胸膈之间而不舒耳。两肋者，肝之部位也。酸者，肝之气味也。吐酸，肋之疼痛，皆肝虚而肾不能荣之象也。治法宜补血以养肝，补精以生血，精血足而气自顺，寒嗽浮肿之病悉退矣。方用转气汤。人参（三钱）　茯苓（三钱，去皮）　白术（三钱，土炒）　当归（五钱，酒洗）白芍（五钱，酒炒）　熟地（一两，九蒸）　山萸（三钱，蒸）　山药（五钱，炒）　芡实（三钱，炒）　故纸（二钱，盐水炒）　柴胡（五分）　此方最妙，不可加减，白芍宜炒炭用。
治久惯小产神效膏（寿阳孙仲山观察传方）　当归（一两）　生地（八两）　白术（六钱）　甘草（三钱）　续断（六钱）　条芩（一两，酒炒）　白芍（五钱，酒炒）　黄芪（五钱）　肉从蓉（五钱）　益母草（一两）　上药用麻油二斤，浸七日，熬成膏，加白蜡一两，再熬三四滚，加净黄丹四两五钱，再熬。再加飞过龙骨一两，搅匀。用时以锻摊碗口大，贴丹田上，四日一换。贴过八个月为妙，保胎万全。

验方新编·卷十·小儿科  ——————————————————————————————————————————————————————————————————————————————————————————

杂治  ***************************
初生去毒开口法
小儿初离母体，口有液毒，形如血块，啼声一出，随即咽下，而毒伏于命门，他日发为惊热、疮疾、恶痘等症。须于未啼时，急用丝绵裹指挖去口内秽浊，以清脏腑。
又方：新产小儿饮食未开，胃气未动，是混一清虚之府，以甘草细切少许，将洁净细绢包裹，用滚开水泡浸盏内，不宜太甜，乃用软帛裹指醮汁遍拭口中，去其秽浊。随用胡桃肉（又名核桃）去皮研极烂，以稀绢或薄纱包如小枣，纳儿口中，任其吮汁，吮尽方可食乳。非独和中，且能养脏，最佳法也。
又方：熟军、枳壳、归尾、生甘草各五分，红花三分，桃仁三分。此药须早预备。儿初生时，即以水一茶钟煎至半钟，以新棉花一块放药水内泡透，取出裹指上，纳儿口中吮之，再泡再吮，不吮则已。过片时，小儿解下黑粪，再与吮之，以粪色不黑为止。此药必于下地六个时辰内服之，服后方可食乳。此方最能去毒免疾，有益无损。
又方：凡小儿落地时，烧橄榄核一枚，存性研末，朱砂五分和匀，嚼生芝麻一口，津吐和药绢包如枣核大，安儿口中，待咂一时顷方可与乳。此药取下肠胃秽毒，令儿少疾，出痘亦稀少也。
又方：淡豆豉、甘草各三钱，浓煎汁，屡屡与食，以一酒杯为度，其毒自下，又能助养脾气，且免惊风。
又方：若母体气素寒，小儿清弱者，及产时收生迟慢致受风寒者，儿必面色白，唇色淡红，只以淡姜汤服之，最能去胃寒，通神明，并可免吐泻之患。此法最妙，人所未知，服后仍照各前方治之。
保婴各法
凡天寒孩儿生下不哭，或已哭不响，宜急用衣物包裹，再用香油纸捻，将脐带艾火炙断，使暖气入腹，渐渐作声而活。倘或选剪断脐带，气绝死矣。有闷脐生者，儿粪门有一膜闭住其气，故不能出声，当以手微拍之，则膜破而能哭，如拍之不破，须用女人之轻巧者，以银簪轻轻挑破。或不能挑者，急用暖衣紧抱，勿令散放，用药水浸其胞衣，天寒则加火热之，久则热气内鼓，其膜自破，出声而苏。
儿生三日，有于发际中间灸者，乃灸其风路也。然此法因西北地土多寒故宜，若东南地土多湿断不宜灸。
儿生次日，即看口中上腭有白泡点子，即以银针轻轻刮破，将泡内白米取出，勿令落入喉中，仍以陈墨擦之，如次日不取，则泡坚难破误事。又有马牙在牙龈上白点如碎米，亦须急急挑出，以墨擦之，间日再看，再生再挑。
儿生三日，相传洗三，若受风寒，脐风由此而起。虽夏日亦宜避风，冬日尤慎之又慎，况初生亦宜戒浴，欲其勿受外邪也。
儿生下时，欲断脐带，必以蕲艾一小丸，用香油浸湿，熏烧至焦方断。其束脐须用软绵帕裹束，勿令儿尿湿脐，此预防脐风第一要法。
小儿脐带落下，即用净板刷洗，将脐带取置新瓦上，用炭火四围烧至烟将尽取出，安置新瓦上，用碗盖之，存性研为细末。将透明朱砂研末水飞过，加脐带灰四分，用朱砂二分和匀，蜜糖拌涂乳妇乳头上，令儿吮食，使秽气胎毒即从大便遗下。个个保全，此延生妙法。脐带内有虫当去之。
小儿初生，两乳必有核子，以散为度，否则肿硬成毒，啼哭不已。如初生洗浴时，即将两乳揉去乳汁，其核自消。
小儿初生，每日用茶加盐少许，蘸拭其口二三次。此法至稳至妙，世多忽之。不知儿之胎毒，从粘涎中抹去，可免痄腮、马牙、鹅口、重舌、木舌等症，至简至易之良方也。倘儿面唇色淡，以淡姜汤代茶盐汤可也。
月内小儿，不可闻啼即抱，一啼便乳，须常令啼哭，则胎中所受热毒从此而散，胎中惊气从此而解，期月之间无重舌、木舌、口噤、胎风、胎热之病。
小儿同母睡时，切忌鼻风、口气吹儿囟门，恐成风疾。
初生小儿形骸虽具，筋骨甚柔，气质未实，犹之木之柔条软梗，可使或曲或直、或俯或仰也。故百日之内不可竖抱，竖抱则易于悲惊，且必头倾项软，有天柱倒侧之虞。半岁前不可独坐，独坐则风邪入背，脊骨受伤，有龟背伛偻之疾，慎之。
儿生两月后，若遇晴和天气，令乳母抱儿时见风日，则血气刚强，肌肉致密，可耐风露。若厚衣暖被，藏于重帏密室，则筋骨软脆，不任风寒，多易致病。所以贫儿坚劲无疾，富儿柔脆多灾，譬诸草木方生，以物盖紧密不令见风日雨露，则萎黄柔弱矣。
小儿衣裳，须七八十岁老人旧衣改作，令小儿多寿，虽富贵之家，切不可新制绫罗缝裳。凡受客宴贺，尤戒杀生。
小儿四五个月内，只与吃乳，六个月后方可哺稀粥，周岁以前切不可吃荤腥油腻生冷，两三岁后才与荤腥。切忌食肉太早，食后不可与乳，乳后不可与食，凡哭笑之后莫即与乳。
洗浴当护儿背，风寒皆自背心入，防成痫风。故儿忌多浴，洗浴又须掩好肚脐，勿令潮湿，恐生撮口脐风。倘脐中有湿，将大红呢烧灰掺上扎好。
小儿无病切忌服药，免致舛错误事。
小儿衣服自初生至十岁，不可夜露，易惹邪祟。又有鸟名天帝女，一名隐飞鸟，最喜阴雨夜过，落羽人家庭檐，置儿衣中，令儿成痫病。如衣经夜露，可即用醋熏之，剃头须就暖处，剃后用薄荷三分，杏仁（去皮尖）三枚，捣烂入生麻油三四滴和匀，于头上擦之，可免风邪。剃头宜丑、寅日吉，丁、未日凶。
小儿四五岁，只会叫人，不能言语，以真赤小豆（查药物备要）研末，酒调涂于舌下二三次，即能说话。
岐真人儿科秘法
山根之上有青筋直现者，乃肝热也。柴胡、半夏各三分，白芍、茯苓各一钱，当归、白术各五分，山楂肉二粒，甘草一分，水煎服。
山根之上有青筋横现者，亦肝热也。但直者风上行，横者风下行，亦用前方多加柴胡二分，加麦芽一钱，干姜一分。
有红筋直现者，乃心热也。亦用前方加黄连一分，麦冬五分，桑白皮三分，天花粉二分，去半夏不用。
有红筋斜现者，亦心热也。亦用前方加黄连二分，去半夏不用。盖热极于胞中也。或加桑白皮、天花粉。
黄筋现于山根或皮色黄者，不论横直，总皆脾胃之症。或水泻，或上吐，或下泻，或腹痛，或不思饮食。今定一方皆可服之，无不神效。白术、茯苓各五分，陈皮、党参、麦芽各二分，神曲、甘草各一分，水一钟煎半酒盏，分二次服。有痰加半夏一分，或白芥子三分，或花粉三分；有热若口渴者加麦冬三分，黄芩一分；有寒者加干姜一分。吐者加白豆蔻一粒，泻者加猪苓五分。腹痛如小儿自家捧腹是，须用手按之，大叫呼痛者，乃食积也，加大黄三分，枳实一分，如按之不痛，不呼号者，乃寒也，再加干姜三分。如身发热者，此方不可用。
夏禹铸审小儿颜色苗窍法
内有五脏，心肝脾肺肾也。五脏不可望，惟望五脏之苗与窍。
舌乃心之苗。红紫心热也，肿黑心火极也，淡白虚也。
鼻准与牙床乃脾之窍。鼻红燥脾热也，惨黄脾败也。牙床红肿热也，破烂胃火也。
唇乃脾之窍，红紫热也，淡白虚也，黑者脾将绝也，口右扯肝风也，左扯脾之痰也。
鼻孔肺之窍，干燥热也，流清涕寒也。
耳与齿乃肾之窍。耳鸣气不和也，耳流脓肾热也，齿如黄豆，肾气绝也。
目乃肝之窍。勇视而睛转者风了，直视而睛不转者肝气将绝也。
以目分言之，又属五脏之窍。黑珠属肝，纯见黄色凶证也。白珠属肺，色青肝风伤肺也，淡黄色脾有积滞也，老黄色乃肺受湿也。瞳仁属肾，无光彩又兼发黄，肾气虚也。目外角属大肠，破烂肺有风也。目内角属小肠，破烂心有热也。上胞属脾，肿则脾伤也。下胞属胃，青色胃有风也。睡而露睛者，脾胃虚极也。
小便短黄涩痛心热也，清长而利心虚也。
唇红而吐胃热也，唇惨白而吐胃虚也，唇色平常而吐作伤胃论。
大肠闭结，肺有火也，肺无热而便秘血枯也，不可攻下。脱肛肺虚也。
口苦胆火也，闻声作惊肝虚也。
又面有五色。面红病在心有热，面青病在肝多腹痛，面黄病在脾伤，面白病在肺中寒，面黑病在肾，黑而无润色，肾气败也。望其色若异于平日，而苗窍之色与面色相符，则脏腑虚实，无有不验者矣。
儿科外治法
疏表法：小儿发热，不拘风寒饮食、时行痘疹、以葱一握捣烂取汁，少加麻油在内和匀，指蘸葱油摩运儿之心口、头顶、背脊诸处，每处摩擦十数下，运完以厚衣裹之，蒙其头，略疏微汗，但不可令其大汗。此法最能疏通腠理，宣行经络，使邪气外出，不致久羁营卫，而又不伤正气，诚良法也。
清里法：小儿发热二三日，邪已入里，或乳食停滞，内成郁热。其候五心烦热，睡卧不安，口喝多啼，胸满气急，面赤唇焦，大小便秘，此为内热。以鸡蛋一枚去黄取清，以碗盛之，入麻油约与蛋清等，再加雄黄细末一钱搅匀，复以妇女头发一团，蘸染蛋清于小儿胃口拍之，寒天以火烘暖，不可冷用，自胸中拍至脐口，只须拍半时之久，仍以头发敷于胃口，以布扎之，一炷香久取下，一切诸热皆能退去。盖蛋清能滋阴退热，麻油、雄黄又能拔毒凉肌故也。此身有热者用之，倘身无热，惟啼哭焦烦，神志不安者，不用蛋清，专以麻油、雄黄、乱发拍之，仍敷胃口，即时安卧，屡试屡验。
解烦法：凡小儿实热之症，及麻症毒甚热甚者，其候面赤口渴，五心烦热，啼哭焦扰，身热如火，上气喘急，扬手掷足，一时药不能及，用水粉一两，以鸡蛋清调匀略稀，涂儿胃口及两手心。复以酿酒小曲十数枚研烂，热酒和作二饼，贴两足心，用布扎之。少顷其热散于四肢，心内清凉，不复啼扰。或用鸡蛋清调绿豆粉，贴足心亦佳。
开闭法：凡小儿风痰闭塞，昏沉不醒，药不能入，甚至用艾火灸之亦不知痛者。盖因痰塞其脾之大络，截其阴阳升散之隧道也。原非死症。用生菖蒲、生艾叶、生姜、葱各一握，共捣如泥，以麻油、好醋同煎，四味炒热布包之，从头顶、背胸、四肢乘热往下熨之，其痰亦豁然而醒。此方不特治小儿，凡闭症皆效。
引痰法：凡小儿痰嗽，上气喘急，有升无降，喉中牵锯之声，须引而下行。用生矾一两研末，少入面粉（米粉亦可）盖生矾，见醋即化成水（入面粉取其胶粘故也），好醋和作二小饼，贴两足心，布包之，一宿其痰自下。
通脉法：凡小儿忽尔手足厥冷，此由表邪闭其经络，或风痰阻其营卫，又或大病后阳不布和散于四肢。速用生姜煨热捣汁半小杯，略入麻油调匀，以指醮姜油涂儿手足，往下搓挪，以通其经络，俟热回以指拭去。
暖痰法：凡小儿胸有寒痰，不时昏绝，醒则吐出如绿豆粉，浓厚而带青色，此寒极之痰，前法皆不能化，惟以生附子一枚，生姜一两，同捣极烂，炒热一包，熨背心及胸前。熨完将姜附捻成一饼，贴于胃口。良久，其痰自下。
纳气法：凡小儿虚脱大症，上气喘急，真气浮散，不得归元，诸药无效。用吴茱萸五分，酒和作饼，封肚脐，以带扎之，其气自顺。
定痛法：凡小儿胸中饱闷，脐腹疼痛，一时不得用药，将食盐一碗，锅内炒极热，布包之，向胸腹从上熨下。盖盐走血分，最能软坚，取以止痛。冷由又炒又熨，痛定乃止。此方男女气痛皆可治。
指纹切要
小儿自弥月而至于三岁，犹未可以诊切，非无脉可诊，盖诊之难，而虚实不易定也。小儿每怯生人，初见无不啼叫，呼吸先乱，神志仓忙，而迟数大小已失本来之象矣，诊之何益，不若以指纹之可见者，与面色病候相印证，此亦医中望切两兼之意也。令人抱儿对立于向光之处，以左手握儿食指，以我右手拇指推儿三关，察其形色，细心体认，亦惟辨其表里寒热虚实足之矣。世人好异，不从实地用功，以此为浅近之谈，不屑留意，不知临证能辨此六者，便为至高之手。盖表里清，则知病之在经在府，而汗下无误；寒热明，则知用寒近热，用热近寒，或寒因寒用，热因热用，因事制宜，用无不当；虚实辨，则知大虚有盛候，大实有羸状，不为假证眩惑。凡真虚直实易知，假虚假实难辨，真假既明，则无虚虚实实之患。于此切要关头，不知体会，但以不经之言，欺世诳俗，谓何者为人惊，何者为畜惊，不特欺人，而且自斯，不特无益治疗，而且误人生命，是谁之咎哉！
三关部位歌（部位未可以定轻重安危，由古有三关之说，姑存之耳。）
初起风关证未央，气关纹现急须防。
乍临命位诚危急，射甲通关病势彰。
（纹现风关为病邪初入之象，证尚轻微，体亦未困，治之诚易。纹现气关，邪气正盛，病已沉重，治之宜速。倘三关通度，纹出命关，则邪气弥漫，充塞经络，为至重之候。设透关射甲，则邪气无所容，高而不能降，为亢龙有悔之象，治之者切宜留心，慎勿轻视。）
浮沉分表里歌
指纹何故乍然浮，邪在皮肤未足愁。
腠理不通名表证，急行疏解汗之投。
（此纹与太渊脉相通，凡有外邪，太渊脉浮，此纹亦浮。盖邪在皮毛腠理之间，故指纹亦显露于外，谓之表证，速宜疏散，启其皮毛，开其腠理、使邪随微汗而解，一剂成功，何嫌而不投哉。）
忽尔关纹渐渐沉，已知入里病方深。
莫将风药轻相试，须向阳明里证寻。
（指纹见沉，知邪入里，但有浅深之别。若往来寒热，指纹半沉，尚在阳明胃经，治宜解肌。若外证壮热不已，指纹极沉，已入于阳明胃府，速宜攻下。庸妄见其身热，犹以风药治之。盖病在内治其外，非其治也，不特病邪不解，适足以燥其阴血，愈增其困耳。）
红紫辨寒热歌
身安定见红黄色，红艳多从寒里得。
淡红隐隐本虚寒，莫待深红化为热。
（神气太然，营卫静谧，定见太平景象。盖黄为中和之气，红乃文明之色，红黄隐隐，景物熙熙，焉有不安之理？寒邪初入皮毛，经络乍滞，所以纹见红鲜，由血滞也。无论内寒外寒，初病久病，一见此纹，总皆寒证。凡人中气怯，则荣卫不充，纹必淡莹，淡而兼红，虚寒之应，至谓深红化热，其理安在？红本寒因，岂能热？由其寒闭皮毛，腠理不通，盖人身内脏之气，时与皮毛之气相通，实无一息之暂停，今寒闭汗孔，内出之气无所泄，郁于皮毛之间，渐积渐厚而化为热矣。此内出之气为热，非外受之寒能变热也。）
关纹见紫热之征，青色为风古所称。
伤食紫青痰气逆，三关青黑祸难胜。
（营行脉中，卫行脉外，热壅经络，阻其阴荣之道，所以纹紫，紫为热炽，千古定评也。少阳甲木，其色本青，肝胆受邪，纹见青色，此伤风候也，夫青者木之色，《内经》有在天为风，在地为木之言，所以风木同气，肝受风邪，纹必现紫色而兼青。食伤之候，盖食饮有形之物，阻抑中焦，壅遏脾气，不能宣布，故风木乘其困而侮之，所以痰气上逆也。疏通壅滞，令其疏得可也。倘抑郁既久，脾气愈不运，营卫愈见涩，则风痰食热固结中焦，所以青而兼黑，此抑郁之至也。急宜攻下，庶有生机。误认惊风，百无一救。）
指纹淡淡亦堪惊，总为先天赋禀轻。
脾胃本虚中气弱，切防攻伐损胎婴。
（小儿禀受阳虚，肌肤晃白，唇舌淡莹者，指纹四时皆淡，虽有病亦只淡红、淡青、淡紫而已。盖淡红虚寒、淡青虚风，淡紫虚热。此等之儿，根本不坚，中气怯弱，无论新病久病总归于虚，一毫攻化不敢轻用，倘误投克削，覆水难收，悔之晚矣。）
关纹涩滞基因由，邪遏阴营卫气留。
食郁中焦风热炽，不行推荡更何求。
（病邪阻郁营卫，运行迟滞，升降稽留，所以指纹推之转涩，全无活泼流利之象，由食饮风热相搏，是为实证。急宜推荡去其菀莝，其愈亦易。若三关纯黑，推之不动，死证也，不治。）
纹形主病歌
腹疼纹入掌中心，弯内风寒次第侵。
纹向外弯痰食热，水形脾肺两伤阴。
（掌心包络所主，纹入掌中，邪侵内脏，由中气寒也，故为腹痛。纹若弯弓，内外有别，其纹之两头弯向中指为内，为顺症，为外感风寒，治之犹易。其纹弯向大指为外，为逆症，为内伤饮食，治之稍难。形如水字，脾肺不足，食塞太阴，中气怯弱，脾不运化故也。或问：指纹惟止一线，安能有水字之形？曰：不观太渊之脉亦止一线，何以阳维阴维、阳跷阴跷皆左右弹石，岂非水字之形乎。脉有左右，安知纹无左右。但能触类旁通，无往非理，岂特指纹为然哉。）
凡看指纹，以我之大拇指侧面推儿食指三关，切不可覆指而推。盖螺纹有火，克制肺金，纹必变色。又只可从命关推上风关，切不可从风关推出命关，此纹愈推愈出，其纹在先原未透关，今误推而出之，大损肺气，慎之戒之。
以上表里寒热虚实，凿凿有据。但能于临症时认得比六字分明，胸中自有主宰，虽不中不远矣。
稀痘并免惊风
小儿初生三日内，用鸡蛋一个，打放盘中，务于无风之处以手指蘸蛋清，自脑后风门骨（颈窝后高拱骨即风门骨）至尾闾骨（脊骨尽处即尾闾），男左旋，女右旋，按背脊骨逐节轻揉，周而复始（不可由下揉上），有黑毛出如发，愈揉愈出，务令揉尽，终生可免出痘，即出亦少，且免惊风。六日九日再揉，并揉前心、手足心、两肩井穴（手平抬见肩上有窝处即是）。
又稀痘法：孕妇怀胎时，用生白芝麻（不拘多少），置来往处随便撮食之，及十月满足，生下子女不受胎毒，出痘甚稀。
又方：银花（金者不用）阴干，饭锅粑每一升入银花一两，共研末，用洋糖或做糕饼，或用开水调和，每日令小儿食之。
又方：用橄榄一味，不拘新陈，愈陈愈妙，按一年二十四节，将橄榄于火上焙干研末，以清滚水送下，每节橄榄一个，不可间断，服之一年，小儿永不出痘。如逢节偶忘，须于下年照所忘之节补食一个。
又方：冬至时辰，在于屋内出入行走之地，掘一坑约深尺许，将新生鸡蛋十五个埋于坑中，两头各用砖一块，以厚竹片排铺搁于砖上，用席片盖之，仍将泥填好以便行走。至立春时刻取起，每日以绿豆一撮，煮鸡蛋一个，令儿食之，不可间断。若依法服三次，则终身不出痘。稀痘方多，惟此有应。
小儿初生面红啼哭不止
此热极也，宜急治之，如过三日难治。用枳壳、栀子（炒）、扁柏叶（炒）、川连各三分，黄柏二分，生甘草四分，薄荷四分，水煎、去渣，入蜜糖四茶挑和匀，以鸭毛点舌上两旁数次，面色变淡红者可止。或用吴茱萸四钱，好醋调敷两足心，日换数次，过一夜即愈。此法最妙。
昼啼不止
台乌药一钱，煎水服，甚效。
夜啼不止
多因穿盖过暖，加以父母同床热极所致。谚云：若要小儿安，常带三分饥与寒。取鸡粪涂儿脐中，男用雄鸡粪，女用雌鸡粪，极妙。
又方：朱砂磨新汲水，涂心窝及两手足心五处，最验。
又方：蝉蜕七个（去足头，取下半截炒，研末）以薄荷二三分，煎水调服，立止如神。如若不信，将上半截为末与服，复啼如初矣。
又方：鸡窝中草安席下，勿令母知。或用干牛粪亦可。若诸方不效，仍复夜啼，看面色青白手冷者，用川芎、当归、茯苓、茯神、白芍、甘草、木香、勾藤，红枣引，煎服。面赤唇红身热者，生地、黄芩、生甘草、木通，灯心、竹叶引，煎服。或用前吴萸敷足法，最妙。面赤唇口红者方可用。
又方：面赤心热者，用青黛二分，灯心十茎，煎服。
又方：灯花五朵，研末涂娘乳上，令小儿吃乳。
又方：五倍子研末，口水和作饼纳肚脐内，以带扎之，效。
又方：灶心土三钱，朱砂一分，麝香一厘，蜜水调，每服五分。
又方：朱砂写子午二字贴脐上，即止。
又方：画驴子一个，倒贴在小儿床头壁上，自愈。
又方：用本儿初穿汁衣放瓶内，自不哭也。
又方：用其父母指甲二厘烧灰，绿葱头一钱，煎水饮，效。
又方：用本家拨火棍，或烧残柴火头一个，削平焦处，如无即取柴棍拨火数日用之亦可。用朱砂向上写云：拨火杖、拨火杖，天上五雷公，差来作神将，捉住夜啼鬼，打杀不要放，急急如律令。敕。写毕，勿令人知，安立床前脚下，男左女右。此黄澹翁所传也。
又方：乌药五分，煎服，亦效。
又方：明镜挂床脚下，自止。
曲腰啼哭
此受寒腹痛也。淡豆豉、生姜、葱白（细切）、盐共炒热，以手巾包熨肚上，立止。
遍身奇痒叫啼不止
生姜捣烂，稀布包擦，甚效。
初生遍身发黄
此胎中湿热也，名胎黄。用生地、花粉、茵陈各一钱，煎服。或用郑十五黄疸门黄蜡纸筒方治之，稳而且妙。
初生遍身红赤
此胎中热毒也，名胎赤。用生地、花粉、甘草、连翘各一钱，水煎服。外用浮萍、水苔捣烂绞汁，调朴硝、赭石敷之。
初生无皮
小儿初生周身赤肉无皮，如怀胎在楼上居住，未受地气者，将儿安于泥地上卧一宿、即长皮矣。
又方：早稻米磨粉干扑之，候生皮乃止。
周身脱皮
此症因生时触风，满身皮屑落下一层又一层，名曰脱壳。若作丹毒、火疹治之，则误矣。宜用木通、藿香、黄芩各六分，麦冬半钱，加灯草煎服。
两腿生疮脱皮
两大腿近小腹处生疮，皮脱开，渐延小腹则不救。此名胎剥。用黄柏炙焦研末，和猪胆汁敷。或用伏龙肝（即灶心土），开水调敷亦可。
身如蛇皮鳞甲
名胎垢，又名蛇胎。用白僵蚕（去嘴为末）煎汤洗之。或加蛇蜕研末和入亦可。
初生身如鱼泡如水晶
此症破则水流，用密陀僧为末掺之。
疮似杨梅破烂有孔
凡小儿或头面遍身形似杨梅疮，破烂有孔，用饭甑上滴下气水，以盘盛取搽之。百药不效者，用此如神。
红丝瘤
一人生子一岁，生红丝瘤而死，连生四子皆然。一医云：此胃中有伏火、胎毒故也。遂令男服滋胃丸（见内外备用诸方），女服六味地黄丸（见同上），后生子皆无此患。
囟门肿大
黄柏末，水调。贴两足心，即愈。
头缝不合
名曰解颅，此肾气不足也。用干姜七钱，细辛三钱。肉桂五钱，共为末，姜汁和敷颅上，小儿面赤即愈。
又方：南星（微泡）为末，醋调摊细绸上贴囟门，用热手时时熨之，干则用热醋润湿。
又方：柏子仁、防风、南星各四两，为末，每用一钱，醋调摊红绸上，看颅门大小剪贴，一日一换，干则以热醋润之。
又方：茵陈、车前子、百合各五钱，为末，乌牛乳汁调涂足心及头缝开处，用绸包裹，二日一换。
初生眼目红赤肿烂
此胎中受热也。以蚯蚓泥（又名曲蟮）捣敷囟门，干则再换，不过三次即愈。或以生南星、生大黄等分为末，用醋调涂两足心亦愈。
又方：甘草、猪胆汁泡过，焙干研末，每用一二分，乳汁调服。
又方：熊胆少许，蒸水洗眼上，一日七次。如三日不开，宜服干地黄、赤芍、川芎、炙草、归身、花粉各一钱，为末，灯心汤调灌之。
又方：雄鸡胆，灯心蘸点，极效。或用人乳蒸川连点之亦效。
又方：胡黄连一钱，研末，人乳调敷足心（男左女右），神效。
又方：黄连、黄柏、当归、赤芍各二钱，杏仁（去皮尖）五分，打碎，以乳汁泡一夜，蒸熟、取浓汁点眼内。
小儿斗眼
黑眼珠呆而不动者是。方见目部。
小儿变蒸
自生下之日起，三十二日为一变，六十四日为一蒸，再过三十二日为一变，再过六十四日为一蒸，至五百七十六日而止，每当蒸变之日，身发微热，不必服药。
两腮肿硬
新产月内小儿，有噤口不乳，啼声难出，两腮肿硬有核，名螳螂子，又曰痄腮。熟谙稳婆将利刃于口内两腮剖开，挖出坚光恶肉，形象颇肖桑螵蛸。伤处搽药自愈。若割治少迟时刻，则肿延喉鼻，不可救矣。多有割伤致命者，终非良法。今得一方，用麝香一钱，朱砂五分，螺蛳七个，同捣如泥，敷囟门上，俟干时自落，切勿剥去。若重者，将针微刺患处出血，以好陈墨搽之自愈。或溏鸡粪涂之更妙。切勿妄用刀割，致伤儿命。后有芙蓉花诸方，最为神妙。
又方：蜒蚰一条（查《药物备要》便知），银朱钱半，同研烂，搽肿硬处，勿令擦去，即消。
又方：桑柴炭少许，入雄鸡冠血二三滴，再加盐卤一匙和匀，时时搽之，亦效。
又方：青橄榄核（又名青榄，如无，以盐橄榄核泡去盐味用亦可），好醋磨汁搽之。
又方：红饭豆（扁小微红者）七粒，研末，好醋调敷，效。
口角生疮
乱发烧灰，猪油调搽。
口流涎水
方见口部。
口肿并生马牙
小儿口中肿起如菌，名乳菌。牙龈生白泡子，名马牙疳，致小儿不能吃乳。以指摘去其头，倘有血出，以绵拭去，轻者京墨搽之即愈。重者急以僵蚕三条（去丝嘴），人中白四分，冰片一分，共研细，搽患处，略停片刻，用绢蘸茶洗净再擦，一日三四次，自愈。如未愈，方中加硼砂、血竭、青黛各三分，儿茶分半，药珠一分，各为细末，和入前药，每日洗擦三四次，无不愈者。或用马齿苋根，瓦上焙干，少加雄黄研末吹之。并用后芙蓉花诸方更妙。
口生白点
初生百日中，口中白点不计其数，拭之则去，少刻复有，满口缠遍，内窜入喉，日夜啼哭不乳，俗名雪口，又名鹅口疳。用甘草、黄连等分煎汤，以绸裹指拭去，取桑皮中白汁涂之立愈。或用陈墨点之亦可。再以辰砂益元散（见备用诸方），灯心汤调下，则不再发。
又方：槟榔烧枯研末点之，立见功效。并用后芙蓉花诸方更妙。
初生小儿或两腮肿硬或口舌生疮或生马牙或重舌木舌蛇舌吐舌及口不开不食乳等症
芙蓉花，或叶或皮或根均可用捶极融烂，用鸡蛋二个和匀，煮熟候冷，敷心口并肚脐，用布扎紧，屡试如神。
又方：生香附、生半夏各二钱研末，生鸡蛋白调作饼，贴两足心，一周时即愈。此林屋山人引热下行经验方也。或用吴茱萸四钱，好醋调敷两足心亦效。如口舌破烂者，用活鲫鱼以尾入口中，频频摇摆，随摆随换，此方能去口中热毒，初生时儿尚啼哭，用一二次后，口中生凉，儿自不啼，尾虽有刺甚软，并不伤人，治后即能食乳，不过三日全愈，屡试甚验，真奇方也，要用活鱼方效。仍用前方敷足为要。
重舌
舌根肉壅肿叠出，短小如舌者是。用黄柏和竹沥泡一夜，取汁点之。
又方：巴豆半粒，饭四五粒，共捣烂为饼如黄豆大，贴在印堂中，待四围起泡，去之即愈。各项舌病皆效。并用前芙蓉花诸方更妙。
木舌
舌尖肿大，塞满口中，直硬如木、不能转动者是。用蓖麻子肉捣烂，以纸取油，将纸搓条，点火吹灭，以烟向舌熏之即消。若舌下肿起，用银针挑破出血，以锅墨烟（以烧草者更佳），和盐醋厚调敷之，脱去再敷。或用水调敷亦可。
又方：蒲黄研末，时敷舌上，其肿自消。
又方：僵蚕为末，吹入吐痰，甚效。并用前芙蓉花诸方更妙。
舌忽胀大肿硬即时气绝
名曰HT舌。用皂矾不拘多少，新瓦上火煅，红色为度，放地上候冷，研细擦舌上，立效。兼治重舌、木舌。
又方：顶上梅花冰片研烂敷。或以食盐、百草霜共为末，井水调敷即效。
又方：百草霜酒调涂舌上，即消。
又方：干姜、蒲黄各等分，为末，干擦患处，并用前芙蓉花诸方更妙。
蛇舌
用前芙蓉花诸方更妙。
其舌常卷两边口角者是。用明雄研末，点舌数次即安。或用灯心泡水服。重则用川连一分蒸水服，即愈。
吐舌
人中白、冰片和匀，鹅毛刷上，再用好川连一二分煎服，舌自收入。冰片、雄黄、硼砂，共为末，乳调、涂舌上亦效。
颈软
乃肝肾虚风袭入，用生附子（去皮脐）、生南星各二钱，为末，姜汁调摊贴天柱骨上。
痰喘有声
胡桃（又名核桃），连皮捣烂，麦芽煎水加冰糖冲服，喘止痰消。此观音梦授方也。或照前引痰法治之更妙。
又方：巴豆一粒，捣烂、绵裹塞鼻，男左女右，痰即自下，立愈。
喉嘶声哑
甘草、薄荷各五分，桔梗、麦冬各一钱，水煎服，立愈。
又方：虾蟆胆取汁点舌上、立愈。
小儿病后口不能言
大生南星一个（泡去皮脐）为末，每用二三分或四五分，量儿大小用之，取猪胆汁调，再用热淡姜汤冲服，即能言矣。
儿不食乳
乃心热也。用大葱头一个，切四片，用乳汁半盏同蒸，分作四服，即能食乳。并用前芙蓉花诸方治之更妙。
又方：黄连二分，煎汤灌小儿数匙，即食乳矣。神效。若脐旁青色及口撮紧者，此脐风症也，即照后脐风诸方赶紧治之，迟则难救。
吐乳
米七粒烧黑，水半酒杯，乳半酒杯，煎至五分服，极效。
缺乳
凡小儿无乳，百物不食，无法可施，用离核枣于饭上蒸熟，与儿食之，食至斤余，即思饮食，虽无乳亦可活矣。离核枣即真南枣，持三、五枚向耳旁摇之响者即是，无则用大黑枣亦可。
断乳
山栀一个（烧存性），雄黄、朱砂各二分，轻粉一分，麝香一分，共为极细末，择伏断日（见后），候儿睡觉，用麻油将油调匀，搽两眉毛上，醒来便不食乳。如不效，再加黄丹五分，再搽必效，神验非常（惟肝气盛者难验），听其自落，勿令小儿知，忌见生人，夏天不宜，并忌逢五逢七日。方名画眉丹：
伏断日　子日虚星　丑日斗星　寅日室星　卯日女星　辰日箕星　已日房星　午日角星　未日张星　申日鬼星　酉日嘴星　戍日胃星　亥日壁星
龟胸
大黄（酒拌九蒸九晒）、桑白皮、甜葶苈、熟石膏各八分，天冬、杏仁（去皮尖）、木通各一钱二分，水煎，卧时服。或用蜜为丸服更妙。
龟背
并治龟胸。用龟尿摩其胸背，久久自愈。取龟尿法：以镜对龟照之，即有尿出。
又方：龟尿调首乌末敷背上，日久自愈。
腹痛
小儿骤然腹痛，其症不同。有挟热而痛者，其痛多缓，或一日只痛数次，甚者或自下而痛上，痛过一阵则有时不痛，良久又痛，宜用凉药加疏利药治之。有感寒挟湿而痛者，其痛多急，连绵少有停止，甚者或如刀割，欲吐不吐，欲泻不泻，手足冷，面色青，宜用升发药加消导药治之。外有虫痛者，闻煎炙食物香气则痛，宜用苦楝皮、使君肉等药以杀其虫，则痛自止，查虫疾门斟酌治之。
枳实导滞汤：治热痛。陈枳壳（去穰、炒）、黄连、山栀仁（炒黑色）各六分，赤芍、前胡、连翘（去心蒂）各四分，三棱、莪术（俱醋炒）、槟榔、甘草各三分，水煎，饥服。觉热甚，大便秘者，加酒炒大黄一钱二分微利之，三棱、莪术不用亦可。
升消平胃散：治感寒挟食痛。小川芎、炒香附、苍术、紫苏、姜汁、炒过厚朴各五分，藿香、砂仁（研碎）、白芷、陈皮（去白）各三分，炙草二分，炒麦芽六分，山楂肉一钱，加羌活，防风各三分，生姜三片，水煎、热服。
肚腹胀大亮如水晶
方见肚腹部。
肚皮忽然青黑
方与上同。
腹中鸣如蛙声
淡豆豉、生姜各二钱（切碎）、葱五茎，食盐一两，同炒热，置脐上熨之，效。
又方：葱、姜煎浓汤洗肚腹。另用葱、姜捣烂炒热作饼，贴脐上，良久即愈。
又方：枳壳一钱，槟榔一个，沉香、广香各一小点，煎水服。
又方：乳香、没药各等分，共为细末，木香磨水，用滚水调服。
肚脐肿出
小儿月内脐突，光肿如吹，捻动微响，赤肿可畏，由断脐在前，洗浴在后，或束缚不紧，风湿入内所致。用牡蛎（煅）、大黄各五钱，朴硝一钱，为末，多用田螺浸水调一二钱敷脐上，其水从小便而消。如啼哭不止，用台乌药煎水服即止。
又方：茯苓、车前子各一钱，甘草二分，陈皮三分，通草三分，共煎汤灌之，一剂即安。
又方：红饭豆、淡豆豉、南星（去皮脐）、白蔹各一钱，共为末，用巴蕉自然汁调敷脐四旁，即愈。
脓血不干
龙骨一钱（煅），轻粉五分，黄连一钱，枯矾五分，麝香五厘，为末，干掺脐中。
又方：大红呢烧灰，为末敷之，效。
又方：马齿苋焙枯，为末敷之。
又方：草屋上旧茅草，研末敷，极效。
又方：枯矾、水龙骨（即旧船底缝中石灰），共为末敷，甚效。
又方：车前子，炒焦为末，敷之即愈。
预防脐风
凡将断脐，必须先用热汤浴过，不使水气入内。一手握带，一手向脐推脐三三次，使胞血贯满脐穴。离胞寸许，用线扎紧，以瓷锋割断，勿使脐血外流，则儿血旺易育。若弗用割，隔单衣咬断，又将暖气呵七口，以免胶风之疾。不用刀者，盖铁器寒冷恐伤生气也。或用前烧断之法亦妙。
又方：枯矾、硼砂各二钱半，朱砂二分，冰片、麝香各五厘，共为末。凡小儿下地洗过后，用此末掺脐上，每日换尿布时，仍掺此末，掺完一料，永无脐风等症。
脐风
小儿生七日内，面赤喘哑，是为脐风。脐上定起有青筋一条，自脐而上冲心口，若此筋已至心，十难救一二矣。看此筋未至心口时，用艾绒在此青筋头上烧之，此筋即缩下寸许，再从缩下之筋上烧之，此筋即消而病痊矣。屡试屡验。艾团不过如小黑豆大，或如麦子大。或用灯火烧之亦可。又牙根有小泡，用绵裹指擦破即活。
又方：鸡蛋白，用手指蘸搽背心，良久有毛出刺手，长分许即止。若长至寸许，用绸包紧，俟有转机，再搽两太阳及口角，则口自开矣，神效。
又方：小儿初生，惟脐风最为恶候。或因剪脐太短，或结束不紧致外风侵入脐中，或水湿寒冷所乘。昔人有预防脐风之诀，谓三朝一七，看儿两眼角黄必有脐风。此法尚恐未确，惟摸儿两乳，乳内有一小核是其候也。然乳内有核发脐风者固多，亦竟有不发者，此法亦有三四分不确，自应轻轻将乳核挤出白浆自愈。惟看小儿不时喷嚏，更多啼哭，吮乳口松，是真候也。急用夏禹铸先生脐风灯火救之。其诀曰：脐风初发，吮乳必口松，两眼角挨眉处，忽有黄色，宜急治之。黄色到鼻治之仍易，到人中、承浆治之稍难，口不撮，微有吹嘘，犹可治之。至唇口收束锁紧、舌强头直不必治矣。一见眉心、鼻准有黄色，吮乳口松，神情与常有异，即用灯草蘸香油，干湿得中，点燃于囟门烧一焦，人中、承浆、两手大拇指端少商各烧一焦，脐轮绕脐烧六焦，脐带未落于带口烧一焦，既落于落处烧一焦，共一十三焦，风便止而黄即退矣（神效非常。先宜以墨点定穴道，然后用火。囟门穴在头顶虚吸处。人中穴在鼻下上唇正中。承浆穴在下唇垂下正中。少商穴在两大指外侧，内侧亦是，甲缝中不上不下即是。脐轮穴即脐之四围紧近脐带之所）脐风灯火，囟门、眉心、人中、承浆、两手大指甲上（名少商），脐轮及脐心共十三焦，有起死回生之功。
小儿中恶
以及痰闭火闭气闭乍然卒死
一时无药，即以大指掐其人中穴，病轻者一掐即啼哭而醒，倘不应再掐合谷（穴在大指二指合缝处），又不应掐中冲穴（穴在两中指端离甲外），若再不应，其病至重，则以艾丸如萝卜子大，安于中冲穴灸之，火到即活。
小儿初发疟疾
名曰胎疟。每日冰糖五钱，煎汤饮之。虽隔两日发疟一次，十日必愈。或以蝉蜕二两包好作枕，与儿睡之，其疟亦止，神效之至。
气喘
人家动土，冲犯土神，以致小儿气喘，人多不和，宜请人查明九宫，看太阳宫在何处，取此处之土煎水服，仍须安谢土神，即愈。若不见效，则非冲犯，须请名医治之。
吐泻
与脾胃及泄泻各门参看。小儿吐泻，其症不一，最宜详审。有因伤食吐泻者，有因感寒停食而吐泻者，夏月则有因伏暑吐泻者。伤食吐泻者其吐有酸气，其泻粪状如糟粕，亦有酸臭气者，宜消导之。感寒停食而吐泻者，或食后感冒风寒则其食停滞不化，或脾胃先受风寒而后饮食，则其食亦停滞不化，或饮食后误食寒冷之物，则其食亦停滞不化，虽致病不同，其为感寒停食则一也。此宜发散而兼消导。然此吐泻，或多胸腹刺痛，即霍乱吐泻是也。治法亦同。伏暑吐泻者，小水必不利，必兼烦渴，当以暑治之。吐甚者煎香薷散调益元散，泻甚者煎四苓散调益元散，须斟酌用之。然而吐泻交作，最是小儿危证。若其屡作不止，则不论何因，皆当用参术等急救胃气，不惟伤食停食者当急救之，即伏暑者亦当急救之。盖其初虽有暑气，而多吐多泻之后，则热气已散，而胃气骤虚。若不用温补急救，恐中气顿绝，则虚痰上涌，须臾告变矣。且多吐之后，胃气大虚，气不归元，而阳浮于外，反有面赤头热、身热、作渴而似热症者，俗医不知其理，误认为热而投以凉药，杀人如反掌，甚可畏也。故治吐泻而药不中病者，与其失之寒凉，不若失之温补犹可救疗，失之寒凉，其祸甚速，多不及救也。
加味平胃散：治伤食吐泻。苍术（淘米水浸洗）、厚朴（去皮，姜法炒）、山楂肉各六分，陈皮（去白）、青皮、麦芽、香附（米炒）、砂仁（研）、小川芎各四分，甘草炙二分，生姜三片，水钟半煎七分，分二三次缓缓服。
藿香和中汤：治感寒停食吐泻。藿香、紫苏、炒香附、制苍术、制厚朴、山楂肉、小川芎各六分，羌活、砂仁、麦芽（炒）、白芷、陈皮（去白）各四分，炙甘草二分，生姜三片，煎法服法俱同前。
香薷散：以下三方伏暑吐泻用。大花香薷二钱，白扁豆（炒，去壳，打碎）、制厚朴各一钱，水煎，候微温调益元散二匙服。
四苓散：赤苓（去皮）、猪苓、泽泻各一钱二分，白术八分，木通、车前（微炒）各五分，水煎，候温调益元散二三匙。
辰砂益元散：滑石飞过六两，甘草末一两，辰砂飞过三钱，共和匀，每服小儿一钱，大人二钱，灯心汤下。
钱氏白术散：治吐泻已久，虚火作渴者。党参、白术、茯苓、炙草、干葛各五分，南木香二分，姜三片，水煎温服。
参砂和胃散：治虚寒呕吐不止。党参、砂仁（研细）、制半夏各四分，白术（土炒）、茯苓各五分，藿香、陈皮各三分，炙草二分，煨姜去皮三片，水煎，热服。
姜米汤：吐多而胃气欲绝者，用此安胃。老生姜一块重一两多，煨熟去皮研烂，用水一碗，陈米二撮，同入瓦罐煎好，候温缓缓与服，其呕即止。
凡呕吐交作者，止吐为急。吐而不泻者，均用生姜米汤最效。
烧针丸：治吐泻如神。黄丹（水飞）、朱砂（水飞）、枯矾各等分，为末，红枣为丸黄豆大，每服三四丸，戳针尖上，灯火上烧存性，研烂，淘米水调服。泻者食前服，吐者不拘时服。外用绿豆磨成粉，调鸡蛋白，吐者敷两足心，泻者敷囟门，神效。或照卷四脾胃门各方治之。
暑月水泻
凡小儿暑月水泻、小便赤涩、或小便不通。用猪苓一钱，赤苓、泽泻各一钱，木瓜五分，白术六分，木通八分，车前子四分（略炒），灯心一团，水煎加盐少许，饥时服，小便自通，其泻亦止。又方见卷七泄泻门。
小儿痢疾
方见卷七痢疾门。
初生阴囊过大
凡新生小儿，阴囊甚大，名曰胎疝。日后长成，恐变木疝。如过满月外，或一岁以内，俟端午日午时，以脚盆盛热水安于中堂，随抱小儿将阴囊放水内一浸，再将小儿在于中门槛上中间一搁，其阴囊上之水印痕于槛，将艾火在槛上湿印处烧三次，其囊逐渐收小如故，其效如神，真奇方也。
又方：石蟹，用好醋磨汁搽之，亦效。
忽然阴肿
此系被蚯蚓吹肿，令妇人以吹火筒吹之，即消。
又方：真硼砂研末水调敷，甚效。或用二味拔毒散（见痈毒诸方门）亦效。
阴囊赤肿
用老杉木烧灰存性，加宫粉和清油调敷。
阴囊肿坠光亮啼哭疼痛
蝉蜕一两煎汤洗，再用生紫苏叶捣成泥包之而愈。或用干紫苏研末，湿则干敷，干则香油调敷，虽皮破子出，悉有神效。
阴缩入腹
初生六七日后，阴囊收缩入腹、啼哭不止者，此受寒所致。用硫黄、吴茱萸各五钱，为细末，研大蒜调涂脐下，仍以蛇床子微炒布包熨脐，即下。
阳物肿痛
小儿阳物眼上忽肿，小便时肿痛甚者。用灯心草煎汤，不拘时服，肿消痛止。
初生小便不通
用猪毛于阳物眼上刺去薄皮，即通。屡试屡验。如阳物眼上并无薄皮，即系胎热，用大葱头一个，切四片，用乳汁半盏同蒸，分作四服，即通。
小便数日不通遍身肿满
苏叶一斤，煎浓汤一盆，抱小儿向盆中熏之，冷则再换热汤。外用炒熨脐上及遍身肿处，即愈。
又方：连须葱白一斤，捣融炒热，分作二包，轮流热熨脐下。
又方：皂角末，吹些须入鼻，令其喷嚏。百药不效者，用此即通。
大小便不通
初生大小便不通，腹胀欲绝者，急令人温汤漱净口，吸咂儿之前后心、脐下、两手足心共七处，吸咂五七口，取红赤色气透为度，气透则便自通。
又方：连须葱头七个，生姜一大块，豆豉、食盐各三钱，同捣作一饼，焙热掩肚脐上，带扎良久，自通。
初生大小便出血
此由胎气热盛所致。或母食酒面煎炒热毒等物，流入心肺，儿在胎内受之，热毒亦传于心肺。女子热入于心，故小便出血。男子热入于肺，故大便血血。用生地黄取自然汁，入蜜少许和匀，温服，男女皆效。
夜睡遗尿在床
方见卷六小便门。
初生粪门闭塞
以金银簪挑开一孔，不可过深，用油纸捻套住，免其再合。
足趾向后
儿初生两足趾俱向后曲，因母怀子时，日日盘坐，儿在母腹，一气相通，形随气化，故亦如是。用软绵卷如棍子安儿膝后弯内，用木瓜煎汤常洗熨之，日久筋长舒展，则自能伸。由此观之，则知胎前调养不可不慎。古人所以重胎教也。
疳疾
凡小儿乳汁不足，食物杂乱，或口渴饮水，或贪食不饱，或喜食泥土杂物，或沉睡不醒，或眼带蓝色，或眼珠不明，或头往下垂，或面色黄瘦，或青筋暴露，或肚腹胀大，或泄泻不止，种种不一。此因伤食，腹内生虫，名曰疳积。必服杀虫之药，方有验效。然药多克伐，恶伤脾胃，卒多不救。今得秘传外治二方，即可断根，又不伤损，万无一失。并治大人虫积腹痛，珍之宝之。羊尿脬吹起阴干，入顶好汾酒一二两（无汾酒用顶好烧酒亦可），用线扎紧，挂小儿心口、胃脘之间。疳疾重者，不过数时，其酒气自然消减（必须称过方知减否），酒减再换，换至数次，酒不消减，病即愈矣。偏僻之处，羊尿脬最为难得，须于春秋祭祀时，预为买出备用，少则三四个，多则七八个。无羊之处，用猪尿脬亦可，然未经试过，恐难见功，总不如羊尿脬之效验神速也。
又方：葱白（每个约一寸多长）、苦杏仁、生黄栀子、红枣各七个，皮硝三钱，真头道酒糟一两，白灰面三钱，以上七味，用石槽捣烂成泥，五寸宽白布两块，摊膏药两张，前贴肚脐，后贴背上（要对正肚脐之处）用布捆好，贴三日，肉见青色即好。如未见青，再换一次，无不愈矣。
消疳无价散：石决明一两五钱煅，炉甘石五钱（童便泡一日夜，烧透，以能浮水者为佳），滑石五钱，雄黄二钱，朱砂一钱，冰片五分，海螵蛸五钱（煅、去壳），共为细末，量儿大小，或三四分，或五六分，用不落水雄鸡肝一副，竹刀切破，上开下连，掺药在内，用线扎好，加淘米水入砂罐煮熟，连汤食尽。虽疳疾眼瞎可以复明，神效之至。
消疳丸：苍术（米泔水浸，去皮，炒）、白术（土炒）、当归（酒洗）、白芍（酒炒）、麦冬（去心）、薏仁、山楂肉（去核）、石斛（去芦根）、神曲（炒）、麦芽（炒）、半夏曲、枳壳、萝卜子（炒）、陈皮、厚朴、使君子肉、茯苓、槟榔、炙芪各一钱，青皮、莪术、木香、砂仁各五钱，炒干为末，蜜丸弹子大，米汤送下一丸。专治小儿泄泻无度，嗜食无厌，肚大青筋，四肢羸瘦，或发夜热，或肿面目，或肿手足，瘦弱垂死者。但能进食、泻止、食调、肌肉自生。小儿周岁后，乳食夹杂，则易成疳，预服此丸，脾胃充实，保无疳症。或缺乳成疳者，一应服之，此药大和脾胃、生气血，多服有益无病，真妙方也。
胎毒（参看头部及痈毒诸方。）
初生数月或一二岁内，头面忽生热疮，甚至延及遍身，此胎毒也。用鸡蛋二三枚，整煮，去白留黄，加乱发一团如鸡蛋大，于铁器中炭火干煎，初甚干枯，少时发焦、蛋有油出，俟冷取油，和苦参末搽之，数日即愈。如蛋油难取，俟煎枯后，用滚开水少许冲入，油浮水面可取。
又方：紫甘蔗皮一两，粉口儿茶五钱，血竭二钱，顶上梅花片四分，共为末，猪胆汁调搽，神效。
又方：陈石灰（以十数年者为佳，越陈越好）、黄柏（研末）、滑石各五钱，桐油调搽，神效。
又方：鸡腰膏（见痈毒诸方），初起者甚效。又头部尚有数方亦效。
惊风  ***************************
惊风论
惊风有急慢两症。急惊属实热，宜用清凉。慢惊属虚寒，宜用温补。二病若霄壤之相隔，治法若冰炭之相反。诸书多用一药兼治急慢两症，谬妄太甚，贻害无穷，不可不审辨也。
慢惊
庄在田曰：慢惊之症，缘小儿吐泻得之为最多，或久疟久痢，或痘后，或疹后，或因风寒饮食积滞过用攻伐伤脾，或秉赋本虚，或误服凉药，或因急惊而用药攻降太甚，或失于调理，皆可致此症也。其症神昏气喘，或大热不退，眼开惊搐，或乍寒乍热，或三阳晦暗，或面色淡白青黄，或大小便清白，或口唇虽开裂出血而口中气冷，或泻利冷汗，或完谷不化，或四肢冰冷，并至腹中气响，喉内痰鸣，角弓反张，目光昏暗。此虚症也，亦危症也。俗名天吊风、虚风、慢惊风、慢脾风，皆此症也。若再用寒凉，再行消导，或用胆星、抱龙以除痰，或用天麻、全蝎以驱风，或用知、柏、芩、连以清火，或用巴豆、大黄以去积，杀人如反掌，实可畏也。若治风而风无可治，治惊而惊亦无可治，此实因脾肾虚寒，孤阳外越，元气无根，阴寒至极，风之所由动也。治宜先用辛热，再加温补。盖补土所以敌木，治本即所以治标。凡小儿一经吐泻交作，即是最危之症。若其屡作不止，无论痘后、疹后、病后，不拘何因，皆当急用参、术以救胃气，姜、桂、杞、熟等药以救肾气。不惟伤食当急救之，即伤寒、伤暑亦当急救之。盖其先虽有寒暑实邪，一经吐泻，业已全除，脾胃空虚，仓廪空乏，若不急救，恐虚痰上涌、命在顷刻也。庸医见之，皆误指为热为食，投以清火去积凉药，立时生变，为之奈何，与其失之寒凉，断难生活，不若失之温补，犹可救疗。此语发明吐泻惊风之理，最为明透，后之君子，愿无忽诸。今将慢惊辨证胪列于后：
一慢惊吐泻，脾胃虚寒也。一慢惊身冷，阳气抑遏不出也。服凉药之后往往致此。一慢惊鼻孔煽动，真阴失守，虚火烁肺也。一慢惊面色青黄及白，气血两虚也。一慢惊口鼻中气冷，中寒也。一慢惊大小便清白，肾与大肠全无火也。一慢惊昏睡露睛，神气不足也。一慢惊手足抽搐，血不行于四肢也。一慢惊角弓反张，血虚筋急也。一慢惊乍热乍凉，阴血虚少，阴阳错乱也。一慢惊出汗如洗，阳虚而表不固也。一慢惊手足瘛疭，血不足以养筋也。一慢惊囟门下陷，虚至极也。一慢惊身虽发热，口唇焦裂出血，却不喜饮冷茶水，进以寒凉，愈增危笃。以及所吐之乳，所泻之物皆不甚消化，脾胃无火可知，唇之焦墨乃真阴之不足也明矣。
大凡因发热不退及吐泻而成者，总属阴虚阳越，必成慢惊，并非感冒风寒发热可比，故不宜发散。治宜培元救本，加姜、桂以引火归元，必先用辛热冲开寒痰，再进温补方为得法。经验二方列后。
逐寒荡惊汤：此方药性温暖，专治小儿气体本虚，或久病不愈，或产后、疹后，或误服寒凉，泄泻呕吐转为慢惊。清热散风，愈治愈危，速宜服此，能开寒痰，宽胸膈，止呕吐，荡惊邪，所谓回元气于无何有之乡。一二剂后，呕吐渐止，即其验也。认明但系虚寒，即宜服之，不必疑畏也。胡椒、炮姜、肉桂各一钱、丁香十粒，上四味，研为细末，以灶心土三两煮水澄极清，煎药大半茶杯，频频灌之，接服后方，定获奇效。
加味理中地黄汤：此方助气补血，却病回阳，专治小儿精神已亏，气血大坏，形状狼狈，瘦弱至极，皆可挽回。如法浓煎，频频与服，参天救本之功，有难以尽述者。熟地五钱，焦术三钱，党参、当归、炙芪、故纸、枣仁（炒研）、枸杞各二钱，炮姜、萸肉、炙草、肉桂各一钱，加生姜三片，红枣三枚，胡桃二个（打碎为引），仍用灶心土二两煮水煎药，取药汁一茶杯，加附子五分，煎水搀入量儿大小，分数次灌之。
如咳嗽不止者，加粟壳一钱，金樱子一钱；如大热不退，加白芍一钱；泄泻不止，加丁香六分，只服一剂，即去附子，止用丁香七粒。隔二三日只服附子二三分，盖因附子太热，中病即宜去之也。如用附子太多，则小便闭塞不出，如不用附子，则沉寒脏腑固结不开。如不用丁香，则泄泻不止。若小儿虚寒至极，附子又不妨用至二三钱，此所谓神而明之，存乎其人，用者审之。
此方乃救阴固本之要药，治小儿慢惊称为神剂。若小儿吐泻不至日甚，或微见惊搐，胃中尚可受药，吃乳便利者，并不必服逐寒荡惊汤，只服此药一剂，而风定神清矣。如小儿尚未成惊，不过昏睡发热不退，或时热时止，或日间安静夜间发热，以及午后发热等症，总属阴虚，均宜服之。若新病壮实之小儿，眼红口渴者，乃实火之症，方可暂行清解。但果系实火，必大便闭结，气壮声洪，且喜多饮冷茶水。若吐泻交作，则非实火可知矣。此方补造化阴阳所不足，实回生起死有神功。倘大虚之后，服一剂无效，必须大剂，多服为妙。
近来所卖之抱龙、牛黄等丸，皆清热化痰之药，急惊最为对症，若慢惊之甚者，下喉即死。
如乡村制药不及，急取鸡鸭窝（要养鸡鸭数十年者）粪泥下净土一撮（去粪数寸者，不要有粪），煎水服，立愈，屡试如神。
慢惊治验
一北平黄教廉女，甫周岁，病久不愈。余视之，瘦弱已极，热仍不退，顷之群医毕集，俱商用山楂、神曲、荆芥、防风等味，皆消导药也。余窃谓不然，因忆《内经》有云：实者泻之，虚者补之。此女瘦弱已极，岂实症乎？然众论哗然，未可与辨。越三日，余又往看视，黄曰：我女昨大泻下黄沫，且角弓反张，不知其故？余曰：此凉药毒也。黄曰：然。前服山楂等药不效，复加黄连二分遂剧。前医在侧甚惭，强余立方，余辞之归。次日，黄以众方请正，余阅之乃五苓散，仍加消导发散之味。彼时，本欲另立一方，又恐医家挠阻，黄亦未必深信，因就原方加注，剖明某药可用、某药难投，总本张景岳直救真阴之说，黄亦心折，因谓众医曰：我女病久，必须滋阴为上，乃大加熟地二钱，连进二剂，其热陡退，病亦渐愈。缘前此刻削太甚，复元较迟。
一邻友方元兴，有子岁余，常见其持单买药，询之？方曰：儿病已久，更数医矣，今又延某医包治，此其药单也。逾数日，泣谓余曰：某医悔口，子不生矣。君其有术乎？细叩其故，方曰：我子体热已久，近日气弱神昏，腹中膨胀，吐泻发喘、两目上视，命在须臾。邀余往视，见其子囟门下陷，面色青黄，取向日医方阅之。悉是去积、发散、凉血之药，与症相反。余曰：得之矣，用理中地黄汤去附子、泽泻、加枸杞、故纸、一剂而安，十余剂而健壮矣。
一余胞侄，乳名文豹，素甚壮实，周岁疹后，发热兼旬不退，咳嗽时以手扪口，喉痛可知，后数日昼夜昏睡不醒，因延本地时医，投以清热解表凉药，一剂而热立止，逾时体冷彻骨，热复大作，再投前剂则无效矣。又延他医，投以芩、连、石斛等药，非惟热不能解，且面色青黄，三阳黑暗，大喘大泻，愈增危笃，医亦束手。余查痘疹诸书，皆云疹系热症，宜用寒凉，其说亦与症不符，姑用救阴固本平补之药一剂，灌之，悉皆吐出。余顾儿谓余曰：腹中作响，风已动矣；喉如鸡声，痰已塞矣；且吃乳即吐，头摇睛泛，气促神昏，两目无光，面无人色，败症现矣。急请前医，皆裹足不至，遍查各书，俱载疹后发热不退，而头摇睛泛，吐泻神昏，乃慢脾风不治之症。然亦不忍坐视不救。细思喉中作响必系寒痰。盖缘真阳外越，寒生于中，如系实火，则前此芩、连之药何至反剧，外虽极热，内实真寒，非用大辛大热之品，不能冲开寒痰，故前诸药皆吐而不受。因取附子、姜、桂煎汤欲灌，余母曰：此儿现在发热，且唇已开裂出血，何可再用附子？余思《内经》云：假者反之。此症非辛热之品，终不能引火归源以消寒滞也。虽易去附子，仍改用胡椒一钱，肉桂一钱，炮姜四片，似觉平淡，以期老母不疑，煎汤灌下，痰声立止。又取伏龙肝冲水灌之，吐亦渐止。少顷儿忽眼动，呵欠咳嗽时即不以手扪口。又顷，连溺小便，稠浊紫黑，疹后邪毒节次尽下，似有起色。因用附子理中汤合用六味地黄汤去泽泻、丹皮，加故纸、枸杞，一剂而败症全除。惟大热未退，乃于前汤内复加枣仁、五味、白芍等敛阴之药，一剂而安。此正《内经》所云：治风先治血，及甘温退大热之义也。其后细审，此症咳嗽喉痛，心火烁肺金也，呕吐泄泻，脾胃虚寒也。用胡椒、姜、桂，所以开涌喉之寒痰也。用灶心土者，补土所以敌木也。木平则风息，土旺则金生，金既得生，火不能克，则向者克肺之邪火仍反归于心。心为君主之官，邪不能犯，心与小肠相表里致疹毒传入膀胱，下溺为紫黑色也。余弟云：此儿疹后发热，误服凉药，命已不测，得吾兄方药，真不啻起白骨而肉之，实如再生，爰更其名药生，将来即取字曰佩伯，志不忘也。
一余胞侄钧，守南阳时生一女，偶尔伤食，中州医者必以酒制大黄推荡之，每月一二次，屡经克伐，至二岁，此女脾胃大伤，瘦弱至极，阴虚夜热，昏睡露睛，忽成慢惊。庸医尚不知其为不足症，乃以五苓散加黄连四分，下咽即结胸不语，次日毙命。中虚生寒，再进黄连，未有不毙者。
一余姻亲家人之子，甫二岁，其母已逝，乳母哺之，饮食不调，发黄气短，发热腹胀，虚弱之形已现。奈医者坚称内热，进以寒凉，吐泻不止，遂成慢惊。有邻人授以《福幼编》一本，其父与医商，医曰：小儿纯阳之体，何可用此热药？乃向药包中取出抱龙丸一粒，研而灌之，尚未灌完，而已毙矣。
一余外甥阎霖家使女，十岁出疹，稠密成片，隐隐不出，三日后绝口不食；卧于西廊，面无人色，将成慢惊。余二女往彼问及，霖曰：使女患疹，汤水不入，置之此间，已经二日，只待气绝，送出埋之。二女曰：何不于《遂生编》内求方治之！因照大补元煎本方，用附子一钱，肉桂二钱，浓煎，节次灌之，一剂能食粥一酒杯，二剂脾胃渐健，于是弟减附子，数剂全愈。倘以疹为热症，进以寒凉，岂能生乎！
一六安广文程公之子，九岁，久病不愈，泄泻抽搐，奄奄一息。医曰：已成慢惊，虽神医来此，亦难为力。广文呼号求救，几不欲生。同学宋孝廉，以余向赠之《福幼编》授程，程阅而疑之。宋曰：此子已无生理，舍此更无他术，服此温补之剂，或可挽回。仓卒间无肉桂，遂以桂子四钱，研碎加味理中地黄汤内，如法浓煎，频频与服，二剂惊止，又三剂全愈。乾隆壬子年，余回六安，宋孝廉亲口言之也。
一裕州刺史徐公独子，十岁，气体本虚，病后大热不退，屡服凉药，泄泻呕吐，角弓反张，诸症作矣。群医毕至，仍系清热解表，病热更加，万无生理。少府史某者，诣署求见。司阍曰：本官有少爷染患慢惊，命悬旦夕，不暇会晤。史曰：我之来，因慢惊，非公事也。即延之入。徐曰：小儿慢惊坏症，医技已穷，君能救之乎？史袖出《福幼编》曰：此前庄本府之胞叔所著，专治慢惊，但其方与古书不同，应否与服，堂翁其自主之。徐曰：著书人断无孟浪之理，即遵照《编》内之方，不减分毫，用逐寒荡惊汤一剂，喉间寒痰已开，接服理中地黄汤四剂，惊止热退全愈。余胞弟一鹏，彼时在南阳，已知大略，后史尉至湖北，亲口言之又详。自丁酉至今二十余年，此《编》愈人愈多，聊记数条，以祛众惑，阅者益可坚信，无致贻误也。以上见《福幼编》。
急惊
聂久吾曰：急惊之候，身热面赤，搐搦上视，牙关紧硬，口鼻中气热，痰涎潮涌，忽然而发，发过面色如故。有偶因惊吓而发者，有不因惊吓而发者，然多是身先有热而后发惊搐，未有身凉而发者也，此阳症也。盖热生于痰，痰盛生惊生风，宜用凉剂以除热而化其痰，则惊风自除矣。切不可用辛燥驱风之药，反助心火而为害也。当其搐搦大作时，但可扶持，不可把捉，恐风痰流入经强，或至手足拘挛也。又不可惊惶失措，辄用艾火灸之，灯火烧之，此阳症，大不宜于火攻，曾见有火攻而坏事者矣。戒之戒之！此症虽急，若从容服清凉之剂调理，自可平安，不可听信时医峻用攻击、如巴豆、轻粉之类以取速效，伤害不小。古谚云：急惊风，慢慢医。此迩言之切当而可用者也。
幼儿将要出痘，有发热二三日，全无痘点形影，而忽然惊搐，状与急惊风一样。医者不知，而误作急惊风施治。若以寒凉之剂，或以驱痰峻药下之，必致难救。遇有此症，宜留心辨别，以免误事。
清热镇惊汤：连翘（去心，研）、柴胡、地骨皮、龙胆草、勾藤、黄连、栀仁（炒黑）、酒芩、麦冬（去心）、木通、赤苓（去皮）、车前子、枳实（炒）各四分，甘草、薄荷各二分，滑石末八分，灯心一团，淡竹叶三片，水煎，分数次服。凡急惊初起宜服此剂，如服后痰热未除者，以后两方随用一方，泄一二次即愈。若此方已效，后方即不必服。
加减凉膈散：连翘、酒芩、栀仁（炒黑）、枳实（炒）、前胡各五分，大黄（酒炒）一钱，薄荷、甘草各二分，水煎，分数次服，泄一二次，痰热自退。已泄则不必服。
宣风散：陈皮（去白，为末）、槟榔末各五钱，甘草梢三钱五分，黑牵牛四两（半生半炒，取头末一两二钱五分），共和匀。一岁以下服三分，三岁以上服五分，五岁以上服七分。俱用蜜水调服，微泄一二次为妙。已泄则不必服。又益元散、抱龙丸、牛黄丸均极神效。以上见《活幼心法》。
天保采薇汤：专治急惊，神效。羌活、独活、苍术、前胡、升麻、葛根、陈皮、厚朴、甘草、黄芩、川芎、柴胡、桔梗、半夏、枳壳、藿香、芍药各五分，姜、枣引，水煎服。
又方：龙眼壳十二个（又名泡园，以带栗色为佳，深黄者忌用），细茶三钱，陈皮三钱，姜皮三分，白盐三分，用水一碗煎至五、六分，灌入口内，忽然发战，其儿必生。此方平常，其功甚速，虽已死可活，方名开棺斧。
又方：生车前草并子，捣烂沥汁，对白蜜滚水令服，其风即止，屡试神效。如无生车前草，即用车前子煎汤调蜜服亦可。
又方：生石膏一两，辰砂一钱，各研末和匀，大人每服一钱，小儿一岁至三岁服五分，以次递加，生蜜调下。
又方：明雄黄五钱，砂仁六分，栀子五枚炒，冰片五厘，共为细末，以鸡蛋清调敷肚之四围如碗口大，安脐眼入麝香五厘，上用绵纸盖好，再以软绢扎之，一昼夜后温水洗水，神效。
又方：甜杏仁六粒，桃仁六粒，黄栀子七个，上药研烂，加烧酒、鸡蛋清白、干面，量孩儿年岁，作丸如元宵样之大小，置于手足二心，布条扎紧，一周时手足心均青蓝色，则病已除。但须切记男左女右，不可错置，是所至要，万应万验，真有起死回生之功。
又方：取芙蓉嫩叶（男单女双），捣烂，用鸡蛋和入，煎熟作饼，贴儿脐上，冷则随换，立愈。
又方：慢惊风亦可治，用白丝毛鸡（乌骨绿耳，又名绒毛鸡，又名白凤凰，多出江西太和县），以鸡尾粪门向小儿肚脐上，无风鸡则远去，有风鸡必贴紧，吸拔风毒，少时即愈，神效之至，愈后须用麻油灌入鸡口，以解其毒。
又方：慢惊亦可治。用灯心在手心足心、男左女右各烧三焦，即愈。
又方：有数岁小儿偶患惊风，头足往后扯成弯曲，谓之角弓反张，叫唤难闻，百药无效，服活络丸一颗，即刻安睡，再服数颗，脱然全愈，神效无比。此丸以广东省城大新街己未牌坊老陈李济店为真，别店多假，用之不效。
又方：速用艾二小丸、于左右手背上接腕穴上烧三次，头足即不反矣。
又方：见卷十四中风门。
痘症  ***************************
痘症治法
庄在田曰：痘科一症，顺者不必治，逆者不能治，可治者惟险症耳。险症治之得法则生，不得法则不生，是治法之不可不精也。《内经》未尝言及，今行世诸书，皆本之于“诸疮痛痒、皆属于热”八字。所以立意先言解毒，开方定用寒凉，在其父母闻之。解毒最为入耳，寒凉似亦应然。殊不知痘疮全以发透为吉，起发必赖气血滋培，方能自内达外，齐苗、灌浆、结痂，无非阳气为之主也。寒凉则血滞，克削刚气破，血滞气破，毒气乘虚深入，此痘症陷塌之所由来也。譬之猪脬（即尿脬），若欲其胀满，必须以气充之，散其气立即陷矣。此理相同，显而易见。痘之始终，全凭气血，但得气血充足，则易出易结，血气不足，则变症百出。痘之欲出，阳气蒸腾，小儿发热，正是痘欲见苗。斯时气虚者，宜服补中益气汤，血虚者宜服荆防地黄汤，兼寒者宜服大温中饮，或大补元煎，察其体气之虚实酌而用之。所谓培补气血，疏通经络，无不立奏全功。时师不明此理，定言用补太早，则补住毒气，乃愚陋之见也。不知补中即所以托毒，灌根即所以发苗，万无补住之理。且有散药在内，此实先哲治痘之心传，高明者必以为然，浅学者何能窥其万一。要之，治痘之法总不外乎虚寒实热四字。何者为虚寒？凡小儿向日气体薄弱，面色青黄，唇淡畏寒，大便溏而不结，小便清白，饮食减少，或不甚消化等症。知腹中火少，出痘时必难灌浆，亦难结痂，气血不足之故，是名虚寒。速宜培补元阳，以防变症也。何者为实热？或小儿气体壮实，饮食易消，出痘时大便结而燥，小便赤而臊，口鼻中出气如火，恶热喜凉等症，是名实热。察明果是内热，方可暂行清解，荆防地黄汤用生地加大黄，一二剂而火退矣。然不可以虚火误认为实火。察虚火实火之法，全凭大小便为主，小便清白，大便不燥，身虽大热，乃是中宫有寒，火无所依，浮而在外。误服寒凉亦有此症。不得以身热便认为实火。虚火者十中八九，实火者十中之一二耳。
痘有四宜
一宜补气。真阳充足，方能送毒出外以成痘。倘痘顶不起等症，皆元气不足之故。宜服党参、白术、黄芪、甘草之类以补之。
二宜补血。真阴充盛，方能随气到苗以盛浆。空壳无脓等症，皆阴血不足之故。宜于补气药中加熟地、当归、丹参、川芎之类以补之。
三宜补脾肾。一脾土壮健，气血自充，饮食减少，口淡无味等症，皆脾土虚弱之故。须脾肾双补，即于前气血药中加枸杞、故纸、附子、肉桂等药，痘疮自无陷塌泄泻之患。经云：虚则补其母，此之谓也。
四宜察虚实。小儿饮食有味，二便如常，不服药最为稳当。设或灌浆水满，烧浆不干等症，必察其气分血分何处亏虚，照症调补，不可妄用凉药。必口鼻臭，尿臊便结，有实火可据者，方可暂行清解。
痘有四忌
一忌清热败毒。凡胎中阴毒，必赖阳气托送，方能发出。阳气被清，阴毒内归，痘之塌陷，实由于此。是连翘、生地、黄芩、泽泻等药，非有实火者，万不可用。
二忌克伐气血。气血充畅，痘易成功。克削下咽，中气亏而毒乘虚深入，泄泻塌陷诸症作矣。是大黄、芒硝、山甲、山楂等药，在所必禁者也。
三忌妄投医药。小儿出痘，延医诊治，求其有益也。岂知近代医师不分虚实，总是良药，毒轻者几死，毒重者不生，是以不如不服药之为妙。客问曰：痘之顺症，可以不药，我知之矣。痘之险症，可以不用药乎？余曰：若纯用凉药以治险症，但见治毙，未见治愈也。客猛然省悟而去。
四忌吞服医家小丸。近代痘师所带小丸总是巴豆丸，彼以为痘是胎毒，巴豆下行，自必可以泻去之，岂知中虚下陷，性命休矣！小丸数粒，断非温补气血之药，即抱龙、牛黄等丸，亦与痘症大有妨碍，是以最不可误服。亲友处受此害者甚多。目击心伤。故特表而出之耳。至于前人所制人牙散、独圣散、鸡冠血、桑虫之类，逼毒外出，旋即收陷，皆非正理，何曾见其治愈一人！断不可用。
发热
痘者，胎中之阴毒也，必赖阳气以成之。小儿出痘大约发热三日，肌肉松透，然后能见点苗齐，热退乃真阳内伏，交会于阴。复发热三日，是运水到苗，以成清浆，浆足热退，及至养浆，真阳外出，发热三日，化毒以成脓，脓成热退而阳伏。毒既化脓，又必发热蒸干，方能结痂。痂落后真阳外出，蒸化斑点，谓之烧斑。倘有黑斑，乃是火衰，并非因吃盐酱之故，所谓痘禀于阴而成于阳也。如此，治痘之法，始终当以补气血扶阳气为第一义，用药以温补少加发散为首务。否则，气不足则痘顶不起，火不足则浆不稠，且恐厥逆腹痛，阴寒起而坏症作矣。
或问曰：痘宜温补，此理甚明，若兼发散，岂不伤气？不知纯用散药，汗多则伤气，少加发散药于温补药中，则血脉疏通，痘疮易出，无壅滞之患，受解散之功。所以古方补中益气汤内有升麻、柴胡，大温中饮内有麻黄，温中补气尚用散药，可见古人用心之妙。痘之初出，是断不可减去散药者也。
或又问曰：痘宜温补兼散，此理已明。后开大补元煎、六味回阳饮，此二方重用附、桂，并无散药，兼用龙骨、粟壳收涩之药，其义何取？不知温补兼散，乃治寻常痘疮之法。更有一种小儿发热一二日，即遍身出痘，古书无方，时师袖手，此乃阴毒太重，阳气太虚，阴毒一发，阳气已清，故泻痢不止，泻出之物多作青黑色，肝气所化，胃气将竭之兆。速宜大补元煎、六味回阳饮，二方大剂连进，可以扶元阳，可以清阴毒，操起死回生之功，有鬼神莫测之妙。二方合煎名返魂丹，治痘收效，指不胜屈。余治外甥汪陵医案所当细阅。
至于清火解毒凉药，必察明果有实火者方可暂用。若误用于齐苗时，则水不能升而顶陷。若误用于养浆时，则浆不能稠而痒塌，痒塌者真火衰也明矣。当前速宜参、熟，并用附、桂同煎，脾肾双补，大剂叠进，尚可挽回。否则，寒战咬牙，吐泻交作，不可为矣。至于身凉而脓不干，痂落而斑不化，及痘后发毒，皆因误服生地、银花、泽泄、连翘等凉药之故，不可不知。热有邪正，必当体察。正热者，阳气蒸腾，自内达外，苗露头而不恶寒，时热时止，兼有小汗，手足温和，饮食有味，二便如常，所谓内外无邪，不必服药。邪热者，偶受风寒，头痛恶寒，四肢冷而无汗，荆防地黄汤内加肉桂一钱，一二剂尽可解散表邪而愈。古人云：热不可尽除，真格言也。
形色
痘以饱满为形，红活为色。顶陷不起是气虚，色不鲜明是血虚，宜培补气血为主。真阳虚者、乃无红晕，甚至通身皆白，身凉不温，宜大补元煎，阳回身温，转白为红矣。又有一种遍身血泡者，此非血多，乃气少不能统血，故血妄行，急当大补元煎，阳气充满，血泡变白而成功矣。庸医不明此理，谬言血热，误用寒凉，变症日增。形与色，外象也。必要饮食有味，二便如常，知其无内病，可以不服药。若二便不调，饮食不下，烦躁闷乱，夜中不宁，形色虽好，亦甚可忧，必当察其病情何如，小心用药，挽回方妙。形色不佳，多半是气体虚寒，手足厥冷，头重神疲，便清泄泻等症，必当大补元煎，兼用附、桂。若泄泻不止，并当添入龙骨、粟壳等药以收涩之，方可回生。
痘以红为贵，有圈红、巽红、铺红之别。圈红者、一线红圈紧附痘根，最为佳兆。巽红者，痘根血色隐隐散漫，亦气不收之故，速宜大补气血。铺红者，一片平铺，无痘之处亦红，所谓地界不分，若兼不恶寒，口渴而渴，小便臊而短，大便燥而结，内热有据，宜白虎地黄汤以利之。热退身凉，即宜平补，不可多剂。又有一种锡光痘，身凉不温，色白不红，此乃阳虚，阴象也，宜大补气血，附、桂同施，气足阳回，痘根红而浆稠痂结矣。又有一种根无红盘，顶含黑水者，乃阳气大虚，阴气凝结，亦宜大补元煎，兼用附、桂，黑水化而为脓矣。痘有五泡，曰水泡、脓泡、灰泡、血泡、紫泡。痘有五陷，曰白陷、灰陷、血陷、紫陷、黑陷。水泡者，皮薄而明。《经》言气热生水，要知清浆皆水。何以不成脓？火少故也。必当姜、桂、附子等药，大剂陡进，水必成脓。若误用凉药作泻后，转为白陷。脓泡失治，则破流脓水。灰泡失治，转为灰陷。二症亦宜参、熟、附、桂，大剂多进。若有小颗粒发出，谓之子救母，生意在焉。血泡者，乃气虚，非血热，亦宜大补元阳，否则变为白陷。紫泡者，其症有二：紫中带青者，亦因气虚不能摄血、阴血凝结而成，其人必身倦，恶寒，舌苔白，饮食不多，大小便清白，速宜大补元阳，否则变为紫陷；又有一种紫黑焦枯者，乃纯阳无阴之症，其人必口干恶热，小便短，大便结，此实火也，宜清凉解毒，白虎地黄汤酌加大黄以行之，但得灌浆，尚可望生，失治转为黑陷。又有一种小儿因服凉药，腹中作痛，呕吐泻利，将成慢惊，头面大热，唇焦舌黑，亦似实火，此乃火不归元之故。实火者，二便臊闭。虚火者，泻利不止。全在细心体察，方得其真。《经》云：有者求之，无者求之，实者责之，虚者责之。盖言万病皆当体察寒热虚实。医治痘症，可概云实火肆用苦寒克削，以毙人性命耶。
起胀
痘至开盘，头面腮颊亦肿，谓之起胀。至脓成浆足，痘回而胀消，谓之收胀。盖缘毒气由内达外，此时尚在肌肤之间，故腮颊亦随之而肿。迨至脓成浆足，毒气尽化为脓而胀自消。亦必脾胃强健，方能如此。若当起胀而不起胀，乃由元气内虚，不能送毒外出之故，宜用大补气血之药，少加发散，大补元煎、大温中饮相间服之，盘自开而胀自起。若痘未开盘而头面先肿，乃元气大虚，此乃虚肿、非起胀也。其痘必不能起胀，亦宜大补元气，肿自消而胀自起。又有痘已回而肿不消，乃元气大虚不能摄毒，余毒留于肌肉之间，不能尽化为脓所致，亦宜大补元煎，大温中饮相间服之，余毒尽化而脓消矣。《痘书》云：痘出稠密封眼者有救，不封眼者无救，此言不确。起胀者有救，不起胀者无救，此言甚确。封眼者眼弦多痘，胭脂水涂之仍可以不封眼。不起眼者乃元气大虚，何以送毒外出？必当大补元煎、附子、肉桂大剂多进，胀起而毒化，一定之理也。
养浆
痘之紧要，全在养浆。浆成则毒化，浆不成，痘斯坏矣。自发热、见点、齐苗、灌浆，无非为养浆而设。若颗粒稀蔬，根盘红润，精神爽健，二便如常，乃上等痘也，可以不药。倘形色平常，全凭用药、助其气血，以养其浆。最怕者无热。全仗真阳充足出而用事，方能化毒成脓，设阳气不足，何以蒸化其毒，宜在补阳气，实为上策。紧防泄泻，泻则中虚，阳气一亏，毒必内陷，定当预为提防，补其阳气，助其脾胃，浆干痂结而成功矣。煎药方无非补中益气汤、大补元煎之类，相兼服之，万不失一。而世之面麻者，皆因不明是理，养浆时被庸医误用消伐之药，中气下亏所致。若于养浆时，大剂温补，气血充足，落痂后断无面麻之患。又有一种小儿痘后满头溃烂，名曰虚阳贯顶，又曰发疽。经所不愈，此乃出痘时误服凉药，胃中受寒，阳无所依，上冲头顶，譬之火炉中以水泼之，则热气必上冲，此理无二。速用大补元煎、大温中饮相间服之，引火归元，旬日可愈。
收结
收者，浆回而胀收也。结者，脓干而痂结也。收结如法，其功成矣。倘浆回而肿不消，脓成而痂不结，亦是真阳不足，身无热，不能干浆化毒之故。脓浆充足，必赖阳气熏蒸，方能结痂。阳气二字，岂非痘症始终必需之至宝。设此时气体虚弱，不能结痂，必相其虚实，无非培补气血，无不立见奇功。又有一种浆不能干而生蛆，谓之蛆痘，总由阳气不足之故，俱宜大补元煎、大温中饮相间服之，脓自干而蛆自化，痂结而愈。
痘毒
痘本胎毒，自内达外，若出痘时尽化为脓，痘后无余毒矣。当其初，总宜培补元阳，兼用散药，毒气方能尽出，化而为脓。时师用黄芩、连翘、泽泻等药，在彼以为凉药可以解毒，岂知痘乃胎中阴毒，得阳气则行，得凉药则滞，毒气因凉药留滞于肌肉之内，痘后所以发为大疽，名之曰痘毒。皮色不变者居多，宜大温中饮数剂，全愈。其色红白相兼者，半阳半阴症也，荆防地黄汤与大温中饮相间服之，数日亦愈。倘已溃烂，亦以荆防地黄汤与大温中饮相兼服之，计日可愈。荆防解其凝结，姜桂散其寒凉，所以可愈。倘时医见之不分阴阳，统言火毒，仍用生地、连翘、银花等药，以致坚肿不消，溃烂不敛，清浓淋漓，久而不愈，渐致泄泻不食，脾胃一败，不毙鲜矣。若红而带紫者，乃阳症也，方可以荆防地黄汤愈之，大便结者下之。然阴症多，阳症少，痘后并未见有阳症之毒也。又后有痘毒色白方最效。
痘症诸方
补中益气汤：此方补气散毒，气虚者初出痘时服三四剂，痘易起发。痘顶陷者亦宜服之。党参三钱，黄芪二钱，白术钱半，炙草一钱，当归二钱，陈皮五分，升麻三分，柴胡三分，加姜煎，可与荆防地黄汤相间服之。
荆防地黄汤：此方补血散毒，血虚者，初出痘时服三四剂，痘易灌浆，与前后各方相间服，无所不可，荆芥一钱，熟地四钱，山药二钱，丹皮、防风、云苓、山萸、生草各一钱，加生姜二大片为引，加黄酒并冲服。
大温中饮：此方补气血，散寒邪，提痘浆，散痘毒。凡痘顶不起，空壳无脓，呕吐泄泻，脾胃不开，痘色不红，将欲塌陷，速宜煎服，并与大补元煎相间大剂连进，温中散寒，立时起发，功难尽述。熟地五钱，白术三钱，山药二钱，党参三钱，黄芪二钱，炙草二钱，柴胡二钱，麻黄一钱，肉桂一钱，泡姜一钱，加生姜三片，灶心土水煎浓，用夏布拧出药汁，少加黄酒，多次灌之。不可减去麻黄，汗多者减之。
大补元煎：此方大补气血而专治痘症误服凉药，呕吐泄泻，痘不起发，危在旦夕，速宜大剂连进，不可减去附子。与六味回阳饮相间服之，立见奇功，有鬼神莫测之妙。倘二、三剂后，泄泻不止，酌加附子，更加龙骨、粟壳各一钱。倘泄泻全止，减去附子，若附子太多，则小便闭塞。熟地五钱，党参三钱，山药二钱，杜仲二钱，枣仁二钱，枸杞二钱，萸肉一钱，炙草二钱，故纸二钱，白术三钱，肉桂二钱，附子一钱，加生姜三片，好核桃仁三个，打碎为引。痘后减去附子，只用肉桂数分，调理数剂，计日可复元。
六味回阳饮：此方大补元阳，专治小儿气血本虚，痘疮白塌，或误服凉药，呕吐泄泻，将成慢惊，危在顷刻，速宜服此方，倘有转头，即加入大补元煎之内，同煎叠进，名返魂丹，真仙方也。附子二钱，炬姜一钱，当归三钱，肉桂二钱，党参三钱，炙草一钱，加胡椒细末三分，灶心土水澄清煎药。或减去附子，亦名六味回阳饮。以多进为好。
白虎地黄汤：此方去实火、解邪热。专治小儿出痘，发热不退，口渴喜冷，痘疮黑陷，小便赤臊，大便闭结，口鼻气热等症，酌加大黄以行为度。若二便清白，不喜饮冷，身虽大热，乃是虚火。仍宜温补，所谓甘温退大热。不可妄投此药，此乃备而不可轻用之方也。
石膏一钱，生地一钱，当归三钱，枳壳一钱，大黄钱半，木通二钱，生草一钱，泽泻一钱，加灯心为引。热退身凉，即宜以荆防地黄汤调理之。
治验
一余外甥孙汪宣，六岁，向日体气虚弱，偶尔感寒，或食凉物，即喘泻发热。素知其中虚生寒，宜用温补，不宜寒凉。乾隆甲寅年出痘，医师开方，皆是生地、银花等药。余曰：药性与气体相违，何能对症？因改用补中益气汤加姜、桂，四剂、痘疮结痂而愈。
一江姓子，二岁，发热三日，痘已出齐，亦不甚多。痘科欲以大黄、连翘等药灌之。余曰：此药灌下，作泻一二次痘即收矣。彼不信，作泻后痘果收。痘科用雏鸽子煮水灌之，次日忽有小痘暴出。余曰：宜用补也明矣。奈痘师仍用小药数粒，泻利不止而毙。
一使女喜连，五岁，发热一日，红点遍身成片，痘师曰：此名火燎苗，十二日症也，万不一活，坚云不必服药。余徉应之，乃以大补元煎二剂，脾胃较健，四剂而苗齐浆足，惟形色晦暗，且不结痂，七剂而痂结，十剂而全愈矣。医曰：此痘能生，万不可解。
一余胞侄文豹，周岁，出疹失于表散，叠用寒凉，泄泻呕吐，唇焦舌黑，已成慢惊，危在呼吸。余往视之，谓医曰：此凉药逼火上冲之故，外虽极热，内实真寒。医曰：唇焦舌黑，岂非实火！余曰：泄泻便清，岂非虚寒！天下岂有大便泻，小便清之实火乎？医不能答。用大补元煎加胡椒细末同煎，一剂凉止，十剂全愈。乾隆丁酉年，余著《福幼编》内附载医案甚详。
一魏明府之子，三岁，出痘甚稀，痘科用凉药数剂，幸此儿体旺，虽未大泻，而黑斑不退，知其真火被清也。痘后月余，顶间忽发一毒，皮色不变，大如酒杯，此凉药凝滞故也。余用大温中饮，数剂而消。
一舒友子，十岁，满头溃烂，清脓血水，几数十处。其父云：此痘毒也，半年不愈。取出向日药方，都是连翘、生地等凉药。乃知是寒凉入胃，火无所依，上冲头顶，此即所谓虚阳贯顶也，宜引火归源之法，用大补元煎兼加散药，每日一剂，十日全愈。
一余胞侄，七岁，在常州、出痘甚稀，医师以凉药败毒，当时虽未塌陷，而形状已狼狈不堪，一月后，右腿发一大疽，皮色不变。医师坚称火毒，仍以生地、银花、黄芩、山楂、山栀等药治之，一剂而脾胃更减，神气昏沉，二剂而呕吐泄泻，三剂而随服随吐。庸医不知药不对症，故胃中不受，而曰：吐药不吐味，以致疮色晦暗，又数日不溃而殂。
一六安僧人某者，风雅能诗，二旬外发热出痘，予往视，见其颗粒稀疏，根盘红活，问其饮食有味，二便如常，彼求方药，予曰：如此好痘，可以不药。次日，有痘师往，彼为之泻火各种凉药，每剂加大黄三钱，连服三剂，泻利不止，痘疮塌陷，绝口不食，数日而逝。虚弱人出痘，误服大黄、真是毒药，试验甚确，未敢隐讳，治痘者切宜猛省。
一予外孙汪陵，丙辰五月，尚未一周，向日便溏腰软，气血不足可知，忽发热一日，周身出痘，稠密成片，痘顶各有小孔破流黄水，目瞠不能暂瞑，昼夜下利十余次，乳汁入口即从下窍流出，肛门无沿，空洞一穴。《痘书》云：肛门如竹筒者不治。群医袖手。余曰：此即前发热论中所谓阴毒太重，阳气大虚症也，非大加温补，万不能生。即将大补元煎，每剂用附子二钱，肉桂三钱，炮姜一钱五分，丁香末五分，胡椒末三分，浓煎滤汁，昼夜频频灌之，药汁入口已从下窍流出，一连九次，灌完一剂。见者曰：不必再灌，待时而已。幸其母细心体贴，曰：药虽流出，似觉较少，且灌药一次，目瞑片刻，定是效验。于是照原方不改分毫，如前法，每日一剂。又三剂，此儿竟能假寐片时，泻下之物青黑中带有黄色，知其胃气生动也。照原方又进三剂，肛门有沿，泻利稍止，痘顶小孔长满，且已起发，全灌清浆。照原方加龙骨末、粟壳各一钱，又进四剂，痘已全然结痂，至第十三日，痘痂落尽，斑点全无，肚腹亦好。闻者莫不称奇。余识得此儿是虚寒之症，用药得宜，故有效耳。寻常泄泻者亦可治。以上见《遂牛编》。
辨痘法
小儿发热，五指梢及中指冷是痘疹，中指热是风寒。
看耳法
耳后红筋痘必轻，紫筋起处重沉沉。
兼青带黑尤难治，用药精详也得生。
辟秽气法
凡犯房事、经水、生产秽气，以大枣烧烟解之。若防发痒者，以桦皮和大枣烧烟解之。被酒气犯者，以葛根、茵陈蒿烧烟解之。犯五辛气者，以生姜烧烟解之。被死尸气及疠气所犯者，以大黄、苍术烧烟解之。被狐臭犬羊气犯者，则烧枫树叶解之。若遇风雨时者，则烧苍术、枫树叶解之。若血少而浆难之痘，则忌烧苍术，盖恐愈燥而浆愈难耳。若遇诸恶气，则以乳香烧烟熏之，以胡荽酒喷之。俗有煮醋熏痘者，以醋能活血，殊不知醋收敛，大非所宜也。
暑月出痘
房中多置凉水，以收热气，心自清凉。
冬月出痘
房中多置炭火以除寒，使血气和畅为妙。
出痘儿睡不可惊动
此最要紧。一经惊动，则易成痘前痘后惊内，抑且停浆不发。
二十四项方
一、肾经发痘初热腰痛，身如打伤，背不能伸，或连尾脊骨痛，雄鸡一只，剖开鸡腹，取出肝肠，立将烧酒一杯喷鸡腹内，安放腰上用带紧缚，限一炷香久为度，其鸡即青臭不可闻。连用二三只，其痛自止痘亦出。凡用此方，必戒杀放生，以为小儿种福。
二、心经发痘忽然抽掣。此症与急惊相同，用桃树皮、葱子、灯心，共捣烂，敷囟门、肚脐及手心足心，限一炷香为度，则惊自醒而痘自出。又于手足合骨处、用灯火各烧一下，以散风痰。
三、小儿体性怯弱，或因吐泻之后元气愈亏不能胜毒，汗出如珠，四肢厥冷，似睡非睡，眼中露白，此症与慢惊相似乃危症也。急用大附子四钱，干姜四钱，丁香三钱，陈淡豆豉三钱，小雄鸡一只，共捣烂，再用烧酒略炒温，敷脐上及两足心，急换一二次，其痘自出。若有泄泻，加灶心土三钱。
四、后生辈或失阳之症方发痘，欲出不出，狂言乱语。此痘毒不出，郁火攻心。既不敢用清凉之药以解毒，又恐骤用补剂以助火，此最难措手之症。急用雄鸡一只，生剖开腹去肠杂，以烧酒喷之，敷于脐上，其痘自出，其语亦止。凡欲补而不敢补，其痘不能出者，俱用此方，此从外托内，神妙无比，切勿视为寻常。或遍身疼痛，乃毒出肾经，用黑豆一升，煮熟擂敷腰上即止。盖黑豆能解肾经痘毒也。
五、少年出痘，或当色后误为发散传为阴症，新生鸡蛋三个，取蛋白调乳服，再用艾火灸肚脐四围，及脐下寸余；又扯起阳物，离粪门各一半灸七焦，其阳自回。
六、女人天癸已至，当出痘之际经水忽行，一则惧其秽气相冲，二则惧其血衰不能化毒。此最危险之症，急取桃树上寄生，擂烂敷足心，三炷香久为度，经水自回，痘亦万全。
又方：月月红花（又名月季花），取花与枝叶煎酒服，并煎浓汤周身洗浴，神效。
又方：老杉树皮、旧棕、胎发、共烧灰、调酒服，立止。
七、孕妇出痘激动其胎又不得下，或胎死腹中而不能出。此至危之候，宜取路上推车虫（又名推屎虫，即蜣螂也）及所推泥丸，一并焙干，研为细末，加威灵仙同研，用酒调为丸，纳脐中，将膏药贴住（不论何项膏药），三炷香久为度，其胎即下。如经不能，亦可以通。
八、孕妇出痘腹中作痛，乃胎动也。若不顶住，一经临产则气血两败痘必不全。急宜内服安胎散（照妇科内安胎方服之），外用莲蓬壳、益母草各三钱（烧存性），艾叶三钱，共为末，醋调敷脐中，连换三次，其胎自安。
九、少年出痘吐血或鼻血不止，此虚火上炎血不归经。宜取白果擂水服，后将柏树上寄生二两，山栀根（去梗）二两，共擂烂敷脐中，连换三次，其血即止。未止，即照卷一鼻部鼻血各方治之自愈。
十、痘当起胀之时忽然便血，血即下漏，安能起胀，最危急也。用地榆、生大黄、红花根，共为末，烧酒调匀，敷尾脊骨，三炷香久为度。连换三次，其血自止。如痘内夹有斑症，或夹丹症（形如斑点者是），用土朱、紫草，为末敷之，即退。
十一、肝经出痘，大便下血，眼红气粗，丹痧满面，紫黑不起，白颈蚯蚓七条（焙干），栝蒌仁三十粒（去油），杏仁十五粒（去皮尖），共研末，陈茶调匀，作饼贴脐，一炷香久为度，连换数次，各症俱退。
十二、肺经出痘，滑精梦遗，咳嗽失音，不省人事，取新生鸡蛋一个，略开一孔去黄白，只用蛋壳，将元参一两取汁灌于蛋壳之中，用纸封固，再将熟黑豆捣烂包裹蛋壳，置火中煨一炷香久为度，取出冷透火气，将元参汁与服，其音自清，而嗽亦止。
十三、小肠经出痘，遍身发斑，片红片紫如云如霞，无痘出现，不省人事。急将雪梨与食，又将芙蓉花、川椒、胡椒共为末，纸卷为条，蘸麻油用灯盏盛之照于被内，覆盖一时，其斑自退，而痘自出矣。
十四、胃经出痘，咽喉闭塞，或致失声，不思饮食，上吐蛔虫，下泻恶血，急将绿豆为末，以鸡蛋白调之，喉闭则敷于颈，吐蛔则敷于脐上，泻血则敷脐下。
十五、命门出痘，锁眉刺心，烦闷不安，大热不退，生艾叶一两，黑豆一撮，白芥子三钱，醋煮一滚为度，共擂烂作饼敷心前，连换数次，热退心安。
十六、肾经出痘，尾脊骨疼痛，日夜不安，芙蓉根、马鞭草，共擂烂，炒温敷尾脊骨上，其痛立止。
十七、时值疟疾而复出痘，口吐白涎，咳嗽失声，生姜切片，包大附子煨，再取姜汁和当归、生地、白芍，共捣烂敷脐中，二炷香久为度，白涎自止。
十八、痘见脾经，甚为美也。然防禁不周，秽污相冲，痘不起发，狂言乱语，遍身痒塌，抓破出血，声哑气急，急用石膏、寒水石、麝香、郁金、甘草共煮透，去甘草，滓又煮干为末，用蜜调敷胸前，谵语自止，而痘亦起发矣。
十九、痘出太阳，舌心黑，口气臭，大小便不利，痘色红紫，青黛，防风、全蝎、石膏、熟大黄合匀为末，作饼敷脐中，痘色自活，诸症自退。
二十、痘出太阳，夹斑夹疹，胡言乱语或失声不语，雪梨水磨真象牙与服，则安静声清，斑疹亦退，其痘自出矣。又夹斑而出者，有红赤点，随出随收。又夹丹而出者，红赤成片，俱用玄参、升麻各二分，甘草八分，防风、荆芥、牛蒡子各六分，煎服。如夹麻疹而出者，照上方加桔梗、黄芩（酒炒）各六分，煎服，均极效验。后尚有外治一方。
二十一、痘出胸腰，疼痛叫唤不安，豆豉三两，胡椒一钱，共擂烂，又将生姜四两捣汁调匀炒温，敷于胸腰二处，其痛立止。
二十二、痘出肾经，腰腹绞痛，吐泻交作，手足冰冷，大汗如注，此阴盛阳衰。此最危险，急用乳香、没药、人参各一钱，为末作丸纳脐中，又将艾叶炒热敷于丸上，其症自平。
二十三、痘出不快，烦渴闷乱，卧睡不安，咳嗽失声，艾叶一碗，胡椒三十粒，擂烂调水取汁，熬膏作饼敷脐中，诸症自退。
二十四、痘如麻子一片成毡痒甚，此为风毒，非真痘也。因风寒闭塞皮肤，以致真痘不出。菱云子煮水洗浴，再用猫爪、荔枝烧烟熏之，则真痘出而痒自止矣。
推拿法
初发热或为风寒所闭，一时无表散之药，须用推拿法以松肌表，其毒自出。又或其儿素性怯弱，为风寒所束，固不得不发，又恐表虚，用药发表，有伤元气，亦用推拿之法。又或其儿即服表药，依然身无微汗，寒邪闭锢，其症不退，欲复用表散之剂，又恐过表以损元神，亦须用推拿之法。盖发散之药，多能耗气，推拿之法，不过松肌发窍，运动筋骸而已。窍开则气通，筋运则血行，气血通畅而邪自出，勿谓推拿之无益也。余常用之，其效甚捷，故用其法。取温水一碗，先用大指蘸水，于小儿两鼻孔洗擦而上推者二十四下，谓之洗井灶。再于印堂用两手指分开擦二十四下，谓之开天门。又于小儿两手食指擦下三十六下，以泻三关之火。又于中指擦下三十六下，以泻心经与肝之邪。又将小指数摆，谓之乌龙摆尾。再于脉门擦下三十六下，复擦上十二下。又于掌上顺运八封周旋擦一百二十下。然后于虎口及手足凡接骨之处，其穴有窝，于各穴窝间用力俱捏一下，脐下丹田各捏一下，背上两饭匙骨下及背脊每骨节间各捏一下，任其啼叫，令汗出而肌松，痘毒亦从而出矣。但推拿后，宜令儿睡发汗，不可见风，腠理既开，恐风邪之复入也。或用前顶方，将桃树皮与姜、葱擂烂，炒温敷于脐上，一炷香久为度，亦取其发表之义也。
痘疔
痘中有紫黑干硬暴胀独大，脚无红晕，或疼或不疼者，即痘疔也。痘疔能闭诸毒，未齐有疔，则诸痘不能出现；既齐有疔，则诸痘不能起胀；行浆时有疔，则诸痘必致倒陷。故初出时，见有紫黑独大之点，恐其成疔，即宜以银针刺破，吸尽黑血，然后以拔疔散敷之。次日复看，若再硬胀，仍然刺破，以前药敷之，必转红活，方可已也。若针挑不动，手捻有核，则成疔矣。须用针从四旁刳开，以小钳钳出，其形如钉，有半寸许长。拔去其疔，仍以前药敷满疮口，乃可无虞。又手足四肢有痘，惨暗坚硬而甚痛，或外无痘而内有核作痛者，亦痘疔也。宜以艾火烧之即愈。或以灯火烙之亦效。若不急治，则其痘深陷，穿筋透髓而烂见骨，甚可畏也。又天庭有黑点，心窝、舌上必有疔；地角有黑点，阴囊必有疔；两颧有黑点，两腋必有疔；准头有黑点，四肢必有疔。此观显可知其稳，又不可不详也。一妇人出痘，稀疏朗润，似为顺症，但热不退，已而明润者渐觉惨暗，其人亦烦闷不安。详观面部，见地角一痘，紫黑将焦，察其阴中有痘疔，形如黑豆一颗，此乃疔也。用银针剔破，钳出痘疔，以拔疔散敷之，其热遂退，诸症悉皆润泽起胀而愈。
拔疔散：明雄二钱，胭脂末五钱（无则胭脂膏亦可），共为细末，凡遇痘疔、贼痘，刺出黑血敷之。
又方：京城油胭脂敷之，立能止涌，其效如神。
又方：明雄一钱，紫草三钱，共为细末，多用顶上胭脂汁调匀，用银针挑破，擦之神效，与油胭脂同。
又方：将疔挑破出紫血，蒲公英熬膏，放水中一日一夜冷透火气，敷之。
又方：马齿苋交猪骨髓少许，捣融，敷于四围，顷刻止痛，不数日能拔疔根，屡试屡验。
又方：大蒜头，切三分厚安痘疔上，用艾一团如豆大在蒜上灸之，每五次，换蒜再灸，若紫血出后肿痛不止，尤当用灸，痛者灸至不痛，不痛者灸至痛，其毒随火而散。
舌上痘疔
铜绿、雄黄、朱砂、银朱、人中白，共研匀掺之。
赤斑核
小儿出痘，有名赤斑核者，形如瘰疬，发无定处，多在活肉筋骨间，则周身之痘皆不发起，尽归于瘰疬一处，危症也。治法：将瘰疬用手撮起，以红绳紧紧扎住，然后用独蒜瓣贴于患处，艾灸七次，务将瘰疬灸至不如痛痒，除其艾蒜，庶痘可发生，通身红活矣。此即痘疔之类，照痘疔各方治之亦可。
痘出一半忽然不语昏迷不省人事手足冰冷目开面青唇白气息俱凉
此厥阴症也。用雄鸡一只，生剖开去肠杂，以烧酒喷鸡肚内，敷脐上，用布扎紧，约一炷香久取出，连换数鸡，其痘乃齐，其人自愈，其效如神。
热症方形虚症又现元气本来虚弱而毒气猛烈以致痘出不快
此症解毒既恐伤元，扶元又恐助热，颇难用药，照上方，用敷脐上，屡用如神，万无一失。
上身痘已起胀下身痘尚未出或出而陷下不起
顶好热烧酒，用绸蘸酒乘热熨之，其痘自出，屡试皆验。如不见效，即照前方用鸡敷脐之法，无不效也。
痘不起浆
凡痘不起浆，或浆起复收。急取癞虾蟆一个，用手捉住，将虾蟆头对住小儿之口（用绸将小儿眼遮住以免虾蟆吐浆入内），离二三寸远，约一顿饭久放去。加换一个，仍向儿口对之，连换三次，其毒已被虾蟆吸尽，即灌浆收功。此法起死回生，神效之至。
又方：顶好热烧酒，用绸帕蘸透，时时熨之，轻者此法最妙。
痘症黑陷不起
凡心烦心喘，妄语见鬼，以不落水猪心血和冰片，丸如芡实大，每服一丸，以紫草煎酒下。少刻下瘀备，神清，痘即红活透出。此医所不能治者，百发百中，神应非常。
又方：升麻一味，先煎浓汤去渣，用胭脂十余张，于汤内揉出红汁，加明雄黄末钱余，即以胭脂绵蘸汤于疮上试之，胭脂红花膏所染，故能活血散毒也。如疮不起发，试之亦可，神效非常。
两头痘
自胸以上，自脐以下俱有，中间一截全无者，名两头痘。此血气不能贯通于上下，而腰脐之间，恐为寒毒凝滞也。若不急治，七日之后，必变灰白之症矣。见点时，急用生芪、当归、赤芍、桔梗、防风、厚朴、续断、白芷、山楂、木通，入黄豆三十粒，煎服之后，中间有痘，乃可无虞。
蛇皮痘
头面遍身俱无空地，状若蛇皮，故以是名。必干枯不能作浆，至十二三日而死。昔予孙女出痘如此，发热之时，寒战咬牙，口气臭甚，常如食物。余曰：此恶候也。急与解毒，用解毒汤，日进三四服，及痘出密如蚕种，颗粒不明，乃用前胡、川芎、丹皮、栀子（炒黑）、紫草茸、人中黄、连翘、牛蒡、黄芩、红花，连进数服，乃分颗粒。其后加生芪、白芷，去人中黄、紫草、黄芩、红花等药，其水渐升。乃用参归鹿茸汤加丁桂、白芷、白芍、次加白术，其浆乃足。浆起之候，竟似蛇皮，落痂之际，或片连皮而去，遍身如蛇蜕壳，手足指甲无一未落，毛发悉皆脱换，其症果蛇皮也。善以治之，亦竟安全，可见不治之症，亦勿弃而不治也。但症遇恶烈，药必猛攻，而迁延观望，岂能救乎。
空仓痘
痘虽肥满，内是干枯，全无血水，乃空仓也。其痘硬者，名铁壳空仓，症至如是，其必死矣。此等之症，其气虽盛，其血必亏。或又以前失于解毒，致毒火内炽，其血愈涸，浆汁乃血之所化，血枯故是空仓。一儿出痘甚多，体性又弱，医人不明气血之理，只谓保元汤乃治痘至稳之剂，人参用至数钱，其痘竟无浆汗。请余往视，余曰：此空仓也，汝试以针刺之。剔破之痘，俱无血水。其家人大惊。余曰：无妨，此气有余而血不足也。人参可以不用，乃用川芎、炙芪、白芷、牛蒡、肉桂各八分，归身、鹿茸各二钱，大生地三钱，白芍一钱，穿山甲四分，连进二服，浆脚来矣。乃去牛蒡，而又以补血为君，补气为臣，其浆乃足而愈。
茱萸痘
其痘不甚起胀，四弦起而中略陷，痘有乱纹于顶上，形若茱萸，名茱萸痘。其后必空浆倒陷而死。此毒盛而中气又虚，故痘顶有纹而不尖圆也。一儿出痘如此，诸医皆云难治，请余视之，见痘中间多有黑眼。余曰：以毒凝而气不能升，其毒将入脏腑，急为解毒行气，犹为可救。盖此时只六日也。乃用生芪、牛蒡、连翘各一钱，赤芍八分，升麻、白芷各六分，黄芩五分，黄连二分，甘草二分，川芎一分，蝉蜕二个，外以杨柳煎水洗之，连服数剂，其痘渐圆净，纹与黑眼俱无。其后，以补气为君，补血为臣治之，竟愈。余治此症甚多，其先必须解毒行气，茱萸纹乃可除也。
血泡痘
满泡通红，其内是血，故名血泡。此血热毒炽，不能运化以成浆，故有此症。急宜凉血解毒为主。用生地、赤芍、红花、紫草、丹皮、牛蒡、黄芩、白芷，弱者忌服，查前看形色法，斟酌用之为要。
白浆痘
初起发时，疮痘即有白浆，其后必成灰白痒塌而死。盖浆必由脚而起，乃为顺症。此毒参阳分而阴血不能运化，故不久而即陷伏也。但初起之际，间有数点，即刺去其浆，随刺随长，有浆则又刺去，时时看视，不可怠玩。内服千金内托散大补气血，乃可无虞。若遍身如此，则难治矣。慎之慎之！或照前看形色法，大补元煎治之更妙。
千金内托散：人参、当归、炙芪各钱半，白芍、肉桂各六分，川芎、炙草各四分，白芷七分，山楂八分，木香、防风、厚朴各三分。
漏痘
参看各前篇。痘未成浆，顶上有孔，漏出汁水，堆聚而结，形若癞头，俗呼漏痘。此因表虚不能养浆，故不伤而自溃也。急宜补气健脾，固其肌肉，乃可救也。若遍身俱溃，则必死矣。须用人参、炙芪、当归、官桂、川芎、白术、白芷、炙草、丁香、淮山，加龙眼、莲子同煎。
蛀痘
痘有小孔如针嘴大，似虫蛀之眼，故曰蛀痘。此腠理不密，乃有此痘，若不急治，大泄元气，必成灰陷而死。须用人参、炙芪、当归、炙草、肉桂、丁香，加荔枝为引，必孔秘而痘乃起胀行浆也。仍参看各前篇为要。
琉璃痘
痘虽光亮，全无血色，明若琉璃，略擦即破，内俱清水，而或出血，总无脓浆，此血气不能运化毒气而然也。后必音哑而死。痘若起胀见有此等，急取其尤者而刺去其水，再用实浆散：人参、黄芪、当归、鹿茸、白术、淮山、山楂、扁豆、白芷、炙草，加黄豆四十九粒。或用大补元煎各方更妙。
草尾珠痘
遍身俱陷，惟尾脊骨一圈饱满润泽，其明如珠，犹之草尾露珠也。盖尾脊为肾部，此必肾强、精髓充足，急用内托之剂，则遍身之痘旋覆起矣。
黑痘
与各前篇参看施治为要。痘毒随血而出，毒盛血热亦盛，故其痘乃黑也。此必死之痘，古方虽有数条，总以凉血解毒为主，姑载于后，以备参用。
初见黑点在皮肤之间者，用朱砂、冰片、牛黄，或用猪尾血调入牙散，好酒同服。
初出点便黑者，用紫草茸二三钱，好酒调服。
又，皮肤发青紫纹者，川紫草一钱，红花、荆芥、防风、牛蒡、生芪各八分，木香、甘草各三分，升麻五分。
又，黑痕并黑靥者，用蝉蜕五个，紫草茸一钱。
又，黑如煤炭，血不红活者，用紫草、红花、生地、牛蒡、赤芍。
又，黑而软者，气弱而血热也，用保元汤加红花、紫草、生地。
又，焦黑潮热烦躁者，用小无比散三钱，加紫草、生地、红花，磨犀角调服。
人牙散：人牙（自落者）火煅存性，入韭菜汁淬之，研为末，加麝香五厘，穿山甲二分，用鸡冠血、葱白煎酒调服。
保元汤：人参、黄芪、当归、川芎、紫草、红花、肉桂、防风。
小无比散：滑石六两，石膏一两（煅），寒水石（煅）、郁金（甘草水煎透，焙干）、甘草各五钱，共为细末。
头面颈项诸痘
与各前篇参看。诸痘未出，独于印堂先现一颗者，名晓星报点。此痘能闭诸毒，急宜以灯火烧之。但小儿畏灯火，必然躲闪，须用铜钱一个印于痘上，令痘从钱眼暴出，然后烧之，乃不差误。一儿出痘稀疏，潮热亦退，余见天庭有痘二颗，其大异常。余曰：此宜去之。其家不信余言，至次晚复来请余，谓其儿潮热复作，烦躁惊谵，痘皆变色，余往，剔去其痘，以药敷之，热退人安，痘遂起胀，勿谓此为无害也。
痘出点稠密，其天庭地角，虽然明朗，而两颧甚秘，一片丹红，不分界地。此毒在肝肺，若不急治，一经咳嗽失声则难救。用前胡、赤芍、紫草茸、生地、丹皮、牛蒡、连翘、川芎、黄芩、黄连、木通、甘草，煎服。外用水柳草煎水时时洗面，其痘立即转色。又或以胭脂米擂水擦痘上，亦能解毒活血，但更难于辨色耳。
嘴角有黑痘一粒而独大者，名单锁口；两嘴角俱有黑痘者，名双锁口，皆恶候也。此毒凝于胃，主不食而死。见此，须宜剔破，用口吸去恶血，以拔疔散（见前痘疔方内）敷之，或可救也。鼻孔边有痘，名拦门痘（鼻孔内有痘见后），此为凶痘。承浆（即入出处）广额先有数点者亦凶。喉窝之痘主烦闷。耳后窝、颈项窝有痘皆不吉。又或不拘何处有痘独大异常者，非贼痘，即痘疔，能闭通身痘毒，俱宜速以灯火烧之，或挑破用口吸尽恶血，以拔疔散（见前）敷之。
痘出而喉窝及颈窝甚多者
名猪颈，又名锁项。竟至于颐者，又名托颐。主饮食不进，或喉烂，或声哑而死。急用山豆根、元参、桔梗、甘草、生地、川芎、归尾、木通、牛蒡，煎服。缓则毒结于喉，必难治也。
眼中生痘
真新象牙，磨水点眼，其痘自退，可免瞎眼。
又方：顶上胭脂，取汁点之，最妙。
又方：蜒蚰虫（又名鼻涕虫）放眼皮上、周围走动，吐出涎水，其痘自散，屡试如神。
又方：照后痘后风眼起翳红赤，鳝尾血方最妙。
又方：鲤鱼胆点之。鲢鱼胆亦可。
又方：细茶，口咀敷眼外。
又方：益母草，熬水点之。
免痘入眼
牛蒡子，捣烂敷囟门，痘不入眼。
出痘眼目红肿
细茶叶、绿豆、净银花，口嚼敷之。或以有膏黄纸涂鸡蛋白贴之，自退。最忌食鸡。
又方：人乳汁，蒸熟点之。
又方：金银花、胭脂、人乳汁，取灯芯蘸点之。
出痘症眼有脓血
兔子粪，清油调搽。
出痘眼痛
翳子草，捣烂，左眼痛塞右鼻，右眼痛塞左鼻。
舌与鼻孔有痘
黄丹、老土砖，共为细末吹之。
又方：青扣布，烧灰吹之。
又方：硼砂、檀香（烧枯）共为末吹入。
又方：先用皂角末吹入，再用黄蜡塞鼻。
又方：柏叶煎水服。
出痘缩舌
蝉蜕、雄黄水煎，木香磨茶调服。
舌上有痘
舌上痘疔见前。人中白（焙）、硼砂、儿茶，共为末，搽舌上。
又方：先用茶洗净，将金墨磨水粉调涂之。
又方：先用盐茶洗净，用黄柏、黄连、元参、苦参，共为末，蜜调涂之。
又方：鸭粪烧研，鸭毛蘸掺之。
舌上烂痘
用油胭脂敷，最妙。
黄柏、黄连、元参，共研末，蜜糖调擦舌上。
又方：人中白，焙枯为末，搽之。
又方：硼砂（水飞）、冰片，点之。
出痘口噤不语
吴茱萸，煎水服。
出痘肾肿
桑树皮、细茶、生姜、槐树皮，共捣，清油拌炒，包之。
又方：若肾红肿，取蓝淀脚汁擦之。
又方：如风肿者，用盐炒热熨之，或用槐花叶炒热敷之。
肾嘴有痘
公鸭嗄气数次即消。
阴户有痘
雄黄研末，清油搅匀，以鸭毛蘸擦之。
痘症夹斑夹丹夹疹而出
如恐内服凉药有碍正痘，即以细密有膏的青扣布涂雄黄、麻油贴于红处，如难遍贴，即于太阳、太阴、胸、背贴之。
痘出不透腹痛甚或黑陷
急用前鸡敷肚脐方，最为神妙。或照各前方施治，必有效也。
出痘中风
其症眼目直视，牙关紧闭，勿用驱风峻药，宜急用附子、干姜浓煎灌下，令出微汗而愈。若手足扯动，急查前急惊门各条细看为要。
杂痘一齐涌出
杨柳叶、柑子叶、老艾叶、腊树叶，共煎水，遍身洗之即退。
又方：鲜红花、嫩紫草、金银花，煎水，遍身一洗。
又方：水杨柳、桃枝、槐枝各三条、紫背浮萍，煮水，遍身一洗，将灯火遍身一烧，即出痘毒，而正痘出现。
又方：清油一杯、白蜡、生姜汁、朱砂、雄黄、共熬热，从头至尾遍身一揩，杂痘尽退，正痘即现。
验痘出齐法
五六日后痘当出齐，凡看痘齐与否，必以脚心为验，脚心有痘则出齐矣。然痘稀少者，亦不拘此，总以热退而痘为出齐也。若热未退，虽四肢有痘，恐终未齐，不可谓毒轻痘少，漫不加意也。
痘症作痒
抓成疮疱欲落不落，用好白蜜调开水，时时以鹅翎扫之，其疮易落，且无疤痕。
又方：川椒、艾叶、红枣（去核）、芫荽、茵陈、乳香、白芷梢、陈香圆、安息香各二钱，共为细末，作纸捻熏照，虽痒塌之痘，火到痒除，无安息香亦可。此神灯照法也。
又方：荆芥穗为末，撒纸上，卷成筒，糊粘纸头，灯上烧燃，在痒处略烧一下，甚妙。或熏照亦可。
痘中生蛆痒不可忍
用针挑去蛆虫自愈。或用嫩柳叶铺床上睡卧，其蛆自出。
又方：盐醋汤服之。或用痈毒门疮中生蛆方治之，最妙。
又方：醋汤遍身喷之。服盐醋汤不可轻用。
痘症发热胡言乱语
千脚泥，捣碎，鸡蛋白调敷脐上。
又方：蓝淀脚汁一杯，燕子泥调敷脐上，烧五寸香久取去。
又方：小雄鸡一只，生剖开，用雄黄、麻油涂之鸡肚内、将鸡敷脐上，最稳最妙。并用前芙蓉敷足各方，更为神效。
又方：生萝卜，捣烂，和铅粉作饼，敷脚心，亦妙。
又方：燕子窝泥、鸡蛋白调饼，敷脐上。
又方：热甚、恐起惊风，用小针刺（男左女右），中指取血为妙。
痘齐热退爱睡地上日夜不安
此火伏中焦也。用前顶方剖鸡敷脐上自安。
狂热痘毒麻木致死
此症有由脚麻至小腹而死，或由头麻致心口而死，一日死苏几次。药宜早制，以应急用。冬月取小男孩粪（要干结者为佳，稀者不用）阴干，用泥裹好烧成炭，去泥取粪研末，每用三钱，豆腐调服，神效。并用吴茱萸末，热醋调敷足心，亦神方也。
皮肉红肿而痘不肿
三豆散：黑豆、绿豆、红饭豆（查药物备要便知），共研细末，再将醋研为浓汁，以鹅毛扫之，神效。
痘症溃烂脓水淋漓
多年盖屋茅草，洗净焙干为末，搽之，神效。
又方：松花粉搽之，亦效。
又方：黄牛粪，焙干研末，清油调服，无论如何溃烂皆能收功。
又方：紫草，麻油熬成膏，加白蜡再熬数滚，取起敷之，神效。
又方：京城油胭脂敷之，亦神验也。
痘症泄泻
参看前痘症治验末篇为要。男左女右，在肚角上有一窝，即止泻之火穴也。其法用本人之手下垂肚角，然后将手曲转，令手莫动，以曲骨下为下，此处必有一窝，即于窝中用灯火连烧三次，其泄自止。但痘前吐泻总勿乱治，恐滞毒也。若痘出而泄泻不止，则宜施治，虑中气虚，则难起胀也。
泄有二端。泄而粪黄臭秽，小便赤涩者，此毒气奔越，热泄也，痘色必红紫，加味四苓散主之；泄而粪清白滑利者，虚寒也，痘色必淡白，参术散主之。如虚泄不止，兼用七味豆蔻丸，无不止矣。此聂久吾先生痘症经验方也。
加味四苓散：治痘症热泄如神。虚泄者断不可服。猪苓、木通各八分，泽泻、赤茯苓各七分，川连（炒）、黄芩（炒）、牛蒡（拣净、炒香、研碎）、车前子各五分，灯心一团，水煎、空心服。
参术散：治痘症虚泻，并寻常脾虚泄泻，屡试如神。白术（土炒）一两，软党参（高丽参更妙）、真白茯苓、砂仁、炙甘草、薏仁（炒）、白莲肉（去心，炒）、真神曲、楂肉各五钱，肉豆蔻（面裹煨、去面切细、纸包打去油）、诃子（火内煨，去核）、广陈皮（去筋）各四钱，南木香三钱，共为细末，每用二钱，米汤调，空心服。小儿如不肯服，或调稀粥服亦可。
七味豆蔻丸：治与参术散相同。肉豆蔻、诃子（俱照前制）、砂仁、白龙骨（煨）、南木香各五钱，赤石脂（煅）、枯矾各七钱，共为末，稀粥为丸如绿豆大，量小儿大小，每服二十丸或三十丸，米汤送下。如不能吞丸或不肯服者，研碎和稀饭服。若服丸后，仍从大便成颗泻出而不化者，亦研碎和粥服之，其泻立止。屡试如神。
痘症小便不通
细茶嚼融，纸包敷脐上。
又方：樟树皮、姜、葱、老艾，共捣烂炒热敷小肚上，女人放阴门上，即通。
痘症大便不通
葱一把，作饼敷脐上，用锡壶盛滚水熨葱上，即通。
痘症耳目口鼻出脓
行浆之际，有眼耳出脓、鼻窍流脓、口吐臭脓者，皆其内中有痘不能结痂，溃而出脓，不必施治，内痘成脓则毒已化，自可无虞。
痘风余毒入目致生翳障筋膜或成珠目蟹眼
蛇蜕（全者）一条，马屁勃一两，皂角子十四粒（虫蛀者切不可用），共入瓦罐用泥封固，泥内加盐少许以免出气，连罐烧红存性，候冷透火气取出研末。每服三钱，滚开水送下，神效。
痘后风眼或起翳或红赤
经霜大桑叶七片，或冬至收，或立冬收，蒸水半钟，加入食盐少许，早晚洗。
又方：顶上胭脂泡水铺纸上，以新笔在纸上蘸水一日点三次，三日即愈，极效。
又方：仰卧床上，取黄鳝尾上血滴入，闭目少顷拭去，一日三五次即愈，重者数日全愈。但必须鳝尾血每次换一鳝，用过即可放去。诸药不效者用此极验。
痘风眼边红烂作痒
照卷一目部眼边湿烂红肿第二方治之，最为神效。
痘后两目难开
兔粪二钱，密蒙花、蝉蜕（去足）、谷精草各一钱，共为末，用猪肝竹刀切开，每肝一两入末一钱，包肝内蒸熟，去药、饮汁食肝，神效。
又方：灯心蘸清油润眼上。
又方：黄柏末，入水久浸，将纸染湿铺眼胞。
又方：黄连，黄柏，黄芩，元参，乳汁调匀饭上蒸，擦之。
又方：黄豆，口嚼成饼敷之。
又方：自己热小便，黄纸浸温贴之。
痘后耳内肿痛时流脓血
先用棉花搅净脓血，然后用黑砂糖调水少许滴入耳中，其痛立止，其汁自干，戒勿抓挖而自愈矣。或照卷一耳部各方治之。
痘后鼻常流涕臭不可闻
此名鼻渊。乃热毒乘于肺经，而热蒸肺窍也。丝瓜近蒂五寸，黄芩、栀子仁、牛子、甘草同煎服。外用丝瓜藤烧灰为末，吹入鼻中，并以丝瓜烧灰调酒服亦可。
又方：照卷一鼻部松花粉治之，甚效。
痘后唇不盖齿
此气血两虚，急宜大加培补，断不可服凉药，否则必成慢惊之症，则更费手。须请名医，加意调理，不可忽略。若顶门下陷，尤宜急治。
痘后唇口生疮
上唇有疮，虫食其脏。其名曰狐。下唇有疮，虫食其肛，其名曰惑，皆由里热生虫，内食脏腑，乃有此疮形也。必其人昏昏好睡，不思饮食，其声嘶哑而音不亮，即狐惑也。此最恶之候，必致鼻崩、齿落、失声而死。宜用除慝丸治之。黄连二钱，芦荟一钱三分，使君子肉三钱，白芜荑一钱五分，蝉蜕三分（烧灰），川楝子肉一钱，共为末，用乌梅洗净，去核捣烂，和末为丸，米汤下。
痘后齿痒或出血
此余毒流于胃经，将成走马牙疳也。若不急治，其后牙龈腐烂，日落一齿，满口落尽而死。当发痒之时，急宜用连翘、牛蒡、慈菇、石膏、生地、银花、红花、甘草煎水，时含口内。
痘后牙龈口舌破烂出血或成走马牙疳
人中白一钱，铜绿一分半，麝香一分，共研末，先将浓茶洗净口牙后，用指头蘸药敷，立愈。或照卷一齿部各方治之。
又方：生香附、生半夏，各等分为末，生鸡蛋白调作饼敷足心，一周时洗去，重者连敷数日。其效如神。
痘后口角流涎
细茶叶末，白沙糖调服。
又方：盐姜、细茶叶、同嚼食。
又方：照口部口角流涎方治之。
痘后咽喉肿痛
甘草、桔梗各五分，防风、元参、鼠粘子（即牛子）、升麻、射干各三分，水煎服。
痘后昏迷不语
当毒气已散，元气未复，精神疲倦，故昏昏喜睡，即呼之不醒，亦自无妨。若连日不醒，口中喃喃自言自语，形如醉人，每多妄语者，此邪热乘于心包也。宜以导赤解毒汤，或以安神丸主之。
导赤解毒汤：木通、车前、生地、麦冬、甘草、茯神、石菖蒲、栀子、人参、灯心汤下。
安神丸：牛黄五分，黄连五钱，当归、炒栀各二钱半，共为末，入猪心血和匀为丸，朱砂为衣，灯心汤下。若无真牛黄，则加川贝、胆星、琥珀。
痘后声哑
杉树节、诃子、生姜、地坊下土，若寒加胡椒煎汤，竹油调服。
又方：葱、姜、清油，合炒热，遍身揩之，再用灯火喉下一灸，胸膛三灸，两乳下一灸。
痘后心痛不可忍
此余毒归心也。用乳香二钱，水煎服，并用白砂糖四两，酒冲服（水冲亦可）或服护心散（见痈毒诸方），亦妙。
痘后肚腹肿胀
黄柏、苦参，共为末，清油调匀，熬过作膏贴之。
又方：桐子叶（滚水泡软），用清油、雄黄涂叶上，贴三五次数。
又方：灯花数十杂，入盐炒过，加铅粉调成饼，贴脐上。
痘后浮肿
照臌胀门病后浮肿方治之，最为简便稳妥。如不见效，照后各症治之。
痘后脓血去尽，脾土已亏，气血俱衰，邪易入而食易伤，故或感风湿，或伤饮食，或滞余毒，皆发为浮肿。然感冒风寒者，多自面孔先肿而身热口渴，宜用升麻、柴胡、茯苓、木通、车前、防风、大腹皮、甘草、姜、葱汁引，煎服，微汗而肿自退矣。
有感湿气而肿者，多在足下先肿，其形光亮，以手按之而即有窝，其起亦缓。且其人好饮而小便赤涩，以水洗之而更肿者，此水肿也。治当健脾利水为主。宜用苍术、厚朴、木通、车前、滑石、瞿麦、泽泻、猪苓、茯苓皮、大腹皮，使小便清利，其肿自消。外用苍术、檀香烧烟熏之，以被蒙盖，令出湿水，其肿自退。
又有食积而兼滞毒者，多自腹先肿起，必腹中隐隐作痛，不思饮食，且腹有微热，大便黄臭，小便赤涩者，滞积而肿也。治当消导解毒为主。宜用苍术、厚朴、陈皮、大腹皮、香附、川芎、山楂、神曲、牛蒡、连翘、木通、车前、茯苓、半夏、甘草。
又有脾气不行而浮肿者，其皮如臌，按之难下，乃气肿也。治当理气为主，宜用人参五皮散治之。人参、白术、官桂、麦冬、大腹皮、陈皮、桑皮、姜皮、茯苓皮、木香、泽泻、车前、木通。
又有血不行而肿者，其皮肤之内隐隐若有血路，是血肿也。治当以活血为主，用四物汤加人参、陈皮、香附、木通、茯苓治之，使血行而肿自退矣。
又有面目四肢肿者属脾，因表虚为风寒所侵而肿。宜发汗而肿自消。用加味五皮散主之。羌活、防风、桂枝、防己、苍术、木通、五加皮、桑皮、大腹皮、茯苓皮、姜皮、猪苓、甘草。
又有腹胀如臌，眼胞微肿者属脾，因脾胃素虚，土弱不能制水以行水，蓄而不行，故浮肿也。又或伤食滞积，脾不能消，以致湿热内蓄而肿者，俱以厚朴汤治之。苍术、厚朴、陈皮、大腹皮、茯苓皮、猪苓、木香，水肿者其阴囊亦肿，加泽泻、滑石、车前、木通、葶苈，积滞者加山楂、神曲、三棱、莪术。
莱菔丸：通治一切浮肿。莱菔子（炒）、胡椒、厚朴各五钱、白术一两，共为末作丸，以陈皮煎汤送下。
又虚弱而气不行者，用肉桂磨酒服，外用烧酒搽之，即愈。
痘后痈毒初起红肿
照前三豆散治之，其效如神。
痘毒色白
此因小儿出痘多服凉药，血寒气滞，以致毒发色白。若再以凉药服之，其毒流走，患生不一，久则生管成漏，漏久必生多骨，害人不浅。凡遇此症，须用小金丹（见阴疽门），服之神效。秦姓子，生痘毒色白，医用清火解毒之药，其毒日增，后生毒二十处，至第二年，孔皆生管，日流臭水，右足缩不能行，坐卧三载，始来就治。余以阳和丸、小金丹、犀黄丸等药与服，内用化管药半月，已愈一半，一月管化，孔内有多骨者亦已出尽。后秦姓带子回家，与以生肌散及调和气血之丸带回，不料任子率性，不服、不洗、不敷，并以酸极石榴等果食之，以致臭不可闻，其管复旧。仍照前治之而愈。此林屋山人秘法也。
又方：虾蟆灰散（见痈毒诸方）敷之，亦极神效。
痘后遍身无皮脓水不绝
茶叶（去梗），热水泡透铺床上，睡上一夜，脓水自干。
痘后虫蚀疳疮脓水绝
出峨蚕茧，不拘多少，将生明矾末入内填满，烧令汁尽成灰为末，掺之即愈。
痘风疮逢春即发
黄丹、黄芩、黄柏、大黄、轻粉，共为末，猪油调敷。
孕妇痘症
参看前二十四顶方。妊妇出痘，痘家最忌，盖痘毒出于五脏，痘毒发越则风火相搏，必致动胎，胎动则气血耗散，热必不能送毒行浆，况痘家用药多主温补，如半夏、肉桂之类，皆妊妇所忌，而黄芩、乌药又非痘家所宜，此孕妇出痘，所以最难调治也。遇此，总以清热安胎为主。
发热
有孕之妇遇出痘时，急宜远出回避。若至出痘，当发热时即以保胎为本，以托痘为标，仍用升麻葛根汤加酒炒黄芩、土妙白术，以保护其胎元。夫黄芩寒凉易至冰毒，若无孕不敢早用，然有孕而毒火熏蒸，不用黄芩以清内热，胎必不能保矣。至于出齐热或未清，黄芩亦不妨再用。
见点
孕妇出痘始终以安胎为主，故见点后多服安胎饮为佳。若口渴者，则用人参白术散加减，滞者则用黄芩汤合四君子汤加诃子，血动者用芩连四物汤，腰疼者保胎散宜早服。总之，不拘轻重，悉以清热安胎为主。
安胎饮：台白党、白术、条芩、当归、白芍、川芎、砂仁、苏叶、陈皮、熟地、甘草，生姜三片，红枣三枚，水煎，温服。
黄芩汤合四君子汤：黄芩、白芍、人参、茯苓、白术、诃子、甘草。
芩连四物汤：当归、白芍、地黄、川芎、黄芩、黄连。
保胎散：玉竹四钱（酒蒸）、当归三钱（酒洗），续断（酒炒）、杜仲（盐水炒）各钱半，茯苓、黄芩（酒炒）、白术（土炒）各一钱，川芎、甘草各八分，水煎服。
灌浆
长浆之际，痘晕红紫，此血分有热，必用消毒活血汤。内有黄芩，外加白术五、六分，以固胎元，胎必不动。若痘晕淡红以及淡白，必用千金内托散（见前）倍加参芪，去肉桂，外加白术一钱，以固胎元，胎必不动。此母子兼治之法也。
坠胎
孕妇出痘以安胎为主。若从前不能按法调治，至热气内蒸而坠胎者多矣。遇此等症，令老成稳婆撑扶产母，以热水净沐下身，扶其上床，不要倒睡，必须强坐一二刻，用滚水兑白酒一种，入童便半盏和服，行其瘀血。若痘稠密用加味保元汤。气血虚甚用十全大补汤。若小腹急痛，瘀血未尽也，宜黑神散以涤除之，寒凉切不可用。
加味保元汤：台党、黄芪、当归、川芎、白芷、桔梗、上厚朴、紫草、防风、牛子、白芍、肉桂。
黑神散：熟地、当归、川芎、甘草、肉桂、炮姜、蒲黄（炒）、黑豆、香附（醋炙）、童便、酒煎服。
产后出痘
妇人产后出痘，只以大补气血为主，十全大补汤是此时要方，方中白芍亦用好酒炒熟，不可妄用寒凉，以伤生发之意也。
引牛痘说
痘何以曰牛也？痘之种自牛来也。外洋向无此疾，后由他处传染，患亦滋多，惟畜牛取乳之家，独不沾染。医人欲穷其故，见牛乳旁有青蓝小疱，形与痘类，因悟牛之患痘必轻，以之传人，必然无害，于是按古针刺法，取牛痘之浆，种人两臂消烁、清冷渊二穴，旬日，果于所刺之处随出数颗，按日灌水，按日满浆，按日结痂落靥，无一损伤，无一复出。盖牛土畜也，人之脾属土，以土引土，同气相感，同类相生，故能取效，若此，痘种自牛而来，故曰痘也。
其曰引，何也？曰：痘之为毒，受于先天，感于时气，散于经络。男女交感之会，先天胎毒既有浅深。感时行之气，复有善恶。而散于经络分配五脏，又有轻重。正痘有发热即现点者。最险之症，肾经之毒也，由肾而肝而心而肺而脾，传经最多，其症亦递减，故痘之发毒，
111
肾最重，脾最轻。按古痘苗塞鼻孔法，亦必五脏传遍，始能发热。缘鼻者，肺之外窍也。苗塞鼻中，其气先传于肺，肺主皮毛。肺传于心，心主血脉。心传于脾，脾主肌肉。脾传于肝，肝主筋。肝传于肾，肾主骨。痘毒藏骨髓之内，感苗气而发，其毒自骨髓尽达于筋，肾脏之毒解矣。自筋尽达于肌肉，肝脏之毒解矣。自肌肉尽达于血脉，脾脏之毒解矣。自血脉尽达于皮毛，心脏之毒解矣。自皮毛尽达于颗粒，肺脏之毒解矣。苗气必历五脏层递而入，内毒亦必历五脏层递而出，此传送之次序也。今种牛痘法择于两臂中消烁、清冷渊二穴，上下交连之处种之，似与塞鼻孔法有异。殊不知二穴部位乃手少阳三焦经也。三焦者，人身最关要之腑，如天地之三元，总领五脏六腑、营卫、经络，通内外、左右、上下之气。三焦通则内外、左右、上下皆通。得其关要之处引之，直从皮毛、血脉、肌肉、筋络同时直传而入，使纵有胎毒深藏于肾，亦自然同时引其端绪，则无棼乱之忧。《金鉴》所谓：引其毒于未发之先者，即此意。张逊玉《种痘新书》所谓：以佳苗而引胎毒，斯毒不横而症自顺者，亦此意。故凡种痘皆用引法，而欲引毒从三焦经而出，则惟牛痘之法为最良也。
痘为小儿一大病，当天行时，人人尚思远避，今无故取婴孩而与之以病，可乎？曰：非也。譬之捕盗，乘其羽翼未成就而擒之甚易矣！譬之去莠，及其滋曼未延，芟而除之甚易矣。人家小儿出痘，如遇险症，延医服药，举家日夕守视，多少酸辛，问卜求神，多少惊恐！其轻者亦须多方调护。今牛痘则止种四颗或六颗，一儿嬉笑饮食一切如常，旬日之外，告厥成功，无灾无害，不惟小儿省却疾苦，即育子者亦省却忧劳，法诚善也。
或问种牛痘有死者否？曰：断无致死之理。予少时未出天花，详医为予种，时年三十二岁，今已十有三年矣。经予手所种小儿，不下万千，皆根基长养，以至娶妻生子，不能悉数。即如南城宾谷曾大中丞，年近六旬，艰于得嗣，前开藩吾粤时举一子，命予为种痘，随手奏效，蒙赠以“勿药有喜”四字扁额，其他所种，万无一失，人所共知，若非身试无误，敢以人为戏乎。
坚信洋痘说
人谁不爱儿女？爱儿女谁不虑其出痘一事，要过了这个关头，方算得是自己儿女。今有种洋痘一法，不避风，不禁口，行所无事，万无一失，岂大不好。奈何犹不能盛行，只是人不能坚信，怕出了洋痘，遇着天行痘子又会复染。夫广东行此近三十年，予所问广东人多矣，皆从未有复发者。广东三十年来所生之人，在外省仕宦商贾者不少，未闻有再染天行痘子者。就是湘潭虽未盛行，前三四年也有数十家出洋痘，何曾再梁天行痘子来！且今年有几家出了洋痘，信不的确，又吹苗试之，并不复出，此亦实实信得过了。或谓：种洋痘者，过十年当复出。果尔，则十年一回，百年不过十回，稳稳当当，也不费力。况乎必无此理也？试想，他从两臂点苗，略刺皮肤，微见血点，到次日已无形迹了。若不是直达脏腑，如何过了三四日方见红影，又三日长水，三日灌浆，三日结痂，如期不爽。与吹苗一般，长得晶圆饱满，比吹苗之痘更好看些。盖先天之毒蕴于无形，以气引气而痘出焉！吹苗是以气引气，点苗也是以气引气，为何独信吹苗而不信点苗乎！但点痘之家，主人必须留心，其结痂之后，痂是尖顶斜脚，则毒气未出，必要再点方能算得。即不尖顶斜脚，而当长水灌浆时，小儿气血不足，或有泄泻之病，不能长到饱满，毒气须出而未尽出，必须重服芪、术等药补脾助气，使他长得十分饱满方好。诚恐本要再点，而主人自以为算得过了。业痘科者亦照管不到，则万中或有一二复出者。盖此法原有引至两次、三次之说，不可颟顸了事也。或因本要再点，未及再点，遇天行痘或又复杂，则人皆藉口，更无复有信之者矣，岂不大可惜哉。予考医书中载婴儿生数日，刺出臂上污血，终身可免出痘一条后穴道、刀法皆失传，今之点痘或其遗法也。夫以万全之法失传已久，而今复行者，大约前此劫数未满，而今日洋烟入中国，害人不可胜计，把那劫数抵过了，故此法亦从洋来，得以保全婴儿之年寿耳。若不坚信而遵行之，是违天而自外于生生之理矣。予家中今年点牛痘者十余人，目击其事，深察其所以然，坚信不疑，何忍秘而不宣，欲以坚天下人之信，广为流传，俾天下之婴孩从兹同登仁寿之宇也。敢以俚浅之词为坚信点牛痘说云。
按牛痘之术，道光丁亥行之，吾乡全活婴孩甚众，吴子献廷，其术尤精，所点不下数千人，以吾亲友所见所闻，二十年来从无一复出者，诚保赤之妙手也。
麻症  ***************************
麻症论
麻症初起，多有咳嗽喷嚏、鼻流清涕、眼泪汪汪，两胞浮肿，身体渐热，二三日或四五日始见点于皮肤之上。形如麻粒，色若榉花，间有类于痘大者，惟见形之后，形尖稀疏，渐次稠密，有颗粒而无根晕，微起泛而不生浆，大异于痘也。虽云较痘稍轻，而变化则速，始终调治，俱宜留神。总之，初起宜先表法透彻，最忌寒凉；已出时当用清利；收散后贵于养血；兼杂症者则随症参治之。温疹症见伤寒，若发于未痘之先为瘙疹，月内为烂衣疮，百日内为百日疮，发则遍身红点如粟米之状，乃儿在母腹受热所致，调摄谨慎，自能速愈。痘方愈而疹随出为盖痘疹，遍身发出，疹色赤作痒，始如粟米，渐成云片，因痘后余毒未尽，更兼恣意饮食，外受风寒之所致。宜疏风清热为主。至疹出多痒，色红赤隐于皮肤中为瘾疹，乃心火灼于肺经，更兼外受风湿而成，治宜先散风湿，后清热毒，斯得其法，皆非麻疹，禀诸胎元毒也。
麻症与伤寒辨
发热之初，寒热往来，咳嗽喷嚏，鼻塞声重，且流清涕，其症与伤寒无异；但麻症则眼胞略肿，目泪汪洋，面浮腮赤，恶心干呕，此为异耳。若见此症，必是麻疹。须宜谨风寒，节饮食，避厌秽，戒荤酒，忌辛热，用药表散，使肌肤通畅，腠理开张，或身有微汗，则邪从汗解，而毒则易出耳。热至三日麻当出矣，一日出三遍，三日出九遍，至六日间当出尽矣。及出至足，头面将收，收靥之处其热即退。疹子渐次收下，热亦渐次而退。至八九日麻始收齐，而热乃退尽矣。若发不出者固危，出不尽者亦险，出而旋收者更险，治之其可缓乎！
论麻症轻重
或热或退而无他症者轻，头面不出者轻，出透三日而后渐收者轻，红活润泽头面匀净而多者轻。红紫惨暗干焦不润者重，移热大肠变痢者重。黑暗干枯一出即没者难治，鼻青粪黑者难治，鼻扇口张目无神光者难治，胸高气喘心前扇动者难治。
一眼白赤色，声哑唇肿，心烦口渴，腰腹疼痛，口鼻出血，人事不清，大小便秘，狂乱不宁，舌苔黄黑，口气腥臭，此名闭症。毒滞于中而不得出，将作内攻，最危候也。急以清毒解表汤主之。若疹能出可救，疹不能出难救。方用升麻、防风、荆芥、麻黄、连翘、牛蒡、桔梗、石膏、知母、黄芩、黄连、蝉蜕、麦冬、甘草，水煎服。
一麻症鼻出血者毒重，口出血者毒尤重，口鼻血出不必止住，血出则热毒解散矣。初起手足心如火热者毒亦重。初起失于清解，则热蕴于胃，口鼻腥臭，必生牙疳。毒入大肠，则成痼痢。发表太过，元气损伤则成疳积。若或失治于前，则必贻患于后，虽明初发之轻重，宜顾后来之生死，虽谓麻也只详于前，而可不思其后乎。
一感风热而出麻者，俗谓飘麻，此皮肤小恙，不致伤人，只散风清热而即愈矣。
一小儿初生，弥月之内而出麻者，俗谓胎麻，可不药而愈。
麻症四忌
一忌荤腥生冷风寒。夫谷气通，肉气滞。凡是荤腥，俱能滞毒，所以忌也。果生则难克化，物冷则能冰伏，冰伏不化，毒乃滞留，又当忌也。若风寒闭塞，毛窍不开，则毒气何由出乎？此数端者，俱不可犯也。
一忌骤用寒凉。麻虽热症，固不宜用辛热之剂。然初热之际，虚实之症未形，轻重之势未见，遂骤以苦寒之药而峻攻之。几何不冰伏其毒而不得出，其反至于内攻乎？故善治者，惟达毒而不郁毒，只解毒而不冰毒也。
一忌误用辛热。麻本热症，若复投辛热之药，是犹火上复加薪也，以火助火。其毒不愈横乎？然麻症初起之时，亦有四肢厥冷者，然热极似寒之故，切不可妄认虚寒而妄投以热药也。即遇天时大寒，亦宜置暖室，切不可因严寒而遂投以辛热之物，以济腹中之火也。
一忌误用补涩。毒火之发，最要疏通，尤嫌补涩。盖疏通则毒外泄而解，补涩则毒滞内留为殃。但初发之时，症多吐泻，愚夫愚妇急欲止之，若误用参、术、砂仁补涩之药，则关闭塞，毒滞于中，必作内攻之祸矣！
麻症治法
夫痘为阴毒，其势更缓，或死或生，尚判之于成浆之日。麻为阳毒，其热甚烈，若存若没，早定之于方出之时。故发热三日，麻当现于皮肤。若腠理紧秘，风寒严束，气滞于中，毒凝于内，不能出现，则毒作内攻，须臾告变。故痘则虑难成浆，麻则惧其不出。麻前痘后，最为紧要，此古今之通议也。当发热三日之间，急宜观形察色，审声辨症，以为调治之方。如声重鼻塞，肌粟恶寒，是为风寒所束，宜用加味升麻汤：升麻、干葛、防风、荆芥、牛蒡、连翘、桔梗、木通、赤芍、甘草、柴胡、黄芩、陈皮、蝉蜕、元参，加葱白水煎，热服，令取微汗，一二服间其麻即出。如大热熏蒸，肌肤干燥，目赤唇紫，毛发焦竖，烦渴不安，惊狂颠谵，二便秘结而出不快者，乃热毒盛壅故也。宜用栀仁解毒汤：栀子、黄芩、黄连、石膏、知母、牛蒡、连翘、升麻、柴胡、防风、赤芍、甘草，大便秘加酒大黄，烦躁加麦冬，嗽甚者加杏仁、桔梗、花粉，惊谵用抱龙丸或牛黄丸，无汗腠理秘加大黄，再用紫苏煎水令热气熏之，或用酒遍身擦之，然后以被盖片时，其麻即出。治风寒闭者亦如是。若为秽气所触而出不快，则用沉香、檀香、荆芥烧烟熏之。
又有毒气本盛，元气又亏而出不快者，宜用人参白虎汤：台党二钱，石膏四钱，知母一钱五分，加升麻、防风、牛蒡、炒芩、水煎服。
孟氏治麻方：石膏二两（煅）、荆芥、地骨皮、桔梗各八钱，赤芍、牛蒡、薄荷、陈皮、枳壳各六钱，川贝、甘草各四钱，红花三钱，干葛、归尾、桑白皮各一钱，共为末，每服三钱，开水下。此方能发表透肌、清毒活血、理肺消痰、清胃解结，不拘四时皆可服，诚治麻之良方也。
麻发不起
凡麻发不透，气喘欲死，即用脂麻五合，以滚水泡之，乘热熏头面即发，起死回生之妙法也。
又方：小米（即粟米，要红壳）煎水不拘时服，看似平淡，功效异常。
又方：樱桃四五斤，入瓷瓶内密封，埋土中，过两三月俱化为水。遇此症危急者，取此汁一杯，略温灌下，垂死回生之验无比，不可忽视。有志仁人，多预制以济人，功德不小。
又方：沉香、木香、檀香，不拘多少，于火盆内焚之，抱小儿于烟上熏之，即起。
麻症作痒
好白蜜调水，以鹅翎时时蘸扫。

验方新编·卷十一·痈毒  ——————————————————————————————————————————————————————————————————————————————————————————

痈疽论  ***************************
王洪绪曰：痈疽二毒，由于心生，盖心主血而行气，气血凝滞而发毒，毒借部位而名，药宗经治而误。
患盘而逾径寸者，红肿称痈，痈发六腑。若其形止数分，乃言小疖。按之陷而不即高，顶虽温而不甚热者，脓尚未成；按之随指而起，顶已软而热甚者，脓已满足。无脓宜消散，有脓勿久留，醒消一品，立能消肿止痛，为疗痈之圣药。
白陷称疽，疽发五脏，故疽根深而痈毒浅。根红散漫者，气虚不能拘血紧附也。红活光润者，气血拘毒出外也。外红里黑者，毒滞于内也。紫暗不明者，气血不充，不能化毒成脓也。脓色浓厚者，气血旺也。脓色清淡者，气血衰也。未出脓前，痈有腠理火毒之滞，疽有腠理寒痰之凝。既出脓后，痈有热毒未尽宜托，疽有寒凝未解宜温。既患寒疽，酷暑仍宜温暖，如生热毒，严冬尤喜寒凉。然阴虚阳实之治迥别，阅古书总未详，因立其旨备览焉。
诸疽白陷者，乃气血虚寒凝滞所致。其初起毒陷阴分，非阳和通腠，何能解其寒凝？已溃而阴血干枯，非滋阴温阳何能厚其脓浆？盖气以成形，血以华色，故诸疽平塌不能逐毒者，阳和一转，则阴分凝结之毒，自能化解。血虚不能化毒者，尤宜温补排脓，故当溃脓毒气未尽之时，通其腠理之药，仍不可缓。一容一纵，毒即逗留；一解一通，毒即消散。开腠理而不兼温补，气血虚寒何以化脓，犹无米之炊也。滋补而不兼开腠，仅可补其虚弱，则寒凝之毒何能觅路行消，且毒甚者则反受其助，犹濆粟以助盗粮矣。滋补不兼温暖，则血凝气滞，孰作酿脓之具，犹之造酒不暖何能成浆，造饭无火何以得熟。
世人但知一概清火以解毒，殊不知毒即是寒，解寒而毒自化，清火而毒愈凝。然毒之化必由脓，脓之来必由气血，气血之化必由温也，岂可凉乎！况清凉之剂，仅可施于红肿痈疖，若遇阴寒险穴之疽，温补尚虞不暇，安可妄行清解反伤胃气。甚至阳和不振，难溃难消，毒攻内腑，可不畏欤。
盖脾胃有关生死，故首贵止痛，次宜健脾，痛止则恶气自化，脾健则肌肉自生。阳和转盛，红润肌生，调和补气养血之剂。仍以犀角、羚羊、连翘等性寒之药，始终咸当禁服。
痈之与疽，截然两途。阳症为痈，阴症为疽，治法迥别。世人以痈疽连呼并治，贻害无穷。古今方书，虽有阴阳虚实之分，治法难期尽善。惟王洪绪先生（别号林屋山人）所著《外科全生集》一书，乃其世传秘本，剖析阴阳虚实之理，至精且备，不施升降，不用刀什，经历四十余年，用药从无一误，开卷了于指掌，可以不学而能。书只前后两集，其价甚廉，板存江南省城，湖南、湖北坊间间亦有卖，各宜购置一部，不惟自便，亦可济人。留心疡医者，尚毋忽诸。
痈毒治法
凡患色红、肿痛、根盘寸余者，是痈毒。发三四日，尚未作脓，以洞天嫩膏贴之，内服醒消丸，热陈酒送下三钱，即止其痛，夜间得睡，次日皮即起皱，再服全消。如过四五日将要作脓，亦服醒消丸，肿消痛止。如作脓肿胀未破者，用代刀散酒服即穿，外贴洞天膏，数日收功。如根盘数寸者，在背心、脑后、腰腹、肚腋，阴囊等处险要之地，用五通丸、醒消丸，早晚轮服一次，用败毒汤送下，皮皱痛息。若已穿破，用托毒散、醒消丸早晚轮服，自有奇效。如根盘不满一寸，亦红肿者，名疖，用蟾酥丸、梅花点舌丹即愈。此林屋山人经验方也。
痈毒诸症  ***************************
肺痈
方见肺部。
肠痈
肠痈有生于肠内者，腹内胀急，大小便牵痛如淋，转侧摇之如水声，溃后则脓从大便出。有生肠外者，肚脐肿痛作胀，或一足弯曲，口有臭气，或脓自脐出，甚则肠穿有虫自脐中出，势难为计。初起宜用牡丹皮散以消之，溃烂则用参芪内托之剂。
牡丹皮散：丹皮五钱，苡仁一两，栝蒌仁（去油）二钱，桃仁（去皮尖）二十粒，水煎服。此孙真人《千金方》也。
又方：多服六一散（见内外备用诸方），脓血从大便出，脓尽即愈。至神至稳之方也。
又方：皂角刺一两，至少八钱，酒煎至七分，温服，脓血从大小便出而愈。不饮酒者，水煎亦可。
又方：大黄（炒）、朴硝各一钱，丹皮、白芥子、桃仁各二钱，空心煎服。小腹坚硬而热，按之则痛，肉色不变，或红赤微肿，出汗畏寒，小便亦多，脉紧实而有力，服此神效。
肚痈
肚腹生痈，即肠痈也。照上肠痈各方治之。
脐痈
方见肚腹部。
悬痈
方见海底部。
对口
方见颈顶部。
发背
搭手
均见背部。
鱼口便毒
方见痈疽门横痃症。
遍身肢节生疮
此名疳蚀，因风寒所搏，气血凝滞故也。用蚕茧，每茧一个入白矾五分，火煅过之后，每矾一两，另加陀僧五钱，白芷一钱，研末，用蜜调敷。
筋骨疼痛溃烂生疮
此因误服轻粉及丹石诸药，以致毒凝筋骨，日久不愈，查解救诸毒门轻粉毒方治之。
身上忽然红肿游走不定或痛或痒
此丹毒也。照后游风丹毒各方治之。
身上疙瘩如块如核
此流注也。与上游风丹毒忽然发者不同，照阳疽门流注方治之。
疔疮
凡疔疮好而复发，此疔根未出故也。若不急治，再发则根深难治。有拔疔根法见后。
疔疮发之最速，有朝发夕死，随发随死，有三日五日而不死，至一月半月而终死者，其毒最烈。或发寒热，或发麻林，或呕吐，或烦躁，或头晕眼花，或舌硬口干，或手足青黑，或心腹胀闷，或精神沉困，或言语颠倒，此皆生疔之症。其形或大或小，或长或圆；其色或白或黄，或红或紫，或有红丝。名色甚多，治法则一。倘辨别不清，以生黄豆令本人嚼之，如无豆腥之味，即是疔疮。
疔疮多生暗处，或痛或不痛，或痒或不痒，发时人多不觉，若不早治，最易误事；有发寒热数日而后生者，有当时生者。初起如粟米大，或大小不一。如发寒热及麻痒呕吐等症，即于遍身留心寻认，凡须、发、眼、耳、口、鼻、肩下、两腋、手足甲缝、粪门、阴户等处。更宜细看。一日须看数次，有则照方医治。若前心坎、后背心有红点者，即照后羊毛疔方治之。如寻觅不见，取甑中气垢少许纳口中，必有一处痛甚，即知疔疮所在，须急宜刺出恶血，以见好血而止。诸疮及刀镰疔忌用刀针，余疔不忌。如毒重者，急服护心散（见痈毒诸方）或菜子油一碗（真麻油亦可），以免毒气攻心。若服菊花饮亦可。
蜘蛛拔毒法：先将疔头用瓷片刺破，寻活蜘蛛一个（越大越好）放疔疮上，蜘蛛一见，自能奔往吸拔其毒。少时，蜘蛛不动，即取放冷水中自活。如疔未愈，可用蜘蛛再行吸拔，或另取蜘蛛用之，以毒尽为止。无论疔在何处，虽毒重痛极，不省人事，命在垂危，立可回生。此急救第一良法。凡手指生蛇头疮及毒蛇、毒虫咬伤，皆可照此拔毒。
菊花饮：白菊花叶（连根用）捶取自然汁一茶盅，滚酒兑服。用酒煮服亦可（不如生汁为妙），毒重者宜多服。渣敷患处，留头不敷。盖被睡卧出汗，其毒自散。无论生在何处，足欲气绝，亦可起死回生，至稳至便至灵，诸方皆不及此，不可迟疑自误。无叶用根，如无即用药店中干白菊花四两（少则不效），甘草四钱，酒煮温服，亦可。
大戟膏（见痈毒诸方）敷之即愈。再发再敷，无不神效。
地丁饮：紫茶地丁一两，白矾、甘草各三钱、银花三两，煎服。各疔俱效。有人生红丝疔，已走至乳旁，服之立愈，真神方也。
葱矾散：明矾（研细）三钱，葱白七个，二味共研烂，分作七块，每块以热酒一钟送下，服完即睡，盖被取汗。如无汗再服葱头汤一钟，少顷汗出如淋，其病若失。此方不但治疔，一切恶症皆治，初起未成脓者更妙。
烟油膏：用烟杆中烟油，厚敷四围，留头不敷，少刻疔破，出水而愈，奇效。如有红丝者，用烟油离丝三分处敷之，丝即不走。
又方：黄色溏鸡粪，厚敷四围，将疔头挑破不敷，极效。
又方：生黄豆嚼烂敷之。极效。
头面诸疔
救唇汤：紫花地丁、金银花各一两，白果二十个，生甘草、知母各三钱，水煎服。至重三剂必愈。此方治头面口角疔毒俱效，唇疔更妙。
又方：一人唇口生疔七个，头面如斗，心闷神昏，百药不效。后有人云：此名七星赶月。用蛔虫捣烂敷之，顷刻疮口流出黄水，肿消神清，次日全愈。如无蛔虫，以五谷虫一钱（瓦上焙，研末），白矾三分，蟾酥三分，以烧酒溶化共调匀，敷疔上。少刻疔亦破流毒水而愈。
又方：凡口唇生疔，看大腿弯中如有紫筋，用银针刺出血即愈。有人不知疔在何处，但唇内痒极，须臾半面肿硬痛甚，见腿后起有紫筋，刺之立效。
又方：雄鸡冠血点上，其效如神。
又方：大虾蟆一个，取肝贴之立消。兼治面上生疔、对口疔等证。
又方：生蚬，去壳捣融敷，即消。
又方：乌色草鱼，去鳞取皮、切片贴之，随贴随干，干则另换。换至数十次，即破口而愈矣。
红丝疔
此疔流走最快。生于足者，其红丝渐长至脐；生于手者，红丝渐长至心；生于唇面者，红丝渐长至喉，至则不可救矣。手足两处，可用头发离丝一二寸远紧紧捆住，并将丝头刺破，或用灯火、或用艾火在丝头烧之，丝即退散而愈。不散再烧，以散为度，其效如神。或照各前方治之。
刀镰疔
疔形如韭叶宽，长一二寸，肉色紫黑者是，忌用针刺。用前葱矾散服之，并溏鸡粪敷上，即愈。迟则毒归心脏致命。
羊毛疔
初起头痛，身发寒热，前心坎、后背心有红点如疹子形。先用针挑破取出羊毛，再用明雄黄末二钱，青布包扎，蘸热烧酒，于前心坎疮上一二寸外四围团团擦之，渐渐擦入疮眼，其毛即奔至后背心，再于背心照前擦之，其羊毛俱拔于布上，即埋入土中。内服菊花饮、地丁饮（俱见前）、护心散（见痈毒诸方），俱可。
羊毛疔瘤
此症忽起一泡，其形如瘤，内有羊毛、亦名羊疔。初起或头痛，或发寒热即是。用黑豆、荞麦各等分研末，挑破敷之，毛落即愈。内服菊花饮亦可。
疔疮出血不止
饮真麻油一大碗即止。或饮菜子油更妙。
疔疮走黄
凡疔毒肿痛、神昏、甚至不省人事，谓之走黄。急用芭蕉根捶汁服之，立可回生。或照前菊花饮、地丁饮服之均妙。
拔疔根法
疔毒重者，好而复发，此疔根未出故也。若不急治，再发则根愈深而难治矣。蓖麻子（去油）一粒，乳香一分（去油），共捣烂，用饭和为饼贴之，少时疔根自出。
又方：葱白，炼蜜捶融，将疔刺破敷之。如人行五里，其根自出。又痈毒诸方门红膏药方，拔疔最效。
杨梅疮
此疮最毒，治不得法，多致缠绵不救。且最忌服轻粉，服则毒留筋骨，难以断根，抑且不能生子。如已服者，可用解轻粉方（见解救诸毒门）治之。
红枣丸：红枣三斤，以杉木作柴煮之，煮熟剥皮去核，多取烧过杉柴枯炭磨细末，和枣肉捣匀为丸如弹子大，每日任意食之，不可间断。虽疮毒满周身，或服过轻粉及一切丹石隐药致成结毒，穿顶穿鼻溃烂不已，多年不愈者，服之大有奇效，至稳到灵。此治杨梅结毒第一方也。愈后再服一二月断根。红枣能解丹石之毒，杉木专祛湿热之侵，是以奏功如反掌也。忌醋与辣椒（又名青椒）。及一切发物半年。外用虾蟆散。
又方：土茯苓一两，木通、白藓皮、防风各一钱，宣木瓜、薏苡仁、金银花各二钱，皂角子四分，水煎服。每日服一剂，以愈为度。外用虾蟆散（见痈毒诸方）敷之。无论久远轻重溃烂穿顶，屡试如神，百发百中。最忌食茶（不服药则不忌），并忌醋与辣椒及一切发物半年，终身戒食虾蟆，如不服药，即服前红枣丸，外用虾蟆散敷之亦可。
又方：大黄一两，穿山甲（炒）、川厚朴、白芷、大枫子仁、花椒、甘草各三钱，水煎，兑酒服。毒气从大便出，七日全愈。忌食一切与上同，惟不忌茶与虾蟆。无论轻重，屡试神效，不可轻视。
又，洗药方：生甘草、金银花、苍术、白芷、藿香、槐花各二钱，共煎水洗。轻者内服前方，外用此药洗之即愈。
避杨梅疮法：凡生杨梅疮，在傍伺候亲近之人，难免传染。用雄黄、川椒（去子）各五分，杏仁（蒸熟，去皮尖，炒）百粒，研末，烧酒打面糊为丸梧桐子大。每服十五丸，开水下。于病人初发时服，即可免也。
瞎眼疮
上高下深，颗颗累垂如瞎眼，其中带青，头上各露一舌者是也。用回阳玉龙膏、真君妙贴散（见阻疽诸方）。敷之必效。如仍不愈，用虾蟆散（见痈毒诸方门）。治之，或后阴疽方更妙。
猫眼疮
疮似猫儿眼，有光彩，无脓血，痛痒不常，饮食减少，名曰寒疮，照上瞎眼疮治之。
天蛇毒
有人遍身溃烂，似癞非癞，呼号不已，一僧视之曰：此天蛇毒，非癞也。用秦皮（又名梣皮、又名樳皮、又名石檀，又名苦树，又名苦沥）煮汁一斗，日服十余碗，三日全愈。又草花间蜘蛛螫人，为露水所濡，乃生此疮者，亦名天蛇毒疮，可以此方治之。天蛇大如箸而扁，长三四尺，色黄赤，人遭其螫，不治必死。
蛇形疮
人生疮如蛇，长数寸，外用雄黄、麻油调敷，内用雄黄冲酒饮，即愈。
缠蛇疮（又名缠腰龙）
此丹毒也。生腰下，长一二寸，或碎如粟、或红肿坚硬、有灯火向两头烧五次，并用雄黄外敷内服，极效。
又方：陈石灰，麻油调敷即愈。
又方：旧粪桶箍篾烧灰，麻油调敷，其效尤速。或照游风丹毒各方治之。
鱼脊疮
多生筋骨之间，坚凝作痛，初起白疱，渐长状如鱼脊，破流黄水，此阻症也。初起时，无论已溃未溃，宜用隔蒜灸法（见痈毒通治门）。以通阳气，外用回阳玉龙散、真君妙贴散（见痈疽门）。敷之。或用后阻疽诸方更妙。
鱼脐疮
窄而长、肿而黑者是。此因风毒蕴结，或气血凝滞，或误食人汗所致。用腊猪头骨烧枯研末，生鸡蛋白调搽，数日即愈。
蜂窠疮
不拘何处，形如蜂子窠者是。用罐凿一小孔，纳碎布数团，火烧取烟从小孔出，向患处熏之，二三次即愈。
又方：愈而复发者，用铅粉、朱砂和蜜调敷，神效。
蜘蛛疮
形如蛛网，痒不可忍。用豆腐衣（又名豆腐皮），烧枯存性，香油调搽。
蚯蚓毒
此症须眉皆落，形似麻风，或夜间身上有蚯蚓声。用食盐数斤熬汤洗身数次，内服淡盐水一二碗，极效。不可误为麻风。如真是麻风，令病人站立打铜铁之风炉火旁，望其脸红者是麻风、脸绿者非也。两手大、二指合拢处肉平塌者亦是。
蚂蚁毒
形如珠颗，成片成串，或红或白，破则流水，好而复发，用穿山甲，瓦上焙枯研末，香油调敷，虽多年不愈者，无不神效。
蠼螋疮
蠼螋（又名搔甲子，俗名偷油婆，又名蟑螂），其疮初如粟米，渐大如豆，更如火烙浆泡，疼痛至甚，以春茶叶研末，麻油调搽，效。
又方：燕子窝泥和猪胆加酒调搽。或照后瘭疽毒各方治之。
葡萄毒
一小儿年五六岁，额上忽起一颗，紫色光亮，形如葡萄，顷刻周身皆有。一老翁见之云：此乃葡萄疔毒，一见鼻血即死。因小儿饮食言笑如故，病家不信，至夜半忽鼻中血如涌泉而死。
又一男子手腕上忽起一粒如紫葡萄，半日亦见鼻血而死。俱无药救，附录于此，以候博识者立方施治。
又一女子年十四，手腕软处生物如豆，半在肉中，红紫色，痛甚，百方不效，后用水银四两，白纸二张，将水银揉擦之，三日自落。合而观之，前症似可照此施治。
再前症既名疔毒，又见鼻血，其为热毒内蕴无疑，水银擦之如不见效，应急照前痈毒诸方门内菊花饮、菜油饮二方治之，或可救也。并用吴茱末热醋调敷两脚心，一日一换，此引热下行，至妙法也。
瓜藤疮
一身十余个即是。尖尾芋、茄子叶、五月艾、葱、姜，共捣烂，醋煮擦敷。
瘭疽疮
手足肩背累累如豆如米，大者如梅如李，或赤或黑，或白或青，初生有痂一层，痂内有核，核有深根，能烂筋骨，毒入脏腑即死。此热毒也。先将痂挑破，用醋和微温淘米水洗净，以芙蓉散（见痈毒诸方门）治之，自流毒水，内服真菜子油（麻油亦可），极效。
又方：燕子窝连泥带粪，和初生百日内男孩粪调搽。或真菜子油，或麻油亦可，极效。此孙真人《千金方》也。
又方：猪胆汁敷之，流出毒水，极效。
又方：鲫鱼长三四寸者一条，乱发一团（如鸡蛋大），猪油半斤，同煎膏，用罐装好，放水中拔其火气，三日后敷之，极效。
又方：男子尿桶中白霜敷之，立刻清凉止痛，干则再敷。
又方：锅黑烟（以烧草者佳，烧煤炭者不可用）、桐油（麻油、菜油亦可），调搽即愈。
又方：照游风丹毒门防风升麻汤、菜子油、六安州茶叶各方治之，至稳至效。
天疱疮
形如水泡者是。用莲蓬（即莲房），烧枯研末，井泥调敷，神效。或用荷花瓣贴之，或照后黄水疮各方及痈毒诸方门松香散、鸡腰膏治之更妙。又遍身生燎泡如甘棠梨，破则水流复生，内有小石一片，方见卷十六奇病门。
黄水疮
初如粟米，痒而兼痛，破流黄水，浸淫成片，流处即生，由脾胃湿热，外受风邪相搏而成。发于心下者，若不早治难救。宜用青蛤散：蛤粉（煅）一两，真青黛三钱，熟石膏二两，轻粉、黄柏各五钱，共研细末，先用香油调成块，次用凉水调稀涂之，神效。并治鼻中生虫。
又方：蚕豆壳，瓦上焙枯研末，加黄丹少许，以真菜油调敷（麻油亦可），干则再敷，三日即愈。屡试如神。
又方：红枣（烧炭）八钱，飞黄丹、松香、枯矾各四钱，上共为末，麻油调搽，立效。
又方：轻粉、樟脑各二钱，大枫子（去壳）、川椒各四十九粒，杏仁一钱，共为细末，和桕油烛捣匀敷之，功效如神。桕油又名卷油，即乌桕子油也。或用痈毒门松腊散、芦荟散、燕泥散、鸡腰膏，均极神效。
热疮
其色红而作痛者是。用男子尿桶中白霜敷上，立刻消凉止痛。干则再敷。或照上瘭疽各方治之亦可。
漆疮
杉木屑，煎水洗；用活螃蟹黄、滑石和蜜调敷，甚效。此林屋山人方也。有漆之处，先嚼川椒敷鼻孔，可免漆疮。
又方：贯众，焙枯研末，香油调敷。或用韭菜捣汁敷。或用白羊乳搽之均效。
又方：白果树叶煎水洗，立刻消，三次全愈。或用新荷叶煎水洗，亦极神效。
又方：活螃蟹，捶汁摘入，使毒水流出自愈。如已肿烂，取生蟹黄涂之，其烂更甚，数日即愈。若再不效，用生大黄三钱，枳壳二钱，水煎服，二剂腹泻而愈。不泻加芒硝二钱，以泻为度。缘漆疮火盛则重，非泻不能愈也。
癣疮
凡癣内有虫，治好复发，非药不灵，虫未尽也。发后再治，无不愈矣。头面生癣，如入眼内即成大麻风矣。宜急治之，新鲜皂角刺一二斤，捣烂，熬至将成膏时，加好醋熬稠，将癣剃破敷之。日剃日敷，自有毒水流出，流尽再敷十日。虽数十年阴顽恶癣，无不断根。此林屋山人屡试神方。
又方：斑蝥五分，生半夏末一钱。鸡蛋油调搽数次，则痛必愈。再发再搽，虽多年恶癣，无不断根。取鸡蛋油法见痈毒诸方。
又方：青矾炒成块研细末，加猪胆汁和融再炒再研，用老姜一块切开，蘸药擦之，大痛即愈。再发再擦，虽多年顽癣，亦可除根。
又方：大蜂窠一个，以白矾末填孔内，火煅以矾融化为度，研匀，将癣抓破，以牙硝水调搽一二次，痛则必愈。再发再搽，必能除根。
又方：荔枝核磨醋，将癣抓破擦之，虽痛不防，数日即愈。再发再擦断根。
又方：用新棉花扯成如纸薄一层，量癣宽大将棉花铺贴，用火向花上一点，顷刻燃尽，当即止痒，而且并不焦涌，不须用药，极简易、极效验，只需一次全愈。次年再发，照治一回断根。
又方：珠兰花叶，时时擦之，半月断根。
小儿乳癣
小儿初生，症类疥癣，先起手足、次遍腹背、缠绵不已。先用姜蚕，不拘多少，去嘴研末，煎汤浴之，或一日一次，或一日二次，毒出，再用真青黛、黄柏、枯矾、雄黄、百药煎、硫黄，各等分研末，湿则干搽，干则香油调搽，以愈为度。名换形散。
皮疮
杏仁去皮尖，炒黑研如酱，搽上即愈。或照癣疮各方治之。
疥疮
疥有五种：干疥、虫疥、湿疥、砂疥、脓疥（俗名脓泡疮、又名黄脓泡）是也。由各经蕴毒，日久生火，兼受风湿而成。数日延及遍身，最易传染。或痒或痛，痒者内必有虫，不独虫疥然也。治法虽多，有效有不效，有此用之而效，彼用之而不效者，后列各方，五种疥疮皆治，古方有熏药一法，疮虽易愈，然毒尽归腹，定成鼓胀危症，切宜戒之。如已成鼓胀，查痈毒杂治门本方治之。
黄香散：硫黄、川椒各五钱，共研末，加姜、葱头各五钱，和生猪板油捣融，用布包好烘热，时时擦之，其效甚速。
又方：整块川厚朴，以真香油磨浓如酱，加枯矾少许搽之，数日退尽。此脓窠疥疮神方也。
合掌散：硫黄一两，铁锈一钱，红砒六分，共研极细如灰面状，葱汁调敷大碗内，（周围敷匀，勿厚勿薄）以碗复瓦上，取艾放碗下烧熏，熏至药干，敲之如空碗声为度，取药再研细，每药一钱，可敷数次。临用时，以右手中指粘满香油，再粘药搽入左手心，合掌摩擦，止有药气，不见药形，然后以两手擦疮。每日早晚两次，三日扫光，再擦三四日即不发矣。屡试如神，并治阴囊湿痒。
二美散：吴茱萸、硫黄各等分，研细如面粉，照上合掌散法摩擦，每日二次，愈后再擦三四日，专治脓疥神效。此方与上合掌散均林屋山人经验方也。
又方：油胡桃（又名核桃）、红枣肉各一两，水银五分，冰片不拘多少，真小磨麻油、猪油各三四钱，共捣融，用绸包裹擦之。擦过即能止痒止痛。时向鼻中闻之，数日即愈，屡试神验。
又方：田螺煮熟，酒炒食，可除一身疥疮。
又方：松香三钱，枯矾、五倍子各一钱，以上共研末，加头发三钱，生猪板油五钱，用青布包好，向灯火上烧之有油，用碗接住候冷；用针挑破疥疮，将脓挤出，用茶洗净，勿沾生水，候干取油搽抹，不过三日全愈。永不再发。
又方：硫黄整块，放铜器内烧燃存性，倒在地上，候冷捶碎（忌铁器）加水银、麻油拌匀，用布包好烘热，时时搽之，二三日即愈，简便而极效验。
又方：核桃仁连皮用一两，大枫子仁五钱，水银三钱，共捶极融烂，先用此药一二钱（不可过多），放在手心中擦匀，将左手心在肚脐眼上顺着摩擦（不可倒擦），擦至手心发热即止。再用此药一二钱，放右手心中擦匀，在肚脐眼上照前摩擦，擦至肚腹滚热即止。每日一次，疮上不擦。轻者二日即愈，至重三日断根。有人遍身脓疥，时发时愈，缠延三载，百药不效，用此三日而愈，从此断根。此治五种疥疮第一神方，一切湿热疮疾皆治，珍之宝之。愈后，宜食愈疮枣（见后痈毒诸方）以补脾土，或另服健脾之药亦可。如恐水银入腹为害，病愈体壮之后，每早用真川椒（要开目的）七粒，滚水空心吞服，连服三日，其水银自入椒内，由大便而出。或用真川椒研末，铺床上，被盖睡卧，水银即由毛孔而入椒内矣。此法最妙。
冻疮
橄榄核，烧灰存性研末，加轻粉少许，香油调搽，神效。
又方：以蚶子壳煅研极细，以麻油调搽，湿则干掺，数日全愈。此秘传也。
又方：阳和解凝膏（见阻疽门）贴一夜即愈，溃烂者贴三张收功。此林屋山人方也。
又方：白芨，磨敷即愈。
又方：马粪，煮水泡之，半日即愈。
又方：萝卜菜、橘皮煎汤先洗、用蟹壳烧灰、研，麻油调敷。
又方：暑伏时，捣大蒜为泥，敷在上年生过冻疮之处，过一日一夜洗去，迟三四日再敷一次。若连日敷之，则肉上起泡破皮矣，本年冬，虽极寒亦不生冻疮。凡小儿手足各处虽未冻过，亦敷两次，可以耐寒。此法可传船夫、脚夫，亦一德也。
大麻疯
此证各方，凡杀蛇治愈者，务戒杀放生，方能全愈。
麻疯者，身上必有麻木之处，针之不痛，然后发现于外。若不麻木，则非麻疯。遍身虽麻木，数月即发现于外，虽重易治。若年久病深，坏形变貌，鼻塌肉崩，手指脱落，足底穿烂，则难治矣。江西肖晓亭著有《麻门全书》二本，专治麻疯，所论病源最为透彻，其治法亦极神妙，板存广东省城双门底刻字店。
麻疯，谚云正报，似非妄谈，若自信罪愆难逃，果能矢念为善，人力可以回天。即自信并无过恶，亦当力行善事。所谓善事者，守礼守法，常存善念，见善必为，尤宜谨戒杀生，并须放生。果能如此，不但病易愈，且为后嗣种福，所益多矣。
曾克广五服方：昔在万安县百嘉地方遇一良医，善治疯癞恶疾，活人甚众。余甚奇之，具金百余，求得此方，归家后，适乡邻有患此症者，依方用之，数月而愈。频年以来，远近用此方者，十愈八九，屡试屡验，真神妙方也。
初服方：羌活、苍术、荆芥、防风、银柴胡、玄参、赤芍、黄芩、白藓皮、枳壳、银花、甘草，水煎服四剂。
次服方：羌活、细辛、白芷、生地、防风、知母、黄芩、川芎、甘草，水煎服二剂。
三服方：大黄、朴硝、银花、桃仁、枳壳、黄连、黄柏、黄芩、玄参，水煎三剂。
四服方：荆芥、防风、川乌（童便浸后米汁煮）、白附子（姜汁炒）、天麻、僵蚕（姜汁蒸）、蒺藜（水洗净，炒去刺）、独活、玄参、大麻仁（洗去土炒）、苦参、赤芍、黄柏、银花、甘草、枳壳、大枫子，水煎服，十剂。以上依次空心服，俱不加引。
五服方：玄参、枳壳、白芷各二两，赤芍、银花各一两，火麻仁、蒺藜、大枫子各一斤，独活二钱，制川乌一个，北防风十两，以上共研细末。蕲蛇十二两（去头尾，用热酒浸二三日，秋冬浸五六日，浸松后去骨蒸熟，焙干、研末）和前药蜜为丸。每日早午晚三次，各服四钱，茶送下。
皂刺散：一人有麻疯恶疾，双目风盲，眉发俱落，鼻梁倒塌，遇一异人传方，用皂角刺三斤烧枯，蒸一时久，晒干为末。每日饭后服二钱，大黄煎浓汤调下。半月后，眉发再生，目明肌润。
白花蛇丸：丹阳上舍得麻疯疾，一僧疗之而愈，以数百金求方不肯传，馆宾袁生窥藏纳衣领中，因醉而窃录焉，用者多效。白花蛇一条，乌梢蛇一条（并去头尾生用），防风、蝉蜕（去泥土）、生地、川芎、苦参、枸杞、槐花、银花，以上各二两，白蒺藜、全蝎（醋浸一日去盐味）、北细辛、蔓荆子、威灵仙、何首乌、胡麻仁（炒香）、金毛狗脊、川牛膝、乌药、天花粉、川连、黄芩、栀子、黄柏、连翘、牛蒡子（炒），以上各一两，漏芦（半斤去苗洗净）四两，芥穗一两五钱，上头面者加白芷一两，肌肤溃烂者加大皂角一两，共研末，米糊为丸桐子大。每服五六十丸，茶送下，午后、临卧各一服。
白鹿洞方：治大麻疯眉毛脱落，手足拳挛，皮骨溃烂，唇翻眼绽，口歪身麻，肉不痛痒，面生紫斑，并治如神。真蕲蛇（去皮骨酒浸焙干）八两，独活、苏薄荷、全蝎（洗，去盐）、蝉蜕（去足）、僵蚕（炙，去足）、赤芍，以上各六两，枫子肉（去净油）、天麻（酒浸）、防风、白芷（酒浸）、金毛狗脊（去毛，酒浸）、白菊花、汉防己、何首乌（忌铁）、当归（酒浸）、苦参，以上各四两，金头蜈蚣（炙，去头足）、穿山甲（烧）、大川芎、栀仁（炒）、连翘、白蓟，以上各二两。共为末，酒糊为丸梧子大。每服七八十丸，空心用好酒送下，临卧再一服。忌气怒、房事、油腻煎炒、鸡鱼虾蟹、芋头山药、糟鱼肉鹅、生冷酸食，冬月亦不可烘火，宜棉暖净室坐定，保守性命，节饮食，断妄想。服药时宜仰卧，令药力遍行有功。如不守禁忌，徒劳心力，亦无效也。服此药只宜食鸭、鲫鱼、牛肉，俱宜淡食。
秘传漆黄蟾酥丹：鲜螃蟹四个，真生漆一斤，真蟾酥、明雄黄各二两，先将瓷坛装蟹，次入漆，封口埋在土中十四日足，方取开看，二物俱化成水，去渣净，将水入锅慢慢火煮，焙干为细末，方入雄黄、蟾酥二味末搅匀，瓷罐收之。每日空心、临卧各一服，好酒送下二钱。不过一月，其疮全好除根，妙不可言。治大麻疯如手取之妙，况所费不多，莫轻忽修合，亦勿妄传匪人，秘之。
疠风方：镇江丁参领，得此秘传，治之全愈，又以医治多人，无不取效如神。但患此症者，眉毛若尽脱落，其症难治。若眉毛未脱，虽手足节骨有塌损者，皆可取效。若初起未深之症，百试百效也。先用汤药四剂，每日一剂。服完再服丸药，每丸一钱，加枫子膏，春秋八厘、夏六厘、冬一分。
汤药方：陈皮、白芷、苦参、天麻、秦艽、川续断、防风、荆芥、羌活、海风藤、苡米、牛膝、当归、海桐皮、苍术、木香、桂枝、连翘、甘草各三钱、黑枣二枚、生姜一片、水二碗煎至一碗服，渣再煎二次服。
丸药方：大胡麻、小胡麻、白蒺藜各一斤四两，苦参一斤，防风、荆芥各八两，当归、苍术各六两，苡米、续断、牛膝各四两，共研细末，水叠为丸。每日早、午、晚三服，每服三钱或二钱。照数加枫子捻丸搅和，以细茶送服。
枫子膏：大枫子，去壳取仁，铜锅内炒至三分红色，七分黑色为恰好，太过无力，不及伤眼。炒后研成细膏如红砂糖一样，用铜锅器盛向火上熬四五滚，倒在纸上放地上面，以物盖之，听用。如上面霉变，拭去仍照常用。一年内切忌房事，切忌食盐，犯之不愈。并忌酱、醋、酒及一切鸡鱼发气动风等物。
又方：活蛇一条（要粗如酒杯大），竹刀破去肠杂，切寸段，竖起放瓦上，以火炙之，蛇段跌倒者无毒，取炙存性（不倒者勿用），磨成粉拌入饭内，与一遍身白毛鸭食之，次日鸭毛尽脱，以鸭杀之，砂锅内煮烂，分作四五日食。初食其肿更甚，食至二三日后渐渐平愈，虽溃烂不堪，食之亦效。此林屋山人经验方也。
又方：明净松香数斤，取甘淡泉水用净锅煮化，不住扯拔，即倾冷水内用手分扯，候凝冷另换清水再煮，再扯几十次，只以松香洁白，水色极清不苦方可，阴干，研极细用。每料二斤，日以白米作粥候温入药末和匀服。饥则再食，不可更吃硬饭。忌一切油盐荤酒果菜糖面，第一渴勿吃茶，以滚水候半冷调药饮。每日数钱，半月后，作呕，胸中嘈逆难过，大便下毒，必须多服，不可中止。远年者一料即愈，初起只需一斤，生须眉、舒筋骨矣。一生忌食发物。神效非常，较前方尤简便，奇验也。
又方：桑皮、大黄、芒硝各一撮，水煎，于无风处日洗二三次。如有虫加鸽粪同煎，如烂用琥珀末搽患处。此神方也。
游风丹毒
名天火，又名流火，俗名风疟、风疙瘩是也。此症身上忽然红肿，或大或小，或痛或痒，甚至遍身皆有，游走无定。有初起白斑，渐透黄色，光亮皮中，恍如有水胀坠。破流黄水，湿烂多痛，为水丹，又名风丹，多生腿膝，属脾肺有热而夹湿也。又色赤而干，发热作痒，形如云片，为赤游丹，属血分有火而受风也。又遍起小白泡，无热无痛，游走不定为冷瘼，即冷丹，由火毒未发，肌肤外受寒郁而致也。又有腰间红肿一道，名缠腰丹，又名缠蛇疮（方见痈毒诸方门），又有鸡冠丹、茱萸丹两种。丹名虽多，总属心火三焦风邪而成。其发甚速，自胸腹起于四肢者，顺而易治；从四肢起于胸腹者，宜急治之，迟则难治。
防风升麻汤：防风、升麻、栀仁、麦冬、荆芥、木通、干葛、薄荷、玄参、牛蒡子、甘草各一钱，灯芯十茎，水煎服。大便秘者加大黄、枳壳各一钱，水煎服。忌食鱼腥鸡鹅动风暖血之物，犯则难治。丹毒重者攻入心胃难救。先服此药，以解内毒，次用瓷针刺去恶血，则毒随血散，至神至捷，百发百中。瓷什刺法：取瓷器轻轻敲破，取锋利者一小块，用竹筷将筷头破开，横夹瓷片露锋于外，将线扎紧，以瓷锋正对丹毒之处，另用筷于瓷锋筷上轻轻敲之，其血自出，不可刺深伤肉。未愈不妨再刺，以红消肿散为度。毒轻者不必刺。
又方：如服上防风升麻汤不效，即用四物消风饮，生地三钱，当归二钱，荆芥、防风各钱半，赤芍、川芎、白藓皮、蝉蜕、薄荷各一钱、独活、柴胡各七分、红枣二枚、水煎服，必能见功。此消风毒要药也。
又方：清凉膏（见汤火伤门）敷之，神效。
又方：马兰膏：治新生小儿红赤游风丹毒，百不失一，并治大人丹毒。或两腿湿热伏于经络，皮面上不红不肿，其痛异常，病者只叫腿热，他人按之极冷者，此膏搽之立愈。屡试皆验。马兰头（浙人谓之马兰头，他省不知呼为何名）不拘多少，冬季无叶取根亦可用水洗去泥，捣烂绞汁，以鸡毛蘸汁搽之，干则再换。或调飞净六一散搽之亦可。
又方：蚯蚓（又名曲蟮）数条，放碗中加白糖，用碗盖住，半日后，至迟一日即化为水，搽之极效。无蚯蚓用蜓蚰（俗名鼻涕虫）亦可。
血风疮疹子痱子
均见遍身搔痒门。
斑症
人有一时身热，即便身冷，而满体生斑如疹者，乃火从外泄，而不得尽泄于皮肤，故郁而生斑。人尽以为热也，用寒凉泄火之药不效，有斑不得消而死者，亦可伤也。用玄参、麦冬各一两，白芥子、沙参各三钱，升麻二钱，白芷一钱，丹皮五钱，水煎服。一剂斑势减，二剂斑纹散，三剂斑影尽消矣。此方妙在用玄参、麦冬以消斑，尤妙在升麻多用（服二、三剂，升麻宜减半），引元参、麦冬以入于皮肤，使群药奏功，而斑无不消也。又伤寒门虾蟆、燕泥二方，亦极效验。又周身发斑，眼赤、鼻胀、气喘，毛发硬如铜铁，方见卷十六奇病门。
白癜风
又名白驳风。多生头面，白如云片者是。用白鳝油搽之，无则取白鳝晒干，煎枯取油搽之即愈。
又方：土蒺藜子六两，生磨为末（忌铁器），每服二钱，一日二次，开水送下。外用小麦摊石上烧，用铁物压出油搽之，半月后白处现有红点，一月后断根。
又方：猪肝一副，白煮不用盐，一顿食尽。忌房事一月，渐渐自愈。并治紫癜风。春季猪肝有毒，勿用。
紫癜风（即汗斑）
硫黄、轻粉、密陀僧、斑蟊、樟脑各等分，共研极细末，候出汗时，用老姜蘸擦患处，二三日洗出即除根，神效。或用密陀僧为末，黄瓜蒂擦之亦效。
又方：陀僧干葛、硫黄、海螵蛸、川椒，共研细末，先用老姜切片擦患处，后以药擦之，永不复发。再用浮小麦煎水洗澡一次更妙。
瘿瘤
渐长渐大，软而不硬。方书云：其种有五：肉色不变为肉瘿，筋脉现露为筋瘿，筋脉交络色紫赤者为血瘿，随忧恼消长为气瘿，坚硬不消为石瘿。有大如碗者，有长而下垂者，又有粉瘤、漏瘤、虱瘤各种，又有羊毛疔，形亦如瘤者，治法见前疔疮门。
消瘿五海饮：海带、海藻、昆布、海蛤、海螵蛸各五钱，煎汤当茶饮，甚效。
又方：樱桃核，好醋磨敷即消，初起者甚效。
又方：石榴树上寄生，醋磨擦之极效，生颈上者更效。
又方：川黄柏、海藻各一两，共为细末收贮。每用五分放手心上，以舌餂之，一日三五次即消。生颈上者更效。
又方：黄药子十两，好烧酒三斤，共入瓶中封口，用糠火煨一周时（或锅内蒸半日亦可），将瓶放冷水中，过七日后每日随时少少饮之，务使酒气不断。无论生在何处皆效如神。饮后时时照镜，消即勿饮，饮多恐颈项细小也。黄药子又名黄药，以江西万州产者为佳。广西庆远府亦有。
肉瘤
每夜将睡时，用新熟热饭敷上，冷则另换，每晚连敷三次，久而自愈。凡新起肉瘤如小弹子者治之，屡见功效，不可轻视。
血瘤
甘草熬膏，用笔蘸圈瘤四周。又用芫花、大戟、甘遂，等分为末，醋调。另用新笔蘸涂于甘草圈内，务须离甘草一圈，不可太近，盖药性相反，切勿误用搀和。涂后次日瘤当缩小，再如前法涂三四次即愈。愈后须请名医服药消散，以免复发。
粉瘤
用蜘蛛网缠住瘤根，次日又换新蛛丝再缠，约换四五次则瘤俱消。内有结实小白粉，用手取去，不肿不痛。
又方：天花粉一两，陈壁土五钱，穿山甲、川贝母（去心）各三钱、共为末、和匀掺膏药（不论何膏）上，贴之即穿出粉渣而愈。
漏瘤
时出黄水，好而复发，痒不可忍，查腿部臁疮白油膏方治之。
虱瘤
此瘤其痒彻骨，破开有虱无数，内有极大一虱，用针挑尽，外贴玉红膏（见痈毒诸方，自愈）。
腋下瘿瘤
长靶壶芦，烧枯研末，油调敷，以消为度；一人腋下生瘤如长壶芦样，久而破烂，用此敷之，出水消尽而愈。
肉核
真乌梅，去核，烧存性，研末搽，数日即消。
又方：生萝卜皮贴之，连贴数次即愈。如再不愈，照痈疽门恶核方治之。
又，遍身肉出如锥，痛而且痒，方见卷十六奇病门。
疣瘊
又名瘊子，拔之则丝长三四寸。姜汁和好醋，时时搽之。有人生疣瘊，屡治屡发，照此治之，三日断根。
又方：地肤子、白矾，煎汤洗，数次即消，立效。
又方：松香、柏树枝上油和匀敷之，过夜即落。
又方：苦菜折之有白汁出，点之自落。
又方：牛口涎，时时涂之，即落。
肉痣
小黑子是。用针挑破，以硷水泡石灰点之，即消。
血痣
初起如痣色红，渐大如豆，触破时流鲜血。用黄鳝血同蒜汁、好墨汁涂之。血出甚者，内服凉血地黄汤。
痈毒杂治  ***************************
痈毒宜戒
一戒走泄。凡患痈毒红肿溃烂，或已生管，无论久近大小，最忌走泄真元。如有遗精及房事不谨，医治最难见功。必先将遗精病症医治全愈，仍令夫妇分卧，谨戒房事，然后按方施治，自易收功。
一戒污秽。凡大痈恶毒，一经污秽，肿痛更甚，难以收功。妇女产后及行经时切戒近前，以免污秽。若妇女自患痈疽疮疖，遇行经时医治鲜效，必俟行经后始能见功。
一戒熏罨。诸疮有熏罨一法，疮虽易愈，然毒尽归腹，定成鼓胀难治。惟神灯照法不忌。
一戒沐浴。凡湿热诸疮，脓血淋漓，或痒或痛，莫不以沐浴为快，然浴则湿气更重，难以速痊。惟有温泉之处不忌。
毒气攻心
凡患疮毒心中难过，或欲呕吐，或神昏不语，此毒气攻心也。急用护心散（见痈毒诸方）。时时服之。服至大半呕止神清，再服醒消丸（见同前）。以平其势。护心散如制不及，急服白砂糖三四两亦可。
又方：癞虾蟆，破开盖心口上亦妙。无癞虾蟆，以鸡亦可。终不如虾蟆之妙。
疮痛不寐
有人遍身生疮疼痛，手足尤甚，并粘着衣被不能安睡。用菖蒲二三斤，晒干为末，掺卧席上，仍以被盖卧，且不粘衣，又能得睡，五、六日即愈。
又方：大蒜膏、粪坑土（见痈诅诸方）均效。
疮痒难忍
金银散：专治恶疮痒极。硫黄一两，入铜器内在灯火上熔化（切忌放灶火及火炉上），加顶上银朱五钱，捣匀离火倒油纸上，候冷研极细（如香灰细，不细，敷之作痛），好醋调敷，其痒立目。如破烂孔内痒极者，用白蜜调此药敷之，神效。
白花膏：专治恶疮痒极见骨者。香油一斤、青槐枝一百段、陆续入油熬极枯黑、去槐枝，沥尽渣，加黄醋一两斗，铅粉一两半离火微温，再下制乳香、制没药（制法见药物备要门），白花蛇（无则用乌稍蛇亦可）、儿茶各三钱，潮脑一两，真麝香一钱（少用亦可），共研极细末，加入搅关成膏，浸水中三日拔出火气再听用。以上二方乃林屋山人秘法。如一时制药有及，切忌手抓，用盐连疮头薄薄敷之，已破者用盐敷于四围。
又方：皂角（要整片的）火上烘热熨之，即止。已破者艾叶煎汤洗之，甚效。
疮自走动
朱砂一块研末，取倒回虫数条，共放手心研如泥，敷疮上，即时收回原处。倒回虫多生旧墙基咸土中，穴如蝼蚁穴，其虫倒行，名为倒回虫，撒土寻之自见。此方传之西域老僧，屡试屡验。
赶移疮毒
移山过海散：治毒生于致命处，用此移于无害部位甚效。雄黄、小麦面、新鲜蚯蚓烘，共为末，用好醋调匀，渐渐敷于致命处半边，自能移过不致命处。
移毒散：凡毒发于骨节间，用此药移之，或上或下，使无残疾之患，屡试屡验。白芨一两六钱，紫花地丁八钱，乌骨鸡（煅）、朱砂、雄黄、轻粉各一钱，五倍子二钱（焙黄）、大黄二钱，猪牙皂角八分，共为末，用好醋调敷毒之上截，即移至下半截，仍照人虚实内服药饵。
赶毒散（又名冲和散）：凡大腿内外及两膝贴骨等处，漫肿无头，皮色不变，微觉酸痛挛曲，乃感受风湿所致。若不急治，变生贴骨等疽，难以收功。须用此药祛寒逐湿透出外络，提移他处出毒，即有成管成漏，亦能逐渐收功。此方与移毒散相等，屡用皆效。紫荆皮五两炒，赤艾二两炒，香白芷一两（晒干，切忌火炒），独活一两五钱炒，石菖蒲一两五钱（晒干，切忌火炒），以上共磨为末筛细，以好酒和葱头五个煎滚调搽，不必留顶，一日一换，以消肿不痛为度。
疮毒肿痛不破
隔皮取脓法：凡患疮毒肿胀不穿，疼痛难受，而患处难以用刀或畏惧开刀者，俟脓熟时，用驴蹄皮一两（要脚底剔下者，用砂炒），荞麦面一两，草乌四钱（去皮，研）。共为末和匀加食盐五钱，水糊作薄饼，瓦上灸微黄色，再研细，以醋调，摊纸上贴之，其脓水从毛孔而出。或疮旁好肉之处自会穿破出脓，最为奇验。
又方：公老鼠粪（两头尖者是），和红糖捣融敷，即破口出脓而愈，极效。
又方：蚕蛾茧（即出过子蛾之茧）一个，烧灰存性，用酒调服，疮头自破。切不可多用，如用二三个即生二三口矣。又红膏药、代刀散、咬头膏（均见痈毒诸方），俱效。
疮口出血
蜣螂（查药物备要便知）烧枯研末，用油调搽极效。此孙真人《千金方》也。
又方：饮真麻油一大钟甚妙，真菜子油更佳；或用黄芩酒炒一二钱，煎服亦可。
疮肉飞落
此因艾火灸疮，痂落疮内肉片如蝶飞出，痛不可言，是血肉俱热，怪症也。朴硝、大黄各五钱，为末，水调服，一泄即愈。体虚弱忌服，饮真麻油一碗，并用吴茱萸末醋调敷脚心。
疮生胬肉如饭如菌
黑龙丹：治一切恶疮怪毒，因挤脓用力太过，以致胬肉突出，小或如饭粒，大或如梅如菌，翻花红赤，久不缩入。此名毒根，乃损伤气脉使然。人多用降药烂去，其痛异常，体弱难受，且烂去复生，经年累月，终不痊愈。用大熟地切片烘干炒枯一两，真乌梅肉炒成炭三钱（乌梅多有以李假充，用之不效，必以自制为佳），共研匀，碾极细掺膏药上（不论何项膏药）贴之，不过三五日胬肉自收。用收口生肌药完功，屡试神效。凡阴虚脱肛诸药不效者，用此丹以防风、升麻各一钱煎汤调搽，立即收上。再服补肾之药后不再发，亦奇验也。永戒食鹅。
又方：先用平安饼贴上，再以阳和解凝膏（见痈疽诸方）加上贴之（无此膏不贴亦可），一日一换，轻者二三日，重者六七日不痒不痛，毒根自落，较前方更佳。贴饼时内服千金托毒散，俟毒根落后服保元、四物二汤收功。
平安饼：真乌梅肉一钱，轻粉五分，和匀研不见粉亮为度。如硬加白蜜少许（不可用水）。研制成膏为饼。轻者只用此饼贴之，不加阳和解凝膏亦可，或只用乌梅肉烧存性研末候冷敷之，过夜即愈，更为捷速。
又方：马齿苋，烧枯研末，以猪油调敷，轻者甚效。永戒食鹅。
疮中生管
退管丸：庙宇内陈年旧琉璃底三钱（麸皮拌炒透）、辰砂（水飞，另研）、人指甲（麸皮拌炒）、真象牙末各一钱，蝉蜕一钱五分炒，制乳香、制没药（制法见药物备要）、枯矾各八分，各研细末共和匀，用黄蜡三钱熔化入药搅匀，乘热作速作丸如绿豆大。初服十粒，逐日渐加一粒，加到十六粒以后不必再加，酒送下。患上身者加川芎六分，患下身者加牛膝六分。远年者服一料全愈，近年者半料收功，虽患至二十年者亦效，屡试如神。忌食葱与有管之物百日，并戒走泄，查前痈毒宜戒便知。
又方：鳖甲炒，为末，麻油调敷，其管即出，甚效。管生年久者其功稍迟。
又方：京城硵砂膏贴之，浅者七八日即出，深者半月即出，无论久近皆效。
疮中生蛆
一方先用浓茶洗净、再用麻油脚汁敷上甚效。
诸疮因苍蝇飞聚而生蛆者，用寒水石细末掺之（如香灰细，不细掺之作痛），如无苍蝇而生蛆者，系阴湿所化也，用海参烧枯研极细末掺之，或用皂矾飞过为末掺之，其蛆即化为水。
诸物入疮
驴马汗入疮（或毛或尾入疮，或闻驴马汗气而发者同治），急宜刺出紫血，以真乌梅嚼烂涂之。若肿闷发热，则宜防毒入腹以致不救，急用真菜子油或真麻油饮之。或用醇酒煎马齿苋饮之，尽醉为效。但苋性宽滑，凡疮溃未合，气血未复，而又受以汗毒，必量人壮弱，用一两或五钱，切勿太过。或用护心散、金蟾散（见痈毒诸方）治之。
又方：粟米梗烧灰淋汁洗之，出尽白沫即愈，极效。
又方：冬瓜皮晒干研末敷，并熬汤洗之。
驴马粪入疮，照驴马汗入疮各方施治。或用虾蟆散、红膏药（见同上）各方更妙。
竹木刺及杂物入疮，用蜣螂散（见铜铁竹木刺入肉门内）或红膏药均效。
疮口坚硬疼痛
凡疮毒久不收功，疮口坚硬疼痛，名曰翻花起肛、取癞虾蟆（口红腹无八字文者勿用），破腹刺数孔（连肠杂用），盖疮口，轻者日换一次，重者日换二次。内服醒消丸（痈毒诸方）止其疼痛，每服三钱，陈酒送下。倘口硬孔深，取生牛蒡子草连根（无则取紫花地丁嫩草亦可），捣烂敷之，其效如神。
宜兴冯悠也，右足背连小腿弯处，初起不过疮毒而成烂腿三十余年，疮口四围坚硬，小腿与足肿如斗，烂孔可容大拳，有时出血，所流臭浆满室难闻，自以布包如砖一块以填孔内，否则空痛，时年七十有四。雍正六年延余治，余以老蟾（即癞虾蟆）破腹，蟾身刺数孔，以肠杂填入孔内，蟾身覆盖孔外，每日煎葱椒汤俟温早晚各洗一次，换蟾再贴，内用醒消丸，早、晚二服。三日后，取生牛蒡子草（又名大力子草）及生紫花地丁草，捣烂填孔外，仍以醒消丸早、晚与服。疮口皮中有清水出，以洞天嫩膏加五美散敷。内有发痒者，以白花膏贴之。内有块硬如石者，以生商陆捣烂敷之。因孔内常有血出，先以三七末撒入，次用紫花地丁、生牛蒡各叶根捣烂填入。如此二十余日，肿消痒止，而硬口及硬块皆平，皮色退黑，内肉鲜红，疮口亦收小平浅，以五宝散撒上。因老翁精神不衰，饮食不衰，饮食补收功。此林屋山人经验秘法也。
疮毒溃烂不堪
凡诸疮溃烂不堪难以收功者，用洞天救苦丹（见痛毒诸方），每服三钱，陈酒送下，盖被取汗。隔两日再服一次，再隔两日再服一次，所空隔之日以醒消丸（见同前），每日一服，服后毒水流尽。七日后，再服醒消丸两次，接服大枣丸（见同前），每日各进五钱，最危险者可奏奇效。此林屋山人经验方也。
又方：拔毒法（见痛疽诸方），连敷数日，渐渐平愈。或用虾蟆散（见后）。敷满疮口亦可。
或用玉红膏（见后）亦效。
又，前疮口坚硬疼痛各方应参看。
疮不收口
与后疮愈后复发各方参看。一切疮毒久不收口，内必有虫，照后各方治之必愈。如再不愈，疮内必有细骨，照多骨疽各方治之。若百药不效者，恐是中邪，用干狗粪白色者烧烟熏之，或流毒水，或出别物，自愈。
石灰水：整块石灰一斤放盆内，以清水八斤烧滚倾入盆内，待石灰化开，用棍搅匀，俟水澄清，将水轻轻倾出别器（不用石灰）再用细布沥清收贮瓶内听用。凡疮毒日久不能收口或不能生肌，量疮大小剪新白布一块，浸入水内，一刻即起贴患处，俟一二时辰再换一块，一日换二三次，数日收功，神效莫测。此西洋秘方也。
地龙水：白颈蚯蚓（又名地龙，又名曲蟮），不拘多少，放瓷碗内，加白沙糖一把盖好，一二日化成清水，挑少许入疮内，数日收口。
又方：蜈蚣一条，焙干为末，麻油调敷，数日收口，止痛如神。
又方：鳖甲，瓦上焙枯存性，研细末掺之，即收口生肌，神效之至。
又方：鲫鱼破去肠杂，用羯羊粪焙枯填满鱼肚，瓦上焙枯为末干掺上，疮口自收。有人生
发背，疮口深大，不能收口，照此治愈。
又方：龙眼肉（桂圆肉更好），男用女人口嚼，女人用男人口嚼（先须将口漱净）。务使融烂成膏贴上，无论久近皆效。
又方：当归一支，以香油熬枯研为细末，用真生香油调匀填入疮口，渐长渐愈，而且止痛神效。
又方：五倍子，焙枯研末，好醋调匀摊布上贴之，用细布糊纸一层以免出气，神效。
又方：铅粉，掺上即愈。有人耳上生疮，脓血淋漓，数年不愈，后用此方三日收口。
又，痈毒诸方内凡生肌、收口诸法，均极效验。内水仙膏、虾蟆散、蜈蚣膏更有奇功。又腿部白油膏亦神效也。
又，疮口坚硬疼痛（见前）及疮愈复发（见后。各方均应参看）
疮愈复发
有人头上生疮，好而复发，名千层疮，不能断根。后用鲜橄榄核烧灰和鸡蛋油（制鸡蛋油法见痈毒诸方）搽之，永不复发。各项疮毒时愈时发者，或亦可治。
又，有人两足生疮，冬月则愈，夏月则发，臭烂疼痛，久不断根。一道人云是蛇毒，用活虾蟆捣烂敷之，日换三次，后见一小蛇在疮中取出而愈。
又，生疮出水，好而复发，不能收口，恐是蚁毒，照痈毒诸症门蚂蚁毒方治之。
又，疮形如蜂窝者，亦时愈时发，照痈毒诸症门蜂窝疮治之。
疮毒腹胀如鼓
此名疮鼓，由患疮疥熏罨之后其毒归腹而成，宜戒沐浴。用白僵蚕、红枣各四五钱，先用水煮枣一二滚，取枣汤将僵蚕洗净，将枣去皮核捣烂取净肉二两，以僵蚕晒干为末二两，共捣为丸，仍用红枣汤送服，服完全愈。倘鼓胀危急不及待药与服，用大活蟹四五只（约重斤余），蒸食饮酒，盖暖睡下，半日后、身上发疮更甚，而鼓全消。然后将疮治愈。夫疮鼓死症也，疮可易愈也。
又方：鼓胀如不能愈，照卷五鼓胀门内虾蟆巴豆方及病后浮肿虾蟆方治之，必效。
痈毒诸方  ***************************
隔蒜灸法：一切痈疽肿毒恶疮，初起即用此法，使毒气解散，用药施治亦易见功，轻者灸过即愈。
大蒜头（又名老蒜）去皮切片如三文钱厚（无蒜，用煮熟鸡蛋白或生姜亦可，究竟不如蒜好）、安疮头上、用艾一团（大则约用一分，小则如豆子大）。于蒜上烧之。蒜坏另换，若难辨疮头，先以湿纸疮上，先干处即是疮头。或有十数头生一处，将蒜捣烂摊疮头上，铺艾烧之，艾火不论次数，或十数次，数十次，或百余次，总以痛者烧至不痛，不痛者烧至痛。惟头不宜灸，宜向足三里穴（穴在膝下三寸），骨外两筋内灸之。灸多者宜先服护心散（见后），以防火毒入内。
一阴疮色白不痛又不作脓，或顽疮久不收口，灸之最妙，倘灸后血出不止、手冷欲绝者，照痈毒杂治门疮口出血各方治之。
一痘疔毒气使诸痘不能起发，或麻木疼痛，安蒜片于痘疔上灸之，毒随火散。若紫血出后肿痛不止者，尤当用灸。
一跌打损伤破口伤风，牙关紧闭，腰背反张，命在顷刻，摊蒜于伤处多灸，更灸百会等穴立苏。
一凡蛇、蝎、蜈蚣以及疯犬咬伤各毒，摊蒜于伤处，铺艾多烧之，至不痛为度，拔出其毒，以免内攻。
《本草纲目》载史源记蒜灸之功去：母氏背胛作痒，有赤晕半寸，白粒如黍，用蒜片、艾火灸二七壮，其赤随消，次日有赤晕流下长二寸，举家归咎于灸，后用艾火灸四旁赤处，每一壮烬则赤随缩入，数十余壮赤晕收退，至夜则大焮满背，比晓色黑，肿高三四寸，上有百数小孔，调理而安。盖肿者、毒外出也，小孔多、毒不聚也，色黑、皮肉坏也，非艾火出其毒于坏肉之里，则内逼五脏而危矣。
隔蜡灸法：治一切痈疽、肿毒、发背、对口等疮甚效；先看毒聚处，水调面作圈，依肿处大小围圈高寸余，实贴皮上，勿令渗泄，本人安身勿动，圈内铺极好黄蜡片屑，上以炭火灸至黄蜡溶化。毒浅者，皮上觉热痛不受灸便止，毒深者，全不觉热痛，再下黄蜡，随化随添至圈满，仍前热火灸至蜡沸，初觉痒，后觉痛，久之不可忍，乃去火，以少水微浇滚蜡上，俟冷，揭去蜡，近皮者俱带青黑色，此毒随蜡拔去。浅者一二灸便内消，深者三四灸亦立解。或疮口虽破而皮尚坚硬脓未出者，不必用万针，惟灸之脓出肿消。或脓出而疮口溃烂者，即于疮口下圈再灸，蜡气从口而入，愈深愈炒。
桑木灸法：治一切痈疽疔疖，并治瘰疬、流注、顽疮久不愈者，俱有神效。干桑木劈碎，扎作小把，烧燃一头吹熄，持近患者灸之，每灸片时，日三五次，以瘀内腐动为度。大抵未溃则解热毒，止疼痛，消瘀肿。已溃则补阳气，散余毒，生肌肉。若阳症肿痛，或重负如山，用此法出毒水即内消。日久者用之，虽溃亦浅，且无苦楚。阴疽不起者，一灸即起。
豆豉灸法：治一切痈疽既溃不敛，疮色黑暗。淡香豆豉一升，入熟水捣成泥，照疮大小作饼厚三分安疮上，铺艾灸之，但使温温，觉热痛急去之，患当减快。一日灸二次。如疮有孔，留孔勿复，列艾其旁灸之，听其出汁为妙。
葱熨法：治虚怯人肢体患肿块，或作痛，或不痛，或风袭经络，肢体疼痛，或四肢筋挛骨痛。又治流注及妇人乳吹，乳痈及便毒初起。葱白捣烂炒热，布包熨患处，冷则易之，再熨再易之，数次肿痛即止而愈。永戒食龟肉。
葱蜜膏：治无名肿毒，初起肿痛尚未成脓者，极效。葱头、灰面、白蜜（各等分），捣融烘热敷之。
糯米膏：凡腋、肋、臂、膊、腰、腿等处忽如火热，肿硬如石，痛不可忍，百药不效者，一二次即愈，神效。热糯米饭，少加葱与盐共捣融敷，过夜即松。或用热糯米酒糟亦可。其渣务倾鱼池，或入河内。
神灯照法：治发背、对口、乳痈、乳岩、鱼口、便毒及一切无名疮毒，不论已成未成、已破未破者尤妙。明雄、朱砂、真血竭、没药各一钱，麝香二分，共为细末，用棉纸裹药卷成捻约一尺长，每捻入药三分，以真麻油润透烧燃，离疮半寸许，自外而内周围缓缓照之，疮毒随药气解散，不致内攻。初用三条，渐加至五七条，疮势渐平又渐减之。每日照一次。重者不过六七次，大略腐尽新生，即不必再照。外贴膏药，内服托里之剂收功。凡阴疮不能起发，又头面等处难用艾灸者，用此照之，有起死回生之力，真神方也。
麻油饮：治痈疽疔疖一切大毒。真麻油一斤，砂锅内煎数十滚倾出，兑酒二碗，随口热饮一二碗，少顷再饮，急则一日饮尽，缓则分二日饮，无有不愈。打猎者凡中毒药急次麻油，药毒即消，其效如此。
菜油饮：治发背、对口、乳痈、疔疮及一切无名肿毒重症。陈久菜子油三大杯，一时饮尽，并以菜油煎葱白至黑色，趁热围涂患处止痛而愈。
护心散：凡患疔疮及一切大痈大毒，神昏呕吐，此毒气攻心，急用此药服之，神效。绿豆（研成粉）一两，乳香五钱（用灯芯一全二分同炒枯，去灯芯不用），灯芯炭（用活竹一段，留两头切，中开一眼，以灯芯填满竹内，眼用竹筷塞紧，加泥封好，放谷壳火内烧至竹成一炭，取竹内灯芯用）三钱，共研末，用甘草一两煎水送下，分数次服。轻者即愈，重者再服醒消丸（见后）以平其热。或用虾蟆拔毒法（见后），更妙。
又方：饮真麻油一大杯（真菜子油亦可）或用白糖三四两，开水调服亦可。
瓜蒂散：治痈疽大毒及一切无名恶证，并治乳岩。陈年老南瓜蒂，烧成炭，酒冲服，再用麻油调此炭敷之立愈。如治乳岩每服瓜蒂炭一个，重者四五次立愈，幸勿泛视。
菊花饮：此乃治疔毒圣药，有起死回生之功。凡对口、发背、一切无名红肿热毒，亦极神效。阴疽色白平塌者勿用。白菊花连根用，捣取自然汁一茶钟，滚酒冲服。用酒煮服亦可（不如生汁为妙），重者多服，盖被睡卧出汗，其毒自散。并用渣敷患处，留头不敷。无叶用根，无根用药店中干白菊花四两，甘草四钱，酒煮，温服亦可。
水仙膏：治对口、发背、乳痈、鱼口、便毒及一切恶毒，无论已破未破，均极神效。凡悬痈及诸疮久不收口者，立能止痛生肌，百发百中。水仙花兜，用黄糖（红沙糖亦可）和捣如泥敷之。此物鲜者平时难得，干则力缓，须存放阴湿之处，不可入土，以备急用。
凤仙膏：治对口、发背、鱼口、便毒及一切无名肿毒，并瘰疬初起，其效如神。凤仙花（俗名指甲花），连根洗净，风干，捶取自然汁入铜锅内（忌勿器），不用加水，尽原汁熬稠敷患处，一日一换。诸毒初起，虽肿大如碗，二三次即消。已破者勿用。
芙蓉膏：一切痈疮疔疖热毒皆治，疮色白者勿用。秋芙蓉叶或生研或干研，加蜂蜜调敷周围，留疮头不敷，干则随换。或取汁和酒饮之更妙。初起者即消，已成者易穿，已穿者易敛。或用花或用根皮俱奇效。再加真赤小豆末（查药物备要便知）一钱，其效更速。但无蜜则粘紧难揭。
马苋膏：治疮毒日久，脓水不止，肿痛不已，大有神效。初起未久敷之反不见功。马齿苋（又名瓜子菜）捣烂厚敷，数日即愈。
大蒜膏：治恶疮肿痛，叫号不眠。独头蒜数颗捣烂，麻油拌和、厚敷疮上，干又换敷，毒消痛止，无不神效。
肥皂膏：治一切无名恶毒。生肥皂（去子弦与筋）捣烂，好醋和敷立愈，不愈再敷，奇验无比。
赤豆散：治一切疮毒，未成即消，已成即愈。真赤小豆（查药物备要便知）四十九粒为末，加野苎麻根末和鸡蛋白调敷，一日一换。
大戟膏：治一切恶疮及诃毒痛不可忍者，其效如神。不痛者敷之亦愈，阴疽尤属相宜。真红芽大戟（查药物备要便知）用整枝的，温茶洗净去心嚼融敷之，立刻止痛而愈。再发，再敷收功。嚼时药汁不可吞下。
远志膏：治一切痈毒初起，屡试神验。远志肉二两去心，酒煮捣烂如泥敷之，用油纸隔布扎定，过夜即消。
银花饮：治对口、发背、鱼口、便毒及一切无名肿毒，大有奇功。忍冬藤（即金银花藤）生采五两（忌铁器），捣烂，加甘草一两，同入砂锅内，水二碗，慢火煎至一碗，入无灰酒一碗，再煎十数沸去渣，分为三服，一日夜服尽。重者一日二剂，以大小便通利为效。再将藤上花叶摘取一把捣烂，少入白酒调涂四围，中留一孔泄气。
粪坑土：治发背及诸恶毒疮疼痛。粪坑底泥土阴干，新水调敷，其痛立止。
石灰散：治一切疮毒无论已破未破，并治跌打损伤无不奇效。石灰（要陈一年者，愈陈愈妙）、韭菜各等分，于端午日午时或六月六日，同捣极烂为饼阴干。凡遇一切疮毒，或干敷或油调均可。
松香散：治小儿胎毒并蜡梨头疮及男妇一切湿疮，有人施送四十余年，神效无比。老松香二两（炒）、黄丹一两（微炒）、铅粉五钱（炒净勿留铅气）、真青黛一两，白矾二两（入头发少许同炒，以枯为度），共研细末，湿则干敷，干则用麻油调搽。
牛牙散：治一切痈毒大疮初起，并治蜡梨头疮及脚丫破烂神效。取已死黄牛门牙数枚，以三钱为度，将牙烧红浸醋内，烧三次浸三次，研末候冷。如病人有一斤酒量者，用酒二斤将牙灰冲入饮之，盖被睡一夜即出大汗，次日全消。或腹泻再用败毒散服之立愈。初起三日内俱可治，活人无算。若治蜡梨秃头疮并脚丫烂多年者，用麻油或鸡蛋油（见后）调敷。
牛粪散：治湿热诸疮毒水淋漓久不收口，并小儿痘疮破烂百药不效者，用此如神。黄牛粪炒热敷，冷则随换，数次即愈，且无疤痕。
鸡腰膏：治小儿胎毒及头面、耳前、耳后一切湿疮并羊须疮，屡试如神。大鸡腰子一对（蒸熟去皮），枯矾三分，共捣融，加顶上冰片一二分敷之。
鸡蛋饮：凡肠痈、发背、脏毒、鱼口等症，初起三天之内，照服一方即行消散。如毒势旺者，接连三服无不尽消，真神方也。皮色不变者勿服。鸡蛋一个，倾入碗内搅匀，入芒硝二钱，蒸服，用好酒送下。
鸡蛋油：此油最能杀虫，诸疮破烂痒不可忍或不收口者搽之，大有神效。鸡蛋数个，整个煮熟，去白用黄干煎枯焦，以滚开水半茶钟冲入，油浮水面，取出冷透火气听用。
燕泥散：治一切热疮恶毒肿痛及小儿胎毒，甚效。皮色不变及先白后红者勿用。燕子窝连泥带粪研细，麻油调敷。疮色赤色者加黄柏末调敷。小儿胎毒先用米汤油（即米锅内浮面油）洗净再敷。
鲫鱼膏：治诸疮肿毒溃破流脓，并治脚生鸡眼，俱极神效。乳岩及一切色白阴疽忌用。净巴豆肉六两，蓖麻子六两（去壳），香油斤半，虾蟆二个（每个衔人发一团），活大鲫鱼五条，先将巴豆肉、蓖麻子入油内浸三日，再将虾蟆浸一宿，临熬时，入活鲫鱼，共熬枯去渣净，慢火熬油湍水成珠，离火倾于净锅内，再加铅粉二斤半，乳香末五钱，不时搅动，冷定为度。用时重汤炖化，薄纸摊贴。永戒食虾蟆。
虾蟆散：治一切无名肿毒恶疮久不收口，凡阴疽、鼠疬、杨梅结毒等症百药不效者，惟此最宜。硫黄三钱，胡椒二钱，共研细末调匀，取癞虾蟆一个（眼红、腹无八字纹者勿用），将药纳入口内，用线将口捆紧，外用黄泥包裹，入炭火中烧之，俟泥团红透取出，用碗盖住候冷去泥，取虾蟆磨为细末（忌铁器），调真小磨麻油，用净鸭翎（旧笔亦可）蘸敷，候疮出毒水数日毒尽而愈。百发百中，宝之重之。永戒食虾蟆。
蛤蟆膏：治一切无名肿毒、大小疮疖或腿肿湿气，俱贴患处。并治大人小儿食积、痞块、疳疾、身瘦壮大、俱贴肚脐上，痞块贴患处，百发百中，其效如神。疮毒无论已成未成俱效。真小磨麻油十两，槐树枝（青而肥嫩者）三尺三寸，铅粉四两（临用须晒极干过筛），大癞虾蟆一个（癞多者佳，小则二个，要数月前预取，阴干，眼红腹无八字纹者勿用），五月五日午时配合（平时亦可）。先将麻油熬滚，即用虾蟆熬枯，将渣捞起，必须捞净，不然则贴之作痛，次下槐枝煎枯，亦须捞净，然后下铅粉，用大槐枝二根顺搅，微火慢熬，俟滴水成珠为度，取起用瓷器收贮，临用摊贴。若疮毒痛甚不及熬膏，即剥取癞虾蟆皮（不用枯皮）贴上，皮自粘紧，即能拔脓生肌止痛，听其自落，不必揭动。此简便法也，终不如熬膏之妙。永戒食虾蟆。又背部背痈方内及阴疽门内，各有虾蟆拔毒之法，亦极效验。
蛤蟆拔毒法：治一切心腹胀闷，或痧症气闭，或伤寒烦躁，或发斑发疹、或生痈毒气内攻呕吐等症，俱极神效。应看背部及阴疽门虾蟆拔毒法，取活癞虾蟆一只（眼红腹无八字纹者勿用），破开去肠杂，贴心坎上（腹胀者并贴肚脐），或取虾蟆肝煎水服之更妙，轻者不服亦可。永戒食虾蟆。
蜈蚣膏：治一切已破无名肿毒，无论久近轻重，贴之数日即能拔毒生肌，有起死回生之妙。交治毒蛇、疯犬及百虫咬伤，俱极神效。大蜈蚣长四五寸者八条，小者用二十条，土木鳖子二十四个，真小磨麻油一斤，将蜈蚣、木鳖放麻油内泡三日，用文武火熬起青烟，将渣捞净（不净贴之作痛），加入黄丹四两，用柳枝不住手搅动，熬至滴水成珠，用罐收贮，浸冷水中数日拔去火毒，用时以布摊贴。
红膏药：专治疔疮、疡子（即瘰疬）及一切无名肿毒，并铜铁竹木瓦石入疮入肉，屡试如神。银朱（水飞，晒干）一钱，蓖麻仁三钱，嫩松香五钱，黄丹（水飞、哂干）一钱，轻粉五分，共捣如泥。如治疔疮，以银针将疔头挑破，用此药作一小丸如黄豆大安别膏药上（不论何项膏药），当中贴之，疔即拔出。或畏疼者不必挑破，即以此膏摊开如钱大贴之亦可。凡无名肿毒已破未破，不必挑动，均照拔疔之法用之，自能拔毒收功。铜铁等物入疮入肉，亦用此红药一小丸如别膏药贴之自出。疡子未破者用此药一小丸加别膏药，贴在最大之疡子上（或贴初起之疡子上亦可），贴后痒而微疼，至第三日启去，另换此药丸与膏药贴上。换至数次后皮自微破，用瘦猪肉煮汤洗之（不用盐），或用金银花煎水洗亦可，再换此药丸与膏药贴之，每二日一洗一换，贴至数日，疡子之根即粘在膏药上矣，（根浅者易出，根深者功缓），出后仍用肉汤洗之。其余邻近未破之疡子，仍用此药丸与别膏药贴在已破出之疡子原口照前治之，可以一一从此而出。如未破疡子相隔尚远，或有筋膜隔住，即在未破之处贴之，俟各疡子拔尽。另用生肌膏药贴紧，数日收口而愈。此药初贴稍觉作痛烦躁，亦属无妨。宜忌发物，勿受风热为要。
白膏药：治一切无名肿毒，并小儿胎毒、黄水湿疮、功能拔毒生肌、屡试神验。凡湿疮无皮红肉现露，日久不愈者更效。顶上炉甘石（以轻能浮水面者佳），炭火内烧三五炷香久，研末摊地上一日，冷透火气，用生猪板油和匀捣融摊贴。
绿膏药（又名紫霞膏）：治诸色顽疮、湿痰、湿气，并新久杖伤及一切无名肿毒，未成即消，已成即破，已破即愈。又疡子（即瘰疬），禄起未成者贴之自消，已成未破者贴之自破，已破其根核尚存者贴之核自拔出，其效如神。松香一斤（入葱管内煮两日夜，取放冷水中扯拔数百下，再煮一个时辰不用放葱，取放冷水中再扯拔百余下，再煮再拔，七次为度），真小磨麻油、铜绿各四两，先将麻油熬起青烟，加入松香熬至将要成膏，再加铜绿熬至滴水成珠，用罐收贮，浸水中拔去火毒。用时薄摊纸上，加顶上牙色梅片冰片二三厘，研极细，掺膏上贴之，不细，贴之作痛。
绿云膏：治[疒/善][疒贡]头时发时愈者，并治疔疮已破脓尚未尽及一切无名肿毒，贴之立能拔脓散毒，消肿止痛，屡试如神。真麻油三两（以蓖麻子四十九粒入麻油内熬枯，去蓖麻子不用，要历尽渣，不净贴之作痛），制松香八两（照上绿云膏药制法），大猪胆汁三个，铜绿二两（研细）。先将松香放铜锅内，火上溶化，再下各药熬匀，捣千余下烘融，放水中用手扯拔百余遍，愈拔其色愈绿。收瓦钵内，用时以油纸摊贴。若治[疒/善][疒/贡]头毒，用细布摊贴一次全愈，不必再换。此毒多属阴症，膏内所用猪胆大不相宜，而用之屡著神效，或不尽为阴症也。
绿蜡膏：治已破一切无名肿毒日久不愈者，敷之数日即能生肌收功，百发百中。黄蜡六钱，白蜡四钱，铜绿五钱，真小磨麻油二两，先将麻油熬至滴水成珠，再将各药加入搅匀熬一二滚，用罐收贮，浸水中拔去火毒。用纸摊贴，少刻脓粘满纸，起去再换，日换数次自愈。
黄明膏：治对口、发背、鱼口、便毒及一切痈疽肿毒，未成即消，已成即拔脓生肌，最为神效。此人世传秘方也。牛皮胶一两，入铜器内好醋和煮，用筷子时时搅动，煮好加铅粉、黄丹各二钱搅匀，收入罐内，放水中拔出火毒，用布摊贴。
紫芦散：治小儿胎毒，肉赤无此，或脓血淋漓及胎中受父母杨梅疮毒者，并治妇女为丈夫梅疮所过结毒之气，渐至阴户、肛门肿硬破烂，脓血不干，疼痛不止，此药搽之最妙。如小便将药冲出，须要勤搽，渐渐自愈，极验如神。若毒势重者，务加配珍珠七分，西牛黄三分，其效更速。轻白炉甘石一两（煅，淬入黄连汁内，再煅再淬，共三次。又煅、淬入童便内，再煅再淬共四次），厚川黄柏七钱（以猪胆汁涂炙七次），紫甘蔗皮五钱（烧存性，取净末），粉口儿茶五钱，绿豆（研末）七钱，赤石脂五钱（煅），顶上梅花冰片五分，共研细末，另用真麻油二两，入鸡蛋黄一个煎黑去黄，候油冷透一日，调此药敷上，自能止痛而愈。油不冷透搽之反作痛也。
银青散：治男子阴头生疮腐烂痛痒，女子阴户两旁生疮湿烂肿痛发痒，并治小儿痘疤肿烂、并痘后余毒不清满头黄泡等疮，用此皆效。白螺壳（取墙头上白色者佳，去净泥，火煅存性）取净末一两，橄榄核（火煅存性，研取净末）。二钱，寒水石（另研极细，取净末）二钱，顶上牙色梅花冰片临用时每药二钱配冰片一分，共研匀，以瓷瓶盛贮，勿使出气，临用时以麻油调搽，湿处干搽，神效无比。
玉红膏：治一切痈疽、发背、对口、大毒腐去孔深，洞见膜膈者，用此填塞疮口，自能生肌长肉收口，诚外科圣药也。当归二两，白芷五钱，紫草二钱，甘草一两二钱，用真麻油一斤，将前药浸五日，煎至药枯沥尽渣，将油再熬至滴水成珠，下血竭细末四钱搅匀，再下白醋二两溶化，离火微冷再下轻粉四钱，待成膏盖好，放水中三日拔去气听用，愈陈愈佳。凡疮口深陷，以新棉花蘸涂此膏塞之。
金素丹（又名黄灵丹）：治一切痈疽、大毒、发背、对口、腰疽、臂痈腐肉黑蝉、死肌坚硬、臭秽难闻。用此掺之，膏药盖上，过夜即周围裂缝与好肉分界、脓流肌活、黑色转红、疼痛稍缓，其腐肉自化自脱，不用刀钳煎割，并无秽气，神效无比。凡牙痛溃烂，齿欲脱落，用此亦效。生白矾六钱，枯白矾三钱，明雄黄一钱，共研极细，筛过再碾千余下，愈研其色愈美。装瓷瓶内，临用取出，勿使染尘。凡去腐肉尽可用之。若新长肉上掺之要痛片刻，一见脓水湿气即不痛矣，如良腐间混，先将金花散掺好肉上，再用金素丹掺腐肉上，自不痛也。否则其痛难受。
金花散：治烂腿臁疮连年不愈，臭烂不堪，并治一切痈疖疮毒，功能去腐生肌。熟石膏一斤（研极细），飞净黄丹一两，和匀再筛再研，用真香油调搽，上盖油纸，一日一换，不可用茶水洗。如有脓水流开，随用药敷水流之处，以免烂开。若妇女一见月信，虽愈复发，发后再搽，自有功效。
洞天膏：治一切红肿热毒痈疖，其效如神。此林屋山人经验方也。以下十七方皆同。
先用壮年头发一斤，菜子油三斤，入锅熬至发枯去渣听用；再用活牛蒡草（又名大力草）、生菊花连根、活苍耳草连根、生金银藤、生马鞭草（又名龙芽齿）、生仙人对坐草各一斤（各草如难寻觅，少一二样亦可），入菜子油十两，熬至草枯沥尽渣，再加白芷、甘草、五灵脂、当归各半斤，入锅熬至药枯沥尽渣，俟油冷，将前熬头发之油合共称过斤两，每油一斤用炒透黄丹七两入油内搅匀再熬，熬至滴水成珠，以不粘指为度，离火冷透收贮听用。
洞天嫩膏：治遮腮及小儿游风丹毒，并治红肿痈疖初起尚未作脓者，均极效验。照前制法，每斤油内入炒透黄丹四两，熬黑收起听用。不必熬至滴水成珠，以嫩为度，太稠则不嫩也。
洞天救苦丹：治乳痈、乳岩及瘰疬破烂神效。露天有子蜂窝（无子不效）、雄鼠粪（两头尖者是）、青皮、苦楝子（立冬后者佳）各放新瓦上焙存性，各等分研末和匀，每服三钱，陈酒送服。隔两日再服，不可日日连服也。
醒消丸：治疔疮及一切大热痈毒肿痛不已，立能消肿止痛，乃疗痈之圣药也。孕妇忌服。制乳香、制没药各一两（制法见药物备要），麝香三分（不宜多），雄精五钱，共研细，用黄米饭一两和捣为丸如粟米大，晒干（忌火烘）。每服三钱，热陈酒送服，盖被取汗为妙。
三黄丸：治悬痈红肿，并热毒大痈，杨梅结毒，火毒疼痛等症。孕妇忌服。熟大黄三两（酒磨汁），制没药、制乳香各一两，麝香、犀牛黄各三钱，共为末和大黄汁捶融为丸如梧子大，每服五钱。
五通丸：治大痈生于紧要穴道将欲大发之时，服此甚效，如与三黄丸间服更妙。广木香、五灵脂、麻黄、制乳香、制没药，共为末各等分，用饭捣和为丸如梧子大。每服五钱。另用川芎、当归、赤芍、连翘、甘草各钱半，煎汤送下。
五宝散：此生肌药，屡用有效。人指甲五钱，用红枣去核包甲，以长发五钱将枣捆扎，同象皮薄片五钱，放瓦上，炭火内炙溶成团存性，加麝香七分，上冰片三分，共研细如香灰，收贮听用。
珍珠散：治口疮牙根红肿，实火喉痛各症，每用一二分吹入，神效。真硼砂、雄精、川连、儿茶、人中白、顶上牙色梅花冰片、薄荷、黄柏各一钱，大破珍珠五分，各研极细末如香灰细（不细，搽之作痛），和匀收入瓷瓶，不可泄气。
神仙枣：凡生疮毒日久体虚疮极重者，内服外敷大在奇效。红枣二斤，银花、归身各一两，甘草三钱，僵蚕、白芷、乳香末、五倍子、黄芪各五钱，水六碗煎半倒出，再如前煎半，共煎汤六碗，去药留枣再煎，分作四五日，连枣与汤吃完，全愈。
愈疮枣：治与神仙枣功同。红枣三斤，猪板油一斤，陈酒三斤，共入砂锅内煮干加水三斤，煮至半干，时时取食，食完疮愈。若暑天分作数日煮食。
大枣丸：专治诸疮溃烂久不收口，大有神效。山羊粪晒干，炒成炭存性，磨成细粉，用大枣去皮核捣如泥，再入前粉捶成丸。每用四钱，黑枣煎汤送服。
山莲散：治疮毒溃烂不堪，内腑止隔一膜者，撒上立见奇功。大活鲫鱼一条，破腹去肠杂，以山羊粪塞满鱼腹，放瓦上慢火焙干存性，加麝香一钱，研极细如灰面细，收贮听用。
代刀散：治疮毒肿胀疼痛，服此即破。皂角刺、生黄芪（炒）各一两，生甘草、乳香各五钱，共为末。每用三钱，酒服。
咬头膏：专治疮毒肿胀不破甚效。铜绿、松香、制乳香、制没药（制法见药物备要）。杏仁、生木鳖（研末）、蓖麻子（去壳）各一钱，巴豆二钱（不去油），白砒一分，共捣成膏为丸如绿豆大。每用一粒放疮头上。另用不拘何项膏药盖上，破即用茶洗净，分别症候，另用药治。孕妇胎前产后忌用。
扎药：专治疮毒红肿作痛极效。蓖麻子去壳捣如泥，铺旧绸上（照疮毒大小铺之）又取一绸盖上，然后扎疮毒上拔毒止痛，惟红肿非常者用之，痛止即去。凡皮色不变、阴疽并孕妇胎前产后忌用。
以上共十五方，均林屋山人屡试屡验方也。
麻药：凡割毒疮或取箭头枪子、敷之麻木不痛。川乌尖、草乌尖、生半夏、生南星、荜茇各二钱半，蟾酥二钱，胡椒、细辛各五钱，共为细末，酒调搽。
又方：公麻雀粪（尖而坚者是）、胡椒各七粒，研末，烧酒调敷。
药线：治齿上生锯，并疮痔瘿瘤顶大蒂小之症，及尾脊之处生尾突出，神效。芫花二钱半，壁钱一钱（要有子者，即壁上喜蛛窠，白如钱大者是也），白丝细线钱半，用水一碗慢火熬至水干为度，取线阴干。小者用线一根，大者用线二根，系蒂根上，双扣捆扎，留出线头，每日渐渐收紧。
仙方活命饮：专治一切痈疽，初起一服即消，已成易溃，此外科之良方也。穿山甲三大片（炒），皂刺五分，防风七分，贝母、生甘草、乳香、没药（去油，焙）、花粉、白芷各一钱，陈皮（去白）、归尾各钱半，银花三钱，各药用淡陈酒三茶钟煎好温服，疮生上身饭后服，疮生下部空心服。
降痈活命饮：治一切无名肿毒，无论阴症阳症，初起能益气和血，解毒托里，破后能排脓去腐，生肌长肉，疮科始终之圣药，功在仙方活命饮之上。产后生痈毒者更妙。大当归八钱，生黄芪、金银花各五钱、甘草三钱、酒煎浓汁服，服后睡卧出汗即愈。毒在上者加川芎二钱，在中加桔梗二钱，在下加牛膝二钱；泄泻加苍术、白术各二钱；呕吐恶心加陈皮、半夏各一钱；不思饮食加白术三钱，陈皮一钱，气虚加党参、生芪各五钱；阴疽肉白色淡，无论冬、夏加陈皮、麻黄各六分，肉桂、炮姜各钱半，断不可妄行加减。排脓加白芷三钱，欲破加皂刺钱半。
黄芪汤：治搭手、发背、对口、痈疽及一切大小无名肿毒，未成者散，已成者溃，已溃者易收口。轻者一服，重者两服全愈。此方得自仙授，大有功效。小儿减半，孕妇忌服。生黄芪、归身、甘草、白芍、穿山甲各五钱，上部加川芎五钱，中部加杜仲五钱，下部加牛膝五钱，各药用淡陈酒一茶碗、水一碗、煎至一碗热服，避风盖被暖睡汗出即愈。未出汗时忌一切冷热汤水，汗出一时后不忌。
托里解毒汤：治一切红肿痈毒。金银花三钱，当归五钱，生芪二钱，花粉、连翘、黄芩、赤芍各钱半，大黄、牡蛎、生甘草各一钱，枳壳八分，皂刺五分（已破者不用），水煎服。
千金内托散：治同上。台党、生芪各四钱，防风、厚朴、川芎各钱半，白芷、桔梗、当归各二钱，肉桂、生甘草各一钱，水煎服。
四物保元汤：白芍（酒炒）、川芎各钱半，生地、台党、生芪各五钱，当归二钱，炙草一钱，水煎服。
保元汤：肉桂二钱，生芪四钱，生甘草一钱，水煎服。
四物汤：治同上。白芍（酒炒）、川芎各钱半，生地、生芪各五钱，当归、白芷各二钱，云苓、台党各三钱，五味八分，肉桂六分，水煎服。
二陈汤：治同上。橘红五钱，半夏、白芥子（研）各二钱，云苓钱半，甘草一钱，水煎服。
黄连消毒饮：治喉外生痈，并治耳疔俱效。黄芩、黄柏、防己、藁本、桔梗各五分，防风、知母、独活、连翘、生地、归尾各四分，党参、甘草各三分，苏木、陈皮、泽泻各二分，羌活一分，黄连一钱，生黄芪二钱，水煎，食远温服。
化坚二陈丸：治眼胞痰核甚效。陈皮、制半夏各一两，生甘草、川连各三钱，白僵蚕二两，白茯苓两半，共研细末，荷叶熬浓汁为丸如梧子大。每服二钱，白滚水下。外用生南星和醋磨浓汁搽之。
橘皮竹茹汤：治一切疮毒已破，胃火上逆，气冲时时呃逆，身热口渴唇焦，此热呃也。服之最效。橘红、竹茹各二钱，生姜、党参各一钱，黄连八分，柿蒂七个，水煎，空心服。
摩风膏：治面上或身上风热浮肿，痒如虫行，肌肤干燥，时起白屑，次后极痒，抓破时流黄水，或破烂见血，痛楚难堪。此膏抹搽十日必愈，屡试如神。此风热作痒第一方也。麻黄五钙，羌活一两，升麻二钱，白檀香、白芨、防风、归身各一钱、用香油五两、将上药浸泡五日，慢火熬枯去药，用绸沥尽渣，加黄蜡五钱，再熬数滚，启起冷透火毒听用。
二味拔毒散：治一切毒虫咬伤，无论肿痛瘙痒，敷之立止，其效神速。雄黄、枯矾，各等分为末，先用姜汁洗净，用茶调敷。
贝叶膏：治对口、发背、鱼口一切溃烂痈毒，与腿部白油膏功同，屡试神效。净麻油一斤，乱发鸡子大一个，将发入油中以文火熬化去渣，再入白蜡二两熔化，用纸浸油内取起，再浸再起，以油尽为度。纸要张张隔开，放在风前冷透一日，用贴患处，少刻脓粘满纸，日换十余次，数日脓尽生肌。
芦荟散：治诸疮毒水淋漓不干，并治坐板疮甚效。芦荟一两，甘草五钱，共研细末，先用店中做豆腐之水洗净，将药敷上，数日即愈，此西域老僧方也。
生军散：治一切未破大小火热疮疖，红肿焮痛，神效。此葛仙方也。生大黄，好醋磨汁敷，干则随换。皮色不变者忌用。
矾蜡丸：此托里消毒、固脏腑、止疼痛妙药。凡一切痈毒溃烂之后，最宜服此。若肠、肺生痈及遍身生疮，状类蛇头者，更有排脓托里之效。白矾三两（研细末），黄蜡二两，先将蜡熔化，离火加入矾末搅匀，用多人赶急捻作丸如桐子大，迟则坚凝难捻。每日服一百丸，分三次空心酒送下，忌食鸡三月。
皮金膏：治扑跌擦损，或鞋底垫伤脚板，或刀伤破烂红肿，光皮潮湿，或疖将愈新肉易破，或疼痛肿烂，皆效。广东羊皮金纸，以金面贴伤处，三日必愈，听其自落为妙。或用包银朱乌金纸亦可，其功稍缓。
梅花点舌丹：治疔疮及红肿痈疖，一切无名热毒初起，并实火牙痛、喉痛、喉蛾、喉风、口舌诸疮，又治小儿急惊风，俱极效验。若慢惊风及阴疽阴虚口舌牙喉等症，万不可用，孕妇尤忌服。制乳香、制没药（制法见药物备要）、真硼砂、明雄、真熊胆、真血竭、葶苈、真沉香、顶上梅花冰片各一钱，麝香（要当门子）、朱砂、犀牛黄各二钱，破大珍珠三钱，以上共为细末。另用真蟾酥二钱，以人乳化开和匀捣融，作五百丸如大绿豆大，金箔为衣，蜡壳收好。每用一丸，入葱白内打碎，酒送服，睡卧盖被暖取汗，三个时辰毒消而愈。或敷亦可。
蟾酥丸：功与梅花点舌丹同。孕妇忌服。真蟾酥二钱（酒化）、轻粉、铜绿、胆矾、枯矾、寒水石（煅）、制乳香、制没药（制法见药物备要）、雄黄各一钱，麝香七分、朱砂三钱，蜗牛二十一个（有壳如螺蛳者是）。各药于端午日午时（若要急用，随时可制），在净室，先将蜗牛研烂，同蟾酥和研稠粘，再入各药捣匀为丸如绿豆大。每服三丸，用葱白五寸，病者自己嚼烂吐入手心（男用左手，女用右手），将药丸裹入葱内，用陈热酒一茶钟送下，盖被睡卧，约人行五、六里路，病者出汗为度。重者再服一服必效。如若外用，将丸作饼，随症用之。修合时忌妇人鸡犬见。
万应紫金膏：此膏能治百病，凡男妇大小瘰疬、痰疬、对口、发背、乳痈、鱼口、便毒、臁疮、热疖、手足腰背疼痛，闪挫伤损及一切无名肿毒，俱贴患处。哮吼喘嗽贴心窝，泻痢贴脐眼，百发百中，功效无穷。赤芍、当归、红花、黄芩、防风、荆芥、连翘、黄柏、僵蚕、蝉蜕、白芷、甘草、胎发、大黄、银花、蜈蚣、川乌、草乌、羌活、苍术、细辛、川椒、秦艽、乳香、没药、骨碎补、首乌、蛇床子、木鳖子、大风子、生南星、生半夏，以上各五钱，用猪油、麻油、桐油各半斤，将前药浸入油内，如春、夏天浸三日，秋、冬浸七日，倾铜器内文武火熬至药色焦黑，取起滤渣再熬，加炒黄丹十两，用槐枝不住手搅坳，熬至沿水成珠，再加白蜡五钱，随即取起用槐枝搅匀，收入瓦罐，浸水中拔去火毒，用时以布摊贴。
阴疽  ***************************
阴疽论名
与痈毒门痈疽论参看。
王洪绪曰：阴毒之症，皆皮色不变。然有肿与不肿者，有痛与不痛者，有坚硬难移，有柔软如绵者，不可不为之辨。夫肿而不坚，痛而难忍者，流柱也；肿而坚硬微痛者，贴骨、鹤膝、横痃、骨槽等类也；不肿而痛，骨骱麻木，手足不仁者，风湿也；坚硬如核、初起不痛者，乳岩、瘰疬也；不痛而坚、形大如拳者，恶核、失荣也；不痛不坚，软而渐大者，瘿瘤也；不痛而坚，坚如金石，形大如升斗者，石疽也。此等症候尽属阴虚，无论平塌大小，毒发五脏，皆曰阴疽。如其疼痛者易消，重按不痛而坚者，毒根深固，消之不易，则治之尤不容缓也。
阴疽治法  ***************************
王洪绪曰：初起之形宽大平塌，根盘散漫，不肿不痛，色不明亮，此阴疽最险之症。倘误服寒凉，其色变如隔夜猪肝，毒攻内腑，神昏即死。夫色之不明而散漫者，乃气血两虚也；患之不痛而平塌者，毒痰凝结也。治之之法，非麻黄不能开其腠理，非肉桂、炮姜不能解其凝结，此三味虽酷暑不能缺其一也。腠理一开，凝结一解，气血能行，行则凝结之毒随消，乃一定而不可移之法。后列阳和汤、阳和膏、犀黄丸、小金丹诸方，均为阴疽要药，照方治之，万无一失。如若增减，定无功效。
又曰：小孩如患各种阴疽不能服药，初起以小金丹化服，至消乃止。如已成脓亦须日日服之，可使不痛而穿，俟毒去尽，用保元汤（见痈毒门）加肉桂五分，水煎，日服收功。
又曰：凡患一应色白大小等疽，忌用洞天膏。又膏药熬太嫩者，贴则寒凝愈结。又膏药有巴豆、蓖麻，万不可贴，贴则被其提拔成功，每见横痃、乳岩贴至致命，孕妇贴则堕胎，凡诸阴疽溃后宜贴阳和解凝膏为妙。
阴疽诸症
石疽
初起一核，渐大如拳，坚硬如石，急以阳和汤、犀黄丸，每日早晚轮服可消。如迟至大如升斗者，仍如石硬不痛，日久现出红筋则不能治。若生斑片，溃烂在即，溃后即放血三日而死。若现青筋可治，内服阳和汤，外用活商陆根捣烂加食盐些少敷之，数日作痒，半月皱皮，日敷日软，有脓袋下垂，以银针穿破，用千金托里散加熟地、生芪各一两，煎服十剂后，用阳和解凝膏贴上，空出针穿之眼，膏外用布捆紧，务使皮膜相连；内服十全大补汤或保元汤（参、芪俱生用），服至收功为止（各方见后），如毒气未尽、忌服补剂。此林屋山人秘法也。
又方：蛇皮贴之亦效。
恶核
大者称恶核，小者痰核，与石疽初起相同，然其寒疑甚结，毒根最深却不易溃。未溃之前，忌贴凉膏，忌服凉药。内服阳和、犀黄丸可消，亦有以大田螺捣烂敷涂消之者。大忌开刀。如已开刀，疮口坚硬即照痈毒杂治门疮口坚硬疼痛各方治之，仍内服温补托毒消痰之剂，犀黄丸尽可收功，屡试神效。丸内有麝香，孕妇忌用（各方见后），此林屋山人秘法也。
失荣
此患多生肩胛以上。初起微肿，皮色不变，日久渐大，坚硬如石，推之不移，按之不动，其症与石疽相同，急服石疽各方治之。
瘰疬
即疡子也。小者称瘰、大者称疬。名色甚多，项前为痰瘰、项后为湿瘰，左右两侧形软，遇怒即肿为气疬，坚硬筋缩为筋疬，若连如贯珠者为瘰疬。又有马刀（长形者是），子母重台，蛇盘锁项，蜂窝惠袋，燕窝瓜藤，倛疡流注，单窠莲子，门闩及风石鼠疬（鼠疬即俗云鼠疮），形名各异，受病固不外痰湿风热气毒而成。然必兼恚怒、忿郁、忧滞、谋虑不遂而致者也。初起者用烟杆中黑烟油或风仙膏（见痈毒诸方）敷之，三日即消，屡试神效。
凡瘰疬未破者，用子龙丸（见后），每服三分，淡姜汤送下，每日三次，至消乃止。倘小孩不善服丸，每日用小金丹（见后）一丸，布包放石上隔布捣细入杯，冷陈酒化开，用银器研，临睡以热陈酒冲服，盖被取汗，以消为度。数年内忌食香椽、橙、橘，食则复发。
凡瘰疬内有溃烂，间有成脓未溃者，亦有未成脓者，宜服犀黄丸（见后），止其已溃之痛，松其成脓未溃之胀，消其未成脓之核。已成脓者用咬头膏（见痈毒诸方）贴之即穿。内服温补，祛痰通腠，活血、壮气之药外贴阳和解凝膏（见后）而愈。凡瘰疬延烂至肩胸胁下不堪之极者，用洞天救苦丹（见痈毒诸方），三服，犀黄丸六服（此丸须隔两日一服），服完丸药后皮色变白，孔内红活，接服大枣丸（见痈毒诸方），肌肉渐长，用生肌散收功。凡瘰疬烂至咽喉，如饮热汤外觉热痛者，乃危险至极，稍迟则烂穿咽喉不救。急取柴心一根，量本人中指，量其三指，共积一柴心上，随其长短，男左女右，就手之左右，即在手下之脚骨正中骨顶之处定准，一直量上尽头，以墨点记，用艾团（如豆大）烧三次（隔蒜烧或隔蛋亦可），以膏药盖住（不论何顶膏药），可保咽喉不穿。内仍照前服洞天、犀黄、大枣各丹丸，外用荆芥煎汤洗之，并用樟脑、雄黄研细调敷。未成脓者烧之即消，已溃烂者即易收口。以上各法，乃林屋山人秘法，屡试如神，万无一失。
银黝膏：治瘰疬及一切无名肿毒，无论已破未破，并治腰痛，俱极神效。先用真麻油一斤，慢火熬开，再下银黝四两，用桑枝不住搅动，俟青烟起时再下黄丹五两，熬至滴水成珠，放水中一二月拔去火气，随症用布摊贴。
又方：用铜钱一枚，和蜓蝣虫（即无壳蜗牛，俗名鼻涕虫）捣融，以铜化为止，敷之即愈，其效无比。
又方：黑铅三两，炒成炭，醋和匀摊旧布上贴之。一日一换，半月之后不痛不破，内消而愈。
又方：顶好陈醋熬至滴水成珠，加生半夏末一钱调匀敷之，过夜再换，两日即消，神效。
又方：夏枯草、金银花、蒲公英各五钱，酒水煎，时时当茶服之，名三妙散。治结核瘰疬遍布脖项，服之十日即消。如若再发，即于肩髃（穴在肩端两骨间）、曲池（穴在肘外辅骨屈肘曲骨之中，以手拱胸取之）二穴，用艾火各烧七次，在左烧左，在右烧右，左右俱病俱烧，断根神效。
又方：元参（蒸）、牡蛎（煅、醋炒）、贝母（去心，熏）各四两，共为末，炼蜜为丸。每服三钱，开水下，每日二服，服之即消，屡试奇效。
又方：凡瘰疬已破者，将先破处面糊作饼贴上，用小砂壶二个，浇酒煎滚去酒，以热壶口覆于面饼上熏疮，如拔火壶一样，壶冷再换一壶，如此数次，将毒气拔尽即愈。熏后用猪胆熬成膏贴疮口，奇效。
又方，集成白玉丹：专治瘰疬破烂，连及胸腋，臭秽难闻，十数载不愈者，药到病起，其效如神。新出窑石灰一块，滴水化开成粉，用真生桐油调匀，干湿得中，先以花椒、葱煎汤洗净，以此敷之。
又方：荆芥（要近根下一段，须向药店买回自取为真）剪碎煎汤，温洗良久，看烂破处紫黑，针刺去血，再洗三四次，用樟脑、雄黄，等分为末，麻油调扫上出水，次日再洗再扫，以愈为度。凡瘰疬延至胸前、腋下及两肩、颈项，不能转动，四五年不愈者皆治，其效如神。
又方，冰蛳散：大田螺五个（去壳、线穿晒干），白砒一钱二分（面裹煨熟），顶上牙色梅花冰片一分，真硵砂二分，各为细末，和匀再研，瓷瓶收贮，以蜡封口，不可泄气。先将瘰疬用隔艾灸法（见痛毒诸方）灸七次，候灸处起泡，用小针挑破，将此药一二里，口水调成饼贴上，上用膏药（不论何项膏药灸）盖之，一日一换。七日后四边裂缝，再贴七日，其核自粘豪药而出矣。瘰形长者及根大头小者忌用。并治瘿瘤头大根小者亦效。
又方：红膏药、绿膏药（见痈毒诸方），未破能消，已破能拔出根核，均极神效。
又方：瘰疬破烂见有黑筋如铁线者，名铁线疡，最难医治。用物钳出筋头，缓缓扯出长一二尺或数尺不等，总要筋根拔尽方可断根。
鼠疬
此症疮口已合，旁边有眼出脓不止即是。又有颈项生之不已，复从脚底而生，俗谓鼠子打洞，其症尤恶。用老鼠一个去毛捣烂，乱发一团，用火腿肥肉煎出油，入鼠、发二物熬至消尽为度，以一半敷疮眼，一半酒冲服，神效之至，永戒食鼠、鹅、兔肉，再无后患。
又方：虾蟆散（见痈毒诸方），敷之极效。
又方：用老猫头骨火煅为末、麻油调搽，效。或用蚺蛇油搽之亦效。
又方：白藓皮煮汁服一二碗，当吐恶物如鼠子，足已破出脓亦效。此葛仙翁方也。
九子疡
生颈上一连九个者是。用鸡蛋一个，净水煮熟破为两边去黄，以真麝香一分、冰片五分、掺在疡子上（从初生第一疡子起），将鸡蛋一边盖上，外以干艾一大团烧蛋外，总以疡子大痛为度。如痛不可忍，则将艾暂除，痛止又烧，蛋干又换，每日夜约烧五六次。次日又换新冰、麝，仍用新蛋照前法烧之。再用蒲公英、夏枯草、金银花各二钱，甘草节钱半，水煎服数剂，效验非常。
落头疽
方见头部。
遮腮
方见面部。
骨槽风
方见齿部。
乳岩
方见乳部。
井泉疽
方见胸部。
甲疽
方见手、足各部。
脱骨疽
方见手、足各部。
背疽
方见背部。
少腹疽小肠疽
方均见腹部。
多骨疽
一人疽内生一大骨，用旧烂棺木底板研末，纸卷烧烟熏之而愈。或用干狗粪烧熏亦妙。
诸疮出脓后久不收口，内必有多骨也。用推车散：蜣螂（俗名推车虫，又名推屎虫），炙研极细末，每一钱入干姜细末五分（要细如灰面），入疮孔内，次日自有骨出，骨尽自愈。或用蜣螂脑和灰面敷亦效。此林屋山人经验方也。
又方：乌母鸡一只，去肉取生骨烧成炭，再取邻右三家所用甑底及砧案刮下垢屑一两，俱烧枯，共研为细末纳入疮口，其碎骨即尽出而愈。
又方：密陀僧研末，桐油调稠摊布贴之甚效。
又方：大癞虾蟆一个，乱发如鸡蛋大二团，猪油半斤，熬枯去渣，再熬成膏，先以桑根皮、乌头煎汤洗净，用龙骨末撒疮口四边，再以此膏药贴之。一日一换，俟骨出尽即愈。
附骨疽
生大腿外侧，又名贴骨疽、又名缩脚疽。初起不热不红，甚则锥痛难以屈伸，转动不便。久则寒郁为热，热甚作脓而无头，皮色不变，渐透红亮一点则为内脓已成，溃则收功甚难。用白芥子研末，烧酒调敷。或以大戟、甘遂研末白蜜调敷，内服阳和汤，每日一剂，四五服可消。消后再服子龙丸或小金丹以杜患根。大忌开刀，开则定成缩脚损疾。此林屋山人秘方也（各方见后）。
咬骨疽
生大腿里侧，治法与附骨疽同。
剩骨疽
此症一名朽骨疽，多生腮腭、牙床、眼胞、颏下、手足腿膊等处，其症与附骨疽大约相同，亦阴症也。又初生小儿身内即有如脆骨者，其人长大后是处突肿生疽，溃后骨脱其口方收。生附子为末，调作饼如三个钱厚，贴疮上，以艾绒一团四五分烧之，但令微热，勿令疼痛。如饼干则再换药饼烧之，务以疮口红活为度。余照附骨疽及阴疽各方治之。
鹤膝风
方见腿部。
横痃
与前痈毒门杨梅疮方参看。又名鱼口便毒、又名外疝。生小腹两旁、大腿缝中，形如腰子，皮色不变，按之坚硬而微痛者是也。每日用皂角刺六钱研末，布袋装好，同糯米二合煮粥，时时服之，三四日全消。或用子龙丸（见后），每服三分，日服三次，全愈方止。大忌开刀，开则惟出白浆，三百日而死。此林屋山人秘法也。红肿者查痈毒诸方治之，内凤仙膏、黄明膏尤为神妙。
又方：五倍子，新瓦上焙干研末，好陈酒调匀，摊布贴之（布上加纸一层），过夜即消。溃烂久不收口贴之亦效，屡试如神。
流注
流注发无定处，如块如核，漫肿无头，皮色不变，或痛或不痛，久则破而流走是也。若忽然身生疙瘩，红肿游走，名游风丹毒，与此不同，不可误认。此症毒发阴分，因痰塞清道，气血虚寒凝结，一曰寒痰、一曰气毒。初起用二陈汤加阳和丸同煎，数服全消。消后接服小金丹七丸，以免复发。如皮色稍变，极痛难忍者，须服阳和汤以止其痛，使已成脓者不痛而破，此乃以大疽变小之法。如患处稍软，可用针刺破，脓多白色，以阳和膏贴之。但此症破后毒痰流走，患生不一，故初破之后，五日内仍服小金丹十丸，以免后患。接用犀黄丸、阳和汤，每日早晚轮服，使毒痰消尽，不补可必收功，屡试屡验。倘小孩不能服煎剂者，初起以小金丹化服，至消乃止。如已成脓者亦须日日服消，可使不痛而穿，俟其毒气去尽，用保元汤（见痈毒门）。加肉桂五分，日服收功，神效莫测。如系孕妇患之，当问胎怀月数，倘未满六个月，犀黄丸有麝香不可服，服防堕胎，当以阳和汤愈之，愈后再服三、四剂，以代小金丹，免致流走，至稳至灵，均林屋山人秘法也。
阴疽诸方  ***************************
（后有增补仙方参看）
阳和汤：治乳岩、失荣、石疽、恶核、痰核、瘰疬、流柱、横痃，并治一切色白平塌阴疽等症。此为阴疽圣药。万应万灵，从无一失，珍之宝之。熟地一两，真鹿角胶三钱，上肉桂、甘草各一钱，炮姜、麻黄各五分，水煎服。服后再饮好酒数杯，谨戒房事，服至病愈为止。无论冬、夏皆宜，不可妄行增减。体虚极者，肉桂、炮姜可加一二倍用，或加附子更妙，又痈毒诸方内降痈活命饮亦治阴疽，方用肉桂、炮姜各用至钱半之多，诚以阴寒凝结非此不为功也，宜参看酌用。
阳和解凝膏：治一切已破阴疽恶毒，效若仙丹，万金难得，不可轻视。并治疟疾、冻疮皆效。
新鲜大力子根叶梗（又名牛蒡子）三斤，活白凤仙花梗（又名指甲花）四两，用麻油十斤将二味熬枯去渣，次日以附子、桂枝、大黄、当归、肉桂、官桂、草乌、川乌、地龙（又名蚯蚓）、僵蚕、赤芍、白芷、白蔹、白芨各二两，川芎四两，续断、防风、荆芥、五灵脂、木香、香橼、陈皮各一两，共入油熬枯沥渣；过夜油冷称过斤两，每油一斤加炒透黄丹七两搅匀，文火慢熬，熬至滴水成珠，越老越好。以油锅移放冷处，取制过乳香、没药各二钱，苏合油四两，麝香一两，研细入膏搅和。半月后摊贴。
一应溃烂阴疽神效，冻疮贴一夜全消，溃者三张全愈，疟疾贴背心。此方惟麝香最贵，如无力制配，熬膏时不用，俟用膏时每张加麝香数厘贴之亦可。
犀黄丸：治石疽、恶核、失荣、瘰疬、乳岩、流注、横痃、肺痈、小肠痈一切腐烂阴疽，屡试神验，百发百中之仙方也。制乳香、制没药各一两，麝香、犀牛黄各三分，共为细末，取黄米饭一两捣烂与各药末和匀为丸如粟米子大，晒干（忌火烘），每服三钱，热陈酒送下，患生上部临睡时服，下部空心服。
小金丹：治流注、恶核、痰核、瘰疬、乳岩、横痃及一切无名阴疽初起，屡试如神，万无一失，真仙方也。内有五灵脂，不可与人参、高丽参、党参同日而服。
白胶香（即枫树油香）、草乌、五灵脂、地龙（即蚯蚓）、制木鳖各一两五钱，制没药、制乳香、归身各七钱五分，麝香一钱，陈墨一钱二分，用糯米粉一两二钱，煮稠和入各药末捣干捶为丸如芡实大，一料约为二百五十丸，晒干（忌火烘），瓷瓶收贮，以蜡封口，勿令失气，临用取一丸布包放平石上隔布敲碎入杯内，以好酒浸入，用小杯盖住一二时，以热陈酒送服尽醉，盖被取汗即愈。患生下部空心服，上部临睡服，一切阴疽初起服至消散为止。如流注等症成功将欲溃烂及溃烂日久者，以十丸分作五日早晚服之，以免流走。若小孩不能服煎剂及丸药者，服此最妙。
子龙丸（即陈无择《三因方》中之控涎丹也）：治颈项、胸胁、背腰、筋骨牵引钩痛、流走不定、手足冷木、气脉不能。此乃痰涎在胸膈上下，不可误认为风瘫也。并治喉中结气，似苦梅核，时有时无，冲喉闷绝，又遍身或起筋块如榴如栗，皮色不变，不疼不痛，但觉酸麻。或自溃串烂，流水如涎，经年不愈，有苦管漏，此乃痰滞经络所致又治瘰疬，鱼口便毒，贴骨一切阴疽，屡试神效。制甘遂（制法见药物备要）、大戟（煮透去骨晒干，忌火炒）、白芥子（炒）各等分为末，炼蜜为丸梧子大。每服三分，淡姜汤下。忌与甘草之药同日而服。此乃治痰之本，痰之本水也湿也，得气与火则结束为痰，大戟能泄脏腑水湿，甘遂能行经隧水湿，直达水气所结之处，以攻决为用，白芥子能散皮里膜外痰气，惟善用能收奇效也。
拔毒法：治痈疽恶毒疮口溃烂久不愈者，神效。活癞虾蟆，（眼红腹无八字纹者勿用），破腹刺数孔（连肠杂用），贴盖疮口，轻者日换一次，重者日换二次，数日平愈。
以上各方，乃林屋山人历代家用阴疽良法，为千古独得之秘，药到病除，应手奏效，真有起死回生之功。古今诸家所立阴疽各方，皆不及此，存心济世者加意宝之，不可忽视。
回阳玉龙膏：治一切阴疽恶毒，敷之痛者能止，不痛者即痛而速愈，已破亦能收功。凡遇各项阴疽，如前阳和等膏制之不及，或贫寒力不能制者，此膏与后真君妙贴散皆有奇效。如乳岩及各阴疽险恶不症不能收功者，仍用阳和等膏为妥。生草乌三两，生姜二两（煨），白芷（炒）、生南星各一两，肉桂五钱，共为末，用顶好烧酒调敷。
真君妙贴散：与上玉龙膏功同。好硫黄三两，荞麦二两，灰面一两，共为细末，水和捏作小饼晒干收之，用时研细新汲水调敷，破者麻油调敷。
铁熨法：治乳岩、流注、失荣、瘰疬、恶核、痰核，一切阴疽初起未成者。
用敲火所用的铁镰二三块，在石上敲令极热，在患处时时轮流熨之（宜顺熨、不宜倒熨），初熨微痛，久则痛止毒消，无论何项阴疽，无不神效。
风湿灸法：治一切阴疽初起神效，方见筋骨门。
赶毒散：治腿膝贴骨等处初起漫肿无头，皮色不变，微觉酸痛，或日久成管成漏等症。方见痈毒阿治门赶移疮毒内。
阴疽治验  ***************************
王姓媳，颈上瘰疬数个，两腋生恶核三个，大腿患一毒，不作痛痒，百余日后日渐发大，形大如斗，按之如石，皮现青筋，常作抽痛。经治数人皆称曰瘤。余曰：瘤乃软者，世无石硬之瘤耳。此是石疽，阴症也。问可治否？签曰：初起时皆可消。日久发大，上现筋纹，虽按之如石，然其根下已成脓矣。如偶作一抽之痛，乃是脓脓之证也。上现青筋者，其内已作黄浆可治。如上现小块，高低如石岩者不治，三百日后主发大痛，不溃而死。如现红筋者，其内已通血海不治。倘生斑点，即自溃之证，溃即放血，三日内毙。今患所现青筋，医其至软为半功，溃后脓变浓厚可冀收功也。外以活商陆捣涂，内服阳和汤，十日则止一抽之痛，十三剂里外作痒，十六剂顶软，十八剂通患软，其颈项之疬块，两腋之恶核，尽行消散，一无形迹，止剩石疽，立起内脓袋下。令服参一钱，因在筋络之处，先以银针刺穿，后以刀阔其口，以纸钉塞入孔内，次日两次流水斗许，大剂滋补托时，删去人参，倍增黄芪，连进十剂，相安已极。适有伊戚亦行外科道者，令其芪、草换炙服，不三日，四围发肿，内作疼痛，复延余治。余令以照前方服，又服二十余剂，外以阳和膏随其根盘贴满，独留患孔，加以布捆绑。人问：因何用膏贴，又加捆绑。签曰：凡属阴疽，外皮活、内膜生，故开刀伤膜，膜烂则死，所出之脓在皮里膜外，仅似弄，又不能生肌药放入，故内服温补滋阴活血之剂，外贴活血温暖膏药，加之以捆使其皮膜相连，易于脓尽，且又易于连接生肌。果绑后数日，内脓浓厚，加参服两月收功。
阊门龚姓，腰生一疽，根盘宽二尺余，前接腹，后接背，不红不肿，不痛不软，按之如木。初延余治，以肉桂、炮姜书于方首，后另延三四名家众视余方皆曰：酷暑安可用此热药！大以为非，议用攻托清凉之剂，连治五六日，病者神昏胃败。复延余治：患仍不痛，色如隔夜猪肝，言语不清，饮食不进。余曰：能过今晚再议。是夜即死。不久，伊戚亦患此症，延余治以阳和汤，服下次日觉松，再服疽消小半，才以犀黄丸与阳和汤，逐日早晚轮服，服至第五日全愈。后有背疽相同者，亦照治而愈。
木渎镇谭姓妇，背生一疽如碗，初起色白、后转红痛甚、时正三伏，余以阳和汤服。旁人云：此暑天何用麻黄发表及姜、桂热药？余曰：此阴症也。彼云：色既转红，阴已变阳。余曰：无防。服后淡一时痛止，接服四剂不痛而破，五日收功。
宜兴徐姓子，年岁半，太阳一毒，背上、心脐对处二毒，颈后对口一毒，腰、腹二毒，两腿五毒，皆皮色不变。其大腿二毒，已经别医开刀割破。延余往治，因孩小不能服药，用小金丹日服二次，第五日消去九毒。又以小金丹日服一次，并添一乳母，十日后所破二孔皆红润，以保元汤加肉桂三分，煎一杯，另水煎参六分兑服，服至半月后，将芪、草炙过用之，一月收功。
兴邑路姓子，年七岁，顶门上寸许大连生三疽，溃烂久不收口，孔如棋子大，浅而无脓，干而色灰，人倦无神，饮食少进，因服凉药过多所致。延余往治。余曰：色似香灰，气血两尽，干枯无脓，精神已绝，何能治之？次日而夭。
山塘姚姓妇，年二十九，小产月余，左肩搭手处先发一毒，周围尺五，半月后背脊添生一毒，自上至下长一尺三寸，皆色白低陷。十日后始请余治，势甚危险，连服阳和汤三剂，人能起坐，五剂自能大小便，十二剂以后，发者全消，先发之搭手，四围皆消，止其顶脓足不痛而穿，四日收功。复言背上如负一板，舒转不快，以小金丹十丸，日服二丸全愈。
一人身患杨梅疮，又患鱼口。余思鱼口乃阳虚之证，药宜温补，杨梅系火毒之证，药宜凉解，二症相反，必两相宜之药，非犀黄丸不可，令其每日空心时酒送三钱，十服二症全愈。后一人患亦相同，因毒重，二十服收功。
程姓母，年七十，膝下患一流注阴疽，溃烂数月，患下及旁接连又起硬种二块，延一医以新发之毒，认为旧患旁肿，不识流注，竟以消毒之剂与服，以致新发者被托发痛，始延余治，余以阳和汤服三剂，新发二毒皆消。接服小金丹十丸，后进滋阴温补，以杏仁散敷半月，脓厚，服保元汤加肉桂十余剂而愈。
一妇颈生痰核三处，年久生管。余以拔管药插入，日换一次，半月已愈两处，有一处管已医浅，不意伊夫远归，两日管深如旧。余曰：此刻治定无功效，俟伊夫出外半月方可收功。数日后妇回母家，延余往治而愈。
洞庭秦卜年，颈上及两腋生恶核十二处，破烂三载不愈。余以阳和汤、犀黄丸轮服，半月十已愈八，喜甚带药而回，路遇凉粉买食，归家又食冷水过面，次日大小便闭，第五日死。此其自不惜命，故记以为病者之戒。
枫镇闵性，年十七，患瘰疬烂成一片，延烂耳、腋及腰，如手掌大者数处，瘦弱异常。初以洞天救苦丹服之，毒水大流，十日后以阳和汤、醒消丸每日早晚各服一次，十日颈项即能舒转，饮食日增。外贴阳和膏，内服大枣丸，始终用荆芥汤洗，以山莲散敷，九十日收功。因未服子龙、小金二丸，毒根未除，后腋复生恶核，仍以子龙丸消之。
阴疽孽报
凡落头、对口、发背、腰花、人面等疽及一切阴疽恶毒，如果医治无效，恐系冤孽所侵。偶忆王渔洋《池北偶谈》内载：歙人胡半庵，顺治丙午，两膝患人面疮，延医一百三十多人，濒死者数矣。疮忽人言曰：汝前生将我害死，今日报汝，医何能为？诣佛忏悔可耳。胡即书诵经卷而愈。他书所载，似此甚夥。可见虔心忏悔，自能立起沉疴。报应分明，捷如影响，急宜恐俱修省，或可延年却病也。
阴疸无价活命仙丹（增补）
此丹通治落头疽、耳后锐毒、遮腮、骨槽风、阴对口、阴发背、乳岩、恶核、石疽、失荣、鹤膝风、鱼口、便毒、瘰疬、流注、一切阴疽，内不必服药（病重者仍服前阳和汤更妙），外不必敷药，惟用此药一丸放手心中紧紧握住，用布带将手指捆拢，不紧不松，免使药丸移动，捆至六个时辰，将药丸埋入土中（不可使鸡犬误食，食则必死），再换一丸，照前捆好，日夜不断。不论如何肿痛溃烂，用至数丸，自能收口生肌。轻者一二丸立见功效。忌食鸡、鹅、鱼、虾发物，已愈不忌，惟女色宜谨戒半年。道光二十年间，京都孙姓，脑后生下落头疽，百药不效，头以下垂，势将待毙，后用此药数日而愈。又一妇人，亦生此疽，溃烂生蛆，头低不起，亦用此药而愈。其余各种阴疽照此治愈，不一而足。此方补造化阴阳所不及，实上下古今所罕闻，传自蒙古名医，贵重无价，较之林屋山人阴疽诸方，尤为简便神效，见者宜抄方传布，功德无穷，若藉以居奇，必有奇祸。方用：顶上真麝片一钱（此药真者最贵，或三四五六分均可），火硝三钱，白矾三钱，净黄丹三钱，胡椒一两，以上共研细末，用熟蜜和为两丸，病在左放左手，病在右放右手，病在中男左女右，病在腰以下放脚心，仍分左、右、中为要。孕妇忌用。阴疽多属险症，必须早治方效。或溃烂太甚，或误服凉药，或患处如隔夜猪肝，神色昏迷，语言不清，饮食少进，已成败症，虽有此丹，亦难见效。若疮内生疽，查疽毒门疮中生蛆方将蛆治尽，一面用此丹治之。疮内有骨，查本门多骨疽方将骨治尽，一面用此丹治之。
内外备用诸方  ***************************
观音救苦膏：此膏能治百病，或贴或服，应验如神。外治者用布摊贴，内服者作丸如绿豆大，每服七粒，切不可多。孕妇忌用。大黄、甘遂（研）、木鳖（研）、蓖麻子（研）各二两，生地、川乌、草乌、三棱、莪术各一钱，巴豆（研）、羌活、黄柏、麻黄、皂角、肉桂、枳实、真红芽大戟、白芷各八钱，香附、芫花、厚朴、杏仁（研）、穿山甲、防风、天花粉、独活、全蝎、槟榔、桃仁（研）、细辛（研）、五倍子、元参各七钱，蛇蜕、黄连各五钱，当归一两五钱，蜈蚣十条，上药合三十六天罡之数，预先斋戒，将麻油五、六斤浸五日，后用火熬。熬药时忌妇人、鸡、犬，并忌污秽，斋戒沐浴于净室内，供观音大士神位，默诵：大慈大悲，救苦救难广大灵感观世音菩萨宝号一千遍，用柳枝搅匀，熬至滴水成珠，再加水飞黄丹二斤四两、密陀僧四两，不老不嫩收入瓷罐，放水中拔尽火气，听用：一偏正头风，左患贴左，右患贴右，正患贴印堂，兼卷条塞鼻孔中，口含甘草汤咽之。一眼科七十二症：肿病，将耳上角针刺血出贴之；星障翳膜、拳毛倒睫，迎风流泪等症，卷条左患塞左、右患塞右鼻孔中，常饮甘草汤。一牙痛贴牙上。一喉咙三十六症：单蛾、双蛾、喉闭、喉风俱贴喉上，口含甘草水。如要速效，开水送服七丸，不可饮甘草水。一咳嗽、哮喘、吐痰，贴前后胸，勿吞服。一噎隔，贴胃口，并服七丸。一吐血、鼻血，贴两脚心，并服甘草汤。一中风，用瓷调羹撬开口，滚水灌下七丸。一豉胀，贴脐下丹田，并服七丸。一痨病有虫，贴背脊、尾闾、肚腹，饮甘草汤，七日痨虫尽死。一疟疾一二三等日，俱贴肚脐，饮甘草汤。如发过四五次者，早晨时服下七丸，饮热酒数杯，即日便止。一伤寒，葱白汤服七丸，一汗而愈。一大小便闭，俱贴肚脐，饮甘草水自通；如数日不通，危在旦夕，开水送服七丸，小腹用葱汁、甘草汁调敷立下，勿服甘草水。一各种痢疾，俱贴胃口、肚脐；四、五日不愈者，红痢用龙眼壳七个，打碎煎汤送下七丸；如白痢，用荔枝壳核七枚，打碎煎汤送七丸；赤白兼者，用龙眼、荔枝壳核各七枚，打碎煎汤送七丸。一便血肠风、梦遗、白浊，俱贴肚脐。一痔漏，内则卷条插入，外则贴之。一妇人难产、逆生、胞衣不下，作丸热酒送下七丸，立刻便产。产门、小腹煎甘草水濒洗，不可服。一妇人赤白带下，贴肚脐下及丹田，常服甘草汤。一血块、痞疾、贴患处，体壮者服七丸即泻出矣。一小儿惊风，作条塞鼻，并服七丸。一小儿诸般疳症贴肚脐，口疳贴牙床。
回生再造丸：治男妇中痰、中风、口眼歪斜，手足拘挛、言语不清、左瘫右痪、筋骨疼痛，半身不遂，步履艰难。初起气绝者服之即可回生，久病者平复如常，功同再造故名。孕妇忌服。真水安息四两，人参二两，真蕲蛇（小者为佳，去骨并头尾三寸，酒浸，炙取净末）四两，当归、川芎、川连、羌活、防风、元参（以上酒炒）、藿香、白芷、茯苓、麻黄、天麻、川萆薢、片子姜黄（以上炒）、甘草（炙）、肉桂（研）、首乌（料豆水蒸九次），白蔻仁（研）、西琥珀（研）、黄芪（蜜炙）、大黄（酒蒸）、草蔻仁（研）、雄鼠粪（两头尖者是）、熟地，以上十三味各二两，穿山甲（前后四足各用五钱，麻油浸、炙）共二两，全蝎（去头尾足）、灵仙（酒炒）、葛根、桑寄生各二两五钱，北细辛、赤芍、乌药（酒炒）、青皮（酒炒）、于术（土炒）、僵蚕（洗、炒）、乳香（去油）、没药、辰砂、骨碎补（酒炒）、香附（去皮毛，酒炒）、天竺黄、制附片、生龟板（火炙，熬过省不用）、沉香、母丁香、胆星，以上十七味各一两，红花（酒浸，烘干）、犀角尖各八钱，厚朴、地龙（炙干）、松香（煮九次）各五钱，广木香四钱（不见火），梅花冰片、犀牛黄各二钱五分，血竭八分，虎胫骨一对（炙酥），共为末，炼蜜和匀，捣数千捶为丸。每丸重一钱，金箔为衣，蜡壳封固。每服一丸，生姜汤下。
太乙紫金锭：此药能治百病，效验如神。凡居家远出，不可无此。山慈菇（去皮，洗极净，焙）二两，五倍子（洗刮，焙）二两，千金子仁（白者研，纸压去油。）一两，红芽大戟（去芦，洗、焙。）一两半，麝香三钱，以端午、七夕、重阳、天德、月德、黄道上吉日，预先斋戒，虔心制药为末，陈设拜祷，过重罗令匀，用糯米浓汤和匀，入木臼内杵千下，作一钱一锭。病重者连服数锭，泻一二次，随食温粥即止矣。治一切饮食药毒、蛊毒、瘴气、河豚、土菌、死牛马等毒，并用凉水磨服一锭，或吐或痢即愈。一痈疽、发背、疔肿、杨梅等一切恶证、风疹、赤游、痔疮，并用温水或酒磨，日涂数次，立消。一男妇阴症伤寒、狂乱瘟疫、喉痹、喉风，并用冷水入薄荷汁数匙化下。一心胃及一切气痛，用淡酒化下。一泄泻、痢疾、霍乱、纹肠痧，用薄荷汤下。一中风、中气，口紧、眼歪、五癫、五痫、五邪、鬼胎、筋挛、骨节痛，并暖酒下。一自缢、溺水、心头温者，冷水磨灌下。一传尸痨瘵，凉水化服，取下恶物、虫积为妙。一久近疟疾，将发时，东流水煎桃花汤化服。一妇女经闭，红花酒化服。一小儿惊风、五疳、五痢、薄荷汤下。慢惊忌服。一头风头痛，酒研贴两太阳上。一诸腹鼓胀，麦芽汤化下。一风、虫牙痛，酒磨涂之，亦吞少许。一打扑伤损，松节煎酒下。一汤炮、火伤、毒蛇、恶犬咬伤，并冷水磨涂，仍服之。
青金锭：治男妇风痰、痰厥、牙关紧闭，不能开口难以服药，并乳蛾不能言者，以及小儿惊风痰迷，将此药一锭，取井水磨开，将药滴入鼻孔，即进喉内，痰即吐出，立刻得生，效验如神。元胡索二钱，青黛六分，牙皂（火煨）十四枚，共为细末，入麝香一分，再研，清水调成锭。每锭五分，阴干用。
平安万应丸：此即唐栖痧药，治法见后。孕妇忌服。茅山苍术（米泔水浸软，切片，焙干）三两，丁香（不拘公母）六钱，麝香三钱，蟾酥一两，甘草（去皮）二两四钱，大黄（切片，焙干）六两，明天麻（切片，焙干）、麻黄（去节，细锉）、雄黄（研细、水飞。朱砂研细，水飞）各三两六钱。共研细末，糯米浆为丸如梧桐子大，朱砂为衣，瓷瓶装贮，以蜡封口，不可泄气。每服三丸。日久味薄者，或加倍服亦可。一泻痢，以滚水送下三丸，立止如神。一寒暑痧胀，肚疼、头眩、眼黑，以三丸放舌尖上，闭口候舌微麻咽下。一受寒受暑，痧胀甚重，纹肠肚痛，心口闭闷，不省人事，以三丸研细吹入鼻内，再以三丸放舌上，候少顷，温水送下，如不愈，再用即愈。一中寒中暑，痧胀吐泻，手足厥冷，并吐泻不出，先以三丸研末吹入鼻内，再以三丸放舌上候微麻咽下，如昏迷不能咽下，即研末温水灌下即愈。一山岚瘴气，夏月迷行，空心触受秽气，口含三丸，使邪气不能侵入。一感冒风寒，恶心头痛，或肚腹饱胀及风痰等症，以三丸放舌尖上，微麻咽下，即愈；一胃口疼痛，气痛，以三丸放舌尖上微麻咽下即愈。一豉胀、噎膈，以三丸放舌尖上，微麻咽下，即愈；一痈疽疔毒，蛇蝎蛊诸虫咬伤，俱以数丸研末，好酒调敷，即愈。一小儿急惊风，牙关紧闭不能服药，以四五丸研末吹入鼻内即醒，随以三丸温水调灌，即愈，若慢惊风不可服。一跌打致死，惊死，热死、魇魅气闷至死，痰厥、冷厥等症，凡有微气，急以数丸研末吹入鼻内，灌口，可望复醒。遇自缢之人，勿割断绳，轻轻解下，即以数丸研末吹入鼻内。若胸口略有微气者，皆可活也。
金丝万应膏：治一切风寒湿热，手足拘挛，骨节疼痛。男子痞积，女人血瘕及腰疼诸般疼痛，结核，转筋，顽癣，顽疮积年不愈。肿毒初发，杨梅肿块未破者，俱贴患处。肚腹疼痛、泻痢、疟疾、俱贴脐上。痢白而寒者尤效。咳嗽哮喘，受寒恶心，胸膈胀闷，男妇面色萎黄，脾胃虚寒等症，及心疼俱贴前胸。负重伤力，浑身拘痛者，贴后心与腰眼。诸疝、小肠气等症贴脐下，无不神效。木香、川芎、牛膝、生地、细辛、白芷、枳壳、秦艽、独活、防风、归尾、大枫子、黄芩、南星、羌活、半夏、赤芍、贝母、杏仁、蓖麻子、白蔹、苍术、艾叶、川乌、肉桂、良姜、续断、两头尖、边翘、甘草切、藁本、丁香、青皮、藿香、乌药、荆芥、苏木、元参、姜蚕、桃仁、山栀、红花、牙皂、威灵仙、苦参、茅香、文蛤、蝉蜕、草乌、蜂房、鳖甲、全蝎、金银花、麻黄、白芨、大黄、青风藤，以上各二两，蜈蚣二条，白藓皮、五
111
加皮、穿山甲、降真节、骨碎补、苍耳头，以上各一两，蛇蜕三两，桃、柳、榆、槐、桑、楝、楮七色树枝各二尺一寸。各药切为粗片，用真麻油十二斤浸药在内，夏浸三宿，春五宿，秋七宿，冬十宿，方用火熬，以药枯油黑为度，去药沥尽滓，贮瓷器内。另以片子松香不拘多少，先下净锅熔化后方加药油，量香二斤，用油四两，试水软硬，仍漉入水缸中，令人抽扯，色如黄金，即成膏矣。每制一料，计膏七十斤，约用银数两，摊中大膏药一万有余，可济数千人。所费者少，所济者众。此膏功效如神，屡用不爽，盖不止于百试百验矣。
万应神曲糕：此曲能搜风解表，开胸快膈，调胃健脾，消积进食，解酒，止泻，利水，并治四时不正之气，感冒发热，头眩咳嗽，及伤食腹痛，痞满气痛，呕吐，泄泻，痢疾，饮食不进，不服水土等症。大人每服三钱，小儿一钱，多则钱半，水煎服。外感发热、咳嗽、疟疾、呕吐，俱加生姜同煎。泄泻加真乌梅同煎，痢疾大人用四五钱，小儿用二三钱加陈茶叶同煎。效验非常，屡试不爽。此福建泉州府秘方也。前胡、大黄、良姜、苍术、莪术、防风、姜黄、山楂、柴胡、厚朴、紫苏、豆蔻、葛根、槟榔、苡米、黄芩、荆芥、麻黄、青皮、使君子、甘草、黄柏、百合、栀子、薄荷、羌活、陈皮、蒲黄、扁豆、杏仁、车前、砂仁、泽兰、独活、木香、益母草、麦芽、乌药、桔梗、诃子、腹毛、猪苓、茯苓、三棱、芡实、草果、半夏、淮药、木通、枳实、藿香、泽泻、香薷、菖蒲、黄连、木瓜、香附、枳壳、小豆、花椒，以上各四两，共为细末。又用鲜青蒿四斤，凤尾草二斤，苍耳草三斤，大蓼草二斤，小蓼草三斤，以上五味同煎浓汁。又用小麦十五斤，洗净略蒸晒干，酒曲六两，五月五日，或六月六日，或七夕、重阳，或天德、月德、黄道吉日，均可制配。临时，先将药与曲粉同拌匀，入草药水拌揉作成块子，外用荷叶包好，以苎麻扎紧，上笼蒸一个时辰，取出摊凉三四时，以冷为度，装入桶内，一层稻禾草，一层神曲，盖密。须十二天取出晒过，月余极干，然后刷去荷叶，再露七夜，晒七日，干透收藏听用。每月亦须晒数次。以免霉坏。
金刚丸：专治肾虚骨痿不能起床，服此神效。萆薢（有红点者佳）、杜仲（姜炒去丝）、肉苁蓉（酒洗，去鳞甲，焙干）、菟丝（酒炒）以上各等分，共为细末，用酒煮猪腰子捣为丸桐子大，每服二钱。
大还丹：此丹水火兼补，服之壮元阳，暖丹田，益精神，饮食加增，筋力强健，百病不生，功效难以尽述。淫羊藿（剪去边毛，羊油炒）十两、地黄（酒泡，九蒸九晒）十二两、金樱（去心毛，酒浸）、破故纸（酒浸）、仙茅（酒浸）各八两、当归（酒洗）、石斛（酒浸）各六两，菟丝子（酒炒）五两，麦冬（去心）、白菊花各四两二钱，杜仲（盐水炒）、肉苁蓉（酒洗，焙干）、山萸肉（酒浸）、枸杞子（酒浸）、琐阳（酒浸）、真山药、白蒺藜（炒）、沙苑蒺藜（炒）各四两，续断（炒）、青盐各三两一钱，巴戟肉（酒洗）、白茯苓、牡丹皮（炒）、小茴香（酒炒）、楮实子（酒浸）、覆盆子（酒浸）、淮牛膝（酒浸）、远志肉（甘草水炒）、泽泻（炒）、石菖蒲（炒）各三两，天冬二两五钱，北五味（炒）二两，葫芦巴（酒浸）二两，核桃肉一斤，猪腰子十二个，羊腰子十二个，各药磨成细末，将腰子切开以药塞满，麻线缚定，放蒸笼内蒸熟，晒干，连腰子捣成细末，用白蜜六七斤炼熟，和药为丸如梧桐子大。每早晚用二三钱，淡盐汤送下。腰子内药末以塞满为度，不必尽入其中也。
彭祖接命丹：此丹最能添精补髓，固精不泄，善助元阳，滋润皮肤，壮筋骨，理腰膝，下元虚冷，五痨七伤，半身不遂，或下部虚冷，膀胱气痛，脚膝酸麻，阳事不举。男子服之，行走康健，气力倍增，奔走如飞。女人服之，能除赤白带下、血崩，兼通二十四道血脉，功效无穷，难以尽述。何首乌、白茯神、赤茯苓、菟丝子（去灰净）、牛膝、当归、破故纸、覆盆子、以上每味十两，不犯铁器，用石臼杵为细末，炼蜜调黄酒为丸如梧桐子大。每服二钱，空心黄酒送下，早、午、晚进三服，七日后每服三钱。忌服芸苔（即油菜）、菜子油、萝卜。
无价保真丸：治一切劳损诸疾，服至一月，面目光润，半年后返老还童，饮食房事无异。少年百病不生，冬月手足不冷，夏月身体不热，男子须发不白，妇人能多生育，益精补髓，功效无穷。九制熟地（忌铁）四两，全当归（酒浸）二两五钱，川芎（酒炒）一两五钱，杜仲（姜汁炒去丝）一两半、白茯苓（人乳拌蒸）一两半、甘草一两、金樱子（酒浸，去毛子）一两，金石斛三两，淫羊藿（去边梗，酥炙，或羊油炒）一两，以上各药均用好烧酒制。惟服药不拘何酒，杜仲另研为末，同各药末加入生白蜜共捣一千杵，丸如桐子大。每服三钱，空心服，酒下。昔四川一刺史，年方壮，患五痨七伤，四肢无力，沉困瘦软，面目无光，交合之时阳痿不举，下元虚冷，夜梦遗精，得此方合药未及服而病卒。有院工戈禹，年七十六，亦患此症，即以此药与之，服至十日，旧症若失，每夜房事不绝。后戈禹以淫行被主处死，折骨视之，果然骨髓充满，方信此药效验。
延寿丹：此方久服添精补髓，健脾养胃，乌须延寿，体健身轻，返老还童，中阳复兴，少阳复起，痔瘘疮毒服之即愈。能调妇人经水，暖下安胎，专治赤白带下，妙不可言。制药时忌妇人、僧、道、鸡、犬见，并忌食牛、马肉。此方内可加熟地、枣皮、当归更妙。白术（土炒）、青皮、生地、厚朴（姜汁炒）、杜仲（姜汁炒）、故纸（微炒）、广皮（去净白）、川椒、青盐、黑豆（二升）、巴戟肉（去心）、白茯苓、小茴香、肉苁蓉（竹刀刮净鳞，黄酒洗、晒干）以上各一两，制好入铜锅或砂锅亦可，用小二十小碗，桑柴文、武文煎至十碗，将水盛出，复煎药渣，用水十小碗煎至五小碗，去渣不用，惟用二次药水十五碗，将黑豆放锅内，用火缓缓煎至水干盛起，候冷入瓷罐装贮。每早空心服三钱，开水送下，不可间断。妇人受胎之后不可再服，恐受双胎。
蒸脐补气散：此药治气虚体倦，肚腹畏寒，下元虚冷等症极效。五灵脂、夜明砂、枯矾各一两，共为细末，分四包存贮，听用。每逢春分、秋分、夏至、冬至先一日，用温水避风先将脐眼洗净，纳麝香五厘于脐内，将荞面为圈烘微温安脐上，用药一包铺圈内，以蕲艾绒作团，每团重一分或六七厘，放药末上，用香火烧燃，若干岁即烧若干团，烧完用荞面作饼盖圈上，俟药冷缓缓取下。忌茶七日。面圈深寸许，横轻一寸六七分，面饼如圈大。如无荞面，即麦面亦可，久久行之，不可间断，受益无穷。切忌妇女经手。
阴虚无上妙方：天一生水，命曰真阴。真阴不能制火，以致心火上炎而克肺金。咳嗽者，火刑金。吐痰者，肾水虚泛而为痰，如锅中之水，热甚则腾湿也，岂区区草木之功所能济哉。必须取华池之水，频频吞咽，以静治于无形。然后以汤丸佐之，庶几水升火降，而成地天交太之象耳。主方在吞津液。华池之水，人身之金液也，敷布五脏，洒陈六腑，然后注之于肾而为精。肾中阴亏，则真水上泛而为痰，将并华池之水一拥而出，痰愈多而肌愈瘦，病诚可畏！今处一法：二六时中，常以舌舐上腭，令华池之水充满口中，乃正体舒气，以意用力送至丹田，口复一口，数十乃止。此所谓以真水补真阴，同气相求，必然之理也。每见今之治阴虚，专主六味地黄等味，以为滋阴壮水之法未为不善。而独不知于本源之水，取之点滴，以自相灌溉，是舍真求假，不得为保生十全之计。此余谆谆为是言也，卫生君子，尚明听之。
人乳膏：血虚火旺，消补两难者，服此神效。人乳（男用女胎乳，女用男胎乳）、藕汁、白蜜、甜酒原汁，各等分同煎，加童便熬至滴水成珠。每日空心服半盏，病深者多服，全愈若服寒凉药则不效。
来复丹：治上盛下虚，里寒外热，伏暑泄泻如水，霍乱呕吐不止，六脉隐伏如无，遍体冷如冰铁，饮汤难受，姜、附热药难投，急服以此丹，立效如神。太阴元精石（取龟背形者佳，研细水飞净）一两，五灵脂（水澄去沙，晒干）二两，洋硫黄（土黄不效）、硝石各一两（与硫黄同研为末放瓷碟内，用微火炒，用柳枝搅匀，火勿太过，再研细末）、陈皮（去白）、青皮各二两，先将陈皮、青皮研细末，再入硫黄、硝石、元精石各末，再研千余下，好醋煎滚为丸如梧桐子大。每服三十丸，开水送下。
斑龙散：治精血耗涸，耳聋口渴，腰痛白浊，上热下寒，不受峻补者。鹿茸一两（酒泡透，酥炙研末。此味要整架者，茸片多假，查药物备要使知），真乌梅肉煮成膏，和捣为丸如梧子大。每服五十丸，米汤调下。
草灵丹：此药益寿延年，添精补髓，乌须发，固齿牙，强筋骨，壮气血，服之一月乃见其效。如要试验，拌饭与白犬食之，一月变成黑犬，此其验也。老人服至十日便不夜起。服药者不可因此多行房事，反致耗精损神。忌食黑羊肉、鹑、鸽、桃、李。真川椒（去子，炒出汗）、茅山苍术各四两（酒浸焙干）、茴香（盐水炒）、白茯苓各二两（去皮炒）、川乌（去皮脐）、炙甘草各一两，熟地（酒浸）、真山药各三两，共为细末，炼蜜为丸如梧桐子大。每服三十丸至四五十丸，空心温酒送下，服后以干食物压之。
五香丸：此方仙传秘于《道藏》，善能消食、消积、消痞、消痰、消气、消滞、消肿、消血、消痢、消蛊、消隔、消胀、消闷，药料寻常，功效甚大。并治痰迷心窍。每服七八分或一钱，姜汤送下。临睡先一服，次早一服，其效如神。五灵脂一斤，香附子（去净毛）一斤，水浸一日。黑丑二两，白丑二两，共研细末，以一半微火炒熟，以一半生用，和匀醋糊为丸如萝卜子大。此药费小功大，原同志者修合济人，功德无量。再黑丑、白丑性虽猛烈，服之不多，并不碍事。
三黄宝蜡丸：治跌打损伤、刀伤、箭伤、枪伤，一切刑伤破皮，瘀血奔心，及癫狗咬伤，蛇虫毒物咬伤，坠马跌伤、瘀血凝滞，及妇人产膈恶露不尽，痰迷心窍，致生怪症，危在顷刻，其效如神。真济世良方也。藤黄四两，天竺黄、明雄黄、红芽大戟、水粉（即官粉）、刘寄奴、真血竭、乳香、儿茶各三两，归尾、朴硝各一两二钱，血珀、水银、麝香各三钱，共为末，加顶净黄蜡二十四两，将铜锅装蜡，下滚水面浮其铜锅，待蜡溶化，随下前药末搅匀，半冷能作丸。轻者一丸。若遇久有瘀血凝滞，可服数丸，多饮酒几杯，盖被取汗即愈。外敷者，用香油隔滚水开化敷之。如久病势重者服数丸，甚能舒筋活络，去瘀生新，有起死回生之功。忌食生冷及生果发物三日。
扁鹊玉壶丸：玉壶指人身而言。《道书》曰：金精满鼎气归根，玉液盈壶神入室。元寿先生曰：硫是矾之液，矾是铁之精，生于温泉，产于山旁，有水火既济之妙。《本草》只言治阴寒恶疾，不言治鼓，今人用治火衰，阳气暴绝，寒水鼓胀，却有神功。独是难于制配，余得异授，并诸制法，以广仁术。硫黄八两，真香麻油八两，以硫打碎入冷油内放炉上，炭火宜微，以桑枝缓缓搅动，候硫溶尽，即倾入水缸内，急搀去面上浮油，取缸底净硫，称过若干两，再配真麻油若干两，照前火候再溶再倾，连前共制三次。第四次用真棉花子油（自取棉花子向油榨坊制油为真），配硫若干两，照前火候再溶再倾入水缸内，急搀去面上浮油。第五次用肥皂四两，水中同煮六时。第六次用皂荚四两，放水中同煮六时，拔尽油气。第七次用炉中炭火淋碱水制六时。第八次用水豆腐同煮六时，拔尽皂硷之性。第九次用田字草（田字草出水荒稻田中，叶如田字，秋天采），捣汁和水煮六时，晒干研细如香灰。凡净硫一两，配炒糯米粉二两煮汁为丸。每服八分，渐加至三钱，开水送下，硫黄以外洋者为佳，土硫黄断不可用。
九制硫黄丸：凡人一身，以命门先天真火为主，火旺则脾土及五脏强壮。如人一家之主人富强，则百事俱强也。此火一虚，则脾胃虚弱，饮食少进，无精液以养脏，则五脏自弱，以致百病易生，且老尤甚。年老之人，火必衰，久服附、桂至无效，故有耳聋、眼花、齿落、发白等症，是非此丸难除此症。此丸专补先天本元，能健脾胃，壮筋骨，治虚弱、齿落、阳痿，却百病。久服面如童颜，老当益壮。惟《药性》云：硫黄为纯阳之物，与鹿茸并功，但其性太热有毒。又云：硫磺性虽热而疏利大肠，与燥涩者不同。又云：热药多秘，惟磺暖而能通；寒药多泄，惟黄连肥肠而止泻。人多谓服之久必发毒，皆因药店制之不精。如自制得法，自然无碍。磺用外洋者良，若土磺断不可用。
一制：用老白豆腐，将磺研末，用净砂锅以竹篱夹锅底，篱上盖豆腐一层，铺磺一层，叠叠铺好，入水煮至豆腐黄黑色为度，用清水漂净腐渣，再煮三次，每磺一斤，豆腐一斤，或黑豆拌煮亦可。二制：用大个萝卜挖空，将磺末入内，盖紧缚好，慢火煮至萝卜黄黑烂为度，清水漂净，复煮二次。或萝卜切片拌亦可，一磺二卜。三制：将紫背鲜浮萍洗净，拌磺末，煮至萍腐烂为度。但萍根须最多，清水漂净。或打烂取汁拌煮亦可。一磺三萍。四制：用新绿豆拣淘洗净，以磺末拌煮至豆烂为度，清水漂净，一磺二豆。五制：用石菖蒲或菖蒲，洗净切小段。拌磺末入水煮至烂为度。取汁拌煮更妙。六制：松、柏叶各半，洗净去枝，用叶剪碎，拌磺煮至叶烂为度，清水漂净。七制：或藕或梨，或藕梨各半，切片同磺煎至藕梨烂为度。八制：肥壮猪大肠洗净气味，将磺末研细漂净装入大肠，两头扎紧，勿令走漏，煮至大肠熟烂为度。用清水泡过夜，澄出阴干。九制：地黄二两，全归、天冬、麦冬各一两，川芎、陈皮、枸杞、杜仲、茯苓、炙草、前胡、防风、泽泻、蛇床子、五加皮各五钱，每磺一斤，用药一料，照磺递加。用清水煎浓，将磺末投入，煎至药汁干，起出阴干，用糯米煮粥拌为丸如绿豆大，阴干，用瓷瓶装收。每早用盐汤送服。一月用三分，第二月四分，三月六分，四月八分，五月一钱，每月递加，至二钱为度。如恐服久发毒，病愈则止，自无妨碍。忌一切牲畜血及细辛。
七制固脂丸：治命门火亏，下元虚损，耳聋眼花，腰痛腿软，背冷精流，阳痿不举，小便过多，筋骨疼痛，肚腹畏寒，脾胃虚弱，饮食难消，夜多盗汗，精神疲倦，时受躺卧等症。功能补火壮阳，固精种子，保真元，壮筋骨，健脾胃，长精神，除疾病，功效不能尽述。无论男妇皆治。每早空心服一钱，淡盐水送下。每服至一月后加三分，加至二钱为止。忌食羊血、油菜（又名芸苔，广西呼为菜花）、菜油。若阴虚水亏者，早服此药，晚服六味地黄丸，则水火兼补，不致偏枯。服至半年后方效。固脂十斤。
一制：淘米水泡一夜，晒七日；二制：黄柏二斤熬浓汁泡一夜，晒七日；三制：杜仲二斤，照前；四制：生盐二斤，照前；五制：鱼鳔三斤，照前。六制：核桃肉六斤，照前。七制：黑枣三斤，糯米三斤，共煮粥，将固脂磨细末（忌铁器）和匀，捣融为丸如梧桐子大。
七制香附丸：专治心血亏虚，火不下降，水不上升，以致心肾不交，夜梦遗精，百药不效者，服此大有奇功，香附一斤。
一制：淘米水泡一夜，石上擦去毛，晒干。二制：陈酒泡一夜，晒干。三制：童便，照前。四制：盐水，照前。五制：牛乳，照前。六制：小扁黑豆煮水，照前。七制：真茯神六两，去皮、去木心，二味共为末，炼蜜为丸如弹子大，每早空心服一丸。
九制黄芪：此药制后可与人参同功。气虚者服之最佳，妇人体虚血崩及产妇虚症服之更妙。顶上绵箭芪一斤，洗净、切片，烘干。
第一次：用木通二两，煎水泡一夜，晒干；二次：升麻一两，照前，三次：丹皮二两四钱，照前，四次：沙参三两五钱，照前，五次：玉竹四两六钱，照前。六次：附子一两制、照前。七次：五味二两，照前。八次：防风二两，照前。九次：蜜糖三两拌炒，制完，蒸过七日可服。每用二钱，水一杯，饭上蒸好，临食对酒少许服，渣再煎服。
代参膏：此膏大补气血，可代参用。嫩黄芪（壮嫩而箭样者用，锉片）、白归身（切去头尾，酒洗）各五钱，肥玉竹一两，化州橘红三钱（如无真者，用新会陈皮去净白亦可）共入砂锅内，用天泉水熬成膏，每早开水调服。
涌泉膏（又名海龙膏）：专治男妇下元虚损，五劳七伤，咳嗽痰喘气急，左瘫右痪，手足麻木，遍身筋骨疼痛，腰脚软弱，肚腹受寒，男子遗精白浊，妇人赤白带下等症。贴至半年，步履如飞，下身不甚畏冷，贴至一年，气贯泥宫，虽老年亦能种子，可免杂症，并除风湿。真神方也。大海龙一对（雄黑雌黄长尺余者佳，无则用海马亦可，终不如海龙之妙），大生附子一个（重一两五钱，切去芦头，童便、甘草水各浸一日，洗净），零陵香、大穿山甲三钱（要大片），锁阳三钱，各药切碎，用真香麻油一斤四两，将药浸入，春五日，夏三日，秋七日，冬十日，然后木炭火熬至药枯，去净渣，将油再熬至将要滴水成珠时，称准分量，每油一斤加飞净黄丹六两五钱，用火熬至滴水成珠（火不要大，膏不要太稠，切记切记），用槐枝不住手搅动，再下真阳起石末、真麝香末各五钱，冬虫夏草末、好野高丽参末、真川椒末、母丁香末各三钱，搅极匀，埋入土内七日去火毒。每用膏三分，摊如钱大贴两足心，十日一换，不可间断。此膏五十岁内外贴之方见功效。若少年无病者贴之，足心作痒起泡，反无益也。
附桂膏：治感受风湿，手足麻木，筋骨疼痛等症，贴之神效。肚腹畏寒者更妙。真香麻油三斤，柏枝尖、松毛心各五斤，生大附子（切片）、肉桂（研极细末）各半斤，黄丹、铅粉各十两，先将麻油入锅烧滚、下柏枝、松毛、附子，次第入油锅熬枯，去渣，下肉桂末再熬，下黄丹、铅粉，不住手搅至滴水成珠，入瓦器内浸水中拔去火毒，用布摊贴。肚腹畏寒者贴肚脐，用大张连脐眼贴，并贴背后肾俞穴。其余筋骨麻木酸痛，俱贴患处。
法制陈皮：善能消痰化气，止渴生津。陈皮一斤，清水泡一日，去净白。台党、甘草各六两，同煮一日，去参、草，留陈皮，加川贝母两半（研细），青盐三两（拌匀），再用慢火煮一日夜，以干为度。
黄瓜霜：治急心痛最为神效，并治实火牙痛、喉痛皆效。因寒心痛及牙喉虚火忌用。黄瓜一条，破两边，去肉去子，入生矾末填满合住，线捆悬挂有风无日之处阴干，候皮外起白霜取下，研细收瓷瓶内，用蜡封口。如急心痛欲死者，口有微气。用此霜点眼四角立愈。喉痛者吹入，牙痛者用霜擦之。
神仙粥：此方专治感冒风寒，头痛骨疼，并四时疫气流行等症。初得病二三日服此即愈。糯米三合，生姜五大片，河水两碗、于砂锅内煮两滚，次入带须葱白五七根，或煮至米熟，再加米醋小半盏入内和匀，乘热吃粥，或只吃粥汤。盖被睡卧，谨避风寒，以出汗为度。屡验，非寻常表药可比。
甘露茶：此茶疏风清热，去滞逐邪，治一切感冒时气头痛腹胀，不服水土等症。陈皮四钱（盐水洗），谷芽一两（炒），神曲一两五钱，山楂五十粒（炒），乌药、厚朴、枳壳各八钱，陈茶叶三两，共为粗末，每服二三钱，生姜汤煎服。
羊肉汤：治寒劳虚羸及产后受寒，心腹疝痛诸症，甚效。肥羊肉一斤，水煮，入当归五两，黄芪八两，生姜六两，再煮，分四服，此张仲景方也。
羊肾酒：此酒能种子延龄，乌须黑发，强筋骨，壮气血，添精补髓，返老还童。有七十老翁，腿骨无力，寸步难移，将此甫服四日，即能行走如常，后至九旬，筋力不衰。其方秘而不传，董文敏公重价得之。凡艰于嗣续者服之，即能生子，屡试如神，百无一失。生羊腰一对，沙苑蒺藜四两（隔纸微炒），真桂圆肉四两，淫羊藿四两（用铜刀去边毛，羊油拌炒），仙茅四两（要真者，用净糯米汁泡去赤汁），薏仁四两，用滴花烧酒浸三七日，随量时时饮之。
乌鸡汤：治男妇虚弱，或病后、或产后、或疮毒久不收口，脾胃不健，一切诸损，白毛乌骨鸡（又名太和鸡），不论雌雄，去毛、破腹去肠杂，洗净，大生地酒洗四两，饴糖（即麦芽米糖）四两，俱纳腹内，瓦缸装好，放铜锅（忌铁器）内隔水蒸烂食之。一月两次为妙。
七味鸭：治阴虚劳伤咳嗽痰喘神效。生地、熟地、归身、茯神、白芷各三钱（土炒），川贝母二钱，地骨皮四钱，用老鸭一只，去毛，原汤洗净去肚杂，不可再见水。将前药加陈甜酒一碗，生晒酱油三酒杯，同入鸭肚内缝紧，用瓦盖盆盛贮盆内，不可放水，盖好以棉纸将盆盖缝封固，放在锅内，亦不可放水，锅盖盖好，稻草三斤打成小草结，对锅脐慢慢烧之，如锅太热，少停再烧，草完鸭烂可吃，能饮再加老酒送服。
雍正二年，客自江西回广，有兄弟二人，弟患虚损垂危，即到城镇，不能停泊延医，又无方药可服，惟有待毙而已。客悯之，出此方令其兄照法制与服之。竟得平愈。
神仙鸭：治劳伤虚损，无病者食之亦能健脾益精，功效甚大甚大。乌骨鸭一只（去净毛，破开去肠杂，不可用水，或用白毛老鸭亦可）、白枣（即南枣）四十九粒去核，白果四十九粒去壳，建莲四十九粒去心，人参一钱，陈甜酒三大酒杯，好酱油二酒杯，各放鸭肚内，不用放水，瓦缸装好封紧，蒸烂陈酒送服。无人参用玉竹四钱九分，加姜汁少许亦可。
固脂鸭：治肾虚吐血及肾虚咳嗽气喘，并一切虚有受补者，效验如神。有人肾虚吐血三年，百药不效，连食此鸭三只断根。老鸭一只（去毛，去肠杂，洗净用），故纸三钱，先用黄柏六分煎水泡固脂一夜，晒干，烘干亦可，用盐水炒，核桃肉三钱、陈甜酒一茶碗、陈绍兴酒亦可、好酱油三酒杯，共入鸭肚内，以线缝好放瓦缸内，不用放水，盖好加纸封口放锅内蒸极融烂，去药，连汤食。如不见效，即用七制故纸丸（见前），蒸鸭食，必有奇验。
种子兜肚方：此方能调经种子，并治赤白带下，腰腿酸痛，子宫寒冷，男女肚腹畏寒，遗精，白浊，偏坠疝气，一切下部虚冷等症。附子一个（重二两，切片，烧酒煮过，晒干听用），大茴（炒）、小茴（炒）、丁香、五味子各一两，升麻、木香、甘草、甘遂各四钱，沉香一钱，共为末，用新蕲艾四两，搓融晒干，将前药放在艾中间，用线密缝兜肚置丹田上，外用手帕包固，昼夜缚定，不可换动，一二月后则去之。或加麝香二三分更妙。
开关散：治朱砂症，并治感冒风寒及各项痧症。凡脉散、牙紧、发烧，手足麻木，闭目不语，喉肿心痛，医多不识此症，误认为喉风。此名为朱砂症，又名心经疔，用此药三分，先吹入鼻孔内，再将药称足一钱，姜汤冲服。服后，用纸捻照心窝、背心二处，见有红点发现，用针挑破，内有红筋，挑出方保无事。此方神效，不可忽视。牙皂、细辛各三钱半，明雄二钱半，法夏、广木香各三钱，陈皮、藿香、桔梗、薄荷、贯众、白芷、防风、甘草各二钱，枯矾五分，各药共研细末，瓷瓶收贮，用蜡封口，不可泄气。
土熨法：治身受寒热，心腹疼痛，医家辨证不清，寒热混投。或乡僻之地无药调理，渐至饮食不进，大便闭塞，小便短涩，上下关格不通，浑身绷紧，或六脉沉伏，或紧数之极，甚至手足腰膝僵硬，不省人事。此危笃之症，急用陈干土砖捣成粗末，约二升许，以锅炒温热，用青布包好，以半揉熨胸腹腰背等处，冷则另换一半，周流揉熨约半小时久，自觉胸腹气流通而愈。或再用皂角末少许吹入鼻中，得喷嚏则气随通畅。
天然透邪丹：治感受风寒暑湿及四时不正之气，以致头痛胀闷，鼻塞不通，胸膈不舒等症。
鹅不食草（查药物备要便知）晒干研细末，瓷瓶收贮，以蜡封口。每用少许吹鼻中，即刻打喷嚏气通而愈，功同痧药。冬月用之尤妙。
仙拈散：治男女远年风湿，血风皮蛀，寒湿浸淫，流水发痒，搔之疼痛，两腿黑肿，似烂非烂，或时热烘麻木等症。寒水石（另研）、飞滑石（另研）、白芷、百部（蒸，炒干）、白藓皮各三两，蛇床子、地肤子、东白薇各四两，炙鳖甲、大黄（酒炒）各五两，樟脑（临用时加少许同研）共研细末如香灰细，麻油调敷。一日一换，不可洗浴，一月即愈。至迟三月断根，神效无比。
十全大补汤：治气血俱虚，并老人痈疽等症。台党、炙芪、熟地各四钱，白芍（酒炒）、焦术、茯苓、上桂（研末冲服）、当归各二钱，川芎钱半，炙草一钱，水煎服。
补中益气汤：治阳虚自汗，或疟痢脾虚久不能愈，并一切清阳下陷，中气不足之症。炙芪钱半，高丽参二钱，炙草一钱，焦术钱半，陈皮一钱，当归五分，升麻、柴胡各三分，姜三片，枣三枚，水煎服。
逍遥散：治血虚肝燥，骨蒸劳热，咳嗽寒热，口干便涩，月经不调等症。柴胡、当归、白芍（酒炒）、焦术、云苓各一钱，炙草五分，煨姜三片，薄荷三分，水煎服。
金匮肾气丸：治腰痛脚肿，小便不利，呕吐胀痛，四肢虚浮，痰重喘急，脾肾虚弱，水泛为痰，非此不救。此仲景神方也。风湿重者须先去风湿，然后服此药，以免关门杀贼之患。熟地（四两）、茯苓（三两）、牛膝、肉桂、泽泻、车前、山茱萸、山药、丹皮各一两，附子五钱，共为末，炼蜜为丸如梧桐子大。每服八九十丸，空心米汤饮下。急病分作数剂煎服亦可，临卧服补中益气汤，可收全功。
左归丸：治烦劳内伤，身热心烦，头痛恶寒，懒言恶食。或喘或渴，或阳虚自汗，或气虚不能摄血，或疟痢脾虚久不能食，一切清阳下陷，中气不足等症。蜜芪钱半，台党一钱，炙草一钱，白术（土炒）、陈皮、当归各五分，升麻、柴胡各三分，姜三片，枣二枚，引。小儿照服，大人分两加倍。
右归丸：治元阳不足，阳衰阴盛。益火之剂。熟地八钱，山药（炒）四钱，枣皮三钱，枸杞（盐水炒）四钱，鹿胶（酒兑服）四钱，菟丝四钱，杜仲四钱（盐水炒）、当归（酒炒）三钱，肉桂（去此，研末兑服）二钱。
六味地黄汤：治肝肾不足，真阴亏损，精血枯竭，腰痛足酸，自汗盗汗，遗精便血，消渴淋沥，舌燥喉痛，虚火牙痛，下部痈疽等症。九制熟地、山茱萸、真山药、真云苓、丹皮、泽泻，水煎服。
八味地黄汤：治命门火亏，虚弱少气，尺脉弱者宜服之。照上六味地黄汤加附子、肉桂，水煎服。
元麦地黄汤：治阴虚心火狂躁，肾水不足，此即六味地黄汤之变方也，加麦冬、元参，降火益水。熟地八钱，云苓三钱，丹皮三钱，建泻三钱，淮药四钱，元参二钱，麦冬（去心）二钱，山茱肉四钱。
凉血地黄汤：治胃火热盛，吐血、衄血、咳血、便血，畜血如狂，漱水不欲咽及阳毒发斑等症。生地四钱，白芍二钱，丹皮一钱，犀角一钱（要尖子佳），黄芩二钱，甘草五分，栀子（炒）二钱，黄连一钱，川柏二钱。
藿香正气散：治上吐下泻霍乱急症及各项痧症，并四时不正之气，以及不服水土，脾胃不和，饮食停滞，恶心胸满等症。藿香二钱，白芷、桔梗、法夏、紫苏、焦术、大腹皮、川朴、（姜汁炒）、陈皮、茯苓各一钱，炙草五分，姜三片，枣二枚，煎服。
六一散：治中暑烦躁口渴，小便不通，泻痢热疟，霍乱吐泻等症。滑石（水飞净）六两，甘草一两，为末。每服三四钱，凉水调下。
益元散：治与上同。照上六一散加辰砂少许。
甘桔汤：治喉痛喉痹，肺痈吐脓，干咳无痰，火郁在肝等症。金银花二钱，甘草一钱，桔梗八分，牛子钱半，水煎服。
荆防败毒散：治肿腮漏腮。荆芥、防风、羌活、独活、柴胡、前胡、川芎、枳壳、桔梗、茯苓各一钱、甘草五分、薄荷三分、水煎服。
黄连解毒汤：治一切火热，表里俱盛，狂躁烦心，口燥喉干，大热干呕，吐血衄血，热甚发斑等症。如非实火，不可轻服，黄连、黄芩、黄柏、栀子各等分，水煎服。
龙胆泻肝汤：治肝胆经实火实热，胁痛耳聋等症。
龙胆草（酒炒）、归尾各钱半，黄芩（酒炒）、泽泻、木通、车前子、生地（酒炒）、生甘草各一钱，水煎服。
五苓散：治腹满水饮水肿，小便不通等症。猪苓、茯苓、白术各一钱，泽泻钱半，肉桂五分（研末兑入，不见火），水煎服。

验方新编·卷十二  ——————————————————————————————————————————————————————————————————————————————————————————

急救  ***************************
凡自刎、缢死、溺死及一切自尽等症，人多畏惧不救，亦有以为已死不能复活者，不知救治得法亦可回生，救得一人，可全两家性命。后列各方，果能如法施治，必有奇效。即使万无生理，亦当尽人事以听天命，不可见死而不救也。
五绝
凡五绝卒死，急取韭菜捣汁灌鼻中，或加皂角末、麝香同灌，更为快捷。
吊死
回生丹（见后跌打损伤门）灌之立活，真仙丹也。
又方：不可割断绳索，急以衣裹手紧抵粪门。若系妇女则连阴户抵住，缓缓抱住解下，安被放倒，即将所吊绳索用碗装好，用火蒸之，其活更快。一人踏其两肩，以手紧提其发，不可使头垂下；一人微微捻整喉咙；一人擦按心胸，又轻轻摩其肚腹；一人摩擦手足，缓缓弯动，若已硬直，但渐渐强弯屈之。又用脚裹衣紧抵粪门、阴户，不使泄气；以两人用竹管吹其两耳，不可住口，或用鸡冠血滴鼻中，男左女右（男用雄鸡，女用雌鸡），如此一饭之久，即有气从口出，不可松手，少刻以淡姜汤或清粥与食，令润咽喉，渐渐能动乃止。凡吊死从早至晚虽已冷可活，自夜至早稍觉难救。总之，身体稍软、心下微温者，虽一日以上，若依此救法，多吹多摸，无不活者。勿谓已冷略忽不救。
又方：照前法救治。再将其两手大拇指并排平正，以小带缚定，于两指缝中、离指甲角一分半之处，名鬼哭穴，用艾火烧三七次，并烧两脚心三次，即活。凡无故中邪而自缢者，以多烧鬼哭穴为要。
又方：炒热生盐两大包，从颈喉熨至脐下，冷则随换，不可住手，其痰尽下。并用人对口以气灌之，其活更快。
又方：陈皮八分，厚朴、制半夏各一钱，肉桂、干姜各五分，甘草三分，水煎服。
又方：葱心刺耳，鼻中有血出，即活。
又方：用手紧掩其口，勿令通气，两时许气急即活。
又方：用皂角、细辛等分为末，如豆大许吹两鼻孔。
又方：用真野山羊血二三分，研极细，以好酒灌下，立活。
溺水死
捞取时：急急将口撬开，横衔筷子一根，使可出水；以竹管吹其两耳；碾生半夏末如豆大吹其鼻孔；又用皂角末置管中吹其谷道。
如系夏月，将溺人肚腹横覆牛背之上，两边使人扶住，牵牛缓缓而行，腹中之水自然从口中并大小便流出。再用生姜汤调苏合丸灌之，或生姜汤灌之，并用生姜擦牙。若无牛，用一人覆卧躬腰，令溺人如前将肚腹横覆于活人身上，令活人微微摇动，水即可出。或用大锅一口覆宽凳上，将溺人覆于锅上亦可，要将溺人脐对锅脐俯卧，手托其头。
如系冬月，急将湿衣更换。一面炒盐用布包熨脐；一面厚铺被褥，取灶内草灰多多铺于被褥之上，灰上再加被褥，不可使灰迷于眼内。其撬口衔筷、灌苏合丸、生姜汤，吹耳、鼻、谷道等事，俱照夏天法。冬天苏醒后，宜少饮汤酒，夏天宜少饮粥汤。按灰性暖而能拔水。凡苍蝇溺水死者，以灰埋之，少顷即活，此明验也。
溺人倘或微笑，必急掩其口鼻，如不掩住，则笑不可止，不能救矣。又不可急于见火，一见必大笑而死。又以酒坛一个，纸片一把烧放坛内，急以坛口覆脐上，冷即烧纸片放坛内、覆脐去水，即活。又初救起时尚有微气，或胸前尚暖，速令生人脱贴身热衣，为之更换，抱担身上将尸微微倒侧之，令其腹内水流出。若水往外流，即有生机。一面用粗纸烧燃取烟熏其鼻窍，稍熏片时，即用皂角研细末吹入鼻窍，但得微有嚏喷，即可得生。又灌酒汤，不可太热，恐伤齿尽落。
又方：先打壁泥一堵置地上，以溺人仰卧其上，更以壁土覆之、只露口眼，自然水气吸入泥间，其人遂苏。虽身僵气绝，用此法亦可救。
又，醋灌鼻中，绵裹石灰纳粪门及阴户，水即出。
又方：鸭血灌之即活，终身戒食鹅鸭。
割喉
见卷十三跌打损伤门。
腹破肠出
见卷十三跌打损伤门。
服毒
方见后解救诸毒门。
冻死
冬月冻极之人，虽人事不知，但胸前有微温，皆可救。倘或微笑，必为急掩其口鼻，如不掩则笑而不止，不可救矣。切不可骤令近火，但一见火则必大笑而死。
冻死，四肢直、口噤、有微气者，用生半夏末、如豆大少许入耳鼻内；又用大锅炒灰，布包熨心腹上，冷则换之。候目开以温酒及清粥少少与之，不可太热，恐伤齿尽落。如已救活，用生姜捣碎、陈皮捶碎各等分，用水三碗煎一碗，温服。
又方：用毡或草荐卷之，绳索系定，放在平稳处，令二人相对踏令滚转往来，如卷毡法，候四肢温，即活。
又方：用雄黄、焰硝等分为末，点两眼内角。
压死跌死
人扶起盘脚坐地，以手提其发，将生半夏末约豆大，吹两鼻中，以生姜汁灌之。只要心头微温，虽至一日亦活。再用白糖调水与服，散其瘀血，或加童便灌之。
又方：回生丹（见后跌打损伤门）灌之立活，真仙丹也。
雷击死
蚯蚓（又名地龙，又名曲蟮），捣融敷脐上，半日即活。仍祷谢雷神，虔心忏悔。或用回生丹（见后跌打损伤门）灌之，亦可活也。须戒杀生。
睡魇死
与后中邪死、鬼打死各方参看。原有灯须存灯，无灯切不可用灯照。急用生半夏末，约一豆大，吹入两鼻；取母鸡冠血搽面上，干则再搽，即醒。
又方：樟木，烧烟熏之，即醒。
又方：不得用灯火照，并不得近前急唤，但痛咬其足跟及足大拇趾，频频呼其名，以口水唾其面，再灌姜汤，必活。
又方：移动些小卧处，徐徐唤之，即醒。
又方：用管吹其两耳，以皂角末如豆大许吹两鼻，得喷嚏则气通，三四日者尚可救。
又方：酒调苏合丸灌之。
又方：用艾烧两足大拇趾向上生毛处，三七次，或烧鬼哭穴亦可（鬼哭穴见前吊死方内）。
治梦魔
大块明雄（朱砂更妙）戴头上，并系左腋下，可免鬼魅，并解恶梦。
又方：卧时以鞋一仰一覆，或以红毡、红巾之类枕头，即安。
中邪死
用韭菜心于男左女右鼻内，刺入六七寸，令目开血出即活。或捣韭汁灌鼻。更视上唇内有如粟米粒者，以针挑破取出。或皂角末或生半夏末如豆大，各吹两鼻中。烧炭一炉，以陈醋泼炭上，使患者闻得醋气即活。须捉其两手，勿令惊。或灌醋于鼻中，或用樟木烧烟熏之亦可。
鬼打死
睡魔死、中邪死、俱可用此方。
白毛乌骨鸡血搽胸前，并将鸡煮汤灌之，极效。或用鸡冠血滴口中，仍破此鸡拓心下，冷即将鸡埋之。甚效。
惊吓死
回生丹（见跌打损伤门）灌之，立活。真仙丹也。
又方：醇酒一二杯，温热灌之，自活。或用生半夏末一豆大吹两鼻中，亦可。
痰厥死
巴豆捣烂，绵纸包压取油作捻，烧烟熏鼻中，片刻吐出痰血即愈。或用生半夏末如豆大吹两鼻中。
气厥死
照上痰厥方治之。
中风死
方见卷十四中风门，或照上痰厥方治之。
尸厥死
由入庙、吊丧、问病而得者，附子七钱重者，泡热、去皮脐、为末。分二服，每服酒三盏煎一盏。如无附子，生姜汁半盏和酒同煎百滚，连灌两服，即醒。或照上痰厥方亦可。
尸厥死腹响如雷
硫黄一两，焰硝五钱，研细，分作三服，好酒煎至烟起为止，温灌下，片时再服，即安。
忽然胡言乱语昏迷跌倒
此症不省人事，切勿挪动，动则难言。急用大爆竹放头、脚两处，头顶边一个，脚底一个，一齐点放，其人自醒无恙，大小皆治，屡试如神。
暴厥死
凡人卒然倒仆，急扶入暖室，扶住正坐，用火炭沃醋，使醋气冲入鼻中，良久自醒。或捣韭菜汁灌鼻，或用皂角末吹鼻，得嚏即醒。如仓卒无药，急于人中穴及两足大拇趾离甲一韭菜许，各用艾火炙三五次，即活。
发花风死
此症多死于床上，见肾俞穴（背脊下腰眼处即是），有一红点者可治，若黑者不治。急用麝香填于脐眼，加姜一片盖麝上，艾火灸而生。
解救诸毒  ***************************
凡解毒药俱宜冷服，大忌饮热汤水，饮热则不可救矣。若见酒必死。
解救百毒
干净地上（黄土地更好）挖三尺深，入水一桶，用棍搅动，名曰地浆，能解百毒。凡食隔夜果饼、菜蔬、茶水、酒浆等物，或饮田、塘、溪、涧、井、沟之水，误中无名百毒者，取饮数碗，极为神效。愈后，戒食鳝鱼。
又方：巴墙草，捣烂煎汤冷服，能解百毒，屡试屡验神方。巴墙草即土筑墙上蔓生细叶如瓜子样草。
中毒七孔流血
刺猥皮，煅存性，为末。每服三钱，酒调下，立止。
解鸦片烟毒
急用活鸭血多多灌之，凡服鸦片烟者最为神效。若身冷气绝似乎已死，如身体柔软，则脏腑经络之气尚在流通，实未死也，乃鸦片烈性醉迷之故耳。将其人放在潮湿阴地，用筷子撬开牙齿，（或用瓷调羹撬开，或用乌梅擦之亦开，若用铜铁等物反不能开矣），以筷子横放口内，使口常开，以冷水时时灌之，或白砂糖调冷水灌之更妙。外用手帕三条，以冷水泡透，放胸前轮流更换，或用整块豆腐亦可。又用冷水一盆，将头发散放盆内，时时换水。切不可见太阳，一见日照即不可救。三、四日后，鸦片之气散尽即活。如身不硬，虽七日内亦可回生，切不可以为无救遽行棺殓。此法曾救多人，无论服毒轻重，虽手虽青黑，照此救法，无不活也。切忌灌服酱油，恐受盐卤之毒反致误事。若服药杂乱，亦不可救，慎之慎之！活后多服白砂糖水及生绿豆末冲水服，最效。有老仵作云：检服鸦片烟尸骨，伏者居多，侧者亦常有之，平仰者甚少。盖因其人埋在土中，鸦片毒气退尽仍复生活，辗转棺中，不能复出，久则真死矣。故其骨殖不伏即侧，实为服鸦片烟可救之确证也。道光七八年间，广东省有吴姓者，寄居客店，穷极无聊，吞鸦片烟而死，店主人不敢收殓，知此人有亲属在三水县地方，遣人往告其亲属，四日后始至，而此人已于前一日活矣。又有人吞服鸦片烟，百药不效，死后降乩云：当日因用药杂乱，是以不效，惟用真南硼砂（黄色如胶者为真），冷水调服，可以立解。试之，屡有奇验。
又方：用清油灌之，立解。缘鸦片烟粘滞肠胃，见油即散也。
又方：巴墙草捣烂，煎汤冷服。屡试如神。
解砒霜毒
即信石也。此症如用鸭血治活，终身戒食鸭。防风一两、研末冷水调服。或用四两冷水擂汁灌服亦可。屡试如神，万无一失。
又方：杀白鸭取血，对口急急灌之即活，迟则血冷。如已服防风必能回生，可以不必服此，以免杂乱，反致不救。
解野菌毒
照前取地浆水三四碗，入喉即活，至神至妙，切勿轻视，亦不必用别药（以盐擦牛舌上，以碗盛牛涎灌之奇效）。
解断肠草毒
此症治好须戒杀生。
此草有尖、圆两种，如服尖叶者，不过一二日内即消化，急用活羊血灌一二碗即活，最有神妙。有人以此草放猪尿胞内，草自走动，脬自浇薄，后以羊血灌入，即不动矣。或服羊油二三两亦妙。此草惟羊食之最肥，故饮羊油、羊血即解。
又方：蕻菜捶汁灌之，其效如神。如不见信，以菜汁洒生断肠草上，草即萎黄而死。
又方：韭菜捣汁灌入亦效。
又方：用抱过鸡蛋两三个，破开和清油灌入。或未抱过鸡蛋亦可。
又方：照后解野葛毒方治之神效。此方能解水莽草毒。
解黄藤草毒
即水莽草，或云即断肠草。黑豆一升，煮脓汁候冷透饮之立解。或照前解断肠草毒及后野葛毒方治之，均极神效。
解野葛毒
杀鸭（白鸭更好）取自然热血，对口急急灌入即活，屡试如神。不可灌迟，迟则血冷，恐难见功。终身戒食鸭。
解野草毒
照上解断肠草及解野葛毒方治之。或饮甘草水，或饮地浆（见前），均效。
水莨菪毒
菜中有水莨菪，叶圆而光，误食发狂，状如中风，或作呕吐，用甘草煮汁冷服即解。或饮地浆亦可。
解盐卤毒
生豆腐浆，冷服二三碗，至神至妙。如一时难得，以黄豆擂碎冲冷水去渣服之。或用活鹅、鸭血多多灌之，即解。戒食鹅鸭。
又方：白砂糖五六两，用冷水调服，亦极效验。
又方：淘米水冷服三四碗，亦可。
解碱水毒
照上解盐卤毒各方治之。
解煤火毒
中煤炭毒，土坑漏火气而臭秽者，人受熏蒸、不觉自毙、其尸极软，与夜卧梦魔不能复觉者相似。房中置水一盆，并使窗户有透气处，则煤炭虽臭，不能为害，饮冷水可解。或萝卜捣汁灌之，鼻移向风吹便醒。
解迷闷药
饮凉水即解，重则饮蓝靛汁立愈。如牙关紧闭，由鼻灌入亦可。
又方：白沙糖调冷水服，更妙。
解百药毒
凡服药过多，致生疮毒，头肿如斗，唇破流血，或心口胀闷，或肚腹撮痛者，用小黑豆、绿豆各一升，煮浓汁冷服即解。
又方：甘草熬膏，日服数次，解毒如神，虽然泄泻亦无害也。
又方：糯米糖食之即解。此孙真人方也。或食白沙糖亦可。
又方：如已气绝，只要心间温暖者，乃是热物犯之，只用防风二钱，煎水冷服即活。
又方：照前解百毒方治之极效。
解巴豆毒
口渴面赤，五心烦躁，泄痢不止者是。用黑豆一升，煮之冷饮即解。
又方：川黄连，煎水冷服亦效。
解附子乌头天雄毒
防风二钱，煎水饮。或照前解百毒方治之。
解芫花毒
治法与上附子毒同。
解狼毒毒
狼毒（药名），饮盐水可解。或照前解百毒方治之。
解木鳖毒
身发抖战者是。急用好肉桂二钱煎服，立愈；或用香油一盏，和白砂糖两灌之亦可；或照前解百毒方治之。
解朱砂毒
蓝靛叶汁饮之即解。
解冰片毒
服冰片过多，口渴心烦，饮地浆及冷水即解。
解水银毒
服水银欲死者，用真川椒数斤，炒热铺席下，令患者脱衣盖被睡之，过一夜，水银从毛孔中钻入花椒内矣。真奇方也。
解铅粉毒
妇人因打胎而服铅粉，生子痴呆，身体多发疮毒。用活鸭血乘热服之，极为神效。
又方：白沙糖三四两，冷水调服；或用萝卜捶汁饮之，均极效验。
解轻粉毒
轻粉性极燥烈，杨梅等疮服此虽易收功，其毒窜入经络，或口齿肿烂，或筋骨疼痛挛缩，久而溃烂，经年累月，甚至终身不愈，致成残废。用土茯苓一两，苡米、银花、防风、木通、白藓皮各一钱，木瓜钱半，皂荚子四分。气虚加顶上党参一钱，血虚加当归七分，煎服，日服三次。忌饮茶并牛、羊、鸡、鱼肉，浇酒、面食、辣椒及一切发物，并谨戒房事半年。服至十日，渐至全愈。功效异常。
又方：红枣丸（见痈毒诸症杨梅疮内）服之，最为神效。
又方：用黑铅打成酒壶一把约五六斤重，内盛好烧酒十五斤，土茯苓半斤，乳香三钱，封固，隔水煮一日一夜，埋土中七日出火毒，早晚随量饮，用瓦盆接小便，看有粉出为验。服至筋骨不痛乃止，屡试如神。
解斑蟊毒
黑豆一升，煮浓汁冷饮，即解。
又方：凉水调六一散七钱，服二三次，必痛止而愈。
又方：玉簪花根，煎水冷服即解。
又方：照前解百毒方治之。
解硫磺毒
方内生羊血为解硫磺神药，愈后须戒杀生，并戒食羊为要。用真乌梅肉一两（焙干。乌梅有李、桃假充者，以家制为真），白沙糖五钱，煎服。
又方：白羊生热血，饮一碗神效。
又方：黑铅二两，煎汤服，即解。
又方：防己二钱，煎水冷服。即解。
解花椒毒
口吐白沫，身冷，气欲绝者是。照前解百毒方治之，即解。
解食桐油毒
急饮热酒即解。
又方：真干柿饼食之即解。
又方：莲蓬煎水服，甚效。
又方：糯米蒸熟，晒干、炒炮食之。
解食蛇毒
烟油（又名烟屎，即烟杆中烟气结成如酱者是。烟杆以用过多年者为佳），用冷水洗出二三碗饮之。凡受蛇毒饮之，其味必甜，并不难饮，屡试如神。或蛇遗毒在食物内亦效。
又方：雄黄调水冷服效。
又方：照前野葛方治之。
又方：蜈蚣一条，焙枯研末，冷水调服，一服即解。如恐蜈蚣有毒，或一二日后照后解蜈蚣毒各方治之，决无后患。
解蜈蚣毒
凡误食蜈蚣毒者，用樟树叶煎水冷服，极效。
又方：手指甲，磨冷水多饮之，其效无比。
又方：照前地浆及野葛方治之，均效。
蜈蚣入腹
生鸡血灌之，甚效。
又方：食生鸡蛋二三个，略过半刻，再饮生油一杯即吐出，绝妙方也。
解各虫毒
照前野葛治之，极效。
解沙虫水毒
莴苣菜（即莴笋叶）捣汁饮之，即解。
又方：照前解百毒方治之，极效。
解蚂蝗毒
又名水蛭。此物入腹，久必生子，食人肝血，腹痛不可忍，面目黄瘦，不治必死。用桂圆肉（荔枝肉亦可）、包烟油（烟油查上解蛇毒方便知），吞之，即死随于大便而出，屡试如神，此经验第一方也。
又方：用白蜜频频食之，至一二斤方愈。蚂蝗火烧为末，见水即活，惟以蜜浸之即化为水，故服蜜最佳，以多为妙，少则不效。如食蜜不愈，即食羊肉可化。如不信，将蚂蝗入羊肉内亦化为水。白蜜，体虚不可多服，不如第一方之妙。
又方：田中泥一两，雄黄二钱，为丸，分作四服，开水下，其虫入泥随大便而出。有时蚂蝗行至鼻孔，血流不止，只用田泥泡水一碗放鼻孔前，必然乘泥而下。
又方：活小鱼数条，猪板油二两，加黄泥共捣为丸，凉水下，蚂蝗即和泥而出。
又方：青靛调水饮，即泻出。
又方：芦藜（即藜蒿）炒为末，调服一钱，必吐出。
解河豚鱼毒
槐花（微炒）与干胭脂等分，同捣成粉，冷水调服，极效。
又方：多食橄榄。并用橄榄核磨水服，极效。
又方：饮真麻油一二杯，亦效。
又方：照前解百毒方治之。如口渴不止者，服小便坑中水一小盏，数次即止。
解各色鱼毒
鱼头有白色，连珠至脊，无腮，无胆，有毒。
紫苏：煎浓汁冷服，极效，以多为妙。
又方：多食橄榄（又名青果），并用橄榄核磨水服，最效。
又方：冬瓜生捣汁饮之。
又方：鱼鳞烧灰，冷水调服二钱。
又方：食鱼过多，腹胀面黄者，用红曲三合，煮烂、连渣服，即从大便出，臭不可闻，连服三次愈。
解食鳖毒
又名甲鱼、水鱼、脚鱼、团鱼。饮蓝靛汁，即解。
又方：冷水调盐饮之亦可。
又方：淡豆豉一合，捶烂，再用冷水冲入取汁服，即愈。
又方：白马尿饮之即解。鳖与苋菜同食者，此方尤妙。
解蛤蟆毒
又名青蛙，又名田鸡，又名水鸡。照上鳖毒各方治之。
解黄白鳝毒
照上鳖毒各方治之。
又方：生螃蟹，捣融，冲冷水饮之，极验。
解螃蟹毒
紫苏，煎浓汁，冷服一二碗即解。生藕汁、生大蒜、生冬瓜汁、生黑豆汁、俱可解。
又，食蟹，牙根肉肿出者，用牙皂角数条，火上烧焦，泡生地黄汁内半日，取出再烧再泡，三次后焙干研末，冷透敷之。
解鹧鸪毒
有人好食鹧鸪，后喉间生痈溃烂，脓血不止，百药不效。一名医令先食老姜一斤，陆续煎水服完，然后下药治之，遂愈。盖此鸟好食半夏，系因半夏毒发，故以姜治之也。
解犬马肉毒
凡食犬马肉腹胀、口渴、发热、乱言者，用淡豆豉二两、杏仁三两同蒸，捣烂服之，日服二三次。或煮芦茅根饮之，俱效。
又方：杏仁二两，去皮，蒸熟，研烂，用滚水和匀取汁服，服后必然吐泻，俟泻三次后，再服冷醋一茶钟，或冷粥一碗，即愈。
又方：荸荠皮（焙枯，研末）七分，紫背浮萍（焙枯，研末）三分，共和匀，开水调服。有人食犬停滞，久而肚腹肿胀，数月不愈，后服此方，腹响如雷，大吐大泻而愈。各种食积腹胀如臌者，服之皆效。
解马肉毒
人乳，饮之即解。或照前解百毒方治之。
解食牛肉毒
苦瓜皮，捣烂冲水服，神效。
又方：牛肠中未化草（色如青苔即是），煎汁，调姜盐醋服之，即解。
又方：乌桕树根皮，酒煎服。或菊花连根捣汁酒服，均效。
又方：人乳，饮之即解。
又方：芦茅根，煮汁温服，甚妙。
又方：照前解百毒方治之。
解鹅鸭毒
糯米半斤，淘水去米，温服一碗即愈。
解鸡肉毒
地浆饮之可解。
解野鸡毒
此症吐泻不止，用生犀角末三分，冷水调服，即解。
解郁肉漏脯毒
凡各肉密器紧盖过夜者为郁肉，屋漏沾着者为漏脯，皆有毒，韭菜捣汁饮之，即解。
解诸肝毒
照前解百毒方地浆饮之，极效。
又方：熟猪油一斤，拌饭或炒饭亦可，分作一二日食尽。此一二日内勿食别物为要。
解自死各物毒
黄柏研末，冷水调服一二钱，即解。或饮人乳一碗，极效。
解药箭射伤鸟兽肉毒
先以盐水服之，次以黑豆煮浓汁饮之，即解。
又方：芦茅根煮熟，连汤食，极效。
又方：照前解百毒方治更妙。
解杏仁毒
杏仁，生、熟服之都不为害，若火炒不透、半生半熟者，服十数粒即死。其尸：眼闭，舌、唇、耳窍、手足十指俱青色，肚腹有青色块。每有食以诈人者，人不易防，最难药化，惟急取吐，吐出可解。用杏树皮煎汤饮之，虽迷乱将死者皆可救。或用麝香一分冲水服，亦可。
解百果毒
麝香一分，煎汤服，即解。
又方：白鲞头煎汤服，一二次即愈。
解木瓜毒
舌大满口者是。用好醋调黄糖（红糖亦可），含口中，吐出涎水，数次即愈。
解豆腐毒
萝卜煎汤饮之即解。
解中山洞生金生银及铜铁铅锡等毒
照前解野葛方鸭血灌之即活。
解饮田涧山溪水毒
凡田涧、山溪，往往有蛇遗毒在内，误饮其水，用水调雄黄多服，数次自愈。
解隔夜茶水毒
服雄黄或地浆均可解。
诸毒须知
饭落水缸毒：饭落水缸、日久生毛、食之生疔、难治，最宜留心检点。
久闭空房毒：凡屋宇久闭，阴湿闭结不散，或邪魅借以潜踪，蛇虺恶兽从而盘踞，宜大张声势，或先以火惊散。
山洞园林毒：凡偏僻山洞及年久园亭、藤萝、花树之下，不可饮食，恐有蛇虺毒虫游行其上，遗毒于食物中，为害不小。
衣有暑毒：夏日汗透之衣，向日中晒晾，忽暴雨将至，急为收检，则烈日之毒即蕴于内，如遇酷暑汗出时，偶一衣之，则暑以引暑，立中其毒。又夏秋晒晾冬衣，必须冷透收检。若未摊冷而收入箱箧，将来穿着必受暑毒。宜于临穿先一时、当风吹透再穿，方免其害。
草药毒：山有毒草，入山采药，须细心拣净。
瓶花水毒：凡瓶内插过茶枝，其毒最甚，不可误饮。
隔夜茶水食物毒：凡夜间茶水、食物未经盖好，必有虫、鼠遗毒，不可误饮。
鸡毒：鸡食蜈蚣、百虫久，则食之伤人。故养生家，鸡老不食。又，夏不食鸡。又，黄蜡、白蜡炒鸡食之，胀闷所塞，三日而死。无可救也。凡服药有蜡者，前后十日忌食。
鳝鱼毒：白鳝、黄鳝昂头出水者，食之必死。
鱼荆并食毒：昔一妇，以鱼汤、米饭饷夫，路过荆林，荆花落入汤中，食之遂死。凡服药有荆芥者，前后数日忌食鱼、虾等物。
蜜鲊并食毒：韶州有僧，饱食新蜜，还至半道遇卖鲊者，买食半斤，至家而死。
河豚药并食毒：凡服药前后数日，俱不可食河豚，食之有毒。
鳖苋毒：鳖与苋菜同食，腹生小鳖即死，饮白马尿即化。
游波虫毒：凡食海蛤，慎防游波虫。其壳骨相似，惟以面上无光可辨。若误食之，令人狂走欲投水，似有祟状，惟醋解之立愈。
屋漏水毒：屋漏滴食物上，食之有毒。
兽双尾及蟹独鳌，羊一角，鸡四足，白鸟乌首，乌鸡白首，白马青蹄、黑蹄。肉落地不沾尘，经宿尚暖，曝炙不燥，入水自动。又，皮肉无异、肠脏变改者，如肝色青黯，肾气紫黑，鱼无肠胆，牛肝孤叶，鮠鱼同鹿肉，羊肉同鲙酪，羊肉同生椒多食，猪肉得胡荽，俱杀人。
生鱼同酥乳变诸虫，牛、猪肉同食成寸白虫，猪、羊肉以桑、楮柴煮炙食之亦成寸白虫。柿子同蟹食、羊肉食，必致患痢腹痛，或至不救。
诸果有异样者，根下必有毒蛇。果未成核者、食之发痈疮，并发寒热。果落地有虫缘过者，食之生痔漏。有双蒂者，有双子者，有沉水者，均有毒，不可食。
猪肉忌荞麦、葵菜、胡荽、梅子、炒豆、龟鳖、鹌鹑、驴马肉。
羊肉忌梅子、豆、荞麦、鱼脍、柿饼。
牛肉忌栗子、韭菜、子、犬肉、黍米。
犬肉忌菱角、牛肉、鸡肉、鲤鱼、鳝鱼、鳅鱼、葱、蒜。
驴肉忌荆芥，食之有大毒。
兔肉忌生姜、橘皮、芥末、鸡、鹿、獭。
鸡肉忌黄蜡（食之必死）、蒜、芥菜、李子、獭、兔、犬、鳖、野鸡。
鸭忌李、鳖。
鹌鹑忌菌子、木耳、猪肉。
雀忌李、酱、生肝、鳖。
诸色鱼忌荆芥，食之死（见前），又忌枣。
鲫鱼忌猪肝、芥末、蒜、糖。
鳖忌苋菜（食之死、见前）、鸡、鸡蛋、鸭、兔、雀、桃、李、薄荷、芥末。
鳝鳅忌桑柴火煮。
螃蟹忌荆芥、柿、橘、枣。
诸瓜忌油饼。
荞麦忌猪、羊、鳇鱼。
绿豆忌榧子（食之死），鲤鱼酢。
核桃忌酒、野鸡。
笋忌糖、鳇鱼、羊心肝。
葱忌蜜（食之断肠）、鸡、犬、枣、杨梅。
误吞诸物  ***************************
误吞铁器
炭皮研末，调粥二三碗食之，炭末即裹铁器由大便而出，神效第一方也。
误吞铁针
铁针卡喉见后。蚕豆煮韭菜同食，针与菜从大便而出（无蚕豆、用盐蛋亦可）。
又方：生癞虾蟆眼珠一对，冷水整吞下，其针两头穿珠，立刻吐出，或从大便而出，神效。永戒食虾蟆。
又方：照前木炭皮研末，和粥食之，亦出。
误吞金银铜铁锡铅
羊胫骨（即羊前腿膝盖骨也）烧枯为末，米汤调服二三钱，一日必出。有人吞金环三日不下，服此即出，屡试神验，真百发百中之方也。
又方：橄榄核，烧枯研末，开水调服自出，神效。
又方：糯米糖食半斤，亦效。
又方：韭菜一把，滚水煮软，不切断，淡食之，少顷即吐出，或从大便而出。
误吞金箔
此物吞下，或闭喉管，或闭肺管，迟则难救，急取羊血灌之，最为神效。
误吞铜钱
多食荸荠，自然消化，其效无比。
又方：砂仁二两，煎汤服之，亦可化也。或照上误吞金银等方治之亦可。
诸骨卡喉
此症宜急治之。若饮食难进，饿倒胃气，亦属难救。凡系兽骨及鸡、鸭等骨卡者，用狗一只倒吊取涎，缓缓咽下，其骨即化，屡试如神。以狗善食诸骨故也。
又方：虎骨研末，水调服亦佳。
又方：鱼骨卡者，用鸬鹚或鸭子倒挂垂取涎，令患人仰卧，时时灌下，其骨尽化。
又方：有人被鱼骨横梗胸中，半月不下，疼痛叫唤，用橄榄核磨浓汁，滚水调服愈。真仙方也。
又方：灰面四两，用冷水调稠，敷两膝头上，一时之久，不知其骨化于何处，真奇方也。一切禽、鱼、兽骨皆治。
又方：有人因一骨梗喉，百药不下，梦人告之服真南硼砂（黄色如胶者真）最妙，遂取一块含之，即愈。硼砂多有假充，如非真者，亦不见效。如咽喉肿烂，用真南硼砂加顶上梅花冰片，和匀吹入。药店冰硼散断不可用，亦恐其假而无功也。
又方：食山楂膏甚效。或以山楂煎浓汁服之，亦可。缘鸡骨入山楂膏即化，故能治一切骨梗也。
又方：贯众，焙枯研末，每服一二钱，神效。或煎浓汤含口中，缓缓咽下亦可。
又方：人指甲，瓦上焙枯，研末吹入，极效。
又方：大蒜塞鼻不令透气，其骨自下。
又方：白糖含口中令其自消，则骨与之俱化矣。
又方：鱼骨卡者，以本鱼骨插耳尖缝内，左卡插左，右卡插右，或藏发中亦可，神效。
又方：家用苎麻根捣融，为丸如桂圆大，鱼骨用鱼汤下，鸡骨用鸡汤下。或用苎麻汁饮之亦可。
又方：栗子内薄皮，瓦上焙枯存性研末，吹入喉中即下。栗子又名板栗。
又方：砂仁、草果、威灵仙各三钱、加白糖一两、水煎，连服三四碗，无论何骨俱化，神效。此林屋山人极验仙方也。
又方：制灯芯炭（制法见药物备要）研极细，吹入三四次，神效。此林屋山人极验方也。
又方：藠子（又名藠头，又名藠白）食之即下。
又方：鱼胆饮：冬天取鳜鱼胆悬挂阴干，遇有各骨卡喉，即取一个（大者半个亦可），水煎，温酒服下，少时呕吐，骨即随出。如尚未吐，再服温酒，以吐为度，酒随量饮。若再未出，再煎鱼胆服之，无不出者。如各骨在腹内日久刺疼黄瘦者，服之皆出。草鱼、鲫鱼胆俱可。竹木卡喉者服之，亦极效验。存心济人者，宜收藏以救急也。
又方：吴茱萸煎浓汁饮一碗。骨至腹中者，亦软而易下。
又方：五月五日午时，在韭菜地内面东勿语，取蚯蚓泥收之。每用少许擦喉外，其骨自消。
又方：鲤鱼背脊鳞，瓦上焙枯研末，凉水服之，其刺自跳出，虽三四日不出者亦神效。诸色鱼鳞皆可用。
又方：凡卡某鱼之骨，即用某鱼生眼珠，以豆皮（又名豆腐衣）包好、拼命吞之，无不神效。
又方：轻者用糯米糖为丸，吞之即下。
田螺卡喉
鸭一只，以水灌口，少顷将鸭倒吊取涎，与服即化。
稻谷卡喉
急取鹅口中涎灌之即下。盖鹅涎能化谷也。鸭涎亦可。
又方：紫花地丁，细嚼吞下，神效。
又方：食糯米糖亦下。或照前鱼胆饮、灯芯炭各方亦可。
竹叶卡喉
此物易闭喉管，迟则难救。急取牛口涎以滚水兑服即化。此外夷秘传也。
竹木卡喉
老丝瓜（又名水瓜、线瓜）烧灰。每服三钱，兑酒下。
又方：照前各骨卡喉鱼胆饮方服之极效。
又方：木卡喉者，铁斧磨水灌下，即愈。或用铁锯放炭火内烧红，淬入黄酒（甜酒亦可）服之亦可，勿令人见。
又方：竹木卡喉者，制灯草炭（制法见前诸骨卡喉方内），开水送下，即愈。外用灯草炭放膏药上，贴喉痛处，一夜即消。
又方：旧篱笆竹，烧炭冲水服，亦可。
桃杏卡喉
狗头煮汤服，并搽头顶，即愈。
诸豆卡喉
土狗虫数个（又名蛄蝼）捣烂，敷喉外肿处，其豆自下。
铁针卡喉
用癞虾蟆数个，将头剁去，倒垂流血，以碗接之，得一杯许，灌入喉中，移时连针吐出，针自饮曲。永戒食虾蟆。
铁勾卡喉
照上铁针卡喉方治之。
又方：有童子误吞钓钩，将钩线一扯，钩已穿入喉管，片时颈如斗大，后用佛珠（大香珠亦可），穿入钩线，渐渐将珠挨进，直至喉管，轻轻将珠向内一推，其钩已脱出在珠上，紧紧执着珠绳，抽出即安。
头发卡喉
旧木梳，烧枯为末，酒冲服。
又方：乱发，烧灰，水调一钱服。发灰须令烧尽，如有生发未经烧者，食之害人。
蜈蚣卡喉
急取生猪血饮之，少顷以清油灌口中，蜈蚣滚在血中即吐出，出后以雄黄末水调服，以解其毒。
烟酒醉伤  ***************************
水旱烟醉伤
胡黄连一钱，煎水兑茶服，即解。
洋烟醉伤
饮盐水即解，或饮酱油，或饮糖水，均效。
酒醉伤
凡酒醉死者，急解醉人头发，放新汲井水盆内，将衣解开，用豆腐遍身贴之，（无豆腐，用布泡井水贴之），少刻再换，换至数次必醒。惟寒天不宜。
又方：樟树子四钱，酒三杯煎滚，候温灌之即醒。或用樟木二两煎水服亦可。此仙方也，屡试如神。如牙关紧闭，用乌梅搽牙，以瓷调羹撬开灌下，或打开一牙灌入。切不可以身冷脉绝而不救也。
又方：麝香半分，放口中即醒。
又方：黑豆一升，煮汁，乘温灌下三盏，即醒。
又方：白萝卜汁，或热尿灌之，俱效。
又方：急用生蚌沥水灌之。
又方：用锅盖上热气冲上之水半盏灌下，半时即醒。
酒醉心痛
白砂糖三四两，淡酒冲服，止痛如神。
酒醉小便不通
葛花三钱，灯芯七根，酒煮服，即通。
酒病大小便不通
生姜汁一茶钟，黄蜡一钱，白矾五分，共煎滚，加烧酒一碗冲入饮之，立能止痛。再用藤菜煎水熏前后阴，大小便即通。百药不效者。此方用之如神，忌食鸡肉十天。
酒病
好酒之人、酒毒发作、头痛目眩、或咽喉闷闭、或下利清水，日数十次，形神痿顿，若误作阴寒自利，妄用温热之剂者非矣。宜用陈皮五钱，甘草一钱，川连三钱，以上三味俱微炒为末，再配松花粉一两和匀。每服二钱，早晚以开水送下一服，两日即愈。
又方：麦粉五钱，炒黄研末，白汤调服，不过一二次即目，其效如神。
酒龟
用麻雀（又名瓦雀）一对，连毛捣烂，煮酒服，少时酒龟自出，从此滴酒不饮，亦无恙也。
又方：一人好饮酒，每次二三杯，必奔走三五十次，有时心痛，口吐黄水，后用药吐出一物如蛇，乃酒症也。又一人好饮酒，终日沉醉，无酒则叫号不绝，日就瘦弱，家中令人用绳缚住手足，取好酒一坛于口边，使酒气冲入口中，须臾，吐出一物如猪肝样，有多孔，其人从此不饮，亦无他恙。
醉后呕吐视物颠倒不正
甜瓜蒂、藜芦（即藜蒿），煎水服，使再呕吐而愈。盖醉伤呕吐倒胆，视物倒颠，药后再吐，以正其胆自安。
戒洋烟瘾
四物饮：赤沙糖一斤，生甘草一斤，川贝母一两（去心，研细），老姜四两，先用鸦片灰五钱熬膏，再入前药同煎，去渣。如一钱瘾者食药五钱，逐日减少，并以赤沙糖冲水代茶，即断。如瘾极重者，取已煎之汁重煎之，十杯煎成一杯，再服必效。有人二十余年老瘾，照此戒断，不可轻视。
又方：南瓜藤取汁，调红糖（黄糖亦可）饮之，神效。又已戒烟之人，平时多食南瓜，免生别病，否则，烟虽戒断，一二年外仍有后患。此西洋秘传也。南瓜北人呼为倭瓜。
又方：粟壳斤半（蜜炙透），台党参一斤，川杜仲六两，盐砂仁二两（研末），炮姜五两，广陈皮二两，坚云苓四两，焦查肉六两，用水一大锅，煮半日许，将渣沥净，再用微火熬成膏，将砂仁末搅入瓷罐收贮。瘾发时，随瘾之大小，白开水化服。无论瘾之新久，无不断也。瘾来时，腹痛加肉桂一两，炙草二两；咳嗽加苦杏仁一两，研成泥，麦冬一两，蜂蜜四两，陈皮二两；浑身发摊，党参加倍用；泻者加茯苓、炮姜加倍用；腰痛者加杜仲三两，不欲食者加砂仁一两；气下坠者，党参加倍用；大便滞者加蜂蜜三两；肝气发者加当归四两，姜香附二两。
又方：真淮山药、茯苓、法夏、杜仲、鹤虱、旋复花、款冬花各三钱、加大烟灰三钱、河水熬成一面碗、去渣，分十余次兑酒服。早瘾早服，晚瘾晚服，无论新久，无不断者，已验多人，甚效。
又方：罂粟壳八钱，陈皮八分，查炭一钱，焦术五分，炮姜八分，杜仲一钱，甘草二钱，炙芪三钱，香附七分，真台党一两，上药每日一服，服至月余，其瘾必断。已验多人，并无后患。
又方：每日用鳝鱼一二条，滴血冲酒，轻者吃四五十条，重者百余条。饮此酒大补气血，鱼又可以脍食，依此饮之，不断自断，购烟远避。
又方：用甘草一味熬膏，调入烟中吸食，二三日即渐不欲吸。此方最易，既不费钱，又不伤人，断后并无烟痢之疾。瘾深者照法治之，一月即断。
又方：顶上台党二两，金银花、旋复花、大生地各五钱，麦冬、天冬、炒白芍、真云苓、木瓜各三钱，吴萸、柴胡各一钱，沙苑（此味以皮货店为真，各药店均系假充）、杜仲各四钱，加烟灰二钱同熬（与熬烟膏一样）或加红糖五钱亦可。以后每一料加烟灰五分，至第五料则不用烟灰。瘾重者四五料即断，轻者三料除根。有入食烟二十余年，百药不效，照此服之，五料即安然戒断，并无难过之处。无论早、中、晚瘾，总于饭前热水冲服。如一钱瘾者，每服二钱。戒烟方多，且多用鹿茸、人参及各补药方能见效者，此方药极平淡，不拘体气壮弱，服之有效无害，屡著奇功，不可轻视。

验方新编·卷十三  ——————————————————————————————————————————————————————————————————————————————————————————

人畜蛇虫咬伤  ***************************
凡各物咬伤，日久不愈者，人咬伤第二方甘草治之，极效。
人咬伤
凡被人咬伤，其牙最毒。若有牙黄入肉，则痛不可忍。咬手指者，指与手掌俱渐渐烂落，年久难愈，重者丧命。无论日久初起，虽至肿烂，总宜用童便（用淘米水洗亦可），洗净污血（洗时虽痛至不省人事，亦须忍住，若护痛、洗之不净，终难愈也），用人粪敷之。或用人中黄煎汤时洗，较诸治法尤觉神效，不可嫌污秽而自误也。
又方：照前洗净之后，用甘草自己嚼融厚敷，干则随换，日夜不断，三日必愈，屡试奇验。并治各物咬伤亦效。有人被鼠咬指，数年不愈，照此洗净敷治，三日收功，真神方也。
又方：鳖甲烧灰敷之，奇效。
又方：先用童便洗净，用荔枝核焙研筛细掺之，外用荔肉盖贴，虽入水不烂，神效之极。
又方：好柿饼一个，令人漱口洁净，将饼嚼烂盛碗内，饭锅上再蒸极烂，敷之，三日全愈。治过多人皆效。仍先用童便洗净污血，方能见效。
虎伤
凡被虎咬伤，血必大出，伤口立时溃烂，疼不可当。急用猪肉贴之，随贴随化，随化随换。速用地榆一斤为细末，加入三七末三两，苦参末四两，和匀掺之，随湿随掺，血即止而疼即定。盖地榆凉血，苦参止痛，三七末止血，合三者之长，故奏效如神。
又方：樟树嫩叶嚼食，并令人将此叶嚼融敷之，绝无后患。
又方：但饮酒常令大醉，当吐毛出而愈。或用白沙糖调水多食，极效。
又方：嫩松毛，捶融如泥，将伤口内塞满，极效。
又方：韭菜白，捣汁饮之，渣敷伤处。
又方：内服生姜汁。外以姜汁洗过，用白矾末敷之。
狼伤
干姜末敷，或胡椒末敷。初觉肿痛，少刻即肿消痛止，三日而安。
癫犬咬伤
此症最怕七日一发，发时天本无风，病者但觉风大，入帐蒙头躲避，此非吉兆。过三七之日无此畏风，方为可治。被咬时，先看头顶，如有红发二、三根，赶急拔去，最为紧要。随于无风处，以冷茶洗净污血，用杏仁捣融敷之，内服韭菜汁一碗，隔七日再服一碗，四十九日共服七碗。伤口上再煮熟鸡蛋白盖上，用艾绒在上烧数十次。百日内忌盐醋，一年内忌猪肉、鱼腥、酒色，终身忌食狗肉、蚕茧、红饭豆，方得保生。否则，十有九死。此系葛仙妙方。有癫犬一日咬三人，止一人用此方得活，亲见有效，切不可误吃斑蟊毒药，以致小便疼痛难忍。欲解斑蟊之毒，查解救诸毒门本方治之。
又方：花盆内栽种之万年青，连根捣融绞汁灌之，腹内如有小犬变成血块，由大便而出。不论久近皆治，一切不忌，真仙方也。万年青、其叶宽一二寸，高约八九寸，老而且厚者是。
又方：从来疯犬咬人，不治必死。投以打药，则小便痛不可忍，百日内忌闻锣炮声。又，药有斑蟊者，终身忌近苎麻处，否则即发。今得一方，服之能阴消，又不忌锣、炮、苎麻，但半年内忌酒色，并忌猪肉、鱼腥、盐醋、葱蒜及一切发物。方用点铜钖三钱（锉碎），明雄三钱（打碎），马前子半个、甘草三钱、长灯芯一根、长流水煎服，屡试如神，切不可疑而自误也。
又方：初被咬时，即用砂酒壶两个，壶内盛好烧酒，荡滚去酒，以壶按在伤口拔出污黑血水，满则自落。再以一壶去酒，仍按伤口，轮流提拔，以尽为度，奇效无比。或用癞虾蟆（即蟾蜍，目红、腹无八字纹者不可用）破开，连肠杂敷伤口，一日一换（换过即埋土内），并另取癞虾蟆煮食，最为神妙。仍照前忌食一切，终身忌食虾蟆。
又方：被咬时，即用豆豉研末，香油调稠为丸如弹子大，常在伤处时时滚搽，丸内如有茸茸狗毛，此系毒气已出，换丸再擦，至无毛为止，神效。仍照前禁忌一切，常食杏仁，以防其毒。或用蚯蚓粪（又名曲蟮），香油调为丸，搽之亦可。
又方：核桃壳半边，将人粪填满，取槐树皮盖伤口，再将核桃壳覆上，用艾火在核桃壳上烧之，烧至遍身汗出，其人大困而愈。简便而极神效。或用人粪厚敷伤口，以煮熟鸡蛋白盖之，用艾火烧数十次，更佳。
又方：龙牙齿（又名马鞭草）和荸荠煎水饮之，神效之极。
又方：照后毒蛇咬伤服烟油之法治之。烟油味辣，服之味不辣者可治。缘犬因嗅蛇毒而疯，故可与蛇咬同治。
又方：地骨皮（即枸杞根）捣烂熬酒，服一二日，当茶饮，永无后患。
家犬咬伤
胡椒研细末敷之，虽伤重亦为过数日收功。惟初敷必痛而且肿，少刻，痛止肿消。有人被犬咬伤，血流不止，用此药随敷随流，敷至第三次后血止，数日而愈，其效如神。
又方：用木一截，向伤处指定，在木尾烧之，问其痛否？不痛乃愈。犬本属土，此木能克土之意也。
又方：甘草煎水洗净毒气，以热牛粪敷之，即时痛止。
又方：番木鳖切片，瓦上炙焦存性，研末掺上，二三次收功。破烂日久者，半月必愈。
又方：刮肉店墩板上油腻，拌白糖敷之，效。
又方：甜杏仁去皮尖，嚼烂敷之。
马咬伤
白煮猪肉一大片，同饭本人自嚼，贴患处，立时止痛，即愈。
又方：先以艾火炙患处，复用马粪及人粪烧存性，猪油调搽，即愈。
又方：马齿苋一握，煎汤日日服之，以愈为度。外栗子嚼烂敷之。
又方：打马鞭子，或笼头索，烧灰掺之，即愈。其毒入心者，此二方亦效。
又方：益母草捣烂，调醋烘热敷之。
又方：鸡冠血涂之。牝母用雌鸡，牡马用雄鸡，效。
猪咬伤
生龟板，炙，研细，麻油调搽，即愈。药店多以熬过龟板假充，必不见效，须用生的自炙为要。
又方：熟松香贴患处，数日愈。
猿猴抓伤
金毛狗脊（药名）焙，研末掺之，或麻油调搽，立愈。
猫咬伤
用薄荷煎水洗之。或用川椒煎水洗之。
又方：陈蕞藠头，嚼烂敷之，次日结痂，神效。
鼠咬伤
荔枝嚼融敷，即愈。或用斑蟊烧灰，加麝香少许，口津调敷。或用猫儿口水搽之。
蛇咬伤
烟精膏：凡遇毒蛇咬伤，恶毒攻心，半日必死。急取竹木杆烟筒内烟油（又名烟屎，其色如酱），用冷水洗出，饮一二碗。受毒重者，其味必甜而不辣，以多饮为佳。伤口痛甚者，内有蛇牙，多用烟油揉擦必出。此为蛇咬第一仙方，切不可疑而自误。道光八九年间，粤西崇善县地方，有农人被毒蛇咬住，绕缠不放，急服烟油水数碗，并以烟油滴蛇口内，蛇即松口落地而死，其人无恙。
又方：有人被蛇咬伤，即刻昏死，臂胀如臌少顷，遍身皮胀黄黑色。一道人以新汲水调香白芷末一斤，灌之，觉脐中声响，黄同水从伤口流出，良久便愈。
又，一人蛇伤一足，百药不效，后用新汲水洗净腐肉，以白芷末加胆矾、麝香少许掺之，恶水流出，一月平复。
又方：川贝母末，酒调，尽量饮之，少刻，酒自伤口流出，候流尽，以渣敷上，垂死亦效。
又方：用两刀在水内相磨，取水饮之，虽痛苦欲死可救。此蛇医化人所传方也。
又方：用鸡蛋破一孔，对伤口按住，少刻，蛋内色即变黑，黑则又换，以蛋色不变为止（要鸡蛋，不要鸭蛋），有人被蛇咬伤，即刻肿大异常，当将肿处用头发捆紧，毒气不致散开，照此方治之，立愈。至稳至便，百发百中之方也。或内服烟油，外用此法更妙。
又方：用虾蟆拔毒法（见卷十一痈毒诸方门）治之，或用蜘蛛拔毒法（见卷二手部门）治之，均极神效。
又方：五灵脂一两，雄黄五钱，共为细末。每服二钱，酒调服。不饮酒者开水调服。并敷伤处，虽至垂危亦可救也。
又方：嫩黄荆叶（生于野地，生药店有买，采取生者以七叶为佳）捣汁敷之，极效。
毒蛇缠身不脱
蛇缠人身，愈缠愈紧，最难解脱。急令其人在地遍身转滚，蛇自骨软而解放也，神效。
又方：用草刺蛇尾上小眼，亦极神验。
蛇入七窍
割母猪尾血滴入即出。
又方：以胡椒末入蛇尾小眼内，蛇自退出。或用草刺蛇尾小眼亦妙。
蜈蚣咬伤
手指甲、磨水敷、立效如神，万无一失。有人被蜈蚣咬伤，其色碧绿，肿大如碗，痛不可忍，百药随敷随干，其毒不散，后用此方治之，应手而愈。此法最为简便，毋庸第二方也。各项毒物咬伤，虽未试过，想亦可治。
蝎螫伤
雄者伤人，痛在一处。雌者伤人，痛牵遍体。用井底泥敷之，干则再换。或用新汲水以青皮随痛处搭之。干则再换，亦效。
又方：用二味拔毒散（见痈毒诸方）更妙。
又方：痛牵遍身者，用屋上瓦沟底泥，调水敷之。
又方：画地作十字，取土煎水服少许亦可。
又方：用木碗盖于痛处，过半日即愈，神验之至。
又方：蜗牛一条，捣融敷之，其痛立止。或照上蜈蚣咬伤方治之。
壁虎咬伤
一名守宫，又名蛇医，又名四脚蛇。桑叶煎浓汁，调白矾末敷之。或照前蜈蚣咬伤方治之。
黄蜂伤
蚯蚓粪，井水调敷，其痛立止。
又方：芋头梗，捣融敷，极效。
又方：如伤处麻木难过，用臭虫血涂之，立愈。
又方：用二味拔毒散（见痈毒诸方），敷之，最效。或照前蜈蚣咬伤方治之。
射工溪毒伤
此水中射工，又有树上毛虫，亦名射工者，见后毛虫伤方。射工，一名溪鬼虫，又名射影，又名水弩，出南方有溪毒处。长二三寸，宽寸许，形扁，前宽后窄，腹软背硬，如蝉，又如鳖；六七月甲下有翅能飞，作铋铋声；宽头尖嘴，嘴头有角如爪，长一二分；有六足，如蟹足，两足在咀下，大而一爪，四足在腹下，小而双爪；口有弩形，以气射人影，去人三、四步即中，令人发疮，不治即死。病有四种：初得皆如伤寒，或似中恶。一种遍身有黡子，四边微红，犯之如刺；一种作疮，久则穿陷；一种突起如石；一种如火烧状。
又有溪毒中人，一名中水，一名中溪，一名水病。似射工而不见形，春月多有此病症。头痛恶寒，状如伤寒，二三日则腹中生虫，食人下部，渐食五脏，注下不禁，虽良医难治。初得则下部有疮红赤，形如截肉为阳毒，最急。若疮如虫啮为阴毒，其势稍缓，皆能杀人，过二十日，不治。方家用药，与伤寒、瘟病相似，须用苍耳草绞汁服一二升，并用棉蘸汁浓敷下部，或以小蒜煮微热汤（不可大热，大热则无力）洗之，若身发赤斑，其毒已出也。
又方：取豉母虫一枚，含入口中立愈，虽死亦活；或用盐梅裹含之亦可；此葛仙《肘后方》也。豉母虫，一名豉虫，光黑，大如豆，浮游水上者即是。
又方：猪血饮之即解。
又方：知母连根叶研末服，或投水绞汁饮一二升，煮汤洗浴亦佳。夏月出行多带知母，连根捣碎，投水上流，可避此毒。
又方：鸡粪（要白色者）与糯米糖调敷，效。
又方：苍耳草嫩苗（生草药店有买）取汁和酒温灌之，其渣厚敷伤处，甚效。
又方：芥菜子末，和酒厚敷，半日止痛。
又方：马齿苋，捣汁一升服，以渣敷之，日四、五次。
又方：皂角，长尺余者，好醋煮浓汁如膏敷之。
又方：白鹅血饮之，并敷其身，极效。
又方：夜睡时，以手摩身体有辣痛，熟视当有赤点如针头，急捻之，以芋头叶入内刮出细沙，以蒜敷之，即愈。又痛处有刺如虾须。用芋头及甘蔗叶屈角入内，勾出其根则愈。迟则其根入骨难治。
毛虫伤
毛虫，俗名杨辣子，又名射工，能放毛螫人，初痒，次痛，势如火烧，久则外痒内痛，骨肉皆烂，诸药罔效。用豆豉捣融，清油调敷，少时则有毛出，去豆豉，用白芷煎汤洗之。如肉已烂，用海螵蛸末掺之，即愈。
又方：先以水洗之，随用马齿苋捣烂敷之，一二次即愈。或以熟蜜搽之，亦效。
狗毛沾身
因瘙痒而破烂者，用青果（即橄榄）绞汁搽数次，即愈。或照上毛虫伤人各方治之，更妙。
蜘蛛伤
有人蜘蛛咬伤，腹大如臌，遍身生丝，饮白羊乳数日而愈。
又方：蓝靛汁一碗，入雄黄、麝香少许，点患处，并服其汁，神异之至。一人被伤，头面肿痛，几致不救，服此而愈。蜘蛛投入蓝靛即化为水，故有奇效也。
又方：用羊肝遍体擦之，极效。
又方：饮好酒至醉，则肉中自出小虫而愈。
又方：热甜酒洗之即消。或照前蜈蚣咬伤方治之。
蟢蛛伤
此物形以蜘蛛而大，一名壁钱，一名壁镜，又名壁镜，又名喜子。时作白窠如钱大贴壁上，咬人最毒，不治必死。用桑树枝烧枯煎浓汁，调白矾末敷之，极效。
又方：用花盆内铺地锦敷，或用陈醋捣敷，即愈。
又方：以刀烧红，置白矾于上，汁出乘热滴之，立愈，神验之至。或照前蜈蚣咬伤方治之。
多足虫伤
一名曜螋，又云即是搔甲子。藏于壁间，以尿射人。若误中其毒，令人皮肤起燎浆泡，痛如火烙。初如饭粒，次如豆大，若不早治，伤处周围交合则难救。急用棉蘸热盐水敷，数次即消。甚者则毒延及遍身，瘙痒不止，宜用二味拔毒散（见痈毒诸方）敷之，神效。或用大黄末敷亦效。或照前蜈蚣咬伤方治之。
蚯蚓毒
一名曲蟮、又名地龙。凡受蚯蚓毒，形如麻疯，发眉脱落，或夜间身体作鸣。急以盐汤或石灰煎汤时时洗之，其毒自去。或以白鸭血搽之。或用白鸭粪和鸡蛋清调搽，更妙。或照前蜈蚣咬伤方治之。
蚕咬伤
凡蚕啮人，毒入肉中，令人发寒热。以家用苎麻叶捣汁涂之，神效。
又方：蜜调麝香敷之。亦效。或照前蜈蚣咬伤方治之。
乌龙刺伤
乌龙刺（又名火把焦）刺入泥中，人若足上签踏，比蛇咬更毒，从脚肿至大腿，犹然可救，若至肚腹则无救矣。急用蛔虫（无则用粪坑蛆虫亦可）数条，捣烂敷患处，消肿刺出而愈。
仙鹤毒
仙鹤其毒在顶。养鹤之家，其鹤或傍树枝，或卧丛草，将头搔痒，遗有顶毒粘在树间，人或不知，误以手摸脚踏，登时赤肿疼痛异常，急以青松毛和糯米饭同捣敷之。立愈。
狐尿刺毒
一名狐狸刺，由螳螂盛暑交媾精汁，染于诸物，干久有毒，人之手足误触之，则成此患。初起红紫斑点，肌肤干燥，闷肿，焮痛，不眠，若时至十日后腐开，则疮口日宽。初起未溃者，以蒲公英连根煎浓温洗。若得鲜者，捣汁涂之，更妙。内服黄连解毒汤，即愈。若已溃烂，照前人咬伤甘草诸方治之。或照痈毒诸方治之。
又方：肿痛欲死者，用雄鸡破开敷之。或照前蜈蚣咬伤方治之。
各项毒虫咬伤
用二味拔毒散（见痈毒诸方）敷之。其效甚速。
又方：照前人咬伤甘草方敷之，神效。
又方：如毒重者，急照疔疮方内蜘蛛拔毒法治之（见卷二手部），最为神效。或照前蜈蚣咬伤方治之。
汤火伤  ***************************
汤泡火伤
凡汤泡、火伤，无论轻重，急用童便灌之，以免火毒攻心。或用白沙糖热水调服，或用蜂蜜调热水灌之，均可。第一不可用冷水及井泥、沟泥等物，即使痛极难受，亦必忍住。倘误用冷水淋之，则热气内逼，轻则烂入筋骨，手足弯缩，缠绵难愈，重则直攻入心，则难救矣。先用真麻油敷之，再用糯米淘水，去米取汁，加真麻油一茶钟（多加更妙），用筷子顺搅一二千下（切莫倒搅），可以挑起成丝，用旧笔蘸油搽上，立刻止痛，愈后并无痛痕，神效无比。
又方：尿桶中陈尿（新尿亦可），或泡或淋一时之久，再用蜂蜜和真麻油加上敷之。
又方：先用真桐油（真麻油亦可）敷之，敷后上加食盐少许，再用生大黄研末撒上，立刻清凉止痛，愈后亦无疤痕，至神至验。
又方：蚯蚓数条，加白糖拌入，用碗盖住，半日即化为水，搽之，神效且速。无蚯蚓用蜒蝣（俗名鼻涕虫）亦可。
又方：鸦片烟敷之，立刻清凉止痛。有人火药烧伤，百药不效、痛不能止，后用此方而愈。
又方，清凉膏：新出窖石灰，用冷水化开（水宜多，不宜少），次日水面上结一层如薄冰样者，取起以真桐油和入，调极浓厚敷之，立刻清凉止痛。日敷三五次、无论初起、日久皆效。有人被火烧伤起泡，臭烂数月不愈，用此敷之。五日收功，屡试神效。并治一切游风丹毒，破与不破皆极效验，真仙方也。
又方：先用麻油熬滚，次入白蜡熬数滚，再入白蜜熬匀，放冷水中半日拔去火气，用鸭毛（旧笔亦可）调敷，其痛即止。若伤重者并可内服，不至攻心。
又方：猪毛一篮，入锅内炒之，俟猪毛化成黑汁，取起冷定，加大黄数钱、共研末，再加冰片一分，香油、茶油、蜡烛油俱可调搽，至神至验之方也。
又方：用蚶子壳（又名瓦楞子），煅枯，研细末，配冰片少许，湿则干敷，干处麻油调搽，数次收功，真仙方也。
又方：汤火伤治不得法，以致焮赤肿痛，毒腐成脓，用麻油四两，当归一两，入麻油内煎焦去渣，再入黄蜡一两搅化，隔水拔火气，以布摊贴，立能止痛生肌，神效之至。
又方：人乳和盐敷之。
以上各方，简便神效，虽伤及遍身，势在垂危，或溃烂已久，均有奇效。
又方：虫蛀竹灰，平时收存，用时，以麻油调搽，极效。
又方：茶叶嚼烂（将口漱净再嚼），敷之，立愈。
又方：南瓜，用坛装贮埋土内，数月即化为水，愈陈愈佳。遇有汤火伤者，取水搽之，随手而愈。南瓜北人呼为倭瓜。或用黄瓜亦可。屡试如神。
又方：葵花，泡油搽之，越陈越佳。
又方：真麻油二斤，生大黄切片半斤，铜锅熬至药色焦黑，瓦罐连渣收贮。遇有汤火伤者，用鸭毛（旧笔亦可）蘸油搽之，止痛如神，二日即愈。平时制出，可备急用。
火爆伤眼
三七叶，捣汁点入，数次即愈。或用三七磨水滴入亦可，屡试如神。又上二方用南瓜水、葵花油点水，亦极神效。又跌打损伤打伤眼睛，南瓜方亦效。
跌打损伤  ***************************
损伤诸方
回生第一仙丹：治跌伤、压伤、打伤、刀伤、铳伤、割喉、吊死、惊死、溺水死等症（雷击死虽未试过，想亦可治），虽遍体重伤，死已数日，只要身体稍软，用此丹灌服，少刻即有微气，再服一次即活。大便如下紫血更妙。惟身体僵硬者难救。此系豫章彭竹楼民部家传秘方。道光初年，民部宰直隶时，有人被殴死已三日矣，民部往验，见其肢体尚软，打开一齿，以此丹灌服一分五厘，少刻其尸微动，再灌一分五厘而活。其余甫经殴杀或殴死一二日者，全活尤多，终岁无一命案。惟时磁州地震，压毙甚众，民部制丹遣人驰往，救活不下千人，大有起死回生之妙，诚千石第一仙丹。如能施药传方，救得一人之生，可全两人之命，造福真无量也。
活土鳖虫（又名地鳖、又名簸箕虫。形扁不能飞，大小不等，色黑而亮，背有横楞，前窄后宽。以大如大指头为佳，小者功缓，雄的更好。用刀切为两节放地上，以碗盖住，过夜，其虫自接而活，方是雄的。随处皆有，多生米店有糠之处及碓血下、仓底、灶脚。冬天灶脚更多。或生面铺，或油榨坊、并空屋干燥之处。总在松土内寻觅。取活的，去足，放瓦上小火焙黄研细）用净末五钱（死的不效，假的更不效。药店有干的卖，一看便知），自然铜（放瓦上，木炭火内，烧红，入好醋内淬半刻，取出，再烧再淬，连制九次，研末，要亲身自制，药店制多不透，不效），用净末三钱，真乳香（以形如乳头，黄色如胶者为真。不真不效。每一两用灯草二钱五分同炒枯，与灯草同研细，吹去灯草），用净末二钱，真陈血竭（飞净）二钱，真朱砂（飞净）二钱，巴豆（去壳，研，用纸包压数次去净油）用净末二钱，麝香三分（要当门子）以上各药，拣选明净眼同研极细末，收入小口瓷瓶（口大药易泄气），用蜡封口，不可泄气。大人每用一分五厘，小儿七厘，酒冲服。牙关不开者，打开一齿灌之必活（要药称准方效，灌时多用水酒，使药下喉为要），活后宜避风调养。若伤后受冻而死，须放暖室中，最忌见火，仍照卷十一急救门冻死法参酌治之。如活转心腹疼痛，此瘀血未尽，服白糖饮自愈（见后）。
玉真散：治跌打损伤已破口者，无论伤口大小，不省人事，或伤口溃烂进风，口眼歪斜，手足掣动，形如弯弓。只要心前微温，用此药敷伤口（如脓多者，用温茶避风洗净再敷，无脓不必洗），另用热酒冲服三钱（不饮酒者滚水冲服），亦能起死回生。惟呕吐者难治。药虽平淡，效最神奇，功在七厘、铁扇诸方之上。药料易觅无假，其价亦廉，或传方，或施药，功德亦非浅也。明天麻、羌活、防风、生南星（姜汁炒）、白芷各一两，白附子十二两，以上药料，须拣选明净眼同研极细末，收入水口瓷瓶，以蜡封口，不可泄气。如湿烂不能收口，用熟石膏二钱，黄丹三分，共研极细加入敷之。
当归汤：治跌打损伤未破口者，功能散瘀活血。虽已气绝，打去一牙灌之亦活。此少林寺教师方也。当归、泽泻各五钱，川芎、红花、桃仁、丹皮各三钱，好苏木二钱，酒水各一碗煎六分服。头伤加藁本一钱，手伤加桂枝一钱，腰伤加杜仲一钱，胁伤加白芥子一钱，脚伤加牛膝一钱。
白糖饮：凡跌打损伤如已气绝，牙关紧闭，先用半夏在腮边擦之，牙关自开，急用热酒冲白砂糖二三两灌入，不饮酒者水服亦可，愈多愈妙。无论受伤轻重，服之可免瘀血攻心，至稳至灵，不可轻忽。
又方：如气绝不损人事者，急用生半夏研末，水调黄豆大塞鼻孔，方能苏醒。男左女右。醒后鼻痛，用老姜汁搽过即不痛也。
又方：先用活鸡连毛破开，去肠杂，不用着水，敷罨伤处，虽至垂危，只要胸前微温，即时立醒。然后用药治之，仍服白糖为要。
又方：野菊花连根阴干，每用一两，加酒与童便各一碗煎服，但有一丝之气，无不活也。
又方：仙桃草连根阴干研末，每服一二钱，开水送下。虽重伤垂危，服之立见功效。江南一盗，身受多伤，躺卧道旁，一人路过见而怜之，村中乞水与饮，盗出此药调水服下，服后半刻，遍身伤处作响，立即起而行矣。询之，此草生麦地中，叶小梗红，有子如胡椒大，内有一虫，在小暑节内前后十五日采之，早则虫尚未生，迟则虫已飞去，无虫则无功效。闻广西阳朔一带亦有这种名麦杆草，八九月内方有虫生可采。
跌压伤死
凡跌压伤重之人，口耳出血，昏晕不醒，只要身体尚软，皆可救活。切忌人多嘈杂。只令亲人呼而扶之，且就坐于地，紧为抱定，曲其手足，如和尚打坐样。随以热童便灌之（马尿更妙），或用白糖冲热酒灌之（用水调灌亦可），尤为神妙。但能强灌得一二杯下喉，更好。然后轻移于怀中，抱入室内，如前坐法。更以足紧抵粪门。若系妇女连阴户一并顶住，恐其气从下泄，以致不救。并将窗棂遮住，以房中黑暗为佳。一面查照前后各方，取简便者用之。伤重者瘀血必多，用前当归汤、白糖饮更妙，其余简便易得者，不妨兼用。急切不可令出大便，恐其气脱而死，必俟其腹中动而有声，上下往来数遍，急不能待，方可使解。所下尽是紫血，毒已解下，方可令睡，倘瘀血未尽，当归汤、白糖饮尤宜多服。
又一切扑折及从高坠下、木石倾压、落马坠车，以致瘀血凝滞，气绝欲死者，仓促无药，急以热小便灌之，免恶血攻心。或服白糖更佳。再取地上三尺下黄土数升，捣碎，甑蒸热，旧布重包二包，轮流熨伤处数次，痛止伤消。但不可太热，恐伤皮肉。
破口伤
龙眼核，剥去光皮不用，将核研极细，掺疮口，即定痛止血。此西秦巴里坤营中急救方也，大有功效。如口渴者不可饮水，但食油腻之物以解其渴。更忌食粥，食则血必涌出而死。或用前玉真散，最妙。
又方：鱼子兰叶（珠兰叶）更好。捣融敷之，立刻收口接骨。伤口宽大者，加白盐少许。第二次敷即不用盐。其效非常，功在诸方之上。
又方：月季花（又名月月红）取叶捣烂敷之，立能止血消肿，虽断筋亦可速愈。
又方：葱白、砂糖等分，捣烂、研如泥，敷伤口，其疼立止。又无疤痕，屡试神验。
又方：生半夏，研末敷上，即刻止痛止血，且易收口。
又方：生松香、熟松香和匀敷之，立愈。或加生半夏末亦可。此军营急救方也。
又方：老姜嚼融敷之，数日平复如常，此方屡试屡验，可保不致进风。惟敷时痛极，忍耐几时可耳。
又方：胡椒末敷之，不惟速愈，且免缩筋，忍痛必效。
又方：端午后采野麻叶，去筋，捶融如绵，遇破口伤敷之，立能止血结痂。又后接骨白炭方治破口伤亦效。
止血法
瘦猪肉切厚片贴上，无论伤口大小、血流不止者，立效如神。或用猪皮亦可。此急救止血第一方也。
又方：穿山甲片，炒枯，研末，候冷敷上。此亦止血神药。
凡身上毛孔无故血出不止，此二方俱有奇效。平时制出以备急用最妙，不可泄气。
又方：草纸烧灰，候冷敷上亦止。
又方：老姜烧枯存性，研末敷，亦神效也。
跌打吐血不止
干荷花焙枯研末，酒调服，一日二三次，数日即愈，其效如神。干荷叶亦可。或多服白糖饮更妙（见前）。
破口伤风
凡破伤风寒热交作，口闭咬牙，或吐白沫，手足扯动，或头足扯如弯弓，伤口平塌者，最为险症。用前玉真散可以起死回生，最为神妙。如仓卒制药不及，用手指甲、脚趾甲各一钱，香油炒黄研末，热酒调服，汗出即愈。终不如玉真散之妙。
凡破伤风，先以自手三指并连，直插入病人之口，如可插入者易治，若只有二指插入者，其症必危。即妇人产后惊风，亦用此法验之，可知生死。
凡人或以烟筒竹木等物，戳伤喉咙，恐呼吸之气亦有风扇，如颈项漫肿，口张不大，饮食难下，亦防破伤风。此是内吸风，终不息，无药可治，医者遇此，先须明告病家，庶免归咎。
割颈断喉
急宜早救，迟则额冷气绝。乘初割时，轻轻扶住仰卧，将头垫起，合拢刀口，将血拭去，用大雄鸡一只，快手轻去其毛，生剥鸡皮，乘热贴伤口。内服玉真散（见前）自愈。愈后鸡皮自落。
又方：照前扶住仰卧，合拢刀口。用生松香、熟松香各半；或加生半夏末亦可，将伤口厚厚敷紧（或用葱头和白蜜捣融敷亦可），外用膏药（不论何项膏药），周围连好肉一并粘贴，再用布条围裹，针线缝好。每日服玉真散三钱（方见前），觉伤处生肌即不必服，未生肌则日日常服。无论食嗓、气嗓俱断，一月必愈，屡如神。若食、气嗓俱未断，照前伤损各方治之亦可。如气嗓已断气绝，只要身体微软，一面照前敷治，一面以回生丹（见前）服之，亦可活也。
戳伤肠出
好醋煮热洗之（不可太热，亦不可太冷），随洗随入，外用活剥鸡皮乘热贴上，再服玉真散（见前），自愈。有人肠出三日腐变，如法治之而愈，愈后鸡皮自落。
耳鼻打落
治法见前耳、鼻各部。
手指砍断
将指接上，用苏木细末敷之，外用蚕茧包缚牢固，数日即愈。
又方：老姜嚼融敷之，新棉包裹，简便神效，不可以平淡而轻忽也。
接骨法
杉木炭研极细末，用白沙糖蒸极融化，将炭末和匀摊纸上，乘热贴之。无论破骨、伤筋、断指、折足、数日可愈，屡试屡验，不可轻视。忌食生冷发物。无杉木炭，用杉木烧枯亦可。
又方：凡骨断痛极者，先用凤仙花根一寸（以肥大者为佳），酒磨服之，揉动则不知痛，然后可用药治。或用麻药（见痈毒诸方）敷之，亦不痛也。
又方：当归七钱五分，川芎五钱，乳香、没药各二钱五分，木香一钱，川乌四钱五分，黄丹六两，骨碎补五钱，古钱（照前制法）三钱，共为细末，入香油一两五钱，调成膏贴患处，虽骨碎筋断能续，神效。
又方：旱公牛角一个（火上炙干一层刮一层），黄米面不拘多少（芥面亦可），榆树内白皮不拘多少，川椒六七粒，杨树叶不拘多少（如无，不用亦可），共研细末，以陈酽醋熬成稀糊，用青布摊贴，再用长薄柳木片缠住，时刻闻骨内响声不绝，俟定即接。如牛马跌伤及树木被风吹折者，以此药治之，俱效。
又方：古铜钱烧红，淬入好醋内，再烧再淬，连制七次，研末，用酒冲服二钱，伤大者服三钱，其骨自接。无古铜钱，用新铜钱亦可，不如古铜钱之妙。有人因鸡足折断，如法试之，果接续如故，乃烹此鸡验其骨折处，铜末周围束住。又有人脚骨折断，以铜末冲酒服之即愈。后因病故，十余年改葬，视其胫骨处亦有铜末束之，真神方也。
又方：大红月月红（又名月季花），采花瓣阴干为末，一岁一厘，好酒调服，盖被睡卧一个时辰，浑身骨响，此是接骨，不必畏惧。
又方：公鸡一只，重十两上下（白毛乌骨者更妙），用手扭断头，竹刀割下，不用水，干拔去毛，竹刀剖开，去肚脏不用，剥下皮，去骨，将肉放石臼内，加真五加皮二两，骨碎补二钱，桂枝一钱，生大黄三钱，松香一钱，共为细末，同捣融烂，先将伤骨整好，将药敷上，将鸡皮包在药外，再用杉木皮夹好，过一对时取去，久则必生多骨。
又方：五加皮四两，小雄鸡一只，去毛连骨，不去血，不沾水，同捣极烂，敷断处，骨即发响，听至不响，即将药刮去，迟则多生骨矣。
又方：活螃蟹一二只，生捣烂，滚酒冲服，极为神效。
又方：取路旁墙脚来往人小便处日久碎瓦片，洗净烧红淬入好醋内，再烧再淬，连制五次，刀刮为细末。每服三钱，好酒下，虽骨折筋断痛不可忍者，亦极神验。
跌打伤筋
用韭菜捣烂敷，过一夜即愈。或照前月季花及碎瓦片方治之，亦可。
又方：生旋复花根捣汁滴入并敷，日换三次，敷至半月，虽筋断亦续，其效如神。
伤损缩筋年久不愈
杨梅树皮，晒干研末，和顶好酒蒸熟调敷，用布扎好，每日一换，不过三五次即愈，屡试如神，不可轻视。
又方：见腰部三仙方，最为神效。
跌打损伤愈后行走不便
罐盛小便，火上烧热，时时熏之，熏至数次即愈。有人手骨跌断，愈后其手直硬不能活动，照此熏之，平复如常。
脚趾割破久不收口行走不便
鸡脚骨烧枯研末敷，即愈，甚效。
跌打青肿
整块生大黄，用生姜汁磨融，敷之，一夜紫者转黑，黑者即白矣。一日一换，其效如神。
又方：生半夏末，水调敷，一夜即消。
跌打青肿内伤
凡一切跌打损伤，遍身青肿，瘀停作痛，及堕仆内伤，一服即愈。用白木耳四两，（如无白者，黑者亦可用），焙干为细末。每服一两，麻油拌匀，好酒送服。日服二次，药完其患若失，百发百中，神妙非常。
打伤眼睛
火爆伤眼，见汤火伤门。凡眼睛打伤，或跌伤、或碰伤、或火爆伤、用南瓜瓤捣烂厚封，外用布包好勿动，渐即肿消痛定。干则再换。如瞳仁未破仍能视也。瓜以愈老愈佳。有鲜地黄处，用地黄亦可。南瓜北人呼为倭瓜。
又方：生猪肉一斤，以当归、赤石脂二味研末，掺肉上贴之，拔出瘀血，眼即无恙。
闪跌手足
生姜、葱白、捣融和灰面炒热敷之。或用生大黄和生姜汁磨敷，均妙。
闪跌伤腰
方见腰部。
跌打损伤湿烂不干
并治冻疮湿烂。羊皮金纸，以金面贴伤处，过夜即愈，神效之至。
又方：寒水石二钱，煅，研细末，敷之，立见功效。
损伤碎骨在内作脓
田螺捶烂，加酒糟和匀敷四围，中留一孔，其骨即出。
跌打损伤内有积血大小便不通
归尾二钱，生地、川芎、桃仁、生大黄、红花各一钱，酒水各半煎服。不饮酒者无酒亦可。
跌打损伤胸膈胀痛不食
白砂糖，用酒冲服（水冲服亦可），以多为妙。
骑马伤股破烂
凤凰衣（即抱过鸡蛋壳），新瓦上焙枯研末，麻油调搽，即愈。或照跌打破口各方治之。
跌打损伤百药不效
恐是中邪，照邪怪门鬼击伤方治之。内有狗粪烧熏一法尤妙极也。
旧伤日久作痛或天阴作痛
治法见腰部闪跌殴打腰痛方。
又方：益母草熬膏（忌铁器）为丸，每服数钱，热酒送下，十日全愈。其效如神。
增补止血补伤方
刀箭伤、马踏伤、跌伤、一切物打伤无不验。生白附子十二两，白芷、天麻、生南星、防风、羌活各一两，共研极细末，就破处敷上。伤重者，用黄酒浸服数钱，青肿者，水调敷上。一切破烂皆可敷之，即愈。此方宜平时预制，以治斗伤，可活两命，价不昂而药易得，亦莫大之阴功也。
增补伤科圣药七厘散
上朱砂一钱二分（水飞净），真麝香一分二厘，梅花冰片一分二厘，净乳香一钱五分，红花一钱五分，明没药一钱五分，瓜儿血竭一两，粉口儿茶二钱四分。以上各药拣选道地，于五月五日午时，共为极细末，瓷瓶收贮，黄蜡封口，贮久更妙。每服七厘，不可多服，孕妇忌服。
上药专治金疮、跌打损伤、骨断筋折、血流不止者，先以药七厘烧酒冲服，复用药以烧酒调敷伤处。如金刃伤重，或食嗓割断，不须鸡皮包扎，急用此药干掺，定痛止血，立时见效。并治一切无名肿毒，亦用前法调服。得此方者，调治殴诸伤，无不应手立儿。
凡受伤之时，或仓卒无药，或乡僻无良医，恐伤轻变重，伤重致死多矣。地方官如虔合此药，遇有验伤，随时施用，不独伤轻者立愈，即伤重者亦可救，不啻救二命，实阴德无量也。
增补被殴伤风方
荆芥、黄蜡、鱼鳔（炒黄色）三味各五钱，艾叶三片，入无灰酒一碗，煮一炷香久，热饮之，汗出立愈。惟百日内不得食鸡肉尔。凡被殴后，以伤风致死者，在保辜限内，于律不能不拟抵，此一方可活二命，须广布之。
刑杖伤  ***************************
夹棍伤
速用热童便一盆，将足浸入，如便冷，烧红砖两块淬之即热，直浸至童便面上浮起白沫，其伤尽出矣。再用跌打损伤各方治之自愈。如已骨损，亦照跌打损伤门内接骨方治之。
杖伤
血竭一钱，轻粉、黄丹（水飞净）各二钱，白矾一钱，共为末掺上，忍痛一时，次日其肉四围生起，两日即平。杖伤久烂不愈，中有深眼不能收口，用此最效。或照跌打损伤各方治之亦可。
又方：杖后即饮童便一碗，或用酒冲白糖服之（不饮酒者水服亦可），以免瘀血攻心。再用热豆腐铺在杖伤处，其气如蒸，其腐即紫，换腐数次，令紫色散尽、转淡红色为度。若杖后肿痛，用明雄二分，密陀僧一分，水研调敷，极妙。又受刑极极重者，杖后，日用白芨末，米汤饮下，神效。
铜铁竹木杂物入肉  ***************************
铁针入肉
针入肉内，随气游走，若走至心窝甚险。急用乌鸦翎数根，瓦上焙焦黄色，研细末，酒调服一钱。外用车轮上油垢，调真磁石末，摊纸上如钱大，贴之，每日一换，自出。
又方：生磁石一两，研末，用菜油调敷皮外离针入处寸许，渐渐移至针口，由受伤原处而出，神效。
又方：生癞虾蟆眼珠，放针口半日后自出，神效。
铁针并铜铁锡铅入肉
陈腌肉皮（陈火腿皮更妙）捶融，敷之，即出，极效。
铁弹入肉
扁鱼肚胆（俗名边鱼）煮融，和糯米饭捣烂敷之，换两三次即出。此在手足及两股用之。若在身上及肚腹内，用土狗（又名蛄蝼）同扁鱼肚煮融捣烂敷，虽不能取出，其弹渐落下部，不能为害矣。
箭簇铜铁锡子并一切杂物入肉
蜣螂三个（俗名推车虫，查药物备要便知），巴豆四五粒，共捣如泥敷伤处，先止痛后作痒，少刻其物必出，神效之至。
又方：搔蛱子（又名搔甲虫、又名偷油婆、江苏人呼为脏螂、查药物备要便知）捣融敷之，一日即出，神效。
又方：南瓜（北人呼为倭瓜，江苏等处有呼为北瓜者），捣融四围敷之，隔日必出，极效。
又方：干苋菜捣烂，和红砂糖敷之，自出，奇效。
又方：真象牙刮末，水调敷，干则加水润之，甚验。
又方：红膏药（见痛毒诸方）敷之，无不出也。
瓷片入肉
白果（要三角形者，去壳与心）不拘多少，浸菜子油内，取出捶融贴之，日换一次。虽入肉多年烂而不出者，三次即愈。
鱼肉各骨入肉
以上各方通治。山楂研末调敷。如在口中、牙缝等处，山楂煎浓汁含一二时自出。
竹木入肉
以上各方通治。鹿角烧枯存性，研末，以水调敷，久不出者，不过一夜即出。
又方：松香敷上，用布包裹，三日必出，不痛不痒，甚妙。
又方：生蒲公英捣烂敷，虽肿烂日久亦效。
又方：鲜牛膝捣烂敷，纵伤口已合，刺亦自出。
又方：蓖麻子捣烂敷，痛止即出，神效。
水银入肉
真川椒研末，生鸡蛋白调敷，用布包紧，过夜即出。
铜铁竹木等物入肉虽已拔去伤口肿烂不愈
葱头和白沙糖（又名洋糖，又名盐糖）捣融敷之，极效。如再不愈，即用玉真散（见跌打损伤门）治之，无不愈也。
药箭入肉箭已拔出伤口肿烂不愈
明雄末敷之，有水流出即愈。
铜铁入骨
昔邢曹进，简中左目入骨，拔之不出，痛苦欲死，其家广修佛事后，梦一僧告以用寒食饧敷之，俟发痒时，将本人捆缚床柱，用力拔之而愈。见《龙威秘书·集异》记。寒食饧，即寒食日所做米糖也，如无，即平日所做米糖亦可用。

验方新编·卷十四  ——————————————————————————————————————————————————————————————————————————————————————————

中风  ***************************
（与筋骨门参看。）
中风症
凡中风忽然昏倒，不省人事，须先顺气，然后治风。用竹沥、姜汁调苏合丸。如口噤，撬开灌之，如撬不开，急用牙皂、生半夏、细辛为末，吹入鼻内，有嚏可治，无嚏则死。最要分别闭与脱二证。如牙关紧闭，两手握固，即是闭证，用苏合香丸（药店有买）或三生饮（见后）治之。若口开心绝也，手撒脾绝也，眼合肝绝也，遗尿肾绝也，即是脱证（更有吐沫、直视、肉脱、筋骨痛，发直、摇头，上窜、面赤如血，汗出如珠、皆脱绝之症），宜大剂理中汤灌之，及灸脐下，亦可十中之一。若误服苏合香丸、牛黄、至宝之类，即不可救矣。惟中脏之症，是闭而非脱者，宜苏合香丸、牛黄丸、至宝丹、活命金丹之类。若中腑与中血脉之症，断不宜用。
中风诸方
三生饮：治中风牙关紧闭，两手握紧。若口开手撒则不可服。
生南星二钱，生川乌（去皮）、生附子（去皮脐）各一钱，木香四分，气虚加人参煎服。如无人参用高丽参，真台党亦可。
稀涎散：治中风昏昏如醉，口开手撒，或口角流涎，顷刻不救，急用此散灌之，得吐即愈。新皂角四条（去皮筋），明矾一两，共为末，每用一钱或一钱多，温水缓缓调灌。毋使大吐，恐过剂伤人。屡效，不可具述。醒后再用药调理，方免后患。
开关散：中风卒急，先用此药开关。皂角二钱，北细辛三分。共研细末，吹少许入鼻中，即醒。如买细辛不及，即皂角一味亦可。
瓷针砭法：用锋利碎瓷片刺少商穴，使出血即解。少商穴在两大指头甲之两旁，与出指甲之处相齐。只离指甲两边各一韭叶宽是也。先从手臂上抹至指间，使血行下方刺。须破竹筷头夹住瓷片，只露瓷锋一分在外，用线扎紧，以两指捏着筷梢，直按穴上，再用竹筷一只，横敲扎线处，使瓷锋刺入，则轻重有准，此为不善制者说法。
柏叶饮：中风不省人事，得病之日即服此，免成废人。侧柏叶一把，葱白连须一把，共捣如泥，用无灰酒一大碗，煎一二十沸去渣，候温灌服，不善饮者分数次服。中风脱证忌服。
又方：中风、中痰皆治。生石膏一两，辰砂五分，各研末和匀，每服三钱，用生蜂蜜调下，立效。中风脱证忌服。
又方：用生姜口嚼碎，不拘多少，向面上天庭等处频擦。又以生姜汁，滴男左女右眼内角，即醒。
中风口眼歪斜
用活鳝鱼一条捣烂，左斜敷右、右斜敷左、嘴正即将鳝鱼血洗净、免口又扯斜一边。屡试皆验。
又方：皂角为末，陈米醋调涂口上，左斜敷右，右斜敷左，干则频换，数次必愈。
又方：蓖麻子三钱（去壳），冰片五分，共捣融，左扯贴右，右扯贴左，以正为止。或照后瘫痪各方治之。
中风不语
用泥捏成圈，围住肚脐，令人屙尿在圈内，一时苏醒，然后用药。
又方：黄芪、防风各数两，煎水一大盆放床前，使热气熏之，时时不断，熏至一日即语，其效如神。
又方：见卷一咽喉部。
中风不语半身不遂
草乌一斤，绿豆半斤，同煮，以豆熟为度，去豆，将草乌刮去皮，切片晒干为末，烧酒对服，虽老年久病亦愈。此人祖传秘方，屡试皆验。
中风角弓反张
凡中风头足往后扯动，弯曲不伸，其形如弓，名角弓反张。鸡屎白三钱，酒五杯，用竹筷顺搅一千遍饮之，小儿减半，日服二次。此葛仙方也。
又方：见卷十小儿科。
自头麻至心而死或自足麻至膝而死
此症有类中风故列此。小儿粪（要干的，不要稀的）阴干，放瓦上烧枯，烧至烟尽为止。每服用三钱，生豆腐调服。或用豆腐浆调服亦可，甚效。
又方：吴萸末三钱，热醋调敷两脚心。
眼珠上翻手足弯曲状如中风时发时愈
此症名拘麻。生木耳滚水发开，病末发时，取木耳细嚼一二两，饮黄酒三四杯，盖被出微汗，服至二三斤除根。
忽然跌倒口吐白沫不省人事时发时愈
此名羊癫风。用菜叶（不论何菜）或青草塞口中，即醒，屡用极效。
中风瘫痪手足不举并治风湿脚气
穿山甲（左瘫用右甲，右瘫用左甲）、大川乌头、红海蛤（如棋子大）各二两、为末。每用五钱，捣葱白汁和成厚饼，径寸半，随左右贴脚心，缚定，密室安坐，以脚浸滚水盆中，待身麻汗出急去药，宜谨避风，自然手足可举，半月再行一次除根，忌口并女色一年。
风湿瘫痪手足不能举动
癞虾蟆一只，打死后方去头足，剥皮剖开，去肚腹肠胆，须净洗过，略砍碎，用擂钵擂极融细，以烧酒冲入搅匀，用布沥净渣，其酒炖热饮之。连服十余个，其效无穷，因饮酒多而得者更效。此仙方也。虾蟆红目、红皮、腹无八字纹者有毒，切不可用，其胆最宜取净，胆破者不用。再虾蟆口喷毒气，不惟沾着生疮，疮愈至期仍发，须谨防之。愈后终身戒食虾蟆。又腿足无力，寸步难移者，饮羊肾酒（见内外备用诸方），数日即能行走，神妙非常。
风湿瘫痪半身不遂
有人风瘫，一身四体不能转动，百药不效，后服冯了性药酒一钱，浑身出汗，上呕下泻，半日后行动如常，用药调理，霍然全愈，神效非常。又有一少年风瘫，先饮此酒五钱不效，后渐至一两始见功效。此少年体壮者，饮之无碍。若体虚及老年人不宜多饮，是所切嘱。此酒广东佛山镇并省城及广西省城有买，并有药单。凡患风瘫，先饮一钱，如不见效，酌量加饮，总以见效为度。此酒性烈，不可过多，体虚者不饮为妙。若照单饮之，必致误事，慎之慎之。再此酒饮后汗出不止，此病从毛孔出也。切勿止汗，听其自收。
腰脚风湿作痛不能履地
松毛烧灰，布包乘热熨之，神效无比。此仙方也。
又方：松毛一斤，捣如泥，用烧酒三斤，泡七日，随量饮，甚妙。
又方：生川乌头三个，去皮脐，为末醋调，用布摊贴，立能止痛。
又方：黄荆根（四五月间生于野地，药店少有，须向生药店采取生者）入坛中烧烟熏两足心及痛处，汗出即愈。
又方：威灵仙，洗净焙干为末，入竹筒内，以酒润之，九蒸九晒，干则加酒。制过，用白蜜为丸梧子大。每服二十丸，温酒下。有人手足不遂，不能下地者数十年，服之数日便能步履，久服全愈。体虚者少服。
风湿瘫痪诸方
熏药法：治左瘫右痪、半身不遂，手足腰肢疼痛，并酒风脚痛等症。真降香、真千年健、生草乌、闹羊花各一钱，生川乌三钱，真麝香三分（要当门子），陈艾六钱，钻地风五分，百草霜三钱（即锅底烟子），共研细末，摊纸上卷成筒，用面糊紧，外用乌金纸包好扎紧，以火点燃熏患处。熏时用棉袱隔住，渐熏渐痛，痛则风湿易出，越痛越好，务必忍住。熏半时后暂歇，用手在患处四围揉捻。如有一处揉捻不甚痛者，即于此处再熏，风湿即从此而出，熏完此药一料而愈。有人风瘫年余，照此治愈。愈后戒食鱼腥生冷等物一月。体虚者其功稍缓。
豨莶丸：此药明目乌须，健脾胃，壮筋骨，能治中风，口眼歪斜，骨节疼痛，腰膝无力，手足瘫痪等症，屡试神验。五月五日采豨莶草，去根花并子，净用茎叶，加酒与蜜拌匀蒸三炷香久，则出晒一日，加酒蜜再拌再蒸，以九次为度，晒干磨细末，炼蜜为丸如梧子大。每服三钱，米汤送下。或六月六、七月七、八月八、九月九日修合俱可。《本草》莶草有二种，南北不同，南方一种名曰花菜。
豨桐丸：治男女感受风湿，或嗜酒冒风，内湿外邪传于四肢，脉络壅塞不舒，以致两足软酸疼痛，不能步履，或两手牵绊不能仰举，凡辛劳之人常患此症，状似风瘫，服此丸立能全愈。其药价廉而效速，诚秘方也，幸勿轻视。地梧桐（俗谓臭梧桐，不论花叶梗子均可用，采取切片晒干，炒）磨末子一斤，豨草（炒）磨末子八两，上二味和匀，炼蜜丸如桐子大。早晚以白滚汤送下四钱。忌食猪肝、羊血、番芋等物。或单用臭梧桐二两煎汤饮，以酒送之，连服十剂，其痛即愈，或煎汤洗手足亦可。
狗脊饮：治气血俱亏，手足麻木，感受风湿，不能行动，无论男女，一方分作五服，每日一服，六日全愈。如未全愈，用酒十斤，将药泡服。此方试验数百人，神效非常，不可轻忽。金毛狗脊、川牛膝、海风藤、宣木瓜、桑树枝、松树节、续断、杜仲、秦艽、桂枝（上身不用，要用下身）、熟地各一钱，大归身二两，虎骨胶一两（此味不用亦可），用河水二碗煎六分，用绍酒一小杯同饮。
瘫痪药酒：治一切风湿瘫痪甚效。苍术、白芷、羌活、独活、黄芩、川芎、薄荷、厚朴、荆芥、木瓜、桑寄生、白细辛各二钱，杜仲、牛膝、续断、当归、灵仙、钻地风、千年健各钱半，防风一钱二分、川乌、草乌、五加皮、秦艽、桂枝各一钱，猪筋四两，用雄鸡一只，重一斤者为率，轻重俱不合用，杀之燖去毛，不可见水，不要肠脏，用瓦锅同前药入糟烧酒五斤蒸好，取鸡先食，酒早晚随便饮。忌生冷寒凉滞气等物，宜逸不宜劳，宜避风湿，节房事。病轻者服鸡后即愈，重者饮酒完即愈。极重者再服一料全愈。但饮酒时其痛更甚，须要忍耐，痛止即痊。
松豆酒：治风气骨节疼痛、半身不遂。黑料豆一升（小扁如腰子样者佳），油桦节（锉碎）四两，白蜂蜜一斤，好绍酒十五斤，蒸一炷香久，取出泡水中，过十四日，早晚随量饮。有人瘫痪不能行动，饮此半月，行走如常，其效无比。
二妙散：治一切风湿瘫痪，筋骨疼痛，无不神效。生甘草、威灵仙各一斤，用水一担，将药煎五六滚，入大缸内，用板凳坐其中，周围用布围住，乘热熏之。待水温浑身洗透，务使汗出，谨避风寒，即愈。
筋骨  ***************************
（皮肤病附后，与腿足及中风各门参看。）
周身骨软
一人爱食烧炙炒煎厚味，以致周身筋骨疼痛软弱，渐至手足不能举动，经年不愈，后食冬瓜一二百斤而愈。
周身痛不可忍
一人遍身作痛，或云中风，或云中湿，或云脚气，百药不效。后一医云是气血凝滞，用延胡、当归、肉桂等分为末，温酒调服四钱而愈。或加天麻亦可。
服过轻粉筋骨疼痛
凡生杨梅等疮服过轻粉之人，必致筋骨疼痛挛缩，或破烂日久不愈，查解救诸毒门治轻粉毒方治之。
风湿疼痛
生紫苏一把（如无鲜者即干的亦可），葱头连须一把，生老姜一大块，陈皮二钱，共捣融烂，用菜子油一茶杯，放锅内煎过，再加灰面搅匀作成一饼，乘热敷上。冷即解下，再用菜子油少许，放锅内，将旧药饼温热再敷，冷则随换，日夜不断，其风湿即散而愈矣。有人手疼不能抬起，十年不愈，敷至数日全安。不用菜子油，用顶好烧酒亦可。
又方：姜汁一两，葱汁一两，陈米醋五钱，牛皮胶三两，另用陈皮八钱熬浓汁，去渣和入，慢火煮成胶，冷透火气，青布摊贴，止痛神效。
又方：糯小米舂极熟（小米有粘，糯两种，以糯为佳），炒热用布包好，于痛处频频熨之，其痛立止。
又方：老姜一块，切去一面，用广东冯了性药酒炒透，取出另用。冯了性药酒炖热，以姜蘸酒于痛处，避风擦之，极效。
又方：樟树皮切细，加老姜捶融，和糯米酒糟炒热，冷则再换，日夜不断，三日全愈。
又方：真净银朱三钱，枯矾四钱，为末，铺纸上作纸捻三条，每早以一捻蘸麻油点火向肚脐熏之，盖被取汁即愈。
风湿灸法：凡肩背、腰胁、手臂、腿膝、环跳（大腿外侧为环跳），贴骨等处，感受风寒湿气，以致漫肿无头，皮色不变，惟酸痛麻木，筋拘抽痛，不能转侧动摇等症，即将手按揿其着骨极痛之处，用墨点记，随依后法灸之，即能消散。若耽延日久，致生肿毒，难以收功。沉香（研）、丁香（研）、木香各五分（研），麝香二分（研），乳香六分（灯草同炒研），穿山甲五分（炒研末），上临用时共研匀，以大核桃壳半个，将药末装满，复于墨记之处。再用干面水调，做成馒头面式，作一圈子围住核桃壳，不致移卸。上用湿荷叶一张盖护，以防火星落下。仍挖一孔，留出核桃壳，将艾绒作龙眼核大，放桃壳上，以线香点火灸之。初灸一二次，不觉其热，至五六次，方有艾热之气钻透于内，能受热者再灸十四次，不能受热者止灸十一次，灸过其毒自消。如病甚者，加灸二三次，决不成毒，灸毕随愈。屡治多人，应验之至。
子龙丸：治人忽患胸背、手足、腰项、筋骨牵引勾痛，走易不定，或手足冷痹、气脉不通。此乃痰涎在胸膈上下，误认瘫痪，非也。又治喉中结气，状似梅核，倏有倏无，冲咽闷绝。又治脚气疼痛，及遍身或起筋块，如榴如栗，皮色不变，不疼不痛，但觉酸麻，或自溃串烂，流水如涎，经年不愈，有或管漏。此乃痰滞经络所致。常服此丸，自能全愈。方见阴疽门，每服三分，淡姜汤送下。痰猛加数丸。如脚气加槟榔、木瓜、松枝、卷柏，热痰加盆硝，寒痰加胡椒、丁香、干姜、肉桂。
筋骨疼痛不拘风湿气滞或杨梅疮毒或妇人月经诸病
先用此药止痛，然后调理。干马齿苋一斤（又名瓜子菜），生马齿苋二斤，真五加皮半斤，茅山苍术四两，共舂碎煎汤洗之，洗后，急用葱头、生姜捣烂、冲滚开水服三碗，避风睡卧取汗，立时止痛。
筋缩不舒疼痛不止
当归一两，白芍、苡仁、生地、玄参各五钱，柴胡一钱，水煎服，神效。如脚膝转筋，加木瓜五钱极妙。
历节风由下而上逐节疼痛
风男妇先自两踝骨疼起，次日流上于膝，三日流于两股，上至于肩，肩流于肘，肘流于后弯。每至一骨节，或如锤钻，或如虫窜，痛不可忍，日轻夜重，诸药不效，六脉紧。此名历节风，又名白虎风。炭灰五升，蚯蚓粪一升（又名曲蟮，又名地龙），红花三钱，和醋炒热，布包作两起，轮流熨之，甚效。
又方：真红川椒，去子及闭口者，以草纸两层隔住，炒出汗，放地上，用瓦钵盖住，四围用热灰遮住，约一时久，取出研末，用酒和米糕为丸梧子大。每服四十丸，空心盐水送下。服至一斤自愈，神效。体虚者少服。
箭风痛
俗名鬼箭打，或头项、肩背、手足、腰肢等处筋骨疼痛不安。穿山甲一钱（左边痛用右边甲，右边痛用左边甲，炒黄研），泽兰叶三钱，酒煎服。此药专行血络，通瘀散邪，屡试如神，永不再发。
又方：延胡索、肉桂、五灵脂、当归、白芷、防风各一钱，水煎服。另用木香一钱，水磨兑服，极效。此林屋山经验方也。
手足筋骨疼痛
熟地四两，捣烂，浸入顶好烧酒二斤，蒸热，用竹筷搅匀，放水中，三日取出，每日随量饮，至愈为止。并取所泡熟地送酒，甚效。此林屋山人经验方也。
肩背筋骨疼痛
槐花子、胡桃（又名核桃）、脂麻（俗作芝麻）、细茶叶各五钱，用水五碗，煎至一半，热服神效。
腋肋手足腰胁等处忽如火热肿硬
如石痛不可忍或弯曲不伸
急用热糯米饭加食盐、葱头少许敷之，冷则熏热再敷，敷至过夜即松，连敷两日全愈。其糯饭洗净喂鼠喂鱼，不可暴弃。
腰脚风痛不能履地四肢筋络不舒两手牵绊不能抬起
俱见前中风门。
尾脊骨上下左右疼痛大小便不通
服八味地黄汤（见备用诸方），甚效。再发再服。如不见效，加左归丸、右归丸（见同上），合服必愈。此症水火俱亏，初愈即应以八味地黄汤作丸常服，方可断根。
身中忽有一处作痛
浮面不痛，按之觉痛，或咳嗽牵扯作痛。此平时闪跌，内伤气血凝滞，或肩挑重物伤损，初时不觉，日久始发也。照腰部闪跌殴打伤腰第二方治之。
皮肤中痛
名症疰。用醋调燕窝泥敷之，甚效。
又方：杏仁炒黑研如泥敷之，即愈。
皮肤偶触衣物痛彻连心似乎无皮之状
此名脧痛，乃暴寒袭入肌肤故也。用胡椒四钱（研），好烧酒四两，煎滚，用布蘸酒，乘热搽之。
身麻皮厚如铁
苦参二钱，酒煎服。外用苦参研末，酒调敷之，久敷自愈，极效。
皮肤枯如鱼鳞
年骨髓，用真苏合油煎炒，空心热酒服一酒杯，半月即愈。
积受潮湿四肢不仁方
歌诀云：
十大功劳三两重，八棱麻根五钱轻。
淫羊藿与千年健，红花当归五加皮。
陈皮（去白）六两足，再加无灰酒十斤。
封坛七月随量饮，一月之后见奇功。
伤寒  ***************************
伤寒症
伤寒传变，症候繁多。大抵自霜降后，春分前，寒邪所感者为正伤寒。春夏别感者，谓之四时伤寒，而兼杂症。惟得病之初，宜先审辨，则调理不差。夫伤寒症候，大类伤暑，但伤寒恶寒而身寒，伤暑恶热而身热。脉紧恶寒，谓之伤寒。脉缓恶风，谓之伤风；脉盛壮热，谓之热病；脉虚身热，谓之伤暑；伤暑，脉浮大而散，或弦而迟，盖热伤气散而脉虚也。外症风头痛、身热、烦渴、口干、面垢、自汗、倦怠、少气，或背寒恶寒，甚则迷闷不省，手足抽动，或呕泻、腹痛、下血、发黄、出斑等症。行路得之为中热，静室得之为伤暑。又胸膈胀满、头痛、发热时有止歇者，劳身食积也；惟头痛、恶寒、发热、身足酸痛、昼夜不歇，伤寒也；依此看过，果系伤寒，若无良医，幸莫用药。盖此症死于病者少，而死于医者多。惟宜密室避风，勿食粥饭米粒，谨静自守，只以姜汁、热酒或姜茶等类与饮，待七日传遍经络，虽不服药亦自然全愈。古云：伤寒不药得中医，正此谓也。至于过经传、隔经传，两感传之症，病本至危，非良医不治，若用药一误，是速之死耳，可不慎欤！
伤寒外治诸方
点眼法：粉甘草六分，顶上梅花冰片四分，共研细末，凡伤寒病起一日至六日，用此药点眼内角，男左女右，点之出汗而愈。如过七日，不论男女，两眼并点，神效。
葱姜熨法：治伤寒胸膈不宽作痛，一切寒结、热结、食结、痰结、痞结、水结等症。并中气虚弱不堪攻击内消者，须以此法熨之，则滞行邪散，其效如神。边须葱白一大把，老生姜两大块，生萝卜四五个（无则以萝卜子一合代之），三味共捣烂炒热（酒炒更妙），用布作两包，轮换久久罨熨心胸胁下痛处，自然豁然开散汗出而愈。干则加酒炒，不宜太热，恐炮烙难受。若大便结，兼熨脐腹。又卷四饮食停滞门有外治一法，亦可用。
葱熨法：寒中三阴，口噤失音，四肢强直，挛急疼痛，两手无脉，似乎中风者，或厥逆唇青，男子肾囊（俗名卵泡）缩入，妇人乳头缩入，或男妇交合后气绝等症，但用葱白一斤，微捣，炒热分两包，轮换熨肚脐下，久久俟暖气透入自愈。并以葱白三寸、捣烂、酒煎灌之，阳气即回。此华佗救急方也。或用罐装热火，或装滚水，放炒热葱上熨之更妙。病重者，更以艾丸如豆大，烧气海穴（脐下一寸五分）、关元穴（脐下三寸）各七次，则脉渐现，手足渐温，可得生矣。
蛋熨法：伤寒症不能分阴阳，医生不识，不能下药，目定口呆，不省人事，及身热、大小便不通而无汗者。用鸡蛋十个煮熟留壳，切去一头，留七八分合在病人脐上，用银簪插入鸡蛋内，取出黑色，蛋冷即换，俟银簪不黑，病人大汗即愈。用神仙粥（见备用诸方）调养，可无后患。此秘方也。或照后阴症伤寒外治各方亦妙。
吴萸熨法：治法同上。用吴茱萸一升，捣碎，酒拌湿，布袋两个分包，甑蒸透，多熨两足心，兼熨肚脐下，候气透手足暖为度。或加麦面、食盐、葱白等分，同炒热熨亦可。冷则随换。
紫苏熨法：伤寒内伤积食、小腹硬胀，大小便不通，不能言语，神思欲脱，两目直视，手足强直，证候危笃难以下药者，用紫苏数两，煎滚热汤，将手巾在汤内泡热，扭干，乘热摊病人肚上及小肚上，令人以手在手巾上盘旋摩擦，冷则随换。如此数次，一切宿粪硬块积血自下，其效如神。如肛门闭结不通，以蜜糖和猪胆煎成条子，徐徐插入，此法屡效。但积粪下后，须用药调理。
又方：土熨法（见卷十一备用诸方）亦妙。
又方：野芋头切片，磨擦背上第三节骨，如觉痛痒者即非伤寒，若不知痛痒即是。仍用野芋片周身骨节用力擦匀，并用芋片炒热煎浓汁，服二三次即愈。忌食荤并饭。
又方：急取巴豆十粒，捣烂，入面一钱捻作饼，安脐内，以小艾火灸五次，气达即通。
伤寒发狂目不识人或见鬼神
大蚯蚓半斤，去泥，用童便煮汁饮，或生绞汁兑童便饮亦可。此葛仙方也。
又方：用新抱出鸡子的蛋壳煎汤服，即安，奇方也。
又方：灶心土煎水，日服三次，即愈。或用癞虾蟆贴心上方，最妙。
伤寒发狂兼发斑疹
不发斑疹者亦效。重者多用癞虾蟆贴之，惟肝不宜多用。
凡伤寒发狂，眼直舌强，或发斑疹，急用铜钱于脊背、两手弯、两乳旁、两腿弯刮出青紫色，随取癞虾蟆一只（目红、皮红、腹无八字纹者勿用），破开去肠肚各物，贴心坎上，取虾蟆肝煎水服之。并用煮熟整鸡蛋，去壳，于刮伤处乘热滚擦，随滚随换，其病顿减，有起死回生之功。滚过鸡蛋埋入土内，不可使鸡犬误食。此苗人秘方也。无癞虾蟆，用鸡亦可，不必食肝，终不如虾蟆之妙。
又方：先用纹银放脐上，再取燕子窝泥捣融，和鸡蛋煎成一饼敷上，冷则随换，数次即愈。
伤寒舌出
巴豆一粒，研细去油，以纸卷纳鼻中，舌即收上。
又方：顶上梅花冰片，以牙色为上，半分，为末，搽之即收。
伤寒隔食
方见噎隔门。
伤寒口渴不止
百合一斤，水泡一夜，煮汤洗身，并以百合食之。
伤寒毒攻手足肿痛欲断
水牛肉贴之，肿消痛止。或用清凉膏敷最妙（见汤火伤门），菜子油敷，或用六安州茶叶研末（别项茶叶亦可，惟功效稍缓耳），调菜子油敷。或用马齿苋（又名瓜子菜）捣融敷。或入盐少许，捣融敷。均效。
伤寒五六日周身发黄
生姜，火煨去皮，布包扭汁蘸香油，点两目大小眼角，效。或照卷十五黄疸各方治之，最妙。
伤寒后行住坐卧不定如有鬼神
名百合病。如已发汗者，用整百合七个，用泉水泡一夜，次日另用泉水煮汁一升，再用知母二两，用泉水煮汁一升，同百合汁再煮，取汁一升半，分服。已经吐后者，用百合七个，照前泡煮，入鸡蛋黄（去白）一个，分服。已经下后者，用百合七个，照前泡煮，再用赭石一两，滑石二两，水二升煮汁一升，同百合汁再煮，取汁一升半，分服。未经汗吐下者，用百合七个，照前泡煮，加入生地黄汁一升，同煮取汁一升半，分服。此仲景方也。
阴症伤寒
以下各方，非因阴症而起者，无论男女亦治。男妇交合后，或外受风寒，或内食生冷等物，以致肚腹疼痛，男子肾囊（俗名卵泡）内缩，妇女乳头内缩，或手足弯曲紫黑，甚则牙紧气绝，谓之阴症伤寒，又名夹色伤寒。急用砖烧红，隔布数层，在肚腹上熨之。或照前葱熨法治之。轻则用前蛋熨法治之。
又方：男妇交合后，阳物缩入，绞痛欲死者，急取本妇阴毛烧灰水调服，并取洗阴户水饮之。此急救良方，不可嫌秽自误，以速为妙，迟则不能救矣。
又方：纹银一块，捶扁烧红，如病人未绝气，至烧滚热放在脐上，再用鸡一只连毛破开，不去肠，包于银上，用布缚住，以手按紧，即愈。若人已死，揭鸡看视，如鸡青银黑，另换鸡、银再包，即愈。如无银，只用鸡亦可。
又方：胡椒四十九粒，连须葱头四十九个，共捣成泥，加锅底烟（又名百草霜，取烧草者佳）一撮，再捣匀，分二处布摊，一贴脐上，一贴龟头，用线捆住，少顷即愈。
又方：胡椒四十九粒，飞矾一钱，黄丹一钱，共研细末，以好酒和为丸，男置左手心，女置右手心，正对阴眼合之，紧紧按定，少顷腹内燥热，不可摇动，即愈。女人尤效。
又方：以布贴脐上，取滚水一壶熨之。
又方：急使小儿溺小便于病人床前，令人用足（男左女右），将尿浸湿泥，推擦成团、为饼敷脐上，再用滚水一罐在泥饼上熨之，甚效。
又方：用武营鸟枪火药二钱，研碎，滚水冲服（热酒冲服更妙），如得吐泻，即可回生。此症寒中三阴，命在顷刻，非此猛烈之药驱寒回阳，不能急救。此方屡试甚验，不可迟疑误事。此药必以武营为佳，爆竹店火药功缓无力。
又方：纯阳救苦汤　生姜一块（约二三两者，切片），大黑豆三合（炒熟），用水三碗，同黑豆煮数滚，沥去姜、豆不用，取汁服之，汗出即愈。神效。
又方：白术三两，肉桂三钱，丁香、吴萸各一钱、水煎服，一剂而阴消阳回，不必再剂。此方名荡寒汤，妙在独用白术之多，则腰脐之气大利，又得肉桂以温热其命门之火，丁香、吴萸而止呕逆而反厥逆，则阴寒之邪自然潜消，故一剂而即愈也。
又方：人参五钱，白术三两，附子一两，干姜五钱，肉桂六钱，水煎，急灌之。此症最重最急，若不用此等猛烈大热重剂，斩关直入，何以逐阴寒而追亡魂，祛毒气而夺阳魂。故人参少用，而桂、附不可不多。况贫寒之家，无力买参，故方中又特多用白术，以驱驾桂附，以成其祛除扫荡之功，而奏返魄还魂之效。无人参，以高丽参代之，或用顶上党参一两亦可。
又方：蛸蛱虫（即鼻涕虫）七只，擂烂，滚水冲融去渣，温服，有起死回生之功。
夏月身冷畏寒
症候治法均见中暑门。
感冒风寒  ***************************
此偶为风寒所感，其症较轻，与前伤寒症不同，或照前伤寒外治各方治之亦可。
风寒头痛烧热
用荞麦散（见头部第一方）敷之最效。或用黄糖（红砂糖亦可）加老姜、葱头煎汤；或加豆豉并酒煎服；或用豆豉、葱、姜煮面亦可。均宜盖被睡卧取汗为妙。或照以后各方治之。
中寒面色青黑或不能言语
食盐一撮放刀口烧枯，用好汾酒或烧酒一钟，煎滚服之，立效如神。
又方：核桃连壳打碎，连须葱头各七个，细花叶三钱，共入大碗中，用滚开水冲入向头面熏之，通口饮尽，盖被睡卧汗出，即愈。加生姜煎服亦可。
又方：黑豆一合炒焦，以酒冲入热饮微醺，盖被卧之，汗出即愈。
风寒作痛
橘子叶、老姜、葱头不拘多少，和酒炒热，用布包裹，于患处频频熨之，其病若失。
身受风寒，心腹疼痛，饮食少进，大便闭塞，小便短涩，上下关格不通，浑身绷紧，甚至手足僵硬，不省人事，凉热难分，用土熨法（见内外备用诸方）治之最妙。又身发寒热，四肢坚硬如石，敲之作钟磬声，方见卷十六奇病门。
闭住风邪体虚不能发表
有人外感风寒，误服补药，致将风邪闭住，体极虚弱，难以发表，后用大药店中包细辛中泥土一斤多，煎水乘热先熏，周身用布围住，取气熏身，后洗，发汗而愈。洗时避风为要。
暴风身如冰冷
用蜡溶化摊新纸上（布亦可），随患大小贴之，并裹贴两手足心，冷则随换，甚效。或用土熨法（见内外备用诸方）亦可。
发寒发热或麻木或不麻木
此症恐是疔疮，其形大小不一，随处皆生，急于遍身寻认，凡须、发、眼、耳、鼻、肩下两腋、手足甲缝、脐眼、前后阴处，尤宜一一细看。如有形迹，虽小如粟米亦是，急查卷十一疔疮各方治之。

验方新编·卷十五  ——————————————————————————————————————————————————————————————————————————————————————————

中暑  ***************************
（与痧症、霍乱各门参看。）
中暑论
中暑者，静而得之。如避暑深堂大厦，为阴寒所遏，暑不得越故也。外症见身热头痛，烦躁不安，或咳嗽发热，汗出不止。然必热有进退，胁下有汗，方为伤暑。若久热不止，胁下无汗，便是夏月伤寒，症虽少见，不可不详辨而妄投汤药也。又，腹痛、呕、泻为冒暑，宜凉解清利。四肢困倦，不思饮食，为热伤元气，宜补。忽然昏仆，不省人事为暑风，宜清凉而加风经药，不可概从中暑治也。
中暑诸方
蒜头二颗，研烂，取路上热土，日晒热处净土，若污泥不可用，搅新汲井水调匀服一钱，甚效。
又，黑芝麻，炒，井水擂汁灌下，即愈。
又，扁豆叶、捣汁饮，亦效。
又方：六一散、盖元散（见内外备用诸方）均效。
夏日道路受热忽然昏倒
名中热，又名中暍。切不可误用冷水喷灌，一受寒冷则不可救。急用稻草结为长带，曲盘肚脐，外用热土搓碎围之，使人撒尿其中，令温气入腹，久之自愈。
又方：草纸卷成筒，点火向口鼻间熏之即活。其效如神。
又方：用布蘸滚水，更换熨之，熨脐与脐下三寸为要，醒后仍忌饮冷水，饮之复死。
又方：皂角烧存性，生甘草，各一钱，共为末，温水调灌。
又方：白矾末，阴阳水调服一钱，即醒，神效。
伤暑出丹
凡暑月身热昏沉，未明症候，恐是出丹。用生白扁豆数粒食之。如不知腥味，则以生白扁豆、水泡湿，研汁一小杯，调水一盏服之。即愈。
夏月身冷畏寒
有人夏月身冷畏寒，身盖重被，尚发抖战。一医欲作伤寒治之、一医以为不可、云是中暑，用清暑益气汤（见内外备用诸方）调理而愈。
痧症  ***************************
（与霍乱症参看。）
各项痧症
痧症有阴痧、阳痧、乌痧、斑痧、绞肠痧等症；初起多半腹痛，亦有并不痛，只觉昏沉胀闷者，切忌服姜，急用南蛇藤（草药名）煎水，兑酒服之，立可起死回生，最为神效。若或吐、或泻者名霍乱症，用之亦效。仍照后霍乱门各方治之。
痧症诸方
刮痧法：择一光滑细口瓷碗，另用热水一钟，入香油一二匙，将碗口蘸油水，令其暖而且滑，两手复执其碗，于病人背心上轻轻向下顺刮（切忌倒刮），以渐加重，碗干则再蘸再刮，良久觉胸中胀滞下行，始能出声。顷之，腹中大响，大泻如注，其痛遂减，睡后通身搔痒，或发出疙瘩遍身而愈。今有于颈臂刮痧者，亦能治病，然五脏之系咸附于背，向下刮之，邪气随降，故毒深病重者，非刮背不可也。此为痧症起死回生简便良方，最灵最稳。
又方：刺少商穴、委中穴二处，其法见霍乱门。
又方：以食盐一握，揉擦两手腕、两胁、两足心、并心窝、背心八处，擦出许多紫红点，渐觉松快而愈。一切痧胀及中暑、霍乱等症，虽垂死亦活，此第一简便良方也。
又方：嫩车前草七根，揉软塞鼻孔内，男左女右。
又方：用红纸捻看身上，如有红斑红点名斑痧，即用灯火在斑点上烧之，务将斑点烧尽，以免复发。或用食盐二斤，炒热，用青布裹作二包，在胸腹及背上熨之，冷则随换，此法最妙。再用荞麦五钱，煎服。惟藿香正气丸断不可服（别项痧症可服），以内有陈皮、紫苏、甘草、半夏等药，为斑痧所忌也。
又方：生白矾为末，每服一钱，不拘男妇，用阴阳水调下。各项痧症、及受暑昏晕不省人事者服之，立可回生。此物能升清降浊，故奏效如神。存心济人者，宜佩带身傍，或路道、或深夜，可当仙丹。
又方：急取生芋头（又名芋艿），食之。如非痧则生涩难食。若是痧则食之味美，连食一个即愈。屡试神效。寻常腹痛，食之亦效。
又方：藿香正气散（见内外备用诸方）服之，稳而且效，惟斑痧症万不可服。
霍乱  ***************************
霍乱症
上吐下泻者是。无论冬夏皆有。又有吐而不泻、泻而不吐者亦是。又有吐泻不出者，名干霍乱。治不得法，皆不可救。凡遇此症，断不可与饭食，即米汤亦不可服，并忌食姜，一入口即不救，俟愈后平定久久，方可进食些少，亦不宜多。
霍乱诸方
食盐一撮，放刀口上烧红，以阴阳水（半滚水、半冷水名阴阳水）冲服，服后，腹痛渐止，再服藿香正气散（见内外备用诸方），全愈。
又方：陈皮、藿香各五钱，黄土澄水二钟煎服，虽死立生。
又方：炒盐，填脐内，用艾放盐上烧之，以烧至止痛、病醒为度。已死而心头微温者，亦可活也。
又方：细细看病人背上，如有黑点，用针一一挑破出血，即愈。若迟一日则不能救矣。
又方：用锋利瓷碎片，刺少商穴、委中穴二处，使出血即愈，百发百中。少商穴在两大指甲之两旁，与出指甲之处相齐，只离指甲两傍边各一韭叶宽是也。先从手臂膊上揉至指间，使血气下行方刺。委中穴在腿弯，先用手蘸温水拍打，打出紫红纹是也，从紫红纹上刺之。
又方：白矾末，阴阳水调服一二钱，神效。此华佗方也。
又方：枫树皮煎浓汤，当茶饮。其效如神。
又方：樟木、旧杉木、旧铁丁、扫帚梗、车绳（如无，用乱麻亦可）、灶心土、苏叶各等分，加盐一撮，炒焦，冲水一大碗，煎浓，当茶饮，吐泻立止，有起死回生之功，方名七星茶。或用樟木一味，煎浓汁饮之，亦止吐泻而愈，更为简便神效。
又方：藿香、苏梗各三钱，煎服，吐泻立止，屡试如神。
又方：呕吐难以进药者，加真川椒末兑入药内，一滴一口，缓缓服之，自能平愈。或饮乌梅水少许，然后服药，皆极神效。
霍乱腹痛两腿转筋
藿香、苍术、柴胡、羌活各二钱，泽泻、木通各一钱，神曲、陈茶叶各三钱，老葱（连根）两条，水煎服。此四川吕祖庙内碑刻神方。轻者服一二剂，至重四剂全愈。活人无算，屡试如神。
又方：男子以手挽其阳物向上，女子以手牵其乳向两旁，即愈，甚效。
又方：芥菜子研细末填脐内，立效如神。
又方：热醋煮青布抹之。或用布蘸极滚水抹之，冷则随换。
又方：大蒜头捣烂敷两足心，立愈。
又方：皂角末吹一豆大入鼻，取嚏即安。
又方：令病人面墙直立，一人以手蘸温热水在腿弯上拍打数十下，有青筋现出，即将针刺出黑血。即止。
又方：以墨书木瓜二字于痛处，仍令病人口呼木瓜、随声而愈、屡试甚效。或用木瓜煎服亦可。
又方：勉强站起直立，少顷即愈，屡验。
霍乱转筋入腹
吴茱萸二分，炒，酒二盏，煎一盏分二服，得下即安。
霍乱烦渴
真乌梅煎水，和蜜饮之。
三香宝暑散：专治七十二种痧症，霍乱转筋尤为神妙。凉茶吞服，忌米饮，每服一钱，重者二钱，立愈。小儿减半。同治癸亥年，上海救活无数，皆此方也，幸勿轻视。方用细辛三钱，荆芥四钱，郁金一钱，檀香三钱，沉香三钱，上药生晒研末，滚水调，丸如绿豆大，或研末用亦可，勿令泄气，只可少服。
疟疾  ***************************
疟疾须知
凡疟疾口渴，切不可饮冷水、冷茶并一切生冷之物，犯之其疾更甚，惟以姜汤乘热饮之，此良法也。
凡疟疾热未全退，不可饮食，必俟其热退尽方可食之，不然，必成痞积。
凡服截疟之药，必俟发疟过后，方可食物。若食早，疟必再发，下次截疟无灵矣。
凡小疟疾，多有秽气，必熏烧檀香、苍术等药以避其邪，更常熏其衣物，秽气去而邪易除矣。
疟疾三方
倪涵初曰：疟之为害，南人患之，北人尤甚。弱者患之，强者尤甚。虽不致遽伤其命，然不治则发无已。不得其道，则恶邪内伏，正气日虚，久而久之，遂不可药。予所定三方，甚为平易无奇，绝不入常山、草果等劫剂，且不必分阴疟、阳疟、一日、二日、三日及非时疟，人无老幼，病无久近，此三方不用加减，惟按其次第服之，无不应手而愈。
第一方：广陈皮、陈半夏（姜汁煮透）、白茯苓、威灵仙各一钱，苍术（米泔水浸一日，切炒）、真紫朴（姜汁拌抄）、柴胡、黄芩各八分，青皮、槟榔各六分，灸草三分，生姜三片，井水、河水各一钟，煎九分，饥时服，渣再煎服。如头痛加白芷一钱。此方平胃消痰，理气除湿，有疏导开先之功，受病轻者二服而愈，勿再药。若三服后病热虽减而不全愈，用第二方，少则三服，多则五服。
第二方：生首乌三钱，陈皮、柴胡、白茯苓、黄芩各八分，白术炒、当归、威灵仙各一钱，知母、鳖甲（醋灸酥，研粉）各二钱，灸草三分，生姜三片，井水、河水各一钟，煎八分，加无灰酒五分再煎一滚，空心服，渣再煎服。此方妙在补泻互用，虚实得宜，不用人参、黄芪，屏去常山、草果，平平无奇，实有神效。即极弱之人，缠极重之病，十服后立奏奇功，万无一失。所云加减一二即不灵验者，正此方也。
第三方：人参一钱，白术（炒）一钱，炙芪、当归各一钱二分，陈皮、柴胡各八分，炙草三分，升麻四分，或加首乌二钱，知母（炒）一钱，或加青蒿子八分，麦芽一钱，生姜一片，大枣一枚，水二钟，煎八分，半饥时服。用三、五服，元气充实，永不发矣。方虽有三，第二方实为主治良方，既不刻削，亦不峻补，是以功独归之。其第三方，专为有力者而设，贫家安得有参，宜多服第二方可也。
又方：青蒿四两，真川贝母七钱，青皮、槟榔、厚朴、神曲、半夏各二两，甘草二钱，共为末，姜汁为丸绿豆大，以朱砂为衣于未发前三个时辰，每服三钱，姜汤送下，勿经妇人手。此方屡试屡验，神效非常，不可轻忽。
又方：真川贝六两（去心），生半夏四两，各为细末，端阳午时合和，铜锅微火炒至嫩黄色，冷定，收贮瓷瓶，勿令泄气。每用生姜汁调药二分，蒸热，于病发先一时服之。轻者一服，重则三服必愈。愈后忌食发物及鸡、鹅、南瓜、芋艿等物三月。此方有人施药多年，屡著神效。
又方：牛皮胶二两，熬化，加生姜三两，捣烂如泥，搅匀，熬成膏听用。于病发先一时，用皂角水洗净背脊、拭干，再以生姜一大块揉擦极热，用宽长细布一大块，将膏摊上贴之，从衣领处贴起，过一二日，病即全愈。愈后五日方将膏药揭去。有人患此三年，一贴即愈，简便而极效也。
又方：用草从左手中指顶尖处，量至中指根处为止，将草摘断，即用此草从根量至掌，再从掌量至腕为度，以墨点记。用独头大蒜研烂，敷于墨点处，用核桃壳盖上，以布扎上一个时辰，即去之，神效。
又方：信石五分、巴豆七烂、雄黄七分、共为末，于端午日午时丸如麻子大，三阴疟贴额中，余男左女右贴之。
又方：巴豆二十一粒，南星一个，白面少许，水调捻饼，用膏药贴额上。
又方：酒地金钱草（又名遍地金钱，又名破铜钱，又名满天星），清早塞两鼻孔中各一丸，虽三日一发之疟，可以立愈。
又方：桃头七个（向天者），独头蒜七个，胡椒四十九粒，五家粽尖，五月五日午时共捣为丸，扎肚脐内，一周时即愈。
又方：常山、草果、丁香少许，用上好酒半茶杯，煎数滚，盛钟内，热熏鼻孔，即愈。
又方：当归、川芎、防风、甘草、陈皮、苍术、杜仲、槟榔、草果、半夏、常山、荆芥、知母各一钱，真乌梅五钱，烧熟打碎，将药共放锅内炒热，于疟未发时，用稀布包裹，捆紧脐上。脐内先以药末三分填满，其发必轻，再炒再捆，无有不效，间日疟者更效。轻者一服，重者两服必愈。年老人不肯服药者，用此最效。
又方：龙眼树叶，男用十一片、女用十二片，加白芝麻三钱，煎浓汁，于疟发先半时服，服后盖被卧片时，汗出即愈。诸药不效者，用此最妙。
三阴疟
午时以后发者是。青皮、陈皮、当归、知母各三钱、真乌梅五个、水二碗、煎八分，露一宿，临发日炖热服，其效如神。
隔日疟
旱莲草，研碎如黄豆大，以紫苏叶裹之，男左女右，塞鼻孔内，半日即出涕泪，轻者立愈，重者渐次而愈。或照以上各方治之。旱莲草，查卷十六药物备要便知。
三日疟
首乌五钱，苍术三钱，白术二钱，甘草一钱，知母五分，水四碗，煎碗半，鸡鸣时服立止。如不愈，即照以上各方治之。
久疟不愈
前外治各方，可治久疟。
鳖甲醋灸，研末，酒服二钱，隔夜一服，清早一服，临时一服，无不断者。入雄黄少许更佳。此葛仙《肘后方》也。
又方：牛膝一大把，水四碗，煎二碗，未来时一服，来过时一服，即愈。
又方：或一日二发，或一日二三发，或二三日一发。用五灵脂、头上油腻各一钱，陈石灰二钱，研末，饭为丸如蚕豆大。每服一丸，五更无根水下即止。神效方也。
又方：大肉枣二个（去皮核）斑蝥二个，焙研，同入枣肉研匀，加熟猪油少许，捏成饼子指头大，贴在两眉中间印堂上，一周时即愈。
又方：常山酒煮晒干，知母、贝母、草果各钱半，水煎，五更热服。此方有人用之三十余年，奇效不能尽述，切勿妄为加减。
平疟养脾丸：不论远年近日，百发百中，诚治疟之王道也。久疟体虚者，非此莫愈。人参（无则用高丽参）、焦术、漂苍术、茯苓（人乳蒸）、陈皮（酒炒）、青皮（醋炒）、制半夏、紫川朴（姜制）、北柴胡、炙箭芪、猪苓（炒）、泽泻（炒）、桂枝（焙）、常山（焙）、鳖甲（醋灸）、白当归、炙甘草、草果仁（姜制）、川芎（酒炒）各等分，共为细末，酒煮，面糊为丸如米粒大，每服一二钱，米汤下。有痞者加三棱、莪术。
二三日疟年久不愈
当归、半夏各五钱，常山、槟榔各二钱半，红枣半斤（去核），好酒一斤，井水一斤，共入砂罐，忌铁器，煮烂，露一宿，次日清晨炖微温，连枣作数次食完即愈。屡验如神。忌鸡与鸡蛋，发物三月。
又方：青蒿二两，长流水煎服，伏暑在肝发疟一二年不愈者，一服即止。
久疟虚极
人参五钱，生姜五钱，水二碗，煎一碗，露一宿，次日五更温服，当日即止。无力用参者，以白术一两，生姜一两，如前煎服，二服即止。或用平疟养脾丸（见前）亦效。
隔年疟
干姜五钱，白术三钱，煎服，愈。
又方：雄黄三钱，为末，生龟板一个，去两旁，放火上，将雄黄末徐徐铺在龟板上，煅黑，碗盖存性，取起研末，酒服，厚被盖卧汗出即愈。
三十年疟
常山、黄连各五钱，酒一斤，泡一夜，瓦罐熬至七分，发日早饮一半，发时再饮一半，或呕或泻即愈。
久疟成痞
胸胁高起者是。又名疟母。毛脚芹菜、大蒜、银朱，同捣烂涂患处，以油纸盖上，扎住半日，皮上疼痛，口中有蒜气出，其块自消。
又方：大蒜一个，晒干，研末，朴硝三钱，研末，独头蒜，共捣融成膏，贴上自消。
又方：独头蒜一个，黄丹一钱，番木鳖焙为末，五分，共研成饼放患处，扎好，口中有蒜气出即去之，内自消矣。
小儿久疟不愈
鳖鱼煮食，多则二次，无不立愈。
又方：大鳖甲（小者不用）用醋炙枯研末，每服一钱或钱半，隔夜一服，清早一服，将发时一服，无不愈也。
又方：赭石三钱（烧红醋淬），朱砂五分，砒霜一豆大，各药用纸包七层，水浸湿，火中煨干研末，加麝香五厘，香油调搽鼻尖、眉心及手足心，神效。
黄疸  ***************************
五种黄疸
此症有阴黄、阳黄之分，如用黄蜡方不效，即系阳黄，用满天星方治之，无不愈也。
黄疸、谷疸、酒疸、女疸、劳疸，此五种也，身黄如金，或兼肿胀呕吐，或眼目亦黄，急用薄草纸以笔管卷如爆竹样，将一头以纸封紧，用黄蜡（用铜器融化），将纸筒四围浇匀，不可使蜡入筒内，令病人仰卧、将蜡筒罩肚脐上以封过一头向下，再用灰面作圈护住筒根，勿令倒下，勿令泄气，筒头上点火，烧至筒根面圈处取出，另换一筒，再烧，看脐中有黄水如鸡蛋黄者取出，轻者烧七八筒，重得数十筒，日烧二次，总以取尽黄水为度。有人黄疸，身如金色，遍身肿胀，饮食入口即吐，百药不效，照此治之，三日全愈。真仙方也，珍之宝之。
又方：苍耳子、薄荷、木通、绵茵陈各三钱，用陈酒入各药煎汁一碗，另用炒砂仁末三钱，冲服。小便赤如血者，加黄连一钱同煎，神效。此林屋山人方也。
又方：苦丁香为细末，鼻内一时，鼻出黄水，水尽即止，三日后再一次，全愈。
又方：满天星（叶小而光，多生花盆及阶砌下）连根洗净，约半茶钟，捣融，煮猪肉数两，食汤与肉，一二次黄退而愈。屡试如神。
又方：先用麝香一分，放脐眼内，再取黄皮癞虾蟆破开，连肠杂复肚脐上，用布捆住数日愈。孕妇不用麝香。
又方：生茅草根，煮猪肉食，数次即愈。
又方：水芹取汁服，或煮食，或生食，多食极效。
发黄欲死不省人事
此阳黄也。用白毛乌骨鸡一只（即绒花鸡，又名白凤凰，一名丝毛鸡），干挦去毛，破开去肠杂，铺心头上，少顷即活，再照前蜡筒方治之，再照前满天星治之，无不愈也。
黄疸吐血
此亦阳黄。病后身面俱黄，吐血成盆，诸药不效。用田螺十个，水漂去泥，捣烂，露一宿，五更取清汁服，二三次血止黄退即愈。黄如不退，仍照前满天星方治之。最妙。
胸满腹胀黄肿
方见胸部。满天星（又名移星草，又名金钱草），医黄疸病圣药也。医法照前。
瘟疫  ***************************
瘟疫症
此症多发于春分之后，夏至之前，故曰瘟疫。如有鬼疠之气，又曰疠疫。以众人所患相同，又曰天行时疫。其症与伤寒相似，传经表里，亦无不同。惟时令已暖，毒气郁蒸，与伤寒微异，发散宜用辛平等剂。
又有四时瘟疫，治法大略相同。
瘟疫诸方
姜糖饮：黄沙糖一杯，生姜自然汁一杯，用白滚水一大杯调匀，乘热急服，盖被出汗即愈。四时瘟疫皆治。
又方：白粳米三合，连须葱头十根，煮成稠粥，加好醋一酒钟，再煮一二滚、食一碗，热服取汗，自愈。已出汗者不用。
又方：松毛切碎，捣，每用二钱，酒冲服，日三服，极妥极效。
又方：凡闻病人汗气入鼻透脑，即散布经络，初觉头痛，即用芥菜子研末，温水稠调，填肚脐中，隔布一二层，上以壶盛热水熨之，至汗出而愈。
又方：并治大头瘟。苍术、良姜、枯矾各等分，为末。每用一钱，以葱白一大个捣匀涂手心，男左女右，将手掩肚脐，手须窝起，勿使药着脐，又以一手兜住外肾前阴，女子亦如之，煎绿豆汤一碗饮之，点线香半炷久可得汗，如无汗，再饮绿豆汤催之，汗出即愈。
又，刺少商穴即愈，法见霍乱门。
除疫救苦丹：专治一切瘟疫、时症，并伤寒、感冒，无论已传经，未传经，大人一丸，小儿半丸，凉水调服，出汗即愈。重者连进二服，服药后未汗，切忌食热汤、热物，汗后不忌。此丹寒热并用，功极神奇，百试百效，有力者宜修合以济人。
麻黄、干姜、明天麻、绿豆（研成粉）、松萝茶各一两二钱，生甘草、明亮朱砂、明雄黄各八钱，生大黄二两，共为细末，蜜丸弹子大。
酒熨法：治瘟疫、伤寒、时症、或饭后气恼，心口胀闷填塞不舒。上好烧酒炖热，将布二块，蘸酒自胸向下搽抹，布冷再换热布，轮替搽抹，如此数次，其气自通而愈。
雷击散：专治瘟疫，并治忽然腹痛，手足厥逆，面色青黑，并上吐下泻、霍乱、朱砂症，以及一切痧症。此方于乾隆元年间，贵州省疫疠甚行，忽于丹平山石壁上雷火击书此方，活人无数。道光元年，江南各省软脚瘟盛行，亦照此方治之，神效无比。牙皂、北细辛各三钱半，朱砂、明雄各二钱半，藿香三钱，枯矾、白芷各一钱，桔梗、防风、木香、贯众、陈皮、苏薄荷、法夏、甘草各二钱，共研极细末，贮瓶中忽泄气，随带身边。凡遇急症，取二三分吹入鼻中，再用一二钱姜汤冲服，服后，安卧片时，汗出而愈。
菩提救苦丸：专治春、夏感冒风寒，时行瘟疫、暑湿，头痛口渴，身热目胀，盘骨疼痛，恶心怯寒，脉息洪数等症，屡试神验。紫苏、葛根、羌活各四两，苍术、赤芍、香附、花粉、元参各三两，陈皮、生地、白芷、防风、川芎、黄芩、厚朴各二两，甘草、细辛各一两，共研为末，新荷梗、荷叶煎水为丸，每丸重二钱半。内伤饮食，外感风寒者，炒神曲煎汤化下，余俱用生姜汤、或用开水下，惟受暑勿用姜。大人一丸，小儿半丸。日久药味发变更妙。
辟瘟散：此方专治伤寒、伤风、憎寒壮热、头痛身痛、项痛脊强、腰痛目胀，鼻塞声重，风痰咳嗽，上呕下泻，口渴便赤，内伤饮食及感冒四时不正之气，发痧，瘟疫，瘴疠，鬼疟，瘟疟，赤眼，口疮，湿毒，流注，脚肿，腮肿，风火喉痹，毒痢，风热斑疹。并治朱砂症（又名心经疔）。其症初起，脉散，牙紧，手足麻木发软，闭目不语，喉肿，心痛心慌等症，急视前后心有红点，用针刺破出血，如内有红丝即挑出，可免无事。惟此症传染甚急，顷刻不救，药宜早备。制苍术五钱，桔梗、神曲各三钱，贯众、滑石、熟大黄、明雄、厚朴（姜汁炒）、生甘草、法半夏、川芎、藿香各二钱，羌活、白芷、柴胡（炒）、防风、荆芥、细辛、前胡、枳壳（炒）、薄荷、陈皮（去白）、皂角（去筋子）、朱砂、石菖蒲、公丁香、广木香、草果（煨，用子）、香薷各一钱，共研极细末，瓷瓶收贮，勿令泄气。每遇患者，先用二三分吹入鼻内，再用三钱滚姜汤冲服。体虚者加台党四钱，煎汤冲服，小儿每服一钱。凡病重者三服即愈。此方屡经试验，活人甚多，不可以药味多而轻忽视也。药味每料须钱百余文，可治十余人，费钱无多，功德甚大。
瘟疫心腹疼痛
与后关毛瘟参看。白乌骨鸡，杀之，破开去肠杂扑心上即愈。或用血涂心上亦可。并用鸡肉煮汤食，极效。或用癞虾蟆破开扑心上亦可。愈后须戒杀放生，免再传染。
羊毛瘟
与卷十一痈毒门羊毛疔方参看。凡男妇大小，陡然腹痛，不过一二时即死。医药不及用，针炙不及施，惟有速往十字街心、或十字路心，于众人日逐往来之处，挖泥土数升，以冷水和丸如鸡蛋大，即在病人脐旁及心窝内外磨擦良久，俟泥丸稍热，破开看之，如丸中有羊毛，是其症无疑矣。另换泥丸再擦，以不见羊毛为度，虽已气绝，身未冷者皆可治。若擦之并无羊毛，即非此症，当另求医药施治。
又方：用荞面照上法治之，更妙。
大头瘟
此症头面肿大，咽喉闭塞。急用延胡索钱半，皂角、川芎各一钱，藜芦五分，踯躅花二分半，共为末，用纸捻蘸药推入鼻中取嚏，日三五次，甚效。嚏出脓血者更妙。无嚏者难治。左右看病之人，用此取嚏，亦不传染。
又方：蚯蚓（又名曲蟮）十余头，以白糖拌入碗，碟盖好，半日即化为水（至迟一日必化）用鸭毛蘸水敷之即消，百发百中之仙方也。如无白糖之处，用蚯蚓粪、井水调敷亦可。须戒杀生。
又方：燕子窝，连泥带粪捶融，醋调敷，立愈。
又方：靛花三钱（福建者为佳），鸡蛋清一个，烧酒一杯，调服，神效。
又方：黑豆二合（炒焦），炙甘草一钱，水二钟，煎八分，热服，神效。
又方：吴萸研末醋调敷足心，一周时取下，即消。如未愈，再敷一周时，必效。
辟瘟诸方
立春后庚子日，煮蔓荆汁（即诸葛菜）不拘多少，举家大小人温服，可免时疫。
又方：六月六日采马齿苋晒干收藏，于元旦日煮熟，盐醋腌食，一年可免时疫。
又方：马骨一块，装红布小袋内佩带身旁，男左女右。
又方：每年腊月二十四日五更，取井花水平旦第一汲者，盛净器中，计家中人口多少浸乳香，至元旦五更煎水，从幼者起至老人，每人以乳香一小块，饮水三口咽下，则不染时症矣。
又方：五更时投黑豆一大握于井中，勿使人见，凡饮水家俱无传染。若食河水之处，各家于每日清晨投黑豆一撮于水缸内，全家无恙。
又方：雷丸、大黄各四两，飞金箔三十张，朱砂三钱，水飞，生明矾一两，共研末，以水为丸。乾隆丙子，瘟鬼被雷击，匿于江苏长洲主簿署中，所授此方，服之可免瘟疫，活人无算，屡试如神。
又方：贯众一个，白矾一块，放水缸内亦效。
又方：向东桃枝煎汤，日浴二次，自然不染。
又方：苍术、雄黄、丹参、桔梗、白术、川芎、白芷、藜芦、菖蒲、皂角、川乌、甘草、薄荷各五钱，细辛、芜荑各三钱，以上俱用生料，晒干，研末烧熏，可避瘟疫，屡试神验。
又方：红枣二斤，茵陈八两（切碎），大黄八两（切片），共烧烟熏，可免瘟气。
又方：苍术末，红枣，共捣为丸如弹子大，时时烧之，可免时疫不染。
又方：凡入病家，用香油调雄黄、苍术末涂鼻，既出，用纸条刺鼻孔取嚏，再饮雄黄酒一杯，决无传染。
又方：雄黄研细末，水调，多敷鼻孔中，与病人同床，亦不传染，神方也。
蛊毒  ***************************
中蛊论脉
中蛊之脉，多系阳分盛。盖蛊家毒药，皆于端午日制之，乘其阳气极盛之时以制药，故中其毒者脉皆强旺，所以利用清凉之药（一切蛊毒，皆忌补药）又蛊药皆属蛇末，故治之皆以杀蛇发表为主，知脉者先切其脉，用药随脉加减：肝脉强者多加柴胡、槐花、白芍、青蒿；心脉强者多加连翘、麦冬；脾脉强者多加茨菇菜；肾脉强者多加生地、玄参；肺脉强者多加条参。而紫苏、薄荷，则凡中蛇、中癫、中肿、中疳治方断不可少者。至蛊毒将愈，肺、心脉平和则紫苏少放，肝脉平和则薄荷少放，不知脉者，即照后篇成方治服，亦可取效。
生蛇蛊
人初中其毒，或肚痛极、或作吐作泻。自后凡遇肚痛时，行动则皮内或肚内有物坚实，夜卧以手按之，则肚皮内有物肿起，长二三寸，微觉跳动，心烦涎溢，得吃肉则止。或移入左胁、右胁、则饭食减少。或跳上心，则心胀欲作吐。又此物在身，时有时无，至四、五年则成形，会咬。又有变成肉鳖、肉龟以作咬者。至蛇老时在皮内、肚内行咬，有日咬二三十次者，命在顷刻。此时内蛇翻动作咬，则通身发热，额焦、头痛，如有发刺蚁咬，夜则更甚。此乃蛊家之外蛇从风而至也。内蛇咬脏腑，外蛇入毛孔，其蛇无形亦无数。
用雄黄五钱，研末，生菖蒲四两，蒜子四两捣烂，三味缺一不可，用放浴盆内，倒热水于内，令病者自头至脚处处洗到。隔日一洗，以御外蛇。再用马兜铃四两，同水久煨多服。服药后，忌食茶水饮食半日，若蛇不吐出泻下，仍将苏荷汤四方（见后）加减治，服过半月，复用马兜铃半斤煎浓汤服，如此三五次，其蛇自化不见。愈后仍戒鸡鸭二年，鱼虾螺蚌等戒三年，终身戒食蛇蛤。
有李姓妻者中此毒，内蛇长五六寸，日咬数十次，照方服药，不戒盐荤，两月而愈。
又，路姓二人，中生蛇蛊，尚未见咬，服马兜铃，兼服苏荷汤，一月而愈。后因食鱼复发，慎之，慎之。
阴蛇蛊
中此毒者，不出三十日多死。初中时或吐或泻、以后则肚腹膨胀，不想饮食，口极腥，甚则额热面红，头面上筋起，如虫行蚓行，或耳鼻内如有一二虫，乃药气冲上，非虫也。或肚内如蛇翻有声，大便结秘。若酒醉后在酒中受毒者，不独肠脏青黑，即肺、肝、心、脾俱染黑气，服败毒发毒解毒之药。受毒重则粪黑，受毒轻则粪蓝。若不知解药，则因黑气而变成黑星，黑星有一颗则肚内如针刺，有十余颗便开成蛇口，如蛇咬状咬上心，出恭泻血，多不可救。又加以癫药则人多昏愦，又加以肿药，则一耳常满塞，一耳少红厚，如有一二虫行样。服解药则黑气随粪出，黑气一毫不净，须要戒口。不然一翻，则肠脏内如有数十颗黑星，如两三只蛇口在肚内咬，而外蛇亦从风而至，病人夜不得卧者。
亦用雄黄末、蒜子、菖蒲捣烂，放热水内，洗身以御外蛇。若在酒内中毒，断不可用酒罐煨药，犯之必翻，愈翻则毒入愈深。茶内中毒戒茶，病痊后可吃。病重时戒吃太饱，戒生冷煎炒，戒吃一切补药，戒雨淋湿身湿脚，戒远行，戒忿怒，照后中疳方调治。戒荤盐，每餐用笋水一茶杯煮菜吃。无力者常煎紫苏、薄荷二味作茶吃，即是要药，或兼田内茨菇菜更妙。有力者照后苏荷汤四方加减治服。其余所食之物，俱与后中疳篇同。但看食物全不变，如吃菜屙菜，甚至吃饭则屙成颗饭，则毒净矣。自此以后，过三四日，食物仍变，出恭转黄，开吃荤盐、生冷、酒醋、煎炒无妨，惟鸡鸭宜戒二年，羊鹅戒三年，鱼虾螺蚌等腥物宜戒三四年，蛇蛤终身不可食。后中疳篇同此戒口。又水内之物，惟鳖可食无妨。按：初中一二日，有吃马肉而愈者。又中蛊者不肯戒荤盐，则饮食中盐宜少放，荤少吃，但戒鸡鸭鱼虾等物可也。
浸笋水法
凡笋皆可浸，惟味苦而艳者尤妙。笋用净刀、净砧板切片、放瓦坛内，用午后水浸之，不可犯荤、犯嫩糠，水将浸过笋，不可多，后添生笋、则添生水。又按：初中蛊时，有吃雄黄、蒜子、菖蒲，同滚水服取吐，再用紫苏、薄荷、笋水同滚水服取泻，吐则上部毒净，泻则下部毒净，自愈。
癫蛊
受毒者，肚必常叫，如在脏外叫，服解药则在脏内叫。壮俗埋蛇土中，取菌毒人，则人心昏头眩，笑骂无常。或遇饮酒时，药毒辄发，忿怒凶狠不可制者，名曰癫蛊。照后薄荷汤四方治之，不用戒色，下条同。
肿蛊
受毒者，肚必常叫。肿蛊者，壮俗谓之放肿。腹大、肚鸣、大便结秘，甚则一耳常塞，一耳少厚，治方见后苏荷汤四方，若病危甚时，必戒盐荤方效。外用茨菇菜煎水洗之。
疳蛊
疳蛊者，匪人谓之放蛋，又谓之放疳，又谓之放蜂。惟两粤最多。
端午日取蜈蚣与各小蛇、蚂蚁、蝉、蛆、蚓、蜒蚰虫、头发等研末；其人常刻一小五瘟神像，在房内或箱内奉之，常将毒药置于神前。
若将蛇虫等末放肉菜酒饭内与人吃；亦有放在路上踏着即入人身，则药末粘于肠脏之上。
初吃轻则肚略胀、肚微叫，如粥滚状，如欲泻状，而出恭仍结实，头带黑色。
若受药重则肚痛，肚常鸣，毒气冲上，或鼻内如有一二虫，或耳内如有一虫。卧则肚大鸣如蛇翻状，出恭渐少，或一日一次，或二日一次，带黑色，出亦不多，人必瘦黑。人或静坐，头发内如有蚁咬，以手搓之则无。或夜卧静听，面上如有虫行、如发缠、如蚤咬，或肉忽跳，或身上如蚁咬，或肛门如有小虫、小蛆三四只动，或身上如蚓行，或口旁如有蜒蚰虫粘上，拭之则无迹可寻。或忽然一手麻极、一脚麻极，或半手麻极，或半脚麻极，此皆药毒到处使然。
或初受毒不知，至三四日后，或因洗身，或因静坐于外如有蜂飞来咬，静听片刻，身上如有数十蚁咬者，搓之则气散不见。此必吃着人蛊药。不知者，未有不疑为风症也。
但此蛊药在内，治不得法，断不泻出。其药化一点染在脏腑之上，则药气行于周身，气到处即如虫咬，非真虫也。气降于肛门，即如虫动、蛆动、气随粪出，非黑即蓝，亦非真虫。
受蛊至七八月，药未化尽，肚鸣不歇，其气冲上如蛇翻状，周身如虫行、蚁咬，顶心发凉极如有虫出入，肉内如有虫行、蚁行、小蜈蚣行。而蛊家平日所毒死之冤鬼，与其阴蛇阴虫随而阴附之，病者如闻有飞集之声，而旁人不闻者，一见风则更甚，如虫出入毛孔，鼻门如有数十虫飞来集，其则下阴、脚底如蚁咬者，此皆药气行于周身，非真虫也。至此时，则手脚麻木，周身如麻布通风，腠理毛孔皆开，或手指脚趾扯开，或唇掀，或身上肉跳。又加以肿药，则一耳常满，一耳少焦红厚。又加以癫药，则头眩、心昏、肚胀。又加以闷香，则面起紫泡。
凡中此蛊者，务宜戒色，若不知戒色，小便一见白浊，则秽毒引入膀胱，变成五疳，则疳虫先生于下部，此时则实有虫矣。往往以杨梅疮概之，不数月必死。若止知戒色而不知药方治服，小便虽未见白浊，终死于肿。此皆得之蛊医之言，屡经验者，治法见后苏荷汤四方。
一中疳蛊小便未见白浊，势虽极危，果能持戒，照方服药，无有不愈。或玉茎旁湿烂，外用槐花一两，白矾二钱，胆草三钱，煎水服之，可也。
一中疳蛊小便未见白浊，周身虽如蚁、蚤行咬，乃药气行走，并无虫也。不必疑惧，同室之人，任其同卧同餐，断不传染。病者首宜戒色，戒盐荤，戒煎炒，糖食、红枣、甘蔗一切招疳之物，与一切飞禽、水族、鳞、虫腥物。
一中疳受毒甚者，小便未见白浊，宜食各物（诸中蛊症皆同）：豆腐、苋菜、蒜、紫苏、薄荷、笋、马肉（甚妙）、青菜、白菜、姜、青瓜（少吃）、黄瓜（少吃）、白瓜（少吃）、芋苗、芋头（少吃）、细粉、芥蓝、苦荬、木耳、茨菇（如味能泻脾胃之毒，亦能杀蛇解毒蛊，消肿败毒，每餐同茶煮吃，甚妙）、龙眼（龙眼宜成颗剥吃，龙眼肉恐有糖）、荔枝（病重甚者，果品惟此二味可吃）、笋水（每餐放一茶杯，同茶煮妙），以上诸品，中毒甚者皆可吃。盖毒甚则心、肺、肝、脾皆受伤、带黑气、周身之血，皆被毒药染黑，故宜静养服药。先泻大肠、脾、胃之黑气，后泻肺、肝、心上之黑气，最后则周身血液沥入肺、肝、心、脾，由肺、肝、心、脾沥下胃与大肠、随粪而出。于是，脏腑复生，恶血泻尽、新血充满，自愈。而薄荷、紫苏，尤为要品，二味皆杀蛇，且表其毒气出于外。笋水亦杀蛇，但笋水止及肠胃，而苏、荷追其心、肺、肝、脾，要之三味皆不可缺一者。若每餐菜用茶油煎开水、放生紫苏叶与薄荷叶及笋水一茶杯，同各品菜煮吃，即是要药。无生叶、即取根、梗煎水，同笋水、茶油煮菜吃亦妙。若无苏、荷，但用笋水煮菜亦验。
一中疳蛊受毒未至极危，及虽极危既服药月余病渐减，凡辣椒、芹菜（少吃）、萝卜（可吃，菜叶不可吃）、金针、桐蒿、莴苣、胡椒、醋（少吃）、韭菜、羊肉等物皆可吃，柑、桔、棠梨、石榴、萝卜、葛、薯、李、荸荠、西瓜、皆可吃。
一凡中疳受药轻者，或见风则面上如蚁行发痒，以手搓之则散，见火烘之则止者。或隔数日，静听肛门如有三、四小虫动。或时而耳内如有一小蛆跳入，时而鼻内如有一小蛆跳入，或一手麻极，一脚麻极，一月一次，一月几次。或肚时鸣而出恭结实。或因吃发毒之物，药气表于外，面上如虱行、如发缠、身上如蚤咬。或以上诸病时有时无者，俱不宜近色。
一疳蛊服解毒、败毒、发毒之药，则大便秘结者，盖药毒在身，逢解药则降下大肠，毒甚者初出恭黑，次出恭青，次出恭蓝，或出恭有恶物如烂木耳者，此乃身上之恶血随肠脏沥出也。亦有服药二、三剂而泻血两三日者，病愈更速。盖蛊药在身，其毒气周流，通身之血皆黑，服药之后，旧血泻尽，新血自生，不足畏也。亦有服药月余，毒气大减，时而粪黄、时而粪转黑或蓝者，盖恶血不泻则粪黄，恶血一泻则粪蓝，恶血一点未净则出恭尚时带蓝色，然受毒虽极重，依方持戒，服药至四五个月后，粪虽不能尽黄，开荤近色无妨，但盐与煎炒尚宜戒之。即不戒亦可，惟鸡鸭宜戒三年，鱼虾等腥物宜戒五年。然粪不至于纯黄，则耳内、肛门尚有药气出如虫行状，通身或头面上、或发内亦间有药气行动如小蚁咬式，此断不可疑惧，乃身上之恶血未能净尽故也。但照后方服药。受毒极重者，开荤盐后，其药仍宜常服；无力者，常将紫苏、薄荷、茨菇菜三味煨水当茶吃可也。但看出恭食物全不变，则不用服药矣。
一服药将愈之时、一遇食饭、通身发痒，此乃饭气到处，新血与旧血战也。食毕，气静如常。
一将愈之时，凡所食之物，出恭半不变，或肛门常胀者，此乃蛊毒将净，不可服补药，俟至食物全不变则毒尽，以后出恭必黄而病愈矣。
一凡出恭如有虫三五只随恭出，视之不见者，其粪不黑则蓝，否则必带血丝，此乃毒药之
111
气，非真虫也，不必疑惧。
一凡蛊毒既净，脾胃虚寒，宜服补药。然既服补药之后，时而出恭转蓝，此乃余毒未净，即取紫苏、薄荷二味，加笋水一茶杯，冲水煎服可也。不用戒荤盐煎炒。又受毒轻者，出恭仍黄，服解药后，或略带灰白色耳。
一中疳蛊初服药一二剂，通身发红紫块者无妨，再服药十余剂自消。
一酒醉后，在酒中吃着蛊毒，肺、肝、心、脾受毒太重，照方服药月余，蛊毒既退，酒毒忽发，口舌热烂，则笋水与苏、荷等暂停半月，宜用连翘、生芪、甘草、生地、柴胡、槐花、黄柏、黄连、元参、石膏等药，用酒与水煎服，俟火退后，仍照原方调治。
一凡中疳蛊或因吃鱼虾腥物，而毒发于身成癣者，或毒发于脚成臁疮者，或毒发于下部湿热溃烂者，或毒发手背、虎口、手指间如疥疮出汁，经年不愈者。或因吃马肉发毒之品，表其毒出于鼻门出汁者，或时而脚麻，时而肚痛，时而脚酸者。但果中其毒，人多瘦黑，身上必有如蚤咬、虫行者。治方与前同，不用戒色，亦不用戒荤盐。
一凡中疳或一二人，或三五人同在一处受蛊毒，或各在一处受蛊毒，其一人受毒重者先发作一二月，或先发半年，诸人渐次方知者，人或疑为传染，此决不可信。予盖得之于蛊医之言，兼历试之于中蛊之人者。至一切方书之论蛊论病者，皆不得其详，不足信也。
一中疳受毒极重者，必吃着药多次，照方持戒，服药至两个月，可吃生冷醋煮物件。至六个月虽出恭尚带蓝色，开荤盐煎炒近色无妨，依旧照方加减服药。但看出恭食物皆不变，则毒净尽，以后出恭必黄，可以食鸭，惟鸡宜戒一年，鱼虾螺蚌一切水内腥物戒三年，蛇蛤终身不可食。中毒轻者，不用戒荤盐煎炒，但戒鸡鱼等物可也。常将紫苏、薄荷二味冲笋水少许，同水煎服，久服自愈。
一凡中疳惟肺经受毒重，不宜近色。盖肺金生肾水，肺受毒重，一近色则浊气引入肾，小便一变白浊，即变五疳。若肺经不受毒，及服药后肺经毒既净，虽身上肉尚跳，尚有如蚤咬、蚁咬无妨也。按中毒轻者则肚不大鸣，虽不吃药、不持戒鸡鱼亦无妨，但时觉身上不快耳。
一疳蛊当受毒重时，夜则身热头痛不得眠，治方用雄黄末五钱，同菖蒲、蒜子捣烂，放盆内用热水冲入，处处洗到，亦能御之。
一疳蛊服药后病必大减，或时而病忽翻者无妨，但照方服药，自然病退。
变疳论
按中疳蛊，不知持戒，小便变白浊，遂变五疳，先从下部腐蚀生虫，后至口内腐烂生虫，而蛊毒在身，一见风来如有群虫飞集。到此时则五脏受伤，一切发毒之药如紫苏、薄荷、川芎、姜、蒜及马肉、羊肉、桐蒿、莴苣等菜、断不可食，亦断不可服补药，然，亦难挽回矣。但此症决不传染人，只恐疳汁滴上旁人手脚，用紫苏、薄荷、槐花、苦参、蒜子、雄黄煎汤洗之无妨。临终时，孝子、家人皆近得，如有汁滴上人手脚，亦用前方洗之。此皆得之蛊医之言者。
中疳既变疳后药方（凡药宜温服，不可冷服，恐变别病）：生地、槐花、元参、条参、连翘、百合、白芍、青蒿、决明子、泽泻、贝母、茯苓、花粉、麦冬、黄连、栀子、黄柏、天冬、胆草、知母，以上二十味，俱可酌用。
槐连汤：连翘、条参、生地、元参、贝母、黄芩各五钱，青蒿、槐花各一两，黄连二钱，水煎服，因病加减不外以上二十味，全在人神而明之。皮破者用茨菇叶煎水洗。按：连翘、条参治蛊之品，槐花、元参治疳之品，其余可以类推。
中疳既变疳后食品
豆腐、青菜、苋菜、冬瓜、竹笋、茨菇、葛薯、白菜、苦荬、莲藕、细粉，以上诸菜，每餐用笋水一茶杯同菜煮食，妙。
中疳既变疳后医方
一既变疳后，五经皆有疳虫，照方持戒服药，每日一剂，随时斟酌加减不出上二十味之药。服至三个月后，各经疳毒尽去，惟肾经疳毒尚难骤愈，再服药持戒十个月，必然全愈。开荤盐无妨，或开荤戒盐更妙。仍旧时时服药，但看小便常清，并无白浊，则疳毒已尽，肉内并无发芒时刺，身上并无蚁咬，则蛊毒亦将净。虽或时有虱行，蚤咬，乃蛊毒之余气，血液未尽净故也。此时可开吃煎炒烧肉，近色无妨，仍不时服药，俟至出恭食物全不变，则蛊毒亦净尽矣。此时一切发毒之物如马肉、羊肉等开吃无妨。鸡、鸭、鱼、虾、螺、蚌等戒三年，一切飞禽、水族、鳞虫仍戒数年，终身戒食蛇、蛤。又按：一变疳之后，照方服药，病热渐减，即当严为戒口，若持戒不严则病必翻，愈翻则毒入愈深，再治亦不甚见效矣，慎之慎之。
中害神
放害神，亦蛊类也。人中其药则额必焦，口腥、神昏、性躁、目见邪鬼形、耳闻邪鬼声，如犯大罪，如见恶役持练锁至，如有刀兵健卒追赶，常思自尽。不知医，十无一生。治方，用柴胡汤加减服，宜戒盐荤，俟毒净自愈。愈后，不用戒鱼虾等物。
柴胡汤：生地四钱，白芍、知母、元参、生芪、连翘各三钱，柴胡一两，百合五钱，青蒿六钱，天冬一钱，水煎服。
又方：夏枯草二两，紫背浮萍二钱，水煎服。
一中害神，先用灶心土同凉水搅澄清服取吐，或用白矾、细茶叶研末，凉水搅和饮之取吐。在茶、酒内中毒者，必吐出黑星数十颗，在肉内中毒者必吐出肉一二块。此黑星与肉勿令狗吃，用火烧之，则反着放蛊之人死矣。蛇蛊同此治法。病人夜不得睡，亦用蒜子、菖蒲、雄黄，捣烂放热水内洗身，甚妙。
泥鳅蛊
蛊家用竹叶放水中同蛊药浸之，即变泥鳅鱼，煮与客吃，食毕，肚内如有鳅鱼三五只行走，时而冲上喉咙，时而走下肛门，大便不通。不知治，必死。治方，用雄黄、蒜子、菖蒲，同滚水生咬吃，得泻而愈。愈后戒鱼虾等一二年。
石头蛊
闻蛊俗将石头一块放于路上，结茅标一二个，人行过则石跳上人身，或入肚内。初中肚内硬实，至三四个月则会动，肚鸣、大便结秘，人渐瘦弱。时而此石飞入两手，时而此石走入两脚，奇怪之至。不出三五年，其人必死。治方，用雄黄、蒜子、菖蒲、滚水生咬吃，得吐与泻自愈。不用戒荤盐，愈后仍戒鱼虾等一二年。
蔑片蛊
闻蛊俗将竹篾一片约四五寸，放于路上，人行过则此蔑跳上脚腿，痛不可忍，久则此蔑入于膝盖，脚渐小如鹤膝，不出四五年，其人必死。治方，用雄黄、蒜子、菖蒲，生咬吃，滚水送下，得吐与泻自愈。后用雄黄末五钱，蒜子一斤，菖蒲一斤，同捣烂放滚水内，汤洗脚膝数次自愈。不用戒口。
金蚕蛊
此蛊金色，其形如蚕，能入人腹、食人肠胃、其粪亦能毒人。养蛊之家，蓄以害人，用金银等物将蛊送之路旁，有人遇之，蛊即随往，谓之嫁金蚕。此蛊不畏水火刀枪，最难灭除。惟畏刺猬。中此蛊者食白矾味甜，嚼黑豆不腥者即是。又初吃药后，周身皮肉如有数百虫行，痒极难忍者亦是。用石榴皮根煎汤饮之，可以吐出。或用刺猬皮烧枯研末，用水调服一二钱，亦可。刺猬又名毛刺，又名猬鼠，其头嘴似鼠，身有刺毛似壕猪箭。
又方：常山四钱，山豆根五钱，蜈蚣一条烘干，黄柏五钱，蜘蛛五只，烘干，穿山甲五钱，白鸽血一只全血，烘干，以上七味，同研末，分三次泡滚酒服，其毒自化。毒重者服此方必愈。不用戒口。按：以上五蛊未曾经验，即用苏荷汤服之，想亦可以取效。
中疳中蛇中肿中癫诸方
苏荷汤：紫苏、南薄荷、青蒿各一两，条参、连翘各八钱，槐花、元参各七钱，柴胡六钱，川芎二钱，生黄芪五钱，按：蛇蛊加白芷一两、三七二钱，受毒重者用水煎服，服药之后病渐减者即是对症，久服自愈。大便秘结者加茨菇菜一两更妙。
上方条参清肺火，消肿胀，连翘泻心火，败毒，紫苏入肺、心、脾，杀蛇发表，薄荷入肺杀蛊，槐花清肝火解毒，生黄芪败毒发表，元参清肾火解毒，川芎发表、青蒿杀蛊解毒。凡中蛊治方，大要不外杀蛇解毒，发毒败毒之品。按：初中毒，服药得吐泻者皆妙。受毒者如不能戒盐荤，但戒鸡、鸭、鱼、虾、蚌、蛤等可也。
槐芪汤：凡口干火盛者，此方主之。槐花、青蒿各一两，生地、紫苏、南薄荷、连翘各七钱，生黄芪、天冬、元参、花粉各五钱，黄柏三钱，头痛加白芷三钱，川芎二钱，水煎服。
归连汤：当归、生白芍各三钱，生地、连翘、百合、紫苏、苏薄荷各五钱，川芎、槐花、黄连、生甘草各二钱，水煎服。肚胀除甘草，大便结秘加茨菇菜一两。
参芪汤：条参七钱，生黄芪、紫苏、南薄荷、麦冬（去心）、青蒿各五钱，川芎四钱，茯苓三钱，百合、生地各二钱，连翘一钱，水煎服。
以上四方，皆治蛊要药，治疳蛊更效。受毒者随时加减服。药不外四方内药品。受毒极重者，戒盐荤女色，服药数月后，开荤盐近色无妨，仍旧照方服药一年，或二、三年，至出恭食物全不变，则毒净尽矣。体虚者分两酌量减用。
苏荷生地汤：紫苏、南薄荷、青蒿各一两、生地、条参、连翘各八钱、槐花七钱、柴胡六钱，川芎二钱，生黄芪五钱，此中蛇、中疳、中肿、中癫良方也。与前四方同功。大便结秘者，重加槐花、黄柏、黄芩、茨菇菜等味；小便赤者，加元参、栀子、茯苓；肝火盛者，加生白芍；头痛加白芷，蛇蛊加白芷一两，三七二钱。或带热嗽或咳血者，紫苏、薄荷减半，加百合、麦冬、生芍各一两。或时而伤风带寒嗽者，去条参、连翘、槐花、青蒿、生地，加干姜、当归、半夏、陈皮、白芷。或人弱带痢者去条参、连翘、槐花、柴胡、生芪、青蒿、生地，加百合、白芍、茯苓、麦冬、砂仁、白术、干姜。总之，神而明之，存乎其人。但蛊毒未净，不可服补药与收敛药。或兼有别病，则兼治之，而紫苏、薄荷则断不可去也。又口舌热烂，实火炎上，则去紫苏、薄荷，重加槐花、黄柏、黄芩、茯苓、白芍、元参、泽泻、天冬、石膏等味，酒水煨服。
中疳一症，有毒气走在手者，时而移上头者，或初服药通身发红片者，有通身麻木肉大跳者，有头面上血忽开忽合者，或脑内有声者，治方同。
蛇蛊一症，有在两胁皮内痛，忽移上两肩下皮内痛，永不出汗，怕寒。服药后有有声走入肚内者，有在肚内痛会动会移者，有在心上胀口涎出、痛而不移、大便常下蛔虫者，或遍身如虱走窜、卧则手脚跳起者。治方同。
老人中蛇蛊方
百合四钱，苏子、南薄荷、当归、茯苓、白芷、白芍各三钱，麦冬、连翘各二钱，水煎服。
又方：南薄荷、苏子、麦冬、白芷、当归各三钱，三七、生首乌各二钱，连翘四钱，广陈皮、木香各五分，百合五钱，水煎服。
老人血气既衰，不可全用峻利之品与大寒凉之药，故斟酌平和之剂，集成两方。但照方服药之后，内毒不安，仍然在内走窜，而静听其毒渐渐坠下，不能升上，即是对症。服药不必太急，急则内毒跳起病人不安。但当戒食鸡、鸭、飞禽、鱼、虾、螺、蚌、蛇、蛤、水族、穿山甲、鳞、虫等物。久服药或吐出肉一二块，或吐出黑星如豆大十余颗者，或泻下蛔虫数条者，或泻下黄泥水者，泻净自愈。愈后仍戒食鸡、鸭、鱼、虾等物数年，终身戒食蛇、蛤。一服药时，凡一切发毒之物，并猪、牛、马、羊肉及果品、煎炒、皆可食，惟糖、枣、甘蔗宜戒，以上见治蛊新方。
通治蛊毒
梅师士云：凡中蛊毒，或下血如鹅肝，或吐血，或心腹切痛如有物咬，不即治之，食人五脏即死。欲知是蛊，但令病人吐水，沉者是，浮者非也。用旧鼓皮烧灰，酒服一二钱，须臾自呼蛊主姓名。
又方：旧鼓皮，宽五寸、长一尺，蔷薇根五寸，（如拇指大），水一升酒三升，煮二升，服之当下。
又方：斑蝥四只（去翅足，炙熟）桃树皮、（五月初五日采取，去黑皮，阴干），红芽大戟（去骨）各为末，此二味比斑蝥分两各加一倍，共为丸如枣核大，用米汤送下，必吐出蛊，一服不好，十日再服必愈。此人祖传秘方，神效无比，斑蝥有毒，病愈后用解斑蝥毒方（见解救诸毒门）服之。
又方：毒在上者，用升麻煎汤吐之，在腹者用郁金煎汤下之，或合二味服之，不吐则泻，活人甚捷。
又方：一觉腹中不快，即以生黄豆食之，入口不闻腥气者，此中蛊也，急以升麻浓煎汤饮，以手抠吐即愈，极效。如食豆而腥者，即非蛊也。
又方：蚯蚓十四条，好醋泡至蚓死，取醋汁服，如肝烂已死者皆可治。此葛仙方也。
又方：马齿苋（又名瓜子菜）捣汁一升饮，渣敷痛处，日饮四五次，甚效。
又方：先取炙甘草一寸，嚼之咽汁，若中蛊毒，随即吐出，仍以炙甘草三两，生姜四两，水煎，日三服。若含甘草而不吐者，则非蛊毒。此盖蛊家秘传也。
又方：凡中蛊毒，无论年代远近，但煮一鸡蛋，插银器于内，含入口中，约一时久取出，蛋银俱黑者，即中蛊也。方用五倍子二两，硫黄末一钱，甘草三寸（一半微炒，一半生用），丁香、木香、麝香各一分，轻粉三分，糯米二十粒，入小砂罐内煎服（木香忌火，磨水兑服）服后，用高枕平正仰卧。腹中如有物冲心，不必惊动，预备瓦钵，以便呕吐，吐出如鱼鳔之类，乃是恶物，吐罢饮茶一杯，泻亦无妨，少时服食白粥。忌生冷、油腻、酢酱。十日后，再服解毒丸二三粒，即愈。
辟蛊毒法
凡人家房屋洁净，并无灰尘、蛛网者，即系有蛊之家，勿与往来，以免受害。
又方：凡食茶水菜饭等物，将要食时，用筷子向杯碗上敲动，并向主人问云：食内果有蛊毒否，一经问破，则可免害。
又方：将食时，自带生大蒜头食之，有蛊必当场吐出，不吐则死，主人畏累，则不敢下蛊。
又方：大荸荠，不拘多少，切片，晒干，为末，每早空心白滚汤调下二钱，入蛊家无害，此神方也。
又方：凡不饮酒之人，受蛊轻而易治，饮酒者受蛊重而难治。蛊毒多在烟瘴边地，凡有烟瘴之处，又宜饮酒以辟瘴气。是亦不能不饮，总之，在家多饮，出外少饮为妙。
烟瘴
解烟瘴毒
用瓷瓦有锋者，或刺额上、或刺眉丛、或刺两手膊、出血一升即解。血红而多者轻，血紫而少者重。
又方：白术、陈皮、茯苓、半夏、栀仁、山楂、神曲各一钱，连翘、前胡、苍术各七分，生甘草四分，生姜引，煎服数剂，神效。凡客游不服水土者，亦效。
又方：生熟大蒜各七片，共食之，少顷腹鸣，或吐血或大便，即愈。
辟烟瘴法
凡云、贵、两广等省地方，忽有一股香味扑鼻，即是瘴气，断不可闻，以免生病。
又方：凡有瘴气之处，饮食不可过饱，每日须饮酒数杯，不饮酒者亦强勉饮之，可辟瘴气。有三人早行山雾中，一死、一病、一安然无恙。后乃知死者过于食饱，病者系空腹，无恙者饮酒也。

验方新编·卷十六  ——————————————————————————————————————————————————————————————————————————————————————————

诸血  ***************************
七窍出血
凡耳、鼻、目、口一齐出血，名曰上虚下竭，死在须臾，不及用药，先将冷水当面喷几口，或妇女急分开头发以水喷之，男子无发可分，用粗纸数层，冷醋浸透搭在囟门，其血即止。或用鼻部鼻血第一方，立止如神。随用补血汤：灸黄芪一两，当归五钱，煎浓汤，加沉香五分（磨汁），童便一盏，兑服，血自归经，再加调理，多有全活。
口鼻出血不止
吐血见劳伤吐血门。用多年尿壶，火上烘热，向鼻熏之，立止如神，屡试屡验。或照鼻部鼻血第一方治之，更为神妙。
又方：韭菜捣自然汁半碗饮之，立见功效。
又方：生地、麦冬各一两，煎服亦效。
又方：因酒色过多，口鼻出血如泉涌者，荆芥（烧枯，研末），陈皮煎汤调服二钱，即愈。
耳鼻流血不止
照上口鼻出血各方治之。
脐中出血并治齿上出血
俱用六味汤加骨碎补一钱，饮之即愈。盖脐、齿亦俱是肾经之位，而出血俱是肾火之外越也。六味汤滋其水，则火自息焰矣。骨碎补专能止窍，补骨中之漏者也，故加入相宜。或用鼻部鼻血第一方亦效。
毛孔出血不止
瘦猪肉一厚片，贴之即止，如神。猪皮亦可。
又方：煮酒坛上纸，扯极细碎如杨花样，摊在出血处，按之即止。
又方：草纸烧灰，候冷敷之，亦止。
又方：穿山甲炒研细末敷之，用布扎住即止，随服补血汤（见前）数剂全安。有人手背毛孔出血，数日不止，又一人肾囊上毛孔流血数日，均用此方而愈，效若仙丹。凡油篓破漏，小孔油出不止者，用此亦极效验。
毛孔节次出血不出则皮胀如鼓顷刻口鼻眼目俱胀
此名脉溢症。饮生姜汁一二盏，即愈。
诸汗  ***************************
止诸汗法
健猪肚一个（洗净），以糯米装满，用线缝口，放砂锅内，水煮极烂，将肚与汤食尽，糯米晒干为末，每用小盏空心米汤调服，极效。
自汗
常出者为自汗。郁金研末，卧时蜜调涂于两乳，即止。
又方：何首乌末，口水调封脐中，用布捆定，即止。
又方：五倍子、枯矾等分为末，口水调匀填脐中，用布缚定，立效。
又方：旧蒲扇烧灰，和粉扑之，或用酒调服一钱，极效。
盗汗
睡中出者为盗汗。五倍子研末，用人乳调，蒸熟，丸如龙眼大，每用一丸贴脐上，外以核桃壳盖之，用布缚定，一周时取下再换，贴至十日后即止。
又方：带露桑叶瓦上焙干为末，空心米汤调服二钱，数次全愈。有人睡后汗出，遍身衣被皆透，二十年不愈，后照此方服至数日断根，真神方也。
又方：鸡蛋五个，将壳轻轻敲破，勿破内之白皮，浸童便内一昼夜，用冷水渐渐细火煮熟食之，数次即愈。
又方：莲子、真浙江黑枣各七个，浮小麦、马料豆各一合，水煎服，数次全愈，其效如神。
身出黄汗
此湿热也，将变黄疸，照黄疸门各方治之。
遍身搔痒  ***************************
身痒难忍
或痒如虫行，抓破见血，或风热疹子成颗成片，后列各方皆治。
消风散：荆芥、防风、当归、生地、苦参、苍术（炒）、蝉蜕、胡麻仁、牛子、（炒，研）、石膏（煅）、知母各一钱，甘草、木通各五分，水煎服。痒极者宜服此药以消风热，即愈。极重者，外用摩风膏（见痈毒诸方）搽之，极为神效。体虚者，前药断不可服，只用摩风膏外敷可也。
又方：白花益母草熬浓汤服，并洗浴数次，神效。血虚者忌服，只须洗浴可也。
又方：胡麻仁、威灵仙、何首乌、苦参、菖蒲各三钱，甘草二钱，共研为末。每服三钱，淡酒送下。此武当山碑刻神方也。
又方：荆芥、防风各一钱，赤芍、银花、小生地各八分、木通五分、甘草三分、水煎服，极效。此叶天士先生方也。
又方：苍耳子煎水洗，极效。或用生车前子研末，水调搽，或蜜调搽，俱妙。
又方：好熟白蜜酒调服，并用蜜调热水搽之。
又方：盐二斗，水一石，熬至一半，候温洗浴三五次，能散一切风气。
又方：香附草（又名莎草，园地阶墀随处皆有，其草只有两茎，高不过三四寸，根名香附子，用苗不用根。）取苗二十斤（少则不效），切细，煎浓汤，乘热熏洗数次，汗出痒止，常用即可断根，其效如神。一切风热发痒皆治。
又方：赭石研末，酒调一钱空心服，甚效。又用后南瓜方治之，亦极效验。
一人夜静面上、皮内痒不可忍，诸药不效。用滚水烫洗略住，后用好醋煮滚，加硫黄和入，时时擦之而愈。
又方：一人田间收稻，忽然遍身痒入骨髓，用食盐九钱，以滚开水分作三碗泡之，每饮一碗，以手抵住舌根使自呕吐，三饮三吐而愈。
又方：一人浑身上下四肢俱生风热疹子，成颗成片，耳孔、鼻孔俱已生满，心中发热闷燥，头眼俱肿，以滚水烫之，自在一时，少刻又痒，百药不效。后以灯火烧背脊两旁共六下，心口一下，乳下二下，软胁眼左右二下，肩尖左右二下，手弯上左右二下，脉门左右二下，虎口左右二下，小指节缝中左右二下，圆膝下外左右二下，腿肚之下左右二下，大脚趾丫左右二下，天庭中、太阳共五下，随用糯米擂浆调水服一菜碗，精神松爽，并用糯米浆以鹅翎蘸扫浑身二三次，方愈。
又，一小儿身痒，用生姜捣烂布包擦之而愈。
风湿疹子
疹乃热也。不可用人参、白术，当理血而不宜散血。疹初起必发热口渴，状如红云一片，与斑相同。但斑无头粒而疹有头粒，如虫咬之状。用元参三钱，当归二钱，升麻五分，甘草五分，葛根一钱，水煎服。心火加黄连三分，肝火加栀子六分，肺火加黄芩、麦冬各一钱。
又方：生地、牛子、丹参各三钱，荆芥、防风、木通各钱半，石斛、连翘各二钱，紫草绒、蝉蜕、郁金、犀角各一钱，西河柳叶五钱（又名观音柳），水煎服。此叶天士先生方也，屡试如神。西河柳能达皮肤，非此不效，体虚者少服。
风热疹子作痒心下迷闷
巴豆五十粒（去皮），煮浓汁，以布蘸抹，即愈。
风热疹子作痒成疮
蚕砂一升，水五斗，煮取一斗二升，去滓洗浴，避风。
遍身瘙痒抓破见血
名血风疮。老南瓜（北人呼为倭瓜），去皮，煮烂，布包挤去水，厚厚敷之，三日收功。
又方：内服消风散（见前），外用黄连膏（风鼻部鼻内生痈内）或摩风膏（见痈毒诸方门）敷之，极为神效。
又方：枫子肉、蛇床子各五钱，枯矾、点铜锡各一钱，共为末，加水银二钱，和生猪油捶融搽之。并治坐板疮及癣疮、虫疮，其效甚速。
痱子痒痛
滑石五钱，绿豆四两，研成粉，微炒，和匀，以棉扑之。
痱子作痒抓之又痛难于坐卧
苦参四两，大菖蒲二两，河水五瓢同煎数沸，添水二瓢、盖片时，临洗和入雄猪胆汁四五枚，洗之，避风，甚效。或照各前方治之。
邪怪  ***************************
男妇病邪与邪物交独言独笑悲哭恍惚
明雄黄研细，苍术研细各一两，松香二两，先将松香溶化，以虎爪和各药末为丸如弹子大，夜烧火笼中，令病人坐其上，以被蒙住，露头在外，扶住熏之，连熏三夜，邪物自去。愈后，必然泄泻，多服平胃散（见内外备用诸方），自愈。内有苍术最能避邪，此仙方也。终身忌食螃蟹。
驱狐怪法
凡狐怪作祟扰人，用朱笔写“关圣大帝在此”六字贴之。如仍不去，即诚心向关圣庙拜祷，必去。或立九天应元雷神普化天尊牌位，供奉中堂，诚心拜祷。或赴雷神庙祷告，一切邪怪皆退。缘关帝、雷神能制邪魔，诚求必应。
又方：凡狐迷男女，白日用口吸精，夜间交媾如人，用真桐油搽阴处自去。或用珠兰根搽之，则兽自死，即将兽肉晒干为末服之，更妙。
灸鬼法
治一切邪祟癫狂、胡言乱语、跃墙上屋、寻死等症，以病人两手大拇指用线齐头捆拢，用艾绒于两指缝中离指甲角一分半之处（名鬼哭穴），半在甲上，半在肉上，四处尽烧。一处不烧，其疾不愈。神效不可量也。
又方：丝绵一尺，烧灰兑酒服，或开水送下均效。
制邪鬼法
端午日午时，用猪头血和明雄晒干收之。或烧烟熏、或带身旁、即能制鬼。
又方：端午日以雄黄搽铬口鼻，用樟木烧烟熏之，此狗即能制鬼。
辟鬼火法
夜行时，见碧火出没，此鬼火也，能夺人精气，用铁马镫敲动作响即灭。
鬼箭伤
鬼打伤死，见卷十二急救门。身痛有青色，用乱发搽之，发卷成团而硬者即是。用金银花一两煎水饮之即愈。
又方：山栀炒，灰面炒，桃枝尖七个，共捶融作饼贴之，次日将饼取下，分作七丸，放炭火中烧之，烧时声响即愈。不愈再烧，以愈为止。
又方：狗骨（烧灰）二钱，栀子七个，灰面、椿芽各一两，共为末，醋调敷，切忌针刺。
又方：有人为鬼气所中，腿上生疮，百药不愈，后用干狗粪枯而白者烧烟，向疮口熏之，拔出清水数碗、乱发十余团而愈。又有人折足肿痛，不能履地，屡治不效，亦用狗粪熏之，初次不效，二次拔出肉钉三个而愈。
又方：铁渣（取细净者）二两，核桃（又名胡桃）取净肉一斤、桃仁八两，同入瓷瓶内加好酒四斤蒸熟，每日不拘时随量饮酒，盖被取汗，服后痛甚无妨，越痛越好，服完自愈。
增补祛邪怪法
取州县官堂上朱笔，在病人心上写一正字，颈上写一刀字，两手写两火字，即愈。苏州韩氏家仆遇邪，以此法治之，写至左手火字，其人张目大呼曰：勿烧我，我即去也。自此，怪绝事载子不语集。
又一妇为坚所迷，百计不去，后设法将怪推入妇人尿桶中，变朽木烧之遂绝。又一人忽见黑气人裤中，似觉妇人阴户一接而精即流出。符药不愈，其人平日虔记吕祖，忽一道人教麝香可愈。初佩麝香假而少，不效；后用真麝香两余佩戴身旁，其怪遂绝。
奇病  ***************************
头顶生疮五色形如樱桃破则自顶分裂连皮剥脱至足
此症名肉人，常服牛乳自愈。或照头部葡萄疮治之，亦效。
眉毛摇动昼夜不眠呼唤不应饮食如常
大蒜二两，捣汁兑酒饮，自愈。
头面发热身有光色
大蒜汁五钱，酒调服，吐物如蛇即愈。
面肿如斗眼中见人只三寸长
此痰症也。用瓜蒂（炒）、红饭豆各一钱、水煎服一二剂，使痰吐尽、肿消而愈。再用党参、焦术、茯苓、半夏各三钱，甘草一钱，陈皮五分，水煎服。
见一物如有两物
此好食鱼鲜所致，食姜、醋加紫苏水，数日自愈。
见一物如两物或三四物又见桌椅等物平正者视之反歪斜歪斜者视之反平正
或用补药、泻药、寒药、热药皆不效，又服滚痰丸更不效者，此胸膈有伏痰也。用常山五钱（酒煮）、党参芦三钱，甘草一钱，生姜五片，水二碗，煎八分，食远服，吐痰而愈。
醉后呕吐视物颠倒
治法见卷十二烟酒醉伤门。
眼见诸般飞禽走兽以手摸捉则无
此肝胆邪火也。用枣仁、羌活、青葙子花（即草决明花）、元明粉各一两，共为末。每服二两，水一碗煎七分，和渣饮之，一日三服，即愈。
眼见五色之物忽又变成美女
此色欲过度，虚极所致。急请明医诊治必愈。
爱食猪肉或生油生菜
均见痞癖门。
口鼻流出臭水以碗盛之内有鱼虾走动捉之即化为水
此肉坏也，多食鸡自愈。
口鼻中气常出不散凝如黑盖过十日后渐渐至肩胸与肉相连坚如铁石
泽泻煎汤，日饮三盏，连服五日，即安。
身发寒热四肢坚硬如石敲之作钟磬声
吴萸二钱，先用热水泡过，煎水，木香二钱研末兑服，自愈。
周身皮肉内滚滚如波浪声痒不可忍抓之血出
此名气奔症。用虎杖（又名苦杖，大虫杖、酸杖，其梗似红蓼，其叶圆似杏，其枝黄似柳，其花似菊，其色如桃花，其树高数丈或丈余不等）、台党、青盐各二钱，细辛七分，水煎，缓缓服。
面如虫行不时烧热
此症恐是麻风，查卷十一麻风症辨明治之。
身如虫行痒不可忍
此风热也，照前遍身搔痒方治之。
身如蛇虫行走作咬或腹中蛇虫鸣动
此症恐是蛊毒，查卷十五蛊毒方治之。
皮肤中如有蟹行走有声如小儿啼哭
此筋肉之化也。用雷丸、雄黄各五钱，共为末，掺猪肉片上，火中烧熟，食之，即愈。
又，胁下生疮，有声如小儿啼哭，治法见肋部内。
皮肤手足之间如蚯蚓鸣
此水湿生虫也。用蚯蚓粪敷于患处，一寸厚，鸣止。再用薏苡仁、芡实各一两，白术五钱，生甘草三钱，黄芩二钱，附子三分、防风五分，水煎服，即愈。此治湿则虫无以养，又有生甘草以解毒杀虫，防风去风而逐瘀，附子斩关而捣邪，所以奏功如神也。
周身发斑眼赤鼻胀气喘毛发硬如铜铁
此胃中热毒结于下焦，用滑石、白矾各一两，水三碗，煎至一碗，冷服即愈。外用吴萸末热醋调敷两脚心，一周时一换，以愈为止，此法最妙。
身上忽现蛇形痛不可忍
外用雄黄末、猪油调搽、内用托里解毒汤（见内外备用诸方）即愈。气旺者用荆防败毒散（见同上）更妙。
又方：取雨滴磉石上苔痕，用水融化噙之，即消。
又，痈毒门内有蛇形疮方，可参看。
遍身忽然肉出如锥痒而且痛不能饮食
此名血摊症，不速治，则溃烂脓出，急用赤皮葱烧灰淋洗，内服淡豆豉汤数盏自安。
遍身生燎泡如甘棠梨破则水流其泡复生内有小石一片如指甲大
此症抽尽肌肉，难治。三棱、莪术各一钱，为末，酒调服，极效。
自头麻至心窝而死或自足心麻至膝盖而死
小孩粪（干结者佳，稀者不用）阴干，瓦上烧枯，烧至烟尽为止。每服三钱，豆腐浆调服，或用豆腐调服亦可，甚效。
又方：川楝子烧灰为末，每服一钱，黄酒调下，不如前方之妙。外用吴萸末热醋调敷两脚心，一周时一换，以愈为止，此法最妙。
临卧遍身虱出血肉俱坏渐生渐多舌尖出血身齿俱黑唇动鼻开
日饮盐醋汤数碗，十日自愈。
忽有人影与己随行坐卧久则成形与己无异
此名离魂症。用党参五钱（有力者用人参一钱、或用高丽参三钱亦可），辰砂、茯苓各三钱，煎服数剂，俟形影不见，再服十全大补汤，以免后患。
人前不食背地偷食见人则避面色黄瘦
此名鼠膈病，乃食过夜鼠馋之涎所致。用十大功劳叶（一名鼠怕草），叶似蒲扇，有五角，角有刺，焙干为末。每早空心服一钱，酒下，服至半月即愈。
卧床四肢不能举动口说大话并喜说食物
此名失说物望病也。病人如说食肉，便云与尔食猪肉一顿，病人闻之即喜，以肉放病人前，临要吃却不与吃。此乃失他物望也，不必服药，其人睡中口流涎出，自愈。
疮疖内有雀鸟出者有乱发出者有瓜菜出有杂物出者
此邪祟也。用狗粪（要干而色白者）烧烟熏之，越出越多，出尽自愈。
人生尾巴
用药线（见痈毒诸方）捆住尾根，渐渐捆紧，半月自落，落后再请名医诊脉，多服补阴之剂，以免复发。
杂治
治热病法
外用吴萸末，热醋调敷两脚心，一周时一换，以愈为止，此法极妙。
凡热症有心胸烦闷者，有日久沉睡不言者，此火伏于内也。用绿豆和建橘饼煎汤温服，一面服以清凉之药，一面以此汤饮之，自易奏效。再以好梨食之，更妙。
困倦喜睡齿暗无色舌白昏昏不知痛痒处或下痢或不下痢
此虫食肛门症也。用桃仁十五粒，去皮尖，好醋一碗，盐三钱，煎热，连桃仁服。
沉闷无聊若有病状
一人沉闷无聊，若有病状，遇一名医云：此热症已极，气血消铄，不急治，一二年后必发大痈而死。惟每日食好梨一个，服至一年，不可间断，依法服之而愈。梨久易坏，照后收藏食物法，可以久留。
夜不能睡
生地黄三钱、麦冬二钱、北五味七粒，水煎，连服三日，必效。
灯草一两，煎水当茶饮，向晚不可饮茶。
飞丝缠身
飞丝缠住耳、鼻、手、足等处，肿痛不已，用威灵仙煎浓汤洗，即愈。
身上无故生蛆
蛇蜕研末，麻油调擦，蛆出自愈。
除虱子
一人临睡，周身虱出数升，血肉俱坏，每宿渐多，痒极难言，舌尖出血不止，身齿俱黑，唇动鼻开，用盐醋汤饮之，十日而愈。寻常生虱子者，用后银朱方神效。
辟臭虫
臭虫多则迷人，耗损气血，须将门窗关闭紧密无缝，用宣木瓜煤熏极效。居客店者尤宜熏之。
又方：硫磺数钱为末，和棉花子烧烟熏之，二三次即去，又后有银朱方最效。
辟蠹鱼跳蚤虱子臭虫
七里香（即芸香）置书中及席下、自去。
又方：顶上银朱一两，纸卷烧熏，一切虫蚁蜈蚣闻之即死，真妙方也。
辟蚂蚁
粤西蚂蚁最多，有入衣箱及被褥者，一见大蒜即去，或勤加点检亦去。
辟白蚁
栀子能消白蚁为水。或用银朱方极效。
辟蛇
香白芷栽植园中，蛇不敢入。
又方：独脚莲草，初发生时便似莲房，栽植园中，蛇虺不敢过其下。
又方：用雄黄如桐子大，烧烟以熏衣服被褥之类，则蛇不敢近。
辟蜈蚣
头发烧烟熏床下或厨房，蜈蚣闻之，入土三尺。或用前银朱方，尤效。
辟食尸虫
有种怪虫，爱食死尸，挥之不去，惟用豹皮将尸掩盖则散。
收蚊虫
五月五日，取癞虾蟆一只剖开，不去肠杂，埋入十字街心，六月六日取出，将虾蟆肉在房中壁上画一圈，其蚊尽入圈内，此房永无蚊患。
又方：五月五日五更时，使一人在堂中向空扇，一人问云：扇甚么？答云：扇蚊子。凡七问七答，不可嬉笑，一夏永无蚊入。此山西九十老翁黄澹翁所传也。
耗鼠窃油
香油一斤，入桐油三两，点灯，鼠不敢窃。
野猪践食田禾
用机轴纺织器具置放田间，即去。
辟盗贼刀兵疾病鬼怪虎狼蛇虫
萤火虫、鬼箭羽、蒺藜各一两，雄黄、雌黄各二两、羚羊角（煅存性）一两五钱、枯矾二两、铁锤上木柄（取锤眼中者，烧焦）一两五钱，共为细末，加雄鸡冠一具，鸡蛋数枚，黄丹五钱，和捣一千下，为丸如杏仁大，用三角形绛色绸包，每盛五丸，入病人家带左臂上，从军系腰中，居家挂门上，行船挂船头，可避贼盗刀兵、疾病鬼怪及虎狼蛇虫。有人在军中配带此药，贼放箭、炮离身数尺即落，不能伤人。此务成子方也。见《本草纲目·萤火》小注。
避难时止小儿啼哭
预备绵为小球，随儿大小为之，以甘草煎浓汁，或熟枣膏浸过有甜味者，随身带之，临时以口津润透，放儿口中，儿不啼哭，免贼搜寻，贼过则去之。前朝靖康年间有神人书于通衢，救人甚众。
止火法
凡遇火起之处，用鸡蛋三个，每个大头写温字，小头写琼字，向火焰绝高处尽力掷去，口念敷施发润天尊，连掷连念，其蛋落处，火焰自低矣。
又方：火起之处，不论远近各家男妇大小，每人持米一盘，诚心向天摇簸，口念敷旋发润天奠，其火自熄。康熙年间，山西伍某，事母极孝，一日母病祷于神，梦神人告曰：尔母病易愈，惟尔村中月内当有火灾，可速迁避，某因事未即迁居，后屡梦神人促之。某向神禳解法，神即以前二法告之，数日后，村中火起，某告村众如法试之，其火顿熄。此亦黄澹翁所传。
救饥法
凡饥年官民设厂施粥，多有奸徒搀和石灰，串通渔利南北皆然，不可不察。
糯米三升，水淘，慢火炒熟，芝麻三升，水淘，慢火炒熟。先将糯米磨粉，后入芝麻同磨为末。又用红枣三斤，煮烂，去皮核，捣和为丸，每重五钱，日食一丸、滚水送下，可以不饥。如无糯米、红枣、即粘米、黑枣亦可。饥年制送、功德无量。
又方：板栗去皮，红枣去皮核，胡桃去皮（即核桃），柿饼去蒂，各等分，蒸一二时取出，放石臼中，捣极融烂，捻为厚饼，以冬月吉日修合，晒干收贮，一饼可耐三四日不饥，过三四日再服一饼，更能耐久。此药补肾健脾，润肺清肝，须细嚼为妙。
又方：黑豆七升，芝麻三升，水淘过即蒸，不可泡久，蒸过晒干，去壳再蒸，以三蒸三晒为度，捣为丸如龙眼大。每服一丸，三日不饥。
又方：红薯洗净，蒸熟，候半干捣烂，加糯米粥和如泥糊竹篱上，愈久愈坚，不蛀不坏。如遇荒年，取手大一块，煮清粥一大锅，食之能耐饥。或做土块样，砌成墙壁留下更妙。
又，几遇凶年施粥，饥民急于得食，若过于沸热，必伤肠胃，往往食后百步间即仆倒而死，宜于夜间煮粥，盛大瓮中，次早以木棍搅匀与食最妙。
又，饿极之人不可食干饭、干物，宜以极清稀粥，少少与食，一日食数十次，总不宜多。或以稀粥泼桌上，令其渐渐吮食，食至数日后，方可稍食干饭，亦不宜多。缘饥久肠细，饱食往往胀死。乾隆戊戍年间，湖南省岁歉施粥，饥民贪食死者甚多，后用此法活人无算。
行路不迷
带龟而行，虽入深山无人处，至三叉路口，将龟放下，依龟而行，自不迷路。
夜行无恐
用右手中指在左手心写我是鬼三字，将手握紧，自不畏惧。黄澹翁传。
客路须知
凡水陆舟车、孤村野岸之处，有一种闷香贼匪，稍不防备，即被迷闷，窃掠一空。临睡时口含冰糖（沙糖、片糖亦可），或含甘草可免。如或吞下，必须添含。其门脚窗缝，多撒白沙糖（黄沙糖亦可）为妙。或用清水一盆置房中，亦免昏迷，并避邪鬼。如被迷闷不醒，饮冷水、或糖水、甘草水均可解。
又，睡时用明雄（要大块的）戴头上，或系左腋下，亦能辟邪。
又，客店人多屋少之处，多有人死未及殓埋，将尸藏匿榻下，尤宜详细看过。
晕船晕车
坐船头晕呕吐者，开船时向天后宫或江神水神之处诚心拜祷，即安。或饮童便最妙，饮白沙糖水亦可。或用撑船竹篙水滴碗中，以滚开水兑服，亦效。
又方：下船时，将灶心土一块藏发中，勿使人知，即安。或写土字于手心，坐船即不恐怖，取土能掩水之义。晕车呕吐者，亦饮童便为妙，或白沙糖水亦可。
渡江胆怯
用黄纸以朱砂写禹字戴身旁，自安。黄澹翁传。
罪囚邪术避刑
有口含药物，或带身旁，或贿差役内侍传递，尤宜加意关防。
黄纸上用朱砂水印二颗，先将印用皂角水洗净油，一贴罪囚背上，一贴心口。并用绿豆煎水与服可破，甚效。
又方：用细竹条出其不意扑之，或于夜静忽然提讯，猝不及防，亦可破也。又有运气自耳、鼻及粪门出者，塞其耳、鼻、粪门自招。
造屋禳解
凡起造房屋，先请善观阴阳者过细查看屋内，如有邪怪，即将瓦椽拆去，用牛将地犁过一次。若有古冢，必须作文祭祷，起迁另葬为要。
解酸酒法
头二蚕砂，干者二两，量酒多少加减酌用，布包放酒中封固，三日后开饮，味好且能益人。
又方：红饭豆（扁而微红者是）炒香，量酒多少，用布包入酒中，味即转正。
又方：如酒一斤，加碱水一二滴，试过再加，不可多，亦不可少，加后即炖热饮，久则味变。酒店多用石灰解之，饮之伤人。
制食物法
煮肉用篱上旧竹篾捆之，则易融烂。煮肉、烧肉忌用桑柴火。蒸腊肉或火腿，取烧红炭放皮上略烧片刻，则皮易烂。煮臭肉须切片，用短稻草同煮，其臭气尽入草内。暑天煮冻肉，将肉煮透，放灰中过夜即冻。
又方：用洋菜煮融和入亦可。夏月肉用醋煮，可留数日。炖羊肉，加青草一把，易烂而不膻，煮杂色羊肉，入松子数粒则不毒，投灶边瓦一片易烂。煮老鸭，放灶边瓦一片亦易烂。洗猪肚、猪脏，用盐或用糖则不臭，用面同洗亦可。
煮鱼，临熟入川椒数粒则去腥，用枳实数片或凤仙花子数粒则骨软。下木香亦不腥。造鱼鲊，先用盐并矾腌，洗去涎，再用炒盐、红曲末腌透入坛，则经久味佳。糟蟹，用皂角一寸置坛底，则黄不沙亦不散。或入白芷，黄亦不散。
腌姜、先用蝉蜕泡水洗，再用蝉蜕数个入坛底，虽姜老亦无筋。煮笋，入薄荷加盐则不老而味更鲜。腌茄，入石绿数颗，则切开不黑。食蒜，与生姜，枣子同食则不臭。
洗象牙器，或用豆腐渣浸擦，或用人乳浸半日洗之。象箸油透，插入芭蕉梗内，则净白如
111
新。伽南香菇，以新荷叶包裹，露过夜，即发香如新。写石碑，用皂角水调朱，写上不落。
收藏食物
米中放螃蟹壳，日久不生虫。梨用萝卜隔开，小萝卜整用，大萝卜切开用，勿使相着，用竹篓收藏。忌木器，经年不坏，屡试屡验。
香橼收法与梨同。橙、橘、以绿豆拌收，经久不坏，用松毛包藏，三、四月不干。用有盖新瓦罐。每罐放一个，密封，藏楼上，更可经久，此法最妙。
书中藏芸香（又去七里香）可辟蠹。枝叶皆可用。笔用硫黄水浸过，收藏不蛀。或用川椒水贮笔套内。砚水当严寒时，用荔枝壳煎汤，或川椒煎汤，写字不冻。瓶花水，夏日入火烧瓦一片不臭，冬月入硫黄不冻。皮衣，包裹紧密，不使透风，箱内四角各放浮水之炉甘石一块，可收湿气，永不生虫。
试井中毒
凡古井及五月井中恐有毒，淘井者不可轻入，先以鸡毛投入试之，毛直下者无毒，回施者有毒，以好醋数斗倾入，则可下矣。
耐点烛法
黄蜡、松香、槐花、浮水石各一斤，共为细末熔化，用灯芯浇成烛，一昼夜只点一寸。
留宿火法
胡桃一个（又名核桃），烧半红，埋热灰中，三五日不烬。
各物污衣
凡衣被污坏，总以先用滚水泡透，再照后开各方加洗：墨污者饭洗，或枣洗、或灯草洗；黄泥污者姜汁洗；血污者萝卜汤洗、或小便洗；疮毒脓血污者牛皮胶洗；漆污者先用油洗水搓，再用杏仁嚼洗；蓝靛污者杏仁嚼洗；膏药污者或用油洗、或用滚酒、或用灶心土；槟榔水污者白醋洗；酒、酱、醋污者藕汁洗；清油污者蜜洗、或萝卜水洗；猪油污者栗子洗；牛羊油污者石灰洗；桐油污者豆腐渣洗；烟油（又名烟屎）污者瓜子嚼洗，或用米洗。
墨污绸绫皮棉衣服
滑石为极细末，和水调上，干即扫去，自除。或用赤石脂末更妙。
墨污纸绢书画
灯草水洗。
又方：硼砂一钱，百草霜二分，有明矾五分，用鸡蛋一个，去黄留白，将药为末调和，装入鸡蛋内，晒干，用时涂字背面，待半干用指轻弹，墨自落。
去墨法
用西瓜一个（半熟者），约重三斤，蒂边开一孔，入官硼砂三钱五分，硇砂四钱，共为细末，入瓜孔内，将孔盖塞，悬一七，白霜自出，以翎毛扫下，又一七收取。用时先将清水湿墨，以药蘸上，待干，用翎扫净，纸白如新。
去朱法
黄瓜一条，蒂边开一孔，入官硼砂一两，依上去墨法取霜用之。
书被水浸揭不起者
蒸片时可揭。
去书画雨漏痕
大甑中蒸片时，取出晒干，至一二次后，用物压平，其痕自退十分之八。
辟秽气
零陵香草、生大黄各四两，苍术，白芷各三两，沉香，芸香出柰，辛夷，甘松各二两，共为细末烧之，大可辟秽。
辟油漆气
凡房屋器皿新经油漆者，其气难闻，将绿豆煮滚，取气熏之，其气渐收，或以绿豆汁洗之，更妙。
阿胶着物臭气不退
墙壁旧红对联纸，烧烟熏之，即退。
禽兽诸疾
鹤病：蛇床子和大麦，煮熟喂之。
鹿病：用盐拌料豆喂之，碗豆亦佳。
百鸟疮：鸟饮恶水，鼻生烂疮，甜瓜蒂为末，敷之即愈。
百鸟翅足折损：喂以芝麻，仍嚼敷患处，自愈。
鸡病：真麻油灌之，立愈。若中蜈蚣毒，则研茱萸汁灌之。
鸡瘟：巴豆一粒，捣极碎，香油调灌入口即愈。又绿豆磨粉水和成条，喂数次愈。又生硫磺灌食，极效。
鸭病：真香麻油灌之。
犬病：以水调平胃散（见内外备用诸方）灌之。
猫犬生癞：硫磺拌饭与食，极效。或用硫磺纳猪肠内煮熟喂之，或用百部煎水涂之。狗蝇多者以香油遍搽，立愈。
猫病：乌药磨水灌之。如被人踏伤，苏木煎汤洗。小猫啼叫不止，陈皮研末涂猫鼻，即止。
猪病：割去尾尖，出血即愈。若瘟疫，用萝卜菜或同樟树叶与食之，不食则难救。
猪瘟：大黄五钱，朴硝五钱，共泡汤一罐，倾出候温，竹筒灌下，泻出毒即愈。
又方：贯众三两，猪牙皂一二两，水四五碗，煎二三十滚，再用朴硝末三两，煮一二滚，候温，灌下亦效。
牛猪病：大黄、黄芩、黄柏、栀子、连翘、柴胡、苍术各三钱，水三大碗，煎一碗，灌之，自愈。
牛羊猪瘟：牙皂，细辛，川乌，草乌，雄黄，同烧灰研末，吹入鼻中五、六分，即愈。加麝香二三厘，更妙。
牛马疥癞：荞麦杆烧灰淋汁洗。又藜芦为末，水调涂，甚妙。
羊生疥癞：锅底烟子及盐与桐油各二两，调匀涂之。
马病：用白凤仙花，连根叶捣汁熬膏，有病抹其眼四角上，即汗出而愈。
附愈病法
凡人有病，如照方医治即愈，大属妙事。苦患病危笃，医药罔效，不拘老幼，但能放生百万，无不起死回生，盖放生延生，事本一贯，救生免死，理自不诬，无奈世人狃于师巫邪说，杀生祀神者颇多，言及放生，则群笑为迂而不顾，世俗皆然，乡农更甚，殊不知人之与物，知痛觉苦，总是一般，试思物之将杀而望救，何异人之将死而救生乎，我能救物命于临危，而我命自必增延于欲绝，理固必然，报无或爽，请以杀生祀神之费，用以放生，必能勿药有喜也，兹将放生可以愈病感应，略录数事于后。　武林周志学，生八子，六子俱夭死，余二子亦孱弱多病，时有不育之虑，志学年逾五十，心甚不快，后至西湖，遇一道装鹤发童颜者，谓曰，子若重有忧者，周告以故，且求小儿延寿之方，曰人物虽殊，生理本一，为父母者，于小儿生日，及每月本命日，诚心为之放生，则生机相感，命自我召，生儿永无夭殇之患，志学谢之。由是凡遇小儿生日，及每月本命日，买鱼鳝螺蛤雀鸟之类，或一二三百文，六七八十文，虔心放之，甫一年，二子并能强健，渐而成立，志学偏告同人，仿而行之者，百试百验。　嘉兴李涵春，舟泊镇江，夜闻蛙声，竟夜不寝，黎明起视，见傍岸一船，载青蛙数万，问之，乃云贩去江北卖者，李心恻然，尽买放之江湖，归及其妻言子病几死，于某日忽愈，李惊喜，因忆放蛙之日，即病痊之日也，由是放生益力。　长沙张裕后，素行善事，年四十岁患病，梦神告曰，子逾年当死，能救活十万命，尚可延，张惊醒，即广买水族放生，逾旬，复梦神人告曰，子放生之数已满，命可延矣，病遂愈，由是放生益力，寿至九十五岁，无病而逝。　杭州顾回东，敬事一神将，回东孙女痘危不治，率子祷神将前，子忽扑地良久乃苏，曰适随神将至一处，云大士殿，命我跪伏，闻殿上语曰，速召痘神张公，少顷痘神至，则一童子，约十五六岁，向大士行庭参礼，大士索册视之，应于本月初六日子时死，大士以笔判放生二字于下，痘神辞出，有头戴尖帽者二人，及青衣数百人，向痘神求保，神曰已知，因已册示我命归，即苏，是夕孙女痘即转，不一日竟愈，盖回东于是日清晨，途遇渔者得二鳖，及青螺数百买而放之，即得是报。
药物备要  ***************************
地黄：以怀庆产者为上，闻彼处顶上者每斤需银一两有奇，近来两湖、两广每斤不过三五百文，至多亦不过七八百文，焉能无假。总以透心黑者为佳，中心微黄者次之。有以红白萝卜用地黄汁浸透假充，尤宜细辨。
白术：以于潜产者为上，然贵而难得。此外，总以术内白者方可用，不白即系苍术，用之有损。
茯苓：取整个切片照之，微有筋膜为真。近来多以米粉和苓末咀片假充。又有以米粉包裹松根种成整个者，亦宜细辨。
茯神：真者木心，或在旁或在中，亦不一心，切开有筋膜者是也。假者木心在中，且止一心而无筋膜。
人参：参最易蛀，见风尤易蛀，惟纳新器中封紧，经年不坏。若炒米包藏，须摊过一夜方用，否则参亦易坏。然炒米亦能生虫。或用新绵包之。又参最忌日晒，惟火烘不妨。煎参须用流水，用止水功缓。参本多假，难于辨认，无力尤不易得，以故集中少用。
高丽参：多以东洋参及别药假充。其法用大红绉绸包裹蒸之，使绉纹颜色透入，再用桂元肉汁拌入烘干，色味与真高丽参无异。欲试真假，以气虚及昏晕时服之，有无功效为准。
党参：色黄、味甜、枝软、菊花心为佳。有以一种甜党染色假充者，功缓无力。
鹅不食草：又名石胡荽、野园荽、鸡肠草、地胡椒、地桐毫、叶小花黄，子如胡椒，阶砌及平地随处皆有。
旱莲草：又名鲤肠草、墨斗草、墨头草、墨东草。其茎微红，折断处色即变黑。
红芽大戟：肉色微红者真。色白者名绵大戟，疮毒用之不效。
谷树：又名楮树、HT树，叶有两檥如云板样，亦有无檥者。以刀扎树身有浆流出者是。
甘遂：味甘寒。每斤用甘草四两煎汤浸入，三日后去汤，用河水淘洗后，用净水浸之，每日数次，三日后去心，再淘再浸四五日，取一撮入白瓷盆内，隔一宿，看盆中水色不变乃妥。再淘三四次，沥干，以面裹如团，入糠火内煨，煨至面团四面皆黄，内药熟透，取出晒干，入锅炒透，磨粉。其苦寒之毒经制则净，不苦而甜，不寒而温，专消坚结、痰块、核毒。
木鳖：水浸半月，入锅煮数滚，再浸热汤中数日，刮去皮心。每日辰时入香油锅中煮至油沫尽，再煮百滚，透心黑脆，以铁丝筛捞出，即拌入炒红土砖细粉内，拌至土粉有油气，入粗筛筛去油土，再换炒红土料拌一时，再筛去土。连制十日，时刻不可错乱，以木鳖同细土，锅内再炒，入盆拌罨一夜，取鳖去土磨粉。用此物能搜筋骨入骱之风湿，祛皮里膜外凝结之毒痰，所煎之油，可入熬膏用。此物最毒，倘泡制不透，服之必发战而死，是不可不慎也。
乳香：如乳头明透者良。近来多以枫香假充，性粘难研，每两用灯芯二钱五分同炒，炒至圆脆可粉为度，扇去灯芯，取香磨细用。
没药：色赤如琥珀者良。亦用灯芯同炒、与制乳香同。
冰片：多以樟脑假充，以牙色如梅花片者良。杉木炭养之，则不损耗。
血竭：味甜咸、色赤、以染透指甲者为真。若味大咸有腥气者是海母血假充。
阿魏：味极臭，取少许沾铜器上，过夜，沾处色白如银者真。
硼砂：色黄如胶者真。
沙苑蒺藜：以潼关产者良。皮货店所带形扁如腰子、色绿者真。
赤小豆：又名饭豆，扁而红者是。若半红半黑名鬼眼豆，无益有损，断不可用。
乌梅：生青梅蒸熟，用稻草灰拌入，晒干即是。店中多有以小李假充，必须自制，用之方效。
柿饼：以大者为佳，有以小野柿假充，用之有损。
蓖麻子油：蓖麻子五升，捣烂，用水一斗，煮有白沫即取起，待沫尽乃止，去水，将沫熬至点灯不炸为度。
灯心炭：取活竹一段，两头留节，中开一眼，以灯心塞满，外将原刻竹仍填原眼，加泥裹好，入糠火内煨至竹成一炭，取内灯心炭用。
阿胶：味不臭者佳。色绿者为上。有气味者必假，不如好牛胶代之。
鹿茸：茸有数种，佳者颇不易得。茸片尤假。一人与茸客至交，因体虚向客索得血片一斤服之，体虚如故，毫不见功。怪而问之，茸客醉后吐实，系用牛尾，猪血和药制成，其片放手心亦能卷动，与真茸无异。
鹿胶：凡胶以自熬为真。鹿胶必用真关东鹿角熬服方效。若川角、鱼角色白而长者，俱无力。
龟板：龟板生用有力，药店多以熬过龟板混充，不可不辨。
龟胶：此胶亦宜自熬，板以厚而黑者为佳，黄而薄者无力。
癞虾蟆：又名癞团，又名老蟾。目红、腹无八字纹者不可用。
蜣螂：又名推车虫，推屎虫。以人粪一团如推车者是。
搔蛱子：本名蛸蛱虫，又名偷油婆，江苏人呼为髒KT，有翅能飞，其色紫如油，灶边及有食物之处最多。
蜒蚰：本名蛞蝓，又名鼻涕虫，其形似也。
蜗牛：头有须，尾有螺壳者是。
蝼蛄：又名蟪蛄，即土狗也。
虻虫：大如蜜蜂，腹四褊微黄绿色，喜食牛马血。

痧症全书  ——————————————————————————————————————————————————————————————————————————————————————————

卷上  ***************************
痧原大略第一
先吐泻而心腹绞痛者，其痧从秽气发者多，先心腹绞痛而吐泻者，从暑气发者多。心胸昏闷，痰涎胶结，从伤伏热发者多。遍身肿胀疼痛，四肢不举，舌强不言，从寒气水过时，郁为火毒而发者多。
痧无补法第二
痧者，厉气也，入气分则作肿作胀，入血分则为蓄为瘀，遇食积痰火则气阻血滞，最忌热汤热酒。不论犯者虚实，皆以有余治，绝无补法，用药克削，病自当之，中病即已。
分经络第三
腰背颠顶，连及风府，胀痛难忍，足太阳膀胱经痧。两目赤肿，唇干鼻燥，腹中绞痛，足阳明胃经痧。胁肋肿胀，痛连两耳，足少阳胆经痧。腹胀板痛，不能屈伸，四肢无力，泄泻不已，足太阴脾经痧。心胸吊痛，身重难移，作肿作胀，足厥阴肝经痧。痛连腰肾（外肾也），小腹胀硬，足少阴肾经痧。咳嗽声哑，气逆发呛，手太阴肺经痧。半身疼痛麻木，左足不能屈伸，手太阳小肠经痧。半身胀痛，废俯仰，右足不能屈伸，手阳明大肠经痧。病重昏沉；或狂言不省人事，手少阴心经痧。或醒或寐，或独语一二句，手厥阴心包络经痧。胸腹热胀，揭去衣被，干燥无极，手少阳三焦经痧。
按：十二经受病见症，随症施治，其引经药亦不可少，今通列手足经脉后：手少阴心循手小指内侧出其端。手太阳小肠起手小指端，循外侧上行。手少阳三焦起手无名指端。手厥阴心包络，又名手心主，出中指端。手阳明大肠起手食指端。手太阴肺出手大指端。足厥阴肝起足大趾藂毛上。足太阴脾起足大趾端。足阳明胃起足次趾外间。又一支亦入大趾端，又一支入中趾外间。足少阳胆起足四趾间。足太阳膀胱起足小趾外侧端。足少阴肾起足小趾下。阅此便于针刺。
膀小藁柏羌些须，胃大葛朴芷区区，脾芍肾独盐酒俱。
胆肝焦络柴丹青，川芎宜少再丁宁，肺葱桔芷心独辛。
羌芎白芷少为贵，胃肠脾肺升麻废，肾尤切戒毋加桂。
看凉热第四
痧犯太阳则头痛发热。犯少阳则耳旁肿胀，寒热往来，犯阳明则面目如火，但热不寒。犯太阴则腹痛。犯厥阴则小腹或胸胁痛。犯少阴则腰痛。以上皆身凉。犯肺则咳嗽痰喘微热，甚则鼻衄。犯心则心痛或心胀，头额冷汗如珠，而身或热或凉。犯膀胱则小便溺血、甚则身热。犯大肠则痢下脓血，重则呕吐身热。犯肝则沉重不能转侧，晡热内热，甚则吐血。犯三焦则热毒内攻，上则口渴，下则更结。
凡痧气壅阻发而为热，若误为外感传经热症而发汗温饮，虽慢痧迟缓，亦必变出头汗、发狂、谵语种种重症。不知外感之脉浮数而紧，热症之脉洪数有力，痧症之脉终有不同，或有可疑，须看痧筋有无辨之。
痧症身凉而内热者宜攻其里，表实者宜透其肌，用药随时活变，故不立主方。
分表里第五
痧感肌表，人不自知。则入半表半里，故胸中作闷，或作呕吐而腹痛生焉。此可粹刮而愈。不愈用金四、金五方。
痧毒入里，故欲吐不吐，欲泻不泻，冲心则心胸大痛，攻腹则盘肠吊痛，可放痧而愈。不愈，用丝三、石六方。
痧毒中深，逆攻心膂，立时发晕，气血不流，放亦无紫血，即有亦不多。惟当审脉辨症，的系风寒暑湿，气血食积痰饮，施治令苏，气血流动，然后扶起放痧。如不醒，择用丝五、匏一、土五方。如此重症，立时连进汤丸，方能有救。
痧阻于气分宜刮，壅于血分宜放。痛而绞动者，阻于食积之气分也。痛而不移者，壅于血分而有瘀也。发于头面上部，毒气上壅也。缠于手足下部，毒气下注也。上吐下泻，痧气冲激也。烦闷气胀，痧气壅塞也。恶寒发热，痧气遏于肌表也！胸膈偏痛，毒血滞于经络也。为肿为胀，食积血瘀结于肠胃也。吐血便血，痧气泛溢而忧溃败也。咳嗽喘急，痧壅气分而生痰逆也。立时闷绝者，毒血攻心也。手足软而不能运者，毒血注下也。腰胁俱痛者，偏痛半身者，身重不能转侧者，皆毒壅瘀也。变成肿毒溃烂者，毒血凝滞攻坏肌表也。
审脉第六
痧脉多微缓细涩，有时弦数，纵浮大亦虚而无力，疾徐不伦，时或六脉俱伏，伏亦无妨，痧退脉即渐还。如头痛壮热，脉应洪实而脉反微迟者，痧也。厥冷不语，脉应沉细而反滑数者，痧也。脉症不符，便舍症而从脉。诊痧尽此两言。
按：伤寒、杂病，自有本脉。若一兼痧，其脉必变，病必凶暴。然兼痧之脉可知也，伤食痧脉多紧实，伤血痧脉多芤滑，伤暑痧脉多洪滑而疾数，伤风痧脉多沉微，秽触痧脉多变异不常，伤气痧脉多沉伏或如雀啄，伤寒湿痧脉多沉细。或有痧脉似阴症者，尤不可不辨，如伤寒脉沉迟无力，是直中三阴，治用热药何疑？惟伤寒兼痧，脉似阴症，一服温补热药，痧毒变幻，悔无及矣。故于其外见症候稍有不合，便取痧筋验之，有则为痧，无则为阴，凉热异施。且放痧服药后，经络无阻，脉便不复沉伏，然后按脉辨症，治其伤寒，无不效者。至杂症兼痧有沉伏之脉，亦准此法。
凡痧脉微细者生，实大急数者重，洪大无伦者凶。一部无脉者轻，一手无脉者重，两手无脉者死。六脉无根及诸怪脉现而放痧、服药不应者不治。
丹溪治杂症，以气、血、痰为先。痧胀何能离此？痧胀有气塞者，为喘急、为胀满、为呕哕，为头眼胀，其痛紧，脉必洪数，属阳。有气闭者，为昏冒、口噤、目翻、厥冷，虽痛口不能言，脉必沉伏，属阴。痧有血热者，为烦躁，为紫斑，为头面赤，为衄，口出红沫、脉必实大属阳。有血阻者，腰痛，胁痛，攻心痛，手足青紫，脉必紧牢，乍大乍小，属阴，痧有痰寒者，喉中漉漉有声，吐咯不出，呕吐酸水清涎，脉必弦滑，属阳。有痰厥者，卒倒、手足厥冷，肌肤芒刺，遍身青筋，坐卧不能转侧，脉必微细，似有似无，属阴。亦不得谓阳痧则生，阴痧则死，痧有脉伏三日亦得救活者，在得其窍而已。
论吐下第七
伤寒食未化，下之太早，反引寒邪入胃，变为热邪固结，所食乃成结胸。若痧症新食，以吐为先，至所食既久，骤然痧胀，虽食消未尽，下之无碍。尽因痧本火毒在肠胃，肠胃部分肌肉作肿作胀，盘肠绞痛，遍及脏腑。故外宜刮放，以泄其毒于表，内可即下，以攻毒于里，则肿胀自当潜消，食积因之通利，非有寒邪入胃变成结胸之可忧也！但下之必先消散食积，又宜以渐而进中病即止。
霍乱症，恶心腹痛，上吐下泻，泻如水注。此感受暑火暴发，升降不利，清浊不分，所泻皆五脏津液。宜急用五苓散或胃苓汤，以分利阴阳，清暑火之气。有夹食积者，亦不可过下，恐津液暴涸，元气损伤也。更有吐泻无物，亦有上下关闭竟不吐泻者，为干霍乱，惟心腹绞痛，令人立毙。急以炒盐汤深吐，通则可救，即定后，周时勿进粒米，得食复发，慎之！即如呕尽泻空倦极，当用六和汤调理（方补群方末）。
急症第八
急症昏迷，先观唇舌，色黑者凶，黄者重，淡红者略轻。盖黄知内热，黑知热极，淡红虽热，用药不可太冷，又要看舌苔施治。
痧症危急，放血不流，若审无食积，血痰阻滞于中，用阴阳水或泥浆水、晚蚕砂水、细辛水、白砂糖梅水，择一饮之。稍醒扶起，再治。若有食积血痰，破瘀用桃仁、红花、童便之类，去新食用盐汤、矾汤吐之。食久痧胀，用楂、卜、麦芽消之。有积阻用槟榔、大黄驱之，金七方治之。或痰血凝结，昏迷不醒，用菜油、麝香调下，立苏；阻滞去，痧气行，筋自现，而后可刮可放，当药即药。盖缘痧症初发，未攻坏脏腑故耳。
凡痧药得宜，倘有不效者，盖汤剂多带冷，冷则直入肠胃未能达于肌肤血肉，故治先刮放也。刮放而药仍不效，必刮放未尽也。刮已到，放已尽，而痧犹在，则毒惟在阳明胃及脾、肝、肾三阴经络，非药何以治之。
昏迷不醒，难施刮放，当用药救。夫汤药带冷，虽不能即周血肉，然当热毒攻心，正遇带冷之物，顺流而下，昏迷自醒。有不醒，乃食积血痰所阻，攻而下之，无不醒者。
痧发无寒症，然亦有时为寒，非真寒也。盖因痧热而服大寒之剂以至此。夫痧必无食积血阻于中，方可服寒饮得效。若一有之，而饮大寒，则食不消、积不行、血不散，而毒反冰伏矣。尝见岩谷中行旅感冒，渴饮涧泉而即毙者，是名寒痧，盖饮寒毒结，多致不救也。若幸遇放痧之人，毒血一行，便无阻滞。故方书有服阴阳水者，不独取井水，即此故耳。是以久服凉饮痧有未痊者，略用三香温和之剂，实为权宜之术。若骤用桂、附、干姜、吴萸、参、芪之属，则又误矣。
痧皆属火，火有君、相之别。手少阴君火也，右肾命门为手心主，乃手厥阴胞络之脏。《经》言心之原出于大陵。凡刺大陵穴者，以泻手心主相火之原耳。又有手少阳三焦，合为表里，神脉同出现于右尺，二经代君行令。故相火之为病居多，火性炎烈，以致三焦阻塞，六脉全乖，昏冒痰喘。然相火作病，犹有可回，若犯心君，殒在须臾，莫谓术疏耳！
痧犯咽喉，则痰喘如锯，先放痧，急用薄荷、牛蒡、山豆根、童便之类清之，兼吹竹一方，余症且缓治。
痧症危急，大便不通，急宜放痧，用润下丸以攻之。小便不通宜放痧，用土四方以分利之。
痧有心胸高起如馒饺者不治（曾用竹六方愈一妇），心胸左右或背心一点痛者凶，角弓反张者死，腰肾一片痛者死，胁肋痛者，四肢肿痛者难治。鼻如烟煤者；舌卷囊缩者；环口黎黑者；头汗如珠、喘而不休者；昏迷甚、放无血，服药不应者；痧块大痛，服药不应者；俱死。此皆实热之为害耳。
绪论第九
在北曰青筋，曰马头温，江浙则为痧，闽广则为瘴气，其实一也。宜生料平胃散加草果、槟榔。闽广瘴气。由蛇兽、恶焰而成。凡山行见有黑气飞过，急伏地掩其口鼻，俟过再行。若嗅其毒，即腹痛寒热，脸甲青紫，急用平胃散加槟榔、紫苏、半夏，葱姜煎服，汗出为度。玉枢丹亦妙。
（湘）闻浦口张总戎和征缅甸时，带兵数百人，路遇风作桂花香，略嗅之，至晚脑痛昏沉。有守备系土人进谒曰：“不可为矣。是槟榔瘴，蛇食槟榔花，毒与香俱也。”逾日果卒，兵从亦半损。避之之法，伏地屏气，与前法同也。
闻江南溪涧有射工虫，含沙射人影，即寒热头痛，筋急体强，闷乱呻吟，涎流咳嗽。始中便不能言，朝轻暮重。不识者，指为伤寒。土人曰：此痧病也。用真正玉枢丹磨服一锭即安。凡渡有毒虫处，先用竹竿击水面，急渡则无妨。
按：射工溪毒中病者，状如伤寒，寒热发疮，偏在一处。用红苋茎叶捣汁饮一升，日再服，以渣敷之。马齿苋同。惟鹅喜食此虫，故邻近家多畜鹅。
岭南烟瘴，尤多痧病，乃溪毒、沙虱、水弩、射工、蜮、短狐、虾须之类，俱能含沙射人。被其毒者，憎寒壮热，百体分解，肢节痛酸，似伤寒初发状。彼土人治法，手扪痛处，用角筒入肉以口吸出其砂，外以大蒜煨热捣膏封贴疮口，即愈。诸虫惟虾须最毒，若不早治，十死八九。其毒入骨、状若虾须，疮类疔肿。彼地有鸂、鶒、鸀、鳿等鸟，专食诸虫，以此鸟毛、粪煅灰服之，及笼此鸟于被毒人身畔吸之，其痧闻气自出而愈，其余治法，详前后各条。
瘟疫与痧胀皆气为之，或因风雨寒暖不时，山泽湿热蒸动，又兵荒积尸之气，随天地升降流行，人在气交中无可逃避，转相渐染，故痧有触秽一症也。凡人尤忌夜行，多致犯痧，以受阴浊之气故耳。
明末癸未京师大疫，有胸腹满生白毛者，有头大如斗，眼鼻俱没者，有两腮红肿痰喘壅塞者，呼吸间，死以万计，皆痧类也。针挑血出随愈。顷之，变为嗽喘，症虽轻不半日随毙，用前法挑之亦随愈。放痧之法，由来久矣。
按：所谓大头瘟者，下非不病，特甚于上耳。疙瘩瘟，内非不病，特见于外耳。虾蟆瘟，腹非不病，特痹于喉耳。症类多端，惟以清热解毒为主，治之先上先下，从内从外，自当因症而施。以上诸症，用普济消毒饮，最好新增祛瘴辟瘟汤一方。
辛酉一妇，孕几八月，夫不在家，黄昏时忽饥不可忍，即炊米一升为饭，食尽而睡。少顷，隔房听其啼叫三声，以为产矣，呼之不应，持灯照之，妇已死、腹内依然，如此怪症，焉知非痧？然亦不及措手矣。
解㑊症，解者骨节解散，㑊者筋不收束，似寒似热，困怠烦懑，腹疼饮食不美，呕吐酸水。或因伤酒中湿，或感风寒、房劳、女人经水不调、血气不和，皆成此症，即痧类非伤寒也。宜先用热水蘸搭臂膊，以苎麻刮之，甚者刺十指、委中出血，或以香油灯照身背有红点处烙之，使腠理开通，血气舒畅而愈。又宜服苏合香丸。
（汾）按：解㑊不尽为痧，然暗痧、慢痧，每似解㑊，人所当知。《名医类案》更解㑊以痧名，未为无见，但后附载杭氏说，力辨解㑊非痧，适与庸医之见同，勿为所误。
白虎病，凡太岁后一位为白虎，如太岁在已、则白虎辰，太岁在申则白虎在末。其神所值之方，小儿出入居处，或有触犯则病。其身微热或冷，有时啼叫，屈指如数物状，以集香汤治之，用沉、降、檀、乳四香，参、草、茯神、枣仁，水煎，临服入麝香少许，存滓房内烧之。
至如小儿出瘄疹，一名麻、又名痧，散见于皮肤，与沙粒相似。小儿出疹，必先身热咳嗽，或呕吐腹痛，时隐时现，三日乃平。今时痧症，亦有细粟红点，或隐或显，额上最多，胸、胁、颈、项次之，手、足、腰、背又次之。在内则心腹胀疼，在外则肌肤芒刺。其原皆因血热毒炽，故与小儿之痧疹同名。若小儿果系痧疹，必从本科正治，又不当混入此痧症也。治痧当明杂症，其于兼痧、类痧等症，方能兼治无误。
缪仲醇曰：绞肠痧属胃气虚，猝中邪秽，郁遏不得吐泻，以致绞肠异常，胸腹骤胀，遍体紫黑。细寻头顶心必有红发，速拔去之，急以三棱馋针刺委中，挤出热血，可立苏，次用新汲凉水入盐两许恣饮，得吐泻即止（蛇虫伤亦有红发）。
手法第十
脉不明不可乱用药，症不明不可轻用药。手法不明即药亦不能速效，故手法为治痧要着。
一曰焠。痧在肌表未发出者，以灯照之，隐隐肤间，且慢焠，若既发出，状如蚊咬，粒如麸。疏则累累，密则连片，更有发过一层复发两、三层者。焠法看头额及胸前两边，或腹上与肩膊处，照定红点，以纸捻条或大灯草微蘸香油点灼焠之，即时爆响。焠毕便觉胸腹宽松，痛亦随减。
一曰刮。痧在肤里发不出者，则用刮。若背脊颈骨上下及胸前胁肋两肩臂弯，用铜钱或碗口蘸香油刮之。若在头额项后两肘臂膝腕，用棉纱线或苎麻绳蘸油戛见红紫血点起方止。大小腹软肉内痧，用食盐以手擦之，痧既刮出，痛楚亦轻矣。
一曰刺。古言东南多湿利用砭，以针刺放毒血即砭道也。痧重者经铁气难解，放痧当用银针，银性无毒。　放痧有十处：
头顶心、百会　只挑破，略见微血，以泄毒气，不用针入。
印堂　头痛甚者用之，针锋微微入肉，不用深入。
两太阳穴　太阳甚痛者用之，针入一二分许。
喉中两旁　惟虾蟆大头瘟可用，亦勿轻用。
舌下两旁　惟急喉、风喉、蛾痧可用。急吐恶血，不可咽下。
两乳　乳头垂下尽处是穴，此处不宜多用，，如看有青筋在乳上下者刺之。
手十指头　用他人两手扐下不计遍数，捏紧近脉处，刺十指顶出血。一法用线扎十指根，刺指近甲处出血。或谓针刺手足，无如指顶为妙。指顶勿太近，令人头眩。
两臂弯　臂弯中名曲池，腿弯中名委中。先蘸温水拍打，其筋自出，然后迎刺。
足十指头　同手。
两腿弯　细看腿弯上下前后，有细筋深青或紫红者，名痧眼，即迎其来处刺之。如无青筋用热水拍打腿弯，直刺委中，惟此穴可深寸许。其腿上大者筋不可刺，刺亦无血，令人心烦。腿两边硬筋不可刺，恐令筋吊。至臂弯筋色亦如此辨之。
痧筋现者，毒入血分，宜放。乍隐乍见者，毒入气分，及见而放。微见者，乃毒阻气分，宜通其肠胃。痧筋自现至伏而不现者，必从脉症辨之。血则散，食则消，痰积则驱。结即解而筋复现，然后刺放可也。
痧筋或见数处，或一处，必刺去恶血，令痧毒尽泄。或误饮热汤，痧筋反隐不见，略见亦刮放不出，急饮冷水解之，后可刮放。痧为食积所阻刮放不出者，当先消食积而再刮放。热极血凝，瘀阻胸腹，刮放不尽者，当先散瘀血而再刮放。痧发兼遇恼怒，伤肝作胀刮放难尽者，又当先用破气药而再刮放，如此痧毒可渐消矣。
用药大法第十一
痧气阻塞作痛作胀，用荆、防之类，从表而散；用青、陈之类，从中而消；枳实、大黄之类，从大便而下；木通、泽泻之类，从小便而行。楂、葡之类治食阻，银花、红花之类治血壅，槟榔、蓬术之类，所以治积滞也。
无食积瘀血而痧气壅盛者，药须冷服。有食积而无瘀血者，稍冷服。毒盛血瘀者，微温服。（稍冷者，九分冷也。微冷者，八分冷也。微温者，七分冷也。）
药忌（用药一差，凶危立见。先知其忌，则思过半矣。）
参、芪、白术、山药，恐补毒气，痧所大禁。熟地、白芍，补血敛血，痧所大忌。甘草，用之恐成痧块，难治。一应甘甜之味俱不宜。茯苓、猪苓，恐其渗湿，转实痧气，俱在禁例。半夏、白芷，苍术，性燥忌用。升麻、禁用，恐提痧气，上升难遏。麻黄，发表太过，禁用。肉桂、附子、吴茱萸，禁用，恐助毒，立时有变。干姜能助热毒，当忌（过服冷水宜少用，以善散寒气）。五味子、木瓜，酸敛忌用。竹沥，性寒忌用，用须姜汁，方走经络，不如弗用为佳。杜仲、补骨脂、枸杞子，即腰疼不可用。茯神、柏子仁、酸枣仁，即虚烦不寐，亦不可用。苁蓉、巴戟，尤所大忌。
评：半夏、藿香止吐。凡治吐症用半夏、藿香，独痧症作吐，半夏性燥，须防益助火邪，必不可用。藿香惟取其正气以治秽触，倘肠胃有食积、血瘀，阻滞痧毒，骤用此以止吐，反有闭门逐盗之忧。
药宜
陈皮、青皮，陈行痧气，青伐肝气，痧气壅阻郁结不行者，非此不利。枳壳、枳实，破痧气，驱毒气，除胀气，下食气，积滞壅塞者，非此不开。（枳壳性缓，枳实性速，各有所宜。）荆芥，透肌解表，散痧毒。痧筋隐隐不发者，非此不现。防风，透肌发表，为臣使之功，寒热往来，痧毒壅滞郁遏不发者，非此不清。柴胡，和解表里，专治少阳胆经寒热往来。前胡，疏风消痰治嗽，表热者宜用。干葛，散阳明胃经之邪，兼能解渴。紫朴，宽中治呕，消痰下气。薄荷，辛凉利窍，消肿解毒，消气清喉。紫苏，疏风顺气，身热当用。独活，发散治热，其性至颈而还，力不能过发，且可活血解痧毒是最要之味。细辛，透窍散痧之妙药，勿以其味辛而疑之。
（汾）按：细辛极散真气，过服即能杀人。壮实而痧重者多止钱许，老稚单弱者酌减少用，痧轻者可弗用。
桔梗，入肺经，其性上而复下，故能引枳壳破胸中至高之气。香附，行血中之气，恐香燥须便制，行血酒炒，敛血醋炒。延胡索，活血行气，理血气凝滞作痛；五灵脂，善消宿血，血块凝滞不散，非此不破。郁金，能入心经散郁消瘀，痧毒攻心者，非此不能奏功（时以价高用姜黄代之，终不妙）。木香，行滞气，燥湿气，驱寒气，开郁气，痧后腹痛不解，此要药也。砂仁，顺气开郁，散痧消食，始终可用。乌药，善行周身之气，凡痧所阻滞者，得此无处不到。秦艽，活血驱风，消痧毒筋骨疼痛，壮实不清者，非此不解。连翘，消痧毒，解诸经火邪，清热而不滞，治痧要药。栀子，凉心去火，发斑并痧根红者可用。贝母，川贝专治热痰，土贝兼破瘀血。白芥子，胁下之痰，非此不达。天冬、麦冬，润肺消痰，一治其本，一治其标（去心）。杏仁，泻肺润肠胃，利气消痰涎（去皮尖）。桑皮、兜铃，治嗽泻肺。
（汾）按：兜铃清热降气，但肺虚挟寒者大忌。曾闻之世医者云：凡治嗽禁用诃子、兜铃、紫菀、白芍、五味等药。小儿尤忌。能令肺缩小，即贝母亦非风寒湿滞诸痰症所宜，误用反令不愈，附志于此，以俟别择。
赤芍，血热发斑者可用。陈香圆，破结气可用。丹参，亦活血之剂；山楂、卜子、麦芽、神曲，痧为食壅，善消而不暴。红花、茜草、银花，活血解痧毒。桃仁，破瘀活血，瘀为血阻，非此不流。痧为血滞，非此不顺。苏木，取恶血新瘀者莫及。荆三棱、蓬莪术，食积心痛、痧毒阻滞痞闷者宜用。牛膝，活血，引痧气下行。香薷，通上彻下，利水气，治暑伤之要药（说详金三方）。牛蒡子，解痧毒，清喉，痧中要药。刘寄奴，散瘀血，解痧毒（下气消胀破血仙药，多服令人下痢）。紫花地丁，解毒化斑。泽兰叶，解痧毒。益母草，女人胎产俱宜。地骨皮，退热除蒸，止阴虚骨蒸劳热。菊花，清心解热毒，叶亦可用。青黛，治痧至妙之品。晚蚕砂，解痧毒治热。穿山甲，透痧消痰，破瘀托毒，善走经络之神剂，经络诸药所不到者，非此不达（土炒末）。乳香、没药，消瘀血而不伤新血，痧症以治血结。阿魏，破积聚，逐恶血，其功甚大。角刺，透毒能引诸药至于痧毒血瘀之所。大麻仁，润大肠，肠胃燥结者宜用。雄黄、牛黄、胆星、天竺黄，消痰丸中宜用。麝香，开窍，散痧功亦甚大。明矾，解痧毒，消痰定痛，用之探吐宿食甚妙。石膏，暑痧、暑天最多，自汗大渴，用白虎汤即解。龟
111
甲，破宿血，在胸用上截，在下用下截（去肋酥炙末）。僵蚕，活血分之痰，佐山甲透经络以破瘀毒（须炒末用一二分）。童便，解痧毒，消痰降火最速，定痛，治血痢、痢下血水，诸药莫及。板蓝根，即淀叶，普济消毒饮中用之以解温毒。小青草，一名血见愁，清热除疹最速。梅花，得一元之气，治痧上品（取大半开者纸笼当风处阴干，桃花亦可）。天仙子，即红蓼子，治痧块多用，亦去痞积。紫荆皮，丝一、丝七俱用作引。惟丝一有之。
评：荆芥细辛防风：痧症寒热，不由外感，其毒从鼻吸而入，搏击肌表。荆芥、细辛，善能透窍，使由窍入者亦由窍泄。防风臣使为佐，不比麻黄、羌活，专计发表，反有升发火毒之虑也。
宜忌相半
羌活，痧忌发表太过，若头痛或因寒起，更兼痧症，欲引太阳经，用半分至二分。川芎，上行头目，头角骨痛者必需。下通血海，肝脏不荣者当用。用一分至三分止，多则恐提痧气。藿香，痧症作吐，取其正气以治秽触，然必痧毒无阻，乃可俟冷饮之。沉香、檀香、丁香，痧始发忌用，若痧后心腹疼痛不休，胸胁胀闷，寒凝气滞，得此可舒，用一分至三分。生地，凉血，血热者可用，血瘀者非宜。当归，头身尾各有所宜，用须斟酌（归尾不妨）。黄连，心脉洪实者可用，能解热毒。黄芩，肌热不退者可用（上二味冷性凝滞，痧中忌用，用须酒炒）。元参，咽痛、犯肿毒者可用；色黑，紫血痧有瘀血忌用。亦能清气消痰，滋阴润肺。花粉，口干渴，连饮水不能止者可用。性沉寒、痧毒未清者忌，恐凝滞痧气也。木通、车前、泽泻，痧气郁阻，小便不利，在所当求。若郁热太重，不因小水禁用。黑丑，通上彻下，痧毒胀满，必须用此，丸散中奏效。凡破气之味，俱莫能及。但耗散真气，恐人有宜有不宜，故方中不载。大黄，治食积阻痧毒，为丸以备急用，其功莫大，若痧胀之极，必须急服此以攻之，恐病有宜有不宜，故方中虽载，不及细加。
补原本未列药（注取本草）
姜黄：理血中之气，破血下气，性烈于郁金，血虚者勿用（片子者入手臂，金七，石一，丝二、三，土二、三、六，革八）。
槟榔：破滞散邪，消食行痰，坠诸气至于下极，气虚下陷者勿用（金七、八，石六，丝三，竹七，匏五，土一）。
白蒺藜：散肝风，泻肺气，破血消症，通乳坠胎（去刺、酒蒸用。石四，丝三、四、六，竹五，匏四、六，革一）。
降香：辟邪恶，疗创伤，止血定痛，消肿生肌（金七，石二、四、五，丝四，竹五）。
丹皮：泻阴胞中火，治无汗骨蒸（地骨治有汗骨蒸，金六，竹二，土四，革二）。
蒲黄：性滑，行血消瘀，通经脉，利小便，无瘀勿服（炒黑性涩，止一切血。丝六、七，土三、四）。
白豆蔻：利三焦，暖脾胃，散滞气，消酒积。若火升作呕，因热腹痛，气虚诸症，咸宜禁之（金八，石一，丝一）。
旋复花：软坚下气、行痰水、通血脉，肺与大肠药，虚者勿多服，冷利大肠宜戒（绢包扎煎，金一，土六）。
栝蒌：降痰治嗽，荡热涤垢，清咽利肠，胃虚脾泻者忌（金一加石七歌，竹八）。
大腹皮：下气行水，治痞胀，稍涉虚者勿用（酒洗，再黑大豆汁洗，晒，灰火煨。金一加竹四）。
威灵仙：善走十二经络，治诸风痰积、浮肿闭结，大走真气，耗血（忌茶面。金一）。
饮食第十二
痧气壅满胸膈，甚者十日五日不饮食亦无妨，惟俟痧气尽，然后与之。初退觉饿，设骤进饮食，立能变重，必忍耐一二日，乃可万全。痧后多戒荤腥数日，庶无屡发之患。痛后亦有不喜食者，有食而作胀复疼者，又有或疑伤寒而饿坏者，其间饮食最要斟酌。宜忌不可不审也。
食忌
生姜（痧所大忌，勿作药引）、圆眼、大枣（俱习作引）、辣酱、花胡椒、烟、茶、火酒、醋、面、索粉、面筋、糯米团粽、猪羊肉、鸡、鱼、蒜、葱、芥菜、瓜、茄、水红菱、糖食、桃、梅、李、杏。
发痧若饮粥汤、热汤、热酒，轻者必重，重者必危；吃米食诸物，恐结成痧块，日久变出他疾，难于救疗。忌用热汤洗澡，愈洗愈将毒气赶入腹内。
食宜
黑砂糖，活瘀血，解痧毒，凡瘀血作痛者，得此则安。食盐，解痧毒，定痛，用之吐去新食。芋艿，治痧热解毒，有痧患者生食之甘美。灯芯汤，口渴者饮之，作药引可用。芦粟汤、山楂汤、萝卜子汤、芦柴根汤、荸荠、百合、藕、西瓜。
待痛止后，知饥方可吃饭汤、清水米粥、米糊汤、亦宜少用，且须冷吃，不然则复发（陈大麦煮粥为妙）。
救急小方第十三
芋艿带毛生嚼不麻方，斑痧已验。生黄豆细嚼不豆腥。上二方可试痧，亦解毒。
烧盐汤待冷灌下探吐，或盐放铲头烧红碎水中饮。明矾末，阴阳水调服二钱，多至三钱，服之取吐，不吐再服。上二方，乃吐新食阻隔痧毒之法，必多饮吐，善救急。
阴阳汤：凉水滚汤各半对冲。阴阳水，井水、河水各半，中隔者可饮。泥浆水服，路上受暑起胀，用仰天皮水搅清饮之。白砂糖搅梅水服。细辛末同砂仁汤冷服。此法治气阻受寒痧。晚蚕砂为末，白滚汤冷服。头发数十根烧灰，白矾二钱研末，用凉水调服取吐。
陈佛手柑煎汤凉服。陈香橼煎汤凉服。羊粪一把，滚汤泡，以碗对合，一时滤去渣，待冷极饮之。童便连饮碗许。萝卜缨子煎汤服。芦柴根煎汤微温服。芦粟子或粟根煎汤待冷服。绿豆煎汤温服，做绿豆粉泔水亦可。生豆腐浆吃碗许。麻油一盏灌下。菜油二两、麝香一钱，昏迷欲死者调下立苏。丝瓜叶捣汁饮（又可止霍乱）。伏龙肝（即灶心土）泡水饮（止呕吐）。蚱蜢五六个煎汤温服。陈樟木、陈皮等分，东壁土水煎，连进三四服。银朱擂细点眼角愈。荞麦炒焦，去壳为末，温汤调三钱服（荞麦与皂矾相反，日后谨防有犯，入此方勿用）。
卷中  ***************************
痧分症治第十四
痧不尽系六气七情，或因饥饱劳逸，或为秽触疫染，皆可成痧。痧无定脉，凡脉与症不应者，即为痧脉。亦无定症，不论风、食、劳、痰，而以本症治之不效者，皆痧症也。
风痧
头疼腿酸，身热自汗，咳嗽腹痛，此时气所感，不可同伤风治法纯用疏风，当刮痧为先，用金一方。
暑痧
头眩恶心，自汗如雨，脉洪拍拍，上吐下泻，腹痛或紧或慢，金二方主之。暑胀不已者、金三方。如竹叶石膏汤、六一散，俱可选用。
阴痧
腹痛而手足冷，宜粹。或因秽触，用金四方。
阳痧
腹痛而手足暖，出血即安。或因郁气不通，用金五方。
红痧
肤隐红点如瘼疹，痧在肌表，外用焠刮，内服金五方。
斑痧
头眩眼花，恶心呕吐，身有紫斑，痧在血肉。急用刮放，迟则入里生变，当用金五方。
乌痧
满身胀痛，面色尘黑，身有黑斑，毒在脏腑。气滞血凝，以致疼痛难忍，用金七丸（外用老姜汁点眼角，男左女右，汗出即愈）。
吐痧
汤水入口即吐，研伏龙肝泡水澄饮即定，药亦以此水煎，用金四方。
泻痧
水泻不计遍数，不可下，又不可止涩，惟分理阴阳，用五苓散去桂；白术换苍术，加车前、木通之类。
紧痧
急痛，霎时晕倒，半刻即死，急为放痧焠刮，服涤痧丸，亦得救活。
慢痧
痧之慢者，或十日半月而死，甚至三四月而死，必须速治，迟则痧毒蔓延滞结，在内者先坏脏腑，在中者先损经络，在表者先溃肌肉，一若失治，便成死症。
初犯痧症，邪气胜，元气衰，或旬日辄发，久则日近一月，盖由胃气本弱，故尔数犯，待痧退后，当用木八方，充其胃气，则痧自断矣。
晕痧
一时晕昏跌倒，乃痧毒所攻，毒血一冲，必坏脏腑。盖毒血与食积痰气，结聚心腹胸膈之间，而经络不转，气血不通，虽欲刮放，而痧不出；治法：视其食积、痰血、气阻及暑热、伏热、秽触之类，急用药消散，俟胸膈一松，昏迷自醒，然后验筋刺之，用金八、石一丸。
绞肠痧
心腹绞肠大痛，如板硬、如绳转、如筋吊、如锥、如割。轻者亦微微绞痛，胀闷非常，放痧可愈。若不愈，必审脉症，辨暑、秽、食积、血痰所阻施治，须连进数剂，俟少安，方可渐为调理（石二至八）。
一妇绞痛危急，刮放不愈，右手脉伏，放痧三十针，用石二末，金八丸，清茶饮之，并用石三方服下，熟睡愈。
一妇口吐痰涎，腹中绞痛，刮之少安，用药不效。次日复昏沉大痛、先刺指头出血，用石四末冲砂仁汤下，并用金一方加丹参、山豆根、茜、银、楂、卜，服下而安。
一人盘肠绞痛脉伏，刮痧，用石五、石六方稍愈。黄昏复绞痛叫喊，又有石七、石八方而痊。
抽筋痧
两足抽筋疼甚，忽至一身青筋胀起如箸粗，将处处大放毒血，用丝一丸。
暗痧
心中闷闷不已，欲食不食，行坐如常，即饮温热，不见凶处，并无心腹腰背疼痛，但憔悴日甚。若不知治，亦成大害。此痧之慢而轻者。放之即愈。更有头痛发热，心中作胀，类于伤寒，有寒热往来，似疟非疟，闷闷不已。有咳嗽烦闷，似乎伤风。有头面肿胀，两目如火。有四肢红肿，身体重滞不能转侧。此痧之慢而重者，误吃热物，遂沉重昏迷，或喘急狂乱。此等当审脉辨症。在表者刮，在中者放，在里者或丸散、或煎剂，须连进数服，俟少安渐为调理（丝二、三、四）。
一孀妇，四月间忽昏迷沉重，颜色变黑，左脉洪大，右脉沉微，此暗痧也！腿弯青筋三条，刺紫黑血如注，不醒，次日用石二方稍苏，至五日复刺痧，用丝二方乃能大醒，再调理愈。
一老人，六月发热沉重，昏迷不省，舌上黑苔芒刺，狂骂不绝，六脉俱伏，刺血不流。用石二方、丝三方稍冷饮之，又用金三方，次日少苏，但身重如石，苔刺不退，用金六方而痊。
一少妇重娠，夜闻火下楼坠仆闷绝，竟不作声，安胎、治惊药俱不效，经两日而死胎下。延予诊之，无脉，细按如蛛丝，但四体温软如睡，急放手足血，便作呻吟，投涤痧散一服，遂苏，更用丝三并四方而痊。
一十一岁婢，六日不食，头面微肿，索消食方，予曰：脉微，面肿，其殆痧乎。刺腿弯二针，用石二方，一服愈。
闷痧
痧毒冲心，发晕闷地，似中暑中风，即时而毙。此痧之急者，如略有苏醒，扶起放痧，不愈，审脉服药施疗。若不醒，扶不能起，必辨症的确，用药数剂灌醒，扶起放痧，再为调治。
一五旬外女人，目闭牙紧，冷至肩膀，但胸腹微暖，六脉毫无，间忽睁目苦叫数声，灌药亦稍受，如此三日，医用乌药顺气散、牛黄丸罔效。予为刺十指，血紫黑相间，投涤痧丸，一脉呻吟，再服脉起，或云是痓症，用他药，脉伏，病如初，又来索丸，与之，人渐醒，脉复起，投石二方、石一方而愈。
落弓痧
倏忽昏迷不醒，或痰喘眼吊，形如小儿落弓症。此暗痧难识，必审脉辨症，再看身体凉热，唇舌润燥何如。然后治之（丝五、六、七）。
一人发热口渴，昏迷不醒，两目上翻，六脉微细而伏，用石二方、砂仁汤冷下而苏，扶起放痧，用石七方，痧尚未尽，又用丝五方加银花、丹参、山楂而痊。
一人时常身热微渴，煎滚茶饮之，倏然沉重昏迷，左尺沉细，动止不匀，右寸浮而芤。此肾虚而痧犯之，肾水之痧，逆行于肺，故痰气壅盛而发晕也。用丝六方加牛膝、贝母和童便饮，更用丝七方而醒，然后扶起放痧。愈。
噤口痧
默默不语，语亦无声，此乃痧气壅盛，热痰上升，阻逆气管，咽喉闭塞而热。宜先放痧，审肺、肾、脾三经脉，次推详余经。（丝八）
一女，日为后母所詈，痧胀烦闷昏沉，左关有力，右脉沉伏，语无声，乃伤气痧也。煎陈香圆一个，微冷饮，稍有声，次日左关弦长而动，盖因怒伤肝，痧气犹阻肝经之故。刺腿弯三针，血如注，又刺顶心、肾、指十余针，乃用丝二方与丝八方加延胡、香附，微温服，乃痊。
扑蛾痧
痰涎壅盛，喘急如锯，痛若喉蛾，但喉蛾喉内肿胀，痧只痛而无肿胀。形若急喉风，但喉痛而不移，痧则痛无一定，且痧有痧筋可辨也（竹一、二、三）。
一人，痰气壅盛，脉多怪异，吹吊痰药，益凶暴痛极。此三焦命门痧也。刺臂指、腿弯青筋，紫黑血甚多，不愈。用石五、丝五方，外吹竹一方，又用竹二方，三服而愈。
一人喉痛极，痰涎壅盛，余视之，痧也。不信，延喉科治之，且饮热汤，至夕殂。此症用竹三方必效。
角弓痧
心胸胀极，痧毒内攻，故头顶向后，形如角弓反张，是脏腑已坏，死症也。急用白酒将毛青布蘸抹手足拘急处，再喷其遍体，少顷松动，然后用药，或可回生。药用石二、丝二之类。附歌：
手足拘缩角弓张，脏腑攻冲毒势强。
火酒遍喷兼蘸抹，死中求治石丝方。
瘟痧
寒气郁伏肌肉间，至春而发，暑热凝滞血肉中，至秋而发，皆名瘟痧。秋瘟尤易传染。其症寒热似疟，腹或痛或不痛，或喘急饱闷，头面肿胀，或变下痢脓血，轻者缠绵，重者危急，宜放痧、消食积为主。俟痧毒已泄，然后和解清里，除其寒热，健脾养血，补其中虚（竹四）。
一人于九月恶寒发热，痰嗽烦闷，口渴，舌苔，刺血不流，卧床沉重。此误饮热也。用阴阳水加明矾一钱饮之，又用消食去积药加熟军二钱，微冷饮少愈，次日复刺臂指痧筋去血，用活血解毒药渐愈。
其妻同时寒热烦闷，头面肿胀，脉伏，放痧不愈，饮微冷矾汤，次用透窍消毒下气药加牛膝三钱，二服愈。
其子亦寒热如疟，心腹绞痛，吐泻不已，六脉沉紧，用石一方并竹四方入大黄一钱，次日再服，愈。
满痧
初起跌倒，牙关紧闭，不省人事，捧心拱起，鼻扇耳鸣，急为大放毒血，用金七、石一丸、竹五味（竹五）。
脱阳痧
小腹急痛，肾缩，面黑气滞，出冷汗，名为脱阳，有似发痧。用连须葱白三茎研烂，酒四碗，煮二碗，作三服。又炒盐熨脐下气海穴，令气热。
羊毛痧
腹胀连背心或腰胯，如芒刺痛，用烧酒坛头泥研筛细，和烧酒作团，辊擦痛处，即有细白毛粘团上。
羊筋痧
腹胀，浑身板痛。此二症胸前或腰背用小针穿皮挑出筋毛，自愈。只拣疼处看，有毫毛聚起者便是。药用涤痧丸、普济消毒饮。
一人伛偻不前，自谓鬼箭打，药樵视其疼处，用小针贯红绿丝线，就肤间穿过二三分许即拽断，亦不见血豁处露绒毛状，挑三四针后，其行如驶。
紫疱痧
痧不内攻则外溃，为肿为毒之外，又有发为紫疱血者，亦异症也（竹六）。
一养媳手足下半身俱肿，大腹亦胀，发出两腿足紫血疱，如圆眼密布，皆云烂麻疯，服药益甚。及见腿弯痧筋发现，遂放五针，又指头十余针，尽去毒血，诊脉俱和，用竹六方二服，结痂愈。
疯痧
一人犯大麻疯，眉发脱，面目败，手足挛，遇老人为放痧三次，曰：此痧疯也。传一方曰：日服之，以渐而痊（方附竹六后）。
血沫痧
胀闷废食，两胁疼甚，口出痰血沫如西瓜瓤汁，用薰陆香为君，佐以寄奴、茜草之类，治之即愈（薰陆即丹阳所产零陵香）。
湘闻京师曾患时症，凡吐唾淡红色，旋病不数日死。有乩仙传方，但知其和猪胆汁作锭，锭可活三人，适一医用猪胆作引，亦立愈。遂屡用得效，症与此类，附记。
蛔结痧
痧毒攻胃，蛔死入大肠，与宿粪相结，腹中大痛，又有胃中热胀之甚，蛔不能存，因而上涌，乘吐而出。或蛔结腹痛，不大便，或由大便出，与伤寒吐蛔伏阴在内者不同，治宜清痧胀为主，加熟大黄（竹七）。
一女痧发痛极，头汗如雨，脉芤而洪实，放刮不出，用竹二方，次日筋现放痧，用石七方下死蛔三条，结粪亦下，腹痛遂止。
一妇发热心疼，口多痰涎，吐蛔二条，投竹七方，痰遂退。
铜痧
浑身上下、头面眼珠尽如姜黄色者，邪热散乎脾胃，而土之本色现乎外也。盖脾为阴脏以土主燥，胃为阳腑戊土主湿，一湿一燥，湿热熏蒸（如面状，故发黄也。竹八）。
一羽士时疫七八日，遍身发黄，目瞪体僵，六脉如无，忽又如沸，二便久闭，奄奄待毙，以涤痧散撬灌，刺臂指血点滴如墨，委中绝无，勉与竹八方，竟霍然。
（汾）按，《本草从新》云：黄疸须分阴阳，阳黄宜茵陈，阴黄须温补，若用茵陈多致不救。叶氏《临证指南》论之尤详。此书专为痧症言之，痧皆属火，如前所言羽士脉症，故当无阴阳之分也。其稍轻者非便闭亦不必大黄，又可参用五苓之类。
铁痧
头面手足十指如锅煤色，不治，以血凝也。或用火酒擦身法，委中刺出紫黑血两茶杯，竟有立愈者。
痧块
气痞痛、血块痛、食积块痛，皆因刮放未尽，不用药消，以致毒流滞成块。治法：在气分用沉香、砂仁之类；血分用桃仁、红花之类；食积用槟、卜之类；相兼者，当并治（匏一二）。
又有不忌食物，痧毒裹食成块，两胁下痛，其痧块变症甚多，故为难治。且治痧惟在初发若饮热汤，毒血凝结，即慢痧不致胀急伤人，亦成胁痛，瘀之日久，势必难散。
一妇腹痛，放痧二次，忽左胁有块，屡痛不止，坐卧不安，脉芤沉微。此毒滞不行之故。用竹五并匏一方与石一方加贝母、白芥子，二服而痊。
一人身热吐痰胁痛、喘呕不已，左脉洪数，右脉似伏，刺过二针，服童便，喘呕稍减，用金七丸、润下丸，身热吐痰俱已，又用匏二方，三服而痊。
身重痧
痧症始发虽暴未必身重，若饮热毒阻，遍身重痛，不能转侧。放痧后，急宜消瘀解毒，久则难治，放痧不效者死（匏三、四）。
一人腊月腹微痛，呕酸水，饮姜汤大痛，胀重不能转侧，右脉伏，放痧，用匏三方痧减，又放痧服匏四方愈。
心烦嗜睡痧
痧冲心胸，故心烦或嗜睡，此等俱慢痧，若误以心烦嗜睡治之，日甚一日。倘饮热物，必渐凶险，遂成不起之疾。治法：刺血为主，可不药而痊。
遍身青筋痧
一羸瘦人惯发痧，一月数发，发则面青如靛，满身青筋胀起，如箸，痛自小腹攻上胸胁，困倦难伏。向作虚损温补，惫益甚。针曲池、委中，黯血如注，少苏，用火酒进涤痧丸，立效，后连进数服。竟绝根。
遍身肿胀痧
暑热疫毒，攻里则为痰喘为血瘀，昏沉不省。若元气实，内不受邪，即散于肌肉，为肿为胀。误饮热汤，便成大害。此痧之暗者，宜从脉异处辨之。
一女，手足俱肿，将逮于腹，六脉弦细沉迟，此慢痧变症。缘不肯放血，数日肿胀益甚，勉强放二十余处，紫黑血出，用石二方，并散痧解毒消瘀顺气药，以痧久绵延，服十余帖肿胀始消。
一婢，久患疮，腹大如臌，手足俱肿，左脉微数，右歇止。夫疮毒入内肿胀，脉必洪数有力，今脉症不合，此慢痧为患也，腿弯果有青筋，刺五针，未愈，又刺指头十余针，用石二方并匏四方，五服，遂如旧。
痧别兼类变第十五
痧有兼症、类症、变症，非望闻问切所能尽，惟看痧筋辨之。夫痧筋所见者，青紫之色也。痧症所原者，血中之毒也。血中之毒既无可消则百病生，治之自宜刮放，刮放不尽，则宜用药，先去其痧，后理其病；其或当兼治当预防者，务详审之。
伤寒兼痧
凡伤寒头痛寒热诸症，或受暑、触秽、感疫，忽兼犯痧，惟认脉看筋，必先治痧，痧退乃治伤寒。若误饮热汤姜引，慢者犹可，紧者立见凶危（匏五）。
一人伤寒十四日，忽昏沉身重，医治不醒。予曰：痧气冲心故昏迷，痧入血分经络故不能转侧，先放痧用匏五方，痧退，治伤寒而痊。
一女头痛发热，属太阳症，用羌活冲和汤稍愈，至四日药忽不应，更面赤身热烦闷，六脉洪大无伦。此伤寒兼犯痧症。刺青筋一针，流流黑血，余细筋隐隐，服匏二方两帖，稍松。次日痧筋大现，刺九针，服丝七方少安，后骤进饮食，复发热面赤，又刺两足青筋，用匏二方两帖，稍愈。偶饮温茶，立刻狂言，令饮冷井水二碗，更服数帖，痧气乃清。但病久身虚发晕，服参汤而苏。
痧类伤寒
伤寒集中有四症类伤寒，未若痧类伤寒之凶暴。夫伤寒头痛寒热，属足太阳膀胱经，是寒从肌表而入，故宜发散为先。若痧症头痛，是毒气上攻，不因个感寒气，其寒热虽在肌表，乃时气由呼吸而入，郁为热毒，搏击肌表，内热则外寒，故亦恶寒。宜先刺颠顶放痧泄毒，用药透窍解毒顺气为主，若误用羌活、麻黄发表太甚，反助痧焰，势必攻冲肿胀，立时见凶，要知痧症宜清凉，而痧毒可内解。伤寒宜辛散，则寒气可外舒，断不可以互混（匏六、七）。
一人寒热昏沉，面色红黑，指头青黑，脉洪数，皆曰新昏，症必属阴。予曰：非也。脉洪数，痧毒搏击也；指青黑，毒血流注也；面红黑，痧毒升发头面三阳也。视痧筋放之，微见紫黑血，用石二方、晚蚕砂汤服。渐醒，复刺血如注，但发热身重，肩背痛，用大剂匏六方，渐能转运，犹身热大便不通，用卜、实、军、朴、麦芽、桃仁温服，便通热减，痊。
一妇，头痛寒热，烦闷喘渴，头汗如雨，面黑指青，气口脉虚歇止，左三部洪数无伦，若非痧而有是脉，恐不能生。刺顶心一针，臂、腿数针，不愈。彼因饭后起病，用矾汤吐之，烦闷喘汗俱除。余症未愈，用匏七方二帖，大便通而安，后十余日腹中大痛，口吐涎沫，又因秽触而然，刮痧，用金四方而愈。
伤风咳嗽痧
痧感时气咳嗽，肺经受伤，不可同伤风治，法当刮痧为先，清喉顺气，凉肺散痧为主（匏八）。
一人伤风咳嗽，日晡微寒发热，脉芤虚而无力，乃肺经痧也，刮放稍可，不服药，至十余日嗽不止，用匏八方加前胡、山豆根愈。
咳嗽呕秽痧
痧凌肺经，气逆发呛，痰涎呕哕，或面目浮肿，或心胸烦闷，此热毒入气分，痧筋往往不现，当刮之。间有入血分者，必待痧筋方刺之，急宜理其痧毒，若从伤风治则误。
一人呛不绝声，面目肿，呕痰不已，更吐鲜血，脉弦紧且数。此痧气搏激于筋脉间，令多刮之，用石二方加童便，微冷服，又用丝四方而痊。
一女子发热咳嗽，呕吐痰涎，胸中胀闷，面目浮肿，服风嗽药，心益胀闷，延及一月，知为痧之变症，刮讫，用金一方加贝母、薄荷、童便饮之即愈。
霍乱痧
痛而不吐泻者，名干霍乱。毒入血分宜放痧，新食宜吐，久食宜消，食消下结宜攻。痛而吐泻者，毒入气分宜刮痧，有痧筋则放，宜调其阴阳之气。须知肠胃食积，宜驱不宜止，止则益痛。若吐泻而后痛者，此因泻粪秽触，宜用藿香正气，须防食积血滞。或消或攻或活血，彼山药、茯苓及燥湿之剂，温暖之药，皆不可乱投。干霍乱盘肠大痛，先放痧，用石二方与润下丸妙。
一人晚觉腹痛，吐泻数十次，痛益甚，宿食虽吐泻尽，乃毒入血分，血瘀作痛也。用丝六、丝七方少平，次日再服，愈。
痧痢
夏伤于暑，秋必疟痢。痢初必先泄泻，肠胃空虚，则易感秽气，即成痧痛。或炎热疫疠，因积而发，亦致痧痛。夫痢不兼痧，积去便轻，若一兼犯，必绞痛异常，止治痢无效，或变如猪肝色，如屋漏水、或惟血水，或变噤口不食，呕哕凶危，或休息久痢，绵延岁月，惟先治痧兼治积，则痧消而积易去，积去而痧可清矣。
一人发热痢血水，日百余次，肛门窘迫，腹痛异常，呕哕不食，六脉迟数不常，或时歇止，此痧痢也。刮放后，痛减半，用石一方、砂仁汤下，煎用竹六方，去赤白滞甚多，诸症悉愈。
一人发热胀闷沉重，痢下紫血，医但治痢，甚危笃。见六脉洪大不匀，令刮痧，用匏三方入童便饮，次以苏木、红花、五灵脂、茜草、乌药、香附、当归导瘀乃安。
痧类疟疾
痧有寒热往来，类乎疟疾，或昏沉、或狂乱、或痰喘、或烦闷叫喊，或呕哕吐痰，睡卧不安，或大小便结，舌黑生芒，如此重极，脉必有变，不与疟同，宜细辨。
一人日晡寒热，昏沉胀闷，大便不通，舌焦苔厚，左脉浮大而虚，右沉细而涩，不似疟脉，视乳下有青筋，刺出毒血，用散痧消毒活血药，诸症退。又用润下丸二钱，大便通，惟寒热未退，用小柴胡汤而痊。
疟疾兼痧
疟忽兼犯乎痧，疟必因痧而变，苟慢以为疟而忽视之，必至伤人，是非先治其痧，即轻痧亦必有遗患（土一）。
一少男患疟凶暴，验筋放痧，稍松，用石二、金八方两服，扶而起，次日伤食患益甚，更放痧，用散痧消食顺气解毒药，三服稍安。后又伤食发热，用楂、卜、青、陈、紫朴、白芥四服，大便不通加大黄、枳实，便通热减，但病久虚晕心跳，用枣仁、茯神、参、芪、熟地之类，调补一月，痊。
一妇疟八日，忽壮热不已，昏沉不醒，左脉不匀，右虚涩，非疟脉也。刺臂青筋，流紫黑血，不愈。服金五方加藿、朴、槟、卜并土一方，稍醒，次日又刺指头，服金五方加军、枳，热退后用丝二方运动其气，痊。
头痛痧
毒中脏腑之气，闭塞不通，上攻三阳颠顶，故痛入脑髓，发晕沉重，不省人事，名真头痛，旦夕死。急刺颠顶泄毒、药惟破毒清脏为主。毒中脏腑之血，壅瘀不流，上冲三阳头面肌肉，故肌肉肿胀，目闭耳塞，心胸烦闷，急刺颠顶及其余青筋。药宜清血分，破壅阻为要（土二、三）。
一人头痛发晕沉重，脉伏，刺颠顶及痧筋，少苏，脉沉实而上鱼际，用土二方。
一妇头面红肿，发热头痛迷闷，脉芤而疾，刺左腿弯三针，血如注，冷服红花膏半杯，用土三方。
心痛痧
属气则时疼时止，痰涎迷闷，刺手臂，服顺气药为主。属血则大痛不已，昏沉不醒，刺腿弯，服活血药为主，迟则难救。
一人心中暴痛，痰涎迷闷，两寸沉伏，关尺洪紧，刺痧筋二十针，用石三方，四帖而安。
腰痛痧
痧毒入肾，腰痛不能俯仰，若误饮热，必烦躁、昏迷、搦搐、舌短、耳聋，垂毙而已。
一妇腰中大痛板硬，误饮热酒，发热烦躁，昏沉痰涌，左尺虚微，右尺洪实，脉兼歇止，刺血不流，用石四方，腿弯筋现，刺二针血流，再服二帖，痛减。
小腹痛痧
毒入大、小肠，则小腹大痛不止，形如板硬，绞绞不已，治须分左右二股屈伸为验（土四）。
夏月不头痛发热，但小腹疼，或心腹俱痛胀痞不能屈伸，此皆暑火流注脏腑，故先小腹痛，遍及心腹，宜六和汤清解之，或四苓加香薷、木瓜、紫苏和散之，或正气散加黑栀、或炒盐和阴阳水探吐痰涎可耳。
一少年小腹大痛，每每左卧左足不能屈伸，太阳小肠经痧也。服土四方三帖筋始现，刺左腿弯二针，用丝七方冷服、愈。
一人小腹大痛，每每右卧右足不能屈伸，阳明大肠经痧也。刺腿弯青筋四针血流不愈，用竹八方冷服，半夜痧退而安。
头眩偏痛痧
痧气慢者，常觉头眩内热，或半边头痛，心烦不安，宜刮痧，不愈，用清热下气之剂。
流火流痰痧
痧毒传变，忽足忽手，忽发肌肤，忽为痰喘，隐现无定，来去不常，而痧脉又不现，最难识认。有热似流火，肿似流痰，而不比流火流痰之轻缓。或痛极难忍，或痒痛不已，此等验于痧筋发现，刺之无疑，然后凭脉所犯风寒暑湿及食积痰血气阻分治之，斯能有效。
一妇日间左小腿红肿大痛，暮即腹痛而足痛止，次日右小腿红肿大痛，腹痛又止。六脉如常，难据为痧。腿弯有青筋三条，刺血甚多，反加痰喘，此放痧未尽之故，用竹二方加土贝母二钱，两服稍愈。次日左腿弯又刺痧筋一条，颠顶一针，服前汤加牛膝三钱，痧即退，更服丝七方，俱痊。
一人晚间右腿红肿痛方已，喉旁肿痛，不觉为痧，只见时症犯此者多。细看两臂痧筋，刺血，用石八方倍楂、卜加大黄一钱，食消便下而安。
痰喘气急痧
先有痰喘气急，痧胀因之，先治痧，后治痰气，无令痧为本病之助。先有痧胀，痰喘气急因之，但治痧而痰气自愈。若痧有寒热不清痰喘气急者兼和解。痧有但热无寒喘急者，兼消食顺气。有大便不通，小便不利喘急者，又有痢下脓血喘急者，俱宜攻里。有瘀血凝滞、小便利、大便黑喘急者，当虑痧毒攻坏脏腑，不痛可治，痛而不已难治，服药不应者死（土五）。
一人发热头痛，胀闷昏迷、痰喘气急，六脉无根。若痧胀则有救，因放痧、用石五方、丝四方、稍冷服。又用土五方一服，昏迷即醒，胀喘俱平，更用金一方加青、翘、楂、卜、熟军，发热头疼俱已，脉复旧。
一妇痰喘气急，胀闷不已，刺乳下二针，出紫黑血，稍可，用竹四方三服愈。
一人痰喘气急，发热身重，腹中绞痛，刮放不愈，用金四方并石六方加大黄服之愈。
半身不遂痧
慢痧迟缓，中于血分，未至攻心，留滞经络，或在左在右，半身疼痛或麻痹，遂成半身不遂，见痧筋急刺破，用药散毒活血消瘀（土六）。
一人朝凉夜热，气急半年，服药不应，加右半身疼不能俯仰，痰嗽食减，成劳弱病。然脉症不符，阅痧筋刺二十余针，用土六方二服后，疼痛吐痰俱除，后朝用六味丸，夕用补中益气，寒热愈。
臌胀兼痧
先有臌胀，忽痧乘之，臌胀益甚，痧宜早治。
一人脐突筋青，心坎将平，知为血臌，其指头黑色，兼痧无疑。刺二十余针，腿臂血出，略松。服丝三方、脐下青筋渐退，后用臌症药导去恶水，日服治臌香橼丸，二月余臌症尽平。
痧变臌胀
慢痧迁延时日，留滞肌肤肠胃中，若不早治，即成真臌。
一人急气作胀饱闷，脐下青筋突起，心坎将平，此慢痧成臌也，刺二十余针，出毒血，脐筋即淡，腹内觉松，用石二方，胀渐消。
老病兼痧
先有痰火嗽疾，忽喘急如锯，或头汗如油，烦闷莫状。虽是痰火危笃，然有兼感时气秽触骤然势盛者，必宜察脉按症，先清痧、次治痰，渐补气血可耳。
一妪素抱痰火老弱病，忽痰壅喘急如锯，六脉不匀如雀啄，此兼痧症，尚有挽回，刺出恶血，用散痧消食豁痰顺气药，并进土五方渐安，后大补气血而痊。
弱症兼痧
先有劳弱症，或时吐血或微干嗽，颧唇鲜红，或骨蒸发热不已，一染时气秽触，必兼痧症，或痰喘、或喉鲠、或胀闷烦热，较平时不足之症益觉沉重，宜治痧为主，令痧退尽方治本症。
一劳弱吐红症，脉洪实有力，医谓此脉是症之所忌，予见势暴凝焉，视腿弯筋青色，先放痧，脉和症平，又用散痧消食去积药，饮食渐进，后用六味丸及十全汤，劳弱亦愈，盖向病俱从痧气而泄，所以用补得效也。
一妇吐血干嗽，昼凉夜热已久，因怒午后忽发热胀闷、痰喘昏迷，左关微缓，余脉应指不匀。夫怒气左关必有力，劳弱脉亦宜弦数，内有瘀血，寸关亦当见芤，脉不对症，兼痧明矣，刺痧筋、倍用石二方清茶饮之，神清喘已，但劳弱未愈耳。
内伤兼痧
先辨痧症治其标，后审内伤治其本（土七）。
一老妇争产相殴，发热嗽痰，胸中胀闷，诊知内伤兼痧，刺痧筋二十余针，服石二方，稍松，用土七方治其内伤，服后下黑粪，瘀消症平，后用木六方，并前虚症亦除。
痧变痨瘵
痧恶饮热，有反喜热汤者，症益莫识慢痧所以渐成痨瘵也。毒入气分伤肺，喘嗽吐痰，发热声哑，肺为娇脏，若不知治，变为百日紧劳，轻者数年终殆。毒入血分，重者兆变在即，轻者岁月延捱。若毒瘀胃口，必须去尽乃愈。毒瘀肝经，损坏内溃，吐血数发，势极多危。毒瘀心包络，更加凶险，不待时日。毒瘀肾经，腰脊疼痛，嗽痰咯血，日甚一日，凡痧毒遣患，总成劳瘵，治须识之于始，莫咎其终。
一人痧胀不服药，惟放痧三次，胃脘间成一块，咳嗽吐痰，发热不食，日渐尫瘦，右关芤而紧，余俱数。此内有瘀血，必吐出方解，用桃仁、苏木、泽兰、白蒺、香附、乌药酒煎服。吐出紫黑血碗许，更用活血引下之剂，加童便，酒服愈。
痧变吐血鼻衄便红
痧毒冲心则昏迷，痧毒冲肺则气喘痰壅，甚则鼻衄，痧毒入肝则胸胁疼痛，不能转侧，甚而血涌吐出。痧毒流于大肠则大便血，流于膀胱则小便血，治宜先清痧毒，顺其所出之路，则气自顺而血自宁（土八，革一）。
一人放痧，不服药，变筋骨疼痛，十日后吐血甚多，疼痛不愈，诊其脉芤，此痧退尚存瘀血，用匏四方。
一幼儿痧痛，大便红，令放痧，用土八方。
一女痧痛溺血甚多，放痧不愈，用革一方加银花、连翘、牛膝、益母而痊。
一人痧胀鼻衄，是痧气由衄而泄，用金六方。
痧变发斑
痧粒不过红点而已，至有浑身成片斑烂，发热头晕者，金五方主之。
痧小便不通
毒结膀胱，溺水不利，小腹胀痛难忍，用土四方。
一八岁小儿发热，眼窜不语，或以惊风治，以伤寒治，一无效。予用涤痧散、灯心汤调，灌下便作呻吟，已经十日大小便闭，小腹胀急，手不可按，用润下丸五分，小便去数升，再用一钱，大去宿粪，遂愈。
眼目怪症痧
毒火上冲，幸心君不受邪，而逆犯厥阴肝母，故两目红肿如桃，甚则眼珠突出。然他症患目惟在于目，痧必心中烦闷而目疾因之，苟不早治，则痧毒已参阳位，其火势炎极，轻则坏目，重则殒命。宜先刺颠顶以泄毒气，用清火活血顺气之剂，加牛膝、石斛以引火归原。
若心中烦热头眩，两目红肿大痛，眼珠挂出，左目尤甚，至晚即昏晕。用革二方加童便服，眼珠始收。若两目通红，甚至起障翳，此痧之余毒在肝，用革三寸加灯心、白芙蓉叶，水煎温服。
一妇头痛身热，眼珠突出半寸，痛不可忍，眼科疗之更甚。予为刺顶门一针，太阳、睛明、合谷三穴各二针，痛减半，竟投痧症药，珠收痛止，惜治已迟。竟失明矣。
痧后牙疳
用革四方，神效。
痧后胸膈痛
痧已退尽，留瘀胸膈作痛，用失笑散。
妇人倒经痧
遇痧经阻，或鼻红，或吐红，腹肿胀，不能转侧者是也，腹不痛亦为暗痧。若攻坏脏腑不治，急放痧，再用药（革五）。
附：胎产痧论
孕妇痧易伤胎，产后痧防恶阻，救疗俱为尤急。若暗痧陡发，则胎前痧脉溷于有孕，产后痧脉杂于恶阻，又无心腹痛据，须究症候、察声色，看有痧筋，急宜刺破，肌肤痧壅，焠割兼施，攻坏脏腑，莫能挽矣。
胎前痧痛
胎前痧痛，冲绞可畏，凡安胎药如白术、当归、茯苓之类，痧所大禁，其治痧破气破血之剂，又胎所忌，斟酌其间，活血解毒用银花、丹参、益母、红花、寄生；顺气用香附、陈皮、紫朴、砂仁、乌药；散痧用荆芥、防风、独活、细辛；消食积用楂、卜、神曲、麦芽，采择于
111
中，最为稳当。若势盛难效，权用一二味，克伐恐于胎气有防，不可不慎（革六、红花、细辛少用）。
一妇娠六月，寒热烦闷，痧在初发未现，用药不应，忽尔昏沉，次日左手脉伏，面目微黑，乃刺腿弯六针，少愈，服革六方而安。后用小柴胡汤退热，又参、苓、归、地健脾养血，乃痊。
产后痧痛
产后药须温暖，痧胀药惟清凉，既属相反，则方毋执一。今制方为临症法：散痧用独活、细辛；破血用桃仁、红花；顺气用香附、乌药、陈皮；解毒用银花、紫地丁；消食用楂、卜、神曲、麦芽。如产后利用姜炭、肉桂以温血，痧症所禁也；痧症利用荆芥、防风以散痧、连翘、薄荷以清热，产后不宜也。况痧症胀极。尤贵大黄、枳实、槟榔以通积滞，而产后之药更不可用。盖痧而用温，胀者益胀，产而用冷，瘀者益瘀，惟取微温之气，则两不相妨，更加童便以清热消瘀，岂非良法乎（革七、八）。
一产妇三日后腹绞痛，胀如臌，恶露不通。夫产后痛当在小腹，今大腹绞痛异常，非产妇本病，脉洪数有力，兼痧无疑。先饮童便一杯，少苏，刺出毒血，痛稍定，用丝六方，痧退而恶露通。
一产后数日，去血过多，忽寒热胀闷甚危，胀洪大无伦，念恶血去尽，不宜得此脉。视痧筋果有红、紫二条，放过，便不复洪大，又刺指臂十余针，用革七方四服痊。
一产妇六日，遍体疼痛，寒热如疟，昏闷异常，六脉歇止，见指甲带黑，刺指七针，舌底紫黑血一针，稍缓，用革八方四服全瘳。
小儿夹惊痧
小儿一时痰壅，气急不语，眼目上翻，发搐胀满，人尽作惊治不愈，速看痧筋放血，额上现痧，急用火焠，先令痧退，然后治惊，用土五方可也，若执惊风治必死。
痘前痧胀
痘本先天因时而发，痧亦时气所感，而胎元之毒因之俱发。凡痘未现点前痧胀，必烦闷痰涎，甚至昏迷沉重不省人事，此其候也。小儿滑疾之脉，类于痧症厥厥动摇之脉，虽若疑似难明，然有痧筋可辨，不可针，单用药清之，宜木一方，透痧兼发其痘，痧自退，痘自起矣。若痘点既形触秽痘隐者，诸痘科自悉。
痘后痧胀
痘后气虚，尤宜防护，尝有收靥结痂，安然无事，一遇暑侵秽触即成痧胀，忽然生变，人多认为恶痘所致，大误。
一七岁子脱痂光洁，饮食行步如旧，迨二十五朝，忽叫喊发晕，脉微细而伏，若恶痘余毒兆变，脉当沉紧有力，今脉症不合，痧筋历历可指，用竹二合竹四方即苏。后小腹痛变痢，用当归五钱，山楂一钱，熟军五分，童便微温饮之。即愈。
痘前痘后见有痧筋，止可用药，切忌针刺。
疮症兼痧
疮痛者，心火血热所致，脓肿作痛，必渐而来，非若兼痧之骤而可畏，况疮脉多洪数，兼痧脉固不同，筋又可验。
一女患疮半载，一日酒后血热，且食鸡鹅，脓疮大盛，与凉血解毒药，更觉昏迷饱闷，脉不洪数反沉微，必痧使然，刺头顶一针，指顶数针，稍清爽，犹胀闷，用木二方、木三方愈。
痧变肿毒
痧毒留滞腠理即成肿毒，宜先放痧，用解毒散痧药以除其根，然后审十二经络脏腑，分阴阳寒热处治，轻则消之，重则托之，虚则补之，实则泻之。红肿甚者属阳，用木三方。白色平肿不起发者属阴，用木四方。毒有半阳半阴，用木二方。穿破后贴太乙膏。若无脓只流毒水，或脓少血多，用飞龙夺命丹研碎些须填太乙膏中，拔去毒水脓血后，单贴膏，毒口难收掺红玉散（木四、五）。
一人遍身疼痛，背发一毒，黑烂痛苦，脉沉微，指头黑色，而恶热饮。此痧变恶毒，用冷围药而成背疽也。令去围药，放痧讫，俟痧气已绝，用木四方温托之，外敷如前法，另有木五方选用。
痧后调理
说见后木六、七、八方。
卷下  ***************************
六十四方第十六（加总歌）
风暑阴阳斑乌晕，金接石头绞肠并；
丝首抽筋尾噤痰，暗痧落弓中各三；
入竹三喉次瘟满，六疱七蛔八黄疸；
匏中块重症俱重，伤寒兼类又伤风；
土疟头头小腹喘，更有不遂伤红转；
革连血目牙妇科，木排痘疡痧后和。
（按：七十二症，丝方者半，或一症数方，或一方数症，今症案专汇中卷，歌方另编，分类便查。）
金方
金一：金一风痧腹痛频，头疼汗热腿酸臻。荆防细壳陈旋等，烦嗽早先匏八陈（痧胀春夏多，暑尤甚，故首风暑）。荆芥、防风、细辛、枳壳、陈皮、旋复花等分，水两杯，煎七分，稍冷服（汤饮冷温见用药第十一）。
加减法（大同小异，余可类推，后不具载）：头面肿时荷与菊，肿归手足膝威银。渴须花粉吐须便，知母连翘内热清。贝蒌并力治痰多，寒热须将柴独和。茜草丹皮行血滞，射干山豆属喉科。腹皮厚朴皆消胀，食积疼时楂卜强。心痛延胡蓬莪妙，青皮小腹胀疼良，薄荷藿香清秽触，面黑红花与苏木（面黑血瘀也）。痧兼痢疾赤白同，加用槟榔效自速。放痧不出弗须惊，苏木桃仁血可行。荆芥细辛加倍用，其余对症再论评（细辛不得过五分）。头面肿加薄荷、甘菊。手足肿牛膝、威灵、银花。口渴花粉。吐不止童便。内热知母、连翘。痰多贝母、蒌仁。寒热柴胡、独活。血滞茜草、丹皮。喉肿射干、山豆根。腹胀大腹皮、厚朴。食积腹痛山楂、卜子。心痛延胡、莪术。小腹胀痛青皮。秽触薄荷、藿香。面黑红花、苏木。赤白痢槟榔。放痧不出加苏木、桃仁，倍荆芥、细辛。
金二：暑痧金二治头眩，自汗如倾吐泻兼。薷荷翘通银与朴，泽车瓜豆藿频添（头眩者必恶心，扁豆、木瓜、木香、香薷饮）。香薷、薄荷、连翘各一钱，木通、银花、紫朴各七分，水煎冷服（原方有银花，原歌无银花，加有泽、车、瓜、豆、藿等味）。
金三：暑胀金三自可平，卜薷楂朴壳陈青，紫苏催汗随加减，竹叶膏汤用亦灵。萝卜子、香薷、山楂、紫朴、枳壳、陈皮、青皮、紫苏等分，冷服。汁多去紫苏。
《本草从新》云：贪凉饮冷，阳气为阴邪所遏，宜香薷温散利湿。若饮食劳役内伤暑症，宜清暑益气及人参白虎等汤。无表邪而误服香薷，重虚其表，反益之热矣。审之。
金四：腹疼肢冷宜金四，焠后楂翘枳索荷。藿附可加砂与木，阴痧秽触最为多。山楂、连翘、枳壳、延胡索各一钱，薄荷七分，藿香、香附各四分，冷服。歌加砂仁、木香。
金五：金五阳痧手足暖，荆防翘郁与陈青。芎妨喉痛心烦热，腹痛多般加减灵（原歌有郁无芎）。荆芥、防风各一钱，连翘、陈皮、青皮各八分，川芎三分，稍冷服。食不消加楂、卜，食积棱、术，有积槟榔，痰多贝母、白芥。咳嗽桑皮、兜铃。气壅乌药、香附。血壅桃仁、红花。郁闷不舒细辛。大便不通枳实、大黄。小便不通木通、泽泻。暑热香薷、厚朴。喉痛去川芎，加薄荷、射干、牛蒡。心烦燥去芎，加黑栀。
金六：退痧热之剂。金六头眩呕发斑，速行刮放免奇患。粉丹荷骨栀元细，带冷汤将血热删。花粉、丹皮、薄荷、地骨皮、山栀、元参、细辛等分，稍冷服。
金七：治食积壅阻痧毒，疼痛难忍，头面黑，手足肿，胸腹胀闷。乌痧金七水丸方，苏索脂仙卜最强。棱术姜陈槟实朴，乌香沉降魏砂汤。苏木、延胡、五灵脂、天仙子、萝卜子各两，三棱、莪术、姜黄、陈皮、槟榔、枳实、厚朴各七钱，乌药五钱，香附四钱，沉香、降香各三钱，阿魏二钱，水法为丸如绿豆大，每服十五丸、砂仁汤稍冷下。
金八：治痧气急，胸腹胀痛，迷闷昏沉。金八晕痧莱实朴，仙陈棱术姜沉槟。蔻乌广木香丸就，汤用砂仁急胀平（十一味同上，多蔻、木、少苏、延、脂、附、降、魏）。莱菔子、枳实、厚朴各七钱，天仙子、广皮、三棱、莪术各六钱，姜黄、沉香、槟榔各五钱，白蔻、乌药各四钱，木香三钱，水丸绿豆大。每服三十丸，砂仁汤稍冷下。
石方
石一：治气壅血阻、昏迷不醒，遍身沉重，不能转侧。石一晕痧先广脂，姜仙棱术与青宜。枳乌蔻木沉阿魏，丸进气壅血阻时（八味同二方脂魏同七蔻木同八加青皮）。广皮、灵脂各一两，姜黄、天仙子、三棱、莪术、青皮各七钱，枳实六钱，乌药、白蔻仁各五钱。木香、沉香各二钱，阿魏钱，丸法服法同上，痧块案加贝、芥。
石二：治痧仙剂，石二仙方治绞肠，细辛荆穗降真香。郁金共末清茶冷，三匙勿多怕有伤。细辛一两，荆芥五钱，降香三钱，郁金二钱，共为细末。每服三匙，清茶稍冷服（以下七方相联酌用）。
石三：治痧气内攻。脉伏石三痧内攻，元胡卜芥与棱蓬。青乌枳壳红香附，任是盘肠可奏功。元胡、菔子、三棱、白芥、蓬术各一钱，青皮、乌药、枳壳各八分，红花七分，香附四分，水煎，稍冷服。
石四：治痧毒中肾。石四腰疼中肾痧，怀牛白蒺凤仙花。桃红降末调糖黑，童便冲来力更加（歌原注：作桃红。童便宜十二岁童子）。牛膝二两，白蒺一两，大红凤仙花、桃花、红花各七钱，降香五钱，共末，黑砂糖调童便冲服。
石五：治痧气寒凝。石五寒凝腹痛方，辛乌降郁木沉香。冷调细末三分服，通下三条可迭尝（可与石二、丝二、匏一参看）。细辛五钱，乌药三钱，降香二钱，郁金、木香、沉香各一钱，共研细末。每三分冷服，砂仁汤下。
石六：痧因食积主方。石六痧缘食积因，消除腹痛力堪凭。青乌槟卜蓬棱实，依类还将楂曲增。青皮、乌药、槟榔、萝卜子、蓬术、三棱、枳实各一钱，水煎。歌加楂曲。
石七：治痧大便干结，气血不通，烦闷昏沉。便结昏沉石七通，灯心汤佐水丸功。桃麻军实青辛朴，青与蒌和酌量中（原歌有蒌无青）。桃仁（去皮尖）、麻仁、大黄、枳实、青皮、细辛、厚朴等分，水法丸，灯心汤冷服一钱至三钱。
石八：治痧食气壅盛。食气壅时石八方，绞肠七剂此分详。青陈楂朴蓬棱实，辛卜翘煎滞冷汤（流火、流痰案倍楂、菔，加大黄）。青皮、陈皮、山楂、紫朴、蓬术、三棱、枳实、细辛、卜子、连翘等分，水煎，稍冷服。
丝方
丝一：治食积成块，痛久不已，推上移下，筋脉抽掣。抽筋丝一荆汤下，丸曲楂脂菔实青。蓬朴棱槟姜药蔻，木沉阿魏又加丁。神曲、楂肉、灵脂、卜子、枳实、青皮各一两，蓬术、厚朴各八钱，三棱、槟榔各七钱，姜黄、乌药、蔻仁各五钱，木香、沉香各三钱，丁香一钱，水丸绿豆大。每十丸，紫荆皮煎汤下。
丝二：治过饮冷水痧不愈者。丝二砂汤末细罗，木沉檀共五分多。暗痧暑被寒冰激，刮放兼施气可和。木香、沉香、檀香等分，共细末。每五分，砂仁汤微冷下。
丝三：治食积血瘀成块，日久不愈。丝三瘀食成痧块，蒺索脂桃末最宜。茜菔姜兰楂土贝，银槟乌药并青皮。白蒺藜（去刺）二两，延胡、灵脂各两半，桃仁（去皮尖）两二钱，茜草、菔子、姜黄、泽兰、楂肉、土贝母（净）各两，银花八钱，槟榔七钱，乌药、青皮各六钱，共末。每一钱，温酒服下。
丝四：治血瘀下散。暗痧丝四与前通，血瘀桃仁蒺索攻。细没降香均作末，一钱酒下与前同。桃仁（去皮尖）、白蒺（捣去刺）、延胡各一两，细辛四钱，没药（去油，为末）、降香各三钱，末一钱，酒下。加歌：落弓痧症颇难知，痰喘昏迷眼吊时，丝五方仍联六七，放痧去血复何疑。
丝五：治痧气郁闭。末成丝五郁堪排，枳卜乌翘与郁偕。更拟银丹楂作辅，清茶冷下致为佳。枳实、卜子各两，乌药、连翘各八钱，郁金二钱，末，清茶稍冷下（照案加银花、丹参、山楂）。
丝六：痧因血瘀主方。丝六专攻血郁方，桃红独蒺索蒲黄。乌兼壳附成方外，膝贝加来入便良。桃仁、红花、独活、白蒺（炒末）、延胡、蒲黄、乌药各一钱，枳壳七分，香附三分，水煎，微温服（案加膝、贝、童便）。
丝七：治血痰。丝七昏迷治血痰，青红蒲壳用宜谙。无多香附些须贝，记取落弓症第三。青皮、红花、蒲黄各钱，枳壳六分，香附四分，贝母二分，温服。
丝八：痧因气阻主方。噤痰丝八语无声，气阻须兼刺放行。乌药青陈楂紫朴，瘀痰汁渴两加增。乌药、青皮、陈皮、山楂、紫朴等分，稍冷服。血瘀加延胡、香附、桃仁。痰多贝母、白芥。头汗枳实、大黄。口渴薄荷、花粉。痧筋不现细辛、荆芥。加歌：痰涎壅盛扑蛾痧，莫认喉蛾用药差。竹一二三来救治，外吹内服妙堪夸。
竹方
竹一：治痧咽喉肿痛。咽喉竹一热方升，天竺硼朱明粉冰，肿痛吹消声拽锯，煎方有二次相承。天竺黄、硼砂名二钱，朱砂一分，元明粉八厘，冰片五厘，共末，吹喉。
竹二：治血滞。竹二喉疼血滞生，寄奴红赤茜丹荆。蒺藜乌药兼香附，气急痰壅不用惊（流火流痰案，加贝母，一加牛膝）。寄奴、红花、赤芍、茜草、丹皮、荆芥各一钱，白蒺（捣末）八分，乌药五分，香附三分，水煎，微温服。
竹三：痧症咽喉肿痛主方。喉痛竹三理命焦，菊蒡荷梗贝银翘。壳加桔梗和乌药，童便冲来肿即消（原歌无薄荷）。甘菊、牛蒡、薄荷、老苏梗、川贝、银花、连翘、枳壳各钱，桔梗五分，乌药四分，微温，冲童便服。
竹四：治痧气食结，胸中饱闷，腹中绞痛。瘟痧竹四杂牵缠，细麦前陈卜腹钱。二两山楂浓作汁，药宜消食放宜走。细辛、麦芽、前胡、陈皮、卜子、腹皮（黑豆汤泡洗）各一钱，先将山楂二两浓煎汤，次入六味煎，稍冷服。
竹五：治痧毒血痧成块，坚硬突起不移者。满痧竹五突坚持，苏木红桃索蒺脂。姜黄降赤军乌附，棱术青陈角独筛。苏木二两，红花、桃仁（去皮尖）、延胡、白蒺各一两，灵脂七钱，姜黄、降香、赤芍各六钱，大黄五钱，乌药、酒炒香附、三棱、蓬术、青皮、陈皮、角刺各四钱，独活三钱，细末。每二钱，温酒下。
竹六：竹六痧成紫疱罗，须从血治用蓬莪。兰红芎桔桃乌膝，放血先觇脉已和。莪术、泽兰、红花、川芎、桔梗、桃仁、乌药、牛膝，水煎温服。
麻疯痧方：重用银花及苦参，怀牛生地赤红芩。角和酒水频煎饮，痧似麻疯放几针。银花六钱，苦参四钱，牛膝三钱，生地、赤芍、红花各二钱，黄芩一钱五分，角刺一钱，酒、水各半煎。
竹七：治痧食积气阻。竹七攻蛔结食伤，更兼气阻痛难当，槟陈楂卜荷翘附，砂末同冲广木香。槟榔、陈皮、山楂、卜子、薄荷、连翘、香附，以上等分，煎好，加砂仁末五分，木香磨冲二分，稍冷服（又症案加熟军）。
竹八：治痧毒结于大肠。竹八能消遍体黄，军除肠毒起垂僵。茵翘蒌实桃青赤，更共银芩栀子黄（原歌无银花）。大黄三钱，茵陈、连翘、栝蒌、枳实、桃仁、青皮、赤芍、银花、酒芩、山栀各钱，水煎，微温服。
匏方
匏一：治过服冷水痞闷者。匏一饮寒结块多，丸须砂卜与脂和。木沉更倚檀香力，痞闷时兼竹石瘥（案兼用竹五，石一，丝一、二、三亦可参看）。砂仁、卜子各八钱，五灵脂六钱，木香、沉香各五钱，檀香二钱，水法丸，每五分，白汤下。
匏二：治痧因血实。匏二痧因血实瘀，更将胁块与消除。军楂青贝桃脂赤，香附红花滞可疏。大黄、山楂、青皮、贝母、桃仁、灵脂、赤芍各钱，香附、红花各四钱二分，水煎，微温服。
匏三：消食顺气和血。身重匏三解毒先，散瘀顺气食消兼。卜楂赤壳同归尾，厚朴相和用水煎。卜子、山楂各二钱，赤芍、枳壳、归尾各钱，紫朴八分，微冷服。
匏四：治血结不散。更因身重寻匏四，血结痧宜白蒺藜。苏寄桃红青独活，略加乌药助排挤。白蒺（去刺捣）钱二分，苏木、寄奴、桃仁、红花各钱，青皮八分，独活六分，乌药四分，微温服。
匏五：治痧因食积血滞，伤寒匏五疗兼痧，卜芍槟翘银与楂。桔梗防乌延枳壳，先疏积滞法无差。卜子二钱，赤芍、槟榔、连翘、银花、山楂各钱，桔梗、防风、乌药、延胡、枳壳各七分。
匏六：匏六类寒发热攻，头疼烦闷症何凶。泽兰香附桃苏木，独蒺楂乌并有功。泽兰、香附、桃仁、苏木、独活、白蒺末、山楂、乌药，微温服。
匏七：治先因伤食、发热口干等症。匏七类伤寒食先，口干身热状同前。柴翘楂卜红荆粉，枳实将军酒制煎。柴胡、连翘、山楂、卜子、红花、荆芥、花粉、枳实（分数自酌加），酒缚大黄二钱，微冷服。
匏八：治痧似伤风咳嗽。匏八伤风咳嗽痧，荷桑桔壳菊银花，射干铃粉元参贝，嗽甚还须童便加（与金一症似方异）。薄荷、桑皮、桔梗、枳壳、甘菊、银花、射干、兜铃、花粉、元参、贝母等分，温服，嗽甚加童便饮。
土方
土一：治痧痰气壅盛。土一痧防暑疟兼，热寒迷闷壅痰涎。葛柴知壳青陈朴，贝藿槟榔十味全（原歌无贝）。葛根、柴胡、知母、枳壳、青皮、陈皮、紫朴、川贝、藿香、槟榔，温饮。
土二：治痰气壅塞。土二真头痛有方，清痰理气贝姜黄。橘辛青朴荆乌药，煎就冲和砂末凉。贝母二钱，姜黄一钱，橘红、细辛各八分，青皮、紫朴各七分，荆芥六分，乌药五分，冲砂仁末五分，微冷服。
土三：散瘀毒，引火下行。头痛土三因症施，除瘀引火下行时。牛翘独壳楂桃泽，赤芍姜蒲并所宜。牛膝二钱，连翘、独活、枳壳、山楂、桃仁、泽兰、赤芍、姜黄、蒲黄各钱，微冷服。
土四：治痧毒入小肠。土四功同竹八分，痛拘小腹左难伸，膝蒲翘及通银索，兰细丹皮入便温（大肠痧痛在右足，用竹八方）。牛膝二钱，蒲黄、连翘、白芨、木通、银花、延胡、泽兰、细辛、丹皮各钱，加童便，微温服。
土五：治痰涎喘急。痰涎土五喘如奔，星竺雄朱共一门。麝与牛黄丸草水，淡姜汤每进双元。胆星、竺黄各三钱，雄黄、朱砂各五分，麝香、牛黄各三分，甘草水丸梧子大。每二丸，淡姜汤稍冷下。
土六：土六半身不遂痧，丹参旋复与山楂。橘兰角甲姜延芍，散毒消瘀解痛麻。丹参、旋复、山楂、橘红、泽兰、角刺、山甲、姜黄、延胡、赤芍，水煎服。
土七：土七烦劳与嗽痰，内伤痧症要兼谙。丹红乌赤桃兰索，独活陈皮一例参。丹参、红花、乌药、赤芍、桃仁、泽兰、延胡、独活、陈皮，温服。
土八：养血和中。吐衄便红推土八，归身熟地与丹参。青红茜赤楂翘壳，养血和中力自深。归身、续断、丹参、青皮、红花、茜草、赤芍、楂肉、连翘、枳壳，微温服。
革方
革一：治痧气血阻塞。革一同前血阻明，肝心肺部患非轻。蒺荆荷赤青陈等，案有银翘膝益名。白蒺（末）、荆芥（炒黑）、薄荷、赤芍、青皮、陈皮等分，微冷服（溺血案加银花、连翘、牛膝、益母）。
革二：眼目奇痧革二方，栀翘丹决斛银凉。壳牛芍茜加童便，外有当归可酌量（原歌，加列当归）。黑栀、连翘、丹皮、草决明、石斛、银花、枳壳、牛膝、赤芍、茜草，临服加童便。
革三：目症革三须谷精，连通菊贼芍、羌荆。羚羊生地兼生草，更有将军望月明。谷精、黄连、木通、甘菊、赤芍、羌活、荆芥、羚角、生地、生草、大黄、望月砂，煎服。
革四：革四牙疳中白主，官硼粉黛共肩差。二茶荷草黄连等，冰片珠牛拭腐吹（原歌缺雨前茶）。人中白三钱，官硼、花粉、青黛各钱，儿茶、雨前茶、薄荷、甘草、黄连各五分，冰片一分，珠子、牛黄各半分，研无声，浓茶拭净，去腐，吹。
革五：行经散痧。倒经革五妇人科，腹胀痧攻吐衄多，桃附青红楂独细，放痧煎用便冲和。桃仁、香附、青皮、红花、山楂、独活、细辛，水煎，加童便引。
革六：胎前革六解痧虞，益附红荆卜曲俱。桑寄难求辛略减，煎成冲服与砂须（红花亦少用）。益母、香附、红花、荆芥、卜子、神曲、桑寄生、细辛，冲砂仁末服。
革七：革七原知产后虚，散痧须是带消瘀。楂银丹益柴牛独，乌附陈辛绞痛除。山楂、银花、丹参、益母、柴胡、牛膝、独活、乌药、石斛、陈皮、细辛，水煎服。
革八：革八仍前产症求，楂银丹益独柴牛。别加桃艾苏姜附，纵有诸邪不用忧。山楂、银花、丹参、益母、独活、柴胡、牛膝、桃仁、艾叶、苏木、姜黄、香附。
木方
木一：痘前木一看筋先，翘壳荆防用必兼。蒡桔青红楂卜子，散痧发痘自安全（牛蒡原歌有方无）。连翘、枳壳、荆芥、防风、牛蒡、桔梗、青皮、红花、山楂、卜子。
木二：治痧后热毒流连不已，木二疮疡热毒攻，羌蒡归膝穗翘通。青皮蝉蜕红花合，肿痛都随痧气空。羌活、牛蒡、当归、牛膝、荆穗、连翘、木通、青皮、蝉蜕、红花等分，温服。
木三：消痧后余毒窍发。红肿纯阳用木三，荆蒡土贝菊银甘。翘通红紫兼桃肉，窍发无虞痧毒酣（原歌少红花）。荆芥、牛蒡、土贝、甘菊、银花、甘草、连翘，木通、红花、紫花地丁等分，胡桃肉一枚，温服。
木四：治痧后余毒流连气血，不能即溃者。木四留痈毒溃迟，银花归草贝参芪。芷楂角膝胡桃肉，莫使流连气血移（原歌少膝），银花、红花、当归、甘草、贝母、人参、黄芪、白芷、山楂、角刺（捣）、牛膝，加桃肉一个，煎七分，空心温服。
木五：痧后热毒痈疔，疼痛不已。木五痈疔芍大黄，粉连乳麦贝雄蒡。穿山甲与生甘草，研末五分调蜜汤（原歌少粉、蒡、草）。赤芍二钱，大黄炒一钱晒一钱，花粉、黄连、乳香（净）、没药（净）、川贝（去心炒）、雄黄、牛蒡（炒）各一钱，穿山甲（土炒）八分，生甘草七分，共研末，蜜汤调服五分。
木六：痧气退尽，气血虚弱者，用木六、七方补之。木六防邪痧后滋，芎归地芍补虚羸。参苓术草陈芪并，好待痧清应候施。川芎、当归、熟地、白芍、人参、茯苓、白术、生甘草、陈皮、黄芪，水煎，空心服。
木七：痧退调理。木七再商痧后药，银蒡贝药扁归楂。人参甘草无多用，莲肉胡桃作引加。银花、生蒡、土贝、山药、白扁豆、当归、山楂各钱，人参四分，甘草三分，莲肉六枚，桃肉一个，空心服。
木八：治数患痧者，必待全愈，然后服之，以绝其根。若痧气未除，则不可服，恐甘者作胀，热者助邪耳。木八能教痧绝根，待他全愈妙方存。盐矾乌草干姜共，米饭为丸汤带温。食盐（炒）、明矾（火飞）各两，川乌（泡）、甘草各五钱，干姜三钱，共为细末，米饭为丸。每服一钱，白汤温下。新犯痧者，一二服即愈。久犯痧者，十服全愈。盖甘草以助胃，姜、乌以充胃，明矾以解毒，食盐以断痧，诚为良方，人属虚寒，必加倍多服，方能有效。
八丸：金七、八，石一、七，丝一，匏一，土五，木八。
九末：石二、四、五，丝二、三、四、五，竹五，木五。
两吹：竹一，革四。
四十六汤：内附疯方。加减法：金一、五，丝八。
应用群方第十七
玉枢丹：治瘴气、蛊毒，解恶药，服砒、毒菌、河豚、死牛马肉、狐狸、鼠、蟒之毒，蛇、犬、恶虫所伤，一切痈疽、发背、疮疹、赤肿诸瘤，不服水土，随手取应。山慈菇（俗名金灯笼，叶似韭，花似灯笼，色白，上有黑点，结子三棱，二月苗、三月花、四月枯。于苗时记地，秋、冬挖得之，上有毛裹，此味不真则不效。去皮，焙）二两，文蛤（即五倍子，捶破洗、焙干）三两，红芽大戟（去芦焙干）两半，千金子（即续随子，去壳研去油取霜）两，麝香（研末）三钱，上三味为末，入千金、麝香研匀，和糯米浓饮，木臼内杵千余下，分为四十锭。宜端午、七夕、重阳净室修制，勿令女人、小子、鸡犬见。每用一锭，姜汁、薄荷汤研服，井华水冷磨亦得，通利两次无妨，用温粥补。孕妇不可服。痈疽发背未破时，用凉水磨涂、并服，良久觉痒即消。阴阳二毒，伤寒，心闷狂乱，胸满、邪毒未发，并瘟疫，岚瘴、缠喉风、痧胀腹疼，冰水入薄荷一小叶同磨下。
急中风、癫、鬼胎、鬼气，用无灰酒下；缢、溺心头暖者，惊死、鬼迷未隔宿者，并井水磨灌。蛇、犬、蜈蚣伤，冷水磨涂。新久诸疟，当日桃、柳枝煎汤磨下。小儿急、慢惊岗、五疳、二痢，蜜水、薄荷叶同磨下，牙关紧急磨涂并服。牙痛，含少许吞下。汤火伤，东流水磨涂。跌打伤损，炒松节，无灰酒下。头疼、太阳痛，酒磨烂涂纸贴太阳穴。诸痫、口㖞斜、唇眼掣及夜睡多涎、言语謇涩，卒中风、口噤筋挛、肢节肿痛，并用酒磨下。
牛黄八宝丹：治痧发斑、发狂、浑身赤紫、痧后毒疡，随消。元参（瓦焙）、明雄黄各五钱，羌活（炒）、川黄连（土炒）、犀角、羚羊角、川贝母（炒，去心）、乳香（净）、没药各三钱，青黛（水澄）二钱，珍珠四分，劈砂（水飞）五钱，牛黄、冰片各二钱，上法制细末，外将拣净银花、甘菊、紫地丁各二两，甘草五钱，长流水五碗，砂锅慢火煎至半，取汁绞滤，青桑柴熬膏，入炼蜜盏许，再熬粘。箸和前末丸，每丸三分，幼一丸，长二丸，蜜汤调服（牛黄、冰片过多，拟用二分）。
仙方脑麝丸：治岚瘴，解茶、痰、酒、渴，除伏暑，退心热，止喉疼，开目雾及赤白痢一切火症，神效。黄药子、白药子各三两，天花粉二两，川连两（用心择过，碾末，筛细，止用头末），广木香三钱，沉香三钱，麝香五分，片脑三分，猪胆调，蒸为丸，每丸一分。
瘴气痰渴，老年痰火，临卧噙化三丸。暑路常噙一丸，止渴消暑。如感大热，用五七丸，同好茶一撮，盐梅一个擂碎，井华水调下。心热头疼，目雾，噙化三五丸，赤痢用茅根汁擂七丸，白痢用茶、梅擂服。痧胀，面赤身热，喘急昏迷者，服下即苏。
郁金丸：随常痧症腹痛者，一服见功，且治九种心疼。五灵脂（醋炒）两，延胡索八钱，砂仁（炒）、生明矾各五钱，木香（不见火）、真郁金（勿用姜黄代）、雄黄为衣各三钱，神曲糊丸，卜子大。每用五六丸，唾津咽下（须少用温水，水不可丸，竟用神曲糊亦得）。
炼石丹：痧胀通用。千年石（即陈石灰，水飞）两，松根石（即真琥珀）三钱，水骨石（即白滑石水飞）二钱，水滴为丸，表热烦躁者，青黛为衣。眩晕心闷者，朱砂为衣。每二钱垂头芦粟汤下。
硫矾丸：硫黄、明矾各四两（同人罐，用豆腐浆煮一日夜，去腐渣，再慢火熬至干燥，连罐埋地三尺，三日取出成紫金色，下一层有泥渣不用），茯苓、山药各三两（二味同蒸，晒干、露一宿），当归（酒洗，炒燥）四两，白蒺藜（酒浸一宿，炒燥）四两，乌药（略炒）三两，半夏（水浸一宿，入姜汁二两，明矾五钱，角刺切碎两，同煮，多用水煎干）三两，杏仁（去皮尖，焙）两半，陈皮（去白）两，小茴（炒燥）两，共细末，同制硫、矾，用胶枣肉丸绿豆大，。每清晨盐汤下钱半，临卧白汤下一钱。
有人病痧十年，发则叫喊晕死，或用醋炭熏鼻，或盐汤探吐，并用华佗危病方略得解，醒后服此丸全愈除根。予屡行多效，真神方也。
附华佗危病方：吴茱萸、木瓜、食盐各五钱（同炒焦），砂罐水三碗煮百沸，随病人冷热任意服之即苏。
润下丸：治大肠燥实，二便秘结，痧毒壅盛者。大黄（酒制）四两，黑丑（炒、头末）二两，牙皂煎汁丸凤仙子大。每服一钱，多至二钱止，灯心汤上，不独润肠，兼利小便。
治臌香圆丸：或水、或食、或气俱治。萝卜子（炒）六两，陈香圆四两，醋制香附三两，广皮（去白）、荆三棱（醋炒）、蓬莪术（醋炒）、泽泻、茯苓各二两，山楂（去核）、青皮（去瓤）各两，神曲糊丸豌豆大。每服五六十丸，米饮下。
大羌活汤：《经》云：两感者死不治。一日太阳与少阴俱病，头痛发热恶寒，口干烦懑而渴。太阳者府也，自背俞而入，人所共知。少阴者脏也，自鼻息而入，人所不知也。鼻气通于天，故寒邪无形之气从鼻而入。肾为水，水流湿，故肾受之。又云：天之邪气感则害人五脏，以是知内外两感，脏腑俱病，欲表之则有里，欲下之则有表，表里既不能一治，故死矣。然所禀有虚实，所感有浅深，虚而感之深必死，实而感之浅，犹或可治。羌活、独活、防风、防己、黄芩、黄连、苍术、白术、细辛、炙草各等分，知母、川芎、生地倍之。俱片，每服两半，煎一大盏热饮之，不解再服。
此解利两感神方也。若痧症与此仿佛，亦以是方加减而选用之。
加减圣效散：治伤寒时疫、风湿、阴阳两感，表里未辨，或外热内寒，或外寒内热，肢节拘急，头项腰脊疼痛，发热恶寒，呕逆喘咳，鼻塞声重及食饮生冷，伤在胃脘，胸膈饱懑，肠胁胀痛，心下痞结，手足逆冷，肠鸣泄泻，不谷不消，小溲不利等症。东坡莅杭多疫，设剂活众，原名圣散子，今有痧症相类疗之悉效。卜子（炒）、砂仁（炒、研）、槟榔、陈皮、延胡各八钱，厚朴、防风、苍术、藁本、藿香叶、柴胡、独活、石菖蒲、泽泻、枳壳、细辛各五钱，草豆蔻（去壳）十个，共粗末。每五钱、水盏半煎一盏，去滓温服，不计时候，取遍身微汗即愈。时气不和，空心饮之，可辟邪疫。
如圣散：治当心而痛，遍身骨节牵痛，或呕吐恶心，不时发作者，兼治疝气劳根，此方可补痧胀所不逮。枳壳（面炒）三两，小茴（微炒）三钱，盐砖（铲上烧红）三分，为细末。每服二钱，温酒调下。如不止，再服一钱。
失笑散：治血迷心窍，不知人事，妇人产后，心腹绞痛及腹中瘀积血作痛者，男妇惯发痧胀，服此永不再犯。灵脂（去砂，炒）、蒲黄（炒）等分，为末。每一二钱，温酒调下。
普济消毒饮：太和间疫疠，初憎寒壮热体重，次传头面肿盛，目合喉喘，舌干口燥，俗云大头伤寒，诸药莫治，东垣云：身半以上，天之气也，邪热客于心肺，上攻头面而为肿耳，制方活众，刻石以传（《医方集解》此方微有不同）。黄芩、黄连（各酒炒）五钱，牛蒡、大黄各三钱，陈皮（去白）、元参、生甘草、连翘、板蓝根各二钱，马勃钱，川芎、防风各八分，僵蚕（炒）、升麻、柴胡各七分，薄荷五分，桔梗三分，共细末，半用汤调频服，半用蜜丸噙化，尽剂而愈，或水煎，食远温服（原无大黄，便秘加用，酒煨）。
祛瘴辟瘟丹：治时疫痧瘴，老幼男妇皆同者。厚朴、苍术、羌活、防风、陈皮、枳实、香附、牛蒡子各钱，槟榔、白芷各八分，藿香、川芎各五分，细辛四分，甘草三分，姜、葱煎服。
无汗加苏叶、薄荷。口渴花粉、葛根。身重汗出防己、石膏。温疟柴胡、半夏。遍身疙瘩肿痛蓝叶、大黄、僵蚕。肌肉发红黑紫斑元参、大青、连翘。大便秘结大黄。先中热又中暑加白虎、香薷。头痛川芎。风温身体灼热芩、连、栀子。咳嗽涕唾、头目昏眩荆芥、金沸草（金沸草即旋复花）。
白虎汤：治温病身热自汗口干、脉来洪大。霍乱、伤暑、发痧神妙。石膏（煨）五钱，知母三钱，甘草钱，粳米一撮。
病在阳明肌肉，则巨阳之表邪已解，故外不恶寒，又无头痛身疼之症，但自汗而发热也。《经》曰：热淫所胜，佐以苦甘，以知母、甘草解其热，盖热则伤气，用粳米、甘草之甘以益其气，且治不眠烦躁也。烦者肺、躁者肾也。以石膏为君，佐知母之苦以清肾之源，因石膏体坚而重坠，知母沉寒而走下，故用米、草之甘以缓之，使不速达于下焦也。白虎金神，司秋者也，暑火至秋而衰，且知母苦寒，又能保太阴肺金之气，故名白虎，以为三阳经一解表药耳。虽是三阳解表药，切记有汗当施，无汗当戒，盖无汗者，必须柴、葛、升麻以解表邪，不可见其身热，误用白虎，以郁遏其热，使不能外越也。
汾尝验温病久而无汗，有必兼白虎乃解者。温疟宜桂枝白虎，《医方集解》明言之矣。至于柴葛升麻亦自各有所宜，《伤寒论注》等书自悉。
记异症方案一条：靖江刘姓，年四旬，遇疫遭数丧自外归，母病旋卒，遂成惊悸，不寐，略睡去即叫跳，其心如荡如撞，服天王补心丹之类半月不效，予用奇方制就琥珀丸，三服遂定（每服三分三厘，共钱）。又变怪症，饮食如故，忽然目翻涎流，喊如羊，其头侧过左肩，手亦向左反张，突起旋走，面如土色，食顷稍苏，日夜百番，或曰羊痫、曰痉病，然痫症当见怪脉，今无脉，非五痫可知。若作痉治，用麻黄发汗，续命祛风，恐立毙耳；予书原载角弓痧，症略相似，即投炼石丹一服，日夜各减半，二服日中不发，晚只数次，三服全愈。但面色不正，另立丸方调理而痊。真琥珀（同灯芯研）四钱，辰砂（研细，取猪心血和，仍放入心内，湿纸包煨，心熟为度，取出晒干）五钱，整大半夏两（洗净，同姜汁半盏、牙皂、白矾各三钱煮透心极熟，晒干用八钱），胆星六钱，石菖蒲、炙草各五钱，枣仁二两，远志肉、白茯神、橘红、归身、柏子仁、山药、麦冬各两，煮枣肉丸梧子大，金箔为衣。每服三十丸，临卧圆眼、灯心汤下。此丸兼治怔忡、健忘、惊悸、癫痫等症。
加味活命饮：一切痧后留滞热毒，发为痈肿、发背、疔、疽。穿山甲（土炒）、银花、大黄各三钱，归尾、陈皮各钱半，花粉、赤芍、生地、薄荷、防风、白芷、贝母、甘草节、乳香各钱，没药（净）、角刺各五分（以上三味后下）。
毒在背加角刺钱半，在腹加白芷，在胸加蒌仁二钱，在头面手足加银花五钱。水入大瓦瓶封口煎，温服。侧睡。忌铁器、酸味诸毒物（一方无军、地、荷，好酒煎，大溃勿服）。
六一散：降火利窍解烦渴（无湿者多服，反耗津液，加渴），水飞滑石六两，粉草末两。
夏月凉水调饮。加朱砂名益元散，治小儿身热咳嗽，微带惊风，灯心汤调服，屡效。
治腹痛法：取大公鸡一只，其人仰卧放肚上鸡即伏，如疼止即跳下而愈，此法试过亦验。
又法：凡痧属肝经者多，肝附于背，第七骨节间，遇犯痧者，先循其七节骨缝中将大指甲重掐入，候内骨节响方止，以盐涂之。如不响，即将盐重擦，必便透入，遂能止疼。
补原本未列方
五苓、胃苓、六和、正气，见论吐下泻痧、霍乱痧、水腹痛痧。
五苓散加减：（去桂即四苓，白术换苍术，加末二味。）
猪苓、茯苓、泽泻、苍术（泔浸）、车前、木通。
胃苓汤：（去白术、桂、草。）即前上四味，加制厚朴、陈皮去白。
六和汤：厚朴钱五分，赤苓、藿香、扁豆、木瓜、苍术各钱，砂仁、半夏、人参、杏仁、甘草各五分，暑加香薷、冷加紫苏，一方无苍术，一方有白术。
藿香正气散：藿香、紫苏、白芷、茯苓、腹皮各二钱，桔梗、紫朴、陈皮、白术（土炒）、半夏曲各二钱，甘草钱，每五钱，水煎（此与六和、姜、枣引勿轻用），或加木瓜，伤食重者加消食药，元气虚弱人慎用。
续附络痛方案
一客匠，年十六，发热，久之胸胁痛，脉细弱，或作劳怯治。呕哕便秘，小腹胀急。或参用左金，便溺通而痛愈紧，夜尤甚，小便赤色，投痧症药亦未效。儒医孙敬承云：脉无变，而胸前不可手近，其痛在络，用金铃子肉一个，元胡钱，蒌皮钱，生香附钱半，陈大麦仁三钱，煎饮，一服而愈。金铃入络，佐以元胡，气血俱通。似与痧宜，而书中未收，附记于此。
又，海浮石治痰甚妙，并附后。金铃子（即川楝子），苦寒，能导小肠、膀胱之热，因引心包相火下行，通利小便（脾胃虚寒者忌，肉与核不并用）；海石（一名浮石），咸软坚，寒润下，止嗽止渴通淋，化上焦老痰，消结核（多服损人血气）。
原叙言康熙庚戍有涤痧丸引刻于毗陵，此书症案中屡言涤痧散，而方竟失载，续当访补。
附：景岳刮痧新案
向余荆人，年近四旬，于八月终初寒之时，偶因暴雨后中阴寒痧毒之气，忽于二鼓时，上为呕恶，下为胸腹搅痛，势不可当挡时值暮夜，药饵不及，因以盐汤探吐之，痛不为减，遂连吐数次，其气愈升，则其痛愈剧，因而上塞喉嗌，甚至声不能出，水药毫不可入，危在顷刻间矣。余忽忆先年曾得秘传刮痧法，乃择一光滑细口瓷碗，别用热汤一钟，入香油一二匙，却将碗口蘸油汤内，令其暖而且滑，乃两手覆托其碗，于病者背心轻轻向下刮之，以渐加重，碗干而寒，则再浸再刮。良久，觉胸中胀滞渐有下行之间，稍见宽舒，始能出声。顷之，忽腹中大响，遂大泻如倾，其痛遂减，幸而得活，泻后得睡一饭顷，复通身瘙痒之极，随发出疙瘩风饼如钱大者，不计其数，至四鼓而退。愈后，细穷其义。盖以五脏之系咸附于背，故向下刮之，则邪气亦随而降。凡毒气上行则逆，下行则顺，改逆为顺，所以得愈。虽近有两臂刮痧之法，亦能治痛，然毒深病急者，非治背不可也！至若风饼疙瘩之由，正以寒毒之气，充塞表里，经脏俱闭，故致危剧。今其脏毒既解，然后经气得行，而表里俱散也。可见寒邪外感之毒，凡脏气未调，则表亦不解，表邪未散，则脏必不和，此其表里相关，义自如此。故治分缓急，权衡在人矣。继后数日，一魏姓者，亦于二鼓忽患此症，治不得法，竟至五鼓痛极而毙，遇与不遇，此其所以为命也。
又针灸法
刺委中穴出血，或刺十指头出血，皆是良法，今西北人凡病伤寒热入血分而不解者，悉刺两手掴中出血，谓之打寒。盖寒随血去，亦即红汗之类也。故凡病伤寒霍乱者，亦宜此法治之。今东南人有刮痧之法，以治心腹急痛，盖使寒随血去，则邪达于外而脏气始安，此亦出血之意也。
霍乱吐泻不止，灸天枢、气海、中脘三穴立愈。
霍乱危急将死，用盐填脐中，灸二七壮立愈。
转筋，十指拘挛，不能屈伸，灸足外踝骨尖上七壮。
救急良方
霍乱绞肠痧，以针刺其手指近甲处一分半许出血即安。仍先自两臂捋下，令恶血聚于指头后刺之。
瘟毒吐泻转筋说（从王清任勋臣所著《医林改错》内抄出）
上吐下泻转筋一症，古人立名曰霍乱，宋朝太医院立方，名曰局方，立藿香正气散以治之。以邪气伤正气之病，反用攻伐正气之药，岂不愧大医之名！至我朝道光元年，岁次辛巳，瘟毒流行，病吐泻转筋者数省，京都尤甚，伤人过多，贫不能葬埋者，国家发帑施棺，月余之间，费数十万金。彼时业医者，有用参术姜附见效者，便言阴寒；有用芩连栀柏见效者，则云毒火。余曰：非也，不分男女老少，众人同病，乃瘟毒也。或曰：既是瘟毒，姜附熬，芩连凉，皆有见效者，何也？余曰：芩连效在初病人壮毒胜时，姜附效在毒败人弱气衰时。又曰，有芩连姜附服之不效，而反有害者，何也？
余曰：试看针刺而愈者，所流尽是黑紫血，岂不是瘟毒烧炼？瘟毒自口鼻入气管，自气管达于血管，将气血凝结，壅塞津门，水不得出，故上吐下泻。初得，用针刺其胳膊肘里弯处血管，流紫黑血，毒随血出而愈。或曰：所刺是何穴？诸明白指示。余曰：余虽善针，不必论，是穴名曰尺泽。人气管周身贯通，血管周身亦贯通，尺泽左右四、五根血管，刺之皆出血，皆可愈；尺泽上下，刺之亦可愈。总之，用针所刺而愈，皆风火气有余之症；不足之症，愈针愈坏，此针灸家隐讳不肯言也。仓卒之时，用针刺，取其捷便也。一面针刺，一面以解毒活血汤治之，活其血，解其毒，未有不一药而愈者。但此症得之最速，伤元气最快，一半日可伤生。若吐泻一、两时后，或半日后，一见腿抽，便是腿上气少；一见胳膊抽，便是胳膊上气少。如见眼胞塌陷、汗出如水、肢冷如冰，谩言凉药有害，即余所立解毒活血汤，亦有过无功。此时无论舌干口燥，大渴饮冷，一时饮水数碗，放心用姜附回阳汤，一付可夺命。此法非浅医所能知也。
解毒活血汤
连翘二钱　葛根二钱　柴胡三钱　当归二钱　生地五钱　赤芍三钱　桃仁八钱研　红花五钱　枳壳一钱　甘草二钱
水煎服。
方歌
解毒活血连翘桃，红花归壳葛赤芍，柴胡甘草同生地，吐泻良方用水熬。
此方谓初得吐泻而言，若见汗多、肢冷、眼塌，不可用。
急救回阳汤
若吐泻一见转筋、身凉、汗多，非此方不可，莫畏病人大渴饮冷不敢用。
党参八钱　附子八钱大片　干姜四钱　白术四钱　甘草三钱　桃仁二钱研　红花二钱
方歌
急救回阳参附姜，温中术草桃红方，见真胆雄能夺命，虽有桃红气无伤。
右解毒活血汤与急救回阳汤，两方界限分清，未有不应手而愈者。慎之！慎之！

咽喉秘集  ——————————————————————————————————————————————————————————————————————————————————————————

卷上  ***************************
总论
夫左为咽属胃，右为喉属肺，乃一身百节之关，呼吸出入之门。《内经》云：一阴一阳结而为痹。一阴者，手少阴君火，心之脉气也。一阳者，手少阳相火，三焦之脉气也；二脉共络于喉，气热则内结，结甚则肿胀，胀甚则气痹。痹者，不仁之谓，此喉痹之所由名。而乳蛾、喉痹、缠喉等症，皆痹类也（吴氏说）。有风、寒、火、湿、毒、虚之别，或风火相搏，或寒暑相聚，其症变幻不一。如漫肿而多痰，风与湿也；淡白而牙紧，风寒也；紫色不肿而烂者，风伏寒也；红肿而脉浮者，风火也；脉沉实、烂而不肿者，毒也；脉细数而浮者，虚火也；脉细而缓者，虚寒也。六者之象，可类推也。大凡初起之症，诊右寸洪紧，肺风也；两关浮数，胃火肝风也；左寸浮洪，心火也；右寸沉迟，肺伏寒也；右寸洪细，肺伏热也，右尺洪大，三焦火旺也；左尺浮洪而有力，肾虚火炎也。六脉大略，论治俱可用六味汤加减。症若凶险，脉宜细诊，再察形穷源，对症用药，自然可愈。《经》云：神圣工巧，不过望、闻、问、切，细心推详，庶无差误耳（张氏说）。
喉症分经
喉有二孔：左为咽属胃，纳食之关；右为喉属肺，纳气之关。口内上腭属胃阴，下腭属脾阳，舌之中属心，四围属肺，舌根亦属心、小舌又名蒂丁，属胃，喉之左右舌根属肝，外两耳垂下亦属肝，牙根上属胃，下属脾。舌苔白主寒，黄主热，焦热甚、黑热极。凡舌苔不单论色，但有津者非真热，不可概投凉药，宜引火归原。大舌边乃脾火，可用清凉之剂。喉痈地位属肝，再连内寸许，或烂或肿，俱属脾胃火毒之症，结毒亦有之，但结毒者两关脉必沉，两关脉浮，非结毒也。此分经大略，再考图形便悉（张氏说）。
咽喉治法要论
医者，当审其病由，参之时令，必须大涌其痰。去痰之法，先备温水，使病人漱口，如点刺，或吹药，令其垂头，流去痰涎，俟痰涎少止，仍以温水频频漱之。
如虚弱人及病势重者，须要着人扶好，或用银针刺其患处。风热则散之，火症则清之，甚者下之，阴寒者温之。若初起骤用寒凉之药，则上热未除，中寒复生，其毒乘虚而入，即喘不休，死不救矣！大抵风热症十之七，火症十之三，寒症十无一二也。
病昏沉痰多气急，饮食不进，发热不退，牙关紧闭，脉息微弱者，症必重。
人事不醒，痰气上攻，声如雷，呛食，眼张，天柱倒陷，面墨色焦，鼻如烟煤，张煽不定，目睛突出，汗发如雨，咽喉干痛，声哑无痰，手足麻至膝盖，发喘及呃，脉息如丝，乃死症也。
临症用药，生死反掌，医者不可怀希冀之心，故意延挨。病者不可起懈怠之念，以致决裂。古云：走马看咽喉，不待少顷者，即此谓也。
遇症用药后，痰少肿退即愈。如已溃，用药后越两日即可进饮食者，三日后无不收功。
喉癣用药后，患处要变红色，知痛痒，有津液润泽者可治。用刀针须向自己勾来，不可向病人口内剔去。
咽喉忌下刀之地有四处：咙化、哑门穴、喉关两坳上、舌下筋。若用刀，其刀头上须蘸巳药，或申、亥药，庶不作痛。
临症先诊其脉象轻重，后看其患处深浅。若脉绝、脉怪、脉死，则无须用药矣。因毒已入腹，非药力所能挽回也。
缠喉风及阴虚喉癣二症，最险而难治，至危而不易识，缠喉风内外无形，其患在关内，上面有红丝，如未入心尚可用药，已入心则不治。凡遇此症，宜早治，在一日半日之内，可保无虞。阴虚喉癣，如痨虾皮形，有青白点子，高低大小，状如暑天[疒/倍]子，其症虽危，延日最久，或一年半载而死，或一月半月而死，如起病数日之前治之，十症可得九愈。看喉肿处，其色变红者，即成脓之候，可不刺而自溃也。
喉症用糯米泔水，或甘桔汤，或薄荷汤，俱要温和为主，山楂焙燥磨细末，煎药内可加一撮，乃消肿去毒，治咽喉之要药也（以上十四条吴氏说）。
病人壮者药可猛，弱者攻宜缓，动针不可伤小舌，要紧。
夜晚看症，宜倍加细心，药用六味汤，天明复看，再为加减。
凡针舌下两边青筋，血红生，血黑死，服宜清膈清痰解毒之剂（以上四条张氏说）。
四绝症
走马喉风，锁喉风，走马牙疳，缠喉风。此皆凶险之症，若不吐不泻，针之无血，药不能入，皆为不治。慎之慎之。
十六绝形
舌卷囊缩，角弓反张，油汗如雨，十指无血，喉哑呛食，喉干无痰，吐血喉癣，六脉沉细，声如锯拽，大便十日不通，鼻煽唇青，天柱倒塌，脉细身凉，两目直视，壅痰气塞，喉菌不治。
脉式
左手脉式
心脉悠扬缓散　寸　心包络
小肠
肝脉沉而弦长　关　肝
胆
肾脉虚细而宜大　尺　肾
膀胱
凡诊脉一呼一吸四五至者平和脉也。三至为迟，六至为数，病脉也。
右手脉式
命门脉缓而悠扬　尺　命门
三焦
脾脉缓而散大　关　脾
胃
肺脉浮涩而短　寸　肺
大肠
脉迟则寒，脉数则热，细缓则虚寒，细数则虚热，六脉一理。
针穴（凡六穴应病行针）
头面：颊车穴，在耳垂下八分，足阳明胃经。
少商穴，在大指内甲角，手太阴肺经。
右手：中冲穴，在中指内甲角，手厥阴心包络经。
少冲穴，在小指内甲角，手太阳小肠经。
左手：商阳穴，在食指内甲角，手阳明大肠经；
关冲穴，在无名指外甲角，手少阳三焦经。
吴氏咽喉廿四大症歌诀（今存二十二症）。
喉痹：郁火攻兮喉痹成，或生左右小棋形。鲜红酒毒光如镜，肿在喉间风热胜。其症形小而圆，初起或消或刺皆可，如其色紫红平塌光如镜者，不可刺，宜内消，因其毒发于本源故也。
喉闭：积热风痰喉欲闭，因生血泡在喉间。忽然壅塞樱桃似，点刺流涎病即安。其症宜发表清热，先用点刺，后吹子、丑二药。
缠喉风：恶寒恶痛名阴毒，内外无形气短促。胸前红肿足多寒，若见红丝针贵刺。药宜发表，吹药先用巳药。如见红丝，即刺断，再用子药。
呛喉风：此症谓之飞丝毒，口中发泡丑药覆。燥极点痰热在心，忽然呛食终非福。用针挑破血泡后，上丑药，兼吹子药，煎药宜清热祛痰。
哑喉风：哑瘴喉风犯咽隔，口不言兮牙关塞。面紫唇清冷涕流，风疏痰降即无厄。其症牙关紧闭，先用巳药，后用申药，前后抹之，风痰去尽为度。煎药先发表，后清热。
弄舌喉风：体发热兮口内肿，舌出频将两手弄。笔针患处去痰涎，解毒疏风清热壅。用三棱针刺破少商穴，先用巳药，后用子药。
烂喉风：烂喉风症频频热，唇若涂朱口内裂。看其患处浅和深，药宜子丑兼调摄。子丑二药，和匀上之，再用巳药收功。煎药宜清热。
单乳蛾：喉内肿如桃李形，或左或右单蛾名。此症早治可速退，痰消毒散自然平。此症不论已成未成，皆可刺，其形大则长，初用巳药，后用子、丑二药收功，煎药先发表，后清热。
喉痈：七情郁结病成痈，六日之内可刺脓。不治须防成冷瘘，巳申药到定收功。其患在喉咙化合后之正中，到四五日后可刺，早刺防复肿。未刺前及未溃前吹药，先用巳药，后用申药，溃后用子、丑二药。煎药先发表，后清热。
牙疔：太阴脾土足阳明，二火交攻疔即成。患在牙龈如豆大，排针点破即安宁。先用申药，后用子药。
牙宣：此症起时因胃热，壅而宣露常流血。药吹酉未即能除，清胃煎来功奏捷。先用子药，后用酉、未药二种止血，煎药宜清胃火。
木舌：舌病心经受风热，忽然肿破口难说。看时左右共宜针，药用栀连火气灭。吹申药，看紫色处，用小刀点之出血，后用子药。
重舌：莲花之症看如何，三舌攒在舌底疴。戌药频搽宜更点，清心泻火莫蹉跎。用申药吹之，不退再用戌药。上三症用清热解毒煎药。
重腭：体虽不热独心劳，舌上生来似小桃。药用黄连解毒饮，吹宜冰片不须刀。用子药吹之。
走马牙疳：小儿疳症属于脾，黑腐沿开臭不宜。子丑合参兼卯药，穿腮落齿总难医。先用米泔水洗净，或温水亦可，药用子、丑和匀敷上。如不应，乃险症也。煎药用解毒散。
痧痘口疳：痘余痧后口生疳，烂在牙龈痘毒传。若是见痧生满口，须从心胃二经参。吹子、丑、卯药，煎药宜泻心、胃二火。
双乳蛾：双蛾两两生喉间，关上轻兮关下难。气吹好似红李子，轻消重刺去风痰。其形与单蛾同，刺不论已成未成，先吹巳药，不退再点子药。煎药先发表后清热。
蚂蝗疔：疼而微白蚂蝗疔，腭上生来韭菜形。内不肿兮发寒热，速宜针刺自然平。用申药点去恶血，后上子药。煎药有表发表，无表解毒泻火。
连珠风：两坳深处患连珠，初起沿开白色余，日久渐成八九点，药和子丑病当除。和匀子、丑、巳药吹之，兼上寅药。煎药宜清热解毒。
阴虚喉风：癣症原来因损肺，斑生苔癣若虾皮。时时发热频频嗽，面赤声嘶病可虞。其症虚弱，不宜发表，须用滋补兼解毒，上半月痛甚者乃气虚，下半月痛甚者乃血虚，吹卯药，并上丑、酉二药。如日久不减者不治。
杨梅癣喉：杨梅结毒癣由生，片白喉中秽气闻。白色变黄才可治，酉随子丑共追寻。和匀子、丑二药吹入，后用酉药收功。煎药宜解毒。
咬牙风：咬牙即是锁喉风，毒在牙龈胃火攻。不治恐成牙漏症，开关辰药子收功，先用辰药擦牙龈缝中，如肿不退，再用子药，煎药宜清热解毒。
吴氏丹药列方
子药：明朱砂六分，硼砂五钱，梅花冰片五分，元明粉五钱制，研末，治喉中溃烂。长肉生肌，生新去腐。
丑药：雄精一钱，梅花冰片五分，胆矾二分（火煅），研末，治口内腐烂。用少许，不宜多，孕妇忌。
寅药：青黛一两，人中白五钱，黑山栀五钱，梅花冰片一钱，厚朴（切片，用黑枣去核三两，包厚朴火上煅存性）五钱，研末，治口疳如神，如遇伤寒后口疳，另加坑砖一角火煅研末，五钱。
卯药：梅花冰片一钱，雄精一钱，靛花二钱，元明粉二钱，硼砂五钱，粉甘草一钱，川黄连二钱，人中白三钱（煅存性），铜青五钱（煅），黄柏二钱（蜜炙），鸡内金二钱，钞纸二张（上写年月日合、煅存性），枯矾一钱，鹿角霜一两，研末，能解毒退肿，生肌去腐。治阴虚喉癣更佳）
辰药：上好胆矾，冬月取青鱼胆汁和匀成块阴干，刮下用瓷瓶收贮，其药过一、二年可用。研末治牙关紧闭，食不能进，口不能开，用鸡毛蘸抹两牙底，令其流出痰涎，少顷即开矣。
巳药：梅花冰片二分半，雄精二钱，焰硝一两五钱（要枪硝，煅乃佳）。
巳药之性与申药同，论其功更速。如痛重者，先用巳药，后用申药吹之。治单、双蛾，初起一二日，用此药开痰即愈。未溃可用，已溃不可用，孕妇忌。
午药：川黄连一钱，明矾一钱，牙皂一钱（去皮弦，新瓦上焙枯存性，研末，入上二味），研末，吹患处。扶好病人，嘱其垂头，流去痰涎，其药不可多用。如声似雷音，以温水调药，徐徐漱之。治喉中痰塞，其功与辰药同。但其性太猛，不宜轻且，不如用辰药平稳，临时看症酌之。孕妇忌。
未药：雄精二钱，朴硝五钱，硼砂五钱，研末。如喉咙紧闭不能吹药，用此药吹入鼻内，其口即开，开后或点或刺或消肿，用巳、申之药。如腐烂用子药。一切喉症皆可用。
申药：元明粉一两，雄精一钱，去痰消肿，不刚不柔，神妙莫测。孕妇及虚弱人，病热沉重者，皆不可用。
酉药：鸡内金一钱（要不落水者，瓦上焙干为末），梅冰片一分，研末，吹患处，可止痛。如腐烂疼痛加子药，若要收口，加儿茶二钱。
戊药：硼砂二钱，元明粉二钱，青盐一钱（用火煅红放在地上，越一日去火毒），研末，擦重舌、莲花舌。名紫雪丹，余症切不可用。
亥药：巴豆二十一粒，生矾一两（入银罐内滚之，看矾枯，去巴豆），每一两矾，加小姜黄末一钱，面糊为丸，用雄黄末二钱为衣，丸如桐子大。每服七烂，姜汤下。用辰药后可服此丸。重者用之，轻者不用。此丹开关窍利痰，乃起死回生之灵丹也，名回生丹。
青金锭：元胡索三钱（或一枚、或二枚），牙皂十四条（去皮弦），研末，加青黛六分，麝香五厘，用水丸，重五分。遇症用新汲井水磨化，以棉纸条蘸药入鼻孔内。如病重者，研末吹之。中风及小儿惊内皆可用。
锁匙散：即已药去雄黄，专治双乳蛾，及其神效。
玉锁匙：明矾一两，银罐内溶化，即下巴豆二十一粒，候矾枯取起，放在地上越宿，次早去巴豆，用矾研末，治症同上，孕妇忌。
绿袍散：厚黄柏二两，青鱼胆一两。黄柏火上炙干取起，以鱼胆涂上，再炙再涂，以胆尽为度。切片研末，加入人中白三钱，青黛三钱，胆矾三钱，硼砂三钱，研末，治口疳，疔疮。
喉蛾穿方：人指甲，清水洗净，瓦上焙黄色为度，每甲末一分，加梅片一厘。
又方：用壁钱窝，将簪夹住，向灯上烧灰，研末吹之。
牙宣：七叶一枝花（即三七）用七分，加牛膝三分，梅片少许，研末吹之，如神。
通关散：青盐一钱，白矾一钱，硼砂五分。咽喉肿痛，滴水不下，吹之止疼。
走马牙疳方：梅冰片三分，人中白三钱（火煅），赤砒一钱半，黑枣七个（去核），将砒分作七处，入枣内，炭火煅烟将尽取出，存性。用米泔水洗净患处，将药抹上。如在晚上擦更妥。
附煎方：牛蒡子、玄参、防风、皂角刺、蔓荆子、蝉蜕、石膏，擦过前药，用此方白水煎服三剂，忌发物、煎炒、椒蒜。
穿蛾方：土大黄，晒干研细末，用箸头蘸药点之，蛾即破。
喉蛾方：麝香二分半，梅片二分半，鳔珠五分，牛黄二分半，黄连五分，朱砂五钱，儿茶五分，血竭二分半，硼砂一钱二分，共为细末，吹患处。
附漱口方：防风、甘草、银花、薄荷、荆芥、盐梅、栗蒲壳，先煎此药漱口，后吹前药。忌发物、煎炒、椒。
治喉痹喉痈喉蛾等症回雪品雪吕雪三方：回雪：麝香一分，冰片二分，牙硝一钱，硼砂四钱。品雪：冰片二分，牙硝二钱，硼砂四钱。吕雪：牙硝二钱，硼砂四钱。
以上诸药不见火，研极细末，每次一二分奇效。
治喉风喉痹喉蛾等症喉科第一要药：凡遇不治之症，吹此药即可开关。真牛黄一钱，露蜂房五钱（黄色者佳、焙存性），大冰片一钱，青黛二钱，硼砂二钱，熊胆二钱，要五月五日午时合。
又方：真牛黄一分，冰片一分，硼砂二分，雄黄二分，川连一钱，黄柏一钱，朱砂二钱，青黛二钱，青鱼胆二个。
治喉风：蛇蜕，不拘多少，阴阳瓦焙灰，吹之即愈。
张氏咽喉七十二症治图说
咽喉门十一症
咽喉门一：帘珠喉
帘珠喉，满喉如白细网状，两边微肿，根有白点带红色，小舌红肿，咽水大痛。此症因郁积热毒而发。其脉两寸浮洪，两尺亦数大而洪。此上盛下虚之症也，宜清火。用六味汤加盐炒黄柏二钱，酒炒黄芩二钱，盐炒知母二钱，熟石膏五钱，山豆根二钱，盐炒元参二钱，山栀一钱，木通一钱，生地二钱，服一剂，来日再加连翘三钱，紫花地丁三钱，熟地二钱，丹皮二钱，草河车二钱，川连一钱，金汁一盅或煎柏枝汁一盅冲服乃妙。外吹药，六七日可愈。
咽喉门二：呛食哑喉
呛食哑喉，此症因伏邪在肺，声哑呛食，六脉迟细，甚属阴症。余曾治一人，年二十，患此三年，饮食少进，病在将危。余诊视再三，病虽久，脉尚有力根，或可治。用六味汤加麻黄二钱，桂枝一钱，苏叶三钱，木通一钱，细辛二钱，白芷一钱，诃子二钱，皂核三钱，姜炒半夏二钱，连服五六日，病虽退而声哑未除，换加桔梗一两，诃子七钱，甘草七钱，薄荷一钱（以上俱童便炒），麻黄一钱，煎数沸，含嗽徐徐咽下，服十剂乃愈。后用补药健脾。
咽喉门三：内外肿喉
内外肿喉，此症生于喉关之下，阴阳相结，内外皆肿，或有烂斑火郁之症。用六味汤加炒
111
黄芩三钱，熟军五钱，海浮石二钱，外吹药，来日换加丹皮一钱半，生地二钱，酒炒黄芩二钱，生石膏三钱，炒山栀一钱，木通一钱，即针少商、商阳两手四穴，如背寒加羌活，胃泛加葛根、柏枝汁，亦可漱之。
咽喉门四：风热喉
风热喉，此症感风热而起，满喉发细红点，根带淡白，舌下两边三四块，六脉洪紧，用六味汤加盐炒元参二钱，酒炒黄芩三钱，山栀一钱，花粉一钱，一服可愈。外用吹药，兼服八仙散。
咽喉门五：紫色虚喉
紫色虚喉，喉间紫红，久之变烂如生漆色。因初起便服寒凉之药故也。此症肺胃伏寒，平而不肿，饮食难进，吐出乃腐肉者，宜急治之。如误认为火热之症，反以三黄、犀角、羚羊角等药，则吃成死症矣！余见此等紫色之症，不论名色，喉间绝无影形，满喉皆紫，脉缓身凉者，用六味汤加细辛五分，葛根一钱，苏叶一钱，白芷、川芎、麻黄各一钱，服后紫变为红，换加盐炒元参二钱，酒炒黄芩二钱，花粉二钱，即愈。
咽喉门六：喉癣
喉癣，此症因肾虚火旺，发癣于喉，不肿而微红，上有斑点，青白不一如芥子大，或针孔绿豆大，每点生芒刺，入水大痛，喉间声哑，咳嗽无痰，六脉细数者，用知柏地黄汤兼四物汤，加麦冬、炒元参、盐炒女贞子、枸杞、人参、洋参（二参或煎药不用，入丸药亦可）、首乌、阿胶各二钱，十服后，用桂附八味丸加女贞、枸杞、二参（俱盐炒），淡盐汤下，每服四钱。如前知柏地黄汤、四物汤服后不应，酌加附、桂，每服各三钱，冷服，此引火归原之法也。如六脉洪数，恐难脱体，外兼用吹药治之。
咽喉门七：喉疳
喉疳，此症肾虚火旺，沸腾上部而发喉间，上腭有青白红点，平坦无刺，故名喉疳。声不哑、不咳嗽，两尺脉虚者是也。先用六味汤，去荆、防、蚕三味，加盐炒元参一钱，酒炒黄芩二钱，丹皮二钱，生地二钱，盐炒山栀一钱，盐炒水拌再炒女贞子一钱半，盐炒知母一钱半，男加龟板五钱，女加鳖甲五钱，服五剂或十剂。如不愈，再加附、桂各三分，另煎入药，冷服，愈后合桂附八味丸加元参、知母、女贞、枸杞（各药俱盐水炒），服一料可愈。外用吹药。
咽喉门八：飞扬喉
飞扬喉，此症风热上壅，上腭红肿，气不能通，咽物不下，从小舌中飞扬满口，此系凶恶之症。急什患处出血泄气、吹药，内服六味汤加连翘、葛根、黄柏、山栀、木通各一钱，生石膏四钱，一、二服可愈。
咽喉门九：虚哑喉
虚哑喉，喉间不肿，两边关内少有红点，声哑不明，牙关不开，此症乃内外风火，因喜食酸涩之物，肺气不清故也。用六味汤加细辛三钱，苏叶二钱，服一剂声音不哑，换加生地、丹皮各二钱，盐水炒山栀、木通、花粉各一钱，二服愈矣。
咽喉门十：声哑喉
声哑喉，此症寒伏肺腑，不肿不红，又无烂点，惟觉干痛，难于饮食。用六味汤加苏叶、麻黄各二钱，细辛五分，二服后，麻黄、苏叶各减半，再二日换加花粉、黄芩、羌活、姜炒半夏各一钱，皂核二十粒，诃子二钱，桔梗五钱，甘草五钱（上三味皆拌童便炒），四五服乃愈，初起不可用凉药，此症非三四月不能求痊。
咽喉门十一：烂沙喉
烂沙喉，此症发于伤寒之后，表邪未尽，故喉关内肿烂，右关脉急，肺捭之症可知。用六味汤加酒炒黄芩一钱，花粉一钱，盐炒元参二钱，葛根一钱，生石膏二钱半，淡竹叶二钱，草河车二钱，连服四剂。如烂斑不退，加生大黄三钱，津化八仙散、玉枢丹，每服五分。三服可收功。
乳蛾门七症
乳蛾门一：双乳蛾
双乳蛾，此症感胃、肺二经而发，生于关口上部两边如樱桃大，肺胃之症也。身发寒热，六脉弦数，先针少商、商阳两手四穴，或挑破患处出血亦妙。先用六味汤加陈皮、海浮石、苏叶、羌活各一钱半，两服可愈，如肿不退，六脉有力，加大黄三钱。
乳蛾门二：单乳蛾
单乳蛾，此症生于双蛾地部之旁，或左或右，六脉浮数，因伤寒后邪未散尽，身热恶心，恐见痧疹。用六味汤加葛根二钱，苏叶一钱，羌活二钱，鲜芫荽五钱（无鲜者用子三钱），一服退半，来日再加黄芩酒炒二钱，花粉二钱，山栀、赤芍、木通各一钱，即愈。
蛾门三：烂乳蛾
烂乳蛾，此症因肺、胃郁热，红肿烂斑，大痛难食，六脉弦紧，宜急针少商、商阳两手四穴，用六味汤加葛根二钱，苏叶、盐炒元参各一钱，炒黄芩二钱，冲柏枝汁一杯，漱喉间徐徐咽下，再用八仙散一服，津化下，来日去苏、葛二味，加山栀、木通、生地、丹皮、浮石、花粉各二钱，脉大有力加生大黄三钱，脉虚用八仙散同柏枝汁照前吃法，三四日可愈。如声哑背寒，六味汤加葛根三钱，苏叶一钱，细辛三分治之。
乳蛾门四：风寒蛾
风寒蛾，此症因风寒而起，肿大如李，头不能下视，气塞不通，寸关之脉浮紧，肺胃之症也。即针少商、商阳、少冲两手六穴，用六味汤加苏叶三钱，羌活一钱，一服可愈。若早用凉药，则不能退矣。
乳蛾门五：白色乳蛾
白色乳蛾，肿塞满口，身发寒热，六脉浮弦，因肺受风寒之症也。六味汤加苏叶二钱，细辛三分，羌活二钱，一服可愈。
乳蛾门六：石蛾
石蛾，此症因胎生本原不足所致，生于乳蛾地位，少进半寸。初生不可用凉药，不可动针刀。此乃肚火老痰结成恶血，凡遇辛苦即发，用六味汤加生地二钱，贝母、牛蒡、麦冬、木通各一钱，服四五剂。如不退去，六味用生地钱半，丹皮一钱，象贝母二钱，甘草、牛蒡、麦冬各一钱，桔梗八分，木通六分，薄荷二钱，灯心二分服，以愈为度。外吹退肿药。
乳蛾门七：伏寒喉蛾
伏寒喉蛾，凡伏寒之症，其色紫，治法同紫色喉痈门。如孕妇喉痈，虑服药有碍，将药煎浓漱喉吐去，亦可愈。
喉痹门七症
喉痹门一：烂喉痹
烂喉痹，此症因肝胃热毒，外感时邪而发。形如花瓣，烂肿白斑、痛叫不食，目睛上泛、六脉洪大。速针少商、商阳、关冲、少冲两手入穴，有血生，无血死。用六味汤加生大黄一钱，盐炒黄芩二钱（加酒少许），元参二钱，盐炒生地二钱，丹皮二钱，海浮石二钱，山栀一钱，木通一钱。两服后去大黄，用六味汤再加生石膏三钱，诃子一钱五分，整柏子仁（柏枝汁制）二钱，四服可愈。并服八仙散，津化下。此症若脉细身凉，不治。
喉痹门二：白色喉痹
白色喉痹，此症因肺、胃受寒，脉迟身热，用六味汤加细辛三分，羌活二钱，苏叶、陈皮各一钱，二服可愈。若变红色干痛，去前四味，换加山栀、木通、酒炒黄芩、生地、黄柏各一钱，痰多加海浮石、半夏、花粉各一钱。
喉痹门三：寒伏喉痹
寒伏喉痹，此症肺经脉缓，寒重色紫，亦不大肿。若误服凉剂，久之必烂。凡遇紫色者，不可作火治。用六味汤加细辛五分，麻黄、桂枝、苏叶、栝蒌、诃子、牛蒡各一钱。甚者，吐出紫血块，治法亦同。未烂者，加苏叶二钱，细辛五分，柴胡、海浮石各一钱，肿与不肿同治。
喉痹门四：双喉痹
双喉痹，生于上腭关内两边，形如榄核，痛而难食，胃经积热所致。或发寒热，两关脉洪大者是也。速针患处，或少商穴亦可，先用六味汤一服，来日再加黄芩、山栀、木通、炒元参各钱半，一服可退。烂者不可针，但于患处用吹药。
喉痹门五：单喉痹
单喉痹，或左或右，治法同双喉痹。
喉痹门六：淡红喉痹
淡红喉痹，肿如鸡子，饮食不下，身发寒热，眼红呕吐，恐有斑毒在内。急针少商、商阳、关冲、少冲左右八穴，或患处挑破。用六味汤加苏叶、羌活、葛根各二钱，鲜芜荽五钱，服一剂，满身发出痧疹，呕吐即止。或身热不退，喉外亦肿，此内火外泄也，用六味汤换加生大黄三钱，葛根、黄芩、山栀、元参、花粉各二钱，生石膏五钱，滑石二钱，二服后，去大黄、石膏，再服四五剂可愈，有烂斑，用八仙散一服，津化下，兼服柏枝汁。此症因伤寒时邪未消之故，两关脉沉细，两寸尺四脉且虚数者是也。
喉痹门七：走马喉痹
走马喉痹，内外俱肿，此系急症，肝脾火闭不通而为痹。或发寒热。脉洪大者生，沉细者死。用六味汤加葛根二钱，柴胡一钱，细辛五分漱之，再加角刺二钱，归尾二钱，赤芍二钱，草河车二钱，生军五钱。痰多加浮海石三钱，制半夏二钱。身热背寒加羌活一钱，苏叶一钱，急刺少商、商阳及关冲两手六穴血多为妙。
喉风门十二症
喉风门一：内肿锁喉风
内肿锁喉风，此症由肺、胃两经，阴阳相结，内塞不通，外无形迹，喉内多痰喘。治法兼见下缠喉风门灌吐法，再用六味汤加麻黄二钱，生军五钱，细辛一钱，苏叶二钱，桂枝一钱，羌活二钱，煎数沸服。或泻或吐为妙。如不吐泻，针少商、商阳、关冲、曲池、合谷左右十穴，有血生，无血死；左右关、寸脉弦紧洪大者生，沉迟者死。吹吊痰药。曲池穴在肘曲横纹头，臂之外侧，合谷穴在虎口背，大指、食指合界之端。
喉风门二：缠喉内
缠喉风，因肺感时邪，风痰上壅，阴阳闭结，内外不通，如蛇缠紧，关下壅塞，甚者角弓反张，牙关紧闭，先用开关药吹鼻擦牙，以吐为度。再速针颊车左右二穴，艾灸数壮。或用鸡蛋清冲白矾灌之。以上诸法如不吐，再针少商、商阳、关冲、少冲、少阴五穴，有血为度，无血不治。用六味汤加生军一两，麻黄、羌活、苏叶、诃子各二钱，煎灌，或泻或吐皆妙。如不吐，即针之。针而无血，六脉沉细者不治。吹用胆矾去痰药。
喉风门三：匝舌喉风
匝舌喉风，此症生于喉之上下两边，迫于小舌，有泡，或红或紧，外脸皆肿，喉内不肿，舌卷粗大，此恶症也。痊者甚少。用六味汤加用黄连一钱，黄芩二钱，生军四钱，连翘二钱，冲玉枢丹一钱，急进三四服，或有可生。如牙关黑肿，齿落头摇，不治，此症乃肺肝积毒所致也。
喉风门四：虚烂喉风
虚烂喉风，此症困本原不足，虚火上炎，生于喉之关内上下，红色白斑，痛烂不肿，六脉细数者是也。初起用六味汤加盐炒元参二钱，酒炒黄芩二钱，炒山栀、花粉各一钱，生地三钱，丹皮二钱。二服后，去六味汤，加盐炒知母、黄柏各一钱，服五剂；如两关脉大作结毒治，用药照下胃热毒门，外用吹药，并服八仙散。
喉风门五：白色喉风
白色喉风，此症因寒包火伏于肺经。白而不肿，上有红紫烂斑，脉象不数，身热怕寒，火欲外发。用六味汤加葛根二钱，麻黄一钱，苏叶一钱，柴胡五分，花粉钱半，桂枝、羌活各一钱，一二服，兼八味神仙散一服，津化下。患处变红色，换加盐炒元参二钱，酒炒黄芩二钱，炒山栀、木通各一钱，二服可全愈。紫色喉风同此治法。
喉风门六：酒毒喉风
酒毒喉风，此症因醇酒厚味所致。生于关内，红肿痰多，咽物不下，肺脉独迟，两关皆大。用六味汤加生甘草一两，葛根一钱，海浮石三钱，花粉二钱，枳椇子二钱，山栀一钱，煎汤漱之。来日再加盐炒元参、生地、丹皮各二钱，四服可痊。吹退肿药。
喉风门七：劳碌喉风
劳碌喉风，此症肝肾两虚，发于关内，满口有红点，根白不肿，常有血腥气，劳碌即发。脉象数而中空，为芤脉是也。用六味汤加盐炒黄色黑元参二钱，盐炒知母二钱，生地二钱，丹皮、木通各一钱。来日再加连翘、酒炒黄芩、花粉各一钱，山栀一钱。两日后去六味汤，换煎方：盐炒元参二钱，女贞子一钱五分，生地钱半，麦冬一钱，炒黄芩一钱，丹皮二钱，枸杞二钱，龟板三钱，生首乌五钱，生甘草一钱，二服可愈。外吹消散药。
喉风门八：酒寒喉风
酒寒喉风，因酒后受寒，关内两边平而不肿，有淡红块四五粒，咽物觉痛，身无寒热，六脉洪大，用六味汤加花粉二钱，枳椇子二钱，酒炒黄芩二钱，葛根一钱，二服可愈。
喉风门九：肿烂喉风
肿烂喉风，此症因风火内炽，肺胃脉洪数。用六味汤加葛根、花粉各一钱。如红烂不退，药不能入，再用六味汤加淡豆豉、木通、山栀、盐炒知母各二钱，花粉、当归、柏子仁各一钱，丹皮二钱，生地钱半，海浮石三钱，兼柏枝汁一杯冲药服，五六剂而安。外吹消散药。
喉风门十：肺寒喉风
肺寒喉风，此症因肺受重寒，生在关内下部两边，如扁豆壳样，平而不肿，大痛难食，不穿不烂，背寒怕冷，右寸、关弦紧，用六味汤加羌活、苏叶各二钱，当归、柴胡、牛蒡、桂枝各一钱，细辛五分，二服可愈。
喉风门十一：辛苦喉风
辛苦喉风，此症因日夜劳苦而发。不肿不大红，但微红而痛，小舌左右常出血，上部之脉洪紧。用六味汤加盐炒元参、酒炒黄芩各一钱，山栀二钱，木通一钱，连翘二钱，火重者加生地二钱，盐炒知母二钱，丹皮、泽泻、花粉各一钱，三服可愈，外吹消散药。
喉风门十二：淡红喉风
淡红喉风，此症肺胃感冒风邪而发，肿连小舌，喉塞不通，声音不清，右手关脉弦紧。宜针少商、关冲、少冲两手六穴，急者患处亦可挑破。用六味汤加羌活、苏叶、葛根各二钱，一服可愈。
卷下  ***************************
喉痈门十一症
喉痈门一：伏寒喉痈
伏寒喉痈，因积寒在内，外感时邪而发，其色红肿，或带紫色，脉浮不数。用六味汤加羌活、葛根、草河车、穿山甲、赤芍、归尾各一钱，细辛三分。二服后，去羌活、葛根，加山栀一钱，五日可痊。
喉痈门二：肿烂喉痈
肿烂喉痈，此症因脾家积热而生，红肿溃烂，两手关脉洪大者是也。针少商、商阳、关冲、少冲两手八穴，血多为妙。先服八仙散，放舌上冲化下，再用六味汤加盐炒元参二钱，盐炒黄柏一钱，酒炒黄芩一钱五分，生大黄三钱，山栀、木通各一钱，草河车二钱，煎服，泻过去大黄，再服三日后，用十八味神药柏枝汁咽漱，即愈。外兼用吹药。
喉痈门三：淡白喉痈
淡白喉痈，此症因脾肺受寒，其色不红。若用凉剂，七日之内必成脓，有脓即针破。初起肿，针少商、商阳两手四穴，出紫血。用六味汤加苏叶、赤芍、归尾各一钱半，一服，加穿山甲、皂角刺、草河车各二钱，再服可愈。此症六脉紧、身发寒热者是也。
喉痈门四：大红喉痈
大红喉痈，此症脾肺积热，其色鲜红，肿胀关内，六脉洪大，身发寒热。急针少商、商阳穴，或患处出恶血。用六味汤加山栀、木通各一钱，海浮石、生大黄各三钱，归尾、皂角刺、草河车各三钱，赤芍、花粉、黄芩各一钱半，先将十一味煎二三十沸后，下六味汤同煎，二服可安。
喉痈门五：声哑喉痈
声哑喉痈，此症受寒太重，肺脉闭塞，以致声哑，饮食难进，或有烂斑。右寸脉沉涩，脾胃脉洪大，背寒身热。用六味汤加羌活二钱，葛根、苏叶各一钱漱之，二日后声音不哑，换加花粉一钱，乳香五分，葛根、酒炒黄芩、归尾、赤芍、穿山甲、皂角刺各三钱，再服八仙散、玉枢丹，二服可愈。
喉痈门六：单喉痈
单喉痈，或左或右，身热背寒，脾胃之症也。有红点风热，无红点风寒。脉象如前。六味汤加苏叶、羌活各二钱，漱咽，一服，来日再加赤芍、归尾、山豆根、山栀各钱半，服一剂可愈。
喉痈门七：外症喉痈
外症喉痈，此症生于颔下天突穴之上，内外皆肿，饮食有碍，初起无痰涎，内不见形迹，此风毒之痈也。六味汤加黄芩、皂角刺、穿山甲、归尾、赤芍、草河车各二钱，红花、葛根各一钱，乳香五分，连三服，以消为度。已成出脓，必成漏管，用十全大补汤收功。
喉痈门八：兜腮喉痈
兜腮喉痈，生于腮下，其名悬痈。因郁积寒气而发。外用灸法二壮，用六味汤加穿山甲、归尾、皂角刺、川芎、白芷各一钱，升麻三分，红花、乳香各五分，以消为度。有脓针之，若成漏，多用参、苓内托，或可收功，此症不可轻忽。
喉痈门九：舌上痈
舌上痈，生于舌中心，如梅子大，不能言语，此症热入心包络而发。左寸脉宜洪大数，不宜细缓。红肿可治，黑者不治。六味汤加川连一钱，连翘、草河车各五钱，生军四钱，地丁三钱，外吹牛黄消散药，以愈为度。
喉痈门十：舌下痈
舌下痈，乃脾肾积热而发，然舌下有金津、玉液二穴，通于肾经，水枯方生。此症诊其左尺洪数者是也。六味汤加生地、草河车各二钱，葛根、花粉、丹皮各一钱，元参二钱，二服，用十八味神药收功。吹药如前。
喉痈门十一：上腭痈
上腭痈，高如桃核桂下，不能饮食，因肺家炙爆之毒积久而发，宜用解毒之剂，加草河车三钱，石膏五分，地丁、生地各二钱，归尾、穿山甲、赤芍、皂角刺各钱半，丹皮、花粉、葛根各一钱，七八服，兼玉枢丹每日五分，并用吹药，据理或迟至二三月收功亦有之。
舌门十三症
舌门一：木舌
木舌，因心、脾、肝三经积热，舌粗紫胀，不能言语。此多食炙爆所致，急砭出紫血，搽吹药，大承气汤兼黄连解毒汤，加山栀、木通、连翘、花粉各二钱，赤芍、草河车各三钱，二服。不应，加生军泻毒，再用六味汤漱口吐出。左右寸关脉洪大者实症可治，六脉细者虚症难治。
舌门二：白肿舌
白肿舌，因风寒积内，六脉弦紧，舌肿硬痛。六味汤加细辛三分，苏叶一钱半，白芷一钱，当归钱半，川芎、葛根各一钱，如有白苔黑点而滑者，用淡附子、干姜各五分，煎服。外用干姜、冰片、麝香、青皮等分为末擦患处。
舌门三：烂边舌
烂边舌，因脾经湿热不清，大舌边上发疳，白点而烂。六味汤加小生地二钱，滑石三钱，淡竹叶一钱，苡仁、猪苓各钱半，泽泻、车前、甘草梢各一钱，服二剂，外用吹药。唇牙内肿烂，同此治法。
舌门四：红点紫舌
红点紫舌，因心、脾二经热极所致。满口红点紫色，作烂而痛，或身有赤斑，六味汤加熟石膏一两，葛根钱半，川连一钱，黄芩二钱，黄柏一钱，木通、山栀各一钱，甚者加生军三钱。如六脉不数，不可用此方，外用吹药擦患处。
舌门五：纯紫舌
纯紫舌，因伤寒用葱、酒发汗，酒毒入心，以致大舌纯紫。宜用升麻、葛根各一钱，枳椇子二钱，石膏二钱，川连一钱五分。如心烦加山栀、淡豆豉各一钱。恶心欲吐，恐防发斑，另芫荽一两。又用芫荽冲烧酒搌背为要，外用吹药。
舌门六：座舌莲花
座舌莲花，因脾经热毒积久而发。生于牙根内面，走窜如莲花一座，急针患处出血，搽吹药，再针左右少商穴，用六味汤加草河车二钱，归尾、赤芍各一钱，川连、连翘各一钱，生军三钱，山栀、木通各一钱，生地二钱，穿山甲一钱，生石膏五分，服二剂。如不退，用十八味神药收功。
舌门七：重舌
重舌，大舌之下，又生小舌，以致大舌反粗短，小舌长痛，此心、脾之毒，左寸右关两部脉洪大者是也。久之必烂，烂则难痊，初起即针出恶血，搽吹药，服黄连解毒汤，加生军五钱，如泻五六日即愈。玉枢丹、十八味神药亦可服。
舌门八：莲花舌
莲花舌，因心、肺之火，飞腾舌底，即针刺小舌出血，吹药，用三黄石膏汤，加甘草五分，草河车二钱，外针商阳穴，即愈。
舌门九：焦黄舌
焦黄舌，因嗜酒太过，遇寒而起，大舌干黄，三黄汤加枳椇子、生石膏、人中黄。身发寒热，用大柴胡汤加羌活钱半。如呕吐心烦，脉象洪大，加生军四钱，佐以牛蒡、赤芍、干葛之类，再无不应。
舌门十：舌上珠
舌上珠，此心、脾积热，舌生白泡，大小不一，六脉洪大，搽吹药，用三黄汤加石膏五钱，草河车二钱，地丁一钱，兼服玉枢丹五分。如六脉迟细者，不可用前药。
舌门十一：舌下珠
舌下珠，此脾肾两虚之症，六味汤加盐炒元参、生地、盐炒知母、黄柏、木通等分，煎服，兼搽吹药，余药照前。
舌门十二：左雀舌
左雀舌，因多食煎炒炙爆之物，积毒于胃，故发于舌之旁，似生小舌，位近牙根。初起针破出血，搽吹药，用六味汤加三黄汤、凉膈散治之。久之必烂，用龙骨生肌散收功。
舌门十三：右雀舌
右雀舌，亦因积毒，治法如左雀舌，大同小异，用六味汤加犀角地黄汤治之。搽药同前。
小舌门五症
小舌门一：胃火小舌
胃火小舌，因脾经火毒郁久而发，小舌生白点烂，胃脉浮洪。用六味汤加生石膏四两，酒炒黄芩二钱，花粉三钱，葛根二钱，山栀一钱，二服。如不愈，用吹药，兼服柏枝汁。此乃多食炙爆醇酒厚味，或鱼骨刺伤，非结毒可比。须诊脉浮洪者属胃火，脉沉实者属结毒。详辨为要。
小舌门二：胃毒小舌
胃毒小舌，因毒结胃经，发于小舌，形如前症。胃脉沉实而洪大者是结毒，临症不可忽。有红肿烂者，治法亦同前。用十八味神药，同玉枢丹一钱，土茯苓每日四两煎汤代水，多吃为妙。如一月不愈，宜合结毒紫金丹一料，冲玉枢丹同服，土茯苓汤下，每晚三钱，可收功。
小舌门三：积热小舌
积热小舌，因肝、胃二经火毒飞腾，所以小舌长硬，白衣裹满，咽物不下，右关之脉浮大。六味汤加山栀一钱，连翘二钱，酒炒黄芩二钱，黄柏一钱半，生石膏三钱，滑石二钱，赤芍、木通、葛根各一钱。外吹药，兼用玉枢丹二三次，无不愈。
小舌门四：纯白小舌
纯白小舌，因胃经积毒，小舌忽变白色，软大而肿痛，右关之脉洪沉。先用玉枢丹，每服七分，或十服，或五服，再用土茯苓煎汤代水。后用广疮药二十一服，银花汤下。如胃脉不沉，反洪大，作火症看，用六味汤加生石膏三钱，酒炒黄芩、车前各二钱，山栀一钱，木通一钱，滑石三钱，葛根三钱，天花粉一钱半，山豆根二钱，三服。此即一症两治之法，临症细参脉理，然后用药，慎之！慎之！
小舌门五：悬旗小舌
悬旗风，生小舌下垂尖头，似圆眼核大，红如樱桃，因多食厚味火酒，以致胃火郁盛而发。六味汤加甘草五分，枳椇子一钱，赤芍二钱，草河车二钱，二服可愈。如肿处出血，用吹药，胃脉浮洪者是也。
杂症门八症
杂症门一：松子喉疔
松子喉疔，生于关内小舌左右两边，形如松子，淡红而硬，大痛难食，背寒身热，两寸、关脉紧盛，乃风火郁积之症也。六味汤加苏叶、赤芍、羌活、连翘、穿山甲、草河车各一钱，来日去苏叶、羌活二味，加乳香三分，玉枢丹一钱，研细冲服，二日可愈。外兼用吹药。
杂症门二：走马牙疳
走马牙疳，因脾经积受热毒太重而起，牙肉先肿，日久腐烂，此为急证，齿落肉黑不治。脉浮洪者生，沉细者死，脉大而有力，尚可用重药救之，脉迟细者，药不能投，临症详脉治之。初起未烂，即针肿处出血，搽吹药。已烂不必针，搽吹药。用川连、葛根、连翘、犀角、生地各二钱，白藓皮、甘草、贝母、花粉各一钱半，生石膏一两，草河车一两，入大锅煎服三四碗，连三剂。如脉数便结加生军一两或可救，迟则不治矣！
杂症门三：喉单
喉单，此症因肝火郁热动风，而生关口上部，下垂、根大头小，红色大痛。先针两边患处出血，吹药，漱六味汤一服。来日加柴胡、钩藤、赤芍、生地、丹皮、草河车各二钱，连翘、黄芩、黄连各一钱，煎服。可愈。
杂症门四：喉菌
喉菌，因胎毒所致，或因心、胃火邪，生于喉内如菌样，故名喉菌。不可用刀针，服黄连解毒汤、玉枢丹、可使其不发热，然未见全消者。
杂症门五：喉瘤
喉瘤，因郁怒伤肝，或迎风高叫，或本原不足，或诵读太急，以致气血相凝，生于关内，不时而发。治以调本养原之药，玉枢丹、地黄丸，俱可常服，难许速痊。外吹药。
杂症门六：又喉瘤
又喉瘤，生于关外，亦名瘤，治法同前。因部位各别，故绘图备阅。
杂症门七：左阴疮
左阴疮，生于颊车之下，内热外寒，皮色不变，身发寒热，肿大如鳗鲤瘟。六味汤加万灵丹，同药化下。如变红色，用喉痈药治之，便结加生军三钱。玉枢丹亦可服，症属少阴心、肾则如此，若症属少阳胆、三焦，用柴胡、牛蒡，并六味汤漱之。
杂症门八：右阴疮
右阴疮，治法如左阴疮。
张氏汤药列方
七十二症主治六味汤，不论红白，初起漱一服，后再加减。桔梗、生甘草、防风、荆芥穗、僵蚕、薄荷。
八仙散：喉中烂破者服。人中白一两，生军一两二钱，生石膏五钱，元参一两，黄芩（酒炒）一两四钱，元明粉七钱，僵蚕三钱，瓜硝八钱，轻粉一钱（不可轻用），共为细末，用炼蜜为锭，每重二钱，舌津化下，连连不断，则烂自去矣。
玉枢丹：治一切喉毒，山慈菇二两（洗净为末），麝香三钱，大戟（净末）五钱，草河车（净末）五钱，雄黄五钱，五倍子（净）二两，千金子（净末）一两，共为末，米饮调和，捣千余下为度。每服五六分，甚者一钱。
十八味神药：川连五分，白藓皮五分，黄芩二钱（酒炒），地丁二钱，当归二钱，草河车二钱，山栀钱半，生龟板三钱，木通一钱，生甘草二钱，川芎一钱半，连翘二钱，乳香五分（去油），银花一钱五分，角刺一钱五分，知母二钱（盐水炒），结毒加土茯苓、鲜首乌。火症烂喉加生石膏、大黄各四钱。
知柏地黄丸：治阴虚火动，骨痿髓枯，能壮水制火，如尺脉旺者宜之，即六味地黄汤加知母、黄柏：地黄、山萸肉、山药、茯苓、丹皮、泽泻、知母、黄柏。
犀角地黄汤：即六味地黄丸加石膏、犀角、石膏、熟地、犀角、山萸、丹皮、泽泻、茯苓、淮药。
三黄汤：治火症。黄连、黄柏、黄芩，俱盐水炒。加石膏、炒山栀。
凉膈散：治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风瘈疭，胃热发斑发狂，小儿急慢惊风，痘疮黑陷等症，连翘一钱，大黄三钱，芒硝一钱，甘草一钱，炒山栀一钱半，黄芩一钱半，薄荷一钱，竹叶十片。
四物汤：治一切血虚症。川芎、当归、生地、白芍。
附桂八味丸：治相火不足，虚羸少气，能益阳消阴，尺脉弱者宜之。即六味地黄加附桂。附子制、肉桂各三分，冷服。
大承气汤：治伤寒阳邪入里，胃实，不大便，发热谵语，自汗，不恶寒，痞、满、燥、实、坚全见。杂病三焦大热，脉沉实者。亦治阳明刚痉，大黄五钱，芒硝三钱，厚朴一钱五分，枳实一钱五分。
黄连解毒汤：治一切火热，表里俱盛，狂躁烦心，口燥咽干，大热，以致干呕、吐血、衄血、热甚发斑等症，黄连一钱，炒山栀八分，黄柏八分，黄芩一钱。
大柴胡汤：治伤寒发热，汗出不解，阳邪热结在里，呕利寒热，烦渴谵妄，腹满便秘，表症未除，里症又急，脉洪或沉实弦数之症。大黄、黄芩、半夏、白芍、柴胡、枳实，引加姜、枣。